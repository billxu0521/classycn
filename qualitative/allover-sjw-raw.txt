夜二更月暈兩珥五更月暈
答右議政趙相愚箚曰省箚具悉卿懇卿之疾患予所詳知未赴召命有何所傷卿其安心勿辭亦勿待罪從容善攝仍傳曰遣史官傳諭
傳于金基纘曰入格儒生協陽門外施賞
承旨前望單子入之黃昇源洪明浩落點
又啓曰憲府連日監察茶時事體極爲未安除在外未署經外大司憲尹容卽爲牌招何如傳曰允
洪尙賓啓曰日昨忠淸道齎去標信兵符宣傳官往來遲緩自本院啓稟請罪矣今者黃海道齎去標信兵符宣傳官趙偰今日始爲入來計其往來監兵營程道則不過十日程而其回還日字亦如程道殊非倍道疾馳之意莫重標信兵符如是遲滯殊甚駭然而宣傳官不可循例請推依前日忠淸道齎去宣傳官例令該曺從輕重科罪何如傳曰令兵曹依任爾元例決棍
執義權上疏答曰省疏具悉爾其勿辭從速上來察職
又啓曰禁衛營將官來言今日本營軍兵日次私習云矣敢啓傳曰知道
傳于李世澤曰卽令牌招何其遲也
都承旨崔奎瑞右副承旨朴泰淳上疏大槪臣等被人詆斥不可晏然乞遞臣等之職事入啓答曰省疏具悉卿等勿辭從速察職
正言金相稷啓曰昨日禁府省鞫開坐事出令臣當進參而聞憲臣引避後缺爲傳啓云兩司不可異同故臣亦詣臺連啓矣大臣以臺諫不來之故至有承旨請推之事臣之未諳規例不得進參之失著矣何可一刻仍冒乎昨緣夜深今始來避所失尤大請命遞斥臣職答曰勿辭退待物論
辛巳三月十六日酉時上御興福軒召對入侍時參贊官鄭元夏侍讀官申泰寬檢討官睦承錫直閣閔丙奭假注書閔正鎬記事官閔啓鎬尹相翊各持通鑑第十三卷以次進伏訖上曰史官分左右仍開卷上曰上番讀之泰寬讀自盧杞譖楊炎止以拒滔上曰釋義泰寬釋義上曰文義奏之泰寬曰馬燧等破田悅四萬之衆乘勝前進何有收功而頓兵遷延及至魏州悅兵不過千餘而攻之不克何也其無乃燧與李抱眞不協之致歟燧以將帥之臣不能慰馴諸將使之殫竭誠力乃反失和齟齬蔑其前功焉有忘身殉國之義乎上曰豈獨兵事爲然天下事爲未有和而不成者也泰寬曰和爲萬化之原而易和者莫如兵故孟子曰地利不如人和上曰誠然矣將不能和戢士卒不足恃强何以爲功馬燧等事眞可惜也泰寬曰聖敎切當矣上曰韋都賓陳京請以供軍之費括取富商而用之至於人不勝苦爲之罷巿何忍使民至此也泰寬曰比歲徵發經費不繼則勢將稱給於民而取之不以其道故民怨滋起矣上曰國家經用皆有限節一或過度民不支保國將何恃而安國之安危在於用人賢否如韋都賓陳京之輩豈可謂之賢乎泰寬曰韋都賓陳京杜佑之徒全事財利而賢如陸贄而不能信用此德宗之失也上曰下番讀之承錫讀自上初卽位止盈於遠近上曰釋義承錫釋義訖上曰文義奏之承錫曰缺當此時崔佑甫爲相協贊藹然有貞觀之風及其盧杞爲相大失民國之望可不愼哉上曰國之有輔相猶家之有棟樑得賢相與共國然後治化可行德宗用人之前後不同何也承錫曰德宗之言曰人言杞奸邪朕殊不覺其然蓋以杞爲忠故用之是以知人最難也上曰惜不令崔祐甫終始任用也承錫曰聖敎切當矣上曰間架除陌錢之重斂何其太甚歟承錫曰德宗優恤士卒本道糧之給給其家一人兼三人給則本欲惠澤及於士卒之家屬矣至於師興費廣用度不足故不得已重稅也上曰士卒之受惠者少百姓之受害者多是以愁怨之聲盈於遠近爲政莫如節用愛人也承錫曰孔子以節用愛人爲爲政之本也大抵爲政者取之有限用之有節然後自可裕民節用爲先務也上曰夫子聖訓無以尙之矣仍敎曰參贊官讀之元夏讀自初上在東宮止上不能用上曰釋義元夏釋義訖上曰文義奏之元夏曰大抵此爲陸贄之初奏於德宗者也議論尤切於時務而至於克敵在於得將馭將在於操柄云者實爲不易之論矣此操柄二字非但馭將人主治天下之法亦在於操柄而已也上曰陸贄所奏皆切當而德宗竟不能用以致人心搖動邦本不固是尤慨嘆也元夏曰陸贄所陳無非切當矣贄乃德宗時第一賢佐而德宗旣知其人數問得失竟不能任用以致顚敗者萬萬慨惜矣上曰德宗自在東宮已聞其名卽位後數問其政之得失贄乃知無不言而德宗竟不能用安在其訪問得失之意歟元夏曰聖敎至當矣上曰閣臣讀之丙奭讀自李希烈圍襄城止還趣京師上曰釋義丙奭釋義訖上曰文義奏之丙奭曰上之使下必通群情勞來撫恤則衆心服從雖勞不怨而使飢疲之卒困不得食以致衆怒二庫之財非士卒可取之物而今揚言若是可見衆心之不服矣上曰士卒之取府庫財云者雖出於飢寒而然爲士卒而至於此境此必是澤未下究情未上通而然也丙奭曰聖敎至當矣上曰史官以次讀之賤臣讀自姚令言止默然不悅上曰釋義賤臣釋義上曰文義奏之賤臣曰段秀實當王室有事之時久失兵柄被朱泚劫招而往見則似當聽泚所言而秀實能使開諭將士示以禍福奉迎乘輿爲先忠直之言凜然有不可犯之義矣上曰秀實賢臣也國之用人必擇賢材良以然也當時出此言者秀實一人而已賤臣曰聖敎切當矣上曰史官連爲讀之啓鎬讀自上初至奉天止行營節度使上曰釋義啓鎬釋義上曰文義奏之啓鎬曰臣所讀自止內文義別無仰達者矣缺相翊讀自朱泚攻圍奉天止留二日乃行上曰釋義相翊釋義訖上曰文義奏之相翊曰臣所讀自止亦無仰達者矣上曰陸贄賢臣也盧杞奸侫之輩而德宗竝用之未分賢愚而然耶相翊曰德宗豈無君子小人之別而性本寬裕而然也可推其包容之道也上掩卷命史官就座又命退諸臣以次退出
又以奎章閣言啓曰明日卽觀文閣朔奉審日次臣進詣擧行之意敢啓傳曰知道
卯時辰時有霧氣
趙衍德以武二所試官意啓曰臣所今日片箭應試擧子七十人內入格十人矣片箭旣已畢試騎芻自天字仍爲試取之意敢啓傳曰知道
以中學校授鄭大容東學敎授李書九南學敎授鄭致淳西學敎授成種仁禁推傳旨傳于李在學曰歲除隔日分揀
李源中啓曰臣源中今日入直禁軍戎器點考進去下直之意敢啓傳曰知道
以義州府尹尹致秀狀啓禮單馬不善救療竟爲致斃惶恐待罪事傳于金始淵曰勿待罪事回諭
李容敏有頉代以金相稷爲假注書
兵批無政事
傳于閔台爀曰分承旨有闕之代承旨前望單子入之待下批牌招察任
右副承旨李耕稙同副承旨尹容植等啓曰伏以今玆靑臺雷異之報何爲而至也收聲之節已過復陽之候尙遠而仁天之警告若是丁寧此誠我殿下警惕修省之會也臣等雖未敢知某事某應而災不虛生必有所召試觀今日之象治乎否乎紀綱〈解〉紐恬嬉成習言路媕嫺規諫未聞以言乎民隱則貪墨無懲生靈有殿屎之歎以言乎國計則財賦歲縮州郡小水旱之備此雖群下不能對揚聖德闡發休治之罪而抑或殿下懋實之政猶有所未盡而然歟伏願殿下勿以非常之災謂之適然益勉振勵內以進德修業之功外以臨政制事之間推此實事措諸實用以爲應天以實之意天人孚感其理孔昭回災爲祥不過轉移間事而亶在我殿下一心上做去耳警天之怒寅畏之誠無忽於施措則庶見䫋綱復振嘉言罔伏庶績咸熙群黎迪康自今答譴消弭之方不外乎是臣等職參邇密不勝憂愛敢此敷陳伏願垂察焉惶恐敢啓答曰知道靑臺告警滿心悸恐所陳甚切實尤當澄省也
以李行源洪九瑞金文淳爲副護軍以李昌壽元仁孫李最中李潭權噵宋榮中蔡緯夏沈勗之趙宗鉉沈頤之任希敎李昌任洪樂純安兼濟李世澤李宅鎭爲副司直金光藎金履準爲副司果閔致協爲副司正李再煥爲城機別將洪成龜漢江別將申大顯爲副護軍
傳曰明日晝講爲之
洪祐順啓曰玉堂備員間視事頉稟之意敢啓傳曰知道
金尙迪啓曰都承旨入侍事命下而今日以式暇不爲仕進所當卽爲牌招而拘於廳規不得請牌何以爲之敢稟傳曰牌招入侍
假注書丁道謙病代南二星
以司謁金致煥手本別監趙基錫朴俊杓被打於院隷別監爲先除下其罪狀令攸司從重科治事傳曰令秋曹査實以入
大殿受灸後藥房政院玉堂二品以上問安答曰知道
傳于李文會曰明日出宮門路以協陽門爲之
檢閱李根命疏曰伏以臣窽啓顓蒙百無肖似而濫偉倖第旋叨華選前席珥葦旣遂覲耿之願禁省持綾徒切在公之榮恩造若偏愧懼冞深揆分揣義曷敢言私而第臣本生母素患積聚之祟年邁成痼殆無寧時近因日候驟涼將攝失宜一倍添劇委頓床玆家僮踵至促臣歸視臣自聞此報方寸煎灼按住不得玆敢齎悚呼籲徑出禁扄伏望聖慈俯垂鑑諒刊臣職而治臣罪以昭法紀以安私分千萬幸甚云云省疏具悉爾其勿辭救護
副校理朴商壽疏曰伏以近日聲討之諸罪人俱是覆載之所不容神人之所共憤亂萌不可以不折也邦憲不可以不施也日昨伏見慈聖殿下傳敎下者有尹致英徐相敎李應植申觀浩減死島配趙秉鉉島置李能權金鍵一竝允從之命臣於李應植事拘於體例不得隨衆求對而噫彼趙秉鉉貫盈罪惡許多負犯臺評俱在斷案昭著臣無容加疊而惟我大行大王明燭其奸回之狀薄施島棘特推好生之仁旋賜宥還渠若有一分人心宜其革心改圖縮首屛跡而舊習難改於梟腸奸計愈工於蜮伺窺覘之態昭不可掩醞釀之機有未可測無嚴無憚胡至此極至若尹致英卽一護法於秉鉉者耳本以疲殘之類濟其奸黠之性驟躐無漸專事欺世而禦人恣行無忌罔非招權而納勢跳踉放恣無所顧憚至於嗾出徐相敎之疏而極矣彼相敎者蒙騃沒覺甘受致英之指使敢以伺察宮闈顯有締結等句語登諸章奏至犯莫嚴之地自干誣逼之科是豈人臣所可萌心而發口者哉包藏禍心暗地綢繆致英則指使於相敎相敎則受嗾於致英眞所謂一而二二而一者也此而不嚴加鞫覈明正典刑則豈可曰國有三尺乎且彼李能權申觀浩金鍵輩不過幺麽一武夫而俱以奸黠之徒敢逞驕濫之習貪饕貨財籠括八方依附黨援打成一套或席其父尸居餘氣盜沒軍貨或蔭其子乳臭小兒濫玷公器典雄閫而民生擧罹剝膚掌戎權而軍情無不解體以至腸肚相連手段愈滑虛張氣焰力擅威福其許多罪犯從古亘今所未聞所未有者也且況觀浩之私室製藥尤豈臣子之所敢爲乎罪旣干於罔赦法難逭於無將卽此一事已爲渠之斷案固不可一日容貸於覆載之間而今此諸罪人處分俱係末勘輿情轉益沸鬱且以渠輩貫盈之罪自底天討雖以大聖人山藪之量有不可包涵而曲貸伏願聖明仰稟東朝亟允三司之請俾亂賊知懼而輿憤少洩焉臣無任云云省疏具悉已諭於前後諸批矣
朴永元啓曰明日常參經筵取稟傳曰停
掌令尹烇正言宋夢錫啓曰鶴年之說不論其他唯於反正爲不服之語以逆珙之死爲殿下之五字缺尤可痛心而不可不痛辨者也夫反正三字缺大功大德光于百代逆珙之死兇謀昭著法所當討此皆無一毫可媿鶴年乃以反正爲不義以珙之死爲累德爲若罪狀未明而構殺之也其以是爲非以非爲是欺天罔人莫此之甚也此說若行當世之愚民亦或不無疑惑況後世之人安能知其言之爲誣而不信乎是將惑亂萬世之是非其爲害豈不甚哉然則其誣何可以不辨其罪何可以不治也今若置而不治則是受其誣而不辭也臣等爲執法之官見此誣罔之說惑亂是非安得不力辨乎臣等之論所以明是非於萬世也所以明君臣之大義也姜鶴年請亟命依律定罪爲國自有法度循其法度而行之乃義理之當然治之所由成也捨其法度而爲之乃私意苟且之爲也亂之所由生也以是雖堯舜之聖也不能舍法度而致治也蓋爲國之有法度猶匠之有繩墨雖離婁工倕必不能捨繩墨而作室也蓋離婁工倕雖不用繩墨而自合於繩墨苟背於繩墨則其何能作室乎誣告自有其律碩幹之罪誣告也何故不用誣告之律乎誣告而不用誣告之律竊恐不免爲私意苟且而不可以爲國也碩幹之惡人人之所共惡其惡之也實天理之正也然臣等之論執非獨惡碩幹也其惡之也實惜國法也爲執法之官不能執法則失職大矣此臣等所以力爭而不已者也請亟命依誣告律照斷答曰勿煩
以副修撰任天常牌不進罷職傳旨傳于申溆曰只推
又啓曰謹稽謄錄則己未親耕時習儀具三度而癸酉甲申丁亥只行一度矣今番則以何年例擧行乎敢稟傳曰依丁亥年例爲之
傳于朴定陽曰檢校直閣趙同熙馳詣仁陵奉審仍詣獻陵一體奉審以來
上在慶熙宮停常參經筵
以大司諫曺允遂司諫金熙華獻納鄭觀綏正言曺鳳振執義朴孝成掌令權烒牌不進罷職傳旨傳于李顯默曰只推
答左議政金尙憲箚子曰省箚具悉卿懇屬予嗣服之初奈値國家之多亂方欲仰成於卿卿辭至此予不知所諭縱有北使之來卿其臥閤論道則彼之往來何有於卿須體至意安心勿爲固辭箚本缺以上燼餘
李文會啓曰斥堠伏兵傳語軍依兵曹草記辭意所當姑令解送趁十三日更爲派立而今日信箭齎去宣傳官只以撤罷解嚴誤傳於廣州留守摠戎使處以致解嚴狀啓之來呈信箭法意何等嚴重而有此誤傳之擧事關紀律萬萬駭然信箭則使之更爲祇受依原草記擧行當該宣傳官所當重勘而本院請推之外無他可施之罰何以爲之敢稟傳曰令該府拿問處之
又啓曰本都監監造官沈健澤金商悳金應鎭徐鴻淳鄭揆朝俱以身病呈狀乞遞竝改差其代前監役洪鍾奫前都事李寅協金永國李正烈曺華承差下竝令該曹口傳付軍職冠帶常仕何如傳曰允
丙子三月初八日申時上御崇文堂各道觀科守令及新除守令差使員上來守令同爲入侍時靑松府使徐有常成川府使金孝大平壤府使鄭志翼大丘府使崔景興黃州牧使李明中海州牧使洪櫟南原府使趙榮進淳昌郡守閔百奮載寧郡守洪益彬高城郡守崔弘輔文化縣監鄭象仁金城縣監沈淟永平縣令朴鳴陽甑山縣令李得福義城縣令閔百興慶山縣令金鍾正新溪縣令趙載選軍威縣監鄭養淳臨陂縣令申大孫平康縣令申思憲金化縣監李成玉楊口縣監洪相殷南平縣監宋載禧和順縣監呂冕周鎭安縣監李聖模積城縣監鄭克淳龍潭縣令李晶煥靈山縣監李昌夏瑞興縣監洪述海玄風縣監金光泰宜寧縣監金俊材殷栗縣監徐命仁白川郡守趙榮曾義興縣監宋欽明新寧縣監李守鎭順興府使趙德常眞寶縣監金思默陰竹縣監李敍中歙谷縣令李商重宣川府使李昌運珍山郡守吳載維恩津縣監趙載溥永春縣令徐有祐金川郡守黃灝源右副承旨兪漢蕭假注書具持國記事官李泰齡李世演諸臣進伏訖上問宣川府使李昌運曰職姓名昌運進伏對訖上曰七事昌運對訖上曰本邑農形何如昌運對曰臣初除未及赴任故不得詳知上曰退次上又問黃州牧使李明中曰農事何如明中進伏對曰稍實矣上曰捧糴幾何對曰過半上曰本邑入於稍實則何爲觀望耶明中對曰未及畢捧之際有停捧之令故止矣上曰退次上又問海州牧使洪櫟曰職姓名櫟進伏對訖上曰是誰也似是聞名而未之省也承旨兪漢蕭曰是參判洪鳳祚之姪也上曰七事櫟對訖上曰年事何如櫟對曰本道分等中入於尤甚而臣自嶺南移來若比諸嶺南則不至甚歉矣上曰然則設賑耶櫟對曰雖不設賑朝夕設粥矣上曰還上畢捧耶櫟對曰臣之到任在於上年十二月晦日而兼官已畢捧矣上曰兼官誰耶櫟對曰兼官卽靑巖察訪羅潤福也上曰退次上問南原府使趙榮進曰職姓名榮進對訖上曰農事何如榮進對曰慘凶矣上曰還上何以爲之榮進對曰不得畢捧矣上曰乾糧耶設粥耶榮進對曰飢民二千餘口付之乾糧流丐七十餘口付之設粥矣上曰退次上問大丘府使崔景興曰職姓名景興對訖上曰七事景興對訖上曰嶺南甚矣還上何以爲之耶景興對曰不得盡捧矣上曰境內餓餒多乎景興對曰多矣上曰設賑乎設粥乎景興對曰設賑矣上曰前以良役問于汝祖祖以擇守令告之余今不忘矣汝須各別飭慮爲治汝若負民是負汝祖矣仍命退次上問成川府使金孝大曰汝下去之後民事何如也孝大對曰民事極爲悶切矣上曰還上何以爲之耶孝大對曰盡捧矣上曰乾糧乎設粥乎孝大對曰乾糧矣上曰退次上問靑松府使徐有常曰職姓名有常對訖上曰年事何如有常對曰嶺南之凶荒一道同然而小臣待罪之邑入於尤甚民間景色無異辛壬矣上曰抄飢幾何有常對曰分賑之數至於一千六百餘口矣上曰還上何以爲之有常對曰元數八千七百餘石內未捧一千一百餘〈石〉矣上曰嶺南尤甚邑所捧不少矣上曰流丐幾何有常對曰邑邑設賑故流丐皆歸故土本邑流丐亦皆還集矣上曰流民去來何以知之有常對曰移來移去成冊考見以此知之上曰然矣仍命退次上問玄風縣監金光泰曰職姓名光泰對訖上曰七事光泰對訖上曰年事何如光泰對曰本縣卽洛東沿江邑故被災孔酷尤甚中尤甚矣上曰還上所捧幾何光泰對曰災荒孔慘村民赤立應捧二萬餘石內所捧僅四千五百餘石矣上曰抄飢幾何光泰對曰今至二千五百餘口矣上曰流丐何如他境流丐多耶本邑多耶光泰對曰他境流丐則自四面來故比本邑流丐較多矣上曰本邑流丐豈少耶爾對殊欠誠實矣仍命從重推考上問順興府使趙德常曰職姓名德常對訖上曰是趙明履之姪耶兪漢蕭對曰然矣上曰見汝而追念汝叔不勝慘然矣德常對曰聖敎及此私心感泣無以仰達矣上曰年事何如耶德常對曰小臣待罪之邑卽太白小白兩山下峽邑也風土高寒雨露偏酷昨年農形大爲凶荒矣上曰還上所捧幾何應捧一萬三千餘石內未捧二千七百餘石矣上曰抄飢幾何德常對曰一萬五千餘口矣上曰流丐幾何德常對曰流丐皆是歲前避還之人及至歲末雖不敢徑開賑還而抄出尤甚者給如干穀自歲初卽爲設賑故稍稍還集且各邑亦不賑無籍之人故其勢自然還集矣上曰所達是矣皆從實籍耶德常對曰一從癸酉籍付賑矣上曰言甚詳矣仍命退次上問白川郡守趙榮曾曰職姓名榮曾對訖上曰七事榮曾伏對七事中落一兪漢蕭請推上曰有何妨也今日詢問自異矣仍問曰年事何如榮曾對曰入於尤甚矣上曰還上何以爲之榮曾對曰未盡捧矣上曰流丐何如榮曾對曰不甚多矣上曰豈少耶吾以誠心問之汝負吾意矣汝父純厚矣汝不如矣上問載寧郡守洪益彬曰職姓名益彬對訖上曰汝何年入侍乎益彬對曰丙寅年待罪桂坊時入侍矣上曰汝經幾邑益彬對曰作宰三邑矣上曰七事益彬對訖上曰年事何如益彬對曰入於稍實矣上曰還上何以爲之益彬對曰僅得畢捧矣上曰無憂矣仍命退次上問平壤府使鄭志翼曰職姓名志翼對訖上曰吾衰矣不知汝而更問之七事前已入侍故不問矣設賑乎志翼對曰設賑矣上曰守令初雖善治而終則易於怠忽尤爲勵矣仍命退次上問淳昌郡守閔百奮曰職姓名百奮對訖上曰是誰也兪漢蕭對曰閔翼洙之子上曰閔遇洙之姪乎漢蕭對曰然矣上命擧顔百奮小起坐上曰閔翼洙之面貌如此乎兪漢蕭曰然矣又問閔遇洙之面貌亦如此乎兪漢蕭對曰亦有典刑矣上問七事百奮對訖上問年事何如百奮對曰入於尤甚矣上問還上何如百奮對曰應捧二萬一千餘石而未捧爲六千餘石矣上曰未捧何其多也百奮對曰年事大爲凶歉故雖盡心督捧而如此矣上曰抄飢幾何百奮對曰二千七百餘口矣上曰設粥乎乾糧乎百奮對曰抄飢之民付於乾糧而其外無族土之類設粥矣上問流丐有無百奮對曰道臣行關列邑使之各別招集本邑流丐則安接付粥他官流丐則移文護送於各其原居邑歲前則頗多而歲後設賑後則漸少矣上曰汝須追乃祖爲國之誠盡心爲之可也百奮起伏而對曰聖敎至此不勝感泣上曰予方以民事問汝而目今悠悠萬事莫急於補養元孫至於元良講學猶屬餘事必欲招致汝叔父面托以元孫補養之責汝於受暇往見時傳予此意也百奮起伏而對曰臣之叔父疾病沈數戶庭之間猶不能出入承召上來實無其望而當歸傳聖敎矣上命退次上問金川郡守黃灝源曰職姓名灝源對訖上曰七事灝源對訖上曰年事何如灝源對曰入於尤甚矣上曰海西愈乎灝源對曰大凡愈於三南矣上曰還上何以爲之灝源對曰不得盡捧矣上曰設賑乎灝源對曰不爲設賑矣上曰然則民何以食之灝源對曰本邑卽海邊之邑民皆食以漁利故不設賑矣上曰正如何不食肉味而不設賑矣人豈食魚不食穀而生乎盡付於還上可也灝源對曰當盡付還上矣上曰退次上問高城郡守崔弘輔曰職姓名弘輔對訖上曰七事弘輔對訖上曰年事何如弘輔對曰本邑雖入於之次而以民事觀之則無異尤甚邑矣上曰與嶺南何如弘輔對曰臣未見嶺南則雖未知如何而以道路傳說聞之嶺南尤慘云矣上曰還上何以爲之弘輔對曰窮民離散專在於還穀督捧離散之後爲守令者雖欲招集豈有還歸之理與離散而未捧莫如早爲未捧使將散之人庶皆安堵故其最難捧者臘月念間以未捧報于道臣而其未捧之罪臣實當之上曰其未捧汝終如何處之弘輔對曰停捧令後道臣以其未捧入於停捧中矣上曰年事慘凶窮民離散則還穀以難捧爲報可也而以未捧爲說與頃日忠淸道臣趙明鼎停捧相似矣仍該府處之上曰汝所對則誠實矣上問金城縣令沈錪曰職姓名錪對訖上曰年事何如錪對曰孔慘上曰還上前守不爲精捧云汝何以給民乎御史修整否錪對曰臣去月十七日到本縣而御史其日亦來故仍與御史釐正穀還上之實殼其中石樣不定之類穀品殊常之穀出置四千餘石一一揚入斛改量之正實三千餘石而空殼千餘石別置矣上曰御史何以處之云耶錪對曰御史歸奏上前以俟處分云矣上曰此則甚於崔弘輔之任自停捧矣仍問曰抄飢幾何錪對曰臣新到之初不知何者爲飢而何者爲不飢依前官抄置數一番分賑而道臣適巡到本官故百般商量有所加減於其中設粥給糧矣上曰汝安知其眞爲飢餓而設粥給糧乎易爲見欺於民矣錪對曰眞箇頷顑者莫逃於面色之浮黃矣上曰如此之年豈以不捧爲非而還上乃爲民而捧也實爲殘忍矣錪對曰李奎明時本縣無前慘凶未免精粗之混同充石則設令石數之無縮以糶糴正道論之烏得無罪上曰如此之時棄其民而上來觀科不如忠淸道臣矣今日召汝等下問蓋爲民也仍命退次上問永平縣令朴鳴陽曰職姓名鳴陽對訖上曰汝曾拿尹光莘矣仍問曰汝則不爲抱膝長歎乎鳴陽對曰前倅豈不盡心民事而但要得賑資往復營門之際自爾遲緩矣上曰往復等待之際所不免抱膝之歎矣仍問曰年事仍御使已聞知而抄飢幾何賑事何以爲之鳴陽對曰抄飢則五百餘口而賑穀則仍御使劃得三十石米而又得五百石於營門且得移轉五百石於抱川今將領民往哺而此猶不足更與道臣相議區劃矣上曰流丐多乎鳴陽對曰設賑之前有之而設賑之後則無矣上曰當此設賑之日雖曰近邑得暇上來不如錦伯矣汝雖初試下往更來可矣汝須盡心善賑不然則孟子所謂五十步笑百步之間將不免同歸於抱膝之歎矣仍命退次上問義城縣令閔百興曰職姓名百興對訖上曰設賑乎百興對曰設賑矣上曰抄飢幾何百興對曰二千七十餘口矣上曰還上何以爲之百興對〈曰〉不得盡捧矣上曰無停捧令則汝能盡捧乎百興對曰雖無停捧之令決不盡捧矣上曰誠實以告矣仍命退次上謂新溪縣令趙載選曰予今見汝愴然矣聞本邑民人等願留可知汝善治而尙未知如何或有不知人之慮矣年事何如載選對曰凶荒矣還上何以爲之載選對曰畢捧矣上曰守令且有規模汝以何道理治民乎載選對曰不擾民矣上曰要約矣聽其言而觀其貌吾所見不誤矣汝愼無使民欲速去也仍命退次上問平康縣令申思憲曰職姓名思憲對訖上曰年事何如思憲對曰入於之次矣上曰還上何以爲之思憲對曰元數一萬餘石內未捧八十石矣上曰凶年還上可謂善捧矣上曰抄飢幾何一千三百餘口矣上曰設粥〈乎〉設糧乎思憲對曰乾糧設粥竝行矣上曰退次上問臨陂縣令申大孫曰職姓名大孫對訖上曰汝申昉之子乎大孫對曰然矣上曰汝父精雅端詳甚可惜矣今見汝愴感矣年事何如大孫對曰慘凶矣上曰還上何以爲之大孫對曰不得盡捧矣上曰抄飢幾何大孫對曰一千六百餘口矣上曰設賑乎大孫對曰賑粥竝設矣上曰汝父不得久事國家而汝爲守令宜報國恩也仍命退次上問歙谷縣令李商重曰職姓名商重對訖上問七事商重對訖上問年事何如商重對曰慘凶矣還上何以爲之商重對曰不得盡捧矣上曰今日問于汝等意自深焉非爲一時觀瞻矣仍命退次上問靈山縣監李昌夏曰職姓名昌夏對訖上曰七事昌夏對訖上曰年事何如昌夏對曰大爲凶荒矣上曰還上何以爲之昌夏對曰民間赤立萬無準捧之路僅捧五千餘石矣上曰抄飢幾何昌夏對曰三千六百餘口矣上曰設粥乎乾糧乎昌夏對曰分賑之日設粥以療飢矣仍奏曰今承有懷畢陳之敎臣何敢自疎而泯默乎道臣適巡過臣邑一境人民十百爲群啼泣號訴擧以另加變通極濟頷顑爲請道臣曰當以目擊實狀狀聞爲答臣亦上來之時民人等號訴亦皆如是故所欲陳者多矣上曰民情之所願何事汝之所欲陳何事一一陳之昌夏對曰民雖愚迷皆知大同事體之重而卽今民間孔劇粒穀實無出處若折大同之半退秋以捧則可舒人民之急而在朝家不過五六朔差遲故交口爲請而臣之所欲陳者亦採此民情欲爲陳達矣上曰汝言過於扶護而其爲民之心可尙矣仍命退次上問龍潭縣令李晶煥曰年事何如晶煥對曰稍實矣上曰還上何以爲之晶煥對曰畢捧矣上曰善矣設賑乎晶煥對曰設賑矣上曰予以龍潭爲恃常談恃木生熊矣汝須善爲之仍命退次上問楊口縣令洪相殷曰職姓名相殷對訖上曰汝洪益三之子耶相殷對曰然矣上曰年幾何相殷對曰三十五矣上曰汝或汝同生兒時見之此果誰也相殷對曰臣之弟也上曰年事何如相殷對曰慘凶矣上曰還上何以爲之相殷對曰僅僅準捧矣上曰流丐幾何相殷對曰邑人之還來者付賑而今去他邑者的未知幾何矣上曰汝以守土之官不知民之有無可乎相殷對曰民之逃亡者或避還上或避身役而開賑之後漸漸來集今方探問招集矣上曰汝父勤於國事汝宜效也仍命退次上問慶山縣令金鍾正曰職姓名鍾正對訖上曰年事何如鍾正對曰孔慘矣還上何以爲之鍾正對曰不得盡捧矣上曰設粥乎乾糧乎鍾正對曰乾糧矣上曰汝故儒臣之孫此正務力之時仍命退次上問文化縣令鄭象仁曰年事何如象仁對曰之次矣上曰還上何以爲之象仁對曰不得盡捧矣上曰汝學汝叔務力也仍命退次上問義興縣令宋欽明曰職姓名欽明對訖上曰七事欽明對訖上曰年事何如欽明對曰凶歉矣上曰還上何以爲之欽明對曰不得盡捧矣上曰設賑乎欽明對曰設賑矣上曰退次上問安陰縣監李謙鎭曰職姓名謙鎭對訖上曰七事謙鎭對訖上曰年事何如謙鎭對曰凶歉矣上曰還上何以爲之謙鎭對曰不得盡捧矣上曰設粥乎乾糧乎謙鎭對曰乾糧矣上曰退次上問新寧縣監李守鎭曰職姓名守鎭對訖上曰七事守鎭對訖上曰年事何如守鎭對曰慘凶矣上曰還上何以爲之守鎭對曰不得畢捧矣上曰設賑乎守鎭對曰設賑矣上曰退次上問鎭安縣監李聖模曰職姓名聖模對訖上曰還上何以爲之聖模對曰畢捧矣抄飢幾何聖模對曰九百餘口矣上曰流丐何如聖模對曰設賑後各其邑流丐皆驅送故本邑流丐亦皆還來矣上曰飢餒之民驅送可乎所達未安更爲詳陳可也聖模對曰非謂以杖擊逐賑力有限不能盡給而各各護送於原邑是何異於驅送乎上曰抄飢時付於何人聖模對曰臣自親檢此等重事何敢付於人乎上曰退次上問瑞興縣監洪述海曰汝頃者來矣其間民事何如述海對曰孔慘矣上曰設賑乎述海對曰不爲設賑矣上曰不賑而將何救民乎述海對曰盡付於還上矣上曰退次上問殷栗縣監徐命仁曰七事命仁對訖上曰本邑年事何如命仁對曰稍實矣上曰汝欲爲良吏乎能吏乎純吏乎命仁對曰臣以救濟飢民不犯朝令爲心而已上曰然則是循吏也仍命退次上問軍威縣監鄭養淳曰職姓名養淳對訖上曰七事養淳對訖上曰年事何如養淳對曰雖入於稍實而自春以後民事轉甚艱難故自二月設賑矣上曰飢民幾何養淳對曰四百餘口矣上曰還上何以爲之養淳對曰應捧一萬三千餘石內僅捧七千五百餘石而停捧令則始見於臘月晦日夕矣上曰然乎汝以汝父之子可謂不勤於國事矣上曰流丐何如養淳對曰多矣上曰汝須勤孜民事汝以乃父之子豈不勤於國事乎養淳對曰今承聖敎感泣無地上曰退次上問眞寶縣監金思默曰職姓名思默對訖上曰七事思默對訖上曰年事何如思默對曰慘凶矣還上何以爲之思默對曰不得盡捧矣上曰設粥乎乾糧乎思默對曰乾糧矣上命退次上問陰竹縣監李敍中曰職姓名敍中對訖上曰是誰也兪漢蕭對曰故校理李顯望之子也上曰年事何如敍中對曰尤甚矣上曰還上何以爲之敍中對曰不得盡捧矣上曰抄飢幾何敍中對曰五百餘口矣上曰流丐何如敍中對曰開賑之後漸少矣上曰退次上問金化縣監李成玉曰職姓名成玉對訖上問七事成玉對訖上曰年事何如對曰慘凶矣上曰還上何以爲之成玉對曰僅爲畢捧矣上曰善矣抄飢幾何成玉對曰一千一百餘口矣上曰設粥乎乾糧乎成玉對曰乾糧矣上曰汝爲禁都時予知之已熟故命除守令而但以年少之故未知其如何見繡衣書啓非偶然矣汝必濟活飢民終始如一使金化之民以爲吾君能知人而咸曰吾守令豈不美哉若不然則其民必笑我不知人而升敍矣又問汝年幾何成玉對曰二十八矣上曰退次上問和順縣監呂冕周曰職姓名冕周對訖上曰汝初除守令乎冕周對曰今方再典矣上曰汝與呂必容呂光周爲幾寸乎冕周對曰五六寸矣上曰七事冕周對訖上曰年事何如冕周對曰本邑雖入於稍實而目今饑饉滋甚故方設賑矣上曰抄飢幾何冕周對曰八百餘口矣上曰飢民汝將何以濟活乎冕周對曰道臣於賑政竭誠區劃成送節目於各邑故臣亦依節目擧行有土之民付之還上無土之民付之乾糧矣上曰流丐何如冕周對曰歲前則多矣今則各邑開賑故漸各還集矣上曰還上何以爲之冕周對曰畢捧矣上曰退次上問甑山縣令李得福曰職姓名得福對訖上曰年事何如得福對曰關西昨年農形不如三南之大歉而小臣之邑沿海土薄被災頗多故今方設賑矣上問還上何以爲之得福對曰僅畢捧矣上曰本邑淸南乎淸北乎得福對曰淸南矣上曰本縣距平壤幾許乎得福對曰九十里矣上曰汝兄以御使回來更有如汝兄者矣汝當如此歉歲尤宜惕勵矣仍命退次上問積城縣監鄭克淳曰職姓名克淳對訖上曰七事克淳對訖上曰年事何如克淳對曰大爲凶歉矣上曰還上何以爲之克淳對曰不得畢捧矣上曰設賑乎克淳對曰設賑矣上曰退次上問永春縣監徐有祐曰七事有祐對訖上曰汝新自永春來民事何如有祐對曰民事正爲悶切矣上曰設賑乎有祐對曰設賑矣上曰汝須卽爲下去以副予申飭之意仍命退次上問宜寧縣監金俊材曰職姓名俊材對訖上曰年事何如俊材對曰入於尤甚矣上曰抄飢幾何俊材對曰四千五百餘口矣上曰他邑流丐之去爾邑者幾何而爾邑流丐之去他邑者幾何俊材對曰他邑流丐別無見留於本邑而本邑流丐的未知幾人流于他邑矣上曰今有人有子數人而其中一子流乞則卽爲推來乎抑爲此非吾子不爲推來乎其父不爲之食而野僧食之乎汝何以濟活乎俊材對曰臣昨夏還穀百餘石作錢新秋更爲貿穀又勸分於富民得數百石云而語頗支離不甚詳明上曰汝未敏矣韓信多多益辨分數明也今汝所奏分數不明若此而將何濟民乎若所奏詳明則更下去而不然則不得下去矣吾欲惜汝而雖國舅家人難貸矣汝以救活之道詳告可也俊材對曰自備穀近二千石自營門得八百餘石以此救濟飢民爲計矣上曰汝須各別惕念虎可畏也予更不饒貸矣仍以勸分事令該府處之上問南平縣監宋載禧曰職姓名載禧對訖上曰七事載禧對訖上曰年〈事〉何如載禧對曰一道凶歉臣邑亦然上曰抄飢幾何載禧對曰一千七百口矣上曰本縣流丐能無乎載禧對曰歲前則流丐相望矣歲後分還設賑之故還集矣上曰連續還來否載禧對曰然矣上曰捧還幾何載禧對曰應捧一萬四千石內未捧四百餘石而皆是別還矣上曰申飭之後安敢以別還二字挾奏仍命從重推考上問珍山郡守吳載維曰新延消息聞之乎載維對曰略聞其槪而不能詳知矣上曰汝異於他人各別勉焉仍命退次上謂恩津縣監趙載溥曰見汝思孝婦心甚愴矣此以近言之而以汝父汝祖思之各別矣汝思乃父乃叔善爲之仍命退次諸臣奏對訖上曰在於楹外者一齊前進仍下敎曰予以望七之年神氣衰憊又自社壇以後一倍難振且汝等之試暇上來本是私事曾無引接之例而特念民事有此來待之命再昨則終日昏憊實難酬酢且慮汝等場屋之事終命退去而反爾思之此殆近於何所聞而來何所見而去也爾等皆有率來之官吏若曰吾君初何爲之招致吾官又何爲而不見云則於予心豈不瞿然且汝等必當待榜卽歸故今日雖非接待群下之日强氣召問至誠開諭汝等能知予意耶成川府使金孝大南原府使趙榮進起伏曰聖意或出於日前綸音中勿拘常格之敎耶上曰然矣予於頃日入侍東朝伏覩御筆其中有先朝丙丁年間綸音卽軫恤元元之德意也予奉此退坐眞殿門外達夜呼寫特許湖西尤甚邑還上之加分今見汝等語及民事自不覺聲淚俱下汝等必念半夜此敎皆以吾不能濟活飢民使一夫顚壑則將何顔歸對吾君爲心則豈不慰予心耶諸臣盡起伏順興府使趙德常對曰聖候靜攝之中特軫諸道民事有此引接之擧誕發惻怛之敎臣謹當對揚德音歸諭飢民而若使遐土之民聞此聖敎有足以感泣疲癃矣上曰汝等雖或知勿拘常格之意亦必有咨且不敢之心矣順興府使趙德常起伏曰聖敎誠然矣臣於春初屢承勸農之特敎初欲助給種糧下帖各面抄報以沙被災之田畓則通計一境多至七百石落而及聞別還之朝令不敢分斗穀只給空石使之修築雖知民情之萬分焦迫而實無助糧勸農之道只自悶慮矣今承聖敎不勝感幸矣上曰汝等旣聞此敎將給別還耶諸臣對曰筵飭至嚴之下豈敢生別還之計乎當知委面任抄報役糧種子最難辦之類每朔巡還外別分一等以助其不給則此異於題給糶狀之類矣上曰然矣載寧郡守洪益彬起伏曰本郡雖云稍實而酷被水災破筒處甚多種子及役糧無路助給矣聖敎至此雖不以所志題給而從便別給以濟窮民矣上曰築筒之役豈以若干別給可得築乎洪益彬對曰破筒處宮私畓相雜而聞各出財力以爲補築矣楊口縣監洪相殷起伏曰種還事俄承聖敎而還上數少之邑則折半留庫之外亦將勿拘常格耶上曰此說何如成川府使金孝大曰若無階限亦非朝家本意還上有裕邑則不必論而雖不然待道臣狀請施行似好矣上曰爲守令出此言誠得宜矣洪相殷曰江原道則道臣以加分事狀請臣未知今已回下而恐不復以此狀請矣上曰汝等須將此敎歸傳於各其隣邑不上來守令可也汝等請由上來殿試有數存焉至於初試則額數旣多汝等之盡參今榜予所望也諸臣盡退出傳曰昨年關東其糴誠難爲守令者爲目前元元渴悶之狀以難捧稟猶或可也直以未捧爲報所對雖誠實無異於頃者前忠淸道臣徑先停捧之令王者申飭不可異同高城郡守金弘輔令該府處之出榻敎上曰爲民詢問之下玄風縣監金光泰所對殊〈欠〉誠實其在懲勵之道不可無飭從重推考出榻敎上曰南平縣監宋載禧下敎之下以別還二字敢奏從重推考出榻敎上曰宜寧縣監金俊材下問之下以申飭勸分一節挾奏雖由於入侍生疎之致不可推考而止令該府施以不應爲公律施行此時守令不可曠官雖値齋戒政院捧入草記擧行高城郡守崔弘輔雖令金吾處之應在於宥旨前事而曠官則有弊其在懲後之道亦不可循例分揀以製書有違之律勘處而其莫解職懲贖放送事分付出榻敎諸臣以次退出
大殿中宮殿世子宮嬪宮政院玉堂問安答曰知道中宮殿藥房問安答曰知道
李翼晉啓曰同副承旨丁若鏞疏批已下卽爲牌招何如傳曰允
掌令洪光一持平洪時濟啓曰臣等之蔑識庸姿豈有一分堪承於淸朝耳目之任而怵畏義分章皇出肅間日詣臺未嘗論一事出一言只呈姑停分臺苟然充位而已自顧慙恧若無所措果然亞憲歷論近日臺官失職之事至請峻其選責其任使庸碌者無所逃於譴何以外他條列無非格言臣等已不覺瞿然自愧而其曰當言之事謂屬禁令而不言已允之啓惟俟處分而不論云者尤是臣等溺職之大者固所甘受而愧赧之不暇則其何可抗顔彯纓强復揚揚於臺端一步之地乎寧被違傲之罪不敢爲仍冒之計累勤飭敎今始來避所失尤大以此情踪其何敢一刻晏然於臺次乎請命遞斥臣等之職答曰勿辭亦勿退待
戶曹參判前望單子入之任希曾落點
益寬曰古豐山萬戶李葂卽皇朝名將李如梅之後孫也兵曹判書李台佐曾任江都留守時狀請錄用始通仕路昨年因特敎擬授本職聖意所在孰不欽仰臣亦見李葂爲人頗勤幹解事不宜止於一邊將而所居之鎭遠惡殘薄非人所居實難體行聖敎之道此等事正宜各別申飭矣上曰然矣各別申飭可也
李眞望啓曰大司憲李世最掌令李景說柳綎在外執義李眞淳呈辭受由持平李普昱未承批呈辭金始炯避嫌退待今日以監察茶時之意敢啓傳曰知道
刑曹啓曰卽接慶尙監司金世鎬文移則星州牧徒三年定配罪人崔再甲限滿云矣取考曹上配案則再甲以私門用刑罪戊辰十月定配今已限滿的實依法典放送後徒流案頉下事分付道臣之意敢啓傳曰知道
傳于柳畊曰禮房承旨馳詣宗廟景慕宮奉審摘奸以來
趙衍德啓曰卽伏見江華留守朴祐源全羅兵使李漢五南兵使李漢豐忠淸水使李延弼全羅左水使許任黃海水使田翊顯慶尙左水使柳孝源今春夏等褒貶啓本則邊將中無一人居下殊無嚴明殿最之意竝推考警責何如傳曰允
尹羽烈以兵曹言啓曰今此發引三度習儀時禁軍挾靈轝軍及前後射隊軍兵一依正日例磨鍊而除標信解嚴矣今亦依此擧行何如傳曰允
禁府啓曰頃接月令醫員手本則本府囚人韓休病勢甚重本府都事亦皆目覩其病重之狀來告臣等而不敢煩稟故各別救療之意嚴飭分付矣卽者又見月令手本則韓休自去冬冷塊凝結於脇下臍自今月初結塊漸大大如小椀兼得嘔吐之症少有所食旋卽嘔吐氣上衝之時則呼吸不通冷汗如瀉昏眩委頓不省人事自昨日午後病勢十分苦劇一夜之間危症疊見寒熱交作口唇焦渴手足戰掉氣息奄奄云問其病勢於都事醫員手本乃其實狀云罪人病重則啓稟變通自是前例而成以性保放之後病勢一向沈痼雖有放送待差之敎而尙未還囚已極未安今此韓休何以處之惶恐敢稟傳曰姑爲保放待差還囚禁府謄錄
傳前判書趙相愚姜鋧兪得一大司成尹星駿府使尹鼎和金弘楨沈最良許墀申弼賢魚史衡李彦維金始煥崔錫弼全百祿朴乃貞承旨金興慶趙道彬洪萬紀參議李宜顯宋徵殷郡守朴起祖李瀅鄭道徵尹憲周縣監許源韓㙉金幹鄭申思永李斗相金重呂邊震一李遇春李簹朴筌佐郞趙泰耆姜載後掌令宋宅相金始慶韓水祚都事李尙說奉事權授鄭世恒正言申思喆持平徐命淵司錄金始爀奉敎洪啓迪待敎宋成明檢閱朴弼夢牧使李龜齡徐敬祖具志禎柳泰明崔啓翁郡守洪禹采校理鄭栻申鐔參奉金盛益修撰洪重休李廷濟丁道後獻納權世恒執義李允文典籍申靖夏學正朴致遠僉正李宖醫官丁時悌權聖徵水使李碩寬僉使李藎廷魏赫萬趙時望討捕使鄭道元朴東相李岌司勇金壽錫金時鳴中軍李之驥朴守剛監牧官李振海武兼李世安司果李眞儉尹行敎鄭纘先洪錫九萬戶李汝平等竝敍用前判書姜鋧監司李師尙監察沈益三兵使元徽武兼金尙倫姜重齊虞候申時漢鷹牌頭申明夏萬戶申璧鄭道成武兼鄭元樞司果申鐔等竝職牒還授事下吏兵曹
以應敎張錫胤校理洪奭周牌不進罷職傳旨傳于閔耆顯曰只推待明朝牌招
傳于李羽晉曰下直守令入侍
傳曰史官二員待命騎馬六匹立之監試一二所內摘奸
有政吏批判書李肇源進參判趙萬元在外未肅拜參議金履載進行左承旨徐春輔進啓曰臺諫多窠今當差出而擬望之人乏少外任竝擬何如傳曰允以趙德潤爲大司憲徐能輔爲大司諫具康爲司諫李在璣鄭繼忠爲掌令李承達李東永爲持平鄭度采爲獻納金秀鍾兪理煥爲正言金履迪爲典籍朴慶悳爲長鬐縣監承文副正字單梁在孟故及第李元祥贈修撰例兼未分館前身死依法典贈相當職
傳備忘于金尙奎曰史官三員待命騎馬九匹卜馬二匹立之
李勉兢以刑曹言啓曰因院吏朴弘修邸吏金一泓等捧供啓目判付內邸吏段照律勘放爲旀該道臣不能檢飭難免其責從重推考卽爲發緘爲旀渠輩雖無知識亦知今番追榮與推恩事自上一念耿耿莫或泛忽是去乙漏踏一張更爲安寶之意初七日科次之夜知其委折已有下敎使之待曉卽爲成送則翌日申後出給云者非渠之罪乎此果承旨徐榮輔之所敎乎卽該吏外他吏所爲乎特敎嚴杖之下僅僅成樣不爲猛治卿之擧行萬萬駭然執杖曹隷令訓將嚴棍十度院吏段除尋常更爲各別嚴杖捧供枚擧草記事命下矣依判付朴弘修處箇箇嚴杖反覆究問則渠之所供內以爲果於初七日夜漏踏一張待曉卽爲成給事旣有下敎故初八日廳坐後啓請安寶後錄職名照檢張數之除自爾遲滯至於申後發送之境莫重有旨自下稽滯之罪萬死無惜而此皆渠以當該書吏不善擧行之致承旨果無所敎他吏亦不參涉云矣渠以幺麽下吏特敎嚴問之下初旣漫漶今始遲晩究厥情狀節節痛惡所當各別嚴勘而旣有枚擧草記之命故捧供以入之意敢啓傳曰知道
大殿中殿世子宮嬪宮藥房政院玉堂夕問安答曰知道
洪義浩啓曰明日大駕詣宗廟入齋室後王大妃殿惠慶宮嘉順宮門安何承旨進去乎敢稟傳曰同副承旨進去
吏批以李益華爲金川郡守尹鑴爲工曹判書鄭樸爲判決事閔黯爲右尹權儧爲兵曹佐郞李華鎭爲繕工副正李東植爲養賢庫直長張善淹爲軍資判官吳挺緯爲大司憲李德周爲刑曹參議成胤童爲金海府使權瑎爲戶曹參議李夏鎭爲禮曹參判趙沃加資憲老職李萬元單付檢閱金益九爲典籍
自開東灑雨下雨測雨器水深五分
朴岐壽啓曰吏曹判書徐能輔牌不進參議李寅泰再牌不進推考傳旨及罷職傳旨今方捧入而開政命下之後如是違牌事甚未安判書更爲牌招何如傳曰允參議只推一體牌招如有違牌勿爲呼望
兵批啓曰同知中樞府事趙尙夔朴弼文洪重福兪億基病難供職俱爲呈狀乞遞西樞雖是閑局不可虛帶竝今姑改差何如傳曰允
以御營廳草記訓局砲保代依當初定奪以本木出給事傳曰纔已申飭而如是啓稟係關軍兵似涉相持此草記還出給
傳于李冕膺曰諸承旨持公事入侍
傳于兪健基曰勅使復以頒詔前例有欲下詢者大臣備局堂上明日入侍而開門後分付
尹得說以常平廳言啓曰今年秋三朔米布轉換時上下及遺在之數依事目別單以入之意敢啓傳曰知道
趙台榮啓曰備邊司郞廳來言今日賓廳日次而大臣有身病不得來會云矣敢啓傳曰知道
傳曰金鎭衡雖已處分而其在禮使之道不可强迫吏曹判書徐箕淳姑爲許遞
曺允大啓曰左副承旨曺允大右副承旨洪仁浩有稟達事來詣閤外請對矣傳曰已處分矣
上詣北苑親行望拜禮罷後內閣政院玉堂藥房口傳問安答曰知道
金春熙以議政府言啓曰卽見平安道前兵使李敎昌所報則淸南北五防營別無士各有所屬自該防營都試試取而昌城防營移設慈山之後昌城屬碧潼朔州三邑遠莫交付廢武可悶昌城朔州別武士付之本營都試碧潼別武士付之宣川防營都試爲辭矣較其程途遠近參以事勢便否師臣所請不害爲通變之政依狀辭許施何如傳曰允
又以吏曹言達曰新除授晉州牧使李馨秀呈狀內矣身素患痰癖之症當此換節之時一倍添劇症形危惡時日內萬無起動遠赴之望卽速入達遞改云其身病旣如是則有難强令赴任罷黜何如令曰依今日政差出
戊寅三月二十一日午時上御熙政堂召對入侍時檢校待敎李龍秀持詩傳第一卷參贊官洪敬謨持詩傳第一卷侍讀官尹命圭持詩傳第一卷檢討官李若愚持詩傳第一卷假注書尹正鎭持詩傳第一卷記事官李嘉愚持詩傳第一卷記事官權敦仁持詩傳第一卷以次進伏上曰開卷讀之命圭讀自唯周南召南至國風一上曰篇題置之繼讀大文也命圭讀至關雎三章上曰繼讀章下註也命圭讀止葛覃三章上曰下番讀之若愚讀自采采卷耳止桃夭三章上曰閣臣讀之龍秀讀自肅肅兎罝止兎罝三章上曰承旨讀之敬謨讀自采采芣苢止芣苢三章上曰注書讀之賤臣讀自南有喬木止汝墳三章上曰上番讀之嘉愚讀自麟之趾止麟之趾三章上曰下番讀之敦仁讀自維鵲有巢止鵲巢三章上曰文義陳之命圭曰序文有曰性情之正凡人性情有生之初蓋莫不正此孟子所謂性善而及其知誘物化於是乎失其正矣爲人上者能盡其性得乎導率之宜則民性之失其正者可復其初此明德所以爲新民之本也大抵詩有正變之異而此非在下者之自有正變專係於君上導率之如何導率得宜若如右所謂明德新民則變者皆可爲正文王關雎之化及於江漢之間此其導率之驗也此等文義無非觀感處矣上曰下番陳之若愚曰周南一篇內桃夭以下皆里巷歌謠之作也閨門之化達於邦家婚姻以時有若桃夭詩賢材蔚興有若兎罝章雖委巷小民之類其性情之正禮義之美有足可觀此專由於君上端本之化而化之所及匹夫匹婦皆得以變化氣質性情於是乎正矣禮義於是乎美矣讀詩之要當於此等處玩繹而體驗矣上曰閣臣陳之龍秀曰詩者詠歌也詠歌者聲音之所發也聲音者心性之所由出故心性先得其正然後發之聲音而形於詠歌者皆正矣雖以詩之風雅正變觀之周治之汚隆可見而論詩之本惟在於先正其心故二南爲周化之所本而其治化之原專由於文王之端本正心是以江沱汝南之間里巷歌謠各得其性情之正其功效之盛如此而化行俗美福祿來降卜年八百之慶皆基於二南矣欲闡二南之化則當以文王之心爲心伏願留念焉上曰承旨陳之敬謨曰玉堂上下番及閣臣皆已仰陳臣則無可陳之辭矣上命掩卷訖命圭等曰臣等獲蒙召接從容前席簡其儀而導使言區區下情不勝榮忭第今召對冊子卽法講之書也一書重繹非不爲好而其在主經翼史之義溫故知新之道召對則以史記進講於以考得失鑑治亂尤似有益史記中以何書爲定惟在睿裁而敢此仰達矣上曰別講冊子何書也命圭對曰孟子矣上曰從當下敎矣上曰今日閣直爲誰乎龍秀對曰小臣矣上命退諸臣以次退出
洪鍾英啓曰合辭許久闕啓事甚未安除在外外未肅拜呈告人員竝卽牌招何如傳曰允
掌令李元齡啓曰卽者持平裵正徽以南九萬事引避退待臣當處置而臣亦嘗以此引避則當言不言之失臣亦有之今此同僚之避不敢晏然處置請命遞斥臣職答曰勿辭退待物論
傳于趙德成曰各司久任郞廳入侍
洪說謨啓曰明日召對取稟傳曰停
壬辰十二月初三日未時上御集慶堂藥房入診入侍時都提調金陽澤提調洪麟漢副提調徐命善記事官鄭元始記事官南履寬林蓍喆醫官方泰輿鄭允協慶絢金孝儉金世彦以次進伏訖金陽澤曰夜間聖體若何上曰一樣矣寢睡水刺之節亦何如上曰一樣矣奉進湯劑上進御後請診候上許之方泰輿曰脈候左右三部度敎調均滑體連爲一樣矣諸醫所對與首醫同上曰提調出去更煎以入上命讀判府事韓翼謩箚上笑曰予頃於舊邸欲久臥而爲三軍强回矣至一國臣民之句上曰箚文則善述矣然入不緊工夫矣命書賜批後又命讀時原任箚至舟梁之句上曰此必是昨日賓廳之草而旣未得爲啓故今日又聯箚不緊而用工夫矣可謂以箚代啓矣陽澤曰今番聯箚則義理合當故文亦善述矣命書批答至何顔拜陟降之句徐命善曰臣雖惶恐而將不得奉敎書矣下敎每如是過重臣等不勝抑鬱矣上笑曰承旨之奏其言則是矣仍命刪改陽澤曰臣以藥房之故不得隨參於箚末而其耿耿之忱與大臣何異伏望允從焉洪麟漢曰臣以嘗樂之任何可預議於朝廷大事而今者諸臣之請則此是擧國群情且先朝登極之年數明年卽是百年也實合稱慶矣命善曰群情之抑鬱姑不足論而以殿下繼述之德尤宜卽許兪音矣上曰年數果是百年耶命善曰然矣上曰此則異常矣然予心則漸固矣陽澤曰諸大臣明再明亦當有更請之事矣上曰怪矣然則予將往鍊戎臺矣陽澤等曰何爲而如此下敎耶麟漢持湯劑更爲入侍上進御後命書傳敎曰凡下答在於箚頭而今者之請諸大臣一也雖無卿宰亦若賓啓座目昔戊戌不過一辭章而其時與介弟聯章故皇兄批旨史官各傳時原任聯章古豈有哉予雖固執其誠可顧書六張一史官次次以傳焉又命書傳敎曰唐堯甲辰已聞而其亦傅會今聞甲寅之於明年百年云嗚呼聞此心萬倍況其間有皇兄五年以帝王紀年言之雖不然以今請予推之稱此故豈可以此爲今慶也若今不謂宜添慶一不可不諭焉又命書傳敎曰今聞左副承旨違牌非無端云許遞其代任希曾除授牌招察任房順房
李羲甲啓曰今此端午帖製述人中時無職名人令該曹口傳付軍職何如傳曰允
知事朴乃貞疏曰伏以臣受性愚陋年且衰耄而過蒙奬擢猥躋崇秩聖恩弘大天地莫量此生未泯之前每欲瀝盡腔血粗效尺寸必以古人常恐不得死國事爲心矣日者忝長京兆尤自謹飭聽事裁物未敢怠忽惟其神識昏昧施措乖舛傍觀之所訾謷理所必至臺臣所謂年衰政憒等說皆據實際臣常愧服無以自解且因此會解脫劇務弛置自放不復以事爲嬰心臺臣之言似若愛臣而發而在臣自處之道固宜遇坎卽止艮趾窮山不復廁跡於朝聯而生逢堯舜未忍便訣黽勉遲回以至今日賀儀候班俱是包羞而進參第於日昨西樞之命實有所不敢冒出者蓋臣情地之難安不須更贅而素患癥癖之疾近益轉加肌瘦漸若枯唶眼眵如隔褷䙰泄候繼起就溷無算衣襟有時盡汚醫師環視皆盡束手雖是閑司漫局決難强起而膺命伏乞聖慈俯諒危懇特許鐫遞以重臺言以安私分不勝幸甚答曰省疏具悉往事不必過嫌尤況西樞卿其勿辭焉
應敎尹鼎烈副應敎洪羲膺副校理徐長輔李錫祜修撰權烒副修撰洪羲俊等箚曰春序將暮聖慕冞切先陵祇謁期日隔宵而知時之雨入夜滂沱觸冒寒濕侵晨勞動非但有妨於大聖人節宣之方竊恐仰貽於我殿宮惟憂之念且況蹕路漸至成泥仙仗未免帶霑雖於城闕咫尺之地猶難玉體之儼臨顧此郊坰數十里之外尤豈鑾輿之夙戒乎差退日期稍俟晴和實合審愼之道臣等不勝憂悶敢此齊籲伏乞亟加三思特賜察納焉取進止答曰省箚具悉已命退矣
祔廟親祭齋戒數字缺
以右承旨愼無逸左副承旨李鳳翼大司諫成德潤掌令申處洙牌不進罷職傳旨傳于金始㷜曰推考傳旨捧入
又啓曰明日常參經筵取稟傳曰停
兪彦民達曰吏曹判書權爀日事違召尙不出肅其在事體殊涉未安卽爲牌招察任何如令曰依
下直驪州牧使崔逸
本院啓曰淸安縣監趙榮錫憲府旣已署經而諫院則行大司諫吳泰賢牌不進司諫愼性眞正言曺錫正在外韓用儀未署經獻納未差無以備員署經何以爲之敢稟傳曰一司除署經
朴天衡以禁衛營言啓曰卽因墓所都監草記批旨本營匠手去處各該次知將校處査問則李邦一家舍及軍官廳修改時塘報手蓋匠李根成四月二十日赴役當日畢役木手李貴才五月初一日始役初七日還來騎士李貴得亦以木手自三月初八日至四月十四日使役之意敢啓傳曰特敎査問之下數行塞責豈有別般內不足之端而然乎卿之擧措萬萬駭然此等處若是不動念卿亦漸次手滑安知不爲李邦一乎防患之道戒在忽細卿罪令該府發緘捧招須卽據實對供如卿等輩置之將兵之任欲使緩急有恃而事事憒憒而尙何望有裹革之志乎至於騎士之送赴役處與工匠有異又何委折他各營無不詳細査奏卿獨如是慢忽擧措節節駭然此草記還給爲先冒罪更爲査出草記可也
又傳于李奎采曰平明殿坐後儒生當入庭而留門太早以二嚴前二刻留門
王大妃殿惠慶宮中宮殿藥房口傳問安答曰知道
又啓曰玉堂闕員今當差出而曾經之人多在違牌坐罷中無以推移備擬合有變通之道何以爲之敢稟傳曰竝敍用
又以承文院言啓曰院吏文學官李敦性有頉代幼學鄭海奭差下付軍職冠帶常仕何如傳曰允
宣傳官許㷽書啓以爲臣敬奉聖諭馳往景福宮役所自願赴役之坊民等處一一勞問布諭聖敎則坊民等欣欣咸曰今我聖上經始舊闕實國家萬世無疆之休臣民等莫不攢祝敢以獻芹之心有此赴役之願至蒙近侍之宣敎又荷示意之恩澤伏地惶感云各坊赴役民爲六百八十三名示意之擧量宜分給之意傳諭於都監堂上矣敢啓傳曰知道
鄭知容達曰大司憲金陽淳呈辭執義尹錫永未肅拜掌令徐洛淳金瑩持平金洛駿白時源在外監察茶時之意敢達令曰知道
北郊祈雨親祭罷後政院玉堂口傳問安答曰知道
臣沈命世誠惶誠恐頓首頓首謹百拜上言于主上殿下伏以臣狂疎無識發言顚妄聖恩天覆薄施惟輕閉伏省咎日夜惕惶而已昊天降割□□宮上賓拘囚圜土跡阻奔哭奉訃摧痛精爽飛越不料天地父母軫及累臣滌名罪籍俾參會葬之列承命戰兢感淚交下星夜馳進跧伏門外瞻望象魏益增摧隕臣曾聞下都監□備忘仰惟聖上愼終之意厥後繼聞該司術官多非其人未易定山致勤聖念竊有妄見不能自抑冒死陳章在京親戚以爲罪人陳疏其涉未安止而不呈臣竊嘆焉卽因該官諦聞園所宂狀將棄許多功力更費聖慮臣尤不勝悶鬱罔極之至風水說雖不敢妄議臣謹按宋臣朱熹論孝宗山陵疏有曰旣不爲壽皇體魄安寧之慮又不爲宗社血食久遠之圖又曰其或擇之不精地之不吉則必有水泉螻蟻地風之屬以賊其內使其形神不安而其子孫六字缺憂此甚可畏也世俗以風水爲左道七字缺諸齒牙間朱熹豈不知左道之爲非而乃出位抗言不遜譏謗乎臣聞畿甸乃二百年士夫所葬之地謄錄置簿鮮有定處故術官先戒謹言以避怨謗之地是以或有正穴只隔一岡不敢創陳己見者亦二百年流循之弊習也是以園所穴中之石隨鑿生火則明石無疑而術官誣引方書以證非石則其欺罔之罪昭不可掩推此而觀則右岡制殺之言何足信耶年運犯戒則未聞有用之者士夫尙然況國家莫重之擧耶制殺或用之語臣未聞也以石非石之心推之則其言何足信也苟其可用何不用之於前而及今技窮方始云云耶況右岡比左岡尤下而穴度狹窄非雙壟之阜且其岡來脈右邊未滿四五十步之間有上下小池若有連日之雨則便成小澗泱泱流下也安保其此處必無池患也此則故臣李幼淸曾宰此縣時臣四年往來故見得甚詳也臣且聞此縣古老相傳之語自古素稱國用而皆咎主山單獨龍虎長而背走無顧戀之意案二字缺主辰水直流而不用云至於水石之變雖前所二字缺自前相傳亦非十全之地也何必區區於人力而作此一字缺擧乎臣聞解風水者之言畿甸風水之美無如交河而今番都監往來看審之處實非前所云云之地也蓋以其地多名家族山相近故不欲直達云若然則誠可痛也何不更審其地以覩可合與否而設或純美年運吉凶水石之患或不可預料亦不可徒恃一處而致有後患也臣聞祖宗陵寢火巢內多有可用之岡朝臣之意頗言用之大臣亦以爲可而未有上命故不敢發言云此亦下問而處之可也臣聞千羊之皮不如一狐之腋李懿信實間世術士也若論風水則捨懿信誰哉其次則權純性成櫟朴弘中也李衎又其次也至於宋建吳世俊比之於李則八字缺若招致一處各陳所見則優劣立制七字缺臣聞庚子年宣廟特命廣招方外術士故懿信首被召命而金時獻成泳鄭述等亦以士夫特命來見當今士夫之中亦有留意於此者朴知誡崔晛張維李命雄等是也雖未知各有自得必不至迷惑眩亂見賣於庸師淺陋之言而又必無屈意阿人以負聖明也且南應雖未知其諳風水而其言地中水石之事每言必驗亦可招致以試穿穴亦或無妨臣之妄意或老病或遠在之人雖不可畢致而咸集術士廣採衆議以定大計俾無後悔則於心獨無恔乎臣纔脫罪籍乃敢斥口妄論國家大事周知被人嗤點而曾子曰君子愛人也以德細人之愛人二字缺姑息臣灼知庸師終始誤耳臣何敢懲熱四字缺越俎之罪而以負聖明愼終之至意也不勝惶恐屛營之至謹昧死以聞啓下禮葬都監
府啓請還收罪人㮒煥爀燦等放送之命請還收移配罪人韓構放歸田里之命請還收罪人睦來善移配罪人李玄逸放歸田里之命請還收安置罪人金德遠圍籬安置罪人李玄紀放歸田里之命答曰勿煩
景慕宮提調前望單子入之金敎根落點
兵曹口傳政事副司果單金東獻
掌令柳松齊啓曰昨日長官之引避退待也臣意以爲會議諸臣旣不許辭職則論啓之際似無可嫌故敢爲請出矣卽者長官又爲引避臣之處置乖當之失著矣請命遞斥臣職答曰勿辭退待物論
以右副承旨金裕憲牌不進罷職令旨令于尹聲大曰只推
展拜罷後奎章閣政院玉堂藥房口傳問安答曰知道
辰時日暈兩珥未時日暈燼餘
又口傳下敎曰沈鏽爲判尹牌招察任
神德王后忌辰
持平韓永祚啓曰大凡臺閣處置之規立落是非必分明然後去就可以無拘而日昨臣之避辭中上款事蓋因重臣筵奏之斥臣所論金翼八之啓也臣之避辭則以爲重臣伸救之語有若以臺啓爲爽實者然而未嘗自謂爽實矣伏見僚臺處置措語則截去臣避辭之上下句語直謂之前啓爽實姑舍勿論此其下語直以臣所論歸之爽實之科矣夫爲臺臣而論人爽實則在法應遞而只以下款嫌礙之端强請出仕無論其臺體得失之如何處置措語旣曰前啓爽實則臣便爲當遞之人旣以當遞之人倖其不遞而因仍苟冒從古以來曾無此例臣雖欲靦然冒沒何可得也昨於就職時卽當引避而素患胸痛暴發頃刻難忍急急曳出未暇自列俟得少間今始來避其應避不卽避之失尤損臺例決不可一刻抗顔於職次請命遞斥臣職答曰勿辭退待物論
獻納趙道彬正言韓重熙李禎翊啓曰請定配人金砯更爲拿囚嚴刑鞫問依律定罪措語見上凡臺閣論事之體苟有所懷或疏或啓未爲不可而日昨李相周疏陳所懷旣呈政院之後旋卽推去此已顚倒謂有嫌礙强爲引避而首尾辭語俱不成說當初疏本果引嫌礙而推去則引避之際固宜只陳其昏謬之失而乃於自列之辭至引其兄之事盛加褒揚不顧親嫌執此觀之則其意所在不過假托論人欲售伸白其兄之計其用意之巧密處事之駭異莫此爲甚決不可以旣遞而置之不論請前持平李相周罷職答曰不允
禮曹草記入啓答曰令政院以大君名號書送可也
議政府啓曰卽見京畿監司尹滋悳狀啓則本道儒生公都會當爲設行而歲色垂窮擧子之往來易致窘急之慮待明秋設行事請令廟堂稟旨分付矣在前似此之時多有退行之例依狀請施行何如傳曰允
夜五更下霜
尹得載達曰上番兼春秋金宗洙以親病呈辭下鄕今姑減下何如令曰依
曺雲承以都摠府言啓曰今日入直內三廳武兼禁軍及軍兵等中日習射技放請出標信傳曰知道
沈象奎以弘文館言啓曰本館下番闕直事甚未安今日政新除授玉堂待下批牌招入直何如傳曰允
又啓曰請和緩爲先削去其號依律處斷答三司合啓曰不允
大殿中殿世子宮嬪宮藥房政院玉堂夕問安答曰知道
上在慶德宮停常參經筵
應敎李淵祥疏曰伏以臣庸愚蔑識百無肖似而幸値聖明屢蒙洪造仁天雨露之澤有若私覆每懷縮退不意前冬春坊召旨遠及遐外榮溢鄕里涯分過望雖其自知甚明職非其人而惟以蹶趨走爲報答涓埃之計行到城闉纔出肅命遽遭天地罔極之慟震剝崩霣豈有一分自保之心而千萬夢想之外又伏承亞憲除命怵迫震惕無地自容强收遁情黽勉供職兢畏寸心惟以承膺爲恭而鄕曲賤生素無識見凡於臺省事例漫不識何事頃於登對傳啓之日參伏末班全昧周旋之節仍伏承退出之命卽退臺廳略陳所懷者不過愚昧無用之陳談而至於本件奏啓全不提起臣之儱侗潰劣到此畢露莫重臺體緣臣壞了惶蹙悚恧無所措躬杜門跧伏惟鈇鑕是俟大僚譴罷之請果出公議臣撫躬增惕自不勝感淚之被面夫何愧汗未乾玉署特命遽降收敍之恩嗚呼臣之翦劣無似至於循例傳啓尙此矇然以致僨誤況於論思啓沃之地又何敢晏然承當乎此非但臣之自揣已審在廷具寮之所共知也義分雖切於不俟廉防有愧於倖冒召牌之下承膺無路玆敢冒死仰籲伏乞天地父母俯垂鑑諒亟遞臣職以肅朝綱以安私分焉臣於頌愆之章不宜贅他而卽伏見本館諸僚以昨日處分中肇源金基敍及諸罪人混被赦宥事公議聯箚請收成命此是擧國大同之輿論也顧此諸罪人之負犯何如關係何如則其在共討之義豈敢或後於人而舊愆方訟餘愧未已末由聯參於聲討之班臣罪至此尤無所自容伏乞亟允堂箚之請仍治臣不職之罪焉臣無任云云答曰省疏具悉已諭於聯箚之批勿煩
閔珽啓曰兵曹判書金聖應一向違召尙不行公其在事體極爲未安卽爲牌招何如傳曰允
罪人思恭長運上闕後守幕外直羅將令捕廳一體各別嚴覈事榻前下敎
又以禮曹言啓曰揀擇單子四張自漢城府輸送故捧入之意敢啓傳曰知道
又啓曰來二十五日朝參日次矣敢稟傳曰停
上在昌德宮停常參經筵
缺啓曰會盟宴初度習儀小臣與右副承旨李楘當爲進去傳曰知道
尹鼎烈啓曰明日贈領議政家遣承旨致祭事命下矣何承旨進去乎敢稟傳曰右副承旨進去
謝恩副校理李省身玉堂日記
以申在良爲忠壯將申廷翼爲慶熙將鄭裕俊爲公忠中軍金鋗爲黃海中軍禹弘淵爲蛇渡僉使副司果鄭完哲南履炯以柳夏永爲文兼李寬奎爲城津僉使李顯夔爲訓戎僉使鄭日復爲慶尙左兵虞候崔翼亮金學默爲景福將姜纘郁爲慶熙將權灝爲全州營將李益煥爲全羅左水虞候副護軍柳興禹李煥庚以沈範祖爲黃海兵虞候李東憲爲麟山僉使鄭德昇爲首陽別將李順根爲大峴別將鄭弘年爲長壽別將
又以義禁府言啓曰卽接月令醫員全永錫手本則以爲時囚罪人鄭有恂猝得關格又添泄瀉目下症形實爲危劇云罪人病勢如此則一邊保放一邊草記載在法典矣鄭有恂姑爲保放之意敢啓傳曰知道
以慶尙監司曺錫雨狀啓知禮縣民家失火事傳曰聞甚矜惻元恤典外別加顧助結構奠接之方廟堂措辭分付
上在慶熙宮停常參經筵
鄭來百啓曰禁衛營將官來言今日本營軍兵日次私習云矣敢啓傳曰知道
左議政具仁垕箚子大槪陳情乞遞職名事入啓答曰省箚具悉卿其勿辭安心調理
吏批以朴世柱爲興陽縣監
又以左邊捕盜廳言啓曰本廳兼從事官鄭履逵身病猝重勢難察任改差何如傳曰允
記注官尹學輔書啓臣敬奉聖旨馳往傳諭于議政府領議政金在魯所住處則以爲卽者史官來宣聖旨令臣入參次對而不惟臣之情地斷無以本職冒進之勢數日以來風寒異常賤疾又添外感一倍苦重見方㱡㱡床褥末由起動終未趨承惶懍竢罪云矣敢啓傳曰知道
禁衛營啓曰本營中軍李鳳儀身病猝重勢難察任今姑改差何如傳曰允
義禁府照目粘連中官朴大碩矣本府議啓內近侍擧行固當小心而不能謹愼自犯罪科以此照律罪杖八十收贖奪告身三等私罪奉敎依允爲旀功減一等爲良如敎又照目粘連前任譯朴命澈矣本府議啓內倭人書啓有違邊例而渠以其時任譯當初不能據理退却終至許久逗遛在渠添一罪案以此照律罪杖八十收贖奪告身三等私罪奉敎依允又照目粘連都摠府經歷李熙獜兵曹佐郞白宗銓等矣本府議啓內禁門開閉之失當罪由牌將而身爲兵摠府郞廳常時不能察飭之罪在所難免以此照律罪各笞四十收贖附過還職竝只私罪奉敎依允爲旀竝只功減一等爲良如敎又照目粘連義禁府都事朴大壽矣本府議啓內帳殿聽傳敎何等嚴急而行步遲緩不可以脚病有所參恕以此照律罪笞四十收贖附過還職私罪奉敎依允爲旀功減一等爲良如敎又照目粘連宣傳官閔致默矣本府議啓內帳殿擧行所當審愼而不善周旋有損體例以此照律罪笞四十收贖附過還職私罪奉敎依允爲旀功議各減一等爲良如敎又照目粘連黃海前水使吳顯文矣本府議啓內道啓以田稅官需濫捧事歸之虐民之政是白乎乃囚供中以爲田稅則未及開倉官需則所捧至零星其所發明不無依據有難直歸於虐民之科是白乎矣巡到之日旣有該裨捉待之令則毋論事之如何體統所在不可不趁卽起送而無難執留有若相持者然大違體例有關後弊以此照律罪杖八十收贖奪告身三等私罪奉敎依允爲旀功議各減一等爲良如敎
兵曹粘目答曰依他例施賞爲乎矣徐孝男之不稟下批殊甚駭異當該堂上郞廳推考
趙明履以禮曹言啓曰麗王諸陵有限三年摘奸之規矣今年當次依前例發遣本曹郞廳摘奸書啓何如傳曰允
崔重泰啓曰今日廳位甚不齊新除授左副承旨李東馣不卽肅拜卽爲牌招察任何如傳曰允
都堂會圈七點李永昆趙琮鎭李羲準申在植金學淳朴綺壽李容愚李光文已上取八人
申絢以都摠府言啓曰今日入直內三廳武兼禁軍及軍兵等中日習射請出標信傳曰知道
又啓曰以都監草記傳曰知道他餘事似涉不難而自稱一款極難更爲開諭探問於漢人處可矣事傳敎矣令李馨長從便詳問則西正使則似可知其如此曲折而若自此有探試之擧則反有難處之患第四使雖問必難可否然在淸國皇帝與皇父王待之少無異同觀此持來勅諭則辨之不安云敢啓傳曰知道
鄭必寧以兵曹言啓曰卽接南道監役官牒報則興仁門南邊訓鍊都監分授處體城二間許今日頹落云爲先令繕工監把子圍排令分授軍門急速修築而限畢築間亦令該軍門量宜定送軍兵嚴加把守之意分付何如傳曰知道
又以實錄廳郞廳以摠裁官意啓曰一房堂上蔡濟恭二房堂上鄭一祥俱方出疆竝姑減下其代工曹判書洪樂性行司直權噵差下行司直鄭好仁漢城左尹李在協刑曹參判徐有慶亦爲加差下分房察任都廳郞廳沈念祖減下代以一房郞廳趙時偉移差其代兵曹佐郞鄭淵淳差下何如傳曰允
金大根啓曰今此勅使出來時黃州平壤安州定州義州五處迎慰使及平壤問安假承旨依近例以道內守令借銜差下御帖及空名帖遠接使齎去以爲從便奉傳之地而亦爲下諭于兩西道臣及各其守令處使之擧行何如傳曰允
傳于李晩秀曰諸承旨持公事入侍
又以侍講院言啓曰弼善任天常旣有只推之命更爲牌招察任何如傳曰允
戊申五月初五日卯時上御重熙堂右副承旨入侍時右副承旨洪仁浩假注書白慶楷記事官李相璜金祖淳以次進伏訖上曰崔守魯今爲避嫌耶仁浩曰已於臺廳傳避嫌而其所措辭與昨無異一直漫漶故臣以如此避嫌不得捧入之意爲言而退却矣上曰然則旣發言端終欲糢糊者果何心耶以此意更爲問啓可也上曰趙鼎鎭爲開政而入來乎仁浩曰然矣上曰趙鼎鎭其敢於今日晏然承政牌乎承旨出去招致趙鼎鎭於閤外諭之曰予之拔渠一人於諸趙之中自居留而移銓地者謂渠能有一分報答之道矣今番趙弘鎭事出後可知渠無若浼於此輩矣渠與時偉族雖疎遠情同至親之狀人皆知之到今時偉罪案旣著之後惟當十分割斷副予全保之意也吳翼煥疏指嗾之跡旣歸於弘鎭渠若不究覈實狀以告則厥罪當何如須令卽爲出去詳査於弘鎭其嗾疏之設心參疏之實跡一一來告於今日申前宜矣弘鎭果若有冤則鳴冤自白固無不可而渠雖不嗾嗾疏者聲息決無不知之理必也覓納眞箇嗾疏者然後爲渠自脫之道矣大抵諸趙哥無故之時弘鎭之妖邪狠毒予所深惡者曾以此意示之於其四寸興鎭而翼煥之疏妖邪狠毒必是弘鎭之口氣渠何敢發明乎且於春間一掖隷被穿窬之患捉其贜物文書一封則厥賊乃是任天常及趙時淳之奴屬所捉書柬爲數丈而明是趙哥之書也逄賊之掖隷欲呈捕廳推治有所登聞故使之仍置而所謂書封之贜則留中矣翼煥疏掖屬一款乃指此事而發者此一款旣如此則其他諸條之密囑顯授明若觀火須以此書封出給趙鼎鎭使之因贜而執證也上曰崔守魯所謂疏擧也問啓也萬萬可駭萬萬可痛若此不已則言根旣發而旋絶奸情似露而實掩寧有是理日前徐判府入侍予以翼煥疏後尙無一人明張之心又無一箇自首之人以此意略示介然之色矣所謂崔守魯不先不後投呈一疏其所用意誠爲叵測此豈體國大臣奉承之義乎屢度問啓徒歸屑越眞箇窩藏終不現露大臣之待朝家其敢如是太薄乎徐判府之本來樹立以其爲義理主人矣今日擧措則乃是義理之對邊也義理對邊非逆邊乎爲人臣子名曰逆邊主人則其將生乎死乎且念丙丁後徐判府之當局凡幾年矣一邊人之不滿於徐判府者豈無其人而曷嘗有因徐判府向用之故侵辱上及於朝廷乎今日一邊人之嫉領相一隊者怨毒之極暗售侮衊之機豈不困哉以此以彼徐判府若於今日內不能鉤得翼煥疏指嗾者則自徐判府當用付處之典如是則莫曰予不能保全終始也是乃自取將何以爲辭乎此筵敎承宣卽爲往諭于徐判府仍往左相家以徐相家如此如此傳諭之意諭于左相可也趙鼎鎭則閤門外聽傳敎後卽爲退去可也命退承史以次退出
禮曹啓曰命下矣議於大臣則右議政以爲今此駙馬爵號仍存與否下詢之時實無前事之可據只以曾子問齊衰而弔一款仰對矣終有爵號仍存之命又令入見喪事旣以仍存爵號一從禮文齊衰而弔則入見喪事自在其中矣第念齊衰之服爲其告期而未成婦也故旣葬而除之者禮文本意槪可見矣今以爵號之仍存有所變通則此實無前禮之禮也非臣曚眛之識所可臆定臣於此抑有區區之懷齊衰而弔雖是禮文所在帝王家禮節與士夫家不同爵號一事終有所觸處不便者聖上遽遭慘切之痛爵號仍存之擧必出於有所不忍而前頭難處之事不止一二抑聖上亦已念及於此否耶此等委折不可不商確講定俾無後世之譏議在外大臣詢問善處實合事宜伏惟上裁領中樞鄭太和病不收議今此公主之喪出於萬萬慮外自上慘切之中不能抑情至令新安尉仍存爵號入見喪事此實出於慘慟所在有所不忍也禮文所謂齊衰而弔蓋謂告期而未成禮也此則未告期而有此意外之喪雖非禮文本意齊衰之服容或可也至於仍存爵號則日後之事節節難便有不可言朝家制禮不可率爾行之終爲苟且之歸而亦不可不深長思也大臣獻議中辭意蓋出於此且公主前後之喪聖上處變之道宜無所異同請更加詳思毋失事宜臣等淺見如此不得不仰達在外諸大臣處亦爲下詢處置宜當上裁何如傳曰旣詢大臣又有處分本曹之收議末端添入己見實非常規難免瞻顧之態殊甚可駭當該堂上從重推考旣存爵號則不當葬而除服以此分付擧行
兵曹口傳政事以趙明鼎金相翊爲副司直
權益淳以戶曹言啓曰奉朝賀崔奎瑞歲時及春秋周急事曾有定奪矣今春等周急米八石太三石赤豆一石石首魚十五束民魚十尾鹽二石燒木二百斤炭三石依前定奪以地方官會付穀物輸送之意分付本道何如傳曰允
申光履啓曰御營〈廳〉將官來言今日本廳軍兵日次私習云矣敢啓傳曰知道
權歆啓曰大司諫姜世龜再啓煩瀆退待物論矣傳曰知道
金永穆啓曰大司憲韓敬源掌令李建昌趙東弼持平朴來冕牌不進執義崔弘周持平權炫在外監察茶時之意敢啓傳曰知道
傳曰明日出宮門路以協陽門爲之
傳于金宗善曰明日晝茶禮當親行該房知悉
弘文館啓曰新除授副修撰李赫準時在廣州地請斯速乘馹上來事下諭何如答曰許遞
又以承文院言啓曰院吏文學官韓相斌有頉代幼學金準弼差下付軍職冠帶常仕何如傳曰允
政院啓曰明日常參經筵取稟傳曰停
傳曰禮房承旨馳詣宗廟奉審摘奸以來
傳曰吏曹參議有闕之代前望單子入之
傳于吳大益曰武藝別監李德福罪不大段旣已汰去放送
以右承旨李憲稙牌不進罷職傳旨傳于金性均曰只推
政院啓曰兩司未署經守令多至五員此時夫馬留待有弊呈告受由在外人外未肅拜人員竝卽牌招以爲開坐署經之地何如傳曰允
事變假注書朴師默奉命在外代以李度謙爲事變假注書
義禁府啓目粘連向前張益厚亦廳坐不進縱緣事勢法意所重不可無警以此照律何如判付啓依允義禁府啓目粘連向前南相翊亦承傳重囚致此逃失常時不能禁飭之罪合施當律以此照律何如判付啓依允
申耆以都摠府言啓曰依下敎今日中日待武藝別監試射放畢試後將爲擧行矣別監射放姑未畢試日勢已晩軍兵食代不可踰時不得設行之意敢啓傳曰知道
傳于朴宗薰曰自今日至正月初二日各司藏牌
李亨元以訓鍊都監都提調意啓曰臣伏承傳敎與大將臣李柱國來會公廨褒貶更爲開坐軍色從事官李晩秀屢度催促謂以被罪爲限終不來參貶坐何等大政飭敎何等嚴截而强引不當引之嫌如是逡巡揆以事體萬萬駭然軍色從事官李晩秀令該府拿問嚴處何如傳曰飭敎之下敢引不當引之嫌限罪不參寧有如許事體乎萬萬駭然爲先汰去西道參軍令兵曹啓下使之今日內褒貶磨勘從事官之代卽爲差出旣有成命待下批仍卽磨勘後卿等退去可也
副應敎黃龜河校理金相玉牌不進罷職傳旨傳曰禁推
三軍府啓曰向以湖南湖西設砲時出義願納之人關問該道初仕守令量宜除授事命下而兩道問名成冊今玆區別來到矣恩津前中軍金鍾奎守令待窠首先差送礪山幼學梁禧永慶基殿參奉泰仁幼學劉基龍肇慶廟參奉竝加設單付事分付銓曹何如傳曰允
藥房提調金壽鉉副提調金聲根啓曰伏未審日間聖體若何寢睡水刺之節何如臣等率諸御醫趁早入診詳察聖候爲宜大王大妃殿氣候何如王大妃殿氣候何如中宮殿氣候何如臣等不任區區伏慮敢來問安竝此仰稟答曰知道大王大妃殿王大妃殿氣候一樣中宮殿氣候安順卿等不必入侍矣
二更月入東井星
金尙迪啓曰新除授左邊捕盜大將趙東漸右邊捕盜大將具善行竝卽牌招命召及大將牌傳令牌傳授之意敢啓傳曰知道
執義李殷相校理李正履正言孟明淳副修撰李垿等啓曰請書九亟施追奪官爵之典措辭見上請明川府竄配罪人李止淵爲先施以極邊遠竄之典措辭見上答三司曰不允李止淵事已有處分矣勿煩執義李殷相正言孟明淳等啓曰請物故罪人國榮亟施孥籍之典措辭見上請物故罪人裕亟施孥戮之典措辭見上請逆賊漢祿亟施孥戮之典措辭見上請追奪罪人龜柱支屬應坐之類一依尙魯例施以散配之典措辭見上請追奪罪人鍾秀支屬應坐之類一依尙魯漢祿例施行措辭見上請大逆不道罪人鍾一振采竝施适雲之例措辭見上請逆賊友文光友加施孥戮之典致後延壽竝施孥籍之典措辭見上請永喆更爲設鞫嚴問期於得情夬正典刑措辭見上請物故罪人肇源諸子亟施散配之典措辭見上請正法罪人宜學諸子亟施散配之典措辭見上請放逐鄕里罪人李鶴秀設鞫得情夬正典刑措辭見上請楸子島安置罪人時煥更令王府嚴鞫得情夬正典刑措辭見上請物故罪人鼎元諸子亟施散配之典措辭見上請追奪罪人魯敬亟施孥戮之典焉措辭見上請物故罪人陽淳亟施孥戮之典措辭見上請大靜縣圍籬安置罪人正喜亟令王府更爲設鞫快正典刑措辭見上請古今島安置罪人紀淵亟令王府設鞫得情夬正典刑措辭見上答兩司曰不允金鼎元諸子事不允魯敬事勿煩陽淳事勿煩正喜事勿煩紀淵事已有處分矣勿煩執義李殷相啓曰請古今島爲奴罪人韓鼎鎭亟令王府卽爲拿來嚴鞫得情夬正典刑措辭見上請充軍罪人申綱亟令王府拿鞫嚴覈夬施典刑措辭見上請島配罪人睦台錫亟令王府設鞫嚴問夬正典刑措辭見上答府曰不允正言孟明淳啓曰請梟示罪人性世亟施孥戮之典措辭見上請古今島爲奴罪人韓鼎鎭亟令王府設鞫得情夬正典刑措辭見上請充軍罪人申綱亟令王府拿鞫嚴問盤覈得情夬伸典刑措辭見上請島配罪人睦台錫亟令王府拿鞫嚴問明正典刑措辭見上答院曰不允
雍正元年癸卯五月二十七日卯時上御宣政殿藥房入診入侍提調李台佐同副承旨洪重禹假注書李挺膺記注官吳聖兪記事官申致雲醫官李時聖權聖徵許坫方震䕫李時弼玄悌綱金壽煃儒醫朴太初李台佐進伏曰日候近來不適夜凉而晝過熱聖候若何上曰無事矣台佐曰天氣正屬流金之月聖候調攝之道各別愼重而後玉體方得安寧矣臣等忝居保護之地夙宵憂慮與諸御醫及方外諸醫廣議博詢有變改藥路之意而御藥變改事體嚴重諸醫以爲加味調中湯滿八十貼後改定藥路爲宜云故連進此藥遲待至今矣卽今諸醫以爲八十貼旣爲進御今姑數日停進姑觀聖候議定他藥爲好云加味調中湯限四五日停止事敢達上曰依爲之榻前定奪台佐曰令諸醫入診仍令瞻望玉色宜矣李時聖入診後退伏曰脈候無帶數之候比數昨差勝玉色亦爲瞻望則無上氣之事耳權聖徵入診後退伏曰脈候左邊三部調均度數亦好右脈則比向日稍高而數矣許坫入診後退伏曰脈候比昨均調玉色與昨無異矣方震夔入診後退伏曰脈候左右三部比昨稍數玉色則和暢矣李時弼入診後退伏曰脈候左右三部調則調矣寸關沈數矣玄悌綱入診後退伏曰脈候左右度數則調均而稍帶數矣金壽煃入診後退伏曰脈候右三部則沈而帶數左三部則澁瞻望玉色無上氣之候耳朴太初入診後退伏曰脈候與前一樣而右邊寸脈稍數矣台佐曰加味調中湯四五日停止與諸醫詳議後更定他藥必須詳知症候方可矣寢睡之節近來若何上曰如常矣台佐曰大便乾燥乎泥滑乎上曰泥滑矣台佐曰然則一日一次放下乎數數放下乎上曰頻放矣台佐曰小便何如上曰長流矣台佐曰都提調趙泰耉以情勢難安尙未還朝而泰耉人品精詳愼密自在先朝屢年侍藥至於醫理亦頻有習聞而知之者矣加味調中湯連爲進御已滿八十貼且當暑濕之月故諸儒醫及諸御醫以爲姑停前藥更議新劑宜當云御藥議定一時爲急而都提調未入來之前實難決定矣諸醫之論聖候者其言不一或以爲濕痰或以爲氣血閼滯或以爲痰火所見各異參酌補瀉議定御藥事體至重非如臣鈍滯專不曉醫理者所可獨定泰耉若入來則庶幾集衆說而折衷矣昨聞傳諭史官之言則泰耉以爲聖躬議藥事體至重其在分義豈容退坐而本職未遞之前萬無冒入之勢以此罔知所措云其言誠極悲懇矣大臣去就固非臣等所可言者而惟願自上各別留念以開入來之路則議藥重事亦可詳議完定矣上曰當依此而爲之耳
趙英鎭以弘文館言啓曰本館上番闕直事甚未安副校理李敬五修撰沈興永李祉永旣有只推之命副修撰李羲觀由限已過副校理李敬五卽爲牌招入直修撰沈興永李祉永副修撰李羲觀一體牌招察任何如傳曰允
李鼎運以賑恤廳言啓曰因漢城府民家頹壓別單恤典卽爲題給事命下矣全家頹壓南部字內十二戶西部字內二十九戶北部字內四戶合四十五戶各錢二兩完少頹多南部字內十六戶西部字內七戶北部字內四戶東部字內一戶合二十八戶各布一疋恤典依例分給之意敢啓傳曰知道
又所啓請充軍罪人李時蕃依律處斷措辭見上請逆魁坦緣坐籍沒等事亟命王府依法擧行措辭見上請定配罪人世胤拿鞫嚴刑期於得情依律處斷措辭見上請海正仍令鞫廳嚴刑得情夏宅亦拿鞫嚴訊以正王法措辭見上請還寢罪人泰績酌處之命仍令鞫廳嚴刑得情夬正王法措辭見上請明彦亟令王府拿鞫嚴問夬正王法以絶憂疑之階措辭見上請還收殺獄罪人金禮晩減死島配之命依律處斷措辭上同臺閣重發之論無得以一人之獨見任自停止設令意見不合不欲連啓必先通問於首發之人如以爲不可停引避立異則有之而終不敢無端擅停者自是三百年流來臺規也今者趙德鄰依前島配之啓關係重大爲臺官者所當同聲爭執期於準請而正言李宗延初不通議可否又未嘗一次連啓而汲汲擅停略無畏忌其顧護私黨凌蔑公議之狀誠極可駭此而不罪無以重臺體而懲後弊請正言李宗延罷職不敍
錦城尉朴明源谷山府覲親呈辭令于李曰給由馬
上在昌慶宮常參經筵以代理停
上在昌德宮停常參經筵
吏批以尹趾仁爲軍器提調呂必容爲成川府使朴以文爲承文校檢權世恒爲司成金鎭圭爲同經筵吳命恒爲副應敎安征爲正言趙榮福爲持平安時相爲慶尙都事宋徵殷爲開城留守宋宅相爲醴泉郡守兪命健爲安岳郡守金鎭圭爲知經筵宋相琦爲同經筵
大司諫金光默疏曰伏以臣獲戾神天奄失所恃頑喘苟存喪制已關俯仰穹壤祗益慙痛不料諫省新除遠辱於窮鄕蓬蓽之中繼以馹召有命臣於是感激摧咽不知所以措躬也臣之逖違軒陛倏已三載犬馬微誠豈不欲一覲耿光少伸戀結之私而苫塊纔撤餘哀未泯旣不忍遽然彈冠於榮顯之職且臣之本生偏母居在鄕廬年已篤老疾病危痼氣息綿綴近因寒威之驟嚴重添毒感寢食專廢日夜叫痛者已至一旬顧臣情理萬無離捨病側入京供仕之勢敢從縣道略控至切之懇伏乞聖慈俯垂矜憐特許鐫改臣職名俾得專意救護仍治臣逋慢之罪以肅朝綱不勝幸甚答曰省疏具悉今聞爾闋服陳宰予用愴然爾爲常人君年八旬其何過辭爾勿辭俟少間將來察職
以校理柳幼獜副校理李在鶴副修撰吳致淳林永洙牌不進罷職傳旨傳于安光直曰只推
又以義禁府言啓曰親鞫入侍時罪人再昌孥籍令王府擧行事榻前下敎矣其父母妻妾子女祖孫兄弟姊妹子之妻妾伯叔父兄弟之子令漢城府考出帳籍分付五部及該道應坐諸人一一査出成冊修正牒報後依律文擧行而籍沒家産破家瀦澤降邑號罷守令等事令各該司捧承傳擧行何如傳曰允
傳于李鎭衡曰左議政入侍
金海一以都摠府言啓曰副摠管朴相馨除標信刑曹坐起進去之意敢啓傳曰知道
李謙在啓曰明日召對取稟傳曰停
以司謁口傳下敎曰聞今番行幸還宮朝臣祗迎後合班之時不爲騎馬以乘軺乘轎渾入於班列之中寧有如許事體也自政院分付政府樞府憲府日後如有此習捧現告嚴勘事申飭
李㙫所啓李瀗事臣待罪畿營時親爲査問則座首梁柄招內以一百五十餘石歸之於瀗之私用矣及至廣州更査之日私用又以七十餘石納招云初招非實則是誣陷土主也如其不然則當伏變亂之罪各別懲治有不可已矣上曰依爲之
李瀰以漢城府言啓曰因傳敎沈觀之免爲庶人逐出西小門外當日渡江之意敢啓答曰知道
持平李景義正言崔惠吉來啓曰臣等二字缺諸宮之弊爲當今第一疵瘼而言之愈切聽之愈邈聖意所在殊未可曉也殿下四字缺懷保恤民生之道非不至矣而獨泥於四字缺有累於淸明之治臣等竊九字缺來已久祖宗二行餘缺哉人心離合六字缺亟賜一兪答曰不允
獻納李蓍建箚曰伏以世道日下亂逆層生至於今番景彦而極矣其窮凶極惡之情節已露於結案中實是亘萬古所未有之大變也雖幸聖斷赫然夬正邦刑神人之憤得以少洩而收孥之律尙未亟擧王章莫伸輿情愈鬱夫以逆節之如此賊而誅止其身不施當律寧有是理此不嚴懲其曰國有法乎伏願殿下特令王府亟施逆賊景彦孥戮之典以快臣民之心焉取進止
王大妃殿嘉順宮遣承旨問安答曰知道
藥房啓曰伏未審夜來聖體調攝若何昨日開政酬酢竟夕不瑕有傷損之患乎寢睡水刺亦何如臣等終宵憂慮敢來問安答曰別無添傷之患矣
金裕憲達曰大司憲朴綺壽執義洪永觀未肅拜掌令朱弼相持平李鳳純在外掌令申在獻持平李潤聖呈辭監察茶時之意敢達令曰知道
大駕還宮後藥房政院玉堂問安答曰知道
引見入侍時領敦寧府事閔鼎重所啓西氷庫修理材木價米在前自宣惠廳題給四十一石五斗矣辛亥年減給二十六石仍以爲例十餘年之間雖以凶荒米貴之故僅得貿用而近來峽中木物漸貴價米甚爲不足江村人無一應募者東氷庫一梗材木之價猶給十八石而西氷庫四梗之價米都給二十六石實爲不足似當加給數石矣上曰令宣惠廳參酌加給可也以上宣惠廳謄錄
藥房啓曰伏未審夜來聖候寢睡若何口淡脚痺特甚熏熱往來及困惱腹部飽滿膈間不淸利喉乾之候其有所減而眼視昏暗特甚之候亦何如溺道不平之候其已快減乎臣等久未入侍今日與諸醫入診詳察症候宜當不勝終宵憂煎敢此問安竝爲仰稟答曰知道口淡脚痺特甚一樣而熏熱往來困惱腹部飽滿膈間不淸利之氣未已喉乾朝來止歇眼視昏暗特甚之候無減而寢睡不得安穩溺道不平之候猶未快減矣
又以義禁府言啓曰訓鍊都監哨官朴宗瑱施以定配之典事承傳啓下矣朴宗瑱江原道襄陽府祥雲驛定配而以承傳內辭意具罪目依例發遣府羅將押送配所何如傳曰允
答持平趙威鳳疏曰省覽爾疏憂國愛君之誠縷縷誠誨之意溢於辭表再三觀覽深用嘉歎可不留神而愓念焉爾其勿辭從速察職
金宗善啓曰明日常參經筵取稟傳曰停
戊辰十二月十五日辰時上御熙政堂吏兵房承旨持褒貶啓本入侍時行都承旨閔耆顯行左承旨朴崙壽左副承旨曺允遂右副承旨元在明同副承旨徐春輔記事官洪起燮假注書林處鎭別兼春秋鄭觀綏記事官申在植待敎朴綺壽以次進伏訖上命耆顯開坼吏房褒貶耆顯讀奏守令貶目又命春輔奏兵批褒貶訖耆顯曰卽伏見諸道今秋冬等褒貶啓本江原監司鄭尙愚守令無一人居中居下殊無嚴明殿最之意推考何如上曰依爲之出擧條允遂曰卽伏見平安監司徐榮輔今秋冬等褒貶啓本則邊將無一人居下殊無嚴殿最之意推考何如上曰依爲之出擧條春輔曰卽伏見諸道今秋冬等褒貶啓本則江華留守金銑開城留守韓致應公忠水使李吉培黃海水使吳文常全羅左水使許溟右水使徐翼淳慶尙左水使元永胄統制使申大偀邊將無一人居中居下黃海兵使朴基豐南兵使金益彬邊將無一人居下殊無嚴明殿最之意竝推考何如上曰依爲之出擧條王大妃殿進御加味六君子湯自今日五貼式日次製入出榻敎上命退承史閣臣以次退出
以左承旨任存常牌不進罷職傳旨傳于金炳朝曰許遞前望單子入之待下批牌招察任
大殿中宮殿惠嬪宮藥房口傳問安答曰知道
趙明履啓曰行大司憲李德壽執義尹心衡掌令李彙恒持平朴聖源在外掌令安慶運呈辭持平李彝章未署經今日以監察茶時之意敢啓傳曰知道
吳始復書啓臣昨夕更承下敎馳到右議政許穆所住處傳示箚批欲與偕還則當更構短箚陳情云故臣不得徑還復命依聖敎留宿卽朝又以昨日聖敎反復開諭則以爲方上小箚自陳臣之進退萬分難安不知所爲不可冒進以傷聖主之明云臣旣奉偕還之命益加勸諭而猶無幡然改圖之意使聖明勉留之誠不善傳宣留滯到今未卽復命極爲惶恐敢啓傳曰知道
和吉翁主卒逝單子入啓後大殿中宮殿憲嬪宮世孫宮嬪宮政院玉堂口傳問安答曰知道
又傳曰暮年欲見此監試榜詣闕後度度入之
又以禮曹言啓曰今此王世子嘉禮時六禮內外習儀正日前排日磨鍊而其間日字多有拘忌有難推移在前如此之時有初二度兼行之例今番何以爲之乎敢稟傳曰初二度兼行
修撰鄭翬良疏曰伏以臣有老母今年爲七十一平居衰病纏綿凜凜然在席床者今十餘年矣臣於飮食藥餌之節晨昏凉暖之宜實未嘗須臾不在左右母亦老人心弱念臣異甚非臣在側則忽忽不能爲懷向臣四日館直而出則母乃迎臣之出而握臣之手喜極而至於涕出噫爲人子而當此者其情果何如也臣近以僚員之不備講命之連下强抑情私屢日持被而臣之方寸則蓋已亂矣朝又家信續至言臣母病自昨夕以後宿疾之外更添寒感飮啖全却形症隨變達宵宛轉寢睡不成眞元之澌脫彌加而醫藥之補瀉兩妨調治之方時刻爲急家人遑遽催臣出見臣自聞此報心神飛越投進短疏徑出禁門任情自由臣實死罪伏乞聖慈天地父母俯察臣情之宜在可惻重念臣罪之敢在擅行亟命鐫削臣職仍治臣罪以便救護以肅朝綱不勝萬幸臣無任云云答曰省疏具悉爾其勿辭護焉
又以宿衛所言啓曰今此觀武才殿試時本所所管各營將校軍兵等有頉之類試記及單子中依他例懸頉以入之意敢啓傳曰知道
傳于鄭尙愚曰明日出宮門路以協陽門爲之傳于洪義浩曰時囚保放
傳于洪義榮曰程途比嘉山雖稍近其弟今政纔移近地則又忽以乃兄擬於安東者果何委折稍近之故雖已點下銓官事極爲未安吏曹判書徐浩修從重推考
以左承旨趙定熙牌不進罷職傳旨傳于朴泳敎曰只推
中殿世子宮嬪宮藥房政院玉堂問安答曰知道
刑曹啓目粘連竹山幼學金鑏擊錚原情內矣父金載翼入於辛酉春兪岳柱一疏以至竄配而橫罹諸臣咸在疏釋矣父見漏於一視之中伏乞生還故土云所供如此上裁何如判付啓議于大臣稟處爲良如敎又啓目粘連振威童蒙金惟岳擊錚原情內矣父鑢矣叔橫罹於彝天之獄事至於定配乞蒙天恩云所供如此上裁何如判付啓議于大臣稟處爲良如敎又啓目粘連定州幼學高應性擊錚原情內矣父汝崇收斂民間越訴京司罪至於定配而其時同罪之朴文票已爲蒙宥乞被雨露之澤云所供如此上裁何如判付啓果如所訴則放送爲良如敎又啓目粘連任實私奴貴男擊錚原情內矣上典鄭命采橫罹梁女冤獄成獄七年將至冤死乞令詳査生出獄門云所供如此上裁何如判付啓令本道査實狀聞爲良如敎又啓目粘連尙州金召史擊錚原情內矣夫權達理與沈云才不過酒後相逢而別無言詰此漢因病致斃矣夫作爲元犯得蒙天恩云所供如此上裁何如判付啓令該道査實狀聞爲良如敎又啓目粘連水原安召史擊錚原情內女矣身與矣夫朴成輝賣酒爲命隣居金石寬素以惡瘡病身積年沈痼人鬼相關藉其病勢作弊隣里每來討酒一日忽來公然肆惡打破酒缸踏蹴女矣身女矣身素知不良故哀乞勸送數三日後因病致死則以被打身死誣訴官家而初覆檢初無傷痕及其三檢日字將至一望時値酷炎屍體自不如常則以被打樣因報營門斷以成獄伏乞矣夫朴成輝罪之虛實明査生出獄門云所供如此上裁何如判付啓令本府査實後論理狀聞爲良如敎又啓目粘連金浦幼學李禹鉉擊錚原情內以功臣䙗長孫奉不祧之祀而長子被人盗斜又違昭穆之序令該曹盗斜文券爻周云所供如此上裁何如判付啓令該曹稟處爲良如敎又啓目粘連朔寧童蒙宋廷載擊錚原情內矣身父與祖俱經鄕任去四月以矣身名差帖御營保軍故矣父告以鄕任子姪無保軍充定之規則本官發怒猛棍嚴治因以奄忽以雪窮天極地之痛云所供如此上裁何如判付啓令本道査實狀聞爲良如敎又啓目粘連坡州幼學柳問裕擊錚原情內矣身父塚成鎭泰稱以礙逼祖墳誣罔天聽必欲掘移更加嚴覈云所供如此上裁何如判付啓令漢城府稟處爲良如敎又啓目粘連京居閑良朴昌淳擊錚原情內矣身祖母墳在於陽川而李姓兩班稱以族山起訟督掘明査處決云所供如此上裁何如判付啓令漢城府稟處爲良如敎又啓目粘連京居前錄事金宗一擊錚原情內矣身屢代墳山在於楊州而前校理金相休矣身高祖從祖三寸叔三塚腦後用其子婦山反欲掘移伏乞詳査云所供如此上裁何如判付啓令漢城府稟處爲良如敎又啓目粘連豐德陵軍金德珍擊錚原情內矣身九世墳山在於本府而前都事尹久東置塚腦後五寸姪基烈勒葬其妻不得保其先塋云所供如此上裁何如判付啓令漢城府稟處爲良如敎
沈枰啓曰春帖別出試官工曹判書金鎭龜吏曹判書申琓啓下後卽爲牌招使之出韻科次何如傳曰允
世宗大王忌辰
承旨前望單子入之徐有成落點
權瑎以漢城府言啓曰今此增廣監試覆試試所本府設行事禮曹移文來到矣所當依移文擧行而卽今戶牌之役方設於本府各部各道紙牌戶籍憑考之際許多戶籍將有出入看檢之擧況此工匠設役之處時方營造於本府移設他處事勢難便加以日期臨迫倉卒移設之間亦不無未及之患極爲可慮覆試試所依造紙牌時例移定於他處何如傳曰允
尹惠敎啓曰俄者進士鄭震僑等上疏因傳敎旣已捧入而伏聞震僑等闌入於作門內唐突呼訴於駕前云作門內雜人擅入前所未有事之可駭莫此爲甚軍門之不能檢勅不可無責當該大將從重推考把守將校令本軍門査出重治呈辭儒亦難免闌入之罪令攸司科罪何如傳曰依啓旣入於作門之前疏儒勿爲推治
承旨前望單子入之李祖承落點
備邊司啓曰以五月十九日武臣輪對官李元老榻前所啓纔遞全南兵使近來本營無應入之物故軍兵犒賞之際無以成樣本道康津地古今島苔田本爲兵營所屬採取補用久矣自去年又爲司僕寺所句管矣上命承旨曰今聞此言兵營之事殊甚埋沒此事問于廟堂使之覆啓處之事傳敎矣古今島今爲司僕寺所句管令本寺覆啓處置何如答曰允備局謄錄
忠淸監司書目尼山呈以前執義尹宣擧上疏上送事
朴蓍壽以弘文館言啓曰副校理朴光錫修撰趙忠植副修撰任俊常在外修撰朴齊聞受由本館下番闕直事甚未安副修撰尹豐烈旣有只推之命與應敎趙民和校理尹永僖李若愚副校理南履懋竝卽牌招以爲推移入直之地何如傳曰允
夜自一更至三更月暈
又以禮曹言啓曰因魂宮都監草記今二十九日來月初二日初五日梓宮全體漆三度加進時刻令該曹推擇事允下矣令日官推擇則今正月二十九日午時來二月初二日巳時初五日午時爲吉云以此日時擧行而宗親文武二品以上六曹三司長官依例行禮之意知委何如傳曰允
慶平君玏啓曰庸騃陋臣忝仕璿列宿似淵步恒懷餗覆頃在首春謬膺新命驚喜過望以至感泣東隅失志西底垂景粉骨糜肌何以仰報龍墀擧顔猶極不足對人齟齬與世秣摋已使朝廷認臣受任揆分揣量取笑貽譏綴旒復實枯涸便華世上酸鼻地下瞑目聖主之恩不可勝量生死殞結報效猷滿自知不稱人謂斯何默念刳瀝自犯弗赦本府疲弊已極不救典僕數尠厥倍他司問安擧動宗室一百餘員接待使喚恒患竭憫再昨大殿別監揀擇時本府奴傑明尙厚備擬首副望議政府奴則比塡末望自祖宗朝邇徠靡有別監匪翅創開京各司伊數八十六且矧往年推刷括出遺陰家無閑丁野乏遊人本府之二奴豈盡逾於政堂之一奴乎晉告者蔑弊上司畏威中書他司則一弗擧引本府奴數累至二人事甚怪訝莫曉厥無臣旃攸憫迫於新規微此謼籲那可收拾他司之中豈欠可合之人乎聖明之下有此無前之事哉請更令他司奴望呈啓下煎豎縮閉敢徠陳啓答曰依啓
金尙以迎接都監言啓曰備忘記遠接使李景曾勅使所館處不離待令耶傳敎矣自勅使入京日每每往來於都監矣敢啓傳曰知道
辛亥四月十五日辰時上御重熙堂右副承旨同副承旨入侍時右副承旨徐美修同副承旨李東顯記事官李海隣記事官洪樂游徐有聞以次進伏訖上命讀公事書判付訖上曰聞慕華館路邊病幕甚多云非但有妨於行路之人且是京城至近之處則病幕出接何處不可而必於此地出送乎已出者已無及矣而此後則更勿出送此處之意招致西部官員分付可也命退承史以次退出
傳于趙英鎭曰內局承旨備堂外文臣皆禁開陽門
兵批判書尹游鍼灸受由參判趙錫命病參議韓師得病參知金聖運進同副承旨鄭必寧進
傳于李晉圭曰閫帥守令留待
又啓曰明日爲政事命下矣卽今院中苟簡莫甚承旨有闕之代以在京無故人差出仍卽牌招察任何如傳曰允
任厚常啓曰禮曹判書曺允大除拜後過三日不爲出肅依定式推考警責仍卽牌招察任何如傳曰允
禁府啓目長湍府使趙義鎭原情云云傳旨內辭緣泛稱遲晩所當請刑是白乎矣曾經宣傳官勿爲請刑載在大典通編議處何如啓附過放送爲良如敎
以右副承旨趙迪命牌不進罷職傳旨傳于金應福曰推考傳旨捧入
金相休啓曰行大司憲金履翼差祭執義宋稚圭掌令洪命周許臻在外持平朴升鉉柳春東呈辭監察茶時之意敢啓傳曰知道
答院曰不允已上朝報
曺雲承啓曰左副承旨吳取善今日不爲仕進卽爲牌招何如傳曰允
又以御營廳言啓曰本廳來八月九月兩朔應立左部右司屬全羅左道四哨軍兵七月二十五日京中逢點八月初一日與中司軍兵當爲替代立番而依定奪每哨以九十八名磨鍊趁期調送事本道監兵使處措辭知會之意敢啓傳曰知道
上在昌德宮停常參經筵
李在學啓曰卽者義禁府都事來言判府事李徽之今方待命於金吾門外云係是大臣去就敢啓傳曰勿胥命批答書下已久之後始入此啓辭當該都事拿處
徐命九啓曰今日引見時明朝兵曹判書金取魯牌招忠淸兵使差出事下敎矣吏曹堂上一體牌招開政何如傳曰允
又以禁衛營言啓曰本營哨官金柱秀身爲兼參軍不能察飭以致松賊之逃躱揆以擧行誠甚稽忽爲先汰去之意敢啓傳曰知道
宋昌明以都摠府言啓曰今日入直內三廳武兼禁軍及軍兵等當爲中日習射而都目政事相値不得爲之之意敢啓傳曰知道
又以追〈上〉尊號都監郞廳以都提調意啓曰英祖大王金寶篆文書寫官行判中樞府事金弘集書出正副本謹此封進以備睿裁後入刻之意敢啓傳曰知道正本入刻
丙戌八月十四日辰時上御集慶堂藥房入診戶判同爲入侍時都提調金致仁提調李昌壽副提調尹得養記事官洪相聖李東郁安廷玹醫官李以楷李泰遠金季良吳道炯金孝儉許溫戶曹判書趙雲逵以次進伏訖致仁曰夜間聖體調攝若何上曰心有耿耿寢睡不能穩矣氣則一樣好矣致仁曰陵園展禮纔畢明又動駕聖思必少弛慮矣上曰不能自已矣進湯劑以楷等診候曰脈候一樣調均連有滑體矣得養曰昨以檢擧提調事仰達而承更爲下敎之命矣致仁曰長溪君老病未參於隨駕爲恨矣上曰忠心同領相矣命書傳敎曰檢擧提調長溪君許遞其代海運君爲檢擧提調出傳敎命書傳敎曰今番隨駕諸承宣雖付軍職其令一體參宴畿伯與其雖外方楊高兩守令及思其父職亦二品廣州府尹參宴出傳敎命書傳敎曰六曹堂上問候亦爲與敦寧都正李瀁一體參宴事分付出傳敎命書傳敎曰今番崇政殿殿坐時侍衛依頃日例仍侍衛出傳敎命書傳敎曰意雖申飭其功可忘方泰輿許礈依前差備待令亦爲一體賜饌出傳敎命書傳敎曰前承旨李惟秀旣陞都承旨雖未謝恩以都承旨施行事分付該曹出傳敎得養曰李惟秀以臣之司饔院現告後仍任事欲爲撕捱而纔經草土以一瞻耿光爲急不得已行公而昨日遞職恐未參宴矣今則可以進參矣上曰此外兩承旨亦當參矣李性遂善矣李惟秀心事好矣得養曰爲人坦然矣命書傳敎曰今日及光明殿補階時其軍一時糧米令惠廳上下以示追憶昔年之意出傳敎命書傳敎曰望八此禮是樂爲雖然凡事務從節約戶判旣承下敎只補階外雖正殿自可有用今番市民切勿待令以示予意正殿外其他以次入擧行分付且聞崇政殿今方修理云事體不可不爲而其用令該曹詳抄特除今年之役以示憶昔年之意此非予爲市民卽追憶昔年用慰遺民之意也出傳敎上曰他承旨及儒臣持孝悌篇入侍出榻敎諸臣以次退出
傳于李勉修曰新恩政事爲之
兵批判書李性源政事進參判鄭昌聖病參議申應顯入直進參知鄭志儉入侍進右副承旨趙時偉進以崔漸亨爲訓鍊主簿許礛爲梨津萬戶鄭良信爲威鳳別將副護軍李顯永副司直趙㻐鄭好仁趙尙鎭李鼎揆柳孟養姜彝正李頤祥
丁酉十月二十七日未時上御誠正閣藥房副提調持加減交濟湯入侍時副提調洪國榮記事官柳孟養徐龍輔金勉柱醫官康命吉以次進伏訖國榮曰王大妃殿患候漸臻差復至有直宿撤罷之命下情伏不勝慶忭上曰今則諸般症候快減慶幸何言國榮曰蔘朮茶連爲進御乎上曰然矣命入湯劑命吉奉湯劑進前上進御命讀各司草記國榮讀奏訖命退去諸臣以次出
趙時偉啓曰卽有政官牌招開政之命故兵曹判書李衍祥出牌矣本院牌使令金壽光來告內路中逢着議政府權頭張宗得爲名漢乘醉爭鬨至於折傷命牌之境云莫重命牌有此無前之變怪萬萬驚駭政牌一時爲急故以他命牌更爲出送而張宗得金壽光移送秋曹以爲嚴査照律之地何如傳曰係是罕聞之事自有當施之律而亦安知非院隷之故欲生梗致作兩片乎依啓辭出付該曹待明朝開坐取招可也
丁酉五月二十九日午時上御熙政堂晝講詣臺臺臣同爲入侍時特進官金華鎭同知事吳載純參贊官林得浩侍讀官沈有鎭檢討官朴祐源假注書李兢淵記注官金鳳顯記事官徐龍輔宗臣安春君烿武臣許掌令朴在源以次進伏訖上讀前受音有鎭進讀春秋自葬陳桓公止知聖人治國如指掌之說矣上又讀新受音訖有鎭曰周王伐鄭之擧不可謂之天討故孔子於天王不書天字以寓貶意矣胡傳曰移討陳魯則可謂天討此只就陳魯與鄭罪犯之有大小而論也臣以謂周禮九伐之法元無親征之制其時周王命師致討則可謂之天討而如果親征則雖伐陳魯亦不可謂之天討此等處胡傳亦似有未盡者矣經曰大雩下大文又曰螽是不雨也魯之雩雩于上帝此僭禮也胡氏亦引泰山不如林放之訓以譏之以是觀之上帝豈有孚格于非禮之祭乎然則魯之不雨宜矣今日亢暘斯酷而我國雩祀只祭我國山川及社稷則典禮得宜且我殿下悶旱頃日絲綸及今日傳敎皆辭旨惻怛日前入侍聖衷渴悶敎意勤摯聽聞所及在下臣民莫不感頌而欽仰民心所在天意可見孚格而靈應庶幾乎捷於桴鼓而見今雨意邈然誠悶迫矣桑林之禱則言未已大雨方數千里而今則不然蓋殿下之誠敬猶有所未及於成湯而然也殿下勿以其如此而少弛警惕之念恐懼修省之方靡不用極聖而益聖尤加勉勵則至誠而不動者未之有也畢竟滂沱之澤庶可翹足而待若然則成湯不必專美于有商以是爲期夙宵對越之念終始如一深有望於殿下焉上曰所陳果好矣可不體念乎祐源曰此章曰春秋天子之事述天理而時措之也天理之理字卽義理之理字今明義錄一編乃一部春秋也義理益明國是大定而三司大同之論尙今靳允群情抑鬱此天理猶有所未盡處也春秋述天理三字爲今日第一義而凡日用事爲之間天理流行無往不在伏願殿下益加操存省察之工一動一靜一政一令必循天理以合時措之宜焉上曰下番所奏亦好矣載純曰儒臣皆已仰奏別無可達之文義而傳中端本二字其義爲正心自古論治道必以此爲要者人主必先正其心而後政令百爲無不出於正矣周之天子不能正心故征伐而不得其當此所以正心爲人君之急務矣華鎭曰文義諸臣旣皆仰奏別無可達之語矣第因旱雩祭有國之所重而魯以諸侯不雩於其國之山川而雩于上帝故特書一大字以貶其不當祭而祭者亦可見春秋謹嚴之意矣得浩曰臣則別無可達之文義矣上命經筵先退在源曰請大靜縣爲奴罪人金壽賢依律處斷上曰不允請黑山島荐棘罪人述海設鞫嚴問得情上曰不允請罷五月庭試榜上曰不允請爲奴罪人河翼龍金重得亟命王府設鞫得情快正王法上曰不允請梁山郡定配罪人錫達依律處斷上曰不允請削黜罪人金漢耆亟施竄配之典上曰不允請南海縣竄配罪人金載順亟令王府設鞫嚴問上曰不允請故判書李潭亟施追削之典上曰不允仍命臺臣先退上曰今番翰林之上疏承旨則以爲何如得浩曰新進事恐似太過而臣未能的知其何如矣上曰新進之習豈不可駭乎承旨之家素好如此高激之論耶得浩曰臣家素不爲高激之論矣上曰他承旨入侍賤臣承命召入同副承旨李鎭衡進前上命得浩先退命書傳敎曰奏對太無模稜左副承旨林得浩遞差仍命退諸臣以次退出
大殿大王大妃殿王大妃殿內閣政院玉堂口傳朝問安答曰知道大殿大王大妃殿王大妃殿內閣政院藥房玉堂口傳夕問安答曰知道
傳于曺錫中曰承旨前望單子入之待下批牌招察任
李恒權以弘文館言啓曰上番闕直事甚未安校理李垿趙秉憲副校理李鼎在成遂默竝卽牌招以爲推移入直之地何如傳曰允
李日躋啓曰大司憲李眞淳牌不進執義金重熙掌令尹志遠持平鄭玉崔成大在外掌令一員未差今日以監察茶時之意敢啓傳曰知道
以別兼春秋鄭基世南秉哲檢閱沈敬澤牌不進罷職傳旨傳于洪永圭曰只推
朴瑞源以內醫院都提調提調意啓曰副提調李惟命時帶同義禁矣本院提調例不得兼帶金吾之任所帶同義禁許遞何如傳曰允
領議政鄭太和初度呈辭不允批答王若曰國家危若旒綴未堪多艱進退繫於存亡無煩請急若玆多誥胡不長思惟卿社稷之臣廊廟之器楊家五相旣稱淸白之傳王室一心已見忠赤之著肆先王早加寵拔在小子尤切仰成多卿愛君憂國之誠可謂眞大臣也非卿濟時經邦之術誰與共爲治乎偉量足以容人雅望足以鎭俗方期協心而圖濟胡乃引身而丐閑體力素强下堂之憂適爾股肱有疾中心之慮曷云調治可收全功無嫌時日之曠宰相只裁大事寧責夙夜之勞無卿奈國事何此辭非始望者試觀今日以爲何時災異荐臻上天方垂譴謫疵弊未革下民亦曰怨咨怵惕憂危罔知康濟之策都兪吁咈尙賴輔弼之良左揆之辭纔停卿又求去上公之任尤重予將疇依捨舟楫無以濟川去棟樑誰能支廈宜體倚毗之至意亟回釋負之遐心於戲休戚與同誠宜爲國盡瘁危亡將迫其曰在家不知我實知卿卿無困我所辭宜不允故玆敎示想宜知悉知製敎洪葳製進
兵曹判書趙泰采上疏大槪賤疾危篤實無復起供職之望玆敢更伸血懇冀蒙矜許兼附所懷以備裁處事入啓答曰省疏具悉疏末所陳姑停兩操發遣營將虞候點視軍器船具事予意亦然三南一體依此擧行焉卿其須念分義勿復引疾速出行公毋曠重務以上朝報
政院啓曰今日以諡號追上事有大臣儒臣命招之擧矣禮曹以掌禮之官似當同參判書南二星參判李翊相亦爲牌招何如傳曰允
奎章閣啓曰新除授待敎趙東潤敎旨安寶次濬哲之寶請出之意敢啓傳曰知道
上在昌慶宮停常參經筵
左議政金昌集箚伏以臣於日者敢申危懇冀蒙嚴譴而微誠未格溫批又降至以責有所歸引嫌太過爲敎臣誠惶愧憫塞不知所處夫以大臣而承掌試之命乃使防限失嚴考試違例律以邦憲其罪難逭矣在外諫臣旣罪狀於縣道之疏入侍儒臣又臚列於筵席之奏其罰已及於差備等官而職在糾檢之地者乃獨晏然則是國家之法只行於官卑者而不行於官尊者也豈非未安之甚者乎且臣得伏見司果金普澤之疏以合考取舍之際不無意見之歧異而言不見施亦不能力爭爲言臣於此誠有所未曉者也臣於合考立落之際靡不與諸試官商量去取而凡科製之無疵病者蓋亦尠矣玆以許多試官之或有異論而倂皆不取則其可以出榜乎普澤所謂歧貳之言臣不記其爲何而當初曾不力爭到今乃有云云不亦異哉前後非議之言層節益生釁咎益深在聖明嚴科場之道若不加臣以譴罰恐不足以快物情而鎭朝議矣且臣之病勢日就沈痼脚痛已成痿痺泄瀉又損眞元澌綴昏頓長委狀席雖非情勢之臲卼亦無陳力就列之望伏乞天地父母更垂諒察亟罷臣職仍治臣罪以嚴王法以安私分不勝幸甚取進止疏批見上出燼餘
李晩秀以禁衛營言啓曰依定式臣持默進詣南壇奉審摘奸則壇上及紅箭門階砌俱爲無頉所植松木皆有蒼鬱之漸而禁樵禁松與看護等節另加申飭而謹依口傳下敎本壇主脈躬自遍審則主脈近處在在起耕有妨山脈而脫沙頹落亦由於此且山腰禁耕載在法典則冒法犯耕者極爲痛駭自今以後各別禁斷俾無如前之弊童濯與禁耕處卽當植木而節序差早姑待當節始役之意敢啓傳曰知道如是草記之後此後爲禁將者若不別般嚴飭而摘奸未有實效則當該將臣難免重勘至於內外南山禁松植松事兵判擧條之後尤當十分嚴飭俾有實效時或發遣史官宣傳官考其勤慢若或狼藉犯科該將臣直捧拿問重勘傳旨事載之該房故事宣傳官廳謄錄可也
巳時日暈夜一更三更月暈四更五更有霧氣
政院啓曰侍講院司書朴增輝辭職上疏來呈有拘忌之嫌此上疏不敢捧入之意敢啓傳曰遞差
傳于洪明浩曰諸承旨持公事入侍
殿座罷後內閣政院玉堂藥房口傳問安答曰知道
閔就道啓曰明日常參經筵取稟傳曰停
戶曹判書具允明疏曰伏以臣昨伏見傳敎下者以臣都監堂上至有陞資之典臣誠驚霣恧蹙不省所措也夫陵寢之役何莫非重大而今此幾百年後重修之擧其所以難愼審慮者尤當百倍伏覩我殿下於始役之日親自臨視土木之間兩日露處誠孝所至觀瞻感祝臣等之奉遵敎令賴以竣事者莫非聖念之攸曁如臣則猥廁諸堂之末尤無可紀之勞而推賞之命亦及於臣身私心之惶蹙不安固勿論其累聖朝綜核之政爲如何哉仍竊伏念臣之受任度支今旣多月黔驢技窮襪線補蔑尸素之愧叨攬之懼日夕交中而逃遁不得尙此黽勉迺當敦匠之任又蒙陞秩之寵八年之間四被恩典節次冥升班資愈高所以貽官方之玷辱憂身家之過福者實非他人之比言則苦矣情亦慼焉臣之前後辭本未嘗不以此猥瀆天聽不待臣之畢辭而聖上亦已俯燭之矣反復循省承膺無路玆不得不瀝陳衷懇於天地父母之下伏乞聖明曲加矜察將臣新授資級亟許還收以重公器以安私分千萬幸甚答曰省疏具悉已諭於領相之批卿勿過辭從速行公
傳曰史官一員待員待命騎馬三匹立之棘圍摘奸以來
以京畿監司李魯益狀啓富平府使金芝淳身病猝重萬無還任之望不得已罷黜事傳于愼宜學曰令該曹口傳差出催促下送
李德鉉改差代以金孝健爲事變假注書
又以吏曹言啓曰信川郡守金稷鉉呈狀內矣身受由上京矣身病猝重萬無還官之望云其身病旣如是則有難强令還任罷黜何如傳曰善山府使趙駿九相換
金履翼以刑曹言啓曰問安所重關係何如則無端紛聒於政院道上致煩聽聞之訝惑政院亦以此啓辭渠輩事萬萬駭然入直別軍職爲先汰去拿問處之出番人事勢無怪分揀專由下輩所爲令攸司嚴治事命下矣別軍職廳書員金命起依不應得爲而爲之事理重律決杖八十嚴加懲治之意敢啓傳曰知道
有政吏批行判書柳尙運呈辭受由參判尹拯在外參議金萬吉進右副承旨朴世進
傳于洪命周曰召對爲之
上在昌德宮停常參經筵
兵曹啓曰宣傳官尹滋成五衛將盧鎭巘金得溆除授在外上來無期宣傳官李宅鎬內禁將尹錫五文臣兼宣傳官金允植洪永禹俱以病難供職呈狀乞遞竝改差何如傳曰允
又啓曰右議政趙泰億使錄事來納命召何以爲之敢稟傳曰遣史官傳授
吏曹判書柳命天所啓曾因諫院啓辭北道穩城富寧慶興甲山等四邑以堂下窠復舊事令該曹稟處事命下矣穩城則本來堂上窠富寧等三邑則癸亥年間大臣收議文武交差陞爲堂上窠事定奪槪以待從陞差則地望稍尊必能彈壓當時變通其意有在下詢于入侍大臣而處之何如上曰此事何如領議政權大運曰六鎭之邑人所厭避以堂下侍從加階差送不無意見矣上曰事係有弊則改之可也如無大段所害則續續變改亦涉不當富寧慶興甲山三邑仍存堂上窠可也
有政吏批判書洪良浩進參判閔鍾顯進參議李勉兢牌不進右承旨李晩秀進以蔡弘履爲大司憲李祉永爲副校理洪文泳爲知義禁李命植爲宗廟提調沈能翼爲奉常正韓世裕爲工曹佐郞沈鳳錫爲社稷令李鍵李命心爲假仁儀延東憲爲康翎縣監兼掌令李祉永減下學正單金致正學諭三單金鳳擧李宗直崔致祐前縣監尹光宇今加嘉善加資事兵曹覆啓判下同義禁洪文泳
吏批以李俊耉爲京畿監司李翊相爲原襄監司李堂揆爲副校理邊國翰爲長湍府使李重藎爲益山郡守尹深爲吏曹正郞趙遠期爲執義崔文湜爲掌令權愈爲持平任元錫爲繕工僉正尹致績爲奉敎申善溫爲待敎安汝器爲成均博士李聃命爲學諭沈極爲承文博士南有星爲承文正字牟世蕃爲校書博士羅襻爲麻田郡守林翼喬爲高原郡守趙爾炳爲兵曹正郞申必相爲掌樂主簿柳星三爲□曹正郞李英甲爲典籍朴一開爲平康縣監宋奎濂爲獻納任相元爲持平李後山爲開城留守羅以俊爲輔德安垕爲京畿都事李光翼爲司僕判官趙宗冕爲司評金璛爲典籍尹謐爲司饔參奉李世華爲慶尙監司
敎京畿喬桐水使鄭完默書王若曰楓宸聽鼙疇可使專委一面桐營授鉞汝其往統禦三方惟簡予心奚待僉擧眷玆高林巨鎭最是畿沿要衝以元戎而芻牧是兼位望比甕津逈別較諸閫而關扼最重緩急與沁都相須邇來百度之解弛久矣衆瘼之叢集慨樓櫓艨艟之風磨雨泐一位恬嬉而芻茭糇粻之日縮月耗亟宜整理惟卿鞱鈐舊家干城重望關西之口碑尙在蓋績庸之夙彰嶠南之牙纛已還矧踐歷之殆遍風彩在等列咸推自在羽林之班才器方遠大可期合試盤錯之地玆授卿以京畿水軍節度使兼三道統禦使喬桐府使卿其祗服寵命勉恢良圖璧壘明組練之規常若對敵牗戶勤綢繆之策孰敢侮予於戲江漢之裘帶自閑儻追元凱之雅量河朔之精彩頓變貯見臨淮之偉功故玆敎示想宜知悉修撰趙忠熙製進
趙鎭宅有頉代以趙尙鎭爲假注書
傳曰內局入侍
中宮殿朝廷二品以上六曹堂上口傳問〈安〉答曰知道
以司憲府金翰朝收職帖遞來推考事照目傳曰李日三又不入場云事多可駭合有査問之擧矣
兵曹口傳政事大護軍單金履度
慶尙左道災傷敬差官書目醴泉郡守閔昌夏量外加耕田十負六束公然見漏罷黜事
壬午十月二十五日辰時上御崇政殿庭香祗迎入侍時行都承旨洪名漢左承旨李翼元右承旨金孝大左副承旨趙重晦右副承旨鄭存謙同副承旨李福源記事官盧瑞國假注書金翊休記事官申尙權李東顯以次侍立上具翼善冠黑圓領袍詣板位上祗迎香後藥房都提調尹東度進曰日氣不適聖體若何上曰一樣矣東度曰寢睡水刺之節亦何如上曰亦一樣矣東度曰追感甲午之事孝思當如何下情不任感愴之至上曰甲午年於此殿受香故今於此庭祗迎矣仍命孝大讀祭報府訖上曰承旨馳往明陵翼陵奉審以來請承傳色以奏出傳敎上以步輦還大內諸臣以次退出
