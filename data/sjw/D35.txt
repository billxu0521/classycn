上在昌德宮。停常參·經筵。
大殿·中宮殿·世子宮,政院·玉堂·二品以上·六曹·大司憲歲謁問安。答曰,知道。
嬪宮,政院·玉堂歲謁問安。答曰,知道。
大司憲李廷謙啓曰,新除授持平吳命恒,時在平安道成川府,請斯速乘馹上來事,下諭。答曰,依啓。前啓,無城上所姑停。
兵曹,來初五日,百官朝參,何如?啓依允。
禮曹啓曰,太廟展謁,每年歲首,恒式取稟事,曾已定奪矣。展謁吉日,以何間推擇乎?敢稟。傳曰,以旬間推擇,可也。
又啓曰,每年歲首,王世子,永昭殿展謁事,曾已下敎矣。永昭殿春享大祭,旣已親行,今無別爲展謁之事,永昭殿行祭後,依近例,敬寧殿展謁,擇日擧行,何如?傳曰,允。
又啓曰,命下矣。太廟展謁吉日,令日官推擇,則今正月初六日·十一日爲吉云,而初六日,春享大祭肄儀相値,有所拘礙,以十一日定行乎?敢稟。傳曰,依爲之。
又啓曰,今此太廟展謁時,王世子隨駕一款,依例磨鍊乎?敢稟。傳曰,依爲之。以上朝報
訓鍊都監啓曰,都監軍色銀布庫金,每以旗牌官,率領軍兵守直矣。去月晦日朝,入直旗牌官來言,銀貨入置樓上庫,封鎖開坼,萬封全無,顯有偸竊之迹云。聞來驚駭,使郞廳開庫視之,則櫃子入盛銀子一千五百六十九兩零見失矣。軍門,異於他司,巡更·守直,非不嚴明,而一夜之間,許多銀貨,如是見偸,此曾所未有之事也。其爲驚愕,莫此爲甚,今此偸竊,似是入直庫子軍兵之所爲,而平問之下,互相發明,終不直招,其爲情狀,尤極痛駭。當夜入直庫子軍兵等,竝移送捕廳,嚴加究問,期於輸情,而且令譏捕賊倘之意,分付于左右捕盜廳。如有執捉者,則各別論賞,以爲激勸之地,何如?傳曰,允。以上左捕廳謄錄
備邊司啓辭,本司未回啓文書中,關防軍務等疏狀,有難率爾稟處,故未免遷就。今始商確覆奏,而一一粘啓,有妨省覽,謹具別單,劃一條列以入之意,敢啓。答曰,知道。以上備局謄錄
禮曹啓曰,監司與守令有異,雖在罪罷中,賀禮箋文,別爲封進,而江原監司宋廷奎,正朝箋文,至於闕封,其在事體,殊甚未安,宋廷奎推考,何如?傳曰,允。以上禮曹謄錄
上在昌德宮。停常參·經筵。
洪原縣監李震相,楊口縣監李簹,草芝萬戶高泰齊,差使員還下去。
傳曰,還下去守令,留待引見。
大司成李健命三度呈辭。入啓。只遞本職。
咸鏡監司書目,病重辭職上疏上送事。啓。答曰,省疏具悉。卿其勿辭,調理察職。
政院啓曰,卽者禁府郞廳,以委官意來言,今日三省推鞫,當爲開坐,而大臣有故,不得爲之云矣,敢啓。傳曰,知道。
傳曰,史官一員待命,騎馬三匹立之,到記儒生內摘奸。
傳曰,明朝,大提學命招。
禮曹,王世子敬寧殿展謁吉日,令日官推擇,則今正月十八日爲吉云,以此日擧行,何如?啓依所啓施行。
正言具萬理啓曰,臣於頃日入侍時,以減死定配罪人鄭八翼還囚事,有所連啓矣。昨伏見左參贊姜鋧疏批,則至以今玆臺言,專出構誣,予實駭然也爲敎,臣竊不勝惶悚之至。臣於鞫坐翌日,猝當入侍,院吏,持本院啓草來現,而其一,卽鄭八翼事也。忠州一邑,號稱惡鄕,官長之前後暴死者非一,而至於此獄,則官屬合謀,行毒於杯酌之間,至有蠱弑之變,以討捕營及捕廳招辭觀之,則其行凶情節,綻露無餘矣。及其移送刑曹後,一任延拖,未得就服者,于今四年之久,輿情憤惋,容有極乎?況其當初禍祟,專出於反庫一款,罪人鄭八翼,卽本邑倉監,而擅用官穀一百七十石者也。又是行凶正犯月心之夫也。旣以毒藥多寡,問於月心,又以頃日相議事,何以爲之之說?問於翠今·月心等者,是皆八翼承款之招也,則其終始同謀情狀,昭不可掩,論其罪犯,奚但知情不告而已哉?一體嚴鞫,以正王法,獄體當然,而重獄未究竟之前,遽有減死之命,其爲失刑,莫大於此,則刑官之前席陳達,徑請酌處者,固難免輕遽之失,臺章之發,亦其宜也。但其啓辭中,密地圖生等文字,語意非常,而要其歸,則以行賂爲言,刑官受賂緩獄之說,臣未知前日臺官所聞者如何,而臣則未有聞也。旣無所聞,則理不當蹈襲前啓,勒加罪名,故臣於連啓時,略有刪削矣。退出後聞物議,則啓辭中,所欲活則傅之生議云者,蓋論其用意低昂,則其在就事論事之道,亦宜刪去,而以臣之連啓之語,猶襲前套爲非,臣固已瞿然,而聖敎之嚴峻,今又如此,臣旣已連啓,則以此以彼,俱難一刻晏然冒居於臺次,請命遞斥臣職。答曰,勿辭,退待物論。
傳曰,成均館儒生,依此到記數,使之聚會泮宮事,分付。
傳曰,日昨廚院,以磁器所用白土,更爲掘取事,雖已啓下,當初停罷,蓋爲民弊,則勿論曲折之如何,纔罷旋仍,終有所未安,不但事體之顚倒而已,故方欲變通矣。差使員引見時,問楊口民瘼于縣監李簹,則對以曾前掘取之弊,亦可見本邑民弊,此最爲大也,決不可仍令擧行,令該曹稟處。
今日,還下去守令留待引見時,右承旨金萬埰所啓,故監司臣兪榥,卽仁祖朝侍從臣也,其妻宋氏,年迫八十矣。文武官堂上以上,妻年七十,則自朝家,例有食物題給之擧,其家,欲爲依例呈單,則宋氏,聞而止之曰,吾以未亡人,尙恨其在世,豈可希覬恩典,有所煩單乎?以故,每漏於循例食物,頃年進宴後,別恩典之時,亦且漏落。其在朝家均施之政,誠有欠典,在前如此之類,因筵臣陳達,多有特恩,況其禁抑呈單之事?亦足可尙,令該曹特爲一體題給,似合於優老之典,故敢達。上曰,一體題給,可也。以上朝報
上在昌德宮。停常參·經筵。
開城敎授都重鼎,全義縣監趙正緖,廣梁僉使洪受績,省峴察訪洪夏濟,差使員還下去。
傳曰,還下去差使員全義縣監趙正緖,省峴察訪洪夏濟,留待引見。
政院啓曰,司諫院正言具萬理引避退待。本院無行公之員,處置歸於憲府,而大司憲李廷謙,掌令尹會呈辭,掌令趙錫周,持平吳命恒在外,執義李頤晩被論,持平金東弼受由下鄕。大司憲李廷謙,掌令尹會,竝卽牌招,使之處置,何如?傳曰,允。
大提學姜鋧,再牌不進後上疏。大槪,半日之內,召牌荐降,非不知分義之至嚴,而臺避方張,決不可抗顔冒出,敢此更暴危悃,冀蒙譴罷,以肅朝綱事。入啓。
政院啓曰,大提學姜鋧,再牌不進,推考傳旨,今方捧入,而一日三牌,有傷事體,且以昨日臺避未收殺之故,以難安情勢,陳疏入啓,何以爲之?敢稟。傳曰,藝文提學命招。
備邊司啓曰,原州牧使鄭復先,上京辭狀于本司,以監司旣已被論,臺啓中措語,亦有難安之端爲辭,而除朝辭赴任守令,例當辭狀於營門,元無自廟堂處置之規,且其所引嫌,亦非大段,故以勿爲煩辭之意,論題退送矣。其後,連呈辭狀,無意還任,監司被論,雖不必引以爲嫌,諫臣避辭,有侵及原州之語,物議,亦以爲似難晏然云。本州田事,雖曰畢量,文書修正,必將多費日子,當此開春,民事亦多切急,此時曠官之弊,委囑可慮。原州牧使鄭復先,今姑遞改,使之仍察從事之任,急速下去,以爲正頓田政之地。襄陽府使李宇謙,都事,才纔已狀啓罷黜,兩邑遞罷之代,令該曹口傳差出,何如?傳曰,允。
府啓,日昨三覆,殺妻與子罪人車莫男,特下減死之命,臣竊惑焉。殺人者死,三尺至嚴,今此莫男,殺妻與子,人理滅絶,關係倫紀,尤極驚駭。聖敎,雖出於好生之德,至以其非有意故殺,的然可知爲敎,律文中,戱殺誤殺,俱爲償命之科。今玆罪人莫男,論其情法,斷無減死之理,請還收定配罪人車莫男減死定配之命。殺人罪人崔元立,特下減死定配之命,臣竊以爲不可也。殺人者死,古今常章,藉令元立,初無疾惡之端,醉中拔劍之際,贊堅,爲刃所殞,法文中,戱殺誤殺,俱爲償命,則揆以法律,終無可生之道,請還收罪人崔元立減死定配之命。頃日諫臣之引避退待也,執義李頤晩,與江原監司宋廷奎,謂有中表兄弟之義,强爲引嫌,終不處置,旋卽陳疏,費辭伸白,旣曰親嫌,則設有可辨之事,宜不敢言,而反爲汲汲營救,全不顧忌,疏語是非,姑舍勿論,擧措顚倒,聽聞爲駭,揆以臺體,不可無規警之道。請執義李頤晩遞差。引嫌而退。未安之批,蓋有所歸,以此引嫌,無已太過,請正言具萬理出仕。答曰,不允。處置事,依啓。
答大提學姜鋧疏曰,省疏具悉。前疏之批,已諭予意,須勿過辭,安心行公。
刑曹判書崔錫恒,牌不進。
禁府,沈樘拿囚。啓。
兵曹口傳政事,副司果鄭復先。
吏曹口傳政事,以李海朝爲襄陽府使,南至熏爲原州牧使。
政院啓曰,藝文提學崔錫恒,承牌來詣闕外,陳疏見却之後,仍爲退去,何以爲之?敢稟。傳曰,更卽牌招。又啓曰,禁府郞廳,以委官意來言,今日備局坐起後,省鞫開坐事出令,而兩司不齊,往復之際,日勢已暮,不得爲之云矣,敢啓。傳曰,知道
正言具萬理,就職。
政院啓曰,藝文提學崔錫恒,承牌來詣賓廳矣,敢啓。傳曰,都承旨,持此書題,與提學偕往泮宮,到記儒生等製述以來。
傳曰,親臨諸宗殿講,以開月旬間爲之事,分付該曹。
禮曹啓曰,命下矣。親臨諸宗殿講吉日,令日官推擇,則來二月初十日爲吉云,以此日定行乎?敢稟。傳曰,依爲之。
吏曹啓曰,來初六日,都目政事爲之之意,敢啓。傳曰,知道。
吏曹啓目,成均館學諭,李斗三口傳施行,何如?啓依允。以上朝報
義禁府啓曰,禁府郞廳來言,今日備局坐起後,省鞫開坐事,出令矣。兩司不齊,往復之際,日勢已暮,不得爲之云矣,敢啓。傳曰,知道。以上義禁府謄錄
還下去差使員,留待引見入侍時,省峴察訪洪夏濟所啓,驛保人之在他官者,自釐正廳,有搜定軍役之令矣。他官保人之規,自前旣不能一切防塞,而至於今日,前定之保,還爲奪定於他役,渠輩之稱冤,勢所必至,前定他邑保人之類,則勿罷仍存,今後則勿許定保於他邑,似宜故敢達。左承旨李壄曰,驛子之役,比他倍苦,不可不給保,而間有老除之類,仍存其保,故臣在本道時,亦令區別減定,而至於他官保人之存罷,係是釐正廳事,似當令該廳稟處矣。上曰,令廟堂稟處,可也。以上備局謄錄
上在昌德宮。停常參·經筵。
下直,信川郡守李廈成。
玉果縣監金慶賚,麒麟察訪李綖,重林察訪丁達行,差使員還下去。
傳曰,信川郡守李廈成,玉果縣監金慶賚,麒麟察訪李綖,重林察訪丁達行,留待引見。
明日朝參時,仁政門殿坐,初嚴辰初一刻,二嚴辰正初刻,三嚴辰正三刻,開門罷漏後。
備忘記,居首進士李廷弼,直赴殿試,之次生員李重觀·李喜春,直赴會試。
府啓,頃日三覆時,殺妻與子罪人車莫男,特下減死之命,臣竊駭惑焉。殺人者死,三尺至嚴,今此莫男,殺妻與子,人理滅絶,關係倫紀,尤極驚惋。聖敎,雖出於好生之德,至其非有故殺之意,的然可知爲敎,此則誠有所不然者。律文中,誤殺戱殺,俱在償命之科,則論其情法,斷無容貸之理,請還收殺妻與子罪人車莫男,減死定配之命。頃於三覆時,殺人罪人崔元立,特下減死定配之命,臣竊以爲不可也。殺人者死,古今常憲,藉令元立,初無疾怨之端,醉中拔劍之際,贊堅,爲刃所殞,而法文中,戱殺誤殺,俱爲償命,則三尺至嚴,終無可生之道,請還收殺人罪人崔元立減死定配之命。答曰,勿煩。前啓,執義李頤晩遞差事,停啓。
三省罪人己陽,刑問二次,施威次承服,尙伊,刑問二次不服,己陽,結案取招,尙伊,刑問三次不服,四次不服。傳曰,推鞫姑罷。
禁府,三省罪人己陽,當日堂古介行刑。啓。
注書魚有龜,牌招肅拜。
文學洪廷弼上疏。大槪,臣於日昨,因元朝問安,不得不冒沒出肅,而第臣於頃日宰臣之疏,實有所難安者。又伏見憲臣疏語,則以向日復科,斥之以苟且,前後譏切之言,至於如此,臣以當初疏論之人,已難晏然仍冒,況臣賤疾危篤,旬月之內,決無供職之望?敢陳危懇,冀蒙鐫罷,以尋生路,以謝人言事。入啓。答曰,省疏具悉。爾其勿辭,從速察職。
臨昌君焜上疏。大槪,臣以廚院提調,因取白土事,旣有所啓稟定。卽伏見備忘記,臣之妄率輕着之罪,無所逃避,惶恐待罪事。入啓。答曰,省疏具悉。卿其勿辭行公。以上朝報
禮曹啓曰,獻陵正朝祭獻官鄭善綱書啓,陵上奉審,則大王陵上壬方及酉方等處莎草,間間枯損,不至大段。王后陵上莎草,壬方亦有若干枯損處是白乎旀,丁字閣後面階砌石三箇,動退云。故其火防,自上至中,幾二寸許,少有傾頹處事,據曹啓目粘連啓下是白有亦。觀此獻陵正朝祭獻官鄭善綱書啓,則大王陵上及王后陵上莎草,間間枯損,丁字閣後面階砌,動退是如爲白有臥乎所。兩陵上莎草,雖或枯損,旣不至大段,則依前定奪,趁今春播種後,前頭次第繭生茂密與否,令本陵官員,更爲奉審牒報後,稟處爲白乎旀。丁字閣階砌有頉處,似當趁卽修改是白乎矣,續續告由修改,事體重大,前頭節祀兼告後,修改,何如?啓依允。以上禮曹謄錄
上在昌德宮。停常參·經筵。
政院啓曰,禁府都事以委官意來言,初五日,朝參擧動。初六日,春享大祭肄儀,禁府堂上二員,都目政進參。初七日,都目政事。初八日,祈穀祭齋戒。初九日·初十日,春享大祭齋戒及正日。十一日,宗廟展謁擧動相値,三省推鞫坐起,不得爲之云矣,敢啓。傳曰,知道。
兼文學趙泰億上疏。大槪,臣於湖南奉使之行,略有沿路所聞,敢陳數條,以備裁處事。入啓。
今日朝參時,三司出入罷散人員,別單書入事,榻前下敎,玉堂新錄中,未解由人,勿拘解由事,榻前定奪。
去秋冬等褒貶,水原監牧官趙敏行,中。興陽監牧官柳虎徵,順天監牧官沈櫶,羅州監牧官元必大,下。
傳曰,前副應敎趙道彬,副修撰洪禹瑞·李眞儉,修撰鄭纘先·李廷濟·黃啓河兼輔德崔昌大,校理金興慶·洪重休,執義兪命凝,弼善洪重周,副校理李觀命·李縡,竝敍用。
答兼文學趙泰億疏曰,省疏具悉。條陳之事,令廟堂稟處,而疏末收錄一款,令銓曹依施焉。
成均館官員,以同知館事意啓曰,今正月初七日,儒生上旬輪次,當爲設行,而大提學姜鋧,方在呈告中,大司成未差,限內不得爲之,今月內無故日退行之意,敢啓。傳曰,知道。
今日朝參時,黃海兵使李泓,改差事,定奪,大司憲李廷謙所啓,車莫男事。措語見上上曰,勿煩。又所啓,崔元立事。措語見上上曰,勿煩。又所啓,黃海兵使李泓,爲人狠愎,無他善狀,本不合於閫任,而至於海西兵營,有不可差送者。瑞興一邑,卽泓讐鄕,朝家昔年,購索大立,終不捕得,人心憤痛,至今未已。爲其子者,巡過其邑,摠察軍政,獨無怵惕之心乎?武弁中可合此任者,不爲不多,該曹之必以此人差遣者,已極乖當,而在渠之道,亦不可晏然赴任,新除授黃海兵使李泓,亟命改差。上曰,因兵判所達,纔已改差矣。正言具萬理所啓,沈埈·崔守慶,復科還收事。措語見上上曰,勿煩。又所啓,忠州官屬,謀害長吏之變,實是輿人所共憤,國法之所不貸者,減死定配罪人鄭八翼,初旣承款於討捕營及捕廳,而及其移送刑曹之後,乃反變辭,是死中求生之計,非有一分可恕之情,則所當嚴鞫,亟正王法,而獄事延拖,已至四年之久,而未卽就服,誠可痛惋,又因刑官之陳達,至有減死定配之命,臣竊惑焉。夫八翼,乃行兇正犯月心之夫,而始以毒藥多寡問之,又以頃日相議事,何以爲之之說問之者?是皆八翼承款之招也。其曰,相議事云者,卽謀害主倅之事也。其曰,何以爲之云者,其促成兇謀之意也。至於毒藥多寡之問,益著其同謀行兇之狀,一招再招,情節畢露,論其罪犯,奚止於知情不告而已哉?況其毒倅之變,由於反庫一款而八翼,身爲倉監,擅用官穀,至於一百七十餘石之多,則自知其罪之難逭。有此綢繆問答之言,其情狀如此,而重獄未究竟之前,徑先酌處,以貸其死,此豈非失刑之大者乎?臣恐自今以後,謀害長吏之變,其將接迹而起,豈不大可懼也?其在獄體,斷不可容貸,請減死定配罪人鄭八翼,亟命還囚,一體鞫問,以嚴國法,以快人心。上曰,勿煩。
今日朝參時,掌令尹會所啓,臣待罪憲府,有所懷惶恐敢達。近來,國綱解弛,人不畏法,以推考一款觀之,被推之人,全不惕念,未卽緘答,遷就時月,雖是薄罰,照勘無期,朝家用罰之道,豈容如是?古者時推人員,只於都政啓擬,且不給祿矣。此法廢閣,因循至今,雖被問備之罰,元無所關,故近日違牌之紛紜,未必不由於此,事之寒心,莫此爲甚。自今以後,一遵舊章,時推人員,未勘律之前,不得受祿,且不擧擬事,申飭于吏兵曹及戶曹,何如?上曰,申飭,可也。以上朝報
朝參入侍時,領議政崔錫鼎所啓,昨年年事,雖均爲失稔,遠道則猶有差勝處,而至於畿甸,被災尤酷,道臣狀啓中,雖有等數之差別,而大抵,無甚異同,列邑人民,自歲下已有窮迫難保之患,誠爲切急,不可不及時賙賑,而賑政,例於二月始設,甚急則五日爲度,稍歇則十日爲度,計日分賑矣。其中稍勝邑還上,則本官,自當度其緩急,隨便賑貸,而若其尤甚邑,則卽今必汲汲分賑,庶可救民。國儲若或有裕,則事當劃出千餘石,白給畿民,而賑穀,旣已匱竭,且冬寒甚酷,牟麥亦將不實,前頭民事,尤爲可慮。白給則姑未可輕議,而必須勿拘常規,及時分賑,以爲救急之地事,令賑廳商量事勢,申飭列邑,似宜矣。上曰,畿甸根本,理宜優恤,而饑饉尤酷,着實分付,速令分賑,可也。
兵曹判書李寅燁所啓,以江邊設科事,御史,不久當下去,而武科額數,必須預定,然後可以奉行矣。近來科擧甚數,仕路漸窄,出身之空老者無數,今此設科,旣是別科,江邊不過七邑,額數太多,則前頭不無難處之端。且科場規矩,必須比他稍重,可知武士之技藝矣。上曰,已前額數,幾何?寅燁曰,己酉年則四百,乙亥年則一百,而此乃通一道試取,今則只是江邊七邑,不必以此爲準矣。上曰,江邊雖止七邑,此是慰悅之擧,科額不可太少,就乙亥額數中折半,定以五十人,可也。以上備局謄錄
朝參時,陳慰使拜表吉日差退事,榻前定奪。以上朝報
兵曹啓曰,曹所屬司僕寺官員等,自甲申秋冬等,至戊子秋冬等褒貶等第,因其時本寺提調有故,限內不得磨勘矣。戊子秋冬等,則今始追勘以入,而戊子春夏等以上,則旣自本寺,入啓蕩滌,竝勿論之意,敢啓。傳曰,知道。以上司僕寺謄錄
朝參入侍時,兵曹判書李寅燁所啓,本曹騎步兵布,以木錢參半,而木一疋代錢二兩五錢,定式上納矣。昨年,木價踊貴,故前全羅監司李光佐狀啓,以爲民間形勢,萬無本色木備納之路,木一疋,雖代捧錢文三兩二錢,民必樂從,於公於私,實爲兩便云,故從民所願,以此分付矣。厥後各邑,所納不一,或有新定三兩二錢上納者,或有只納二兩五錢,而加數之不納者,皆以未收置簿矣。近來各邑,論報本曹,盛稱無路收捧之狀,仍請蕩減未收之數,而該曹旣難擅便,且有準數加納之邑,多寡不均,誠難處矣。自今年二月爲始,來朔新當木錢參半之處,若捧三兩二錢,則必有民怨,已爲不納者,則當以舊定式二兩五錢收捧,而第政當窮春,雖依例所納裁減,況此加數之未收,有難督令徵捧,參酌蠲減似好,而終始不均,何以爲之乎?上曰,大臣所見,何如?領議政崔錫鼎曰,此事誠爲難處,當初加定者,只以木貴之故,從民願加定,而卽今民間形勢,有難加徵,且新定三兩二錢中,準納之邑小,而未收之邑多,雖有些小不均,似不當一切徵捧,而況昨年臺疏,亦論加徵之有怨,京司需用,雖甚關緊,至於加徵,終涉難處矣。上曰,此時加徵,其勢誠難,特爲蕩減,可也。以上兵曹謄錄
上在昌德宮。停常參·經筵。
金弘楨,以都摠府言啓曰,都摠管晉平君澤,以永昭殿春享大祭終獻官肄儀時,吏曹進去之意,敢啓。傳曰,知道。
兪命弘,以弘文館言啓曰,本館下番副修撰臣丁道復,以春享大祭大祝,今日議政府肄儀時,晝仕出去之意,敢啓。傳曰,知道。
有政。吏批,行判書趙相愚進,參判李墪進,參議李濟進,右副承旨許玧進。
兵批,行判書李寅燁進,參判洪璛以下三行缺
傳于兪命弘曰,十考十上,五考五上,連次褒啓守令·邊將及討逆時別單人員,竝錄用事,言于兩銓。
又傳曰,淸白吏戰亡子孫,各別錄用事,言于兩銓。
又傳曰,初入仕各別擇擬事,申飭銓曹。
吏批啓曰,江原監營中軍李鳳徵,以捕賊之功,加資事,命下矣。李鳳徵,前日尙州營將時,居下考,時未準限,何以爲之?敢稟。傳曰,敍用。
又啓曰,侍從臣父年七十八十者,每於歲初,該曹抄啓事,曾已定奪矣。侍從臣父,前以七十加資,至今年,年滿八十之人,依例別單書入之意,敢啓。傳曰,知道。加資。
金萬埰,以吏曹言啓曰,今此宗廟春享大祭時,薦俎官實差,工曹參議南至熏,預差,副司果李宜顯書塡,啓下矣。南至熏移拜外任,李宜顯,當爲陞實進參,而今日肄儀時,稱病不進。事勢急迫,不得已以判決事任胤元,改付標以入,李宜顯病狀輕重,未知,何如,而莫重肄儀,致有臨時窘急之患,事體未安,推考,何如?傳曰,允。
兪命弘啓曰,位羅萬戶李明輝,差使員還下去單子入啓之後,終不入來肅拜,極爲駭然,推考,何如?傳曰,允。
吏批啓曰,今都目政,各岐仕滿應遷者,相避及未準朔監察·禁府都事·刑曹·掌隷院郞官,各司久任,時推人員,竝擬,何如?傳曰,允。
又啓曰,玉堂·春坊闕員,今當差出,而擬望之人乏少,相避外任,竝擬,何如?傳曰,允。
又啓曰,本曹郞官,今當差出,而擬望之人乏少,外任竝擬,何如?傳曰,允。
又啓曰,守令多窠,今當差出,而擬望之人乏少,未準朔禁軍將及都事,竝擬,何如?傳曰,允。
又啓曰,濟州牧使,今當以文官差出,海外重地,不可不擇送,而堂上中擬望之人乏少,堂下侍從中可合人,竝擬,何如?傳曰,允。
兵批啓曰,諸道兵·水使,今當差出,而擬望之人乏少,守令·邊將中可合人,竝擬,何如?傳曰,允。
又啓曰,訓鍊院正,今當差出,而擬望之人乏少,外任竝擬,何如?傳曰,允。
又啓曰。以下缺一行餘
又啓曰。以下缺十餘字前主簿元次周,閑良白時哲·金溟·金渭澄·閔良基·鄭俊明·朴東遇等,或賊人指捕,或軍器監董,或料理補賑之功,有加資之命,而田雄齊·鄭始昌·金始安·元次周等,未準職未資窮,白時哲·金溟·金渭澄·閔良基·鄭俊明·朴東遇等,係是閑良,何以爲之?敢稟。傳曰,竝特爲加資。
又啓曰,前主簿韓以重,因平安監司狀啓,以賑恤監官,料理補賑之功,有加資之命,而方在下考,不得下批,何以爲之?敢稟。傳曰,敍用。
傳于許玧曰,常時停朝市之時,則不得開政例也,而大政旣開之後,若値停朝市,則仍行與否,考例以啓。
許玧啓曰,傳曰,常時停朝市之時,則不得開政例也,而大政旣開之後,若値停朝市,則仍行與否,考例以啓事,命下矣。問于吏曹,則曾無如此前例云矣,敢啓。傳曰,知道。
兪命弘啓曰,江原監司李台佐,疏批已下,更爲牌招肅拜,使之從速赴任,何如?傳曰,允。
又以禮曹言啓曰,行判中樞府事徐文重,曾經世子師傅,五禮儀,曾經師傅之喪,王世子,有擧哀臨弔之禮,而世子,以永昭殿親祭,方在散齋中,擧哀臨弔之節,何以爲之?敢稟。傳曰,權停。
又以禮曹言啓曰,五禮儀,大臣之喪,自上有擧哀之節,而孝廟朝,再次擧哀之後,此禮廢閣不行,淸城府院君之喪,雖因特敎擧哀,而係是不常有之禮,擧哀一款,何以爲之?敢稟。傳曰,勿爲磨鍊。
又啓曰,停朝市政事仍行與否,無可據前例之意,自政廳,纔已啓達矣。大政,異於散政,大臣之喪,與凡停朝市有別,何以爲之?敢稟。傳曰,停朝市,則政事例不得爲之,而雖以散政言之,旣已開政,則無中止之事,況大政尤重,且已開政,仍令爲之。
吏批啓曰,新除授本曹佐郞宋正明,以前任北評事,受由上來,今方在京,使之卽爲出謝,以爲同參大政之地,何如?傳曰,允。
吏批,以下缺二行餘以朴泰徵爲雲山郡守,李龜齡爲奉常正,沈壽賢爲副校理,李夢曄爲軍資主簿,趙泰耆爲繕工直長,李輿輔爲禁府都事,趙正禮爲監察,沈澳爲司評,崔啓翁爲濟州牧使,金萬胄爲順天府使,鄭東里爲旌義縣監,崔斗三爲機張縣監,趙世垕爲新昌縣監,李汝迪爲長興府使,崔雲翼爲尙衣別提,趙邦徵爲健元陵直長,申義集爲平市奉事,宋正明爲吏曹佐郞,金鎭玉爲坡州牧使,李東馣爲安邊府使,李晩成爲大司成,李寅燁爲弘文提學。前營將李鳳徵折衝,今加嘉善,捕賊加資事受敎,濟州牧使崔啓翁通訓,今加通政加資事傳敎。沈壽賢單付平安道江邊試才御史,鄭楗爲尙瑞直長,申尙華爲禧陵奉事,趙命興爲掌樂主簿,趙泰東爲工曹參議,洪重福爲戶曹佐郞,趙光命爲濟用判官,韓在海爲直講,李明浚爲修撰,金始慶爲柒谷府使,李漢珪爲金海府使,李觀命爲應敎,嚴慶遂單付承文副正字,李國英爲尙瑞副直長,李晩堅爲吏曹正郞,柳殷龜爲瓦署別提,吳運昌爲東部主簿,吳命恒爲校理,趙道彬爲輔德,尹安敎爲義盈庫主簿,金錫良單付禮賓別提,本院去官,李基獻爲工曹佐郞,丁時悌爲永平縣令,朴泰遠爲咸昌縣監,朴其良爲慶安察訪,蔡成胤爲礪山府使。知事宋奎濂資憲,今超崇政,變品陞資事承傳,護軍尹澤,今加嘉善,年八十前承旨尹憲柱父,加資事承傳,儀賓都事金泓通訓,今加通政,年七十前奉敎金相元生父,加資事承傳。
兵批,以尹就商爲同知,金致龍爲僉知,柳星樞爲副摠管,李周徵爲五衛將,李夔爲同知,李彦瓀爲內禁將,趙相周爲黃海兵使,李岋爲順天營將,李鳳祥爲全羅左水使,高大賢爲習讀,白時耉爲忠淸水使,申鳴漢爲忠淸兵虞候,李載恒爲訓鍊主簿,鄭善綱爲南虞候,李太古單付延平僉使,仍兼監牧官事,承傳。沈欞爲白翎僉使,李行儉爲宣傳官,李譜爲訓鍊主簿,朴世弼爲都摠經歷,申慶弼爲訓鍊僉正,趙重廉爲月串僉使,李檝爲白峙僉使,李海成爲仇寧萬戶,金泰虎爲坊垣萬戶,崔鎭漢爲所江僉使,楊顯道·朴敏章爲武兼。朴文杓單付訓鍊主簿,本院去官,楊顯道·朴敏章·李時明·曺錫周·權壽鳳單付副司果。李周徵爲曹司衛將,張用漢爲德積僉使,許埰·李井煥爲五衛將,李弘喆爲兼司僕將,安相漢爲礪山營將,白以成爲僉知,張宇漢爲安骨萬戶,金克禮爲蛇梁萬戶,朴泰元爲玉江萬戶,李再興爲黔毛浦萬戶,嚴斗信爲龍津萬戶,金迪爲彌串僉使,李義旻爲景福假衛將,李鳳徵·徐來益·楊遇漢·李碩寬單付副護軍,李順坤爲宣傳官,朴東相爲訓鍊副正,鄭鴻賓爲訓鍊僉正,韓命基爲都摠都事,李時明·曺錫周爲武兼,鄭弼周爲柔遠僉使,兪釴爲淸城僉使,閔宣重爲德浦僉使,安相漢單付副護軍,李晩章爲天□僉使,金九三爲保山萬戶,李智憲爲蔥嶺萬戶,朴溟羽爲訓鍊副正,權壽鳳爲部將,許樑爲宣傳官。副司果兪德基,今加嘉義,江都築堰時都廳,敎鍊官李攀龍,今加嘉善,軍器修補,尹商益,今加嘉善,軍器改造,加資事,承傳。
許玧,以吏曹言啓曰,新除授本曹佐郞宋正明,今日內卽出參政事,啓下催促矣。稱有身病,無意行公,事甚未安,推考,使之趁明曉,出肅參政,何如?傳曰,允。
又啓曰,都目政事姑罷之意,敢啓。傳曰,知道。
金弘楨啓曰,都目政事姑罷之意,敢啓。傳曰,知道。以上燼餘
備邊司啓曰,關東田事,時未收殺,前監司拿遞之代,不可不急速下送,而江原監司李台佐,除授已過十日,尙未出肅,卽爲牌招,使之從速辭朝。原州牧使南至熏,襄陽府使李海朝,亦令催促赴任,何如?傳曰,允。
京畿監司書目,驪州呈,以判府事李畬上疏上送事。啓。答曰,省疏具悉卿懇。遇災警懼,彌日不定,元老大臣,誡誨勤懇,予甚感嘆,可不服膺焉?仍傳曰,遣史官傳諭。
江原監司李台佐上疏。大槪,千萬意外,東藩新命,遽及於譴罷病伏之中,榮除恩敍,一時俱下,不拘常格,分外超擢,驚惶震越,罔知攸措。縮伏累日,不敢遽自陳免,今因備局草記,天牌降臨,嚴畏分義,謹詣闕外,而揣量才分,終無堪承之望,玆敢冒死陳籲。伏乞亟命鐫遞臣新授職秩,以重官方,以安私分事。入啓。答曰,省疏具悉。卿其勿辭,速往欽哉。
謝恩,江原監司李台佐。
禮曹,判府事徐文重,當日卒逝云,自今日初八日至,停朝市,禮葬等事,依法例擧行,何如?啓依允。新喪元老,曷勝震悼?祿俸限三年仍給,以表予意,棺板一部,令該署擇送。
執義李頤晩初度呈辭。入啓。給由。以上朝報
上在昌德宮。停常參·經筵。
執義李頤晩再度呈辭,以停朝市,留政院。
副提學趙泰耉上疏。大槪,敢陳淺見,冀蒙察納事。入啓。答曰,省疏具悉。疏辭亦有意見,大政使之姑罷焉。
正言具萬理啓曰,請還收沈埈·崔守慶復科之命。措語見上請罪人鄭八翼還囚事。措語見上國家不幸,元老大臣,昨日喪逝,官居野處,莫不齎咨涕淚,咸與相弔,則仰惟重宸慟悼之念,當如何耶?凡有大臣之喪,停朝市三日,乃國朝古例也,此非典禮之當然,隱卒悼亡之意,實寓於其間,而昨因開政,有仍行與否,考例以啓之敎,聖意,蓋以停朝之日開政,爲未安也。及政院以無前例回啓,而因以知道判下,臣竊不勝慨然也。大政旣開旋停,亦涉重難,臣非不知聖意之攸存,而第伏念大臣之於國家,股肱也,柱石也。哀訃上聞之日,以聖上慟悼之意,念玆停朝之舊規,則雖已開政,而前例之有無,固不當下詢也。旣無前例之可據,則宜亟罷政,而旋又東西兩銓,爲政自如,三日停朝之意,果安在哉?況此大臣,殿下平日所嘗倚毗,而禮貌之老臣,殿下昨日處分,臣未知其或無歉於聖德歟?此非特事體之苟且而已。請今日大政,姑退數日,以存三日停朝舊例。昨日開政時,大臣卒逝之報上聞,而政事仍行與否,旣有下詢前例之擧,則聖意所在,槪可知矣。喉司之臣,只以該曹無前例回啓,而別無稟請變通之擧,最後一啓,語甚泛然,殊無力請之意,以至因循開政,而朝廷事體,終歸苟且,國家規例,未免廢隳,則不可無警責之道,請當該承旨,從重推考。答曰,不允。大政,已有退定之命矣。
持平金東弼啓曰,車莫男事。措語見上崔元立事措語見上今年穡事之大歉,業已朝家之所洞悉,而臣於受由往來之時,伏見負抱流徙之民,相續於道,詢諸閭里,半是軍保,傷心慘目,有不忍言。雖於此時撫摩而賙救,尙難望其安集,況身布催督之令,遍及於救死不贍之民,民安得保其舊居,而不至於逃散乎?臣竊伏聞水軍物故,而已出立案者,未及代定之前,姑減身布,而騎步兵及砲保等諸色軍保匠保之類,則雖未代定,一向徵捧,所以有白骨徵布之弊,而終未免隣族之侵害,此誠有乖於一視之政,雖在常時,已有不均之嘆,矧此大殺之歲乎?目今春窮正急,督納旁午,旣無準捧之理,徒爲斂怨之歸,流逋之徒,不堪於塡壑,則必將去而爲盜,其爲國家之憂,當復如何?諸般身布之未收者,雖不可竝許停捧,其中物故的實之類,則不可無別樣變通之道。請各樣軍保物故,立案而未及代定者,一一査出,依水軍例,特許減除身布事,令廟堂劃卽稟處。凶歲守宰之稱以賑民,非道聚穀者,比比有之,臣於沿路,得伏聞豐德前府使李相殷之在任也,廣抄各面民人之稱有家貲者,邀致府庭,作一宴會,殘杯冷炙,親自勸酬,而出一冊子,遍請其出物補賑,名下懸錄,數若不多,則甘誘威脅,勒令加錄。一人所納,或至四五石,穀物合而計之,其數甚多,鄕曲疲氓之貯蓄升斗之穀,以資窮春契活者,旣被橫斂,擧皆枵然。噫,身爲牧民之官,旣不能方便拮据,盡心賙賑,乃反作此寒乞兒之事,終至於割肉充腹之歸,事之可駭,莫此爲甚,不可以居中已遞,還而不論,請前府使李相殷,罷職不敍。其所聚之穀,卽令該道,按簿査出,一一分給於物主,俾無斂怨之弊。答曰,不允。末端兩件事,依啓。前啓,黃海兵使李泓改差事,停啓。
吏曹啓曰,都目未畢之政,今正月初十日,退行之意,敢啓。傳曰,知道。
傳,前密豐都正坦,益寧都正梯,驪陵副正圻,昌善正楣,琅城副守煒,西城守焯,西平守橈,益陽守檀,琅坪守煇,礪昌副守柙,竝敍用。
左承旨李壄,左副承旨金弘楨牌不進,罷職傳旨。傳曰,只推勿罷。以上朝報
扈衛廳別將,以兩大將意啓曰,行判中樞府事徐文重,昨日卒逝,其所帶軍官,當有區處之事,何以爲之?敢稟。傳曰,判中樞府事李畬爲大將。以上備局謄錄
義禁府啓曰,以全羅監司·江原都事狀啓,刑曹粘目,咸平前縣監鄭以雲,襄陽前府使李宇謙等,移本府處置事,允下矣。鄭以雲,以郭山郡守方在任所,李宇謙,時在京畿安城地本家云。依例發遣府羅將,拿來,何如?傳曰,允。以上禁府謄錄
上在昌德宮。停常參·經筵。
夜二更,流星出狼星下,入南方天際,狀如拳,尾長三四尺許,色赤。三更,月暈。
明日,永昭殿春享大祭,王世子親行時,出宮正時,午正初刻。
政院啓曰,昨日諫院,請推當該承旨之故,伊日仕進左承旨李壄,左副承旨金弘楨,右副承旨許玧,同副承旨兪命弘,竝引嫌出去。昨日左承旨李壄,左副承旨金弘楨,承牌來到陳疏,而停朝市相値,不得捧入,今日亦不仕進,廳中只有臣銑,右承旨金萬埰,出納之際,事甚苟簡。且明日大臣家致弔時,承旨一員,當啓稟進去,而許玧·金弘楨,以吏兵批政廳當該,引而爲嫌。李壄·兪命弘,以諫院啓辭中,最後一啓,語甚泛然,竝皆引嫌,臺啓未了當之前,更請牌招,亦傷事體。明日大臣家致弔時,他無啓稟進去之員,何以爲之?敢稟。傳曰,依臺啓推考,竝爲牌招。
右副承旨許玧,同副承旨兪命弘牌不進,罷職傳旨。傳曰,只推勿罷。以上朝報
上在昌德宮。停常參·經筵。
姜銑啓曰,今日廳中,位甚不齊,右承旨金萬埰式暇,左副承旨金弘楨,以大臣家致弔,今方下直進去,廳中只有臣銑及左承旨李壄,出納之際,事多苟簡。昨仍本院啓辭,旣有依臺啓推考之命,則右副承旨許玧,同副承旨兪命弘,固無引嫌之端,而昨日違牌,已涉過當,今日亦不仕進,竝卽牌招察任,何如?傳曰,允。
金弘楨啓曰,小臣卒判府事徐文重家,致弔事進去之意,敢啓。傳曰,知道。缺二行餘
許玧啓曰,訓鍊都監旗牌官來言,日暮後懸燈,缺數字罷漏後止刁斗,平明後落燈之意,敢啓。傳曰,知道。
以備忘記,傳于兪命弘曰,史官二員待命,騎馬六匹立之。
姜銑,以弘文館言啓曰,本館下番,見存四員內,修撰李世瑾·李明後,副修撰李宜晩在外,副修撰丁道復,獨爲入直矣。明日,永昭殿春享大祭王世子親行時,以大祝,今日先詣享所,下番無他推移之員,不得已以上番,姑降入直之意,敢啓。傳曰,知道。
又以吏曹言啓曰,本曹郞廳四員內,正郞趙泰億,以永昭殿春享大祭王世子親行時,宮官進參。正郞李晩堅在外,佐郞李世最,方在呈告中。佐郞宋正明,時未肅謝,本曹無省記郞廳,佐郞宋正明推考,今日出肅,使之察任,何如?傳曰,允。
自巳時至未時,日暈。以上燼餘
上在昌德宮。停常參·經筵。
王世子,遣宮官,大殿問安。答曰,知道。
中宮殿問安。答曰,知道。
世子宮,政院·玉堂問安。答曰,知道。
金弘楨啓曰,備邊司郞廳以大臣意來言,今日賓廳坐起日次,而大政相値,不得來會云矣,敢啓。傳曰,知道。
又以都摠府言啓曰,今日入直軍士,當爲中日習射,而都目政事相値,不得爲之之意,敢啓。傳曰,知道。
又以義禁府言啓曰,今月十一日,宗廟展謁擧動時,本府都事十員內,九員各差備隨駕,一員本府入直。王世子考喧左右都事,無推移之道,假都事二員,令該曹差出,何如?傳曰,允。
又以備邊司言啓曰,以憲府啓辭,各樣軍保物故,立案而未及代定者,依水軍例,特許減除身布事,令廟堂稟處事,允下矣。各樣軍保中物故,成案而未代定者,請令諸道,一一精査啓聞後,稟處,其物故之代,斯速充額,而未卽代定守令,各別論罪,宜當。仍念前秋諸般身役分等稟定時,丁亥條未收身布之次邑,觀勢收捧事,定奪分付矣。畿·湖兩道,比諸道尤甚,且已歲翻,有難督徵,使之一體停捧,宜當,以此分付,何如?傳曰,允。
又以備邊司言啓曰,御營大將金錫衍,以身病不爲行公,今已累朔。凡干軍務,未免曠廢,委屬可慮,太廟擧動迫近,連呈辭單,無意出仕,事甚未安。聞其病勢,近頗差歇云,卽爲牌招,使之察任,何如?傳曰,允。
又以司僕寺官員,以提調意啓曰,頃日江都北一場出給本寺事,定奪之後,移馬一款,待明春發遣郞廳,看審近處諸島形勢,而處之事,允下矣。其後鎭江場繼有許給之命,許多國馬移放之處,不可不詳細審察,俾無馬政虧疏之弊,當申飭以送,而聞江都津路,近始稍通云,本寺僉正鄭勖先,數日內,給馬發送之意,敢啓。傳曰,知道。
金萬埰,以內醫院官員,以都提調意啓曰,御醫前慶安察訪方震夔,本職旣已見遞,時無職名,依例令該曹付軍職,冠帶常仕,何如?傳曰,允。
又以觀象監官員,以領事提調意啓曰,地理兼敎授柳殷龜六品遷轉代,前引儀沈樺命,課學兼敎授吳運昌,六品遷轉代,士人朴來泰。此兩人,術業頗精,以此差下,依例付軍職,冠帶常仕,何如?傳曰,允。以下缺數行
有政。吏批,行判書趙相愚進,參判李墪進,參議李濟進,都承旨姜銑進。
兵批,行判書李寅燁進,參判洪璛病,參議許墀進,參知李師商進,左副承旨金弘楨進。以下缺三十餘行
吏批,以金泳爲宗廟奉事,韓延爲刑曹佐郞,金柏齡爲軍器主簿,李夢曅爲司評,洪天敍爲廣興守,辛受和爲司議,韓後相爲軍器副正,李健命爲左尹,金興慶爲吏曹正郞,李觀命爲司諫,李深單付承文正字,池欽單付校書著作,李齊尙爲尙書副直長,安節爲慶安察訪,鄭以規爲大同察訪,黃翼再爲全羅都事,丁惟愼爲慶尙都事,丁道明爲咸鏡都事,沈壽賢爲持平,朴尙廉爲居昌縣監,柳之楨爲鎭海縣監,張相漢爲郭山郡守,李世表爲獻納,吳命禧爲禮曹佐郞,李錫仁爲濟用副奉事,申思永爲工曹佐郞,尹得仁爲禁府都事,李寅熺爲司宰僉正,康友諒爲濟州敎授,李晩堅爲應敎,洪禹瑞爲副校理,趙泰億爲掌樂正,李廷濟爲兵曹正郞,閔致龍爲禮曹正郞,閔思淵爲典設別提,金鑮爲造紙別提,趙相殷爲監察,金九齡爲掌苑別提,申爲兵曹佐郞,權大恒單付典籍,嚴漢重單付承文校檢,以上四館去官。洪萬遇爲典籍,韓㙉爲奉常主簿,羅星度爲禮曹佐郞,魚有鳳爲工曹佐郞,李臣龍爲司僕主簿,黃一夏爲安邊府使,趙泰億爲兼弼善,閔思淵爲監察,缺二行餘黃應一爲刑曹正郞,張蘊單付校書博士,宋奎濂爲知敦寧,金興慶爲兼校書校理,金興慶爲兼西學敎授,金昌說爲臨陂縣令,陳斗柄·金相元爲典籍,李澳爲禁府都事,趙彝和爲司䆃主簿,李得英爲掌苑別提,金興慶爲兼文學,鄭斅爲典設別提,洪受澤爲氷庫別提,趙正綱爲敬寧殿參奉,李世鴻爲敦寧參奉,申弼夏爲孝陵參奉,朴弼基爲敬寧殿參奉,李世雄爲禮賓別提,崔後章爲歸厚別提,宋正明爲兼校書校理,申單付兼春秋,密豐都正坦,益寧都正梯,行驪陵副正圻,昌善正楣,琅城副正煒,西城守焯,西平守橈,益陽守檀,琅坪副守煇,礪昌副守柙,以上竝敍用事,承傳。兼春秋,京畿梁聖揆,忠淸道韓祉·林世儉,慶尙道丁惟愼·韓永祚,黃海道李相周,全羅道黃翼再,咸鏡道丁道明,平安道李震煥,江原道安時相。
兵批,以李相頊爲羽林將,李漢章爲內禁將,李聖恒爲都摠經歷,河沃爲訓鍊僉正,許鎭爲都摠都事,朴瑞圭爲訓鍊判官,金聖大爲魚面萬戶,鄭道完爲宣傳官,李碩培爲赤梁僉使,林澤輝爲西平萬戶,朱世贇爲群山萬戶,李壽完爲格浦別將,安相輝爲木浦萬戶,李後球爲文山萬戶,曺圭瑞爲守門將,尹慤爲全羅兵使,尹河·朴珽爲守門將,李斗天爲忠壯衛將,趙世望爲內禁將,尹廷舟爲兼司僕將,尹澤爲同知,李翊文爲衛率,洪以圖爲訓鍊判官,韓弼榮爲老江僉使,柳興瑞爲花梁僉使,全百禧爲法聖浦僉使,朴義健爲山羊會萬戶,鄭時健爲南村別將,申命擧爲訓鍊判官,鄭道徵爲宣傳官,洪德望·鄭舜命爲訓鍊主簿,李廷周爲都摠都事,李玄祚·李奎成·李·金泓單付副護軍,李健命單付副司直,趙汝璋爲興陽監牧官,劉斗文爲羅州監牧官,崔柱海爲順天監牧官,田會一爲乶下僉使,具文恒爲防垣萬戶,申慶弼爲都摠經歷,申慶汝爲訓鍊主簿,金纘爲景福假衛將,南漢綸爲鷹牌頭,尹慤·安健行·辛致寬·朴世挺·李碩寬·金重元·尹澤·閔涵·李泓·沈若虛·權聖徵·楊遇漢單付副護軍,吳纘起單付訓鍊僉正,李彦馨爲訓鍊僉正,洪以圖爲都摠都事,金晉後爲訓鍊主簿,姜汛爲五衛將,鄭泰寧爲平安兵虞候,鄭東憲爲唐浦萬戶,李厚全爲安東營將,李鳳徵爲全州營將,李國馨爲訓鍊判官,韓配義爲翊贊,羅晩齊爲武兼,盧遠明爲守門將,沈鳳輝爲四山監役,李廷賢爲吾叉浦僉使,申慶弼爲高山里僉使,申烒爲訓鍊判官,金壽河爲都摠都事,南延年爲都摠經歷,兪得一爲知事,邊珌爲部將,李東梁爲守門將,姜必文單付露梁別將,河德裕爲武兼,朴泰俊爲訓鍊主簿,鄭纘述爲部將,魚景亮爲訓鍊主簿,行副護軍柳重起,朴宣興今加嘉義,曾經閫帥加資事承傳,權管秩,於打張碩維,黃土岐·文淑明,廣坪朴宗榏,廟洞李振亨,甫老知金始三,楸仇非朴世相,洞崔昌佑,大坡兒金永善,自作仇非金完梁,永萬洞李元白,安原張溟翰,曲浦尹燦,李譔爲滋浦萬戶,金益溥爲習讀,平安兵虞候鄭泰寧,內禁將超世望,以上加資事,承傳。
金弘楨啓曰,新除授平安兵虞候鄭泰寧,時無加資之命,何以爲之?敢稟。傳曰,加資。
正言具萬理啓曰,請還收沈埈·崔守慶復科之命。措語見上請罪人鄭八翼還囚事。措語見上答曰,勿煩。
大司憲李廷謙,掌令尹會啓曰,車莫男事。措語見上崔元立事。措語見上守令,係民生休戚,不可不愼擇也,決矣。居昌縣監金錫民,以下直來見,而與之接話,全不解事,擧止駭異,衰耗且甚。鎭海縣監李時胄,爲人不似,全無履歷,題目之下,物情爲駭,凶歲字牧之任,何可付之於如此之輩乎?請居昌縣監金錫民,鎭海縣監李時胄,竝改差。答曰,不允。末端事,依啓。以上燼餘
王世子還宮後,藥房·政院·玉堂問安。答曰,知道。
執義李頤晩再度呈辭。入啓。加給由。
京畿監司書目,楊根呈,以修撰李世瑾辭職上疏上送事。啓。答曰,省疏具悉。爾其勿辭,從速上來察職。
明日,宗廟展謁時,大駕出宮初嚴,辰正一刻。二嚴,巳初初刻。三嚴,巳初三刻。王世子出宮正時,巳初初刻。開門,罷漏後。
謝恩,掌樂正趙泰億。
吏曹判書趙相愚,兵曹判書李寅燁初度呈辭。入啓。給由。
禁府,魏赫萬拿囚。啓。以上朝報
禮曹啓曰,大報壇親祭,每年三月上旬,擇日定行事,定奪矣。吉日,令日官推擇,則來三月初六日爲吉云,以此日擧行事,知委,何如?啓依所啓施行。以上禮曹謄錄
上在昌德宮。停常參·經筵。
執義李頤晩三度呈辭。入啓。遞差。
政院啓曰,今日太廟展謁擧動時,本兵之長,不可不隨駕,而兵曹判書李寅燁,以大政後循例呈告,方在受由之中,卽爲牌招察任,何如?傳曰,允。
兵曹判書李寅燁,牌不進。
大駕詣宗廟,入齋室後,王世子問安。答曰,知道。
大殿·世子宮,藥房·政院·王堂問安。答曰,知道。
展謁後,藥房·政院·玉堂問安。答曰,知道。
大駕還宮初嚴,午正二刻。二嚴,午正三刻。三嚴,未初初刻。王世子還宮正時,午正三刻。
大駕·王世子還宮後,藥房·政院·玉堂問安。答曰,知道。
大司憲李廷謙,掌令尹會,持平沈壽賢·金東弼啓曰,車莫男事。措語見上崔元立事。措語見上答曰,勿煩。
判府事徐宗泰箚子。大槪,病未能趨進於陪從之列,惶恐待罪事。入啓。答曰,省箚具悉卿懇。有疾未參,別無所傷,安心勿待罪。
司諫李觀命啓曰,伏聞日昨憲臣,以近日推勘之法不嚴,受祿除職,無所拘礙,以致違牌之紛紜爲言,臣不勝瞿然之至。臣情理所迫,前後違牌,非止一再,今此諫職除命,又及於推緘未勘之中,揆以廉義,決難抗顔就列。適値太廟展謁之日,不敢偃伏,黽勉出肅,而動駕時急,未暇自列,今始來避,所失尤大,請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,明日爲之。
慶尙監司書目,臣情勢之外,病伏沈痼,不得不復此仰籲,乞遞臣職,以便調息事上疏上送事。啓。答曰,省疏具悉。卿勿過辭,從速察職。
京畿監司書目,驪州呈,以掌令趙錫周辭職上疏上送事,啓遞差。以上朝報
上在昌德宮。停常參·經筵。
傳曰,湖堂,令大提學抄啓。
左承旨李壄初度呈辭。入啓。給由。
右承旨金萬埰上疏。大槪,敢陳衰病不堪供職之狀,乞賜遞改,毋曠職事,以延殘喘事。入啓。遞差。
政院啓曰,禁府都事,以委官意來言,今十二日,判義禁趙相愚呈辭受由,十三日國忌齋戒,十四日國忌正日,十五日望日,三省推鞫坐起,不得爲之云矣,敢啓。傳曰,知道。
有政。吏批,行判書趙相愚受由,參判李墪病,參議李濟進,都承旨姜銑進。
兵批,行判書李寅燁受由,參判洪璛進,參議許墀病,參知李師尙病,右副承旨許玧進。
吏批,以趙泰億爲執義,洪重周爲掌令,李受益爲軍器僉正,李敏英爲右承旨。
兵批,以李東馣·李頤晩·趙錫周單付副護軍,金萬埰單付副司直。
掌令尹會啓曰,車莫男事。措語見上崔元立事。措語見上答曰,勿煩。
正言具萬理啓曰,今者右僚引避,臣當處置,而第見其避辭,則以憲臣筵奏中,推緘未勘而受祿除職,無所拘礙,引以爲嫌。臣前日被推時,未勘推緘而受祿除職者,亦非一再,則臣於憲臣之言,已極靦然,固當引避之不暇,而今於右僚之避,何敢可否於其間乎?旣不可冒當處置,則亦不可晏然在職,請命遞斥臣職。答曰,勿辭,退待物論。
謝恩,右承旨李敏英。
副校理洪禹瑞上疏。大槪,恩敍除命,荐降於數日之內,驚惶感惕,靡所容措,反復揣量,萬無承當之望。且於日昨,憲臣推緘申飭之啓,尤有所不敢晏然者,冒陳危懇,冀蒙鐫遞,以嚴公法,以安微分事。入啓。答曰,省疏具悉。爾其勿辭,從速察職。以上朝報
備邊司啓曰,會寧開市,旣已完畢,令承文院,撰出回咨,別定禁軍,送于義州,使之傳給鳳凰城將,以爲入送北京之地,何如?答曰,允。以上備局謄錄
上在昌德宮。停常參·經筵。
仁獻王后忌辰齋戒。
許玧啓曰,司諫院司諫李觀命,正言具萬理引避退待,本院無行公之員,處置歸於憲府,而大司憲李廷謙,掌令尹會,持平沈壽賢·金東弼,皆在呈告中,執義趙泰億未肅拜,掌令洪重周在外,處置經宿,事甚未安。除未肅拜在外人員外,竝卽牌招,使之處置,何如?傳曰,允。
金弘楨,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。缺一行
大司憲李廷謙,持平沈壽賢·金東弼啓曰,卽者諫院處置,歸於本府,臣等承牌來詣,而諫臣避辭,皆以推緘未勘,受祿除職,爲引嫌之端,則臣等俱是被推未照勘之人。當此申明舊章之日,其將自處之不暇,何敢是非立落於其間乎?且本府推勘之規,見帶臺職之人,則雖已答緘,不得照勘者例也。臣等,未解職之前,決無照勘之期,未照勘之前,又無冒出之勢,以此以彼俱難抗顔於臺次,請命遞斥臣職。答曰,勿辭。
掌令尹會啓曰,臣累日供職之餘,宿病添苦,尋單請急,方此惶蹙。今以諫臣處置,召牌下臨,分義是懼,不得不强進趨詣,而臣之向日筵奏,蓋慮國綱之解弛,欲爲推緘之速勘。雖其本意,在於舊章之遵行,而繼自今申飭爲言,則諫臣之强引前日之事,相繼引避,無亦太過乎?雖然,今此紛紜引嫌之端,旣由於臣之一言,則臣何敢獨爲晏然是非於其間乎?旣不得處置,則亦不可一日仍冒,請命遞斥臣職。答曰,勿辭。
兪命弘啓曰,大司憲李廷謙,持平沈壽賢·金東弼,掌令尹會,再啓煩凟,退待物論矣。傳曰,知道。
申時酉時,日暈。夜一更,月暈。五更,有霧氣。以上燼餘
摠戎廳啓曰,廣智營入直三運壯抄軍兵,旣已準番,依前例,與訓鍊都監軍兵,今月十五日,還爲替代後,放送之意,敢啓。傳曰,知道。以上摠戎廳謄錄
上在昌德宮。停常參·經筵。
自昧爽至辰時,沈霧。申時酉時,日暈。夜一更,月入軒轅右角星內,月暈。自二更至五更,月暈。
仁獻王后忌辰。
兪命弘啓曰,兩司多官,相繼引避退待,玉堂當爲處置,而連日陳疏,以帶推未勘,嫌難可否爲辭,原疏以國忌,不得捧入,而兩司處置,漸至遷就,事甚未安,何以爲之?敢稟。傳曰,引嫌太過,使之處置。
假注書李彙晉病,代以權熀爲假注書。缺二行餘
執義趙泰億啓曰,如臣顓蒙,百不猶人,猥蒙洪造,遍玷淸要,涯分已溢,愧懼恒積。矧玆柏府亞席,地望尤別,自揣才分,實難承當,而一向稽謝,亦所不敢,不得不黽勉出肅。第臣前後被推,非止一再,公緘未勘之前,受祿除職。又不知其幾遭,則今於舊章申明,諸臺迭避之日,獨安得晏然於臺次乎?請命遞斥臣職。答曰,勿辭。
兪命弘啓曰,執義趙泰億,再啓煩瀆,退待物論矣。傳曰,知道。
又啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
又啓曰,臺諫出仕事,命下矣。今已夜深,明日,待開門牌招之意,敢啓。傳曰,知道。
副應敎臣李正臣,副修撰臣丁道復等箚曰,伏以司諫李觀命,正言具萬理,大司憲李廷謙,持平沈壽賢·金東弼,掌令尹會,執義趙泰億,竝引嫌而退。避辭措語竝見上憲臣筵奏,意在申飭,前事引嫌,殊涉太過,嫌難處置,其勢固然,不可以此,輕遞言官。請司諫李觀命,正言具萬理,大司憲李廷謙,持平沈壽賢·金東弼,掌令尹會,執義趙泰億,竝命出仕。取進止。答曰,依啓。以上燼餘
上在昌德宮。停常參·經筵。
以行吏曹判書趙相愚,行兵曹判書李寅燁三度呈辭,傳于兪命弘曰,加給由。
傳于兪命弘曰,明日開政。
以備忘記,傳于兪命弘曰,明朝領相命招,使之卜相。
金弘楨,以備邊司言啓曰,高山察訪韓以原狀啓,前南兵使柳星樞,乘轎誣罔之罪,違法濫騎之律,令攸司稟處事,啓下矣。柳星樞,頃以冒禁乘轎之罪,旣已罷職。所謂濫騎,巡歷時,以馬不快走,使之代立。別無加把之事,則不當以濫騎論斷,置之,何如?傳曰,允。
兪命弘,以禮曹言啓曰,來三月初六日,大報壇親祭時,王世子出宮一款,依例磨鍊乎?敢稟。傳曰,依爲之。
又以兵曹言啓曰,訓鍊都監砲手申鼎華,內中日試才時,鳥銃連三次沒技,旣有直赴殿試之命矣。前日連三次所受馬帖,依例還收之意,分付該寺,何如?傳曰,允。
又以兵曹言啓曰,今正月十五日,束伍軍李義發稱名人,自丹鳳門入來,差備門外擊錚,極爲駭愕,令攸司囚禁治罪。同門守門將盧遠明,常時不能禁斷雜人,以致闌入,亦難免其責,推考,何如?傳曰,允。
以全羅監司朴弼明狀啓,防踏鎭金元鶴船隻,其同生族姪等八名,一時渰死事,傳于兪命弘曰,渰死人等,令本道恤典擧行。
以京畿監司李彦綱狀啓,加平郡守洪重衍,楊津節祭獻官,不得參祭,罷黜事。傳于兪命弘曰,只推勿罷。
傳于兪命弘曰,大臣·備局堂上引見。
午時,上御熙政堂,大臣·備局堂上引見入侍時,領議政崔錫鼎,行漢城判尹趙泰采,知中樞府事兪得一,韓城君李基夏,戶曹判書金宇杭,工曹參判閔鎭遠,同副承旨兪命弘,司諫李觀命,應敎李正臣,掌令尹會,假注書權熀,事變假注書朴聖輅,記事官洪尙賓·洪啓迪。
崔錫鼎進曰,日氣一向寒凜矣,今始和解,而變候無漸,溫暖太過,數日內陰霧之氣,又不佳,此時,聖體,若何?上曰,無事矣。錫鼎曰,歲後不爲次對矣。小臣,前頭有出去事,故敢達。江都之行,頃因津路難通,遷就至今,而大政纔過,將待兵判出仕,同行爲計,而今十一日,得接通津府使所報,則氷凘塞路,甲串難通,廣城津一日一渡,而望後可通云。待其更報,數日後發程爲計,而兵判李寅燁,素諳江都事,三度呈辭,加由之後,將欲請牌矣。寅燁,方帶有司,以前日臺言,有所難安,姑可以此缺一行餘從後辭免,自有其例,今亦依此例,兵判李寅燁,牌招,何如?抄出榻前下敎上曰,依爲之。錫鼎又啓曰,頃者掌令尹會,以被推人員,受祿除職拘礙事,援舊制陳達,近來多官,以此引嫌,極其紛紜,而臺臣本意,非指已往,蓋欲自今申明之意也。其時若自政院,措辭啓稟還給則好矣,而旣未能然,前頭亦必有以此引嫌之慮矣。古則憲府獨爲勘推,而諫院則無此規矣。臣之先祖故相臣鳴吉,以其窒礙之故,兩司,互相照勘事定奪,而厥後,未能遵行矣。癸亥·甲子年間,大臣以兩司互勘事,更爲定式。今則已成令甲,行之亦久,而卽今臺官,以爲身方帶推,照勘他人,有所難安云。臺官旣已帶推行公,則豈有嫌難照勘之端乎?且受祿除職之事,亦宜稟定,故敢達矣。料與祿異,祿以等頒,料以月給,被推未勘前,不爲給祿。自是法例,以其通朔頒祿,科前科後,亦有定限,而至於受料,則中間定奪,孟朔勘推者,仍爲逐月給料,仲朔以下未勘者,不得受料,而厥後,故判書臣李世華,更爲變通,雖未勘推,勿爲拘礙,故在官者,擧皆受料矣。除職事,時推人之不擬望,乃古規也。吏曹開政時,帶推人員,則別爲書置,而推考甚多,本非一端,若以此爲拘,則注擬苟簡,誠爲難處。諸臣方入侍,使之各陳所見,何如?趙泰采曰,小臣情勢難安,且有親病,累犯違幔,方在帶推未勘中,有難容議,而今旣登對,敢不仰陳,我國設法,意非不美,臺官所達,亦難矯弊,而卽今諸臣,勿論推考輕重,竝許行公。三司卿宰,無非帶推之人,以此爲拘,誠爲難便,而給料,與頒祿有異,孟朔勘推者,繼而受祿,中朔被推者,不得受祿,未知中間定奪,果無窒礙之弊,而卽今臺官,有前冬除拜而尙未署經者。以此觀之,憲府之開坐照勘,每至遷就,我國廩祿,本來甚薄。況減以爲料,若以憲府之有故,未卽勘推,若干月給之料,亦不得受,而或過數朔,則竝失其等之料,卿宰三司之外,亦多有帶推者。使貧寒之人,失料供仕,其於朝家使臣之道,未知何如也。以等給祿之時,則其間或可照勘,而月給之時,則恐不可一切膠守,詢諸臣而酌處之,似宜矣。兪得一曰,臣久因情病,難於冒進,前後違牌,非止數四,若論其罪,莫先於臣。今雖抗顔登對,何敢隨諸臣可否於其間乎?李基夏曰,臣連有身病,備局坐累次不參,故見方帶推,而僉議悉陳,別無他見。金宇杭曰,臣亦在被推未勘中,有難可否,除職事,又非臣之所可與議,而給祿一款,卽臣之所掌,敢不仰陳。以已往定奪觀之,先朝壬子年間,因筵臣陳達,以科外被推者,封倉後勿爲給料,科後被推者,仍爲給料事定式矣。及至乙丑年間,度支之長,以科前科後之差別,又爲定奪,孟朔則拘礙,其後兩朔則勿爲拘礙,而除職於中朔,而初受料者,無爲拘礙事定式矣。古法旣然,今猝變革,似涉未安,而憲府,若不趁卽開坐,則被推之人,勢將永失其料矣。以諸臣所達,參酌處之,何如?閔鎭遠曰,臣亦多有未勘之推,有難可否,而頃日臺言之出諸朝紙者,一番看過,今難詳細領會,而第其爲言,以爲帶推者,給祿除職勿拘之故,違牌之弊紛紜云,可謂待士大夫薄矣。朝臣違牌者,或由於情勢之難安,疾病之難强,出於萬不得已,雖近來廉隅太勝,未免紛紜。若以爲給祿除職勿拘之故,有此輕犯云爾,則極爲未安,欲矯牌不進之弊,使之拘礙於除職給祿,則臣未知其可矣。上曰,閔鎭遠之言是矣。頃日,掌令所達,申明舊章之說,大意則好矣,而措語間,以除職給祿之勿拘,所以違牌之多云者,聞來果似未安矣。錫鼎曰,被推人,自古爲拘云者,意在遵法,而料與祿異,中間累度定式,意有所在,非爲廢閣舊章,事勢固然矣。若給祿時,則依古法爲之,而給料時,雖未及照勘,給之似宜矣。除職一款,若以未帶推者擬望則好矣,而每有苟簡之患,且與外任竝擬有異,每每啓稟,亦涉未安。自該曹審察,帶推者則姑勿備擬,必須不得已後除職似好,而聞臺官,以時推未勘之故,多官緘答,已至本府,而尙未照勘云。兩司互勘,旣有令甲,則更爲定奪,似宜矣。上曰,申明古法好矣,而近因連歲凶荒,輟祿而給料,若又以時推未勘爲拘,則受料者甚少,限給祿前,勿拘似宜矣。除職事,非但三司,卿宰以下庶官,帶推者居多,若以未照勘爲拘,則擬望似難,時推人員,竝爲啓請備擬似好。兩司互勘,旣有定式,似無不安之端,申飭可也。泰采曰,三司擬望時,可以時推竝擬啓請,而至於守令庶職及參議·承旨差出之時,則有難一一啓請矣。錫鼎曰,此言好矣。上曰,時推人員,三司則啓請竝擬,而他官擬望之時,則勿爲啓請可也。抄出擧條
崔錫鼎又啓曰,今此江邊七邑,遣御史試才事,禮曹,依遣重臣例,旣已磨鍊節目,行會云。在前,西北道遣重臣設科時,仍爲唱榜賜花,遣御史時則不然。濟州·南漢等處取才時,皆許直赴,而無唱榜之規矣。今因權狀啓,只於七邑設行,則與前日遣重臣有異,而事體差輕,依前遣御史例,武才則兵判,旣已稟定,儒生則抄出若干人,或直赴,或給分似好。入侍諸臣處,下詢而處之,何如?上曰,遣重臣時,則令宣傳官,齎紅牌賜花下去,仍爲唱榜,遣御史時不然。江都·南漢·水原設科時,皆取才上來,今亦依此例爲之,可也。泰采曰,北路,卽興王之地,而爲豐沛之鄕也。朝家待之,異於他道,故設科取文武者屢矣,而西路,則有一番遣重臣試取之事矣。今此江邊七邑,本是弓馬之鄕,其在慰悅勸勵之道,試取武藝則可也,而此與通一道遣重臣設科時有異,文武俱設,旣無前例,且關後弊,臣意則只取武才,爲宜矣。錫鼎曰,趙泰采所達似是。而權狀啓,旣以設科爲請,該曹關文,亦依此行會,今不可猝改前令,雖歸重於武才,而文亦取其一二人,似無妨矣。上曰,諸臣之意,何如?得一曰,小臣分義缺半行朝廷之事,何敢干預?上曰,卿言不然。旣已入侍,則陳達所見可也。得一拜曰,聖敎至此,敢不仰對?北路則固有遣重臣試取文武之規,濟州設科時,亦以絶島,竝取文武,而今此關西試才,視彼有異,遣御史,只令試才於江邊七邑,則與遣重臣通行一道者,事體不同。雖以慰悅之意言之,道內多士,亦必有向隅缺望之嘆,且無前例,則有關後弊。趙泰采所達誠然矣,而臣意,亦以爲只取武才可也。基夏曰,七邑設科,蓋出慰悅之意,則竝取文武,似無所妨矣。宇杭曰,江邊七邑之設科,意有所在,旣已行會,試期不遠,今猝中止,未知其如何矣。得一曰,凡朝令,宜詳於始,而當初行會,以竝取爲定者,事甚徑遽矣。泰采曰,西路之請設別科,蓋是效嚬於北路之例,而西路事體,旣異北路,製述竝取,此無前規云,才固可取矣,而文科決不可許之。鎭遠曰,趙泰采之言,誠是矣。第禮曹,初不以設科節目稟定,廟堂,徑先行會,殊未穩當,而旣已行會本道,則遐方之人,擧將聳動,而今又改令,只取武才,則想多缺望。雖竝取文士,只許一人直赴,則似不至過濫矣。錫鼎曰,曾前遣重臣西路設科時,文亦取之矣。得一曰,江邊七邑,非獨爲邊地,而文武竝取之科,只設於七邑,終未知其得當。且江邊人所望,在於試才給賞,而不在於設科,禮曹之請設文武科,殊可訝也。觀命曰,御史試才,與遣重臣時,事體有異,兼取文士,有所不可,旣已行會之後,又復改令,雖似留難,而大凡朝家處事,務在得當,旣知其不可,則豈可以變改爲難,而不爲之停止乎?泰采曰,七邑之外,亦有許多邑,而今此科事,不設於全道,只設於七邑,事涉偏重。文不兼取,則七邑儒生,固爲缺望,而其爲缺望,猶是小事,文武竝取,則他邑人心,尤將缺望,而事之不均,亦當何如耶?正臣曰,該曹,旣已行關,文亦取其一二人,未爲不可。閔鎭遠所達,似宜矣。會曰,行關之後,又復改令,未知其爲可,文亦試取,似宜矣。上曰,該曹,依遣重臣例,磨鍊節目以進,當初泛然看過矣。今聞大臣·諸臣所達,七邑設科,有異於通一道設科,竝取文與武,謂有後弊者,不無意見。江邊七邑,只令試取武才,而該曹,難免不察之失,推考可也。以上抄出擧條得一曰,雖微小事,頒布四方之後,或恩或怨,歸於朝廷。朝家處事,重如九鼎大呂可也。謀之雖衆,決之貴獨,當初行會,責歸該曹,而今此廣議,斷在宸衷,自上快示處分,何如?上曰,只取武才事,定奪可也。
崔錫鼎又啓曰,以東萊府使狀啓,有稟定事,故敢達。年前以只許五日開市,勿許朝市事,分付矣。因萊伯狀啓,復許朝市,而只許漁菜,勿許米升之交易,故以朝家分付,訓別輩,通諭於舘守倭處,則以爲渠輩生理,只憑朝市時米穀。今若革罷,則事甚切迫,五日開市時,雖許米穀之買賣,而米商甚少,每有乏食之患,逐日開市時,竝許其米升漁菜。且載約條云,朝市之竝許米穀買賣,行之已久,今雖猝改,遠人乏食,亦涉可念。萊府啓聞,謂有約條,則朝市許米,似無所妨。申飭萊府,朝開市時,竝許米升,而禁其濫雜之患,則似無後弊。且不孤遠人之望,詢問諸臣,何如?上曰,諸臣各陳所見,可也。泰采曰,臣待罪戶曹時,以開市收稅有弊端,革罷事有所陳達,而其時東萊府使李壄,難於猝罷,往復廟堂。其後府使,亦不奉行朝令,迄今未得了當,有此煩啓之事矣。朝市乃限朝前,買賣漁菜,晩後則罷市,使不得無常來往,而近來則名爲朝市,而終夕買賣,萊府定送色吏,不惟不禁其濫雜。又從以逐物收稅,甚至草鞋等物,亦入稅中云,誠可寒心。朝市之規,雖只許漁菜,而米斗,亦不可不許。且升斗之交易,有異石斛,石斛則固可禁,而升斗何可禁也?每日開市,只限食前,晩後則切勿許其來往。仍罷收稅之事,則可無彼我人濫雜之弊矣。韓配夏啓聞中,不曰罷收稅色,而只曰罷朝市時,買賣米升云云者,其意見,有未可知也。錫鼎曰,開市時遣色吏,收取若干稅物云矣。得一曰,趙泰采,備知玆事曲折,旣已詳陳,臣則久在引蟄之中,未知朝家分付於萊府者如何,而今觀狀啓,殊未可曉。朝開市,旣是例行之事,其在待遠人之道,米升買賣,何可不許乎?因此不分朝晝,彼我人出入買賣,極其濫雜云。今若不罷收稅,則其弊終不可防,只許朝市,收稅一款,永爲革罷,爲可矣。依泰采所達,分付申飭,何如?基夏曰,小臣,別無所達。宇杭曰,限朝前開市及竝許米升交易事,趙泰采所達是矣,而收稅事,朝廷不可與知矣。鎭遠曰,臣則未知此事曲折,而只許朝市,日晩後無時交易,則永爲革罷云者,趙泰采之言,誠是矣。泰采曰,倭人接待,自有其節,而今則魚菜之外,綿布及雜物,絡繹出入,自朝至暮,每日如此,故乙酉年間,陳達此弊,朝市時交易,不過一二斗米,而石米,不許交市矣,其弊更起,濫雜猶前。自今另加申飭,限朝開市,晩則閉館,勿令往來,似宜矣。錫鼎曰,凡收稅之規,大買賣,則例有之,而如朝市零碎交易,何可種種收稅乎?彼我人通商時,不可無色吏之看檢,而至於朝市收稅,禁之宜矣。上曰,朝開市,限朝前設,而日晩則罷,收稅色吏,亦令罷之可也。以上抄出擧條
崔錫鼎又啓曰,卽見京畿監司李彦綱狀啓,則卽今民事方急,賑資不足,道內還上耗穀及賑廳移轉耗穀,尤甚邑則全數劃給,之次邑則折半劃給,以爲無土飢民,白給濟活之意,爲請矣。畿甸民事,如是切急,不可不軫念。耗穀異於元還上,在前亦有白給之事,似當依所報施行。且帖文請得事,纔已防塞,曾前所出帖價及耗穀,令賑廳稟處,何如?上曰,畿甸,被災尤甚,而他無補賑之道,特爲許施可也。以上抄出擧案
李基夏啓曰,都監焰焇,前任監官折衝李震亨,煮納焰硝,至於五千六百十四斤之多。時任監官前僉使李廷彬,煮納焰硝,亦至四千八百五十斤。缺數行如有此等功勞,則皆蒙賞典,而他軍門,亦有此例。今此李震亨·李廷彬,似當有一體論賞之道,令該曹考例稟處,何如?上曰,依爲之。出擧條
金宇杭啓曰,上年農事,種種被災,旣給諸道分災,歲入之大縮,固已料之,各道收租案,皆已上來,湖南雖未及上來,而槪以諸道田結摠數計之,則將不滿七萬石矣。近來連値凶荒,殆無遺儲,一年經用,當入十一萬石,而今歲所入,不過爲半年之用,卽今各倉遺在,僅至四五月,其後則當以新捧繼用,而明年正二月以後,實無料祿頒給之勢,不可不豫爲拮据矣。自前如此之時,則例以江都·賑廳米萬餘石,推移用之,而卽今江都·賑廳,竝皆難恃,他無容手之處,三南儲置米,其數有裕,今若取米三萬石,則可以支用於前頭矣。主管堂上,雖不入侍,大臣方爲入侍,下詢而處之,何如?上曰,何如?錫鼎曰,昨年失稔,畿湖最甚。至以湖西分等觀之,入於尤甚者,殆至三十餘邑,實結由此大縮,經費誠爲可慮,賑廳及江都穀,則以城役,實難遷動,無他容手處,儲置米,旣有推移之勢,則分付該廳,參酌移送,以爲共濟之地,似宜矣。上曰,經用難繼,則勢將不得已取用,而三萬石,則太多,分付該廳,參酌稟定可也。出擧條而江都城役等字不出
宇杭又啓曰,頃日,兵判李寅燁,以海西蒜山鎭之殘弊,黃·鳳兩邑田結,參酌劃給事,旣已陳達蒙允。曾前朝家,爲慮本鎭之凋弊,以黃·鳳兩邑,各二百結有劃給之事矣。戊寅年間,本鎭於大野洞一百十餘石落種之地,作畓耕墾,故李寅燁,曾爲海伯時,曾前所給田結,狀聞還屬於本邑矣。今又劃給田結,此雖出於爲慮殘鎭之意,而旣有百餘石之地,則當此經費匱竭之日,不宜添給他邑之田結,要害處邊鎭,若是殘弊,則以黃·鳳兩邑還上耗穀,限年劃給,容或可也,而田結劃給,誠爲重難,故敢此仰達矣。錫鼎曰,蒜山鎭,雖是年久,而凋弊特甚,不成貌樣,兵判之請給田結,蓋以此也,而劃給田結,事涉重大,耗穀劃給之說,誠是矣。本鎭凋弊,莫可收拾,則黃·鳳兩邑耗穀,限三年劃給,似宜矣。上曰,田結劃給,誠爲重大,以兩邑耗穀,限年劃給,可也。出擧條閔鎭遠進曰,臣有區區願忠之忱,每欲一陳,而惶懼囁嚅,不敢發口矣。適値災咎非常,聖心警惕,歲律替改,聖德日新之日,若復有懷不吐,泯默而已,則是臣生旣無益於世,死爲負國之歸,故冒死仰達矣。臣伏見殿下,聰明睿智,無讓於古先哲王,而國事日非,災異荐臻,臣誠不勝訝惑。竊嘗反復以思,究其病源,則只在於上下情義不通而已。蓋堯·舜之聖,宜若無待於人,而猶且日覲四岳群牧,程子言,人主一日之間,接賢士大夫之時多,則自然薰陶德性。人主頻接臣僚,則不但大有所益於成就聖德,上下情志,自然流通,以之做事,無所礙滯。雖以閭巷匹士言之,欲做一事,則必謀及子弟奴僕,謀及朋友隣里,集群策而取其善,然後卒有成就之效。況殿下爲一國之主,遇無前之災,不曾博採群策,而徒以一張備忘,可能消災弭患耶?臣伏見殿下之引接臣僚,不過曰備局次對也,晝講開筵也,各司官員輪對也,下直監兵使留待引見也,而備局次對,則大臣以下不過以簿書之末,稟定而已,而日勢若暮,則諸臣之欲爲稟定者,或未及畢辭而退。晝講,則玉堂·六官,不過以訓誥數語,草草陳達而退。輪對,則各司之官,不過籍記各其所掌,承問仰對而退。監兵使引見,則不過以到任後,隨事馳啓之意,仰達而退,而殿下,不過仍臣僚所達,隨問隨答而已。未嘗親出玉聲,反復咨詢以國事民憂,雖日三引接,如是而止,則何補於君德,何益於國事哉?況備局次對,雖以一朔六次定式,而每事頉稟,反不如前日三次定式之時耶?臣竊觀古人之陳戒其君者,莫不以立志爲先,缺數行殿下,苟有志於治國安民,則必能早夜孜孜曰,何以則國可治也,何以則民可安耶?問之大臣,問之諸宰,問之近臣,問之遠臣,必求所以治國安民者而行之。夫如是,則國勢,豈至如今日耶?臣竊望殿下,繼自今大奮發大振作,燕閑蠖濩之中,一念惟在於國計民憂。如有聖衷之所思及疏啓之可以底行者,大事則卽召大臣而議之,小事則或召備局堂上或承旨而議之。劃卽指揮擧行,毋或循例下廟堂,俾作經年之故紙。或披覽古書及先朝日記,而有可以行於今者,則卽召近臣,使之議于大臣而擧行焉。大小諸臣或有自鄕還朝,或以外任遞歸者,則卽賜引對,細詢民間疾苦,列邑弊端,其中可以變通者,令廟堂劃卽稟處。晝講之時,則必以經文旨意,反復發難。儒臣有所陳戒,則必問今日可行之實事,如曰仁義可行,則必曰今日,行何事則爲仁,行何事則爲義,必求其實踐之地然後已。且不特以所講之書,講論而已,或以文字,或以義理,從容質問,酬酢如響。輪對之時,則各司之官,必問其所居鄕邑,仍訪其地邑弊民瘼,竝及其近地監司·守令之賢否,時時分付備局及六曹,使各其堂上,各持其未回啓文書而入侍,稟裁判決。六房承旨,亦令逐日持公事入侍,而凡係此等引接,不拘禮貌,無時燕見於寢室,有如家人父子。夫如是,則群下,咸知殿下有至誠圖治之志,而不敢爲私相朋比之計。凡有所懷,可補於國事,則雖微官,亦皆得以自達,而遐遠小民之疾苦,莫不登聞。四聰之下,上下之間,情志流通,君民之際,憂樂相須,而群臣之賢愚邪正,亦可以莫逃於聽言觀貌之時,其有補於則哲觀人之政,爲何如哉?臣伏聞國初召對,極其頻數,大臣以下,雖退朝而不敢脫公服。雖以仁·孝·顯三朝事言之,每於引接之時,缺八九字未嘗如今日之泄沓也。此豈非殿下之所當法者耶?臣謂治國安民弭災應天之道,無過於此,必須大振作大奮發,爲之庶有其效矣。上曰,縷縷陳達,出於憂愛之誠,可不留念?鎭遠曰,下直守令,近來連次引見,有以見接下不倦之盛意也。執此心孜孜不已,臣竊有望焉,且外方事情,本道狀聞而後,朝家始得知之,而本道狀聞,只憑各邑之文帖,各邑文帖,只憑面任之馳報。所謂面任,率皆無識村氓,故如農事形止,多不以實。至於災異盜賊,絶不報聞,以故外方雖有變異之事,朝廷漠然不知,誠可寒心。臣意則,自今以後,朝臣,勿論職秩高下,閑散軍職·軍門將校,或因公,或受由下鄕還歸者,必以沿路聞見,如農事形止,市價高下,民間形勢,盜賊災異之有無,及窮民抱冤者,京差作弊者,本邑外守令之非法虐民,詳細條列,作爲單子,呈于備局。自備局一一詳閱,其中如有異聞,須至上達者則入啓,而參互彼此,折衷群言,則其間虛實,可以詳知。且自上時或招見其人,而親自諮訪,則遐遠民情,無有壅閼,而其爲人之如何,亦必莫逃於天鑑矣。此是漢魏相宋李沆之遺法,古人有行之者,故敢達。上曰,所達之言,大意則好矣,而朝家事,自有大體,至若閑散軍職·軍門將校輩,亦令呈單備局,無時引接,問以守令賢否等事,殊涉臃腫,有關後弊,上段輪對官一款亦然。至於備局事,或有當爲速決者,或有當爲商確者,必欲一一卽爲擧行,則未知其可也。鎭遠曰,大體則然,而區區淺慮,以爲接下頻數,則下情無所不達,故敢有所陳矣。聖敎如此,不勝惶恐。且君臣猶父子,父子之間,何言不可達乎?王世子,春秋鼎盛,學問日就,宗社無疆之休,孰大於是?第丙子嘉禮後,已至十餘年,尙無元孫誕降之慶,群下憂悶,曷勝盡達?缺一行餘聖慮,凡係求嗣之方,必須靡不用極,此實臣民之望也。上曰,予當留念焉。鎭遠曰,頃伏見王世子所製舟水說之下講院者,則文理通暢,少無間斷處,慶幸何極?卽今春秋已壯,智慮漸長,殿下,若於如許引接之時,必令出坐於御牀之側,參聞機務,或問其所見之如何,宮中燕侍之際,亦須諮詢政令得失,使之明習國事,則其所進益,必不淺鮮,故敢達。上曰,當尤加留念矣。鎭遠曰,兩王子之於王世子,尊卑名分,必須截然嚴峻,而亦宜使之源源陪侍,俾天顯友愛之情,隆洽無間,則易所謂正倫理篤恩義者,無過於此,而實殿下齊家之一大政也。上曰,此言亦好矣。鎭遠又曰,昨聞去冬闕內調馬時,一王子自內觀光,目見內乘別軍職·宣傳官等飢寒之狀,盛備酒饌以餉之云。王子見人飢寒,推其惻隱之心思,有以濟之,此所謂仁之端也,豈不美哉?第王子之私施惠於朝臣,在事理,極爲不當。王子方在沖年,雖不能深思,而次知宦侍輩,若知事理,則此等事,所宜諫止而不能言,良可惜也。其日武士輩,無不醉飽誇矜云,而臣意,則獨不無過慮,敢此仰達。伏望申飭宦侍輩,使知此意,何如?上良久曰,然。李基夏進曰,都監所屬募入船隻,自前無錢布收稅之事矣。頃因閔鎭遠所達,自工曹,折半收稅事定奪,而本監待變船,只捧若干小木,若自工曹收稅,則彼此兩稅,勢將難支。且本監有異他衙門,各營入直處點火及軍器點火之資,皆辦於此,而又自工曹,折價一船之稅收錢一兩半,此事雖甚細瑣,自工曹,勿令收稅事分付,何如?鎭遠曰,非但訓監而然也,各衙門船隻,自工曹知數,而收捧半稅錢一兩半,則訓監之獨免其稅,事涉不均,故旣有定奪,續續變通,未知其可也。基夏曰,都監形勢,視他尤難矣。錫鼎曰,頃者閔鎭遠,有所陳達,缺二行都監船,則曾無米布收捧之事,其以都監有所重而然也。宇杭曰,一船兩稅,誠爲不便,船人輩,亦以爲患,工曹收稅,未知其可也。工曹,旣有許多船隻,則雖無都監所屬之船,亦不無收稅之道,都監船隻,勿爲兩處徵稅,似宜矣。錫鼎曰,當初鎭遠,定數半稅之說,大體在於修擧弊端,而都監募入船,只有十餘隻,所謂捧稅難便者,誠然矣。基夏曰,十餘隻外,更無加數使用之事矣。上曰,纔已定奪,從後稟定,可也。錫鼎曰,前頭可以知之矣。鎭遠曰,將欲待秋收稅矣。且各衙門,若能着實使用,以免其稅,則好矣,而不然,而只欲免稅於工曹,殊甚不可。旣已定奪之後,數數變通,未知其穩當矣。
李觀命所啓,請還收沈峻·崔守慶復科之命。措語見上上曰,勿煩。
又啓曰,請減死定配罪人鄭八翼,還囚鞫問事。措語見上上曰,勿煩。
又啓曰,繼絶,人倫之大變,而喪記,禮制之重也。於此一有所乖,則人道亂而風俗壞,可不懼哉?故判敦寧府事權是經,在世之時,爲其無子,取族人子爲子,未幾而死,則取諸孫行,以爲繼子之後,而又取繼子之弟,爲弟二養子。及是經喪出之後,繼孫及養子,皆服衰麻,倫禮之乖悖,莫此爲甚。請令禮官,稟旨釐改,以正風化。上曰,令該曹稟處。
又啓曰,近來官序無漸,濟用判官趙光命,出六未過半歲,遽爾陞品,有乖政例,未允物情,請吏曹當該堂上·郞廳推考。上曰,不允。
尹會所啓,臣之迷滯之見,不量事勢之難便,頃日以推勘之法,申明舊制之意,有所陳達。因此引嫌紛紜,窒礙多端,妄言之罪,臣實有之,而尤有所大段難安者,推考之罰,其路非一,矯弊之意,不專在於違牌一款,而筵臣,不諒臣之本意,摘取行語,斥臣太過,臣實未曉也。雖然非斥之言,旣發於筵中,聖敎至嚴又如是,臣何敢晏然於臺次乎?請命遞斥臣職。上曰,勿辭。兪命弘所啓,掌令尹會,再啓煩瀆,退待物論矣。上曰,知道。
又啓曰,廳中位甚不齊,只有小臣及金弘楨,而弘楨,病勢方重,未得出廳。前頭省鞫,亦當有進去之員,承旨有闕之代,明日政,以在京無故人差出,何如?上曰,依爲之。抄出榻前定奪
左參贊姜鋧疏曰,伏以臣,屢陳悃愊,未蒙矜許,尋單見却,情勢窮蹙,日昨朝參侍衛及太廟陪從之班,皆未得進參,分義虧缺,罪戾冞增,而又於此際,有湖堂抄啓之命,臣於此,惶隕狼狽,益不知措躬之所也。文衡之任,雖迫於嚴命,黽勉出肅,而未嘗一日行公,實無因仍蹲據之意。至於抄啓詞臣,賜暇湖堂,事體重大,如臣無似,添叨文任,環顧臣身,猶懼其不稱,其何敢鑪錘才儁,賁一世之文治乎?成命之下,決難承當,且臣所遭臺言,實非等閑,幸賴天鑑孔昭,照燭無餘,批旨隆重,開釋備至,而危怖之懷,久而愈切。在臣自靖之道,終不敢晏然行公,而加以所患寒疾,閱月彌留,未卽和解,症情轉劇,委頓牀席,無計起動,區區危悃,不得不冒死呼籲。伏乞聖慈,俯垂哀憐,亟罷臣本職及兼帶文衡之任。且收抄啓湖堂之命,以安私分,以肅朝綱,千萬幸甚,臣無任云云。答曰,省疏具悉。卿其須勿固辭,安心行公,亦速抄啓。
左尹任弘望疏曰,伏以臣,病伏垂死中,伏聞今月初十日政,除臣以漢城府左尹者,臣奉旨感泣,繼以惶隕震惕,罔知置身之所。臣以孤根弱植,父子竊祿淸朝,過福之災,理所不免。獲罪朝廷,爲世僇人,退伏田廬,杜門省愆,于今十稔。十稔之內,三被臺彈,而四辱除命,公議雖嚴,而誤恩冞深,臣非木石,寧不知感?臣一違丹陛,天星倏已十周,臣之犬馬之齒,將迫八耋,哀朽之狀,固不足言,而伏想天顔,亦必非復昔時,及臣未死之前,一望淸光,是臣區區至願,而罪蟄之蹤,公議是懼,何敢自同恒人,復入修門,以貽當世之羞哉?臣之除授本職亦有日,駁正之論,必發臺席,聖明已賜處分,而臣遠伏窮鄕,未及聞知,一日虛帶,尤增悚仄,乃敢冒死仰籲。伏乞聖慈,特加諒察,將臣職名,亟賜鐫削,毋汚淸朝,俾安微分,公私幸甚,臣無任云云。答曰,省疏具悉。卿其勿辭,從速上來察職。
右承旨李敏英疏曰,伏以臣,虛羸癃病之人,昨年春初,重得寒疾於遠役勞瘁之餘,彌留數朔,僅以獲延。日候向暖之後,雖若稍歇,而病根旣痼,風寒易襲,及至秋涼,卽又復發,沈淹半年,眞元耗敗,旁症百出,屢阽危域,其得保有軀命,以至今日。臣亦不能自期,杜門屛伏,與鬼爲隣,自分朝暮溘然,無復有人世之念矣。不意新除恩命,遽下此際,自力供仕,斷無其望,而第臣於前秋,忝叨是職,旣以病不克趨承,終至於違牌坐罷,則無論情實之如何,前後除命之下,輒事稽逋,有所不敢起身牀簀,扶曳祗肅,實出於嚴畏分義,非病勢有一毫可堪驅策之望也。連日曉起,衝犯霧露,觸感甚重,症情越添。昨日申退之後,寒熱交作,四肢百骸,無不刺痛,頑痰塞胸,飮啖輒吐,氣息奄奄,若將垂盡。蓋臣此病,雖由於失攝所傷,而源委旣深,非如一時偶感之比,缺一行餘犬馬戀主,卽其常性,一近天陛,瞻望耿光,豈非臣區區之至願,而疾病危苦,急於救死,不得不旋事瀆擾,臣罪至此,萬殞難贖。伏乞聖慈,俯垂矜憐,亟許恩遞,使垂死殘喘,獲尋生路,千萬幸甚,臣無任屛營祈懇之至。謹昧死以聞。踏啓字。
校理鄭栻疏曰,伏以臣,謬蒙洪造,久叨匪據,絲毫蔑效,愧懼徒積,挾冊登筵,未嘗不發汗沾背,而章疏祈免,例歸虛飾逃遁,不得苟然隨行,反顧蹜踖,誠不知所以自措也。抑臣有怨迫之私情,欲一陳聞於慈覆之下,而迹涉僭越,不敢累煩,治疏旋毁,迄今趑趄。顧臣情理,日迫一日,疾病之極,有不容緩聲者,玆敢干冒鈇鉞,仰首哀鳴,臣罪萬死,臣罪萬死。臣於頃年,猥將血懇,仰瀆天聽,曲荷聖明之垂憐,特許湖邑之便養,斯誠曠世之異數,有非賤臣之所當得者。母子相慶闔門攢祝,庶幾涵濡聖澤,獲伸至願,而祗緣臣福眇禍鉅,喪病荐疊,首尾六朔,無非老母哀傷煼煎之時,曾未能乍開歡顔,安受一日之養,末梢所遭,尤是意外罔測之橫逆也。蒼黃震薄之際,其所以驚老母顚頓道路者,非比喪病例有之患候,思之至今,腹悸魂,虛辱我聖上錫類逮下之恩,未克卒承惠養之盛意。此莫非臣不孝無狀,獲罪神天之致,俯仰慙恧,尙誰咎哉?在臣分義,惟當固窮安命,一聽造物者處分,不宜重干嚴誅,輒事祈懇,而第今母年益高,景迫崦嵫,疾病纏綿,懍懍有朝夕之憂,而活計冷薄,甔石累空,輕暖甘旨,雖非雅望,窮餓水火,殆將未免,每一念此,怛然哽塞。若不趁此餘日,少酬反哺之願,則親年不待,風樹難靜,恐爲莫追之憾,便成難贖之罪,人子至情,當復,如何?伏惟聖朝,敦尙孝理,凡民之窮老不得養者,當加矜恤,而至於朝臣之求養缺一行餘是臣自阻於天地父母之前,而終無致養之日也。玆用不避猥屑,復此疾籲,伏乞聖慈,寬臣罪戾,察臣至懇,特畀一縣,俾遂私願,則隨地效力,內外何間?母子感祝,隕結是期,臣無任血泣祈懇之至。謹昧死以聞。答曰,省疏具悉。疏辭,令該曹稟處。
副護軍李尙建疏曰,伏以臣,早事弓馬,幸竊科第,積仕軍門,又忝資級,天恩罔極,報答無階。思惟一進淺見,以陳時弊,而見識淺陋,不能周知其所揣摹者十餘事,而七八條件,未盡講解。其中七件,略有所究,思以所究者,先徹天聽矣。今此朝參擧動時,先陳三事,其餘四事,未及奏達,而言辭支離,喉司,命臣退錄以呈,故臣敢冒犯,得塵大槪。北路烽燧,事甚虛疎,一年通火,不過數巡,是與初不設烽奚異哉?北路烽絶,例不爲異,故烽無待令之軍,官無査覈之擧。雖自六鎭通火之時,咸興以後,每每絶烽,是則欲連六鎭難連之烽,反絶內地當連之烽也。咸興乃六鎭·三甲兩路之都會,若自咸興爲始擧烽,則咸興之無事,可以日日得聞,豈不愈於全不聞北路之消息哉?咸興以外,雖或斷續,咸興以內,各別申飭,使無絶烽之事,似爲可也。都城,乃宗社臣民所在之地,而國家只以江都·南漢爲依歸之所,視都城有若逆旅,然主其宗社,而一遇小警,便謀播遷,爲其父母,而不思捍衛,計在棄躱,已爲堂堂大朝之恥,而若使人謀不臧,雖是江·漢兩都,安保其必守乎?都城之城廣民衆,雖犯兵家之忌,而果能使賊,不敢正視,則亦何難守乎?大抵戰爭之事,勝敗無常,故設爲城關,時看勢頭之不好,暫爲入守,以防其馳突而已,豈有將一片孤堞,以爲我雖蝟縮繭緘,束手安坐,而必無危亡也哉?且脫有不幸,倉卒奔避,則公私之積蓄,諸營之器械,雖能運去乎?勢將盡爲寇奪,京城十萬丁夫,勢將盡爲散亡,缺一行餘淸野入守,則我豈不能旬月自守,而四掠無資,則敵亦豈能曠日築圍乎?至不可必守而後,西歸江都,東歸漢都,未爲不可。且夫三都,互相爲猗,角守此京城,則兩都足爲藩輔,而及至不守,亦足爲歸,棄此歸彼,則不但京城,反爲賊資。江都能爲漢都之聲勢,漢都能爲江都之聲勢乎?北漢,天作之地,亦宜築城,或當窮蹙,足爲捲入之所,江頭諸倉,移置城內,則亦免倉卒搬運之路。今之錢弊,不待言知,民以是窮,盜以是滋,與其作此無益有害之物,寧似鑄成火器,以爲守城,火器爲用,戰陣最利,而常時重大難運,惟於城上,便於安放,今若鑄出千斤大銃,直放數千步外,一放之威,千人可廢。城之要衝,賊所當犯之地,各安十餘座,則雖有百隊梯衝,不敢近城矣。殿下,試爲親臨試之,自可知其爲禦敵制勝之具矣。散在民間之錢,猝難收合,別鑄兩錢以收之,則錢自歸公,而民無怨言,公無失利矣。使鑄五號子砲,臨城試之,使民觀瞻,則聲威之壯,衝破之功,無異雷神之號令,民知可恃,則皆有勿去之心,而自得人和矣。雖曰一軍器,其用至於得人之和,則豈可輕棄哉?以此城民,守此城池,則自願其家,必能效死。諸道守宰之家眷,皆在京城,爲公爲私,詎緩勤王?重關設險,自是守國之道,國家有諸嶺之險阻,而棄而不守,豈非可惜之甚?略爲設關,使近嶺縣邑,合力拒守,則如此險地,見一旗幟,亦足驚疑,若能善守,誰敢踰越?雖不善守,亦可稽留賊鋒,以遲旬月,與夫長驅不止者,利害何如哉?譏關之法,自古有之,非但防禦外寇,亦以禁察姦宄,上番軍兵,番雖二朔,而點行往來,動延四朔,民之事農,歲幾十朔。十朔番兵一萬五千,以十朔上軍之事,廢一萬五千人,二歲之農,分番上下,是先王寓農之美意,雖難盡廢,亦當三分減二,或四分減三。缺一行半國家不幸,比年凶歉,八路流丐,萃于京師,傷於飢饉,觸於風露,癘疫以熾,滿城漸染,非但死亡之可慮,彼旣失業之人,則雖或生全於萬一,而莫有復爲良民者矣。今年春窮,比前爲甚,來頭之事,尤爲可慮。伏聞朝家,方以湖·嶺之盜賊爲憂,若使失業之民,輾轉相聚,則愚臣之過慮,不知其將至何境也。宜擇慈詳有心計者,別立一官,略給賑廳之財,使之勞來撫養。擇其不至太羸稍堪事役者,隨才任使,逐名課督,或商或工,或爲雇傭,給料日役,如人家奴婢然,陰以軍法部署檢治,則旣有成律之後,必不至復散,雖時或有欺逃者,小利不足以資生,而從願者,漸至安頓,則欺逃之類,不無自悔之心,傍觀之人,必有相戒之意。初從一二人起,漸至千萬之多,法立化行,遠近咸聚,則四方無聊之民,擧皆扶携而至。詢其根因,驗其多寡,則已可推知其土守宰之賢否,流民往來,各審來歷,則亦可防閑外國姦細之出沒矣。初頭設立,略有所費,而及有成規,食力有餘,是趙充國屯田之類也。若欲因以爲兵,則旣是有律之人,又非仰廩於國,積久歲月,千萬團聚,則軍中財力,亦可自辦。因以訓鍊敎習,使皆有勇知方,則是又添一營於輦下,此與奉足月廩之諸營正兵奚異哉?竊比之各官分養之馬,初雖尫羸不起,及至肥澤之後,無非騰驤之駿駒。今之尫羸之民,獨不如尫羸之馬,此法美意,略從王道中來,固非循常拘俗之人所能味知,苟非聖上斷自睿念,不能行也。近來,武士之奢濫日甚,宋時入直之軍士,至有從人持被,恥自擔負者,今之武習,擧是此類。伏願先令入直武士,禁其着笠天益之規,非但闕內肅嚴,亦是軍門體例。大槪位高將領入番之時,常着戎服,則何獨於出入之際,微末武士,皆厭戎服乎?擧動時扶持軍,不過五百名,而捧甘五千名也。動駕之時,例以坊民,責立調發,騷擾貧民。缺一行餘今若自扶持軍所司之司,定其應入之實數,爲先給價於各其所司之官吏,有若貢物主人之例,則所司之官吏,旣有受價之剩吏,必皆欣幸,而無有如前虛張軍數之事。兵曹不失其虛兵之役布,都民自此晏然,無復向時之騷擾矣。遠外之人,猶當存恤,輦下之民,宜先安保。伏見各道所置月課軍器,不可不極盡極精,故當初磨鍊之時,優數定價,而牟利防納之徒,苟充塞責,無一合彀。古所謂以卒與敵者此也。如此器械,雖多奚爲?今使造置之處,雖十分減五,三分減二,必務精妙,可也。曾前造置之物,亦使一一査出,罪其造置之人,則亦可懲後矣。臣之所知時弊,不可殫記,臣是武夫,故姑論武事,他未及仰陳,而南草之弊,雖非武事,在所不可不言者,故玆敢越例陳之,南草之害,實爲一世痼弊。此物不足以療人之飢,袪人之病,又非如水火所當用之物,又非水火之利,無是不可以資生者也,而竊視今之人關重之者,百倍於菽粟,若或暫時離口,必欲捐身命以易之,而老少男女貴賤上下,無一人不飮,故八口之家,一日所費,不下十文錢,雖是敗産傾家,而期於必得後已。若自朝家,猝然勒捧無名之稅如此,南草所費,則民必朝夕不保,今之貧民,自趨不保之地,而不自知焉。以聖上仁民之心,奈何?見赤子之入井,而不思救之乎?朝夕飮食,雖是緊重,而貧人,則猶能稱其有無,而苟度朝夕矣。南草之費,則雖是貧人,必皆百計苟辦,一如豪富之所費,故貿草者,無不售之憂。劃草者,多起家之人,商販者,半於市,負載者,連於塗,本以浮用剩物,而作一緊務行貨,不獨勞費之患如此而已。至於種養之弊,極是不些,近審諸處膏饒之田,盡種此物,以此生穀之土,反養無用之物者,已甚可惜,而一夫之力,所養不過半耕地,夫一夫治田,將過數石之地,其所失民之力爲如何哉?今雖禁之,積年痼弊,不可卒革,雖嚴禁令,日日申飭。缺八九字亦不必禁其飮草,只禁其種藝,則禁之不難,而自可禁矣。種成之功,數月始訖,而布在田野,不可掩覆。現露之類,論以重律,所種之田,移給告人,則不過一年,世無一葉草矣。臣本庸賤,學蔑識淺,而惟其忠君憂國之心,撐腸拄腹,玆敢不避誅戮,妄自犯觸。若謂有一分可採之語,則雖誅其人而用其言,亦所甘心,姑以所講解之七事仰陳。其餘未盡解之條件,亦令隨解陳奏,則臣之感幸,雖死猶生,臣不勝瞻天激切,悚仄屛營之至。謹昧死以聞。答曰,省疏具悉。疏辭,令該曹稟處。啓下兵曹以上燼餘
上在昌德宮。停常參·經筵。
自昧爽至辰時,有霧氣。巳時,日暈。
下直,長湍府使李森,蛇梁萬戶金克禮,參禮察訪朴希顔。
兪命弘啓曰,大司憲李廷謙,持平沈壽賢·金東弼呈辭,執義趙泰億被論,掌令尹會避嫌退待,掌令洪重周在外,今日以監察茶時之意,敢啓。傳曰,知道。
又啓曰,都摠府郞廳來言,闕內各處入直軍兵,夜巡檢云矣,敢啓。傳曰,知道。
又以都摠府言啓曰,今日入直軍士中日習射,請出標信。傳曰,知道。
金弘楨,以都摠府言啓曰,副摠管柳星樞,以御營中軍軍兵等中日試放事,南小門洞進去之意,敢啓。傳曰,知道。
兪命弘啓曰,近來廳中,位甚不齊,只有臣命弘與左副承旨金弘楨,連日入直矣。左副承旨身病方重,又遭服制,無他替直之員,出納之際,事甚苟簡。今日政差出承旨,待下批卽爲牌招,而右副承旨許玧,已經成服,所當牌招,而拘於廳規,不得請牌,何以爲之?敢稟。傳曰,依啓牌招。
又啓曰,右副承旨許玧,同姓孽三寸姪女業儒金杓妻許召史身死,服制出嫁降等,已行四日,出仕,何如?傳曰,允。
又啓曰,禁府郞廳,以委官意來言,判義禁趙相愚,同義禁李墪,方在辭職中,三省推鞫,堂上出仕間,不得開坐云矣,敢啓。傳曰,知道。
又啓曰,行兵曹判書李寅燁,昨日違牌之後,今日又呈辭疏,無意出仕。本兵重務之積滯,委屬可慮,更卽牌招察任,何如?傳曰,允。
又啓曰,湖堂抄啓事,命下,已經多日,而大提學姜鋧,昨日陳疏承批之後,今日又呈辭單,無意行公,卽爲牌招察任,何如?傳曰,允。
又啓曰,吏曹郞廳來言,今日開政事,命下,而判書趙相愚,參判李墪,參議李濟,俱以被論不來云。開政命下之後,不可不趁卽擧行,而臺啓未收殺之前,徑請牌招,亦涉未安,何以爲之?敢稟。傳曰,依臺啓推考,竝牌招。
傳于兪命弘曰,召對爲之。
以吏曹參議李濟罷職傳旨,傳于兪命弘曰,推考傳旨捧入。
事變假注書朴聖輅病,代張宇龜受點。
兪命弘啓曰,司憲府掌令尹會,引避退待,本府當爲處置,而大司憲李廷謙執義趙泰億,持平沈壽賢·金東弼,皆呈辭,掌令洪重周在外,呈告人員,竝卽牌招,使之處置,何如?傳曰,允。
缺數行
有政。吏批,行判書趙相愚牌不進,參判李墪進,參議李濟牌不進,右副承旨許玧進。
兵批,行判書李寅燁陳疏,參判洪璛病,參議許墀病,參知李師尙進,右副承旨許玧進。
吏批啓曰,判書趙相愚,參議李濟,竝牌招不進,小臣獨政未安,何以爲之?敢稟。傳曰,仍爲之。
又啓曰,新除授豐德府使金德基戶奴呈狀內,矣上典老母,以望八之年,沈病閱歲彌留,入春以後,本病加重,粥飮專却,委頓不省,決無離違赴任之勢云。以俟母病少間,赴任之意,論理題送,而每以有加無減,決難赴任之意,屢度呈狀不已。其親病如此,則有難强令赴任,豐德府使金德基,罷黜,何如?傳曰,允。
吏批,以李震壽·李觀命爲承旨。卜相,南九萬·尹趾完·李畬·李濡·徐宗泰·金昌集·李頤命·洪受瀗·鄭載禧·尹拯。以李頤命拜左議政,尹拯拜右議政,李頤命·尹拯兼承文都提調。尹趾禧爲安奇察訪,柳綄爲引儀,崔昌大爲掌樂正。李萬郁單付成均博士,李彙晉·兪泰章·洪道達竝單付學錄。李頤命兼世子傅,左承旨李震壽,右承旨金弘楨,左副承旨許玧,右副承旨兪命弘,同副承旨李觀命。以兪命凝爲司諫。
兵批,以李敏英付副護軍,李壄付副司直。
大司憲李廷謙,持平沈壽賢·金東弼啓曰,臣等情勢難安,疾病難强,尋單見阻,縮伏惶悶之中,卽因僚臺處置,召牌遽降,違慢是懼,黽勉來詣,而今此僚臺避辭,復提推緘之事,引以爲嫌。臣等俱以被推未勘之人,纔以此自列,則其不敢可否於其間者,與前無異,鎭日承召,徒事引避,愧恧冞深,罪戾益著。旣未得冒當處置,則亦何可晏然於職次乎?請命遞斥臣等之職。答曰,勿辭。
執義趙泰億啓曰,臣於昨日諫院之啓,以前任銓郞時事,至被問備之罰,方在縮伏之中,雖有難强之病狀,而亦未及尋單請急矣。乃者喉司,以僚臺處置,請招在告諸臺,而臣名混入於其中,此固喉司不察之致,而在臣分義,不敢偃伏,不得不祗詣臺次。第臣之日昨引避,實由於僚臺筵奏推緘事一款,今觀僚臺避辭,亦因玆事而發,則臣何敢有所可否於其間?旣不得處置,則勢不可仍冒,請命遞斥臣職。答曰,勿辭。
兪命弘啓曰,大司憲李廷謙,執義趙泰億,持平沈壽賢·金東弼,再啓煩瀆,退待物論矣。傳曰,知道。
李震壽啓曰,今此啓下房單子中,都承旨姜銑,名字誤書,致有點下之擧,改付標以入,而臣固有不察之失,已不勝惶恐。當該注書,亦不可無警責之道,推考,何如?傳曰,允。
申時,上御熙政堂。召對入待,右副承旨兪命弘,侍講官李正臣,檢討官丁道復,假注書權熀,記事官洪尙賓·洪啓迪進伏。李正臣,讀節酌通編第八篇答何叔京書二十一丈,自伏蒙示及心說,止答程允夫書,非僕之所敢知也。讀至二十二丈。正臣曰,特無偏倚過不及之名,伊吐似誤,讀以伊尼吐,似宜矣。上曰,然。又命曰,下番繼讀。丁道復,讀自三十丈來書,止三十八丈尤快心目也。道復,讀至三十三丈不直,則道不見云云處,道不見之見字,讀之以本音,則上曰,非見字,乃現字也。道復,依上敎改讀。又讀至答程允夫書三十六丈,四人者皆建人云云處建字,讀以達字。兪命弘曰,讀以建字似是矣。道復曰,朱子節要,則以達人刊本,達字是矣。正臣曰,四人皆是建地人,則建字似是矣。道復,改以建字讀之。又於三十六丈學者膏肓之病缺五六字肓字,讀以盲字,上曰,非盲字,乃肓字也,命弘,亦言其誤讀,道復,改以肓字讀之。
正臣,釋文義而奏曰,二十一張心說云云處,夫心存內而天理渾然者爲道心,出外而爲物所誘者爲人心,今此何叔京,以存與入者,皆謂物誘所致,呂子約,以出與亡者,竝爲神明之妙,二者皆失於偏,故朱子謂之胥失。至於環溪,本是禪學,深害於聖門治心之法,故朱子窮源深斥之。上曰,朱子深知何·呂兩說之皆非,故謂之胥失,又斥環溪禪學之誤了,而謂之失其家學,其論心論學,若是明正,此等處最宜留念,儒臣所奏誠是矣。又於二十二三張心說已諭云云處釋之曰,心爲一身主宰,故朱子,拈出操存二字而辨論之。書曰,惟聖,罔念作狂,惟狂,克念作聖,聖卽道心也,狂卽人心也,念卽操存也。本爲徹上徹下之工夫,而帝王之學,尤當於此等處留心焉。上曰,然。又於答程允夫書三十二張蘇·程云云處,正臣曰,黃門侍郞蘇轍,文辭偉麗,迷惑禪學,訛誤後學,而程允夫,妄以蘇·程,竝稱深害孔門之正學,故朱子明辨蘇·程之學,如氷炭之不同,而斥其心術之不正,人君於此等處,審察而明辨,則其於群下,學術之眞僞,心術之邪正,當如黑白之了然,豈不有補於治理哉?上曰,所奏誠是,當留念焉。
道復,於答連嵩卿書,易簀結纓處釋之曰,易簀結纓之時,死生之變,在須臾之間,而一縷將絶,一念未衰,其謹禮如此,而況平居無恙之日,其可不自致其力乎?人君,誠能體念此意,居常置身於法度之中,非禮不動,則中庸九經之本,於是乎立矣。上曰,所達好矣。又於答程允夫書三十五張持敬云云處,道復曰,敬者,聖學成始成終之要也,而持敬之說,此書尤詳,朱子學問,摠而言之,則居敬·致知·力行三者,約而言之,則只是一箇敬而已。故朱書中許多說話,大旨,不越乎數字,而先正臣李滉,就其書而節要之,缺一行餘朱子,在師保之位,李滉,居輔導之任矣。其於涵養本質,薰陶德性之功,當如何哉?惟殿下,盡心焉。上曰,當留念焉。又於三十七張吾弟明敏云云處,道復曰,程珣爲人者,道理雖分明,少玩味踐履工夫,故却與自家身心無干涉,殿下聖學,雖極高明,苟無玩味踐履之功,其能造道而成德乎?伏望殿下,加省焉。上曰,當留念焉。
兪命弘啓曰,新拜大臣,自政院,例爲下諭矣。新拜議政府右議政尹拯,時在尼山地,依例遣史官傳諭,上來時給馬事,忠淸·京畿監司處,下諭,何如?出榻前定奪上曰,依爲之。
正臣啓曰,副校理洪禹瑞,辭疏旣已下批,而尙未肅謝,明日牌招,何如?上曰,依爲之。出榻前定奪
又進曰,臣有所懷,故敢達矣。昨日次對時,工曹參判閔鎭遠所達諸條中,頻接儒臣,而進講冊子之外,拈出他冊中文義及事關治國者,時時講論,則有益於聖學之說,誠好矣。臣初欲繼陳所懷,而殿坐移時,日勢已晩,故不敢有所仰稟而退矣。今日召對,罷後日早,敢此仰達。凡館僚,挾冊登筵,一番講論而已,其所奏文義,不過數處,草草莫甚,雖令筵臣,引經據義,講論該博,以聖學之高明,固無待於筵臣之開發,況筵臣之循例進講,無啓沃之益,則豈不爲應文備數之歸乎?若如閔鎭遠之言,進講冊子之外,拈出他書中文義,切於時政者,頻頻詢問,則不但有補於治國之體,筵臣學術之淺深,人物之優劣,必不逃於聖鑑之下矣,此豈不有益於用人之道乎?卽今館職之臣,雖不若前昔之彬蔚,而然,皆一時才學之士也。獨臣不才無文,鹵莾最甚,雖以尋摘爲事,幸占科第,而言其實地,則經書·史紀,率皆昧昧,缺五六字特爲情迹之難安,實由於學術之空疎,而前日批旨優渥,終不允許,分義至嚴,逃遁不得,旣已承命之後,則自不得不强其所不能,凡文義未解處,問於他人而學之,疑晦處,考於他冊而驗之,觸處付標,苟且莫甚。勸講之任,以備顧問,則豈可使如此蔑學之人,苟充乎?若早賜斥退,回授可堪之人,則國體得宜矣。上曰,上款所達是矣,而仍爲辭職,則未安矣。
正臣又啓曰,宣廟朝扈聖功臣贈領議政靑原君沈垈,戰亡事蹟,備載壬辰錄及懲毖錄等書矣。蓋沈垈於壬辰年,以輔德扈從至松都,首建恢復之策曰,今此倭賊,已迫都城,而大駕西遷,則兩湖雖有勤王之兵,而反落賊後,軍情洶懼,易致潰散,國家失此援,則更無恢復之望矣。仍自請往諭湖西而徵兵,由海路赴行在,及其賊據都城,沈垈,又自請爲畿伯,駐節朔寧,招誘京城居民,使爲內應,以爲合勢滅賊之計矣。事機先洩,賊乃潛襲,取其首,懸之鍾街,面色如生者六十餘日,倭人亦敬服云。蓋其戰亡,實爲壬辰倡義之首,當亂盡節,以自殉國,雖古之忠臣烈士,亦何以加此?亂定後,宣廟,特命追贈領議政,而獨無表忠易名之典,豈不有歉於奬勵之道乎?今其子孫孱微,諡狀亦無修納之勢,而其時事蹟,昭載於壬辰錄及懲毖錄,則此足爲可據之實也。若令有司,特爲旌閭贈諡,其子孫,亦爲錄用,以示崇終隱卒之意,則實合事宜,故惶恐敢達。上曰,令該曹稟處。
又啓曰,宣廟朝節死贈吏曹判書臣權悰,卽開國功臣文忠公權近之後也。悰當壬辰之亂,以錦山郡守,移檄于義兵將高敬命,合兵同力,拒倭死戰,與高敬命,相繼敗沒,缺二行故相臣李恒福亦嘗言其事,嘖嘖稱賞,此三臣者,皆是國朝名臣,而其所歎服,至於如此,則可驗其實蹟矣。亂定後,朝家,特命贈職,仍有子孫錄用之命,而似宜有旌閭贈諡之擧,亦令有司,亟擧闕典,何如?上曰,亦令該曹稟處。以上二段抄出擧條
又啓曰,仁廟朝節死臣故參議洪命亨,以文章淸直,見重於世。當丁丑亂,與先正臣金尙容等,竝殉節于江都,亂定後,朝家,贈吏曹參判,及至當宁辛酉年,因筵臣陳達,特命旌閭,而獨未入於本府忠烈祠。同時死節之人,或入或不入,誠爲不均,亦令本府,一體配祀,以示朝家褒崇之意,何如?上曰,當初立祠時,何獨不入耶?正臣曰,凡此等事,雖在公議,而亦必有本家子孫之傳說,然後可以採實擧行,而今其子孫,零替不振,未卽聞知於朝家,故本府亦嘗遺漏,尙不入於配祀中,公議之嗟惜久矣,而此祠朝家所知,故不敢擅入云矣。上曰,亦令該曹,一體稟處,可也。抄出擧條
兪命弘將退之際,上特召下敎曰,兵·吏判陳疏之後,旣已批下,竝爲牌招,大提學之疏,屢下開釋已盡,一向引入,尙不行公,亦爲牌招,可也。此段出榻前下敎命弘曰,湖堂抄選事,命下已久,而以大提學姜鋧不爲出仕之故,尙未擧行,誠爲未安。凡湖堂抄選之規,大提學,雖爲主管,必與吏·禮判,同議爲之云,而吏判趙相愚,方在呈告中,禮判洪受瀗,時未行公,與大提學一體牌招乎?待大提學出仕後牌招乎?上曰,大提學出仕後牌招,使之同參,可也。此段出擧條
諸臣,遂退出。以上燼餘
副提學趙泰耉,文學洪廷弼,再度呈辭。入啓。加給由。
左承旨李壄三度呈辭。入啓。遞差。
吏曹參議李濟牌不進,罷職傳旨。傳曰,只推勿罷。
賓廳,卜相封入。
兵曹判書李寅燁,牌不進後,辭職上疏。入啓。答曰,省疏具悉。本兵重務,不可久曠。疏末乞免,殊涉太過,安心勿辭,速出行公。
京畿監司書目,衿川呈,以輔德趙道彬辭職上疏上送事。啓。答曰,省疏具悉。爾其勿辭,從速上來察職。
謝恩,左承旨李震壽,左副承旨許玧,右副承旨兪命弘,同副承旨李觀命。
吏曹判書趙相愚,牌不進後上疏。大槪,卽因開政,召牌下臨,而顧臣病情難進之外,又遭臺彈,惶悚之極,未克趨承,臣罪至此,萬殞猶輕。玆敢瀝血陳龥,伏乞聖明,俯諒至懇,亟遵禮制,竝解臣本兼諸任,以卒生成之澤,仍治臣違慢之罪,以警具僚事。入啓。答曰,省疏具悉。卿之休致之請,實涉太過,決難允許,安心勿辭,速出行公。
今日召對時,判書趙相愚,兵曹判書李寅燁,大提學姜鋧,待明朝牌招察任事,榻前下敎。
全羅監司書目,務安呈,以副校理林象德辭職上疏上送事。啓。答曰,省疏具悉。爾其勿辭,從速上來察職。以上朝報
上在昌德宮。停常參·經筵。
夜一更,巽方·艮方有氣,如火光。五更,月有兩珥,暈廻木星,白雲一道如氣,起自坤方,橫過月傍,直指艮方,長十餘丈,廣尺許,良久乃滅。
下直,寧越府使金重九。
許玧啓曰,大司憲李廷謙,執義趙泰億,掌令尹會,持平沈壽賢·金東弼,避嫌退待,掌令洪重周在外,今日,以監察茶時之意,敢啓。傳曰,知道。
又啓曰,卽者,下番翰林洪啓迪,以昨日司諫李觀命未徹之疏提說,翰薦中一人,引以爲嫌,陳疏徑出,原疏,則纔已退却,而史局事體重大,不可晷刻擅離,所當直捧禁推,而此與無端徑出有異,今姑推考警責,卽爲牌招,何如?傳曰,允。
事變假注書張宇龜出仕,代洪構受點。
李觀命,以侍講院言啓曰,本院僚員之苟簡,未有甚於近來。明日王世子,敬寧殿展謁時,宮官,不可不備員,而輔德趙道彬,兼輔德李晩堅,兼文學金興慶,俱在外,兼弼善趙泰億,以本職引避,未及處置,文學未差,兼司書李世最,以實病,有難行公,說書宋成明呈辭入啓,不可只以上下番二人,草草陪從。文學有闕之代,令政院,稟旨開政,以在京無故人差出,仍卽牌招,以爲陪從之地,何如?傳曰,允。
又啓曰,以侍講院草記,明日王世子,敬寧殿展謁時,宮官,不可不備員,文學有闕之代,令政院稟旨,開政差出事,允下矣。政官,卽爲牌招,開政,何如?傳曰,允。
許玧啓曰,憲府多官,引避退待,處置歸於諫院,而大司諫權尙游在外,正言趙錫命未署經,司諫兪命凝,獻納李世最未肅拜,正言具萬理,方在呈告中,無一行公之員,處置經宿,已極未安,而守令未署經者,至於十二員之多,遠地夫馬之留滯,亦甚可慮。除在外未署經外,呈告未肅拜人員,竝卽牌招察任,何如?傳曰,允。
李觀命,以弘文館言啓曰,修撰李世瑾,疏批已下,明日待開門,牌招察任,何如?傳曰,允。
以司諫兪命凝罷職傳旨,傳于李觀命曰,推考傳旨捧入。
以江原都事安時相狀啓,以金城百姓李莫龍妻張召史等十二名,燒死,金化良人朴金同,爲虎囕死,極爲驚慘事,傳于李震壽曰,燒死人等,令本道,恤典擧行。
有政。吏批,行判書趙相愚牌不進,參判李墪進,參議李濟牌不進,左副承旨許玧進。
兵批,行判書李寅燁,參判洪璛,參議許墀,皆病,參知李師尙進,左副承旨許玧進。
吏批啓曰,判書趙相愚,參議李濟,竝牌不進,小臣獨政未安,何以爲之?敢稟。傳曰,仍爲之。
吏批,以黃啓河爲文學,尹鼎和爲豐德府使,尹熙亮爲長陵直長。
兵批,以趙泰耉單付副護軍,洪廷弼單付副司直。
獻納李世最啓曰,如臣無似,濫蒙洪造,前後忝竊,罔非踰涯,絲毫無補,愧懼徒積。況臣之所叨本職兼任,俱係侍從,而頃當春宮親享太廟展謁之時,適緣賤疾危篤,委頓牀席,無計起動,竟未趨參,陳章請譴,未獲登徹,尋單縮伏,一味惶霣。卽者,以守令署經,召牌降臨,嚴畏分義,不得不忍死祗詣,而第臣以春帖子不爲製進,時在推緘未勘之中,身方帶推,旣異前事,所除諫職,又與庶僚不同,欲加申嚴,宜自臣始。當此兩司多官相繼引避之日,臣安得獨爲晏然乎?決不可一刻仍冒,請命遞斥臣職。答曰,勿辭。
正言具萬理啓曰,臣病未能供職,連尋長單,第切惶悚。卽者,憲府處置,歸於本院,而召牌遽降,臣不敢偃伏,力疾來詣,而今此憲臣避辭,以向日筵奏推緘事爲嫌,則臣之不敢冒當處置者,與前無異,前旣以此引嫌則今何敢有所可否乎?旣不得處置,則亦不可仍冒於臺次,請命遞斥臣職。答曰,勿辭。
許玧啓曰,獻納李世最,正言具萬理,再啓煩瀆,退待物論矣。傳曰,知道。以上燼餘
副提學趙泰耉文學洪廷弼,三度呈辭。入啓。遞差。
右承旨金弘楨,說書宋成明,初度呈辭。入啓。給由。
修撰李世瑾上疏。大槪,陳章縣道,未蒙恩許,一向退處,分義是懼,扶曳病軀,來伏私次,而難進二字,倚衡參前,瞻望天扉,不敢入肅。懇乞聖慈,俯賜鑑諒,特許鐫改,使私分安,而公器重焉,仍附草草蕘說,仰裨修省之方事。入啓。答曰,省疏具悉。疏中陳戒,亶出憂愛,予甚嘉尙,可不留心焉?爾其勿辭,從速察職。
右尹李健命上疏。大槪,臣所帶春秋之任,今有應避之嫌,乞令該曹,照例處置事。入啓。答曰,省疏具悉。疏辭,令該曹稟處。
吏曹判書趙相愚,兵曹判書李寅燁,牌不進。
謝恩,副校理洪禹瑞,文學黃啓河。
吏曹參議李濟,檢閱洪啓迪,牌不進,依承傳罷職。
慶尙監司書目,咸昌縣監李明觀,今月初四日,母在喪事。
右副承旨兪命弘上疏。大槪,三朔供劇之餘,病情猝重,旬月之內,萬無起動之勢。且以昨日諫臣所懷之疏,不爲捧入,物議,大以爲非,難冒之勢,又加一節。伏乞聖明,亟遞職名,以安微分事。入啓。答曰,省疏具悉。爾其勿辭,從速察職。以上朝報
上在昌德宮。停常參·經筵。
辰時,日有兩珥。夜一更,西方有氣,如火光,流星出胃星下,入坤方天際,狀如拳,尾長三四尺許,色赤。
下直,庇仁縣監鄭檝,龍津萬戶嚴斗信。
李觀命啓曰,大司憲李廷謙,執義趙泰億,掌令尹會,持平沈壽賢·金東弼,避嫌退待,掌令洪重周在外,今日,以監察茶時之意,敢啓。傳曰,知道。
王世子,展謁敬寧殿後,政院·玉堂問安。答曰,知道。
以知事兪得一辭職上疏,傳于許玧曰,還出給。
又以修撰李世瑾牌不進罷職傳旨,傳于姜銑曰,推考傳旨捧入。
姜銑啓曰,卽者,副修撰丁道復,以親病陳疏出去。此與無端徑出有間,擅離禁直,不可無警責之道,推考,何如?傳曰,允。
又啓曰,卽者,副校理洪禹瑞,以同副承旨李觀命疏語中新錄一款,引以爲嫌,陳疏出去。此與無端徑出有間,而擅離禁直,不可無警責之道,推考,何如?傳曰,允。
許玧啓曰,玉堂上下番,陳疏徑出之後,無他來替之員,將至闕直,事甚未安。副應敎李正臣,校理鄭栻,副校理洪禹瑞,修撰李世瑾,竝卽牌招,以爲推移入直之地,何如?傳曰,允。以上燼餘
右承旨金弘楨,說書宋成明,再度呈辭。入啓。加給由。
同副承旨李觀命上疏。大槪,銀臺寵擢之命,遽及於萬萬無似之身,惶愧慙恧,靡所容措。再昨承命,來到闕外,露章見阻,禁門垂閉,不得不黽勉入謝,而臣之私懇,萬萬悶迫,決難仍在禁直,而且緣臣未徹之疏,右僚陳疏,史官徑出,情勢難安,不容泯默。玆敢將臣前疏,更此附陳,仰備睿覽,而徑歸私次,恭俟處分。伏乞聖慈,諒臣危懇,亟遞臣新授職名,仍收資級,以安微分事。入啓。
副修撰丁道復上疏。大槪,日昨諫臣未徹之疏,顯斥同時被錄之人云,臣雖未見元疏,何敢以臣名之見歸自解,而晏然而已。且臣老母,宿患胸痛,夜來添劇,勺水不下,氣息如縷奄奄,若莫保朝夕者,臣聞來方寸如焚,不能自抑,急於救護,不得不投疏徑出,臣罪萬死。伏乞聖慈,特賜矜諒,亟命鐫改,以存廉隅,以伸至情事。入啓。答曰,省疏具悉。爾其勿辭,救護母病。
副應敎李正臣上疏。大槪,臣於召牌之下,不敢坐違,祗詣禁扃之外,而臣於日昨諫臣,論今番新錄事,實有所不安者。諫臣未徹之疏,雖未得其詳,完錄中三人,皆被指名論斥矣。臣於完錄之坐,因病遞職,雖不得同參,至於草完議之時,累次參涉,今於三人之被斥,臣之不安,已不可言。況同錄諸僚,尙且引嫌,則何敢諉以不參完議,晏然榮次乎?不得不陳疏徑退,臣罪萬殞。伏乞聖明,特許遞職,以謝人言,以安微分事。及副校理鄭栻上疏。大槪,臣於昨者,始聞諫臣未徹之疏,論斥新錄中數人,而元疏雖不得見,有不可徑先自辨者,尋單蹙伏,方此悶縮矣。卽因在直同僚,陳疏徑出,召牌下降,促臣就職,不敢坐違,謹此來詣闕外,而伏聞其疏,纔已入啓,雖未知措語之果如何,而同時被錄諸臣,旣以此引嫌迸出,則臣以當初完錄之人,方將自處之不暇,尤何敢晏然冒進乎?不得不露章自列,徑歸私次,乞削臣職,仍治臣罪,以謝人言,以肅朝綱事。入啓。答曰,省疏具悉。黨論日甚,予實慨惋。爾無可嫌,從速察職。
副校理洪禹瑞·修撰李世瑾,牌不進,依承傳罷職。
答同副承旨李觀命疏曰,省疏具悉。爲國之道,安不忘危,則陰雨之備,烏可已乎?功利之說,予實未曉也,翰苑制閫,其所云云,未知指誰而發也?玉堂新錄三臣,予未見其不合,則疏語之不公,槪可知矣。兩司提擧,譏斥非常。噫,戚里兄弟,兼帶樞密,此實朝廷之未穩處,而汲汲於伐異,抑獨何哉?至於新刊禮記類編,予已繙閱矣,此豈可與思辨錄,比而論之乎?其所爲言,用意至深。噫,類編序文中有曰,規摹義例,悉倣朱子通解,而一言一句,不敢妄有刪削,此果一毫近似於疏所云耶?噫,爾輩之必欲甘心於領相,固已久矣。今又以誣聖侮賢之罪,歸之於領相,予實駭惋也。噫,黨習日痼,無藥可救,今者,喜事之疏一出,而廊廟虛矣,玉署空矣。國勢杌捏,誠不知稅駕之所也。本職遞改。以上朝報
上在昌德宮。停常參·經筵。
右承旨金弘楨,說書宋成明,三度呈辭。入啓。遞差。
政院啓曰,臣等,伏見同副承旨李觀命有本職遞改之命,臣等,竊以爲過也,其言過激,雖不擇發,而其疏,則臺諫時所陳之言也。不當遽加摧折,以示訑訑之色,而大聖人寬弘之量,貴在包容,請加三思還收同副承旨李觀命遞改之命。臣等,忝在近密,區區所懷,惶恐敢達。答曰,不允。
吏曹啓目,粘連。觀此校理鄭栻上疏,則母年益高,景迫崦嵫,疾病纏綿,凜凜有朝夕之憂,而活計冷薄,甔石屢空,輕煖甘旨,雖非所望,窮餓水火,殆將不免,若不趁此餘日少酬反哺之願,則恐爲莫追之憾。特畀一縣,俾遂私願亦爲白有臥乎所,鄭栻之家貧親老,情理切急之狀,通朝之所共知,誠可矜憐,孝理之下,宜副其願是白乎矣。經幄之臣外補,事體不輕,臣曹有難擅便,上裁,何如?啓依回啓施行。
吏曹啓曰,承旨有闕,政事,取稟。傳曰,當日爲之。
有政。兵批,以兪命弘·李觀命付副護軍,金弘楨付副司直,宋成明付副司正,趙泰耉付司直。
右副承旨兪命弘上疏。大槪,臣於前疏,已盡病難供職之狀,而數日調治,一向添重,委身牀褥,不省人事,旬月之內,萬無起動之望,不得不復申哀懇,乞賜遞免,以尋生路事。入啓。遞差。
政院啓曰,兩司多官,盡爲引避退待,處置歸於玉堂,而玉堂亦爲一空,處置經宿,已至多日,事甚未安。司諫兪命凝,雖未肅拜,自前如此之時,未肅拜人員,亦有牌招處置之規,司諫兪命凝,卽爲牌招,使之處置,何如?傳曰,允。
司諫兪命凝牌不進,依承傳罷職。
副應敎李正臣上疏。大槪,嚴召之下,不敢坐違,來詣闕外,而顧臣情勢之不安,更加一節,咫尺天陛,末由冒進,臣罪萬殞難贖。伏乞聖明,亟命鐫削臣職,仍命選部,勿復檢擧於館職,兼附所懷,以備裁察事。入啓。答曰,疏中偏着之說,殊未可曉也。勿辭察職。
左議政李頤命上疏。大槪,敢陳瀝血之懇,乞蒙亟遞新授職名,改卜賢德,以幸國事事。入啓。答曰,省疏具悉卿懇。台司重卜,予意誠非偶然,而卿之撝謙至此,心甚愕然也。須體如渴之旨,安心勿辭,速出視事,共濟時艱。仍傳曰,遣史官傳諭。
校理鄭栻牌不進,罷職傳旨。傳曰,只推勿罷。已上朝報
吏批,以任舜元·兪命雄·李師尙爲承旨,李世德爲持平,崔昌大爲司諫,黃啓河爲修撰,李世鴻爲軍資奉事,沈壽賢爲副校理。學錄單鄭時淑,學諭二單柳祥翼·高萬瞻。吏批政事
上在昌德宮。停常參·經筵。
下直,興陽縣監宋來柏。
政院啓曰,大司憲李廷謙,執義趙泰億,掌令尹會,持平金東弼,竝引避退待,掌令洪重周在外,持平李世德時未肅拜,不得行公,連日監察茶時,事甚未安。持平李世德卽爲牌招察任,何如?傳曰,允。
吏曹啓曰,粘連。觀此漢城右尹李健命上疏,則所帶同春秋之任,與監春秋李頤命,有從兄弟應避之嫌,照例處置亦爲白有臥乎所。史官之親嫌辭遞,已成近例,李健命所兼同春秋之任,今姑改差,何如?啓依允。
禮曹參判金演上疏。大槪,臣於關西節目頒降事,已著不能詳審之罪,且於襄陽府使李宇謙置對之辭,有不容泯默者,玆敢冒死自列,仰請嚴誅事。入啓。答曰,省疏具悉。卿其勿辭,從速察職。
副校理沈壽賢上疏。大槪,臣於承宣之疏,有不敢晏然者,召牌之下,黽勉來詣於禁扄之外,而顧臣情勢,萬無冒出之理,不得不陳疏徑退,乞削臣職,仍治臣罪,以謝人言,以肅朝綱事。入啓。答曰,省疏具悉。爾無可嫌之事,勿辭,從速察職。
右副承旨許玧初度呈辭。入啓。給由。
護軍趙泰耉上疏。大槪,臣於前承旨李觀命之疏,有不敢晏然者,冒死陳龥。伏乞聖明,俯賜諒察,將臣軍銜及兼帶諸任,倂許鐫免,以謝人言,以安私分事。入啓。答曰,省疏具悉。疏論不公,何必深嫌?卿其勿辭,從速察任。
持平李世德謝恩後啓曰,頃叨宮僚,蹤跡捏扤,尋單獲遞,私分粗安,而乃者,恩除遽下於千萬夢寐之外,聞命惶感,靡所容措。不但風憲重任,有非如臣陋劣所堪,且臣老母宿患,閱歲沈綿之中,近又挾感添劇,寒熱交攻,嘔吐兼發,飮啖專廢,氣息如縷,卽今情理,萬萬煎灼,斷無離側供仕之望,而嚴召之下,分義是懼,黽勉祗肅矣。第宰臣之疏,小無自反之辭,惟以蹴踏僇辱爲事,追思至今,尙切駭訝。在臣廉隅,其不可以一番祛職自解,而冒沒就列也,決矣。且兩司多官,相繼引避,今當處置,而臣於推緘未勘之前,受祿拜職者,亦非一再,則自處不暇,固難參涉,而獻納李世最,又臣之從弟也。以此以彼,其何敢晏然可否於其間乎?旣不得可否於處置,則決不可一刻仍居於臺次,請命遞斥臣職。答曰,勿辭,退待物論。
修撰黃啓河上疏。大槪,嚴召之下,不敢坐違,扶曳病軀,謹詣禁扃之外,而情勢病狀,俱難冒進,陳章徑退,乞賜譴罷,以警具僚,略附憂慨之忱,仰備睿照事。入啓。答曰,省疏具悉。費辭張皇,扶植黨論,予甚不取也。勿辭察職。
副應敎李正臣,校理鄭栻,副校理沈壽賢牌不進,罷職傳旨。傳曰,只推勿罷。
假注書洪構病,代鄭雲柱受點。以上朝報
上在昌德宮。停常參·經筵。
夜五更,月犯心後星。
李師尙啓曰,大司憲李廷謙,執義趙泰億,掌令尹會,持平金東弼·李世德,避嫌退待,掌令洪重周在外,今日以監察茶時之意,敢啓。傳曰,知道。
又以司僕官員,以提調意啓曰,頃年諸道廢棄舊牧場,自本寺還推之時,其中諸宮家折受者,代數旣遠之後,則限結免稅之外,還屬本寺民田,一體句管收稅事,曾已入啓定奪矣。洪州興陽串舊牧場內,溫嬪房賜與結數缺數字限其餘數外,出稅田結,依當初定奪,自本寺句管,何如?傳曰,允。
又以漢城府言啓曰,京居幼學尹宗殷呈上言,啓下本府,彼此文案取考後,處決之意,覆啓蒙允。知委本道,取來文案,今始考見,則宗殷,以其外先祖延福君張永孫賜牌之地,推尋於二百年之後,碧只島民人等,以世傳之物,文券俱在,折與多少,年久勿施之後,因宗殷上言,移定訟官於中和府,打量本島形止,未及決折之前,宗殷,慮其見屈,受由訟官,又爲上言,必欲接訟於京司。大凡外方決訟,或有不公之端,則必自京司,取考文案,從公處決,例也,而今此宗殷,則初爲接訟於中和,不待結末,更煩天聽,其冒濫之狀,已極可駭。終若自本府聽理,則日後厭避訟官之徒,必不勝其紛紜,後弊所關,不可不防。宗殷等相爭文案,還送本道,從公決給之意,分付,何如?傳曰,允。
任舜元啓曰,副校理沈壽賢,奉命出去,校理鄭栻,以親病陳疏受由,副應敎李正臣,修撰黃啓河,違牌坐罷,他無入直之員,而玉署之累日闕番,事極未安。政官,卽爲牌招開政,差出闕員,仍卽牌招入直,何如?傳曰,允。
有政。吏批,行判書趙相愚牌不進,參判李墪進,參議未差,右承旨任舜元進。
兵批,行判書李寅燁陳疏,參判洪璛進,參議許墀病,參知未差,右承旨任舜元進。
吏批啓曰,判書趙相愚,牌招不進,參議未差,小臣獨政未安,何以爲之?敢稟。傳曰,仍爲之。
吏批,以趙泰億爲副應敎,李眞儉爲修撰,李廷濟爲副修撰,洪好人爲文學,李東馣爲原州牧使,趙泰老爲參知。
兵批,無政事。
領議政崔錫鼎疏曰,伏以,臣得見前承旨疏本,詆斥臣身,旣非一端,其所爲言,不比尋常,臣不勝瞿然駭悚之至。臚列諸條,儘有可辨,則臣安得默然而已乎?都堂之選,旣據本館之公論,而擇採遺珠,人無異議,今乃各立標目,恣意句斷,何其論人之太容易也?李濟之兼帶缺數字其文學,固有定價於搢紳,而才術,亦且著顯於一世,國子·銓部,已爲踐歷,則資望素輕之云,旣是意外,至於奔趨之斥,是何言也?聞其恬靜自守,不喜出入,見稱於人,自臣之居相府,非公事,跡不及臣門,臣以是益信其前聞也。其所醜詆,無亦近於謂隨夷溷耶?凡今朝臣中,忠朴剛果,盡心奉公,如濟者比,恐未多得,今以濫居爲詬,不亦異乎?趙翼命之翰薦,許多先進,皆已僉可,則其不悖於公論,自可知矣。然數件得失所爭,不甚大段,而至於禮記類編一款,所以罪狀賤臣者,不遺餘力,至以誣聖侮賢爲目,關係甚重,非如就事論斥,玆不暇以繁絮爲懼,敢復畢陳焉?大學聽訟章,不爲釋本末傳,臣有所受之矣。先正臣文成公李珥,論晦齋改定大學曰,聽訟一節,別爲釋本末章,尋常未知其穩當,珥,豈有不篤於尊信朱子而然哉?蓋三綱八條,旣爲大題目,而淇澳詩,爲明德之至善,烈文詩,爲新民之至善,而明德爲本,新民爲末,則本末之義,自包於其中,雖不立釋本末之目,亦自不害故也。今所編次,旣無經文之移換,又有緖論之可據,而若以信用先正之論爲罪,則臣亦甘受矣。中庸二十八章,則一章之內,有兩子曰字,有違於朱子分章之例,故附註曰,末端,恐當爲下章之首,或首段,當入於前章之末云云。夫以朱子義例論之,則此段,宜有釐正,而猶不敢直爲移屬,獨於附註,只得疏論,其所以初無一字移動,臣不敢知割截而釽裂者何句,移東而繳下者何段耶?印本具在,焉可誣也?若以欲倣朱子之例爲罪,則臣亦無辭矣。費隱章附註,上條謹述程子之說,下條亦取語類所論,以備參考而已。初非別生新義,求異乎先賢,臣之所篤信者,正在於程·朱,而今以顯有不信底意,斥之何也?又以庸·學之還編爲言,庸·學,已經先賢表章,列於四書,而朱子通解,還入於學·禮,蓋聖賢論學,庸·學最切,故謹遵通解之例,還編於學·禮,東儒權近所編禮記淺見錄,還存庸·學於書中,亦得此意。今還兩篇而竝列章句於本經,則正所以表章,惡在其本意也?且先聖論孝之言,莫備於孝經,而詳其文體與本義,則諸篇旣甚倫類,而禮記·孝經,當爲附合之論,屢見於朱子雅言,則今以强附爲說,抑又何哉?臣於經傳諸書,竊嘗積久探索,或不無一班之見,而至於禮書,則着工多年,粗有硏覈。嘗謂朱子,後來之孔·孟,文成,我東之朱子,凡於編摩註解之間,悉皆根極乎朱子,折衷於文成,則臣不敢知何者,爲誣聖侮賢,何者,爲自欺欺人耶?凡臣所述類編意義,旣有章下附註,又有卷首序文及卷末或問,旣被官印,布在耳目,心公眼明者,自可曉然,而今忽抉摘粧撰,肆口嘲罵,橫加以莫大之罪名,豈急於持人,而未暇着眼攷閱耶?獨其責臣以遇災引咎,不過爲應文備數觀瞻,則其言誠是,方今國勢之岌嶪,民生之困悴,實有凜凜之憂,而非常之災,疊見層生,如臣無狀,竊據元輔,曾不能措一政施一事,有可以回天怒而慰民望,則理宜奉身引退,以避賢路,而遲徊於寵眷之下,濡忍於去就之間,草草陳免,未果力辭,此誠臣之罪也。雖微言者之刺斥,有識之士,想亦竊議之矣。噫,臣蒙被不世之殊遇,得備任使,其亦久矣。酬報全蔑,釁尤徒積,平居循省,固深慙懼,而又不能協和朝議,孚感情志,一二注措,動被疵毁,至於遺經編錄,亦騰章奏之間,譏評狼藉,詆辱無限,其不敢因仍冒居於百僚之首,重損淸朝之事體,亦已明矣。伏乞聖明,特回鑑諒,將臣職名,亟行鐫革,以謝人言,以安賤分,千萬幸甚。臣無任惶隕祈懇之至。謹昧死以聞。答曰,省疏具悉卿懇。李觀命疏語,專出黨伐,已不勝其慨歎,而至於禮記類編事,其抉摘粧撰,必欲構陷之計,予固洞燭,而卿之疏陳,又如是明白,誣聖侮賢等語,是非無據之甚者耶?世道險巇,良可寒心。於卿寧有不安之端也?疏末引嫌,亦涉太過,卿其念國勢之扤捏,安心勿辭,卽起視事,用副予虛佇之望。仍傳曰,遣史官傳諭。
左議政李頤命疏曰,伏以,臣昨上血懇,瀆擾是懼,罪責不加,恩批反宣,眷顧冞隆,臣誠感激惶殞,終夜不寐,百爾思量,終有萬萬不敢承者,復此冒死申龥,煩瀆之罪,實合萬殞。臣伏聞人主之職,在於置相,宰相之職,在於格君,況此艱危之際,尤宜考愼,知人雖難,已試則易知。若臣沐浴鴻造,嘗備禁近,又忝銓衡,絲毫莫保,罪過徒積,而簡拔之恩,不待公擧,臣所以酬報效力者,亦宜萬倍於他人,而嚮臣之叨竊廊廟也,旣不能獻可替否,隨事匡弼,又不能遠猷辰告,經世宰物,自知其不可堪而退矣,失職辜恩,未有甚於臣者也。聖明初旣不知而任之,謂其責不專在於不才之臣,縱不加之以常刑,今日謬恩,庸其可再乎?糞土賤臣,前後得此於明主,猶不能自知其何由,一世公議,其謂殿下,能得置相之道耶?臣今出而承命,不過爲重誤國事,再累聖德之臣而已。明知其必如此,而畏罪戀恩,冒沒自當,則未誤事之前,已有死罪,此豈臣一分矯飾自謙之辭也?且臣之危疾,實有朝暮死生之憂,而何敢每每羅列症情,以塵宸聽?況言病控乞,亦臣之第二義耳。伏乞聖慈,俯察臣肝膈之言,快允所辭,豈但臣私分粗安?獲免大戾國事,不勝大幸。臣無任激切懇迫之至。謹昧死以聞。答曰,省疏具悉卿懇。再昨疏批,已悉予意,更何多誥?卿其念時事之艱虞,安心勿辭,卽起視事,勉副至望。仍傳曰,遣史官傳諭。
兵曹判書李寅燁疏曰,伏以,臣罄吐衷赤,仰干天威,謂宜卽蒙準許,而忱誠未格,溫批反降,臣誠愈惶愈悸,繼以危蹙,則不得不更瀝肝血,以冀聖明之垂憐焉。念臣年迫桑楡,病纏膏肓,精耗神脫,所存只土木形骸而己。雖閑司漫局,猶懼其不能稱塞,況此本兵劇務,不啻千勻之重擔,則庸詎有一分堪勝之理乎?其覆墜殞斃,可立而待,豈以殿下深仁厚慈,遍覆萬物,而獨使螻蟻之賤,不獲被生成之澤也哉?至於館閣之任,尤有所萬萬難安者,臣之不學墻面,更不須覼縷,年前文衡之濫竽也,旣遞之後,猶被公議之訾謫,則臣雖無似,如有一竭廉愧,其何敢强顔於顚躓之餘,廁跡於詞翰之林哉?當初剡薦,已是一大異事,及今提學之命,亦惟銓部之失政,臣之慙靦窘蹙,姑不暇論,而其辱名器而羞當世,爲如何哉?區區所守,終有所不敢變易者,雖被重誅,決不可承命。此豈非孟子所謂,所惡有甚於死者乎?且臣得見前承旨李觀命疏本,則譏詆臣身,語意非常,臣不勝瞿然駭悚之至。目今國勢之杌捏,時事之艱虞,日甚一日,可憂之端,非止一二,從前繕完之請,屢形於筵奏章箚之間,豈有他哉?只爲昇平已久,事變難測,亡猿失火,古有明戒,而旣蔑綢繆之策,又無歸守之地,不揆膚淺,敢以平日所深憂者,仰陳焉耳。詩云知我者,謂我心憂,不知我者,謂我何求,正所謂先獲也。乃於頃者,遂有沁築之命,臣旣謬見如右,不得不對揚矣。夫設險固邦,居安思危,有國之所重,而人之所見,有萬不同,若論城事之利病,時義之當否,明白說去,直切論執,則夫誰曰不可,而今乃藏頭遣辭,指意不白,自生新意,構成別案,有若以臣爲逆揣聖旨,迎合陳請者然,噫嘻異哉,觀命之言意也。且所謂功利之說,果指何事,而其所日進者,亦果誰耶?不肯明言顯斥,而以隱謎之語,揷入於攻臣之際,臣誠愚暗,莫究其所以也。蓋此沁都,自孝廟朝以來,欲築而未成,其間名臣碩輔,固多有贊成者,如故相臣李浣·閔鼎重·金錫胄·趙師錫,卽今領府事尹趾完諸臣,皆却顧長慮,以內築爲請,至於曾前居守之人,亦有慮其制置備禦之疎虞,至以文殊·白馬之設城,長峯·奏文之置鎭,延白之移屬,內城之廣築爲言,規畫方略,具載奏牘版鍤之役,鎭堡之設,固非今人所創請者,而今觀命,未暇考檢先輩長者之遺論,乃以銳意擔當,繹騷變革爲罪,雖急於持人,何其言之不認也?若夫制閫之擬,似指金俶而爲言也,俶之備擬閫帥,不但臣屢任裨佐,知其才之可用,方黯賊之秉權也。人尠得免其浸淫,而惟俶也,未嘗有點染之跡,物議多之,故尤尙其持身之介潔,前後累入於擧擬者,蓋以此也。如古之王導·崔造,固不須言,以我朝事言之,雖逆豎之至親,旣非在法之收司,而處身可觀,則甄用如舊,人無指議者,亦非一二。近來法綱太密,區別太偏,必欲枳塞而後已,無乃已甚矣乎?然臣德薄任重,觸處生疣,動靜語默,無往非罪,至以情外之事,受疑於人,將何顔面,更立朝端,重速無恥之罪乎?臣治疏將上之際,又伏見修撰黃啓河疏本,則掇拾觀命之餘論,侵詆詬辱,又加一層,臣尤不勝駭怕也。噫,今此城事,實爲國家緩急入保之計,則夫豈有一毫任私智徼功利之意,而換面迭改,齮齕不已,必欲沮敗而後已,臣不欲與之呶呶多辨,而竊爲國事慨然也。伏乞天地父母,特加矜察,將臣本職及弘文提學之任,亟先鐫遞,兼帶諸任,次第解免,仍許屛處田里,俾臣軀喘,得以存全身名,不至僇辱,則歌詠聖澤以卒歲矣。臣無任戰灼祈懇俟命之至。謹昧死以聞。答曰,省疏具悉卿懇。司馬之職,提學之任,日昨疏批,已言其不可久曠,不宜過辭矣。噫,以卿至誠憂國,每被意外人言,不能專心於職事,此予之尋常慨然者也。矧玆築斯,國之大計,則夫安有私智功利之可言哉?其意所在,不難知也。至於金俶事,卿言亦甚得宜,尤無可嫌,安心勿辭,速出行公。
司諫崔昌大疏曰,伏以,臣積病經年,長伏牀玆,沈淹綿劇,末由行動。前冬館職之命,宜卽趨承,而竟至違逋,頃日梨園之除,係是閑冗,而亦未祗肅。乃於此際,移授諫職,夫以臣之厚竊榮寵,全無勞效,筋力走趨,亦不如人,而收錄不置,輒列顯要,臣雖至頑,寧不惶感?顧臣癃痼之疾,展轉添加,內傷旣深,漸成虛勞,湯丸竝試,一無效驗,脾元脫而有食卽痞,肺火熾而失血無算,陰陽莫分,補瀉兩難,膚革之枯損,精神之羸憊,益無餘地。醫技殫於藥治,親知爲之嗟悶,蓋去危死之境者,特一間耳。是惟庭戶出戶,亦甚妨艱,其何望於束帶趨朝,以供職事乎?旣感恩光之荐被,又無情地之難安,得備淸朝之侍從,於臣至幸,臣獨何心,一味慢蹇,甘自納於斧鉞之誅也哉?敢復冒陳章牘,干浼宸嚴。伏惟聖明,天地父母,特推慈憐,將臣職名,亟行鐫免,俾臣得以專意調將,少延微喘,則生成覆露之澤,臣將終始賴之。臣無任惶灼祈懇之至。謹昧死以聞。答曰,省疏具悉。爾其勿辭,調理察職。
校理鄭栻疏曰,伏以,臣再違嚴召,萬殞猶輕,而格外只推,天牌狎至,驚惶震越,罔知攸措,不得不來伏禁扃之外,而情勢迫隘,旣無冒進之路。且臣老母,宿患沈綿之中,近因日氣陰冷,感觸風寒,症情一倍添加,寢食俱廢,貼席昏昏,達夜明燈,相守將護,卽今情理,尤無離側就直之勢。臣雖愚頑,粗識義分,豈不知禁直久空之時,荐違召命之至爲惶悚,而母病如此,扶救無人,進退兩難,方寸如灼。玆敢不避鈇鉞,冒死疾籲。伏乞聖慈,亟許鐫削臣職,仍治臣屢逋之罪,俾得及時救護,以伸至情,不勝幸甚。臣無任屛營祈懇之至云云。答曰,省疏具悉。爾其勿辭,救護母病。
兵批承旨任舜元啓曰,無政事之意,敢啓。傳曰,知道。
李師尙啓曰,新除授弘文館副應敎趙泰億,修撰李眞儉,副修撰李廷濟牌招事,允下矣。今已夜深,或家在城外,明日待開門牌招之意,敢啓。傳曰,知道。以上燼餘
右副承旨許玧再度呈辭。入啓。加給由。朝報
上在昌德宮。停常參·經筵。
李師尙啓曰,大司憲李廷謙,掌令尹會,持平金東弼·李世德,避嫌退待,執義未差,掌令洪重周在外,今日以監察茶時之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
又以司饔院官員,以諸提調意啓曰,備忘記,日昨廚院,以磁器所用,楊口白土,更爲掘取事,雖已啓下,當初停罷,蓋爲民弊,則勿論曲折之如何,纔罷旋仍,終有所未安,不但事體之顚倒而已,故方欲變通矣。差使員引見,問楊口民弊,縣監李簹,則對以曾前掘役之弊,亦可見本邑民弊,此最爲大也,決不可仍令擧行,令該院稟處事,命下矣。鳳山白土,性剛善折之故,敗船鳳土八十一石七斗五升之代,以楊土取用事,啓下矣。聖敎如此,不勝惶恐,遍問諸處,磁土之性軟色潔者,絶未聞知,燔期已迫,他無及時變通之道,利川白土,色雖麤濁,而性頗柔軟,道里且近。今年則姑使燔造郞廳,看檢掘取,而掘土時應用雜物,令本道磨鍊進排,楊口掘土,依上敎停止之意,分付兩道,何如?傳曰,允。
任舜元啓曰,吏曹郞廳來言,臺諫有闕,政事何以爲之?敢稟。傳曰,明日爲之。
傳于任舜元曰,江原監司李台佐留待。
又傳于李師尙曰,江原監司李台佐引見。
左副承旨李震壽疏曰,伏以,臣卽伏見修撰黃啓河疏本,臣竊不勝訝惑焉。前承旨李觀命之疏,語多伐異,終涉黨議,臣心甚病之,相對時,略有所云云矣。批下之夜,臣果在直,而不但寒病方苦,閉戶呻喟,聖批所憂,在於黨習之日痼,本職遞改,亦異過重之譴罰,繳還爭執,計不出此,而至於晩後一啓,亦未隨參,今儒臣,以草草塞責,操切本院,則如臣之初不參啓者,其難冒之勢,比諸僚,又加一節,何敢一刻仍居於職次,以益其譏議乎?且臣所患,昨來添重,舁還私次,奄奄欲盡,喉舌重地,尤不宜暫時虛曠。伏乞聖明,俯賜諒察,亟遞臣職,以平物情,俾安私分,不勝萬幸。臣無任屛營祈懇之至。謹昧死以聞。答曰,省疏具悉。爾其勿辭,從速察職。
行都承旨姜銑疏曰,伏以臣,伏見修撰黃啓河疏本,則以草草一啓,晩後塞責,有所譏斥,臣於此不勝瞿然之至。前承旨李觀命疏批,當夜下院,而有遞改之命,臣於翌日仕進,則傳旨尙不捧入,旣無覆逆之事,而日晩後,始捧傳旨,殊涉未安,故仍與同僚,迭呼數句文字,略有陳啓者,只欲存事體遵院例而已。今者儒臣,反以此謂之塞責而非斥之,臣旣參其啓,則亦安敢晏然冒居於出納之地乎?伏乞聖明,俯垂諒察,將臣職名,亟賜鐫遞,以謝人言,以安私分,不勝幸甚。臣無任戰灼祈懇之至。謹昧死以聞。答曰,省疏具悉。卿其勿辭,從速察職。
副應敎趙泰億疏曰,伏以,兩司諸臺,相繼引避,處置歸於本館,館中只有臣一人在直,而臣卽引避諸臺中之一也。今雖移職,其所引之嫌,固自如也,顧何敢有所可否於其間乎?旣不得處置,則理不當仍冒。伏乞聖明,亟遞臣職,更畀無故之人,俾諸臺處置,得以從速了當,公私不勝幸甚。臣無任屛營祈懇之至云云。答曰,省疏具悉。爾其勿辭察職。
敎江原監司李台佐書。王若曰,方岳之裁處事務,必貴其彌綸,朝廷之簡擢才能,豈拘於資級?斯輟東壁論思之職,特畀上游巡察之權。睠彼獩貊舊墟,實惟嶺海奧壤。人居稀少,卄六州之星羅,地利險要,百二關之天設。石田磽瘠,每罹旱魃之災,井地錯紛,居多豪强之竝。飢饉連歲,閭里有九空之歎,供億隨時,公家無一定之制。故玆田案之改正,蓋欲民國之俱便。凡人易於狃安,莫究更張之本意,而民難與慮始,遂護怨讟之先興。功役未收,抨彈遽及於按使,議論不一,利害莫決於廟堂。顧今敗局之收碁,必待巧匠之代斲。惟卿,中正其稟,敏訥之姿。故家猶有遺風,世德罔墜,華聞奧自少日,人望所歸。有通達之才,而濟之以諳練,有簡約之操,而守之以剛方。遂擢第於大庭,仍秉筆於內閣。掌絲綸於詞掖,對揚王休,掘冰鑑於選曹,甄別庶品。南維持斧,按廉之道必公,北閫參籌,彈壓之威允著。蓋其才適用於內外,故厥職咸稱於後前。惟玆量事之彌縫,必愼其任,果協廷議之遴選,乃屬於卿。玆授卿以江原道觀察使兼兵馬水軍節度使·巡察使·均田使,卿其式彈歷試之能,庸體超授之意。察民願之攸爲,來旬來宣,念田政之未完,或張或弛。黜陟官守之勤慢,務恢公明,招綏井閭之繹騷,要在摩撫。所急者勉旣厥事,其他則自有故常。稟處專裁,另加周愼,策應經理,亦宜商量。予所委任者斯隆,卿其體行而無怠。於戱,乃祖積勞王室,曾上均田之章,今卿宣力維蕃,毋替紹光之績。治政遹追於休美,委畀宜副於簡知。故玆敎示,想宜知悉。知製敎李正臣製進
未時,上御熙政堂。江原監司李台佐留待入侍,同副承旨李師尙,假注書權熀,記事官趙之重·申,江原監司李台佐進伏。上謂台佐曰,卿出入經幄久矣。知卿之才,非不優於按察,而藩臬任重,量田事急,惟卿盡心職事,懋哉懋哉。台佐對曰,臣猥蒙不世之隆恩,叨此按藩之重任,才具素蔑,報效誠難。況本道量田未畢,民怨已多,臣未知其事實之如何,前頭第欲量宜釐正,以弭民怨,而猝當前伯未了之事,恐孤聖上惟簡之意,臣以是惶悶矣。上曰,量田事未了,而卿下去後,繼而就緖,從便善處,俾得有始有終,可也。台佐曰,臣聞前監司宋廷奎,區劃精詳,故土豪奸民之隱漏田結,亦多括出,而初量之時,監色輩中間弄奸,不無虛實相蒙之弊,比之今此量田,實結反縮,故廷奎刑推監色,以治其罪,而不治其旣量之後,更有陞等之擧,以致民謗,而廷奎之本意,非欲一依陞等而施行,初頭則必爲嚴勅,俾無見欺之患,及其畢量之後,蓋欲釐正其稱冤之處,而遽遭臺彈,未及了當矣。臣於到界後,觀其事勢,參以民情,當有狀聞之擧,而大抵關東地形,異於三南。向年,臣父爲三陟府使時,臣亦隨往久在,嶺東形止,蓋亦略聞之矣。嶺東各邑,一邊太山,一邊大海,山高谷深,村落稀遠,平野原田絶無,堇有加耕火墾,十居八九,而土品,大抵瘠薄,雖原田間或休息地力,間年代耕,如漢時趙過之代田法,然後穀物能有登熟者。若此之處,名雖原田,而實類續田,今若以田庫在於平野,勿論土品好否,一切尺量,定爲原田,逐年收稅,則民人之被害無窮,而其中續田之混入於原田,火墾而或入於續田者,亦難保其必無,而且臣曾以評事,往北道覆審,則到慶源府,民有以永久陳田,每年收稅,呈狀稱冤者,臣詳聞其曲折,則以爲昔者量田,詳定時此田以時起,載錄於田案,厥後因其土薄,永爲陳廢,一以時起量付,則朝家例無給陳之事,故雖永久陳廢,而白地徵稅,與時起無異,實爲冤痛之,故臣親往摘奸,取量案憑考,則果如民訴,而所謂田庫,不但陳荒一處,故臣初欲狀請減稅,而若率爾開路,則民人紛紜呼訴,必有虛實相蒙之患,故不果馳啓,而蓋嶺東形止,與北路彷彿。今此量田處,今雖以時起量付,而前頭陳廢,將有如北路之處,此等處,不可不詳審處之。臣到營後,春耕未試前,量田各邑,將先出巡,而民人等,必以等數高下,原價相混,到處呼訴,若一從民願,則易陷於奸民之術,若牢拒不聽,則亦有小民稱冤之端,勢將十分詳審處之,而大抵國無失結之事,民不稱冤之道,兩件事俱爲極難,從當觀勢仰稟,而姑先以梗槪仰達。上曰,今此量田之設,蓋爲民國竝便之意也。國無失結,民不稱冤則好矣,而民人之所訴,一切揮却難矣,一切聽從亦難矣。卿須觀勢,而參酌處之,可也。又命曰,有他稟定事乎?台佐曰,事難遙度,從當隨便狀聞,而關東民俗,極其獷悍,詬辱道臣,略無忌憚,此誠罕有之變也。道臣政令,如有不便,則或營門面訴,可也,或擊鼓上聞,亦可也,而今聞登山放砲,詬辱狼藉,此則有浮於趙大立也。夫方伯,按察一路之職,則爲任最重,而渠敢輕侮,至有此弊,若不隨現嚴治,則紀綱不可振矣。頃者,儒臣之疏,陳達此事,有令該曹稟處之命,果能捕捉其正犯,則亟施正刑,以懲兇悍之民習,何如?上曰,夫民不可與慮始,而可與樂成也。新量之初,民人騷動,勢固有之,而頃見儒臣之疏,知有放砲詬辱之事,極爲驚駭,已令該曹稟處矣。卿到營後,搜聞捕捉,卽爲報聞,可也。台佐曰,臣已與捕盜大將相議,得送窺伺之卒,期於捕捉矣。上曰,着實伺捕,期於斯得,可也。李師尙曰,放砲一款,大壞紀綱,此非造次設計之事,必有知之者,着實搜捕,則可以斯得,捕得後正刑,似宜矣。上曰,捕得後正刑,可也。又諭曰,生民休戚,在於守令,守令黜陟,在於監司。卿須愓念擧行。台佐曰,臣當以所聞見狀報,而再昨歲,臣以暗行御史,出往嶺南時,蔚山府使朴斗世,貪贓狼藉,故馳啓罷黜,而其後不爲擇送,徒有數遞之弊矣。今雖隨聞啓罷,若不擇差以送,則恐與前人無異矣。師尙曰,生民休戚,在於守令,而朝士出六品,則政官例差守令,殊無擇人之事也。然此成規例,今難變通,而守令黜陟,專在道伯,察其能否,貶褒公正,則守令庶有勸懲之道,而治績亦必有效矣。台佐奏對訖,師尙讀別諭,上賜弓矢及藥裹,台佐拜受而退。
師尙啓曰,大臣有故,省鞫至今遷就,事體未安,判義禁,亦不行公,故輕囚亦多滯獄,自前如此之時,金吾輕囚,有令次官議讞之事,今亦依此爲之乎?上曰,事係大段者,則次官有難議讞,而輕囚,則令次官議讞,可也。以上燼餘
右副承旨許玧三度呈辭。入啓。遞差。朝報
上在昌德宮。停常參·經筵。
李師尙啓曰,大司憲李廷謙,掌令尹會,持平李世德·金東弼,避嫌退待,執義未差,掌令洪重周在外,今日以監察茶時之意,敢啓。傳曰,知道。
又以弘文館言啓曰,本館上下番,闕直已至累日。昨日臣泰億,獨爲入直,而下番又不免闕直,下番有闕之代,勿論吏曹郞官,今日政差出,仍卽牌招察任,新除授修撰李眞儉,時在京畿廣州地,經筵入番事緊,請斯速乘馹上來事,下諭。傳曰,允。
又以義禁府言啓曰,平安監司啓本,刑曹粘目,內禁前別將趙以雄,移本府處置事,允下,而聞趙以雄,旣非出身,且未經東西班實職云。在前護軍別將,自刑曹推治事,已有定式,今此該曹之移送本府,似出於未能詳察之致,依定式還送刑曹,何如?傳曰,允。
李善溥啓曰,卽今廳中,位甚不齊,出納之際,事多苟簡。今日政新除承旨,待下批,卽爲牌招察任,何如?傳曰,允。
有政。行判書趙相愚病,參判李墪進,參議未差,同副承旨李師尙進。
兵批,行判書李寅燁病,參判洪璛病,參議許墀病,參知趙泰老進,同副承旨李師尙進。
吏批啓曰,判書趙相愚病不來,參議未差,小臣獨政未安,何以爲之?敢稟。傳曰,仍爲之。又啓曰,臺諫及玉堂·春坊闕員,今當差出,而擬望之人乏少,相避外任及時推人員,竝擬,何如?傳曰,允。
吏批,以李善溥爲左承旨,趙道彬爲執義,宋正明爲副修撰,李邦彦爲兵曹正郞,李端章爲說書,南相夏爲掌樂正,宋正明爲兼中學敎授,柳鳳鳴爲兼學錄,朱處正爲和陵參奉,右承旨兪命雄,左副承旨任舜元,右副承旨李震壽。
兵批,以許玧爲副司果。
以李增祿爲假注書。
李善溥啓曰,領議政處,遣承旨敦諭事,命下矣。令已日入,只有入直之員,左副承旨任舜元,卽爲牌招,以爲進去之地,何如?傳曰,允。
兪命雄,以侍講院言啓曰,新除授說書李端章,時在慶尙道自如驛任所。書筵入番事緊,斯速乘馹上來事,下諭,何如?傳曰,允。
以領議政崔錫鼎初度呈辭,傳于李師尙曰,遣承旨敦諭。
戶曹判書金宇杭疏曰,伏以,臣卽伏見昨日榻前定奪,有禁府輕囚令次官議讞之命,臣竊以爲不然也。夫王獄讞囚,事體重大,毋論輕重,非首席則不得爲之者,自是不易之規也。如有首席應避之嫌,則令次官議讞者,亦或有之,而今者首席,無他端,而只以大政後,例辭本職,引病暫入之故,遽令次官,破格代斲,其爲未安,實不淺尠。臣以次官,誠有所不可晏然替當者,玆不得不冒昧仰陳。伏願還寢成命,以待首席之出仕,俾無壞損體例之失,幸甚。仍念前冬所患,至今未解,種種呻楚之中,最是久嗽,聲嘶語音,或於不通,已浹數朔,差歇無期,受傷旣重,所苦如此,而頃日次對,黽勉入侍,奏達之語,不能成聲,伏想聖明,亦已俯燭臣之病狀矣。本職多事之地,奔走酬應,堇免廢曠,所帶金吾,亦係緊務,以此病勢,實無兼察之路,不避煩猥,敢此哀龥。伏乞聖慈,俯賜矜察,將臣兼帶知義禁之任,爲先許遞,以便公私,不勝大願。臣無任屛營祈懇之至。謹昧死以聞。答曰,省疏具悉。疏辭如此,吏判令政院,牌招察任,卿其勿辭行公。
大司諫權尙游疏曰,伏以,臣頃承恩召,行至中路,久疾因勞,又復添劇,萬無前進之勢,控瀝肝血,冀蒙指揮。及承批旨,不惟不準所辭,令臣斯速上來,寔臣之病狀,猶有未盡徹於天鑑,謂臣處閑多時,或已少愈,可備使令,而乃者疏陳,未必出於情實,臣於是惶迫無地,抑塞悲悼,罔知所以爲計,不得不更此唐突呼龥於天地父母之前,臣罪萬死。顧念臣病在心腹,症形危惡,經年沈痼,畢竟難醫,頓無筋力可堪奔務,雖有犬馬之誠,無由自展,抱玆哀懇,屢辭誤恩,而前後所鳴號,亶出片片赤心,非有一毫矯飾。然干犯分義,孤〈負〉恩造,死有難贖,恒自撫躬,但有涕淚。日昨除旨又降,馹召繼下,臣竊自思惟,與其頑然拒命,抱恨就盡,寧一拚死入城,列臣罪釁,殫臣悃愊,覬獲恩免,歸死田里,則螻蟻微分,庶可少伸。不幸旅次添痛,奄奄瀕死,欲遂扶舁以進,則恐以忝恩之餘,顚斃塗側,以傷我仁天生成之至意,欲留加調理,以承寵旨,則顧此篤疾,計非時日治救,可期差息,而乘馹之行,不便於久淹公舍,不得已蹭蹬還歸,進退失據,蹤跡偃蹇,憂慄薰中,病氣益急,腹脹如鼓,若抱斗水,肺葉痿痺,氣逆聲閉,左臂之痛,雖係末疾,亦且晝夜刺剟,頑痺不運,元朝上山,禮重展拜,而亦不自力,委身枕席,昏倒不省,請譴之章,未能趁卽治上,今始收召魂魄,冒死瀆陳,瞻望宸極,精爽飛越。伏乞聖慈,特垂憐察,亟命鐫削臣職,仍治臣罪,以嚴邦憲,以延殘喘,不勝幸甚。臣無任激切屛營之至。謹昧死以聞。踏啓字。
副修撰宋正明疏曰,伏以,臣阿睹一疾,轉成膏肓,憂深廢委,念絶從宦,而北幕之任,義難辭避,力疾登途,遠赴官次。迺於考講畢巡之後,得聞臣母,宿病添重,情理煎迫,不忍淹稽於絶塞之外,受暇歸省,及時將護,俟得少間,轉入京輦,銓郞之除,適及此際,屢次催促之下,不敢一向偃伏,黽勉出仕,堇參大政,病狀旋劇,方在呈免縮伏之中矣。不料玉署新命,又降於經年逖違之餘,繼而召牌臨門,陳章見阻,進退路窮,不得不扶曳入肅,而顧臣患証,積添於隆寒遠役,醫瞙漸熾,視瞻全昏,閉睫叫苦,日就難醫,經幄講討之任,實無一分自力之望。且兩司處置,歸於本館,而諸臺避辭,皆因推緘一款,臣之被推未勘,前後非一,臣方自處之不暇,顧何敢可否於其間乎?玆敢露章自列,仰瀆宸嚴之下,伏乞聖慈,俯賜諒察,亟許鐫改臣職名,俾便公私,不勝幸甚。臣無任屛營祈懇之至。謹昧死以聞。答曰,省疏具悉。爾其勿辭,從速處置。以上燼餘
上在昌德宮。停常參·經筵。
任舜元啓曰,大司憲李廷謙,掌令尹會,持平李世德·金東弼,避嫌退待,執義趙道彬,掌令洪重周在外,今日以監察茶時之意,敢啓。傳曰,知道。
兪命雄啓曰,吏曹郞廳來言,臺諫有闕,政事何以爲之?取稟。傳曰,明日爲之。
任舜元,以御營廳郞廳,以都提調意啓曰,今正月二十五日,舊番別馬隊別破陣賞格試才,當爲設行於南小門洞,而大將臣金錫衍,尙未出仕,不得已令本廳中軍柳星樞代行矣。入直將官及軍兵等,依前例,除標信出用之意,敢啓。傳曰,知道。
李善溥啓曰,假注書李增祿,雖已分館,時未免新,與無職人無異,依例付軍職冠帶常仕,何如?傳曰,允。
任舜元啓曰,臣承命馳往,敦諭于議政府領議政崔錫鼎,則以爲臣之情勢,萬無冒居相職之理,病狀且劇,不得不尋單請急,冀蒙矜許,俾釋重付矣。乃者,承宣儼辱,敦宣聖旨,十行溫綸,諄切懇至,深念賤臣蹤跡之跋疐,明辨人言構罪之無據,慰諭敦勉,夐出常例,臣奉讀再三,不啻感淚之交迸也。噫,無狀如臣,蒙被不世之殊遇,殞結圖報,固臣之宿心,而至於廉隅所關,有不容恃恩而自如者,雖蒙聖諭之丁寧,顧無以幸承趨造,臣罪萬死,謹當以文字,仰暴區區之微款云矣,敢啓。傳曰,知道。
傳于李師尙曰,今觀副修撰李宜晩疏本,則雖以女兒之病爲辭,而堂下官之縣道再陳辭疏,殊甚未安。此疏還爲下送。
李師尙,以戶曹言啓曰,卽接廣興倉所報,來二月朔頒料次,倉官進去于領議政崔錫鼎家,請受祿牌,則以爲方在呈告中,祿牌不爲出給云。係是大臣祿俸,何以爲之?敢稟。傳曰,令倉官輸送。
任舜元,以禁衛營言啓曰,來二月當,八番右部前司屬全羅道五哨軍兵,今正月二十五日,京中逢點之意,上年十一月,入啓蒙允之後,本道監·兵使處,卽爲行會矣。逢點期日,只隔一宵,終無形影,自設京軍門以來,所未有之事,極爲驚駭。遠外之事,雖未知緣何致此,而徵發重事,平時如此,倉卒尤不可言,不可不各別嚴治。當該兵使,拿問處之,所徵軍兵,罔夜起送之意,監·兵使處,發馬知委,下番軍兵,二月初一日,當爲放送,而湖南軍兵,未及上來之前,內外各處入直,他無推移之道,限上來間,姑爲給料立番,何如?竝此仰稟。傳曰,依啓。此實前所未有之事,極爲驚駭也。
李師尙疏曰,伏以,臣伏見知義禁金宇杭疏本,以次官之破格議讞,爲壞損事體,至請還寢成命,臣不勝瞿然慙悚之至。次官代行,臣亦知其未安,而臣聞判金吾,亦有實病,非如大政後引疾例辭之比,出於讞獄,遲速難期,而獄囚多滯,事甚可慮,故臣以似當有變通之意,仰稟於前席,而自上有輕囚令次官議讞之命。此有前例,非臣創始,而旣謂之壞損事體,則其率爾稟達之失,臣實有之。伏乞聖慈,亟賜鐫罷,以治臣妄言之罪,公私幸甚。臣無任屛營祈懇之至。謹昧死以聞。答曰,省疏具悉。爾其勿辭察職。
行吏曹判書趙相愚上疏。原疏缺大槪,一病過旬,隔死如紙,此際,因金吾僚席之疏,至有牌招之擧,而情病俱苦,末由趨承,臣罪至此,尤萬萬矣。玆敢不避煩猥,更申前懇,仍暴病重實狀,冀蒙矜諒。伏乞聖明,亟削臣本兼諸任,且治臣違慢之罪,俾令獄囚無滯,私分粗安事。入啓。答曰,省疏具悉。前疏之批,已諭予意,須勿固辭,速出行公。
文學洪好人疏曰,伏以,臣猥以空疎,濫蒙鴻造,前後忝竊,罔非踰分,涓埃蔑效,愧懼恒切。雖職在郞署,猶懼其不能稱,而春坊新除之命,忽及於千萬夢寐之外,臣誠驚惶罔措,不知置身之所也。顧念胄筵侍講,其責不輕,若非通經博學望實素孚者,決難一日冒據,而況當此愼揀宮僚之日,如臣顓蒙,其何敢苟然充數,以玷淸選,厚招譏議也哉?且臣昨年,忝居憲職,猥上一疏略暴區區之忱,兼陳李東彦事,及承未安之批,引避退待,而正言李承源,拈出臣疏中數句語,勒成駁遞之目,初以爲未覈之獄,直敢伸冤,已極無嚴,末乃結之以遮掩營護,猥屑苟且,用意深緊,遣辭危險,人之爲言,胡至於此哉?追惟至今,不覺駭懍,數字缺呶呶於經年之後,而其所詆斥,不比尋常,則臣安得默然而已乎?噫,東彦之獄,若自朝家,明賜究竟,則請伸之說,何由而發哉?惟其獄未究覈,含冤而死,置於暗昧之科,終無伸理之路,臣疏所陳,蓋欲詳覈事情,明賜處分,以爲絶疑惑伸冤枉之地,而强謂之直請伸冤,而加之以無嚴之目者,實是常情之外,而至於遮掩營護等說,尤有所不然者。臣果與東彦,雖有疎族之分,生不接慇懃之歡,死不與執紼之列者,是臣據實直陳而已。初非自證公言之計,則何嘗有猥屑苟且之跡,而諫官之持此抉摘,以爲論臣之欛柄,自不覺其迎合時好,持論不公之歸,誠可笑而不足辨也。雖然旣被其無限非斥,則臣何可諉以事在旣往,而不恤人言,冒進榮次乎?且臣老母,宿病沈篤,委身牀第,轉側須人,已閱四載,而飮啖專廢,藥餌爲命,近又添傷於三冬酷寒之餘,所患諸症,一倍危苦,無他救護之人,臣獨自扶將,晷刻難捨,以此情理,斷無離側就直之望,玆敢疾聲呼龥於天地父母之前。伏乞聖慈,察臣才分之不稱,諒臣情勢之難强,特許遞改,俾得專意救護母病,以伸至情,以謝人言,千萬幸甚。無任屛營祈懇之至。謹昧死以聞。答曰,省疏具悉。爾其勿辭,救護母病。
修撰李眞儉疏曰,伏以,臣頃忝館職,累違召命,自速對吏,終至坐罷者,雖出於萬不獲已,而至今思之,惶愧未已。日昨,往省病父於廣州府任所矣,以伯父窆事之迫近,昨始入京,新除之命,又下於夢寐之外,臣當感激鴻恩,趨造祗謝,而第臣從前推緘之未勘者,不啻一二,則當此臺啓請飭之日,何敢帶推晏然於榮次乎?且臣伏見前承旨李觀命疏本,劾論新錄中數臣,妄自題品,一筆句斷,乃加以怪駭不近似之目,隨意凌踏,無復顧藉,臣驟見而駭惋,諦視而愧恧。惟此三臣,爲殿下任使者,久矣,本末長短,想皆涇渭於聖衷,而批旨旣已洞斥,前後諸臣之章奏,亦皆辨釋無餘,則臣不必更爲疊牀之語,以益紛鬧,而第臣區區私義,誠有所跼蹙不自安者。臣之駑劣,最居人下,金華玉署,非臣蹤跡之所可蹈,而徒藉世蔭,猥忝榮選,其萬萬不似之狀,臣實自知,文學才識,臣不如李廷濟,峻直風裁,臣不如金始煥,忠信篤確,臣不如鄭纘先,則雖幸見漏於彼之指摘中,臣以同錄之人,何敢自以爲獨稱於是選,揚揚冒居於論思之地乎?況彼一篇主意,專出於伐異,洗瘢求痕,必欲擊逐一時名勝者,其心所在,不但在於三臣,實在於不滿新錄,則臣豈專昧自處之道,淟涊冒居,以乖士大夫進退之義哉?臣方自謀之不暇,則其疏是非,非臣所敢言,而臣所慨然者,近來黨弊日痼,風習不美,日夜之所經營,惟在於排擊異己,惹起風波,而其設計之巧密,用意之深刻,至於觀命之疏而極矣。首尾命意,廣設機穽,歷論朝臣,殆無完人,以此手段,雖謂之一網打盡,可也。榮途揀選,惟當一付公議,而若或有不協於意欲,則挾偏私之好惡,較彼此之多少,終必沮戱於事過之後,是豈淸朝之美事?況評題人物,自非高眼之大過人者,固難容易下得,未知觀命之重厚敏達,獨超一世,介操潔行,自檢無愧,有能壓倒同朝,作此傍若無人之擧耶?諸臣,必將過爲自靖之計,皆思斂避撕捱,而當此黨伐日甚之時,若以一人挾私之言,輒皆舍之,則此不但適中其願而已,臣恐殿下之朝廷,將至空虛,無復有任使者矣。臣竊爲聖朝憂之,其疏中沁築一款,朝臣論議,亦多不一,謂之宜築者小,而不宜築者居多,此則蓋慮其民困歲飢,時屈擧贏而然也。向者,兩宰臣之疏,其言儘好,宜聖上之採納而殿下,決於片言之間,不復廣詢,斷然徑築,實非謀事謹始之道,故臣竊欲以愚淺之見,一陳於前而未得間矣。然其宜築云者,公也非私,不宜築云者,亦公也。但當以公心進公言,不害爲曰可曰否之義,而今觀命之疏,則舍其公心,逞其私意,乘此一事,欲售沮擊之計,至以功利之說,勒加於任事之臣,有若迎合上意,希功徼賞者然,噫嘻亦甚矣。此豈平心論思之道乎?臣重爲之嘅然也。見今僚員,皆以此爲難進之端,終至違牌坐罷,則臣之獨難冒當,於此益決矣。伏乞聖慈,特諒臣情勢之難安,亟許鐫遞,以安私分,不勝幸甚。臣無任屛營祈懇之至,謹昩死以聞。答曰,省疏具悉。伐異之論,斷非公心,爾無可嫌,從速察職。
獻納李世最疏曰,伏以,臣才疎分賤,而遍歷華要,恩深寵渥,而無補涓埃,區區所自勉而爲萬一酬報之圖者,惟在於筋力奔走,而不幸痼疾在身,乍歇旋劇,前後陪從之班,俱未趨參,新除祗肅之後,徒事引避,跡涉偃蹇,罪積瘝曠,已不勝其惶愧靡容,而況當承宣疏斥,新錄館僚,擧皆引咎之日,尤不敢晏然仍冒,就職之後,宜卽自列,而强疾趨承,不耐久坐,未免徑退,今始疏龥,冞增悚惕。伏乞聖慈,俯賜諒察,將臣本兼諸任,亟許鐫遞,仍治臣誤薦之罪,以安微分,以謝人言,不勝幸甚。且臣於前承旨李觀命之疏,不能無慨然於心者,玆敢附陳焉。夫禮記類編,纂述本意,已悉於大臣疏本,臣不敢更煩提論,而雖以序文所謂,魏徵著類禮二十卷,朱子有所稱述,名以類編,亦此意也之一句語觀之,不過竊附於魏徵著述之事,而亦以歸重於朱子之有所稱述,其無一毫慢侮之意,此可見矣。或謂之顯有不信本旨底意,或謂之欲爭輝於日月,事涉臆逆,語甚張大,直驅之於誣侮先賢之科,而末乃以異言節之,吁亦甚矣。且此書之寫進,始因辛巳年間,玉堂之陳請,觀命之居館職,前後最多,亦必有耳目所及,而終無一言辨斥,乘機闖發,適在今日,論非就事,意在攻人,似與向來所構成敲撼之言,一串貫來,臣竊爲淸朝諫官,惜此手段也。至若儒臣伸救之疏,尤有所未解者。旣曰不見全文,未詳如何,而今以觀命之疏見之云者,莫分在我之黑白,只憑他人之唇舌,若非糢糊殆近假飾,論思之體,殊欠明白,而不敢妄刪之說,歸之外面,無限傾陷之言,許以衛道,誣侮先賢之罪,果將歸誰,而乃反以少無他意等語,游辭救解?此正所謂操網入湖,而曰我非德者也。江都形便,臣固未諳,而地勢狹小,旣非退守之所,則更築內城,元不緊急云者,甲者之論也。他日緩急之用,亦不可捨此他求,則一依宮城之制,小有捍蔽,不害爲牖戶綢繆之圖者,乙者之說也。甲乙所爭,固當在於可築不可築之間,而乃以銳意擔當,功利日進等不好題目,備加侵斥,必欲使人不安其位著,此等事爲,亦不免於黨伐之際,他尙何說哉?兩兼提擧,固是極選,而比間見帶之人,文望見推於自在韋布之時,才諝著稱於歷試外蕃之日,資望素輕,已非公言,而必以奔趨勢途等汚衊之言,橫加於淸名之士者,不有積撼深怒,宜不至此,無乃主張時論之家,通塞惟意,而入佐銓地之初,有所觸忤而然耶?至於玉堂完錄,臣方引罪,而亦有不可不辨者,玆三臣者之被選,實循一時公議,今不欲較絜長短,與爭可否,而三臣之出入言地,亦已屢矣。持論不苟,見嫉最甚,獨被鋒鏑者,安知不由於此,而慢辭題評句節,平生黨習所痼,不暇擇發,論人平允之道,恐不可責之於此也。且其疏中,兇逆之甥云云者,卽指藝苑新薦趙翼命而發也。舅甥之間,自與先累不同,而我朝舊例,亦有可據,苟其人之可用,顧何所不可,而必欲以此,枳塞淸途,雖以去一異己爲快,獨不念重貽無窮之弊於用人之際耶?噫,生乎今之世,尠或得免於標榜之來,而黨論之爲國家必亡之禍者,無〈論〉愚智皆知之,此殿下所以深加痛惡,屢發於辭旨之間者也。史稱,去河北賊易,去朝廷朋黨難,朋黨之難去,自古而然。蓋言議施措之間,不無同異,而互指爲黨,眞僞易眩,今若不思其本,而惟以去朋黨爲務,殆與反鏡索照者類,而若其本分,只在於公私是非之間,其言公而是,則雖曰黨論,何害於事,其言私而非,則雖非黨論,不可不斥而遠之,其所以辨別於公私是非之間者,不外乎殿下之執中建極之道。伏惟聖明,竝賜裁擇焉。臣無任屛營祈懇之至。謹昧死以聞。答曰,省疏具悉。李觀命疏語之不美,予已洞燭,而疏末所陳,大意固好矣。爾其勿辭,從速察職。
副修撰宋正明箚曰,伏以掌令尹會,大司憲李廷謙,持平金東弼,獻納李世最,正言具萬理,持平李世德,避辭見上竝引嫌而退。當初陳白,意在申明,筵奏上敎,何必深嫌?嫌難處置,其勢固然,不可以此,輕遞言官。帶推行公,旣有近例,以此引嫌,無已太過。請掌令尹會,大司憲李廷謙,持平金東弼,正言具萬理,持平李世德,獻納李世最,竝命出仕。取進止。答曰,依啓。以上燼餘
上在昌德宮。停常參·經筵。
下直,蔥嶺萬戶李智憲,西平萬戶林澤輝。
李師尙啓曰,大司憲李廷謙,掌令尹會,持平李世德·金東弼呈辭,執義趙道彬,掌令洪重周在外,今日,以監察茶時之意,敢啓。傳曰,知道。
又啓曰,備邊司郞廳來言,今日,賓廳坐起日次,而大臣有故,不得來會云矣。敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
以忠淸監司,以永春等官居奴太雄等八名,燒死事狀啓,傳于李師尙曰,燒死人等,令本道,恤典擧行。
有政。吏批,行判書趙相愚病,參判李墪進,參議未差,同副承旨李師尙進。
兵批,行判書李寅燁病,參判洪璛,外司軍士點考坐起進,參議許墀進,參知趙泰老式暇,同副承旨李師尙進。
吏批啓曰,判書趙相愚病不來,參議未差,小臣獨政未安,何以爲之?敢稟。傳曰,仍爲之。
又啓曰,大司諫,今方差出,時推人員竝擬,何如?傳曰,允。
吏批,以尹星駿爲大司諫,許墀爲城川府使,趙泰東爲禮曹參議,洪廷弼爲兵曹正郞,李頤晩爲輔德,李廣道爲自如察訪,金演爲都承旨,李格爲學錄。
兵批,以權尙游爲副護軍,李增祿爲副司正。
兪命雄,以弘文館言啓曰,本館僚員之苟簡,未有甚於近日。上下番入直之外,輪替無人,校理鄭栻受由,已過累日,修撰李眞儉,疏批已下,竝卽牌招察任,何如?傳曰,允。
又啓曰,右副承旨李震壽,同姓三寸姪女幼學崔尙遠妻孺人李氏身死,服制出嫁降等,已行四日,出仕,何如?傳曰,允。
以修撰李眞儉牌不進罷職傳旨,傳于兪命雄曰,推考傳旨捧入。
假注書張宇龜啓曰,臣承命馳往于忠淸道尼山酉峯村議政府右議政尹拯所住處,傳宣聖旨,則以爲伏以臣於去臘月,傳諭史官回還之後,卽當冒死申龥,而疾病纏綿,精神昏昧,遷就至今,不但以煩瀆爲懼而已。卽於千萬不意,史官又臨,諭以萬萬分外寵旨,不勝驚惶悸恐,震悼隕越之至。噫,臣之屛伏庸陋之本分,癃殘垂死之實狀,竊惟天鑑,旣已洞燭,而實亦同朝之所共知也。今乃自下擬之,自上命之,使國家卜相重事,不免歸於虛地,中外聽聞,豈不駭怪?況臣螻蟻微物,溝壑賤分,身伏圭竇,位躋鼎足,古今天下,寧有是事?臣今陳章控免,亦所不敢,只得縮伏私次,恭竢處分。惟伏祝聖慈,上念王朝擧措之重大,俯察微臣情迹之窮迫,亟賜改正,毋令留時引日,以滋四方之惑,公私千萬幸甚。臣猝承隆異之命,精魂隕穫,末由畢龥,無任伏地戰慄之至云矣,敢啓。傳曰,知道。
領議政崔錫鼎疏曰,伏以,臣橫遭人言之詆斥,敢以一疏,略有辨暴,聖批開釋,不啻勤摰,而區區情勢,有不敢因仍冒居於職次,兼且疾病添劇,不得不爲尋單請急之計。不意特遣近侍,敦諭聖旨,恩出格外,慰勉備至,臣誠惶感,繼以涕淚,不知所以容措也。噫,臣之前後跋疐,凡幾遭矣。自臣之忝當首席,一擧措一言動,無不受人訾議,其辱身名而損體面,亦已多矣。及至今日,事端又別,編摩經籍,固不干於世事朝論,而其纂定意義,又皆竊取於先賢,官印廣布,十年于玆,公頒私藏,衆目皆覩,非若隱昧難明之事,則費心吹洗,至登章牘,又加以誣聖侮賢之名,實亦常情始料之所不到也。然其爲說,至以背馳朱子,流血千里爲言,驚心駭矚,誠有不敢一日自安者,而論思之地,換面迭攻,辭意抑揚,論斥非常,難安之端,於是一倍,其何敢徒恃寵靈,從他罵詈,仍據具瞻之位,重速忘廉之誚也哉?前秋承命之後,卽遭橫逆,而聖眷旣異常例,私義有難膠守,黽勉就列,計非獲已。只俟僚席備員,擬上釋負之請,仍循荏苒,式至于今,枚卜纔過,嘖言遽至,狼狽顚頓,貽辱淸朝,此皆臣之罪也。情地之臲卼,旣如所陳,雖蒙恩命之鄭重,萬無趨承之望。伏乞聖明,特回淵照,亟允所辭,俾私分粗安,朝體無霣,千萬幸甚。臣無任惶隕祈懇之至。謹昧死以聞。答曰,省疏具悉卿懇。日昨疏批,備悉至意,而情志不孚,巽牘繼上,缺然且慙,無以爲諭。卿其念國勢朝象之無一可恃,此等傾軋之論,勿之介懷,卽起視事,毋孤予思想之心。仍傳曰,遣史官傳諭。
大司憲李廷謙疏曰,伏以,近以推勘一事,臺閣之上,引避紛然,臣亦隨而自列,輒瀆宸嚴,雖緣事勢之不獲已,冒煩之罪,在所難逃,縮伏惶悚之中,前承旨李觀命之疏,惹起鬧端,退待多日,昨始處置,黽勉承牌,而其疏所論翰薦一款,至謂之可否之地,喑無一言,臣曾忝史官,新薦之時,例爲與聞,則臣安得默然而已乎?逆家之甥,本不在收司之科,而自古及今,未嘗有拘礙仕路者,今此被薦人趙翼命,妙年決科,作人英明,以其門閥才華,發軔之始,宜入翰苑,非惟臣許可,回薦輪問之際,無一人異辭,得人於斯,公議可見。況以我朝故事言之,趙重呂,逆魁之甥也,玉署臺省,舊秩自如,曾未聞枳塞淸塗,而觀命創出無稽之言,欲施法外之罰,抑何故也?此則臣旣以參聞之人,自不得不辨破,而於其原疏中數條,抑有所慨然於心者。臣與前參議李濟,自少慣識,以其平日確守之操,反被意外汚衊之名,四字之目,便是別人題評也,無乃彼此素昧,影響逈絶而然耶?論人之道,不當如是舛盭也。濟之出入近班,已有年所,伏想殿下,於濟之爲人,洞察無餘,則只斥其指擬之乖謬可也,而殿下,惡其偏事伐異,因以遷怒,提出戚里兄弟,顯示左右,有所抑揚,豈非未安之甚者乎?沁都形便,臣未嘗歷覽,子城之修築,固未知利害之如何,而脫有外憂,擬爲依歸之所,則任事之臣,慮在陰雨,承命經營,固知其爲國,非爲私也。第歲饑民窮,糧械不備,初不廣詢,論議不一,各陳所見,務歸便當,如李晩成之直諫事勢,論列纖悉,則未爲不可,而今乃雜陳功利之說,有若興事徼功,銳意規利者然,以爲脅持之計,實非攻其事無攻其人之義,吁亦異矣。至於禮記類編,大臣旣已自辨,聖批亦爲洞釋,臣不必贅附管見。以資唇舌,而其書刊布有年,人皆見之矣。其類分節,實從朱子經傳通解之書,而或述程子之緖論,或取先正之微意,則抉摘成罪,固非常情之所及,至其中間章次,合竝附說等云者,亦多出程·朱舊說,其意不過爲發明表章而已,非有己見之妄附,而今乃不究其志,抑勒爲說,求罪於無過之地,直驅之於誣聖侮賢之科,誠亦可笑。若必爲如此深文,則如先儒所纂輯心經·大學衍義·聖學輯要等書,亦皆可以爲罪矣,豈料聖世,乃有此等議論耶?噫嚱,甲乙相爭,是非靡定,朝論漸乖,國體日卑,一二柄用之臣,猶當做事,則草野幺麽之輩,闖發換出,投疏構罪,擯斥而後已,此誠今日之痼弊,而足爲亡國之兆朕,臣嘗痛惋於此矣。類編刊行之初,臣傳聞年少士子輩,又欲摘抉文字,粧撰論議,將有陳章攻斥之擧矣。其事久而不出,意謂彼此相阻,情志不孚,不根之言,從中而起矣,實不料此疏,竟出於觀命之手也。噫,觀命地望名論,果如何,而不顧有識之譏笑,乃爲此不韙之擧耶?臣竊惜之。臣久叨匪據,一言蔑效,徒煩引避,愧懼冞切,當此論議層生,止泊無期,職忝言責,不勝憂慨之忱,附陳所懷,仰徹冕旒之下,惟聖明之省察焉。臣治疏將上之際,伏聞諫臣之疏先徹,而大義則同,不當爲疊牀之言,而翰薦一事,有不容終無一言可辨者,荐瀆宸聽,尤增死罪。臣無任惶悚屛營之至。謹昧死以聞。答曰,省疏具悉。諫臣疏批,已諭予意,而翰薦事,卿之所論,亦甚得宜也。
司果李觀命疏曰,伏以,臣不量時宜,妄陳一疏,及承聖批,辭意嚴峻,誨責諄切,已不勝惶悚,而大臣諸臣之疏,相繼迭攻,臣豈無一二可辨者,而縮伏俟譴之不暇,其何敢唐突陳暴,以添罪戾,而今有私心痛迫,不得不自暴者。伏見兵曹判書李寅燁之疏,攻臣而不足,乃擧先臣章牘文字,以爲鉗制之資,且快憤詈之心,臣於是,隕心愕眙,誠不料世道之至此也。玆敢不避猥越,瀝血呼龥,以冀聖明之垂諒焉。臣之先臣,曾於癸亥,受任江都,深慮守禦之疎虞,備論兩城之當築,屬島之設鎭,而至於內城,則其時廟堂,方欲措置,故疏中有欲請未暇之語矣。其後還朝上箚,更申前說,而乃曰,江都外援,如白馬·文殊,最爲緊重,築城儲穀,皆不可緩,然有難一時竝擧,待時區劃,固無不可云云,則其於江都形便得失,雖言之詳備,而其不事汲汲,而審量緩急,從便制置之意,蓋可見矣。今臣疏所論,則不是專指江都,當此民窮財竭,災異孔慘之日,不思鞏固根本之道,惟以關防爲急,嶺南之鳥嶺,海西之棘城,功費甚鉅,完了無日,而沁築之役,又方張矣。噫,以蕞爾之國,哀痛之儲,雖萬不可已之事,蓄力省用,相時以動,猶懼不贍,況諸處鉅役,一時竝興者乎?臣疏所謂版鍤之役,中外繹騷,興作無漸,國力先竭者,正指此也。沁城之議,初不拈出爲言,則寅燁,非不知臣疏本意,而以不暇考檢先輩長者遺論等語,捚闔爲說,操切太急,吁亦甚矣。臣亦嘗聞寅燁,論江都事矣,寅燁謂外議,雖以我爲主張,吾亦非自信,特聖意堅定,不敢違覆云。夫當國主事之臣,不諒時勢,不顧是非,惟事將順,果可得事君之體,而況力請於前,以體聖上陰雨之念,出順於外,以解群下時屈之譏,至誠憂國者之言,若是其相戾,何哉?若其功利之說,則臣聞寅燁,於筵中城役議定之日,乃以別蓄三萬斛穀,以待不時之需云,府庫之物,初非鬼輸,亦非羡餘,則獵此爲功者,非功利而何?雖然臣之不肖無狀,徒懷願忠之誠,略陳狂瞽之說,而觸忤貴臣,備受詆斥,至引先事,以證其言,此固搢紳之所深恥者,而況其所稱引,亦不盡暴先臣之意,其待時區劃之語,則隱而不彰,形便得失之論,則藉以爲重,而使臣竝論中外,憂慨時勢之言,歸之於違先論訾舊劃之地。凡今之人,孰無父母,而以此加人,其亦忍矣。臣旣乏塵露之酬,徒貽家庭之羞,將何顔面,更廁於士大夫之列乎?伏乞天地父母,特加睿照,深察先臣平日所言,皆有本末,不如今日有司之所設施者,且治臣不忠不孝之罪,刊名朝籍,以安私分,不勝幸甚。臣無任崩隕戰灼之至。謹昧死以聞。答曰,省疏具悉。兵判疏中所云,少無鉗制憤詈底意思,而爾托以伸辨,益肆詆斥,誠可駭然也。以上燼餘
上在昌德宮。停常參·經筵。
李師尙啓曰,大司憲李廷謙,掌令尹會,持平李世德·金東弼呈辭,執義趙道彬,掌令洪重周在外,今日,以監察茶時之意,敢啓。傳曰,知道。
李師尙,以戶曹言啓曰,領議政崔錫鼎,來二月朔頒料,依傳敎,令倉官輸送,則辭而不受云。係是大臣祿俸,何以爲之?敢稟。傳曰,更爲輸送。
李師尙,以御營廳郞廳以都提調意啓曰,今此下番別馬隊別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
李師尙,以御營廳郞廳以都提調意啓曰,本廳屬海西十三番別馬隊五十六名,已爲逢點整齊矣。來二月初一日,與東營入直十二番別馬隊替代後,舊軍放送之意,敢啓。傳曰,知道。
李師尙,以兵曹言啓曰,卽接北所衛將所報,則通化門北邊外墻三間許,今日頹落云。令紫門監,爲先把子圍排,集春營入直砲手二十名除出,限修築間,守直之意,敢啓。傳曰,知道。
以領議政崔錫鼎再度呈辭,傳于兪命雄曰,不允批答。
兪命雄,以弘文館言啓曰,修撰李眞儉,旣有只推之命,更爲牌招察任,何如?傳曰,允。
李師尙,以禁衛營言啓曰,八番海西別驍衛五十六名,步軍標下一名,已爲點閱整齊,來二月初一日,與本營入直別驍衛,依例替代後,舊軍放送之意,敢啓。傳曰,知道。
李善溥疏曰,伏以,臣於前冬,蒙被恩私,獲遞藩宣重任之後,狗馬之疾,兩朔濱危,生還京輦,莫非天幸,而寒程撼頓,致傷尤重,蟄伏度日,虛帶職名。至如朝參擧動,太廟祗謁之時,亦未得一望淸光於經歲離違之餘,罪戾實多,私悃冞切。竢得少間,力疾出肅,仍參一二開坐者,只欲少伸分義而己,非敢爲久淹縻祿計也。不意玆際,移授本職,召牌狎至,惶恐感激,不敢不黽勉趨謝,而纔經死病,羸敗已甚,少有動作,虛汗如瀉,加以兩足肉刺疼痛之症,一時交劇,行步蹣跚,起居須人,在院同僚,無不憐悶。以此病狀,決難一日冒居於夙夜之地,陳章丐免,勢所不已。抑臣之待罪湖臬也,得見宣惠廳關文,有大同儲置米,令都事摘奸之事,而抽栍六邑,各在左右道一隅,往來廚傳,多有弊端。臣之右巡,適在其時,故與都事相議,使之往審左道,臣則右道檢田之路,兼爲摘奸而來,收聚彼此所錄,具由馳啓矣。卽見該廳覆奏,以成冊中戰船儲置米,不爲擧論之故,分付本道,發緘於都事,臣於是不勝瞿然慙恧之至。槪當其時,該廳關文之聲息,早已傳播遠近,各邑無不整齊待候,抽栍反庫,少無欠縮,戰船儲置,亦皆然矣,而文書修正之日,不復細檢節目,只以大同儲置爲重,戰船米則全然落書,此臣倥傯酬應中,昏謬忘却之致也。且所謂戰船儲置,本非左道所有,只在於臣所摘奸右道沿海之邑,則疎漏之失,實在臣身,而問備之罰,替及於都事,揆以事理廉隅,俱極未安,臣何敢泯默,晏然不爲之自首乎?伏乞聖明,諒臣病重難强之狀,察臣臨事不審之失,亟賜先罷臣職,仍命勘臣罪罰,俾安私分,且伸公法,不勝幸甚。答曰,省疏具悉。爾其勿辭,從速察職。
左議政李頤命疏曰,伏以,臣欲更暴危懇,則瀆冒是懼,欲冒沒承當,則思量已審,泯蹙四五日,兢惶煎灼,眠食且幾廢矣。天鑑高懸,萬物皆覩,而獨臣崩迫之情,未蒙矜憐,此臣平日,不以至誠事君之罪也。然臣之所自龥者,其言固不切,而聖明,容有未盡俯察,玆敢冒死疾聲而號,違命之誅,萬死不辭。嗚呼,殿下,以今日爲何等時,以臣爲何如人,重授大任,不復顧慮,自誤人主之職,以失四方之望耶?近者,水旱連年,寒暑失候,星虹作乖,震雹不時,山木多蝗,海水無魚,陰陽之變若此,以臣微誠,何以和之?乾剛日亢,謙言不聞,皇極不建,淫朋日滋,儉德未昭,侈俗滅義,袞職之闕若此,以臣蔑學,何以補之?飢疫流行,札瘥無數,征斂日甚,怨詈朋興,生理斷絶,盜賊歲滋,邦本之瘁若此,以臣薄德,何以固之?士論橫潰,朝風漸薄,義理湮晦,廉恥全喪,紀綱不張,私意公行,四方之本若此,以臣輕望,何以鎭之?訏謨莫定,命令無信,軍國之事,棼如亂絲,漕法更新,海防復舊,而尙多難行之節,西賦纔變,東田方量,而俱是未了之政,以臣庸才,何以整之?況弱國多憂,四境風寒,防之則竭國力而不足,置之則何所往而無恐?如不欲諉之以無可奈何,則必得股肱之良,爲衆人所信服者,使之和朝廷集人才,革弊政救民生,得其親上死長之心,作我金湯,惟此一事,可以無患,而顧臣弱冠備禁近,顚髮今已種種,聖明已察其身事本末矣,此豈臣所可企期於夢寐者哉?惟以曾受謬恩,今在當階之故,乃復代匱塡虛而已,則非殿下所以共天位治天職之道也。且臣深有所不敢安者。人才旣不可借於異代,亦宜愼揀於已試之中,卽今原任諸臣,多臣之先進,若其人望,臣不可同日而語矣。前任二相,以一時小難安之情,豈宜必遞,而竝許其辭,今雖復申前命,可也。至若在外二相,或所被人言,出於排軋,而尙不盡禮召收,久閑於田野,或自鳴至冤,直暴衷曲,而嚴責非常,一斥不復,昔進今亡,前聖之所發歎,虛老多年,公議之所深惜,而獨使萬萬不似之臣,再叨匪據,臣之私心,寧不自愧,而物情之未允,理宜必有,令臣若冒沒承當,顯受人嗤點,聖明,雖欲曲庇,又不可得也。凡人主之使臣,亦有禮焉,若其不諒情實,徒事督迫,非禮下之仁也,又何必待其情不可抗顔,病不可運身而後,方許其退也?知難止足,卽古人之所勉,讓位推賢,亦臣子之效忠,聖明,苟以此許臣特允至懇,豈但臣一身之大榮耀?亦可以礪一世士夫之常節,國家終受其益也。伏乞聖明,深察臣肝膈之言,亟許臣職名,改卜於諸大臣中,國事幸甚。臣無任懇迫祈祝之至。謹昧死以聞。答曰,省疏具悉卿懇。已諭予意,復何多誥?頃年大臣疏語,可謂非常,而反以批旨爲非常,予實未解也。卿其宜速視事,以副予望。仍傳曰,遣史官傳諭。以上燼餘
上在昌德宮。停常參·經筵。
下直,襄陽府使李海朝,洪州牧使李㙫,彌串僉使金迪,木浦萬戶安尙輝,保山萬戶金九三。
午時,日暈。未時,日暈兩珥,暈上有冠,暈下有履,左右有戟,色皆內赤外靑,白氣如虹,出自兩珥,逶迤暈北,良久乃滅。申時,日暈左珥。
李師尙啓曰,吏曹郞廳來言,承旨有闕,政事,何以爲之?敢稟。傳曰,明日爲之。
又以戶曹言啓曰,領議政崔錫鼎,二月朔頒料,依傳敎更爲輸送,則以爲,伏承更爲輸送之命,惶感則深,而所遭人言,不是等閑,方在連章請急之中,不敢晏然承受,又爲不受云。係是大臣祿俸,何以爲之?敢稟。傳曰,更爲輸送。
又以戶曹言啓曰,故內官宋相殷,以徽陵侍陵官,恩賜田畓,尙未準受矣,慶尙道宜寧縣稅外官屯田畓,竝三十負九束,望呈願受,依例折給,何如?傳曰,允。
以備忘記,傳于任舜元曰,今下弓矢,彌串僉使金迪,保山萬戶金九三等處,給送。
金演啓曰,正言趙錫命,除授已過四朔,而尙未署經,兩司當爲合坐,而諫院無行公之員,除未肅拜呈告受由人員外,竝卽牌招,使之署經,何如?傳曰,允。
傳于兪命雄曰,召對爲之。
大司憲李廷謙,持平金東弼啓曰,請還收殺妻與子罪人車莫男減死定配之命。措語見上又啓曰,請還收殺人罪人崔元立減死定配之命事。措辭見上新啓,近來國綱解弛,人不畏法,識者之寒心久矣。臣等,伏聞頃日將臣之以病在告也,有遣御醫看病之命,而醫官鄭斗俊,偃臥其家,不卽奉行,替人傳語於將臣,使之送肩輿擡去,及其日晩之後,始乃緩緩來過,伊日候病將校,莫不齊憤而駭惋云矣。夫閭巷病人之告醫求救,不卽往治者,許病家陳告治罪,載在法典,而況特命看病於卿宰之臣,事體尤重,則幺麽醫官,何敢乃爾耶?其慢君命蔑事體之罪,不可不懲,請醫官鄭斗俊,拿問定罪。新除授執義趙道彬,時在京畿衿川地,掌令洪重周,時在忠淸道忠州地,請竝斯速乘馹上來事,下諭。答曰,不允。拿問事及下諭事,依啓。
領議政崔錫鼎再度呈辭不允批答,王若曰,恩批載宣,旣予志之敷告,遜牘繼至,胡卿辭之屢煩?豈誠意有未孚歟?今去就不容遽爾。念予不穀,遭時孔艱,以言于天災,則陰虹迭貫於兩曜,以言乎時象,則風波日起於同朝,敬畏之誠雖勤,而感應愈邈,勅勵之旨屢降,而寅協無聞。念國勢凜乎其危,顧廷臣疇與共濟?惟卿最著忠藎,故予常篤倚毗,知卿之至誠苦心,恒眷眷於體國,若卿之英猷敏識,允恢恢於經邦。李文靖之累入中書,未嘗害物,姚元崇之獨決庶務,爭稱救時,由予眷待之冞隆,致人忌嫉之最甚,前後之跋疐相續,卿固喜慍不形,朝著之黨伐日深。予則慨惋常切,矧今人言之構捏,益見世道之險巇,摭其編禮之書,必欲斷斷求罪,加以誣聖之目,固知萬萬無情,章牘之援據其明,予已洞悉,批旨之開釋備至,卿豈深嫌?曾無足以介懷,胡遽至於引疾?因少嫌而必退,適中其傾軋之心,俾寡躬而獨憂,恐有乖休戚之義,予固無允副之理,卿可以盡瘁爲期。於戱,民生有塡壑之憂,政急方春之賑,國勢無稅駕之所,曷堪中夜之嘆?當是時所賴惟卿,顧元老奚忍捨我,須體至意,亟斷來章。所辭宜不允,故玆敎示,想宜知悉。知製敎宋正明製進
輔德李頤晩上疏。大槪,原本缺彈墨未乾,恩除遽及,揆以廉義,已難冒進,而且臣素患痰疾,觸感添劇,旬月之內,斷無供職之望,悉暴情病,冀蒙鐫遞,以安微分,不勝幸甚事。入啓。答曰,省疏具悉。爾其勿辭,從速察職。
兵曹判書李寅燁疏曰,伏以,臣身名僇辱,蹤跡兢危,冒死陳龥,披露肝膈,以冀聖明之有以矜照,而夬許斥退也。伏承聖批,恩諭隆摯,憐臣之每遭人言,歎臣之不專職事,所以開示聖心,慰諭微臣者,逈出常倫,其丁寧懇惻之旨,眞可以感豚魚而泣鬼神矣。不審螻蟻賤品,何以得此曠世之異數也?拜稽莊誦,感淚如瀉,誠不知死所也。至於至誠憂國之敎,尤非臣所敢承當,慙惶悸恐,益無所喩。噫,臣愚不曉時勢之可否,徒以憂虞之切,妄贅陰雨之計,非不知時屈擧嬴之爲難,而凶歲興役,旣有古人之已事,事變不測,亦難拱手而坐待,愚昧之甚,或意固邦保民,竝行而不相悖,誠不料此事,轉輾爲功利之說,迎合之罪也。然臣行義不孚於同朝,擧措未免於顚率,一言動一施爲,動被人指議,疑怒多端,詆讕交作,終使國家大擧,將至於壞了,此莫非臣罪也。念臣無才多病,早合退藏,而遲廻眷顧,未忍便訣者,非徒大恩之未報,永念時艱之溢目,以至于今日,而不戒已覆之轍,每觸傍伺之弩,顚頓狼狽,蓋無餘地矣。今計惟宜缷革職秩,斂遠朝行,杜門循省,塞兌安分,免爲人所賤惡,則庶幾於保完晩節,而今者非常之眷,愈益鄭重,賜之以溫旨,責之以行公,其所以寵遇臣者,適所以增臣之罪戾,此臣之夙宵危怵,不省所以處此身也。伏乞天地父母,曲加陶鎔,察臣瀝血之懇,准臣乞骸之請,俾臣得以歸守先人丘墓,毋嬰世禍,以沒餘齒,則死日生年,無非祝聖之時矣。臣又伏見司果李觀命疏本,則緣臣前疏中,引重先輩諸人之語,過生疑怒,盛氣詬罵,肆然噴薄於尺幅之間者,無非攻臣詆臣之言,臣誠駭歎也。觀命之前疏,以沁築之擧,以臣有若用意阿旨者然,故臣之前疏,只明諸人請築之論,同出於却顧長慮之議,而自暴夫陳請之本意而已。至於故判書李敏敍,揆劃排置,視他人尤詳,竝爲提引,而亦不曾擧名指斥,以傷大體,初無一言半辭侵逼之端,則觀命之陳章登辨,乃謂之私心痛迫,實亦意想之外,而指之爲鉗制憤罵者,抑何故哉?噫,試觀今日之時勢,其可從容暇豫,以聽其自然乎?可驚可愕之災,俱萃於一時,危亂之象,不形而著,綢繆之計,無一可恃。夫江都保障之重地也,雖在數十年前憂虞不急之時,前輩之建請施設,尙亦如此,及今凜凜之日,協贊修繕之事,不知胡大罪也,而惡言醜詆,亦欲驅諸不韙之地,誠莫曉其意之所在也。至於三萬斛穀云者,伊日筵臣,以爲領府事尹趾完,曾磨鍊所入財力,則不過三萬斛穀云云,故臣尾陳曰,春間以嶺南木三百同,作錢移下於三南貢物之價,前頭收租時,欲以三萬斛米,移送賑廳,而今此築役所費,若但爲三萬斛,則雖盡用其米,亦何惜之有云云,此則入侍諸臣,俱所參聽,焉敢誣也?若其不時之需云者,初非出於臣口者,而觀命於何聽聞,推演粧撰乃爾耶?藉令臣以別蓄穀物,以待不時爲言,積粟儲餉,有國所重,固不近似於功利,而況初無是語,而抑勒爲說,直加以功利之目,尤豈非可駭之甚耶?且其所謂入請於前,出順於外,噫,是何言耶?夫此城役,臣旣仰陳而得請,則歸之聖意之堅定,固私意之不敢出,而向者,工曹參判閔鎭遠,以宜令留守,從容設築之意,復達於前席,臣亦然之,繼有所陳,而聖上,以不可遷就爲敎,誠有得於事貴速成之義,故不復强請而退矣。人或問筵說,臣亦以此答之,今觀命所云,無乃以此捏合而爲說耶?況此城役,旣是緩急大計之所存,則臣方惟恐聖志之不堅定,其何可規免主張之名也哉?欲成迎合將順之罪而不得,則又欲歸之反覆撓攘之科,噫,亦甚矣。至其所謂興作無漸,國力先竭云者,不害爲推車之論,臣之前疏所云,若論城事之利病,時義之得失,夫誰曰不可者,正謂此也,而獨怪夫此事之主張,何與於功利,何涉於迎合耶?臣誠愚暗,終不知其何說也。顧臣無狀,致爲崇顯,絲毫蔑效,衅累徒積,瘡疣繼發,拳踢迭起,貽薦紳之羞,爲朝廷之辱者,非止一二,則速宜斥退賤臣,以安位著,以平物情,豈不公私俱得哉?卽伏見大臣疏本,則泝論今日弊源之際,臣亦有不敢晏然者,尤不可一日冒居職次也,決矣。伏乞聖明,亟允所請,以快人心,以靖私義,不勝大願。臣無任兢惶窘蹙,祈祝之至。謹昧死以聞。答曰,省疏具悉卿懇。日昨疏批,夫豈偶然?觀命再疏,尤可駭然,何必深嫌?卿其須勿固辭,安心行公。
未時,上御熙政堂,召對。入侍時,參贊官任舜元,侍講官趙泰億,檢討官宋正明,假注書李增祿,記注官南世珍,記事官申。
泰億進,讀節酌通編,自欽夫未發之論,至必有警乎熹之淺陋矣。上曰,下番讀之。正明進,讀自兩魏之分東則高歡,至意味浹洽,當稍見功耳。泰億曰,履踐二字,似是上下易次,誤刊。上曰,唯。泰億曰,愛子之子字,似是予字而誤刊。上曰,唯。泰億,釋文義曰,濂溪,論動靜,以靜爲主,胡寔,以動靜之外,別有靜爲主,故朱子分析明白矣。正明曰,第二章所謂感物而動,或善或惡,天理人慾之分也。聖人則與天地合其德,此是自上體認處也。上曰,唯。泰億曰,大有卦言,遏惡揚善,與書·論,性相近處矣。正明曰,無對云者,天理人慾爲對,善惡爲對,至如中國夷狄爲對,小人君子爲對,人君,惟當辨別公私善惡之如何,此實自上留念處也。六章所謂韓公,非唐臣韓愈,乃宋朝韓維,而道無眞假之言,見譏於程子矣。伊川所論眞靜兩字,亦自不同,朱子之辨白甚切矣。又曰,六章所謂平日有涵養之工,方能識得,若事至然後安排,則不及於事矣。心體虛靈,若或涵養,則性無不諧矣。如此處,自上益加猛省,宜矣。上曰,儒臣所達誠是,當加意焉。泰億曰,七章所謂感物而動性之欲者,專指此理之發而言者矣。正明曰,九章所謂天地萬物,與吾一體云者,言所以無不愛之義,比來民生飢饉,方當春和發育,此正議賑救民之時也。自上益加惻然之念,特軫賙賑之慮,宜矣。上曰,儒臣所達甚好,尤當留念矣。正明曰,十一章所謂中正和樂,廣大公平,則涵養之功,自在其中矣。泰億曰,中正和樂,則自然安排,安有側峻尖斜之患?此等處,自上尤當留意焉。上曰,當留念於儒臣之言。泰億曰,國家安危所係,宰執臺諫,不能理會,則朱子,不以出位謀政,爲不可矣。卽今黨論日盛,其所進言歸宿處,終歸於黨論,出一言,則朝廷便空,黨伐之禍,終必至於亡人國,此實深憂大惕處也。上曰,儒臣之言然矣。近來事多有慨然者,欲一言而未果矣。儒臣旣已發端,予將言之,近來黨論漸盛,月異而歲不同,朝廷不得半年安頓。頃日,李觀命之疏,實出於抉摘粧撰,專事標榜,此豈公心哉?其疏中有曰,唐虞吁咈,諸葛勤攻,而吁咈非所敢望,雖以諸葛亮之勤攻,若當此時,則必不能一出祁山,何可望六出乎?心中所存,不可隱諱於君臣之間,近來論議,有老少之異,所謂老字,緩厚之謂也,少字,峻激之謂也,而卽今老論,則抉摘粧撰,互相訿毁,少論,則持論頗寬,務爲保合,彼此懸殊。李觀命之疏一出,而玉堂,累日闕直,至於領相所撰類編,有何背馳於朱子之意,而加之以誣聖侮賢之目。都城議築時,則未聞有功利之說,及至沁都議築之後,托以功利之說,侵攻兵判,殆無餘地。若以事之是非,時之緩急言之,則夫誰曰不可,而此則專出於詆毁,予甚慨然,脫有警急前頭之憂,有不可勝言。日者吏判,以數臣靳點事,陳達而收用,則不但渠終不行公,必至於潰亂朝廷而後已,故予不得不如是矣,而但吏判之言,誠有所見,故因從其言矣。今復如此,實無善策。泰億曰,昨年殿下,下哀痛詔,深憂黨論之弊,至以情志之阻隔,黨論之故也,國事之泮渙,黨論之故也爲敎,在朝臣隣,孰不感動?信及豚魚,聖人有言,殿下,若能惕然奮發,建中建極,則必不有此患矣。上曰,頃年閔鎭東之彈劾尹趾仁事,實是構捏,予嘗痛惋矣。今者觀命,又有此疏,尤極駭然矣。泰億曰,殿下下敎,誠如慈父之敎子,在廷臣僚,倘聞此敎,孰不勅勵?黨論之禍,始於唐宋,君子以小人謂黨,小人以君子謂黨,自古人君,難於區別,然言者,或挾偏私,則以公察之,或有狂妄,則以恕容之而已。唐臣陸贄,亦有所云云矣。上曰,諫者之狂妄,明我之能恕,是唐臣陸贄之言耶?泰億曰,聖敎然矣。古語曰,親人不親,反其仁,禮人不答,反其敬,聖上惟當惕然自悟,勅勵群下,則庶無黨伐之患矣。上曰,卽今天災時變,疊見層生,民憂國計,無一可恃,故大辟之外,皆爲甄用,而一居言地,隨事譏切,朝廷少無寧日,何望其保合耶?一日二日,一年二年,若此不已,終至於何樣境界耶?舜元曰,聖上,每以朝著之不靖爲憂,而頃日李允文,論劾宋廷奎及姜鋧事,亦一搢紳間變怪,廷奎之貪墨苞饋等題目,全不近似,臺言雖如此,人孰信之?至以反接倒懸,施以治盜之刑爲言,他人妻妾間事,允文,旣非目覩,而作此萬不近理之說,尤極不美矣。上曰,近來彈文中,誠甚慘酷矣。舜元又曰,鋧之律己奉公,擧世所共知,而以受賂緩獄之說,白地構捏,此則聖鑑,旣已洞燭,今何必煩達乎?泰億曰,承旨所白廷奎事,今當拿問究覈,不須煩陳,而鋧則律己淸白,位至崇班,而以受賂枉法爲言,旣曰受賂枉法,則何以推考爲請耶?如此手段,誠甚不美矣。舜元曰,初啓則曰,密地圖生,避辭則曰,受賂枉法,其粧撰之態,有不可掩者矣。上曰,頃日筵中,已言此事矣。旣曰受賂枉法,則罰奚止於推考耶?大提學,因此辭免,尙不出仕,良可慨然。思之又思,保合實無善策。正明曰,去河北賊易,去朝廷朋黨難,實爲今日之道也。上曰,峻激論人之疏一出,則領相不入於其中者,鮮矣。久而不捨,有如諺所謂起埋火如是,而朝廷其能有鎭定之日耶?正明曰,今日聖敎,在外臣僚,倘或有聞,孰不欲仰體聖念?伏願聖上,建中建極,俾盡無偏之道。向日臺疏批旨中,有提起戚里兄弟事,隄防戚里,誠爲美事,而此則似出於聖心之遷怒,待臣之道,固不當如是矣。上曰,戚里兄弟,兼帶籌司,心常未穩矣。觀命疏中,有提起戚里之事,故批中又有所及,此固俗所謂醉中眞情發也,本非出於遷怒也。泰億曰,近來天災時變孔極,東海之水,甲串之渡,俱爲冰合,此則史冊所未有者。伏願殿下,無曰無可奈何,而益加奮勵,毋或怠惰。人言之來,明辨是非,務思調劑,俾進大同和平之域,則豈非大幸也哉?此等事,古昔先儒,皆責之於人君導迪之如何矣。上曰,儒臣所達切至,可不留念?諸臣退出。以上燼餘
上在昌德宮。停常參·經筵。
下直,珍山郡守李翼齡,洪川縣監李綏晩,臨陂縣監金昌說,新寧縣監金夏明,同福縣監呂必時,韓山郡守金浣,白峙僉使李檝,扶安縣監李夢相,柒原縣監李之章,豐德府使尹鼎和,天水僉使李晩章,赤梁僉使李碩培,花梁僉使柳興瑞,唐浦萬戶鄭東憲。
元聖兪啓曰,大司憲李廷謙,持平李世德·金東弼,呈辭,執義趙道彬,掌令洪重周在外,掌令尹會服制,今日,以監察茶時之意,敢啓。傳曰,知道。
任舜元,以都摠府言啓曰,今日入直軍士,中日習射,請出標信。傳曰,知道。
兪命雄,以弘文館言啓曰,本館上番副應敎臣趙泰億,以禁衛營郞廳,今日坐起時,晝仕出去之意,敢啓。傳曰,知道。
傳于李師尙曰,下直守令留待。
李師尙啓曰,廳中,位甚不齊,出納之際,事多苟簡,今日政新除授承旨,卽爲牌招察任,何如?傳曰,允。
以領議政崔錫鼎三度呈辭,傳于李師尙曰,不允批答。
兪命雄,以侍講院言啓曰,近來宮僚,位甚不齊,兼輔德李晩堅,兼文學金興慶,說書李端章,皆在外,兼弼善趙泰億,入直玉堂,卽今行公之員,只是上下番二人,輪直之地,苟簡莫甚。兼司書李世最呈辭,新除授洪好人,親病受由,已至累日,新除授輔德李頤晩,亦在呈告中。除在鄕外,呈告未肅拜人員,竝卽牌招察任,何如?傳曰,允。
吏批啓曰,濟用判官趙光命呈狀內,矣身所患脇痛,感傷風寒,症情危篤,鍼藥無效,旬月之內,決無起動供職之望,不可久蹲於職次,斯速入啓處置云。聞其病狀,果無察任之勢,改差,何如?傳曰,允。
有政。吏批,行判書趙相愚病,參判李墪進,參議未差,右承旨兪命雄進。
兵批,行判書李寅燁病,參判洪璛病,參議未差,參知趙泰老進,左副承旨任舜元進。
吏批啓曰,判書趙相愚病不來,參議未差,小臣獨政未安,何以爲之,敢稟。傳曰,仍爲之。
又啓曰,臺諫及玉堂闕員,今方差出,而擬望之人乏少,外任及時推人員,竝擬,何如?傳曰,允。
吏批,以元聖兪爲右副承旨,李健命爲禮曹參判,李壄爲兵曹參議,李世最爲修撰,韓宗老爲安城郡守,徐宗憲爲工曹參議,趙泰億爲司諫,吉景祖爲成均學諭,李翊漢爲獻納。
兵批,以姜銑·李震壽爲副司直。
以工曹參判閔鎭遠再度呈辭,傳于李師尙曰,只遞籌司兼帶。
傳于兪命雄曰,下直守令引見。
兪命雄,以弘文館言啓曰,本館上番副應敎趙泰億,今日政移拜司諫,校理鄭栻,連呈辭單,他無入直之員。校理鄭栻,新除授修撰李世最,竝卽牌招,以爲推移入直之地,何如?傳曰,允。
以慶尙監司洪萬朝上疏,傳于兪命雄曰,此疏還爲下送。
以弘文館修撰李世最罷職傳旨,傳于李師尙曰,推考傳旨捧入。
兪命雄,以成均館官員,以同知館事意啓曰,今正月初七日,儒生上旬輪次,今月內無故日退行事,曾已啓達矣。大提學姜鋧,大司成李晩成,俱在呈告中,限內不得爲之之意,敢啓。傳曰,知道。
兪命雄,以工曹言啓曰,年例觀察使·節度使可合人,所當議薦,而堂上位不齊,限內不得爲之之意,敢啓。傳曰,知道。
李師尙,以弘文館言啓曰,修撰李世最,旣有只推之命,待明朝,更爲牌招察任,何如?傳曰,允。
韓山郡守金浣啓曰,本郡飢荒特甚,昨年分等中,入於尤甚邑,方當賑政,不可無別樣區劃之道。前官病死,賑穀無儲,臣雖下去,他無料理之策,有土飢民,則均分還穀,或可有賴,而至於無土流丐之類,則必白給然後,可以接濟矣。賑救之道,鹽醬最緊,本郡留在賑恤廳耗太十九石及耗穀劃給,則可以有補於賑濟之資矣。畿甸之民,旣蒙劃給耗穀之惠,畿甸之於湖西,宜無異同,故敢達。上曰,令該廳,作速稟處。出擧行條件踏啓字。
下直,守令留待引見入侍時,訓鍊大將李基夏,工曹參判閔鎭遠,明日內除辭朝,下往江都,城址形便看審後稟定事,榻前下敎。
工曹參判閔鎭遠疏曰,伏以,臣冒嫌犯戒,濫帶樞密,自知不似,尋常愧懼,而黽勉隨逐,不能力辭,終至聖敎俯勤,開示迷塗,臣誠惶感慙悚,直欲鑽地以入,而不可得也。尋單縮伏,恭竢嚴譴,而聖度寬容,只遞兼帶,其從前忘恥貪榮之罪,置而不問,在臣身,感幸雖切,而實有乖於淸朝礪廉之政,臣方縮恧不安,擬上請罷之章矣,卽伏聞今日筵中,有明日內下往江都之命,臣不勝訝惑之至。當初命臣以句管城役,以其方帶備局也,今則旣遞備局,而仍管城役,斷無其理,況保障陰雨之備,是何等宥密之謀,而以臣形跡,乃敢參涉於玆役耶?揆以國體,尤爲未安。召役·往役,義所固然,非其招不往,聖人所許,玆敢不避煩猥,仰溷宸聽。伏乞聖明,俯念事體,亟收成命,仍治臣貪冒利祿之罪,以安私分,以礪廉義,不勝幸甚。臣無任惶怖隕越之至。謹昧死以聞。答曰,省疏具悉。卿其勿辭,斯速下往。
未時,上御熙政堂,下直守令留待引見時,右承旨兪命雄,假注書李增祿,記注官南世珍,記事官申,豐德府使尹鼎和,柒原縣監李之張,韓山郡守金浣,珍山郡守李翼齡,臨陂縣令金昌說,新寧縣監金夏明,同福縣監呂必時,扶安縣監李夢相,洪川縣監李綏晩。
鼎和進曰,小臣,豐德府使尹鼎和也。上曰,昨年畿甸之失稔慘矣,卽當賑民之時,各別惕念,俾無捐瘠之患。鼎和跪而對曰,才雖魯鹵,敢不盡職?命雄,讀宣別諭。
之張進曰,小臣,柒原縣監李之張也。上曰,履歷幾何?之張跪陳履歷。上曰,講七事。之張跪誦七事。上曰,嶺南,比畿甸有輕重,而方當春節,賑救民生,勸課農桑,着實擧行,俾有實效。命雄,讀宣別諭。
浣進曰,小臣,韓山郡守金浣也。上曰,履歷,幾何?浣跪陳履歷。上曰,湖西之飢荒滋甚,方當春節,盡心賑政,留意勸農,勿爲泛視,各別擧行。浣答曰,本郡飢荒特甚,昨年分等中,入於尤甚邑,方當賑政,不可無別樣區劃之道,前官病死,賑穀無儲,臣雖下去,他無料理之策。有土飢民,則均分還穀,或可有賴,而至於無土流丐之類,則必白給然後,可以接濟矣。賑救之道,鹽醬最緊,本郡留在賑恤廳耗太十九石及耗穀劃給,則可以有補於賑濟之資矣。畿甸之民,旣蒙劃給耗穀之惠,畿甸之湖西,宜無異同,故敢達。上曰,令該廳,作速稟處。出擧行條件命雄,讀宣別諭。
翼齡進曰,小臣,珍山郡守李翼齡也。上曰,履歷,幾何?翼齡跪陳履歷。上曰,湖南農事,比湖西稍勝,而方當窮春,賑救民生,勸課農桑,着實擧行,俾有實效。翼齡對曰,珍山入於災邑中云,臣下去後,賑民凡事,當稟報營門,盡心擧行矣。命雄,讀宣別諭。
昌說進曰,小臣,臨陂縣令金昌說也。上曰,履歷,幾何?昌說跪陳履歷。上曰,臨陂,被災處甚多云,卽當方農,救活民生,留意勸農,勿爲泛然,着實擧行。昌說對曰,當盡心擧行矣。命雄,讀宣別諭。
夏明進曰,小臣,新寧縣監金夏明也。上曰,履歷,幾何?夏明跪陳履歷。上曰,講七事。夏明跪誦七事。上曰,治民之道,皆入於七事中,救活民生,勸課農桑,着實擧行,俾有實效。夏明對曰,聖敎丁寧,敢不盡心?命雄,讀宣別諭。
必時進曰,小臣,同福縣監呂必時也。上曰,履歷,幾何?必時跪陳履歷。上曰,講七事。必時跪誦七事。上曰,以道臣狀啓見之,則湖南之被災特甚,赴任之後,救濟生民,體朝家申飭之意,各別擧行。必時對曰,當盡心奉職矣。命雄,讀宣別諭。
夢相進曰,小臣,扶安縣監李夢相也。上曰,履歷,幾何?夢相跪陳履歷。上曰,講七事。夢相跪誦七事。上曰,扶安,湖南也。卽當窮春,救民勸農,盡心擧行,勿爲善事要譽。命雄,讀宣別諭。
綏晩進曰,小臣,洪川縣監李綏晩也。上曰,履歷幾何?綏晩跪陳履歷。上曰,關東失稔,比上年稍勝,然卽當春窮,撫摩民生,勸課農桑,着實擧行。綏晩對曰,才力雖不逮,親承聖敎,敢不盡心?命雄,讀宣別諭。
上曰,外方守令,決訟之際,捨公心挾私意者,甚多。凡干請囑,一切勿聽之意,入侍守令處分付。守令以次退出。上曰,承旨進來。命雄伏于前。上曰,江都築城事,領議政及兵曹判書,引入不出,國家大計,未免遷就,極爲可慮。訓鍊大將及工曹參判,明日內除辭朝,下去江都,看審城址後,稟處事,分付。榻前定奪諸臣退出。以上燼餘
上在昌德宮。停常參·經筵。
宣祖昭敬大王忌辰齋戒。
任舜元啓曰,備邊司郞廳來言,今日,賓廳坐起日次,而大臣有故,不得來會云矣,敢啓。傳曰,知道。
又啓曰,大司憲李廷謙,持平李世德·金東弼呈辭,執義趙道彬,掌令洪重周在外,掌令尹會服制,今日,以監察茶時之意,敢啓。傳曰,知道。
又啓曰,卽者訓鍊大將李基夏,來詣闕中,以爲有江都城址往審之命,今方發行爲計,而工曹參判閔鎭遠,稱以情勢難安,不爲進去,旣有偕往之命,則不可獨爲下往云。工曹參判閔鎭遠,爲卽牌招,使之偕往,何如?傳曰,允。
傳于任舜元曰,工曹參判閔鎭遠牌不進,備局堂上趙泰耉,與訓鍊大將李基夏,偕往江都。以上燼餘
領議政崔錫鼎三度呈辭不允批答,王若曰,勤懇之旨再宣,謂遐心之可挽,巽辭之章三至,愧誠意之未孚,抑未深思,玆用多誥。試看今日之時象,曷禁中夜之憂歎?饑荒荐仍於頻年,中外無可恃之勢,戈戟日尋於同室,小大忘共貞之圖,天災地異之疊臻,世道人心之益下,殘碁垂敗,疇任一着之收功?大川無津,正賴長年之操楫。予所望卿者切,卿胡棄予若遺?惟卿英資邁倫,博識無敵,志在補衮,而有告內順外之猷,身不勝衣,而有任重致遠之量,政事區劃之敏達,緣之以經術文章,辛甘燥濕之劑調,推之以至誠懇惻。肆寡昧一畀以國政,故前後九登於台司,雖橫逆之屢遭,動輒跋疐,諒構捏之罔極,冞篤倚毗。不意禮書之編摩,復致黨議之吹覓,義例悉倣於通解,而斥以侮賢,章句竝列於本經,而謂之求異,刊行十載,非若隱昧而難明,媒孼萬端,必欲敲撼而乃已。開釋已悉,謂卽聞命而造朝,去就不輕,胡遽引疾而丐免?予固燭破其傾軋,卿豈介滯於胸懷?君臣貴相知心,寧因少嫌而釋負?國事無可着手,尙冀元老之扶傾,義無必辭,豈合奉身而求退?時當孔棘,尤宜戮力而濟艱,須體如渴之誠,小回若浼之志。於戱,安危治亂,實係進退之機,震撼擊撞,勉思鎭定之道,宜遵前旨,亟斷來章。所辭宜不允,故玆敎示,想宜知悉。知製敎鄭栻製進
禁府都事兪命岳前江原監司宋廷奎拿來後,入來。
禁府,宋廷奎拿囚。啓。
成均館官員,以同知館事意啓曰,今正月初七日,儒生上旬輪次,今月內無故日退行事,曾已啓達矣。大提學姜鋧,大司成李晩成,俱在呈告中,限內不得爲之之意,敢啓。傳曰,知道。以上朝報郞廳金弘澤書。郞廳洪啓沃校正。
上在昌德宮。停常參·經筵。
日有食之,食在地下。夜五更,有霧氣。
宗簿提調臨陽君桓,主簿鄭翊周,璿源錄奉安後,入來。
傳曰,鎭江·北一兩牧場,旣已革罷,而此時移牧,爲弊不些,似當待秋擧行,早許春耕事分付。
院啓,以國忌,今日姑停。
領議政崔錫鼎四度呈辭。入啓。傳曰,不允批答。
左議政李頤命上疏。大槪,敢伸危迫之懇,兼陳惶懼之忱,乞蒙恩遞,仍治臣妄言之罪事。入啓。答曰,省疏具悉卿懇。三疏祈免,固已太過,而巽牘又至,益用愕然,無以爲諭。卿其毋執撝謙,安心視事,以副予意。仍傳曰,遣史官傳諭。以上朝報
上在昌德宮。停常參·經筵。
下直,月串僉使趙重廉,德浦僉使閔宣重,法聖僉使全百禧,仇寧萬戶李海成,鎭海縣監柳之禎,禮安縣監李涵,昆陽郡守韓廷弼,順天府使金萬胄,居昌縣監朴尙廉。
領議政崔錫鼎不允批答,王若曰,昨傳予屢諭之旨,謂或改圖,今見卿四至之章,云胡不諒?毋用邁邁,玆復申申,惟卿篤誠,實予良弼,才具敏達,邦政賴以彌綸,學識淹該,士類有所矜式。呂大防之無黨,公心益見於調娛,姚元崇之救時,庶務罔滯於剖決,知卿忠勤之素著,故予倚毗之最隆,惟其十年秉勻,媢嫉者衆,未嘗終歲安位,跋疐相隨,何意復困於人言,仍致不安於朝著?若夫編摩本意,予已洞知,至於誣侮先賢,此豈近似?假托尊經而衛道,可見用意之至深,惟務洗瘢而索痕,必欲甘心者蓋久,開釋備至,謂將予志之克遵,遜讓彌勤,無乃卿辭之太過?豈所屑於宏量?愧未孚於淺誠。位著殆空,奚獨卿之不幸?去就至重,胡棄予之若遺?矧艱虞溢目之辰,非老成奉身之日,上天丁寧譴告,不啻式月斯生,下民辛苦怨咨,孰救連歲之饉?惟軍國機務之滯,將卿以摠裁,伊畿湖賙賑之方,亦須卿以共濟,政宜鞠躬而盡瘁,豈合袖手而傍觀?於戱,君臣貴相知心,不須多誥。進退胡可率意?勉思共貞,亟斷來章,用副至望。所辭宜不允,故玆敎示,想宜知悉。知製敎李世最製進
左承旨李善溥,初度呈辭及注書魚有龜·江華府覲親呈辭,入啓。給由。
右副承旨元聖兪上疏。大槪,臣於日昨,迫於嚴召,强疾趨詣,辭疏見却,不得不冒昧入肅,而顧臣宿病纏痼,喘息靡定,行步久廢,脚力萎薾,僵臥直廬,昏不省事,以此病狀,決不可仍蹲於出納之地。且有區區廉隅不敢自安者,玆敢疾聲哀籲,冀蒙矜察,亟賜鐫遞,以靖私義事。入啓。答曰,省疏具悉。爾其勿辭,從速察職。
司憲府,觀察使薦,李大成·元聖兪·金致龍。節度使薦,權克升·李萬葉·河重圖。
禮曹啓曰,永禧殿,三年一省拜事,曾已下敎矣。今年當次,酌獻禮吉日,以何間推擇乎?敢稟。傳曰,以今月念前,推擇,可也。又啓曰,命下矣。永禧殿酌獻禮吉日,令日官推擇,則今二月十九日爲吉云,以此日定行,何如?傳曰,允。又啓曰,今此永禧殿酌獻禮時,王世子,闕門外祗送祗迎之節,依例磨鍊,而隨駕一款,何以爲之?敢稟。傳曰,勿爲磨鍊。
工曹參判閔鎭遠上疏。大槪,臣於江都往審之命,終不敢奉承,迹涉違傲,罪合萬殞。且於頃日,承宣及儒臣之疏,俱有所不敢晏然者,玆敢露章首實,乞遞臣本兼諸任,仍治臣前後負犯,以肅朝綱,以謝物議事。入啓。答曰,省疏具悉。卿其勿辭,察職。
政院啓曰,正言趙錫命,除授本職,今至五朔,而尙未署經,事極未安。兩司多官,或在外,或未肅拜,或呈告,將不得備員云,除在外未肅拜外,兩司呈告人員,竝卽牌招,使之開坐擧行,何如?傳曰,允。又啓曰,近因大臣有故,莫重省鞫,開坐無期,事甚未安,而判義禁趙相愚,以病陳疏,久不行公,金吾輕囚,多有滯獄之弊,亦甚可慮。判義禁趙相愚,卽爲牌招察任,何如?傳曰,允。
判義禁趙相愚,犬司憲李廷謙,牌不進。
司憲府啓曰,司諫院正言趙錫命,除拜已久,而尙未署經。凡臺諫署經,備三員爲之者,自是古例,而大司憲臣李廷謙牌不進,執義臣趙道彬在外,掌令臣尹會服制,掌令臣洪重周在外,只有持平臣李世德·金東弼。在前如此之時,亦有二員開坐,啓請署經之規,今亦依此例,開坐署經之意,敢啓。傳曰,知道。
院啓,請還收沈埈·崔守慶復科之命。措辭見上臣等,以鄭八翼還囚更鞫事,累月爭執,而兪音尙閟,臣等竊不勝訝惑焉。前後忠牧之暴歿於官次者,非一非再,邑俗之悍惡,言之久矣。今此八翼毒害之狀,昭著於承款之招,蓋當初怨毒,專由於反庫一款,畢竟行兇,亦出於其奸,而月心則其間綢繆問答,經營謀害之狀,綻露無餘,論其罪狀,萬戮無惜,而因其變辭,獄事延拖,已不勝其駭惋,而未及究竟之前,徑先勘律,終止於知情不告。夫殺人者死,有國常典,在凡人尙然,況於毒殺官長乎?此而置之,則其流之弊,罔有紀極,其在嚴王法正獄體之道,不可傳之生議。請減死定配罪人鄭八翼,亟命還囚,一體鞫問,以正典刑,以快人心。答曰,不允。末端事,依啓。前啓卒判敦寧權是經繼後釐改事,該曹稟處間,姑停。
京畿監司書目,通津呈,以韓城君李基夏辭職上疏上送事。啓。答曰,省疏具悉。卿其依疏辭,歷省焉。
判尹趙泰采辭職上疏。入啓。答曰,省疏具悉。卿其勿辭,安心行公。
文學洪好人辭職上疏。入啓。答曰,省疏具悉。爾其勿辭,救護母病。
忠淸監司書目,懷德呈,以知敦寧宋奎濂辭職上疏上送事。啓。答曰,省疏具悉。今玆超資之命,意非偶然,卿其安心勿辭焉。
京畿監司書目,衿川呈,以執義趙道彬辭職上疏上送事。啓。答曰,省疏具悉。爲人君者,忠讜之言,固宜嘉納,而黨論,決不可優容。東京覆轍之說,予未知引喩之襯合也。至於沁都事,築與不築,利害較然,不待智者而可知,則爾疏所論,實多未曉,而侵斥亞銓·憲長,殆無餘地,此等層生之論,尤所不取也。爾其勿辭,上來察職。
忠淸監司書目,尼山呈,以右議政尹拯上疏上送事。啓。答曰,省疏具悉卿懇。卿養德林泉,夙負重望,寡昧之尊信,士林之矜式,爲如何哉?今玆枚卜,亦云晩矣。論道經邦,微卿其誰?宜體至意,毋執撝謙,幡然造朝,用副朝野之望。仍傳曰,遣史官傳諭。以上朝報
義禁府啓曰,近因大臣有故,莫重省鞫,開坐無期,事甚未安,而判義禁趙相愚,以病陳疏,久不行公,金吾輕囚,有多滯獄之弊。判義禁趙相愚,卽爲牌招察任,何如?傳曰,允。以上義禁府謄錄
上在昌德宮。停常參·經筵。
辰時巳時,日暈。
下直,所江僉使崔鎭漢,珍島郡守李弘規,文山萬戶李後球。
注書魚有龜,覲親事,江華府出去。
左承旨李善溥再度呈辭。入啓。加給由。
傳曰,明日晝講爲之。
吏曹參判李墪上疏。大槪,臺疏極詆,駭機可怕,有不可一刻仍冒於銓地者,乞削臣本兼諸任,以謝臺議,以安私分事。入啓。答曰,省疏具悉。卿旣無角勝之失,又無倣倒之事,意外詆斥,何必爲嫌?卿其勿辭,從速察職。
正言趙錫命啓曰,如臣庸陋,最居人下,通籍未幾,卽踐榮塗,涯分已溢,感愧交積。顧玆薇垣之命,又下於意慮之外,而拘於格例,不得控辭,虛帶職名,已閱五朔,徊徨悶蹙,罔知攸處矣。昨者,始乃出署,而才分之不稱,姑捨勿論,大司諫尹星駿,卽臣之妻同姓三寸也,旣有應避之嫌,則其在法例,不可一日冒居於臺次,請命遞斥臣職。答曰,物辭,退待物論。
兵曹判書李寅燁上疏。大槪,臣釁累如山,尙靳譴罰,尋單請急,亦阻喉司,方切惶悶窘蹙之中,憲臣疏斥,又加一節,至以大關風習爲言,此實淸朝之至羞,薦紳之重僇,更何顔面,一日冒玷於周行乎?懇乞天地父母,曲垂矜諒,早許罷退,俾得畢命於松楸,不勝大幸事。入啓。
大司憲李廷謙啓曰,臣病未供職,尋單縮伏,昨因臺官署經,召牌降臨,非不欲竭蹶趨承,而竊伏聞執義趙道彬縣道之疏,侵攻臣頗力,原疏未出之前,有不可徑先自列,廉隅所在,亦不敢晏然承命,踪地悶蹙,終至違牌,逋慢之誅,自知難逭。今始得見原本,則以臣疏中,論辨類編一款,大加詆斥,至謂之敢援前賢之纂輯,急於伸救,自不覺其言之無倫,終歸於侮賢之科,臣不勝駭惑之至。臣之疏意,非以類編一書,比擬於先賢之纂輯,大抵今世之人,見識不廣,聞人有著述,輒疑其崖異於前賢,不悅者,又從而訾毁,此臣之嘗所慨然者也。夫朱子之發揮經傳,昭如日星,後學之士,孰不尊信,而苟有一斑之見,亦不害於有所論述,此豈出於誣侮之意而然哉?雖以我朝先賢事言之,先正臣李彦迪,有改定大學,亦嘗刊行于世,而未聞以此爲求異之罪,其時士論之尊慕朱子,反不及於今日而然耶?今首相之所編摩者,非出自己之私見,實遵朱子之義例,參以先賢之緖論,則斥之以誣賢侮聖,係是萬萬情外,故臣之所論,只借前哲纂修之例,以明其不可罪而已,何嘗以全書,援而擬之耶?若使道彬,覷破類編中背經害義處,嚴辭辨斥,則臣當愧服之不暇,而旣曰類編全書,曾未得見,則其不爲參究一編義例之如何,掇拾觀命之餘論,臆度爲說,槪可知矣。今又就臣前疏,截斷文字,捃摭句語,直以誣賢無倫等說,乃反爲脅持之柄,誠可笑而不足怒也。夫藉重先賢之事,有何不可,而謂之無倫,辨明纂輯之意,不是異事,而謂之誣賢。噫,誣聖侮賢,何等題目,而觀命,旣以此加之於相臣,道彬,又以餘波,嘖及臣身,深文吹覓,無亦太甚乎?臣重爲世道慨然也,雖然,旣被僚席無限侵詆,不可一刻仍冒於臺次,請命遞斥臣職。答曰,勿辭,退待物論。
領議政崔錫鼎上疏。大槪,臣於僚相之疏,憲臣之章,難安情勢,轉益層加,冒死申籲,乞蒙早賜斥黜,以重國體,以靖私義事。入啓。答曰,省疏具悉卿懇。日昨左揆第三疏,其所爲言,固多未解,欲其共濟,而望絶和靖,至於所引漢臣事,必未深思,而淺深之說,尤是意外矣,於卿有何不安之端乎?道彬疏語,不過掇拾觀命之論,欲爲敲撼之計,誠可異也。卿其體予至意,安心勿辭,卽起視事,毋孤如渴之望。仍傳曰,遣史官傳諭。
答兵曹判書李寅燁疏曰,省疏具悉。論議層生,齮齕不已,此何爻象,予實慨然也。於卿少無所嫌,宜遵前旨,速出行公。
禮曹啓辭,永禧殿酌獻禮時,王世子,闕門外祗送祗迎之節,依例磨鍊,而隨駕何以爲之,敢稟。傳曰,勿爲隨駕。
假注書李增祿出使,代金始㷜受點。
注書魚有龜受由,代兪命咸受點。以上朝報
政院啓曰,平安監司尹趾仁,道內年八十以上,歲饌題給狀啓中,二字點下。卽考該曹定式,則八十以上,例給五斗,而以四斗題給,有違恒式,監司尹趾仁,難免不察之失,推考。臣亦矇然捧入,致勤點下,不勝惶恐,敢啓。傳曰,允。以上禮曹謄錄
上在昌德宮。停常參,只晝講。
自辰時至未時,日暈。
下直,礪山府使蔡成胤,忠淸兵虞候申鳴漢。
院啓,請還收沈埈·崔守慶復科之命。措辭見上引嫌而退。相避之法,在下當遞,請正言趙錫命,遞差。答曰,不允。處置事,依啓。
府啓,請還收殺妻與子罪人車莫男減死定配之命。措辭見上請還收罪人崔元立減死定配之命。措辭見上引嫌而退,疏語藉重,意在明辨,情外深詆,於我何損?請大司憲李廷謙出仕。答曰,不允。處置事,依啓。
傳曰,明日晝講爲之。
晝講。入侍,同知事崔錫恒,特進官金重器,承旨任舜元,玉堂鄭栻·李世最,假注書金始㷜,兼春秋南世珍·申,武臣李泓。
大司憲李廷謙,就職。
禁府,洪德涵,金尙圭拿囚。啓。
工曹參議徐宗憲辭職上疏。入啓。答曰,省疏具悉。爾其勿辭,從速察職。
領議政崔錫鼎,五度呈辭。入啓。傳曰,屢宣予勤懇之旨,而又見卿遜讓之章,自愧誠意之未孚,不知所以爲諭也。噫,卿每遭橫逆,跋疐數矣,良由黨伐日深之致,豈但卿之不幸而已哉?昨年益平之疏,已極危險,而不料臺閣之上,繼有此不美之習也。夫禮書編摩,何關論議,而用意構捏,敲撼乃已,寧不慨惋?噫,以卿才學,足爲救時之相,當此災異驚心,饑荒溢目之日,扶顚之責,微卿誰任?此予所以終始眷待,倚毗彌隆者也。卿若一向引入,必欲釋負,則正中其傾軋之計,豈不大有傷於事體耶?玆遣喉舌之臣,申誥心腹之辭,卿其亟斷來章,出而論政,弘濟時艱。仍傳曰,遣史官傳諭。
吏曹啓曰,承旨及臺諫有闕,政事,取稟。傳曰,明日爲之。
右承旨兪命雄書啓,臣敬奉聖旨,傳諭于領議政崔錫鼎,則以爲,臣情地,旣甚臲卼,疾患兼又添劇,連章請急,計未獲已,庶冀淵鑑曲照,亟賜開許,卽於千萬意外,近侍儼臨,傳宣別諭,十行恩綸,辭旨諄切,賤臣前後所遭之橫逆,旣勤辨斥,而隆褒異奬,又非愚分所敢當者,其所以慰安開示,靡有遺蘊,不知無狀如臣,何以得此於聖明也?震惶慙懼,交切于中,以首頓地,涕汗交迸,誠莫知措躬之所也。見今所被人言,異於前日鄕生之疏,言出臺閣,事關經傳,目之以侮賢,斥之以異言,以此情勢,夫豈有一分冒出之理?雖蒙聖眷之優異,末由趨造承命,臣罪萬死,當以文字,更暴難冒之情實,仰蘄天日之矜察云矣,敢啓。傳曰,知道。以上朝報
上在昌德宮。停常參,只晝講。
下直,丹陽郡守林世儉。
判尹趙泰采,大司憲李廷謙,初度呈辭。入啓。給由。
政院啓曰,吏曹郞廳來言,今日爲政事,命下,而判書參判,俱以病不來,參議未差,不得開政云。判書趙相愚,參判李墪,竝卽牌招,何如?傳曰,允。
晝講。入侍,同知事崔錫恒,特進官尹就商,承旨李師尙,玉堂鄭栻·宋正明,假注書金始㷜,兼春秋南世珍·申,武臣李相頊。
吏曹判書趙相愚,參判李墪牌不進。
政院啓曰,吏曹判書趙相愚,參判李墪,牌招不進矣,推考傳旨,今方捧入,而政事命下之後,不卽開政,事甚未安,判書參判,更爲牌招,何如?傳曰,允。
吏曹判書趙相愚,參判李墪,再招不進。
政院啓曰,吏曹判書趙相愚,參判李墪,再招不進,推考傳旨,今方捧入,而一日三牌,有傷事體,政事,何以爲之?敢稟。傳曰,過齋戒後,爲之。
傳曰,玉堂違牌坐罷人員,令該曹,別單書入。
備忘記,今日晝講時,特進官尹就商,出入之際,全不趨蹌,殊極未安。從重推考。
吏曹判書趙相愚上疏。大槪,病至難醫,自力無路,有召輒違,求死不得,玆將病重實狀,敢此哀籲。伏乞聖明,俯察危懇,亟許鐫免,俾令政坐,不至遷就,諸囚,不至積滯,公私不勝幸甚事。入啓。答曰,省疏具悉。卿勿固辭,安心調理,俟得少間,出而行公。
領議政崔錫鼎上疏。大槪,昨伏承別諭,寵數優異,惶感之中,亦有一倍兢蹙者。顧臣難冒之端,非止一二,不得不更此申籲,伏乞亟許所辭,以卒生成之澤事。入啓。答曰,省疏具悉卿懇。昨於傳宣之批,罄悉至意,而巽辭彌堅,造朝愈邈,只增愧恧,無以爲鍮。卿其深念國事之岌嶪,勿復以情勢爲辭,速出視事,勉副予望。仍傳曰,遣史官傳諭。
傳〈曰〉,前副應敎李正臣,副修撰洪禹瑞·李廷濟·丁道復,修撰黃啓河·李世瑾·李眞儉,竝敍用。
晝講入侍時,同知事崔錫恒所啓,左參贊姜鋧,所被臺言,極其慘刻,累朔引入,終不行公,當此有冤必伸之日,崇班重臣,酷被萬萬情外之言,則一番伸白之擧,恐不容已。蓋姜鋧,立朝已久,致位崇顯,本末長短,亦必俯燭矣。小心謙約,過自謹愼,此擧世之所共知也。忠獄罪人鄭八翼酌處之請,若謂之所見差誤,擬律不襯則可也,而今乃密地圖生之語,闖入於鄭八翼還囚之啓,又以行賂圖生,恣意低昻等語,挿入於避嫌啓辭中,有若受賂故縱者然,審如是則此乃人臣之極罪,何不直論其罪,而隱然登於避辭哉?迹涉黯黮,語極陰慘,如許立論,果可以服人心乎?向因自鳴之疏,批旨優渥,夐出尋常,固知聖意照燭無餘,況八翼還囚之啓,盡改措語,今已允從,其自處之道,更無難安之端,而自朝家,若無開釋之擧,則雖屢煩召旨,不敢出而行公。承旨·玉堂,竝皆入侍,今若下詢,則公議所在,亦可知矣。參贊官李師尙曰,伏見姜鋧疏批,稱其廉白,自上已俯燭鋧之實狀,渠亦必感泣矣。姜鋧居官畏愼,律身淸約,此則見許於同朝,而猝然加之以暗昧之題目,臺言之白地粧撰,外間公議,皆知其萬萬無據矣。受賂之說,終無一分近似,而旣無朝家處分,則當之者,何可諉以身無所犯,而出而行公乎?卽今文衡,多有擧行之事,且當逐日開筵之時,經筵官,行公者絶少,今若自上,特示開釋之意,仍出擧行條,而牌招察任,似爲合宜矣。上曰,儒臣亦各陳達。侍讀官鄭栻曰,姜鋧之所遭,崔錫恒旣已備陳矣。小臣頃入筵席時,大臣以此事陳白,自上亦以爲鄭八翼則臺體爭執,宜矣。鋧則身爲刑官,若受賂於死囚,而陳達筵中,傅之生議,則此乃莫大之罪,奚但問備而止哉?臺啓初請推考,及至引避,乃以受賂緩獄爲言,臺諫之事,殊不美矣。臺言之轉激,聖上,亦已洞燭無餘矣,然臺避措語,旣非尋常,則當之者,安得晏然而已乎?聞姜鋧持身簡約,曾無貪汚之說,而猝然加之以黯黮之言,搢紳之間,無不稱冤矣。鄭八翼事,若謂所見誤入則可也,而受賂枉法,實不近似,今若開釋勉出,則似爲得宜矣。檢討官宋正明曰,臣在外幕,其時事實,未能詳知。蓋聞其時臺啓,有受賂枉法等語,而揆以人情事理,萬不近似。身爲卿宰,必無受賂死囚之理,況姜鋧之淸素簡約,卽同朝之所共知,則臺啓措語,誠出於萬萬情外。當之者,不能自安,事勢固然,而聖上旣已洞燭,則開釋勉出,誠合事宜矣。上曰,李允文之論劾姜鋧,措語極其非常,必是用意,故予甚非之。其後疏批,已爲開釋,向日筵中,亦有下敎矣。爲人臣子而,寧有受賂於死囚,以欺君父者乎?況鋧之任使已久,縱恣受賂之說,決知其萬不近似矣。再啓則以密地圖生,隱然挿入,避辭則以受賂緩獄爲言,豈非出於構捏之意耶?一向引入,殊涉太過,此意出於擧條,而牌招,可也。以上朝報
賑恤廳啓曰,因司諫崔啓翁疏陳,備局覆啓內,三南賑資,捐出一年耗穀,而統營穀之散在者,除耗補賑一款,令該廳,講究善處事,命下矣。三南異於畿甸,本道所在穀物,足可推移,雖欲聚穀,亦不至甚難。昨年凶歉,且與大無之歲有間,耗穀劃給,雖在大無之歲,未嘗擧論,則不可以畿甸之劃給,援以爲例,混施難繼之政,今姑置之,何如?答曰,允。
晝講入侍時,武臣李相頊所啓,臣極知猥越,而旣有所懷,惶恐敢達。臣待罪安岳郡時,目覩海西戰船,比諸三南,極爲疎虞,蓋本道無船材長養之處,故當其戰船改造之限,則收拾價錢於民結,買來於京江,此是商賈輩,買得三南退戰船,而年久使用者也。價錢則不下七八百兩,而船隻則盡爲杇傷,僅存形體,每値水操之時,則艱難修緝,僅僅往來,待變之具,若是虛疎,而其可望得力於他日耶?三南邑舊退船,例自惠廳發賣,而常定之價,不過三十疋木云。三南舊退船,則自惠廳,移給於海西改船當次之邑,而自其邑,備納三十匹價木,則惠廳發賣之價,其數自如,戰船堅緻之效,比前必勝,而民結收合之弊,亦可以少紓矣。下詢廟堂,稟處,何如?至於安岳郡,則泊置空船於無人之處而待變,軍糧軍器什物,散授於附近民家,蓋緣船滄不得其所,而無人守直故也。其爲疎闊,莫甚於此,故臣到任以後,深以爲慮,欲移船滄,親自看審,果得其可合處,論報兩營,而未及設置之際,適會拿遞矣。其後得聞尙未移設云,此是軍政不可已者,亦令廟堂,分付該道防禦使,斯速變通,似合事宜,故敢達。上曰,並令廟堂稟處。以上備局謄錄
上在昌德宮。停常參·經筵。
府前啓,以社稷大祭齋戒,今日姑停。
傳曰,明日晝講爲之。
領議政崔錫鼎,六度呈辭。入啓。傳曰,安心調理。
觀象監,自卯時至申時,日暈。啓。以上朝報
上在昌德宮。停常參,只晝講。
下直,原州牧使李東馣,忠淸水使白時耉,長興府使李汝迪,安峽縣監鄭希先,柔院僉使鄭弼周,黔毛浦萬戶李再興,吾叉浦萬戶李廷賢,山羊會萬戶朴義健,玉江萬戶朴泰元。
金演啓曰,今日爲政事,再昨命下,則郞廳,所當前期探問,趁早去來,而自本院,再三催促之後,假郞廳金胄,始乃來告,不無怠慢之習,推考警責,何如?傳曰,允。
兪命雄啓曰,明日常參·經筵,取稟。傳曰,停。
兪命雄啓曰,來十一日,輪對日次,取稟。傳曰,停。
領議政崔錫鼎,七度呈辭。傳曰,安心調理。
執義趙道彬啓曰,臣以疲弱巽軟之性,本不喜乖激紛爭之習,況今疾病癃痼,常有日夕僵死之憂,殘骸餘喘,只以投閑養痾,自作活計,尙有何念更及世事,而職忝殿下之耳目,適當面前之是非,不敢一向噤默,略陳寥寂數語。及承聖批,示以厭聞之色,疑似層生之論,臣於是,已不勝愧恧,而大臣·重宰之疏,聲色不佳,亞銓·長僚之言,詬詆尤緊,臣實慨然也。夫所謂類編,旣不得見其全書,臣不欲參涉於其白黑之論,無所辨析於前疏,而若其憤激之說,固已狼藉,實非臣所創之言,則相臣疏中,主意可怕云者,誠是意外。李濟之從前僥冒,未叶物情,則所稱履歷,本非公議之所許,以槐院·籌司等極選,驟玷於人望之外,文學恬靜等奬詡,乃加於刺擧之後,臣疏所云,非出句斷之意,駭異之斥,臣所未曉也。重臣初疏,拖引論己者之父兄,旣以何其不認等語,顯加譏斥,而今反以譏斥者何說爲言,此果誠實耶?怒臣之一言警論,乃以從而代嗔等語,信口噴薄,又擧臣從叔臣姓名,隱然欲鉗制臣口,是豈淸朝之美習哉?至於亞銓疏語,不思反省,公肆憤詈,臣又駭然。新錄數臣,旣被臺疏之訾議,則徐待收殺,或擬或否,固未晩矣,今乃執偏私之見,操銓衡之柄,進退通塞,惟意所欲,徑先擧擬,略無顧忌,如許政體,前所未聞。且其廉隅一節,求說而不能自解,猶以冒沒行公,諉之於大政有期,欲望人之曲恕,其情,其亦窘蹙矣。初旣放倒其廉隅,今又縱恣其手段,末乃以銓法自許,臣竊哂之。其疏所謂主張時議,言無不售云者,造意至深,不但在於逞憾,至於爲其與此恚怒躍起等語,一倍謬悖,豈料宰輔之列,有如許口氣也?長僚所謂,心經·大學衍義·聖學輯要,皆可爲罪云者,極其無嚴,實有關於世道,則臣之疏斥,有何截斷捃摭之意,而今其避辭,乃曰,只明不可罪而已,元無援而擬之,其果成說乎?夫纂輯經傳,別成編秩者,苟非學問道德,而爲百代標準之大賢,則不敢任自作俑,雖以先正臣李彦迪,學識通博,其所著補遺,終未聞登徹於講筵,則以今日所刊冊子,比擬先賢著定之書,已云僭越,而竝與先賢,混圇說出,至謂皆可爲罪,其意雖在藉重,其言終歸無倫,一言辨論,在所不已,反以臆度詆臣,何其不自反甚也?噫,臣之苦心,亶在開言路扶國脈,而聖敎責之以敲撼,臣之所論,不過乎別白黑辨是非,而諸臣目之以掇拾,今日處言地者,不亦難乎?如臣無狀,曾不見信於君父,又不見憚於同朝,片言不槪聖心,衆辱隨集臣身,分義所在,不敢久淹,舁疾入城,祗謝恩命,而更何顔面,一刻蹲據於言地,以貽臺閣之羞哉?請命遞斥臣職。答曰,勿辭。
任舜元啓曰,執義趙道彬,再啓煩瀆,退待物論矣。傳曰,知道。
金演啓曰,吏曹郞廳來言,今日爲政事命下,而判書趙相愚陳疏,有調理之命,參判李墪病不來,參議未差,不得開政云。判書受由,已過二日,判書·參判,竝卽牌招,何如?傳曰,允。
金演啓曰,吏曹判書趙相愚,參判李墪,牌招不進,推考傳旨捧入矣,開政命下之後,一向遷就,極涉未安。判書參判,更卽牌招,何如?傳曰,允。
金演啓曰,吏曹判書趙相愚,參判李墪,竝再招不進,推考傳旨捧入矣,開政命下之後,累日遷就,事甚未安,而一日三牌,亦傷事體,政事,何以爲之,敢稟。傳曰,明日開政。
傳于元聖兪曰,忠淸水使及下直守令,留待。
傳于元聖兪曰,今下弓矢,柔院僉使鄭弼周,山羊會萬戶朴義健,玉江萬戶朴泰元處,給送。
元聖兪,以兵曹言啓曰,今二月初六日,良人金辰植,武學金延贊等稱名人,自宣仁門入來,差備門外擊錚,極爲駭愕,竝令攸司,囚禁治罪,同門守門將柳振榮,常時不能禁斷雜人,以致闌入,亦難免其責,推考,何如?傳曰,允。
金演,以宗簿寺提調意啓曰,今此宗臣親臨殿講時,進參人員,例於本寺會講後,粗以上入格人,抄錄入啓,故臣等開坐本寺,依定式庸·學及孟子·詩·書三冊,論語二冊,從自願試講,入格四十員,年限內全秩,自願應講,一一倂當書入,而本學中一員,以周易二冊,懸錄應講,取考謄錄,則在前未有以易經二冊應講之員,而易經,與詩·書·論·孟有異,願以二冊入參殿講,縷縷稱冤,會講時,雖許應講,旣已入格,而周易二冊應講,曾無可據之例,自下不敢擅便進退,何以爲之?敢稟。傳曰,一體應講,可也。
以慶尙監司狀啓,善山等五邑居私奴海命等十二名燒死,善山九十六戶之延燒,極爲警慘事,傳于李師尙曰,燒死人等,令本道恤典擧行,而延燒人家,令該曹,考例顧恤。
元聖兪,以兵曹言啓曰,今二月初七日,朴召史稱名人,自通化門入來,差備門外擊錚,極爲駭愕,令攸司,囚禁治罪,同門守門將李弼齊,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,今二月初七日,軍官金仁建稱名人,自宣仁門入來,差備門外擊錚,極爲駭愕,令攸司,囚禁治罪,同門守門將李曼,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,今此熙政堂親臨諸宗殿講時,侍衛節目,方爲磨鍊,而取考謄錄,則在前宣政殿親臨時,則兵曹都摠府堂上·郞廳各一員及別雲劍以下入直軍兵,竝爲侍衛,熙政堂親臨時,則兵曹都摠府堂上·郞廳各一員,只爲侍衛,而曾於丙戌十月,宣政殿親臨文臣殿講時,侍衛節目,依例磨鍊,而伊日,出宮正時入啓之後,因日氣之猝寒,遽下熙政堂殿座之敎,仍用宣政殿侍衛之例。蓋由於事勢迫急,未及變通之致,此與熙政堂已行之例,有所不同,今番,則何以爲之?敢稟。傳曰,依熙政堂已行之例,磨鍊,可也。
修撰宋正明上疏。大槪,冒陳私懇,乞得解職歸省,兼附北路民瘼,以備裁擇事。入啓。答曰,省疏具悉。條陳之事,令廟堂稟處,爾其勿辭,察職。
午時,上御熙政堂,晝講。入侍,同知事崔錫恒,特進官閔鎭遠,參贊官兪命雄,侍讀官鄭栻,檢討官宋正明,假注書金始㷜,記注官南世珍,記事官申,武臣李升來,忠淸水使白時耉,原州牧使李東馣,長興府使李汝迪,安峽縣監鄭希先。上讀前受音,自五月公及諸候,至得春秋之法矣。鄭栻讀新受音,自五年春王正月辛亥,至九月大雩。上讀新受音一篇訖。栻曰,定公雖受國於季孫,而言其罪,則乃逐君之賊臣也。若使定公,不念立己之功,而先正逐君之罪,致辟意如,以明大義,則三綱可正,公室乃强,而乃反苟於利而忘其讎,終始全恩,使死牖下,是三綱滅矣,主勢奪矣,陪臣執命,何以制之?春秋之書意如卒者,以事之變,而所以深貶定公矣。上曰,然矣。正明曰,宋晉之相聘,同是好意,而因士鞅與簡子相惡,外以不見其君爲言,而執留異國行人,列卿之縱肆如此,則威福之柄移矣。分晉之禍,豈不由於此耶?亂臣賊子之非一朝一夕者,正謂此也。錫恒曰,缺八九字自古小人之欺君亂政者,必有藉此,而陰濟已私矣。上曰,所達然矣。正明曰,冬城中城,特爲書之者,亦有意焉。傳曰地利不如人和,蓋以人民爲本,地利爲末也。魯之築城,不在春夏,而在於冬月,則俟其農務之閑歇也。卽今,方有築城之議,陰雨之備,亦不可全廢,而凡事欲速則難成,姑待農隙,徐徐完築,則民力不傷,而事役易就矣。錫恒曰,講官誠甚得宜。築城,國之大役,欲速則民力必傷,築役亦不完固,而以時月爲期,徐待農歇爲宜矣。上曰,江都內城,不可不築,儒臣所達,大意亦好,當留意焉。講畢。兪命雄進曰,留待守令招入矣。上曰,注書出去招來,可也。留待諸臣,以次入侍。白時耉進曰,臣忠淸水使也。上曰,水使爲任甚重。近來海防疎虞,下去後盡心爲之。時耉曰,如臣無狀,受國重任,日夜惶恐。水營凡事,臣未及下見,不敢有所陳達,而下去後,如有變通事,則當狀聞廟堂,變通爲計矣。命雄,讀宣別諭,時耉退伏。李東馣進曰,臣原州牧使也。上曰,出入近密已久,可知朝家恤民之意矣。下去後,着實爲之,而且原州,量役纔畢,必須盡心奉行,可也。東馣曰,臣出入近班,今已多年,豈不知朝家恤民之意,而且親承聖敎,敢不盡心職事乎?至於量役,則監司·守令,奉行已畢,下去後,如有大段難便處,則當與道臣,相議變通矣。命雄,讀宣別諭。東馣對七事如例,仍退伏。李汝迪進曰,臣長興府使也。上曰,湖南被災處甚多,前頭救活之責,盡心奉行,可也。汝迪曰,小臣親承聖敎,敢不盡心乎?命雄,讀宣別諭。汝迪對七事如例,仍爲退伏。鄭希先進曰,臣安峽縣監也。上曰,爾之所莅之邑,與他有異。當此窮春,民必飢困,着意救活,可也。希先曰,小臣親承聖敎,當盡心奉行矣。命雄,讀宣別諭。希先對七事如例,仍爲退伏。命雄進曰,史局事體重大,而翰林洪啓迪坐罷,連以兼春秋入直,事甚未安,似當有變通之道矣。上曰,洪啓迪,敍用可也。以上燼餘
晝講時,檢討官宋正明所啓,朝家之分設四學,意有所在,而每當課製之時,輒多冒赴之弊,近來場屋之紛鬧,職由於此。見今學官不齊,雖未得連次課試,而聞各學靑衿錄,今已修正云,此後則一從靑衿錄,許赴其學,而如有冒入被抄者,一切拔去之意,出於擧條,而使儒生,昭然知之,何如?上曰,依爲之。以上朝報又所啓,臣於待罪中學兼官,有所懷敢達。四學養士之具,專靠於奴婢貢木,而乙丙以後,逃故太半,收貢零星。以本學言之,一年應下之數,幾至六七同之多,而常患乏絶,不成模樣。自昨年三四月以來,不得逐朔計給,誠甚悶慮矣。禮曹,舊有館學日守價,而東南學,則中間已爲減除,成均館,則因大司成李濟所請,亦得蠲罷,而惟此中西兩學,獨不得減除,非但事甚不均,卽今中西學之蕩殘,有甚於太學及他學,不可不一體許減,以爲一分補用之地,故敢達。上曰,依爲之。以上禮曹謄錄
上在昌德宮。停常參·經筵。
申時,日有兩珥。夜一更,月犯五車東南星。
下直,新昌縣監趙世垕,咸昌縣監朴泰遠,漆谷府使金始慶,機張縣監崔斗三,旌善郡守金潚,雲山郡守朴泰徵。
政院啓曰,吏曹郞廳來言,今日爲政事,命下,而判書趙相愚,參判李墪,俱以病不來,參議未差,不得開政云。判書趙相愚,參判李墪,竝卽牌招,何如?傳曰,允。
又啓曰,執義趙道彬,引避經宿,而大司憲李廷謙,呈辭受由,掌令尹會服制,洪重周在外,持平李世德·金東弼呈辭,未得處置。除在外呈辭受由外,竝卽牌招,使之處置,何如?傳曰,允。
領議政崔錫鼎八度呈辭。入啓。傳曰,安心調理。
大司憲李廷謙,三度呈辭。入啓。遞差。
參知趙泰老大興地加土呈辭,及文學洪好人初度呈辭。入啓。給由。
忠淸監司書目,牙山呈,以左尹任弘望辭職上疏上送事。啓。答曰,省疏具悉。卿勿固辭,宜速上來察職。
持平李世德上疏。大槪,虛帶職名,罪積癏曠之中,今因僚臺處置,召牌下降,嚴畏分義,不敢坐違,承牌來詣,而老母宿患,尙爾危苦,斷無離側供仕之望,乞蒙恩遞,俾尋救護事。入啓。答曰,省疏具悉。爾其勿辭,救護母病。
左參贊姜鋧辭職上疏。入啓。答曰,省疏具悉。疏批,筵敎開釋已悉,而卿胡連章,不體予意乎?至於乞遞文任,尤涉太過,安心勿辭,速出行公。
吏曹判書趙相愚,參判李墪,牌不進。
政院啓曰,吏曹判書趙相愚,參判李墪,牌不進,推考傳旨,今方捧入,而判書趙相愚,雖有身病,調理旣久,參判李墪,縱遭臺斥,陳疏承批。政事命下,已至多日,一向違牌,殊涉未安,更爲牌招,何如?傳曰,明日開政。
持平金東弼啓曰,請還收殺妻與子罪人車莫男減死定配之命。措辭見上請還收罪人崔元立減死定配之命。措辭見上請備局當該堂上推考,該吏令攸司,從重科罪。引嫌而退。避辭見上疏避張皇,語多乖激,見非公議,勢難仍在,請執義趙道彬遞差。答曰,不允。第三件事及處置事,依啓。以上朝報
司僕寺啓曰,咸興都連浦牧場復設事,上年旣已稟定,待其城子修築後,發遣郞廳,看審以來之意,竝爲陳達矣。本道文狀內,城子修築,甚有弊端,勢難趁卽擧行云,近日又爲狀聞,陳其復設之不便。頃日點馬官書啓,亦以此爲言,城子雖未修築,不可不發送郞廳,使之仔細看審,以定其復設當否,依前定奪,本寺僉正,從速給馬發送,何如?傳曰,允。以上司僕寺謄錄
上在昌德宮。停常參·經筵。
下直,安城郡守韓宗老,彦陽縣監宋光林,金海府使李漢珪,文城僉使兪珉。
元聖兪啓曰,大司憲·執義未差,掌令尹會服制,洪重周在外,持平李世德,陳疏受由,金東弼呈辭,今日以監察茶時之意,敢啓。傳曰,知道。
金演啓曰,吏曹判書趙相愚,參判李墪,牌不進,推考傳旨捧入矣。判書,身病尙苦,參判,情勢難安,今又違牌,參議未差,明日宗臣親臨殿講時,承旨不可不備員入侍,而開政無期,合有變通之道,何以爲之?敢稟。傳曰,參議未差之代,問于大臣差出。
又啓曰,吏曹郞廳來言,參議未差之代,依傳敎問于大臣,則領議政崔錫鼎,以爲方在呈告乞免中,左議政李頤命,以爲方在呈告未肅拜中,不得擬望云矣。敢啓。傳曰,更問于大臣,差出。
又啓曰,吏曹郞廳來言,參議未差之代,更問于大臣差出之意,依聖敎,更爲往問于大臣,則領議政崔錫鼎,以爲情勢難安,方在尋單屛伏,雖承更問之命,不敢擬望云,左議政李頤命,以爲惶恐縮伏,方在請告控免之中,不敢承命云。何以爲之?敢稟。傳曰,前望單子入之。
吏曹參議前望單子還入,趙泰老落點以下。
李師尙啓曰,新除授吏曹參議趙泰老,方在兵曹直所,卽爲牌招開政,何如?傳曰,允。
領議政崔錫鼎九度呈辭。傳曰,安心調理。
左議政李頤命初度呈辭。傳曰,不允批答。
有政。吏批,判書趙相愚病,參判李墪病,參議趙泰老進,同副承旨李師尙進。兵批,判書李寅燁病,參判洪璛病,參議李壄進,參知未差,同副承旨李師尙進。
元聖兪,以都摠府言啓曰,副摠管尹就商,捕盜廳坐起進去之意,敢啓。傳曰,知道。
李師尙,以全羅監司以興陽居幼學丁煌等五名燒死事狀啓,傳曰,燒死人等,令本道,恤典擧行。
元聖兪啓曰,明日宗臣親臨殿講時,承旨有闕之代,以在京無故人差出,仍卽牌招察任,何如?傳曰,允。
李師尙,以吏批言啓曰,判書趙相愚,參判李墪,俱以病不來,小臣獨政未安,何以爲之?敢稟。傳曰,只出緊任。
又以吏批言啓曰,兩司闕員,今當差出,而擬望之人乏少,相避外任時推人員,竝擬,何如?傳曰,允。
吏批,以李震壽爲承旨,李晩堅爲執義,林象德爲正言,趙泰億爲副應敎,兪得一爲判尹,李宜顯爲參知,趙泰耉爲右尹,李正臣爲司諫。檢閱單洪啓迪,左承旨兪命雄,右承旨任舜元,左副承旨李震壽。
兵批,護軍李廷謙·尹憲柱·趙道彬·崔昌大,司直趙泰采·李善溥,司果趙錫命·黃啓河·李重蕃·李震成。
李師尙,以吏批言啓曰,承文院正字李濟,除授後過限未肅拜,依例罷職,何如?傳曰,允。
元聖兪啓曰,新除授承旨李震壽,檢閱洪啓迪,牌招事命下,而家在城外,今已夜深,明日待開門,牌招之意,敢啓。傳曰,知道。
任舜元啓曰,訓鍊大將李基夏,行副護軍趙泰耉,有今日入侍之命,故方爲來待矣。傳曰,引見。
刑曹判書崔錫恒疏曰,伏以司寇之職,寔掌刑獄,經筵之任,專管侍講,朝家分職,各自不同者,不可兼察也,審矣。矧今春煦漸長,講筵頻開,而同任諸臣,適皆引入,不得不强其魯莽,連次入侍,及至罷對還歸之後,日已晩矣。秋曹事務,本來繁劇,簿牒堆案,呼訴滿庭,雖趁早赴衙,每患不足,向夕開坐,何以盡決諸務乎?臣非敢有一毫憚勞之意,只爲入而登淸燕之法筵,出而按煩亂之刑書,其在公朝事體,未免苟簡,參以本曹事勢,又如是妨礙,敢此呼籲於宸嚴之下。伏乞聖慈,俯賜矜諒,亟遞臣兼帶經筵之任,以便公私,不勝幸甚。謹昧死以聞。答曰,省疏具悉。卿其勿辭察任。
全羅監司朴弼明疏曰,伏以臣,猥以庸陋,謬膺重寄,百事憒憒,無所稱塞,居常愧懼,若隕淵谷,迺者伏聞以上番禁衛軍之不能及期,至有本道兵使拿問之命,臣於此,誠不勝驚駭震慄之至。禁營關文之自臣營,卽爲傳送委折,旣已備陳於日前狀聞中,捉致該邑下吏,査得中間浮沈之狀,又此馳啓,伏惟聖鑑,有以俯燭,不敢更煩架疊,而念臣忝在藩維,一道凡事,毋論巨細,皆所管轄。至於番軍徵發,凡係國之重事,而關文失傳,上番違期,此雖該邑下吏慢忽之致,其不能隨事檢束之責,臣實難逭,豈可歸罪於帥臣,而獨爲晏然於職次乎?自有此事,日夕惶懍,席藁俟罪,冒死自列,伏乞聖明,亟賜罷免臣職,仍命有司,勘正臣罪,以嚴國法,以安微分,不勝幸甚,謹昧死以聞。答曰,省疏具悉。卿其勿辭察職。
左議政李頤命身病初度呈辭不允批答,王若曰,鼎席新備,方倚卿而責成,巽牘繼陳,胡棄予而引疾?不在多誥,尙或深思。顧今日此何等時,念國事可謂太息,災沴輒見於比歲,海渴山童,戈戟日尋於同朝,門分戶裂,中外之儲蓄俱竭,莫捄湖·嶺之疲氓,南北之壃場多虞,誰決陰雨之長算?卽由寡昧之凉德,所冀忠亮之弼予。惟卿喬木世家,公輔宿望,擅美價於藝圃,詞華足以煥猷,別利器於盤根,才具足以需世,旣內外之歷試,望實俱隆,雖風波之累經,忠勤冞著。遂親擢於卿列,俄進陟於台司,日者樞府之久閑,思想幾切,逮玆金甌之再卜,期望愈深。若涉水而無津涯,庸責弘濟之效,如同舟而遇風浪,庶勉共貞之圖,不料注意之辰,遽有丐閑之請,瀝三疏而控免,是何情志之未孚,引諸臣而讓能,固知謙挹之太過,雖一時批諭之際,或失優容,顧平日眷待之隆,寧替終始?予固非出於深意,卿其因此而固辭,時勢多艱,豈大臣奉身之日,筋力方健,非古人乞骸之年。首相尋單,廊廟之機務多滯,右揆在野,弓旌之禮招徒煩,亟回袖手之心,勉盡推車之義。於戱,春和之賑貸方急,宜思拯溺而捄焚,宵旰之憂勤政深,可緩鞠躬而盡瘁。無執撝謙之意,庸副虛佇之誠,所辭宜不允,故玆敎示,想宜知悉。知製敎宋正明製進
午時,上御熙政堂。引見入侍時,訓鍊大將李基夏,行副護軍趙泰耉左副承旨任舜元,假注書金始㷜,記注官南世珍,記事官申。基夏進曰,臣等奉承上命,遍看江都形勢,昨以府城形便,備陳於復命書啓,而一島大勢圖形,則曾已睿覽云,故今則只將內城基址形勢,圖出以進矣。上曰,書啓則已見,而形便各陳之。基夏,手指圖紙曰,此則府城也,此則南山也,此則府城西邊高麗·穴窟兩峯也。兩峯俱在城西,壓臨城中,兩峯流水,合穿城中,此乃守城所忌,而且於築城之時,不包南山,則不成城子模樣,包以築之,則周回甚闊,從某至某三處,且有民塚纍纍,此亦甚可矜愍矣。趙泰耉曰,內城形便,昨於書啓,略爲陳達,而今以圖形,復此指陳焉。因手指山名所書處曰,此是松岳,此是南山,此是高麗,此是穴窟,此是舊鄕校基,此是亭子山,其間以朱彩,周以畵之者,乃朴權上來時,所議定城基也。周回甚爲闊大,諸議皆以稍損而狹小之爲宜云,而臣到其地,目見形便,缺七字不容不竝包南山。乙丑年議築內城時,所定城基,亦以南山爲限,而其時禁衛營,占建於南山下端之內,以此見之,則其時城基,亦以南山爲限者,蓋可想矣。今只以城體利病言之,則山勢不高,且有壓臨之兩大峯外,水穿過城內,俱非細疵,城基之不便,不一而足。然而若以江都,爲早晩必歸之所,而必欲築內城,則城基之定,似不外是,若捨南山,而沿川邊橫築前面,則其橫築之處,步數殆至千餘步,地勢亦且卑濕,功役甚難。若以橫築之力計之,則殆至南山半腰,且若置數三墩於南山,則計其功費,幾何添補,而竝築南山乎?事形雖如此,城基則可謂不好,亦非據險之地也。且卽今方當春耕之時,處處耕播,而城基近處田畓,則姑待朝令,不敢糞田,不但此也,浮石之所,定於八處,運石之際,傷害田畓,其數有不可勝記。不奪農時,乃王者之所先,春秋城廊,亦在冬月,古人之重民時,亦可以見矣。近因廟堂有故,築城形址,久未往審,決定等待之際,農節已迫,卽今則雖欲築城,勢有所不可及者,此是國家莫重莫大之事,亦豈可以臣等二人之言,率爾決定哉?設或築城,姑爲待秋,其前更令大臣重宰,詳細往審而定之,事乃完備。南山下端及舊鄕校靑龍外,墓塚纍纍,臣默數其數,過百之後,則不能詳計。築城之際,自不得不傷夷破壞,此亦甚愍惻矣。大抵論之,城役之難易,春夏冬節各異,築城之具,浮石運石之功,乃過其半,而春夏雨水,道路泥瀜之時,則運石之難,倍甚於凍節,不但有傷農之患而已也。石旣運入,凡具畢備之後,則築役,不過時月間事耳。目今雖不無可虞之端,事變之來,遲速難定,根本之先撓,實爲可慮,故臣之前日疏陳之意,蓋出於此也。唯當不弛一念,懋盡自强之策,而亦不可汲汲營築,非時擧役,以騷擾民心也。今若姑爲退定於秋後,則其前多數浮石,待秋收地凍之後,給募軍之役,運入石子,則不必多聚僧軍,不必募他處之民,江都之民,男丁九千云,給價而使民,則民自不怨,農時依前作農,及冬無事之時,力役而受價,則亦似無敗業之患,只勞其筋骨而已。如此,則雖令本府擔當,足可爲之。第本府無物力,使三軍門,優助其物力則好矣,不必使三軍門,竝力營築矣。若使三軍門竝力,則勢當與本府分受,各築一面,客軍客將,多數下去,貽弊於島民,亦且不些矣。基夏曰,缺七八字江海環島,兼通漕運,天塹要害,無出於此,故今爲萬全之計者是也,而第以臣賤見,似非萬全之地,有可慮者三焉,脫有緩急,倉卒之際,非但兩江渡涉之未易,若値嚴冬,則甲串以下,氷澌阻塞,船路不通,無歲不然,而至於前冬,則不能相通,幾至六十餘日,此可慮者一也。一島周回二百七十餘里之內,險固之處無多,而其餘無非船泊之所,蓋以曾前海泥沮洳之地,今盡堅實故也。且各墩相距,多不下一千三四百步之遠,賊由兩墩之間,則左右矢石,不能相及,其備禦之道,豈不虛疎哉?若於各墩間,要害數十處增置,數十防守之兵,與列墩把卒,互爲椅角之勢,則庶可備禦,而島中男丁老少,不過九千餘名,其中團束者,僅至六千餘名,以此分守五十墩,則餘者無幾,而隨駕各營之兵,當爲萬名,此僅可把守內城而已,數十要害處分屯之軍,何能猝然辦得乎?事出倉卒,外援未集,而賊若乘虛迭侵,則以各墩零星之兵,決不可首尾相制,此可慮者二也。島中外勢,旣難專恃,欲築內城之議,似不可已,而若失天塹,賊或登陸圍住,則摩尼山木,非我所有,越海樵船,亦無可通,城中雖有積粟如山,何以炊㸑乎?此可慮者三也。臣識見固陋,猥忝將任,頃於詢問之下,略陳臆說,而今承上命,遍覽一島,則耳聞目覩,不無參差,敢此仰陳愚淺之見,而城池大計,所關至重,伏望廣詢廟堂,爛熳商確,而且令大臣重臣,詳細看審,使國家陰雨之策,得其萬全。設欲斷定築之,而凡係役事,一人獨當,則力專費小,若令留守,擔當爲之,則似可省費專功,而但石子旣未先伐,春耕今已迫頭,卽今,則朝家雖欲始役,其勢似難矣。泰耉曰,訓將,以江都幅員闊大,卽今浦口多泊船之處,便是四面受敵之地,設爲三難以陳達,所論皆是,而臣之所見,亦有差殊者,書啓中,旣以各陳之意仰達,故敢達矣。江都一島,幅員甚大,東西四十里,南北六十里,以孤軍分守之難,誠如其言,不但基夏之言如此,臣祖父忠靖公臣啓遠,曾於己丑,爲江都留守,因朝家詢問形便,歷論形勢,詳細指陳而曰,幅員闊大,山端浦口,難於樹柵,地勢下濕,設欲築城,其勢亦難。北自鐵串至燕尾亭,東自燕尾至德浦,水不甚廣,無非易爲渡涉之地,必須緣陸,倍加防備,缺七八字其所設難,亦如今日訓將之言,而且曰,江海之險,有不可恃以爲固,今去亂初不遠,江都創殘未復。視卽今尤有所疎虞者,而其後置列墩,又築沿江土城。上曰,辛未築土城矣。泰耉曰,臣於今行,自草芝鎭,至甲串,巡審其土城,雖不高厚,亦足以藏身而防禦,卽今制置之形,似勝於其時,而闊大難守,則古今無異,雖如此,以我國關防論之,亦無異於江都者,四面環海,眞是天設之險,人謀若臧,則賊豈有飛渡之理?浦澨之沮洳淤泥,雖不若昔時之全好,視平陸則險絶懸殊,且有環島之列墩,又有三面之土城,我旣藏身,多發銃丸,則賊船似難容易泊岸。且大駕,若或駐蹕,則諸道勤王之兵,亦當次第入守,摠戎一軍,則旣無信地,臨急之時,亦當隨到行在所,摠戎三營之軍,亦不下萬餘名,以此亦可以分屯要害,以防不虞樵採之難。以卽今所見言之,誠如基夏之所陳,而船路旣通,亦可運柴於諸島長養之處,江都一島,亦爲別樣申飭,山腰以上,另加禁養,則豈有採樵難繼之患也?只是津路險惡,船隻亦無元定整待之數,倉卒之際,固有病涉之慮,而若有事變,則預先入保,如高麗之爲,則亦豈有蒼黃窘迫之事也?上曰,高麗高宗時,有入保之事矣。泰耉曰,高麗入處江都四十餘年矣。其時契丹,充斥列邑,而猶不得攻陷,只自外威喝而伏之矣。大抵論之,保障之地,糧餉爲大,諸處山城,皆有運道不便之形,國家入保之後,百官軍民,皆仰賴於宿儲,宿儲旣盡,則繼餫無路,雖以丙子事言之,下城之前,餘糧僅支一二日云。近來亦有北漢·洪福之議,而山城無論彼此,繼糧之難,率皆如此,自前國家,以江都爲臨亂必歸之所,蓋以此,而丙子之入保南漢,出於迫不得已也。我國保障之處,莫過於江都,然若値海寇,則西南諸道,障蔽單弱,亦難保其萬全,而至於避陸寇,則實無踰於江都,然人謀不臧,天塹若失,則海島孤絶,倉卒移蹕之難,反不如平陸之地,易以轉徙避兵者,思之至此,實爲悶塞矣。上曰,我國之恃以爲保障者,江都·南漢,而南漢孤絶,終不如江都之天塹,故辛未年間,周築土城者,蓋欲多掛火砲,以禦賊兵也。脫有緩急,江都當爲依歸之所,而但恃天塹之險,內無捍蔽之道,缺七字乃國事判斷之日,若築內城,則旣有防守備禦缺六字外援隨至,則賊兵,亦何能相持久留乎?向日趙道彬疏批中,利害不待智者而知之云者,蓋以此也。城基,則前日議定時及今日兩臣所見,皆以竝包南山爲言,似當以此爲定,而近因廟堂有故,不卽往審決定,以致農節已迫,城基近處田畓,姑先許其春耕,城役,則以冬春退定,而更令大臣重臣,往審便否,商確以定,三軍門,助其物力,而令本府擔當設築事,亦當從便確議矣。浮石事,則分付江都,不輟其役,連續伐取,以爲趁冬運入,開春築城之地,爲可矣。出擧條泰耉曰,今臣上來之路,通津民人,處處屯聚,請得京倉或江都米,以救顚壑,其色甚急。蓋聞本邑還穀甚少,而飢民甚多,正月以後,累巡分給,麥前繼賑,其勢誠難云。通津乃尤甚之邑,江都接界,與遠近移轉有異,且有文殊山城,朝家所當優恤其民,江都移轉,量宜許給。且昨年大同米二百石,以色麤退來,還給民間矣,到今新舊大同,一時督捧,民無備納之勢,殆將流散云,誠甚矜惻矣。戊子條退來米二百石,其數不多,若令該廳,待秋退捧,則亦可爲一時紓急之道矣。旣有沿路所聞,敢此仰達。上曰,竝令廟堂稟處。出擧條泰耉曰,文殊乃江都之咽喉,而爲其前蔽,以江都爲必歸之所,則此城當固守而不可棄也。我國之事,例多有始無終,築城之後,又無着實制置之事,卽今作一空城,疎虞甚矣。聞通津府使閔純之言,三軍門保人及元戶之在本邑者,將至三千餘名之多,今若以此,別爲作隊,以充守堞之卒,而元戶則以隣邑保人,相換以給,則軍門無所失,而城堞分把之道,庶可着實。曾以此論報廟堂,而未有處分云,又聞判府事李濡之言,欲以此稟白施行,而未果云,令廟堂,更爲商確變通,似爲得宜矣。上曰,令廟堂稟處。出擧條諸臣仍爲退出。以上燼餘
上在昌德宮。停常參·經筵。
夜一更二更,月暈。
李師尙啓曰,大司憲權尙夏,執義李晩堅,掌令洪重周在外,掌令尹會服制,持平李世德,陳疏受由,金東弼呈辭,今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而大臣有故,不得來會云矣。敢啓。傳曰,知道。
領議政崔錫鼎十度呈辭。傳曰,安心調理。
兪命雄啓曰,新除授藝文館檢閱洪啓迪,時在京畿楊州,斯速乘馹上來事,下諭,何如?傳曰,允。
李震壽,以禁衛營言啓曰,來四月當全羅道軍兵,當爲連續上番,而係是農月,故依事目,九番右部左司五哨,則四月一朔立番,中司五哨,則五月一朔立番,而當其番次,每於前月二十五日,京中逢點,十番十一番海西別驍衛,一體調送,逐朔立番之意,兩道監兵使處,預爲知委,何如?傳曰,允。
李震壽,以義禁府言啓曰,刑曹啓目內,宣川府使安績,移本府處置事,允下矣,安績,時在任所,依例交代後,發遣府書吏拿來,何如?傳曰,允。
辰時,上御熙政堂,宗臣親臨殿講。入侍,行都承旨金演,左承旨兪命雄,右承旨任舜元,左副承旨李震壽,右副承旨元聖兪,同副承旨李師尙,假注書兪命咸·金始㷜,記注官南世珍,記事官申。試官,判府事徐宗泰,左參贊姜鋧,戶曹判書金宇杭,行司果兪命弘,判決事任胤元,校理鄭栻,輔德李頤晩。承旨·吏官,先爲入侍。試官·宗臣肅拜後,試官趨入殿上,宗臣列伏庭下。開講後,海城君檍進,講書禹貢六府孔修章訖。徐宗泰問曰,六府何謂也?對曰,水火金木土穀也。收栍六通一略。驪興君垓進,講書用命賞于祖章讀註訖。垓曰,新經重病,不能畢講。收栍二略五粗。密豐都正坦進,講書咨十有二州章訖。收栍六略一通。益寧都正梯進,講易自不。驪陵副正圻進,講書益稷訖。徐宗泰曰,四隣何謂也?對曰,左右輔弼也。收栍純通。月城副守進,講詩傳。上曰,別無文義之可問處矣。收栍純通。密陽正梡進,講書大禹謨。上問危微兩字之義,所對未瑩,上曰,不分明矣。收栍五略二粗。夏坪正樴進,講大學。收栍六通一略。密南正堪進,講大學。姜鋧曰,此大文,不言曾子曰者,何義耶?堪曰,此非曾子門人之所述,而直曾子之言,故如是矣。收栍四略三通。昌恩副正權進,講大學,而誤讀章下註一字。收栍六略一通。夏陵守樀進,講孟子,而誤讀章頭大文。收栍五粗二略。靑陽守溶進,講書舜典,而落讀篇題中三字,大文中二字。金宇杭曰,落讀處多矣。上曰,講聲頗爲慣習矣。收栍四略三通。西城守焯進,講書自不。平原守標進,講論語訖。上問瓦樽抔飮之義,標曰,有聾病不聽矣。上命注書傳言。標曰,古者鑿地而飮矣。收栍三通三略一粗。西平守橈進,講論語訖。伏曰,此是單章,請連上接下。上曰,依爲之。仍收栍純通。原平守燮進,講大學,而誤讀講章。收栍純不。原興守堂進,講大學。姜鋧曰,卽近道之近字,何謂也?對曰,知所先,則道自近矣。收栍五通二略。洛昌守樘進,講書胤征。收栍純通。星昌守濡進,講大學,而至註讀。收栍四通三略。洛山守㯳進,講大學。收栍五通二略。上曰,諸臣暫皆退出。少頃更爲入侍。益陽守檀進,講書大禹謨,仍收栍四略三通。綾城守橚進,講大學訖。金宇杭曰,止于丘隅之止字,何意耶?對曰,鳥於岑鬱處止之,人之止善者,亦如此矣。仍收栍純通。原豐守熙進,講大學訖。徐宗泰曰,人何以莫知其子之惡耶?對曰,溺愛故不知其惡矣。收栍純通。熙出去時,不爲曲拜,金演,請推考。上曰,常時不慣出入之致,不必推考矣。洛昌守培進,講大學。收栍五略一通一粗。達城守掆進,講孟子,而誤讀章下註。收栍五不二粗。琅平副守煇進,講書益稷落一字讀。收栍五略二通。坡平副守彬進,講大學,而篇題落二字。收栍六略一粗。原陽副守炅進,講大學。收栍純通。南原副守進,講論語。姜鋧曰,初大文曰,一以貫之,次大文曰,忠恕者,何謂也?對曰,告諸人各異故也。收栍四通二略。鶴城副守楦進,講大學。收栍二略一粗。夏原令杞進,講書五子之歌。金宇杭問曰,關石何謂也?對曰,關,通也,石,斛也。上曰,文義誤陳之矣。收栍五略一通一粗。齊平令㰒進,講大學。鄭栻曰,心誠求之,雖不中,不遠者何謂也?對曰,識其端,推廣之義也。收栍四略三通。遂城令權進,講書堯典。收栍四略三通。夏溪令椐進,講孟子至章下註,落一字。收栍六粗一略。原城令棱進,講論語,而誤讀章下註。收栍四略三粗。原昌令櫓進,講大學。姜鋧曰,十手何謂也?對曰,十者,衆多之謂也。收栍六通一略。夏豐令梴進,講大學。姜鋧曰,富潤屋德潤身者,何義耶?久伏不能對。收栍六略一通。原城令桅進,講大學。收栍六通一略。韓陽令楹進,講大學。收栍四通三略。密山副令㯓進,講大學。收栍六通一略。完昌監柲進,講大學。收栍六略一粗。李震壽進曰,日已昏黑,諸臣出去時,勢將留門,闕門姑令下鑰之意,敢啓。上曰,姑爲觀勢分付。高陵副守湒進,講書說命啓乃心之吐,誤讀不改。收栍純不。李震壽,又啓請闕門下鑰之意。上曰,承旨出去分付。任舜元進曰,殿講儀註單子中,有錯誤處,當該堂郞,推考,何如?上曰,允。金演進曰,試官,先爲出去之意,敢啓。上曰,知道。試官退出後,承旨書呈講單子。承旨史官,以次退出。以上燼餘
上在昌德宮。停常參·經筵。
夜二更,流星出軫星下,入巽方天際,狀如鉢,尾長三四尺,色赤,光照地。
下直,郭山郡守張相漢。
李師尙啓曰,來十五日,儒生殿講日次,取稟。傳曰,親臨爲之。
李震壽啓曰,大司憲權尙夏,執義李晩堅,掌令洪重周在外,掌令尹會服制,持平李世德陳疏受由,持平金東弼呈辭,今日以監察茶時之意,敢啓。傳曰,知道。
又以都摠府言啓曰,今日,入直軍士中日習射,請出標信。傳曰,知道。
領議政崔錫鼎十一度呈辭。傳曰,安心調理。
兪命雄啓曰,右承旨任舜元,右副承旨元聖兪,今日不爲仕進,出納之際,事甚苟簡,竝卽牌招察任,何如?傳曰,允。
李震壽,以兵曹言啓曰,今二月十一日,幼學權相耋私奴終男等稱名人,自丹鳳門入來,差備門外擊錚,極爲駭愕,竝令攸司,囚禁治罪,同門守門將金禹輔,常時不能禁斷雜人,以致闌入,亦難免其責,推考,何如?傳曰,允。
備忘記,親臨宗室殿講時,行驪陵副正圻·洛昌守樘·行月善副守·西平守橈·綾昌守橚·原豐守熙·原陽副守炅,竝加資。海城君檍·南原副守·夏坪正樴·原昌守煦·星昌守濡·洛山守㯳·原陽令桅·密山副令㯓·原昌令櫓·韓陽令楹,各熟馬一匹面給。密豐都正坦·密陽正梡·密南正堪,各熟馬一匹賜給。靑陽守溶·益陽守檀·琅坪副守煇·夏原令杞·蓮城令權·昌恩副正權·洛春守培·坡平副守彬·鶴城副守楦·齊平令㰒·原城令棱·夏豐令梴·完昌監柲·平原守標,各陞一級。驪興君垓·夏陵守樀·夏溪令椐,各兒馬一匹賜給。
備忘記,洛昌守樘·西平守橈·綾昌守橚·原平守熙·原陽副守炅,竝都正除授。
左議政李頤命再度呈辭。傳曰,不允批答。
假注書李增祿書啓,臣承命馳往于忠淸道尼山酉峯村議政府右議政尹拯所住處,傳宣聖批,則以爲,本末天鑑所燭,冒死仰籲,冀蒙矜許,而聖批又降,訓辭隆重,無非微臣之萬不敢當者,惶悸震悼,罔知所措。臣之蒙此新命,已踰二旬,寢驚夢愕,蘄死不得,近侍之臨,天威咫尺,螻蟻微衷,更當竭籲,而力疾承批,若將殞絶,神惛氣乏,末由自盡。勢不得不稍俟少間,更以文字仰暴,猥越紛紜,尤增死罪,無任伏地戰慄之至云矣。敢啓。傳曰,知道。
元聖兪,以禁衛營言啓曰,昨日訓鍊院,點閱全羅道上番軍兵,則礪山居中哨軍趙五龍闕點,故推問於旗隊長,則五龍,礪山逢點之後,無端不來云。五龍則罔夜上送之意,分付於本道,而上番軍上來之際,虞候,點送兵營,軍官及色吏領來者,自是事目,而軍官色吏,竝先入來,使軍兵落後,不能一齊來到,已極可駭,而五龍之無端不來,終至闕點,曾所未有之事,尤極驚駭。軍官色吏等,不能領率之罪,不可不重究,以懲日後,令攸司,依法科罪,何如?傳曰,依啓。五龍之無端不來,極爲驚駭,不可不別樣處置,査覈稟處。
又以兵曹言啓曰,弘化門入直官金,自去夜猝然得病,達夜苦痛,不能起動云。莫重闕門,不可以病重之人,仍爲守直,原單子中,改付標以入之意,敢啓。傳曰,知道。
判尹兪得一疏曰,伏以臣之情勢病狀,竝有萬分難强者,違命廢仕槪久矣。聖旨屢勤,而臣罪益重,天地至寬,而措身無所,敢以閑樞散秩,竊祿養痾爲請,實出於窘悶之極,眞切之言,而容光未照於覆盆,嚴敎又發於前席,臣於此惶恐欲死,不得不趨班登筵,少伸義分,而區區微諒,終有所不可已者,退而更將一疏,極竭以聞。竊謂淵鑑俯燭,卽賜矜允,迺反有還給之命,臣於伏地候命之餘,隕心失圖,旣不敢安於寢食,亦不敢復有陳請,杜門深伏,撫躬訟恨。意外京尹新除,忽降此際,臣於是職屢拜,而輒煩控辭,今又踪跡如前,無計冒出,上念朝家政理之乖誤,下憂臣身進退之窮隘,尤不知所以仰喩也。噫,如臣無似,受恩如天,塵露涓涔,雖不能裨益山海,隨分盡職,隨事盡心,是臣素所自勉,而身名僇辱,志氣衰塌,以情則有難進之勢,以病則無陳力之望,其不可虛帶緊任,以益罪戾也,決矣。且臣方忝宗簿提擧,璿牒藏山之行,只隔二日,此則驅馳道塗,義不敢辭也。如不得速解本職,則事多罣礙,伏願聖明,諒臣苦心至懇,將臣京兆及籌司兩任,亟先鐫遞,使臣得以軍銜,安意往來,幸而賤疾,不至增加,德恩所霑,頂踵仍全,則皆聖上賜也。臣無任懇迫之至。謹昧死以聞。答曰,省疏具悉。卿其勿辭,從速行公。以上燼餘
上在昌德宮。停常參·經筵。
夜自二更至四更,月暈。
李震壽啓曰,大司憲權尙夏,執義李晩堅,掌令洪重周在外,掌令尹會服制,持平李世德呈辭,持平金東弼呈辭入啓,今日以監察茶時之意,敢啓。傳曰,知道。
領議政崔錫鼎,十二度呈辭。入啓。傳曰,安心調理。
李師尙,以禮曹言啓曰,今二月十五日,親臨儒生殿講時節目,當爲磨鍊,而處所,以何殿磨鍊乎?敢稟。傳曰,以宣政殿,磨鍊,可也。
李震壽,以親臨殿講儒生到記單子,傳曰,今此儒生親臨殿講時,生進及寄齋儒生,視前略小之中,生進尤爲略小,若依前日親臨殿講時落點數落點,則所餘儒生,只是三人,殊無多數書入落點之意,該房承旨之不察,誠爲未安矣。此單子還出給,加數書入之意,分付。
又以禮曹言啓曰,永禧殿酌獻禮時,行禮吉時及齋戒等事,曾因本曹啓稟,不爲擧行矣,今亦依前例,不爲磨鍊之意,敢啓。傳曰,知道。
又以禮曹言啓曰,今此寧陵兩陵上,莎草枯損處修補事,大臣以下,當爲進去,而領議政崔錫鼎,方在呈告中,左議政李頤命,時未肅拜,右議政尹拯在鄕,無進參之員。曾前如此之時,原任代行,已有前例,該曹不敢擅便,令政院稟處,何如?傳曰,原任大臣,代行,可也。
又以成均館言啓曰,今十五日親臨殿講時,生進及寄齋儒生,加數書入事,命下矣。自前例以命下日,朝食堂到記儒生,擧案書啓,而適有疏擧,儒生之在泮者無多,或有被罰出去者,伊日食堂入參者,只是十八人,而其中不習明經,自願不入者,至於七人,寄齋儒生,則元數二十人,而前日因備局回啓,有十人減額之令,故其中四人,則有闕勿補,方外儒生之加數書入,曾無前例,自本館,有難變通,敢稟。傳曰,然則寄齋儒生,不必加數書入,而生進,則依承旨疏批,擧行,可也。
傳于李震壽曰,今初十日,親臨殿講時,儀註中倒着處,臨時改付標以入,當該承旨,仍卽請推該曹堂郞,而今過二日,推考傳旨,尙不捧入何也,問啓事,命下矣。伊日當該承旨,請推禮曹堂郞後,因殿講之侵夜乃罷,未及捧傳旨,矇不覺察,已過兩日,致勤聖敎,傳旨則今始捧入,而不勝惶恐之至,敢啓。傳曰,知道。
李震壽,以禁衛營言啓曰,本營啓辭內,昨日訓鍊院,點閱全羅道上番軍兵,則礪山居中哨軍趙五龍闕點,故推問於旗隊長,則五龍,礪山逢點之後,無端不來云。五龍,則罔夜上送之意,今方分付於本道,而上番軍上來之際,虞候,點送,軍官及色吏領來者,自是事目,而軍官·色吏,竝先入來,使軍兵落後,不能一齊來到,已極可駭,而至於五龍之無端不來,終至闕點,曾所未有之事,尤極驚駭。軍官·色吏等,不能領率之罪,不可不重究,以懲日後,令攸司,依法科罪何如啓,五龍之無端不來,極爲驚駭,不可不別樣處置,査覈稟處事,命下矣。闕點軍趙五龍,昨日初昏來現,査問其未及期限之由,則初三日礪山府逢點之後,以路糧措備事,還往其家,初四日發程到公州地,渡涉大川之際,誤溺水深處,堇以得生,仍爲發病,今始入來云。故卽使入直千摠,看審其病勢輕重,則以爲,元無苦劇之症,而面部及腹部,顯有浮氣,兩脚亦爲浮漲云,其所供辭,似非飾詐,而軍兵闕到,自有其律,令攸司,依法科罪,何如?傳曰,允。
同副承旨李師尙疏曰,伏以臣於退出之後,伏聞自上還給成均館單子,有當該承旨不察之敎,臣於是不勝惶悚之至。蓋泮儒到記之數,極其零星,較諸謄錄,未滿三分之一,臣心甚怪駭,招問該吏,則答以儒生輩,以禮記類編事,將欲陳疏,則立異不參者,至於三十餘人,而一竝施罰,以參疏儒生若干人,擧案以來云云。今此親臨殿講,何等盛擧,而應講生進,如是尠少,揆以事體,誠甚未安,而徑先陳稟,亦有所不敢,未免循例捧入矣,致勤嚴敎,至有單子還給之命,臣之矇然之失,於是益著,何敢以一時代察,而有所倖逭乎?伏乞聖慈,亟賜鐫罷,以爲人臣不職者之戒,千萬幸甚。謹昧死以聞。答曰,省疏具悉。日者觀命,假托尊經衛道,唱之於前,意在敲撼,而諸臣和之於後,益惹不靖,賢關士習,固已不美,而立異者,一倂施罰,至於三十餘人之多,尤可駭然,使之卽解儒罰,一體書啓爲宜也。爾其勿辭,察職。
吏曹參議趙泰老辭職上疏。入啓。答曰,省疏具悉。爾其勿辭,從速察職。
左議政李頤命身病再度呈辭不允批答,王若曰,丕責重畀,可想倚毗之隆深,遐心莫回,自愧誠意之淺薄,玆復申誥,冀或深思。言念今日之艱虞,不堪中夜之憂歎,賙賑之策方急,而公私之蓄積俱空,責礪之敎屢勤,而朝著之潰裂益甚。至於紀綱之頹,法令之壞,罔非衰亂之象,危亡之徵,雖君臣協心而圖治,猶懼不濟,若宰輔接迹而求退,疇克胥匡?惟卿以喬木世臣,爲柱石良弼,淸操雅量,足以表率群僚,敏識英猷,足以綜理庶務,比在樞府,幾惜國老之久閑,再入台垣,益見輿情之允洽。不意釋負之請,乃在宣麻之初,批諭或失於優容,非有深意,眷待不替於終始,貴相知心,何其固辭於此時,殊非所期於平日,義重休戚,豈宜袖手而傍觀?運致艱屯,惟當鞠躬而盡瘁。辛甘調劑之責,微卿其誰?陰陽燮理之功,寔予所望,安危所係甚重,去就難容自輕。於戱,精力尙强,詎無展布之願,期待方切,益勉弘濟之謨,亟斷來章,庸副至懇。所辭宜不允,故玆敎示,想宜知悉。知製敎李敏英製進以上燼餘
上在昌德宮。停常參·經筵。
下直,白翎僉使沈欞。
元聖兪啓曰,左議政李頤命三度呈辭不允批答,命下之後,卽爲分排于知製敎,兵曹參議李宜顯,則稱以病重,終不製進,累次往復之際,以致日暮,事甚未安。李宜顯推考,以判決事任胤元,改付標以入之意,敢啓。傳曰,知道。
李震壽啓曰,大司憲權尙夏,執義李晩堅,掌令洪重周在外,掌令尹會,持平李世德呈辭,持平金東弼呈辭入啓,今日,以監察茶時之意,敢啓。傳曰,知道。
李師尙啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
李震壽,以都摠府言啓曰,副摠管尹就商,捕盜廳坐起進去之意,敢啓。傳曰,知道。
金演啓曰,右副承旨元聖兪,同副承旨李師尙,今日病不仕進,事多苟簡,竝卽牌招,何如?傳曰,允。
領議政崔錫鼎十三度呈辭。傳曰,安心調理。
左議政李頤命三度呈辭。傳曰,不允批答。
金演,以弘文館言啓曰,本館,無故行公之員甚少,新除授副修撰李宜晩,自鄕纔已上來云,卽爲牌招察任,何如?傳曰,允。
金演,以副修撰李宜晩牌不進罷職傳旨,傳曰,推考傳旨捧入。
金演,以弘文館言啓曰,副修撰李宜晩,旣有只推之命,更爲牌招察任,何如?傳曰,允。
元聖兪,以副修撰李宜晩再招不進罷職傳旨,傳曰,禁推傳旨捧入。
元聖兪啓曰,卽者同副承旨李師尙,因成均館草記中,儒生侵斥,卽爲出去,將爲陳疏,臣聖兪,獨在院中,無他伴直之員。左副承旨李震壽,卽當牌招入直,而拘於廳規,不得直請,何以爲之?敢稟。傳曰,牌招。
元聖兪,以刑曹言啓曰,頃因前判官韓世箕等陳疏批答內,有宗燁等罪狀絶痛,宜令攸司,依法科罪,刻期掘移之敎,卽當擧行,而旋因韓宗燁擊錚原情,有議處之敎,自本曹,以令漢城府,兩隻一處詳細摘奸後,稟處之意,覆啓蒙允。韓宗燁科罪一款,姑待結末後擧行之意,敢啓。傳曰,知道。
元聖兪,以成均館同知事意啓曰,本館草記之批,有依承旨疏批擧行可也之敎,臣等以被罰儒生,依聖敎解罰事,送言于齋中諸生矣,卽聞諸生,因承宣疏批,不敢自安,今朝食堂,至於捲撤云,聞來極爲驚愕。臣泰采,進來泮中,招見諸生,以莫重聖廟空堂,事體至爲未安,斯速入堂,仍卽解罰之意,多般開諭,則諸生等以爲,臣等治疏將上之際,伏聞下承宣之批,辭旨極嚴,臣等聚首奉讀,不勝惶悚隕越之至。臣等此疏,實是士林共公之論,非有一毫干涉於時議,而惟其本書,出於巨室,故不計義理,巧事規避者,亦或有之,公議旣發之後,則崖異之徒,竝皆施罰,自是三百年館學通規,此外亦有不言疏議之是非,而大祭纔罷,旋卽徑出者甚多,或有同參發論,而計較利害,無故逃去者,士論共激,不得不差等示警,亦所以尊事體而正士習也。雖然,立異被罰者,不過五人,其餘則不以立異施罰,而且在於殿講擧案之後,不參疏儒生之入於擧案者,至於四人,則擧案多少,元不係於施罰與否,亦可知矣。師尙,寧不知此,而乃以多人被罰,一竝歸之於立異之徒,而擧案儒生,則皆歸之參疏之類,欲以恐動天聽,沮敗士論,用意之陰譎,何至於此?且師尙,以此爲該吏所告,臣等不勝驚怪。悉招該吏之往返於政院者問之,則以爲渠等,於昨日午後,進往政院,則同副承旨已出去,初不在坐,而諸承旨,亦無以疏事被罰爲問者,疏事之由於某書,被罰之其數幾何,何以知之,而有所告達乎?其言不啻縷縷,皆有明的可證,然則師尙之疏,得於外間衝動說,而非泮吏所告可知也。其必欲先事告訐,欺瞞天聰之狀,有不忍正視也。至於聖批之下,亦不能無慨然者,聖人之心,鑑空衡平,物來順應,是者還他是,非者還他非,然後處置得宜,人心可服,而今聖上,未覽元疏,先下嚴敎,聖上之意,縱在於慰藉大臣,獨不念國家元氣之摧折斲喪,不可復振乎?解罰命下之後,宜卽奉行,而臣則方將待罪之不暇,有不敢論人罪罰之解否,聖批旣非尋常,君命亦未卽奉行,廉義所在,不敢冒入食堂,縮伏齋舍,惶悶罔措。師敎雖勤,終不敢晏然復入,徊徨窘蹙,不知所達云,而終無還入之意,今方更加開陳,而解罰命下之後,不卽擧行,何以爲之?當此齋儒捲堂之時,主管堂上,不可不入泮勸諭,大司成李晩成,令政院,稟旨牌招,何如?傳曰,依啓。使之卽爲解罰,可也。
元聖兪啓曰,因成均館草記,大司成李晩成,令政院,稟旨牌招事,命下矣,李晩成,家在城外,今又夜深,明日,待開門牌招,仍詣泮宮,勸諭諸生,何如?傳曰,允。
右承旨任舜元疏曰,伏聞昨夕下本院傳敎,以禮曹堂郞推考傳旨,過兩日不爲捧入事,至有問啓之命,臣不勝悚慄之至。日昨殿講入侍時,臣以該房,請推禮曹堂郞,而殿講旣罷,留門標信,仍卽啓下,臣於倉卒膠擾之中,未及捧傳旨矣。翌日賤疾適苦,不得仕進,及其承牌詣院也,事在經宿,全然忘却,終至於數日稽滯,致勤聖敎,臣之不職之失著矣。臣以式暇在家,嚴敎之下,未卽自列,臣罪尤大,伏乞聖明,俯垂諒察,亟賜鐫罷臣職,仍治臣矇不覺察之罪,千萬幸甚。謹昧死以聞。答曰,省疏具悉。爾其勿辭,察職。
慶尙道幼學金塘等疏曰,伏以扶植風敎,國之當務,而表奬莫先於忠節,砥礪名行,士所自勉,而作成惟在於激勸,然時君世主,鮮有能留意於此事者,惟我殿下,卽祚以來,凡所以顯忠奬節,振起頹俗者,靡有欠闕,此實度越百王之盛德。臣等跧伏嶺外,跡阻輦不,其於朝家處分,雖未有熟聞詳知,而略得於道路相傳之說,則向年閱武江上之時,特命致祭於成三問等六臣之墓,且賜扁額於魯湖書院,且甲戌更始之初,遂贈吳斗寅·朴泰輔·李世華三臣爵諡,仍命有司,綽楔門閭,至戊寅冬,克擧累朝未遑之闕典,爰訖端廟躋附之大禮,而奬礪之敎,遍及於當日立殣之人。臣等於是乎,聞風而起,聚首相語曰,六臣之事,已經二百餘年,英風烈氣,凜乎如昨,忠臣義士,憐之至今,而褒崇之典,始見於聖世,三臣之節,實是古今所罕,抗操不撓而死無悔,婦孺輿儓,矢口咸誦,而褒嘉之典,聳動聽聞,則八方人士,孰不激昻而思奮乎?噫,箕敎東宣,人文始顯,列聖牖化,天敍大闡,則搢紳章甫之捨生殉節,播芬遺芳者,其儷益夥,若其扶植倫常,撑柱宇宙,而卓卓寡儔,則前有此六臣,後有此三臣,所遭之時雖異,所樹之節略同,此固輿論之攸共,而殿下,亦嘗鑑別而旌異之矣。臣等,不必復贅寂寥腐語,以誦其節義之萬一,而第臣等,竊有所區區興感,而欲徹於黈纊之下者。臣等所居道內義城金鶴山下,有成三問舊寓之墟,故老傳說,指點咨嗟,高山偃蹇,流水澄澈,烈烈遺風,怳然可挹。且吳斗寅,曾爲本道佐幕之任,朴泰輔,嘗作繡衣廉問之行,李世華,亦嘗觀風一路,治敎未衰,道內人士之行過是處者,覩其地而興想,攀遺躅而起感,彷徨道路,常有景仰之慕矣。臣等,玆敢協心同規,謀諸邑宰,告諸鄕中,創建祠宇於成三問之故墟,旣又以爲英爽未泯,如水在地,廟以聚神,於禮亦宜。不設此祠則已,旣設祠,而同時竝殉之賢,前後一揆之人,倘闕合祠,則非所以致崇奉之意,乃竝享成三問·朴彭年·河緯地·柳誠源·李塏·兪應孚六臣,而以吳斗寅·李世華·朴泰輔三臣,傍建別廟而同祀,工役已完,享禮斯擧,蓋所以仰體聖朝表奬之意,少伸多士崇報之誠也。噫,成仁取義,孔·孟昭訓,而俗降風渝,貞士鮮作,以礪操爲偏行,保身爲全德,較利害計得失,謾不知節義之爲何事,至於嶺南一路,古所稱鄒·魯之鄕也。厥初民風,非不淳美,而仁賢之化已遠,偸薄之習漸痼,紊紊棼棼,日趨於莫可振作之地,培養扶植之道,亶在於崇奬節義,厚樹風聲,則今玆諸賢俎豆之擧,未必不爲移風易俗之一助也。然而廟宇雖建,扁額未揭,不但有歉於多士崇奉之意,其在朝家奬褒之方,方涉欠缺。臣等玆敢裹足千里,瀝血封章,伏願聖明,亟命該曹,特頒恩扁,以賁觀瞻,使一方人士,激頑奮懦,以囿聖化,千萬幸甚。謹昧死以聞。答曰,省疏具悉。疏辭令該曹,稟處。
平安監司尹趾仁疏曰,伏以臣,不自揣量,冒當藩寄,或冀殫竭心力,報效萬一,而當其初到,汨於賑事,旋巡邊封,奄過冬半,及夫還營,勞攘成疾,若欲勉强莅務,則左遺右失,莫尋頭緖,苟欲自便調治,則文簿委積,怠棄有罪,尙何與論於承宣綱紀之責哉?臣於此狼狽惶懼,始覺當初拜命之爲大妄,宜早陳暴,以圖免歸,而徒竊金緋,以榮一身,旋避煩務,孤負寵眷,非但分義之所不敢出,反揆宿心,實多違戾,以是爲懼,又未免徊徨淹滯,疏將封而趦趄,身自撫而嗟悼者,蓋已久矣。不幸比日以來,素患風痺之症,漸至沈篤,頭目昏眩,如醉如睡,臂脚疼痛,不便運用,最是濕痰滯膈,晝夜咳喘,欲下而不能,欲吐而輒窒,神精全失,知覺都亡,凜凜然死生之憂,不遠而近,今則雖欲强莅職事,有不可得,至於圖報恩寵,更無其路,此臣所以中夜撫膺,措躬無地者也。況沿海各邑,賑政方始,巡檢之責,在所不已,北使有聲,要不在遠,接應之事,宜有奔騖,而顧此病狀,萬無起身趨事之望,臣之僨敗,固不足恤,而其於妨公務而廢國事何哉?且伏見大臣疏本,實有萬萬惶蹙,不敢一日冒居於官次者,臣於頃年,被構於人,上章訟冤,悉暴情實,或意疑之者有以自破,謗之者亦應少止,而尙不能見釋於大臣,排軋二字,罪名至重,臣誠惶悼,不知所出。此莫非臣平日言行,不能有孚於同朝之致,自靖之外,何敢更煩辭說,而其不宜因仍蹲冒之狀,伏想聖明,亦有以下燭矣。以病以情,俱極切急,玆敢不避煩猥,披瀝肝血,封章呼籲,伏乞聖明,特錄哀鳴,曲加憐愍,亟命遞改臣藩維之任,俾得歸伏田野,隨分待盡,以卒天地生成之澤,不勝千萬大幸。謹昧死以聞。答曰,省疏具悉。意外追提,在我何嫌?卿其勿辭,從速察職。
修撰李明浚疏曰,伏以臣,爲人庸陋,無所短長,幸蒙天恩,濫竊科第,前後歷職,涯分已踰,洪私曲加,畀以湖邑,涵泳聖澤,調息殘骸,盡心芻牧之責,庶效涓埃之報,而遽招過福之災,重嬰難醫之疾,五朔沈綿,與死爲隣矣。不意此際,薇垣寵除,旣下於先,玉署新命,復續於後,旬日之間,恩召荐疊,臣是何人,得蒙異數,至於此極?驚惶感激,不覺涕淚之交橫也。夫詞垣之職,地分淸切,責任甚重,苟非文詞優餘,學術稍明者,莫宜居之,臣夙遭險釁,零丁孤苦,所業全抛,未加時習之功,才識且鈍,不知魚魯之辨,尋常文字,尙患短澁,經傳奧旨,尤所昧昧,以此譾劣之才,其何以任論思,而備顧問哉?且伏聞前承旨李觀命疏論新錄,大加詆斥云,臣之魯莽,最居諸臣之下,則何敢以不指臣名爲幸,而有所自恕乎?此臣難冒之端,又添一倍也。臣旣蒙召命之後,不敢偃伏遐外,不顧生死,力疾登程,行纔一日,重觸風寒,症情越添,十分危篤。寒熱交戰,頭疼如擘,冷痰塡胸,飮啖全廢,氣息奄奄,欲起還仆,以此病狀,旬月之間,萬無動作前進之望,玆敢縣道封章,疾聲仰籲於天地父母之前。伏乞聖慈,亟許遞免,以嚴官方,以尋生路,臣不勝瞻天望雲,涕泣祈懇之至。謹昧死以聞。答曰,省疏具悉。爾其勿辭,從速上來察職。
左參贊姜鋧疏曰,伏以臣,情地窮蹙,病勢危劇,尋單乞遞,誠不獲已,而前後恩批,逈出尋常,一向撕捱,亦所不敢,隨牌暫出,少伸區區分義,而日昨以殿講試官,入侍罷出之後,脫衣觸冷,添得寒感,委席廢食,人鬼未分,卽今病狀,決無起動供職之望。且臣於兼帶文任,實無因仍蹲據之意,而臣之危苦之情,臲卼之狀,聖明猶有所未盡下燭者,臣何敢以煩猥爲嫌,而終不悉暴,自阻於君父之前乎?三館之職,實掌文柄,爲任甚重,曾未有魯莽如臣,衰病如臣,踪跡之孤危如臣,而忝居冒當,肆然行公者。聖上雖加之以隆眷,畀以文垣久虛之選,而其於物情之未叶何哉?當初擧論於薦望者,非以臣爲允合是任,不過以臣久叨提學之故,難於取捨,提論薦末,而至於圈點時准點,曾是意慮之外,若其萬不近似之狀,臣亦自知,而似聞薦望大臣,以末薦准點,有所云云,搢紳之間,流傳已久,而臣病伏深巷,罕與人接,晩始得聞,臣於是尤不勝慙赧悚惕之至。臣於受任之初,連章累牘,苦口力辭,至四至五,而批旨愈隆,逃遁無所,迫於嚴命,黽勉强出者,此固臣之罪也。顧臣情勢,決難一日虛帶,以辱名器,崩迫之懇,亶出肝膈,非如例辭飾讓之比,在聖上體下之道,亦不宜强其必不堪之任,終陷罪戾而後已。伏乞聖慈,特垂矜察,將臣所帶文任,爲先鐫改,以安微分,公私萬幸。謹昧死以聞。答曰,省疏具悉。大臣所云,必無他意,卿其勿辭,安心行公。以上燼餘
上在昌德宮。停常參·經筵。
昧爽,有霧氣。自辰時至申時,日暈。
有政。吏批,行判書趙相愚牌不進,參判李墪牌不進,參議趙泰老進,都承旨金演進。兵批,行判書李寅燁病,參判洪璛呈辭受由,參議李壄進,參知李宜顯未肅拜,左副承旨李震壽進。
李震壽啓曰,大司憲權尙夏,執義李晩堅,掌令洪重周在外,掌令尹會,持平李世德呈辭,持平一員未差,今日以監察茶時之意,敢啓。傳曰,知道。
金演啓曰,明日親臨儒生殿講,十六日國忌齋戒,十七日正日,此三日視事,頉稟。傳曰,知道。
吏批啓曰,判書趙相愚,參判李墪,竝牌招不進,小臣獨政未安,何以爲之?敢稟。傳曰,只出緊任。
又啓曰,臺諫及玉堂闕員,今當差出,而擬望之人乏少,外任及時推人員,竝擬,何如?傳曰,允。
李震壽,以都摠府言啓曰,今日入直軍士,中日習射,請出標信。傳曰,知道。
金演,以弘文館言啓曰,本館上番副應敎臣趙泰億,以禁衛營郞廳,今日坐起時,晝仕出去之意,敢啓。傳曰,知道。
金演啓曰,吏曹郞廳來言,今日爲政事命下,而判書趙相愚,參判李墪,參議趙泰老,俱以病不來,不得開政云。判書參判參議,竝卽牌招,何如?傳曰,允。
又啓曰,大司成李晩成牌不進,推考傳旨捧入矣。當此齋儒捲堂之時,主管堂上不可不入泮勸諭,李晩成更爲牌招,何如?傳曰,允。
領議政崔錫鼎,十四度呈辭。傳曰,安心調理。
元聖兪啓曰,省鞫停止,今已月餘,實前古所未有之事,而此則由於大臣之不得行公,事無奈何,而本府輕囚之不得原情勘罪者甚多,諸堂上引入已久,開坐無期,事極未安。判義禁趙相愚,同義禁李墪,纔以政官牌招矣,同義禁李健命,亦爲牌招,使之趁速開坐,何如?傳曰,允。
傳于李震壽曰,兵判前後疏批,已盡開釋,而一向引入,殊涉太過,卽爲牌招察任。
金演啓曰,親臨殿講,只隔一日,而儒生加數書入事,命下之後,因泮儒捲堂,儒生書啓單子,尙未書入,事體極爲未安,而無他變通之道,前單子還入乎?明日殿講,何以爲之?敢稟。傳曰,前單子還入,已極苟且。因黨論之轉激,親臨殿講,旣命旋停,亦無是理。依前下敎,作速書入事,分付,可也。
吏批啓曰,行驪陵副正圻·行月善副守,今陞明義,而未經都正,不得封君之意,敢啓。傳曰,封君,可也。
以韓配周爲持平,李熊徵爲文學,姜鋧爲禮曹判書,李世最爲副校理,李溶爲宣川府使,權聖大爲庇仁縣監。行驪陵副正圻·行月善副守,今加明義,洛昌守樘·西平守橈·綾昌守橚·原豐守熙·原陽副守炅,已上今加明善,親臨殿講時入格,加資事承傳。昌恩正權·淸陽正溶·益陽正檀·洛陽正培·平原正標·琅坪副守煇·坡平副正彬·鶴城副正楦·夏平守杞·蓮城守權·齊平守㰒·原城守棱·夏豐守梴·完昌守柲,已上親臨殿講時入格,各陞一級事承傳。洛昌都正樘·西平都正橈·綾昌都正橚·原豐都正熙·原陽都正炅,已上都正除授事承傳。兵批,副司直洪受瀗·洪好人·金東弼,黑山島別將金鼎三。
李震壽,以兵曹言啓曰,今二月十四日,幼學張翰海稱名人,自宣仁門入來,差備門外擊錚,極爲駭愕,令攸司囚禁治罪,同門守門將李東樑,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,今二月十九日,永禧殿酌獻禮擧動時,各樣差備軍六百七十七名內,衛軍三百六十名計除,其餘不足三百十七名,他無推移之路,依前例給價次,坊民調用之意,敢啓。傳曰,知道。
金演,以成均館同知館事意啓曰,使之卽爲解罰可也事,命下矣。臣敬奉聖敎,招集儒生,反覆開諭,則儒生等以爲,臣等猝承嚴敎,情地危蹙,久稽成命,罪戾增積,泥首縮伏,誅譴是俟。不意聖度天大,不遽斥絶,諭以卽爲解罰,臣等惶隕感激,以首頓地,固當奉承聖敎,不暇他顧,而第念臣等雖極無似,迹忝賢關,目見毁經之擧,不勝駭歎之忱,欲陳一疏,痛辨其說,而元疏未上,駭機遽發,致令聖心激惱,反下士習不美之敎,衷情未白,狼狽已極,其何可冒入食堂,以失自處之道乎?至於解罰一款,館學施罰,一循士林之公議,實非朝家干涉之事,從前督令解罰,已不免爲過擧,而其或有徒畏嚴命,强屈公議者,則終必傳笑學宮。臣等今若徒知奉命之爲恭,乍罰旋解於數日之內,則將何以辭百世之譏議乎?雖然,聖上旣以殿講擧案之數,不欲令加數書入,有此下敎,苟令臣等聞命解罰,少有補於擧案之數,則猶可以黽勉奉承,而論以泮規,參以事理,大有不然者,豈聖上或未俯察於此耶?十五日殿講擧案,必取十一日朝食堂到記書進者,自是由來古規,今此十一日在泮之人,其數無多,而或以病故,不入食堂,或入食堂,而以不習明經,從自願不書擧案,生進數少,其勢然也。立異儒生之罰,雖在於初九日,而只是五人,其後儒生之罰,則初非立異之故,且在十一日書送擧案之後,則擧案之數少,非由於儒罰,灼然可知。擧案與儒罰,前後之明白如此,而不參儒生,入於擧案者,又至於四人,則李師尙所謂儒生將欲陳疏立異者,三十餘人,一竝施罰,只以參疏若干人,擧案而來云者,豈非欺罔之甚乎?若使諸人,旣入朝食堂,應參擧案,而遽至被罰,則特令解罰,猶或可也。此則不然,雖解其罰,猶是十一日朝食堂不參之人也,何必創出無前之規,以貽日後之弊乎?聖明苟欲其擧案之多,特創新規,則他餘生進,不爲不多,今此諸人,則初六日參祭後,更不入泮,亦非居泮被罰者比,何必拈出此被罰之人,强令解罰乎?迷滯之見,終不可回。又不克奉承明命,違慢之罪,實無所逃,惶悚震慄,罔知置身之所云,而寥無還入之意,夕食堂又不得設行,事體極爲未安。至於解罰事,齋任以被罰儒生,乃是十一日朝食堂不參之人,雖至解罰,便與方外無異,猶守己見,終不回聽。臣取考初七日以後食堂到記,則儒生等名字,果無載錄之處,其所爲言,雖不無所執,而無論規例之如何,成命之下,尙不擧行,此無非臣不善勸諭之致,益切惶恐之意,敢啓。傳曰,朝論岐異,黨伐日深,假借禮書,恣意吹覓,必欲驅大臣於毁經侮賢之科,固已不韙,而成命之下,不卽解罰,敢以只是五人等語,肆然欺罔,事之駭惋,孰有大於此者乎?不參儒生,招入,可也。
元聖兪,以成均館官員,以同知館事·大司成意啓曰,不參疏儒生招入事,命下矣。生進寄齋,纔承嚴敎,盡數拜辭神門而退出,他儒生未入之前,便是空館。臣等率諸館官,同守聖廟,而殿講隔宵,事勢急迫,前單子書入之儒生,亦皆出齋,被罰儒生,解罰無期,反覆思惟,實無變通之道,臣等惶恐俟罪之至。本館堂上,不可不齊會相議,而知館事臣姜鋧,本職未肅拜,同知館事臣趙泰耉,以式暇不爲來進,竝令政院牌招,何如?傳曰,允。
元聖兪啓曰,親臨殿講,只隔一宵,而泮儒捲堂之後,擧案終不來呈,發牌本館官員,累度催促矣。卽者本館草記來呈,觀其措語,則終至空館退去,而不參疏儒生,雖有招入之命,勢難登時聚會,儒生書啓,終無趁卽捧入之路。殿講之旣命旋停,實是前所未有之事,事體極爲未安,而日已昏暮,事勢迫急,決無趁明早講試之望,何以爲之?敢稟。傳曰,停。
同副承旨李師尙疏曰,伏以臣,伏見泮宮草記,則儒生輩發怒於臣疏,初以恐動天聽,沮敗士論爲言,後以先事告訐,欺瞞天聰爲言,直驅人於罔測之科,而至於用意陰譎,不忍正視等語,凌藉甚矣,醜辱極矣,臣於此不勝驚惑駭惋之至。再昨到記單子之來呈也,臣適當代房,已知儒生之尠少,職由施罰之猥多,人或勸臣直爲陳稟,而臣意則以爲,當此論議岐貳之日,徑先上達,不無沮戱疏事之嫌,姑且循例捧入,恭竣處分,而嚴敎遽下,責以不察,惶隕之極,罔知所處。畢竟不敢不以所已聞者,仰達於宸聽者,亶出於事君無隱之義,則恐動欺瞞等語,寧有一分之近似者乎?若如渠輩之言,則凡於告君之際,專務周遮囫圇爲說,惟恐實狀之或露,然後方可免於此等題目耶?其所謂被罰者,不過五人,擧案多少,不係施罰等說,回互隱伏,情態破綻,日月之明,自可覷破,臣不必費辭覼縷,而第臣不但詰問於泮吏,備知其狀。又送人謄取其被罰儒生姓名而來,則疏事發論時,立異儒生南鶴增·南克寬兩人罰名,則曰故戱大論,情跡苟且,柳潛·李萬序·安相台·李喜春等四人,則曰怵畏勢道,崖異公議,金坽·金胄萬二人,則怵畏巧避,情迹絶痛,吳緯周則崖異公議,見非士論,朴璉·朴㻐·朴璲·朴宗儒·李重觀·李光著·許是·宋明斗·柳綎·李景運·吳瑞輝·洪偍·鄭運興·權浻·南世綱·李弼基·徐宗賢·尹師敎·閔溵·申泰登·吳旭·柳敏廷等二十二人,則曰旣參大祭,避疏徑出,崔敏恕·李文祥·崔益壽等三人,則曰謀避疏事,情甚苟且,合以計云三十四人也。所謂不以立異被罰者,豈非欺罔之甚乎?使此三十四人,無故自在,則應講儒生,不患尠少,然則擧案多少,不係施罰云者,卽何異於指白爲黑,指東爲西耶?至於學儒被罰之類,其數亦夥,而全沒其實狀,欺天罔人,寧有過於此者乎?伊日擧案中十一人,聖明想必記有之矣,其不參疏儒生之入於擧案者,至於四人之說,尤涉詐諼,全不白直,何者?鄭楗則方任蔭仕,李鳳陽史庫參奉,嚴漢徵香室忠義,此皆前銜,而無參疏之規,洪啓漢與疏頭,有應避之嫌,固無與於疏事,而今儒生輩,强援四人,以爲不參疏事,而亦入於擧案之證驗,則其巧飾辭說,一意欺蔽之狀,亦可謂無嚴矣。夫吏胥之言,固不足憑信,而儒生輩,不顧事理之如何,惟忿前事之直告,笞擊無算,使反前說,便欲執爲柄,仍作憑藉脅持之資,臣竊慨然也。噫,諸生之所處者何地,所學者何事?國家之元氣係於玆,士林之公議由於玆,而不幸近年以來,世道日益汚下,士習日漸偸薄,朝紳之間,少失和協,則群起而和應,使不靖之端,上及於朝著,有識之士,仰屋而竊歎者久矣。今者儒生輩,又復假借戴經,作爲奇貨,少不快意,輒復移鋒,臣旣爲賢關憂之,又爲儒生惜之,如臣濫蒙湔拂,忝居喉舌,擬於出納之際,庶盡唯允之責,而瘡疣易生,怨謗隨至,至於今日所遭,尤是萬萬意慮之外,身名僇辱,更無餘地,其何敢抗顔包羞,出入於近密之地乎?伏乞聖慈,察臣難冒之勢,亟命鐫遞臣職名,以謝人言,以安愚分,不勝萬幸。謹昧死以聞。答曰,省疏具悉。旣給單子,責以不察,則以所已聞者陳達,不得不已,意外侵詆,何必深嫌?爾其勿辭,從速察職。
掌令洪重周疏曰,伏以臣,情甚臲卼,分甘沈散,向蒙拂拭之殊私,遽叨春坊之華選,滓穢之蹤,不敢冒進,罪大違慢,罰止例罷,含恩省尤,冞切兢惶。爲見病母,來伏鄕廬,不意迺者,敍命纔下,除書又降,畀以掌憲之任,榮以乘馹之召,寵旨遐宣,窮村聳觀,自惟不肖微臣,何獲此於聖明之下哉?在臣分義,固當卽日登途,趨謝恩命之不暇,而顧臣向來所遭,不比尋常,雖不敢追提於年久之後,而至今思之,餘悸在心,枳塞踰紀,公議可見,揆以廉義,理難冒沒,其不可晏然承當,復玷淸路也決矣。且臣老母,今年六十八矣,自經毁慽,恒抱疾疢,最是胸腹之痛,久爲根蔕之病,作歇無常,虛敗特甚。又因昨冬之酷寒,以致前症之頻發,近日氣息,一倍澌綴,臣之卽今情理,實無遠離供仕之望,玆不得不悉暴微悃,縣道陳懇。伏乞聖明,察臣踪地之危蹙,憐臣私情之悶迫,亟許鐫遞臣職名,以便公私,不勝萬幸。臣無任云云。答曰,省疏具悉。爾其勿辭,從速察職。
檢閱洪啓迪疏曰,伏以臣於頃日,露章徑出,違牌坐罷,是雖出於館規之不可廢,情勢之有難安,而若論其冒禁慢命之罪,則雖萬被誅戮,有不可贖,幸荷聖度天大,鈇鉞不加,臣誠感惶,靡所容措。唯是不爲匪據之職所縻,揆以私義,稍用自靖,退伏田廬,庶幾得以謝榮途,而安賤分矣。不意遞罷未久,收敍遽加,乃於本月十一日,伏奉有旨,復臣舊銜,催臣上來,馹召臨門,光生荒巷,臣於是始焉感泣,繼以震惕,不知所以爲進退也。臣以年少新進,出入榮次,叨冒已極,涯分將溢,而曾未幾何,反事逋慢,偃蹇私次,優閒時月,於私計雖便,在分義都缺,則今於恩旨之下,豈容徊徨不卽趲程,重速辜恩慢命之罪,而第臣情跡,終有所不敢冒出者。前承旨李觀命陳疏之後,雖無繼起之論,其在存館規,重史薦之道,似不可以一番坐罷,謂足以塞責而,徑進於職次也。況於日昨,工曹參判閔鎭遠之疏薦中,不安之端,又加一層,則顧何敢不以爲嫌,遽爾承命,大爲公議之所非乎?區區私義,實所難强,玆從縣道,冒萬死略暴危悃,冀聖明之垂察焉。史局新選,輪示于曾經之際,薦中一人,如有異議,則雖其所指斥之言,本不混及於一薦,所是非之事,無所軋逼於他人,而擧一薦同歸於敗薦,自是本館之規例。今鎭遠以曾經之人,居可否之地,始雖無未愜之言,而末乃引不察之嫌,則特其爲言,適不早發耳。如使其初,或有所雌黃,則今玆新薦,獨不爲敗薦之歸乎?今乃諉之以事,出於完薦之後,而獨爲冒進,實非臣廉義之所敢出也,臣之一身,雖不足恤,其於薦事之不可苟完何哉?且臣蔑學蒙識,百不猶人,決一科第,已極忝竊。況玆載筆之任,尤何足以堪承?加以受氣虛薄,稟質羸脆,一夜失睡,精爽若浮,少許勞動,渾身澌薾,當風則頭顫而目眩,觸冷則痰塞而食滯,平居調養,尙有凜凜朝暮之慮,顧安能叨此重地,獲無顚躓之患乎?臣官微分賤,縷縷煩陳,其於分義,實深惶猥,律以邦憲,合被重僇,而第其情病,實有如右所陳者,仰恃仁愛之天,冒暴悶蹙之悃。伏乞聖明,俯諒臣情勢病勢,俱不可承當之狀,亟賜鐫削,仍治臣違慢之罪,以肅朝綱,不勝幸甚云云。答曰,省疏具悉。爾其勿辭,從速上來察職。
副司直趙泰采疏曰,伏以臣,猥忝館任,徒竊華銜,不能奉職,致有捲堂之擧,臣誠惶懼,死罪死罪。來守已過一晝夜,而多方面諭,終不回聽,反覆思惟,實無善處之道,只合引罪祈免而已。不意不參疏儒生招入之命,遽下於此際,臣尤愕貽,莫知攸爲也。聖敎之下,固宜奉承,而第臣於玆事,有不敢擧行之嫌,不得不悉暴,以俟處分焉。曾在癸未年間,因儒生空館,亦有他儒勸入之敎,臣適差泮任,承命擧行矣。其後物議以不請敦勉爲非,侵斥之言,迭發於章疏筵奏,自上亦以其時處分,失當之意開諭,使之還入出齋之儒,則臣之輕遽僨誤之失,實所難免,追思至今,慙悔莫及。今此諸生之不奉成命,不入食堂,誠爲過激之歸,而原其本心,祗出於惶蹙不安而已,則在朝家,惟當善爲勸諭,使之還入解罰,而彼儒生輩,亦豈終始違拒,不爲奉行乎?前後聖敎,極爲嚴截,臣亦不善開諭,終至於此境,而今若招入他儒,一如昔年之爲,則非斥之來,理所必至,將何顔面,復居導率之任乎?伏乞聖明,亟命遞臣兼帶同知館事之任,以便公私,不勝萬幸云云。答曰,省疏具悉。卿其勿辭行公。
大司成李晩成疏曰,伏以臣病狀情勢,實無供職之望,尋單未徹,方切惶悶。纔於再牌之下,不敢坐違,扶舁來詣泮中矣。卽伏見本館草記批答,則聖敎極其嚴截,至於不參疏儒生招入之命,臣驚顧愕眙,不意聖明之世,乃有此過擧也。夫士論之於國家,猶人之有元氣,元氣盡則人死,士論亡則國亡。況太學賢士所關,我朝三百年加意培養,設令士子輩有一時過激之擧,未嘗輕加摧折者,蓋所以重士氣也。今禮記類編之書,變亂經傳,其所以背馳於朱子之說者,不可殫擧,而況且刊布中外,至欲參講於法筵,則其爲害,實非篋笥私藏之比,此誠斯文之變,世道之憂。自此書之出,士林齊憤,公議轉激,而直以氣勢所壓,人莫敢指斥,特諫臣先發其端耳。但其疏語,不能條分縷柝,以彰其僣妄之罪,而嚴峻之批遽下,營護之說雜進,以至於聖經寢晦,異言喧豗,則彼平日誦法朱子之徒,陳章辯論,乃其職耳。近來章甫之干涉朝論者,其習不佳,臣亦病之,而至於此論,則出於尊經衛道之意,實是士論之不可已者。況以一國之首相,席殿下之恩寵,黨比漸盛,聲勢熏赫,而儒生輩不顧觸犯,乃欲抗論,今日士氣,雖視古漸下,亦可見祖宗培養之澤,猶至今不泯。譬如嚴冬積雪之中,陽氣綿綿僅存,殿下縱不能扶植而培護之,亦豈忍摧剝而斲喪之乎?且人君聽言之道,惟當視其言之是非而進退之。今諸生之疏,未及上矣,殿下何以知措語設辭之如何,而先入訐告之言,徑加摧折之敎,使士林公議,鬱而不伸,此豈特訑訑顔色,拒人於千里之外哉?且居齋儒生,或怵勢避事,或旣參旋出,則疏廳施罰,勢所固然,解與不解,自當付之士林,不可以人主之威,有所强迫,則勒令解罰,尤非國體之所宜。臣固知聖意蓋以殿講時,擧案之埋沒爲慮,而殿下旣不留意於培養士氣,徒區區於科擧勸課之末節,今之待士,亦云賤矣。噫,道莫高於聖賢,書莫尊於經傳,而敢以一人粗淺之見,擅毁先儒已成之書,割裂章句,汨亂辭旨,其書俱在,可以按覆,而自辨之辭猶敢曰,非有一字移動,鑿經之罪,欲掩彌彰,試以庸·學與所謂類編者,細加參檢,則其僣汰之狀,一見決矣,而今乃不問是非,不論枉直,惟以慰安大臣爲事,諫官有言,則曰此假托也,此敲撼也,嚴辭而峻斥之。士論將發,則曰此黨伐也,此吹覓也,先事而嚴斥之,惟恐讜直之言,或進於前。噫,臺閣國家之耳目,而殿下自塞其聰明,士論國家之命脈,而殿下自戕其元氣,其爲大臣地則至矣,臣未知國事,將稅駕於何地耶。臣忝居師儒之任,目見聖上無前之過擧,不勝憂慨之忱,敢進區區之見。伏乞聖明,平心恕察,特賜優容,亟寢他儒生勸入之命,敦勉旣出之齋儒,毋使事體顚倒,士氣摧折,不勝萬幸云云。答曰,省疏具悉。今日本館草記之批,不啻嚴截,而費辭張皇,極意奬詡,固已無嚴矣。況疏中構捏領相,罔有紀極,至以席殿下之恩寵,黨比漸盛,聲勢熏赫等語,直驅之於罔測之地,是誠何心?予實痛惋也。如使今日國體尊嚴,專事黨論,安敢乃爾?尤極縱恣也。本職兼帶,爲先許遞焉。
左議政李頤命身病三度呈辭不允批答,王若曰,溫批再宣,謂卿意之或改,巽牘三至,胡予心之不諒,抑未深思?玆復申諭。試觀今日,此何等時?天災時變之沓臻,實無消弭之策。民憂國計之孔棘,若爲賙濟之方,爻象不佳,黨議之橫析轉甚,責諭雖至,朝著之寅協無期。雖在草野之微,猶思圖濟,矧居鼎軸之重,豈容處休?惟卿喬木世臣,台輔宿望,詞華贍敏,夙擅煥猷之才,器局沈凝,綽有容物之度,惟其決疑而達變,鑑無不周。至於理劇而剸煩,刃有餘地,金甌旣卜,寔出眷意之冞深,玉鉉重升,益見輿情之允洽,夫何釋負之請,乃在仰成之辰?雖一時批諭之辭,或失優容底意,念平日相須之義,豈替眷遇之衷,謂誠意之有未盡,則亦旣敷心,謂時勢之猶可救,則庶或措手,倚畀甚重,宜念弘濟之方,休戚與同。合勉盡瘁之責,辛甘調劑,方藉卿之公忠,區劃猷爲,佇待卿之諳練,予所望卿者切,卿豈捨予如遺?所以諄諄,毋庸邁邁。於戱,涉大水而無畔,憂懼方深,念巨厦之將傾,匡扶是賴,毋執撝謙之意,勉副虛佇之誠,所辭宜不允,故玆敎示,想宜知悉。知製敎任胤元製進以上燼餘
上在昌德宮。停常參·經筵。
下直,旌義縣監鄭東里。
李震壽啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
金演啓曰,同副承旨李師尙,昨已陳疏承批,今日不爲仕進,出納之際,事多苟簡。李師尙牌招察任,何如?傳曰,允。
李震壽啓曰,大司憲權尙夏,執義李晩堅,掌令洪重周,持平韓配周在外,掌令尹會,持平李世德呈辭。連日監察茶時,事甚未安,除在外人外,呈告人員,竝卽牌招察任,何如?傳曰,允。
金演,以成均館官員,以同知館事意啓曰,不參疏儒生招入事命下,而方外儒生,時未入來。今日焚香執事,他無變通之道,不得已依前例,以本館郞廳,分差執事行禮之意,敢啓。傳曰,知道。
領議政崔錫鼎,十五度呈辭。入啓。傳曰,安心調理。
金演,以同副承旨李師尙牌不進罷職傳旨,傳曰,推考傳旨捧入。
兪命雄啓曰,同副承旨李師尙,旣有只推之命,卽爲牌招察任,何如?傳曰,允。
金演,以弘文館言啓曰,副修撰李宜晩,旣已帶職蒙宥,卽爲牌招察任,何如?傳曰,允。
元聖兪,以李宜晩牌不進罷職傳旨,傳曰,推考傳旨捧入。
又以弘文館言啓曰,副修撰李宜晩旣有只推之命,待明朝,更爲牌招察任,何如?傳曰,允。
又以義禁府言啓曰,昨日同知事臣李健命,承牌出仕後,向晩開坐,諸囚取供之際,日勢已暮,未免悤急。醫官鄭斗俊,年過七十,原情公事結辭,當以依律文據衆證,定罪書入,而臣等未及覺察,循例請刑,不勝惶恐。原公事中,改付標以入之意,敢啓。傳曰,知道。
又以成均館官員,以同知館事意啓曰,昨日臣等率館官,直宿之意,草記陳達矣。今日朝前,不參疏儒生李秉鼎,其餘諸生三人,來守齋舍,而食堂引嫌不入,故今方反覆開諭,期於勸入矣。旣已入齋之後,則與空館有異,臣等則仍留勸諭,而諸館官則依例退出之意,敢啓。傳曰,知道。
又以成均館官員,以同知館事意啓曰,在前空館之時,館官例爲盡數直宿,而昨日臣等以率諸館官守直之意,草記陳達,而除公故應頉外,稱病不進者,至於五員之多。雖未知其病勢之如何,而揆以事體,實甚未安。竝推考警責,何如?傳曰,允。
都承旨金演啓曰,臣承命馳往于議政府領議政崔錫鼎處,敦諭聖旨,則以爲,臣情病危痼,日尋長單,泯伏私次,第切悶蹙。又於近日,泮儒書啓及宰臣疏章,其所爲言,實多駭怕,方切集木之衷,不知所以爲計矣。玆於意外,特遣銀臺之長,敦諭聖旨,眷遇之隆,旣越常例,而凡所以辨斥人言,慰勉賤臣者,無復遺蘊,臣莊誦再三,以首頓地,兢惶罔措,不覺感涕之交逬也。噫,無狀如臣,致位至此,殊恩異數,與天無極,旣無以稱報其萬一,又不能孚感於同朝,從前構罪,每出常情之外,今可以遺經編輯,被詆於意象之所未到,繼起層生之論,日以益新,古所云恩所偏加,謗亦偏集,理固然矣。臣方斂迹屛退,以俟公議之勘處,雖蒙聖上勤摰之寵諭,決無冒昧趨承之勢,聖眷愈渥,臣罪愈深。謹當俟得神氣少定,呈進文字,以暴區區之愚款云矣,敢啓。傳曰,知道。
掌令尹會啓曰,頃日三覆時,殺妻與子罪人車莫男,特下減死之命,臣竊駭惑焉。殺人者死,三尺至嚴,今此莫男,殺妻與子,人理滅絶,關係倫紀,尤極驚惋,聖心雖出於好生之德,至以其非有故殺之意,的然可知爲敎,此則誠有所不然者。律文中誤殺戱殺,俱在償命之科,則論其情法,斷無容貸之理,請還收殺妻與子罪人車莫男減死定配之命。頃於三覆時,殺人罪人崔元立,特下減死定配之命,臣竊以爲不可也。殺人者死,古今常憲,藉令元立,初無疾怨之端,醉中拔劒之際,所謂贊堅爲刃所殞,而法文中戱殺誤殺,俱爲償命,則三尺至嚴,終無可生之道。請還收殺人罪人崔元立減死定配之命。國家不幸,朝論橫潰,一室之內,戈戟相尋,識者之憂歎,固已久矣。前後勅厲之敎,不翅勤懇,凡爲我殿下臣子者,所當仰體聖意,不敢復蹈前習,而日者前承旨李觀命,張皇一疏,詆斥滿朝,其所爲言,罔非黨伐,吹毛洗瘢,無所不至,必欲空朝廷而後已,其用意之不美,遣辭之駭悖,莫此爲甚。至於昨日,前大司成李晩成疏,則庇護欺罔之儒生,極口奬詡,掇拾李觀命之餘論,恣意構捏,外托尊經之名,內售傾軋之計,不顧嫌礙,語多危險,不料宰樞之列,乃有如此風習也。公議齊憤,不可仍置,請前承旨李觀命,前大司成李晩成,竝命削奪官爵。新除授大司憲權尙夏,時在忠淸道淸風地,執義李晩堅,時在京畿高陽地,持平韓配周,時在慶尙道大丘判官任所,司諫院正言林象德,時在全羅道務安地,請並斯速乘馹上來事,下諭。答曰,不允。第三件事及下諭事,依啓。
同副承旨李師尙疏曰,伏以臣於昨日,伏承聖批,開釋備至,至以意外侵詆,何必深嫌爲敎,臣於此惶感交並,不知所以自處也。出納之地,不可暫曠,承批之後,卽宜仕進,而顧臣所遭於儒生者,實非等閑侵詆之比,公肆醜辱,全無顧藉,廉隅所在,實有所不可冒進者,召牌臨門,坐速違慢,席藁私次,恭竢誅譴,只推之命,出於格外,繼有牌召之擧,臣一倍震惶,靡所容措。每違嚴命,跡涉偃蹇,不得不趨詣闕外,而臣又伏見李晩成疏本,有先入訐告等語,臣竊駭惋也。伊日聖上旣下未安之敎,又爲還給單子,則該房不察之罪,無以自解,而儒生尠少之由,理當直對,揆以義分,參以事理,寧有捨此而他求者耶?今者晩成乃反藉此爲言,以殿下爲主先入之言,而以臣爲告訐者然,人言之危險,乃至於是耶?夫所謂告訐云者,抉摘幽昧,發揚細微之謂,眞小人之事,則其訐告者,爲何如臣,而聽納者,爲何如主耶?如使臣職在喉舌,而敢爲此態,則以殿下之明聖,當卽加罪斥,夫豈有容受之理,而今之言者,急於構臣,乃敢以先入之說,加之於不敢加之地,誠可謂無嚴矣。諸生之聚會泮宮,倡爲疏論,初非隱微之擧,斥罰異己,題目猥多,致有黌舍空虛之事,傳說狼藉,遠近皆聞,而獨不欲使聖明知之,若使其事是其言正,則何必一意周遮,惟恐上徹於宸聽,至此之甚耶?臣竊怪之。念臣前後所被人言,罔非構捏,而惟其造意危怕,遣辭絶悖,有非士夫之所忍聞者,則決不容一日冒居於近密之地,以重其罪戾。伏乞聖慈,亟命鐫遞臣職名,使私分粗安,職事無曠,不勝幸甚云云。答曰,省疏具悉。爾疏所陳,元非訐告,構捏之言,何足爲嫌?爾其勿辭,從速察職。
禮曹判書姜鋧疏曰,伏以臣疾痛之號,屢瀆宸嚴,其情雖慽,其罪難逭,鈇鉞之誅,固所甘心,而仁覆之天,曲加寬貸,不賜譴罷,荐降溫批,臣誠惶隕悶塞,狼狽轉甚,而春曹新命,又及此際,臣聞命以還,益增惶感愧恧,不知置身之所也。儀曹首席,地望自別,固非如臣庸陋衰朽者,所敢塵忝,決不容承乏苟冒,以玷名器。況臣情地,萬分臲卼,未遞文任之前,則無非危蹙之日,雖閑官散職,物情未允,則尙難晏然?矧玆提衡,何等詞垣極選,而恬然代斲,冒沒行公,以招人嗤點乎?主薦大臣,又引古事爲言,而至以不爲廷論所信,爲不安之端,則臣之不安,尤萬萬矣,斷不可抗顔强出,忘廉替當,此臣所以不避撕捱,苦口力辭,惟以必遞爲期者也。且臣所患喉腫,挾感添重,痰火迭升,吐瀉兼發,委席奄奄,勺飮全廢,以病以情,起動無路。昨日嚴召之下,竟未祗赴,罪合萬殞,冞切震惕。伏念永禧殿擧動,只隔數日,親祭祭文及贊禮等任,俱係緊急,必須及今變通,然後可無臨時窘迫之患。伏乞聖明,察臣情勢之崩迫,諒臣病狀之危篤,將臣新授本職及兼帶文任,亟賜鐫遞,且治臣前後瀆擾之罪,以安微分,以肅朝綱,公私幸甚云云。答曰,省疏具悉卿懇。大臣之言,非以卿爲不合文任,則連章祈免,無已太過?卿其安心勿辭,速出行公。
判中樞府事徐宗泰箚曰,伏以臣昨伏見大提學姜鋧疏本,殊不勝瞿然訝歎焉。日者臣於文衡薦望也,一啓再箚而陳情,迫於嚴命,終不免冒沒廉義而承當。藝文提學崔錫恒,弘文提學姜鋧,爲新薦望,而錫恒爲首薦,及至圈點,姜鋧以準點爲首擬而受點。臣嘗觀故事,文衡圈點,首薦例爲優點,蓋圈點之擧,雖是廷推之意,而旣委之於主薦人,則視其意之所在故也。先輩望重,人所信服,其事自然如此,臣則旣非應薦之人,冒恥當之,又不爲廷論所信,於是益有不安於心。對人語次,偶及之日,新大提學以其文望踐歷,久處次補之地,豈有所不可?第首薦次點,有乖主薦人之意,此緣薦望人之無文人輕,萬萬不及前輩而然也。臣之語主意,專在於自己不安而已,薦望人中除拜,特是先後事耳,臣豈有他意於其間,而不料斯語,過傳違實,至爲其引嫌之端也。近見姜鋧過自斂讓,而又引臣爲言,且有難於取捨之語,臣誠悚愧之至。臣有悶切情懇,敢復陳暴,臣之衰病之狀,近來尤無餘地,四肢痿廢,精神昏迷,日用人事,顚錯過半,無復生人模樣,而忝帶御營都提調,今已四年矣。雖云常時無所管攝,而軍門體貌,有異他司。無論職務緊漫,以臣癃病昏瞀,豈有摠察酬應之望?前秋再籲,未蒙賜遞,而臣不敢一日而自安,冒死仰瀆,實出肝膈。伏乞聖明,俯察臣聵眊,不堪察事之實,將臣所帶提擧之任,亟賜遞改,不勝萬幸。取進止。答曰,省箚具悉卿懇。卿之引古事爲言,非有他意,首薦次點,亦豈不爲廷論所信而然也?至於提擧,再諭予意,於卿俱無不安之端,須勿固讓,安心行公。仍傳曰,遣史官傳諭。
兵曹判書李寅燁疏曰,伏以臣人非旣極,委責亦重,浹旬淹病,生意都盡,尋單見阻,惶懍靡容。不料今者,以特敎天牌下臨,揆以義分,不暇他計,只合竭蹶趨承,而顧臣病狀,旣甚危苦,蹤地亦且臲卼,難進二字,參前倚衡,終未免坐犯違慢之科,萬死之外,夫復何喩?念臣不肖,重之以愚妄,自取顚躓,僇辱備至,無補於國事,貽羞於薦紳,此臣罪也,此臣罪也。噫,國家不幸,朝論岐貳,風波每起於平地,而鋒鏑先集於孱軀,此殆臣名位太濫,樹立無素,而遲回占恡,當退不退之過矣。前後聖批,委曲開釋者,實非螻蟻賤品之所敢承當,而惟其名義易喪,釁戾已積,雖欲抆拭湔祓,以圖補報,適足以自虧廉愧,增人笑罵,反顧初心,旣悲且慙,此臣之所以寧被重誅,而決不敢冒出者也。今計唯有削籍朝端,屛息丘園,以自靖乎私義,庶幾免夫人道之禍矣。臣於近日章牘之間,儘有可言,而逐一爭論,有若健訟之爲非,惟煩瀆是懼,臣亦自覺支離,初不登時疏辨,而今旣尋章,不得不略陳焉。前執義趙道彬避辭,則復提臣疏語,至詆之以非誠實,臣實訝之也。道彬前疏,謂臣譏斥言者之父兄,故臣伸暴其不然,則今其避辭,反引臣初疏中,其言不認一句,據爲譏斥之證,此則乃責備言者之意,有何干涉於其父兄乎?工曹參判閔鎭遠疏本,則謂臣稍變前見,以謝衆議,臣亦不勝瞿然也。夫前席建議之後,城基闊狹,多有甲乙之論,臣亦不能洞觀其利病,只待往審後稟裁矣。今於未審之前,姑無定見之可論,而乃以私相酬酢之語,遽登章奏,已是意料之外,而至謂之以謝衆議,玆事可否,尙何摧謝之有哉?臣之不可仍冒之端,不一而足,一日帶職,如坐針氈,露章瀆請,亶出血忱。伏乞天地父母,俯諒至懇,亟命削臣職秩,許臣斂退,俾臣得以涵泳聖澤,以沒餘齒,萬萬幸甚。臣於乞退之章,不暇贅及他說,而事關兵務,且係緊急,敢此附陳焉。諸道兵水使水陸操,稟啓啓下廟堂者非一,而關北·嶺南統營兵水使·營將·虞候等巡點,竝請停止,統營忠淸·江都則軍務不宜抛棄,請令水使,習操於各其前洋,營將簡騶,巡點各邑,全羅兵使,則亦令營將,依前秋例,巡點之意馳報矣。卽今廊廟一空,覆奏無期,春序漸闌,東作方殷,行不行間,不可不作速分付,可無企待之弊。且平安監司尹趾仁,以軍制變通事馳啓,春所設施,頗似得宜,而若過春耕,則巡點之計,又將差遲,誠可惜也。儻或許施,今春亦可就緖,伏願速降指揮,俾無軍機蹉失之弊焉。臣無任兢惶,戰灼祈懇之至。謹昧死以聞。答曰,省疏具悉卿懇。前後疏批,業已開釋,則一向控免,實涉太過。兩臣疏避,不必深嫌,須速行公,毋曠重務。諸道今春水陸操,一倂停止,而戎政亦難全廢,只令營將巡點,似乎得宜。關西軍制變通事,其所論列,頗爲詳盡,依狀啓施行焉。以上燼餘郞廳金弘澤書。郞廳洪啓沃校。
上在昌德宮。停常參·經筵。
自巳時至申時,日暈。自夜一更至三更,月暈。
任舜元啓曰,監兵使遞來時,密符親納,例也,而前黃海兵使閔涵,稱以病重,使其軍官替納,事體未安,推考,何如?傳曰,允。
又啓曰,左議政五度呈辭到院,而以國忌齋戒,留院之意,敢啓。傳曰,入之。
又啓曰,永禧殿酌獻禮,期日已迫。親祭祭文製進事及贊禮之任,俱係緊急,而禮曹判書姜鋧,再疏承批之後,本職尙不出肅,卽爲牌招察任,何如?傳曰,允。
左議政李頤命五度呈辭。傳曰,安心調理。
兪命雄啓曰,同副承旨李師尙,前後疏批,開釋備至,而今日亦不仕進,卽爲牌招察任,何如?傳曰,允。
又以同副承旨李師尙牌不進罷職傳旨,傳曰,推考傳旨捧入。
任舜元啓曰,禮曹判書姜鋧牌招不進,推考傳旨,今方捧入,而永禧殿酌獻禮時祭文,不可不趁明日製進,更爲牌招,何如?傳曰,允。
又以弘文館言啓曰,卽者副修撰宋正明,以泮宮草記中,儒生侵斥大臣,不允批答,代撰之人,情勢難安,陳疏徑出,下番無他替直之員,將不免闕直。校理鄭栻,副校理李世最,副修撰宋正明,竝卽牌招,以爲推移入直之地,何如?傳曰,允。
又啓曰,卽者弘文館副修撰宋正明,因成均館草記儒生等侵斥之語,陳疏徑出,所當直捧禁推傳旨,而此與無端徑出有異,推考警責,何如?傳曰,允。
又啓曰,禮曹判書姜鋧再招不進,所當更爲請牌,而一日三牌,有傷事體,明日待開門,牌招,何如?傳曰,允。
又以校理鄭栻,副校理李世最,副修撰宋正明牌不進罷職傳旨,傳曰,推考傳旨捧入。
又以成均館同知館事意啓曰,昨者本館草記之批,有不參疏儒生招入之敎,而同知館事趙泰采,引前事引嫌陳疏,大司成李晩成,旣已遞職,臣泰耉,承牌來詣泮中,不參疏齋任,爲先入齋之意分付,而抄出新舊榜在京儒生,令各其主人,催督入來,則齋任李秉鼎,其餘諸生數人,今朝始爲來入,故以傳敎辭意開諭,則卽爲入齋,而謂有難安之端,不入食堂。掌議李秉鼎,書呈所懷以爲,今此疏擧,實是士林公共之論,多士齊聲封章將上之際,不幸有誣訐之疏,乘機先入,致勤未安之批,遽有捲堂之擧,而天心激惱,辭旨極嚴,繼下他儒生招入之命,近百章甫,蒼黃逬出,聽聞驚懼,景像愁慘。聖廟空虛,遂至經夜,臣不敢退在,來到泮宮,而伏見前後批旨,則聖上所以致疑於諸生者,俱是萬萬情外。至以黨論轉激,假借吹覓爲敎,臣等奉讀以還,不能無憾於大哉之言也。近來朝紳章奏,設有忠言讜論,聖上之不察是非,先以黨伐疑之,已非平心接下之道,況可加之於毫無干涉於朝論之儒生乎?仰惟殿下,特未見其疏,故有此敎耳。苟殿下一覽其疏,則必知其無所與於今日黨論,而士林公議之終不可但已者也。臣請先取其疏語之梗槪,一一陳白,而後以明臣之不敢冒入之由焉。其疏曰,自我朱夫子,纘千載之墜緖,集群賢之大成,闡發道奧,定著集註章句,以垂萬世之敎,此正天地之常經,古今之通誼也,而不幸曩時,賊鑴者,以邪妄之性,挾文墨之才,輕視先賢,擅改中庸章句,肆然立幟於朱子之說,遂爲先正之所斥絶,而鑴之末終猖獗,實基於此,後之人宜可以鑑矣,而朴世堂思辨之錄,又從而起,幸賴我主上殿下,辭而闢之,使其說不敢肆行於世,殿下衛道之功,可謂嚴矣,而然於處分之際,尙有所未盡者,故今領議政臣崔錫鼎,又以其所謂禮記類編者,干冒宸嚴,而本書之擅自紛更,姑不足言,其中庸·大學之矯異於朱子章句者,不一而足,是何此等異言,數起於聖明之世也?臣伏見殿下答諫臣及大臣疏批,然後始知殿下所以致此之故也。目今世衰道微,俗尙日偸,隆師敬長之風衰,簡賢侮聖之習滋。於斯時也,殿下雖主張斯道,一意尊崇,凡有背異於朱子者,不問名位之大小,處勢之疏近,輒皆嚴辭而峻斥之,尙患其不能正。況今扶植而庇護之,不示其好惡之正,則將何忌憚,而有所懲勵乎?又其疏曰,殿下若以爲背異朱子,亦無所害云爾,則是殿下已深中其毒矣,雖有臣等百輩,固難以口舌爭也。今則不然,乃以其言,謂悉遵朱子義例,是殿下未嘗細考其書,而徒信其自解之言也。臣請力言其背異處,以備殿下之裁察焉。謹按朱子庸·學篇題,語約意盡,一句一字,不可加減,而今乃於大學,則初頭添入十一字,末端則去學者必由是以下,而代以己說焉,於中庸,則初頭十六字及恐其久而差也六字,竝皆刪去,至於放之則彌六合,卷之則退藏於密以下四十一字,尤是喫緊,爲人不可無者,而今乃一筆抹去,代以他說。大學音註,大,舊音,泰,今讀如字八字,及庸·學篇題所引子程子之上子字,乃尊師先師之稱,而亦竝刪去,隨意增削,無少疑難,尊信朱子,悉遵義例者,固如是乎?大學雖曰三綱八條,而三綱八條,亦自有本末,學者必知其本末之先後,然後乃可爲進修次第,故朱子章句,另出釋本末,一傳於三綱之下,八條之上,別立名目,各占地分,與三綱八條,竝列爲九傳者,其意夫豈偶然,而今乃直爲刪去,合於上章,統之曰右釋止於至善,尊信朱子,悉遵義例者,固如是乎?至引先正臣文成公李珥之言,以證其說,則是誣朱子之不足,而竝與李珥而誣之也。蓋珥,嘗論先正臣文元公李彦迪大學補要,而曰聽訟一節,別爲釋本末傳,尋常未知其穩當,置之經文之末,恐爲得宜云者,乃所以頗解補要之意,而其下卽著但字,反覆設疑,以明其不必然,其書俱存,可覆驗也。何嘗曰當改,何嘗曰當合於止至善章乎?今乃截去下文單行一句,援其所不敢援,欲爲藉口護過之計,吁亦痛矣。且大學傳,每一章釋一事,今旣刪去釋本末章,而合之於至止善章,則當合三四兩章曰,右傳之三章,而今乃刪去本末之釋,而尙存三章四章之目,故三章之下,獨不言釋其義,且章句則每章必曰,右傳之幾章釋其義,而今乃以右傳之幾章,右釋某義,分作兩行,欲以掩其三四章合釋一義之迹,尊信朱子,悉遵義例者,固如是乎?其聽訟一節章句以爲,觀於此言,可以知本末之先後云者,以其爲釋本末傳,故歸重本末,而其言如此,今旣改作釋止善章,而又不敢不存其本註,故使此段章句,無所歸宿,首尾衡決,其用意之屈曲,何至於此?大學傳之五章,此謂知本一句,今乃移置於經一章之末,而附註其下曰衍文,則不知依古經,還存于此,其意若曰,彼此俱無所屬,毋寧姑依古經,置之于此云,而至其所自爲或問則曰,經一章之末,若無此一句,則本亂末治,爲未了語,而欠關鎖矣。然則此句之在經一章,乃大有力而不可闕者也。何其與附註之說,自相矛盾耶?此不過附註則欲掩其立異之迹,而或問則自矜其獨得之見也。且朱子置之於五章,而斷之以衍文者,豈不見古經而然哉?今乃以朱子之所定,謂之語未了而欠關鎖,其不滿之意,亦難掩矣。大學傳之十章,孟獻子一段,此謂以下章句,以爲釋獻子之言,而今其或問,以此謂二字,歸之衍文,而直曰,長國家以下,方釋獻子之言也,偃然立異,全無嚴畏退遜之意,尊信朱子,而悉遵義例者,固如是乎?中庸費隱章附註,尤極謬戾,朱子釋經之例,先儒之說,彼此俱通,則兩存其說者,固有之矣,而此則不然,朱子旣爲定著,潔精明白,昭如日星,難容更著他意於其間。夫程子之說,與朱子不同者亦多,雖朱子之說,或有先後之別,或有錄記之異,後學之所當尊信者,惟在於手自定著之章句,而今乃不信章句,無端復取程子之言,語類之說,以附其後,以亂其義,又曰,似與章句所解者有異,顯示其軒輕之意,尊信朱子,而悉遵義例者,固如是乎?中庸二十章,則自子曰,以至章末,皆孔子之言,而中間又有子曰二字,此其爲衍文,明矣。至於二十八章,則其始也,引孔子之言以起之,其下有子思之言,其末也又引孔子之言以結之,則其有兩子曰者,所以分孔子,子思之言也。稍解文理之人,亦可以知之,而今乃以爲,朱子分章,一章內無兩子曰,而遂以二十章證之曰,此段當爲下章之首,或章首一段,當入於前章之末,是何錫鼎,自稱於經書,積久探索,而尙不能通此明白易曉之文理耶?抑亦不信朱子,而以非天子不議禮以下,爲非子思之言耶?二十八章之首,一段附註,割爲二段,分屬兩處曰,王天下有三重焉,此一句當在非天子不議禮之上,其寡過矣乎,此一句當吾從周,言從時王而寡過也。嗚呼,此非釽裂而何,其不下恐字似字等語,而直曰,某句當在某上,某句當承某下,全無謙謹之意,亦可謂縱肆之甚矣。若以其不曾易置正文,而自謂之未嘗移動,則又有可辨,論語正文中,如與其潔也一段,句字錯換,而朱子亦未嘗移動,而只註其下,書洛誥之首段,誤入於康誥之首,而蔡氏,亦不曾移動,而只註其下,凡曰,某當在某者,正欲令學者,依此而讀之也。今乃以初無移動,自解其可成說乎?且章句則以爲,國不異政,家無殊俗,而人得寡過,今此附註則以爲,從時王而寡過,語意淺深,逈然不同,尊信朱子,而悉遵義例者,固如是乎?且此端之兩截分屬,乃思辨錄之說也。思辨錄,旣經朝家辨破,而今乃肆然尊襲,少無忌憚,欲以復眩天聽,豈非世道之憂乎?孝經一書,朱子雖嘗有禮·書言孝處可附之言,此乃欲以禮·書,附於孝經,以備參看之意,何嘗欲以孝經編於禮記耶?儀禮經傳學禮中,如弟子職等篇,亦皆編入,而未嘗以孝經,竝載其中,則朱子之所不爲,區區俗士,豈敢擅自編入乎?雖然,猶以爲依倣朱子之論,至其刊誤之一切掃去,亦遵朱子之論乎?今其或問,以不用朱子所定,傲然自許,而攻斥之言,無所顧藉,乃曰,不可以經傳分析,又曰,不可强而分之,又曰,竊恐大全所載攷異,似出於一時編次,而非定本也。又曰,句語贅剩,承接鉏鋙,至其所自稱道,則乃曰,該擧極論,無復餘蘊,尊信朱子,悉遵義例者,固如是乎?至於中庸分節,聖賢之言,如化工之賦物,本非有意於安排布置也。章句四節,至矣盡矣,饒氏之增爲六部,已涉駢枝,而今乃增爲九節,自謂與大學,俾令作對,夫經書之體,豈如科場偶儷之文,而必求作對歟?良可哂也。若夫禮記之書,或有句句割移者,或有直補正文者,穿鑿附會,殆失本面,分條附註,率不用儀禮通解,殿下若取儀禮與類編,試加乙覽,則其序文所謂一遵通解者,可知其虛無,而此則尙與庸·學章句有間,臣不暇逐條縷陳焉。噫,經書之體,至嚴且重,故朱子於經書,雖有訛謬之明白者,亦必兢兢致謹,不敢輒改,則後學之尊敬章句,與朱子之於經書何異?況此庸·學二書,朱子之一生用力,尤有別焉。易簀前三日,至改誠意之註,則豈有一毫餘憾,尙可容後人之議哉?錫鼎苟欲還編於禮記,則一依朱子章句,編入可也,果有膚淺之見,則私自箚錄,別爲文字,亦可也。今乃直就成書,信手增削,有若先生長者,點竄小兒之文,若是而欲免於侮聖鑿經之罪,烏可得乎?向來思辨之錄,雖公肆詆毁於朱子,而猶是篋笥中私書,不成次第,不及刊傳,而今此類編,則儼作一經官印,睿覽事體已重,雖一字一句,有違於章句,則其爲後弊,將倍蓰於思辨錄矣,可不懼哉?設令錫鼎實用朱子義例,徒用其義例,不得其權度,則去就從違之間,毫釐之差,便成千里之謬,王安石之新經,亦自以爲深得先聖之旨,而其害至於流毒天下,程敏政心經附註中,朱子之言,未嘗翻動一字,然以誤分其初晩之別,而旨意向背,判若天壤,立言之易差,有如此者。況錫鼎視安石·敏政,有萬萬不可比擬,而合下設心造意,專出於求新立異,矜耀己見之私,則卽此一心,已不可與論於朱子之學,其書之背異於朱子說者,亦何足怪也?且其疏中,盛稱積功硏覈之狀,固難免汰哉之譏,而至其或問所謂求之文字,而章句順比,攷之於義理,而節文要適,不合古聖賢本旨者幾希,儘有自信,必然俟百世不惑等說,其凌駕前賢,妄自尊大之意,溢於言表,臣竊恐此習日滋,寢以成俗,則末流之害,將不知所屆矣。又其疏曰,噫,背異朱子,若是其狼藉,而恣意營救之言,前後迭出,詞臣代撰之文,悖謬無嚴,而至於李廷謙之疏而極矣。心經·大學衍義·聖學輯要,曷嘗有一毫變改於朱子之訓,而乃敢强引爲說,比而同之,至以皆可爲罪爲言,無乃廷謙,曾不識此等書耶?抑徒急於阿附大臣,而自不覺其慢侮先賢之歸耶?如許無倫之言,殿下亦且奬詡而不之斥,殿下之意,縱在於慰藉大臣,獨不念尊賢之意,從此而不嚴乎?臣又有所慨然者,得見四書朱子同異條辨,卽中土人李沛霖所著,而成於今乙酉年間者也。其於諸儒同異之論,逐條辨析,必以章句爲宗主,其論大學本末章曰,此章人多以釋綱領,條目之中,不當釋本末爲疑,只看經文,說三綱領後,便說物有本未,說八條目後,便說皆以修身爲本,本亂末治者否矣,諄諄提掇,本末又何疑焉?此其明本末章之不可無者,最爲痛快,而有禮部尙書李振裕者,爲之序曰,聖天子右文稽古,一以子朱子爲宗,嘉與四海之士,臻於一軌。噫,以陸沈之鄕,而尙知尊朱子而信章句,夷虜之臣,而尙知以宗朱子,褒揚其君,況以堂堂我朝,而敢進背異朱子之說,參講於法筵,使我聖明尊經之意,䵝昩而不章,此不可使聞於隣國也。孝宗大王時,有以論學冊子投進者,孝廟授先正臣宋時烈曰,此說得無悖於朱子乎?時烈曰,朱子之後,義理大明,後此而有著述,皆剩語也。又或違於朱子則乃異說也。孝廟深善其言。今日臣等之疏,實倣時烈之言,而殿下之所當祖述者,亦豈不在於孝廟乎?又其疏曰,又按其編末附錄中,有講確參證編校等目,殆近三十人,而以兒子家姪·門生之稱,已極猥瑣,或有生未曾經,而書以臺職者,或有誤書鄕貫者二人,此皆素所從遊,熟於耳目,而猶疏謬如此,則況於經書之深奧,章句之精微乎?然則其所爲附註之妄悖粗淺,從可知矣,而欲以此,求多於前人,急知於後世,豈不傎哉?況先正臣朴世采,亦置諸講確之列,將以起後世惑,則臣等亦可無一言乎?先儒臣朴知誡,嘗有言曰,生於朱子之後,而求異於朱子之言者,聖門之反卒,而化外之民也。世采每擧此言,以警學者,而初學之士,或有起疑於朱子之說者,則未嘗與之酬酢,直以不信其已信其師之義,嚴加訓切,夫以世采之一生篤信朱子,豈肯印可於背馳之論哉?錫鼎於章句諸說,擅行變易,而猶且自謂一遵朱子,則況以先正之無所講確,而强謂之講確者,亦何足怪哉?此不過畏公議之嚴,而爲藉重之計,誠可駭也。且其疏所謂刊行十年,衆目皆覩云者,尤未滿一笑。前印之本,非但傳布不廣,古經古書,尙患不能盡看,則錫鼎妄自抄輯之書,孰肯着眼乎?玆用相率呼籲於宸嚴之下,伏願聖明,俯諒多士斥異之忱,更察錫鼎鑿經之狀,嚴加譴斥,亟毁其板,使一世咸仰我殿下尊賢衛道之意,出尋常萬萬云云。凡此所論,苟或一毫近似於架虛鑿空,粧撰爲說者,則雖謂之黨論,可也,雖謂之吹覓,可也,而今其所論,逐節辨破,明白說去,使毁經手段,難掩本色,則此實尊朱子也,衛斯道也,斥異說也,而今聖上未覽元疏,遽然以黨論吹覓等目,勒驅之於罔惻之科,不意聖明之世,有如許擧措也。苟如聖敎,則事雖係於斯文大事,而有可以辨暴者,如或語犯大臣,則不計曲直是非,惟泯泯退遜,箝口縮手,徒取食泮宮而後,方可免爲黨論吹覓之歸,而允合於士子道理耶。苟如是,三百年賢關養士之意,果安在哉,而國家元氣,從此斲喪無餘矣,此豈但流涕歎息而止哉?至於肆然欺罔之敎,尤是人臣之極罪,臣聞來錯愕,入泮之後,取考日錄及到記,詳驗其實狀,則疏論之發,在於初五日夕食堂,而食堂入參中,柳潛·南鶴增·李嘉春·李萬序·安相台等五人,果以立異被罰,南克寬以臨祭徑出,擧措顚倒,被罰蓋其祖與父,俱入於所謂禮記類編講確參說之中,則其不敢參涉疏論,人情之必然,初無立異與否之可論,其不以此被罰可知。至若吳緯周,拘於連姻之誼,不肯參論,金坽,旣參發論,托故中變,金胄萬,以參疏入泮,旋卽出避,故亦皆被罰,而若其崔敏恕等二十五人,或同參發論,徑自下鄕,或㤼於先聲,前期出齋,或無所可否,罷祭卽出,故一倂被罰,此則在於十一日擧案書送之後,蓋或本在方外,或出泮已久,不入於十一日朝食堂,故不得入於擧案,此等曲折,昭載於日錄及到記,焉可誣也?彼師尙,老於館學,則豈不知此,而今乃以無故自在,則應講儒生,不患尠小等語,沒其實狀,囫圇爲說,有若崔敏恕等二十五人,竝與立異儒生五人,而一時施罰於擧案者然,欲爲熒惑天聽,脅持儒生之計,其用意奰慝,胡至於此?至於笞擊該吏,使反其說云者,該吏所對及吏僕輩傳說,皆以爲,伊日捲堂後,該吏以四堂上不卽請坐,受罰而已,元不以往來政院之事被罪,且本無詣政院,對承宣之問云,則師尙所謂招問該吏者,旣是誣罔,而笞擊無算云者,專是白地粧撰。今殿下實爲師尙之所欺蔽,而乃反謂諸生以欺罔者,豈或日月之明,亦不免於偏聽生奸而然耶?顧此捲堂之擧,與空館有異,在前空館時,他諸生招入之命,亦是過中之擧,而況今斥黜在齋儒生,招入方外他儒,實是前所未有之事。臣雖緣病故,未及同參於疏末,而若其尊經衛道之誠,實與逬出諸生,初無異同,則目見聖上之如許過擧,諸生之所遭非常,不能爲之一言,明其心事,而惟以承命爲恭,逬出儒生未勸入之前,晏然替入,豈有是理哉?惶恐俟罪之外,不知所達云。臣以君命不可久稽,聖廟不可久曠,今此所懷,便一疏章,以所懷附陳,有乖常例,旣已入齋之後,則食堂不可不卽爲設行,而累度往復,反覆開諭,而終不回聽,儒生旣不可威脅而强迫,實不知所以善處之道,此無非臣不善開諭,以致累日空堂,不勝惶恐。敢啓。傳曰,稱以所懷,有同疏章,前所未有之事。儒生何敢如是縱恣乎?還出給。以上燼餘
上在昌德宮。停常參·經筵。
任舜元啓曰,明日常參·經筵,取稟。傳曰,停。
又啓曰,來二十一日,輪對日次,取稟。傳曰,爲之。
金演啓曰,左議政六度呈辭到院,而以國忌正日,留院之意,敢啓。傳曰,入之。
李震壽,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
又以都摠府言啓曰,今此永禧殿酌獻禮時,侍衛不可不備員,而都摠管姜鋧,副摠管李晩成,瓜滿未出代,李溶,頃日政,移拜外職,柳星樞,以御營中軍進去,閔鎭遠,以寧陵改莎草事出去,無故者只是五員,寶劒四員,守宮一員,大殿侍衛及王世子陪衛,實無推移之道,不可不及時變通。瓜滿外任之代,令該曹斯速口傳差出,以爲侍衛備員之地,何如?傳曰,允。
任舜元,以弘文館言啓曰,校理鄭栻,副校理李世最,副修撰宋正明,旣有只推之命,卽爲牌招察任,何如?傳曰,允。
左議政李頤命六度呈辭。傳曰,安心調理。
金演啓曰,同副承旨李師尙,昨日又有只推之命,今日不爲仕進,出納之際,事多苟簡,牌招察任,何如?傳曰,允。
李震壽啓曰,行兵曹判書李寅燁,前後疏批,備盡開釋,日昨牌召,又出特敎,而終不承命。且今酌獻禮擧動,只隔一日,而一向引入,無意行公,揆以事體,極爲未安,卽爲牌招察任,何如?傳曰,允。
任舜元啓曰,永禧殿酌獻禮時,祭文不可不製進,而大提學姜鋧,今又違召,所當更請牌招,而聞其情勢難安,病狀且重,決難承命云。大提學有故,則提學製進,已有前例,弘文提學李寅燁,藝文提學崔錫恒,竝卽牌招,以爲推移製進之地,何如?傳曰,允。
李震壽啓曰,兵曹磨鍊擧動節目中,御營軍兵,則大將率領結陣事,啓下矣。擧動只隔一日,而大將金錫衍,許久引入,尙不行公,事甚未安。卽爲牌招察任,何如?傳曰,允。
又以兵曹言啓曰,都摠府啓辭,今此永禧殿酌獻禮時,侍衛不可不備員,而都摠管姜鋧,副摠管李晩成,瓜滿未出代,李溶,頃日政,移拜外職,柳星樞,以御營中軍進去,閔鎭遠,以寧陵改莎草事出去,無故者只是五員,寶劒四員,守宮一員,大殿侍衛及王世子陪衛,實無推移之道,不可不及時變通。瓜滿外任之代,令該曹斯速口傳差出,以爲侍衛備員之地,何如,傳曰,允事命下矣。判書臣李寅燁,方在辭職引入中,不得擧行之意,敢啓。傳曰,不可不及時變通,卽爲差出,可也。
又以兵曹言啓曰,卽因都摠府啓辭,瓜滿外任之代,口傳差出事允下,而判書臣李寅燁,方在辭職引入中,不得擧行之意,纔已啓稟矣。不可不及時變通,卽爲差出,可也事命下,而判書臣李寅燁,以所遭非常,一向引嫌,成命之下,終不得擧行之意,敢啓。傳曰,斯速差出。
任舜元,以成均館官員,以同知館事意啓曰,伏見下政院之敎,稱以所懷,有同疏章,前所未有之事,儒生何敢如是縱恣乎,仍有草記還出給之命。臣忝在師儒之官,不能訓迪開諭,而旣稱所懷,有難牢却,終至奏達,致勤嚴敎,不勝惶恐俟罪之至。掌議李秉鼎,承此嚴敎,退出泮村,卽今守齋,僅至數人,而亦不入食堂,聖廟空虛,已至累日,誠爲悶慮,事旣無前,罔知善處之道,何以爲之?敢啓。傳曰,累日空堂,極爲未安,斯速勸入,可也。
又啓曰,因成均館草記,主管堂上見闕之代,令本院稟旨差出事,命下矣。今已日暮,且與國忌相値,政官,明日待開門牌招,開政差出,仍卽牌招察任,何如?傳曰,允。
又以成均館官員,以同知事意啓曰,累日空堂,極爲未安,斯速勸入可也事,命下矣。臣招致居齋儒生,以聖敎之下,不可不入堂之意,反覆開諭,則儒生等,以日昨有不參疏儒生招入之命,臣等因本館催督入來,而齋任所懷時,則皆爲嫌不參涉,故昨日齋任,承嚴批出齋時,不得隨出矣。今者齋任,縮伏泮村,齋任未勸入之前,則體例所在,不敢留齋云,而仍爲出往泮村,臣復招守僕,申申往復,而終不動聽。臣忝在泮任,不能隨事調停,致令異常之擧,層疊而出,臣實惶愧,罔知攸措。儒生不可以威制,亦不可以挽入,百爾思惟,終無善處之道,出泮齋任,似當一體勸入,而以臣開諭,難望改途,主管堂上見闕之代,令政院稟旨,卽速差出。同知館事臣趙泰耉,朝者以惶恐俟罪之意,草記陳達,而批旨中,無勿待罪之命,不敢晏然在泮,纔已退出,亦卽牌招,以爲相議善諭之地。卽今齋舍一空,本館堂上及諸郞廳,依例守直之意,敢啓。傳曰,知道。
又以校理鄭栻,副校理李世最,副修撰宋正明牌不進罷職傳旨,傳曰,推考傳旨捧入。
又以弘文館言啓曰,校理鄭栻,副校理李世最,副修撰宋正明,旣有只推之命,而下番連日闕直,事甚未安。竝卽牌招察任,何如?傳曰,允。
司諫李正臣啓曰,臣於向來,因情勢不安,屢違嚴召,終至譴罷,席藁私次,恭俟鈇鉞之加矣。曾未幾何,甄敍忽下,繼以有薇垣亞席之命,驚惶蹜踖,不知措躬之所也。恩除之下,宜卽祗肅,適緣賤疾沈痼,今始叩謝天陛,而第臣伏聞,昨日太學儒生等所懷草記中,又提亡師姓名,侵辱之說,及於旣骨之人,臣之痛迫,曷有窮已?在臣私義,宜有所辨明,而亡師心事,前旣悉暴天日之下,則今不敢更爲煩籲,而顧臣情迹之難安,實無抗顔榮次之理。且臣前帶館職時,以前參議李濟被劾事,略有所論列矣。日昨憲臣之疏,指爲分疏,侵詆非常,臣於此竊不勝訝惑之至。夫濟之不喜交遊,恬靜雅飭,素爲搢紳之所推許,則彼所謂資望素輕,奔趨世塗云者,豈非萬萬不近之題目乎?臣之前疏辨論,實採公議,有何一毫私意,而憲臣之斥,乃至於此,臣實慨然也。臣以庸陋,百不猶人,而若其平日所自勉者,唯在於一彼此公好惡,深戒朋比之習矣。今者分疏之目,亦及於臣身,此莫非臣之言議,不能見信於同僚之致,尙何顔面,苟然仍冒於臺次乎?請命遞斥臣職。答曰,勿辭。
大司諫尹星駿啓曰,伏以臣衰薾已極,癃瘁轉甚,杜門蟲蟄,望絶周行,不意薇垣寵命,遽下於夢寐之外,以言乎才具,則環省空疎,無望承當,以言乎病狀,則經歲沈惙,末由陳力,露章尋單,實由於萬萬不獲已之勢,而喉司不諒,隨輒退却,懇情血忱,訖未得仰徹,拕至數旬,罪積稽逋,論以邦憲,萬殞猶輕,臣誠縮蓄兢惶,不識措躬之地也。見今危躄之症,十分危苦,行動隨人,尤有難於自力,而顧念分義之嚴,終不敢一向偃伏,今始忍死扶舁,獲近象魏之下,扣謝恩光,少伸犬馬之誠,而第臣於本院論啓沈埈·崔守慶事,有不可參涉之嫌,臣曾在庚辰秋間,待罪館職,疏陳兩臣之冤狀,聖批開納,至命詢議,今於還收之請,決不宜變其初見,苟然隨參。揆諸臺例,其何敢晏然仍冒乎?請命遞斥臣職。答曰,勿辭。
李震壽啓曰,大司諫尹星駿,再啓煩瀆,退待物論矣。傳曰,知道。
又啓曰,司諫李正臣,再啓煩瀆,退待物論矣。傳曰,知道。
又啓曰,吏曹郞廳來言,承旨有闕,政事,何以爲之?取稟。傳曰,過國忌後,爲之,
又啓曰,右議政上疏到院,而以國忌正日,留院之意,敢啓。傳曰,入之。
右議政尹拯疏曰,伏以臣伏承聖批,特示命臣之意,繼以造朝之敎,訓諭之辭,愈益隆重,此豈蟣虱微臣,所敢承聞?惶感震掉,罔知所措。近侍旣還,昏仆頓地,精識茫昩,累日不省,今始更冒萬死,仰首申籲。噫,臣之本末,前疏已盡之矣。只自內抱私隱,始以溝壑爲分,外盜虛名,終不可冒進於徵召,唯此兩端,爲臣實情,終始艮限,迷不知變,而不覺自陷爲大倫之罪人,雖朝廷寬大,置之度外,不以常法律之,而臣則自知萬死,不足以自贖矣。唯其如此,故自始至終,不敢一謝恩命,分外職名,至於崇秩,而其實一介糞土微物,此不待臣之自鳴,而聖明豈不下燭之耶?今玆新命,實是萬萬意外,而批旨之隆又如此,此臣之日夜悸恐,而鑽地不得者也。況今癃陋凘惙,死亡無日,居常溘然而欲盡者,日或再三,目暗耳塞,精神亡失,縷繼喘雖存,無復有生人之事矣。人皆謂臣,到此地頭,不可一向蟄伏,頑然如木石,而臣死期已迫,決無一分轉動之望,只得銜恩負罪,席席藁待盡而已。臣之承命,已踰二旬矣,近侍至於再臨矣,留時引日,紛紜煩瀆,又臣之所大懼也。心氣昏耗,語無倫次,螻蟻微衷,無以畢暴。伏乞聖慈,天地父母,特賜鑑諒,亟命改正,以重國體,以安微分,千萬幸甚云云。答曰,省疏具悉卿懇。日者如渴之旨,亶出心腹,而情志不孚,巽讓愈懇,愕然之極,繼以愧恧也。噫,災異層生,國勢岌嶪,此時扶顚之策,深有望於儒相,卿其須體予虛佇之誠,賁然來思,以濟時艱。仍傳曰,遣史官傳諭。以上燼餘
上在昌德宮。停常參·經筵。
下直,德積僉使張用漢。
任舜元啓曰,摠管口傳差出事,成命再下,而兵曹判書李寅燁,以其情勢之難安,終不擧行。擧動只隔一宵,侍衛將不得備員,事極未安,請推考。兩銓今當開政,摠管之口傳差出,亦有乖於事體,兵曹判書李寅燁,一體牌招參政,何如?傳曰,允。
有政。吏批,行判書趙相愚進,參判李墪牌不進,參議趙泰老進,左副承旨任舜元進。
兵批,行判書李寅燁病,參判未差,參議李壄進,參知未差,右副承旨李震壽進。
吏批啓曰,本曹郞官及玉堂闕員,今當差出,而擬望之人乏少,外任及時推人員竝擬,何如?傳曰,允。
又啓曰,大丘判官,今當差出,而以營下劇邑,素稱難治,守令中有聲績治效已著者,竝擬,何如?傳曰,允。
兪命雄啓曰,明日永禧殿酌獻禮時,承旨不可不備員,有闕之代,今日政,以在京無故人差出,仍爲牌招察任,何如?傳曰,允。
又啓曰,永禧殿擧動,只隔一宵,承旨罷職之代,下批後,卽爲牌招察任,何如?傳曰,允。
以李善溥·許玧·金弘楨爲承旨,李世維爲兵曹參知,趙泰耉爲兵曹參判,尹星駿爲大司成,宋正明爲吏曹佐郞,李世瑾爲副修撰,李眞儉爲修撰,李世會爲大丘判官,趙泰采爲左參贊,宋堯卿爲濟用判官,李蓍徵爲典簿,鄭載岳爲軍器副正,典籍單申混·南溪君洪璛·驪陵君圻·月善君,學諭單洪構·李增祿。金泰衍爲敦寧參奉,李頤晩爲司僕正,趙泰采爲同經筵,李寅燁爲長興提調。慶基殿參奉尹仁敎,翼陵參奉朴鶴齡相換。濬源殿參奉李翊,敬陵參奉韓杓相換。朴濩爲大司諫,南致熏爲右尹,權詹爲副修撰,閔致龍爲昌寧縣監,鄭錫祚爲童蒙敎官。濬源殿參奉崔守迪,康陵參奉黃聖河相換。姜銑爲兵曹參判。
以徐命淵爲假注書。
左議政七度呈辭。傳于任舜元曰,安心調理。
任舜元啓曰,行兵曹判書李寅燁,今又違牌,摠管差出,一刻爲急,而一向撕捱,無意行公,擧動只隔一宵,事甚窘迫,何以爲之,敢稟,傳曰,在前如此之時,何以處之耶事,命下矣。自前如此之時,首堂上有故,則次堂亦有代行之例,而今則參判有闕之代,姑未及差出,本曹行公堂上,只有參議一員,何以爲之?敢稟。傳曰,參判差出後,擧行,可也。
又啓曰,因本院啓辭批答中,參判差出後,擧行可也事命下,而新差兵曹參判趙泰耉,臺諫方以推考論啓,臺啓未收殺之前,有不敢奉行,摠管差出事,何以爲之?敢稟。傳曰,參判改差。
又啓曰,兵曹參判,待下批,卽爲牌招,摠管有闕之代,使之口傳差出,何如?傳曰,允。
兵批,以金宇杭·李泓爲副摠管,鄭載崙爲都摠管,李宜顯·元聖兪爲副護軍。
李震壽啓曰,因成均館草記,同知館事趙泰采,昨今日引嫌出去,知館事姜鋧,方在辭免中,無他主管堂上,令政院稟處事,允下矣。同知館事趙泰采·趙泰耉,方在被論中,而姑未收殺,知館事姜鋧,本職未肅拜,新除授大司成尹星駿,纔已出牌,知館事姜鋧,亦爲一體牌招,使之勸入,何如?傳曰,允。
以大司成尹星駿牌不進罷職傳旨,傳于李震壽曰,推考傳旨捧入。
李震壽啓曰,大司成尹星駿,旣有只推之命矣。太學空堂,今已多日,主管堂上,不可不趁時進去,勸入儒生,大司成尹星駿,更爲牌招,何如?傳曰,允。
兪命雄啓曰,明日永禧殿酌獻禮時,禮曹判書姜鋧,當爲贊禮,而本職尙未肅謝,卽爲牌招察任,何如?傳曰,允。
任舜元啓曰,酌獻禮擧動,只隔一宵,而御營大將金錫衍,昨旣違牌,今日亦不行公,事甚未安。卽爲牌招察任,何如?傳曰,允。
又啓曰,御營大將金錫衍,牌招不進矣。推考傳旨,纔已捧入,而莫重擧動時,將臣不可不進參。況領軍結陣,已入於磨鍊中,尤不當一向引入,更爲牌招察任,何如?傳曰,允。
以大司成尹星駿再招不進罷職傳旨,傳于李震壽曰,推考傳旨捧入。
李震壽啓曰,大司成尹星駿,有只推之命矣。明日待開門,更爲牌招,何如?傳曰,允。
任舜元,以兵曹言啓曰,摠管口傳差出事,再承成命之後,當卽奉行,而判書臣李寅燁,身病受由,未及出仕之前,卽今所遭非常,方在乞免之中。旣未肅謝,則揆以事體,決難擧行,終不敢爲之之意,敢啓。傳曰,知道。
又以義禁府言啓曰,今月十九日永禧殿酌獻禮擧動時,大駕各差備都事,當以九員分差,而本府都事十員內,一員本府入直,一員前全羅兵使金重元拿來事出去,不得備員,假都事一員,令該曹差出,以爲分差之地,何如?傳曰,允。
又以弘文館言啓曰,校理鄭栻,副校理李世最,副修撰宋正明,疏批已下,更爲牌招察任,何如?傳曰,允。
又以御營廳郞廳,以都提調意啓曰,明日永禧殿擧動敎是時,本廳軍兵結陣事,節目啓下,而大將臣金錫衍,身病陳疏,時未出仕,不得已以本廳中軍柳星樞,代行之意,敢啓。傳曰,知道。
又以兵曹言啓曰,近因本曹堂上位甚不齊,不但輪直之際,事多苟簡,永禧殿擧動隔宵,守宮及侍衛,亦無以推移。今日政,新除授參判·參知,待下批,竝卽牌招察任,何如?傳曰,允。
李震壽,以兵曹言啓曰,今二月十八日,校生鄭挾私奴奉天等稱名人,自宣仁門入來,差備門外擊錚,極爲駭愕,竝令攸司,囚禁治罪,同門守門將金禹輔,常時不能禁斷雜人,以致闌入,亦難免其責,推考,何如?傳曰,允。
又以弘文館言啓曰,本館下番,只有副修撰宋正明一員,而今日政,移拜吏曹佐郞,下番無他推移入直之員。新除授修撰李眞儉,卽爲牌招察任,何如?傳曰,允。
又以弘文館言啓曰,修撰李眞儉,牌招察任事允下,而日勢已暮,因政院微稟,不得出牌,下番將未免闕直,不得已以上番,姑降入直。新除授副修撰李世瑾,時在忠淸道忠州地,權詹,時在慶尙道醴泉郡任所,經筵入番事緊,請竝斯速乘馹上來事,下諭。傳曰,依啓。
又以禮曹言啓曰,宗廟大祭親行時,王世子行亞獻禮者,乃是禮文所載,今當依此磨鍊以入乎?敢稟。傳曰,依爲之。
又以禮曹言啓曰,來四月初八日,宗廟夏享大祭親行事,啓下矣。依此擧行事,分付各該司,而永寧殿,依前例,同日遣大臣行祭事,知委,何如?傳曰,允。
又以禮曹言啓曰,卽接成均館郞廳所報,則因齋儒空館,本館堂上與諸郞廳,來守聖廟矣。同知事趙泰耉,昨日引嫌出去,趙泰采,今日以臺啓,亦爲引嫌出去,知館事姜鋧,方在辭免中。主管堂上未差,無他主掌之堂上,自本曹斯速入啓變通云,令政院稟處,何如?傳曰,允。
兪命雄,以成均館員,以同知館事意啓曰,臣於草記批下之後,招致齋任及諸生於明倫堂,以數日之內,再次空館,實是前所未有之變。雖有一時未安之敎,事體分義,宜不敢終始撕捱,卽爲入齋,毋曠守直之意,反覆開諭,則齋任李秉鼎等以爲,臣於昨者,伏見本館草記之批,至以儒生何敢如是縱恣爲敎,臣驚惶罔措,不敢晏然在齋,逬出泮村,恭俟譴罰矣。今因諸生之追後盡出,聖廟空虛,乃有勸入之命,而臣旣承嚴敎,情迹窮蹙,末由奉承明命,益不勝悚慄之至。昨者臣之所懷,歷陳疏意者,非是故爲支辭蔓語,仰瀆天聽也。蓋臣所懷,不過欲辨暴疏儒心事,非出於黨論吹覓,而未蒙諒察之前,臣等決不敢冒沒替入,故不得不備陳疏語本末,庶幾聖鑑有所覺悟,下燭其無與於黨論吹覓,則所懷肯綮,專在於疏語一款,豈可以有同封章爲嫌,而不爲之畢暴事狀也?究其情實,謂之悶蹙所致則可也,有何一毫縱恣之意,而遽下此情外之敎耶?參疏諸生,雖曰捲堂,其守齋則固自如,而未覽其疏辭之如何,先入誣訐之言,疑以黨論,一倂驅出,近百多士,彷徨岐路,散落無依,實是三百年所未有之過擧也。臣等之縷縷陳暴,實出於萬不獲已,何暇論前所未有與否耶?且臣等於前大司成李晩成之被譴,尤有所慨然者。晩成身居師儒之長,目見非常之擧,不勝憂慨,一疏叫閽,痛斥經文之毁裂,深憂士氣之摧折,滿紙忠懇,爲聖朝也,爲斯文也,而殿下不惟不賜嘉納,乃反歸之黨論而嚴辭斥逐,半夜逬退,氣色愁慘。繼以彼臺官者,承望風旨,構誣論罪,一啓卽允,聖明之世,此何擧措?今其所坐,職由諸生,則臣等豈可曰,名不入疏,而只使罪罰,歸於師席,獨晏然入齋乎?此亦臣等不可冒入之一端也。噫,禮曰,士可殺而不可辱,臣等雖甚卑賤,亦忝章甫之列矣,而疏斥異言之儒生,斥之以欺罔,書陳所懷之臣等,責之以縱恣,殿下之辱儒生,可謂極矣。臣等將何顔面,復入齋舍,而況臣等情勢,實與參疏諸儒,無甚相間,則疏儒逬出之辰,亦何可承命替入乎云,而仍爲退出,終無還入之意。章甫之論,例多過激,帝王之量,尤貴包容,聖廟空曠,一刻爲急,其在鎭定收殺之道,合有別樣勸諭之擧,惶恐敢啓。傳曰,更爲勸入。
掌令尹會啓曰,車莫男事。崔元立事。啓辭見上日昨儒生招入之命,一則爲守聖廟,一則爲解儒罰,則任師儒之責者,只當以儒生之入與不入,儒罰之解與不解,隨聞書啓,而乃反爲儒生所脅,以其不正之疏,添入於書啓,使售其敲撼之計,此固前所未有之事,而若以繼入者,謂之不參疏儒生,則不宜假借他人未成之疏,猥達於宸聽,若已參涉疏論,通其疏議者,而使之入齋,則亦非當初明命之本意。以此以彼,俱極無謂,請成均館當該堂上從重推考。日昨不參疏儒生招入之命,蓋爲莫重聖廟,不可久虛,許多儒生,宜速解罰,則聖意所在,亦可見矣。爲館官者,所當廣招不參疏儒生,以守齋舍,而掌務官李彙晉,乃與齋任輩,潛通密謀,無故儒生之欲爲入齋者,絶不許入,只以自中主張疏論,終始參涉者數人,謂之不參疏,而許令入齋。其廢閣成命,專事欺蔽之狀,誠極駭然,請成均館掌務官李彙晉罷職。
正言具萬理啓曰,臣之所患眼病,經年危篤,作一痼疾,比來又復添劇,殆至廢視,而顧玆職名虛帶,辭單未徹,病伏中徒切惶悶悚蹙之忱,而今此永禧殿酌獻禮,動駕隔宵,臣病情雖苦,顧念分義,怵焉以懼,不得不力疾以出,而第於本院處置事,臣有不敢冒當之嫌。伏見長僚避辭,以本院論啓沈埈·崔守慶事,不可參涉,引而爲嫌,臣於此事,旣已屢次連啓矣。長僚以此引避,則臣以連啓之人,其何敢冒當處置,而有所可否於其間乎?旣不可處置,則揆以臺例,亦不可晏然冒居於臺次,請命遞斥臣職。
獻納李翊漢啓曰,日昨湖南禁衛軍闕番之擧,實是前所未有,事之驚駭,孰過於此哉?當初關文,監營卽付該邑主人之後,旣無到付,而不卽推詰,境上點考,期限已過,而亦不覺悟,關文之中間浮沈,雖是下吏慢忽之致,而其不能檢察之失,在所難免。請全羅監司朴弼明罷職。竝引嫌而退。避辭竝見上臺疏所論,儒生詆毁,俱出傾軋,在我何嫌?長僚之避,旣不指斥,以此引避,無已太過?請司諫李正臣,正言具萬理,竝命出仕。
任舜元啓曰,正言具萬理,再啓煩瀆,退待物論矣。傳曰,知道。
李震壽啓曰,臺諫出仕事,命下矣。今已日暮,明日待開門,牌招之意,敢啓。傳曰,知道。
又啓曰,全羅監司朴弼明,從重推考事命下,而臺諫方以罷職論啓,推考傳旨,不得捧入之意,敢啓。傳曰,知道。
答正言具萬理避嫌曰,勿辭。答府曰,不允。末端事,依啓。答院曰,從重推考,處置事,依啓。
兪命雄啓曰,明日永禧殿擧動,來二十日寧陵陵上改莎草相値,此兩日視事,頉稟。傳曰,知道。
李震壽啓曰,弘文館草記,新除授修撰李眞儉牌招事,允下矣。今已日暮,家在城外,明日待開門,牌招之意,敢啓。傳曰,知道。以上燼餘
領議政崔錫鼎上疏。大槪,恩諭之下,未克趨承,惶隕罔措。人言層激,情迹轉益兢危,敢申瀝血之懇,亟允所辭,以靖私義事。入啓。答曰,省疏具悉卿懇。噫,朝論潰裂,傾軋成風,而至于李觀命之疏而極矣。位著殆空,國事泮渙,一日二日,止泊無期,此何爻象?可謂太息流涕也。李晩成之疏,造意極其危險,必欲傾陷乃已,與昨年鄕生之疏,一串貫來,宰臣如此,他何足論?類編事,不過假借而已,其心所在,灼然可知也。秉鼎之托以所懷,謄進未徹之疏,固已無忌憚,而其疏語意,專在於極意凌辱,而不在於辨明也。噫,卿之篤信朱子,豈不如兩臣而然哉?良以世道險巇,黨習日痼也。於卿少無不安之端,須體寡昧之至懇,且念古人之盡瘁,速出視事,毋孤虛佇之誠。仍傳曰,遣史官傳諭。
咸鏡監司尹德駿書目,臣賤疾荐發,職事多廢,敢伸危懇,冀蒙許遞事,上疏上送事。啓。答曰,省疏具悉。卿其勿辭,調理察職。
校理鄭栻,副校理李世最,副修撰宋正明上疏。大槪,屢違嚴召,輒下只推之命,怵迫分義,隨牌詣闕,而情迹危蹙,決無冒進之勢。玆又露章請譴,乞削臣等之職,以謝人言事。入啓。答曰,省疏具悉。悖謬無嚴之斥,實是意外,爾等勿辭,從速察職。
參知李宜顯上疏。大槪,臣病未祗謝恩除,方切悶蹙,數日以來,母病又復猝劇,症情極其危惙,情理煎灼,決難晷刻違離。明日擧動,亦無計趨造於班行之末,惶悚隕越,不知所措。玆敢疾聲呼籲,冀蒙鐫遞,俾得竝幸公私事。及右副承旨元聖兪上疏。大槪,臣宿患咳喘之外,添得別症,達夜叫苦,奄奄殘喘,若將垂盡,明日眞殿陪從之列,萬無自力趨參之路,情窮勢迫,不得不疾聲哀籲,冀蒙矜遞事。及兵曹參判洪璛三度呈辭。入啓。遞差。
同副承旨許玧牌不進,依承傳罷職。以上朝報
上在昌德宮。停常參·經筵。
巳時午時,雨雹,狀如小豆。
任舜元啓曰,內乘來言,捲簾,取稟。傳曰,捲三面。
大駕詣永禧殿,入齋室後,政院·玉堂·藥房問安。答曰,知道。王世子遣宮官問安。答曰,知道。上行酌獻禮後,政院·玉堂·藥房問安。答曰,知道。上入永禧殿內奉審後,因詣後殿,下敎曰,黑帳筒造成藏置事,前有分付矣。藏於何所耶?金演,問于守僕以對曰,藏于天帳上云矣。上還宮後,政院·玉堂·藥房問安。答曰,知道。
傳曰,百官雨具。
金弘楨,以禮曹言啓曰,沈埈·崔守慶復科還收事,臺諫旣已停論,因前成命,當爲擧行矣。沈埈則依當初直赴殿試之敎,待後式年,許令入赴,而崔守慶,則丁丑庭試別試榜目中,曾已付標啓下矣。原榜目還入去籤,紅牌卽令吏曹稟旨擧行,何如?傳曰,允。
領議政崔錫鼎十六度呈辭。傳于金演曰,安心調理。
左議政李頤命八度呈辭。傳于金演曰,安心調理。
以修撰李眞儉牌不進罷職傳旨,傳于兪命雄曰,推考傳旨捧入。
李震壽,以弘文館言啓曰,修撰李眞儉,旣有只推之命,更爲牌招察任,何如?傳曰,允。
修撰李眞儉上疏。大槪,臣於館職,難冒之嫌,與前無異,且於向日憲臣之疏,尤有所不安者。新除之下,末由趨謝,坐違嚴召,恭俟誅罰,只推之命,出於格外,一日之內,庚牌荐降,畏分怵義,謹詣闕外,而顧臣踪地,終不敢輕進,冒控辭章,冀蒙斥退,以安私分事。入啓。答曰,省疏具悉。憲臣疏斥,不必深嫌。爾其勿辭,從速察職。以上燼餘
上在昌德宮。停常參·經筵。
兪命雄啓曰,明日常參·經筵,取稟。傳曰,只晝講。
任舜元啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管尹就商,捕盜廳坐起,進去之意,敢啓。傳曰,知道。
兪命雄,以弘文館言啓曰,修撰李眞儉,疏批已下,校理吳命恒,自鄕纔已入來云,竝卽牌招察任,何如?傳曰,允。
京畿監司李彦綱,以富平等官私奴金天男等七人燒死事。狀啓。傳于金弘楨曰,燒死人等處,令本道恤典擧行。
左議政李頤命九度呈辭。傳于兪命雄曰,安心調理。
忠淸監司孟萬澤,以沔川居幼學柳弼卿等四人燒死事。狀啓。傳于金弘楨曰,燒死人等處,令本道恤典擧行。
兪命雄,以禮曹言啓曰,宗廟夏享大祭親行事,已爲啓下矣。禮文內,大祀後陳賀訖,行飮福宴之文,而近年以來,竝爲停止矣。今此親行時,陳賀·飮福宴等節目,何以爲之?敢稟。傳曰,權停。
又以禮曹言啓曰,丁丑庭試別試榜目中,崔守慶,旣已去韱,丙科九人之九字,以十字改付標以入之意,敢啓。傳曰,知道。
金弘楨啓曰,掌令尹會,再啓煩瀆,退待物論矣。傳曰,知道。避辭在下
掌令尹會啓曰,臣伏見泮宮前後草記,儒生輩發怒於李晩成被罪,侵辱臣身,不遺餘力。一則曰承望風旨,一則曰阿附大臣,造意不美,遣辭危險。臣於此,不勝驚惑,繼之以駭惋也。頃日聖上勸諭儒生,非有他故,蓋以儒生試講之命纔下,而諸生之無罪被罰者猥多,擧案者絶少,難以成樣。其所以諭解儒罰者,蓋出於大公至正之意,則居師儒之任者,所當仰體聖上之至意,申申曉諭,俾卽解罰,務思鎭定調和之道,而乃反爲儒生立幟,先唱假托尊經之名,實售傾陷之計,終不免爲推波助瀾之歸,則其縱恣無嚴之罪,不可不懲,而今者泮儒輩,乃敢憑藉伸救,醜詆臺閣,公肆憤罵,無所顧藉,此誠世道之變怪,顧何足與之爭辨,以重傷事體,而第臣竊有所慨然於私心者,親臨殿講,實是稀有之盛擧,凡守齋治經者,莫不振礪聳動,而許多縫掖,遭罹斥罰,栖遑泮村,景象愁阻,無復有應講之望,擧懷向隅之歎,則今此解罰之敎,聖意所在,蓋可見矣。泮儒輩違拒成命,執迷益堅,有若立節者然,終使莫重之擧,未免中輟,國體之不尊,士習之不正,已不可言,而不參疏儒生招入事命下之後,當初書送謹悉之齋任,率其參涉疏議之數人,偃然入齋,放肆無忌,汲汲新薦,廣樹黨援,此等情態,自已綻露無餘,豈料賢關禮讓之地,乃有如此風習也?臣竊寒心焉。雖然,旣被其無限詆斥,不可仍冒於臺次,而昨日陪從之餘,賤疾猝劇,急尋長單,未暇自列,經宿之後,今始來避,所失尤大,請命遞斥臣職。答曰,勿辭。
兪命雄,以成均館官員,以大司成意啓曰,因政院啓辭,太學空堂,今已多日,主管堂上,不可不趁時進去,勸入儒生事,允下矣。臣星駿,肅恩之後,卽詣本館,招致儒生,以還入之意,反覆勸諭,則諸生以爲,臣等旣承人臣不敢聞之嚴敎,情迹窮蹙,旣難奉承明命。昨以不可冒沒入齋之由,復瀆天聽,恭俟僣越之誅矣。今承批旨,不加罪罰,更下勸入之命,其在分義,固當惶感承命之不暇,而第疏儒心迹,未蒙照察,而欺罔之敎,尙不反汗,師席之疏,專爲扶植士氣,而方在罪譴之中。且臣等情實,不得自暴,而縱恣之罪,猶尙自如,苟有一分人心,豈有抗顔冒入之理,而今此勸入之命,勒令忘廉冒恥,負罪承命,則是奴隷使之也,犬馬畜之也。使之以奴隷,畜之以犬馬,而猶且使之冠儒冠服儒服,入守聖廟,則臣等之羞恥姑捨之,其於辱賢關,何哉?惟殿下待士之道如此,故今者憲臣,投間闖發,乃敢爲阿附大臣,報復多士之計,托以論劾本館堂·郞,藏頭掩尾,粧撰辭說,專以詬辱儒生爲主,一則曰爲儒生所脅,以不正之疏,添入書啓,使售敲撼之計,一則曰,不宜假借他人未成之疏,猥達宸聽,一則曰,參涉疏論者,而使之入齋,亦非明命之本意。噫嘻,此何言也?臣等看來駭惋,誠不忍正視也。噫,世道漸下,斯文不幸,聖學寢晦,異言喧豗,鑿經毁傳之書,至登法講,則身處賢關,誦法先聖之徒,其不無一番疏辨之擧乎?若以此謂之不正,謂之敲撼,則必如臺官,扶護異言,投合時好,然後方可爲正大,而能免敲撼之歸乎?今其疏語,已經睿覽,其所逐條辨破者,據實指陳,明白直截,無一毫捃摭之端,聖鑑非不照燭如此,而猶不肯明言黑白,使一世曉然知聖意之所存,惟以阻遏大論,慰藉大臣,爲目前之急務,故嗜利趨勢之輩,不思所重之有在,徒爲時議之嗾使,乃敢以不正敲撼之目,加之於尊經斥異之儒生,人之悖謬,胡至於此?空堂之後,書進所懷,則不問其文之多少,其言之是非,卽許捧入,自是泮宮之故例。儒生有所脅於堂上,堂上亦豈肯爲儒生之所脅乎?臣等於疏議,當初意見則實同,而適以病故,旣不參於發論之日,又不參於儒生施罰之時,終不聯名於疏中,則其爲不參疏儒生,明矣。招入命下之後,進詣館下,仰陳不可替入之狀,此固道理之當然,而雖不參疏,旣知其疏之非出於黨論,則以其疏語,一一陳暴,以明疏儒之心事,亦是事勢之所不容已者。今其假借猥達等語,已不成說,而參論者入齋,非明命本意云者,尤涉可笑。以士子爲名者,樂與於尊經衛道之論,常情之所同然,苟如臺官之言,則必得朱門之反卒,柄相之私黨,使之入齋,然後方可不違於明命耶?若其掌務官與齋任輩,潛通密謀欲入者,終不許入之說,亦極無據。太學之規,當其空堂之時,諸生之入與不入,無不關由於齋任,則何所藉力於掌務官,而必與之潛通密謀乎?況臺官所謂欲入而未入者,未知何人,而臺官不爲明言,巧飾其說,以爲眩惑天聽,脅持臣等之計,可謂欲巧而反拙矣。此疏之一登睿覽,有何切害於時輩,而其未入也,則承宣訐告於前,其旣入也則臺官橫擊於後,汲汲奔走,百計周遮之狀,良可異也。噫,太學疏擧之或爲賢伸誣,或事係權門者,前後何限,而曾未聞承宣臺閣之干預其間,侵辱儒生,有如今日者也。惟是昔在宣廟朝,太學生柳拱辰及王子師傅河洛,爲先正臣李珥之被誣,相繼疏辨,其時都承旨朴謹元,指以爲偏黨,宣廟下批曰,太學公論所在,朝廷是非,可亂於一時,而太學公論,焉可廢也?設使狂生之言,或有過中,猶不可待之如此,況其正直之氣,邁靑松而挺高節者哉?彼幺麽數臣,昵伏近密,恣爲朋比,杜絶人言,掩蔽聰明,乃敢目諸臣以悖亂,是欲踵黃潛善之所爲,眞小人而無忌憚者也。予不卽擧流放竄殛之典,將使魍魎之類,騁騖於昏夜,遂以御筆,親撰敎書,命竄謹元。又在孝廟朝,持平睦兼善,因施罰柳稷事,侵攻泮儒,請推師長,而以此見棄公議,終至遞職。今此太學疏擧,蓋出於尊經衛道,而承宣之先事誣訐,謂之黨論,臺官之踵後橫擊,詬辱儒生,不幸與朴謹元·睦兼善事,同歸一套,而獨惜乎?以殿下聰明睿智,未察此輩之情態,前後批旨,於太學儒生,則必以黨論吹覓,欺罔縱恣之目斥之,承宣·臺閣,則不惟不罪,反降優納允許之批,俾之長惡而增氣。以殿下善繼善述之聖,今日之處分如此,則是不能無憾於天地之大也。噫,顧今朝廷之上,黨比成習,專事媕婀,而惟是太學,承祖宗培養之澤,沐聖朝菁莪之化,一脈公論,不絶如線,間有讜直之言,上徹宸聽,故惟彼偏慝之輩,百般謀計,群起搏擊,必欲摧阻傾陷而後已,世道至此,寧不痛心哉?臣等非不知聖廟之不可久曠,君命之不可累違,而士子去就,惟以廉隅爲重,則臣等未勸入之前,萬無替入之理,而況師席之削職被推,前後相繼,承宣臺閣之詆斥侵攻又如此,繼又伏見大臣疏批,則又以無忌憚爲敎,惶隕震灼,益不知所達云,而終不還入,仍爲神門相率退去,莫重聖廟,多日虛曠,事體極爲未安,何以爲之?敢稟。傳曰,旣有不參疏儒生招入之命,而秉鼎乃敢汲汲謄進其疏語,已極無嚴,而今又强引不當引之事,終始違拒,尤可駭然也。他儒招入,可也。以上燼餘
領議政崔錫鼎箚子。大槪,昨者伏承疏批,慰諭開示,有踰於前,惶感罔措。念臣情勢危蹙之中,疾病轉益危苦,眞殿擧動時,不得趨造於班行,又未能瞻望於路次,惶恐待罪事。入啓。答曰,省箚具悉卿懇。昨於疏批,開釋備悉,更何多誥?昨日有事眞殿,而卿未得陪從,尤用缺然。卿其安心勿待罪,卽起視事,勉副至望。仍傳曰,遣史官傳諭。
校理吳命恒上疏。大槪,召牌臨門,不敢坐違,祗詣禁扃之外,而病母撼頓之餘,症情添劇,實無離側供仕之望。且臣情勢,有不可晏然冒進者,玆敢疏章徑退,伏乞遞臣之職,以便救護,治臣之罪,以肅朝綱事。入啓。答曰,省疏具悉。臺言不公,何必深嫌?爾其勿辭,俟母病間察職。
承文副正字洪錫輔上疏。大槪,頃者筵臣李寅燁,爲二王子房,請買臣曾祖母貞明公主舊第,一二臣繼陳,而其所引臣先祖之言,率皆爽謬,與臣所稱先訓,大相背馳,臣不勝驚怪駭痛,冒死悉暴。伏乞聖慈,特垂諒察,仍治臣猥越之罪事。入啓。答曰,省疏具悉。經年之後,今始云云,殊未可曉也。
答義州府尹權疏曰,省疏具悉。今玆疏陳,儘有意見,其令廟堂,商確稟處。以上朝報
上在昌德宮。停常參,只晝講。
下直,安邊府使黃一夏。
領議政崔錫鼎十七度呈辭。傳于金演曰,安心調理。
左議政李頤命十度呈辭。傳于金演曰,安心調理。
以洪尙寅爲假注書。
金演啓曰,明日常參·經筵,取稟。傳曰,只晝講。
備忘記,史官一員待命,騎馬三匹·卜馬二匹立之。
兪命雄,以成均館官員,以大司成意啓曰,旣有不參疏儒生招入之命,而秉鼎,乃敢以汲汲謄進其疏語,已極無嚴,而今又强引不當引之事,終始違拒,尤可駭然。他儒招入可也事,命下矣。臣依聖敎,抄出在京無故儒生,使之入泮守齋,則齋任洪遠度,諸生四人,先爲入來守齋,而其中洪遠度以爲,纔因同任李秉鼎所懷書啓,有他儒生招入之敎,臣嚴畏分義,不敢退伏私室,來詣泮中,而第伏見臺臣避辭,則以汲汲新薦爲言,臣亦新薦中一也。廉隅所關,決不可晏然入堂,惶恐之外,不知所達云。不入食堂,今方反覆開諭,而旣已入齋之後,與空館有異,臣則仍留勸諭諸館官,則依前退出之意,敢啓。傳曰,知道。
又以成均館員,以大司成意啓曰,批下之後,卽爲反覆勸諭於儒生,生進三人寄齋,儒生十人,卽入食堂,臣退去之意,敢啓。傳曰,知道。
獻納李翊漢啓曰,臣於日昨,以全羅監司朴弼明罷職事,有所論列矣。聖批以從重推考爲敎,臣竊以爲不然也。關文之中間浮沈,雖是下吏慢忽之致,而兵營旣無到付,而不卽推詰,境上點考,期限已過,而亦未覺察,莫重番軍,終至失期,則其不能檢察之失,在所難免。不可以問備薄罰而止,請全羅監司朴弼明罷職。武將之不得乘轎者,實爲便習弓馬之勞,而近來國綱不嚴,人不畏法,閫帥之人,往往冒禁者多,固已寒心矣。日前,前黃海兵使閔涵遞來之時,偃然乘轎,直到城門咫尺之地,道路瞻視,莫不爲駭。其驕濫之習,不可不懲,請前兵使閔涵罷職。新除授大司諫林濩,時在全羅道光州地,請斯速乘馹上來事,下諭。答曰,不允。第二件事及下諭事,依啓。
持平韓配周啓曰,請還收車莫男減死定配之命。請還收崔元立減死定配之命。啓辭竝見上引嫌而退。避辭見上意外侵詆,何必深嫌?不可以此,輕遞言官,請掌令尹會出仕。答曰,不允。處置事,依啓。
答慶尙道幼學具龍徵等疏曰,省疏具悉。多士封章,爲儒賢伸辨,出於至誠,予甚嘉尙,而業已痛斥,或削或黜,不必加律於經年之後也。
左參贊趙泰采上疏。大槪,臣於憲府請推之論,有不可獨爲晏然,乞賜遞臣本兼諸任,以便公私事。入啓。答曰,省疏具悉。卿其勿辭,從速行公。以上燼餘
晝講。入侍,知事趙相愚,特進官尹就商,承旨金弘楨,玉堂李世最·李眞儉,假注書徐命淵,兼春秋申·洪尙賓,武臣崔鼎鉉。
晝講時,侍讀官李世最所啓,近來國綱解弛,在外除拜者,或四五朔,或數三朔,稽謝恩命,雖未知疾病事故之如何,而揆諸分義事體,殊甚未安。此後則各別申飭,何如?上曰,稽謝之弊,果如儒臣所達,此後則令政院各別申飭。知事趙相愚所啓,前冬大臣入侍時,因慶源府使有窠,以文臣擇差事稟定矣。近來文臣堂上,不爲不多,而六曹參議·判決事·承旨塡差之外,可合此任者絶少,以李衡祥,末擬而受點矣。上曰,衡祥治績素著,故末擬下點矣。相愚曰,衡祥曾除東萊·濟州,而猶不辭免矣。頃年嶺邑遞歸之時,仍留永川,卽今受任塞外,在渠分義,固當承命,而聞水土所傷,重患風痺,實無上來輦下之勢云,而此時邊上之任,不可泛然啓罷,故敢達矣。上曰,實病如此,罷黜,可也。
慶尙道幼學具龍徵等上疏。大槪,爲先正臣文成公李珥·文簡公成渾·文忠公眞德秀辨明醜詆之說,請加懲討之典,以爲衛斯文正士趨事。入啓。以上朝報批答在上
晝講入侍時,知事趙相愚所啓,昨因禮曹草記,有崔守慶紅牌造給事,令吏曹稟定事,允下矣。丁丑年別試丙科十人中,守慶拔榜付籤之故,第次次次降等,止於九人矣。守慶今已復科,則其下八人紅牌,固當取來爻周,更爲成給,而未有前例,故敢達矣。上曰,崔守慶,丙科第幾人耶?相愚曰,丙科第二人矣。其中又有作故者二人,此則勿論存沒,當收取紅牌,更爲次第成給矣。上曰,事當如此,依爲之。以上禮曹謄錄
上在昌德宮。停常參·經筵。
辰時,日暈兩珥,白氣如虹,出自右珥,逶迤指北方,良久乃滅。巳時,日暈。
下直,高山里僉使申慶弼。
持平韓配周掃墳呈辭。入啓。給由。
持平李世德再度呈辭。入啓。加給由。
領議政崔錫鼎十八度呈辭,及左議政李頤命十一度呈辭。入啓。傳曰,安心調理。
左參贊趙泰采上疏。大槪,乞蒙恩暇,以伸至情事。入啓。答曰,省疏具悉。卿其依疏辭,往省焉。
府啓,請還收殺妻與子罪人車莫男減死定配之命。請還收殺人罪人崔元立減死定配之命。措辭竝見上答曰,勿煩。
禁府啓目,前監司宋廷奎議處云云。貪汚不法之事,廷奎逐條發明是如爲白乎矣。臺諫緘問,未有前例,臣府亦無發緘之規,自本府他無辨覈之道,上裁,何如?啓自有已行之例,令政院稟旨擧行。
東平尉鄭載崙上疏。大槪,臣名登副正字洪錫輔之疏,不得不悉暴前後曲折,以備睿覽事。入啓。答曰,省卿疏辭,知其事實矣。卿其安心焉。
院啓,請全羅監司朴弼明罷職。措辭見上近來三司在外承召之人,除拜之後,不卽上來,帶職淹滯,或至半年之人。其間雖不無疾病事故,而職責之曠癏,分義之未安,莫此爲甚。請自今以後,計其程道遠近,除拜日字過限,則令政院稟旨催促,永爲定式。答曰,不允。末端事,依啓。
政院啓曰,義禁府前監司宋廷奎議處啓目中,以臺官緘問,未有前例,他無辨覈之道爲辭,而仍請上裁,自有已行之例,令政院稟旨擧行事,命下矣。若罷官者則緘問,在職者則招問,俱有已行之例。前獻納李允文,方帶軍銜,則依近例招問,未爲不可,而第伏念臺諫論人,旣許風聞,而隨其供辭,每每招問,揆以事體,終涉未安。雖有可據之前例,不可援爲恒式,何以爲之?敢稟。傳曰,啓辭誠然,而此事則不可不招問也。
兵曹判書李寅燁上疏。大槪,席藁俟譴之中,又得見承文副正字洪錫輔疏本,則情地危蹙,轉加一層。玆敢冒死哀籲,乞蒙鐫革職名,仍治妄言之罪,以謝人言事。入啓。答曰,省疏具悉。張皇侵斥,殊未得當,於卿有何所嫌?安心勿辭,速出行公。以上朝報
上在昌德宮。停常參·經筵。
仁宣王后忌辰齋戒。
自巳時至申時,日暈。
李震壽啓曰,領議政十九度呈辭及左議政十二度呈辭到院,而以國忌齋戒,留院之意,敢啓。傳曰,入之。
以領議政崔錫鼎十九度呈辭,左議政李頤命十二度呈辭,傳于金弘楨曰,安心調理。
以副司果李允文招問書啓,傳于李震壽曰,下義禁府。
李震壽,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。以上燼餘
上在昌德宮。停常參·經筵。
仁宣王后忌辰。
金弘楨啓曰,明日宗廟奉審相値,視事,頉稟。傳曰,知道。
又啓曰,領議政二十度呈辭及左議政十三度呈辭到院,而以國忌正日,留院之意,敢啓。傳曰,入之。
李震壽啓曰,大司憲權尙夏,執義李晩堅,掌令洪重周在外,掌令尹會呈辭,持平韓配周受由在外,持平李世德呈辭入啓,今日以監察茶時之意,敢啓。傳曰,知道。
領議政崔錫鼎二十度呈辭,左議政李頤命十三度呈辭,傳于金弘楨曰,安心調理。
李震壽,以御營廳郞廳,以都提調意啓曰,今二月二十五日,新番軍兵點考後,下番馬步軍兵賞格試才,當爲設行於南小門洞,而大將臣金錫衍,尙未出仕,不得已令本廳中軍柳星樞代行矣。入直將校及軍兵等,依前例除標信,出用之意,敢啓。傳曰,知道。
掌令尹會啓曰,臣以孤根弱植,猥荷剪拂,前後忝叨,實踰涯分,臣誠感激圖報,不思身謀,區區願忠之意,只在於有懷畢陳。不幸今日,黨習日痼,傾軋成風,臣目擊時事,不勝憂慨之忱。適當言地,粗效一日之責,而反觸時諱,重忤勢家,群咻蝟起,衆鏑叢集,早晩顚沛,固已自料。今有崔有泰者,假托儒名,通文館學,構捏大臣,不遺餘力,其所爲言,殆甚泮疏,傍及直諫之承宣,無故之儒臣,公肆醜詆,無所不至,而至於臣身,轉加一層,醜詆之言,上及先故,敢以擧世所不聞,所不知之說,鑿空創出,謬辱備至,私心痛迫,寧欲無生。祗緣不肖無似,涉世昩方,一言纔發,貽辱至此,無非自取,尙誰咎怨?第伏念此等手段,決非一鄕生所自辦,固自有主張使令之人。戶曹正郞金楺,以奸毒之性,挾文墨之技,言貌佞詐,蹤跡陰祕,凡係朝議,罔不參涉,以幺麽一蔭官,出入於主論之家,作爲心腹,鼓動脣吻,加以近年以來,逞憾於厥叔之被劾,蓄忿於復科之見格,益肆蛇蝎之毒,輒售噬嚙之計,凡所以敲撼朝紳,壞敗國事者,靡不用極,前後激成排軋之論者,非止一二,而及其疏啓之出也,人輒曰,此楺也之筆也。衆口一談,十手皆指,而今又嗾其猶子,首唱疏論,出沒泮村,指揮謀計,挾助儒生,違拒明命,今番攙入於草記者,亦其代撰之疏也。國言日益喧藉,公議莫不駭惋。如此回邪不正之人,不可一日留置京輦,以亂國家,故臣果採輿人之公誦,將欲仰請投畀之典矣。啓未及發,渠亦自知其罪犯,不容於公議,乃反爲先事狙擊之計,所謂有泰,又非別人,乃是楺同鄕親昵之間,則製給通文之狀,灼然可知。且其通文中,援臣啓辭,直以沮戱疏辭,奪此與彼等說,構成罪目,捏合爲言,誠可笑而不足辨也。臣之論啓,在於罷疏廳捲堂之後,則沮戱之說,未知何據,而及其不參疏儒生招入命下之後,治經多士,爲參殿講,欲爲入齋,而因其阻搪,終不能接迹於泮宮,而向臣啓辭中,無故儒生,絶不許入云者,蓋指此等事,則有泰所謂奪此與彼等語,寧有毫分近似者耶?噫,太學以禮讓爲本,士子以廉隅爲重,而在魯,肆然欺罔,角勝君命,已是世道之大變,而秉鼎以李澤之姪子,挾其私怨,專受指敎,謄納疏本,構捏首相,而又復冒恥喪廉,汲汲新薦,遠度則以亂家之子,猥參新薦,不有臺斥,冒沒入齋,偃然薦望,差出同任之人,無恥胡至於此?臣竊痛惋也。臣雖疲劣,不欲與此悖義蔑倫之輩,爭其是非,以傷事體,故泯默尋單,以爲自靖之道矣。今者有泰之通文,醜辱無限,惡言狼藉,臣何敢諉之於橫逆,而晏然於臺次乎?請命遞斥臣職。答曰,勿辭。
李震壽啓曰,掌令尹會,再啓煩瀆,退待物論矣。敢啓。傳曰,知道。以上燼餘
上在昌德宮。停常參·經筵。
申時,日暈。
下直,慶尙都事丁惟愼,庇仁縣監權聖大,慶基殿參奉朴鶴齡,乶下僉使田會一。
金演啓曰,明日常參·經筵,取稟。傳曰,停。
金弘楨啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又啓曰,大司憲權尙夏,執義李晩堅,掌令洪重周在外,掌令尹會避嫌退待,持平韓配周受由在外,持平李世德在喪,今日以監察茶時之意,敢啓。傳曰,知道。
金演啓曰,左承旨李善溥,病狀難强,左副承旨任舜元陳疏,今方捧入,右承旨兪命雄,亦不仕進,廳中位甚不齊,右承旨,牌招察任,何如?傳曰,允。
領議政崔錫鼎二十一度呈辭。傳于金演曰,安心調理。
左議政李頤命十四度呈辭。傳于金演曰,卿辭至此,本職勉副之意,遣史官傳諭。
備忘記,傳于李震壽曰,今下弓矢,乶下僉使田會一處給送。
江原監司李台佐,以江陵居幼學沈渭興妻金氏等燒死事,狀啓。傳于金弘楨曰,燒死人等,令本道恤典擧行。
李震壽,以兵曹言啓曰,今二月二十五日,前承文正字李濟稱名人,自金虎門入來,差備門外擊錚,極爲駭愕,令攸司囚禁治罪,同守門將盧遠明,常時不能禁斷雜人,以致闌入,亦難免其責,推考,何如?傳曰,允。
金演啓曰,吏曹郞廳來言,臺諫有闕,政事,何以爲之?取稟。傳曰,明日爲之。
兪命雄啓曰,吏曹郞廳來言,大臣置處政事,何以爲之?取稟。傳曰,明日開政時仍行。
金弘楨,以戶曹言啓曰,瀛昌君沈,以崇陵守陵官,恩賜田結,尙未準受矣。慶尙道星州牧數外官屯田一結六束,自本家望定願受,依例折給,何如?傳曰,允。
以崔守慶爲假注書。
金弘楨,以戶曹言啓曰,故宣武功臣永嘉府院君權慄恩賜田畓,尙未準受矣。慶尙道金海府數外官屯田畓竝三結,自本家望呈願受,依例折給,何如?傳曰,允。
又以戶曹言啓曰,卽接廣興倉所報,來三月朔頒料次,倉官進去于領議政崔錫鼎家,請受祿牌,則以爲,情勢萬分危蹙,方在連章請急中云,祿牌不爲出給。係是大臣祿俸,何以爲之?敢稟。傳曰,令倉官輸送。
兪命雄啓曰,左副承旨任舜元,連呈辭疏,累日不爲仕進矣。今則疏批已下,卽爲牌招察任,何如?傳曰,允。
又啓曰,檢閱洪啓迪,來在城外,陳疏到院,原疏纔退却,而莫重史局,兼春秋一向替直,事甚未安。洪啓迪,卽爲牌招察任,何如?傳曰,允。
以檢閱洪啓迪牌不進罷職傳旨,傳于兪命雄曰,推考傳旨捧入。
兪命雄啓曰,洪啓迪,旣有只推之命,所當卽爲牌招,而今已夜深,且家在城外,待明朝牌招,何如?傳曰,允。
李震壽,以戶曹言啓曰,今二月二十一日晝講入侍時,輪對官義盈直長盧世煥所啓,本庫乃是素膳供上之地也。自前國恤時,魂殿山陵祭享用餘素膳物種,三年後,每爲還下於本庫,載錄於遺在之數,入置臺庫,逐日請臺回倉,而不敢任意開閉,故物種之腐傷與否,未曾詳知。丁亥年因潦水,臺庫墻壁,擧皆頹圮,所在物種移庫之際,臺監及戶曹郞官與本庫官員,眼同看審,則各樣物種,盡爲腐敗,已成塵土,鳩合入庫,非但徒爲虛簿,揆諸事體,亦涉不敬。故其時本庫官員,齊進面議於戶曹判書尹世紀,則發遣郞廳,請臺更爲看審,稱量物種後,將欲草記變通,適爲遞職,未及變通矣。祭享物膳,雖是用餘,事體重大,腐敗不可用之後,仍爲封留臺庫,實爲未安。聞奉常寺祭享物膳陳腐不用者,埋置淨土,已有前例云,本庫所在腐敗素膳物種,依此例變通,似合事宜,惶恐敢達矣。上曰,令該曹稟處,命下矣。國恤時用餘流來素膳各種,年久腐傷,已成塵土,故義盈庫於年前,論報本曹,請爲蕩減,前判書臣尹世紀,發遣郞廳,請臺監眼同看審,稱量物種,則藿耳五百九十九斤,粉藿一百九十五斤,常藿六百八十二斤,早藿一百五十二斤,石耳一百二十五斤,多士麻一百斤,甘苔七十三斤十二兩,細毛五十六斤,海衣一千八十四貼,絲藿四十七斤等物,果爲腐敗成土,或菫存形體,而亦皆腐傷,故成置文書,欲爲入啓變通,而未及矣。今者本庫官員,陳達於榻前,請爲變通,有稟處之命,所當更遣郞官,看審處之,而前日本曹旣遣郞官,與臺監眼同看審,稱量物種,仍爲封留臺庫,文書明白俱存。上項素膳各種,俱是海物,留置庫中,已多年所,則腐傷不用,理勢固然。各樣物種,依前稱量斤數,一倂蕩減,使之埋置於淨潔之地,何如?傳曰,允。
金演,以司饔院官員,以諸提調意啓曰,備邊司甘結內,安山漁所復戶米捧上時,郞廳濫捧,欠縮甚多,故水原府使,論報監營,監營轉報本司,至有別定差使員,與本院郞廳,眼同捧上之令,而安山漁夫,乃七十五戶,每戶各給田五結七十七卜六束,結內卜數,輒以戶斗戶升,逐戶收捧,以其所捧斗升,量納漁所,已成流來之規矣。昨年因水原報狀,自戶曹啓罷斗子,始用斛子,而戶主之升斗收合,與前一樣,漁夫之所受,比昔大縮,實惠未究於民間,剩餘反歸於戶主,漁夫輩縷縷稱冤,每每呼訴,而此則旣已啓稟定奪,有難容易變通,罷去斗子,仍用斛子,渠輩之呼冤,愈往愈甚矣。又聞差使員定送之擧,皆懷渙散之心,將不得安接,今此定送差使員,多有不便之端,本院郞廳,奉命下去,專管御供,則事體誠不輕而重矣。定送差員者,出於不信之意,其在朝家體例,恐不當如是,而今若創出無前之差員,操切於捧上之時,則實非尊事體之道,此不便之一端也。當初罷斗用斛,旣由於水原,而用斛之不足,又請差員,厚招漁夫之怨謗,反疑本院郞廳之濫捧,揆以事體,殊甚未安,此又不便之一端也。在前郞廳捧上時,遠地民人等,隨到隨捧,少無遲滯之患,而等待差員之際,自費多日,難於久留,或載還本邑,或留置村閭,往來頻數,閪失亦多,此又不便之一端也。差員又定以本郡地主出來,則所率官人,必索酒肉,漁戶驛騷,鷄犬不字,其間難堪之狀,有不可盡言,此又不便之一端也。漁夫專廢農務,長在浦口,其所望專在於復戶米,不但賴此而糊口,如枺木箭簾等物,亦皆以此而辦出,其所受復戶米元數六石零,而除其雜下所用,則其所食,不過數石零也。前日以斗捧上時,則或不無剩數,而用斛之後,所失旣多,今若定送差員,則必多花消靡費之弊,擧皆離散,有難保之心。捉魚享上,專賴漁夫,而旣失歡心,生事丁寧,此又不便之一端也。有一於此,決不可爲,況有此五不便,而豈可强爲之哉?創出新規,弊端如此,七十五戶,奔走來訴,群情可見。且漁夫所受之米,專爲御供而設,則郞廳專管,捧上分給,事體當然,朝家何可示之以不信之意,別定差使員,與之眼同捧上乎?以此意論報備局,則大臣以爲,弊端如此,不可仍定差員,欲爲變通矣。今方引入,不得行公,自本院啓達,還罷爲宜云。當初備局之許題,不過畿營之粘移,而非但貽弊漁夫,本院郞廳,係是奉命之官,則事體所在,亦不可付諸差員之手。依前例兩漁所差使員,勿爲定送,仍令本院郞廳,捧上分給,而毋令高重之意,另加申飭,何如?傳曰,允。
任舜元,以賑恤廳言啓曰,因吏曹正郞趙泰億疏陳,備邊司覆啓內,湖南所在平安道作米,輸納江都,民多怨言,令該廳稟處事,命下矣。上年京倉米一萬數千石,移轉關西之路,平安監營,貸得軍布大同等木,作米於湖南,以爲還報本廳之地。江都軍餉,近甚缺少,故以此米使之上納江都事,定奪分付矣。昨年湖南,農事失稔,道臣以此米願爲留賑,廟堂許令一一半留賑者,出於軫念南民之意,而今者侍從之臣,陳疏請留,蓋其所貿之穀,多在山郡,出浦之難,誠如所陳,湖南之失稔,又復如此,不可無變通之道。特爲一倂許留,使之移轉於沿邑,待秋竝耗,還捧於海倉,以爲趁明春上納之地,宜當,以此分付全羅監司處,何如?傳曰,允。以上燼餘
京畿監司書目,高陽呈,以執義李晩堅辭職上疏上送事。啓。答曰,省疏具悉。爾其勿辭,上來察職。
左副承旨任舜元辭職上疏。入啓。答曰,省疏具悉。意外侵詆,不足爲嫌,爾其勿辭,從速察職。
四學儒生金道淳等上疏。大槪,臣等俱以聖朝菁莪之士,目見類編一書,經傳滅裂,事關先賢,不忍含默,玆敢呼籲衛道尊經,仰答我祖宗三百年培養之聖澤,兼附區區所懷,以備裁察事。入啓。答曰,省疏具悉。日者泮疏,其果出於尊經耶?其心所在,灼然可知,而爾等乃敢掇拾餘論,恣意護黨,張皇投疏,必欲角勝,已極駭惋,而疏末所陳,亦出構誣,尤爲不美也。
副應敎趙泰億上疏。大槪,千萬意想之外,猝被鄕生通文中無限醜詆,不得不悉暴情實,以冀聖明之照察,仍乞削臣職秩,俾得引分自靖,以卒天地生成之澤事。入啓。答曰,省疏具悉。幺麽鄕生,安敢乃爾?此等構誣,不足掛齒,爾其勿辭,從速察職。以上朝報
政院啓曰,以英陵摘奸書啓單子,有頉處察處事,命下矣。取考禮曹所上文狀,則本陵參奉任守經,以陵山莎草枯損,土色露出,長明燈石凍露,紅箭門傾側,曲墻蓋瓦破傷。右項有頉緣由報禮曹,則題辭以上年監司秋奉審書啓回啓時,旣以今春奉審時,使加詳察之意,入啓定奪。道臣今已出巡,當待其回還,啓聞處之之意書啓中,報禮曹受書目之者,乃是實狀,至於薍簾東西邊各二浮裂破事,所當竝入於報禮曹文狀中,而初不擧論,殊涉疎漏,當該陵官,推考,何如?傳曰,允。以上禮曹謄錄
上在昌德宮。停常參·經筵。
昧爽,下雪。
李震壽,以都摠府言啓曰,今日入直軍士中日習射,請出標信。傳曰,知道。
金弘楨啓曰,明日常參·經筵,取稟。傳曰,停。
李震壽啓曰,大司憲權尙夏,執義李晩堅,掌令洪重周在外,掌令尹會避嫌退待,持平韓配周受由在外,持平一員未差。今日以監察茶時之意,敢啓。傳曰,知道。
金演啓曰,左副承旨李震壽,同副承旨金弘楨,俱以病不爲仕進,揆以廳規,殊涉未安,竝卽牌招察任,何如?傳曰,允。
又啓曰,假注書崔守慶,時無職名,依例付軍職,冠帶常仕,何如?傳曰,允。
領議政崔錫鼎二十二度呈辭。傳于任舜元曰,安心調理。
李震壽,以禁衛營言啓曰,九番海西別驍衛五十六名,步軍標下一名,已爲點閱整齊。來三月初一日,與本營入直別驍衛,依例替代後,舊番放送之意,敢啓。傳曰,知道。
又以御營廳都提調意啓曰,本廳來五·六月兩朔應立,中部右司屬忠淸右道五哨軍兵,來四月二十五日,京中逢點,五月初一日,與中司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以御營廳都提調意啓曰,本廳屬海西十四番別馬隊五十三名,已爲逢點整齊矣。來三月初一日,與東營入直十三番別馬隊替代後,舊軍放送之意,敢啓。傳曰,知道。
又以御營廳都提調意啓曰,來三·四月兩朔應立,中部中司屬全羅右道二哨,忠淸右道三哨,合五哨軍兵六百七十名,及京案標下雜色軍七百五十九名,已爲逢點整齊矣。來三月初一日,與左司軍兵替代後,舊軍放送之意,敢啓。傳曰,知道。
又以御營廳都提調意啓曰,今此下番馬步軍兵等試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以戶曹言啓曰,領議政崔錫鼎三月朔祿俸,依傳敎,令倉官輸送,則以爲,雖承輸送之命,卽今情勢轉益臲卼,不敢晏然承受云,辭而不受。係是大臣祿俸,何以爲之?敢稟。傳曰,更爲輸送。
有政。吏批,行判書趙相愚進,參判李墪呈辭受由,參議趙泰老進,行都承旨金演進。兵批,行判書李寅燁病,參判姜銑進,參議李壄呈辭在外,參知李世維差祭,左副承旨任舜元進。
吏批啓曰,臺諫及春坊闕員,今當差出,而擬望之人乏少,相避·外任·時推人員竝擬,何如?傳曰,允。
又啓曰,左議政李頤命,旣已遞職,今當置處,而本曹無相當之窠,依例送西之意,敢啓。傳曰,知道。
又啓曰,四館積滯,春別薦,何如?傳曰,允。
以金萬埰爲戶曹參議,鄭栻爲醴泉郡守,全百祿爲慶源府使,吳命禧爲禮曹正郞,安時相爲持平,宋儒龍爲輔德,金萬增爲敦寧都正,李世維爲承旨,李龜齡爲綾州牧使。
兵批啓曰,左議政李頤命,遞帶送西事,命下矣。所當隨品置處,而領中樞他大臣,今方見帶,依近例,從座目,判中樞下批之意,敢啓。傳曰,知道。
以李頤命爲判中樞府事,趙泰耉爲司直,李善溥爲副司果,崔守慶爲副司正。
李震壽啓曰,掌令尹會,引避退待,已至數日,而大司憲權尙夏,執義李晩堅,掌令洪重周,持平韓配周,大司諫林濩,正言林象德俱在外,司諫李正臣,獻納李翊漢,正言具萬理竝呈辭,持平一員未差,兩司無行公之員,尙未處置。除在外人員外,呈告未入啓之員,竝卽牌招,使之處置,何如?傳曰,允。
任舜元啓曰,皇壇親祭擧動期日不遠,承旨有闕之代,今日政以在京無故人差出,仍卽牌招察任,何如?傳曰,允。
金弘楨,以侍講院言啓曰,本院新除授輔德宋儒龍,時在全羅道綾州牧任所,書筵入番事緊,斯速乘馹上來事,下諭,何如?傳曰,允。
又啓曰,忠淸監司孟萬澤,以左尹任弘望病重上去不得事,狀啓。傳于金弘楨曰,卿辭至此,本職許遞事,回諭。
任舜元啓曰,兼春秋洪尙賓,累朔供職,身病且重,兼春秋之任,今姑減下,其代,後日政差出,何如?傳曰,允。
正言具萬理啓曰,全羅監司朴弼明罷職事,引嫌而退。先事密嗾,情狀旣露,則誣悖之說,何足爲嫌?掌令尹會,請命出仕。措辭竝見上答曰,依啓。
金弘楨啓曰,臺諫出仕事,命下矣。今已日暮,明日待開門,牌招之意,敢啓。傳曰,知道。
左承旨李善溥疏曰,伏以,臣冬間死疾之後,筋力精神,耗敗無餘,更兼以足病轉劇,行步甚艱,固無望於奔走職事,而前月之見拜本職,强起數月,諸病疊出,尋單丐免,幸蒙矜許,仰祝聖恩。跧蟄旬餘,不料聖渥優異,天點復下,臣誠惶恐感激,承牌入肅,而適値眞殿動駕之日,事勢急迫,不敢言病,犬馬之誠,且急於一近耿光,竭盡死力,菫菫支吾,深嚴駿奔之地,幸不至於顚仆生事,而失汗過多,觸感非細,歸來昏仆,達宵叫痛。重以足腫肆毒,兩脚皆浮,而猶不敢一向偃伏,早事祈免者,誠以前後恩除之下,輒卽解免,跡涉自便,分義未安,而亦欲與院中僚友,周旋許久,使之目見而心憐,冀有以從容變通,扶舁赴公,蹣跚就列。又因朝晝之間,不謹脫着,通行時令,乘虛重發,隨例申退,亦未自辦。連服湯劑,僵臥直廳,挨過兩宵而後,始得艱歸私次,症情越添,了無自力復進之勢。又況皇壇親祀,只隔一旬,其陪衛往來之難,陞級陞降之節,有非尋常擧動之比,而臣不自言,拖及期日,則臣之顚躓僵斃,縱欲不恤,其如汚穢明禋,不敬莫大,何哉?一院之中,臣年最多,臣病最甚,晨夕供劇,傍觀亦爲之愍然。至於大祭陪從,萬無一望,實狀如此,臣何敢誣也?伏乞天地父母,諒臣危迫之懇,亟許鐫臣職,以便公私,不勝萬幸。臣無任屛營祈祝之至。謹昧死以聞。入啓。踏啓字。
行司直趙泰耉疏曰,伏以,臣以無似,忝在師儒之任,不能敎迪齋生,致有異常之擧。嚴敎遽下,草記還給,臣於是,實有所惶悚不敢安於職次者,席藁俟命,未蒙處分,自暴籲悃,見阻喉司,一倍悶蹙,罔知攸處。繼而臺章峻發,其所咎斥,實非尋常,臣看來,不勝瞿然之至。泮儒空館,爲日已久,旣承勸入之命,反覆開諭,而引嫌不入,托以所懷,謄進其疏,揆以事體,實涉未安。累度相難,使之改呈,而堅執不回,日勢已暮,旣稱所懷,有難攙却,措辭奏達,蓋亦事勢之所不容已。臣雖疲劣,豈爲渺然一儒生所脅,而致此哉?今乃以無謂爲斥,不少顧藉,臣何敢以問備之薄罰,白簡之旋停爲幸,而晏然仍冒乎?伏乞聖明,俯諒臣危迫之懇,將臣兼帶同知成均之任,亟命鐫削,以安微分,以伸臺議,不勝萬幸。臣無任兢惶祈懇之至,謹昩死以聞。答曰,省疏具悉。卿其勿辭,從速察任。以上燼餘
上在昌德宮。停常參·經筵。
下直,防垣萬戶具文恒。
任舜元啓曰,明日常參·經筵,取稟。傳曰,只晝講。
又啓曰,來三月初一日,輪對日次,而國忌齋戒及大報壇親祭散齋,相値,頉稟。傳曰,知道。
金弘楨啓曰,掌令尹會,再啓煩瀆,退待物論矣。傳曰,知道。
備忘記,傳于李震壽曰,今下弓矢,防垣萬戶具文恒處給送。
金演啓曰,吏曹參判李墪三度呈辭。傳曰,只遞本職。
又啓曰,同副承旨李世維,行祭後,旣已入來云,牌招察任,何如?傳曰,允。
金弘楨,以戶曹言啓曰,領議政崔錫鼎三月朔祿俸,依傳敎,更爲輸送,則以爲,當此朝紳儒衿,詆斥層加之日,情勢一倍危蹙,決無晏然受祿之理,今方以文字陳懇,又辭不受云,何以爲之?敢稟。傳曰,批下後輸送。
假注書金始㷜啓曰,臣承命馳往于忠淸道尼山地酉峯村議政府右議政尹拯所住處,傳宣聖批,則以爲,臣冒死瀆籲,臣之本末情勢,靡不畢達,而螻蟻微衷,無以上格,聖批之降,不惟未蒙矜許,訓諭之隆,一向勤縟。噫,儒相之稱,旣非草莽賤分之所敢當,扶顚濟時之責,尤豈垂死微物之所敢聞?天鑑下臨,必已洞燭,而如許萬萬分外之敎,無異華袞之被土木,臣誠惶惑迷錯,罔知所以仰對也。臣今只是朝暮之人耳,決無一分轉動之望,而成命不回,恩召不輟,虛冒天寵,已踰一月。日夜憂懼,措躬無地,臣將不得不更冒萬死,又以文字申暴,不敢避煩瀆之誅,必以蒙恩改正爲期,而猥疏之上,輒煩史官傳諭,馹路之頻煩,州郡之供頓,當此凶歲,無非弊也。以賤臣之故,而貽此剩弊於一路,此亦臣之罪也。臣力疾迎批,若將殞絶,末由畢籲,無任伏地戰慄之至云矣,敢啓。傳曰,知道。
政院啓曰,臣等伏覩,昨日是季春淸明之節,而連日大雪,無異隆冬,節啓陽和,寒氣凜冽,此誠乖氣之致異也。誠不知殿下有何闕失,而仁愛之天,若是其警告耶?臣等竊觀,殿下卅載臨御,一心寅畏,玉食未遑於日昃,丙枕不安於中夜,夕惕乾乾,奉若以誠,憂念元元,字惠以仁,凡於敬天勤民之道,靡不用極,則是宜人心胥悅,天休滋至,而奈之何時候失節,有此災異之非常耶?噫,災不虛生,必有所召,不幸近年以來,饑饉荐仍,札瘥相繼,而徵督多門,愁歎載路,黨伐日痼,戈戟相尋,而朝著泮渙,氣象乖戾。今日人事之失,足以上干天和,而況廊廟殆空,而機務之曠廢已久。春序將闌,而賑政之區劃無人,泯泯泄泄,置國事於相忘之域,民安得不怨,天何以不怒乎?噫,天人一理,間不容髮,飭礪修省,轉災爲祥,豈不在於殿下一心乎?伏願殿下,恒存對越之誠,益篤淵氷之念,毋事於文具,毋務乎末節,懋昭儉德,革去弊政,視民飢渴,若己恫癏,普施仁政,均敷實惠,蠲除逋欠,以除隣族之侵。賙濟困窮,得免仳離之歎,使蔀屋含生之類,莫不鼓舞歡欣,咸囿於聖澤之中,推是心以往,以之建中建極,□公至明,飭勉臣工,俾盡寅協,消融保合,偕之大道,則人和氣和,天地之和丕應,惟殿下懋哉懋哉。臣等待罪近密,目見時氣之乖傷,不任區區憂慮,惶恐敢啓。傳曰,時候之乖常至此,心之憂矣,曷有其已?陳戒切至,可不留心焉?
掌令尹會啓曰,臣又伏見四學儒生金道淳等疏本,則其所以詬辱臣身者,實祖述有泰之通文,而一則曰,怒子辱父,一則曰,挺身冒恥,專欲爲泮儒報復之計,臣竊駭惋也。頃年春澤,屢嗾私人,攻擊朝紳,其弊至於乖亂世道,沮敗國事,聖明洞燭其狀,亟施屛裔之典矣。今者金楺,又踵其習,凡所以激成邪議,簸弄朝廷者,靡不用極,國言喧藉,罪狀昭著。臣將欲論劾,略有酬酢於儕友間,而不意事未發而先泄,楺爲先事狙擊之計,募人發通,創出無根之說,誣辱人之先故,臣心甚痛迫,不得不略陳楺奸毒之狀而已,非因痛嫉在魯之欺罔,而有所延及於楺者也。至於李澤事,聖明之所俯悉,朝野之所共知,則其姪秉鼎,宜不敢參涉於攻擊首相之論,而謄上疏本,搆捏備至者,其非挾憾指敎而何?遠度,以汲汲新薦中人,乘機冒入,濁亂泮宮,無恥之說,烏得免乎?臣之所論,皆有根據,非如渠輩鑿空杜撰,以辱人之手段,而學儒輩,乃反謂之怒子辱父,豈非可笑之甚者乎?館官之受其誘脅,廢閣成命之狀,昭不可掩,泮儒之徒事欺蔽,全沒廉義之迹,自爾綻露,則官以諫爲名者,豈可諉之於事係儒生,而不論其是非乎?其所謂挺身冒恥者,未知何所據而發也。凡人之遭侵斥者,若其所言,有一分近似,則只當自處,以俟公議,而今有泰之通文,急於擊去臣於臺地,創出無倫絶悖之說,僇辱沓至,在臣自辨之道,不可不痛斥其情態,而今學儒輩,掇拾餘論,恣意詬罵,至以蓋愆等語,隱然揷入,有若臣之父與祖,眞有可蓋之愆者然,其用意之兇譎,遣辭之乖悖,胡至此極也?臣自忝叨言責以來,未能有絲毫稱塞,而反爲此怪鬼輩所誣辱,日事引避,良亦疲矣,而旣被其詆斥,則理難仍冒於臺次,請命遞斥臣職。答曰,勿辭,退待物論。
金弘楨啓曰,卽伏見慶尙監司洪萬朝狀啓,則以大丘前判官韓配周,限畢賑間姑爲仍任事,有所陳請矣。凶歲賑政,雖曰不可付諸生手,臺閣事體,與他自別。且配周,旣以本職,累日行公,到今請仍,殊涉未安。監司洪萬朝,推考,何如?傳曰,允。以上燼餘
領議政崔錫鼎上疏。大槪,尋單縮伏之中,又遭學儒之疏斥,情迹之難安,非止一端。伏乞早賜處分,俾不至重速罪戾,仍寢祿俸輸送之命,以靖私義事。入啓。答曰,省疏具悉卿懇。類編事,屢次開釋矣。以卿平日尊信朱子,寧有一毫近似於人言耶?前後儒疏,專出於爲人求罪,擠陷乃已之計,而有泰之恣意醜辱,莫非國綱解弛之致,豈不痛心哉?噫,予之於卿,眷待彌隆,故媢嫉之輩,換面迭出,齮齕不已,尤可惡也。惟予益篤倚毗之誠,期回若浼之志,予不捨卿,卿不忍棄予也,決矣。至於常廩,不宜過辭,安心領受,體予勤懇之旨,速出視事,弘濟時艱。仍傳曰,遣史官傳諭。
副應敎趙泰億上疏。大槪,恩批異常,惶感交極,而學儒疏詆,僇辱轉甚,冒死申籲,乞蒙斥退,以靖私義事。入啓。答曰,省疏具悉。學儒疏語,專出搆捏,而遣辭絶悖,予實駭惋也。於爾少無可嫌,勿辭,從速察職。以上朝報
上在昌德宮。停常參,只晝講。
任舜元啓曰,明日常參·經筵,取稟。傳曰,只晝講。
金弘楨啓曰,大司憲權尙夏,執義李晩堅,掌令洪重周在外,掌令尹會避嫌退待,持平安時相時未肅拜,持平韓配周受由在外。今日以監察茶時之意,敢啓。傳曰,知道。
李世維啓曰,臺諫出仕事,命下矣。日勢已暮,明日待開門,牌招之意,敢啓。傳曰,知道。
領議政崔錫鼎二十三度呈辭。傳曰,安心調理。
金弘楨啓曰,掌令尹會,引避退待,而憲府多官,或在外或未肅拜,處置歸於諫院,而大司諫林濩,正言林象德在外,司諫李正臣,獻納李翊漢,正言具萬理呈辭。除在外外,呈告人員,竝卽牌招,以爲處置之地,何如?傳曰,允。
任舜元啓曰,大報壇親祭,事體重大,期日不遠,該曹多有擧行之事。且禮儀使之任,不可以次官代行,而禮曹判書姜鋧,以兼帶辭免,累日呈告,本職尙未出肅,事甚未安,卽爲牌招察任,何如?傳曰,允。
又啓曰,禮曹判書姜鋧,牌招不進,推考傳旨,今方捧入,而親祭受誓戒,在於今夜,隷儀在於來初二日,禮儀使不可不進參,更爲牌招,何如?傳曰,允。
兪命雄啓曰,注書魚有龜,同姓五寸叔故進士史夏妻孺人李氏身死,服制已行四日,出仕,何如?傳曰,允。
李世維,以吏曹言啓曰,當此農務方劇之時,新除守令,不可不催促赴任,故前後除拜守令,皆令催促辭朝。況此宣川府使李溶,乃拿來之代,故催令赴任之意,招致邸吏,申飭非止一再,而遷就至今,尙不擧行,依他邑例,家僮使之捉囚,而聞刑吏之到門,已至三日,而家僮終不出給云,此前所未有之事。朝綱雖曰解弛,一守令之蔑視朝令,奚止於此?此而不治,將無以立紀綱而存事體。宣川府使李溶,卽爲罷黜,何如?傳曰,允。
兪命雄,以賑恤廳言啓曰,卽見京畿監司李彦綱狀啓,則備陳仁川等十三邑民間遑急之狀,請得京倉移轉穀一萬石,欲爲及時救急,有此馳啓。當此窮春阻飢之日,移粟往哺,誠不容少緩,而第上年農事,沿邊一帶,雖曰尤甚,其所被災,不無輕重之別,不可以萬石之穀,一時俵散,以貽前頭難繼之憂。姑以京倉大小米各二千石,租牟各五百石,合爲五千石,移轉劃給,以爲救急之地,而參以各邑緩急,定其多少,量宜分給,宜當,以此分付,何如?傳曰,允。
獻納李翊漢啓曰,掌令尹會,引嫌而退。誣詆之言,前後一套,以此再避,無已太勞?請掌令尹會出仕。避辭在上答曰,依啓。以上燼餘
晝講。入侍,知事趙相愚,特進官姜銑,承旨李世維,玉堂吳命恒·李眞儉,假注書崔守慶,兼春秋申,史官洪啓迪,武臣李光輔。
平安監司書目,泰川縣監尹樟,受由上京之後,以身病累度呈狀,還任無期,不得已罷黜事。
晝講時,侍讀官吳命恒所啓,頃年李命世,引喩失義,所坐甚重,而渠若有意爲言,則其罪豈止竄謫乎?倉卒之間,大段妄發,故聖上旣命遠竄,後乃放釋,而廢棄許久,殆將十年。天道十年亦變,則聖明之世,豈有終棄之物乎?下詢諸臣而處之,何如?上曰,諸臣所見,何如?知事趙相愚曰,命世當初所達,旣涉越俎,言又失對,至今人以爲非。自上旣加流竄之典,其後旋施放釋之恩,當初本情匪他,聖上蓋已照燭矣。方當春和之時,草木群生,咸被雨露之澤,獨命世,廢棄者已至十年之久,而尙未蒙聖渥,吳命恒所達,誠爲得宜矣。參贊官李世維曰,臣於其時,待罪下邑,未詳其曲折,而第聞其所坐,雖被流竄,固無可冤之端,而旣被雷雨之澤,歲月已久,且聞其人,博通經史,罕有倫比,是爲可惜云矣。命恒曰,其人不但博古通今,人才可惜。恩譴以來,杜門不出,自省愆尤,尤可見其謹飭矣。檢討官李眞儉曰,小臣曾未見命世,未知其爲人之如何,而頃年所達,不但有越俎之嫌,只是妄發,固有罪矣。今當陽春之節,雨露之澤,無物不被,獨命世,尙在廢棄中,此爲可惜,故上番有此陳達矣。上曰,命世向年筵中所達,極其非矣。以此竄逐,久而得放,今已九年。天道亦十年而小變,則不可永棄,特爲敍用,可也。
晝講時,前假注書李命世敍用事及諸道兵水使巡點,旣已停止,令營將·虞候,替行巡點事及兵曹判書李寅燁牌招察任事,榻前下敎。
正言具萬理上疏。大槪,敢陳瞽說,以備裁擇,兼暴病狀,冀蒙恩遞事。入啓。答曰,省疏具悉。今玆爾疏,出於憂慨之意,而所論亦甚得宜也。須勿過辭,從速察職。
禁府,庾時度拿囚。啓。
晝講時,知事趙相愚所啓,日昨慶尙監司洪萬朝狀啓中,請以持平韓配周,仍任大丘判官,而配周,旣已上來承命,今難變通,勿施,何如?上曰,依爲之。以上朝報又所啓,京畿監司李彦綱,狀請空名帖一千一百張,黃海監司李彦經,亦狀請空名帖六百張,以爲補用於賑資之計矣。問議于大臣則以爲,其數太多,京畿則量給八百張,海西則量給五百張,爲宜云,敢此仰達。上曰,京畿則八百張,海西則五百張,依此數成給,可也。上曰,頃於兵判疏批中,諸道水陸操停止,令營將巡點之意,及之矣。卽見忠淸水使白時耉狀啓,則其公事或未得見,而有此馳啓也。依前日兵判疏批,斯速擧行,而虞候亦令巡點事,分付,可也。以上備局謄錄
上在昌德宮。停常參,只晝講。
金演啓曰,明日大報壇親祭散齋,來三月初一日國忌齋戒及散齋,初二日國忌正日及散齋,初三日散齋,初四日,初五日致齋,初六日正日,此七日,視事頉稟。傳曰,知道。
金弘楨,以都摠府言啓曰,今日入直軍士中日習射,請出標信。傳曰,知道。
又以都摠府言啓曰,都摠管金宇杭,戶曹坐起,進去之意,敢啓。傳曰,知道。
領議政崔錫鼎二十四度呈辭。傳于金演曰,安心調理。
金弘楨啓曰,行兵曹判書李寅燁,牌招不進,推考傳旨,今方捧入矣。李寅燁所遭人言,極其無謂,亦且陳疏自列,累承批旨開釋,則不宜許久引入,致令重務曠瘝。況皇壇將事,期日迫近,本兵多有擧行之事。昨日筵席,聖敎丁寧,特命出牌,而又復爲嫌,不卽祗承,殊涉未安。李寅燁更爲牌招察任,何如?傳曰,允。
金演啓曰,預備兼春秋南世珍,今以下番啓下,洪尙賓減下之代,令該曹口傳差出,何如?傳曰,允。
吏曹口傳政事,兼春秋單吳命禧。
李世維啓曰,以副應敎趙泰億牌不進罷職傳旨。傳曰,推考傳旨捧入。
兵曹判書李寅燁疏曰,伏以,臣情窮勢極,疾病又劇,日尋辭單,見阻喉司,惶悶迫隘,罔知攸措。不圖今此,召牌忽降,揆以分義,行不俟駕,而顧臣舊染未湔,新汚又塗,其何敢抆拭復進,玷累於周行?殿下亦何必强留如此滓穢之臣,以重貽淸朝之羞乎?而況素患痰火,挾感重發,煩冒而終日,咳喘而達夜,日就危厲,去死無幾。雖微蹤地之臲卼,卽此病狀,決無復起承命之望,又未免坐犯逋慢之科,臣罪萬死,臣罪萬死。伏乞天地父母,特賜哀憐,亟削臣職名,仍勘臣罪犯,以肅朝綱,以靖私分,不勝萬幸。臣治疏將上之際,恩召荐臨,惶隕之極,不暇他顧。玆敢包羞忍恥,來詣闕外,而難進二字,參前倚衡,咫尺天門,不敢徑入,又復陳章而退,臣罪至此,而尤萬萬矣。臣無任兢惶戰灼,席藁俟譴之至。謹昧死以聞。答曰,省疏具悉。予意已悉,而撕捱至此,豈不有損於事體耶?斷無準請之理,卿其速出行公,毋曠職務。
檢閱洪啓迪上疏。大槪,冒陳私情,冀蒙矜許事。入啓。答曰,省疏具悉。爾其勿辭,救護母病。以上燼餘
晝講。入侍,知事姜鋧,特進官金重器,承旨兪命雄,玉堂吳命恒·李眞儉,假注書崔守慶,兼春秋南世珍·申,武臣南崙。
工曹參議徐宗憲三度呈辭。入啓。遞差。
晝講時,侍讀官吳命恒所啓,今於興滅國繼絶世之文,臣有所懷,因文義敢達。麗王陵及崇義殿,以王姓爲參奉·殿監。頃年聖上特命王世萬除職,凡在瞻聆,孰不欽歎?第王世萬,纔已身死,其餘王姓,僅或平民,誠爲可矜,而曾聞禮曹摘奸郞廳之言,則王陵一處有穴,揷木深入,故覆以莎片云,亦甚愍然。參奉疲殘,不能檢察,自松都轉報該曹,事亦稽緩。此後則參奉·殿監,各別擇差,觀其爲人,間或調遷,而各陵有頉處,這這看審,使之直報禮曹,趁卽修改,則其在興滅繼絶之道,有光聖德。禮官今方入侍,下詢而處之,何如?知事姜鋧曰,儒臣所達,皆好矣。王陵亦似有未盡修改處,而參奉疲弊,有難直報禮曹,反不如轉報松都,速付撥便之爲愈,更加申飭,似好矣。上曰,儒臣因文義陳達之言,誠好矣,而有難直報禮曹,則自松都趁卽轉報之意,各別申飭,可也。以上朝報
晝講時,同知事姜鋧所啓,頃日英陵內摘奸時,因政院啓辭,以陵上雜頉,報禮曹時,薍簾不爲擧論,故請推本陵參奉矣。陵上雜頉,則姑待道臣啓聞後,可以稟定,而至於薍簾,則旣有執頉,爲先改備事,分付該曹,何如?上曰,依爲之。以上禮曹謄錄
晝講時,特進官金重器所啓,諸道營將巡點事,已有成命,而此有一款定奪事矣。他道營將巡歷時,則例爲點檢軍器軍兵後,因爲試射放,而京畿則曾於壬子年,使營將巡歷各邑,而至於試射放,則狀請後始乃爲之,到今據而爲例,事體未安。自今以後,畿輔三鎭營將巡歷時,點閱試射放等事,依他道例,一體擧行事,宜有定式之道矣。上曰,一體爲之事,定式施行,可也。重器曰,旣爲試射放,則入格者施賞,所不可已,而本廳元無錢布出處,故曾前將臣巡歷時,施賞木同,例自兵曹有上下之規。今此營將巡歷施賞之資,亦自兵曹上下之意,敢達。上曰,然矣。分付,可也。重器曰,軍兵所着戰巾·號衣,京軍門則惟都監軍兵着之,外方則惟畿輔三鎭軍兵着之矣。都監軍兵,自是輦下侍衛之卒,凡諸服飾,宜異於他軍,而至於束伍,旣非侍衛之卒,而戰巾有弊端,曝陽·大雨·霜露,俱不得掩其面,而況逢點時,則旣着戰巾,又持戰笠,而俱爲逢點,若或執頉,則貧寒軍士,上京措備之弊,旣甚不貲,亦無益於戰陣,而有害則如此,自今廢之無妨,故敢達。上曰,此與都監軍兵有異,廢之,似好矣。以上備局謄錄
上在昌德宮。停常參·經筵。
夜五更,流星出織女星下,入北方天際,狀如鉢,尾長三四尺許,色白,光照地。
領議政崔錫鼎二十五度呈辭。入啓。傳曰,安心調理。
判尹兪得一永平地掃墳呈辭。入啓。給由。
政院啓曰,兵曹判書李寅燁,本兼諸務,俱係緊重,禁旅都誠之遷就,畿湖賑事之區劃,誠不容少緩。昨又陳疏,批旨勤摯,則不宜一向引入。李寅燁,更爲牌招,何如?傳曰,允。
工曹參判閔鎭遠上疏。大槪,臣伏見正言具萬里之疏,其所以罪狀臣者,極其深峻,臣誠危怕,莫知所以。玆敢席藁私次,冒死呼籲,乞遞臣本兼諸職,仍命勘臣罪犯,以嚴邦憲,以謝臺議事。入啓。答曰,省疏具悉。卿其勿辭察職。
掌令尹會上疏。大槪,臣慘被有泰之橫誣先故,不任痛迫之情,玆將先代事實,仰塵宸嚴。伏乞亟遞臣職,仍命攸司,與有泰倂下司敗,以辨先誣,不勝幸甚事。入啓。答曰,省疏具悉。有泰之辱人祖先,極其駭悖,奚待辨覈而後,可知其誣哉?爾其勿辭,從速察職。
持平安時相辭職上疏。入啓。答曰,省疏具悉。疏末引嫌,元非大段,爾其勿辭,從速察職。
兵曹判書李寅燁,牌不進。
掌令尹會啓曰,爲辨先誣,猥陳一疏,及承批旨,其所以開釋辨斥,逈出尋常。臣奉讀以還,不覺感涕之自零也。第伏聞,昨日筵中,儒臣以洪遠度事,有所陳達,拈出臣避辭中亂家二字,至謂之效尤,大加非斥云。前席語祕,雖不得其詳,聞來不勝瞿然,繼之以訝惑也。頃日遠度放倒廉義,冒入儒宮,濁亂首善之地,欲售黨伐之計,士習之不美,莫此爲甚,故不得不痛斥於避辭中,而所謂亂家之說,臣雖得於風聞,略有所及,追聞物議,果爲爽失。將欲自列之意,已爲酬酢於儕友間,而急於先誣之辨暴,姑未暇及矣。今儒臣不諒臣意之如此,徑加疑詆,良可異也。至於尤而效之云者,未知何據,而身居臺地,目見齋儒之橫拿,略擧所聞,一言論斥,何所不可,而乃反比擬於無倫絶悖之徒,歸之於效尤,臣竊慨然也。如使臣平日言議,見孚於人,則此等勒加之說,奚爲而至此哉?重爲儒臣,惜此率爾之擧也。臣入臺以來,連事引避,雖非得已,固已疲甚,而旣被其意外詆斥,則何可一刻苟冒於臺次乎?請命遞斥臣職。答曰,勿辭,退待物論。
副應敎趙泰億上疏。大槪,荐召之下,趨伏闕外,而踪地危蹙,終難冒進,敢暴血懇,冀蒙矜許事。入啓。答曰,省疏具悉。今日世道,雖曰艱險,予已洞察,縷縷開示,則爾自以世祿之臣,寧有必退之義?連章乞免,終涉太過也。爾其須勿煩請,宜速察職。
修撰李明浚牌不進,罷職傳旨。傳曰,只推勿罷。以上朝報
禮曹啓曰,今此顯陵王后陵上魂遊石傾側處,大臣當爲進去奉審,而領議政崔錫鼎,方在呈告中,右議政尹拯,在外未肅拜。如此之時,原任代行,已有前例,而該曹不敢擅便,令政院稟處,何如?傳曰,原任大臣進去,可也。以上禮曹謄錄郞廳金弘澤書。郞廳洪啓沃校正。
上在昌德宮。停常參·經筵。
領議政崔錫鼎二十六度呈辭。入啓。傳曰,安心調理。
京畿監司李彦綱,東南道各陵奉審後入來。
政院啓曰,兵曹判書李寅燁,今無可引之嫌,而連日違牌,不爲行公,殊涉未安。重務久曠,委屬可慮,李寅燁,卽爲牌招察任,何如?傳曰,允。
判府事李濡,工曹判書尹以道,禮曹參判李健命,正郞金潤海,繕工假監役金宇集,顯陵石物有頉處,奉審事出去。以上朝報
上在昌德宮。停常參·經筵。
領議政崔錫鼎二十七度呈辭。入啓。傳曰,安心調理。
府啓,引嫌而退,前後避辭,雖極明快,下款爽實,勢難仍在,請掌令尹會遞差。答曰,依啓。前啓,以國忌,今日姑停。
吏曹啓曰,臺諫有闕,政事,取稟。傳曰,明日爲之。
判府事李濡,工曹判書尹以道,禮曹參判李健命,正郞金潤海,繕工假監役金宇集,顯陵石物有頉處,奉審後入來。
觀象監,自卯時至未時,日暈。啓。以上朝報
上在昌德宮。停常參·經筵。
夜一更二更,巽方有氣,如火光。
下直,安奇察訪尹趾禧。
領議政崔錫鼎二十八度呈辭。入啓。傳曰,安心調理。
弼善金始慶忠州地掃墳呈辭。入啓。給由。
冬至使書目,臣等一行,本月初九日,自北京離發,十七日,回到山海關,先來出來事。
成均館官員,以同知館事意啓曰,今三月初三日,儒生課試,當爲設行,而政府有故,大提學姜鋧,時未行公,大司成尹星駿,方在呈告中,不得爲之,今月內無故日,退行之意,敢啓。傳曰,知道。
吏曹參議趙泰老辭職上疏。入啓。答曰,省疏具悉。爾其勿辭,調理察職。
府啓,請還收殺妻與子罪人車莫男減死定配之命。措辭見上請還收殺人罪人崔元立減死定配之命。措辭見上日昨湖南禁衛軍闕番之擧,實是前所未有之事,事之驚駭,孰過於此哉?國家之設兵分衛,乃所以備患之道,故嚴其約束,刻其期限,一或差失,自有其罪,而今此全羅前監司朴弼明,身爲藩臣,頒令不嚴,期日淹過,終至闕番,平時例徵,猶且違期,脫有緩急,將安所恃?事係戎政,所坐非細,不可以罷職而止。請全羅前監司朴弼明拿問處之。軍門之排番期會,事體甚重,關文傳送之際,專人傳付于該閫,然後可無中間疎漏之患,而今此全羅道番軍關文,泛授該邑主人,以爲遞傳之地者,事甚綾忽,而亦非所以重軍令之意也。請自今以後,各道番軍關文,使營裨直傳于兵營事,定式施行,俾無如前稽緩之患。近來國綱日頹,黨伐日熾,每當朝著鬧擾之時,輒有鄕曲怪鬼之輩,受人指使,換面迭出,傾陷搢紳,壞敗國事,識者之憂歎,久矣。日者章疏相繼,假托尊經,實售排軋之計,使廊廟空虛,朝象泮渙,此固駭惋之甚者,而又有崔有泰者,從中而出,作一通文,僇辱大臣·諸臣,罔有紀極,構虛捏無,辭意絶悖。有泰,以畿鄕無識之人,其不敢自辦之狀,衆所共知。如使今日,小有國綱,則幺麽之輩,安敢乃爾?此而置之,則將無以嚴朝廷而振風紀,不可無別樣懲礪之道,請通文人崔有泰邊遠定配。答曰,不允。末端兩件事,依啓。
有政。兵批,以任弘望·尹會付副護軍,徐宗憲付副司直,李墪付副司直,鄭錫祚付副司勇。
謝恩,右承旨李敏英,左副承旨任舜元。
京畿監司書目,加平郡守洪重衍,身病甚重,久廢職務,不得已罷黜事。以上朝報
吏批,以趙錫命爲義城縣令,李承源爲泰川縣監,洪萬遇爲禮曹佐郞,申弼賢爲奉常正,鄭纘先爲校理,李正臣爲應敎,梁聖揆爲掌令,李善溥爲工曹參議,李震壽爲全羅監司,李墪爲左尹,韓配夏爲參知,沈瑋爲敦寧參奉,李德運爲司藝,朴希閔爲黃海都事,尹會爲京畿都事,李頤晩爲司諫,李敏英爲承旨,南巘爲宣川府使,典籍單申壽華,金始鑌爲江原都事。
上在昌德宮。停常參·經筵。
申時,日有重暈,內暈有右珥,暈上有背。
領議政崔錫鼎二十九度呈辭。入啓。傳曰,安心調理。
府啓,以親祭齋戒,自今日,初六日至,姑停。
政院啓曰,兵曹判書李寅燁,累度違牌,尙不行公,非但本兼諸務,曠廢可慮。親祭只隔一日,侍衛重地,不可不備員,卽爲牌招察任,何如?傳曰,允。
兵曹判書李寅燁,牌不進。
政院啓曰,兵曹判書李寅燁,牌不進,推考傳旨,今方捧入,而聖批開釋,旣已備盡,則一向引入,輒違召命,殊甚未安。況親祭事體重大,本兵侍衛,不可不備員,更爲牌招,何如?傳曰,不但侍衛之不可不備,當初人言,已極無據,前後疏批,縷縷開釋,則到今實無可引之嫌,不宜一向撕捱,以傷事體,更爲牌招察任。
兵曹判書李寅燁,身病出仕。
忠淸監司書目,尼山呈,以右議政尹拯上疏上送事。啓。答曰,省疏具悉卿懇。批旨再宣,至意罄悉,而莫回若浼之志,連上巽讓之章,不惟予心之愕然,士林之缺望,爲如何哉?今玆爰立,予志先定,其所期待,豈曰淺尠?而卿之進退,係國安危,自與曩時不同,胡忍棄予如遺,袖手恝視乎?矧予平生,不識卿面,思卿一念,不曾暫弛,卿豈獨無戀予之心耶?昔年屢勤禮招,幸回遐心,纔到江郊,旋尋歸路,寔由予誠意之未孚,至今思之,不覺愧恧也。噫,國勢朝象,無一可恃,當此之時,扶持調劑之責,微卿山林宿德,其孰能之?此予所以益篤誠禮,必致乃已者也。卿其念寡昧之日夕思想,毋執撝謙,須速造朝,用副上下之望。仍傳曰,遣史官傳諭。以上朝報
義禁府啓曰,以平安監司狀啓刑曹粘目,碧潼前郡守李時藩,移本府處置事,允下矣。李時藩,時在江華府本家云,依例發遣府書吏,拿來,何如?傳曰,允。以上義禁府謄錄
上在昌德宮。停常參·經筵。
領議政崔錫鼎三十度呈辭。入啓。傳曰,安心調理。
假注書崔守慶受由,代朴聖輅受點。
明日親祭時,大駕出宮正時,三更二點,王世子出宮正時,三更一點,祭正時,四更一點,開門,二更三點。
觀象監,自巳時至酉時,日暈。啓。以上朝報
禮曹啓曰,今此翼陵陵上莎草枯損處,大臣當爲進去奉審,而領議政崔錫鼎,方在呈告中,右議政尹拯,在外未肅拜,無進參之員。曾前如此之時,原任代行,已有規例,而該曹不敢擅便,令政院稟處,何如?傳曰,原任代行,宜矣。
又啓曰,因大臣奉審啓辭,顯陵王后陵上,魂遊石前面下磚石二立低陷者,內階石二立動退處,仍其舊石,略加改排,俾得平正,竝與右邊下磚石中拆生隙處,厚塗油灰,以防雨水之停滴滲漏,恐似得宜,令該曹擇日擧行事,啓下矣。修改吉日,令日官推擇,則來四月初二日卯時,爲吉云,先告事由祭,同日曉頭設行,所用雜物,令各該司急速磨鍊進排,依前例別定監役官,前期進去,油灰容入油灰等物,精備以待。本曹堂上·郞廳,則前一日進去,監蕫事役,何如?傳曰,允。以上禮曹謄錄
上在昌德宮。停常參·經筵。
夜一更,月暈。五更,流星出房星下,入坤方天際,狀如鉢,尾長三四尺許,色赤。啓。
大駕·王世子入幕次後,藥房·政院·玉堂問安。答曰,知道。親祭罷後,大殿,王世子問安。答曰,知道。大殿·世子宮,藥房·政院·玉堂問安。答曰,知道。大殿,二品以上·六曹問安。答曰,知道。大駕·王世子還宮後,藥房·政院·玉堂問安。答曰,知道。
政院啓曰,同副承旨李世維,異姓三寸姪幼學閔德昌妻孺人李氏身死,服制已行四日,出仕,何如?傳曰,允。
判府事徐宗泰,禮曹參判李健命,正郞金潤海,工曹參議李善溥,繕工奉事李夏命,翼陵莎草枯損處奉審事,出去。
領議政崔錫鼎箚子。大槪,情勢危蹙,病伏涔涔之中,先陵有事,每令原任替行,已深兢隕,親享,又未克趨參於祭班,分義虧缺,罪戾增積。伏乞先治臣罪,以肅朝綱,仍命鐫革職名,毋令重任久曠,以靖私義事。入啓。答曰,省箚具悉卿懇。今日祭班,卿未得參,缺然思想,曷有其已?須體至意,安心勿辭,亦勿待罪,速出視事,毋孤予望。仍傳曰,遣史官傳諭。以上朝報
上在昌德宮。停常參·經筵。
下直,魚面萬戶全聖大。
領議政崔錫鼎三十一度呈辭。入啓。傳曰,安心調理。
左尹李墪楊州地掃墳呈辭及司直趙泰耉溫陽地沐浴呈辭。入啓。給由。
京畿監司書目,高陽郡守趙泰果妻喪及子婦喪遷葬時,擔軍之因雨凍死者,至於四名之多,事極驚慘,不得已罷黜事。啓。傳曰,只推勿罷。
副修撰李明浚初度呈辭。入啓。給由。
府啓,請還收殺妻與子罪人車莫男,減死定配之命。措辭見上請還收殺人罪人崔元立減死定配之命。措辭見上請全羅前監司朴弼明拿問處之。措辭見上答曰,勿煩。
禁府照目,前郡守曺復卿矣,其矣自辨之說,姑置勿論,雖以鄕邑之招見之,旣無虧欠於元數,若以虛錄論之,則似涉過重,而諉以邑規,因襲謬例,其違越事目之罪,在所難免,罪決杖一百,告身盡行追奪,私罪。啓功減一等。
判府事徐宗泰,禮曹參判李健命,正郞金潤海,工曹參議李善溥,繕工奉事李夏命,翼陵莎草枯損處,奉審後入來。
吏曹參判李廷謙上疏。大槪,新授職名,萬不近似,敢暴危懇,仰瀆宸嚴。伏乞天地父母,特垂諒察,亟命遞改,以重官方,以安私分事。入啓。答曰,省疏具悉。卿其勿辭,從速察職。
全羅監司李震壽上疏。大槪,新授藩臬之任,萬不近似,反覆思惟,決難承當,乞賜遞改,以重官方,以安私分事。入啓。答曰,省疏具悉。卿其勿辭,速往欽哉。
司諫李頤晩辭職上疏。入啓。答曰,省疏具悉。侵詆之言,不足爲嫌,爾其勿辭,從速察職。
修撰李世瑾上疏。大槪,敢陳病重實狀,冀蒙恩遞,兼陳所懷,以備裁察事。入啓。答曰,省疏具悉。今玆進言,亶出憂愛,予甚嘉尙,可不留心焉?爾其勿辭,從速察職。以上朝報
上在昌德宮。停常參,只晝講。
自巳時至未時,日暈。
下直,成川府使許墀。
領議政崔錫鼎三十二度呈辭。入啓。傳曰,安心調理。
副修撰李明浚再度呈辭。入啓。加給由。
校理吳命恒龍仁地掃墳呈辭。入啓。給由。
刑曹判書崔錫恒上疏。大槪,臣於擊錚人金正魯元情公事,有不敢參涉之嫌,乞遞臣司寇之任,以幸公私事。入啓。答曰,省疏具悉。卿勿過辭,安心行公。
政院啓曰,兵曹判書李寅燁,擧動時承牌侍衛之後,又爲引入,連呈辭疏,本兼緊務,一向曠廢,委屬可慮,卽爲牌招察任,何如?傳曰,允。
司直金錫衍辭職上疏。入啓。答曰,省疏具悉。卿勿過辭,安心行公。
傳曰,明日晝講爲之。
晝講。入侍,知事趙泰采,特進官金宇杭,承旨李敏英,玉堂吳命恒·李世瑾,兼春秋吳命禧,史官洪啓迪,武臣李諿。
府啓,請還收殺妻與子罪人車莫男減死定配之命。措辭見上請還收殺人罪人崔元立減死定配之命。措辭見上日昨湖南禁衛軍闕番之擧,實是前所未有之事,事之驚駭,孰過於此哉?國家之設置兵衛,排朔更番,事體至重,約束期限,不容差失,而本兵排番之關文,到付營門之後,泛授該邑主人,使之傳致者,雖是流來謬規,及其番限已迫,元關不還,則爲道臣者,宜卽覺悟,別有査詰之擧,而矇不致察,終至闕番,平時例徵,猶且違期。脫有緩急,將安所恃?事雖無情,關係非細,則不可以罷職而止,請全羅前監司朴弼明拿問處之。答曰,勿煩。
校理鄭纘先牌不進,罷職傳旨。傳曰,只推勿罷。
刑曹,崔有泰昆陽郡邊遠定配。啓。
司直金錫衍,牌不進。
兵曹判書李寅燁上疏。大槪,嚴召之下,來伏闕外,而本職旣難蹲據,所兼文任,尤不可一日虛帶,更申萬死,瀝血哀籲於天地父母之前,懇乞亟允所辭,以幸公私事。入啓。答曰,省疏具悉。卿勿固辭,速出行公。
大司成尹星駿上疏。大槪,敢陳區區淺見,冀蒙裁察事。入啓。答曰,省疏具悉。疏辭得宜,竝依施焉。
忠淸監司書目,淸風呈,以大司憲權尙夏辭職上疏上送事。啓。答曰,省疏具悉卿懇。今玆新命,誠非偶然,而休致之請,遽出意外,心甚愕然,無以爲諭。卿其亟回遐心,宜速就途,以副予望。仍傳曰,遣史官傳諭。以上朝報
禁衛營啓曰,本營別驍衛別將全百祿,頃日政,除授慶源府使矣。百祿,在本營,多有擧職之效,且管南別營新設之役,卽今事勢,有難遞易,而伏聞重臣,有所陳達於筵中。蓋以擇差邊倅爲言,而京軍門事體,比邊倅尤重,慶源府使全百祿,今姑改差,使之仍察別將之任,何如?傳曰,允。以上禁衛營謄錄
上在昌德宮。停常參,只晝·夕講。
下直,宣川府使南巘。
領議政崔錫鼎三十三度呈辭。入啓。傳曰,安心調理
吏曹參議趙泰老初度呈辭及左副承旨任舜元廣州地掃墳呈辭,入啓。給由。
修撰李明浚三度呈辭。入啓。遞差。
政院啓曰,行司直金錫衍,陳疏承批,昨日違牌,不爲行公,事甚未安,卽爲牌招察任,何如?傳曰,允。
知事嚴緝辭職上疏。入啓。答曰,省疏具悉。卿其勿辭,調理察職。
晝講。入侍,知事李寅燁特進官南致熏,承旨任舜元,玉堂李正臣·李世瑾,假注書朴聖輅,兼春秋吳命禧,史官洪啓迪,武臣李世祥。
府啓,請還收殺妻與子罪人車莫男減死定配之命。措辭見上請還收殺人罪人崔元立減死定配之命。措辭見上請全羅前監司朴弼明拿問處之。措辭見上昨伏見高陽郡守趙泰果罷黜之啓,有只推之命,臣竊以爲不然也。因其私葬,調發擔軍,雨中促驅,致令凍斃者,至於四名之多,其爲驚慘,當如何哉?事出無妄,情雖可恕,論其所犯,不但罷職,而只推之命,反下意外,揆以法理,決不可薄罰而止。請高陽郡守趙泰果拿問定罪。答曰,不允。
晝講時,江原都事金始鑌,今姑改差,兵曹佐郞仍任事,榻前定奪。
夕講。入侍,知事李寅燁,特進官南致熏,承旨金弘楨,玉堂李正臣·李世瑾,假注書朴聖輅,兼春秋吳命禧,史官洪啓迪。
吏曹啓曰,守令有闕,政事,取稟。傳曰,明日爲之。
正言具萬理啓曰,臣於病伏尋單中,伏見擊錚人金正魯供辭,則發怒於前掌令尹會之避辭,而餘波轉及於臣身,拈出處置中一句語,盛加詬詈。一則曰迭出和應,一則曰互相質言,有若臣和應於避辭,而質言其父製給通文之事者然,臣竊不勝駭惋,而繼之以訝惑也。日者尹會之初避也,臣適當處置,而觀其避辭,則臚列金楺,敲撼朝紳,壞敗國事之罪,仍言欲請投畀之典,而啓未及發,先事狙擊,且所謂通文人崔有泰者,乃是楺同鄕親昵之間,製給通文之狀,灼然可知云。蓋尹會將欲論劾金楺之說,臣果有聞焉,而未幾有泰之通文先播,尹會之避辭繼發,乃以先事狙擊之說,明白說去,而至於製給通文之說,指陳同鄕親昵之狀,以爲之證。故臣於處置之際,摭取要旨,博採公議,而因其避辭,作爲措語,遂以先事密嗾,情狀旣露,則誣悖之說,何足爲嫌?有所云云,而若夫製給通文與否,非臣所知也,則處置措語,着一則者,蓋以此也。正魯,不能詳審語脈,而今乃詆臣以和應者,固爲可笑,斥臣以質言者,亦可謂無所據矣。且其避辭一篇主意,在於先事狙擊一款,則處置措語,亦當以此爲主,而正魯,反以此謂之和應,又謂之質言,欲爲䝱持之計者,良可駭然。臣本愚騃,冥擿世路,而直道事君四字,臣嘗得之古人,着在心腑,恒以此自勉也,而當玆黨伐之日,臣所慨惋者,實在於和應之習,豈料此等題目,反歸於臣身耶?臣竊痛心焉。臣忝在臺閣,無所報效,而當一處置,名登囚人之供辭,詬詆狼藉,則臣何敢忍恥抗顔,一刻冒居於臺次乎?請命遞斥臣職。答曰,勿辭,退待物論。
校理鄭纘先上疏。大槪,臣之庸鈍,不待人言,固已自知。至於玉署榮選,尤知其萬萬不似,故前冬恩除之下,不敢有一毫冒當之意,終至違牌而坐罷。向來諫臣之疏,果以庸鈍,亦得與焉爲言,其所詆斥,卽一峻彈。臣於是,庶可以守分自在,永作淸野之棄物,乃者新除之命,又出於千萬夢寐之外,臣誠惶隕感泣,繼以抑塞悶鬱,而猶不敢爲循常陳暴之計。昨因本館草記,天牌降臨,而顧此踪地,萬分危蹙,又不免坐違,臣之罪戾萬殞猶輕。只推之命,出於格外,臣之情勢,到此愈益狼狽,不得不冒萬死,悉暴危悃於天地父母之前。乞垂鑑諒,亟遞臣職,且治臣罪,仍命選部,勿復檢擧,以謝人言,以安賤分事。入啓。答曰,省疏具悉。臺言不公,何必深嫌?爾其勿辭,從速察職。
夕講時,視事縕繹間頉稟事,榻前定奪。
禁府,李時蕃拿囚。啓。
晝講時,參贊官任舜元所啓,三省罪人尙伊,今正月拿來,數次推鞫之後,因大臣引入,不得開坐,今至三朔,事極未安。取考前例,則曾在孝廟朝乙未年,以委官有故,推鞫遲延之故,筵臣陳達於榻前,有原任大臣進去之命矣。卽今時任大臣行公遲速,姑未可知,而省鞫之開坐無期,似當有變通之道,故敢此仰達。上曰,原任大臣之進參省鞫,旣有前例,則今亦依此擧行,可也。
夕講時,參贊官金弘楨所啓,近來在外三司之官,除拜許久,而不卽上來。日昨臺諫,旣以自政院稟旨催促之意,論啓蒙允矣。卽今掌令洪重周,除拜本職,已過三朔,而尙不上來,事甚未安,似當有催促之擧,故敢達。上曰,依爲之。
假注書李滋出仕,代權熀受點。
夕講時,知事李寅燁所啓,京畿監司李彦綱,以仁川·長湍各樣未收身布,待秋退捧之意,狀聞爲請矣。兩邑旣入尤甚,當此設賑之時,勢難督捧,待秋收納,似宜,大臣之意亦如此,故敢達。上曰,兩邑旣入尤甚,則其未收身布,待秋捧納,可也。以上朝報又所啓,諸道狀聞,多有急時擧行事,而卽今大臣引入,行公無期,敢此仰達矣。京畿監司李彦綱狀啓以爲,帖文應募者一千一百四十五名,成冊上送,塡名下送之意,爲請,而頃因筵臣所達,只許帖文八百張,賑事方張,募粟無路,已捧價米,亦難還給云,似當依當初所請,盡爲許給矣,大臣之意亦如此,故敢達。上曰,依當初所報,許給,可也。又所啓,江原監司李台佐狀啓,以鬱陵島搜討,姑爲停止事,爲請矣。本道量事,猶未了當,而又擧搜討之役,則民間驛騷,事甚可慮,搜討之役,似當姑爲停止,大臣之意亦如此,故敢達。上曰,今春搜討,姑爲停止,可也。又所啓,江原監司李台佐狀啓,以本道已量十三邑外,未量十二邑,則待秋擧行之意,爲請矣。卽今農務方殷,勢難畢量,待秋擧行,似無所妨,大臣之意亦如此,故敢達。上曰,卽今形勢,畢量似難,未量之邑,姑令待秋擧行,可也。又所啓,江原監司李台佐,以未量邑則營將巡點,當爲擧行,而已量邑則今方解卜,猶未了當,待秋退行之意,爲請矣。量役未畢之前,營將又復巡點,則軍兵往來,其弊不些,必有騷擾之患,似當待秋擧行,故敢達。上曰,未量邑則因令爲之,已量邑,待秋擧行,可也。又所啓,咸鏡監司尹德駿狀啓,以東作方殷,營將巡點,姑爲待秋之意,爲請矣。戎政雖不可廢,而方當農節,民弊不些,則待秋擧行,似爲得宜,故敢達。上曰,今春巡點,姑令停止,可也。又所啓,慶尙右兵使金重三狀啓以爲,癘疫滋蔓,請退本營矗石山城城操矣。蓋聞本道癘疫甚熾,城操雖重,聚衆行軍之際,必有熏染之患,姑令停止,似當矣。上曰,今年城操,姑令停止,可也。又所啓,永宗僉使申命任狀啓,以江都米二百石,移轉補賑,而仍留本營之意,爲請矣。島民阻飢,不可不恤,二百石雖難盡給,一百石姑許移轉,以補賑資,而仍作軍餉一款,更爲商確稟定〈之〉意,敢達。上曰,一百石許給,可也。又所啓,黃海監司李彦經,以田稅太,或待秋退捧,或折錢上納之意,狀啓爲請矣。在前凶歲,或有作錢之規,故問議于戶判,則以爲,卽今所在稅太有裕,海西作錢,亦無所妨云,故敢達。上曰,作錢代捧事,分付,可也。又所啓,慶尙監司洪萬朝狀啓以爲,頃年本道還上,移轉于咸鏡道矣。卽今本道,飢荒殊甚,賑資不足四萬石,還爲移送事,爲請矣。本道雖曰飢荒,穀物自可推移,今年北道,稍似登稔,而穀物本來數少,移轉之穀,有難還給。況且今已節晩?雖欲移轉,而其勢必不及於賑時,今姑置之,似宜矣。上曰,事甚重難,勿施可也。
晝講入侍時,知事李寅燁所啓,以京畿監司李彦綱狀啓,移轉大小米各二千石,劃給矣。今聞彦綱之言,則大米之數,不能遍及,若以小米一千石,換給大米,可以足用云,大小米,似無所妨,故敢達。上曰,依爲之。
禁衛營啓辭,今因備局定奪,水原軍二百五十一名,移給摠戎廳,其代,以本營餘軍及御營廳餘軍,劃給矣。水原軍兵作隊之代,所當以京畿軍兵塡充,而畿內各邑,本營軍兵,元數不足,更無餘軍,可以充數作隊者,不得已以前日破定寧越·江陵軍兵,還爲作隊之意,分付擧行,何如?答曰,允。以上備局謄錄
上在昌德宮。停常參·經筵。
刑曹照目,兔山縣監李萬春矣,負債身沒者,巧作名目,以爲僥倖蕩滌之計,罪杖八十,贖,奪告身三等,何如?啓依允。
政院啓曰,三省罪人,令原任大臣推鞫事,命下矣。原任大臣中,委官,何大臣進去乎?敢稟。傳曰,李判府事進去。
又啓曰,卽者禁府郞廳,以委官意來言,三省推鞫事,命下,而今日,宗廟修改時受香,明日,行祭正日,故不得開坐云矣,敢啓。傳曰,知道。
禁府,三省推鞫問事郞廳李翊漢臺諫,代金東弼,李承源外任,代李邦彦。啓。
領議政崔錫鼎三十四度呈辭。入啓。傳曰,安心調理。
都承旨金演,副應敎趙泰億初度呈辭。入啓。給由。
院啓,刑獄莫重於殺人,而近來法綱解弛,漸至疎緩,識者之寒心,固已久矣。全羅右水使閔任重所帶褊裨,因一微事,濫刑海南下吏,終至殞斃,本縣檢屍推捉,則任重,謂有自己分付之事,終不出給,俾不得成獄云。當初果以上司之意,濫杖致斃,則爲下官者,決不爲檢屍推捉之擧。任重,若無分付之事,而曲護私人,掩置殺獄,則事極駭然,其間事情,不可不明覈處之。請全羅右水使閔任重,海南縣監林世弼,竝拿問査處。引嫌而退。當初處置,旣據避辭,則囚人侵詆,在我何損?請正言具萬理出仕。答曰,依啓。
謝恩,弼善金興慶。
禁府啓目,宋廷奎更推云云,逐條發明之說,與李允文問啓辭緣,節節相反是白在果。鳩聚銀貨事段,臺臣泛稱州郡,不爲指的某邑,有難査實是白乎旀,徵債難經事段,臺臣問啓中,所引金益鎬·朴昌起,令該曹推問捧招,竝與當初徵債文案,而取來憑考爲白乎旀。珍奇贈遺事段,其所援引判敦寧閔鎭厚,出疆未還,今姑等待是白乎旀。烹飪鬻賣,貿貂貿緞等事,干涉是如爲白在前判官金錫民,前郡守柳宗彬,其時中軍李鳳徵,軍官李振海,竝只拿問爲白乎旀。人蔘濫捧事段,臺臣所引蔘商南貴興·尹士興等及廷奎所引審藥,竝令該曹捉致,推問捧招,牒報後稟處爲白乎旀。反接倒懸事段,廷奎招內,臺臣所謂口語目見之人,更令指名現告,則可以立辨是如爲白乎旀。令醫女驗視,則一見可知是如爲白乎旀。醫女驗視,大段不可,臺臣處,亦不可更問,則廷奎,雖以此爲至冤極痛,必欲申辨,而自本府實無覈出之道,此一款,置之何如?啓依允。又啓目,前兵使金重元元情云云,承服不盡。前縣監申淵元情云云,泛稱遲晩,刑推得情,何如?啓除刑推議處。又啓目,自如察訪李廣道元情云云。廣道所聞流傳之言,係關甚矣。世嫌,則虛實未辨之前,不欲隨參回刺者,其勢固然,而本非出於擠陷之計是白在如中,流傳之說,旣歸虛罔,推詰言根,亦無其路,則今無更問之端是白乎旀。李廣道,謂有世嫌,而不爲回刺,則李濟,欲爲其先昭雪者,此固人情之所不得不然。其矣曾祖訥,當甲子适變,時年已七十三歲,則其不能從事於戎幕,理勢誠然是白遣,況於甲子後七八年之間,以壽職陞資推恩,則訥之身無疵累,據此可知是白乎旀。且其子時敷,以學生,至登於相臣之薦剡,則其無先累,亦可推知。濟之被誣之說,自歸昭晣,更無可論之事是白置。李濟·李廣道,竝只放送,何如?啓依允。
禁府,李鳳徵·柳宗彬·李振海·金錫民拿囚。啓。
平安監司義州府尹書目,冬至使一行,今月初七日,還渡江事。
有政。吏批,以林象德爲修撰,李基漢爲嘉平郡守,李廷謙爲繕工提調,李行道爲兔山縣監,兵曹佐郞金始鑌仍任事,承傳。洪好人爲江原都事,鄭箕齊爲慶源府使,南錫明爲平市令,韓㙉爲奉常僉正,徐命遇爲正言,金興慶爲弼善,李世最爲吏曹佐郞。
兵批,全百祿·李台望·申湜爲副護軍,李明浚·鄭以雲爲副司果。
上在昌德宮。停常參·經筵。
夜一更三更,月暈。
下直,濟州牧使崔啓翁,濬源殿參奉韓杓。
領議政崔錫鼎三十五度呈辭。入啓。傳曰,安心調理。
都承旨金演,吏曹參議趙泰老,副應敎趙泰億再度呈辭。入啓。加給由。
正言具萬理初度呈辭。入啓。給由。
禮曹參判李健命上疏。大槪,臣母病沈篤,情理煎迫,今日太廟修改,明日鞫廳之坐,無計進參。伏乞聖慈,亟遞臣本職及兼帶金吾之任,毋令職事曠廢事。入啓。答曰,省疏具悉。卿其勿辭,救護母病。以上朝報
上在昌德宮。停常參·經筵。
辰時巳時,日暈。夜二更,流星出天中淡雲間,入巽方天際,狀如鉢,尾長三四尺許,色赤,光照地。
下直,泰川縣監李承源。
領議政崔錫鼎三十六度呈辭。入啓。傳曰,安心調理。
判決事任胤元廣州地掃墳呈辭。入啓。給由。
都承旨金演,副應敎趙泰億三度呈辭。入啓。遞差。
正言具萬理再度呈辭。入啓。加給由。
成均館官員,以同知館事意啓曰,今初十日夕食堂守齋儒生,猝有捲堂之擧。十一日早朝,大司成臣尹星駿,馳進泮中,招入齋生,以莫重聖廟,空堂事體,至爲未安。斯速入堂之意,多般開諭,則諸生以爲,臣等忝居首善之地,久沐菁莪之化,雖無學業進修之望,而若其尊尙儒賢之誠,亦嘗不後於人矣。頃者金在魯·李秉鼎等,濫罰多士,違越成命,至有空館之擧,自上有他儒生勸入之敎,故臣等,謹奉聖敎,相率入齋。去月二十八日朝食堂,以儒相請召事,疏論重發,齋議僉同,發簡于齋任,則齋任張植,一番入來,仍設齋會,而請召簡通,終不拆見。施罰解罰,任其所欲,而向日不參疏三十餘人之罰,則故爲不解,只出同任尹鳳韶而出去,故其後累次敦勉,欲完疏事,而兩齋任,無故在京,互相推托,終始牢拒,使士林公議,將未免廢閣之歸,事之寒心,孰有大於此者乎?噫,右議政尹拯,以山林宿德之儒賢,爲一世士林之宗匠,聖上之倚毗,多士之尊仰,不啻若泰山北斗。前後旌招之勤,請召之章,已不勝僂指,而況今爰立之命,特出睿簡,恩批之隆,逈超尋常。凡我含生受氣之類,孰不欽仰我殿下尊賢好道之誠?猶有一種醜正之徒,恒懷不悅之心,重論旣發,而專事阻搪,自齋中敦迫者,不可勝算。自師席勸出者,亦有累次,而回互周遮,必欲阻敗而後已,其心所在,誠不可測。蓋太學陳疏之規,必有齋任,然後乃可爲之,而張植,則以斷不行公,且有親病,費辭退托,而終不拆簡。尹鳳韶則以爲,類編事,更欲疏辨未果,不暇念及於他疏,且其答師席之言曰,多士解罰,旣有君命之不受,師敎雖勤,決難承當。至於此疏,情迹難安,多般推托,顯有阻戱之狀,其不遵師敎,强拂公議之態,已不足言,而身爲太學齋任,輕視儒賢,肆然無忌,安敢乃爾?臣等,旣發公共之論,欲伸尊慕之心,而不幸爲媢賢者所阻,終不得陳章請召,上孤虛佇之誠,下缺加額之望,臣等將何顔面,冒入食堂乎?不得不捲堂云。終無還入之意,何以爲之?敢稟。傳曰,賢關多士,以儒相請召事,欲爲陳章,亶出尊慕,而齋任張植·尹鳳韶等,乃敢輕視儒賢,終始阻搪,事之驚駭,孰大於此?兩人竝停擧,所失在彼,卽爲入堂之意,勸諭,可也。
政院啓曰,卽者禁府郞廳,以委官意來言,三省罪人,今日當爲推鞫,而方有身病,不得開坐云矣,敢啓。傳曰,知道。
注書魚有龜病,代南一明受點。
成均館官員,以同知館事·大司成意啓曰,臣星駿,伏承本館啓辭批答,齋任張植·尹鳳韶兩人,依聖敎停擧,招集諸生,傳宣批旨,仍爲勸入,則諸生等以爲,聖敎至此,惶恐還入云矣,敢啓。傳曰,知道。
進士李獻英等上疏。大槪,請益篤誠禮,召還右議政尹拯,以幸國家,以重斯文,不勝萬幸事。入啓。答曰,省疏具悉。多士封章,請召大老,而辭旨懇至,予甚嘉歎,可不留心焉?
吏曹啓曰,承旨有闕,政事,取稟。傳曰,明日爲之。
持平安時相啓曰,請還收罪人車莫男減死定配之命。措辭見上請還收罪人崔元立減死定配之命。措辭見上請全羅前監司朴弼明拿問處之。措辭見上昨伏見高陽郡守趙泰果罷黜之啓,有只推之命,臣竊以爲不然也。因其私葬,調發兩邑之擔軍,已是法外,而曉夜迫驅,衝冒冷雨,不戢下吏,鞭扑狼藉,加以飢凍,顚仆道路,以致僵死者多。聽聞驚慘,物情駭憤,論其所坐,不輕而重,道臣啓罷,委曲末減,而只推之命,反下意外,揆以法理,決不可施以薄罰而止。請高陽郡守趙泰果拿問定罪。儒生通文之規,其來久矣,無論事之是非輕重,京外學校,必待多士之聯名着署,然後方可謂之士論,而苟或不然,鄕曲怪鬼之輩,假托儒名,受人指使,乘機闖發,獨自發文,欲售壞亂朝廷之計。莫之痛懲,則國體之不尊,後弊之難防,爲如何哉?日者定配罪人崔有泰之發文也,旣無聯名之人,只稱楊州儒生者,已是近古所未有之駭擧,而通文中,又復歷擧大臣·諸臣之名,恣意詬辱,罔有紀極,構虛捏無,辭意絶悖,紀綱所關,不可無別樣懲礪之道,故臣果博採公議,至請定配蒙允矣。秋曹卽爲移文畿營,畿營發關楊州,使之刻期捉送,則楊州境內,元無有泰爲名者,故自畿營,更爲發關於道內各邑,窮搜極覓,廣加尋捕,則有自稱有泰者,始乃來現於六日之後,而問其居住,則曰非楊州,而自積城移居於鐵原矣。考其號牌,則非有泰而乃宗泰也,問其名字之相左,則曰戶籍已改矣。及考戶籍,則以宗泰載錄,設使有泰,有改名之事,其藏蹤匿形,逡巡回避,不卽來現者,已極絶痛,而況其楊州儒生之稱,已歸虛罔,而號牌帳籍,又非有泰之名,則其閃幻詭祕之狀,尤涉可疑。且於秋曹捧招之時,不但不文無識,言辭擧止,無一毫士子貌樣,則前日通文之非出於其手,灼然可知,其前後蹤跡之陰譎,情節之痛惋,莫此爲甚。未辨眞僞之前,輕施流配之典,非徒處分之不明,受嗾變幻之罪,終不覈治,則日後無窮之弊,亦不可勝言。請定配罪人崔有泰,嚴加究問,鉤得實狀,依法科罪。崔有泰之變幻居住,改易名字,糢糊納招,情迹可疑,則其在刑獄審愼之道,宜有明査窮詰之擧,而今乃泛然啓達,循例發配,揆以事體,殊極未安。請刑曹當該堂上從重推考。新除授司諫院正言徐命遇,時在平安道江東縣任所,請斯速乘馹上來事,下諭。答曰,不允。朴弼明事,崔有泰事及推考下諭事,依啓。
政院啓曰,禁府郞廳,以委官意來言,三省推鞫,明日當爲開坐,本府堂上,不可不備員,而同義禁李墪,病未進參,李健命,以母病陳疏受由,勢難開坐云。李墪·李健命,待明朝竝爲牌招,以爲參鞫之地,何如?傳曰,允。
刑曹啓目,前察訪南夏明矣,李文白及帶率下人等之獨被濫騎之罪,實涉冤枉,而率爾啓聞,因嫌聲罪,殊涉可駭,罪杖一百,告身盡行追奪,私罪。啓依允。
四學儒生尹瀗等上疏。大槪,臣等忝在庠舍,久沐聖化,痛念斯文之變怪,竊傷士林之陷敗,不勝慨惋之忱,再申叩閽之請。伏願聖明,克篤尊經之誠,明示闢異之意,以幸世道,以扶士氣事。入啓。傳曰,今觀四學儒生尹瀗等疏本,掇拾餘論,益肆醜詆,遣辭之際,略無忌憚,汲汲護黨,角勝乃已,誠不料世道之危險至此也。殊極駭惋,疏頭尹瀗,停擧,此疏,還出給。以上朝報
上在昌德宮。停常參·經筵。
下直,坡州牧使金鎭玉。
判尹兪得一上疏。大槪,臣於蒙恩展墓之餘,在途疫作,泄患兼發,登廁牏者頃刻無算,入城三日,始肅天階,歸家症形頓劇,趨死不遠,此實由於遠役積傷之致。若不需之時月,則無望痊平,所帶詞訟之地,不容虛曠。懇乞亟遞臣本職及籌司兼任,以幸公私事。入啓。傳曰,還出給。
政院啓曰,卽者吏曹郞廳來言,今日爲政事命下,而判書趙相愚,省鞫坐起進,參判李廷謙未肅拜,參議趙泰老三度呈辭入啓,不得開政云。參判李廷謙,卽爲牌招開政,何如?傳曰,允。
領議政崔錫鼎三十七度呈辭。入啓。傳曰,安心調理。
吏曹參議趙泰老,正言具萬理三度呈辭。入啓。遞差。
左承旨兪命雄初度呈辭。入啓。給由。
吏曹參判李廷謙牌不進。
政院啓曰,吏曹參判李廷謙,牌不進推考傳旨,今方捧入,而政事命下之後,不可遷就,更爲牌招,以爲趁卽開政之地,何如?傳曰,允。
禁府,三省推鞫問事郞廳金東弼病,代南相夏。啓。
謝恩,吏曹參判李廷謙。
有政。吏批,以南致熏爲都承旨,李晩堅爲副應敎,金東弼爲正言,李奎禎爲江東縣監。
兵批,以尹五商爲副護軍,郭千里爲副司直,崔奎瑞·趙泰老·趙泰億爲副護軍,金演爲副司直,具萬理爲副司果,尹埠爲同知,崔世珪·安世煜·安相益爲僉知。
三省罪人尙伊,刑問五次,不服。
刑曹參議梁重厦上疏。大槪,臣憲府請推之啓,有不可晏然者,懇乞亟遞臣職,以安愚分,以謝臺議事。入啓。答曰,省疏具悉。爾其勿辭察職。
三省罪人尙伊,刑問六次,不服。傳曰,推鞫姑罷。
府前啓,日暮,姑停。
吏批,以宋正明爲兼文學,尹致殷單付奉常主簿,趙泰億爲執義,承文著作單李深,承文正字單嚴慶遂。以上政事未盡謄者,追後覓錄
上在昌德宮。停常參·經筵。
左承旨兪命雄再度呈辭。入啓。加給由。
政院啓曰,卽者禁府郞廳,以委官意來言,十四日望祭受香,十五日望祭正日,故三省推鞫,不得開坐云矣,敢啓。傳曰,知道。
禁府照目,監的官金尙奎矣,洪德涵入射之時,符同和應,以不中爲中,至於擧旗,科場用奸之罪,在所難免,罪邊遠充軍,告身盡行追〈奪〉,〈勿〉揀赦前,私罪。啓依允。又啓目,前判官金錫民元情云云。金錫民·李振海·李鳳徵等段,所供如此,別無更問之端,竝只放送爲白乎旀。柳宗彬招中,所引貂主是如爲白在,元獜瑞,査問移牒後,稟處,何如?啓依允。又啓目,前縣監申淵議處云云。儲置別餉米,不報上司,擅自分給,係是十石以上,依受敎決杖放送,何如?啓依允。
司諫李頤晩啓曰,日昨政府肄儀時,一依親臨擧動例爲之,則東西班百官,所當一齊進參,而西班則二品以上,只二員,東班則堂上以上,無一人來參者,其在事體,殊涉未妥。請東班三品以上,除呈告及公故應頉外,無故不參人員,竝從重推考。臣於昨日進參省鞫時,伏見文案,則今正月初四日推案中,畏杖誣服之誣字,誤以不字書塡,終致矇然入啓。鞫案文書,非如等閑,則不察之失,在所難免,請其時問事郞廳及禁府堂上,竝推考。臣於昨日進參省鞫時,取考罪人尙伊等本道推案,則其中,有姜受璜及隣人,或以知之,汝不逃避則大事將出,不如遠避,以滅其跡等語。尙伊等相奸之狀,受璜,若果知之,則實爲緊證,其在獄體,所當捉問具案,而今此啓本中,終無擧論。夫獄關倫常,務加詳察,而應問之人,未有一番按覈,明白指陳於啓聞中,其疏忽之失,在所難免。請本道監司及當該考覆官,推考,敬差官,竝從重推考。答曰,依啓。
獻納李翊漢啓曰,臣病痼尋單,一味蟲蟄矣。卽伏見本院新啓,則以臣問郞時事,有請推之擧,臣誠驚惶恧縮,莫知其由也。省鞫奏御文書,實非等閑文字,非不十分詳審,而全未覺察,有此做錯,緣臣昏謬,至使金吾諸堂,混被臺劾,何可以事在旣往,罰止問備,有所自恕,晏然一刻抗顔仍冒於臺端乎?請命遞斥臣職。答曰,勿辭,退待物論。
說書李端章,定山地覲親呈辭。入啓。給由。
修撰李眞儉上疏。大槪,卽聞母病添重之報,方寸煎灼,不能自定,玆敢陳情號籲於孝理之下,而急於往護,未暇承批,徑先就途。伏乞聖慈,特遞臣職,以便救護,仍治臣任情徑往之罪,不勝萬幸事。入啓。答曰,省疏具悉。爾其勿辭,往省焉。
領議政崔錫鼎上疏。大槪,連章請急之中,又遭學儒尹瀗之醜詆,情地臲卼,日以益甚,伏乞早賜斥退,以幸國事事。入啓。答曰,省疏具悉卿懇。日昨尹瀗等疏語,比諸道淳,尤極縱恣,其醜詆大臣,輕視儒相,扶植私黨之狀,良可痛心。如使今日,少有國綱,安敢乃爾?娼嫉輩情態,予已洞知,而一面辨斥,一面允副,揆以國體,萬無是理,但當益加誠意,期回遐心而已。卿其思王室之多難,念廊廟之空虛,亟斷來章,出而論政,毋孤予如渴之望。仍傳曰,遣史官傳諭。以上朝報
上在昌德宮。停常參·經筵。
領議政崔錫鼎三十八度呈辭。入啓。傳曰,安心調理。
政院啓曰,禮曹判書姜鋧,頃日親祭,承牌出仕之後,仍又連呈辭疏。本曹長官,久不行公之故,戊子秋冬等褒貶,尙未磨勘,亦多有擧行之事,卽爲牌招察任,何如?傳曰,允。
禮曹判書姜鋧,牌不進。
司諫李頤晩啓曰,獻納李翊漢,以避辭見上引嫌而退。循例請推,只存事體,以此引嫌,殊涉太過,請獻納李翊漢出仕。答曰,依啓。
獻納李翊漢就職。
假注書洪尙寅書啓,臣承命馳往于忠淸道尼山酉峯村右議政尹拯所住處,傳宣聖批則以爲,臣冒死瀆籲,祗俟威命。史官又臨,聖批彌勤,所以寵諭之者,不趐十行,先以責諭之意,訓辭嚴重,繼以眷顧之旨,恩慈隆摯。嗚呼,此豈螻蟻微物,垂死殘喘,所敢承當者哉?捧讀以還,只自惶恐震越,感激涕泣而已。今臣決無一分轉身之望,欲縮伏以待處分,則僣冒匪據,一日難安,不得不冒死呼籲,則恩數之越加如此,臣誠惶感悶塞,罔知所出。狗馬賤疾,比又種種,委頓度日,日就澌滅,批諭之下,僅得起迎,氣息欲絶,精魂迷亂,伏地戰慄,末由畢籲危衷,將又不得不更以文字仰暴,猥越煩瀆,無非罪也。聖恩愈渥,臣情愈蹙,唯願速勘罪名,以塞臣責而已云矣,敢啓。傳曰,知道。
吏曹參判李廷謙上疏。大槪,臣於再昨政廳,重觸風寒,宿患風痺之症轉劇,還家之後,胸膈關隔,昏窒不省。必是醫家之所謂再中之病,針藥雜施,少無見效,尙在昏昏之域,以此症情,時月之間,決難復起爲人,玆敢疾聲呼籲於天地父母之前。伏乞諒臣實病之難强,亟命鐫遞臣本兼諸任,以尋生路事。入啓。答曰,省疏具悉。卿其勿辭,調理察職。
吏曹啓曰,承旨有闕,政事,取稟。傳曰,明日爲之。以上朝報
司僕寺啓曰,本寺內外廐馬牽夫養飼之役,專責於各道諸員,十二朔排番立役,以備緩急之須。論其所重,無異侍衛軍卒,各官之不敢有闕番,本寺之前後嚴飭,所以重其事也。近來各官,怠慢成習,逐朔排番之軍,每每闕番,莫重廐馬看養之卒,無以充數,自本寺給價雇立,事之寒心,莫此爲甚。前秋番布尤甚闕納之邑,別爲抄出,請推警責之後,尙無擧行之事,其在事體,豈容如是?上今年闕番各邑海州·延安·白川·遂安·平山·金川·松禾·鳳山·兔山·南陽·春川·原州·新昌等邑當該守令,姑先從重推考。鄕所邑吏,令本道拿致營下,各別刑推懲礪,而戊己兩年條身役未收,使之趁卽捧納,俾無闕番生事之弊,何如?傳曰,允。以上司僕寺謄錄
上在昌德宮。停常參·經筵。
領議政崔錫鼎三十九度呈辭。入啓。傳曰,遣承旨敦諭。
校理鄭纘先再度呈辭。入啓。加給由。
傳曰,明日晝講爲之。
政院啓曰,憲府無行公之員,連以監察茶時,事甚未安,今日鞫廳,亦無進參之人,除在外外,呈告·未肅拜人員,竝卽牌招,何如?傳曰,允。
假注書李滋書啓,臣承命馳往于忠淸道淸風府黃江村大司憲權尙夏所住處,傳宣聖批則以爲,臣恒疾不死,奄奄在床,萬無起動之勢,而年至納官,禮典炳然,以此乞解,自當蒙許,故日昨辭本,不暇他辭,只以禮訓爲請矣。不料天聽漠然,不賜允兪,至遣近侍,宣之以勤懇之敎,待之以優賢之禮,顧臣何者?不稱斯恩,感愧之深,無言以喩。竊惟臣之無狀,誤被睿知,而從來抵死而不敢進者,只爲竊名饕濫,士節掃地,前後披籲,實恐有玷於世敎。今若徒感曠絶之恩,不有聖訓之嚴,冒昧趨承,是臣之心所賤汚,身還蹈之,遂成終身之恥,何敢逃罪?然臣偃伏田野,一向拒命,亦分義之所不敢。惟當不顧情病,拚死至京,畢暴至懇,冀垂矜察,而年來衰謝日甚,摧敗無餘,房室之內,作一籧篨,近又添得毒泄,度數無算,食飮全廢,氣力如絲,自力登途,其勢末由,偃蹇之罪,益復萬萬,席藁俟譴,不知所達云矣,敢啓。傳曰,知道。
執義趙泰億牌不進,罷職傳旨。傳曰,只推勿罷。
謝恩,左承旨李敏英,右副承旨李世維,同副承旨韓配夏,左副承旨金弘楨。
三省罪人尙伊,刑問七次,不服,八次,不服。傳曰,推鞫姑罷。
禁府,金尙奎,靈光郡法聖浦,邊遠充軍。啓。
全羅監司書目,鎭安呈,以大司諫林濩辭職上疏上送事。啓。答曰,省疏具悉。爾其勿辭,從速上來察職。
有政。吏批,以韓配夏爲承旨,權尙游爲吏曹參議,洪璛爲右尹,金鼎三爲監察,兪泰章·洪道遠單付學正,朴祥翼·朴聖輅單付承文正字,池欽單付校書博士。
兵批,以崔奎瑞爲知事,洪萬恢爲僉知,李爲五衛將,元萬成爲訓鍊僉正,柳沺爲部將,宋道錫爲文兼,閔濟章爲宣傳官,柳萬春爲武兼,李世祥爲全羅右水使,金濬爲忠壯衛將,高傳賢爲景福假衛將,金錫都爲慶德假衛將,李萬吉爲丑山萬戶,朴由蔮爲僉知,趙台相單付江口權管,鄭以振·韓以重付副護軍,兪命雄付副司直。
右副承旨李世維書啓,臣承命敦諭于領議政崔錫鼎則以爲,臣情地危臲,不得不連章請急,允副之音,朝夕顒俟。乃者特遣承宣之臣,敦諭聖旨,開釋備至,慰勉加切,十行詞意,不啻丁寧而勤摯,至以賤臣之去就,關係國家之安危爲敎,臣奉讀再三,惶感交中,誠不知所以容措也。噫,無狀如臣,濫紆湔祓,曾前屢遭顚躓,輒荷聖明之矜諒。至於前秋,復叨相職,恩遇之隆,逈出常倫,而自惟畸蹇之蹤,不敢爲耐久之計。況今所遭人言,愈往愈甚,諫官宰臣,發之於前,泮儒庠士,繼之於後,罪名層加,詆辱無限,致令朝廷體統,緣臣而壞損無餘。以此情勢,何敢一日廁迹於周行,以自虧其廉義乎?其身之不暇保,亦將何以仰承隆眷,與議國政乎?如不早賜處分,徒事撕捱,則是將益增違慢之罪,重貽瘝曠之患,公事交病,非細事也。雖蒙恩諭之鄭重,末由趨造承命,臣罪萬死,伏地震越,不知所達云矣,敢啓。傳曰,知道。以上朝報
上在昌德宮。停常參,只晝講。
夜三更,月犯心後星。
禁府啓目,前兵使金重元議處云云,似無可論之罪,上裁,何如?啓分揀。又照目,前郡守李時蕃矣,前任碧潼郡守時,以京賑廳句管穀物,不爲蕩減,則又爲成置文書,終使飢民,未免還徵,致有訴冤之擧。雖與肥己弄奸者有異,其誤事罔民之罪,不可置而不論,罪杖一百,流三千里,告身盡行追奪,私罪。啓依允。徒配。
政院啓曰,今日省鞫坐起,兩司當爲進參,而大司諫林濩,正言徐命遇在外,司諫李頤晩受由出去,獻納李翊漢呈辭,正言金東弼未肅拜。除在外外,呈告·未肅拜人員,竝卽牌招,以爲推移進參之地,何如?傳曰,允。
又啓曰,來二十一日,輪對日次,取稟。傳曰,爲之。
傳曰,明日晝講爲之。
晝講。入侍,同知事崔錫恒,特進官尹就商,承旨韓配夏,玉堂李正臣·李世瑾,假注書南一明,兼春秋趙之重,史官洪啓迪,武臣蔡以章。
校理鄭纘先三度呈辭。入啓。遞差。
謝恩,正言金東弼。
禁府,李時蕃,海州靑丹驛徒三年定配。啓。三省罪人尙伊,刑問九次十次,不服。傳曰,推鞫姑罷。
領議政崔錫鼎上疏。大槪,情迹轉益危蹙,昨於承宣敦諭之下,又未克趨承,惶恐倍切,冒死申籲,冀垂鑑諒事。入啓。答曰,省疏具悉卿懇。卿之今日所遭,實是萬萬意外,編輯之書,已經親覽,卿疏援據,亦甚明白。然則其誣聖毁經,異端邪說等語,專出於極口醜辱,取快於心,灼然可知。言念世道,寧不寒心?所謂和之主之繼之者,無非偏護私黨,則於卿,更無不安之端,當此時事孔艱,客行不遠之日,不宜一向引入,以孤至意也,決矣。卿其體諒,卽起視事,少慰予日夕思想之心。仍傳曰,遣史官傳諭,與之偕來。
平山監司書目,殷山縣監韓世弼,今月十三日,身死事。
假注書朴聖輅病,代朴致遠受點,以上朝報
晝講時,侍講官李正臣所啓,頃以故判敦寧權是經家立後事,臺啓重發,有令該曹稟處之命,今過三朔,而因前後長官,連不行公,尙未回啓。雖未詳此事委折之如何,而父子定倫,關係重大,朝家未處分之前,其爲子爲孫者,豈非難處之甚乎?一向抛置,事體未安。自前如此之事,長官引入,則亦有次官擧行之例,今亦令次官,斯速稟處,似乎得宜,故敢達。上曰,依爲之。以上禮曹謄錄
上在昌德宮。停常參,只晝講。
下直,自如察訪李廣道。
政院啓曰,右承旨任舜元,同姓六寸弟幼學擧元,身死,服制出繼降等,已行四日,出仕,何如?傳曰,允。
工曹參判閔鎭遠初度呈辭。入啓。給由。
平安道試才御史沈壽賢入來。
傳曰,明日晝夕講爲之。
傳曰,史官五員待命,騎馬十五匹立之,津船等處內摘奸。
晝講。入侍,同知事崔錫恒,特進官金重器,承旨韓配夏,玉堂李正臣·李世瑾,假注書南一明,兼春秋南世珍,史官洪啓迪,武臣李台望。
假注書朴致遠偕來,代李深受點。
漢城府啓曰,戊子式年戶籍,依例磨鍊節目,前期啓下,頒布中外,定其期限,使之成籍上送,而黃海道,則乃是中道,故上年五月內上送事,知委之後,因本道監司狀啓,待秋磨勘之意,更爲分付矣。新溪戶籍,今月初旬,始爲上來,稽慢甚矣。後弊所關,不可置之,依事目,本道監司,推考,營吏,移他道推治,當該守令,罷黜,何如?傳曰,允。
三省罪人尙伊,刑問十一次,不服。
院啓,刑獄,有國所重,至於死囚論決,尤不可不十分審愼也,明矣。今此倫常罪人尙伊,與己陽相奸情節,初旣承款於本郡平問之日,而到今十餘次嚴鞫刑訊之下,變辭抵賴,極是怪事。臣於今日,進參鞫坐,取見其前後文案,則當初成獄,不由於本洞及宗黨之擧狀發告,只憑賊人被捉武男自明之口,則本道按覈之時,其所謂一村居民,欲掩其口,以盜賊構誣之說,所當盤問於武男及村人,而啓本中,終無擧論之事。且罪人招辭中,姜受璜及隣人,旣知相奸之跡,敎誘尙伊,使之遠避,以滅其迹等語,果如其言,則爲受璜者,所當告官定罪,而不此之爲,乃反敎誘而避躱者,極涉殊常。實爲此獄之緊證,而亦不鉤問,難免疏忽,日者僚臺之請推推覈諸臣,蓋出於此。且伏聞連日刑訊尙伊之際,不無援引受璜之端云。罪人亂招,雖不可準信,如有一毫可疑之情,則一番推問於當問諸人後,明覈正法,亦云未晩。雖罪關綱常,移送刑曹,更爲究覈,且有前例,請鞫廳罪人尙伊,姑爲移送刑曹,應問諸人,亦令本道,詳加究問後,依法處斷。答曰,己陽與尙伊相奸情節,旣已承款正刑,則尙伊,無一毫可疑之端,而終始抵賴,極爲兇獰,惟當嚴訊,期於輸情而已。鞫廳罪人之堅忍不服,前後何限,而未聞有更査之請,此路一開,末流之弊,可勝言哉?勿爲煩論。
禮曹參判李健命上疏。大槪,私情煎迫,久廢公務,且於故判敦寧權是經家繼嗣稟處之敎,有不可參涉之嫌。乞遞職名,毋令成命久稽職事曠闕事。入啓。答曰,省疏具悉。卿辭至此,本職許遞焉。
慶尙監司書目,義興縣監宋徵奎,母病沈重,斷無還任之望,不得已罷黜事。
京畿監司書目,辭職上疏上送事。啓。答曰,省疏具悉。卿其勿辭,從速察職。
忠淸監司書目,洪州呈,以持平韓配周上疏,大槪,敢陳區區所懷,以備採擇,兼陳病重實狀,冀蒙恩遞事,上疏上送事。啓。答曰,省疏具悉。疏陳之事,令廟堂稟處,爾其勿辭,從速上來察職。又書目,槐山呈,以諮議李泰壽辭職上疎上送事。啓。答曰,省疏具悉爾懇,已諭予意,今又陳章,無已太過?爾其安意勿辭,須速上來察職。
禮曹參議趙泰東,楊州地掃墳呈辭。入啓。給由。
假注書李深病,代徐命淵受點。以上朝報
義禁府啓曰,倫常罪人尙伊,前後刑訊,至於十一次,而一向忍杖,終不承款,情狀凶獰。今於加刑命下之後,亦當卽爲擧行,而參鞫臺諫以爲,觀其推案,不可無疏漏可疑之端云,而欲爲論啓,今方詣臺,臺諫旣不參坐,而啓辭批下之前,有不敢徑先加刑,何以爲之?敢稟。傳曰,明日加刑。以上禁府謄錄
上在昌德宮。停常參,只晝夕講。
卯時,日暈,暈上有冠。未時,日暈。
應敎李正臣,龍仁地掃墳呈辭。入啓。給由。
傳曰,今日晝講時,司僕二提調入侍事,分付。
傳曰,明日晝講爲之。
晝講。入侍,知事趙泰采,特進官尹就商,承旨李敏英,玉堂李正臣·李世瑾,假注書徐命淵,兼春秋趙之重,史官洪啓迪,武臣李暉。
罷職現告,新溪縣令趙鳴鳳。
院啓,鞫廳罪人尙伊移送刑曹事,停啓。
吏曹啓曰,守令有闕,政事,取稟。傳曰,明日爲之。
持平安時相啓曰,請還收罪人車莫男減死定配之命。措辭見上請還收罪人崔元立減死定配之命。措辭見上昨伏見高陽郡守趙泰果罷黜之啓,有只推之命,臣竊以爲不然也。因其私葬,調發兼邑之擔軍,已是法外,而曉夜迫驅,衝冒冷雨,不戢下吏,鞭扑狼藉,加以飢凍,顚仆道路,以致僵死者多,聽聞驚慘,物情駭憤。論其所坐,不輕而重,道臣啓罷,委曲末減,而只推之命,反下意外,揆以法理,決不可施以薄罰而止,請高陽郡守趙泰果拿問定罪。近來近侍之在外除授,不卽承召者,已成弊習,其在事體,誠甚駭然。日者筵臣,以此陳達,更加申飭,而掌令洪重周,除拜本職,已至三朔,而陳疏承批之後,尙不趨命,疾病事故,雖未知其如何,而揆以分義,殊涉未妥,請掌令洪重周遞差。答曰,不允。趙泰果事,拿問之請,實涉太過。罷職末端事,依啓。
夕講。入侍,知事趙泰采,特進官尹就商,承旨任舜元,玉堂李正臣·李世瑾,假注書徐命淵,兼春秋趙之重,史官洪啓迪。
三省罪人尙伊,刑問十二次,不服,十三次,不服。傳曰,推鞫姑罷。
領議政崔錫鼎上疏。大槪,昨伏承疏批,未蒙允許,仍有史官偕來之命,一倍惶蹙,罔知攸措。顧臣情勢,決無冒沒趨承之理,不得不更此呼籲,伏乞聖慈,深加鑑諒,亟先輟還王人,仍命鐫革職名,以靖私義,以重公體事。入啓。答曰,省疏具悉卿懇。前後疏單之批,備悉至意,更何多誥?目今廊廟空虛,百務都廢,此時望卿造朝,正如飢者之思食,渴者之思飮也,卿毋困我,速出視事,勉副朝野之望。仍傳曰,此批答,使偕來史官傳諭。
平安監司書目,平壤呈,以判敦寧閔鎭厚辭職上疏上送事。啓。答曰,省疏具悉。卿其勿辭,安心行公。
晝講時,上曰,推鞫事體,極嚴且重,罪人請刑,或請査或請拿,必自鞫廳,完議以啓,其中獄情,如有疑端,則大臣以下,請對以達,自是規例也。今則罪人情節,少無可疑,而參鞫一臺官,獨以所見陳啓,實是前所未有之事。己陽·尙伊相奸之事,無他干證,渠輩兩人,知之而已。當初己陽承款之招,旣以再次相奸,不幸有娠,生女的實云,則尙伊之罪,更無可疑,而金東弼,以爲有疑端,獨爲陳啓,有乖規例矣。此則省鞫,而至於逆獄推鞫時,罪人,或有唶舌不吐款者,如此之時,參鞫臺官,自以所見陳啓,則弊當何如耶?一開此路,有關後弊。此後則鞫廳如有可啓之事,大臣以下,必完議以啓,或請對以達,而臺臣則不得獨啓事,定式施行,可也。以上朝報
晝講時,知事趙泰采所啓,各道點馬別監,例以五年差送,而點馬之任,每以他司之官差遣,故擧行之事,多不着實。馬政·田政,俱爲疏漏,自今本寺官員中一二員,每年春秋,輪回下送,則數年之後,馬政·田政,似當次第修擧,有着實之效,故敢達。上曰,本寺官員輪回下送之言,是矣。點馬官,以他司差送之故,事不着實,雖以今番點馬書啓觀之,殊甚草草,今後則本寺官員,輪送收拾,可也。以上司僕寺謄錄
晝講入侍時,知事趙泰采所啓,臣因牧場事,有所仰達矣。江都鎭江·北一兩場革罷事,旣以定奪,前頭募民之入居者,姑未知其多少,而其爲保障之策,未必無補,且國家貴人賤畜之意,於是亦可見矣。然而此牧場之復設,已過六十年之久,今又還罷,事涉重難矣。昔在庚寅年間,臣祖父臣啓遠,留守江都,啓聞革罷,而其時則場內居民不多,與卽今事勢有異,故朝家許令革罷矣。孝廟於瀋中,親見良駿之出自鎭江,遂命復設,雖有臺啓爭執,而終不允從,聖意誠非偶然,況今牧子入居之戶,數至百餘,不可盡爲驅出,若有驅出之擧,則怨聲必多,此不可不慮。牧子亦民耳,以牧子作隊,常時則看護場馬,緩急則編爲軍兵,豈非兩便之道乎?且革罷之後,募入之民,有身役者,皆許頉下云。然則畿邑之如水軍苦役者,擧將投入,亦甚難處,見今本寺,多有鎭江之馬,步才之良,與他場馬有別,今若移牧他所,則馬種之良善,亦未可必,豈不可惜乎?國家以江都爲依歸之所,牧場若令存仍,則他日依歸之後,公私之馬,可以放牧,雖當困急之際,牧場所在之馬,多有可賴之道,猝然革罷,恐非良策。復設後六十年蕃殖之馬,一朝移牧他處,使馬畜失所,牧子難保,節節難便,待秋移牧,雖有成命,其間日字尙遠,前頭大臣下去,看審後處之則似好,故敢達。上曰,鄭勖先往見後,稟目見之矣。其時春耕迫近,故以待秋出給耕作之意,分付,而甫音島移牧,誠多掣肘之事,欲從後更議處之矣,卿言如此,當更與大臣商確矣。上曰,司僕提調,以牧場事,有入侍之命矣。都連浦牧場,自古設置,其來旣久,而中間革罷之矣。上年,李寅燁,以復設事建白,而點馬書啓,監司狀啓,言其不便,故意以爲不必復設矣。今見鄭勖先稟目,則營屬府屬輩,符同用奸,欲爲私莊而點馬,泛聽渠等有弊之說,有此不便之議,當初革罷,始知其不可矣。復設命下之後,尙爾遷就,速爲分付擧行,可也。司僕提調趙泰采曰,都連浦,以北路巨場,素稱神馬之産,而以本寺郞廳書啓見之,則水草又如是豐饒,中間革罷,實無所據,而點馬書啓,監司狀啓,皆以爲瘠薄之地云者,似出泛聽民人之言而然也。所謂舊場,周回三十里,而居民多至百餘戶,新場周回四十里,而土地膏沃,爲北路之最優云,當此馬政大縮之日,不可不復設矣。場內,有太祖大王馳馬之場,尙今宛然,且我國北方,卽中國之冀北,今若復設,則良馬必將由此出矣。以工役言之,則土築處十五里,而木柵處一里許,此則附近三邑之所當築設,而舊築,間有完存處,所築之役,不至大段。場南廣浦合氷後,設木柵,以防馬匹踰越之處,亦是二十里許,此則以場內屯田,分給居民,使之除稅耕食,備設木柵,而不必如箭串之遂年改排,只令隨毁隨補,亦是省弊之道矣。設築之事,卽宜擧行,而時當方農,有難始役,待七月鋤後擧行之意,欲爲草記啓稟而未及矣。聖敎至此,七月後卽爲擧行事,分付,何如?上曰,依此分付,可也。特進官尹就商所啓,臣待罪水原時,軍兵鍊習之意,稟議廟堂,輪閱一司,敎習放丸,而以其所持之銃,放火者絶小,臣招問各哨將官則以爲,官銃之分給軍兵者已久,傳授之際,多致破傷,貧寒軍卒,難以自修,有此推移放火云。故聞甚驚駭,抄出破傷之銃,則三十哨中,可改者八百四十餘柄矣。渠輩難以自辦,故不得不自官改造以給,而本府知彀官金世英,可以幹事,臣以如干物力出給,使之料理繕修,鳥銃改造外,其所新備者,旗幟及紅戰笠,各哨行鼓等物,亦甚夥然,其時狀聞中,詳錄其數矣。蓋本府,以畿輔重鎭,前後事變,輒效捍衛之勞,朝家倚重,無異南漢·江都,而此兩鎭,則將校之有勞也。僉·萬戶除授者居多,而獨本鎭,無經歷·萬戶者,似欠激勸之道,雖緣年前稟定,以邊將除授承傳,日後除授,亦不可必。伏聞特進官金演,以其嶺伯時,軍器別備官軍之邊將承傳者,至有建白加資之事云。今於金世英事,足爲可援之例,惶恐敢達。上曰,水原畿輔重鎭,異於外方,令該曹稟處。以上備局謄錄
上在昌德宮。停常參,只晝講。
下直,濬源殿參奉黃聖河。
任舜元啓曰,明日常參·經筵,取稟。傳曰,只晝夕講。
金弘楨啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
有政。吏批,行判書趙相愚進,參判李廷謙病,參議權尙游在外,都承旨南致熏進。
以趙泰老爲參知,李墪爲禮曹參判,申思永爲新溪縣令,南世珍爲殷山縣監,柳鳳徵爲掌令,李眞儉爲副校理,李肇爲校理,尹志任爲歸厚別提。成均學正單鄭時淑,承文副正字單鄭雲柱,校書著作單尹東夏。
兵批,以李台望爲內乘,李健命·洪重周·鄭纘先爲副司直。
金弘楨,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,今日入直軍士,中日習射事,標信命下矣。雨勢如此,不得爲之之意,敢啓。傳曰,知道。
又啓曰,禁府郞廳,以委官意來言,三省罪人,當爲推鞫,而今日社稷修改告祭受香,明日行祭正日,故不得開坐云矣,敢啓。傳曰,知道。
吏批啓曰,卽接歸厚署牒報,則別提玄悌綱,身病甚重,不得察任云,改差,何如?傳曰,允。
金弘楨,以兵曹言啓曰,頃日輪對武臣被抄之員,有頉居多,餘存甚少,厥後加資之人亦多,更爲抄擇,別單書入之意,敢啓。傳曰,知道。
又以義禁府言啓曰,以平安監司狀啓刑曹粘目,前彌串僉使金命錫,移本府決杖事,允下矣。金命錫,今方待命,卽爲拿囚決杖之意,敢啓。傳曰,知道。
又以兵曹言啓曰,卽接東所衛將所報,則宣仁門南邊墻垣一間許,今日酉時量,因雨頹落云。令紫門監,爲先把子圍排,弘化門入直砲手十名除出,限修築間守直之意,敢啓。傳曰,知道。
京畿監司李彦綱,以南陽居私婢戒禮等三名燒死事,狀啓。傳于金弘楨曰,燒死人等,令本道恤典擧行。
持平安時相啓曰,車莫男事,崔元立事。措辭竝見上臣以高陽郡守趙泰果拿問定罪事,有所論啓矣。昨伏承聖批,則以實涉太過爲敎,而只下罷職之命,臣竊不勝訝惑之至。趙泰果,因其妻與子婦之遷葬,調發兩邑之擔軍,已是法外,而曉夜迫驅,衝冒冷雨,不戢下吏,鞭扑狼藉,加以飢凍,僵死道路者,至於四人之多。聽聞驚慘,物情駭憤,則拿問之請,實非太過,而累日爭執,終靳準許,聖意攸在,臣實未曉也。國法莫嚴,人命至重,而多人致斃,旣由於我,則論其所坐,不輕而重,揆以法理,決不可罷職而止,請高陽郡守趙泰果拿問定罪。答曰,勿煩。
正言金東弼啓曰,臣於再昨,以倫常罪人尙伊移送刑曹,應問諸人,詳加究問後,依法處斷之意,有所論啓,而批敎縷縷,不賜允可,至以鞫廳罪人之堅忍不服者,前後何限,而未聞有更査之請爲敎。臣於此,已不敢自安,而繼伏聞昨日筵中,自上敎,以罪人情節,少無可疑之端,參鞫一臺官,獨以所見陳啓,實是前所未有之事,仍有定式施行之命,臣竊瞿然惶蹙之至。當初己陽之交奸情節,旣已畢露於本道推覈之時,而今且承款正刑,則臣非以己陽獄事,謂有可疑。第觀其前後推案,則其中或不無隱情之可論者。槪姜受璜,以其嫂叔之間,果知與奴相奸之跡,則所當告官按治之不暇,乃反誘䝱尙伊,使之遠避而逃躱,旋因以賊被捉者,自明之辭,始乃發問而成獄,此等事情,固已殊常,而緊證諸人,初不盤問,實爲獄體疏漏之甚者。且臣伏聞問郞諸人之言,則連日刑訊之際,尙伊,多有援引受璜之言,乃以爲此由於上典之惡,而事至於此境,奴主之間,初未忍發告云,而至有受璜,昏夜往來,所産之女,亦是其子等語,以其問目之外,故初不見錄於文案中云。臣之參鞫之日,亦見其一向抵賴,復提前說,罪囚之臨刑亂招,固不可準信,而但當初受璜,敎誘逃避之事,旣不能鉤得其實。到今尙伊之所援引,又歸於受璜,則其間情節,或不無一毫可疑之端。且今十餘次嚴鞫刑訊之下,變辭牢諱,堅忍不服者,終涉可怪,於此而如或有正犯見漏,冤枉橫罹之事,則其爲失刑,莫大於此。受璜一番推問,旣非難事,罪人之明覈正法,恐未爲晩,一向刑訊,終至杖斃者,恐有乖於寧失不經之義。鞫廳諸議,亦不無更宜議啓之論,而只以事涉難明,陳稟後時,或謂之重難,臺啓變通,似無不可,故臣果據例論列。蓋欲一陳其意見,以俟處分而已,若夫不待鞫廳之完議,爲陳啓之有違規例,則臣之迷見,初不及此,及承筵敎,始覺其率爾不審之罪,而聖上,至以一開此路,有關後弊爲敎。臣之全昧法例,獨自論啓之失,著矣,其何敢晏然仍冒於臺次乎?請命遞斥臣職。答曰,勿辭。
金弘楨啓曰,正言金東弼,再啓煩瀆,退待物論矣。傳曰,知道。以上燼餘
工曹參判閔鎭遠再度呈辭。入啓。加給由。
晝講。入侍,知事趙相愚,特進官金宇杭,承旨金弘楨,玉堂吳命恒·李世瑾,假注書徐命淵,兼春秋趙之重,史官洪啓迪,武臣李升來。
明日輪對官落點,吏曹佐郞李世最,禮賓主簿朴換,尙衣直長成琬,典牲奉事柳鳳齡,南部主簿宋禹錫。
政院啓曰,高陽郡守趙泰果罷職事,命下矣。臺諫,方以拿問定罪,論啓,罷職傳旨,不得捧入之意,敢啓。傳曰,知道。
禁府,金命錫拿囚。啓。以上朝報
晝講時,特進官金宇杭所啓,曾於甲申年間,因大臣陳達,赴燕譯官之本曹銀貨貸去者,回還後,使之被執物貨於萊館,倭銀出來後,自東萊成冊上送,以爲收捧之地事,定奪矣。近年以來,每於使行,本曹銀,許貸譯輩,而上年節行,廟堂榻前陣達後,二萬兩許貸事,分付,而二萬兩則實爲重難,一萬兩貸下矣。所謂萊館被執,五六年後,始爲出銀,而節使則逐年有之,又或有別使,每每許貸,過五六年,始爲還捧,則本曹所儲銀貸,未滿二十萬兩,未久將爲乏盡,實非細慮。設或不得已有貸下之事,赴京回還後,卽爲還捧,則必不至於耗縮,譯輩貸出公貨,旣已興利於北京,則又何必被執於倭館,兩國買賣後,方可償債乎?事理不當如此,本曹形勢,亦甚悶慮。上年使行,譯官貸去之銀,趁其回還,盡爲還捧,何如?事體雖微細,曾前旣有定奪,故敢此仰達矣。上曰,依爲之。又所啓,戶曹銀貨,他無出處,每年以東萊稅銀,爲其根本矣。以數十年前收稅之數見之,或爲一萬六七千兩,厥後雖減,亦不下八九千兩矣。近年以來,逐年減縮,至于今年,東萊上送銀,一半天銀,一半新銀,以丁銀合計,則不過一千二百餘兩,事極寒心。此雖萊館出銀不多,商賈物貨被捉數少之致云,而訓別及收稅算員,或不無中間用情欺瞞之弊,算員則輕重間論罪,自本曹可以任意爲之,而訓·別處,不可無申飭之道。且東萊年例公貨,黑角四百桶,及別貿黑角三百十桶,訓·別等,極擇執出,四月內上納,而若有過限,則別爲論罪事,定奪分付,不啻嚴明矣。近年以來,訓·別輩,不有定奪,每每過限,而累度催促之後,以蟲損體小缺角,苟充上送,誠極痛駭。自今以後,依前擇執,期限內上納,而如有過限苟充之弊,則各別論罪事,申飭,何如?上曰,依爲之。以上備局謄錄
上在昌德宮。停常參,只晝夕講。
忠淸監司書目,尼山呈,以右議政尹拯上疏上送事。啓。傳曰,遣承旨敦諭。
掌令梁聖揆啓曰,車莫男事,崔元立事。措辭竝見上新除授掌令柳鳳徵,時在慶尙道蔚山府任所,請斯速乘馹上來事,下諭。答曰,不允。下諭事,依啓。前啓,高陽郡守趙泰果拿問定罪事,停啓。
晝講。入侍,同知事崔錫恒,特進官姜銑,承旨李敏英,玉堂吳命恒·權詹,假注書徐命淵,兼春秋趙之重,史官洪啓迪,武臣趙世望。
吏曹啓曰,守令有闕,政事,取稟。傳曰,明日爲之。
獻納李翊漢啓曰,慶州營將尹濟萬,素以妄悖之人,見枳仕路者,固已久矣。及授本職,猶不懲艾,益肆駭擧,刑杖殘酷,軍兵之前後濫杖致斃者,至於三人之多,事極可駭,而昨年本州空官時,乘藉兼任之權,鄙瑣徵斂之擧,罔有紀極,闔境酷被侵虐,至今憤罵。如此不法之人,不可畀之討捕使之任,以貽軍民之害,請慶州討捕使尹濟萬罷職不敍。慶源,乃是六鎭雄府,而前後文武中擇差者,意有所在,新除授府使鄭箕齊,全無履歷,且乏人望,驟除雄邑,物情多駭。請新除授慶源府使鄭箕齊遞差。引嫌而退,避辭見上三省鞫獄,事體旣嚴,則獨啓請査,殊涉率爾,請正言金東弼遞差。答曰,不允。處置事,依啓。
夕講。入侍,同知事崔錫恒,特進官姜銑,承旨任舜元,玉堂吳命恒·權詹,假注書徐命淵,兼春秋趙之重,史官洪啓迪。
今日夕講時,視事溫繹間頉稟事,榻前定奪。以上朝報
今日輪對入侍時,吏曹佐郞李世最所啓,本曹非錢穀衙門,只以留曹書吏一千一百名所收之布,以爲員役逐朔料布之資矣。己卯査正廳時減去四百名之後,餘存僅七百,以此所收,勢難繼用於料布,而近來則逃故太半,所納零星,員役料布之不給,已十餘朔矣。每有呼訴之弊,而本曹實無分給之路,誠可切悶。閔鎭厚,曾於藥房入侍時,陳白本曹員役料布不足之弊,以爲留曹書吏不足數,則以釐正廳閑丁劃給,俾爲永久可行之道,而其後更無稟定之事,故前後入銓之臣,或以備局餘丁木,賑廳所儲錢劃給事,陳達蒙允矣。留曹書吏員役不足之數,似宜劃給,而目前救濟之道爲急,依近年已行之例,錢布中量宜劃給,以爲一分保存之地,下詢于廟堂而處之,何如?上曰,令廟堂稟處。
晝講入侍時,檢討官權詹所啓,小臣新自嶺外來,有所聞知者,因文義仰達矣。嶺底各邑田稅,以米納于忠州可興倉者,爲弊甚多,勞費不貲。納稅之時,例當四月之間,民間赤立,無以備納,各邑分給還穀,使之備納,而其耗費之數,與雇馬之價,竝爲計給,及秋還捧,已成一例。雖在常年,民不支堪,目今凶荒特甚,勢難以米輸納,若許作木,則可除民弊,而比年木貴,其勢亦難盡爲作木,參酌以錢代捧,似爲便宜。且伏聞本道築城之役,完築之後,則似當有儲穀之事,而無他出處云。以沿海所在之米穀,推移上納,而嶺底各邑田稅,則捧留城倉,恐無不可,令廟堂從長變通,似爲省弊便民之政,故敢達。上曰,令廟堂稟處。以上備局謄錄
上在昌德宮。停常參·經筵。
卯時,有霧氣。辰時巳時,日暈。夜五更,有霧氣。
有政。吏批,行判書趙相愚進,參判李廷謙病,參議權尙游在外,都承旨南致熏進。
兵批,行判書李寅燁病,參判姜銑進,參議李壄病,參知趙泰老未肅拜,左承旨李敏英進。
吏批啓曰,臺諫及玉堂闕員,今當差出,而擬望之人乏少,時推人員,竝擬,何如?傳曰,允。
吏批,以申轂爲工曹正郞,李廷濟爲正言,金始煥爲修撰,李弘喆爲瑞山郡守。成均學諭單張宇龜,兼校書正字單鄭敞選,兼春秋單李萬根。
兵批,以金東弼爲副司果。
韓配夏,以都摠府言啓曰,都摠管金宇杭,以知義禁,鞫廳坐起,進去之意,敢啓。傳曰,知道。
以工曹參判閔鎭遠三度呈辭,傳于任舜元曰,只遞本職。
南致熏啓曰,右副承旨李世維,同姓七寸叔幼學碩載身死,服制已行四日,出仕,何如?傳曰,允。
又啓曰,今日省鞫坐,該房承旨,當爲進去,而右副承旨李世維,遭服制,今日已經成服,卽爲牌招察任,何如?傳曰,允。
李世維啓曰,省鞫今方開坐,推案依例啓請矣。卽者禁府郞廳,以委官意來言,今日開坐,只爲議啓,推案啓請,未安云,推案仍爲受在乎?臣進去,只受議啓以來乎?敢稟。傳曰,推案勿爲持去,只受議啓以來。
又啓曰,小臣三省推鞫坐起進去,下直,請出推案。傳曰,知道。
韓配夏啓曰,禁府郞廳,以委官意來言,今日鞫坐,當爲議啓,而同義禁李墪,以本職未肅拜,不得來參云,同義禁李墪,卽爲牌招察任,何如?傳曰,允。
南致熏,以吏曹言啓曰,今己丑年例守令應薦不薦人員抄出,別單書入之意,敢啓。傳曰,知道。
備忘記,傳于任舜元曰,別軍職李忠邦,六兩一矢一百五十六步,二矢一百四十四步,三矢一百四十八步,加資。
任舜元,以弘文館言啓曰,春秋集傳,旣已畢講,禮記將爲繼講,故諺讀訛誤處校改之意,昨已稟定於筵中,而此書進講之規,未有前事之可據,多有商確講定者,往問于領事,似爲合宜。臣命恒出去問議之意,敢啓。傳曰,知道。
李世維,以兵曹言啓曰,得接宣傳官廳所報,則今二月間,宣傳官蔡德潤,往來闕庭之際,歷入丹鳳門守門將廳,而武藝別監朴斗萬,偶然過去,見德潤倚窓,無端詬辱,言辭絶悖。故欲問其曲折,使下人招之,則斗萬,挺身突至,把其兩袖,口不可道之說,無所不至,幾至於歐打之境,下人等,急時奔救,僅免罔測之患。德潤則自本曹爲先處置,斗萬,凌辱朝官之罪,入啓重治云。德潤之當初倚窓,雖未知有何所失,而斗萬之無端詬辱,果如本廳所報,則掖庭所屬,凌辱朝官,此實曾所未有者,事甚驚駭,不可不明査重治,以懲日後之習。朴斗萬,令攸司明査處置,蔡德潤則待其結末而處之,何如?傳曰,允。
掌令梁聖揆啓曰,本府前啓中,有高陽郡守趙泰果拿問之請。蓋泰果,因其私葬,調發兼邑之擔軍,中路致斃,至於四名之多,事之驚慘,莫此爲甚。道臣之狀聞請罷,事理當然,而只推之命,遽下意外,此臺臣所以據法論啓者也。第念昨日聖批,旣令譴罷,則或可以懲艾其罪,而且泰果當初辭狀,據實引咎,則似無拿致更査之端,一向爭執,恐涉支離,臣果率爾停止矣。旋聞物議,以不問發論之人,徑先獨停,有違臺例,大加非斥,臣之臨事做錯之失,著矣,其何敢一刻苟冒於臺次乎?請命遞斥臣職。答曰,勿辭,退待物論。
領議政崔錫鼎疏曰,伏以臣於昨者,冒陳疏章,更暴瀝血難進之懇,因請輟還史官,罷免職名。及承聖批,又失所圖,慰諭敦勉,愈往愈切,臣於此,竊不勝兢蹙悶迫之至。旣不能撥棄廉隅,承命趨造,則安得不復爲控瀝,以罄其衷蘊乎哉?念臣不幸蒙學,濫躋台鉉,前後眷渥,罕有倫比,恩深而謗偏集,任重而跡益危,十年之間,動遭劘切,此固臣聞望不足以坐鎭,誠信不足以相孚,而亦緣臣發言處事,有欠周愼,使言者得以執咎而乘釁,皆臣自取,尙誰尤哉?至於今番所遭,比前殊科,求過於事爲之表,覓疵於編錄之間,罪名狼藉,刺斥相繼,朝議波蕩,莫可底定。使臣早知世道之如此,初何敢妄有編述?設若爲之,只應藏在小篋,不敢以示人。況敢進徹於筵席,以備乙覽乎?惟其考亭之義例可據,先正之緖論足徵,徒欲效誠於魯芹之獻御,不復致慮於羿彀之中傷,其機疏識闇,涉世昧方,有如是者。蓋嘗作書,屢抵先正故相之門,頗蒙其稱許,簡冊猶存,而今謂之初無講確,亦嘗著論,以辨賊鑴中庸之說,痛斥其謬悖,士友多見,而反謂之遵襲鑴說。年少儒生,言不擇發,固不足深責,而愚臣之覯悶受侮,亦可謂大段戹會矣。聖明,如欲不遺簪履,保全終始,則惟宜矜軫危蹤,卸解繁務,俾得自遠於罟擭機穽之中,又何可因仍羈蟄,被之以不敢當之寵數,無補於國事,祗益其狼狽也哉?當此時事艱虞,廟堂空虛之日,有不容許久撕捱,以致公私之兩損。伏乞聖明,更加諒照,亟允所辭,千萬幸甚。答曰,省疏具悉卿懇。予之敦勉,不啻頻繁,而誠意未孚,莫回卿心,只自愧恧,無以爲諭。卿其體予倚毗之誠,構捏之說,勿之介懷,速出視事,用副至望。仍傳曰,此批答,使偕來史官傳諭。以上燼餘
司直金錫衍上疏。大槪,臣之病勢,一向沈綿,萬無陳力之望,而聖明不加哀憐,尙靳許遞,臣撫躬悲悼,惟有悌淚,不得不復此哀籲。懇乞亟遞臣將任,仍治臣罪,不勝幸甚。兼陳所懷,以備裁察事。入啓。答曰,省疏具悉。疏辭令廟堂稟處,卿勿固辭,安心行公。
傳曰,推鞫姑罷。
吏批,以丁時梯爲高陽郡守,鄭必東爲蔚山府使,李萬元爲左尹,李萬根爲工曹佐郞,任遭爲童蒙敎官,追後覓謄。以上朝報
上在昌德宮。停常參·經筵。
昭憲王后忌辰齋戒。
卯時,有霧氣。巳時午時,日暈。
李世維,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
鞫廳啓曰,今三月二十一日夕講入侍時,上曰,鞫獄事體,極其嚴重,而參鞫一臺臣,獨自來啓,殊甚未安,亦關後弊,故今後不得獨啓事,纔已定式矣。第昨觀正言金東弼避辭,其中,以所聞於問郞者,有所論列,而尙伊受刑時,至以獄中所産,爲姜受璜之女云。罪人之臨刑亂招,不足取信,而其在獄體,一番究問,似不可已,令鞫廳議啓事,命下矣。省鞫罪人之受刑十餘次,一向不服,未有如今日尙伊者。且其推案中,有疏漏之端,日者加刑時,又有猝然援引之語,故臺諫之有所致訝,至有更査之請者,蓋出於此,而第觀其獄情,則當初己陽·尙伊相奸情節,同推考覈親問,及敬差官推覈時,擧皆明白承款。至於面質之際,亦無他語所爭者,只是處所異同,和强與否而已,則小無可疑之事,而如或有一毫抱冤之情,則及其拿來設鞫之初,豈不據實伸辨,而只稱畏杖誣服之外,亦無一言半辭之提及於他人。到今累次嚴訊之後,敢生死中求生之計,始乃推諉於姜受璜,以爲奴主之間,初未忍發告云者,不成說話。己陽,卽渠之本上典,而忍以相奸節次,箇箇直招,略無所難,則爲其上典之同生,曲爲掩諱其惡,不忍發告,以身自當,甘伏覆載難容之罪,萬不近理。此不過臨刑胡亂之招,有不足取信,而係是問目之外,故不爲載錄於文案者,此也。在前省鞫罪人之或有推覈間疏漏者,雖於取服結案之後,令該曹更査處之者,間或有之,而今此罪人推案中,尙伊逃躱一款,隣人之招,則謂之因其上典之欲爲打殺,知機逃躱。尙伊之招,則因受璜及隣人等,有汝不逃避,則大事將出之語,而恐怯逃躱云者。旣與之相左,則所當憑問虛實於受璜及隣人等處,而終不擧論,果不免疏漏,而此則非大段關緊於獄體者,所謂獄中所産,爲受璜之女云云之說,臺諫以爲,聞於問郞,而臣等所聞,則不無差殊。蓋其語勢,雖非直以受璜女,分明說道,其意則隱然歸之於受璜,而因其臨死罪人之亂招,遽以此反案,亦非獄體之所宜。己陽,旣已承款正法,則尙伊之罪犯,固無可疑。己陽已死之後,尤無憑據覈得之路,而爲此徒煩更査,反恐不免爲失刑之歸。今此聖敎,誠出於審克之至意,而倫常莫大之獄,又有此變幻之端,以臣等賤見,有不敢輕議而臆斷者,問議于諸大臣處之,何如?傳曰,依啓。
假注書徐命淵病,代以尹陽來爲假注書。
韓配夏,以弘文館言啓曰,本館上番校理吳命恒,以掃墳事,今日辭朝,而應敎李正臣,副校理沈壽賢,俱在呈告中。上番無入直之員,竝卽牌招,以爲推移入直之地,何如?傳曰,允。
李世維,以禁府郞廳,以委官意來言,他大臣處收議間,省鞫開坐,不得爲之云矣,敢啓。傳曰,知道。
以副校理沈壽賢牌不進罷職傳旨,傳于李世維曰,推考傳旨捧入。
以冬至使齎來咨文,傳于韓配夏曰,銀子·匹段,下該曹。
傳于韓配夏曰,冬至正使閔鎭厚,副使金致龍,留待。
傳于韓配夏曰,冬至正使閔鎭厚,副使金致龍,引見。
持平安時相啓曰,臣以高陽前郡守趙泰果拿問定罪事,累日論啓,兪音尙閟,至下太過之敎,而泰果之因其私葬,擅發兼邑之民丁,至於致斃者四人,則論其罪責,決不可罷職而止。故臣之添改措辭,而爭執不止者,蓋爲人命之至重,公法之難廢,夫豈有私好惡於其間而然哉?當初兩喪遷窆,旣係私事,調發軍丁,又是私令,則迫驅趲程,鞭扑狼藉,終致多人之飢凍僵死者,獨不爲泰果之罪乎?藉曰泰果初不躬自隨喪,無所干涉,家人·邑吏,不曾禁戢,有以致此,則亦安得辭其責乎?且其死者之子,擧狀泣訴於本府,則其在執法之論,固當累啓力請,以勘其罪,而昨者右僚,乘臣之病未詣臺,獨自停論,猶恐不及,臣旣是發論之人,則稍待相會之日,商確論停,固爲未晩,而今乃不待臣言,惟意所欲,臣未知有何汲汲必停之端,而不恤公法物議之如何,作此忙迫擧措也?臣實駭惑焉。此雖由於臣之言論素輕,不能見重於僚席之致,而臺閣體例,緣臣而壞損無餘,固不敢抗顔仍冒於臺次。且右僚謂有物議,先爲引避,則尤不當晏然參涉於處置,故臣於昨日,欲以此引避,則喉司,以鞫廳時兩司疏避勿捧事,定式,不許捧入。臣黽勉退歸,仍參鞫坐,經宿之後,今始來避,冞增惶恧,請命遞斥臣職。答曰,勿辭。
李世維啓曰,持平安時相,再啓煩瀆,退待物論矣。傳曰,知道。
獻納李翊漢啓曰,掌令梁聖揆,以措語見上持平安時相,以措語見上竝引嫌而退。拿問之請,旣據公法,則獨自停論,有乖臺例。當初論劾,旣得臺體,僚席擅停,在我何嫌?請掌令梁聖揆遞差,持平安時相出仕。答曰,依啓。以上燼餘
回還冬至正使閔鎭厚,副使金致龍留待引見入侍時,正使閔鎭厚所啓,臣於今行見之,則歲幣方物所載馬駄,極其數多,不但勞費不貲,實有沾濕傷汚之慮,其中木綿,若折銀代送則似好。故試令譯官,問于大通官朴得仁,則得仁以爲,白木則或有用處,生木則皆爲棄置蠧敗之歸,如是變通,則皇帝亦必樂聞,吾當極力圖之。其後又曰,吾以此事,議于大臣及諸官員,則皆以爲好,而適値太子廢立之際,勢有未遑,初意必欲於今番行次時,周旋生色,事將不諧,可恨云。蓋臣於癸未年爲遠接使時,得仁,通官出來,故其言如此矣。及臣臨歸,得仁,來見臣言及此事曰,若自朝鮮,以此意咨文,尤好矣。臣曰,小邦,以歲幣事,直爲移咨,事體未安,決不可爲,如以無端代捧爲難,則使使臣或譯官呈文,無妨耶?渠曰,事勢誠然,從當更加周旋,或於使行往來時,書通於首譯云矣。以臣淺見,此事在我國,實爲大益,故雖未及稟定於朝廷,決欲爲之,歸伏專行之罪,而終未得成。如不以爲不可,則前頭使行,似不無周旋之道,令廟堂稟處,何如?上曰,令廟堂商議稟定,可也。又所啓,臣於灣上搜檢時見之,則實無盡摘奸弊之道。蓋卜物則雖可以詳細考察,而如鞍鞴衣袴中所深藏者,其何以摘發耶?以此之故,臣等渡江之後,申飭譯輩,務加搜問矣。旣入玉河關,書狀官金始煥,果爲摘發,則譯官金是樑,八包文書所符之外,加帶元銀一千五十兩,故銀則旣已屬公。金是樑罪狀,令攸司稟處,何如?大抵近來彼中需索漸繁,故所謂聚斂之數,逐年增加,銀一百兩所聚斂,至於六七兩,以此商譯輩,聞其聚斂,不爲盡載於文書,遂成謬例,恬以爲常,自中雖或發覺,只捧聚斂之數,使臣雖或有聞,亦不深治其罪云,其勢誠然矣。今此是樑加帶之銀,過於千數,旣已現露屬公之後,臣等不敢私自治罪,故如是仰達,而在義州時,考見事目,則昨年人蔘節目中,以爲八包外加數帶去者,論以潛商之律云云。若潛持人蔘而現發,則固當以潛商律治之,欲免聚斂,減數入錄於文書者,其習雖不美,其情有可恕。以此而置之極律,實爲過重,搜檢官之至於拿罷,亦恐不當,今番則書狀,旣已摘發,搜檢官,姑無可論,雖以犯人言之,亦宜有參酌處置之道。且今後則節目中添入一條,其欲免聚斂,減數入錄者,銀子屬公後,論以次律,或徒配或決杖,則恐爲穩當,亦令廟堂稟處,何如?上曰,依爲之。用潛商律,誠爲太過矣,令廟堂稟處,可也。又所啓,臣在館中時,有鄭世泰爲名,胡人呈狀以爲,甲申年間,貸給天銀二百兩於首譯李後勉,而至今不償,不得不煩訴云。推問於後勉,則對曰,其時因犯越事,受齎咨官之任,而自朝家別爲分付,使之善加周旋,勿送査勅,故多般用賂之際,銀貨不足,果爲貸出於世泰尙未還償云,蓋臣亦嘗略聞此事矣。其時後勉,以此歸告於廟堂,而適値相位遞易,終無處分。故上年冬,行判中樞府事李濡,送言於領議政崔錫鼎,要以啓達曲折,題給所貸之數。崔錫鼎,亦以爲然,而厥後,未聞有定奪分付之事矣。當初査勅之不送,雖未必由於後勉之行賂,而旣稱用於國事,則宜自朝家還償。況彼人,至以此呈狀,則尤不可因仍置之,故適得金是樑屬公之銀,以天銀折定,還償於鄭世泰矣。今若以爲不可還償云,則還徵其銀於李後勉,亦無所難,令廟堂稟處,何如?上曰,令廟堂稟處。又所啓,金是樑屬公銀子,還償於鄭世泰外,尙餘七百餘兩,宜有區處之道矣。守禦廳,本來凋弊,且方有軍器城堞修補之役,若得此則誠爲大幸,曾有屬公銀題給軍門之例,故敢達。上曰,依爲之。又所啓,臣於入去時,請得管運餉銀子一千兩,而如無所用,則依其封裹,還送本所之意,仰達矣。今行無可用處,故依當初定奪,盡爲還送於管運餉之意,敢達。上曰,唯。又所啓,因觀象監草記,本監官員許遠,別爲入送,而管運餉銀二百兩,亦出給矣。所謂金水星年根未透處及日月蝕法,可考諸冊,幸得貿來,而竝與中間通言人所給情債,其數爲一百兩。欽天監人,又送言以爲,尙有他冊可買者,欲買則當許賣云。故臣使之錄示其冊名,則乃是戎軒指掌·儀象志·精儀賦·詳儀賦七十二候解說·流星攝要及日星定晷·日影輪圖兩器也。此皆我國所未見者,故盡爲買之,而此外天文大成·天元曆理等書,亦頗要緊,且日月蝕測候時,所用遠鏡,每每借來於閭家云。故亦皆貿得以來,餘銀尙爲四十兩五錢,故歸時還置於管運餉矣。雖涉煩瑣,而初出於朝命,故敢此仰達。上曰,唯。又所啓,許遠,曾以貿來冊子事,竝與其時首譯而加資,此可謂太濫矣。今番買冊時,許遠及首譯李後勉,亦不無宣力之勞,似當參酌施賞,令廟堂稟處,何如?上曰,令廟堂稟處。又所啓,譯官金世弘·朴東琰等所購納題本,旣甚虛疏,則雖其糜費不貲,不敢以此請賞,而但其所謂塘報,似多實狀。至於金世弘,則塘報外,亦有所得文書,參酌施賞,恐不害爲激勸後日之地,令廟堂稟處,何如?金致龍曰,譯官輩所購文書,果爲虛疏,而若無此路,彼中事情,元無可知之路,參酌激勸,似不但已矣。上曰,令廟堂稟處。以上備局謄錄
上在昌德宮。停常參·經筵。
昭憲王后忌辰。
韓配夏啓曰,祿都目政事,今二十六日爲之之意,敢啓。傳曰,知道。
又啓曰,臺諫有闕,政事,取稟。傳曰,祿都目政事日,兼爲之。
韓配夏,以弘文館言啓曰,本館上番六員內,副應敎李晩堅,校理李肇·吳命恒,副校理李眞儉竝在外。應敎李正臣,以加土事,今日辭朝。副校理沈壽賢,昨有只推之命,而今日仍爲呈告,上番無入直之員。新除授修撰金始煥,昨到闕下,陳疏退去,不爲出肅。副校理沈壽賢,修撰金始煥,竝卽牌招察任,何如?傳曰,允。
以修撰金始煥牌不進罷職傳旨,傳于韓配夏曰,推考傳旨捧入。以上燼餘
御營廳郞廳,以都提調意啓曰,今二月二十五日,新番軍兵點考後,下番馬步軍兵賞格試才,當爲設行於南小門洞,而大將臣金錫衍,尙未出仕,不得已令本廳中軍柳星樞,代行矣。入直將官及軍兵等,依前例除標信出用之意,敢啓。傳曰,知道。以上御營廳謄錄
上在昌德宮。停常參·經筵。
自卯時至酉時,日暈。夜一更,火星犯興鬼西北星。五更,有霧氣。
下直,昌寧縣監閔致龍,蒜山僉使李泳。
李世維啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又以都摠府言啓曰,都摠管金宇杭,戶曹坐起,進去之意,敢啓。傳曰,知道。
李敏英,以戶曹言啓曰,卽接廣興倉所報,來四月朔頒料次,倉官進去于領議政崔錫鼎家,請受祿牌,則方在縮伏辭免中云,祿牌不爲出給,係是大臣祿俸,何以爲之?敢稟。傳曰,令倉官更爲輸送。
傳于韓配夏曰,召對爲之。
持平安時相啓曰,請還收殺妻與子罪人車莫男減死定配之命,請還收殺人罪人崔元立減死定配之命。措語竝見上掖庭所屬之驕縱不法,未有甚於近來,禁制之不行,固已久矣。日昨別監金鼎熙爲名者,與惡少六七人,作伴會飮於娼家,而琴歌喧咽,酒肉狼藉。本府禁吏,登時執捉,知家呈課,將欲捉致推覈,則所謂鼎熙者,毆打出禁所由,幾至死境,事之驚駭,莫甚於此,挾娼會飮,昭載禁典,犯禁被捉之後,反歐法府禁隷,實是曾所未有之變怪也。此而不治,則法禁將無所施,而掖庭隷屬,亦無以裁制,故本府欲爲懲治,累日跟捕,而鼎熙,自知其罪,隱避不現,如使今日,少有紀綱,此輩之蔑法橫拏,豈至此極也哉?事雖微屑,關係法綱,不可無懲礪之道。請別監金鼎熙,令攸司囚禁,從重科罪。答曰,不允。末端事,依啓。
獻納李翊漢啓曰,慶州討捕使尹濟萬,素以妄悖之人,見枳仕路者久矣。及授本職,猶不悛改,益肆駭擧,刑杖殘酷,軍兵之濫杖致斃者,前後三人,而至於倉直之無辜者,因一微事,重棍致死,已極駭惋。而昨年本州空官時,乘藉兼察之任,恣行不法,略無顧忌。本府留軍布十餘同,瞞報營門,稱以補用於軍器,許貸於萊府商賈,共分其利,都歸私槖。軍官之居峽者,勒徵鷹連,官屬之闕點者,濫捧紙價,治盜之際,點兵之時,賄賂公行,怨讟徹天,非徒一州之民,酷被侵虐,所屬列邑軍兵,莫不被害。此非泛然風聞,南來之人,無不狼藉傳說,如此悖妄之人,決不可仍畀討捕之任,以貽軍民之害,請慶州討捕使尹濟萬罷職不敍。慶源,自是六鎭雄府,而前後文武中擇差者,意有所在。新除授府使鄭箕齊,素乏人望,且無履歷,僅經一縣,驟除雄邑,官序之無漸,莫此爲甚,物情之致駭,久而不已。當此邊倅擇差之日,決不可仍令赴任,請慶源府使鄭箕齊遞差。答曰,依啓。
韓配夏,以兵曹言啓曰,今三月二十五日,內奴池五壯稱名人,自宣仁門入來,差備門外擊錚,極爲駭愕,令攸司囚禁治罪,同門守門將柳振榮,常時不能禁斷雜人,以致闌入,亦難免其責,推考,何如?傳曰,允。
申時,上御熙政堂召對,參贊官韓配夏,侍讀官沈壽賢,檢討官李世瑾,假注書尹陽來,記事官李萬根,記事官洪啓迪入侍。沈壽賢,讀節酌通編第九篇,自所詢喪禮別抄,至爲此二本而其枝辭也。壽賢曰,枝辭字,當參看大全,亦作其辭枝也。上曰,文勢當如是矣。讀止若眞胡種族,則亦不肯認此語矣,如何如何?上曰,下番讀之。李世瑾讀自來書云,特聖人以中道自任,止紫之亂朱而已也,奈何奈何?上曰,承旨讀之。韓配夏,讀自遊山之計束裝借人行有日矣,止此固充之平日所講聞也。壽賢進文義曰,苟欲聞過,但當一一容受,則人皆樂告,而無隱情矣。蓋人君在上,有言必受,然後可以恢張言路,若切切計較,辨其虛實,則聽言之量旣狹,而來諫之路漸塞矣,此等處,宜留意也。上曰,朱子之言儘好,而儒臣所達切實,當留意焉,缺六七行,世瑾曰,此學不明,天下事,決無可爲,蓋道學不明,則人無愛人利物之心矣,天下事,何可爲乎?朱子惓惓憂世之意,溢於言表,令人感動,若使時君,終始任用,則當日國勢,何止於宋乎?於此可知任賢崇道,爲人君之先務也。上曰,予當留意焉。壽賢曰,臣於崇安水災之事,竊有感焉。昨年,臣奉使關東,其時水災,挽近所無,人家漂蕩,巨石之積於田場者,處處有之,臣已陳其目擊之狀於書啓中矣。量田之擧,庶幾盡爲云,而關東地勢,大抵與三南有異,川反沙覆之災,無歲無之,今若定其田制,一如三南之例,則峽中窮民,將不可支吾,故敢達。上曰,關東伯,遽遭慘駁,量田之擧,未能就緖,前頭當留意焉,仍遂掩卷。壽賢進伏曰,臣奉命關西,試取武才而來矣。當初行會,誤定節目,一道文武,皆以別試例知之,及送御史,事體頓異,故推考該曹,改頒節目,而儒生之缺望,大矣。武士所取矢數,俱在於狀啓中,而蓋其處武技,不及京中,柳葉箭·片箭,四分以上,十六人,至於騎蒭,絶無優等之人,缺數行上曰,當觀該曹回啓,參酌處之耳。諸臣以次退出。以上燼餘
禮曹參判李墪上疏。大槪,臣於故判敦寧權是經家立後釐改,令次官擧行之判下,有不敢承當者,乞命姑待長官出仕,以重事體事。入啓。答曰,省疏具悉。卿其勿辭擧行。
禁府,三省罪人尙伊,去夜物故事。
修撰金始煥上疏。大槪,玉署新命,萬萬不稱,所遭臺言,僇辱非常,廉義所在,終不敢詣闕復命。昨於嚴召之下,又未克祗承,分義虧缺,罪積慢逋,而只推之恩,出於格外,感激惶隕,罔知收措,玆敢略暴危悃,冒死呼籲。伏乞亟削臣新授職名,以靖私義,仍治臣不卽復命之罪,以嚴邦憲事。入啓。答曰,省疏具悉。言者之言,非出公心,爾無可嫌,從速察職。
刑曹判書崔錫恒辭職上疏。入啓。答曰,省疏具悉。鉤覈之事,令次官備員擧行,卿其勿辭行公。
吏曹佐郞宋正明,卒文忠公金宗直,孝貞公李行遠賜諡後入來。
謝恩,兼文學宋正明。
禁府啓目云云,議于大臣,則判府事徐宗泰以爲,當初己陽,直招於平問,尙伊,亦於初問,半承服,而一次之刑,明白承款,及至省鞫,己陽,旣已承款正刑,而尙伊,至今忍杖抵賴,亂言之間,始乃以己陽獄中所産,隱然推諉於姜受璜。尙伊,果知受璜犯奸之狀,則自本道累次推問之時,旣無片言之及於受璜,而自服倫常莫大之罪,己陽亦旣直引其奴,而無他辭乎?雖是迷昧鄕村之人,揆以事情,萬萬不近。隣人及受璜處,初不推問,雖涉疏漏,而此非獄情緊節,今雖究問受璜,己陽已死,質覈無路,終當歸於一番推問而已。省鞫罪人十餘刑不服,是無前之事,則雖是亂招,旣有所指引之言,似或有更問之端,故今此聖敎,出於審察重獄之意,而此則情節更無可疑,徒煩更査,有非鞫獄事體之所宜,議啓之辭,旣有詳盡,加刑正法之外,恐無他道,伏惟上裁。領議政崔錫鼎,病不收議,右議政尹拯,奉朝賀南九萬,領府事尹趾完,判府事李畬·金昌集在外,判府事李頤命,病不收議,大臣之意如此,上裁,何如?啓。傳曰,鞫廳議啓,大臣獻議,可謂得宜是在果。尙伊已斃,無容更議。
政院啓曰,刑曹判書崔錫恒,以崔有泰鉤覈事,嫌難參涉之意,陳疏,而有令次官,備員鉤覈之批矣。參判兪集一,參議梁重厦竝卽牌招,以爲鉤覈之地,何如?傳曰,允。
領議政崔錫鼎上疏。大槪,連上辭本,未蒙矜許,情勢轉益危蹙,冒昧申籲,乞允所辭,俾國事無曠,私分小安事。入啓。傳曰,遣承旨敦諭。
刑曹參判兪集一,牌不進。以上朝報
上在昌德宮。停常參·經筵。
卯時,有霧氣。自辰時至申時,日暈。
李世維,以都摠府言啓曰,今日入直軍士,中日習射,請出標信。傳曰,知道。
南致熏書啓,臣承命敦諭于領議政崔錫鼎,則以爲,臣之情跡,旣無一分冒出之勢,不得不更尋章牘,申乞矜許,兪音之降,拱默以俟。不自意知申敦諭之命,又下斯際,十行溫綸,詞意諄切,諭之以旣知構捏,責之以恝視國事,臣奉讀稽叩,感激怔惶,不覺汗涕之交流也。噫,史官偕來之敎,已是罕有之異數,而銀臺之長,儼臨至再,不知無狀賤臣,何以得此於君父也。聖旨之優渥如此,恩命之稠荐如此,臣獨何心,敢復厮違?顧其所遭,實非尋常侵詆之比,區區廉義,終有不可放倒者,雖蒙眷遇之彌隆,決無冒沒趨承之理,臣於是,一倍兢蹙,實不知置身之所也。所患賤疾,挾感添劇,玆不能悉陳,徐俟神氣稍間,當以文字,更暴危迫之懇云矣,敢啓。傳曰,知道。
又啓曰,卽者吏曹郞廳來言,今日爲政事,命下,而判書趙相愚遭服制,參判李廷謙病不來,參議權尙游在外,不得開政云,判書·參判,竝卽牌招,何如?傳曰,允。
李敏英,以戶曹言啓曰,領議政崔錫鼎四月朔頒料,依傳敎,令倉官輸送,則情勢萬分危蹙,雖有輸送之命,不敢晏然承受,不勝惶恐云,辭而不受,何以爲之?敢稟。傳曰,更爲輸送。
又以戶曹言啓曰,判尹兪得一,以甲戌年奏請使書狀官,恩賜田十結,未及受出矣。平安道中和府數外官屯田八十三負五束,黃海道鳳山郡數外官屯田五十八負九束,自本家望呈願受,依例折給,何如?傳曰,允。
李世維啓曰,御營廳郞廳,以都提調意來言,本廳屬海西十五番別馬隊五十二名,已爲逢點整齊矣。來四月初一日,與東營入直十四番別馬隊替代後,舊軍放送之意,敢啓。傳曰,知道。
又啓曰,御營廳郞廳,以都提調意來言,今此下番別馬隊別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以禁衛營言啓曰,來六月當全羅道軍兵,當爲連續上番,而係是農月,故依事目,十番右部右司五哨,則六月一朔立番,後司五哨,則七月一朔立番,而當其番次,每於前月二十五日,京中逢點,十二番·十三番海西別驍衛,一體調送,逐朔立番之意,兩道監兵使處,預爲知委,何如?傳曰,允。
有政。吏批,行判書趙相愚進,參判李廷謙牌不進,參議權尙游在外,行都承旨南致熏進。兵批,行判書李寅燁進,參判姜銑病,參議李壄進,參知趙泰老未肅拜,右副承旨李世維進。
吏批啓曰,臺諫闕員,今當差出,時推人員,竝擬,何如?傳曰,允。
又啓曰,本曹郞官,今當差出,而擬望之人乏少,外任竝擬,何如?傳曰,允。
以南相夏爲掌令,李健命爲工曹參判,李有壽爲司僕主簿,鄭纘先爲兵曹正郞,李順坤爲慶源府使,李衡輔爲永平縣令,金德恒爲判校,宋正明爲吏曹正郞,崔昌翼爲翼陵奉事,金重呂爲軍器僉正,洪構單付奉常副奉事,兼持平金始煥減下,安相漢爲兼司僕將,李斗千爲慶州營將,李爲曹司衛將,崔必蕃·趙健爲武兼,方墉爲登山僉使,李䤩爲忠翊將,金夏錫爲慶德假衛將,韓武仁爲景福假衛將,黃燫爲司禦,李挺周爲文兼,閔鎭遠付副司直,梁聖揆付副司果。別軍職李忠邦,今加折衝,內試射時六兩遠射加資事,承傳。李震亨今加嘉善,煮納焰硝五千六百斤。缺三行餘
兵批啓曰,前郡守李縉,監官李廷彬,或軍器修補,或焰硝煮取之功,俱有加資之命,而李縉,雖已資窮,未準職,李廷彬,未資窮,未準職,何以爲之?敢稟。傳曰,竝特爲加資。
持平安時相啓曰,車莫男事,崔元立事。措語竝見上金川郡守韓塾,性本貪饕,老且昏劣,到任以後,無一善狀,便民之政,一切抛棄,封己之事,百般營爲,凡諸侵漁之方,鄙瑣之擧,不可殫記。姑擧其最著者言之,民有同入一籍,而別廚異居者,窮搜査出,謂以漏戶,勒徵贖錢。秋間覆審時,所得漏卜,亦捧贖錢。其間下吏弄奸之弊,小民呼冤之端,罔有紀極,而許多所徵,盡歸私槖。至於歲抄時,中庶品官之冒稱幼學者,搜括捧招,畢竟受賂,擧皆許除,且藉以治盜,多差討捕軍官,另加嚴督,責其勤慢。故軍官輩,不辨眞僞,惟務捕捉告官,則引日嚴囚,不卽覈治,無論虛實,有賂輒脫,其貪虐不法之狀,若是狼藉,闔境嗷嗷,如在水火,遠近喧傳,聽聞俱駭。凶歲字撫之任,客使接應之責,決不可付諸如此之人,重貽生民之害,請金川郡守韓塾罷職不敍。答曰,不允。
李世維,以摠戎廳言啓曰,今三月二十六日本廳受料將官等朔試射時,右司後哨官安慤,未滿四矢,依例汰去之意,敢啓。傳曰,知道。
又以兵曹言啓曰,今三月二十六日,幼學鄭煥稱名人,自丹鳳門入來,差備門外擊錚,極爲駭愕,令攸司囚禁治罪,同門守門將,常時不能禁斷雜人,以致闌入,亦難免其責,推考,何如?傳曰,允。以上燼餘
正言李廷濟上疏。大槪,略暴危懇,冀蒙矜許事。入啓。答曰,省疏具悉。臺言不公,何必深嫌?爾其勿辭,從速察職。
忠淸道幼學安太奭等上疏。大槪,臣等於新刊禮記類編,不得不明辨痛斥,相率道內章甫,合辭叫閽,仰伸尊經衛道之忱。伏乞聖明,特降明旨,亟火其書,以幸斯文事。入啓。以上朝報
禁衛營啓曰,九番右部左司屬全羅道五哨軍兵六百三十五名,十番海西別驍衛五十六名,步軍標下一名,已爲點閱整齊,來四月初一日,與內外各處入直馬步軍兵等,依例替代後,舊軍放送之意,敢啓。傳曰,知道。以上禁衛營謄錄
上在昌德宮。停常參·經筵。
夜一更,土星犯井鉞星,火星入鬼星中。申時酉時,日有左珥,白雲一道如氣,起自東方,直指日傍,長竟天,廣尺許,良久乃滅。
南致熏啓曰,來初一日,輪對日次,取稟。傳曰,停。
答安太奭等疏曰,省疏具悉。前後批旨旣嚴,而相繼投疏,意在角勝,此已不美矣。疏中又曰,竝與孔子·子思而侮之,益肆構捏,尤極無謂,其他爲倖相地則至矣。氣焰之薰赫可畏等語,全不擇發,而每每比論於賊鑴,是誠何心?亦甚駭惋也。
下直,咸鏡都事丁道明。
以全羅都事泰仁等官人物燒死·渰死,至於九名之多,人家之延燒三十餘家緣由事,狀啓,傳于李敏英曰,燒死·渰死人等,令本道恤典擧行,而延燒人家,令該曹考例顧恤。
以行判府事徐宗泰掃墳呈辭,傳于李世維曰,給由馬,澆奠床備給。
以行副司直閔鎭遠掃墳呈辭,傳于李世維曰,澆奠床備給。
持平安時相啓曰,車莫男事,崔元立事,金川郡守韓塾罷職不敍事。措語竝見上答曰,不允。
傳于李世維曰,召對爲之,以上燼餘召對,入侍承旨李世維,玉堂沈壽賢·李世瑾,注書魚有龜,兼春秋李萬根,史官洪啓迪。
行判府事徐宗泰箚子。大槪,惶隕陳情,乞收賜給由馬·澆奠床之命事。入啓。答曰,省箚具悉卿懇。今玆恩命,實遵舊例,卿其安心勿辭焉。
咸鏡監司書目,辭職上疏上送事。啓。答曰,省疏具悉。卿之情理,非不矜念,而藩任亦重,實難輕遞,卿其勿辭,抑情察職。以上朝報
上在昌德宮。停常參·經筵。
自午時至申時,日暈。
南致熏啓曰,明日國忌齋戒,明明日國忌正日,此兩日,視事,頉稟。傳曰,知道。
尹陽來病,代以申兼濟爲假注書。
南致熏啓曰,卽聞領議政崔錫鼎,自去夜,猝患吐瀉之症,幾至昏窒云,係是大臣病患,敢啓。傳曰,遣御醫看病,連續書啓。
任舜元,以成均館員,以同知館事意啓曰,今三月初三日儒生課製,今月內無故日退行事,曾已啓達矣。卽今政府有故,而大提學姜鋧,大司成尹星駿,俱在陳疏中,限內不得爲之之意,敢啓。傳曰,知道。
持平安時相啓曰,昨年三覆時,殺妻與子罪人車莫男,特下減死之命,臣竊駭惑焉。殺人者死,三尺至嚴,今此莫男,殺妻與子,人理滅絶,關係倫紀,尤極驚惋。聖心雖出於好生之德,至以其非有故殺之意,的然可知爲敎,此則誠有所不然者,律文中誤殺·戱殺,俱在償命之科,則論其情法,斷無容貸之理,請還收殺妻與子罪人車莫男減死定配之命。前冬三覆時,殺人罪人崔元立,特下減死定配之命,臣竊以爲不可也。殺人者死,古今常憲,藉令元立,初無疾怨之端,醉中拔劍之際,贊堅,爲刃所殞,而法文中戱殺·誤殺,俱爲償命,則三尺至嚴,終無可生之道,請還收罪人崔元立減死定配之命。金川郡守韓塾,到任以後,怨謗載路,凡諸侵漁之方,鄙瑣之擧,不可殫記。姑擧其最著者言之,民有同入一籍,而別廚異居者,窮搜査出,諉以漏戶,勒徵贖錢。秋間覆審時,所得漏卜,亦捧贖錢,其間下吏弄奸之弊,小民呼冤之端,罔有紀極。至於歲抄時,中庶品官之冒稱幼學者,搜括捧招,畢竟許除,皆有蹊逕。且藉以治盜,多差討捕軍官,另加嚴督,責其勤慢,故軍官輩,不辨眞僞,惟務捕捉告官,則引日嚴囚,不卽覈治,操縱之際,多有人言。其嗜利不法之狀,若是狼藉,闔境嗷嗷,如在水火,遠近喧傳,聽聞俱駭。凶歲撫字之任,客使接應之責,決不可付諸如此之人,重貽生民之害。請金川郡守韓塾罷職不敍。答曰,不允。末端事,依啓。以上燼餘
修撰金始煥三度呈辭。入啓。遞差。
禮曹判書姜鋧辭職上疏。入啓。傳曰,還出給。
全羅監司李震壽上疏。大槪,敢陳私懇,冀蒙矜許事。入啓。答曰,省疏具悉。卿其依疏辭歷省焉。
應敎李正臣上疏。大槪,臣於數日前,乞暇將向松楸之際,慘遭新得女婿之喪,今過成服,而旣未及登程,則當此親祭迫近之時,遽然下鄕,分義不敢。且新孀稚女,嫁纔三月,號殞欲絶,命在頃刻,私情所迫,未忍捨去,不得不姑停鄕行,以俟他日,私計狼狽,固不足言,而旣已辭陛,又此濡滯,揆諸格例,極涉未安,玆敢略暴情實,仰瀆天聽。且臣慘慽之餘,宿患痰火之症,一倍添篤,眩昏不省,咳喘兼發,雜試針藥,少無其效,旬月之間,決無供職之望。伏乞聖慈,俯諒病勢之難强,特許鐫遞臣職名,俾得及時調治,以延殘喘事。入啓。答曰,省疏具悉。爾其勿辭,調理察職。以上朝報
上在昌德宮。停常參·經筵。
自辰時至酉時,日暈。
貞熹王后忌辰齋戒
韓配夏啓曰,判府事李濡箚子到院,而以國忌齋戒,留院之意,敢啓。傳曰,入之。
李世維,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
任舜元啓曰,戊子秋冬等禮曹褒貶,尙未磨勘,已極未安,況太廟親祀,日期不遠,該曹多有擧行之事,受誓戒,在於再明,而判書姜鋧,一向引入,久不行公,事甚可慮。昨日辭疏,旣有還給之命,卽爲牌招察任,何如?傳曰,允。
又啓曰,禮曹判書姜鋧,牌招不進,推考傳旨,今方捧入,而本曹殿最,不可不趁速磨勘,親祭前擧行之事,尤係緊重,而辭疏特命還給之後,一向撕捱,事甚未安,更爲牌招察任,何如?傳曰,允。
韓配夏,以吏曹意啓曰,今此宗廟夏享大祭親行敎是時,諸執事,當以侍從人員塡差,而應差之數甚多,無故之人絶少,萬無推移之道,三司出入未付軍職人員,令該曹口傳付軍職,以爲塡差之地,何如?傳曰,允。
兵曹口傳政事,副司直金栽·朴乃貞·洪禹瑞·洪重休·李縡·李澤·李允文·李相周。副司果丁道復·金始煥·金相元。
判府事李濡箚子。大槪,敢陳衰病之狀,冀蒙矜許事。入啓。答曰,省箚具悉卿懇。箚中引嫌,實涉太過。所辭諸任,亦難允副。卿其須體至意,安心行公。仍傳曰,遣史官傳諭。以上燼餘
上在昌德宮。停常參·經筵。
貞熹王后忌辰。
韓配夏啓曰,明日常參·經筵,取稟。傳曰,停。
李世維啓曰,大司憲權尙夏,掌令柳鳳徵在外,執義趙泰億,掌令南相夏未肅拜,持平韓配周受由在外,持平安時相式暇。今日以監察茶時之意,敢啓。傳曰,知道。以上燼餘郞廳金弘澤書。郞廳洪啓沃校正。
上在昌德宮。停常參·經筵。
下直,醴泉郡守鄭栻,江原都事洪好人。
南致熏啓曰,自明日至初五日,宗廟夏享大祭親祭散齋,初六日·七日,致齋,初八日,正日,此七日視事,頉稟。傳曰,知道。
李世維啓曰,大司憲權尙夏,掌令柳鳳徵在外,執義趙泰億,掌令南相夏未肅拜,持平韓配周受由在外,持平安時相式暇。今日以監察茶時之意,敢啓。傳曰,知道。
李世維啓曰,拿來人崔有泰,令次官備員鉤覈事,命下,許久,而頃因次官牌不進,尙未擧行,事甚稽緩。刑曹參判兪集一,參議梁重廈牌招,以爲備員開坐鉤覈之地,何如?傳曰,允。
南致熏,以弘文館言啓曰,本館上番副校理臣沈壽賢,以訓鍊都監郞廳,今日坐起時,晝仕出去之意,敢啓。傳曰,知道。
李世維,以兵曹意啓曰,去三月三十日,學生尹海宗稱名人,自金虎門入來,差備門外擊錚,極爲駭愕,令攸司囚禁治罪,同門守門將李東梁,常時不能禁斷雜人,以致闌入,亦難免其責,推考,何如?傳曰,允。
又以捕盜廳意啓曰,近來偸竊之患,愈往愈甚,別定軍官,常常譏察,隨現推治矣。西小門內近處,有一少年,變着女服,出入之際,或蒙頭或跨馬,而其所行止,極涉可疑云。卽發軍官,窺伺捉來,則男子黃順中爲名者,而其上下服餙,一依女樣,此必是幻形夜行,售其穿窬之計也。其爲情跡,殊甚兇獰,施杖嚴問,則招內,始自上年春,爲神所使,換着女服之後,稱之以靈巫,驚動以禍福,人多競附之故,果有誣俗取物之擧云。至於行盜賊之事,渠旣自明,且無執贓之物,則有非本廳所可按治,而其以男爲女,誣人妖惡之罪,不可不重究,令攸司照法處置,何如?傳曰,允。
韓配夏啓曰,慶尙監司狀啓,醴泉等官居騎兵朴鍾伊男等十名燒死事。傳曰,燒死人等,令本道恤典擧行。
李世維,以兵曹意啓曰,今四月初一日,軍官朴信武稱名人,自丹鳳門入來,差備門外擊錚,極爲駭愕,令攸司囚禁治罪,同門守門將朴璉,常時不能禁斷雜人,以致闌入,亦難免其責,推考,何如?傳曰,允。
副校理李眞儉疏曰,伏以臣,頃聞母病缺二行以勿辭往省爲敎,臣於此,有以見聖上體下之仁,與母相對,自不覺感淚之交橫也。俟母病間,趁卽還朝,以伸分義,是臣區區之願,而臣母所患,一向彌留,熱勢甚盛,症情涉疑,晝夜扶護,遑遑煎泣者,首尾數十日,多用冷劑,幸得一分之減,而餘症尙苦,食飮全却,澌鑠無餘,蘇完未易。臣之卽今情理,實無離違供職之望,而館職陞除,又及於此際,馹召遠降,榮耀備至。臣若仰感洪恩,趨走承命,則病母在床,不忍捨去,若欲徒循私情,帶職淹滯,則義分有缺,怵惕靡安,臣之去就,可謂兩難。況太廟親祀,期日不遠,職忝近班,尤不可偃然退坐,而薰染之身,亦不敢直籲,齋居有日,始乃縣道封章。伏乞聖慈,俯諒臣私懇之萬分切迫,特念臣職名之不可久曠,亟許遞改,以便救護,以安私分,不勝萬幸。答曰,省疏具悉。爾其勿辭,俟母病間,上來察職。
右尹洪璛疏曰,伏以臣於前月,待罪騎省,猝患目疾,急尋辭單,幸蒙恩遞,出伏江外,庶冀責效於靜攝,免爲棄物於聖世。曾未逾月,除命復下,授臣以京兆佐貳之任,臣誠感泣驚惶,不知所以自措也。念臣庸魯,最居人下,立朝數十餘年,碌碌隨行,曾無一言一事,自效於塵露之報,而徒藉世蔭,過蒙洪造,榮極腰金,位崇勳秩,歷數朝臣,未有如臣之百無一能,縻祿竊位,致身於卿大夫之列者也。雖其至愚極陋,無所比數,至於感殞之忱,圖報之誠,不後於恒人。區區自矢于心者,惟以不計顚踣,奔趨職役,爲一分效力之地矣。不幸數年以來,一病痰火,爲臣性命之憂,前後除拜,輒煩控解,調息殘喘,得至今日,亦莫非天地再生之德也。矧玆新命之下,苟使臣有一毫强策之望,則豈敢求免之計哉?缺一行半氣火交升,鬱聚頭面,方其劇時,白晝無異漆夜,視物茫昧,行步擿埴,醫家百技,無所施能,屛居寂寞之濱,謝絶人世之事,閉戶垂睫,處同株塊者,實出於病裡窮極,靡方不試之意,而閱月調養,似有分寸之功,暫時失攝,輒復冥昧如昨。雖於庭戶之內行動酬酢,亦不能隨意任情,尙何望冠帶趨謝於天陛之下,簿書期會於省衙之間哉?臣自聞命以來,益復惝怳眩迷,不能收拾精神,構成文字,尺疏陳籲,亦致後時,尤增死罪。伏乞聖慈,察臣奇疾,憐臣危懇,亟遞臣職,仍命選部,勿復檢擧朝籍,俾臣得以安意治疾,以卒生成之澤,不勝幸甚。答曰,省疏具悉。卿其勿辭,調理上來察職。
京畿監司李彦綱疏曰,伏以臣之妻父母墳山,在楊州地。因宅兆不吉,今將移窆于一山之內,窀穸之事,期日已卜,歸葬是法典所載,而臣方待罪藩任,雖道內不遠之地,不得任意往來,玆敢冒萬死仰伸私懇。伏乞聖慈,俯加諒察,特許恩暇,俾得歸葬,千萬幸甚。答曰,省疏具悉。卿其依疏辭往來焉。以上燼餘
上在昌德宮。停常參·經筵。
卯時,日有左珥。
下直,全羅監司李震壽。
禁府都事李焌,前全羅監司朴弼明拿來事,出去。
政院啓曰,大司憲權尙夏,掌令柳鳳徵,持平韓配周俱在外,執義趙泰億,掌令南相夏未肅拜,持平安時相呈辭,連日監察茶時,事甚未安。除在外外,呈告未肅拜人員,竝卽牌招察任,何如?傳曰,允。
傳曰,全羅監司李震壽,留待引見。
兵曹判書李寅燁,請對入侍。
謝恩,執義趙泰億,掌令南相夏。
大司成尹星駿辭職上疏。入啓。傳曰,還出給。
左副承旨金弘楨書啓,臣承命馳往于忠淸道尼山地酉峯村右議政尹拯所住處,敦諭聖旨,則以爲,臣冒死瀆籲,日夜戰灼,祗俟罪殛矣。不科喉司近侍,銜命遠臨,十行寵諭,愈往愈懇,臣誠不勝惶恐悶塞之至。臣之庸陋無似,不敢承當之實狀,殘喘垂死,末由轉動之實情,前後哀鳴,旣已竭盡,天鑑下燭,非敢矯飾,而今者敦諭之旨,又至於此,螻蟻微衷,上格無路,跼蹐天地,罔知所出。噫,聖上之所以詔臣者,無非古昔招賢之事,若以臣爲抱道自重,必待致敬盡禮而後起者,加而又加,無有限極。若臣之賤分本情,則自始至終,惶恐不敢承當而已,恩禮愈加,惶蹙愈甚,直欲攢地循墻,而不可得。窘迫震灼,置身無所,只得罪戾層積,終入於罔赦之地,萬殞不足以自贖矣。此臣所以憂惶恐懼之餘,未嘗不自悼自悲,又自怪微物之何以致此也?至於不識面之敎,重示眷顧之意,臣於此,只有感泣。一呈面目,曷足以仰答天地之大恩,而草莽一望五雲之願,只是區區葵藿之微誠耳。安能以此,爲塞臣子之職分耶?揆以法義,決知其不敢也。今臣死在朝暮,寧有一分氣力,可以上道?叨冒匪據,一日爲罪,日夜所祈祝者,惟望聖慈天地父母之終賜哀憐,亟命改正,仍勘臣罪,得以速還賤分,瞑目待盡於聖化之中而已。近侍之還,又復冒死呼籲,猥越之誅,有不可避,伏地戰慄,只俟死罪云矣,敢啓。傳曰,知道。
禮曹參議趙泰東,正郞李秀英,繕工假監役金宇集,顯陵陵上石物修改後入來。
司直尹世紀上疏。大槪,臣之疾病,轉益危篤,前後公朝之會,一未進參,疏單俱阻,罪戾層積,方在蟄伏惶懍之際,臣之姓名,忽入於擊錚人供辭中,尤不勝危蹙駭惋,不得不仰瀆宸嚴。乞遞臣見帶軍銜及籌司之任,得延殘喘,少安微分事。入啓。答曰,省疏具悉。卿其勿辭,安心行公。
假注書權熀病,代南一明受點。以上朝報
今日全羅監司李震壽留待引見入侍時,全羅監司李震壽所啓,臣伏聞湖南荐飢之餘,麥農又將不實,前頭民事,誠極可慮。郡邑若慮麥後繼賑之難,各樣還上,依朝令一半留庫,則庶可以此分賑救饑,而近因連歲凶歉,罄庫分賑,已成謬例云,卽今官糶旣盡,他無生穀之道,秀後賑事,誠爲茫然。臣於到營後,詳審各邑形勢,從實啓聞,而統營租數萬石,預爲分付,使之留置,若有設賑之擧,則移轉取米,俾爲救活之地,似爲得宜,敢此仰達。上曰,下去後,詳察農麥實不實,及各邑形勢,更爲啓聞,可也。行兵曹判書李寅燁請對入侍時所啓,御營大將金錫衍,頃以本營餘軍,還定本營闕額之類,請令仍存本營之意,陳達矣,旣已陞定本營闕額,則今難還奪,仍爲劃給,似好矣。上曰,本營已定之軍,還給可也。又所啓,平安兵使李宇恒,以虞候巡點有弊事,狀啓矣。虞候巡點,旣非前例,且當方農,又有客使先聲,此時巡點,尤涉難便,似當待秋擧行,故敢達矣。上曰,待秋擧行事,分付可也。又所啓,慶尙監司洪萬朝,以華山山城事,狀啓矣。華山設築,雖有成命,而鳥嶺旣已始役,且節序已晩,賑事方張,兩處城役,實難竝擧,似當待秋擧行,故敢達。上曰,待秋擧行,可也。又所啓,江華留守朴權,以倉舍修造時,財力難辦,請貸會付米三千石,或會付耗穀會減事,狀啓矣。倉舍修造,物力浩鉅,卒難拮据,有此會付餉穀二三千石劃給之請,而料理報本,其勢未易,倉舍營建之際,會減耗穀,事體得宜。況其雨漏而腐傷者,其數甚多,以此計之,則耗穀,似不當留難矣。上曰,依爲之。李寅燁所啓,黃海監司李彦經狀啓內,金川郡,處於孔道頭站,物力蕩殘,先朝特軫此弊,劃給田三稅別收米二百石,今此詳定中,添入此條,以爲永久遵行之地云。彦經,曾以此意,稟報廟堂,故一百石爲先劃給之意,題送矣。金川當直路,實有難支之勢。且先朝已有成命,故百石爲先劃給,姑觀前頭而處之,似宜。大臣之意,亦如此矣。上曰,旣已許給,則姑觀前頭而爲之。又所啓,黃海監司李彦經狀啓內,詳定之法,今已頒行,沿海小邑,近峽列郡,皆以爲便,而鄕品豪右坐食之輩,胥動浮言,如此之類,各別懲治,然後不至壞亂成法。至於長連·長淵·豐川·康翎·瓮津等五邑田結,前日都事,勤捧虛結,民人等,至今呼冤。今此詳定之法,全爲減稅便民之道,從其虛結之多少,減除餘米,似宜。故以此意問于大臣,則以爲,新法之初,虛結呼冤,其勢固然。餘米所收,宜爲減給,待秋成改量,爲宜云,故敢達。上曰,依爲之。又所啓,頃日戶曹判書金宇杭,以經用不足,請得三南儲置米三萬石,自上以一萬石取用事,下敎,而適當小臣引入,未及回啓矣。蓋經用之不足,由於田結之大縮,不可無變通之道。儲置米,散在外邑,轉輸之際,其弊不貲,亦難趁劃運來,自此處推移取用,儲置米則從容取來,以充其推移之數,似好矣。上曰,伊時筵席,亦以三萬石太多,爲敎矣。依所達爲之,可也。又所啓,慶尙監司洪萬朝,頃以北路穀物,更爲移轉本道事,爲請,而臣於其時,陳達防塞,卽見洪萬朝狀啓,則更申前請矣。嶺南雖曰凶歉,而各種穀物,不無推移之道,且北路絶遠,今雖移轉,遲速難卜,恐不及賑時,徒貽轉輸之弊,大臣之意,亦以爲難許云,何以爲之乎?上曰,本道形勢,誠甚可慮,而移轉之趁秋前出來,亦未可知,本道無可推移之道乎?寅燁曰,還穀一半留庫,一半還分,自是朝家之絜令。近來各邑,雖不能一遵朝令,亦必有預慮而留儲者。且其營穀,亦且數多,前頭兩麥,雖未免凶,亦不無推移之道,而前後狀請,至於如此。南關穀物一二萬石,使本道運去,則亦似無移轉之弊矣。上曰,姑令本道,推移繼用,可也。寅燁曰,卽今雖設賑,蓋聞外方消息,則不至太甚。而兩麥若不免凶,公私蕩然之後,實無濟活之資。當以一半留庫之意,更加申飭,使之撙節,以爲備豫之地,似好矣。上曰,依爲之。又所啓,北兵使鄭履祥,以北關富寧·會寧·鍾城·慶源·穩城,五邑抄選軍,依慶·朔·明·吉三手軍例,入防行營事,狀啓矣。北關五邑,雖有抄選軍,軍未嘗入防,而今乃創開新規,旣令入防,又責其柴炭之役,則其所稱冤,與三手軍何異乎?雇軍雖難募得,柴炭亦係緊用,作事之際,不可〈不〉謀始,五邑軍入防,必貽日後之弊,姑令本營,劑量變通,以其三手軍收布,某條雇軍,貿置柴炭,以爲待變之地,似宜。大臣之意亦如此,故敢達。上曰,五邑之不可創開新規,誠如所達,依爲之。又所啓,年前以三南沿海邑鎭城池修築事,陳箚,分付申飭,而其後別無著實擧行之效矣。全羅監司李震壽今方辭朝,使沿海各邑,待農歇隨力修繕之意,各別嚴飭,擧行形止,亦令一一狀聞,則庶有就緖之效矣。上曰,待農歇,各別修補後狀聞事,分付可也。又所啓,北路列邑,皆作獨鎭,寇來則淸野入保,自是祖宗朝規制。而昇平日久,法綱解弛,城堞幾盡頹圮,人民恥肄城丁,百爲蕩然,莫可收拾。寇若不來則已,來則北路尤無一分可恃者矣。沿江城池,雖不可大加修築,前頭農歇時,間間修築,預爲之所,則邊備庶無不至於疎漏矣。上曰,此等事,不可全然抛棄,申飭可也。又所啓,江華留守朴權,以倉舍修造事,請得英陵·長陵蟲損木,故曾已許之矣。數日前,長陵陵官,來見臣以爲,木皮朽白,所見愁慘,稚松亦不得生。有用之物,公然腐傷,誠爲可惜。且木皮幾盡朽落,若過今夏,則更不可用云。陵木斫取,雖未安,而第於前日,連有斫用之事,欲使江都,從速運去,且加給狀請之外,留儲列鎭,則前頭國家,未必無需用之道。且聞長湍官舍頹圮,本倅方住將官廳,故今方新建官舍,而材力難辦,前者官舍修造之時,有齊陵蟲損木許給之例,故監司,頃以此意,報請於備局矣。一體許給,未知何如?上曰,陵樹蟲損,所見愁慘,棄之可惜,今亦依前許給,可也。寅燁曰,蟲損木加給江都,使之留置事,何以爲之乎?上曰,此亦一體分付,可也。又所啓,咸鏡監司尹德駿,以南關穀物作布上納難便事,狀啓矣。前冬,大臣及戶曹判書金宇杭,以經費不足之故,北道南關穀物作布上納事,陳達矣。今觀德駿狀本,則以爲,自前朝家,本無取用北關田稅之規云,臣問于大臣,則以爲,當初因戶曹經費之告竭,有此陳達,而本道以爲難便,則待秋更爲商確,似好云。臣之淺慮,則自祖宗朝以來,邊地穀物,留置本所,意有所在,故在前經費,雖有匱乏之時,未嘗取用者,蓋以此也。至於北關,連歲荐飢,穀物數少,而猝然一朝,作布上納,創開無前之規,則邊民騷擾,必有難便之端,故以此又問于戶判,則以爲,南關留穀,本無意義,寧不如取用於國家經費,若使從輕作布,不至煩重,則似爲便好云。毋論作布之當否,今年則節序已晩,待秋更爲稟定,似好矣。上曰,卽今節晩,待秋商確稟定,可也。又所啓,觀此平安監司尹趾仁狀啓,則鳳城將,以採蔘軍事,有所云云矣。蓋以申飭沿邊之意,丁寧言說者,似爲我國之地,而亦未知其意之所在也。彼國數萬兵採蔘之際,不無騷擾之患。我國潛商,亦不無生事之慮。使虞候,巡境檢察,似宜,而巡境之擧,若大段爲之,則增彼之疑,全不致意,則亦甚虛疎。大臣之意以爲,我境先動,似涉大段云,而臣之淺慮,則虞候巡境,不至有煩聽聞,其警勅沿邊,則似勝於全然抛置。詢問諸大臣而處之,似宜矣。上曰,旣未詳知,而我境先動,似涉大段。虞侯巡境之事,問于大臣而稟定,可也。又所啓,開城留守申銋,以本府物力蕩殘,請令廟堂變通事,狀啓矣。當初申銋,累次狀聞,而自廟堂令本府,更思善策之意,覆啓分付,而今見銋狀本,則以本府未得變通之道,更自廟堂善處爲言,而前後狀聞,言多不擇,壞損體統,有非一段,極爲非矣。第松都民戶甚小,而一經將官,不應戶役者,十居七八,且本府成均館,亦有校生,而曾無定額。凡民子枝,擧皆投屬,一入校案,亦不應戶役,以此應役之民,日漸衰縮,官家亦不能成樣。本府戶米之規,雖不可復,戶役則不可不變通。時任將校,許免戶役,而曾經者,則使之與他民,一體應役。校生亦限數百,定其額數,額外則亦一體應役,則民力庶幾少抒,然後官家亦將成樣,以此詢問于本府。且以嶺運米租各數千石劃給,使之料理取耗,可救一時之急,故問于大臣,則大臣之意亦然矣。上曰,舊都蕩敗,固宜顧見,而給穀取用,實非可繼之道。曾經將校者,使之應役,成均館校生,亦令定額,先均戶役後,姑觀前頭事勢而給穀,可也。寅燁曰,戶役雖均,官家財力,猝難贏裕,以嶺穀劃給山城,年年許給其耗穀,則可救一時之急矣。上曰,依爲之。又所啓,大阜·德積新設僉使事,前秋定奪矣。大阜則以監牧官兼僉使,德積則新差僉使,頃才辭朝下往,旋又上來矣。蓋聞民戶近三百,足充水軍之額數,而第其土地民戶,皆御營廳所屬,僉使無尺土一民,雖曰官員,實如客寄。若欲使成樣,則必自朝家,大費筋力,然後方可爲之,此誠難處矣。臣於江都巡審時,聞故老及水使·邊將之言,則皆以設鎭爲宜,而第成樣旣難,且聞御營廳,方送別將收稅云。今若罷僉使,而以御營所送別將,陞爲萬戶,或自御營自辟,或自本兵差送,則似合於因時勢利導之道,故敢達。上曰,依所達爲之,可也。以上備局謄錄
今日全羅監司李震壽留待引見入侍時,全羅監司所啓,臣待罪喉司時,得見使臣別單書啓,海賊剽掠,誠甚可慮。陰雨之備,不可不念,各營軍務,中軍主之,而本營前中軍申命式,旣已遞歸云,其代所當另擇。前濟州牧使李奎成,素稱廉謹,且有治績,臣於到營後,欲爲啓下,而此等武弁,京軍門,輒以千摠·別將等任差下,外方營門,不能挽置,見差不久,旋卽遞還,軍務疎虞,職由於是。今此奎成,則臣營啓下之後,姑勿差塡於千摠·別將等之意,分付諸軍門,何如?上曰,依所達爲之。以上禁營謄錄
禮曹啓曰,今此翼陵陵上莎草修補時,大臣當爲進去,而領議政崔錫鼎方在呈告中,右議政尹拯在外未肅拜,無進參之員。自前改莎草時,政府有故,則原任大臣有進去之例,而該曹不敢擅便,令政院稟處,何如?傳曰,原任大臣,進去,可也。以上禮曹謄錄
兵曹判書李寅燁請對時所啓,今番都目政,訓局哨官韓必榮,差送老江僉使矣。必榮,素習兵事,且有才具,欲試之於邊上要阨之處,老江自是等閑之鎭,能否似難顯著矣。宣沙浦,處於宣·鐵之間,旣領舟師,且距左峴不遠,古人於左峴防守之跡,至今宛然,此乃西關緊要之地也,若使必榮,換差宣沙浦,以觀其能否似好。故以此意問于大臣,以爲邊將換差,雖以實難,而試其才於緊處,未爲不可云,自前亦有因事相換之規,故敢此仰稟。上曰,相換無妨,依爲之。以上兵曹謄錄
李世維,以都摠府意啓曰,今日入直軍士中日習射,請出標信。傳曰,知道。
韓配夏,以兵曹意啓曰,今四月初二日,寺奴稷稱名人,自丹鳳門入來,差備門外擊錚,極爲駭愕,令攸司囚禁治罪,同門守門將朴璉,常時不能禁斷雜人,以致闌入,亦難免其責,推考,何如?傳曰,允。
韓配夏,以守禦廳意啓曰,本廳從事官前持平李澤,時無職名,依例付軍職,冠帶常仕,何如?傳曰,允。
司直尹世紀原疏。伏以臣,宿患痰病,積年沈痼,常負床席,藥餌爲命,自前冬以來,連遭喪慘,悲慽傷損。又添半身不遂之症,左邊臂脚,全未屈伸,多般針灸,未見寸效,跬步之間,不得運動,前後公朝之會,一未進詣,疏單俱阻,罪戾層積,夙宵惶懍,罔知攸措。乃於此際,得見擊錚人吉尙億供辭,擧臣姓名,至以指授慫惥爲言,臣於是,不勝駭惋之至。大抵臣家遠代祖先丘墓,在於善山地,爲吉哥所冒占已久。十餘年來,京外衆孫,齊訴本道,考驗文籍,看審都局,本道處決,非止一再,而今因其督掘懲治之擧,逃躱上來,至於擊鼓登聞。若其特擧臣姓名,故徹天聽者,不過以臣爲職秩之高,隱然欲脅持眩亂之計。人心危險,已不可勝言,而顧其訟情,自有諸宗之對辯,且其剖決,亦有公府之讞奏,此非臣一人所敢徑自容喙,而旣被其指擧侵辱,臣安得晏然而已乎?伏乞聖慈,俯諒臣病勢情勢,亟許遞去臣見帶軍銜。缺一行批答見上
大司成尹星駿疏曰,伏以臣,幸蒙恩暇,歸省先壟,榮耀州閭,感結幽明,臣以首頓地,合手上祝,自不禁危涕之簌簌盈襟。第於途間,襲冒風濕,舊患腰病,猝然添劇,經日留調,舁還私次,一味委倒,無計起動,玆未得趨詣祗肅,臣罪萬死。仍念臣猥以樗敗之材,忝據皐比之席者,蓋由於怵迫嚴命,逃遁無地,而然匪敢望一分蹲冒之心,而祗緣臣素無樹立,不能抵死牢讓,以期必卸,徒畏煩複,泯然自阻,荏苒拕過,倐過三旬,自顧恧縮,曷任憂懼?臣之決科立朝,幾至三十年矣。其空疎而乏實用,孱脆而不堪事,不待臣之自陳,天鑑昭臨,其何望闡明樂育之敎,仰贊以寧之化也?譬猶僬僥之抗鼎呂,縱欲硬着脊梁,其於擔不起,何哉?至於顚踣而後已,豈不大可悶哉?噫,臣生際昌辰,遭遇聖明,偏蒙剪拂,平步淸班,頂踵洪渥,逴出等倫,臣固當竭力致身,隨地自勉,少效塵露之微,以爲報答之圖,顧何庸苦心瀝血,每煩祈扣,甘自陷於慢命蔑分之誅哉?誠以稟氣虛薄,受病深痼,痿躄一症,抵老愈篤,少失將攝,輙至委頓,一年之間,曾無數月之安健,此卽通朝之所共知。百爾思度,決無趨走陳力之路,此臣之所以撫躬深悼,茫然不知所圖也。顧惟太學,卽是首善之地,士論乃爲國家之元器,其關係之重,爲如何哉?而見今士趨靡定,黨議日激,儒宮庠舍,便作紛爭之場。此際表率之責,雖使宿德老師之爲一世模範者當之,未可期其成效,是豈如臣之謏才懜學,所可跂及?至如通讀之講,陞補之製,不過爲循套例行之事。其中通讀,則遠外章甫,亦多來赴,一講一製,率以爲準,必經二十四度課試,然後始乃計畫出榜,而昨年當行之條,至今停輟,缺一行餘,臣之病勢,如或有少可以自力耐過,則隨分强策,間關設行,毋廢勸士之方,獲免瘝曠之罪,無甚難事,何敢有一毫所憚?卽此沈錮之病,實無以自振,當前職事,從他寢閣,公私兩損,罪戾轉深,臣之情勢,誠可悲也。噫,人之疾痛痾癢,必呼父母者,豈徒然哉?惟其父母慈愛之心,未嘗以才不才而間焉,見其宛轉叫苦之狀,惕然起念,必有所矜悶也。君臣之間,便同父子,凡有鬱抑之情,固不宜徒避瀆擾之罪,終始泯默而已。況臣窮蹙崩迫之勢,不特爲一時疾痛痾癢之比,則亦何敢不一哀籲於仁覆之下,以冀聖明之矜念哉?玆敢悉暴由中之悃,仰請不職之誅。伏乞聖慈,特垂憐察,臣之職名,亟許鐫遞,俾令公務無曠,私分獲安,不勝大幸。
敎全羅監司李震壽書,王若曰,與共理其惟良乎,寔重方岳,簡在廷無踰卿者,爰畀全湖,汝惟往欽,予豈多誥?睠玆南服之腴壤,實我東國之要區。秔稻漁鹽,較湖右而有倍,甲兵財帛,視嶺表而無差。自經比年扎瘥以來,無復昔日富庶之盛。民業告竭,未堪誅求之煩,國計難支,若爲賙濟之策。海防疎闊,時勢事幾之有萬可虞,力役浩多,治法征謨之不一其緖。要得盤錯之利器,可任撫御之隆權。惟卿系出璿潢,人如玉潤,科第大闡,擅芳譽於難兄,詩禮相傳,繼家聲於乃祖。畿縣芻牧,旣著撫摩之政切,粉署馨香,終守斂避之雅操。每駐足於奔勢,不俛首以隨時,居喉舌之邇司,縱資出納之允。托方面之隆寄,欲試剸治之能。玆授卿以全羅道觀察使,卿其體予寵章,愼乃職事,視遠聽廣,勿憚原濕之驅馳。恤貧賑窮,可奈閭里之愁恨?勞來安集,缺二行詰戎而固圉,必盡綢繆之方,施措務從便宜,裁稟自有常典。於戱,仗銊褰帷瞻具美,豈爲一身之華榮,觀風問俗終相竝,毋孤九重之委畀,益礪攬轡之志,勉遵臨軒之言。故玆敎示,想宜知悉。知製敎臣金興慶製進
未時,上御熙政堂,全羅監司李震壽留待引見入侍時,左承旨李敏英,假注書申兼濟,記事官李萬根,記事官洪啓迪。震壽進伏曰,臣以萬萬不似,猥膺湖闑之重任,駑鈍無能,聖明旣已俯燭者也。反覆思量,實無終始承當之理,極爲惶恐矣。上曰,按藩之任,何莫非重地,而至於湖南,尤非他道之比也。況復春序已盡,賑事方急,益加盡心。本道如有啓聞之事,這這上聞,可也。上曰,兵曹判書,請對來矣,史官可引來。兼濟卽出閤門外,傳宣聖敎。李寅燁,乃持各道狀啓,進伏于上前曰,多有稟定之事,而大臣以病不出,適値連日晝講亦停,且西道七邑試才之後,尙無朝家處分,西土之人,必切顒望,故敢來請對矣。上曰,然。寅燁曰,今番江邊試才御史試取之類,依濟州例,缺二行二字西關則三技入格者一人,二技入格者二十六人,朝家當初限五十人,直赴定奪,而今此入格之數,僅二十七人,未知盡許直赴乎?依濟州例,計其分數而直赴乎?濟州則不過一州,江邊則乃七邑也。朝家創設試才之擧,以爲慰悅邊民之地,而今其試取者,猶未滿五十之額,則似當皆令直赴,大臣及諸議,皆以爲然矣。上曰,江邊取才之數,依濟州例擧行事,纔已判下矣。今觀其數,則只二十七人,盡爲直赴,固爲未過,皆令直赴,可也。寅燁曰,御史沈壽賢以爲,以六兩單技入格之中,有一百四十步,三十步者,雖曰單技,旣是遠射,似當一體直赴云,而單技直赴者,絶無矣。上曰,沈壽賢頃於召對時,已有所達矣。寅燁曰,壽賢所達之言,則臣姑未及聞知,而朝家恩典,宜有限節,以單技直赴者,自古絶無。如一百五十步之類,則以其遠射,或有特恩,許令直赴,而此亦罕有之事也。況此不滿具五十步者乎?上曰,其數幾何?寅燁曰,其數乃四人也。上曰,單技入格之直赴,誠是稀事,然初以五十人定額矣。寅燁曰,單技直赴,自是絶無之事,一百五十步俱入,則施以特恩,可也,而此則三四十步也。雖出於慰悅邊民,而不宜有濫觴之弊,若給初試則,似宜矣。上曰,以單技直赴,謂之過濫者,不無所執,二十七人則直赴殿試,四人則直赴會試,可也。寅燁曰,今雖定奪於前席,多人直赴之擧,事體重大,御史書啓,更爲回啓之意,敢達。上曰,唯。寅燁曰,大報壇新設之後,鎖閉外門,至於親祭時,令守直內官次知開閉,而第念本壇,與大內相通,則外門,便與闕門無異,莫重開閉,付諸內官,事體未安。今後則缺五六字自政院捧留開金,如有不得已開閉之時,則使承旨出納,何如?上曰,依爲之。以上燼餘移謄擧條竝見上
上在昌德宮。停常參·經筵。
下直,兔山縣監李行道。
韓配夏啓曰,大司憲權尙夏,掌令柳鳳徵在外,執義趙泰億式暇呈辭,掌令南相夏,持平安時相呈辭,持平韓配周受由在外,今日以監察茶時之意,敢啓。傳曰,知道。
又以兵曹意啓曰,去春三朔各廳堂下武臣等能麽兒講試時,都摠府都事許鎭·洪以圖,訓鍊院判官申烒,二次無緣不進,依例推考,何如?傳曰,允。
吏曹判書趙相愚疏曰,伏以臣,頃遭無父外孫夭折之慘,成服甫耳,又哭女壻之喪,女壻,卽無父母無兄弟無子女,孑孑無告者也。臣之悲撓慘毒,固不敢言,而女息,呼天叩地,方在奄奄欲絶之中,故至情所迫,不得不奔救於喪側,未克守淸齋之戒,臣罪萬死。竊念臣所差進幣瓚爵之官,卽銓曹長官例當之任也,臣以犯染之身,勢難仍參於大祭執事之班,則其不可仍帶本職,事體固然,玆敢席藁俟罪,疾聲仰籲於宸嚴之下。伏乞聖明,先遞臣所帶之職,仍治臣犯戒之罪,作速變通,俾無臨時窘急之患,不勝公私幸甚。答曰,省疏具悉。令該曹推移代行,卿其勿辭行公。以上燼餘
上在昌德宮。停常參·經筵。
下直,殷山縣監南世珍。
左副承旨金弘楨上疏。大槪,濕痰之瘇,重發於左脚,症情萬分危重,方在奄奄垂死之境。伏乞天地父母,俯賜諒察,亟許遞改,俾得專意調治,以尋生路事。入啓。遞差。
吏曹啓曰,承旨有闕,政事,取稟。傳曰,明日爲之。
成均館官員,以同知館事意啓曰,不參疏儒生解罰事,曾已命下矣。親臨殿講,誠是稀有之盛擧,京外章甫,莫不聳動,日夜跂待,故趁急解罰之意,欽奉聖敎,一向勉諭於泮中齋任等,而前後齋任,或有病憂,或爲引嫌,俱不行公,自致遷就,不卽擧行矣。新齋任尹志益,昨日始爲入泮,頃日被罰之類,勿論·生進·幼學,沒數解罰之意,敢啓。傳曰,知道。以上朝報
上在昌德宮。停常參·經筵。
判府事李頤命,禮曹判書姜鋧,繕工提調閔鎭厚,翼陵莎草修改事,出去。
下直,綾州牧使李龜齡。
判府事李頤命箚子。大槪,見差享官受戒之後,犯染私喪,不勝惶恐。乞命該曹,早許變通事。入啓。答曰,省箚具悉。令該曹依箚辭變通焉。
政院啓曰,太廟親祭祭文,大提學當爲製進,而大提學姜鋧,以翼陵莎草修改事,今方出去,藝文提學崔錫恒,卽爲牌招,使之今日內製進,何如?傳曰,允。
平安監司書目,平壤庶尹申處華,乘轎城中,有失事體,不得已罷黜事。
謝恩,左副承旨李世維,右副承旨韓配夏,同副承旨趙泰億。
前郡守李挺英等上疏。大槪,敢陳先師誤錄於類編講確之狀,冀蒙聖明,痛加照察,亟命刊正事。入啓。答曰,省疏具悉。今玆疏陳,雖曰爲師,詆斥領相不遺餘力,乃以作書屢抵,歸之虛罔,誠可駭異也。
兵曹口傳政事,以李健命爲副摠管。以上朝報
義禁府啓曰,以忠淸監司狀啓刑曹粘目,溫陽前郡守金命彬,移本府處〈置〉事,允下矣。金命彬,前以他罪,徒配於廣州府德豐驛,依例發遣府書吏,拿來,何如?傳曰,允。以上義禁府謄錄
有政。吏批,以李墪爲同春秋,韓世緯爲禁府都事,趙泰億爲承旨,閔昌夏爲崇陵直長,李寅燁爲禮賓寺正,閔聖得爲金川郡守,金興慶爲掌樂正,李箕獻爲江西縣令,金興慶爲兼弼善,梁聖揆爲弼善,李正臣爲執義,李明浚爲修撰,趙永期爲濟用奉事,宋堯佐爲工曹佐郞。左副承旨李世維,右副承旨韓配夏,同副承旨趙泰億。
上在昌德宮。停常參·經筵。
文定王后忌辰。
李世維,以都摠府言啓曰,昨因本府草記,摠管有闕之代,令該曹口傳差出矣。新除授副摠管李健命,纔遭私慽,身旣犯染,不可出入於侍衛淸齋之列,合有變通之道,敢啓。傳曰,改差。
以徐命淵爲假注書。
李世維啓曰,御營大將金錫衍,連以身病陳疏,久不行公,莫重親祭擧動,御將不參,事體未安,卽爲牌招察任,何如?傳曰,允。
又啓曰,御營大將金錫衍牌不進,推考傳旨,今方捧入矣,所當更請牌招,而聞其病狀,有難領兵進參云。在前如此之時,則都提調,例以草記,請令中軍代行,而今則都提調在外,不得草記,中軍代行,亦非本院所可變通,何以爲之?敢稟。傳曰,令中軍代行。
韓配夏啓曰,擧動時,漢城府當爲導駕,而判尹兪得一呈辭,左尹李萬元,右尹洪璛竝在外,判尹兪得一卽爲牌招察任,何如?傳曰,允。
李敏英啓曰,漢城府判尹兪得一牌招不進,推考傳旨,今方捧入,而明日太廟擧動時,不可無導駕之員,更爲牌招,何如?傳曰,允。
兵曹口傳政事,以全百祿爲副摠管。
李世維,以兵曹言啓曰,明日太廟擧動時,本曹郞廳八員內,七員俱爲差祭,一員內司入直,外司上直,無他推移之員,依近例以都案郞廳,使之直宿,何如?傳曰,允。
趙泰億,以義禁府言啓曰,今此宗廟夏享大祭擧動時,大駕各差備都事九員,王世子左右考喧都事二員,合以十一員分差,而本府都事十員內,一員本府入直,一員前全羅監司朴弼明拿來事出去,不得備數,假都事三員,令該曹差出,以爲分差之地,何如?傳曰,允。
趙泰億啓曰,今此親祭時預備祝文中,第七室尊號一字誤書,致有還下之命,至敬之地,有此錯誤,事之未安,莫此爲甚。請當該香室官員推考,書寫忠義汰去,臣亦有不察之失,惶恐待罪之意,敢啓。傳曰,事極未安,當該官員,罷職,書寫忠義,拿推,承旨亦難免不察之失,推考。
南致熏啓曰,明日宗廟擧動時,以事變假注書守宮之意,敢啓。傳曰,知道。
任舜元啓曰,判府事李濡箚子到院,而以大祭齋戒,留院之意,敢啓。傳曰,入之。
趙泰億啓曰,右議政上疏到院,而以大祭齋戒,留院之意,敢啓。傳曰,入之。
答判府事李濡箚曰,省箚具悉卿懇。所患如此,深用慮念。享官,令該曹作速變通,卿其勿待罪,安心善攝。仍傳曰,遣史官傳諭,遣御醫看病。
以右議政尹拯上疏,傳曰,特遣都承旨敦諭。
判中樞府事李濡箚曰,伏以臣,日者猥上一箚,略暴衰朽癃病,不堪供仕之狀,而未蒙矜察,適當太廟親享之擧,諸大臣有故,無一陪從,其在朝儀,殊涉欠缺。臣旣廁大臣之列,且添保護之地,而見差享官於永寧殿,則身雖有病,揆以事體分義,有不敢自恤,而前頭日子稍遠,其間調攝,亦冀其有差勝之效,一邊雜試藥餌,一邊扶舁往來於誓戒肄儀之時矣。未見醫治之功,反有觸冒之害,輾轉添傷,漸就沈篤,疾盛而胸膈痞塞,呼吸幾於不通,火升而頭目眩疼,精神有時不省,晝夜煩燥,寢食俱廢,眞元消鑠,殆難收拾,以此狀席危喘,跬步之間,亦不能隨意運動,其敢望奔走將事於至敬之地乎?俟得少間,必欲趨參者,固臣區區微悃,而不幸賤疾,有進無退,實無一分自力之路。臣於肄儀之日,亦爲是慮,送言于預差,使勿以肄儀之已過,而便欲破戒犯染,以觀臣病之加減矣。今則擧動只隔一日,而症勢一向如此,到此地頭,不得不疾聲冒瀆於淸齋之中,臣不勝惶恐隕越。伏乞聖慈,亟令該曹,趁卽變通,仍治臣不早陳籲,致此臨時窘迫之罪,千萬幸甚。取進止。
右議政尹拯疏曰,伏以臣,以螻蟻微物,朝暮殘喘,而蒙此分外寵命,今已七十餘日矣。罪積逋慢,誅罰宜行,而恩數越加,至於銀臺近臣之遠臨而極矣,臣誠憂惶戰灼,罔知所出。近侍之回,略達微衷,而疾痛之呼,又不能已,猥越煩瀆,臣罪萬死,缺二行餘臣之賤分如此,天鑑孔昭,臣豈敢矯飾?玆乃國事世道之憂,則誠如聖敎矣。當此殷憂之日,尤當亟退無用之物,改卜賢德之佐,以爲共濟之圖者,不容一日之緩,廊廟之地,且不可一日空虛,以廢天工,何可委之草莾,一向優假,閱月踰時,而莫之裁處耶?不惟臣之日夜跼蹐,無地措躬,其在朝廷處分,亦不爲姑息玩愒之歸耶?臣情勢窮極,僭妄及此,罪尤萬死,聖敎又以臣之精力尙在,若可以上道者,是則日月之明,猶未盡燭於幽隱也。臣眼暗不辨人顔面,耳聾不能聽人言語,精神尤昏塞,前忘後失,無有人事,房戶庭除之間,雖或起動,一日之內,若卽溘然,常不啻數四矣,如此而尙可以生人責乎哉?若使臣迫於威命,擔舁就途,泡沫風燈,本不可恃。況此奄奄一縷,或仆絶於道路,則臣之爲人謬笑,有不可言,而其爲國家羞辱,爲如何哉?此臣所以銜恩畏義,撫躬自悼,而終不敢萌出竇之意也。比又竊聞連有投疏者,以召臣爲請,臣竊怪之,聖上,不召臣而請召,則猶之可也。今恩召方勤,誠禮之篤,何以復加,而乃敢相率,而揄揚無實之辭,以瀆聒於天聽耶?昔晉臣羊祜辭官,至心素著,特見伸於分列之外。蓋其中誠,孚於上下,皆知其不出於虛讓,故輒使之得遂其願也,臣誠恨臣不能如古人,肝血已竭,而旣不能上格於天心,又無以取信於衆人,致此紛紜,此亦臣從來置身表襮之罪也。嗚呼,臣之今日所遭,豈嘗夢寐之所及哉?近侍絡繹於窮谷,絲綸洋溢於瞻聆,曠古異數,中外皆聳,而臣乃頑然如木石之無所知覺,縮首牖下,惟事號籲,臣罪至此,萬死猶輕。伏乞聖慈,天地父母,特賜哀憐,亟命改正,仍勘臣罪云云。以上燼餘
上在宗廟。停常參·經筵。
文定王后忌辰。
任舜元啓曰,來十一日輪對日次,取稟。傳曰,停。
又啓曰,來十一日文臣殿講日次,取稟。傳曰,爲之。
李世維啓曰,內乘來言,捲簾,取稟。傳曰,捲三面。
又啓曰,內乘來言,輦輿雨具,取稟。傳曰,爲之。
任舜元啓曰,右議政處,特遣都承旨敦諭事,命下矣。今此親祭擧動時,進圭受圭,何承旨爲之乎?敢稟。傳曰,親祭時,進圭受圭爲重,都承旨過祭後,出去,可也。
傳曰,百官雨具。
辰時,大駕詣宗廟大門外,下敎曰,侍臣,例於太廟洞口外下馬,今番則乘馬直入洞口內,事之未安,莫此爲甚。當該侍臣,竝推考,禮都監書吏,囚禁治罪。
上詣宗廟入齋室後,藥房·政院·玉堂問安。答曰,知道。
王世子問安。答曰,知道。
世子宮,政院·玉堂問安。答曰,知道。
上奉審後,藥房·政院·玉堂問安。答曰,知道。上奉審後,藥房·政院·玉堂問安。答曰,知道。世子宮,政院·玉堂問安。答曰,知道。
傳于任舜元曰,史官二員待命。
假承旨啓曰,兵曹郞廳來言,闕內各處入直軍士,晝巡檢云矣,敢啓。傳曰,知道。
南致熏啓曰,親祭之禮,節次甚遲,各室詣樽所一節,尤爲遲矣。臣等是用悶慮,而況此夜短之時,各詣樽所,非但聖躬之有勞,日勢將晏,亦爲未安,自前親祭之時,有所變通。第一室酌酒時,第二室次次酌酒,預斟待候,俾無玉體久立之勞,而其在禮節,亦爲得中。且前日親祭時,初獻後卽入小次矣,今亦依前,初獻後,卽入小次之意,敢啓。傳曰,知道。
任舜元啓曰,親祭時,廟庭版位,因雨下移設於東月廊,已有前例矣。卽今雨勢如此,夜間若未開霽,則依前移設,而王世子版位,亦一體移設,宜當。且享官及諸執事外位,設於東門外露處,若依儀註,次次引入,則必將盡爲霑濕,其在將事致敬之道,不可不變通。執禮以下諸執事,則使之直詣廟庭各其位次,終獻官以下諸享官,則移設外位於東門間,臨時入參,亦似得宜。旣有辛巳年親祭時已行之例,今亦依此擧行之意,敢啓。傳曰,知道。以上燼餘
上在昌德宮。停常參·經筵。
上過祭後入齋室,藥房·政院·玉堂問安。答曰,知道。
世子宮,政院·玉堂問安。答曰,知道。
任舜元啓曰,大祝沈壽賢·洪禹瑞,聲音低微,且有誤讀處,請推考。答曰,依啓。
大駕還宮後,藥房·政院·玉堂問安。答曰,知道。
世子宮,政院·玉堂問安。答曰,知道。
任舜元啓曰,明日常參·經筵,取稟。傳曰,停。
李世維啓曰,內乘來言,捲簾,取稟。傳曰,捲三面。
又啓曰,內乘來言,輦輿雨具,取稟。傳曰,爲之。
任舜元啓曰,左承旨李敏英,孼同生弟前鷹牌頭喜英妻恭人李氏身死,服制已行四日,出仕,何如?傳曰,允。
李世維,以兵曹言啓曰,卽接北道監役官牒報,則禁衛營所掌彰義門北邇近處,體城二間許頹落云。令繕工監,爲先把子圍排,多定軍士守直,而亦令該營,卽速修築之意,分付,何如?傳曰,允。
正言李廷濟啓曰,臣迹旣臲卼,病又沈綿,尋單引日,積久逋謝,辜恩慢命,罪戾山積。適値親祀之日,不得不出肅,仍參陪鑾之班,往與將事之列,而臣於昨日侍臣特推之敎,竊不勝惶悚之至。臣亦忝在侍臣之列,及至宗廟洞口,因雨稠沓,殊失整肅之儀,只憑下吏之言,下馬於橋邊作門之外矣。致勤嚴責,繼有憲吏囚治之命,臣於此,固不敢晏然。抑臣又有恧縮於心者,身帶臺職,見差祭官,入參於內摘奸之時,恐非臺閣之體,故議於傍人,問諸院吏,皆以爲近例,曾無不參之事云,故不能固守己見,隨例進參矣。追聞物議,則臺官之入參摘奸,有傷事體,向來數臣,亦以臺職差祭,及當摘奸之時,終不入參,其時朝議,皆許其得體云。然則臣之未及深思,遽循謬例者,終未免爲虧損之歸,以此以彼,不可冒居於臺地,請命遞斥臣職。答曰,勿辭。
掌令南相夏,持平安時相啓曰,臣等昨伏見聖敎,以侍臣之乘馬直入太廟洞口內,至有嚴責特推之命,臣等不勝惶悚戰慄之至。臣忝在侍臣之列,到太廟洞口橋邊,駐馬遲待之際,禮都監吏,呼唱下馬,而冒雨紛沓之中,不卽一齊下馬,致勤嚴敎,又有禮都監書吏囚治之命,則於此一款,已難晏然。且伏聞昔年親祭時,數三臺臣,見差執事,而當內摘奸之時,以臺諫與庶僚自別,決不可就拜爲言,終不入參,伊時朝論,許其得體云,而臣等俱差祭官,未及深思,隨例參拜,終未免爲失體之歸,則虧損之失,亦大矣。以此以彼,尤不可抗顔於臺次,請命遞斥臣等之職。答曰,勿辭。
司諫李頤晩,獻納李翊漢啓曰,臣等於昨日宗廟擧動時,俱忝侍臣之列,而及到太廟洞口橋邊作門之外,待禮都監吏傳呼下馬之後,卽爲舍騎步入矣。伏見擧行條,則以乘馬直入洞口內,事之未安,莫此爲甚爲敎,旣施問備之罰,繼而有禮都監書吏囚禁治罪之命,臣等於此,不勝惶悚戰慄之至。冒雨紛沓之中,洞口內外,未能詳審,則嚴敎之下,何敢有所自解乎?惟此一事,固難晏然,且臣等今此親享時,見差執事,而及至內摘奸之際,一依祭官之例,隨例進參,未覺其有損於臺閣體貌矣。追聞丙寅年間,數三臺臣,當親祀之日,竝皆差祭,而內摘奸時,以臺官與庶官自別,一例趨拜,大傷事體爲言,而終不入參,伊時朝論,以此謂之得體云。臣等全昧故事,未能據例爭執,只循謬規,不免從衆奔趨,虧失臺體,莫甚於此,則其昏謬之責,在所難免。以此以彼,決不可一刻抗顔於臺次,而昨因淸齋,不敢自列,今始來避,所失尤大,請命遞斥臣職。答曰,勿辭。
李世維啓曰,司諫李頤晩,獻納李翊漢,正言李廷濟,掌令南相夏,持平安時相再啓煩瀆,退待物論矣。傳曰,知道。以上燼餘
上在昌德宮。停常參·經筵。
下直,黃海都事朴希敏。
趙泰億啓曰,明日常參·經筵,取稟。傳曰,停。
又啓曰,大司憲權尙夏,掌令柳鳳徵在外,執義李正臣上疏,掌令南相夏,持平安時相避嫌退待,持平韓配周受由在外,今日以監察茶時之意,敢啓。傳曰,知道。
藥房提調臣趙相愚,右承旨臣任舜元啓曰,伏未審夜來,聖體,若何?昨日親享太廟,冒雨將事,聖躬不瑕有傷乎?王世子氣候,亦復何如?臣等無任區區仰慮之至,敢來問安。答曰,知道。無事。世子氣候,平穩矣。
以判敦寧閔鎭厚驪州地加土呈辭,傳于趙泰億曰,澆奠狀備給。
以咸鏡監司德源府沙工朴元益等六名渰死,端川郡銀匠姜汝連等壓死事狀啓,傳于趙泰億曰,渰死·壓死人等,令本道恤典擧行。
以平安監司狀啓,成川居校生金萬世等三名渰死事,傳于趙泰億曰,渰死人等,令本道恤典擧行。
趙泰億,以義禁府言啓曰,以忠淸監司狀啓刑曹粘目,溫陽前郡守金命彬,移本府處置事,允下矣。金命彬,前以他罪,徒配於廣州府德豐驛,依例發遣府書吏,拿來,何如?傳曰,允。
又以侍講院意啓曰,本院書冊藏置之處,間架甚少,常患挾窄,近來新印冊子,逐年增加,其數漸多,不能容置。莫重進講書冊,至有露置之患,其在事體,誠爲苟簡,數三間樓舍,令該曹磨鍊營造,以爲藏置之地,何如?傳曰,允。
李世維,以守禦廳意啓曰,本廳京別破陣今春等,賞中日試才入格者,從分數多寡,自本廳施賞後,別單書入之意,敢啓。傳曰,知道。
大司憲權尙夏疏曰,伏以,臣於日者,伏蒙近侍遠臨,宣諭恩旨,惶恐感激,不知死所。臣之從前不敢承命者,只爲虛名上欺,誤恩太過,一脚出門,則便作以退媒進之人,故寧得罪於分義,而不忍落此坑塹也?日月之明,未燭幽隱,寵待愈深,恩數益重,是則殿下之待臣者,每加一層,而臣之難進之勢,亦隨加一層,臣誠悶塞惶惑,罔知所以自措。且臣犬馬之齒,已迫七旬,缺一行餘,昔者,文彦博·韓琦·富弼,身佩天下之安危,其進其退,關係如何?及其年至,莫不請老時君,去位巷處,豈不以據經引退?臣節之大關,以禮使臣,人主之盛德也。況臣幺麽賤微,何翅江湖之鳧鴈,而乃者肝膈之懇,未蒙明主之察納,臣誠憮然失圖,莫知斯故也。噫,生逢堯·舜,鳥獸同群,夫豈臣之所樂,而濫冒之恥,微守難變?老病將死,永負聖造,撫躬自悼,感淚難制。伏乞聖慈,俯諒微悃,亟準前請,使得涵泳聖澤,畢命不勝幸甚。答曰,省疏具悉卿懇。日者疏批,諭予至意,而情志不孚,章疏繼上,缺然且慙,無以爲諭。卿其勉遵前志,宜速造朝,用副虛佇之望。
沃川幼學朴漢超等疏曰,伏以,國家崇報之典,人心趨向之方,莫大於尊賢重道。故雖鄕先生沒,而可祭於社者,猶且揭虔而俎豆之,況其道學餘潤,沒世而猶不忘者也。臣等竊伏念,故承旨臣郭垠,卽前朝三司左尹綏元之孫也,綏元,死於國亡後三十餘年,而竟以舊官名終焉。垠,脴胎前光,服膺庭訓,篤學力行,淸愼節儉,以孝悌忠信,爲立身根基,日用云爲,動遵古聖。筮仕之初,蔚有時望,歷揚淸顯,補益弘多,成廟,以潭陽邑大難治,特命往釐。垠,明敎化厚禮俗,數歲而治化大行,聲績上聞,成廟,又特陞爲同副承旨,將以大用,未及赴召而卒,世皆惜之。蓋其死在於弘治辛亥,去今二百餘歲矣,其嘉言懿行,亡以詳知,而尙有國乘及先儒所錄,班班可考,臣等請不避煩猥而備陳焉。謹按輿地書曰,垠,輕徭薄賦,邑人愛戴,卒于官,潭民皆悲痛,絶酒肉相吊,至今不忘其惠,立祠致祭,缺二行歸葬之日,巷哭聲相接,且他邑魚商,不入其境曰,潭候卒矣。潭民必不食肉矣,何忍負魚入其境乎?以是,潭市不出魚肉,久矣。湖南士人崔雲挺,極稱垠學問之高,制行之卓,而有曰,政事在孔門爲四科,則以在政事者,謂非學者事,可乎?今之爲儒者,鮮能知學,徒以談經讀書爲學,而不知學問,在於日用之間,以及於天下也。君子窮而在下,以是學而獨善其身,達而在上,以是學而兼濟萬民,爲政於內者,無非學也,爲治於外者,亦莫非學也。昔程明道,治晉城而厚敎化,張橫渠,宰雲巖惇孝悌,民皆服其仁慕其義,君子之治民,果如是也。以此觀之,前賢後賢,其揆一也。厥後道內儒生朴弘祚等,以垠實蹟,呈文道臣曰,先生學問純正,踐履篤實,禮法以律身,繩墨以行己,其治郡也,敎化大行,民興孝悌。又曰,古之賢人君子,卒于官者,固非一二,而未聞巷哭者,未聞絶酒肉者,未聞立祠致祭者,而於先生獨然,苟非修己治人之效,使其心悅而誠服,則能如是乎?先生實德,足以徵信於後世,故栗谷先生以爲,先賢之裔,不可不錄用。至於啓達,此文出於忠穆公李時稷之手,而其曰先生,卽指垠也,其栗谷,卽文成公李珥號也。其後先正臣文正公宋時烈,撰垠墓碣,其略曰,竊以其仁恩之及於民者,觀之,則可見其得於心修於身之效也,不然則其感於人者,何如是其至也?有諸內者,必形諸外,無其本,則道不生焉。噫,玆數君子之尊尙稱道如此,則垠之學業,槪可知矣,是以,後生末學,至于今誦德慕義。蓋嘗有建祠醊享之議,而因循未果,宋時烈碣文中,亦以識者慨恨,爲言,則士林定論,於此益可見矣。本郡有滄洲書院,寔先正臣文忠公趙憲之祠,而先正臣文正公宋時烈配享之所也。缺十餘字先後位次相妨,故將就本院之內,別立一祠,以倣白鹿洞舊制,而係是頒額重地,臣等有不敢擅便,玆敢相率仰籲於黈纊之下。伏乞聖明,特降該曹,許令準請,以聳一代之觀瞻,以副多士之喁望,千萬幸甚。答曰,省疏具悉。疏辭令該曹稟處。
執義李正臣疏曰,伏以臣,於慘慽之餘,宿患痰火之症,日以益甚,決無供仕之望,頃上辭本,未蒙矜察。適當太廟親享之日,見差堂下執禮之任,不敢言病,黽勉趨參於陪祭之班,進事落後詣闕,前患臍部痰核之症,猝然添重於達夜將事之後,屈伸皆礙,呼吸煩促,舁還私次,作一僵屍,症形之危厲,不啻十倍於前矣。仍竊念臣父母之葬,皆在淺土,積久經營,僅占一山,而筋力不逮,事故多端,荏苒時月,迄未完窆,年迫望六,奇疾纏身,如或一朝溘然,不盡人子之情,則將不免爲不瞑之鬼,私心痛迫,曷有窮己?卽今病狀,實有懍懍之憂,雖欲陳力就列,已無其路。若蒙聖明,曲賜矜憐,使臣卸解所帶之職,專意於調治,幸而有早晩藥物之效,俟得少間,求訪術人,親往裁穴於父母之山,則區區私願,庶可以獲遂於孝理之下矣,玆敢疾聲仰籲於黈纊之聽。伏乞聖慈,俯諒病勢之難强,特許鐫遞臣職名,俾延殘命,以伸至情,不勝幸甚。臣於乞免之章,不宜贅陳他說,而頃在館職時,適有所懷,構成笏記,而未及仰達,故敢此附陳焉。昔在宣廟朝,故右尹臣郭再祐,卽監司越之子也。生於嶺南玄風,沈勇多大略,屬壬辰之亂,以布衣倡義,自號天降紅衣將軍,缺六七字聚衆數百,激勵忠義,初據鼎津遇敵,輒議以小擊衆,敵見再祐旗號,輒驚劫奔北,以此前後奏奇功,非一二數。江右十數郡,晏然不被兵,賊亦終莫敢過鼎津而西者,實再祐蔽遮之力也。當時倡義之士,有如趙憲·高敬命·金千鎰諸人,而皆戰敗殉節,獨再祐,先計後戰,未嘗敗衂,保全一隅,宣廟嘉其功,不次遷擢,累除兵閫·北伯。逮至光海朝,除京尹而終不赴,俄値群小謀殺永昌大君,乃抗疏力斥,忠義奮發,目擊時事大謬,謝病辟穀以終,其本末,大略如此。若論當時戰鬪之功,無出其右,且當昏朝,晩節樹立,亦可謂卓卓,而第其時無勘勳之擧,後來無褒贈之典,此公議之所以至今慨惜者也。頃於壬申,聖上,因其後孫之陳疏請諡,啓下該曹及廟堂,皆以勳業節義,宜加節惠,覆奏蒙允,而以其爵秩之未準,迄未得施行,致令成命久閣,亦似未安,自上特命贈職,則國家崇報之道,可以無憾,而前日賜諡之命,亦可以擧行矣。且臣於頃日入侍講筵時,本兵之臣,以湖營兵吏梟示事,及軍官論以次律事,有所稟定,而退出之後,在外同僚,以處分過重,有欲論執,貽書探問於入直上下番,臣於伊時,未詳事實之如何,只謂重臣所達,不害爲重軍政,杜後弊之道,答以不必陳章之意矣。晩而得聞物議,皆以爲,番關閪失,自有委折,而遠方之事,例多訛傳,有罪者倖免,無罪者橫罹云,事狀如此,而臣初不詳悉阻止同僚之疏,又方忝在執法之列,則何敢不盡所聞於淵聽之下乎?蓋聞禁營徵番關文,初自禁營,出給京主人,京主人傳于監營,則監營承發營吏,受而傳于兵房營吏,兵房營吏反貼而還給,承發營吏而後,承發營吏,仍出給本官主人,使之傳致,此乃自前已行之例也。今此禁關,次次傳授於京主人,而至于營主人,而始乃閪失不傳,以致番期之失誤,則罔赦之罪,自有所歸,而營吏偏裨,特以其稱號,皆是兵房云。故終若替當營吏之罪,則豈非萬萬冤枉者乎?夫禁兵闕番,實是前所未有之事。凡在聽聞,莫不驚駭,宜朝家之別樣究治,以懲日後,而第王者用罰,必加於有罪,一有差失,則刑政紊亂,將無以服人心,此不可不愼也。至於營主人,則以受出關文,明白納招,而旣不專人,乃敢因便傳送,以此爲罪,亦自不輕。且聞本道査狀,亦言營主人父子之可疑情迹,不啻彰著,則尤不可以推諉於已死之縣吏,有所容貸。宜令廟堂,分付各軍門,凡徵兵關文,自各其營,發遣將校,直傳監營,使中外一體警勅,恐合事宜。惟聖明,試垂裁處焉。礪世所貴者忠節,王政亦莫重於生殺,所陳兩件之事,關係非細,不敢諉以陳病,輒復隨其見聞,略效蒭蕘之說,臣無任屛營祈懇之至。答曰,省疏具悉。郭再祐之忠節,誠如疏陳,特令該曹,贈職賜諡。成命亦爲次第擧行,而下款事,令本兵稟處,爾其勿辭往來焉。
注書魚有龜疏曰,伏以,臣本庸陋,濫叨堂后之任,自知才分不稱,冒玷可愧,而人微職卑,不敢爲控辭祈免之計,惟思夙夜恪勤,期免曠官之誅矣。近者,臣之同生兄有鳳,重患寒疾,日漸危篤,出入死生之境者,殆浹一旬。臣躬執藥餌,親自救護,驚惶焦灼之餘,賤疾因此猝谻,昏倒狀褥,飮啖全却,轉輾沈重,萬無自力供仕之望,而適於此際,太廟親祭,期日迫近,缺十餘字旣不得强疾趨直,煩瀆是懼,又不敢陳章呼籲,情窮勢迫,惶隕罔措矣。幸因本院之變通,獲免公私之狼狽,而身忝近密之班,迹阻陪從之列,分義虧缺,罪合萬殞。且臣之卽今情理,尤有萬萬煎迫者,臣父史衡,衰老澌瘁之中,猝聞臣兄病重之報,自沁府經歷任所,蒼黃上京,而達宵冒雨,衝泥倍道,過傷於憂慮之內熏,添感於寒濕之外觸,素患風痰之症,乘時倍劇,手足麻痺,咳喘兼發,委頓叫痛,昏窒不省。加以失睡廢食,氣息綿綴,至情所在,有不忍一刻離捨,而臣之懸頉出代,亦已多日矣。欲怵分供職,則情理難抑,欲任情侍護,則瘝曠爲罪,進退悶蹙,益不知所以攸處也,玆敢不避煩猥,疾聲仰籲於孝理之下。伏乞天地父母,俯賜矜察,亟遞臣職,俾得專意救護,仍治臣病未陪從之罪,以肅朝綱,以安私分,不勝幸甚。答曰,省疏具悉。爾其勿辭,救護父病。
吏曹參議權尙游疏曰,伏以臣昨來,洊蒙除命,臣惶恐死罪,卽日上章陳病,辭免未赴,謹席藁私室,以俟嚴譴之至。賴殿下寬大之德,不加誅責,輒許恩遞,臣由是延保殘息,得至今日,臣之踵頂,何莫非仁天閔覆之澤所及也?臣夙夜攢祝,不知死所。千萬意外,又伏聞有銓部新命,臣之癃疾難强之勢,無減於前,違逋慢蹇之罪,將添於後矣,臣誠驚隕抑塞,靡所容處。噫,臣雖病甚,知覺之性,猶尙未泯,豈不知享受爵祿之爲榮?臣雖無識,事君之義,自少講聞,豈不知不俟駕屨之爲恭哉?其所以固守蓬蓽,屢違嚴命者,正以經年殘疾,精力凋虛,不敢奔騖於周行也,然則臣雖有欲自力趨命,竊位尸祿,有不可得也。且臣竊伏念,天官佐席,是果何等要顯,斯固一世才顯者,所處缺一行半臣於是任,若復諱愚忘廉,進而受之,其爲聖世之累,士風之壞,豈其細哉?臣之情病,如許寵眷之下,又不免撕捱,上負天地之造,下孤犬馬之戀,畢竟邦憲,何所自逭?伏乞聖慈,特垂哀憐,亟命鐫臣職名,勘臣罪犯,以安微分,少延殘喘,不勝幸甚。答曰,省疏具悉。爾其勿辭,從速上來察職。以上燼餘
上在昌德宮。停常參·經筵。
自辰時至酉時,日暈。
趙泰億啓曰,明日文臣殿講相値,視事,頉稟。傳曰,知道。
又啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
傳于趙泰億曰,親祭時,執事臺諫,亦爲拜禮於摘奸事,旣有筵敎,載在日記,而日昨諸臺,未詳頃年定式,相繼引避,所當還爲出給,而其避辭中,亦有他引嫌之端,故不爲出給矣,此後則更爲申明定式,可也。
趙泰億,以都摠府意啓曰,副摠管金百祿,以訓鍊院兼都正,禮曹褒貶磨勘事,進去之意,敢啓。傳曰,知道。
又啓曰,明日專經文臣殿講時,命官,何大臣進去乎?敢稟。傳〈曰〉,徐判府事進去。
判敦寧府事閔鎭厚,以加土事受由,今方下去驪州地,所授守禦使密符,不敢仍佩以去,請還納,何以爲之?敢稟。傳曰,仍佩往來。
又以兵曹意啓曰,今四月十一日,賓廳武臣武經七書講書日次,而文臣殿講相値,不得爲之之意,敢啓。傳曰,知道。
以黃海監司李彦經辭職上疏,傳于趙泰億曰,此上疏,還爲下送。
趙泰億,以兵曹言啓曰,今四月初十日,御營廳吹旗手洪禹載稱名人,自丹鳳門入來,差備門外擊錚,極爲駭愕,令攸司囚禁治罪,同門守門將李元培,常時不能禁斷雜人,以致闌入,亦難免其責,推考,何如?傳曰,允。
平安監司以永柔居兵營軍李太周·女太禮等三人燒死事狀啓。傳于韓配夏曰,燒死人等,令本道恤典擧行。
趙泰億,以禮曹意啓曰,卽接弘文館·藝文館·春秋館·承文院·東南關王廟所報,則弘文館·藝文館·春秋館官員等,自壬午年秋冬等,至戊子年春夏等,承文院官員等戊子年春夏等,東南關王廟守直官等丙戌年秋冬等,及丁亥年春夏秋冬等褒貶,當爲磨勘,而其時官員,或遷轉,或陞資,不得磨勘,自本曹具由入啓蕩滌云矣,敢啓。傳曰,知道。
又以禮曹意啓曰,今此專經文臣殿講書啓時,校書館副正字金國礪以病親呈辭下鄕之故,書啓中以此懸頉矣。今朝始爲入來云,使之一體應講,而原書啓中,付標以入之意,敢啓。傳曰,知道。
又以禮曹意啓曰,今正月十五日大臣·備局堂上引見入侍時,司諫李觀命所啓,繼絶,人倫之大,而喪紀,禮制之重也,於此一有所乖,則人道亂而風俗壞,可不懼哉?故判敦寧權是經在世之時,爲其無子,取族人子爲子,未幾而死,則取諸孫行,以爲繼子之後,而又取繼子之弟,爲第二養子,及是經喪出之後,繼孫及養子,皆服衰服,倫禮之乖悖,莫此爲甚,請令禮官稟旨釐改,以正風化。上曰,令該曹稟處事,命下矣。凡人無後,則以同宗近屬,許立其後,而立後之法,只繼絶而已。一人之繼子,至於二人,有違常例,而今此權是經家事,則以其前後呈本曹立案文書見之,則其所立後,蓋有委折,其立子立孫之先後,與臺啓差異。壬子年,以相華爲其養子,無後身死之後,遠近族人中,無他行序之可以爲孫者,不得已以兄亡弟及之例。庚申,又取相華之弟相勛,立爲第二養子,而其後相勛,又無嗣續,宗祀將絶,年久後,始得族孫中一人,立後繼絶。而揆諸先後次序,宜先立長子之後,故先繼相華之後者,亦其事勢人情之不得已者也。旣已爲相華繼絶傳重,則第二養子相勛,自不得爲繼絶之人,而本生父母已死之後,不得歸宗,禮意有在。且於受敎,有立嗣後生親子,則繼後子奉祀,而毋得紛紜罷繼之文,雖以情理言之,稱父稱子,三十年之久,而再服三年之喪,則遽罷其養,亦甚難處。且有鄭台一·健一近事之可據,而父子定倫,所關甚重,且係變禮,以臣等孤陋之見,不敢斷定,議大臣稟處,何如?傳曰,允。
又以禮曹言啓曰,本曹郞廳及所屬各司官員等,去戊子年秋冬等褒貶,本曹堂上有故,限內不得磨勘,所屬中觀象監·內醫院·東南關王廟官員等,去戊子年春夏等褒貶,各其司提調·堂上有故,亦不得磨勘矣。今始一體等第以入,而成均館·校書館·社稷署·宗廟署·奉常寺·東西活人署官員等,去戊子年秋冬等褒貶,各其司提調·堂上有故,不得一時磨勘之意,敢啓。傳曰,知道。
執義李正臣啓曰,臣於日昨太廟親享時,見差執事,而及至摘奸之際,與諸執事一齊進參矣,追聞物議,則以臺官與庶官自別,一例趨拜,大段失着爲言,竊不勝瞿然之至。夫承傳史官之奉命摘奸也,諸執事之一竝趨拜,乃所以敬君命也,雖臺閣之臣,旣已見差於祭官,則不自區別,隨衆參拜,未見其壞損事體,而兩司多官,旣以此竝皆引避,則臣安得獨自晏然苟冒於臺端乎?請命遞斥臣職。答曰,凡親祭時,臺諫之見差執事者,摘奸時,一體參拜,明有筵敎,則日昨諸臺,謂有物議,混然引避,必未詳頃年定式而然也。爾無可嫌之事,勿辭,勿爲退待。
領議政崔錫鼎疏曰,伏以,臣於頃者,伏蒙特遣知申,敦諭聖旨,恩眷彌重,禮遇夐絶,而情迹益蹙,不敢趨承,私心震悚,無以自容。方擬更治章牘,申籲嚴聽矣,適會誤食河魚,被傷甚重,輾轉失治,淹延時日,乃煩御醫之臨視,繼有珍劑之隨頒,惶感一倍,不知死所。噫,臣之宜遞已久,而寵靈荐加,職名尙在,臲卼怔營,如坐針氈,湖儒繼起之疏,儒門辨誣之章,騈出於斯際,欲與之隨條對辨,則臣亦疲於應接矣。安太奭疏,則遣辭駭悖,有不足相較,且其所列諸條,前已略有辨論,而至於或問中,語句贅剩,承接齟齬云者,特論孝經章段之亂脫,竊取於考亭刊誤之旨,而今乃不考其實,一反主意,以譏切朱子爲言,良可異也。李挺英疏,則旣以爲酬答於類禮之問,而又疑講確之虛罔。噫,答問非一,簡尺猶存,而爲言如此,亦何意也?此外可辨者亦多,而不惟病昏難悉,抑不欲費辭也。昨者太廟親享,百僚駿奔,而身委狀玆,迹困侵詆,忝在大僚在未克趨陪,義分虧缺,伏深悸恐,區區情地,決無冒昧復出之理,而虛帶曠久,尙稽準許,微臣癏官慢命之罪,卽不暇論,豈不有傷於朝家事體乎?伏乞聖明,申加鑑燭,亟賜鐫遞,以謝人言,以幸國事。臣方連章祈免,廩祿輸送之命,有不敢承受,亦令還寢,以安私義,不勝幸甚。答曰,省疏具悉卿懇。頃者聞卿所患不輕,慮念殊深,勿藥有喜,欣幸曷已?京儒鄕生,換面迭出,恣意侵詆,遣辭駭悖,而挺英之疏,至以作書屢抵,歸之虛罔,尤何異也?玆事予已洞燭,累次開示,則卿之連章控免,不唯太過,抑有損於事體也。至於薄廩,不宜固辭,卿其安心領受,卽起視事,勉副予日夕虛佇之望,傳于趙泰億曰,此批答,使偕來史官傳諭。
左尹李萬元疏曰,伏以,臣以無能,猥恃寵靈,歷試內外,前後非一,而塵露罔補,玷曠貽刺,臣雖不言,則哲之明,何所不燭也?加以蒲柳望秋,衰朽已極,丘壑是甘,需世非念,屛伏田野,已決終老之計,餘外毫寸,不留意望之間,迺者京兆佐貳之命,又及蔑效之臣,臣驚惶震駴,靡所容措。噫,榮遍醜窮,恒人大情,犬馬戀主,又是常性,況無狀如臣,最蒙恩遇,從前華袞之褒,拔擢之寵,至今思之,糜粉猶輕,豈敢偃蹇盤桓,以自速逋慢之誅哉?第臣近年以來,年衰病痼,精力已亡,神竭而或忘前而失後,肢痿而輒不良於步趨,一身徒存,百骸俱病,今雖擔舁殘軀,致之京輦,不過以行屍走肉,空蝗梁黍而已,尙何望陳力就列,效其尺寸也哉?臣迹阻朝端,歲月滋久,係戀之私,誠不自勝。頃年郡邑之赴,蓋欲仰瞻天陛,圖報萬一之計,而今不幸,疾病纏綿,便作廢人,除命之下,末由趨承,遙望宸極,但有涕淚。凡情迹難安者,陳章乞免,例也,而今臣舍情而言病者,實出肝要,不遑及此也。伏乞聖慈,曲加諒察,特命削臣朝籍,俾得安意調息,以卒餘年,實天地生成之大德也,臣無任祈懇之至。答曰,省疏具悉。卿其勿辭,從速上來察職。
右承旨任舜元疏曰,伏以臣,四朔供劇,精力殆盡,舊恙新痾,日漸沈痼,而適當太廟親祭之時,忝在邇列,不敢言病,忍死趨參於陪從之列,新舊症形,一時交侵,以致感傷非細。昨日還家之後,移時戰掉,昏倒不省,急施藥物,僅得少定,而外寒乍止,內熱旋劇,頭顱如碎,肢節若刺,加以頑痰作孼,嘔氣大作,勺水不得下咽,終夜不得交睫,宛轉狀席,若將垂絶者,數矣。顧此症狀,非一朝偶感之比,實由於積勞爲祟,源委已深而發,則旬月之間,無望回甦,明日文臣殿講時,旣受點當進,而病情如右,斷無自力之勢。若不趁卽遞職,則難免窘迫之患,而出納重地,亦不容緣臣而久曠,玆敢疾聲哀籲於天地父母之前。伏乞聖慈,俯垂諒察,亟賜鐫改,俾得專意調治,以尋生路,千萬幸甚。答曰,省疏具悉。爾其勿辭,調理察職。以上燼餘
上在昌德宮。停常參·經筵。
下直,加平郡守李基漢,江東縣監李奎禎,義城縣令趙錫命。
卯時,黑雲一道如氣,起自南方,直指東方,長十餘丈,廣尺許,良久乃減。巳時午時,日暈。
趙泰億啓曰,明日常參·經筵,取稟。傳曰,只晝講。
又啓曰,來十五日,儒生殿講日次,而國忌正日相値,頉稟。傳曰,十六日,親臨爲之。
又啓曰,執義李正臣再啓煩瀆,退待物論矣。傳曰,知道。
又啓曰,吏曹郞廳來言,臺諫有闕,政事何以爲之?取稟。傳曰,明日爲之。
李世維,以都摠府言啓曰,今日入直軍士,當爲中日習射,而文臣殿講相値,不得爲之之意,敢啓。傳曰,知道。
徐命淵病,代以嚴慶遂爲假注書。
傳于趙泰億曰,居首典籍梁禹甸,半熟馬一匹賜給。
趙泰億啓曰,兩司多官,相繼引避退待,而大司憲權尙夏,大司諫林濩,掌令柳鳳徵竝在外,持平韓配周受由在外,正言徐命遇未署經,處置歸於玉堂,而校理吳命恒,副校理沈壽賢,副修撰權詹竝皆引嫌陳疏,無他處置之人,新除授修撰李明浚卽爲牌招,使之處置,何如?傳曰,允。
又以兵曹言啓曰,卽者一所巡廳書員來告曰,巡將金演今日受點矣,脚部灸瘡重發,浮大肆毒,赤線直亘,末由運步,萬無入來受牌之勢云,不得已原單子中,改付標以入之意,敢啓。傳曰,知道。
又以兵曹意啓曰,卽接五衛將廳牒呈,則五衛將兪世謙受由下鄕,過限未上來云,今姑改差,何如?傳曰,允。
又以侍講院意啓曰,本院書冊,實爲書筵進講而備置,則其事體不輕而重也,皎然矣。近來或有私自借去,而久不還送者,或有趁未推尋,而仍爲閪失者,事之未安,莫此爲甚。自今以後,另加嚴禁,大小冊子,俾不得出送闕門,以杜此弊,何如?傳曰,允。
又啓曰,兩司多官,引避累日,尙未處置,事甚未安。持平韓配周上來陳疏,旣已承批,待明朝牌招,以爲處置之地,何如?傳曰,允。
又以兵曹意啓曰,卽接南道監役官牒報,則南小門西邊九嶷峯禁衛營所據處,體城五間許頹落云。令繕工監,爲先把子圍排,多定軍士守直,而亦令該營,急速修築之意,分付,何如?傳曰,允。
執義李正臣啓曰,臣於昨日,以摘奸時拜禮事,有所自列,而及承聖批,始知有定式,矇然不察,已極惶愧,而繼而有勿爲退待之敎,則諸臺避辭,臣當處置,而第臣與諸臺所引之嫌,均是一串事,則揆以臺例,決無參涉之理。昨畏煩瀆之誅,泯默而退,今始來避,尤增悚惕,旣不能處置,則實無因仍苟冒之理,請命遞斥臣職。答曰,勿辭,退待物論。
副校理沈壽賢,副修撰權詹聯名疏曰,伏以,日昨太廟擧動時,臣等忝在侍臣之列,進詣作門外,則引儀及禮都監書吏,如例先到,臣等循次立馬,待其傳呼下馬,而舍馬步入矣。伏承聖敎切峻,旣下察推之命,又有該吏囚治之敎,臣等矇然之失,無所逃罪,悸恐震惕,罔知攸措,旣被問備,則疏章控免,亦有所不敢,方切悚恧之至矣。卽者兩司諸臣,以此引避,處置歸於本館,而以臣等情勢,決無參涉之理,其何可因仍苟冒乎?伏乞聖明,亟賜鐫遞臣等之職,以肅朝綱,以安私分,不勝幸甚。答曰,省疏具悉。爾等勿辭察職。
知中樞府事崔奎瑞疏曰,伏以臣,不孝無狀,奄失所恃,三年隙駟,喪制甫訖,西樞新命,旋卽下降,寵榮如昨,而人事異昔,臣仰戴洪恩之罔極,繼以私心之摧咽,泣涕汪汪,移旬易月,而猶不能自抑也。仍念臣雖蒙聖朝孝理之恩,得以保守親側,終其天年,而若論負犯,萬死尙有餘辜,揆以邦憲,豈可終於幸免,而偃息於田廬之間哉?終喪之後,卽擬就伏司敗,以俟執法之一勘,而多年宿疾,傷於草土之餘,目今氣血耗盡,轉動須人,僵臥狀席,直是未冷之一屍。雖欲起身,萬無自力之勢,而匪意恩除,又及於此際,冥頑不滅,縷息猶存,未贖旣往之愆,更添罔赦之罪,臣誠無地措身,唯願速就溘然而已。臣之情理,其亦罪矣,玆不得不席藁私次,封疏縣道,而精神迷瞀,不能構數行文字,聞命已久,今始自列,其罪尤大。伏乞聖明,將臣罪狀,亟付攸司,俾得勘治,則庶幾國綱稍振,私分少安,臣不勝大願,答曰,省疏具悉。卿其安心勿辭,從速上來行公。
校理吳命恒疏曰,伏以臣,濫蒙恩造,叨塵法從,淸廟陪鑾,有事爲榮,而臣新進疎迂,觸事憒憒,冒雨䕺沓之中,隨衆奔騖,徒信下吏之傳言,唯知作門之爲限矣。乃以直入洞口,致勤責諭之敎,問備罰輕,震悚冞切。今者臺省諸臣,俱以玆事引避,處置歸於本館,臣以同罪之人,理難參涉於立落之際,而至於內摘奸時,拜禮一款,其時正言李廷濟,以當參與否,有所疑難,臣以近例,曾無不參之事,似當隨他進拜爲答矣。今其自劾之啓,所引傍人,卽指臣而言也,臣於是,亦何敢可否於其間乎?以此以彼,決不宜抗顔冒居於榮次。伏乞聖慈,亟遞臣職,以安私分,仍命有司,勘臣罪犯,以肅朝綱,千萬幸甚。答曰,省疏具悉。爾其勿辭察職。
忠州幼學朴輝山等疏曰,伏以,得賢而共理,用賢以自助,實有國之所同願,今昔之所同欲,而歷觀前史,抱道而終於不試,不遇而老死巖穴者,一何滔滔耶?臣等平居,竊嘗慨然於斯,相與究其所由,斯誠有二者之弊,或謂國之治亂,時之隆替,不甚關於賢者之用捨,不肯盡其求賢之實,或有縻之以高位,施之以虛禮,以爲羅致之具,而不肯盡其用賢之誠,此天下後世之所共歎惜者也。惟我聖上,超然遠覽,深戒于是,前後之所以禮待儒賢者,靡不用極,則其知之可謂審矣,信之可謂篤矣,而況乃者金甌之卜,歸於山野,蒲璧之禮,繼以頻煩,朝野相慶,善類吐氣,則我聖上得賢之實,用賢之誠,誠前史之所罕有,而千古之所罕匹。向所謂高位以縻,虛禮以施,又不足致慮於今日,則臣等固無容議缺一行半滄海之奔決,狂瀾怒濤,莫可隄防,危機敗症,救藥無術。此時彌綸之任,弘濟之責,若捨儒相,則更無其人,聖上之虛佇,可謂極矣,朝野之想望,亦云至矣。然而弓旌之招,屢下於山樊,而遜避之辭,輒形於章牘,上自搢紳,下至縫掖,莫不咨嗟抑鬱,咸以介石之操難回,眞儒之效不白,爲懣然遲之耳。噫,尹拯道德之純粹,學問之精博,不但聖明之審知而篤信而已,前後章甫之所以稱道於疏牘者,不啻屢矣。以臣等之蒙學,何敢更有所陳白,而然君子明理之學,初非爲潔身之計。蓋將有斯世之志,而惟尹拯,則安貧守道,不改陋巷之樂,秉志遵道,永絶簪組之念,沖謙退遜,乃其素履,故固守私義,不卽幡然者,亦君子難進之義也。伏見下拯之批,竝皆掃去煩文,示以衷素,至於平生不識面之敎而極矣,又命喉司之臣,諭以至意,繼遣銀臺之長,申復聖旨,恩禮之融厚,契合之昭融,誠千載一時也。殿下誠能益勉緇衣之誠,冞篤側席之念,使夙宵窹寐之思,常若在於荒野之外,衡門之下,寵命已摯矣,而猶曰吾之誠意,或有所未孚歟?恩禮已勤矣,而猶曰予之誠禮,猶有所未盡歟?使感通之妙,脗符於招延之際,藹然之意,呈露於事爲之先,則拯所講之學,自非果於忘世者,亦豈必牢關固拒,終守肥遯之志哉?嗚呼,使拯處於一鄕,則其觀感之效,不過勸誘後進,以淑來學,豈若致之於朝端,待之以賓師,上可以啓沃君心,中可以輔翼春宮,下可以鎭安世道耶?況拯大耋之年,精力尙旺,安輿就途,自足造朝,惟在聖上,益盡誠禮,無使有權輿不勝之歎,此臣等之所以仰贊於萬一者也。臣等俱以樸樕之性,久沐菁莪之化,惟其憂國之誠,炳然如丹,慕賢之心,根於性情,而又近於儒相所居之地,其慕仰之誠,有不能自已,玆敢相率裹足,齊聲仰籲於黈纊之下。伏乞聖明,恕其僭妄,而留神澄省焉。答曰,省疏具悉。大老之造朝,予方日夕企俟矣。多士之疏,寔出慕賢,而辭意懇至,深用嘉尙。予當益篤緇衣之誠,期回若浼之志焉。
持平韓配周疏曰,伏以臣,獲蒙恩暇,歸省先壟,適緣賤疾猝谻,縣道封章,冀蒙恩遞矣。聖明,不諒病重實狀,至有從速上來之敎,寸寸前進,今始入城,而旬月之內,決難行公。伏乞聖慈,亟賜遞改,仍治臣罪,不勝幸甚。臣於乞免之章,不宜贅陳他說,區區愚忱,有不能自已,敢以沿路所見,仰陳於宸嚴之下,惟聖明裁察焉。上年年事之凶歉,八路同然,哀我民生,擧將塡壑,幸賴我聖上特推如傷之澤,曲軫賙賑之方,使我赤子,得免餓殍之患,此甚大惠也。雖然,蔀屋之下,尙有頷顑之色,而朝家賑濟之政,只限以麥秋,麥事登稔,則雖不設賑,固無傷也,而今年兩麥已判失稔,以臣歷路所見,言之,畿內則春牟雖云茂盛,而猶不及於常年。至於三南,則只種宿麥,而前冬無雪,幾盡凍死,略干立苗者,又復枯黃於春霖,魯野之無麥,不幸近之,而鄒民之散四,勢所必至,言念及此,寧不愍然?以臣愚見,莫如移轉他道穀物,輸之三南,以爲麥後賑救之資,此第一急務也。且念民間遑遑之日,又復徵捧麥糴,則民不聊生,必將流離顚連,爲民父母,而豈忍恝視,而不之恤耶?亦宜另加軫念,兩麥還上,一竝停捧,秋熟之後,以租代捧,則亦可紓齊民燃眉之急,伏願聖上留念焉。答曰,省疏具悉。疏辭令廟堂稟處,爾其勿辭察職。以上燼餘
上在昌德宮。停常參,只晝講。
下直,金川郡守閔聖得,永平縣令李衡輔,丑山萬戶李萬吉。
趙泰億啓曰,明日常參·經筵,取稟。傳曰,只晝講。
李世維啓曰,近日廳中,位甚不齊,出納之地,事多苟簡。右承旨遞差代,今日政差出,待下批,卽爲牌招察任,何如?傳曰,允。
趙泰億,以侍講院言啓曰,書筵侍講事體緊重,而輔德宋儒龍承召入城,已至多日,尙未出肅,卽爲牌招察任,何如?傳曰,允。
有政。吏批,行判書趙相愚進,參判李廷謙進,參議權尙游在外,同副承旨趙泰億進。
吏批啓曰,掌樂僉正沈廷輔呈狀內,所患腰脇之痛,近來轉劇,轉側須人,臥坐起立,不得運動。本院雖曰閑局,二六之坐,俱未進參,斯速遞改之意,屢度呈狀,而尙不聽許,今聞病情轉苦,有難强出云,改差何如?傳曰,允。
以韓祉爲正言,金始煥爲修撰,李澤爲副修撰,洪禹瑞爲副校理,鄭復先爲平壤庶尹,李以泰爲永禧殿參奉,金斗璧爲靖陵參奉,崔星瑞爲司饔直長,延礽君爲司饔都提調,李畬爲奉常都提調。申靖夏檢閱單付,吉慶祖成均學錄單付。金致龍爲右承旨,李熊徵爲掌令,權詹爲司諫,李縡爲獻納,金東弼爲持平,邊是泰爲慶源府使,愼惟益爲忠淸都事,李商雨爲濟州敎授。
兵批,行判書李寅燁進,參判姜銑進,參議李壄病,參知趙榮老病,右副承旨李世維進。
兵批啓曰,閫帥臣父年七十人,依侍從臣父例,抄啓稟旨事,已有定奪矣,前單書入之意,敢啓。傳曰,加資。又啓曰,前司果金鼎鉉·劉善泰·李相益·愼榮植,及第徐賢益,軍官柳萬澄等,或惡虎捉得,或活人拯穀,或賊人執捕之功,俱有加資之命,而金鼎鉉·劉善泰·李相益·愼榮植·徐賢益等,未資窮未準職。柳萬澄,係是閑良,何以爲之?敢稟。傳曰,竝特爲加資。
鄭箕齊爲礪山營將,李碩寬爲全羅右水使,李徵休爲訓鍊主簿,李一舟爲五衛將,李基福爲部將,元世標爲德積萬戶,李世震爲波知權管。元德夏·李世祥·李壽萬·洪重夏·李文稷·金景燁付副護軍,李世瑾付副司果。前僉使崔崙今加折衝,賞加。宣沙浦僉使尹,老江僉使韓必榮,相換。
韓配夏啓曰,今日政,新除授承旨,牌招察任事,命下矣。今已日暮,待明日牌招之意,敢啓。傳曰,知道。
趙泰億,以弘文館言啓曰,新除授副校理洪禹瑞,時在京畿安山地,副修撰李澤,時在長湍地,經筵入番事緊,竝命斯速乘馹上來,下諭,而修撰金始煥卽爲牌招察任,何如?傳曰,允。
以修撰金始煥牌不進罷職傳旨,傳于趙泰億曰,推考傳旨捧入。
趙泰億,以禮曹言啓曰,今四月十六日親臨儒生殿講時節目,當爲磨鍊,而處所定以何殿乎?敢稟。傳曰,宣政殿親臨,可也。
又以左邊捕盜廳言啓曰,去夜初更量,四牌軍官郭千重進告內,軍士玄伊,犯夜人跟捕之際,被打於無賴輩,頭部破傷,流血狼藉,死生可慮,爲先來告云,故邏卒毆打人等,更往窺捕之意,分付矣。今日早朝,犯夜人金泰徵·老未及別監白世長等,執捉以來矣,推問於各人,則大抵,別監白世長出往郊外,昨日當還,娼女玉氷,爲郊迎世長次,備持酒肴,與其班奴老未,往饋於東小門外,竝與世長作伴者數人,偕進之際,行到板廛屛門近處,人定已打。玉氷·班奴老未,逢着邏卒,欲爲隱避,走入隣家,則邏卒,跟到犯夜人走入之家,搜捕之際,別監白世長,怒於邏卒之不聽渠言,與其作伴者兩人,竝爲毆打,頭部破傷,流血狼藉。世長作伴人,則恐其生事,先爲逃走,而只留世長,彌縫之際,禁衛營巡邏軍士,目見邏卒,被打於犯夜人之狀,而仍爲執捉,移給於當牌軍官處矣。都下犯禁之至嚴,不但爲窺捕盜賊而已,乃所以禁奸細,則法不可不重,而紀綱解弛,人不畏忌,毆打邏卒,不少顧藉,事之寒心,無過於此,而別監白世長作伴之人,初以其同生守長,外四寸林時俊,現告矣。至於再問,則猝變前說,或稱六寸趙謹行云,而終不直告,事當嚴問得情,而旣非盜賊,則自本廳推覈,事體未安,移送法曹,嚴加究覈,其作伴者,一體依律定罪,何如?傳曰,允。
答判府事李濡箚曰,省疏具悉卿懇。有疾未參,別無所傷。卿其安心勿辭,亦勿待罪,從容善攝。仍傳曰,遣史官傳諭。
答江原監司李台佐疏曰,省疏具悉。意外侵斥,不必爲嫌。卿其勿辭,從速察職。
持平韓配周啓曰,車莫男事,崔元立事,措語竝見上竝引嫌而退,隨衆參拜,雖有定式,到橋下馬,未免失儀,參拜一款,旣無異同,嫌難處置,其勢固然。請執義李正臣出仕,司諫李頤晩,獻納李翊漢,掌令南相夏,持平安時相竝命遞差。答曰,不允。處置事,依啓。
行判中樞府事李濡箚曰,伏以臣,狗馬賤疾,輾轉添谻,太廟親享之日,旣未趨參於將事之列,還宮之後,又闕起居之禮,委頓昏憒之中,陳章請譴,亦不能自力,分義虧缺,罪戾增深,臣病情發於積痼。日者冒昧呼籲,蓋出於萬不獲已,而聖度寬其猥越之誅,反加愍念,遣醫論視,繼賜珍劑,自惟垂死之喘,乃蒙恩數至此,臣誠感泣銘鏤,不知所以圖報也。賴天地生成之德,庶幾得而回甦,而調治多日,諸症一向沈篤,恐無復起爲人之望矣,玆敢更暴危懇。伏乞聖慈,先治臣前後闕禮之罪,仍遞臣所帶諸任,俾得安意就盡,不勝幸甚。取進止。批答見上
江原監司李台佐疏曰,伏以臣,頃伏見承文副正字洪錫輔疏本,以其家舍事,有所辨明,而侵斥臣身,亦無所不至,此誠臣之自取,駟不及舌,實不勝其慙悔也。臣於昨冬,適遇兵曹判書李寅燁於禁中,臣以副提學趙泰耉陳達具基事,誠得論事之體,而未蒙開允,此固有歉於聖德,若或登筵,欲一陳白。寅燁曰,吾亦於其時,同入筵席,而未詳顚末,不得繼陳,至今爲恨,仍以爲,王子第宅,若定於具家,則事體旣甚未安,功役亦將浩大,自朝家,無寧就舊宮第中可買者買給,則此似爲省費除弊之一道矣。臣於語次之間,偶以昔年所聞於東平尉鄭載崙者,果有所言及矣,厥後錫輔,來問委折於臣,臣又以其所聞者,言之。錫輔曰,君之所傳,與吾聞於都尉者,語句稍異,可訝云云,而臣之此言,本非虛妄創出,今於載崙之疏,可見,至於錫輔所謂他日,載崙所謂異時,自是一意,而他日二字,臣未曾聽得,豈載崙對臣提說,有所欠詳歟?抑臣聞之,而未能記認歟?缺一行半至達於筵席,則此爲題外猥之言,臣何敢覼縷陳辯,以重瀆淸嚴之聽哉?凡此說話,不過私室間泛然酬酢之語,則年久之後,彼此傳說之際,固難保其一無差殊,而緣臣泛率,全眛守甁之訓,致有咋舌之悔,此實臣罪。今錫輔,若以不加思量,不愼樞機,責臣則臣固無辭自解,而乃反不諒本心之無他,至以梯媒居間等說,被之以不韙之目,又擧人父之姓名於詆罵辨爭之間,此何道理也?錫輔,卽臣七寸姪也,如使臣平日言行,有以孚信於一家間,則雖或有一時言語之失,其所以疑怒操切,豈若是之甚哉?臣誠自反,愧恨之不暇,顧何敢尤人乎?以此情迹,決不可仍居方嶽之任,以貽搢紳之羞,而爲檢重事,出巡諸邑,昨纔還次,今始露章自列,一疏陳暴,亦且後時,臣罪尤大。伏乞聖慈,亟削臣職,仍治臣罪,以謝人言,以安私分,不勝幸甚。批答見上
午時,上御宣政殿。晝講。入侍,知事趙相愚,特進官尹就商,參贊官趙泰億,侍講官吳命恒,檢討官權詹,假注書嚴慶遂,記事官吳命禧·洪啓迪,武臣朴泰圭。上讀春秋集傳十八卷前受音,自鄭罕達帥師,止西狩獲麟一遍訖。吳命恒進讀禮記初編,自序文,止禮主其減。命恒曰,禮記句節,每於日字,輒懸吐,而他書則連下文以讀,今亦依他書,勿爲懸吐爲便,臣議於領相,亦云不必盡從本吐矣。上曰,他書則皆無吐,連下文讀之,好矣。命恒曰,禮記紙頭,皆書吐,而此本則乃鑄字板,故無書吐矣。於樂不極之吐,禮記則懸以伊羅,小學則懸以伊尼羅,小學吐,較似明暢,故從小學吐以讀耳。上曰,見本板禮記,則此吐果如小學,有異矣,而小學吐頗暢,以此讀之,好矣。命恒曰,若夫二字,宜刪去者,而旣書在行上,故從本文讀之矣。又曰,麤音鄒,而考字彙,與粗同音,此音宜作粗,似從粗音讀之矣。上讀禮記新受音一遍,而只讀大文。命恒,進文義曰,此大文毋不敬,爲曲禮之首,敬卽綱領,敬則容貌端儼,言辭安定之效,至於安民,眞德秀以爲,聖賢之遺言,是矣。論語,子路問君子。子曰,修己以敬。曰如斯而已乎?曰修己以安人。曰如斯而已乎?曰修己以安百姓,堯·舜其猶病諸,與此文義相符,而堯·舜病諸,則實爲聖人之極功。表記,君子莊敬日强,安肆日偸。程子以爲,人情纔檢束,則日就規矩,纔放肆,則日就曠蕩,學者猶然,況人君,處宮梱之邃,極富貴之幸,倘非以莊敬自持,而凜然肅然,如對神明,如臨師保,則其不留於放蕩者幾希。故先儒謂莊敬日强,則毅然以進德修業自任,視天下之善,無不可爲,雖天行健,亦思企及。故中庸曰,篤恭而天下平。註以爲,一於恭敬,則天地自位,萬物自育,氣無不和,萬靈畢至,聰明睿知,皆由此出。惟聖明,深體此首章而力行之,則國家幸甚。上曰,當服膺焉。權詹曰,安民,卽敬之效也。中庸修道之謂敎,與此同意,此豈但學者之功夫?抑人君本諸一心,以及萬民之事他,命恒曰,愛而知其惡,憎而知其善,此與大學第八章,好而知其惡,惡而知其美,同意,而大學結之曰,天下鮮矣,鮮者難辭,此工夫之難處。蓋人情所易偏者,莫甚於好惡,好而加慘,雖惡易蔽,惡而墜淵,雖善莫察,凡人猶然,況人君,作威作福,與奪惟意?尤當於此等處,審察而痛祛之,苟能好而知惡,惡而知美,爲善者勉,而爲惡者有所忌。第好惡有本,曾傳所謂好善如好好色,惡惡如惡惡臭。蓋言自修之功也。知爲善以去惡,皆務決去,而求必得之。自家身心上,好惡分明,則人慾淨盡,天理流行,烱然至公至明,不眩善惡之分,自無偏係之私。殿下於此等處留意,則可得是非之正,而無好惡之偏矣。上曰,然。命恒曰,不辭費註云,言者煩則其聽者厭。易義曰,吉人之辭寡,躁人之辭多。論語曰,訥於言而敏於行。言語當寡當訥,但人君聽之道,則言雖多,不當厭聞。人臣所欲言者雖多,及至上前,太半不敢陳達,缺二行不當示一毫厭聞之色,訑訑之聲音顔色,將至拒人於千里之外矣。此等處,伏望反而思之,群下之言雖煩,而勿厭聽焉。上曰,所言良是,當留意焉。詹曰,疑事勿質,而近來因記注間難明之事,互相爭論,亦異於勿質之義矣。命恒曰,坐如尸,坐時敬也。立如齋,立時敬也,一坐一立,必主於敬,此註亦云,雖不齋,亦當如祭前之齋,若祭時齋,一於肅敬,無有怠肆然。論語曰,禘自旣灌而往,吾不欲觀。魯禘旣灌,已失肅敬之禮,故夫子歎之。臣纔陪祀太廟,殿下興俯薦祼之際,退立板位之時,肅然莊敬,至於天明日出,而終未見一分怠意,殿下肅敬之禮,孰不欽仰?第朱子敬齋箴曰,承事如祭,未知殿下,於幽獨得肆之地,酬酢萬務之際,果能如太廟將事肅敬之心乎?伏願深加聖意,必以承事如祭,爲心焉。上曰,所達誠是。當各別加意焉。
詹進曰,嶺南素稱人材府庫,卽今雖未知其果爲者,昔而至於以科目出身者,其數亦多,而以其居在遐鄕,不曾干進之故,銓曹亦未能詳知,政目間備擬者甚尠,殊非振淹滯之道,而似有乖於不遐遺之義,申飭銓曹,使之收用,似爲得宜矣。上曰,所達誠是矣。吏判今方入侍,使之收用,俾無淹滯之弊,可也。出擧條詹又曰,先正臣李滉道德學問,爲國朝之儒宗,而子孫比甚零替,奉祀孫郡守李杲,身故之後,則無冠冕之人,士論皆爲嗟惜。其在聖朝崇儒重道之日,誠爲欠闕之事,而主祀之人,則方在喪制中,若於諸孫中,擇其可合者,除以相當之職,則恐有合於激勸敦尙之道,故敢此仰達。上曰,儒臣所達誠好,令該曹依此爲之,可也。
相愚進伏,上曰,卿方兼判金吾矣,姜以徵事,何如?相愚曰,以徵,私受書於林泓,密傳於溥,實爲可疑之端。書中,若只通其父母安否,則猶或可也,反以必死之言,及於書中,參以人情,似無此理。其中間弄奸之迹,的然可知,而嚴刑今至十五次,而一向牢諱,情狀雖極絶痛,而法杖之外,無他取服之道,缺十餘字上曰,傳書之由,渠若自首,則當爲貸懸,而不卽直告,一向牢諱,其故何也?相愚曰,鞫獄傳書,乃是一罪,旣有貸死之敎,則在渠求生之計,宜卽吐實,而每當加刑之際,先以上敎宣示,終始諱不直告,臣亦不知其所以也。上曰,渠旣知貸死之敎,而終不吐實,未知獄情之如何,所以有此問也。相愚曰,林泓三年在囚,以其傳書於溥之故也。書中所言,實是死罪之語,豈以死罪,相爲通謀之理乎?臣待罪金吾後,與僚席,言及其冤狀,以獄體重大,不敢遽達矣。泰億曰,自上下問,只欲知以徵不卽吐實之由耳。上曰,承旨·儒臣,各陳所見。泰億曰,臣不能詳知其前後獄情,而旣有直告免死之敎,則渠宜卽承款,尙今隱諱者,誠可怪也。上曰,旣已傳敎之後,尙不吐實,此是人情之外也。以以徵之故,林泓輩四年滯獄,亦不可不念。泰億曰,鞫獄傳札,旣涉綢繆之迹,而以其不卽承款之故,致疑於獄情,而有所恕,未知如何也?上曰,當初判付後,謂卽直告,至今未承款,實所不意者也。相愚曰,自上慮或有冤枉之端,欽恤之敎及此,大哉之德,亦可見矣。泰億曰,以徵加刑之時,若以指示生道之後,爾何不直告之意,更爲開諭嚴問,則未知何如?上曰,林泓·金益光,滯囚之久,已過四載,而前頭結末,又無其期也。上曰,儒臣亦陳所見。命恒曰,此重獄也,何可以渠之不服,輕加原釋乎?泰億曰,上敎非出於欲爲原釋,只欲知獄情之如何耳。命恒曰,執法之論,仍爲訊問之外,無他道理矣。泰億曰,以今日下敎,更爲嚴問,諭以告則生,不服則死之意,似爲得宜矣。詹曰,臣連在外,不得見文案,而但前後聖敎,蓋出於寧失不經之意也,以徵,與村民迷劣者,有異,豈不知傳書之罪,爲必死之科,而猶且犯之,則雖使直告,豈有輕易自服乎?此與閔時俊事,相同,時俊畢竟猶不承款,則以徵,亦必無取服之理,不如各別分付,嚴刑以問之耳。上曰,須以此下敎,入於問目中,刑推時,更爲窮問爲當。相愚曰,當以前後上敎,刑推時,申飭更問矣。命恒曰,凡獄事,急治則取服易,而久則生奸,故至今未取服,由於延拖矣。相愚曰,缺半行餘連因僚席未備,或因有故,不得頻頻開坐,雖緣事勢之使然,而臣當以聖敎,言于同僚,卽爲奉行耳。命恒曰,不但禁府·刑曹及外方刑獄之玩愒,未有如近日,此亦關係紀綱,宜有申飭之道矣。上曰,然矣。相愚曰,儒臣所達,出於策勵之意,而自上亦慮滯囚,有此下敎矣,不但京獄如此,外方亦多滯獄之弊,此甚可悶矣。
相愚曰,臣以本曹事敢達,近日玉堂新錄,行公者絶小,罷散及褒貶居中居下解由未出者,亦多至十餘人,擬望之際,每患苟簡,宜有變通之道矣。上曰,竝別單書入,解由勿拘,可也。相愚曰,今方開政,玉堂·臺諫作窠者甚多,故敢爲仰達耳。
相愚曰,新除授慶源府使李順坤,累經州邑,治績茂著,故頃日政,首擬受點矣。今聞順坤,時在淸州地,連遭其兄與弟之喪,而渠與其妻,俱患染疾,方在死生中云。本府作窠之後,因累次遞易,而夫馬留滯,已至累月之久,順坤病勢又如此,則有難等待其差復。邊倅變通,雖係重難,而旣有實病,異於厭避,則今姑改差,今日政,差出其代,不多日內,催促發送,何如?泰億曰,邊上守令,不宜續續變通,而頃日李衡祥許遞之後,今又易數人矣。順坤遘癘之說,臣亦聞之,而因一時之病,至於許遞,則此後或不無以此援例之慮,若然則充軍之律,恐終至於廢而不用矣。相愚曰,今姑許遞,而待其病差,施以充軍之罰,似爲得當矣。命恒曰,紀綱解弛,厭避成習,充軍之律,固宜申嚴,而順坤果以染病,不得赴任,則此與無端厭避有異,而或施以準期不敍之罰,參以情法,似爲得中矣。上曰,承旨所達,慮有後弊之言,而此則非托病厭避之比,本道監司,亦爲狀啓催促,則不可等待其差復。李順坤,準期不敍,其代卽爲差出,催促發送,可也。
就商進曰,自上慮王獄滯囚,有此下敎,臣亦欲以捕廳事,有所仰達矣。正月間,因副提學趙泰耉上疏,原營放砲作變人捕捉事,令本道及左右捕盜廳,設機譏捕事,自備局啓下捕廳矣。臣方待罪該廳,竊計今此作變人,非如大倘之有贓物可以跟逐者,而只是登山放砲而已,則實無形迹之可尋,且關東,與他地有異,民居稀疎,窺伺之人,往來村間,蹤跡易露,跟出無階。臣於前日,使軍官白時華,譏察賊蹤,則頗能善爲追捕,而今方在喪矣,凶服之人,似不致疑,故密遣白時華,略給錢布,托以商賈,往留於原州酒幕近處,多般伺察,而人皆隱諱,莫得端緖。留十數日,將欲還歸,主人旣與情熟,隣人亦多相知者,聞其將還,得酒夜語,語間言端偶發,其中一人以爲,作變事,必是赫赫人,故爲其發端者,卽天叔,而與之酬酢者,乃金愛石也。時華默記而還,告於臣,卽爲發關本營,捉來二人,及量田監官一人,官奴七名,臣先問天叔,則牢諱不言,故次問愛石,則愛石以爲,其日果與相親人飮酒,天叔果爲發言如此,酬酢如此,今何敢諱之云。與天叔面質,則天叔,始爲承款,而所謂某某人,卽指內庫子弘俊也。弘俊,旣緊出,故推問於弘俊則以爲,其夜放砲時,渠以及唱,宿於牧使下處,牧使聞砲響猝發,使渠探問於外間,則渠之元無所犯,此可爲證云,而其子世輝繫錚原情,亦以直宿一款,極口稱冤,至以放丸事。仰對牧使之問云者,卽其父所不言之事,厥後移關於原州,推問於銀弼,則其夜對牧使之問者,明是銀弼,而非弘俊。且弘俊,元非及唱云,其矯飾誣對之狀,彰露無餘,再問之下,弘俊已爲直服其罪矣。多小違端,盡歸弘俊,而其自服之招以爲,渠以內庫子,應役時,多有含毒之事,上年十月,獨自登山叱辱,又於十一月間,其妻被囚,爲見其妻,乘昏往獄之路,忽見十五六人過去,而其中二人,荷銃隨去,渠怪而問之,則答曰,吾輩皆量田監官一家,致有全家配邊之禍,故今欲登山放砲,今逢汝可同往云。渠亦有蓄憾於營門,故樂與之往山上,他人則以量田事,大欲以罵,而渠則只擧內庫直事以辱云云。叱辱監司,係是死罪,豈有不爲同謀,偶然逢着,與之同往乎?此則誣飾之言,而其作變諸人,今當究問,但擊錚回啓,前例不得加刑,正犯,勢將遲待刑曹之回啓,而弘俊旣服之後,自知當死,每有自死之計,累次救解,而判書引入,回啓罪人之徑斃,亦甚可慮。世輝原情,與弘俊招辭,節節相反,其誣罔之狀,不待回啓可知,而徑先按治,亦非法意,反復思惟,終不得其善處之道,今適入侍,敢此仰稟。上曰,弘俊罪犯,旣如是明白,而世輝原情,又如是相左,則該曹亦必以勿施回啓,雖未回啓,仍爲究問同倘,可也。泰億曰,法例不宜輕變,姑待該曹回啓後,更問獄體,得宜矣。命恒曰,凡擊錚訟冤者,未回啓前,不得逆料其勿施,而徑先推問,則此雖明知其誣罔,而但法例所無之事,一或創行,則後必援而爲例,其弊難防矣。刑判崔錫恒,雖因崔有泰事引入,至於此事,可以擧行,卽爲牌招,使之從速回啓,似爲得宜矣。上曰,世輝雖曰爲父訟冤,而弘俊作變情節,旣已自服,則該廳按問,不必待刑曹之覆啓,而諸臣之言如此,刑判牌招回啓,可也。抄出擧條遂罷出。以上燼餘
上在昌德宮。停常參,只晝講。
韓配夏,以都摠府言啓曰,副摠管全百祿,以禁軍取才事,慕華館進去之意,敢啓。傳曰,知道。
金致龍,以弘文館言啓曰,本館下番四員內,二員未差,副修撰李澤在外,修撰金始煥陳疏,入啓。今日晝講,無推移入侍之員,不得已以上番姑降入直之意,敢啓。傳曰,知道。
以修撰金始煥再招不進罷職傳旨,傳于金致龍曰,禁推傳旨捧入。
趙泰億啓曰,翰林上下番,不備久矣,連以兼春秋入直,事甚未安。檢閱申靖夏今日不爲出肅,卽爲牌招察任,何如?傳曰,允。
以檢閱申靖夏牌不進傳旨,傳于金致龍曰,推考傳旨捧入。
趙泰億,以刑曹言啓曰,凡殺獄肯緊,只在於實因,今此致斃人洪召史屍帳中,以毒藥致命實因懸錄,彼此告狀及原情中,一無服毒之說,而實因所錄,極涉可疑,一經檢屍之後,更無究覈之端。獄情之變幻,實由於此,不可不十分詳審,自本曹依例三檢之意,敢啓。傳曰,知道。
又以兵曹言啓曰,今四月十三日,騎兵宋乭石稱名人,自通化門入來,差備門外擊錚,極爲駭愕,令攸司囚禁治罪,同門守門將李泰英,常時不能禁斷雜人,以致闌入,亦難免其責,推考,何如?傳曰,允。
金致龍,以禮曹言啓曰,今正月十五日大臣·備局堂上引見入侍時,司諫李觀命所啓,繼絶,人倫之大,而喪紀,禮制之重,一有所乖,則人道亂而風俗壞,可不懼哉?故判敦寧權是經,在世之時,爲其無子,取族人子爲子,未幾而死,則取諸孫行,以爲繼子之後,而又取繼子之弟,以爲第二養子。及是經喪出之後,繼孫及養子,皆服衰麻,倫禮之乖悖,莫此爲甚,請令禮官,稟旨釐改,以正風化。上曰,令該曹稟處事,命下矣。凡人無後,則以同宗近屬,許立其後,而立後之法,只繼絶而已。一人之繼子,至於二人,有違常例,而今此權是經家事,則以其前後呈禮曹立案文書,見之,則其所立後,蓋有委折,其立子立孫之先後,與臺啓差異。壬子年,以相華爲其養子,無後身死之後,遠近族人中,無他行序之可以爲孫者,不得已以兄亡弟及之例。庚申,又取相華之弟相勛,立爲第二養子,而其後相勛,又無嗣續,宗祀將絶,年久後,始得族孫中一人,立後繼絶,而揆諸先後次序,宜先立長子之後,故先繼相華之後者,亦其事勢人情之不得已者也。旣已爲相華繼絶傳重,則第二養子相勛,自不得爲繼絶之人,而本生父母已死之後,不得歸宗,禮意有在,且於受敎,有立嗣後生親子,則繼後子奉祀,而毋得紛紜罷繼之文。雖以情理言之,稱父稱子,三十年之久,而再服三年之喪,則遽罷其養,亦甚難處,且有鄭台一·健一近事之可據,而父子定倫,所關甚重,且係變禮,以臣等孤陋之見,不敢斷定,議大臣稟處,何如?傳曰,允事,傳敎矣。議于大臣,則行判中樞府事徐宗泰以爲,今權相勛,旣無繼絶之重,而仍爲支子,爲人後而爲支子,考諸禮律而無據,揆以道理而甚乖。然此則有不可以常制論之者,相勛後於權是經,爲父子三十年,再行三年之喪,而到今所生所後父母俱亡,在禮又不可以歸宗,父子之倫,一定之後,誠有不可遽然還罷者,該曹啓辭,參酌明査,恐無容別議。第權是經家,則繼相勛,在先,繼孫而爲第一繼子之後,在後,其事出於情勢之不得已,而有違常例,末終致此難處,自今明爲定制,繼後子,雖無子而死,必待當爲其子之後者,而毋得疊立他子,以明繼絶不可貳之義,恐當,事係變禮,所關重大,以臣淺見,何敢質定?伏惟上裁。行判中樞府事李頤命以爲,臣與論啓臺臣,有親嫌,不敢可否獻議云。領議政崔錫鼎,判中樞府事李濡病不收議,奉朝賀南九萬,領中樞尹趾完,行判中樞李畬,行判中樞金昌集,右議政尹拯俱在外,不得收議,大臣之意如此,上裁,何如?傳曰,病不收議,大臣處,更爲問議。
答檢閱申靖夏疏曰,省疏具悉。爾其勿辭察職。
答修撰金始煥疏曰,省疏具悉。爾勿過辭,從速察職。
持平韓配周啓曰,車莫男事,崔元立事。措語竝見上答曰,勿煩。
今日晝講入侍時,檢閱申靖夏,修撰金始煥更爲牌招事,榻前定奪。
檢閱申靖夏疏曰,伏以臣,頑忍之命,雖致不死於三年之內,而凶禍餘喘,無復有生人之念矣。至於彈冠結綬,出入舊踐,以爲其身之榮,則已絶意望,而不意新除,遽降於此際,臣自聞命以來,旣感洪恩之無極,繼切私心之摧咽,徊徨終夜,有淚腐席,以至彌日而不自已也。今臣經先臣禫事,纔計以日矣,缺二行未及從吉,則雖朝家隨例除職,而其欲守志,而不卽承命者,亦不之督迫,而奪其志焉。人子自盡之道,朝家體下之仁,竝行而無闕,此乃國家之美意也,臣縱不能自惜,敢不爲國家自惜哉?仍念臣不省無狀,其平日家居,所以事先臣者,不能修子職之萬一,而及其寢疾荒郊之日,身鎖禁直,又未克躬執湯餌,少伸至情,晩於疾劇入城之後,始承救護之命,而爲日無幾,奄遭大故,言世之爲人子而不孝者,無有如臣者矣。臣於創痛之中,每念及此,私懷罔極,直欲溘然無生,下從先臣於地下矣。今旣頑然無死,尙保視息,日月遄邁,復生有節,而惟先臣故容儀,則日遠而日閟,臣之靡逮之痛,到此益新,而意外恩命,獨及於生者矣。今以銜恤未已之日,而遽就簪筆之舊所,則凡其廊廟之間,殿陛之下,目覩而足踐者,無在而非先臣當日之所回旋拜趨,而觸處興痛,亦無往而非臣之血淚矣。伏惟聖明於此,亦何忍俯責以承命耶?惟有歸依松楸附近先人之塋域,終此一兩月,庶可差慰靡逮之痛,而少贖不孝之罪矣。此卽臣今日至情切懇,而有望於隨物曲成之天者也,至若區區疾病情勢之難强者,則姑有未暇輒陳者也。召命之下,初未祗承,病勢兼劇,亦未暇治控籲,無端違召,方深兢惶,格外特推,天牌又臨,臣之悶迫抑鬱,誠可謂極矣,玆不得不恭詣闕下,瀝血仰瀆。伏乞天地父母,俯諒臣悲苦懇篤之情,先賜斥罷臣職名,以治前後違慢之罪,然後仍命銓部,勿復檢擧臣名於未從吉之前,俾臣之所自守於心者,無有搖失,千萬幸甚。批答見上
修撰金始煥疏曰,伏以臣,奉使還朝之日,猝承玉署新命,進退狼狽,踪跡危蹙,咫尺天陛,終不得復命而退,分義掃地,罪戾如山,猥將一疏,略暴危悃,而請譴之章,不暇提及他語,則被臺言,僇辱非常,而亦不敢深自控引,以謝公議。惶縮之餘,愧恧冞增,及承聖批,辭旨優渥,旣斥言者之言,非出公心,又敎微臣,以爾無可嫌,從速察職。其所以眷曲臣,拂拭臣者,逈出常倫,臣以首頓地,感涕盈襟,缺十餘字臣是同朝中,最居人下,而遭遇明時,歷揚淸塗,從前濫叨,已是萬萬不稱,況何有一分才學,可以備顧問任論思?而瀛館簡錄之際,猝然置之於群英之列,臣實自愧,人謂斯何?淸朝榮選,緣臣而玷汚,國家名器,以臣而混淆,向日臺疏之發,亦云晩矣,而第以卑屈二字,爲臣斷案,未知諫臣所指斥者,何事耶?夫論人之規,或論其處己,或斥其行事,明言某失,無所含糊者,非但爲尊臺議,振直氣而已。亦欲使當之者,反省其身,有所自新,此蘇軾所謂忠厚之至也。被人訾讁者,亦不必艴然憤怒,因其規警,反求諸己,有則改之,無則加勉,此亞聖所謂反敬之意也。臣雖愚蒙,平日所服膺者,拳拳在此,則諫臣凌藉之言,雖不出於相勉之好意,在臣自反之道,亦可爲他山之石,而今乃只加貶目,不言其失,默檢平生,莫知所指,此臣所以爲諫臣慨恨者也。噫,臣之冥摘,與世齟齬,跋前疐後,動輒得謗,向來承奉之斥,今日卑屈之目,俱是搢紳間所未有之羞辱。臣雖無狀,亦有一端廉恥,豈可貪恩戀寵,復廁周行,以招當世之譏議也哉?在臣私分,惟當謝迹朝籍,杜門屛蟄,庶不再辱殊私,重招人言,而聖度包含,曲加眷庇,恩遞未幾,寵除旋下,循例收錄,有若無故之人,自惟滓穢之賤,何以得此於君父也?感激恩私,一味惶霣,而只是難進之端,自量已深。昨於嚴召之下,又未克祗承,逋慢之罪,益無所逃,席藁私次,恭俟嚴誅,而只推之命,遽出格外,臣之情迹,到此益蹙,百爾思量,萬無冒進之勢,玆敢疾聲呼籲於宸嚴之下。伏乞聖明,曲賜諒察,亟遞臣新授職名,仍命選部,勿復檢擧,以謝人言,以安私分,不勝幸甚。批答見上
午時,上御宣政殿。晝講。入侍,同知事李墪,特進官金重器,參贊官金致龍,侍讀官吳命恒·沈壽賢,假注書嚴慶遂,記事官吳命禧·洪啓迪,武臣李夔。上讀禮記前受音,自序文,止曲禮退讓以明禮一遍。侍讀官吳命恒,進講,自鸚鵡能言,止城上不呼。上讀新受音一遍。命恒曰,鸚鵡·猩猩,能言而不離鳥獸,萬物之中,惟人爲貴,天之賦人,固與鳥獸有別,若不能踐其形而盡其性,徒以言而已,則與鸚鵡·猩猩何異?夫子曰,可以人而不如鳥乎?鸚鵡·猩猩,尙能言人之所言,至於人鮮能行,人之所當行,此則殆不如也,至聖人作爲禮以敎章。命恒曰,昔唐魏徵,勸行仁義,而其效至於貞觀之盛,太宗,不過假仁義以爲治,而猶且如此,況導之以德,齊之以禮,三代之治,何難致乎?臣試看今日風俗敗壞,紀綱廢弛,三省之獄,日繁而歲滋,此無他,上之敎迪者,失其道故耳。殿下,倘能留意於爲禮以敎之義,則成俗化民,治道大行,豈不休哉?上曰,所達好矣,當留意。壽賢曰,禮記一編,無非至言善行,明禮之敎,比他傳記,有實用之益矣。命恒,就越國以問章進曰,國有達尊之長者,則不但國人,皆就而問之,雖他國之人,亦來問焉,耆德之士,豈非有國所重者乎?唐之裵度,四夷亦問安否,其盛德,足以畏服遠人,而愛慕之至此也。卽今耆舊諸臣,退處田野者頗多,而儒相,年高德邵,方處山林,造朝未易,臣以爲,宜殿下益篤誠禮,期於召致朝廷,可也。上曰,唯。命恒曰,凡爲人子之禮以下,皆事父兄之道,苟以孝治國,何憂不治?至於父兄之敎子弟,亦當寓物而誨,使孝弟之行,自家而至國,如草尙之風矣。殿下若以此等格語,申申敎誨我東宮及諸王子,俾令孝順友于之德,藹然於宮中,則自可推而至於一國興仁之體矣。上曰,所達是矣。當留意焉。墪曰,此篇章句語意,雖似煩複,而無非出於正心術之意,蓋有禮則安,無禮則殆,豈惟人爲然,天下亦然矣。上曰,然矣。墪又就越國而問論之曰,國有賢則其國尊,隣邦尙且越境來問,況邦內乎?賢者之有益於國如此。又曰,七十致仕者,蓋人老則衰,不克任職,故禮必以七十防限之者,意有在也。然宋朝勒令致仕,亦非養廉節之義,而蓋亦嘗有職者,毋論尊卑,一切皆致仕矣。我朝則定其品數,年七十官正二品者,方許老,此則似與禮意有異矣。又曰,今日所講者,章句過多,若逐日如此,則似於講讀之際,大爲支離矣。後次則量其多小而定之,好矣。上曰,此亦不至過多矣,何必從小定之?命恒曰,去秋進講時,竝講其傳文,故行數,從小以定,而此書則只講大文,故張數雖似過多,大文則不多耳。然較諸春秋,則或似多矣。上曰,當斟酌而定之。命恒啓曰,正卿以上,例施易名之典,而本家或以遺戒不請,則自朝家,有特爲贈諡之時矣。故左議政趙師錫,三十年立朝本末,聖明之所洞悉,臣不必煩達,而聞有遺戒,勿令請諡云。其撝謙之德,尤爲可貴,而節惠之典,尙未擧行,誠爲欠事,似當特爲贈諡,故敢達。上曰,特爲贈諡,可也。出擧條又所啓,修撰金始煥,違牌後,有只推之命,下番未備,事甚苟簡,更爲牌招察任,何如?上曰,依爲之。致龍進曰,檢閱申靖夏疏批已下,更爲牌招,何如?上曰,依爲之。知事·特進官·玉堂,次次退出,而武臣李虁,仍伏次不起。上下敎曰,武臣進來。虁進伏,上曰,有所懷,仰達,可也。虁對曰,臣無可達之事矣。致龍曰,似無職事之緊重,而親問之下,不宜默默,雖前事,亦可仰達。虁曰,臣父年老,從前作宰,皆在近地,亦無大段弊端,可以追記者矣。上曰,然則退去,可也。遂罷出。以上燼餘
同日成貼。義州府尹權狀啓,當日酉時量,中江格監考進告內,淸人四名,持勅使牌文,來到越邊是如爲白去乙,卽令訓導往見,則甫十口一名,甲軍四名,齎持勅使紙牌文,果爲出來爲白有等以,依例迎入宴廳,而同牌文取來考見,則頭辭欽差正使儀度額眞頭等侍衛敖岱,副使內閣學士兼禮部侍郞牟羹堯,大通官二員,次通官二員,跟隨十八名,以頒詔公幹事,的於三月二十九日辰時,自會同館起馬爲白乎旀,牌文則三月二十一日辰時,出送爲白臥乎所,以起馬日子計之。且考前例,則勅使渡江之期,似在於本月二十三四日間是白乎旀,今番段,通官等,不書姓名,不知某某人出來是白乎旀,牌文段,陪持準授上送爲白乎旀,同淸人仍留宴廳竝以,爲先馳啓爲白臥乎事。以上迎接都監謄錄
上在昌德宮。停常參·經筵。
恭惠王后忌辰齋戒。
自巳時至未時,日暈。
金致龍啓曰,檢閱申靖夏疏批已下,牌招察任,何如?傳曰,允。
趙泰億,以都摠府言啓曰,今日入直軍士,當爲中日習射,而國忌齋忌相値,不得爲之之意,敢啓。傳曰,知道。
又以都摠府言啓曰,副摠管密昌君樴,以禁軍取才事,慕華館進去之意,敢啓。傳曰,知道。
檢閱申靖夏牌不進,依承傳罷職。以上燼餘
上在昌德宮。停常參·經筵。
恭惠王后忌辰。
夜一更,士星犯東井第一星,白雲一道如氣,起自西方,直指艮方,長竟天,廣尺許,漸移東方,良久乃滅。二更,月暈。
金致龍啓曰,明日儒生親臨殿講相値,視事,頉稟。傳曰,知道。
李世維啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又啓曰,兵曹郞廳來言,闕內各處入直軍士,夜巡檢云矣。傳曰,知道。
金致龍以禮曹言啓曰,卽接宗廟署牒報,則去夜大雨後,永寧殿第四室椽木二箇,滲濕流下,無異簷溜云。臣曹與本署提調,眼同奉審後,稟處,何如?傳曰,允。
以黃海監司李彦經,以四月朔進上乾秀魚卵,限內不得封進事,待罪狀啓,傳于金致龍曰,勿待罪事,回諭。
趙泰億,以禮曹言啓曰,臣鋧,進詣永寧殿,與本署提調李思永,眼同奉審,則永寧殿第四室後面第二第三椽間,皆有滲漏之痕,不可不及時修改,吉日,令日官推擇,則今月二十八日辰時爲吉云。自第一室至第四室,先告事由祭,同日曉頭先行,移安,同日同時,還安及還安祭,事畢後臨時設行,而自第五室至十一室,則告由祭一體設行,□用雜物,令各該司磨鍊進排。臣曹與戶曹堂上,本署提調,眼同看檢,何如?傳曰,允。以上燼餘郞廳金弘澤書。郞廳洪啓沃校。
上在昌德宮。停常參·經筵。
下直,高陽郡守丁時梯。
以備忘記,傳于李世維曰,弓房內官金爾謙·金兌興,當爲今日親臨儒生殿講時,雲劍差備磨鍊於節目中,而雲劍終不出給於守門將,殊甚駭然,竝罷職。
金致龍啓曰,明日常參·經筵,取稟。傳曰,停。
以開城留守申銋上疏,傳于金致龍曰,還爲下送。
韓配夏,以兵曹言啓曰,今四月十五日私婢貴禮稱名女人,自通化門入來,差備門外擊錚,極爲駭愕,令攸司治罪。同門守門將李泰英,常時不能禁斷雜人,以致闌入,亦難免其責,推考,何如?傳曰,允。
金致龍,以禮曹言啓曰,五禮儀迎勅儀,有王世子隨駕行禮之節,而近例不爲磨鍊,今亦依前例,迎勅見官禮等節目,不爲磨鍊之意,敢啓。傳曰,知道。
又以吏曹言啓曰,魚川察訪有闕之代,一體口傳備擬以入之意,敢啓。傳曰,知道。
韓配夏,以兵曹言啓曰,卽接義州府尹權狀啓,則頒詔勅行,三月二十九日,自會同館起馬云。平安道補把咸鏡道驛馬四十匹,黃海道補把江原道驛馬二十匹,急急分定,罔晝夜入送之意,兩道監司處,發馬知委,何如?傳曰,允。
趙泰億啓曰,遠接使問禮官,今日內發送事,命下矣。遠接使姜鋧,問禮官吳命恒,俱是今日殿講試官,雖未畢講,卽爲出送乎?罷講後出送乎?敢稟。傳曰,罷講後,卽爲出送,可也。
金致龍啓曰,迎都監郞廳南相夏時無職名,令該曹口傳付軍職,冠帶常仕,何如?傳曰,允。
吏曹口傳政事,沈廷輔爲富平府使,李焌爲振威縣令,羅星度爲魚川察訪。
李世維啓曰,西下守令,旣有給馬發送之命矣,魚川察訪羅星度亦爲給馬發送,何如?傳曰,允。
金致龍,以弘文館言啓曰,本館無故行公之員,只有校理臣吳命恒,副校理臣沈壽賢入直矣。卽者吳命恒,以問禮官今方出去,無他推移之員,下番將未免闕直,令政院稟旨變通,何如?傳曰,允。
趙泰億啓曰,以弘文館草記,下番將未免闕直,令政院稟旨變通事,允下矣。政官,所當卽爲牌招,而日勢已暮,明日待開門,牌招開政,何如?傳曰,允。
兵曹口傳政事,副司直南相夏。
答持平金東弼疏曰,省疏具悉。爾其勿辭,救護母病。
答校理李肇疏曰,省疏具悉。爾其勿辭,從速上來察職。
下直,遠接使姜鋧,問禮官吳命恒。
持平金東弼上疏。伏以庸陋賤臣,濫蒙洪造,累叨言責,絲毫莫補,尋常愧懼,若隕淵谷。乃者柏府除命,復及於累試蔑效之身,臣誠驚惶感激,罔知攸措。其在義分,所當竭蹶祗肅之不暇,而今臣情理,萬分切迫,有不得自抑者,玆敢冒死哀鳴,以冀聖慈之矜察焉。臣之偏母,年迫六十,積痾纏身,衰憊已極,筋力精神,殆無餘地,居常懍懍,實有朝夕難保之憂矣。近自數日以來,重得內傷感冒之症,外而風寒,乘虛軼侵,內而濕痰,遍注一身,頭目眩暈,肢節疼痛,脾土大壞,飮啖全廢,委頓狀褥,轉側須人。臣夙宵煎灼,方寸靡定,以此情理,實無離側供職之望,所叨新命,迄未祇謝,一日虛帶,罪積瘝曠,焦憂之餘,惶霣倍切,玆敢疾聲哀龥於天地父母之前。伏乞聖慈,諒臣危迫之懇,亟許遞改臣職名,俾得專意救護,以伸人子至情,不勝幸甚。批答見上
弘文館校理李肇上疏。伏以臣濫蒙恩造,待罪下邑,將去病母,相守經年,雖其民社之責,未有一分報效,愧懼之忱,未嘗少弛,而幸此反哺之誠,少伸時月之間,母子相對,日夜頌祝。千萬意慮之外,復申館職之命,馹召遠臨,臣誠驚惶感激,不知如臣無似,何以偏蒙朝家記數,居外未久,輒加收召,如是頻煩也?恩命之下,不敢稽滯,束裝登途,僅及郊畿,而仍念臣昨年昵侍經幄,妄有陳奏,聖敎嚴切,有非臣子所敢聞悚怖懍隕,至今未已,臣忝叨從班,出入筵席,今已十年餘矣。雖其蹤迹孤危,動造顚頓,且緣私情之迫切,未嘗終年淹於朝者而然,此願忠之誠,不敢自後於人,凡有所懷,畢陳無隱,平日自矢者,槪如此。只緣愚迷執滯,觸冒咫尺之威顔,區區補拾之意,上而致勤匪怒之敎,下而厚招諸臣之斥,釁尤荐出,有背本情,皆臣自取,尙何有云?蓋臣本迂劣庸懦,百不如人,加以少孤失學,孤陋寡聞,論思之地,講討之任,萬不近似,從前黽勉供職,直是濫竽竊取,其辱名器而羞朝廷,甚矣。到今追思,愧汗浹背,回瞻宿跰,意想已絶,誠以不量而入,貪榮不已,災咎之生,勢所必至,臣雖欲冒昧强進,亦何可得也?且臣近日驅馳撼頓,素患風痺眩暈之症,重發於中路,兩臂牽痛,不能運用,頭目昏轉,忽若顚仆,委身狀席,不敢少動,擔舁前進,寸步枳礙,淹滯路次,進退狼狽,情迹之不敢復進,姑不暇論。顧此病狀,實無自力之勢,瞻望京闕,末由致身,經幄重地,瘝曠許久,臣之罪戾,日以層積,玆敢冒死封章,仰龥於仁覆之天。伏乞聖明,俯賜矜念,特許鐫削臣職名,以便公私,不勝幸甚。批答見上
副應敎李晩堅上疏。伏以臣,病纏膏肓,望斷陳力,頃叨憲職,猥陳私懇,微誠未格,兪音終閟,瀝血之懇,反歸飾讓,進退兩難,狼狽冞增,格例所拘,旣不敢申暴危悃,病勢轉加,亦末由擔舁登途,情窮勢極,求死不得。乃於前月,祗受承政院成帖有旨,移授臣以弘文館副應敎,使之乘馹上來,臣誠驚惶震駴,汗淚交迸,益不知所以自措也。古語曰,知臣莫如君,臣之決科立朝,一紀有餘,其空疎無用之實,畢露難掩,以殿下之明聖,何所不燭,而猶且曲加抆拭?誤恩荐辱,除旨絡續,殆無虛日,國家名器,有若私偏於臣者,在臣身則榮矣,其如辱淸朝,何哉?噫,君德成就,專在經幄,固非如臣蒙學所可叨冒,從前濫竽,力辭不獲,黽勉逐隊,非止一再,而徒積尸素,莫報塵露,追惟至今,顔騂背汗。矧此見授之職,地望自別,豈可使已試蔑效之身,循序苟充也哉?深恐論思重地,緣臣益輕,大有累於則哲之明也,且伏聞近日法筵,將繼講戴經,而所謂類編參講之意,曾已定奪云。臣於此尤有萬萬難安者,臣兄晩成,頃在泮職,疏陳所懷,而論及此書之弊,臣之意見,與臣兄意見,夫豈有殊,而且今士論齊憤,中外同聲疏辯,則此書之仍行,臣雖不能抗辭論斥,亦何可苟合時好,强屈己見,揚揚出入於侍講之列哉?雖非疾病之沈淹,惟此一節,斷無冒進之勢,況此吐血諸症,比益添劇,胸憫膈痞,飮啖全廢,火升氣逆,呼吸莫通,危形敗兆,日滋月添,復起爲人,實無其路,本兼兩任,非比安漫,一日瘝曠,猶有其責,在外虛帶,今幾日矣。揆以分義,律以法科,雖使臣自恕,安所逃其罪哉?在臣私分,宜不敢更列情病,以溷宸聽,而疾痛呼天,人之情也。今臣危苦之辭,不但疾痛而已,則安得不仰首哀龥於憫覆之下乎?伏惟聖慈,天地父母,憐臣病狀之難强,察臣情迹之臲卼,亟命鐫削臣本兼兩任,仍勘臣罪,以爲人臣慢命者之戒,不勝大願云云。踏啓字。
辰時,上御宣政殿,親臨儒生殿講時,執冊承旨任舜元,右承旨金致龍,左副承旨李世維,右副承旨韓配夏,同副承旨趙泰億,注書魚有龜,假注書嚴慶遂,記事官吳命禧·洪啓迪,以次入侍,侍衛諸臣,分東西侍立。考官,行判中樞府事李頤命,行禮曹判書姜鋧,禮曹參判李墪,參考官,禮曹參議趙泰東,副司果李宜顯,弘文校理吳命恒,司書盧世夏,竝肅拜後入侍。儒生亦與試官,同時肅拜於東庭,移坐於西庭,上分付內侍,持方席入來,分與侍衛諸臣,使之坐。舜元啓曰,收栍之際,事多窘束,兩注書輪回爲之,何如?上曰,依爲之。有龜,就考官,書易象曰,係小子不兼與也。舜元,付黃籤於本冊大文上,進詣搨前,內官,受而安於御前案上。上曰,注書持講紙,輪示試官,可也。有龜,徧示諸試官,還置于殿內中央,出呼進士禹九敍,九敍趨入,不知所爲缺五六字九敍曲拜後,伏於前,不能讀。鋧曰,如不能,自不,可也。九敍書自不而出去,門外有號哭聲。上曰,承旨進來。舜元·致龍俱進伏。上曰,此何哭聲也?問啓。致龍,出去復入啓曰,北道儒生云矣。李壄進曰,朝者殿講儒生整齊之時,自四館所送言于本曹曰,落點儒生外,有一儒生無端混入,故使之出去,則終不回聽云云。自本曹執捉出送,而守門將廳書員,卽爲治罪矣。俄者又自敦化門入來,殿坐咫尺之地,突入號哭,事極驚駭,故臣出而問之,乃北靑人朱南赫,而以不得參於擧案之故,敢爲入來云。其習誠極可惡,令攸司囚禁科罪,何如?上曰,依爲之。出擧條有龜書易彖曰,訟,上剛下險,險而健訟。舜元進冊,有龜輪示後,呼生員宋聖齊入來,講本大文及傳頭。上曰,卦體爲之,聖齊對以坎下乾上。頤命曰,汝一字,落漏不讀矣。聖齊更爲改讀,而講畢後,頤命問文義,略有所對。頤命曰,收栍,有龜收栍,詣榻前呼曰,三略四粗,乃粗也。聖齊,書粗於講紙而出去。慶遂詣考官,書講紙,易,盥而不薦,有孚顒若,輪示試官,呼入生員宋明斗。舜元進冊,明斗進伏。泰億呼廳注書曰,司謁入來,出去問之。慶遂出去,則司謁,以一封書呈之曰,此乃義州府尹,以勅使牌文,馳啓到此矣。慶遂持與泰億,泰億進納於榻前。上拆見後,下敎曰,見此狀啓,勅使渡江不遠,遠接使斯速差出,當日內發送,可也。曾前勅行時,遠接使南二星,不及迎候於灣上之故,其時勅使發怒,今恐有未及之弊,各別申飭,俾無此患,可也。上曰,遠接使·問禮官·義州筵慰使卽刻差出,而未赴任兩西守令,令該曹給馬發送,而畿邑守令,亦令卽爲辭朝,可也。上曰,延慰使,政院啓下乎?頤命曰,然。又啓曰,該房承旨出去,自外擧行,何如?上曰,依爲之。致龍承命出去。宋明斗,久不講誦,試官促之,僅讀大文,而自不出去。慶遂書講紙,易象曰,鳴謙貞吉,中心得也。仍輪示,呼生員李繼興入來。舜元進冊,繼興進伏,誦下一遍,問文義詳對。慶遂收栍,乃四通三略。繼興書栍之際,上曰,例於名下書栍。繼興依下敎名下書通而出去。有龜,書講紙,易來徐徐,志在下也,雖不當位,有與也。輪示後,呼入生員南鶴增。舜元進冊,鶴增,音釋後言不能誦。有龜收栍,乃一粗六不,鶴增書不而出去。舜元進啓曰,注書魚有龜講紙落書二字,難免不察之失,請推。上曰,依允。上曰,畿邑守令有闕之代,卽爲口傳差出,催促下送。上曰,領相呈告引入,遠接使不卽差出云,備局堂上,親往問議于大臣,卽刻差出,可也。慶遂書講紙,易,與天地準,故能彌綸天地之道。輪示後,呼進士兪興基入來,音釋傳頭分章後,上曰,落一大文矣。有龜,收栍純不,興基出去。慶遂書講紙,易九五,以杞包瓜,含章,有隕自天,輪示試官,呼進士李光普以入。舜元進冊,光普,音釋傳頭卦體序卦後,又誦盡一卦,問文義亦詳對,上曰,善爲之矣。頤命曰,此儒生,不但徒事講功者矣。鋧曰,無未盡處矣。泰東曰,善爲之矣。鋧曰,宜收栍矣。頤命曰,收栍。慶遂起收栍,至榻前呼曰,純通,光普書純通出去。有龜書講紙,易象曰,從或戕之凶,如何也?回示後,呼進士具萬喜以入。舜元進冊,萬喜誤誦一字,卽改讀,問文義卽對。上親問文義,亦對,且請曰,講士,不但貴口讀,以文義爲重,意有在也。上曰,更問文義,好矣。諸考官連問累處後,有龜收栍,乃三通四略,萬喜書略而出。慶遂書講紙,易,有吉凶,所以示之繫辭焉,所以告也云云。回示後,有龜呼生員權德經入來,只講本大文傳頭分章之後,有龜收栍,四粗三不。德經書粗而出。慶遂書講紙,易六四,中行獨復。輪示後,呼進士柳綎入〈來〉,講大文音釋傳頭卦體序卦後,誦下一遍,文義亦善對。有龜收栍,詣榻前呼曰,純通,綎書純通出去。上曰,承旨進來。致龍進伏,上曰,勅行越江,期日已迫,遠接使及期迎接,其勢甚難。南二星事,亦可念。承旨出去,分付備局,速爲差出,可也。致龍出去還入曰,已爲分付矣。慶遂書講紙,易象曰,有戎勿恤,得中道也。回示後,呼幼學柳萬榮入〈來〉,舜元進冊,萬榮讀講大文後,自不出去。有龜書講紙,易,君子之光,其暉吉也。回示後,呼幼學朴起四入〈來〉,舜元進冊,起四音釋誤讀,頤命曰,收栍。有龜收栍純不。上曰,諸臣少退,承旨·翰注·試官·侍衛俱趨出。未時末,還爲入侍。有龜書講紙,易,有孚盈缶,終來有他吉。輪示後,呼幼學崔憲柱入〈來〉。承旨進冊,憲柱讀講大文傳頭卦體序卦,又誦過一遍,文義問對後,鋧曰,收栍,有龜收栍,則一通三略三粗,憲柱書粗出。慶遂書講紙,易象曰,厥宗噬膚,往有慶也。輪示後,呼幼學金始烱入〈來〉。舜元進冊,始烱讀傳頭落四字,有龜收栍,乃二粗五不,始烱書栍而出。慶遂書講紙,易六四,繻有衣袽,終日戒。輪示後,呼幼學沈廷錫入〈來〉。舜元進冊,廷錫,自不出去,有龜書講紙,易彖曰,夬決也,剛決柔也,健而說,決而和。回示後,呼幼學李昌鎭入〈來〉。舜元進冊,昌鎭,纔讀二字而卽絶聲,自書不出去。慶遂書講紙,易,見龍在田,德施普也。回示後,呼幼學安宅仁入來。舜元進冊,宅仁讀講大文傳頭後,鋧曰,卦體爲之。宅仁曰,請先講本義。上曰,先講此而告卦體,可也。宅仁連聲誦下,垂畢之際,泰東曰,落一大文矣。鋧曰,卽改之何傷?頤命曰,旣令收栍,仍爲收之。上曰,乾卦異於他卦,仍令連誦,爲可。宅仁又落一大文,咸曰,此則難矣。上曰,收牲宜矣。有龜收栍,一略二粗四不,宅仁書不出去。慶遂書講紙,易象曰,剝床以膚切近災也。回示後,呼幼學睦天運入〈來〉。舜元進冊,天運自不出去。有龜書講紙,書歸妹,征凶无攸利。回示後,呼幼學李齊恒入來。舜元進冊,齊恒講誦畢。頤命曰,未變當之當字,誤矣。上曰,未變常,是矣。慶遂收栍,四略三粗,齊恒書略出去。上曰,假注書嚴慶遂御前行步之際,不爲趨蹌,推考。有龜書講紙,易象曰,終以譽命上逮也。回示後,呼幼學李昌碩入〈來〉。舜元進冊,昌碩講畢,有龜牧栍,乃三通四略。昌碩書略出去,承旨呼廳注書曰,軍號當爲入啓。慶遂受而入,傳于配夏,配夏傳于內侍。上覽後,啓下內侍,內侍傳于配夏,配夏傳于慶遂,出給於兵郞。有龜書講紙,易,顚頤之吉,上施光也。回示後,呼幼學朴弼正入來。講畢,問文義亦卽對。上曰,好爲之矣。泰東曰,最善爲之矣。有龜收栍,六通一略。弼正曰,頃年,臣以十三分半,見屈於式年會試,今則講誦文義,無一可疵,而書一略,豈不可悶乎?試官及承旨皆曰,至嚴之地,何爲雜談如是乎?弼正書通而出。有龜書講紙,易九三,征凶貞厲革言三就有孚。回示後,呼幼學曺潤德以入,講畢文義,收栍一通三略三粗,潤德書粗而出去。上曰,出搒時,試官雖不備員,亦可爲之。遠接使姜鋧,問禮官吳命恒先爲出去,仍爲辭朝,可也。鋧及命恒,出去。舜元與有龜就頤命前,計畫出榜。承旨曰,問禮官下直單子,廳注書出去持入,慶遂遂出,而持來遠接使下直單子,親呈于階下,慶遂出而受來,又出而傳知道之敎。泰億曰,譯官下直單子,當爲受來,而出送史官,於事體未知如何?或可使之親呈耶?諸承旨皆曰,此於事體無害矣。上曰,假注書出而持來。慶遂,承命持入,又還爲出傳知道之敎。頤命,以科次榜目,跪傳於承旨舜元,舜元傳于內官,納于榻前。上曰,政院日記持來乎?有龜曰,已爲持來矣。上曰,考出前例之,如何?舜元以前例仰達。上曰,略栍爲二分,粗栍爲一分,舊例如此矣,承旨書傳敎,可也。舜元持筆墨進伏,上曰,居首進士李光普·柳綎竝直赴殿試,之次生員李繼興,幼學朴弼正竝直赴會試,進士具萬喜,幼學李齊恒·李昌碩各給二分,生員宋聖齊·權德經,幼學崔憲柱·曺潤德各給一分。諸臣以次罷出。
同副承旨趙泰億所啓,額外儒生之混入,便是闌入,守門將及兵曹禁喧郞廳,竝推考,何如?上曰,依允。出擧條以上燼餘
上在昌德宮。停常參·經筵。
自辰時至未時,日暈。
下直,瑞山郡守李弘喆。
金致龍啓曰,明日常參·經筵,取稟。傳曰,停。又啓曰,來二十一日輪對日次,取稟。傳曰,爲之。
李世維啓曰,大司憲權尙夏,掌令柳鳳徵在外,執義李正臣服制呈辭,掌令李熊徵未肅拜呈辭,持平韓配周呈辭,持平金東弼未肅拜受由,今日以監察茶時之意,敢啓。傳曰,知道。
韓配夏,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管全百祿,以禁衛別將,別驍衛中日試放事,南小門洞進去之意,敢啓。傳曰,知道。
金致龍,以弘文館言啓曰,昨因政院啓辭,本館闕員,開政差出事。命下矣。上下番有闕之代,今日政,盡數差出,竝卽牌招,以爲推移入直之地,何如?傳曰,允。
李世維,以兵曹言啓曰,幼學李涵,自金虎門入來擊錚,令攸司囚禁治罪。守門將李東梁,推考,何如?傳曰,允。
以洪尙寅爲假注書。
有政。吏批,行判書趙相愚進,參判李廷謙牌不進,參議權尙游在外,右承旨金致龍進。
兵批,行判書李寅燁病,參判姜銑進,參議李壄病,參知趙泰老病,右副承旨韓配夏進。
吏批啓曰,玉堂闕員,今當差出。而擬望之人乏少,相避外任及時推人員,竝擬,何如?傳曰,允。
以李肇爲應敎,李正臣爲副應敎,林象德爲修撰,李眞儉爲副修撰,李廷濟爲文學,金演爲刑曹參判,閔鎭遠爲左尹,崔昌大爲兼輔德,李正臣爲兼弼善,趙命興爲禁府都事,金鑶爲內資主簿,洪受澤爲內贍主簿,金萬衡爲禮曹佐郞,李正臣爲兼東學敎授,李世最爲兼校書校理,趙道彬爲執義。
兵批,李敏英·李晩堅爲副護軍,兪集一·李翊漢·安時相·李頤晩爲副司直。
以備忘記,傳于趙泰億曰,明朝領相命招,使之卜相。
以備忘記,傳于趙泰億曰,明日開政事,分付。
以副應敎李正臣,修撰林象德牌不進罷職傳旨,傳于趙泰億曰,推考傳旨捧入。
韓配夏,以義禁府言啓曰,以前監司宋廷奎事,江原道審藥及蔘商蔘主等,更推覈實後,回牒事。移關刑曹矣。卽見刑曹回牒,則蔘商·蔘主等所供,一切相反云。眼同捧上差使員,不可不一番推問,以覈其虛實。其時差使員麟蹄縣監申載,拿問後稟處,何如?傳曰,允。
趙泰億,以弘文館言啓曰,副應敎李正臣,修撰林象德,旣有只推之命,更爲牌招察任。新除授應敎李肇,時在果川地,副修撰李眞儉,時在廣州地,竝斯速上來事,下諭,何如?傳曰,依啓。
趙泰億,以迎接都監言啓曰,臣等,今日會同開坐,啓下郞廳八員外,不足郞廳六員,依例加出,別單書入之意,敢啓。傳曰,知道。
又啓曰,都廳郞廳南相夏,方有身病,不能運動,今日會同之坐,不爲仕進,而至於呈狀,病勢如此,有難等待其差歇,今姑改差,其代,成均館司成沈最良差下,使之察任,何如?傳曰,允。
韓配夏,以兵曹言啓曰,平壤將官金命來,以本道監司別薦,廣坪權管差下矣。卽接江華留守移文,則命來,以其帶率軍官,軍器修補,城役策應,凡百料理等事,專爲擔當云。旣以策應凡百料理,則不可無變通之道,改差,何如?傳曰,允。
行都承旨南致熏書啓,臣承命馳往于忠淸道尼山右議政尹拯所住處,敦諭聖旨,則以爲,臣於縮伏俟罪,日夜戰灼之中,又伏蒙寵旨敦諭,不趐十行,所以開誨奬勵,靡所不至,諄諄如耳提而面命。捧讀以還,不勝感泣。況復銀臺長官,儼然遠臨,異數無前,瞻聆盡驚,是何聖明,誤假恩禮於草莽垂死微物,一至於此哉?臣誠惶駭震悸,罔知所以容措也。臣自蒙此分外隆命,月已四易矣。近侍回啓至五,而猥疏之上,亦已至五矣。螻蟻微衷,畢達無遺,其決無一分承當之望,決無一分轉動之路者,天鑑之下,必已洞燭矣。如使臣可進而不進,則臣之坐違威命,迷不知變,犯分干紀之罪,實合萬戮,王法不可稽也。不能進而不進,則古者有年老致仕之典,漢高,有癃疾勿遣之詔,昨臣所僭陳,有易傳以下之說,玆數者,皆退人以禮之義也。此亦非待罪之臣,所敢自言,而情窮勢迫,不覺僭妄,今日朝廷之處臣者,不過此兩端而已。昨臣疏所言,恐死於道路,爲國家羞辱者,亦非臣之設辭也。殘喘懍懍,朝不保夕,其溘然就盡之時,則或有臣亦未及自知者矣。昔漢王吉道死,宋萬適,至京而死於旅邸,俱爲後世之所譏,到此地頭,則臣之盡喪平生,一握爲笑,有不暇言,而聖朝,費盡無限恩禮,末梢只得無恥之一介鄙夫耳。其爲羞辱,何以湔洗耶?臣非敢自惜其微命,實懼爲朝廷之累也。乃今以罪爲寵,加而又加,無有限極,寵愈加而迹愈蹙,跡愈蹙而罪愈深,憂惶煎迫,祈死不得,近侍臨邇,天顔咫尺,又敢冒死號龥,猥越煩瀆,臣罪萬死,無任戰慄之至云矣。敢啓。傳曰,知道。
領議政崔錫鼎疏曰,伏以臣有萬分難安之勢,無一分冒出之理,而職名尙在,踰踐累月,私心之兢蹙,已不可言,國事妨損,爲如何哉?頃日儒疏旣出之後,僅具短疏,冀蒙矜許,而微誠未格。又不得命,準擬復治文字,續有陳乞,而賤疾綿劇,轉成痢症,飮啜全廢,昏憒日甚,彌延遷就,又至多日,抑鬱惶憫,如添一病。目今客使壓境,國家多事,凡百策應,不容緩忽,而左席久虛,端揆在遠。臣以當遞之人,尙今虛帶,疾病之困篤,已無時月起動之望。至於區區廉愧,終有不可罷棄者,原初所遭,旣非尋常。況今層生之論,先後迭起,臣雖無似,職忝大僚,豈可徒恃寵靈,從他笑罵,自喪士夫之風紀,重傷朝宗之事體乎?此雖平常無故之時,猶不宜一向瘝曠。若今國有賓事,尤何敢虛帶冒居乎?玆敢瀝血哀龥,復申危懇。伏乞聖明,憐臣疾痛之呼,特回鑑燭,將臣相職,劃卽鐫遞,公私萬幸。答曰,省疏具悉卿懇。前後開釋,罄悉無餘,而連章屢牘,巽讓不止,此無非誠意未孚之致,曷勝慙恧?目今廟堂久虛,客使且至,決不可一向引入,恝視國事。卿其亟回遐心,幡然造朝,毋孤予如渴之望。仍以備忘記,傳于趙泰億曰,此批答,偕來史官處傳諭
兵曹判書李寅燁疏曰,伏以臣,伏見開城留守申銋疏本,則以臣頃日筵達,謄章自列,至以盛氣詬罵,恣意凌藉爲言,臣不勝瞿然也。夫松都蕩殘,不能成樣,則申銋之狀請變通,固其宜也。倘使銋,只論其利害,明其是非而已。則夫誰曰不可,而遣辭之際,多不擇發,故臣略陳其壞損體統之失。今銋,不思自反,轉加嗔恚,其所噴薄於尺幅之間者,無非憤懥之辭,臣誠爲銋而惜之也。至於儒生校生,號名雖殊,其冗雜則一也。査其雜類,俾應戶役,臣未知其不可也。冒屬學宮,規避力役,亦豈祖宗朝成法耶?若夫嶺穀之劃給,實出於無所着手之意,而反以非誠實爲咎,尤可異也。朝家,旣無物副急,不得已以此穀劃送,以爲一分補用之地,則不知何故而有歉於誠實之道耶?臣實未曉也。臣妄陳一言,自取重戮,誠不欲與之呶呶爭辨,以傷事體,而旣被無限詆罵,更何顔面,冒居於職次乎?伏乞聖明,俯諒危懇,遞臣本兼諸任,尊國體謝人言,幸甚。答曰,省疏具悉。所失在彼,於我何嫌?安心勿辭,從速行公。
京畿監司李彦綱疏曰,伏以臣於月初,枚擧各邑所報,略陳還穀垂盡,繼賑無策之意。京倉大小米五六千石,南漢·江都米各六七千石,移轉劃給事。馳啓矣。飢民盻盻,日望德音之下降。而適値廟堂有故,迄未稟旨發落。近聞主賑之臣,有登對變通之意。而事又緯繣,此誠畿民不幸之會也。目今麥秋尙遠,賑資已乏,遑汲之狀,一道同然,而沿海爲尤甚,萬口喁喁,方在待哺之中,移粟之擧,一刻爲急。若或差過數日,則民將盡劉,西江之水,恐無救於已涸之轍,到此地頭,有不可拘泥常規,使斯民流徙死亡而莫之恤。伏乞聖慈,俯察民間切急之狀,亟推如傷之仁,斷自宸衷,京倉大小米各三千石,特令爲先劃給,以濟垂死之民命。南漢·江都移轉事,着令廟堂,從速覆啓。仍念臣之衰朽無能,不堪職事,値此無前大歉之歲,凡係賙賑之政,旣不能先事區劃,仰體聖上眷諭之至意,至於蒭牧之求,而亦不以時計窮。事急之後,始乃仰請睿裁。不職之罪,益無所逃。亦願聖明,亟遞臣職,仍治臣罪,以謝畿民,不勝幸甚。答曰,省疏具悉。京倉大小米五千石,作速劃給,南漢·江都移轉事,令廟堂亦卽稟處,卿其勿辭察職。以上燼餘
上在昌德宮。停常參·經筵。
趙泰億啓曰,明日常參·經筵,取稟。傳曰,只晝講。
李世維啓曰,大司憲權尙夏,掌令柳鳳徵在外,執義趙道彬未肅拜,掌令李熊徵未肅拜呈辭,持平韓配周呈辭,金東弼未肅拜受由,今日以監察茶時之意,敢啓。傳曰,知道。
趙泰億啓曰,卽者校理沈壽賢,以副應敎李正臣疏中,語逼其先臣,至於陳疏徑出。原疏雖不得不捧入,而旣犯擅離之科,則所當依定式直捧禁推傳旨。而此與無端徑出有異,推考警責,何如?傳曰,允。
又啓曰,玉堂今方闕直,副應敎李正臣,副校理沈壽賢,修撰林象德,疏批已下。修撰金始煥,亦有勿解見任之命,竝卽牌招,以爲推移入直之地,何如?傳曰,允。
以備忘記,傳于趙泰億曰,前卜相單子入之。
趙泰億啓曰,副應敎李正臣,副校理沈壽賢,修撰金始煥等,旣有只推之命。而卽今玉堂上番,將未免闕直,更卽牌招,以爲推移入直之地,何如?傳曰,允。
以副應敎李正臣,副校理沈壽賢,修撰金始煥牌不進罷職傳旨,傳于趙泰億曰,推考傳旨捧入。
以弘文館副應敎李正臣,副校理沈壽賢,修撰金始煥再牌不進罷職傳旨,傳于趙泰億曰,禁推傳旨捧入。
趙泰億啓曰,吏曹郞廳來言,今日爲政事,命下,而判書·參判,俱以病不來,參議在外未肅拜,不得開政云。判書趙相愚,參判李廷謙,竝卽牌招開政,何如?傳曰,允。
有政。吏曹判書趙相愚進,參判李廷謙牌不進,參議權尙游在外,左承旨任舜元進,兵曹判書李寅燁病,參判姜銑進,參議李壄病,參知趙泰老病,右副承旨韓配夏進。以判中樞府事徐宗泰爲左議政,申爲直講,李世瑾爲校理,崔宗周單付兼春秋,承文提調徐宗泰,兼世子傅徐宗泰。兵批,以崔昌大爲副護軍。
吏批啓曰,新除授濟州敎授李商雨呈狀內,情病俱難赴任云,改差,何如?傳曰,允。
趙泰億,以弘文館言啓曰,校理李世瑾,時在高陽,請斯速乘馹上來事,下諭。傳曰,依啓。
又以侍講院言啓曰,本院上番弼善梁聖揆,連日入直矣。以親病陳疏出去,他無推移入直之員,而兼輔德崔昌大,文學李廷濟,皆未肅拜,竝卽牌招察任,何如?傳曰,允。
金致龍,以兵曹言啓曰,卽接金吾門把摠手本,則弘化門入直哨官趙鳳錫,猝得重病,萬分危急云。莫重闕門,不可以病重之人守直,原單子中,改付標以入之意,敢啓。傳曰,知道。
館學儒生李眞鼎·李獻英·徐命杰·李挺桂·金以震·金儆·柳潛·朴瓚·沈宗海·朴再炫·李煜·沈尙一·李萬序·黃旻·鄭光賓·李喜春,朴泰協·李重觀·金聖沆·洪重泰·鄭梓·盧述·柳弘·鄭槫·李行敏·邊橚·安衝·尹天復·朴珣·尹聖元·李之鼎·呂必輝·南鶴增·兪興基·朴弼琦·韓師萬·韓師億·具鼎三·吳遂元·安相台·沈泓·黃昱·李師尹·李世玧·李誠一·林聖儒等疏曰,伏以爲國者,似若無預於賢,而不資於賢,則不過雜覇而止耳。爲治者,似若無待於學,而不本於學,則不過功利而止耳。是故君子之學,無出於道德地。而措諸事業,所謂王道。初無二致,而至於化行於上,俗成於下者,豈非資賢本學之明效大驗歟?嗚呼,休明,莫宋時若也。君子,莫洛閩若也。玆數君子,莫不以天德王道之說,眷眷於其君。然而禮意寢衰,左腹之讒,已窺,任遇未終而接淅之行,斯遽,君子行道之難,而明良遭遇之未易也。何幸今日聖上,雅志經術,敦尙儒學,登進尹拯,置於貳公弘化之列,拯之辭遜,已有年所。聖上之意,未嘗少倦,終畀彌綸輔相之任,而招延之旨,益隆,斯誠帝王盛節也。臣等,聚首贊嘆,以爲夢卜之休,可以回山樊之志,禮召之勤,可以奪介石之操,未聞幡然之期。臣等又聚首抑鬱,莫知所以裁量也。程叔子有言曰,若瓌寶奇玩之物,雖殊方山海之所産,苟有所好,無不可致。如使好賢之心,如此,則巖穴之幽,山林之深,皆可致之,眞善喩也。聖上於尹拯,雖未嘗一識其面,而首尾數十年之間,所以褒寵奬擢之者,靡有分量,則行誼之高,德行之博,必有默契於聖心。殿下之知拯,可謂審矣,諭召之旨,流出於淵衷,宣命之臣,結轍於道路,則殿下之好拯,可謂篤矣。以殿下眷禮招延之道,觀之,則程子所謂巖穴山林之賢,可以羅致矣。然拯,自其少日,守志固窮,陋巷簞食,不改平生之樂,俗學聲利,不撓沈潛之學。故天札屢降,而退遜不敢當。除命屢下而謙挹不欲受,蓋其志尙然也,操履然也。殿下,毋以禮意之勤縟,恩諭之頻煩,爲招賢之先務,必盡在我之實理,使上下孚感之效,自形於交際之間,則如拯之識道明理者,何不造朝,而固守東岡之陂乎?而況今日之國勢,果何如耶?靑臺之告警,太史之記異,殆無虛日,則神祗靡有寧矣。餓殍相望,怨詛朋興,則民失其生矣。至於朝論乖張,是非混淆,士趨詭詖,習尙渝薄,當此之時,財成輔相之宜,不責之於儒相,而伊誰歟?拯,以和易爲性,篤實爲學,凡於施措之間,必有轉移之玅。至其口不設雌黃,心無適莫,而望之儼然,卽之溫然。忿厲而不和者,自可聞風而革心,狷介而淺中者,亦當積德而向善,豈非國家之福,而世道之幸也耶?拯旣年德俱尊,而爰立之命,又在此,彼眞孟子所謂三達尊也。雖其年紀,已過月制之歲,而一生完養,精力尙旺,況此賓師之任,本非在於筋力奔走,則謀王體斷國論,雖不出廊廟,而恢然有餘地矣。惟在殿下致敬盡禮之何如耳。朱子之言曰,古之急於求賢者,非爲一時觀德之美而已。蓋將廣其聞見之不及,思慮之未至,缺十餘字臣等,敢以朱子之說,爲聖明贊焉。惟聖明加意焉。答曰,省疏具悉。予之誠禮淺薄,儒相造朝之期,邈然缺然,思想方切于中矣。太學多士之疏,乃出此際。而爲國尊賢之誠,溢於言表,予甚嘉尙,可不加意焉?
領議政崔錫鼎箚曰,伏以臣昨上辭本,冀蒙恩遞,伏承批旨,未獲開許,誠不勝悶蹙之至。卽者以卜相事,天牌下臨,而顧臣情志病狀,實無冒昧趨朝之勢,未免坐違嚴命,自速罪戾,迹涉慢蹇,無以自措。伏乞聖明,憐臣積毁之蹤,決難冒進,察臣累辭之懇,匪由虛飾,將臣本職,夬賜鐫革,以幸公私。答曰,省疏具悉卿懇。才諭予意,而巽牘又至,益用愕然,無以爲諭。卿其深念國事,速出論政,勉副至望。仍以備忘記,傳于趙泰億曰。此批答,偕來史官處傳諭。
吏曹判書趙相愚疏曰,伏以日昨午間,曹吏,以勅牌來到,儐接諸任,卽速差出之意,來告于臣。臣問其前例則以爲,大臣齊會備局,相議差出。大臣若有故,則銓曹堂上,進于大臣家,問議之後,仍詣闕下差出云。而顧臣方忝本職,且帶籌司,臣果卽直進于首揆家,有所回議,轉詣闕下矣。中路,始得承問議大臣之命,且宜更問于大臣,而第念事旣躬稟,日已向晩,差遣擯使,一時爲急。故倉卒之際,未克周思。仍以前所商確者,果爲差出,而繼又思之,成命旣下之後,則其在事體,不可不更進問議,而計未及此,事涉疎忽。且聞首相,以引入之中,有若晏然承命,爲難安云。臣於是惶悚愧恧,無所逃罪,玆敢略暴事實,席藁俟譴。伏乞聖明,治臣壞損體例之罪,以幸私分。答曰,省疏具悉。所引之嫌,非係大段,勿辭行公。
副校理沈壽賢疏曰,臣伏見副應敎李正臣疏本,則猝然提說三十年前其父鳳朝之被劾於先臣事,至謂之措語慘刻,有不忍看云。而游辭詆辱,下語至深,有若無罪而受誣者然。看來不覺五內如割,失聲叫號也。伊時臺章之所以臚列罪狀者,昭在日記,一世公議,焉可誣也?其疏所謂半生坎軻,困於唇舌云者,亦可見見鄙於淸議。而乃敢以至冤畢伸等語,肆然投疏,以冀其歲久,而人或不記,臣實未曉也。不肖微臣,徒藉先蔭,濫廁榮途,自知庸陋。而猶懼違慢之罪,久冒匪分之任,心常愧恧,恐負先訓。而今者以番次苟簡,循例請牌。千萬意想之外,誣詆之辱,遽及先臣,此莫非欺臣脆弱,不少顧忌,恣意蹈藉,謂無我何也。緣臣昏愚,與世相違,拘於情迹,礙其進退,終至於追提往事,辱及泉下,痛懷積中,寧欲無生,臣將何心,復蹲職次,以貽淸朝之羞乎?玆敢仰暴危懇,徑出禁門之外。伏乞聖慈,削臣所帶職名,仍治擅離之罪,不勝萬幸。答曰,省疏具悉。爾其勿辭,從速察職。
弼善梁聖揆疏曰,伏以臣母年旣衰老,病又沈重,鬱火上升,則輒至昏窒,多般醫治,僅得少愈矣。乃者無父姪兒,重患痘症,臣母晝夜焦慮,精力消亡,涔涔度日矣。卽者昏窒之症,又復發作,家人告急於臣。臣自聞此報,五內靡定,急於往救,玆敢投疏徑出,疾聲哀龥。伏乞聖慈,俯賜諒察,遞臣職名,俾得安意救護,仍治擅離之罪,以警具僚,不勝幸甚。答曰,省疏具悉。爾其勿辭,救護母病。
修撰林象德疏曰,伏以臣之逋慢之罪,極矣。跧伏鄕廬,三辱恩旨,分義掃地。今臣之來,非有一分供仕之意,只爲自進請罪之計。而比到城外,官已貶罷。長路撼頓,疾病深苦,淹回旅次,未尋歸路。忽於此際,特敍恩除,荐降於數日之內,館職見闕,庚牌踵臨。而情勢病狀,俱屬難强,坐違嚴命,恭俟重譴。只推之命,又出格外,臣何以得此恩數?惶隕罔措。再招之下,不敢偃伏,扶曳病軀,祗詣闕外,區區情病,有不敢冒出者,臣之才學滅裂,業已備悉於初疏。而若其前後逋慢,不無委折,初則以不參殿最,法在當罷,而在京同僚,以此就理,自鄕赴召,有關廉義。繼以諫臣之疏出,而新錄諸人,紛然迸避,在臣自靖之道,尤不敢冒沒前進,及至移授諫省之後,義難一向撕捱,故束裝戒行,首路將發,適會親病猝重,未果登程,兩次陳疏,其事狀如此。而疏未上徹,職每移遷,其應引之嫌,至迫之情,俱不得一徑睿照,臣於是便成無端違命之人,臣心悚蹙,已不可言,而筵奏臺啓,相繼果發,雖非指名之斥,顯是有爲而言。而其後前掌令洪重周,竟因此被彈,則臣之情迹,一倍難安矣。臣與憲臣,罪無異同,而彼遭簡書,臣獨幸免者。特以臣之職名屢移,故就其見帶而計之,則除拜日子稍近,而其實則屢召而不赴者,顧其罪益重耳。臣前則猥參榮選,而偶漏於擊摶之際。後則同犯罪戾,而獨免於規警之中。其何敢以幸免爲幸,而晏然趨進於榮次乎?且臣路中,重感風寒,尺寸前進,以此病狀,難入法筵,不可不陳章徑退。伏乞聖明,亟削臣職,仍治臣前後辜犯,以警具僚,以安私分。答曰,省疏具悉。爾其勿辭,從速察職。
副應敎李正臣疏曰,伏以臣虛帶柏府,迨過一旬。而喪禍相仍,慘病熏心,索然無生人意思,日尋長單。忽於此際,恩除稠疊,有非譾劣如臣,所敢當者。臣聞命驚惶,罔知攸處。而竊有私懷之悶迫者,欲吐不敢,彷徨路岐,竟未祗承,鐵鉞是俟。只推之命,出於意外,庚牌狎至,臣怵迫分義,趨詣禁扃之外。而卽今本館下番,連日曠直,臣之得拜本職,實由於此。則臣雖疾病,不至沈篤之境,其何敢不念事體之重,終始違拒,惟懷自便之圖哉?顧念臣有大不安于心者,今若一向泯默,以自阻於天地父母之前,則衷情莫暴,迹涉偃蹇,臣於此不得不一訴哀悃,以冀聖明之憐察。往在庚申秋,先父臣鳳朝,作宰泰仁時,爲正言沈濡所彈論,其措語慘刻,有不忍看。雖緣天鑑孔昭,至冤畢伸,而然其半生坎軻,困於唇舌,職由於此。此固一世之所共知。臣之腐心痛迫,當復如何?臣雖無狀,粗知分義,曾於諸臣之以私嫌回避者,聖上輒皆引以甘寧凌統事,而責諭切峻,臣敬服聖敎,不敢自守。曾與濡之子副校理壽賢,前後作僚,非止一二。而曾不敢以私嫌,廢公朝之義,陪從之列,問安之班,未嘗不接席而坐,踵武而趨,此蓋臣嚴畏黽勉,出於不獲已也。至於伴直,與公坐絶異,寢處周旋,言語酬酢,便有兄弟之情,使臣當此,則能不怛然而疚心者乎?噫,臣之不避公坐者,所以重公體也。不忍爲伴直者,亦所以伸私義也。區區微悃,寔在參量公私之分。而今若昧然同處,不復知有世間羞恥事,則人將謂臣斯何,而食臣之餘乎,伏惟仁天覆燾,無物不育,聖人御世,不枉人性,今臣肝血之懇,亶出人理之不容已。伏乞聖慈,察臣之懇,亟命遞臣館職,以安私分,幸甚。臣於乞免之章,適有區區所懷,敢此附陳焉。夫設科取人者,固欲用之於國,以爲補治之具矣。今者文武科出身,居窮絶之鄕,乏攀援之勢,而終不得見用者,合而計之,殆過數百。若此類,皆勤苦攻業而決科,皆有所期望,而反作廢錮之人,不但渠輩之抱冤,國家用人之道,不當如是矣。文武出身,無數見棄,而職窠有限,乃以有限之窠,用無數之人,兩銓之官,雖懷至公之心,安得以周旋用之乎?臣之愚見,各道敎養官,此是國朝有本之窠。而中間廢革,丁巳·戊午間,復設而旋罷。今若更爲復設,則其數殆近數百。若以無職之文臣,定式差送,則遐方人材,不無成就之效。武臣則八道監兵營及討捕營水使等,常定軍官之數,殆過數百。若以無職各武臣,定式差送,則不但爲一時區處之道,其中若有異等之才,爲其帥臣者,亦必薦聞而進用。蓋敎養官及軍官,雖非正職,與其全不擧論,不無差勝,庶或有補於疏通之道。特詢兩銓,從便變通焉。答曰,省疏具悉。曾以諸臣之以私嫌回避事,下敎切責,則爾疏所云,殊涉未安也。疏末事,未知合宜,而令該曹議處,爾其勿辭,從速察職。
山陰幼學閔鼎錫等疏曰,伏以儒有卓世之行,然後方可享芬苾之祀。一或有拂於公議,不叶於士論,不可濫建祠宇,遺笑聽聞也,明矣。況朝家,曾設禁令,如有不稟朝廷,擅意改建,則士子論罪,祠宇毁撤之意,申告中外。然則雖有文章行業,可薦於俎豆者,其所尊慕之人,惟當仰請朝家,恭俟成命而已。苟或不顧士論,私自冒建,則未知事體何如也?山陰人吳長·朴文楧·吳澗等三人,皆百年前人。吳長則乃以昏朝仁弘之寵客,職在薇院,忠乏匡救,生無可稱,死有遺醜,學識矇然,推此可想。而若夫吳澗·朴文楧二人,則皆以布衣,老死鄕曲,事蹟蔑如,聲名寂然。如此而俱皆立祠,則惟彼列州,豈有一席閑曠之地乎?噫,營廟血食,何等重事,而吳長外孫姜徽泰,與朴文楧·吳澗兩家後裔,猝倡立祠榮先之計,武斷鄕中,私賣公田,擅發煙軍,大營土木。故士林齊憤,呈書營門,則前監司臣李壄,行關本邑,亟加嚴斷曰,院宇鄕社,必稟朝家而後,乃可。而姜徽泰等,以其子孫,不待士論之歸一,朝家之許否,任自創建,極涉可駭。仍使之嚴囚,撤去院宇矣。不意今者徽泰,不懲前愆,又囑吳朴兩裔。李彦基·朴壽益·裵晉度等,群起合勢,恣行胸臆,忽視邦令之禁,復創旣毁之院,至使儒林,積怒而扼腕,此豈非斯文之變,而放肆之甚耶?臣等齊訴營門,而道臣,不肯嚴禁,來呈禮曹,而首席,不爲聽納。不得不略擧顚末,仰瀆天聽。伏乞聖明,俯賜睿斷,亟令毁去,斯文幸甚。答曰,省疏具悉。爾等之論,是矣。濫建之祠,不可仍存。冒禁之罪,不可不懲,令該曹稟處。以上燼餘
上在昌德宮。停常參·經筵。
金致龍啓曰,明日常參·經筵,取稟。傳曰,只晝講。
又啓曰,吏曹郞廳來言,臺諫有闕,政事何以爲之?敢稟。傳曰,明日爲之。
以備忘記,傳于金致龍曰,領議政處,遣御醫看病,連續書啓。
韓配夏啓曰,拿來人崔有泰,令次官備員鉤覈事,命下已久,而連因刑曹堂上之不齊,尙未擧行,事甚未安。參判金演,參議梁重厦,竝卽牌招,以爲備員鉤覈之地,何如?傳曰,允。
李世維啓曰,獻納李縡,正言徐命遇,除拜已久,尙未署經。而大司憲權尙夏,大司諫林濩,掌令柳鳳徵,竝在外,執義趙道彬,掌令李熊徵,持平金東弼,正言韓祉,竝未肅拜,持平韓配周呈辭,除在外外,呈告未肅拜人員及司諫權詹,竝卽牌招,以爲備員開坐署經之地,何如?傳曰,允。
司諫權詹啓曰,國綱解弛,人懷圖便,邊上州府,如非文官陞資差遣,則必以老朽疲劣之武弁,苟充以送。稍有形勢,則輒皆圖免,邊圉之疎虞,遞易之頻數,職此之由,識者之寒心,固已久矣。乃者慶源一窠,有除輒遞,數月之內,四五易倅。如使今日朝廷,少有法紀,安敢如是?此路一開,後弊無窮,請慶源前後新除府使之以病不赴者李衡祥·李順坤等,竝依律充軍。又啓曰,摠管之職,專掌宿衛,國朝定制,意有所在,除拜之規,與他自別,必於宗戚文武宰臣中別爲擇擬者,古例則然,其不可徒以資級之相當,人人而濫授也,明矣。副摠管全百祿,拔自遐裔,別無異能。從前踐歷,亦云濫猥。承乏驟除,有玷名器,物情大以爲駭,同列羞與爲伍。請副摠管全百祿,改正。答曰,不允。
金致龍啓曰,今日晝講爲之事,命下。而玉堂上下番,不備,何以爲之?敢稟。傳曰,停。以上燼餘
謝恩,掌令李熊徵,持平金東弼。
執義趙道彬上疏。大槪,不意新命,更及僨誤之身,累日稽謝,方切悶蹙。此際恩召降辱,分義是懼,不得不趨詣闕外。而臣於向日,被人詬詆,殆無餘地,廉義所在,終難冒沒祗肅,略暴危懇,仰瀆宸聰。乞蒙鐫改臣職,仍命選部,勿復檢擧,以謝衆怒,以安賤分事。入啓。答曰,省疏具悉。爾其勿辭察職。
刑曹參議梁重厦,正言韓祉,牌不進,依承傳罷職。
兼輔德崔昌大上疏。大槪,春坊兼任之命,忽下於累有逋慢之餘,含恩畏義,隨牌祗謝。而臣父所患,經月危劇,尙在委頓之中。當此胄筵日開,輪直苟簡之時,實無離側供仕之勢。伏乞亟命鐫改,俾得專意救護事。入啓。答曰,省疏具悉。爾其勿辭,救護父病。以上朝報
上在昌德宮。停常參,只晝講。
金致龍啓曰,明日常參·經筵,取稟。傳曰,只晝講。
韓配夏啓曰,大司憲權尙夏,掌令柳鳳徵在外,執義趙道彬未肅拜呈辭,掌令李熊徵式暇呈辭,持平韓配周·金東弼呈辭。今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次。而領議政身病,左議政未肅拜,不得來會云矣。敢啓。傳曰,知道。
又以都摠府言啓曰,今日入直軍士,當爲中日習射。而雨勢如此,不得爲之之意,敢啓。傳曰,知道。
又以義禁府言啓曰,廣州府德豐驛徒配罪人金命彬,還發配所事。允下矣。依例發遣府書吏·羅將,押送之意,敢啓。傳曰,知道。
又啓曰,文臣朔試射所差備官,以試官意啓曰,臣等,俱詣試所,射官亦皆聚會。而卽今雨勢如此,少無開霽之意。今日試射不得爲之之意,敢啓。傳曰,知道。
有政。行吏曹判書趙相愚進,參判李廷謙呈辭受由,參議權尙游在外,右承旨金致龍進。兵批,判書李寅燁病,參判姜銑病,參議李壄病,參知趙泰老進,右副承旨韓配夏進。以安時相爲正言,元聖兪爲刑曹參議,金相元爲兵曹佐郞,李龍徵爲濟州敎授,金國礪單爲校書正字。兵曹無政事。
趙泰億,以迎接都監言啓曰,宴享色郞廳朴聖漢,以其身病呈狀,故調理察任之意題給矣。病勢添劇,今又呈狀,不可等待其差復。今姑改差,其代,崔天璧差下,何如?傳曰,允。
韓配夏,以兵曹言啓曰,水軍崔振威稱名人,自宣仁門入來,差備門外,閑良孔泰昌稱名人,自金虎門入來,擊錚。竝令攸司囚禁治罪,守門將柳振榮·盧遠明等,推考,何如?傳曰,允。
江華留守朴權疏曰,臣素患水土之疾,每當春夏之交,輒復發作,及受此任以來,海島之中,氣候常乖,受傷尤甚。入春以後,百病侵攻,種種諸症,不可名狀。由是而眞元漸鑠,不能與病爲敵,奄奄床席,若不保朝夕。文書堆案而不能裁決,呼訴盈庭而末由聽理。雖欲貪戀榮祿,仍蹲冒居,不可得者,玆敢疾聲呼龥於天地父母之前。伏乞聖明,特許遞改,以延殘喘,以卒生成之澤,千萬幸甚。答曰,省疏具悉。卿其勿辭,調理察職。
行判中樞府事李畲疏曰,伏以臣以垂死之年,抱難醫之病,鬼事已迫。而惟天地父母之大造是賴,得以靜伏田廬,延至今日,尙以樞府崇銜,壓在身上,每當百僚朝賀之時,鑾輿動蹕之日,瞻想朝班,愆負增積,悚惕嗟悼,靡所自容。不意玆者,乃有太常提擧之命,臣惶隕悶隘,莫知攸措。臣不論踪迹之如何,床簀殘喘,朝夕懍懍,立朝供職,斷無其望。顧太常所掌至重,必以大臣領之,其意豈徒然哉?今臣之情勢病狀,朝家宜無所不悉,而徒以名廁原任之故,該曹不思混擬。聖明不思點下,以設職之重而歸之虛套,朝家任官之道,決知不然。臣反覆思量,終不敢以恩爲榮。伏乞聖明,俯諒危懇,亟收成命,以安賤分,以重職掌,不勝萬幸。答曰,省疏具悉卿懇。今玆太常提擧之命,意非偶然。卿其安心勿辭,宜速造朝,以副予望。仍以備忘記傳曰,遣史官傳諭。
左議政徐宗泰疏曰,伏以今日國事,艱虞百端,聖上置相,尤宜審愼於常時。而日昨新命,又及賤臣,臣聞命於萬萬意慮之外,心神震越,經日靡定。此何但瞻聽駭嘆?大失喁俟之望而已。臣自頃來,釁戾重疊,每省愧悚,不可以時月稍久而自安,只是係戀明時,不敢遽爲歸死田廬之計。縻職西樞,虛食厚俸,已過微分,豈敢以危蹙之蹤,復廁三事,以重僨誤之罪哉?念臣昏弱無才,本非肩鉅當事之人,曾前濫冒,觸事憒憒。況今癃老日甚,痼疾纏身,精神筋力,已無一分餘地,生趣頓盡,萬事茫然。時詣班行,亦出於强氣自力,而猶未免七顚八倒,聖恩彌重,與天無極。臣雖無狀,豈敢不以盡瘁忘身,圖報萬一爲心?而氣力不逮,旣無可堪之望。顧瞻時勢,決非微臣進當鼎軸之日。目今中外饑疫,邊虞懍懍,廟堂空虛,客使臨境,臣誠不識聖明,何不深思,而有此任用之謬誤,此豈止微臣之狼狽而已耶?且臣於近日,又有不安之端,領議政崔錫鼎,以禮記書,彙分編述也。偶以草本見示。臣不習此經,而略以數語,有所論覆矣。今者諸疏,以是書詆斥領相,語出情外。其言雖不專以類編爲咎,臣旣有所與聞於其初,則實有不敢晏然者矣。撫躬徊徨,衷情悶塞,敢此瀝血呼龥於天地父母之前。伏乞聖明,俯賜諒察,亟改臣新授職名,改卜時望,以幸國家,幸甚。答曰,省疏具悉卿懇。日昨新命,可見予倚毗之篤,而矧今國事多艱,廟堂久虛,以卿體國之誠,其不可袖手恝視也,明矣。疏末引嫌,尤涉太過。卿其安心勿辭,卽起視事,用副予如渴之望。仍以備忘記傳曰,遣史官傳諭。
午時,上御宣政殿晝講時,同知事崔錫恒,特進官李健命,參贊官韓配夏,侍讀官李世瑾,檢討官林象德,假注書洪尙寅,記事官趙之重,記事官洪啓迪,武臣沈榗入侍。上讀前受音,自鸚鵡能言不離飛鳥,至城上不呼一遍訖。世瑾,讀自將適舍求毋因,至父召無諾一遍。上受而讀之訖。世瑾曰,曲禮一篇,皆言節目之委曲,無他仰陳文義,而皆出於正心誠意工夫,故要其大體,不外於毋不敬三字,一書中敬之一字,此實人君之所着意處也。上曰,然矣。世瑾曰,入戶奉扃之義,饒氏注解,與此少異,參互見之,好矣。象德曰,今日所講,率皆應對進退之節,細瑣節目,似若涉近。而要其歸,則莫非竗道精義之發,粗在應對進退之間,而精在道德性命之要,習於童幼小學之末,而卒於聖人中禮之歸。故君子之學,貴在窮其理而盡其性,則禮之爲禮,皆出於性,非僞貌飾情而然也。先正臣李滉,論朱書曰,泛然看他,則似爲泛然,而不爲泛看,則無非至理之所寓。今日進講之書,亦類于此。不以泛然而歇看,則有益於聖學矣。曲禮三千,煩多雜出,而其本則以敬爲主。今以日用之所著,觀之,動作必於禮者,是敬也。威儀必於禮者,是敬也。以言乎日用事物之間,無不合禮者,是敬也。以言乎動容周旋之際,無不中禮者,是敬也。人君,主一敬字,隨事泛應,則所守至簡而能御煩,所操至約而能及遠,以至於家齊國治而效驗益廣,則禮之所以爲禮,都是一箇敬字,而其所體認,亦非難事矣。故朱子曰,禮者敬而已,斯言盡矣。上曰,所達是矣。象德曰,毋踐屨,毋踖席。玉藻曰,登席不由前,爲躐,與集說異。而其下入君門章,闑東闑西之義,亦與諸處所論不同,參看好矣。世瑾曰,父召無諾,唯而起。先儒曰,諾者,應之緩,唯者,應之速,唯諾無異,而緩速有辨,故有所對之異矣。象德曰,人生於三,事之如一,而人君地位隆重,與韋布之學,有異。故臣事君,弟子事先生之禮,似無可用,而亦或有用處矣。古之人君,學焉而後,臣之,是有事師之禮。經曰,上帝臨予,是有事君之禮。以此推之,則不無可用之處。帝王之學,雖異於章甫之學,而亦爲留念,好矣。上曰,唯。上遂掩卷,諸臣以次退出。以上燼餘
上在昌德宮。停常參,只晝講。
金致龍啓曰,明日常參·經筵,取稟。傳曰,只晝講。
又啓曰,吏曹郞廳來言,承旨有闕,政事何以爲之?取稟。傳曰,明日爲之。
任舜元啓曰,都承旨南致熏呈告受由,左副承旨李世維以病不來,同副承旨趙泰億式暇,出納之際,事多苟簡。左副承旨李世維,卽爲牌招,何如?傳曰,允。
韓配夏,以兵曹言啓曰,幼學朴敬曄,自宣仁門入來,差備門外擊錚,令攸司囚禁治罪,守門將柳振榮,推考,何如?傳曰,允。
金致龍啓曰,中路問安使,或以罷職,或以在外,連續遞易,以行司果李昌齡啓下,已過累日矣。卽者以病送言,將不得發行云,非但事已急迫,近來堂上中無故在京之人絶乏,無以變通。李昌齡推考,催促發送,何如?傳曰,允。
持平金東弼啓曰,請還收車莫男減死定配之命。又啓曰,請還收崔元立減死定配之命。措辭竝見上答曰,勿煩。
金致龍啓曰,中路問安使李昌齡,請推催促之後,稱以病重,終不入來,雖未知病勢輕重之如何,而今此發送,萬分緊急,再三催促,無意辭朝,事甚未安。從重推考,更爲催促,今日發送,何如?傳曰,允。
韓配夏啓曰,卽者校理李世瑾,修撰林象德,以副校理洪禹瑞疏中,有侵斥三司之語,陳疏徑出,原疏不得不捧入,而玉堂上下番,一時闕直,事甚未安,此與無端徑出有異,而不可無警責之道,竝推考,待批下後,卽爲牌招入直,何如?傳曰,允。
校理李世瑾,修撰林象德等疏曰,臣等卽伏見僚臣疏本,盛論向來洪錫輔家第事,而譏切之言,遍及言議之列,至以媕婀畏縮,不敢發口,視殿下訑訑之色爲說,臣等看來不勝瞿然慙恧之至。臣等,俱以蔑識,忝居近密,未有一言片辭,輔導聖學,獻納時政,唯懲論議之乖激,不欲爲推瀾助波之擧,而若其尸職素餐之狀,臣實自愧,畢竟譏斥之論,發於同僚之間。夫媕婀畏縮,視人主俯仰,何等人間羞恥事,而所帶職名,正是三司言議之地,臣等,安得以其言之姑不指名,靦然一刻抗顔於榮次,以益淸朝之羞乎?不得不陳章自列,迸出禁門之外,伏乞聖明,亟遞臣等之職,仍治臣擅離直次之罪,以謝人言,以肅朝綱,不勝幸甚。答曰,省疏具悉。爾等,勿辭從速察職。
禁府都事趙命興等疏曰,伏以臣等,頃伏見領議政臣崔錫鼎疏本,則其引臣先祖故文孝公臣翼,經書章句箚記事者,遣辭之間,大違事實,因以轉輾累入於彼此章疏,則臣等,宜卽申暴於天日之下,而自顧迹微,猥越是懼,方且囁嚅之際,旋因學儒尹瀗之疏,首相旣陳前疏之差誤,則臣等亦無可辨矣。乃者湖儒安泰奭等疏,則掇拾瀗餘論,而至引沈光洙媢嫉之言,已有先輩申白者而爲說,又摘取故文純公臣朴世采,與今右議政臣尹拯往復書牘中句語,以爲侵攻臣先祖之柄,而其實,非故有意於侵攻也。其意以爲如此而後,被斥之人,無以引重於先輩也。眞所謂怒甲移乙,而又伏見李挺英等疏,則盡謄金裁所謂訟師之章,張皇粧撰,一節深一節,臣等,不審其所由,而日月之明,亦何由俯燭也哉?伏願聖明,特降明旨,使先朝禮遇之臣,得免被誣於旣骨之後,則豈不有光於世道也哉?臣之先祖,自幼年早耽經傳,窮硏極索,隨手箚錄,以備忘失,故工夫積久,遂成卷帙,孝廟初服,因陳戒之疏,寫進若干卷,則孝廟深加褒賞,因有賜馬之命,此書,蓋已經聖祖之睿覽,而臣之先祖,實不以是自多,除非道義相與者,亦未嘗出以示人,而旣卒之後,臣之祖父臣復陽,收拾斷簡,藏之巾笥,且將五十年矣。朴世采於臣先祖,有高山景行之慕,求見此書於臣家,旣見而又勸使入梓,而顧此箚記之書,不過因經旨微辭,釋章句之餘,故其解論孟,則目曰淺說,解庸學,則目曰困得,而世采,以爲編名,未免重疊,不可不易以新名,以讀書記,命名後,又貽書曰,更思之,或作浦渚遺書,亦似允當。今此書名,自有源委,遺書之稱,本是二程語錄之名,程子,嘗稱大學,孔氏之遺書,以此以彼,恐於先相國所編諸書,無以可合云,浦渚,卽先祖之號也。世采,又撰臣先祖行狀,而至其末端,特擧此經說一事,而尤加闡揚。噫,世采之於先祖經說,其終始眷眷稱誦,可謂至矣。而今挺英輩,不復考檢,抉摘書尺,只憑辭跋文及姑勿廣傳之書,而乃曰,臣師之不韙其書,見於書牘者,如此。又曰,臣師,作翼行狀,而至論其編摩之差,則有曰,公嘗序中庸困得,而至謂僭妄之罪,實無可辭,則固已自覺其不安云。細究其意,則何嘗以背異朱子,爲無傷也?噫嘻,何其言之若是無據也?蓋其書牘中云云,儘有委折,安得不爲歷陳哉?夫世采,旣定其書名,又使刊其書,則惟辭跋文之作,豈有異意於其間?其時不但與右相尹拯,有所酬答,其答臣家書,亦曰區區愚意,於先相國發揮經義之見,固已心服,揭諸善狀,而唯以遺書禮貌,有些未安云爾。蓋其趦趄於跋文遣辭者,雖以其不暇詳察等語,深究其意,只在於編帙規模上一款而已。何嘗以其書,背異朱子耶?姑勿廣傳而俾絶或者之訾嗷者,實亦有爲而言,蓋臣家,嘗請銘於故文正公臣宋時烈,則初聞交搆之言,遂送示或人非毁遺書,及勸無撰銘之札於臣叔父臣持謙,臣叔父,將臣先祖著說及平昔雅言,以破或人之誣罔,則其答書曰,今見示諭,頓覺釋然。先訓旣曰,朱子前後所見,亦有異同者,則所擧先訓,實與語類暗合,雖與章句不同,而同是朱子之意,則亦何害於取質哉?當時不說臣家者,至欲沮敗乞銘之事,故世采欲鎭浮議缺一行餘此,實出於先輩忠孝之至意,而今挺英等,未諳事實,只見姑勿廣傳之語,而又妄意,其師不韙是書,而不欲其廣布,可謂臆逆,甚矣。又引其師所撰行狀中,臣先祖自謙之辭,及其師所謂自覺其不安之言,以此爲編摩有差之證,而謂之華衮鈇鉞,竝行,尤甚可笑。孔子作春秋,乃曰知我罪我,朱子序大學,亦曰極知僭踰,夫以聖賢,亦必有撝謙之辭,則況後人乎?今於自謙之語,謂之差而寓貶云者,其果成說乎?況世采與臣家書曰,必引咎自謙,然後可見盛德之至,玆以困得,序中庸,略見公之素志云,世采,果寓鈇鉞之貶乎此段,而對其子孫,乃反以聲音笑貌,姑爲慰悅之言曰,於此可見盛德之至云,則其將類於何等人耶?今夫一人之身,而其行事,有善有不善,則或衮或鉞,無所不可,而至若一事中衮鉞竝行,未之前聞,而亦非君子明白正當底道理也。挺英輩,粗聞其師之言,全爽其師之意,而其所爲說,皆無根據,臣請一言以破之。噫,世采,平日於臣先祖,經說果有一毫不韙之意,一如挺英輩之言,則當初命名編目,欲其稱當,至引四子二程中標題,名以遺書者,何意,勸使鋟梓者,何意,使之精印十數,藏于篤學之家者,何意?狀文中拈出經說一事而曰,明白渾全,可垂後法云者,抑何意耶?今挺英輩,鑿空於赫號緖言,而妄料乎辭意之表,不復思量而隨人解頤曰,吾師亦嘗云爾,自不覺其言之先誣其師,而無補於攻人,其亦可哀也已。且其疏,旣以訟其師禮書講確爲名,則只當訟此,可也。而今乃無端拖及臣先祖而詆誣至此者,未曉其意之所在也。太奭之疏,出於傳聞,尤極可笑,而其所謂䮕正云者,亦有委折矣。昔在孝廟初年,有嶺儒柳稷者,投疏醜詆先正臣李珥及成渾,臣之先祖,上章痛斥其邪說,遂大忤於一時人矣。適當因事被譴之日,臺官沈光洙,游辭救解,而挿入剩語,以疏進經說,至謂之不知自陷於得罪斯文之歸,其時故文孝公臣趙錫胤,疏辨其誣,不趐明快,而文正公宋時烈所撰臣先祖碑銘中,所謂適値斯文,厄於邪說,是閑是距,終以顚蹶云者,卽指此也。今太奭,欲藉媢嫉者傾軋之言,以爲務勝之計,而不知其爲可羞,則此實不足與辨矣。大抵臣先祖,篤信朱子,有曰集諸儒之大成者,朱子也。其有功於後學,多於孟子。臣祖平日立論如此,則今此箚錄,只是發揮餘義,爲章句輿衛而已。豈有一毫求異於朱子之理哉?太奭·挺英之疏,謬妄甚矣。而如故文正公臣宋浚吉,故執義臣尹宣擧,皆師法於臣先祖,或撰易名之狀,或述幽道之銘,而時烈,亦撰碑文,其敍此事,莫不稱揚,皆有定論,則不待申辨,可見公議,而一自世道乖亂,彼此說冤之章,不勝紛拏。臣等,不欲效尤,而近因風波之橫生,移鋒於旣沒之臣祖,至再至三,交搆侵攻,臣等私心痛迫。疾聲齊龥,伏乞聖明,少加憐察,特賜昭釋,使一世曉然知太奭·挺英輩之言,一出於虛罔,不勝萬幸。答曰,省疏具悉。夫以相臣之平日篤信朱子,寧有求異之理哉?爾等之申辨,如是明白,則太奭輩之言,自歸虛罔矣。
午時,上御宣政殿晝講時,知事趙相愚,特進官李基夏,參贊官李世維,侍讀官李世瑾,檢討官林象德,假注書洪尙寅,記事官趙之重,記事官洪啓迪,武臣李漢章入侍,上讀前受音,將適舍,求毋固,至父召無諾一遍,世瑾,讀自侍坐於所尊敬,至女子許嫁筓而字,上受而讀之。世瑾曰,男子冠而字以下三章吐,上下文理,不相連屬,而欲爲强合,改之何如?上曰,文理元不接續耳。象德曰,此句,觀其文義,則父前子名,君前臣名,文理不屬,上下文雙擧作句,自爲一章,古人,疑此間於男子冠女子筓,二章,欲爲强合,此吐似爲非矣。上曰,吾意亦然矣。以此一章,牽合於上下兩文,則文理不屬,以小學吐,改之可矣。世瑾曰,然則三章之末,皆懸結辭之吐,好矣。如此之處,雖是先輩所定之吐,進講之時,陳白改定,爲宜。象德曰,此是前輩所定,則不可以私見改之,參訂古書,改正好矣。上曰,然矣。象德曰,毋側聽以下四句,與顔子四勿,雖有大小之差,工夫則無彼此之異,其於修身之方,可以體而行之,不可以小節而忽之也。上曰,所達爲好,留意焉。世瑾曰,內言不出於梱,外言不入於梱,治家之道,先別內外之分,宮壺之內,以此留意,嚴秘內外,則好矣。上曰,然。象德曰,男女不同席坐一句,此雖微細,亦所以嚴分,齊家之道,一體留念,合宜矣。上曰,唯。象德曰,男子二十冠而字,蓋男子二十,則充養氣質,而成就學問之時,故冠而字之,責其成人之道。大凡二十之際,長幼之序,旣別,愚智之分已判,以古賢觀之,年至二十,則一生之規模已定,道學之綱領旣立,而日新之方,時敏之功,在於此時,故古人於此,勉勉孶孶,罔或少怠,而成人之道廣矣,進修之方至矣。臣於丁亥年,冒忝春坊之官,惟我王世子,春秋二十,越至于今,添加二歲矣。如臣魯劣無狀,雖忝官僚之末,其於補導之責,豈能稱塞萬一,而第觀春宮,問學日將,資質天成,其於進學上工夫,廣大規模,堅定根塞,而進修之功,此其時也,分寸之陰,宜可惜矣。提撕勸勉之方,宜勤燕翼之貽謨,薰陶漸染之益,可待鴻儒之宿德,卽今賓師之位,未有哲人之裨補,講筵之上,不見賢士之切磋,此實今日欠典,自上別爲留念,敷求草野之士,置諸左右,且念儒相,養德山林,工夫篤實,如或作師胄筵,裨益儲聖,則豈曰少補,而累爲敦召,終不造朝,自上更爲敦勉,以爲必致之地,何如?上曰,儒臣之言,最爲切實,留意焉。世瑾曰,卽今儲宮春秋鼎盛,成就之道,補益之策,亶在選擇宮僚,而今爲宮僚者,未有山林之宿德,率皆科臼之賤士,儒相及贊善,屢爲敦勉,而尙不造朝,其他林下之士,亦或有之,而未能召致,可勝嘆哉?且念翊衛司官員,別擇山野之人,出入書筵,則必多所益,卽今官員,令吏曹隨闕移差於相當之窠,分付西銓,各別選擇,自今定式,使入講筵,似好,故敢達矣。吏判,今爲入侍,此一款,商議稟定何如?上曰,其言好矣。翊衛司諸官,別爲擇差,仍入書筵之意,書出擧條,分付吏兵曹,可也。象德曰,許多諸員,難以一時精擇,隨闕差出,好矣。上曰,數多官員,盡數差擇,非一時可爲,隨闕隨補,漸次精簡,好矣。此意,吏兵曹,同爲知悉擧行,可也。知事趙相愚曰,以漢唐史觀之,翊衛司官員,不爲泛擇,我朝,亦以蔭官中,有才學者擇差,而近來揀選之方,不如古,故前後疏章,以此陳白矣。今於上番下番中,區別賢否,出入書筵,則彼此難安,皆不行公,自今以後,定其規例,書筵時上下番中一員,勿爲區別,輪回以入,則銓曹之擇選,自不泛然,而渠輩行公,亦無難安矣。象德曰,吏判所達之言是矣。一司僚員中,書筵官,區別以入,則彼此難安,終不行公矣。卽今一司諸官,雖非山野之士,亦皆家世之人,非不擇差,而參下則,率皆家世子弟,參上,年老蔭官,上番尤爲精擇好矣。相愚曰,上下番輪入書筵事,旣有定式,則雖不申飭,申飭之意,自在其中。上曰,吏判之言然矣。缺三行參贊官李世維曰,此一款,出於榻前下敎乎?上曰,唯。相愚曰,頃日交河縣監尹植,奉常僉正李行道,幼學白而章等疏本,下於該曹,欲爲回啓,而草草文字,似爲泛然,故今當筵席從容之時,敢此仰達矣。觀此三人之疏,尹植則其師折衝李世胄所敎門徒中,及第三人,生進五人,李行道,則其師前縣監鄭斗平門徒中,登第三人,生進六人,白而章,則其師前正郞趙弘璧所敎門生中,登第者三人云。法典則京敎官所訓儒生中,及第三人,或生進十人以上,及外方訓導所敎儒生中及第二人,或生進五人以上,竝許啓聞敍用,其他私敎官,敎訓童蒙,多有成就者,亦有敍用之典,而今此三人中,年或八十或七十,已經顯職,則無他賞典之可施,如此之人,隨其年限,以授壽職則似爲得宜,而此非該曹擅便之事,上裁,何如?上曰,以壽職加資,可也。擧行條相愚曰,濟州敎授有闕之代,差出之後,連爲遞改,迎新官屬之久滯京中,極爲可慮。新除授李龍徵,旣在本道便近之地,除朝辭赴任之意,敢啓。上曰,依爲之。出擧條相愚曰,近來外方州郡生祀堂之弊,極其紛紜,爲官長則近於要譽,爲下民則涉於諂諛,故曾前州縣立碑之事,已有朝家之禁令,而今此生祠堂之弊,有甚於此,群議多以爲病,從今以後,分付中外,一切禁斷,宜矣。上曰,頃年因儒臣所達,已有禁令,此而不禁,則多有濫雜之弊,此後各別痛禁,可也。出擧條相愚曰,頃日純褒純貶文書,有修正以入之敎,而前後本曹堂上,常患不備,姑未得擧行,前冬數朔,堂上始乃備員,純褒則僅得修正,純貶則頃年上敎,以貪虐罷軟爲題目,而守令或被臺臣之論劾,或入御史之書啓者,行査之後,皆歸淸脫。禁府以此勘罪,當初罪名,非不重大,而旣已行査有脫,則不當仍置於純貶之科,此不可不十分詳審抄出,故尙未修整,欲待堂上之備員,更爲商確抄啓之意,敢達。上曰,純褒文書,先爲啓達,入於純貶者,若不能詳爲區別,一依當初題目,則不無稱冤之端,追後修整以入,可也。相愚曰,純褒文書,雖已修整,待堂上備員,更議入啓之意,敢達。上曰,依爲之。出擧條上謂吏判曰,西北人物,所當一體收用,北道則旣有臺侍閫帥之除,而西路則不然,事涉不均,必有稱冤之端,西路之人,亦依北道例,抄擇收用,可也。出擧條相愚曰,西北,似當一體收用,以爲激勸之地,而不無先後之序,西土人心,無不鬱抑云矣。下敎如此,可以奉行矣。上曰,全百祿之啓,出於諫院,而予未知其合宜也。百祿,曾經閫任,則摠管之除,自不猥濫,而觀其啓辭,則以拔自遐裔爲題,吾未知其可也。相愚曰,臺臣,不知朝家錄用之意,有此論啓,臣意亦以爲過矣。上曰,旣經閫帥之後,以遐方之人而論斥若是,則豈不冤痛乎?諸臣以次退出之際,上曰,武臣進來。武臣李漢章進伏,上曰,達其履歷。漢章曰,以宣傳官陞六,歷訓鍊主簿御營將官,出守旌義縣,丁丑,自上特爲加資,其後歷千摠營將五衛將,卽今待罪禁軍將矣。上曰,有何可達之語耶。漢章曰,小臣,十餘年前,作宰旌義,而無大段弊端,厥後不爲外任,故無所達之語矣。講官及武臣,以次退出,承旨·史官,仍爲入侍,上曰,輪對官·史官招入。假注書洪尙寅,出召輪對官中樞府經歷吳時翊,敦寧府判官柳昌運,軍資監判官洪禹采,東氷庫別檢崔尙鼎,中部主簿李萬枝入侍,上曰,以次各陳所懷。中樞府經歷吳時翊進伏,上曰,爾今何官,時翊曰,待罪中樞府經歷矣。上曰,有所懷耶,時翊曰,本府,以大臣衙門之故,無大段弊端矣。上曰,他官以次進來。敦寧府判官柳昌運進伏曰,臣待罪敦寧府判官矣。上曰,本府雖是無事之府,有可達之弊端耶?對曰,本府凋殘特甚,而弊端則無矣。軍資監判官洪禹采進伏曰,小臣,軍資監判官洪禹采也。上曰,判官所掌何事耶?禹采曰,一監官員,分四所掌,掌米穀出納矣。上曰,留庫之數幾何耶?禹采曰,米一萬四千五石,太一萬一百六十四石,田米一千六百十三石矣。上曰,本監無他弊端耶?禹采曰,雖有些少弊端,這這變通,故無可達之弊矣。氷庫別檢崔尙鼎進曰,臣待罪東氷庫別檢矣。上曰,有何弊端耶?尙鼎曰,所掌,藏氷一事,故無緊急可達之弊矣。中部主簿李萬枝進曰,臣今待罪中部主簿矣。上曰,中部所掌民戶幾何耶?萬枝曰,民戶三千七百七十八戶矣。上曰,人名數幾何耶?萬枝曰,人數二萬五千七口矣。上曰,有何可達之語耶?萬枝曰,本部爲漢城府屬司,故無弊端矣。諸臣以次退出。以上燼餘
上在昌德宮。停常參·經筵。
金致龍啓曰,明日常參·經筵,取稟。傳曰,停。
韓配夏啓曰,都摠管金宇杭,迎接都監坐起進去之意,敢啓。傳曰,知道。
以弘文館校理李世瑾,修撰林象德牌不進罷職傳旨,傳于金致龍曰,推考傳旨捧入。
金致龍啓曰,卽者吏曹郞廳來言,今日爲政事命下,而判書趙相愚病不來,參判李廷謙呈辭受由,參議權尙游在外,不得開政云。判書趙相愚,卽爲牌招開政,何如?傳曰,允。
又啓曰,今日晝講事命下,而玉堂闕直,無入侍之員,校理李世瑾,修撰林象德,昨日違牌,旣有只推之命,副校理沈壽賢,修撰金始煥,方在呈告中,應敎李肇,副修撰李澤,時未肅拜,竝爲牌招,以爲推移入侍之地,何如?傳曰,依啓,晝講停。
又啓曰,吏曹判書趙相愚牌招不進,推考傳旨捧入啓下,而開政命下之後,未卽擧行,事甚未安。更爲牌招開政,何如?傳曰,允。
又以侍講院言啓曰,昨日晝講時,自今書筵開講時,翊衛司一員,同爲入參事,榻前下敎,卽有入參書筵之敎,則事當挾冊同入於講官之列矣。以此意分付於衛司,而衛司多官以爲,本司職掌,則陪衛而已,至於挾冊登筵,決非蔭官之所可爲,擧將呈旬兵曹,不敢入參云,累度催促,終不進來。朝家旣已定式之後,以私分引嫌,極涉未安。今日書筵應入之員,爲先推考,使之依下敎入參,而召對時,亦爲一體入參之地,何如?傳曰,允。
金致龍啓曰,吏曹判書趙相愚,再牌不進,推考傳旨,旣已捧入矣。所當更請牌招,而日勢已晩,一日三牌,有傷事體,何以爲之?敢稟。傳曰,明日開政。
李世維,以兵曹言啓曰,私婢業禮稱名,自通化門入來,差備門外擊錚,令攸司囚禁治罪,守門將金夢遠,推考,何如?傳曰,允。
以黃海監司,以前日馳啓中,勅使先來陪將官洪世昌,誤以金益萬書塡,惶恐待罪事狀啓,傳于李世維曰,勿待罪事,回諭。
以慶尙監司,以私奴福立等渰死,土兵裵男祖母金召史燒死狀啓,傳于李世維曰,渰死·燒死人等,令本道恤典擧行。
副校理洪禹瑞疏曰,伏以顓蒙如臣,最居人下,萬萬不似之實,略暴於前日辭本,离明下燭,豈不鑑悉?顧此經幄之任,何等職責,而前後忝竊,至再至三,豈臣意象之所及乎?頃臣迫於嚴命,黽勉一出,至今愧汗沾衣,臣是何人,又復虛竊光寵,以益濫吹之誚哉?非分之榮,終難自安,不量而進,動輒有咎,此臣所以寧甘違慢之誅,不敢更爲僥冒之計也。且臣自少時,卽患胃家之病,根委深痼,今春以來,發作無節,蓋無旬日粗安時矣。召旨之下,不敢久淹,昨自鄕村,來伏私次,而宿病挾感而作,症情比前益甚,時月之頃,理難痊復,伏乞聖慈,亟許鐫遞,以安私分,以延殘喘,不勝大願。臣於乞免之章,不宜贅及他語,而竊有慨然於懷者,思欲一陳於紸纊之下。夫王子第宅之買賣,本非禮官之職責,而向日筵臣,遽以洪錫輔家,爲請買者,常情之外。況當初欲買而旋停,實爲聖德之光,而乃於經年之後,遽然提起,陳請甚力,遂以榻前定奪,書出朝紙,此何擧措也?錫輔家,自初以先訓爲言,而先訓有無,固不足論,只令錫輔不願,猶當舍之。豈可以堂堂聖朝,有此抑買之擧耶?其所以貽累聖德,虧損國體者,非細故也。昔漢明帝有言曰,我子豈宜與先帝子等,伏念仁穆王后,久當金墉之厄,只有貞明公主,與同患難,正位東朝,哀念篤至,仁廟,仰體慈旨,爲之建第,營作之際,曲軫聖慮,公主歿後,曾未數紀,使其子孫,不能保守舊基,殿下此擧,或者有歉於漢明之言乎?曾在先廟,將營淑敬公主第宅,而完原君舊第,在於其中,其時臺臣,爭論之不置,其啓曰,豈可爲今公主第宅,强奪舊王子之家舍乎?言甚激切,罪死臣許積,繼而入對極論,卽有移建之命,先大王轉圜之德,人到今稱頌。當時臺諫之風節,如此而積也,亦能乃爾,今日朝臣,可以知所醜矣。臣竊怪夫第宅一款,有何機關,而筵臣此請,驟發於趙泰耉承嚴敎之後,甘心營買,挺身指陳,而福家等說,雜進於筵席之上,自速其固寵保位之深譏,而不暇恤焉。遂乃費辭自解,有若爲省費而發者,然其誰信之?古語曰,富貴易得,名節難保,臣爲之一嘅也。抑臣所大惜者,殿下臨御以來,凡所施爲,務合義理,事有過差,勇於遷改,躬行節儉,未嘗留意於土木之工,此臣隣之所共仰,而獨爲此一區之宅,遂成無前之過擧,以致盛德,有始而罔終,譏議上及於朝廷,究厥所由,莫非筵臣導諛而成之也,臣竊痛之。自有此事以來,物情拂鬱,有識駭嘆。向日吳命恒之疏,實出公議,而殿下悅而不繹,凡在言議之列者,擧皆媕婀畏縮,無敢發口,豈非視殿下訑訑之色而然也?遜志之言,宜求非道,行迷不遠,猶可及追,誠願殿下,一朝幡然,如轉戶樞,渙發明綸,夬收成命,無使纖翳久掩日月之明,而亦宜益崇儉德,俾王子第宅,毋或踰制,以昭殿下平明之理焉。且臣竊觀近日時事,是非不明,枉直不分,馴致聰明掩蔽,言路杜絶,不料聖明之世,有此衰亡之象也。今玆類編之書,爲一世大是非,而此不在多言,夫鑿經毁傳,斯文之變怪也。使大臣無是事,則言之者,當伏誣詆排軋之罪矣。實有是事,則人可得以攻之,殿下亦安得以私之也?向者聖批,旣以親覽爲敎,伏惟睿學高明,其僭妄不韙之罪,已洞燭無餘矣。殿下苟能明其是非,處置得宜,則豈至如此紛紜也?當日臣之疏論,實採士論之公,而殿下略不舒究,遽加威怒,厥後章甫之連章,益可見士林之齊憤,輿議之激發,而或先事驅逐,或嚴辭特停。噫,此書旣已刊傳,衆目皆覩,非如隱微難知之事,有何毫分干涉於偏黨,而前後批旨,皆出情外,一切强歸之黨論,其何以服人心而定士論乎?臣固知殿下,特以一大臣之故,一意慰藉,以適其心,而至於事之是非,則關係至重,決不可久靳辨別,以滋四方之惑,必須明示聖意,毁去其板,使背馳朱子之論,不敢復作,然後世道庶乎可救也。不然而猶將以是書,置諸座側,不寢其當初參講之命,則聖上尊尙經傳之至意,恐無以表章於後,可不懼哉?且泮儒之尊賢衛經,自是分內事,而殿下過聽訐告之言,使近百多士,蒼黃迸逐,賢關一空,氣像愁慘。李晩成,身爲師儒之任,目見君父之過擧,抗章爭論,辭語截直,可謂不負職責,而彼尹會者,輒事抨彈,竝及首發正論之諫臣,以爲投合時好,謟附大臣之計,臣未知兩臣所坐者,果何事也。鑿經之異言,不可不辨明,持正之士論,不可不扶護,事理較然,無可搆罪,則雖以欲之無恥,猶不敢以此成案,乃以外托內濟等語,囫圇爲辭,得以熒惑天聽,渠雖以仰人口氣,乘機擠陷,自以爲能事,而獨不畏公論之至嚴乎?不特此也,泮儒之書進所懷,非官長之所可寢抑,而駁劾隨之,醜詆儒生,延及其父兄,白地抑勒,僇辱備至,猶恐士論之或徹宸聰,凡可爲大臣之地,無不攘臂擔當,盡其死力,有若報復私怨者然,眞所謂不識人間羞恥事也。至於大臣自處之道,尤所未解,公議旣發之後,惟當引伏辭謝之不暇,而前後章箚,周遮掩覆,必欲角勝公議而乃已,臣未知此等是非,果可以力制而硬定耶?大臣之自處如此,彼附麗之徒,何所不至,承宣誣訐於前,臺臣摶擊於後,迭出阿好,略無顧忌,箝制一世,勒成國是,晩成疏中黨勢盛爀等語,其亦不虛矣,臣實寒心也。會等情狀,宜莫逃聖鑑之下,而有言輒從,一任其壞弄,是非混淆,至於此極,而朝著之上,無一人爲殿下言者,若是而其何能國乎?欲望殿下,亟揮乾斷,斥黜會等,收回兩臣削奪之命,及學儒所被之罰,少戢諂附之習,培成直士之氣,以幸國事,臣區區之願也。答曰,省疏具悉。筵臣所陳,意在省費,寧有他意於其間哉?禮書事,前後批旨,已諭予意,而相繼投疏,若是其紛紜耶?予實未曉也。爾其勿辭察職。
左議政徐宗泰疏曰,伏以臣冒陳肝膈之懇,庶冀天鑑回照,批旨之宣,責諭之隆,有非微臣之所敢承,臣九頓兢惶,感極而流涕,不知所以容措也。臣於恩旨之下,反覆思量,此時此任,以臣材力,萬萬終不可以冒當,復此申龥,仰干天威,臣子之義,受任於艱難之會,有不得辭者,蓋其任愈重,而其義愈明。然以其才具稍可堪,疾病稍可强者,言之耳。臣受恩罔極,猥蒙特擢於公擧之外,自勉報效,宜益如何,而因臣不肖無狀,無以稱上任使,上之不能匡弼主德,下之不能陳一遠猷,再塵政堂,遇事輒僨,前後咎釁,雖荷聖度寬大,得逭譴罰,而其庸陋之實,以日月之明,何以不燭?今且年邁衰塌,疾病益深,筋力則十步九喘,精神則忘前失後,危喘凜凜,自分朝夕塡壑矣。以聖朝言之,已試失職,醜拙百出,當此艱虞,尤不當復加謬恩,以失委寄之重,以賤分言之,明知其顚沛,必知驅策無路,何敢强此靦顔,耽恩冒進,以重累聖德,而取一世之不厭乎?臣遲暮且死,不復仰答丘山之望,中夜悲恨,涕淚涔淫,必先圖任老成,卽今在朝在野原任諸大臣,年耆望重,進退關於國家,寵命宜先,物情在是,則此亦臣之不敢自安者也。臣聞命以來,憂悸徊徨,寢食不遑,日夕祈望,惟在改命,伏乞聖明,深念時事,矜察臣情,亟遞臣新授職名,改卜賢德,以重鼎席,幸甚。答曰,省疏具悉卿懇。昨者疏批,諭予至意,而卿胡不諒,祈免太過耶?況客使今已渡江,而廊廟空虛,此又不可不念也。卿其勉遵前旨,速出視事,以副上下之望。仍以備忘記,傳于趙泰億曰,遣史官傳諭。
副修撰李澤疏曰,伏以臣曾添秉筆之任,蔑有稱塞之效,而橫遭逆境,卒取狼狽,以此情勢,不敢更玷榮途。昨年風憲之職,亦未免違逋坐罷,追思至今,悚蹙猶深,忽於此際,召旨辱臨,臣聞命惝怳,直欲循墻而不可得也。顧念經幄,爲任不輕,朝夕啓沃,裨補衮職,苟非文字之該通古今,才望之見推當世者,則莫宜膺選,如臣淺陋,最居人下,滅裂無聞,特一倥侗,而自臣釋褐,過蒙洪造,從前踐歷,亦皆忝竊,不料今者,又復濫竽至此,臣何敢不量才分,徒恃寵靈,自取嗤笑也哉?且新錄數人,重被臺議,同選諸臣,旣皆引嫌,則其所不安,臣無異同,難進之勢,此亦一端,而至於向者掌令尹會之避,誠有所駭惑者。臣姪泮任時事,勿論是非,何預於臣,而勒擧臣名,謂之指敎者,抑何意耶?凡父子叔姪之間,設有問議之端,固非異事,而嫉其子弟,攙引父兄,實是常情之外,似此義理,曾所未聞,臣竊爲臺閣羞之。若其挾其私冤云者,尤不滿一笑,臣之年前,與大臣疏辨,不過以筵奏虛實,有所論列,而果無一毫私意於其間,則大臣之於臣,必無芥滯之意,況臣之於大臣,尤豈有不滿之端乎?此等脅持之言,有不足與之呶呶,而然其爲說,旣謂之挾怨指敎,則揆以廉義,其不可晏然於榮次也,益較然矣。念臣才具,已極不稱,而顧此踪地,節節難安,實無冒沒承命之路,昨纔歸伏私次,治疏將上之際,因禁直之一空,召牌儼臨,怵分畏義,謹此來詣於九閽之下,而反覆思惟,終難抗顔冒出,不得不陳章退歸。伏乞聖慈,亟遞臣職,仍治臣罪,以安私分,幸甚。答曰,省疏具悉。爾其勿辭,從速察職。以上燼餘
上在昌德宮。停常參·經筵。
申時,日暈。
金致龍啓曰,明日常參·經筵,取稟。傳曰,只晝講。
李世維,以都摠府言啓曰,都摠管金宇杭,延接都監坐起進去之意,敢啓。傳曰,知道。
又啓曰,獻納李縡,正言徐命遇,未署經,而大司憲權尙夏,大司諫林濩,掌令柳鳳徵竝在外,執義趙道彬呈辭未肅拜,司諫權詹,掌令李熊徵,持平韓配周·金東弼竝呈辭,正言安時相陳疏未肅拜,除在外未署經外,呈告未肅拜人員,竝卽牌招,以爲開坐署經之地,何如?傳曰,允。
趙泰億啓曰,卽者吏曹郞廳來言,今日開政事命下,而判書趙相愚病不來,參判李廷謙呈辭受由,參議權尙游在外,不得開政云。爲政命下,已至累日,而尙未擧行,事甚未安。判書卽爲牌招開政,何如?傳曰,允。
李世維啓曰,吏曹判書趙相愚,牌招不進,推考傳旨,今方捧入而開政,漸至遷就,事極未安,更爲牌招,使卽開政,何如?傳曰,允。
又啓曰,吏曹判書趙相愚,再招不進,推考傳旨,今方捧入而開政,命下,已至累日,一日三牌,有傷事體,何以爲之?敢稟。傳曰,明日開政。
以北兵使,以捉虎封進遲滯事狀啓,傳于李世維曰,勿待罪事,回諭。
趙泰億,以弘文館言啓曰,副校理洪禹瑞,副修撰李澤,疏批已下,尙未出肅,竝卽牌招察任,何如?傳曰,允。
又以侍講院言啓曰,書筵開講時,翊衛司一員,同爲入參事定式,而今日當次之員以爲,昨日同僚,旣以私分引嫌,不爲入參,則其所難安,實無異同,且諸僚,擧皆聯名呈旬,尤不可獨爲冒沒進參云。累度催促,終不來待,勿論其所執之如何,成命之下,趁不奉行,揆以事體,殊涉未安。當該官員,推考警責,何如?傳曰,允。
又以禮曹言啓曰,今此勅使,旣以頒詔出來云,迎勅當有仁政殿權停例頒敎之擧,應行節目,依前例預爲磨鍊擧行,何如?傳曰,允。
又啓曰,今此迎勅時,王世子不爲隨駕事,已爲啓下矣。大駕迎勅及館所擧動出還宮時,闕門外祗迎祗送,不爲磨鍊之意,敢啓。傳曰,知道。
又啓曰,卽接英陵參奉任守經馳報,則三月二十四日過忌辰祭後,仍與同官替直,微聞有陵內失火之說,問于陵軍,則皆爲元無是事,疑其隱諱,先自火巢內,一一巡審,距陵上白虎數百餘步,有火燒之痕,不勝驚駭。守直守護軍處推問則以爲,三月初八日,不知何人落火,果爲延燒,卽爲撲滅,不至大段,故未卽現告云,看審所燒處形止,則長百餘步,廣或十餘步,或八九步,不得不據實馳報,而連値大雨,道路不通,今始上送云。去月失火之變,今始馳報,事涉緩忽,而觀其報狀辭緣,事勢亦然,燒處不至大段,且是陵上稍遠之處,前此亦有無慰安,而只有發遣郞廳摘奸之規,今亦依此例發遣郞廳摘奸書啓後,稟處,何如?傳曰,依啓。雖値盛夏潦雨之時,一朔之內,水必落矣。毋論燒處之大段與否,爲陵官者,所當卽報該曹,而今始緩緩馳報,敢以道路不通爲言,大不近理。陵官所爲,極涉無據,姑先從重推考,陵軍之初欲隱諱,尤爲可駭,令攸司囚禁科罪。
李世維,以都摠府言啓曰,今日入直軍士,中日習射,請出標信。傳曰,知道。
持平韓配周啓曰,臣一病沈篤,無計供仕,日事尋單,居常惶懼。今者以諫院署經事,天牌下降,不敢坐違,來詣臺次,而伏見副校理洪禹瑞疏本,則以公主第宅事,侵攻諸宰,不遺餘力,而譏斥之言,且及於言議之列,至以媕婀畏縮,無敢發口爲言,臣看來不勝瞿然,繼以駭怖也。臣待罪嶺邑,還朝屬耳,雖未詳其時筵奏之如何,而第聞具洪兩家之取舍,非有他意,具家則以仁獻王后考妣家廟之毁撤,爲未安,故請寢之,洪家則雖是沁園舊第,而比諸具家,差有輕重之別,且家舍全完,亦省營造之費,故請買之,其時諸臣所達,不過如斯而已。有何一毫用意於其間哉?若以第宅買賣,非所當言,責備而論之,則猶或可也。而今乃以固寵保位之目,勒成罪案,持之甚勤,此豈論人平恕之道乎?今之處言議者,必須求罪於無罪之地,費力擠陷,然後方可免媕婀之誚耶?臣實未曉也。雖然,其所詆斥,旣非尋常,則其何可晏然冒居於臺次乎?請命遞斥臣職。答曰,勿辭。
司諫權詹啓曰,臣於尋單請急之中,伏見副校理洪禹瑞疏本,則以前日儒臣所論主第買賣事,又復刺論,詆斥筵臣甚力,餘波且及於言議之地,臣實駭惑之至,臣纔自嶺外還朝,玆事委折,不得詳聞,及見洪錫輔之疏,因其家舍買賣,罵詈重臣,少無顧藉,國體所關,誠極無嚴,而當初筵臣所達,不過因具基撤毁之未安,欲爲省弊惜費而發,則今乃詆之以固寵,斥之而導諛者,實非常情之所及也。噫,十數年來,王子後宮第宅之多踰制限,固爲識者竊嘆,而國婚費用之需,或請其蠲債,王子第宅之價,或論以濫直,未嘗聞以如許題目責之也。儒臣之出入言議之地,亦旣屢矣,何無一言及於此等事,今忽掠提於他人論奏之餘,有若敢言人所不敢言者,以風節自擬,以畏縮責人,欲爲洪錫輔快意之地,排軋諸臣,多費心力,論事正大之體,恐不當如是也。臣未知有何樣機關,何樣較量而至於此也。臣之忝冒言地,亦旣有日,則侵斥之來,已難晏然,而且伏聞日昨筵中,以副摠管全百祿改正之論,有所下敎云,筵席秘嚴,雖不得其詳,而區區重官方惜名器之微忱,未蒙察納,致勤聖敎,此又臣難冒之一端也。牌召之下,今始來避,所失尤大,請命遞斥臣職。答曰,勿辭。
正言安時相啓曰,臣頃坐失儀之科,幸蒙憲職之遞,私心粗安,感祝方切,曾未幾何,新命又下,驚惶愧懼,措躬無地。連呈辭疏,見阻喉司,縮伏私次,一味悚惕,玆因政院啓辭,至有牌招之命,嚴分畏義,不得不入謝恩命,而第臣昨伏見副校理洪禹瑞疏本,則盛論向來洪錫輔家第事,而侵斥筵臣,不遺餘力,譏切之言,遍及於前後言議之地,至以媕婀畏縮,不敢發口,視殿下訑訑之色,爲言,臣看來不勝瞿然,繼而訝惑也。當初王子第宅,定以買取具爀之家,而又將撤毁屢十戶閭家,故筵臣所達,亶爲此發,而原其本意,則只恐聖德之貽累,且慮國費之太多,而若其畢竟定買洪錫輔之家者,只緣諸臣迭奏之際,或不能無語次之得失,轉輾至此而已。是豈筵臣,故欲指示,亦豈殿下,必欲勒買之意,而今者儒臣,張皇詆斥,罪之以固寵,責之以名節,有若有爲而發者然,此誠非臣意慮之所及也。且夫具爀之家,是仁獻王后本第也,洪錫輔之家,卽貞明公主舊宅也。較量彼此,亦不無輕重,而今獨於公主之第,前後迭言,齗齗不舍,臣未知其意,亦果出於十分公平耶?至若以殿下之聖德,爲王子必營壯麗之甲第,誠有歉於平日懋儉之盛意,而身在言議之地,曾無一辭,若以此譏切,臣亦無以自解,而今乃囫圇說去,加之而媕婀畏縮等語,驅之於瞻顧阿順之科,一筆句斷,全無稱停之意,臣實未曉也。臣伏見囚人崔有泰供辭,則其所詬辱臣身,罔有紀極,至以姻姪報怨等語,隱然爲脅持之計,其爲設心,殊可駭也。所謂姻姪之說,實涉矯誣,今以異姓五寸連姻之間,勒歸之於應嫌之科,其果成說乎?通文改搆,旣是浩述之所爲,其所正書,又是浩筆之語,渠之供辭,節節承款,則其爲不文不書,受人指嗾之狀,據此可知,而今此供辭之非出於其手,亦自昭然,則固不足深責於蠢然無識之怪鬼,而然其醜詆,至於此極,則亦安可諉之於悖妄,而自爲晏然而已乎?以此以彼,決不可一刻抗顔於臺次,請命遞斥臣職。答曰,勿辭。
掌令李熊徵啓曰,臣忝叨言責,今已一旬,身病適苦,惟事尋單,居常愧懼,若無所容,不意玆者,天牌下臨,分義是懼,謹此來詣,而伏見副校理洪禹瑞疏本,盛論主第買賣事,至以凡居言議之列者,媕婀畏縮,無敢發口爲言,臣於是不勝悚恧之至。臣纔經草土,新入臺閣,玆事雖未詳聞,而當初筵臣所陳達,不過以省費爲說,則未見其有他意,而今乃譏罵其人之不足,又復移及他人,侵詆至此,不亦甚乎?玆事是非,姑舍勿論,身居言議之地,受此題目,廉義所在,其何可一刻苟冒於臺次乎?請命遞斥臣職。答曰,勿辭。
李世維啓曰,司諫權詹,正言安時相,掌令李熊徵,持平韓配周,再啓煩瀆,退待物論矣。傳曰,知道。
同副承旨趙泰億疏曰,伏以臣橫遭口語,踪迹至危,理合自屛,少請私義,而恩批異數,前後荐疊,至於分外寵擢而極矣。臣感激洪造,不暇顧身,黽勉冒進,猥玷出納之班者,已數旬矣。卽伏見刑曹啓目,則崔有泰供辭中有曰,三人詛戱疏事,臣卽其通文所詆辱三人中之一也。臣之伊時被誣曲折,業已陳暴,今不可輒復呶呶,重傷事體,而身居近密之列,旣入囚人之招,其不可晏然也,決矣。伏乞聖慈,亟命遞臣職名,以安微分,不勝幸甚。答曰,省疏具悉。爾之被誣,予已洞知,勿辭察職。
行吏曹判書趙相愚疏曰,伏以臣,卽伏見副校理洪禹瑞疏本,則盛論王子第宅事,而至以福家等說,雜進於筵席之上,自速其固寵保位之深譏,臣看來驚愕愧恧,不知所以措躬也。仍念頃日筵臣所達,旣出省費之意,至有下詢諸臣之擧,臣亦果以具第難便之勢,公家省費之慮,有所仰達,而且於年前,自上有福家吉地等敎,臣愚意謂此實君臣間眞心無隱之意也。故臣果復以前敎,偶然說及於仰對之際,此不過一時無心之言,而今禹瑞,反欲歸之於有意固寵之科,人之不諒,胡至此哉?臣雖咋舌,不可得也。噫,臣性本疎迂,無所營爲,從宦以來,未嘗有較計得失之念者,不獨同朝之所共知,伏想聖明,亦必俯悉之矣。臣不欲强爲自辨,而蓋莫非臣連章引年,終未諧願,久據衆人睢盱之地,受此情外鄙汚之目,更何顔面,仍因蹲冒,一以貽淸朝之羞,一以益喪廉之罪哉?況今開政有命,召牌荐降,緣臣縮伏,未免廢閣,臣罪至此,尤無所逃。玆不得不席藁私次,疾聲仰龥,伏乞聖慈,亟削臣本兼諸任,以治臣罪,幸甚。答曰,省疏具悉。固寵等語,大是情外,卿其勿辭,安心行公。
副校理洪禹瑞疏曰,伏以臣,職在論思,義難容默,竊採一時之輿議,敢效補衮之微忱,而誠意淺薄,未蒙開可,伏承聖批,至以予實未曉爲敎,私心惶愧,已不自勝,而卽伏見諸臺避辭,則不思自反之道,猶且費辭自解,而或謂之勒成罪案,持之甚勤,或謂之囫圇說去,全無稱停,營救重臣,不遺餘力,譏斥臣身,非止一二,迺以臣爲若强搆其罪者然,臣爲之慨然也。至於司諫權詹之避,則尤有所不忍正視者,滿紙張皇,無非斥臣之語,而至以蠲債從直等事,咎臣之不言,隱然歸之於黨論之科,寧不駭異耶?至於論直之誣,重臣業已明辨於吳命恒陳疏之後,有何更爲可論之事耶?欲以此䝱持臣身,眩惑天聽,其可得乎?至若快意之說,誠其危怕,洪錫輔一措大耳。鷦鷯一枝,何所不容,臣雖無狀,豈敢爲錫輔而發此言耶?只是所惜者,損國體也,所懼者,累君德也。斷斷此心,質之在上,而諸臣之言,迺至於此,必欲擠陷臣於罔測之地,靜言思之,不寒而粟也。噫,重臣筵奏之後,國言喧藉,譏議流播,莫不爲國家惜此擧,則諫臣豈獨不聞乎?今於臣疏之後,迺反曲爲營護,此固阿好者例態,固無足怪,而其言之危險,遽至斯耶?臣未戒三緘,妄效一言,而反遭此無限詆辱,揆以廉義,豈有冒進之理乎?況臣病勢,尤無一分自力之望,召牌之下,不得不强疾祗詣,而不得不陳疏退歸,臣罪大矣。伏乞聖慈,亟賜遞免,仍治臣罪,以安私分,以嚴公法,不勝幸甚。答曰,省疏具悉。爾其勿辭察職。
待罪臣尹拯疏曰,伏以臣於昨者知申之臨諭也,異數震疊,情魂隕越。因其回還,冒死申龥,而疾痛之呼,重以惶惑,僭妄猥褻,無所不至,追思悸恐,措躬無地。仍竊伏念臣以螻蟻微物,溝壑賤分,垂死之境,蒙此寵命,分外恩禮,愈往愈加。史官傳諭已極惶恐,而繼之以喉司,又繼之而喉司之長,冠蓋絡繹於窮谷,誠古今之所未有也。臣之私義,自初至今,本以恩禮之過分,不敢承當,而今也過之又過,無有限極,如負販之蟲,已載不起,而又加以物,必至糜滅而後已,非但微臣之悶迫憂遑,祈死不得。國家恩數,無少裁酌,在朝章則爲輕褻,在賤分則爲僭猥,傷損國體,恐非細事也。且外方,與京中,其體例似亦不同,馹路之頻煩,縣邑之勞費,此亦豈可不念耶?以賤臣之故而貽弊至此,亦無非臣之罪也。臣又伏讀聖諭,有時艱溢目,丙枕靡安之敎,以臣子而承此敎,何以爲心?臣之苟充匪據,以妨賢路,已至累月,當此虞憂之日,廊廟久空於下,至尊獨憂於上,而臣迺以老自諉,偃息懷便,無復有人臣分義,自數臣罪,萬死無惜。臣前後哀鳴,已至十餘,一般辭說,煩瀆極矣。只合席藁縮伏,恭俟處分,而挨過一日,罪加一層,不得不更冒萬死復溷天聽,伏乞聖慈天地父母,特賜鑑諒,亟命改正,仍勘臣罪,以嚴王法,幸甚。答曰,省疏具悉卿懇。三疏敦勉,亶出心腹,再遣知申,亦非偶然,而只緣予誠未孚禮未盡,固守東岡之陂,未有幡然之期,小子缺望,爲如何哉?噫,卿年彌高而德彌邵,當此極艱屯之會,彌綸輔相之任,捨卿伊誰耶?是予所以寤寐思想,必致左右而後已者也。言出肝膈,卿須體諒,毋執撝謙,安心就途,用副朝野之望。仍以備忘記傳曰,遣史官傳諭。以上燼餘
上在昌德宮。停常參·經筵。
酉時,日暈。
下直,慶源府使邊時泰,義興縣監李成坤,蔚山府使鄭必東,登山僉使方墉。
趙泰億啓曰,明日常參·經筵,取稟。傳曰,只晝講。
趙泰億啓曰,吏曹郞廳來言,今日爲政事命下,而判書趙相愚病不來,參判未差,參議權尙游在外,不得開政云。成命之下,如是遷就,極爲未安。判書卽爲牌招開政,何如?傳曰,允。
又啓曰,判書趙相愚,今又違牌,推考傳旨,今方捧入,而開政命下,已至累日,尙未擧行,事極未安。更卽牌招開政,何如?傳曰,允。
韓配夏,以御營廳郞廳,以都提調意啓曰,今四月二十五日上番軍兵點考後,下番馬步軍兵賞格試射,當爲設行於南小門洞,而大將金錫衍,尙今引入,不爲行公,不得已令中軍柳星樞代行矣。入直將官及軍兵等,依前例除標信出用之意,敢啓。傳曰,知道。
假注書南一明出仕,代李濟·朴聖輅·李滋。
趙泰億啓曰,吏曹判書趙相愚,再招不進,推考傳旨,今方捧入,而開政命下,已至累日,尙未得擧行,事甚未安,而一日三牌,有傷事體,何以爲之?敢稟。傳曰,明日開政。
以備忘記,傳于韓配夏曰,今春等試射時,別軍職朴明梓·朴旻梓,竝加資。
任舜元,以戶曹言啓曰,卽接廣興倉所報,來五月朔頒料次,倉官進去于領相家,請受祿牌,則方在引入辭免之中云,祿牌不爲出納,係是大臣祿俸,何以爲之?敢稟。傳曰,令倉官輸送。
記事官李萬根書啓,臣承命馳往于驪州行判中樞府事李畬所駐處,傳宣聖批則以爲,臣以垂盡之病,至今綿延,亦所自愧,其能復起爲人,則望已斷矣。太常兼管之任,實非在外之人,所可虛帶,冒昧陳懇,冀蒙矜諒,而伏承聖批,恩旨溫諄,諭以意非偶然,令臣勿辭,促臣造朝,臣益增惶悸窘迫,莫知措身之所,但有涕淚交面而已。使臣苟有一分可進之勢,則初何敢猥煩控,以重其違慢之罪哉?臣情病雖痼,殘命尙存,是聖明猶有未悉於臣之危死實狀,謂可以復就朝列也。臣事勢窮隘,惟有申章祈哀,而精神迷亂,亦難卽速構成文字,伏地震怖,只俟鈇鉞之加云矣。敢啓。傳曰,知道。
持平金東弼啓曰,昨者兩司多官,因儒臣之疏論主第買賣事,相繼自列,處置歸於臣身,而第臣於此事,有法典內應避之嫌,且其本第,卽臣外曾祖祠宇所在之家也。以此以彼,其何敢容喙可否於其間乎?旣不得冒當處置,則有不可晏然仍居於臺次,請命遞斥臣職。答曰,勿辭。
大司諫林濩啓曰,臣六七年前,曾在靈光郡矣。今以本郡軍餉米逋欠事,本道都事,旣已啓聞,道臣又方行査,臣以當該之官,何可晏然冒居於臺次乎?今雖承牌祗詣,自當引避之不暇,何可處置人乎?請命遞斥臣職。答曰,勿辭。
李世維啓曰,持平金東弼,大司諫林濩,再啓煩瀆,退待物論矣。
午時,上御宣政殿晝講時,同知事崔錫恒,特進官金重器,參贊官趙泰億,侍讀官李世瑾,檢討官林象德,假注書洪尙寅,記事官趙之重,記注官吳命禧,武臣李諿入侍,上讀前受音,自侍坐於所尊敬無餘席,至女子許嫁筓而字,一遍訖。世瑾,讀自凡進食之禮,至有憂者側席而坐一遍,上受而讀之一遍訖。世瑾曰,初章大文食羹,註云,食以穀爲主,地産也,羹以牲爲主,天産也,故分屬陰陽,區別左右。蓋古人,雖於飮食末節,見其至理存焉,故著之矣。上曰,唯。世瑾曰,四十五丈云,有核者懷其核,古人敬君之賜,故不敢棄核。近來士習駭然,泮中賜柑之時,多有無前之駭擧,自上累爲傳敎申飭,而少無懲戢,以十餘年前觀之,未有如許之習,夫賜柑設科,其來已久,卒難廢閣,而此後復有如此之弊,奉命承宣,不爲設場,還入書題,而其時大司成罷職,兩齋任停擧,則自有徵止之道矣。蓋頒柑奪取,決非有識老儒之所爲,乃是輕薄幼少之駭擧,而芹宮禮讓之地,有此無前之悖擧,則蒙養不端,豈父兄之過耶?同知事崔錫恒曰,士習之不古,由於蒙養之不端,凡爲士子,幼而學之,壯而事君,則安有不學於幼少,而能知事君之義耶?自朝家明其訓蒙之義,使其父兄,敎以小學之道,則自然歸正,而至以論罷大司成,停擧齋任之言,似爲末節,非是探本之意也。上曰,儒臣之言,大意好矣,而書題出去之後,旋卽停止,事體不宜,停擧齋任,論罷師儒之擧,此亦末務,筵臣所達,是矣。世瑾曰,近來取士,專以科擧爲主,未有敎養之方,士習之不美,職由於此,故前年疏中,以此及之矣。伏願聖明,益向儒術,培養士氣,無以科場,專爲取士之方,則士習自然歸正矣。象德曰,上番之言,是矣,而近者士習之不古,此由於父兄訓迪之失其方,朝家培養之無其道,一時禁止之擧,皆是末節,方今捄弊之策,亶在於聖上躬率,而別擇師儒之長,以爲訓迪,則似無如此之弊矣。上曰,大司成之言,出矣。近來久無行公之人,卽今大司成尹星駿辭疏還給之後,一向呈告,無意行公,凡諸泮中緊務,未能趁卽擧行,其在事體,須涉未安,特爲推考,仍卽牌招,使之察任,可也。象德曰,四十二丈云,有憂者,側席而坐,古者帝王之憂,在於敬天恤民,故有終身之憂,無一旦之患,堯之欽若,舜之兢業,文王之不遑暇食,宣王之遇災側席,可見其憂勤惕慮之意。自上念國勢之艱虞,體先王之治道,遇災修省,軫恤民隱,則實效著矣。上曰,所達爲是,加意焉,遂掩卷,諸臣皆掩卷。上曰,特進官進來。特進官進伏,上曰,罪人金昌奎,累年跟捕,終不捉得,今則無機捕之事耶?重器曰,金昌奎罪犯至重,而經年未捉,極爲痛惋,而凡捕廳窺伺,不出王城十里之外。昌奎已知朝家機捕之事,故不入於都城近處,且本廳跟捕之法,先知其根着,然後可以機捕,此則旣無根着,且無識面者,雖逢着於道路,實難執捉,故遷延至今矣。上曰,昌奎,一自失捕之後,藏蹤不見,有難機捕,而至今日月稍久,則渠知朝家機察之漸弛,其畏怵之心,亦自放安,渠家近處,不無潛行之事,雖未能的知其然,而密遣佞利軍官於開府近處,着實機捕事,分付,可也。參贊官趙泰億曰,臣於頃年,達於筵中,令兩廳跟捕,而首尾三四年,終不捉致,臣竊痛之。如使兩廳着實爲之,則似無不捉之理矣。重器曰,當初逃走之後,日月稍久,則誠如聖敎云云。本廳軍官,如有遠送處,則稟於朝家,定其時刻以送,而旣承聖敎,且係秘密,勿限時月,出沒機捕之意,敢達矣。上曰,依所達爲之,而開府先送,可也。重器曰,別擇軍官,卽速出送矣。上曰,趙大立,如是遷延,亦不捉得。泰億曰,此係於朝家紀綱之解弛,主管之臣,着實奉行,則豈有如此之弊乎?泰億曰,兩司多官,引避退待,已至累日,而無他行公之員,處置歸於玉堂,嫌難可否,纔此大司諫林濩之疏,適到院中,觀其措語,則來住城外云,使之牌招肅拜,以爲處置之地,何如?上曰,依爲之,諸臣以次退出。以上燼餘
全羅道進士金載白等上疏。大槪,臣等,目見聖明之世,乃有斯文之變,其在護經衛道之義,不容泯默,合一道儒衿,裹足上來,瀝血仰呼,雷霆之威,鈇鉞之誅,有不可回避。且冀聖明,深軫消長之戒,亟回日月之光,明示是非,嚴加處分,使異端邪說,廓然屛縮,以正世道,以植吾道,國家幸甚,斯文幸甚事。入啓。答曰,省疏具悉。侮賢等題目,萬萬情外,而必欲勒加於大臣者,終未可曉,且遣辭之際,全不擇發,其所醜詆,罔有紀極,予實駭惋也。
兵曹判書李寅燁上疏。大槪,僇辱已極,罪卹亦重,決不可一日冒處於職次,亟命鐫革本兼諸任,放退田里,仍治臣妄言之罪,以謝人言,以靖私分事。入啓。答曰,省疏具悉。當初陳達,斷無他意,情外之言,何必爲嫌,卿其勿辭,安心行公。
忠淸監司孟萬澤書目,敢陳病重實狀,冀蒙恩遞事上疏上送事。啓。答曰,省疏具悉。卿其勿辭,調理察職。以上朝報
上在昌德宮。停常參·經筵。
自巳時至未時,日暈。
趙泰億,以戶曹意啓曰,領議政崔錫鼎五月朔頒料,依傳敎令倉官輸送,則情勢難安,比前有倍,雖蒙輸送之命,不敢晏然承受云,辭而不受,何以爲之?敢稟。傳曰,更爲輸送。
金致龍啓曰,卽者吏曹郞廳來言,今日爲政事命下,而判書趙相愚病不來,參判未差,參議權尙游在外,不得開政云。開政命下,已過累日,尙未擧行,事甚未安。判書趙相愚,牌招開政,何如?傳曰,允。
又啓曰,吏曹判書趙相愚,牌招不進,推考傳旨,今方捧入,而開政命下,已過累日,尙不得擧行,事甚未安。判書趙相愚,更爲牌招察任,何如?傳曰,允。
又啓曰,吏曹判書趙相愚,今日又爲再招不進,推考傳旨,今方捧入矣。開政遷就,旣甚可慮。一日三牌,亦傷事體,何以爲之?敢稟。傳曰,明日開政。
傳于韓配夏曰,大臣·備局堂上引見。
趙泰億啓曰,事變假注書李濟,時無職名,依例付軍職冠帶常仕,何如?傳曰,允。
注書魚有龜服制,代以金爲假注書。
傳于金致龍曰,今日引見相値,晝講停。
金致龍啓曰,明日常參·經筵,取稟。傳曰,只晝講。
李世維啓曰,大司憲權尙夏,掌令柳鳳徵在外,執義未差,掌令李熊徵,持平韓配周·金東弼避嫌退待,今日以監察茶時之意,敢啓。傳曰,知道。
今四月二十五日,大臣·備局堂上引見入侍時,吏曹判書趙相愚推考,明日更爲牌招開政事,及御營大將金錫衍牌招察任事,榻前下敎。
午時,上御熙政堂,大臣·備局堂上引見。入侍,左議政徐宗泰,韓城君李基夏,戶曹判書金宇杭,刑曹判書崔錫恒,禮曹參判李墪,行司直趙泰耉,右副承旨韓配夏,校理李世瑾,假注書金·李濟,記事官趙之重·洪啓迪,左議政徐宗泰曰,近來日氣寒熱不適,聖候何如?上曰,無事。徐宗泰曰,小臣千萬意外,得蒙天點,才識譾劣,全昧事務,向來忝叨,已多愆尤。況今精神凋耗,與前大異,寧有一分可堪之勢乎?敢以文字,再暴危懇,而終不得命,冒沒出仕,只增惶恐。上曰,今之更卜,意非偶然,而祈免太過,安心行公。徐宗泰曰,客使出柵之期,一日爲退,故遠接使之行,得及於渡江前,誠幸矣。上曰,慮或不及,而得及之,幸也。徐宗泰曰,遠接使狀聞後,當知入城之期矣。上曰,遲速在彼,然二十三日離發,則入城似在初五六日間耶?徐宗泰曰,若二十三日離發,而以程途計之,則來初八日,乃十五日也。初八日初十日,皆國忌,其前惟初五日無故,而距卄三,僅十二日子,若越站,則沿路支待,有弊矣。且聞其人,以指之屈伸,日爲出入云,難以從的,待狀聞而後,當知之矣。上曰,唯。徐宗泰曰,近來雨水過多,麥禾傷損,雖未判斷,已絶豐登之望,且不無澇後之慮矣。上曰,水付種,幸不失時,而害於麥,甚可慮也。徐宗泰曰,今日適當日次,而久未登對,故小臣等,來會矣。首相引退已久,事多積滯,而未及相議於首相,故姑爲安徐,有一二稟定事矣。上曰,唯。徐宗泰曰,此狀啓,京畿監司李彦綱,以尤甚邑戊子條軍保未收米布,依仁川·長湍兩邑例,待秋退捧事,爲請矣。卽今畿內民間,形勢孔棘,而其初未收,俱是尤甚貧殘之類也,實難督捧。仁川·長湍兩邑,朝家旣許退捧,則今此所請尤甚邑,似當一體許令退捧矣。韓城君李基夏曰,以訓局言之,軍布未收,其數甚多,曾前蕩減,亦至千餘同之多,以此之故,軍兵應給之布,無以分給,或趁時上納,或過時未收,專由於守令之勤慢,臣意則未收最多邑當該守令,各別論罪後,可無此弊矣。徐宗泰曰,訓局畿內未捧之數,未知幾何,而隨其未收,輒許退捧,故民習視此爲常,守令亦多慢忽,而卽今形勢,則當此窮夏,必無徵捧之勢,況當勅行,畿民之困頓,比他益甚,尤宜有軫恤之道矣。上曰,守令之不卽徵捧,致有此弊,合有罪責,而此則不過若干尤甚邑而已。依大臣所達,待秋退捧,可也。出擧行條徐宗泰曰,此江原監司李台佐狀啓,以校生考講停止事,爲請矣。都事遞易之際,今已過時,聚集官門,多日廢農之可慮,誠如狀啓辭緣,使之待秋退行,何如?上曰,待秋退行,可也。出擧行條徐宗泰曰,此狀啓,京畿監司李彦綱,因六驛察訪所報,以題給錢米事,爲請矣。頃在甲子·己巳·癸未勅行時,朝家特軫畿驛凋弊,有兵曹餘丁錢六百兩,常平廳米太,竝九十石題給之事,今亦援此爲請,此旣科外惠澤,不當每每爲例,而今當勅行,畿驛人馬,飢困難支,狀啓中備陳其切急之狀矣。旣有前事,宜有參酌顧恤之道,問議於領相,則亦以參酌題給,爲宜云矣。上曰,此雖科外,畿驛本來凋弊,不可不顧恤,賑廳米太合二百石題給,可也。出擧行條徐宗泰曰,此持平韓配周上疏也。備陳沿路兩麥,將未免失稔之狀,以他道穀物,移轉三南,爲麥後賑資事,及三南兩麥還上,一倂停捧,待秋以租代捧,爲請矣,聞三南麥農,尤爲不實,前頭民事,極爲可慮,而兩南穀物,自京司取用之事,或可今姑斟酌,而他道之穀,豈有可以移轉三南者乎?此一款,似難施行矣。停捧事,兩麥還上種子,專賴於此,雖不當一倂停捧,分付道臣,待麥農判斷後,使各邑觀勢參酌,或折半停捧,或折半外加數停捧,待秋以租代捧,似好矣。上曰,移轉則形勢爲難矣。麥還上,則自前無一切停捧之時,今不可盡停,分付道臣,詳觀各邑實否,或畢捧或半停,似好矣。全羅監司李震壽留待引見時,以詳察各邑麥農形止後,狀聞之意分付矣。湖西則爲先分付,兩南則待道臣狀聞而處之,可也。出擧行條徐宗泰曰,此狀啓,京畿監司李彦綱,爲請移轉京倉及江都·南漢米,以爲麥前繼賑之地,而廟堂有故,尙未覆奏矣。自朝家旣給京倉米五千石,則江都·南漢,係是軍餉,民不在死生中,則不宜輕動,此一款,姑爲安徐,似宜矣。上曰,軍餉爲重,實難輕用,姑觀前頭覆請,可也。行司直趙泰耉曰,臣正月間,奉命往來江都時,通津民人等,以請得江都米移轉事,擁馬齊訴,縷縷哀乞,其爲遑急之狀,見之惻然,故臣還朝上陳,則自上有令廟堂稟處之敎,而廟堂尙未覆奏矣。江都之米,係是軍餉,有難輕許,而通津則與江都接境,其民與江都之民,無甚異同,且江都附近數三邑,俱是尤甚,京倉移轉,道里稍遠,不如江都之便近。且附近邑移轉,非如遠地之難捧,本道竝請江都米者,意蓋在此,參酌許給,無妨矣。上曰,何如?徐宗泰曰,纔因京畿監司疏請,京倉米五千石,自上特許移轉,此則姑觀將來形勢,處之,何如?戶曹判書金宇杭曰,今歲飢荒,沿海特甚。泰耉,以沿路所見陳達,則江都附近沿海數三邑,參量許移,似宜矣。上曰,數三邑,則猶或許移,而自前移轉,每請退捧,以致有出無入,此守令怠慢之過也。此後則申飭守令,及期督捧,俾無如前逋欠之弊,可也,當給幾石耶?徐宗泰曰,麥秋不遠,不必多給矣。泰耉曰,限千石給之,似好矣。上曰,限千石許給,則通前所給爲六千石矣,依此許移,可也。抄出擧行條徐宗泰曰,開政命下,已至四日,而吏曹判書趙相愚,連爲違牌不進,事體極爲未安。當初相愚筵奏,設或有過差,今玉堂疏斥之語,是萬萬情外矣。雖有難安,事旣在前,辭疏之批,聖上旣已開釋,相愚之引嫌,太過矣。今日已再度違牌云,請推考,明日牌招開政,何如?上曰,固寵保位等說,大是情外,旣云情外,則更無難安之端,推考後牌招開政,可也。刑曹判書崔錫恒曰,相愚所遭人言,極其慘覈。朝家不賜開釋,每每牌招,終無承命之理,而徒傷事體矣。蓋相愚,立朝已久,致位崇班,爲人本末,自上必已俯燭矣。蓋其人品簡樸坦率,不事修飾,伊日筵中陳達之際,設或有差錯之言,此豈近於言者之言乎?況相愚,位已崇顯,設或有此等之言,有何可固之寵,雖其不言,亦豈得罪,而不得保其位乎?宜自朝家,別樣開釋然後,方可出而行公矣。禮曹參判李墪曰,洪禹瑞,不止就事論事,固寵保位等,語意非常,必欲斥去兩銓,何敢出乎?如此事,自上明定是非,似宜矣。泰耉曰,兩臣所遭僇辱,極其非常,其所謂固寵保位等說,乃是千古宵小之目,豈有所遭如此,輕易出仕乎?古語曰,知臣莫如君,兩臣立朝已久,其爲人,聖明何所不燭,今若無別樣開釋之擧,連續牌招,則徒傷事體,而似無可出之期矣。錫恒曰,此事由於兵判之言,蓋寅燁之意,本出於仁獻王后舊第之不宜撤毁,欲納君於無過之意,雖謂之非禮曹之職責,此亦不然。寅燁,以體國重臣,爲經費難繼之慮,盡其所懷,夫豈有一毫導諛之意乎?大抵近來縉紳之間,風氣大壞,凡於筵奏疏章之間,如或有偶失照管之處,則從而媒孼,使不得容身而後已,臣切慨然也。徐宗泰曰,相愚所達,偶發於筵奏之間,豈有回邪之意耶?抑勒構成情外之罪,則事體已極未安,而兩銓難安,亦其勢然也。玉堂疏批,可見開釋之聖意,而引嫌太過,此臣所以有推考牌招之請也。近來處言地之言,每每乖激,諸臺避辭,皆未免過當,而至於司諫權詹,爲洪錫輔夬意之地云者,尤爲失中矣。上曰,然矣。抄出擧行條徐宗泰曰,副司直金錫衍,身帶將任,引入已至累月,軍門事務,非但多滯,前後擧動時,領軍皆以中軍代行,事體殊爲未安。錫衍,素是退讓之人,求遞之意,雖出衷懇,而聞其病患,不至大段,重任,不可輕易許遞矣。從重推考,牌招察任,何如?上曰,依爲之。出擧行條李基夏曰,小臣,以訓鍊都監事,有欲從容稟定矣。大臣已達軍布一款,故惶恐敢達。當初砲保之不入裁減中,且定差使員而督納,意非偶然。厥後依他軍布例,一倂變通,而自外兵曹代給矣。今則外兵曹蕩竭,自戶曹替送麤布,而軍士皆不願受,故尙今留置,而捧足布及春夏等衣資,或給或不給矣。各道未收尙多,都在於守令之勤慢,尤甚不納邑,行關督納,而當該守令,雖未拿問,代用次罰,罷職宜矣。上曰,尤甚不納邑,抄稟,可也。李基夏啓曰,訓鍊都監軍色銀子見失之後,守直軍士及庫子等,移送捕廳,使之窮問矣。聞捕將之言,則玆事,要不出庫子輩所爲,而累次嚴訊,忍杖不服,得情之前,徑斃可慮,自前軍門見偸之物,先徵庫子而後,得正犯,則有還給之例,故今此捕廳,囚推罪人,欲爲還送本監,以爲分徵之地,而係是啓下罪人,故不敢擅便云。徑斃之慮,誠如捕將之言,依此使之還送本監,何如?上曰,依爲之。出擧行條戶曹判書金宇杭啓曰,客行入館後,例贈之外,其他種種求索,不一其端。只憑中間所傳難辨其眞僞,不無濫費之弊,故自前手本中,令首譯,竝爲着名,以防其欺僞事,定奪擧行,而啓下已久之事,到今視爲循例,當此物力匱竭之時,尤不可不嚴加禁飭,凡大小求請之物,必令首譯,着名於手本,若有虛實相蒙,因緣濫雜者,隨其現露,各別重究事,更爲捧承傳擧行,何如?上曰,依爲之。出擧行條金宇杭啓曰,朝家軫恤畿民,旣給京倉米五千石,而以臣所見,都下之民,有料祿人外,阻飢者必多,三春已過,今月將盡,而尙無一番救恤之事矣。頃者始爲發賣成冊云,而因主管堂上李寅燁引入,尙未擧行,雖在引入之中,此等事,則似當爲之,自上特敎,使之斯速發賣,何如?上曰,分付該廳,速爲發賣,可也。出擧行條奏事訖,諸臣以次退出。
行司直尹世紀疏曰,伏以臣疾恙沈痼,床褥委頓之中,見差館泮之任,客使壓境,不敢控辭,扶舁病軀,强赴數坐,勞動添劇,惛憒呻囈,公私狼狽,罔知攸處。此際得見諫臣避辭,提起臣待罪地部時事,持之甚力,臣誠駴惑。夫前後國婚時,公私積債,不可不一經區處,而臣之所達,專出於重國體念民怨,至於第宅論價事,亦不過一遵前例,付諸該郞與監考,而寧損公家之少費,俾無勒買之怨端者,是臣區區之本意也。此兩款,曾已被人譏斥,陳疏打破,伏想聖明,庶可俯悉,此與今日事,何相干涉,而强又攙引,臣誠莫曉其故也。雖然,掛人齒牙,疲困極矣。在臣自處之道,亦豈可晏然而已乎,伏乞聖明,曲察臣病勢情勢之俱難强迫,亟遞臣籌司·館泮等任,俾令專意調治,以延殘喘,以靖私分,不勝幸甚。臣無任祈懇屛營之至。謹昧死以聞。答曰,省疏具悉。卿無所失,安心行公。以上燼餘
上在昌德宮。停常參,只晝講。
夜一更,白雲一道如氣,起自坤方,直指巽方,長竟天,廣尺許,良久乃滅。
金致龍啓曰,明日常參·經筵,取稟。傳曰,只晝講。
李世維啓曰,大司憲權尙夏,掌令柳鳳徵在外,執義未差,掌令李熊徵,持平韓配周·金東弼避嫌退待,今日以監察茶時之意,敢啓。傳曰,知道。
副應敎李正臣三度呈辭,傳于金致龍曰,只遞本職。
韓配夏,以都摠府言啓曰,今日入直軍士,中日習射,請出標信。傳曰,知道。
金致龍啓曰,吏曹判書趙相愚,今日又爲牌招不進,推考傳旨,今方捧入,而當此客使迫近之日,緊任久未差出,事甚可慮。昨日筵敎及今日疏批,開釋備至,一向引入,尤爲未安。判書趙相愚,更爲牌招,趁卽開政,何如?傳曰,允。
金致龍啓曰,吏曹判書趙相愚,再招不進,推考傳旨,今方捧入,而前後違牌,已至十巡,今方待命金吾門外云。何以爲之?敢稟。傳曰,勿爲待命事,分付。
以慶尙左水使李尙,蔚山漁夫金時云等五名渰死事狀啓,傳于趙泰億曰,渰死人等,令本道恤典擧行。
假注書金有頉,代李深爲假注書。
李世維啓曰,兩司引嫌,已至多日,處置歸於玉堂,而玉堂諸臣,以同被譏斥爲嫌,累度往復,終不處置,他無推移變通之道,何以爲之?敢稟。傳曰,執義未差之代,斯速差出,可也。
假注書李深改差,代柳鳳鳴爲假注書。
韓配夏,以御營廳郞廳,以都提調意啓曰,本廳來五六月兩朔應立中部右司屬,忠淸右道五哨軍兵六百七十名,及京案標下雜色軍七百五十九名,已爲逢點整齊矣。來五月初一日,與中司軍兵替代後,舊軍放送之意,敢啓。傳曰,知道。
又以御營廳言啓曰,本廳來七八月兩朔,應立中部後司屬,忠淸右道五哨軍兵,六月二十五日,京中逢點,七月初一日,與右司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以御營廳言啓曰,今此下番馬步軍兵試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳屬海西一番別馬隊五十五名,已爲逢點整齊矣。來五月初一日,與東營入直十五番別馬隊替代後,舊軍放送之意,敢啓。傳曰,知道。
又以禁衛營言啓曰,九番右部中司屬,全羅道五哨軍兵六百三十五名,十一番海西別驍衛五十六名,步軍標下一名,已爲點閱整齊,來五月初一日,與內外各處入直馬步軍兵等,依例替代後,舊軍放送之意,敢啓。傳曰,知道。
又以戶曹言啓曰,領議政崔錫鼎,五月朔頒料,依傳敎更爲輸送,則情勢之難安,宜不敢更爲煩陳,而近來朝紳鄕儒之疏,詆斥日至,方且駭怕之不暇,何敢冒受廩祿,晏然承命云?又辭不受,何以爲之?敢稟。傳曰,更爲輸送。
又以兵曹言啓曰,今四月二十六日,通德郞徐弘涉稱名人,自宣仁門入來,差備門外擊錚,極爲駭愕,令攸司囚禁治罪,同門守門將柳振榮,常時不能禁斷雜人,以致闌入,亦難免其責,推考,何如?傳曰,允。
金致龍,以弘文館言啓曰,副校理洪禹瑞,再疏批下,已過累日,尙不出肅,卽爲牌招察任,何如?傳曰,允。
又以迎接都監言啓曰,卽接遠接使移文,則副勅,不食四足之肉,而所食不過鵝鴨海蔘等物云,以此備待之意,各該司及京畿·開城府·黃海道知委,何如?傳曰,允。
又以迎接都監言啓曰,卽接遠接使上送路程記,則勅使今月二十三日,自義州離發,來五月十一日,當爲入京云,而禮曹所擇吉日中,十一日亦吉,以此日入京之意,遠接使處回移,各該司及京畿·開城府·黃海道,亦爲知委,何如?傳曰,允。
又以迎接都監言啓曰,卽見遠接使狀啓,則一路宴享,一倂停減,夕茶啖備待云,在前宴享減除之時,則例有中路別遣問安使之擧行,而不必別爲差送,以貽廚傳之弊。平壤迎慰使,使之仍留,等待勅行措辭致謝之意,令政院急速擧行,何如?傳曰,允。
又啓曰,開政命下,已至五日,因臺避處置之無人,執義未差之代,差出事,又復命下,而吏曹參判未差,參議在外,判書趙相愚前後違牌,已過十巡,尙無開政之期,所當更請牌招,而一日三牌,有傷事體,何以爲之?敢稟。傳曰,累次開釋,則其在事體,不宜一向撕捱,明朝開政事分付,可也。
戶曹判書金宇杭疏曰,伏以臣之兼帶金吾,歲已周矣。碌碌隨行,幸無大何,王府重地,非臣昏昧所可久冒,而頃上祈免之章,未蒙允許,瀆擾是懼,不敢更辭,以至于今矣。所忝本職,元來多事,以臣衰敗精力,實無餘力可供他務,況今客使入京不遠,凡百酬應,一倍煩劇。禁府緊任,決無兼察之勢,不避猥越,敢此仰龥於宸嚴之下,伏乞聖慈,俯賜諒察,亟遞臣兼帶知義禁之任,以便公私,不勝幸甚。臣無任屛營祈懇之至。謹昧死以聞。答曰,省疏具悉。卿辭至此,金吾之任,勉副焉。
吏曹判書趙相愚疏曰,伏以臣昨陳辭疏,冀蒙譴斥,不惟不賜允兪,反承溫批,藹然綸音,諒察無餘,雖臣自明,無以加此。奉讀再三,感涕交迸,況復恩牌沓至,問備輒隨,在臣分義,有不敢一向偃伏,以益其逋慢之罪,而第臣所遭,有非尋常彈劾之比,其所譏切之言,罔非諂君患失之目,則其不可諉之以一時情外之言,苟然復玷於朝行也,決矣。臣若徒恃寵靈,不恤人言,揚揚復出,恬若無愧,則非但臣廉隅一節,到此掃地,抑恐人之議臣者,又將添一罪案,聖明雖欲終始庇護,亦不可得也。踪地之危蹙,情勢之臲卼,至此而極,則在聖朝體下之道,亦豈可每每敦迫,終至顚沛僇辱而後已哉?緣臣之蟄伏俟譴,開政之命,延拖累日,臣一倍惶慄,求死不得。玆敢瀝血申龥於仁覆之天,伏乞聖慈,俯諒危懇,亟遞臣本兼諸任,以謝人言,仍治臣前後違命之罪,以安微分,不勝幸甚。臣無任屛營祈懇之至。謹昧死以聞。答曰,省疏具悉卿懇。以一時無心之言,勒加宵小之目,其非出於公心,斷可知矣。卿之本情,予已洞察,則實無不安之端,安心勿辭,速出行公。
京畿左右道儒生趙璟等疏曰,伏以惟我朱夫子,生於數千載絶學之餘,闡發經傳之蘊奧,定著集經章句,以垂萬世之敎。自是以後,卉服左袵之俗,莫不尊信而敬謹之,至於窮邊絶徼,王化所未及處,皆知有三綱五倫者,何莫非朱夫子之功也?文章道德之淺深,固非後生末學,所可容喙,而註釋微旨,開導群蒙之功,雖謂之過於孔·孟,不爲過矣。然則後朱子而生者,惟當誦法其文,一意尊崇而已。苟或一毫求異於成書,立幟於定論,則是妄人也,邪說也。凡諸尊經慕賢,以儒爲名者,只宜鳴鼓聲罪,痛斥其誣,而今若怵勢畏威,緘口結舌,則將何以遏洪水之狂瀾,答培養之聖澤哉?今此類編之變亂庸·學者,實是斯文之酷禍,聖世之大變,而殿下視若細故,不以爲憂,斥異之論,出於儒林,則輒加摧折,營護之言,倡於搢紳,則曲賜奬詡,使是非倒置,邪正莫分,黨錮之禍,已成,焚坑之慘,將迫,而殿下深拱九重,蔽棲睫之塵,貸剖柱之蠧,一任其縱恣之習,終至於危亡之域,而莫之覺悟,錢唐受箭,賈誼流涕,不足以諭其急也,此臣等所以聚首蓬門,痛哭之不足,相率來籲於九級之下,伏願聖明,留心而省察焉。噫,錫鼎,凌侮先賢,汨亂章句之狀,前後儒疏,條陳無餘,今不必爲疊床之語,而殿下,以庸·學爲何等書,而以錫鼎爲何如人耶?夫二書,卽聖工上入德傳道之書,錫鼎乃俗儒中稍解文字之流也。以其尋摘之小技,果能覺得程·朱所未達處耶?此則雖質諸錫鼎,必不敢曰我能覺得,而今乃恣毁成書,無少顧忌,自以爲是書一撰,足以誇獨得之已見,樹不朽之事業,恃薰天之氣勢,挾擧朝之諂附,乃敢刊布中外,眩一世之耳目。又請進講法筵,累聖學之高明,究其罪,則比世堂有浮,跡其心,則與賊鑴同歸,其僭妄之誅,無所逃於天地之間,則以殿下日月之明,豈不洞燭其情態,而不惟不罪,又從而榮寵之,彼迎合上意,諂媚柄相之徒,乘機吠影,改頭迭出。泮疏將上,則師尙,訐告而沮抑之,所懷纔徹,則會也,奮筆而醜辱,鄕儒發文,則時相,搆罪而請竄之,學任施罰,則星駿,裂破而反擊之,噫,此輩亦一人耳。豈不知自家用意之不美,而猶且冒恥,爭先挺身吠噬者,豈有他哉?辱儒之墨未乾,而濫玷畿幕,媚相之疏纔投,而卽亞銓席,凡此效味,立至於影響之間,則縱使錫鼎,恣行胸臆,有過於此,亦何暇出意見論是非,徵討其罪,爲殿下效忠也哉?由此觀之,錫鼎之權,不啻與人主侔矣。殿下雖亟加裁抑,如湯去鴆,而蛇蚓之結,猶難得解,今乃言言而從之,事事而奬之,假以恩寵,長其氣焰,在殿下慰藉佞臣之道,則可謂至矣,而國事將稅駕於何地耶?凡人主率下之道,是則曰是,非則曰非,觀其事之是非而處之而已。今此諸疏之臚列錫鼎罪狀也,殿下何不釋之曰,某事如此,某有何罪,毫分縷析,使言者曉然覺悟,國人皆曰無罪,然後方可以服人心,而每以情外之目,嚴辭峻斥,使忠讜之言,罔聞於前。臣等,固知殿下之意,亶出於哀憐錫鼎,難於爲辭,心知其非,不忍斥絶,而一批再批,偏護曲庇,勿論是非,强拂公議,何若是崎嶇乎?噫,自昔亂亡之國,莫不由於是非之不明。錮網一設,漢籙遂訖,黨碑一立,宋運不振,豈不大可懼哉?是以,君心一有偏係,而私意于其間,則邪正混淆,國是不定,紛爭之患,無時可已。爲人君,一心至公,如鑑之空,如衡之平,物來順應,邪正自判,則辨之無難,處之亦無難,豈有紛爭之慮哉?今者儒生之所爭執者,實是一國之大公論,大是非,元非難明難知之事,而前後處分,尙且如此,則殿下之心,果出於至公,而無偏係之私耶?臣等之尤所慨惜者,殿下試看錫鼎之始終,其果有一分可取者乎?更變舊章,乃其所長,背馳名義,尤其本色,而九登黃閣,行政其久。一生事業,止於毁經,其欲以此一部書,佐殿下致太平耶?臣竊哂之。古語曰,禮義廉恥,是謂四維,四維不張,國乃滅亡,自古以來,不恤人言,放恣無忌,而能保其身者,鮮矣。近來京外章牘,群起攻斥,而徒恃寵靈,力戰公議,有同嬰兒之驕矜自恣,不思省愆之道,惟望其親之每每掩罪,爲保身之良策者然,貴臣之寵,比之嬰兒之飽者,豈虛語哉?雖以其前後自明之疏,觀之,其詖遁窘迫之態,無異於破褐在身,捉衿肘見,而猶欲左右周遮,抵死枝梧,誠可哀而不足責也。況入於講確之秩者,雖有主客之異,若其毁經之罪,則一也。彼名公鉅卿之名,入其錄者,未知其有講確之事,而無辭自解耶?抑或實不參涉,而畏其形勢,不敢自辨耶?是未可知也。臣等,嘗讀宋史,至安石,廢春秋而進新經,馴致宋室之亂亡,未嘗不掩卷太息矣。今者錫鼎之廢禮記·庸·學全書,而創出類編,上以厚誣聖賢,下以求眩一世者,不幸近之。殿下於此,若不明辨而痛斥,則後世,以殿下爲何如主也?士林,若不張膽而極言,則後世,以今日爲何等世也?臣等,雖是草芥之微,不欲以衰世之人自處,而殿下以聖明之主,甘隨亂亡之轍而不悟,此臣等之不避雷霆,干冒鈇鉞之誅,而不知止者也。伏願聖明,痛經文之變改,斥倖相之佞邪,亟燒僞編,仍毁板木,明定是非,快示好惡,使附麗權門之徒,亦有所懲畏,則斯文幸甚,國家幸甚。臣等無任激切祈懇之至。謹昧死以聞。疏錄,幼學金應南·許浻·宋宗周·李志沆·李紀夏·許銑·李德輝·李寶英·崔一觀·兪潤基·李百師·兪命載·許環·丁誠愼·兪命順·安宅夏·金翊周·兪命勖·尹彙甲·崔寯·許瀷·李昌英·許漍·崔一泰·許溭·崔一復·尹萬甲·許激·宋會周·宋冕周·崔一恒·宋興周·崔一臨·許仁·李友尙·趙璿·趙宗相·趙宗漢·具震昌·許欽·具俊昌·趙宗周·兪命遇·具德昌·具恒昌·安綽·許鍵·兪一基·李振泰·兪厚基·許銓·李潤泰·李健泰·兪命臨·趙錫周·兪載基·崔鳳集·趙㽥·兪淑基·宋賓周·兪祐基·李就大·趙宗藺·崔守紀·申用汝·李郈·李璟·鄭泳。答曰,省疏具悉。今玆類編之刊行,殆近十年,而毁經侮賢之目,猝發於今日,爲人求罪,灼然可知,而可謂大臣之至冤矣。爾等,托以公議,意在角勝,其所詆斥,一節深於一節,而今乃曰首相之權,不啻與人主侔矣。直驅之於罔測之科,何其言之陰險,一至於此耶?且疏中,竝擧講確之人,欲加毁經之罪,誠可痛惋也。以上燼餘
午時,上御宣政殿晝講時,同知事李墪,特進官金演,參贊官任舜元,侍讀官李世瑾,檢討官林象德,假注書洪尙寅,記事官趙之重,記事官洪啓迪,武臣安相漢入侍。上讀前受音,自凡進食之禮,至有憂者側席而坐一遍訖。世瑾,讀自水潦降不獻魚鱉,至齊者不樂不弔一遍,上受而讀之,一遍訖。世瑾曰,初二章集說,與鄭玄註不同,參看好矣。上曰,鄭玄註,似是矣。象德曰,進劍者左首,首卽劍之柄也。凡持刃者,以其柄授人,而此以主客之位,論之,集註似爲未盡矣。上曰,持刃者,必以柄與人,以此觀之,則然矣。象德曰,飾羔鴈者,以繢,蓋羔鴈之爲物,以物飾禮,故古人取其文飾之意,而且飾字,集註,以覆字出訓,然或云此非覆之也。古人用爲贄幣,故以綵辭繫之云矣。世瑾曰,二說相通,參看好矣。上曰,所達之言,皆不失大義矣。世瑾曰,博聞强識,而讓敦善而不怠,君子旣多聞識,能行善道,而不自滿暇,無恥下問,故曾子曰,以能問於不能,以多問於寡,吾友從事於斯。聖人無我之心,勿以已廣而狹人,每以謙卑而自牧,能行其道,惟聖人爲然,苟或博聞强識,而所行或非其正,則又有善惡之異,故傳曰,孶孶爲善者,舜之徒也,孶孶爲惡者,拓之徒也,善惡之分,初不相遠,而察之不精,則以利爲善,守之不力,則見是爲非矣。此豈不可愼也。上曰,唯,象德曰,博識之方,在於虛受,行善之機,貴在不息,雖有博識,而無謙讓之志,則人不與其善,雖行善道,而有怠忽之心,則無以致其遠,誠願聖上,以撝謙之德,加不息之功,別爲留意,好矣。上曰,所達爲好,留意焉。象德曰,君子不盡人之歡,不竭人之忠,人君御下之道,亦然也。故小註之末,引詩而言曰,求無日益,牖民孔易,此雖小註,留意觀覽,好矣。上曰,然矣。同知事李墪曰,儒臣詳盡文義,臣無仰達,而蓋曲禮一篇,皆論交際,飮食之節,授受之禮,所載之語,雖若淺近,而莫非天理之節文,所錄之書,雖若煩瑣,而莫非人事之儀則。人君日用動靜之間,終始留意,則修已治人之方,不外是矣。上曰,唯,遂掩卷。參贊官任舜元曰,假注書李深擬望之時,先送下人,則見其在家,及其落點之後,稱以受由下鄕,累度催促,終不入來,事之未安,莫此爲甚。特爲推考,其代差出,何如?上曰,依爲之。擧條上曰,武臣進來。武臣安相漢進伏。上曰,履歷達之。相漢曰,以參下宣傳官陞六,歷訓鍊主簿·判官·都摠經歷·訓鍊副正·全州營將矣。上曰。有何所懷耶?相漢曰,臣不曾經外任,無所懷矣。諸臣以次退出。以上燼餘
上在昌德宮。停常參,只晝講。
下直,全羅右水使李碩寬,宣沙浦僉使韓弼榮。
以備忘記,傳于韓配夏曰,今下弓矢,宣沙浦僉使韓弼榮處,給送。
趙泰億啓曰,吏曹郞廳來言,今日爲政事,命下,而判書趙相愚金吾門外待命,參判未差,參議權尙游在外,不得開政云。前後聖批,開釋備至,開政遷就,實甚未安,而判書趙相愚,尙今待命,無意行公,自前政官待命之時,例不得請牌,政事何以爲之?敢稟。傳曰,安心勿待命事,更爲分付。
又啓曰,明日永寧殿修改相値,視事,頉稟。傳曰,知道。
又啓曰,來初一日輪對日次,取稟。傳曰,停。
李世維啓曰,大司憲權尙夏,掌令柳鳳徵在外,執義未差,掌令李熊徵,持平韓配周·金東弼避嫌退待,今日以監察茶時之意,敢啓。傳曰,知道。
金致龍,以迎接都監言啓曰,取考謄錄,則勅使到中路,若遇節日,差送問安使,禮單設宴等事,自禮曹專管擧行矣。今此勅使,到中路適値端午節日,令禮曹考例擧行,何如?傳曰,允。
趙泰億,以禮曹言啓曰,迎接都監啓辭,取考謄錄,則勅使到中路若遇節日,差送問安使,禮單設宴等事,自禮曹專管擧行矣。今此勅使,到中路適値端午節日,令禮曹考例擧行何如?傳曰,允事,命下矣。取考前後勅使時謄錄,則正朝·冬至兩節日,有遣官問慰設宴之擧,而其他節日,則曹中雖無可據之前例,端午旣稱節日,則其在接待之道,似不可但已,依正·至例,令該曹問慰官差出,御帖禮單,照例磨鍊,急速下送于所到處,依例設行之意,分付,何如?傳曰,允。
左尹閔鎭遠疏曰,伏以臣幸蒙賜暇,往省先壠薦以恩奠,榮動泉壤,徒增感泣,無階酬報,只擬卽日還朝,叩謝天陛,而歸到廣州地,舊患胸膈痞塞,脚部腫痛之症,乘勞交作,跬步難運,僵臥旅舍,宛轉叫號,多日留滯,漸至危篤,進退路窮,狼狽罔措。此際又承京兆佐貳之除命,臣誠惶感,繼之以悶蹙也。顧此病情,有非時月可瘳,所叨職名,係是詞訟劇地,其何可在外虛帶,一任其曠廢耶?抑臣情迹,實有萬萬不可冒進者,向日諫臣之疏,臚列臣罪,不啻狼藉,至以章疏間據實引嫌之語,歸之於不可信,而聖批又以所論得宜,爲敎,是臣卽一懷詐不忠,罔上擠人之人也。雖聖朝政刑,務尙寬緩,不卽按法科勘,而何可使負此罪名者,仍廁宰列,以致玷汚名器,壞敗國政耶?在臣自靖之義,只當退伏田廬,反躬加勉,以全晩節,以終餘年而已。今若蒙恩寵包羞辱,而貪榮饕祿,黽勉趨班,甘爲辱人賤行,則臣雖無恥,所不忍爲也。仰惟殿下,平日使臣以禮,體下以仁,豈不有以俯燭而曲諒之哉?玆敢瀝盡肝膈之懇,仰溷宸嚴之聽,伏乞聖明,察臣釁累之難濯,憐臣疾病之難强,亟命遞臣職名,仍令選部,勿復檢擧,俾得以優游自放,歌詠聖澤,公私不勝幸甚。臣無任迫隘祈懇之至。謹昧死以聞。答曰,省疏具悉。卿其勿辭,從速上來察職。
大司成尹星駿疏曰,伏以臣猥以無似,叨冒匪據,感戴恩私,遲回盤礴,早晏顚隮,固已自料矣。乃者伏見畿儒之疏,其所醜辱臣者,不遺餘力,臣誠駭惋,繼以訝惑也。臣固羞與呶呶,以傷事體,而亦有不可終始默然者。頃於二月晦間,四學齋任五六輩,猝然來聚於聖廟神門之外,書出生進六七人罰榜,威脅學隷,使之粘付於下齋外壁而去,臣聞而駭之,卽詢館中舊例,則四學儒生之不得施罰於泮中生進,乃是三百年定規,而曾於三十年前,四學齋任,書送生進若干人罰名於泮宮,泮宮諸儒,謂是前所未有之事,卽使守僕,遍告其由於諸堂上,伊時在師席者,使本館郞廳,施罰四學齋任云,臣亦一倣已行之規,分付掌務官,使之施罰於學儒五人,渠等所付罰榜,則亦卽撤去,還授學隷,其間委折,至於如斯,而今者璟等,乃以裂破反擊爲言,有若臣不顧舊例,乘憤裂去者然,自不覺其捏,無欺天之歸,誠可痛也。假令臣眞有此擧,亦何損於糾正士習之道,而詬罵之言,乃至於此甚也。其言之善惡,固不足喜怒,而忝在師儒之任,蒙此誣詆之加,將何顔面,仍因蹲冒,以益其疑怒哉,玆敢備暴血悃,仰龥宸聽,伏乞聖慈,特垂矜憫,臣之職名,亟命鐫遞,以安私分,不勝幸甚。臣無任祈懇屛營悚慄之至。謹昧死以聞。答曰,省疏具悉。當初施罰於學儒,誠出於糾正士習,則意外誣詆,不必爲嫌,爾其勿辭,從速察職。
吏曹判書趙相愚疏曰,伏以人言之危怕,踪地之窮蹙,此實上下之所共悉,而特以銓地久曠,推移不得之故,前後嚴召,不趐十數,臣窮迫之極,計無所出,不得不再瀝肝血,仰瀆宸嚴,冀或仁覆之天,有所矜諒矣,及承聖批,辭旨隆重,逈出尋常,至曰勒加宵小之目,非出於公心,又曰,本情予已洞察,此不但洞辨言者之不出公心。臣心之無他,亦復俯燭無餘,臣是何人,得此異數?滅淚交頤,糜粉難酬。揆以分義,固不敢一向偃伏,以益其罪戾,第臣所遭汚衊之名,實是搢紳之大羞,人臣之極罪,一被此目,澡雪無路,在臣礪廉之道,豈可諉以開釋,冒沒趨承,在聖上體下之道,亦豈可不諒私悃,强令行公,終被大何而後已哉?況臣難安之情,難進之狀,筵臣所達,可謂明白,而若其開釋之請,不過體例間事耳。竊想聖明,非不俯悉,而每因喉司之例請,輒有恩牌之荐降,臣之進退,十分狼狽。偃伏私次,日事違逋,實有所不敢,蒼黃迸伏於金吾門外,席藁俟罪,庶幾朝家夬賜處分,而此際勿待罪之命,忽下於千萬意慮之外,繼而有執義之代,速爲差出之命,而當差憲官,卽將處置兩司不論臣罪之人也。求諸事理,尤無晏然差出之道,終不敢承命,留俟嚴誅,伏乞聖慈,諒微臣窮隘之狀,軫政務遷就之慮,亟削臣職,仍勘臣罪,以謝人言,以安賤分,不勝千萬幸甚。臣無任屛營祈懇之至。謹昧死以聞。答曰,省疏具悉。前後疏批,已盡開釋,而開政一款,纔又變通矣,卿勿固辭,安心行公。
以備邊司薦,李墪爲吏曹參判。
趙泰億啓曰,新除授吏曹參判李墪,所當卽爲牌招,使之開政,而今日日勢已暮,待明朝牌招開政,何如?傳曰,允。
金致龍啓曰,全羅前右水使閔任重,罷職,勿爲拿問,義禁府都事及宣傳官,還爲入來事,命下矣。都事·宣傳官處,還爲入來之意,下諭,何如?傳曰,允。
午時,上御宣政殿晝講,同知事李墪,特進官趙泰耉,參贊官金致龍,侍讀官李世瑾,檢討官林象德,假注書柳鳳鳴,記事官趙之重·洪啓迪,武臣李泓入侍。上進講禮記第一冊曲禮篇,親讀前受音,自水潦,止齋者不樂不弔一遍訖。李世瑾讀新受音,自居喪之禮,止臨喪不惰一遍訖。上又親讀新受音一遍訖。世瑾,進釋居喪章不當門隧之義曰,此喪三年之內,人子不忍死其親之義也。古有節孝先生,以父名石,故終身不踐石,所以稱節孝也。今之士夫家,讀古書行古禮,則固不足深尙,而至於遐方僻鄕之民,顧何曾學禮,而能知孝親之道,事生而極其誠,事死而盡其禮者,比比有之。頃臣之待罪下邑也,及向來之居鄕也,多見夫孝行可稱之人,而守令不知,全無褒揚之擧,誠非激勸之道矣。此後則守令引見時,凡係節孝之人,勿侵煙役,各別褒奬之意,分付似好矣。大抵堯·舜之道,亦不過孝悌而已矣。又進釋知生則弔,弔弔喪不能賻,兩章之義曰,弔死問疾,人事之義禮當然,而兩大文之義,莫非誠實之意也。君上接臣隣之道,亦貴夫誠實而已矣。上曰,然矣。又進釋隣有喪舂不相章曰,百里奚,賢相也。及其喪也,秦舂不相,誠足尙矣。頃者徐判府事喪出之後,仍儒臣之疏,而卽有停政之命,甚盛代事矣。又進釋臨樂不歎章之義曰,憂樂各有攸當,臨樂而歎,非其所也。昔晉武帝時,謝安,坦率,憂樂失當,桓彝,作歌詞,以爲君難爲臣不易之義,諷之,多有救益矣。又進釋勿欺而不可犯章曰,軍旅則有不可犯之色,宗廟則有敬謹之色矣。至於君臣之間,則有和顔色,爲貴矣。夫色莊,雖九容之一,而人君接下之道,則必也和顔而受之,腴色而導之,然後方可盡其所蘊矣。上曰,然矣。林象德,進釋國君撫式章之義曰,士之於大夫,猶大夫之於君也。其禮,如今郞廳之於堂上,守宰之於巡伯也。夫上下之間,次次嚴截,等威分明,卑不犯尊,下不凌上,然後紀綱立而禮節不紊矣。上曰,然矣。又進釋刑人不在君側章之義曰,我朝則自祖宗以來,無宦寺之禍矣。粤昔李唐之世,不能防微杜漸,而竟致亡國之患,此後世之所當惕念處也。夫人君接賢士大夫之時少,親宦官宮妾之時多,故昵近刑人,爲古今之通患,則禮經之訓,豈偶然哉?嘗聞祖宗朝,凡於大小公事也,有承旨躬入面告之事,此則蓋所以頻君臣相接之道,而今則不然,不知廢於何時也。大抵君上之接下也,和爲貴,柔顔而叩其所蘊,溫誘而導其所言,和氣譪如,誠意相孚,然後上下交,德業成,而刑人之輩,不能爲孼矣。上曰,直辭也,可不留意焉?又進釋前有水載靑旌章之義曰,靑雀,水瑞也。所以象物,而注之旗竿者也,詩傳圖,有之矣。又進釋前有士師章之義曰,士師,註以刑官爲釋,而鄭玄註,則以軍士爲稱,兩意亦好,參看何如?上曰然矣。又進釋靑龍·朱雀·白虎·玄武招搖之義曰,龍象東方七宿,雀象南方七宿,虎象西方七宿,龜蛇象北方七宿,而其旒之爲九爲七爲六爲四者,象星體之分躔麗次而爲之等也。其詳則見於周禮矣。招搖北斗而居四宿之中,其柄也,環回不已,每年十二箇月,恒歷一位,而各指其方,故軍行法之,以示整齊之義也。故馬氏註曰,先王之征伐,致天討而已。故會宿方之星,所以見奉天之義云矣。上曰,然矣。又進釋父之讐不與共戴天章之義曰,自上纔已進講春秋矣。當於此句,必多感慨之心矣。夫我國之得有今日者,何莫非大明罔極之恩,而深讐未復,一天忍戴,顧乃惴惴而度日焉,至當客使之來,則自上親自迎之,臣子等碎首痛骨之心,當如何哉?卽今客行亦迫,實不勝痛惋之懷矣。昔孫權之邀邢貞也,徐盛,奮大義而責之,都亭曰,豈以江東寡弱,而無方寸刃耶?貞曰,江東將相如此,非久下人者,夫徐盛,乃覇國之臣,而猶恥夫受侮强隣,而奮言折之,誠可尙矣。今日君臣上下,以徐盛之心爲心,則庶有自强之策,而可雪共天之羞矣。上曰,文義激切,各別留意焉。世瑾進曰,復讐雪恥之說,屢發於前後筵席,而臣則一無所達者,非但聖上,方銳意尊周,臣下更無可達之辭,誠以不忍成說也。故相臣鄭太和·李浣,筵對時,適出丁丑下城時語,諸臣有所云云,獨李浣則終無一言,而但流涕而已。臣自在童稚,聞李浣此事,深服其慷慨之意矣。今亦感惋,而更無所達矣。李墪所啓,臣有所懷,敢達矣。全羅右水使李碩寬,今已下直,故前水使閔任重拿來事,標信宣傳官及禁府都事,出去矣。當初臺諫之請竝拿水使·守令者,蓋以任重於殺人事。若庇護軍官,而使不得檢屍,則難免其罪,若守令不有上官,必欲成獄,則有關體統,而遠外風聞,虛實難的故也。臣待罪金吾,觀海南縣監林世弼之原情,則任重雖拿來,似無可論之罪,不但驛路廚傳之有弊,遐方之人,不知如此曲折,以爲水使,因軍官殺人而拿去云,則亦恐有傷於體統,大槪任重,則無罪,而其因下官報狀,捉送軍牢,大失體面,以此罷職,而收還拿命,宣傳官禁府都事,不送似宜矣。大臣之意亦如此,故敢達。趙泰耉進曰,臣亦在外聞之,水營軍官,旣以主將之令,治罪縣吏,邂逅致斃,則豈可以此成獄?若以此等事而拿致帥臣,則豈不有損於體統乎?第其捉送軍牢一款,則不可謂無失,以此罷職,則可矣。林世弼原情,旣已盡其事實,則任重別無可問之事矣。上曰,林世弼原情,見之矣。殊失體面,閔任重罷職,勿爲拿問,可也。泰耉曰,然則標信宣傳官禁府都事,似當召還矣。上曰,宣傳官及都事處,還來事,分付。全羅前右水使閔任重罷職,勿爲拿問,禁府都事及宣傳官,還爲入來事,榻前定奪。金致龍所啓,卽者渡海譯官崔尙㠎·韓重億等,稱以復命,來呈肅拜單子,而頃者東萊府使權以鎭狀啓中,以國書不傳,未免辱國之罪,至請境上梟示。雖緣廟堂未卽回啓,渠何敢不待朝家處分,徑先上來,偃然復命,有同無故之人乎?事之駭然,莫此爲甚。單子卽爲還給,而渠旣已上京,姑令攸司囚禁,以待廟堂回啓何如?上曰,依爲之。致龍曰,東萊府使,權以鎭,旣請梟示,又許其任自往來,揆以事體,極涉疎忽,從重推考,何如?上曰,依爲之。又所啓,臣以吏曹判書趙相愚事,敢達矣。吏判之違牌,今已十度矣。蓋其所遭非常,尙無出仕之意,前後聖敎,開釋備至,亦豈終始違命,而第諸臺未處置之前,則不得行公,其勢亦然,每每强迫,似有欠於待重臣之道,政院,亦何可每每請牌乎?今則大臣已出,自上思量善處之道,下詢而處之,未知何如?上曰,吏判所遭,萬萬情外,而卽今開政爲急,參判有闕之代,問于大臣差出,可也。渡海譯官崔尙㠎·韓重億等,姑令攸司囚禁,以待廟堂回啓事,榻前下敎。吏曹參判未差之代,問于大臣差出事,榻前下敎,遂退出。以上燼餘
上在昌德宮。停常參·經筵。
金致龍啓曰,明日常參·經筵,取稟。傳曰,只晝講。
李世維啓曰,大司憲權尙夏,掌令柳鳳徵在外,執義未差,掌令李熊徵,持平韓配周·金東弼避嫌退待。今日,以監察茶時之意,敢啓。傳曰,知道。
金致龍啓曰,吏曹參判李墪,牌招不進,推考傳旨,今方捧入,而開政尙今遷就,極爲未安。更爲牌招察任,何如?傳曰,允。
韓配夏啓曰,觀此全羅兵使尹慤狀啓,以南原府兵符右一隻,造作年久,頗有蠧傷處,令該曹稟處矣。莫重兵符,果有蠧傷之處,則不可無改造以給之道,依前例自本院改造下送,何如?傳曰,允。
又以訓鍊都監言啓曰,前校理沈壽賢,都監郞廳已爲啓下,而方在罷散中,時無職名,依例付軍職冠帶常仕,何如?傳曰,允。
又啓曰,吏曹參判李墪,再招不進,推考傳旨,今方捧入矣。開政命下,今已累日,尙未擧行,極爲未安。疏批旣下之後,所當更爲請牌,而一日三牌,有傷事體,何以爲之?敢稟。傳曰,明日開政。
又以備邊司言啓曰,本司堂上,多數備員,而開坐之際,進參絶少,有司堂上,卽今無行公之人,知中樞府事崔奎瑞,議政府右參贊黃欽,提調差下,兵曹參知趙泰老,副提調差下,刑曹判書崔錫恒,方以本職,例兼本司提調察任,而例兼提調,別爲提調命下,已有前例。崔錫恒,亦爲提調差下,趙泰老使之仍察有司之任,何如?傳曰,允。
又以司饔院官員,以檢擧提調意啓曰,今此勅行時,親臨宴一度所用,旣已啓下矣。卽接迎接都監關文,則副使,不食四足之肉,副使床饌物中,四足肉,代以鵝·鴨·雉·鮮等物,代用爲宜云。宴享味數中,第二味唐猪醬泡代,水卵湯,第三味唐猪炙代,卵炙,第四味唐猪鹽水代,鴨子湯,第五味唐猪雪阿覓代,唐鵝炙,第七味獐肉炙代,海蔘炙代用之意,分付該曹,何如?傳曰,允。
又以迎接都監言啓曰,今此勅使,各樣求請等物,豫爲探知馳通之意,遠接使處,移文矣。卽見遠接使回移,則上勅以爲,方養年稚皇孫於其家,而文房玩好之具,不可不求往,如布目紙·別綾花倭子箋·咨文紙及八貼花草屛二坐,八貼仙鶴屛二坐,八貼素屛三坐,十二貼精粧素屛二坐,僧頭斜笠八部等物求索,而別綾花倭子箋·布目紙,本非我國土産,絶種已久,恐難一一應副之意言之,措辭防塞,則答以如許文房細瑣之物,不當防塞,屛風等物,皆是謄錄所付,而何如是持難,頗有怒色云。紙地與屛風,入京後幸有求請,則勢有所未及之患,依此備待之意,分付各該司,且副勅小紙一條,書給手筆,粘付上送,故其所寫紙片封入,以備睿覽後,待其所言擧行之意,敢啓。傳曰,知道。
李世維,以刑曹言啓曰,渡海譯官崔尙㠎·韓重億等,姑爲囚禁,以待廟堂回啓事,命下矣。韓重億則卽爲囚禁,而崔尙㠎,則係是嘉善,依例移送禁府之意,敢啓。傳曰,知道。
吏曹參判李墪疏曰,伏以近來銓地,特一坑坎,而臣之前後墜陷者,累矣。尙有餘悸,寢驚夢愕,自矢不敢復履危途矣,千萬意象之外,又有此佐貳之命,臣不勝惶駴震惕,卽欲逃遁而不可得也。臣於春間忝叨是任也,因一注措間事,重被臺疏之詆斥,一則曰角勝縱恣,一則曰放倒廉隅,縱恣,是臣子之極罪,放倒,卽士夫之深恥,而一切被之於臣身,若以其言而律之,則其罪當如何?雖賴聖明在上,無幽不燭,開釋慰諭,逈出尋常,而臣之蹤迹,則崎嶇甚矣。因而呈遞,少安私分,而曾未幾何,又誤恩點,無乃聖明,或偶未記有前事,而以臣爲無故承當之人耶?聖王御世,礪廉是尙,人臣事君,守分爲貴,廉而不礪則習俗汚矣,分而不守則名節虧矣。是以管子之言曰,四維不張,國乃滅亡。豈非在上在下者之所可必愼而不可忽焉者乎?臣雖萬被誅戮,決不敢自犯古人之所甚戒,而以自喪其在己之所必守,以實人之縱恣放倒之目也,決矣。況此職之破格變通差出者,豈非以開政之成命久淹,兩司之處置無期,朝著一空,爻象可憂,以爲急速結局之地耶?其勢如此,而乃反命臣,此不幾近於急呑之食,反噎,欲速之步,易顚耶?臣之決難復入此地,不但臣心之所自誓,抑亦通朝之所共知,而想惟則哲之明,亦有以下燭矣。嚴召之下,不得不坐違,縮伏悚慄,重誅是竢,玆冒萬死,罄盡血忱,伏乞聖慈,俯賜體諒,亟命遞斥,臣新授職名,俾久稽之政事,無更遷就,層生之鬧端,得以收殺,仍令臣優游散秩,隨分效力,以終始天地生成之惠,不勝大願焉。臣無任屛營祈懇之至。謹昧死以聞。答曰,省疏具悉。頃者疏批,業已開釋,今又引嫌,無已太過。卿其勿辭,從速察職。以上燼餘
上在昌德宮。停常參,只晝講。
夜一更,火星,入軒轅右角星內。
韓配夏啓曰,大司憲權尙夏,掌令柳鳳徵在外,執義未差,掌令李熊徵,持平韓配周·金東弼避嫌退待,今日以監察茶時之意,敢啓。傳曰,知道。
又啓曰,卽聞新除授掌令柳鳳徵,纔已承召入來云,卽爲牌招,以爲處置諸臺之地,何如?傳曰,允。
又啓曰,今日晝講爲之事,命下,而知事趙泰采·趙相愚·李寅燁竝呈辭,同知事姜鋧奉命在外,崔錫恒陳疏,李墪本職未肅拜,除在外外,竝爲牌招,以爲推移入侍之地,何如?傳曰,允。
又啓曰,備邊司郞廳,以大臣意來言,今日賓廳坐起日次,而領相有故,且無時急稟定之事,本司來會云矣,敢啓。傳曰,知道。
又以都摠府言啓曰,今日入直軍土,中日習射,請出標信。傳曰,知道。
又以禁衛營言啓曰,本營新造佛狼機,六十位,而子砲三百門,先爲上來,明日欲爲試放於露梁,以驗其堅脆之意,敢啓。傳曰,知道。
又以備邊司言啓曰,今日爲賓廳日次,而未有時急稟定之事,來會本司,而進參堂上,只是三人,近日開坐之際,諸堂上稱病不進,僅得備員,雖未知疾病之如何,亦或有一時情勢之難安,而事體殊甚未安。右參贊黃欽,參知趙泰老,提調差下之後,亦不參坐,除受由在外,奉命在外外,竝卽牌招察任,何如?傳曰,允。
又啓曰,兵曹判書李寅燁,引入已久,連呈疏單,重務曠廢,已極可慮。況客行將迫,郊外擧動,亦且不遠,本兵之長,不宜一向引入。兵曹判書李寅燁,牌招察任,何如?傳曰,允。
又啓曰,莫重奏御文字,未能詳察,致勤嚴敎,至有誤書處抹下之擧,該曹當該堂郞,竝推考,該吏不謹之狀,極爲驚駭,令攸司囚禁科罪,臣亦有矇然不察之失,惶恐待罪。原單子中誤書處,改付標以入之意,敢啓。傳曰,依啓勿待罪。
李世維,以義禁府言啓曰,刑曹啓辭內,渡海譯官崔尙㠎,係是嘉善,移送本府事,命下矣。崔尙㠎,今方待命,拿囚之意,敢啓。傳曰,知道。
趙泰億啓曰,明日常參·經筵,取稟。
又啓曰,卽者吏曹郞廳來言,今日爲政事,命下,而判書趙相愚病不來,參判李墪未肅拜,參議權尙游在外,不得開政云。判書趙相愚,臺避未收殺之前,勢難行公,而疏批中,旣有開政一款變通之敎,參判李墪,卽爲牌招開政,何如?傳曰,允。
又啓曰,吏曹參判李墪,承牌詣闕外,又復陳疏退去。推考傳旨,今方捧入,而開政命下,已至八日,尙不得擧行,事體至爲未安,更卽牌招,使之開政,何如?傳曰,允。
又啓曰,吏曺參判李墪,再招不進,推考傳旨,今方捧入,而開政遷就,至於八日,實是前所未有之事,事之未安,莫此爲甚。況其所引前嫌,累蒙開釋,而一向撕捱,殊涉太過。所當更請牌招,而一日三牌,有傷事體,何以爲之?敢稟。傳曰,昨於辭疏之批,亦言每引前嫌之太過,而日事撕捱,無意行公,揆以事體,殊涉未安。從重推考,明朝牌招開政,俾無一向遷就之弊,可也。
掌令柳鳳徵啓曰,請還收殺妻與子罪人車莫男,減死定配之命,竝引嫌而退。儒臣疏論,大是情外,其所侵斥,不必深嫌,改正之論,誠得臺體,囚人醜詆,亦不足嫌,旣有應避,不可參涉,揆以臺體,勢難可否,査事引嫌,元非大段,不爲處置,其勢亦然。請持平韓配周,司諫權詹,正言安時相,掌令李熊徵,持平金東弼,大司諫林濩,竝命出仕。答曰,不允。處置事,依啓。
任舜元啓曰,臺諫出仕事,命下矣。今已日暮,明日,待開門牌招之意,敢啓。傳曰,知道。
兵曹參知趙泰老疏曰,伏以臣伏聞備局副提擧之任,以臣差下云,臣不勝惶愧悶縮之至。臣於前秋忝叨是任,辭不獲命,不得不暫出行公,而揣量才分,終無可以久擔重任者,畢竟違召而坐罷,不專爲一時疾恙之難强而已。曾未幾何,又此謬畀於已試蔑效之人,臣身顚沛之虞,固不可暇言。朝家難愼之方,恐不當若是也。抑臣私義,又有所萬分難安者,臣之門戶,近來太盛,履滿之戒,無往不切,況玆樞要之地,何等職責,而臣弟臣泰耉,從弟臣泰采,俱在參籌之列,而有司之任,又歸臣身,衣緋兼帶,尤號極選,有非人人所可僥冒也。顧瞻周行,群彦林立,而惟臣兄弟,竝管機務,造物多猜,天道忌盈,臣自聞是命,私懷怵迫,如坐鍼氈,虛帶癏曠,一刻靡安。朝上一疏,見阻喉司,益增危蹙,罔知攸措,卽因備局啓辭,召牌下臨,嚴畏分義,黽勉趨詣於闕下,而反覆思惟,決無承當之望,玆敢陳章徑退,臣罪至此,萬殞難贖。伏乞聖慈,俯賜諒察,先遞臣籌司之任,以重官方,仍治臣違慢之罪,以警具僚,公私萬幸。臣無任屛營祈懇之至。謹昧死以聞。答曰,省疏具悉。爾勿過辭,從速察任。
京畿·全羅兩道儒生,生員朴光元等疏曰,伏以臣等,跧伏草野,逖聽日下消息,一自僞書之撰出,先賢之受侮,極矣,經傳之汨亂,極矣。聖上之處分,乖當,而士氣之索莫,極矣,柄相之威福恣行,而朝紳之諂附,極矣。此非但斯文莫大之變,實國家必亡之兆也。臣等雖極顓蒙,若其尊經斥邪,愛君憂國之誠,固是秉彝之同得,故裹足百舍,瀝血九閽,或冀日月之蝕,翻然改照,少伸中外之公議,而誠意未孚,天聽愈邈,不惟不賜開納,反以勒加醜詆等目,嚴斥之,又以類編刊行,殆近十年,而毁經侮賢之目,猝發於今日,爲敎,有若以臣等之疏,出於抑構錫鼎者然,臣等相顧錯愕,疑惑滋甚,不得不合道連章,更瀆宸嚴,伏願聖明,少霽雷威,平垂衡鑑焉。臣等,考見錫鼎所撰書編末,則有曰,此書,癸亥始編,庚辰命校書館印正文,辛巳玉堂啓辭,合集說附合爲大全,丁亥鋟梓于嶺南云。卽此以觀,辛巳後所刊,只是正文,則用意穿鑿之痕,姑未彰露,至于丁亥,竝與集說附註而刊行,然後其所分章裂句,補上添下之跡,始乃昭著。然則刊頒全書,計其年月,不過一年有餘,而其書旣不緊要,卷秩且浩,刊布未廣,京洛士子,尙且搜見於諫官陳疏之後,則如臣等僻處鄕曲者,未卽得覽,理勢固然,況變出斯文,則惟當就其事之曲直而正是非而已。豈可以年之久近,有所扶抑,而今此近十年之敎,無乃錫鼎先入自解之辭,能蔽我殿下日月之明而然耶?噫,朱夫子平生用力之書,豈有一毫未盡處,而敢以小智鑿見,信手分裂,若是其狼藉,雖以其或問所答之語,觀之,自以爲熟講精硏,識得自然脗合之妙,誇其獨得之見,有若覰破程·朱所未達處者然,此豈非邪妄僭汰,凌駕壓倒之意耶?分裂章句之跡,旣如彼,凌駕朱子之意,又如此,則抑未知是尊經耶,毁經耶?尊賢耶,侮賢耶?然則臣等所謂毁經侮賢四字,實爲錫鼎襯着題目,而且以錫鼎前後自明之疏,觀之,或曰,旣命還給,或曰,恥與喧爭,求說不得,無計自解,而殿下乃以勒加醜詆,峻斥於前,可謂至冤,伸救於後,何殿下蔽惑於一佞臣,而是非之倒置,至於此極耶?殿下雖以君上之威,鉗制一時之公議,姑欲掩覆其罪狀,而國乘書之,野史記之,播之隣國,傳之後世,則將以殿下爲何如主耶?此臣等所以痛哭流涕,章再上而不知止者也。噫,今此類編之書,作一禍福之資,排擯而罹禍者,凡幾人也。營護而食報者,亦幾人哉?簪紳中正直之士,語涉排擯,則黨與交攻,墮坑坎而下石。李觀命·李晩成之一倂削黜,卽其驗也。臺閣上諂媚之徒,意在營護,則銓曹吹噓,揷羽翰而升天,廷謙與會,星駿之卽縻好爵,亦其效也。白簡彈墨之辱,遍於儒林者,前古所無,而奸會創之,魑魅對吏之擧,及於發文者士禍初頭,而時相啓之,此輩之縱恣無忌,胡至於斯極耶?是皆出於錫鼎恣行威福之所致,由此言之,臣等之所謂權與人主侔者,亦是歇後語,而殿下,乃反以陰險爲敎,夫陰險者,指虛爲實,捏無爲有,鍛鍊構罪,抑勒陷人之謂也。此豈一毫近似於臣等之所言乎?殿下,歷觀前史,唐之林甫·盧杞,宋之侂胄·似道之行胸臆作威福也。凡諸賞罰黜陟之權,豈皆自操而自行也哉?惟其腹心,布列於朝著,羽翼,遍滿於臺省,酬怨報惠,惟意所欲,此所以得權倖之目也。今者錫鼎之腹心羽翼,不下於唐宋數臣,則權倖之斥,其何可得免乎?況是書一出,雖阿好錫鼎者,莫不心非竊議,而筵席章奏之間,未聞有一人顯言其非是,欺心於殿下,而求媚於錫鼎,的然可知,豈可不寒心哉?且其附錄中,列書卿相之名,以爲眩惑之計者,尤可見其造意之巧密矣。當其變改庸·學之時,慮有今日之是非,設此機關,欲爲藉重,先以其亡師先正臣朴世采之名,冒錄於講確之列,此則門生之疏,業已痛辨其誣矣。其餘卿相之名,入其中者,眞有講訂之事,則毁經之罪,與錫鼎無異,實無參涉之事,則一番辨暴其眞僞,揆諸事體,分義斷不可已,而護黨匿非,不敢自明,則終不免爲媚錫鼎而背朱子之歸矣。臣等所謂雖有主客之異,而同有毁經之罪者,非出於抑勒,實的確語也。噫,臣等,與錫鼎,元無一毫嫌怨,而今者自遠方來,冒死瀆撓者,猶可見列聖培養之效,而殿下不揆其誠,每以嚴旨,輒加摧折,臣等固知堯鏡之明,非不洞燭夫儒章之出公議,僞編之可深斥,而只以士氣不挫,則章牘不止,章牘不止,則錫鼎不安,强爲曲護,不欲明辨,此則殿下慰安錫鼎之意,適足以彰錫鼎之罪,而累聖德之明也。噫,其書不火,其人不黜,則爲朱子樂入禍網者,將不勝其接跡矣。雖使刀鉅在前,鼎鑊列後,恐不能私一佞臣,長拂公議也。今臣等,罄槖旅邸,倂日一食,不拘農節,以期回天者,非爲一身之私計,伏願殿下,痛辨邪正,速定是非,亟收頒本與板刻,投諸水火,且正佞臣侮賢之罪,明示好惡,則斯文幸甚,國家幸甚。臣等治疏將上之際,伏見尹星駿疏本,則以畿儒之疏,略論施罰學任事,大加反詈,至以臣等之言,歸之捏無欺天,臣等,不得不略陳其梗槪焉。臣等上京後,得聞士林公共之論,則頃者四學齋任,依舊例齊會神門,略罰生。進中作事不正之徒五人矣。星駿,急於換奪館學,旋卽拆去罰榜,反停四學之任,以師儒爲名者,何可作俑如此擧措乎?其疏所謂四學儒生之不得施罰於泮中生。進,乃是三百年定規云者,此實出於飾詐欺天之計也。臣等,請援古例以明之,故相國臣金堉,在儒生時,付黃鄭仁弘,則以昏朝群奸,尙不得擅解,至今士林,傳誦爲正論。曾在乙卯,學任兪晦一,齊會神門,施罰泮任鄭東岳,則其時賊鑴,以祭酒,必欲勒解其罰,而雖以賊鑴之縱恣,尙知儒罰之爲重,至於草記後變通。今星駿,雖以此爲援,不爲草記,私自撤去罰榜者,此實爲賊鑴之所不爲也。且以近例言之,頃在丁丑,學任閔鎭普等四人,亦爲付黃泮任成孝錫·韓配休,則其時李墪,以師儒之長,只自陳疏,尙不得擅解,故被罰泮任,亦不行公。凡此前規,不啻一二,而三百年定規云者,抑何意耶?夫館學齋任所施之罰,雖以君上之威,不可勒解,故頃於金在魯爲泮任時,殿下,以儒生解罰事,累下嚴敎,而在魯之終不奉行,殿下之亦不强迫者,蓋爲儒罰者,士論所在,不可以威脅而解之故也。如或勿論是非,不顧事體,擅解其罰,如星駿之所爲,則殿下,何無一使令之人,而必傳敎於泮任乎?星駿之放恣無忌憚,乖了師儒體貌者,不特此也。泮任齋樻,非齋任則不敢開閉,削薦生薦,非齋任,則不得擅爲者,此眞三百年不易之定規,而頃者星駿之謀換泮任也,悶其應差掌議之流,俱在削薦中,擅開齋樻,招入一齋生,使之刀刮削字,卽差掌議,想其擧措,艱辛甚矣。凡此設施,實出於爲錫鼎杜絶儒章之計,而朝換泮任,夕擬吏部,笑罵從他,好爵自爲者,眞星駿之謂也。今者,士林共棄,公議已發,則面皮雖厚,何敢飾詐自解乎?噫,星駿之背朱子媚錫鼎之態,旣如是彰著難掩,則將以何顔,揚揚出入於賢關,而其欲藉師長之名,抗士林之斥乎?其亦不思之甚矣。臣等,誠不欲與如此鄙人,呶呶爭辨,以汚口吻也。臣等,無任激切祈懇屛營之至。謹昧死以聞。疏錄,幼學李紀夏,金履慶·柳榘·李寶英·李齊松·許泂·林煦·梁櫽之·金應南·安晩升·李百師·李德輝·金景熽·金伯玉·申用汝·李萬蒔·許銑·兪潤基·宋宗周·崔一觀·崔普·南宮述·崔守紀·李郈·李璟·鄭泳·兪命載·命命遇·金翊周·丁誠愼·兪勖·尹彙甲·許鍵·兪命順·許銓·李振泰·兪一基·李健泰·兪厚基·李潤泰·李九鵬·鄭最·南宮進·李峀·曺夏尙·具道三·安相采·南宮鑑·愼希顔·安相禹·文後昌·安宅夏·安綽·李志沆·宋賓周·李就大·崔寯·李昌英·崔一泰·尹萬甲·崔一復·宋會周·崔一恒·宋冕周·崔一臨·宋興周·許仁·趙宗相·趙宗漢·李友尙·趙宗周·柳之碧·趙宗藺,生員曺昌億·曺昌九·曺根夏,進士鄭湜·梁敬之,幼學吳言錫·鄭潝·南淑禹·南瑞龜·崔茠·宋有後·金履泰·曺厚埰·房遇井·曺樂運·李星弼·金涑·南斗樞·洪以錫·朴崇采·曺夏昌·羅冕器·鄭時龍·李大閭·安汝泰·安晩雄·鄭東龜·鄭德曜·鄭贊曾·李大老·鄭東萬·安晩儁·李大休·李重明·鄭陽復·安晩宣·安晩楷·李大赫·兪道問·洪錫禹·李福林·李世楫·金萬恒·安晩遇·金萬通·鄭效曾·鄭始桓·李大觀·鄭聖基·李萬林·李東玉·鄭齊曾·安晩應·洪瑞采·李俊林·鄭夏基·李世樞·李世植·鄭守宗·李敏道·安致一·安致亨·鄭陽升·鄭陽初·李斗玉·李斗枰·鄭陽臨·安晩著·羅天漢·李世檜·洪錫夏·李桂林·金萬濟·安晩迪·鄭世桓·鄭陽謙·李英林·安致貞·張斗齊·羅必省·李大萬·鄭東老·鄭東一·尹棟·鄭垕泰·鄭東遇·洪瑞泳·姜碩勳·梁翊基·梁顯龍·楊泰基·姜碩亨·韓儆·洪㯳·楊炯基·梁有龍·朴光璘·洪㭇·偰瑍·柳錫慶·韓休·洪櫓·韓世祐·偰玧·鄭來麟·朴光璾·楊鎭·柳雲慶·韓世俊·偰昌·河楊鉉·姜萬齡·偰珹·鄭來鳳·楊銓·柳春益·洪枓·偰珷楊欽·洪汝明·吳道貫·趙維城·姜時振·梁潤漢·韓世彦·薛晥·趙汝天·權說·偰璹·權誼·楊錀·楊鎭夏·權應箕·韓備·楊應台·偰舜欽·鄭載河·朴大榮·鄭振河·朴昌榮·文受河·趙琬·廉萬重·宣衡夏·任命舟·安世逸·白文道·朴萬泰·白文絅·任叔舟·宣甲夏·任鎭漢·任鎭朝·金萬休·李以苾·曺命居·趙德輔·趙徵輔·林潤厚·崔俰·崔·崔與齊·李世龜·金鎭兌·李命錫·金鎭恒·林汝春·崔衍·柳世弼·洪大廈·洪以泗·洪大瑬·柳世翰·柳世龍·柳世標·柳東茂·金震泰·柳東遇·柳東明·崔衡·吳時昇·吳時誠·吳時鐸·吳大健·吳大夏·吳大贇·吳大春·羅廷輔·宋碩龜·羅載章·柳之茂·吳時習·金尙玉·金益光·金天翼·羅燦奎·柳之轍·羅聖奎·柳之溫·羅景祖·金衡玉·金重玉·金之玉·金源·崔·張契柱·張國柱·金萬玉·金和玉·金粹玉·李時成·李東翮·李慶成·李重郁·李重茂·李相沃·柳根·吳大成·吳大時·金大呂·李東翲·崔順中·李東羽·金大重·李琇·金大鉉·李瑩·洪以圭·趙益瑞·金廷虎·趙夢鱗·趙器玉·尹堥·尹範·朴重謙·趙翊震·趙汝用·吳玄錫·趙益著·尹轔·尹轓·趙汝來·尹輖·趙德禧·趙汝賓·趙汝璧·吳夏錫·金命祚·趙汝秀·尹尙鼎·尹載·趙相老·宋敏行·宋敏求·金萬始·鄭弘壽·李光翼·李光斗·金碩器·朴鳴華·奇世勳·李萬榮·奇重勳·奇德勳·奇挺夔·張璿柱·張崙柱·李錫福·朴光增·崔彦徵·崔濎·朴龍祥·崔潚·朴麟祥·朴亨祥·李淑芳·李淑馪·丁運泰·李錫永·朴光灝·朴光星·朴光俊·柳之容·柳梴·李錫奎·柳之弘·朴雷祥·高可述·奇挺大·閔世魯·柳蓍·高可天·鄭增·奇挺崙·李浣·洪杺·李檉·高可進·朴光休·柳槾·曺昌萬·鄭弘周·朴台齊·金以泰·李泰開·鄭閏先·吳大濟·曺昌百·鄭鎭河·曺鼎梅·南履陽·曺聖與·曺厚圭·金重泰·金日光·林灝·梁應之·曺昌五·鄭敏河·金日重·趙玄度·金涉·朴崇賢·金琦·朴重恒·金濬·曺景泰·丁運千·金濟·丁運弘·金宗泰·金碩泰·丁恦·金羲瑞·曺厚增·盧慶世·李甹根·鄭龜壽·玄德徵·曺聖一·朴台龍·金綋·金潤·許璜·金應龜·金應奎·許憲·金應龍·曺夏仁·許寵·許寔·鄭龜年·金約·金緯·鄭台年·許宏·金夏慶·金夏鉉·鄭星年·金緝·金養正·金養浩·宋欽·金養直·金綬·金汴·金浣·李以濟·金應井·許昌·權橝·權檖·洪得箕·沈廷臣·許·洪澍·辛致和·權楷·許旻·許密·鄭億年·任鎭商·李龜千·趙琯·趙援·趙世最·任鎭夏·趙世徵·趙太望·鄭龜齡·張以堂·南琳·許棨·李溟·李洙·許綊·李漢昌·任鎭邦·柳策·張以維·李邦郁·申命滉·鄭彭齡·許纘·趙杞·趙栢·趙龜年·趙松年·張以進·任鎭維·張以集·趙鳳年·趙道命·趙栢年·張以鼎·李邦英·張以鳳·趙昌年·任鎭箕·趙世斗·趙翊命·趙彭年·南砡·張以道·趙普命·李喜春·金瑞弘·南碖·趙台望·李頤材·韓震相·房泰運·金載龍·丁以材·李頤存·李頤正·崔與五·金益豪·房彦光·李如杜·金筬·李頤涵·金篁丁堥·金後慶·韓師尙·李雲鵬·黃戢·房泰華·金成五·金泰老·黃斌·房泰臨·李頤性·盧世奕·李頤時·崔與適·李頤萬·尹仁涵·金箕·金鼎豪·韓翊箕·李頤壽·金鳴五·李如栢·丁載昇·李道濟·張宇三·崔敬基·房泰根·崔與垈·金筴·金擇丁烳·金載五·李瑩·韓後箕·沈維軾·房泰晉·房泰民·張溥·張宇鳳·金義豪·房泰遇·梁應三·金兌成·長濩·河弘道·房泰東·河會天·河浩天·金挺·林受厚·林漢祐·孔思敬·林尙厚·錢昌國·林宗厚·錢昌世·崔彦泰·林燾·林漢翊·林配厚·崔彦嵩·林始厚·崔彦邦·崔彦恒·奇挺鵬·崔彦規·林漢碩·崔彦經·崔彦華·李世蕃·柳演·崔彦著·林重茂·朴嵩望·林健厚·林鎭厚·林重秀·林泰厚·林熙·錢後慶·李天祐·宋胤祚·朴由道·金淵·李天擧·金八驥·宋悳濟·奇潤·宋有磐·李晩·朴行道·裵大集·權處經·宋有碩·曺漢鳴·李晩擧·吳瑞玉·裵大成·李希參·金彦謙·尹德麟·金源·李時彩·李徵麒·李渭擧·宋敏道·尹應鳳·李時會·金彦休·朴致元·曺漢擧·李舜衡·李希松·尹德驥·金八協·宋公禹·宋奎昌·偰珉·陳泰維·金八最·金夏顒·李徵三·朴重榮·李儀鳳·宋奎明·朴文相·崔斗三·吳道三·吳達三·尹天健·吳益熙·尹衡相·崔峻·林蕙·尹天偕·尹漸·宋道明·金昌爀·尹世級·尹思齊·郭晩亨·崔斗極·崔嶂·金最·尹尙齊·金·金賓·韓景侯·金濈·白文亢·金道一·安思謙·曺夢龍·尹弘佐·吳世采·洪範一·洪益洙·徐之謙·李龍徵·洪益昌·奉祥龍·尹惟炯·李麟徵·洪箕敍·洪益普·金相協·崔挺之·趙相宣·殷鼎鉉·金泰重·金允采·金致白·宋汝舟·金世剛·金尙文·丁萬期·金世翼·趙汝欽·鄭之雄·金商英·羅瑞奎·金亮采·金成翼·金尙謙·辛萬煜·金商傅·辛萬燁·金尙俊·金鳳翼·李星七·金溟翼·金處鉉·鄭世觀·權脩·李雲齊·李雲翼·金壽斗·金壽華·金光澤·李再春·趙昌錫·河啓龜·金光浹·金尙儉·金光沃·河一淸·曺錫祈·金光浚·金尙初·成鳳彩·文世萬·閔昌龜·文世曦·閔彭老·南球·文世任·宋時奎·閔友點·文命吾·李萬芳·梁大夏·李根·文益八·文世益·宋東奎·梁弼夏·朴光晦·文世泰·閔濟和·梁紀夏·閔後光·閔再興·奇再勳·徐必道·具埰·鄭緯河·曺南瑩·閔濟元·具壎·文信吾·文道東·李華·姜爾亨·高應大·崔建東·羅重采·丁致光·丁必光。傳于韓配夏曰,兩道儒生等,又復投疏,益肆醜詆,略無忌憚,誠可駭然,此疏,還出給。
江華留守朴權疏曰,伏以臣,猥將微懇,仰瀆宸嚴,日夕祈祝,惟在於褫解職務,歸死田里,而伏承聖批,諭以調理察職,是必聖明,以臣之病,疑爲一時傷感,謂可以旬月醫治也。念臣水土之疾,今已十餘年于玆,根委深痼,藥石之所不能攻,而自從頃歲荐遭慘慽之後,悲哀痛毒,輾轉沈篤,形容之衰換,肢節之癃躄,亦天鑑之所俯燭也。逮受玆任,垂及一朞,才識淺短,雖不能報效萬一,而些少精力,蓋已殫竭無餘,重以歲初,又見遺腹孫孩之夭化,情理慘切,舊疾增劇。入春以來,復爲海島風霧之所傷,危兆敗症,迭發交作,百骸俱病,四肢不遂,委頓床席,特一僵屍之未冷者耳。莫重保障之地,癏曠已至累月,事務一任隳廢,罪戾層積,氷炭交懷,誠不知置身之所也。如臣無狀,受恩罔極,圖報之忱,炳然如丹,赴湯蹈火,亦且不辭,況今見帶之職,素稱優閑之地,抑獨何心,敢生厭避之計哉?顧臣旣無兄弟,且乏嗣續,孑然一身,形影相弔,而病情危綴,斷無復起之路。若欲無言,累百里外故山,隨櫬無人,病妻孀婦,亦無以將護還鄕之望,其情其勢,可謂窮且蹙矣。倘荷生成之德,一息未絶之前,返身於先隴之下,免作旅死之鬼,則可以瞑目而入地,結草而酬恩矣。疾痛之呼,聲未暇擇,煩縷至此,死罪死罪。伏乞聖明,俯賜諒察,特加哀憐,亟命遞臣職名,俾得安意歸盡,千萬幸甚。臣無任激切屛營祈懇之至。謹昧死以聞。答曰,省疏具悉。保障重任,決難輕遞,卿勿固辭,調理察職。
韓配夏啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
午時,上御宣政殿晝講,特進官李基夏,同知事崔錫恒,參贊官韓配夏,侍讀官李世瑾,檢討官林象德,假注書柳鳳鳴,記事官李萬根·洪啓迪,武臣李昌肇入侍。上進講禮記第一冊曲禮篇,親讀前受音,自凡祭於公,止卷末一遍訖。上又讀新受音一遍訖。世瑾,進釋君所無私諱章之義曰,註言大夫,則諱其先君者,其義不明,而大要只是尊君之義也。又進釋外事以剛日章之義曰,內事註,只擧宗廟,而不言郊社,可疑也。抑郊在國外,而可用剛日歟?抑郊社甚重,以其無內外,故不言之歟?象德進曰,郊社,尊不可以內外言,小註有之矣。仍又釋君出就章,左右攘之攘曰,攘,古以讓通用,而讓義爲好矣。上曰,然矣。又進釋故君子式黃受章之義曰,此章,意義好矣。敬老愛人,尊賢之義皆備,而求善於小邑之義,亦在其中。夫小邑而猶有善人,況人君,臨御一國,而旁求四方,則豈無其人乎?理會緊切矣。上曰,上番亦言之。世瑾進曰,夫有國則有事,有事而無其才以辦之,則何以爲治乎?臣聞才,不借於異代,夫以十室之邑,猶有忠信之人,則當今之世,雖曰人物杳然,而亦豈無幹世之才乎?目今天災時變,靡歲不酷,生民困苦,習俗淆訛,尤當汲汲收拾人才之日也。近來用人之道,專尙科目,而白屋抱才之人,遐鄕待價之士,沈淪而莫之試,蟄屈而莫之聞,良可惜也。我朝有薦人之規,而爲薦主者,只得擧一人塞責而已,則是豈有盡於揚側陋之道乎?前應敎李正臣,頃以薦人之道,亦已疏陳,殿下想記有之矣。臣愚以爲,必廣薦主,而又重其誤薦之罪,設爲定規,各別傳敎,則人才庶可收拾矣。上曰,進賢之道,精而公爲最,則廣薦主,未知其盡於薦人底道矣。象德曰,此在臣下持心之公耳。勿論內外職,高下官,使之各薦三人,而銓曹,又辨賢才而用之,則雖度薦主,而似無官方之混淆矣。崔錫恒,進釋步路馬章之義曰,敬路馬,所以嚴君也。民無嚴君之心,無爲貴禮矣。漢儒之言曰,禮者,禁於未然之前,而法者,禁於已然之後,法之所用易見,而禮之所爲難知也,眞格言也。三代之敎,專用禮樂,而民自化之,叔世之治,惟尙刑罰,而民不畏法,甚知犯分干上,而不知有禮焉,則焉知夫路馬之可敬乎?禮經之義,其意深切,各別加意焉。上曰,其言好矣。韓配夏所啓,視事,溫繹間頉稟,頉稟事,榻前定奪。遂退出。以上燼餘郞廳金弘澤書。郞廳洪啓沃校正。
上在昌德宮。停常參·經筵。
司諫權詹,牌不進,依承傳罷職。
兼輔德崔昌大初度呈辭,入啓。給由。
謝恩,吏曹參判李墪。
正言安時相就職後啓曰,臣重被儒臣之疏斥,引避自列,退待累日,而今始處置請出,召牌儼臨,玆敢祗詣臺次,而第伏見儒臣再疏,憤罵譏斥,又加一層,或謂之營救,或謂之擠陷,隱然歸之於黨比之科,臣不勝駭怕,繼以一哂也。儒臣前疏中,構罪筵臣,專出於抑勒,而餘波噴薄,竝及於言議之地,故臣之日昨避辭,不得不略擧兩家輕重之差別,畢竟取舍之曲折,以明筵臣本心之無他而已。實不敢有一毫費辭,以爲營救之計,又不欲暴揚儒臣傾軋之意,以損相敬之義,則其在儒臣自處之道,惟當平心悔悟之不暇,而今乃盛氣疑怒,不顧事狀之如何,張皇脅持,務在角勝,噫,筵奏本意之非出於固寵導諛,儒臣,亦豈不知,而意在求罪,如得奇貨?乃以一時無情之言,勒加千古宵小之目,其所謂必欲擠陷者,豈非自道,而一疏再疏,專昧自反之義,左排右擊,益肆憤詈之言?使兩銓三司,殆至一空,雖曰公心,其孰信之?然其譏切,此極,已難晏然,而且臣尤有所慨惋者,近來一種兇狡之輩,潛形密嗾,乘機闖發,以售壞亂之計,故究問有泰之請,只出於窮覈嚴懲之意,而秋曹按詰之際,專信巧飾之招,奸人斯得,而旋卽解釋,慝情旣露,而曲加掩覆,終使究問之意,歸於虛地,臣未知刑官於此輩,有何一分顧惜之端,而終不欲窮竟論罪,有若畏怵者耶?懲治之方,一壞,奸慝之徒,益無所顧忌,以至畿湖之儒,乘勢憑藉,以有泰所發之文,托爲士論,以浩述陰嗾之事,視若矜式,改頭換面,迭投章疏,醜辱臣身,罔有紀極。臣雖疲劣,忝居臺閣,則爲有泰右袒之類,豈可責之以士論,而與之呶呶也哉?惟其受人譏詆,前後無限,則其不可冒居臺次也,決矣。請命遞斥臣職。答曰,勿辭,退待物論。
傳曰,史官一員待命,騎馬三匹,卜馬二匹立之。
副修撰丁思愼上疏。大槪,下考蕩滌,出於格外。除命纔降,召牌繼至,驚惶感激,不得不擔舁病軀,祗詣闕外,而顧臣情勢病狀,實無自力冒承之勢,玆敢陳疏徑退,義分虧缺,萬殞難贖。伏乞聖慈,亟遞臣職,仍治臣違慢之罪事。入啓。
江華留守書目,病勢日就危劇,涉旬調治,有加無減,不得不再煩呼籲,冀蒙矜許事,上疏上送事。啓。答曰,省疏具悉。保障重地,決難輕遞,卿其勿辭,調理察職。
政院啓曰,端午帖製述官,旣已抄啓,藝文提學崔錫恒,明日待開門牌招,使之出韻科次,何如?傳曰,允。
答副修撰丁思愼疏曰,省疏具悉。爾其勿辭,從速察職。
修撰李廷濟牌不進,罷職傳旨。傳曰,只推勿罷。
遠接使書目,勅行,四月二十八日肅川止宿事。
假注書柳鳳鳴出使,代申兼濟受點。
有政。兵批,以兪集一付司直,南致熏付副司直,金弘楨·李敏英付司果,李頤晩·南相夏·李翊漢·李晩堅·崔昌大付副司果,李濟付司正,李廷謙·孫萬雄·李正臣·宋儒龍付副護軍,成碩夔·李尙說·朴乃貞·沈壽賢付副司果。以上朝報
政院啓曰,勅使接見時說話,依前所錄,略爲加減書入,此外問答間,未盡說話,令廟堂豫爲定奪,以備睿覽,何如?答曰,允。
勅使接見時說話,上曰,皇帝氣候,何如?勅使曰云云。上曰,皇太后氣候,何如?勅使曰云云。上曰,皇太子氣候,何如?勅使曰云云。上曰,諸王貝勒安否,何如?勅使曰云云。上曰,皇太子疾患,已得勿藥之喜,今有復位之慶,驚憂之餘,曷勝懽忭。朝廷有此宗社莫大之休,至於小邦,亦蒙頒詔赦宥之典,欣幸尤甚。勅使曰云云。上曰,僉大人遠路驅馳,勞苦必多,氣力,何如?勅使曰云云。上曰,各處宴享,皆令停罷,實出於軫恤小邦之至意,感荷雖深,還切未安。勅使曰云云。上曰,連歲凶荒,物力蕩竭,一路接待,凡事必不稱情,尤切愧歎。勅使曰云云。以上備局謄錄
吏批,以李天駿爲固城縣令,成均學正單柳鳳鳴,丁道復爲輔德,林象德爲副校理,南相夏爲執義,李正臣爲司諫,李廷濟爲修撰,丁思愼爲副修撰,李廷謙爲禮曹參判,南致熏爲知義禁,姜銑爲都承旨。以上政事追後覓謄
上在昌德宮。停常參·經筵。
戶曹判書金宇杭,知義禁減下肅拜。
兼輔德崔昌大再度呈辭。入啓。加給由。
修撰李廷濟上疏。大槪,悉暴兢危之狀,冀蒙鐫削事。入啓。答曰,省疏具悉。爾於館職,少無不協,須勿過辭,從速察職。
府啓,請還收殺妻與子罪人車莫男減死定配之命。請還收殺人罪人崔元立減死定配之命。措辭竝見上答曰,勿煩。
政院啓曰,注書魚有龜,同姓三寸姪學生道凝身死,服制已行七日,出仕,何如?傳曰,允。
又啓曰,正言安時相,引避退待,今已經宿,而大司諫林濩呈告,司諫李正臣未肅拜,獻納李縡,正言徐命遇未署經,本院無行公之員,不得處置,大司諫林濩,卽爲牌招,以爲處置之地,何如?傳曰,允。
又啓曰,勅行迫頭,郊外擧動,亦且不遠,而兵曹判書李寅燁,一向引入,無意行公,曺務積滯,事甚可慮。兵曺判書李寅燁,更爲牌招察任,何如?傳曰,允。
京畿·全羅兩道儒生李齊松等上疏。大槪,臣等,目見斯文酷變,不勝憂慨之忱,裹足上來,瀝血呼籲,而自承嚴批,疑惑滋甚。合道連章,亶出於肝膈,庶幾天鑑孔昭,是非快定,而還給之命,遽出意外,此非但臣等淺薄之誠,回天無力,其所以訑訑之色,拒人千里,則竭意殫誠,納君無過者,是今日臣等之責也。如或瀆擾是懼,逡巡退縮,以草草數語,塞責而還歸,則日月之蝕,其更無日,經傳之誣,痛辨無期,此臣等所以妄觸九重之威,輒犯三緘之戒。伏願殿下,飜然覺悟,亟正是非,火其書而黜其人,以幸斯文事。呈政院。政院啓曰,京畿·全羅兩道儒生,又爲陳疏到院,而前日旣命還給之後,如是更呈,事不當捧入,而旣曰,儒疏則自本院有難退却,不得不捧入之意,敢啓。傳曰,還出給。
遠接使書目,勅行,去月二十九日順安止宿事。
右承旨金致龍上疏。大槪,廚院副提調之任,亟許遞改事。入啓。遞差。
慶尙監司書目,安東府使李震休,四月二十三日卒逝事。
大司諫林濩啓曰,前後論列,別無所失。意外侵斥,何足爲嫌?請正言安時相出仕。答曰,依啓。
禮曹參判李廷謙上疏。大槪,臣於病伏垂死之中,猥叨春官佐貳之命,進上看品,亦已迫頭,症形冞篤,實無强起趨參之勢,而僚席有故,推移無所,且於鄕儒輩迭投之疏,侵辱備至,亦不可抗顔蹲冒。伏乞聖慈,諒臣情病之俱難强出,亟遞臣職,以便公私,以礪廉隅事。入啓。答曰,省疏具悉。儒疏詆斥,極其無倫,何足爲嫌?卿其勿辭,從速察職。
禁府,安績·鄭文益拿囚。啓。
兵曹判書李寅燁牌不進後上疏。大槪,身名僇衊,罪悔層積,未赴荐召,義分虧缺,席藁私次,顒俟鈇鉞,亟命鐫革職名,勘正罪律,仍許屛退田里,守分省愆,以卒天地生成之澤事。入啓。答曰,省疏具悉卿懇。卿之本心之無他,予已洞燭,則用意構捏,何足爲嫌?疏末引嫌,元非大段,須勿固辭,速出行公。
禮曹,安東府使李震休,四月二十三日卒逝云,弔祭致賻,依法例擧行,何如?啓依所啓施行。
謝恩,副修撰丁思愼。
司果李允文上疏。大槪,臣於前監司宋廷奎査覈事,有不容泯默者,玆敢略伸實狀,以備睿察事。及大司成尹星駿上疏。大槪,久冒匪據,酷被橫詆,情地兢危,不敢晏然,玆暴血懇,冀蒙矜察,亟遞臣職,仍治臣前後瀆擾之罪,以安私分,以肅朝綱事。入啓。
修撰李廷濟牌不進,罷職傳旨。傳曰,只推勿罷。以上朝報
兵曹啓曰,勅使時,大駕郊外迎送之際,大小節次,專以傳語憑考擧行,則其所緊重,實非等閑之比,在前亦多遲滯,生事之弊,事甚未安。今番則不可無別樣飭勵之道,故加定軍士及領去將官,竝與直傳語軍,一體申飭擧行事,節目中改磨鍊以入,而傳語過去之時,左右班列諸上司三司下人,亦不無中間挽執開見,以致遲滯之弊,自今以後,切勿挽留之意,捧承傳施行,何如?傳曰,允。以上御營廳謄錄
義禁府啓曰,因兵曹啓辭,刑曹啓目內,宣川前府使安績,移本府稟處事,允下矣。安績,今方待命,拿囚之意,敢啓。傳曰,允。
又啓曰,今此勅使在館時,三門把守假都事三員,令該曹豫爲差出,以爲習儀時分差之地,何如?傳曰,知道。以上義禁府謄錄
上在昌德宮。停常參·經筵。
禮曹參議趙泰東,佐郞洪萬遇,長陵石物塗灰事,出去。
遠接使書目,勅行今月初一日平壤止宿事。
府啓,以國忌齋戒,今明日姑停。
傳曰,今觀副司果李允文疏本,復提前事,至請更覈,構陷乃已,尤極不韙,此疏還出給。
政院啓曰,端午物膳,明日當爲看品,再明當爲封進,禮曹堂上,例爲進參,而判書姜鋧,奉命西下,參議趙泰東,以陵上塗灰事出去,只有參判李廷謙,而病勢沈重,決難行公,以斯速許遞變通之意。又爲陳疏到院,適値齋戒,原疏雖不得捧入,物膳看品,事體甚重,而他無推移進參之員,何以爲之?敢稟。傳曰,參判今姑改差。又啓曰,禮曹參判,今姑改差事,命下矣。雖値齋戒,自前如此之時,亦有口傳差出之規,令該曹口傳差出,仍卽牌招察任,何如?傳曰,允。
答大司成尹星駿疏曰,省疏具悉。不襯之言,未滿一哂,構捏之說,何足掛齒?爾其勿辭,從速察職。
安州迎慰使趙泰興入來。
吏曹口傳政事,以李健命爲禮曹參判。
謝恩,禮曹參判李健命。
遠接使書目,勅行,今月初二日中和止宿事。以上朝報
迎接都監啓曰,卽見遠接使移文,則勅使以爲,我國,則職至一品,然後可以頭插孔雀尾,而今見此地之人,至賤下類,皆於戰笠上,懸以孔雀尾,章服無別云,而仍以手自撫其所插孔雀羽,頗有未安之色,故軍卒下賤之類,一切嚴斷之意,申飭于所經各站云。在前勅使時,雖有軍卒之懸插孔雀尾者,不必禁斷矣,今此勅使,論其職品,有此執言,則不可不禁斷。迎勅時及館內各差備之人,切勿懸插孔崔尾,俾無彼人更見執言之意,各軍門各該司,分付,何如?傳曰,允。以上御營廳謄錄
備邊司啓曰,因政院啓辭,勅使接見時說話,依前書入,而令廟堂豫爲定奪事,命下矣。接見時說話,就其政院書入之中,略爲添刪,送于政院,改書以入之意,敢啓。答曰,知道。以上備局謄錄
上在昌德宮。停常參·經筵。
京畿監司李彦綱,勅使迎候事出去。
左副承旨李世維,問慰使開城府出去。
政院啓曰,明日南別宮宴習儀時,兵曹堂上,不可不備員,而判書李寅燁呈辭引入,參判未差,參知趙泰老以御前通事進去,參議李壄當爲入直,侍衛無進參之矣,判書李寅燁卽爲牌招,參判未差之代,亦令該曺口傳差出,仍卽牌招,以爲推移進參之地,何如?傳曰,允。
假注書南一明書啓,臣承命馳往于忠淸道尼山酉峯村右議政尹拯所住處,傳宣聖批。則以爲,臣於頃日知申之回還也,仰恃聖上天地之大,父母之慈,不計僭妄與猥褻,螻蟻微衷,冒死畢暴,竊庶幾天鑑下燭,特賜哀憐,昨又繼上小疏,請伏重誅,揆以王法,亦無倖免之理。方日夜戰灼,惟譴殛是俟矣,史官又臨,傳諭聖批,眷顧之旨,愈益隆摯,至以誠禮之未盡,自反於聖躬,臣誠不勝惶恐感泣之至,臣以草莽微物,坐違威命,已至累月矣。恩不敢當,罪日以深,雖欲更爲號籲,肝血竭矣。一般辭說,煩瀆已極,不敢重浼天聽,惟當負罪蹙縮,祗俟鈇鉞之加而已。伏地悸慄,不知所喩云矣,敢啓。傳曰,知道。
問禮官吳命恒,義州迎慰使金洵,定州迎慰使李入來。
吏曹口傳政事,以韓聖佑爲兵曹參判。
兵曹參判韓聖佑牌不進。
兵曹判書李寅燁牌不進。
政院啓曰,兵曹判書李寅燁,參判韓聖佑牌招不進,推考傳旨,今方捧入。而明日習儀時,本兵侍衛,無以推移進參,判書李寅燁,參判韓聖佑,竝更卽牌招,何如?傳曰,允。
又啓曰,健元陵獻官,纔已西平都正橈,改付標以入矣。又復稱病,終不入來,日已至午,尙不受香,事之未安,孰大於此?宗班之厭避差祭,偃然在家,托病不進之狀,誠極可駭。國綱所關,豈容如是?今日獻官不進行綾平副令純彧,原陽都正炅,西平都正橈,不可無別樣論責,以懲日後之道,而本院請推之外,無他可施之罰,何以爲之?敢稟。傳曰,竝罷職,橈,拿推。
寧陵忌辰祭所內摘奸。
遠接使書目,勅行,今月初三日黃州止宿事。
謝恩,兵曹參判韓聖佑。
兵曹判書李寅燁再招不進。
觀象監,夜五更,流星出車肆星下,入北方天際,狀如鉢,尾長二三尺許,色白。啓。以上朝報
迎接都監啓曰,卽接遠接使狀啓,則副勅差備譯官趙時泰,聞其父病,萬分危急,蒼黃上去,故姑以海州譯學高時冕,權差云。趙時泰有闕之代,令該院擇差,罔夜下送之意,分付,何如?上曰,允。又所啓,副勅差備譯官趙時泰有頉代,令該院差出事,纔已入啓蒙允矣。差備譯官吳泰康,今已差下,依前例令兵曹給馬,罔夜下送之意,分付,何如?上曰,允。以上司譯院謄錄
迎接都監啓曰,卽見遠接使移文,則勅使以爲,駞駱待令有弊,姑爲停止,眞荏茶,善造待令,故分付列邑云,京畿卜定乳牛,二十二首依其言,勿爲待令之意,敢啓。傳曰,知道。以上迎接都監謄錄
上在昌德宮。停常參·經筵。
兼輔德崔昌大三度呈辭。入啓。遞差。
司諫李正臣初度呈辭。入啓。給由。
政院啓曰,今日賓廳日次,兩司當爲來待,而大司憲權尙夏在外,執義南相夏未肅拜,司諫李正臣呈辭。入啓。大司諫林濩,正言安時相,掌令柳鳳徵·李熊徵,持平韓配周·金東弼竝呈辭。獻納李縡,正言徐命遇未署經,無行公之員,除在外未署經呈辭入啓外,未肅拜呈告人員,竝卽牌招,以爲推移入侍之地,何如?傳曰,允。
刑曹參判金演,參議元聖兪上疏。大槪,臣等按獄不嚴,重被諫臣之侵詆,冒死自列,乞蒙譴罷,以謝人言事。入啓。答曰,省疏具悉。卿等別無所失,勿辭察職。
左承旨任舜元辭職上疏。入啓。答曰,省疏具悉。意外侵斥,不必爲嫌,爾其勿辭,從速察職。
忠淸監司書目,敢將崩迫之懇,更申疾痛之呼,乞賜遞罷,以幸公私事,上疏上送事。啓。答曰,省疏具悉。卿辭至此,令廟堂稟處。
掌令柳鳳徵牌不進,罷職傳旨。傳曰,只推勿罷。
黃州迎慰使金致鳳入來。
謝恩,執義南相夏。
傳曰,大臣·備局堂上引見,引見時,勅行入來後,頒敎文,令藝文提學崔錫恒製進事,榻前定奪。吏曹判書趙相愚,兵曹判書李寅燁,竝推考,卽爲牌招察任事,榻前下敎。
吏曹參判李墪上疏。大槪,臣之姓名,忽入於鄕儒疏攙援之中,而全反實狀,意在欺誣,略暴委折,以冀聖明之省察。且於李允文疏斥金吾之事,有不可晏然者,乞命鐫遞臣本職及兼帶諸任,仍治臣罪,以謝人言,以安私分事。入啓。答曰,省疏具悉。疏中誣援,意外侵斥,於卿俱無所嫌,勿辭察職。
吏曹,本曹郞廳,去夜外各司巡檢時,歸厚別提崔後章,無緣闕直,依例罷職,何如?啓依所啓施行。
遠接使書目,勅行,今月初四日鳳山止宿事。
吏曹判書趙相愚上疏。大槪,臣於縮伏冀免之中,重被李允文之疏斥,臣之不安,尤萬萬矣。玆者,又有推考牌招之命,而情病之極,末由趨承,不得不疾聲呼籲,仰干嚴誅。伏乞聖明,先削臣本兼諸職,亦遞臣儐接之任,以謝人言,以延殘喘,公私幸甚事。入啓。答曰,省疏具悉卿懇。卿之所遭,雖曰不安,予已洞燭。縷縷開示,亞銓差出之命,非是自處之意,則其不可一向撕捱,以損事體也。允文投疏,極其縱恣,其所侵詆,不必爲嫌,卿其勿復控免,速出行公。
修撰李廷濟牌不進,罷職傳旨。傳曰,禁推。
禁府,李廷濟拿囚。啓。
今日引見時,大司諫林濩所啓,請慶源前後新除府使之以病不赴者,李衡祥·李順坤,竝依律充軍。措辭見上上曰,李順坤旣有實病,有參酌之道,李衡祥,亦竝爲準期不敍,可也。又所啓,請副摠管全百祿改正。措辭見上上曰,臺啓太過之意,曾於筵中,已有下敎矣,終似過當,勿爲煩論。執義南相夏所啓,請還收殺妻與子罪人車莫男減死定配之命。措辭見上上曰,勿煩。又所啓,請還收殺人罪人崔元立減死定配之命。措辭見上上曰,勿煩。又所啓,副司果李允文,頃爲諫官也,憑藉言責,敢售陰計,乃以萬不近似之說,橫加於兩臣,至今公議,莫不爲駭。其中宋廷奎事,方自王府按覈,白地構誣之迹,已盡發露,而近因堂上之不齊,未及獻讞,則査事猶未了當矣。允文所當愧縮自訟,靜處以俟,而乃敢又爲眩亂天聽之計,猥以軍銜,肆然投疏,粧撰變幻,靡所不至,而至請更覈,侵詆按獄之臣,顯有脅持之意,人之縱恣無嚴,何至此極也?用意叵測,擧措駭悖,決不可置而不論,請副司果李允文,削奪官爵。上曰,罷職不敍。又所啓,李允文,於査事未究竟之前,肆然投疏,至請更覈,其縱恣無忌憚,甚矣。揆以事體,固當退却,而喉司率爾捧入,難免不察之失,請當該承旨推考。上曰,依啓。又所啓,李允文,職非可言之人,而乃以軍銜,査事未了之前,偃然投疏,非但事體之極涉猥越,此等疏章,如或續續捧入,則紛紜之弊,亦甚可慮,臣所以請推當該承旨,而大臣之非斥,至發於筵席,臣何敢自以爲是,而晏然於臺次乎?請命遞斥臣職。上曰,勿辭,退待物論。
今日引見時,禮曹參判李健命所啓,臣方待罪金吾,敢此仰達。頃因臺啓,海南縣監林世弼,拿囚而元情後,以待水使拿來,一體稟處爲請矣。今則水使,只罷其職,而無拿問之事,遠地守令之累月滯囚,事甚可慮。似當有從速處決之道,而臣於今日,適當入侍,故朝者使郞廳問議于判義禁趙相愚,同知事李墪,則皆言世弼元情,以爲水營軍官殺人之擧,在於空官之時,世弼,初不知爲上司分付,而只憑其狀者之言,請報守令,捉致軍牢,其後見水使回題,始知當初決棍,出於水使分付,稟報監營,仍不成獄,此非凌侮上司之致也。宜有分揀之道云,而設令有罪,前頭無他等待之事,詢問于大臣而處之,何如?上曰,林世弼,初非凌侮水使,似當速爲分揀矣。左議政徐宗泰曰,臣未見林世弼供辭,而聞推捉水軍軍牢之事,殊甚無形,今聞世弼,伊時不在官之故,初不知事狀而致云。然則容有可恕矣。不待議讞而徑先分揀,此非常規,而終當不至罷遞,則此時遠邑官事,可慮,依金吾堂上稟達而處之,恐無妨矣。上曰,別無可罪之事,分揀,可也。判尹兪得一所啓,兼帶惠廳事,主管堂上李寅燁,今方引入,故臣敢此仰達矣。本廳郞廳,乃重任也。從前必加遴擇,而湖西郞廳鄭載岳,頃除軍器副正,以一人之兼帶兩任,爲難安,累次呈狀,必欲解免。事目中,以實職人差下,則古例如此,而南班此任,素稱膴仕,固辭蓋出於此,而鄭載岳,諳鍊事務,且又盡心奉公,如此之人,固難易得,下詢于大臣,許遞本職,仍察本廳郞廳,何如?左議政徐宗泰曰,惠廳郞廳,以實職兼察,雖是舊例,而近來罕有以實職帶之者,載岳以此有所不安,而其鍊事擧職,誠如得一所達,實職許遞,爲當矣。上曰,事有輕重,軍器副正遞改,可也。以上朝報
引見入侍時,判尹兪得一所啓,臣方待罪京兆,有稟定之事,故敢達。昨年秋,憲臣論啓,都城內外開墾土地,播種禾穀,明有禁令,而近來國綱漸弛,人不畏法,上田下畓,處處冒耕,至於宮城咫尺之地,賢關密邇之處,亦多起墾,便有田野氣象,令該府一一摘奸,從重科罪。自今以後,嚴立科條,一切禁斷事,允下矣。伊時分付四山,卽令禁斷,而臣於察任後聞之,興德洞作畓處,殆至五六石落只種之多云,當爲禁耕,而東門內,有內農圃芹畓,此係御供所需,且是自古所在之畓,則似不當禁斷矣。勿論城內城外,從前養松處,近因蟲食濯濯之地,耕種禾穀者,則亦當禁止,而木花雖與菜田有間,此則一倂禁抑,殊涉太過,故令勿禁以俟稟處,而曾前冒耕之人,如欲盡罪,則恐致紛擾,今後嚴立科條,亦非臣府所敢擅便,而作法之初,不宜遽用重典,若依生松犯禁之律,杖一百徒三年,則爲可乎?大臣今方入侍,下詢而處之,何如?左議政徐宗泰曰,見京城東北隅深僻處,耕墾頗多矣。王城之內,有壠畝之色,誠可駭然。禾畓及種麥,固當一切禁斷,木花田,則雖是耕種,與禾麥稍異,而其來旣久,似難一倂禁斷,且其所種,無多矣。城內外曾前有松處及宜於長養松木處,今當明定界限,嚴禁耕種,犯禁者治罪,當自立法後爲始,杖徒之律,雖涉過重,而近來民習,全不畏法,嚴立科條,似無妨矣。上曰,木花田,則不必禁止,而起墾處,則一切嚴禁,如有犯禁者,則罪之以杖一百,東大門內芹畓,依前勿禁,可也。以上漢城府謄錄
禁衛營郞廳,以都提調意啓曰,本營大將,又爲引入,營中凡事,委屬可慮,而都城南北二處頹毁者,令本營修築事,自兵曹啓下已久,具畚鍤貿灰葛等事,雖略措置,因大將之不行公,自致遲延。今則客使入京不遠,勢當待其回還始役矣。王城頹缺,久未修築,極爲未安,而事勢如此,未免遲緩,惶恐敢啓。且前日以都城改分信地,收議于諸大臣也,奉朝賀臣南九萬以爲,都城之隨毁隨築,百年內難望其盡爲完城,欲爲百年後計,先使軍門,旣竭其財,宿衛軍卒,力役招怨,得失懸殊。又曰,修城之役,繕工,受價於兵曹,募軍爲之。監役,以初入仕之人,甚不解事,兵曹給價,每減數,補築甚爲不似,纔築旋圮,今若自兵曹計價出給於軍門將校輩解事者,使之監督堅築,大將亦爲檢察,必勝於繕工,崩頹之患,亦不如前。至於三軍門擔當,非但決不可爲,亦將決不可成云,而廟堂覆啓時,不爲明白擧論,諸軍門則猶不無當事趦趄之色,蓋元老大臣,有此極意論事,可否間不宜置之,此一款,亦令廟堂指一定奪,分付,何如?答曰,允。
今日大臣·備局堂上引見入侍時,左議政徐宗泰所啓,此黃欽爲江華留守時狀啓也。以爲因內司啓下公事,以龍洞宮堰畓三十四石落破筒之地,在於本府船頭浦新堰之內,見失可冤。一半移屬同宮後,打量成冊之意,戶曹行移本府,而第民人等,以自己築筒破決之地,入於新堰爲言,前後訴冤,非止一二,而依破堰新築者,爲主之事目,一切勿施,此一款,入於節目中,旣啓下矣。今以宮家之故有所撓改,則訴冤之民,必將紛紜繼起,如前揮却,則處置有不均之冤,此雖細瑣,關係大體,請打量事,特爲停止,一從新節目施行矣。朝家爲保障重地,費出許多財力,僅得完此堰役,必須專畀本府而後,民業有賴,而經費亦可以省矣。節目旣定,雖係宮家之物,固不當擧論,況不許民訴,而獨還宮庄,豈不有乖於事體,狀啓稟請,誠爲得宜,似當依此施行矣。上曰,狀啓誠是,宮家畓事,勿爲施行,可也。又所啓,此平安監司尹趾仁狀啓也。以爲淸北防營宣川防牌船,今當新造,船材木一百三十條,依例分定於寧邊·熙川·朔州·昌城等四邑矣。四邑俱無松木,遠地貿運之際,貧殘民力,萬無責應之路,黃海道長山串船材,雖不如前日之盛多,猶可以相資,北防營戰兵船元數五隻,而改造有限,不必年年伐取,本道船材培養間,許令斫取造船,以除江邊四邑難堪之弊云,聞長山串材木,近甚耗損,許給他道,實涉重難,而四邑形勢如此,深爲怨苦之弊,旣監司之所親見也。培養間斫用之請,固難許施,而今此所請,則節哛特許斫取,似當矣。上曰,今番則許令斫用,可也。又所啓,此京畿水使李弘述,以所屬各鎭餉穀折半留庫數內,參酌繼賑事爲請矣。折半之規,撓改重難,而民事遑急,卽許於他邑,此亦使之依狀啓施行,而必須勿爲傾儲,何如?上曰,使之參酌分給,不至傾庫,可也。又所啓,東萊府使權以鎭狀啓中,以爲島倭私書,終始退斥,不爲受見,仍請稟處,諸宰之意,或以爲倭人私書,非常有之事,邊臣之退斥,得宜,使之勿爲受見,爲當,或以爲其書,必是自島中罪人出送後,綢繆干請之意,觀其書辭之當否,據義處之,未爲不可,臣於回啓時,以不必一向退斥不受,以示不弘於遠人,爲語矣。今聞判尹兪得一之言,則邊臣決不可受其私書,此路一開,後弊亦甚可慮,朝廷不當使之受見云,後弊之語,誠似有見,稟旨後欲爲改付標以入矣。上曰,予於見狀啓時,意以爲受見後處分,未爲不可,及見回啓之語,合乎予意,故允下矣。拆見雖非大段,然一開此路,似有弊端,改付標,可也。又所啓,此咸鏡監司尹德駿狀啓也。以吉州等十邑上年冬三朔月課分等減數事,爲請矣。三·甲則以被災尤甚,月課旣許停止,而吉州等十邑,爲之次,上年北關農事,三·甲外他邑,則頗免凶歉,本道前例冬三朔月課,之次邑,或有備上之時云。聞月課所備之數,亦不大段,十邑月課,使之依常年備上,何如?上曰,依爲之。以上備局謄錄
政院啓曰,以寧陵忌辰祭所內摘奸單子,有頉處察推事,命下矣。英陵丁字閣月廊第二間,東邊中道里上,短骨莫只椽間仰沙壁一庫,少許纔又剝落云。故問于禮曹,則以爲今月初三日,本陵參奉任守經,以丁字閣月廊第二間沙壁一庫剝落處,今此端午,兼行告由祭後,諸頉處修改時,同爲修理之意,牒報禮曹,則自本曹已以一體修改之意,回題以送云。而今此摘奸單子中,旣已執頉,更以此意,分付該曹,何如?傳曰,允。以上禮曹謄錄
上在昌德宮。停常參·經筵。
自辰時至酉時,日暈。
司諫李正臣再度呈辭。入啓。加給由。
司書盧世夏初度呈辭。入啓。給由。
掌令柳鳳徵上疏。大槪,庸陋微臣,素抱奇疾,長路撼頓之餘,宿痾轉劇,昨日嚴召之下,竟未祗赴,逋慢之誅,自知難免,勿罷之命,出於格外,如有一分自力之勢,何敢有自便之計哉?伏乞亟遞臣職,以尋生路,且臣於乞免之章,不宜贅陳他語,而區區愚忱,亦不能自已,略附瞽說,冀蒙裁察事。入啓。答曰,省疏具悉。疏辭,令廟堂稟處,爾其勿辭,從速察職。
領議政崔錫鼎上疏。大槪,臣之情勢,決不可冒沒趨命。更玷班行,而見今客使近京,迎勅有日,尤不容一日虛帶,以重罪戾。伏乞聖慈,亟命輟還史官,仍鐫革職名,以安愚分,以幸國事事。入啓。
禮曹參議趙泰東,佐郞洪萬遇,繕工監役具鼎明,長陵陵上石物塗灰後,入來。
政院啓曰,執義南相夏,引避退待,而大司憲權尙夏在外,掌令柳鳳徵陳疏入啓,掌令李熊徵,持平韓配周·金東弼竝呈辭,不得處置,監察茶時,亦甚未安。除在外陳疏外,竝卽牌招察任,何如?傳曰,允。
又啓曰,禁府堂上,久不行公,獄囚多滯,殊甚可慮。明日以後,連日有故,開坐之日絶小,而判義禁趙相愚,同義禁李墪竝呈辭,同義禁南致熏陳疏未肅拜,竝卽牌招察任,何如?傳曰,允。
兵曹判書李寅燁上疏。大槪,累違嚴召,罪合萬殞,而聖度天大,尙逭刑章,感激涕淚,不知死所。顧臣情窮理極,措躬無地,況今客使近京,迎勅不遠,尤不可一日虛帶,玆竭瀝血之辭,更申乞骸之請,懇乞天地父母,削臣職秩,放身田里,俾遂區區微尙,不勝萬幸事。入啓。
傳曰,史官一員待命,騎馬三匹,卜馬二匹立之。
遠接使書目,勅行,今月初五日瑞興止宿事。
判義禁趙相愚,同義禁南致熏牌不進。
府啓,請還收殺妻與子罪人車莫男,減死定配之命事。請還收殺人罪人崔元立,減死定配之命事。措辭竝見上我國,專以名分設敎,大小禁制,非不嚴明,而近來人心不古,侈汰成風,無論士夫中賤,競以僭踰相尙,閭巷庶人之喪,輒以香亭子,濫用於返魂之時,哭婢前導,賓從後擁,一如士夫家之返哭。白晝城市之中,肆行無忌,至於婦女乘轎,俱有限制,而士夫孼妾,醫譯雜職之類,率多冒禁犯科,事之可駭,莫甚於此,而其爲家長者,視爲尋常,不知禁禦,以至市井輿儓之賤,稍有家貲者,則亦莫不慕效而行之,名分大壞,有識竊歎。雖自法司,間或出禁,而隄防不嚴,終無實效,此風漸長,關係不輕,不可無別樣懲礪之擧。請令五部,申嚴禁制,凡諸香亭子及乘轎犯禁之人,隨卽査報,嚴治其家長,如有復踵前習,而不爲報知者,當該部官,從重論罪,引嫌而退。請推之啓,欲存事面,大臣筵斥,何必爲嫌?請執義南相夏出仕。答曰,不允。第三件事及處置事,依啓。副司果李允文削奪官爵事,停啓。
執義南相夏就職後啓曰,臣於昨日請推承宣之啓,大臣旣以爲非,則處置請出,出於意外,臣於此固難晏然,且李允文於査事未究竟之前,猥以軍銜,肆然投疏,臚列之言,率多誣罔,其百計陷人,終始不已者,殊極可惡。請罪之際,擬以削奪者,蓋以此也。聖上之從輕施罪,雖出於參酌之意,而第一啓卽停,臺例所無,今同僚不少留難,遽爾獨停,此不但有乖於臺體,亦莫非臣見輕之致,其何敢一刻苟冒於臺次乎?請命遞斥臣職。答曰,勿辭,退待物論。
答兵曹判書李寅燁疏曰,省疏具悉卿懇。前後批旨,已悉予意,更何多誥?凡人臣情勢,雖或難安,屢蒙君父之開釋,則不得不出而應命者,豈非分義至重,一向撕捱,有所未安也耶?斷無允副之理,勿復陳章,速出行公。
答領議政崔錫鼎疏曰,省疏具悉卿懇。卿之今日所遭,萬萬冤誣,此言非出於慰藉也。予則照燭卿之本心,故備盡開釋,必欲勉出,而世道危險,敲撼不已,致令大臣轉益不安,事之慨惋,孰甚於此?今此洪禹瑞等之疏,不過掇拾觀命之餘論,而至於畿湖儒生之疏,其所詆辱,無復餘地,尤可駭也。卿本無侮賢之罪,有何深引之端,而不諒至懇,一向邁邁,是豈所望於卿者耶?心甚愕然,無以爲喩。矧今客使近京,不宜引入,恝視國事也,決矣。卿其亟斷來章,速出論政,用副予虛佇之誠。仍傳曰,此批答,使偕來史官,傳諭。
假注書李濟出使,代以柳鳳鳴爲假注書。以上朝報
上在昌德宮。停常參·經筵。
夜一更,月入太微西垣內。
仁祖大王忌辰齋戒。
假注書朴致遠書啓,臣敬奉聖批,傳諭于領議政崔錫鼎則以爲,賤臣近日所遭,實是古今罕有之事。謂宜早有處分,以謝人言,而前後眷遇,逈異常例。至於今玆批旨,開釋慰勉有加於前,震惶感泣,以首頓地,忽不知所以自措也。目今客行,入京不遠,迎勅擧動,只隔數日,身帶相職,非不知一向引入之爲未安,而顧臣情地,決無冒昧趨承之勢,虛辱恩命,未克祗承,伏地震越,不知所對云矣。大臣姑無造朝之意,臣旣承偕來之命,仍留以待之意,敢啓。傳曰,知道。
中路問安使崔敬中,問安假承旨柳命雄入來。
持平金東弼啓曰,臣於昨日,承牌詣臺,而適當右僚處置,輒以愚見,論列請出,而仍停前啓矣。右僚,乃於就職之後,又復引避,而至以一啓卽停,臺例所無,爲言,臣看來竊不勝瞿然之至。夫論人之道,貴在公平,而乃者李允文之彈劾兩臣也,初旣以太不近理之說,橫加罔測之罪名,今又以職非可言之人,申論未了之査事,語多怪悖,迹近構捏,擧措異常,物情爲駭。右僚請罪之擧,蓋出於此,而第念査事,旣云未畢,則徐待其句了,自當有從公議處置之道。且當初允文,論劾宋廷奎之啓,擬之以罷職之律,而今者反劾之請,乃至於削奪,此不免爲擬律過當之歸,聖上之減等允可,已有處分,則一向爭執,甚無意謂,臣之所以停論者,此也。蓋臺閣論啓之規,惟當隨事裁量,可傳則傳之,可停則停之,本無係於番數多寡,而同臺之人,未行會禮之前,不得通議,臺例亦然,則今者右僚之咎臣,以遽爾獨停,而引以爲見輕之嫌者,實非臣意慮之所及也。雖然旣被其斥,理難晏然,請命遞斥臣職。答曰,勿辭,退待物論。
政院啓曰,兵曹判書李寅燁所遭,雖曰難安,而前後開釋,非止一再,昨日疏批,又極隆異,其在分義,宜不敢復言情勢,而今日又呈辭單,無意行公,揆以事體,至爲未安。況今勅行已迫,郊幸不遠,而本兵之長,不爲陪扈,國體苟簡,莫此爲甚。兵曹判書李寅燁,卽爲牌招察任,何如?傳曰,允。
遠接使書目,勅行,今月初六日平山止宿事。
吏曹口傳政事,以洪萬遇爲兵曹佐郞。
兵曹判書李寅燁牌不進。以上朝報
上在昌德宮。停常參·經筵。
仁祖大王忌辰。
遠接使書目,勅行,今月初七日開城府止宿事。
政院啓曰,執義南相夏,持平金東弼,引避退待,已至數日,而大司憲權尙夏在外,掌令柳鳳徵·李熊徵,持平韓配周竝呈辭,尙不處置,事甚未安。除在外外,呈告人員,竝牌招以爲處置之地,何如?傳曰,允。
府啓,竝引嫌而退。臺閣論啓,寧激無渝,僚席徑停,在我何嫌?雖有所執,未免率爾,揆以臺例,勢難仍在。請執義南相夏出仕,持平金東弼遞差。答曰,依啓。前啓。以國忌今日姑停。
備邊司啓曰,吏曹判書趙相愚,兵曹判書李寅燁,雖有一時難安之情,屢疏陳懇,旣承批旨,開釋備至,而趙相愚,一向呈單,尙不出仕,李寅燁,連違召命,無意行公,揆以事體,殊甚未安,當此郊外擧動迫近之日,本兵多有急時擧行之事,事務曠廢,委屬可慮。吏曹判書趙相愚,兵曹判書李寅燁,竝從重推考,牌招察任,何如?傳曰,允。
長陵忌辰祭所內,摘奸。
吏曹判書趙相愚,兵曹判書李寅燁牌不進。
吏曹啓曰,臺諫有闕,政事,取稟。傳曰,過擧動後爲之。
禮曹佐郞洪尙賓,勅使前端午問慰後,入來。
兵曹口傳政事,知事作闕崔聖任,知事單尹世紀。
遠接使書目,勅行,今月初八日坡州止宿事。
傳曰,井邑縣監權益興妻,去夜喪出云,極爲驚慘。令該曹喪需葬需,從優題給,擔持軍,亦令本道,量宜題給。
傳曰,歸厚署棺板一部,送于內需司事,言于該曹。以上朝報
政院啓曰,卽者備邊司郞廳,以左相意來言,自前館伴,未有以軍銜接待之時,而卽今館伴司直尹世紀,時無實職,有違前例,自本院稟旨變通,令政曹隨見窠,趁今日內,口傳付實職,宜當云。故敢此仰稟。答曰,依爲之。以上備局謄錄
迎接都監啓曰,卽接遠接使狀啓,則勅使以爲,京中則下馬宴設行云,而只設一宴,太似埋沒,其在接待之道,上下馬宴,似不可已,令都監稟處云。取考文書,則勅使入京後,七宴中,下馬宴·翌日宴·郊外餞宴,親臨設行之意,自禮曹已爲啓下,而癸未兩巡勅行時,入京翌日下馬晏,因其所言,不爲親臨,宴床分入各房矣。今此勅使之言,如此,下馬宴,依例以親臨,爲先備待,而其餘各宴,勅使終辭不受,則又有大臣茶禮請行之規,入京後亦爲次第停當,稟旨擧行之意,敢啓。傳曰,知道。
上在昌德宮。停常參·經筵。
太宗大王忌辰齋戒。
自巳時至酉時,日暈。夜一更二更,月入回木星。
政院啓曰,吏曹判書趙相愚,又爲違牌,兵曹判書李寅燁,詣闕陳疏,還卽退去。當此擧動迫近,朝家多事之日,兩銓之長,決不可一向引入,竝卽牌招察任,何如?傳曰,允。
府前啓,以國忌齋戒,今明日姑停。
開城府迎慰使李世維入來。
謝恩,弘文提學李寅燁。
遠接使書目,勅行,今月初九日碧蹄止宿事。
傳曰,今此勅行,與止宿坡州之時,有異,今日宿碧蹄,明日平明離發,則當早到弘濟院。大臣及都承旨,今夕先爲肅拜,明早出往之意,分付。
左議政徐宗泰,都承旨姜銑,勅使迎候事,弘濟院出去。
京畿都事尹會,左議政徐宗泰,陪行事出去。以上朝報
備邊司啓曰,上年差出使臣,今當改以陳賀使,而行期不可遲緩,拜表似當以七月初間,擇日矣。今此賀使之行,兼謝恩與否,當爲從速定奪。凡事係我國,如降勅蠲免,應爲陳謝者外,曾前彼國有慶,頒詔赦勅行,如有賜物,則賀使之行,例兼謝恩,而今此勅行,無賜物矣。就考承文院崇德丁丑以後謄錄,則順治辛丑,先皇帝上尊諡,頒詔赦,康熙甲寅,皇后冊諡,頒詔後,送賀使,而無賜物,故皆無賜恩,康熙丙辰,今太子冊封,頒詔赦後,賀使兼謝恩,而此則有賜物,與今日不同,此外與平定寇亂前後頒詔,皆無賜物,賀使亦無兼謝恩之事矣。獨於順治丁酉,第一皇子生,而頒詔赦,其時雖無賜物,而賀使兼謝恩而行,此則抑出於爲彼國大慶而然也。今此復冊太子,在彼爲罕有之慶,則其事雖稍有輕重,而此似可以援例。今行若無謝恩,則或涉於埋沒,而不無自彼以丁酉事,執言之慮耶?領相之意以爲,旣有丁酉之例,而彼慶,亦係無前之事,今使兼謝恩,似當,原任兩大臣之意,亦以爲前例旣不一,則寧從厚,而依丁酉之兼行謝恩,似當。大槪無賜物,則亦無謝恩,是爲舊例,而旣有丁酉已行之事,稟旨而後,可以擧行矣。敢稟。上曰,依丁酉年例,今番賀使,兼謝恩爲宜,而拜表以七月初間擇日事,依爲之。以上備局謄錄
政院啓曰,明日勅使,到弘濟院後,領議政,例爲出去,參見官禮,而今方引入,左議政代行乎?敢稟。傳曰,依爲之。以上迎接都監謄錄
上在昌德宮。停常參·經筵。
太宗大王忌辰。
辰時,日暈左珥。巳時午時,日暈。夜一更,月有兩珥。
京畿都事尹會,落後入來。
政院啓曰,擧動只隔一宵,將臣不可一向引入。司直金錫衍,卽爲牌招察任,何如?傳曰,允。
遠接使書目,勅行,當日午時量,到弘濟院事。
左議政徐宗泰,都承旨姜銑,勅使迎候後入來。
明日迎勅擧動時,大駕出宮初嚴,丑正三刻,二嚴,寅初二刻,三嚴,寅正一刻,開門,五更一點。
政院啓曰,政事,過擧動後爲之事,命下矣。明日擧動還宮後,爲之乎?再明日爲之乎?敢稟。傳曰,再明開政。以上朝報
迎接都監啓曰,明日勅使入京軍令,必須趁早馳通之意,知委于遠接使處矣,卽接遠接使回移,則初吹未明,二吹平明,三吹隨時,書出云矣,敢啓。傳曰,知道。以上迎接都監謄錄
上在昌德宮。停常參·經筵。
夜自一更至三更,月暈。
大駕詣慕華館入幕次後,藥房·政院·玉堂問安。答曰,知道。
遠接使姜鋧,京畿監司李彦綱,勅使迎候後入來。
傳曰,遠接使引見。
大駕還宮後,藥房·政院·玉堂問安。答曰,知道。
接見勅使後,藥房·政院·玉堂·二品以上·六曹問安。答曰,知道。
司諫李正臣三度呈辭。入啓。只遞本職。
司書盧世夏再度呈辭。入啓。加給由。
正言安時相,海州地子息成婚呈辭。入啓。給由。
明日頒敎時,開門差早。
院前啓,日暮姑停。
京畿監司書目,廣州呈,以左尹閔鎭遠病重上去不得事。啓。傳曰,還出給。
備邊司啓曰,忠淸監司孟萬澤,疏陳病勢沈淹之狀,乞遞職名,令廟堂稟處事,批下矣。孟萬澤,莅任未久,而方當未衰之年,病發於一時感傷,則賑事將畢,自可從容調理,待其差痊,方面重任,不當輕易遞改,而萬澤,平素善病,通朝所知,再疏控免,辭語懇迫如此,可見其病狀之緊重。强令察任,恐有乖於聖上體下之道,忠淸監司孟萬澤,今姑許遞,何如?傳曰,允。
禁府照目,修撰李廷濟矣,牌不進罪,笞五十贖,解見任別敍,私罪。啓功減一等。又啓目,安績,元情云云,承服不冬,橈,元情云云,泛稱遲晩。刑推得情,何如?啓除刑推議處。又啓目,姜以徵,刑問十六次,忍杖不服,加刑得情,何如?啓除尋常各別嚴刑,期於輸情。
忠淸監司書目,淸風呈,以吏曹參議權尙游辭職上疏上送事。啓。答曰,省疏具悉。疏中公議之說,殊未可曉也。上來察職。
江原監司書目,臣之情勢病狀,俱難冒處於職次,玆敢申籲,乞蒙恩遞,以安愚分,以保殘喘事,上疏上送事。啓。答曰,省疏具悉。復引前嫌,殊涉太過,從速察職。
京畿監司書目,廣州兼任龍仁呈,以修撰李眞儉辭職上疏上送事。啓。答曰,省疏具悉。爾其勿辭,從速上來察職。以上朝報
義禁府啓曰,今此迎勅及館所親臨擧動時,大駕各差備都事,當以九員分差,而本府都事十員內,一員留司,一員病親呈辭,受由在外。其代,假都事一員,令該曹差出,以爲分把之地,何如?傳曰,允。以上義禁府謄錄
迎接都監啓曰,卽接遠接使狀啓,則勅使以爲,曾以入京後,只設下馬宴之意,言及矣,更思之,下馬宴,則入京後翌日,似當設宴,而暑熱如此,非但俺等之困憊,國王如或親臨,尤極未安。下馬宴,亦爲停止,上馬一宴,親臨設行,則此亦感幸云。上馬宴,則回程臨時,例以宰臣宴設行,而取考癸未謄錄,則因傳敎,上馬宴,以親臨設行矣。今此勅使之言如此,以親臨備待乎?敢稟。傳曰,依爲之。以上司饔院謄錄
迎接都監啓曰,勅使,到南別宮紅箭門前路,上副勅淸廚子各二名,以饌物熟設事,先爲入送館中矣。敢啓。傳曰,知道。
又啓曰,勅使來,入館所矣,敢啓。傳曰,知道。
又啓曰,卽者令差備譯官,請行見官禮,則勅使答以日氣蒸熱,身且困憊,勿爲行禮云矣,敢啓。傳曰,知道。
又啓曰,勅使詣闕時,茶啖,依例備待矣,使之待候於館所,故到館所後,卽爲入給,而館所茶啖,亦爲排入之意,敢啓。傳曰,知道。
又啓曰,勅使旣入館所,各色郞廳,依例輪回直宿之意,敢啓。傳曰,知道。
又啓曰,上副勅,率一大通官,登山亭觀望云矣,敢啓。傳曰,知道。
又啓曰,卽者差備譯官來言,勅使明日出往三田渡云,碑閣及道路修治之意,旣已分付,而或有急遽未及之慮,使譯官,差退一兩日出往之意,累次言及,而終不回聽,必欲以明日出去云。京畿監司及各該司,分付擧行,何如?傳曰,允。
又啓曰,勅使明日出往三田渡時,飯俸,則自都監備待,而率人數,則勅使二員,大通官二員,家丁七名,茶通事四名,差備堂上譯官二人,堂下譯官二人,捲帳譯官二人,前排軍牢二雙,羅將二雙,吹打手六雙,率去,而鋪陳,則依前例自都監搬運。堂上以下員役,則自持飯往來事,竝爲分付于京畿監司及各該司之意,敢啓。傳曰,知道。
又啓曰,明日勅使,出往三田渡時,臣金宇杭,都廳金始慶,軍色郞廳李邦彦,依前例以戎服隨往,而雜物色郞廳沈澳,米糆色郞廳申轂,盤膳色郞廳洪禹采,以支供事,亦爲出往之意,敢啓。傳曰,知道。
又啓曰,明日勅使,出往三田渡時,初吹,未明,二吹,平明,三吹,日出,書出矣,敢啓。傳曰,知道。
又啓曰,自前勅使三田渡往來後,都監郞廳,例以上命問安後,馳告政院矣。明日勅使往來後,亦依此擧行之意,敢啓。傳曰,知道。
又啓曰,卽者副使,使其家丁,方以水墨,起畵野鶴云矣,敢啓。傳曰,知道。
今日慕華館迎勅擧動,遠接使姜鋧入侍。姜鋧所啓,大通官白海寶,頗有生梗之意,而洪二哥,隨事彌縫。一次通官文以先,則乃文金之子,而文奉先之兄也。渠等前日往來時,多有爲我國周旋顧見之事,而癸未列邑謄錄中,一次通官所贈之物,反不如二次通官,渠以是每發不平之言。雖未知都監贈給謄錄之如何,而若又減殺,則非但事甚不均,渠必落莫矣。上曰,一次通官所給,反不如二次通官,則甚爲不當,一體均給事,分付都監。以上迎接都監謄錄
上在昌德宮。停常參·經筵。
自午時至酉時,日暈。
大殿,政院·玉堂問安。答曰,知道。
藥房啓曰,伏未審夜來,聖候若何?昨日動駕郊外,冒熱迎勅,仍有接見行禮之擧,不瑕有勞傷乎?臣等無任憂慮,敢來問安。答曰,知道。無事矣。
司書盧世夏三度呈辭。入啓。遞差。
傳曰,頒赦百官,加爲之。
政院啓曰,頒赦百官加爲之事,命下矣。某罪以下,宥之乎?敢稟。傳曰,雜犯死罪以下,竝宥。
領議政崔錫鼎箚子。大槪,臣情危病劇,虛帶相職,當此迎勅擧動之日,未參陪從之列,乞削臣職,仍治臣罪事。入啓。答曰,省箚具悉卿懇。昨日擧動,卿未陪從,缺然思想,益切于中。卿其須體前後如渴之旨,安心勿辭,亦勿待罪,卽起視事,用副予望。仍傳曰,此批答,使偕來史官傳諭。
判府事李濡箚子。大槪,敢陳病深闕禮之狀,恭俟譴罰,仍乞亟遞內局兼任,以便公私事。入啓。答曰,省箚具悉卿懇。有疾未參,別無所傷,卿其安心勿辭,亦勿待罪,從容善攝。仍傳曰,遣史官傳諭,遣御醫看病。
吏曹啓曰,在前有頒赦之擧,則例有別歲抄之事。今則何以爲之?敢稟。傳曰,書入。又啓曰,別歲抄書入事,命下矣。準期不敍,災傷罷黜,褒貶居中·居下,竝書入乎?敢稟。傳曰,依爲之。
掌令柳鳳徵啓曰,臣於日昨,當執義南相夏,持平金東弼處置,而臣意以爲,相夏初啓,雖曰過中,臺閣論事,當厲峻激之風,不當長其骫骳之習。東弼避辭,雖不無意見,僚席旣發之論,諉以未行會禮,遽爾獨停,殊欠臺例,故臣果以寧激無渝,未免率爾等語,有所立落矣。今聞物議,以不爲兩出,爲非云。臣新入臺閣,觸事生疎之失,著矣。何可一刻仍冒於臺次乎?適緣擧動,强顔趨參,今始來避,所失尤大,請命遞斥臣職。答曰,勿辭,退待物論。
政院啓曰,今日頒赦時,兩司當爲進參,而無一行公之員。除未署經及引避退待在外外,呈告人員,竝卽牌招,何如?傳曰,允。
大司諫林濩,執義南相夏,持平韓配周牌不進,罷職傳旨。傳曰,只推勿罷。
傳曰,京外儒生,有以類編事陳疏者,勿爲捧入。
謝恩,司書李端章。
修撰李廷濟,牌不進,依承傳罷職。
敎。王若曰,貳極重新,方深愛戴之願,一札遠降,曷勝歡忭之忱?式遵彝章,載宣渙號。仰惟皇儲之令聞,久係寰宇之輿情。仁孝已彰,早膺監撫之重,學問不倦,益懋進修之方。不幸實沈之爲災,未免小陽之虛位。前星暫晦,幾切大朝之隱憂,昔疾今瘳,幸賴皇天之陰隲。冊命復正於甲觀,使華儼臨於偏邦。慶關宗祊,庸施肆赦之典,事同內服,特紆一視之仁。天鑑孔昭,旣變危機於磐石,民情胥悅,重聞薄海之謳謌。玆承播告之德音,詎靳滂流之解澤?自本月十二日昧爽以前,雜犯死罪以下,咸宥除之,在官者各加一資,資窮者代加。於戲,躋登壽域,永荷覆燾之恩,遭遇昌朝,更騰暉潤之頌。故玆敎示,想宜知悉。藝文提學崔錫恒製進
判敦寧閔鎭厚箚子。大槪,猥蒙恩暇,往省先墓,疾病沈淹,過限始歸,今日陪扈之班,亦未進參,罪戾山積,合被重譴。且有衷情懇迫者,冒死陳暴,乞解兼帶諸任事。入啓。
左承旨任舜元,右副承旨韓配夏,同副承旨趙泰億上疏。大槪,臣等於重臣之箚,猝被掩蔽阻搪之斥,理難一刻晏然。玆敢略陳委折,冀蒙鐫遞,以謝人言事。入啓。
正言安時相上疏。大槪,重被鄕儒之疏斥,旣難冒據於職次,且臣伏蒙恩暇,今方發行,而言責重地,不宜久曠,乞賜鐫斥,以安私分,兼陳近事,以備財幸事。入啓。答曰,省疏具悉。此輩情狀,予豈不燭乎?第朝家處分,貴在得中,不可徒取一時快意也。凡有儒疏,只錄赴闕者姓名之說,實涉未安矣。下款事,譯官之罪,固重,而律以遠配,蓋出參商也。爾其勿辭察職。
答左承旨任舜元,右副承旨韓配夏,同副承旨趙泰億疏曰,省疏具悉。以箚辭職,有違定式,從今申明爲可,而不捧得體,侵斥何嫌?爾等勿辭察職。
判敦寧閔鎭厚箚子。傳曰,還出給。
司直金錫衍辭職上疏。入啓。答曰,省疏具悉卿懇。卿之引入,已過半年,昔者之疾,庶幾今愈。況予授卿以將任,意非偶然,決不可輕易許改也。卿其宜體予意,速出行公,毋使重務久曠。
傳曰,別歲抄,纔已書入,今月年例歲抄,勿爲書入事,分付。
有政。兵批,以崔聖任·張用漢付副護軍,李尙說付司果,成碩夔·朴乃貞·沈壽賢付副司果,孟萬澤·李世胄·鄭斗平·趙弘璧·李正臣付副護軍,金東弼付副司直,盧世夏付副司果,朴旻梓爲僉知,黃斗星爲馬醫司僕。
吏批,以宋正明爲兼漢學敎授,金興慶爲司諫,金相元爲文學,鄭纘先爲持平,趙泰耉爲工曹參判,李端章爲司書,徐命淵爲掌樂主簿,金爲氷庫別提,金九齡爲監察,韓配夏爲忠淸監司,李正臣爲安東府使,李相休爲宗廟直長,鄭楷爲兵曹正郞,宋正明爲副校理,宋奎煜爲內贍直長,徐命淵爲禮曹佐郞,李明浚爲修撰,兪命雄爲承旨,左承旨兪命雄,右承旨任舜元,左副承旨金致龍,右副承旨李世維,申壽華爲禮曹佐郞。以上朝報
迎接都監啓曰,卽者勅使,離發館所,出往三田渡矣。敢啓。傳曰,知道。
又啓曰,今日,乃是空日,別茶啖,依例排入,別雌牛,亦爲入給之意,敢啓。傳曰,知道。
又啓曰,卽者差備譯官來言,副勅欲見畵員云,分付入送之意,敢啓。傳曰,知道。
又啓曰,勅使,自三田渡歸路,歷入關王廟,兩勅於廟內,三叩頭後,旋卽回程,來入館所矣。敢啓。傳曰,知道。
又啓曰,今日乃是空日,故別雌牛依例入給矣。勅使以爲,日勢已暮,明日入送云矣,敢啓。傳曰,知道。
又啓曰,卽者差備譯官來言,副勅,欲謄碑文,以敦厚紙作貼以給云,依其言作貼以給之意,敢啓。傳曰,知道。
又啓曰,京中七宴中,親臨上馬宴設行事,因勅使之言,昨已啓達,而勅使之回還遲速,未可豫料,其間無宴禮空日,亦多,其在接待之道,殊涉埋沒。大臣茶禮與宰臣宴間,一番請行,似爲得宜,而自下不敢擅便,何以爲之?敢稟。傳曰,遣大臣請行茶禮,可也。
又啓曰,卽者差備譯官來言,副勅,登山亭徘徊云,而上副勅房守·別監各一人,輪回入宿云矣。敢啓。傳曰,知道。
又啓曰,卽者差備譯官,以大通官之言。來傳曰,呈才人及差備軍,竝令放送云矣,敢啓。傳曰,知道。以上迎接都監謄錄
上在昌德宮。停常參·經筵。
執義南相夏上疏。大槪,素患眩症,近又添苦,加以暑泄兼發,無計起動,且伏見僚臺避辭,則以臣前日初啓,斥之以過中。臣之情勢,一倍窮蹙,昨於嚴召之下,自速違慢之誅,而只推之命,出於格外,臣誠感激震惕,不知所以自措。顧臣情病,終有所不可冒進者,不得不疾聲呼籲於宸嚴之聽。伏乞聖明,俯垂諒察,亟遞臣職,仍治臣違命之罪,以肅朝綱,以安愚分事。入啓。答曰,省疏具悉。昨者憲臣避辭,殊涉苟且,於我何嫌?勿辭察職。
慶尙監司書目,淸道郡守林淨病重罷黜事。
謝恩,校理宋正明。
修撰李明浚牌不進,罷職傳旨。傳曰,禁推。
禁府,李明浚拿囚。啓。
傳,放歸田里罪人睦林一·沈檀·權重經,門外黜送罪人蔡明胤,時囚罪人宋廷奎·柳宗彬·申載·安績橈·鄭文益·沈得良,竝放送。
禮曹參議趙泰東上疏。大槪,臣於日昨園陵往返之路,適有所聞,敢此疏陳,冀垂錄後之恩,俾令先朝元老之祀,不至廢絶事。入啓。答曰,省疏具悉。疏陳之事,誠甚得宜,兩臣嗣孫,令銓曹收用焉。以上朝報
迎接都監啓曰,卽者差備譯官來言,勅使招致譯輩曰,今十六日,當爲回程,以此奏達國王,爲宜云,而其所回程,雖未知果在何日,而旣已定日發言,雖路程記未出之前,似當有請留之擧。明朝自都監,爲先請留乎?敢稟。傳曰,依爲之。以上司饔院謄錄
迎接都監啓曰,勅使在西路時,上副勅所求素屛及起畵屛風大小竝九坐之備待之意,旣已啓達矣。卽者差備譯官來言,上勅,又求十二貼素屛一坐,兩大通官所求,十二貼素屛各一坐,八貼畵屛各二坐造給云。依其言分付造給,而勅使以下,例給加時木,爲先責入云,依其言入送被執之意,敢啓。傳曰,知道。
又啓曰,昨因都監啓辭,遣大臣請行茶禮,可也事,命下矣。左議政,今方來詣館所,請行茶禮之意,敢啓。傳曰,知道。
又啓曰,卽者差備譯官來言,上勅以爲,率來家丁,有病,欲見鍼醫云。依其言分付醫司,使之入送之意,敢啓。傳曰,知道。
都監郞廳,以左議政意啓曰,臣卽者來詣館所,令差備譯官,以承命請行茶禮之意,措辭傳言於勅使,則勅使答以國王,特加軫念,委遣大臣,請行茶禮,雖極感激,俺等驅馳之餘,昨日又有遠動,勞困方甚,不得出受云。再次往復,而終始遜避不許,故依其言床排,分入各房,仍呈御貼後,退出矣,敢啓。傳曰,知道。
都監啓曰,左議政來詣館所,令差備譯官,以承上命,請行茶禮之意,措辭傳言於勅使,則勅使答以國王,特加軫念,委遣大臣,請行茶禮,雖極感激,而俺等驅馳之餘,昨日又有遠動,勞困方甚,不得出受云。再次往復而終始遜辭不許,故依其言床排,分入各房,仍呈御貼後,退出之意,敢啓。傳曰,知道。
又啓曰,勅使入館後,無宴禮空日,則別茶啖,逐日入送,別雌牛,間日入送,而今日大臣茶禮,雖不設行,床排旣已分入各房,別茶啖,則依前例不爲入送之意,敢啓。傳曰,知道。
又啓曰,卽者差備譯官來言,副勅,欲觀我國筆法,所寫紙一張及善寫人招入云,故寫字官李壽長及紙筆墨,竝爲入送,則一張半折,唐音七言絶句二首,以半行書給,則明日,壽長與他年少善寫者一二人,同爲入來云矣,敢啓。傳曰,知道。
又啓曰,卽者差備譯官來言,勅使,欲觀角觝之戲云。善角觝者一百名,抄擇入送之意,敢啓。傳曰,知道。
又啓曰,卽者差備譯官來言,上副勅,出坐南樓角觝之戲,而其中勝者十二名處,自持來藍三升二桶,分等施賞,亦爲饋酒云矣,敢啓。傳曰,知道。以上迎接都監謄錄
上在昌德宮。停常參·經筵。
持平韓配周辭職上疏。入啓。遞差。
左議政徐宗泰箚子。大槪,昨見諫官之疏,敢陳惶懼難安之情事。入啓。答曰,省箚具悉卿懇。譯輩辱國之罪,不輕而重也。然參以事勢,有不可直斷以死律者。參酌遠配,亦足爲懲後之道矣。廟堂覆奏,予未見其失之太輕也。卿其安心焉。仍傳曰,遣史官傳諭。
吏曹啓曰,臺諫有闕,政事,取稟。傳曰,明日爲之。
判敦寧閔鎭厚上疏。大槪,箚子還給之命,出於意慮之外,驚惶震慄,靡所容措。敢冒萬死,更申至懇,乞解兼帶諸任事。入啓。答曰,省疏具悉。所謂六卿,卽重臣,而崇品,亦重臣也。何必强爲區別乎?前日之捧入,難免不察,今日之不捧,可謂得體,則有何可怒之事,而張皇至此耶?予實未曉也。卿其勿辭行公。
京畿監司書目,驪州呈,以判府事李畬上疏上送事。啓。答曰,省疏具悉卿懇。太常提擧,自是大臣之兼帶,而卿之宿患,不至委頓,所謂情勢,亦已慰釋,何可以情病,輒爲難進之端乎?矧今去國,倏已五載,缺然愈久愈深。卿其體予至意,須勿固辭,宜速就途。仍傳曰,遣史官傳諭。
禮曹判書姜鋧辭職上疏。入啓。答曰,省疏具悉。再諭予意,又何辭焉?卿於文任,元無大難安必解免之事,勿復撕捱,從速行公。
禮曹,陳駕兼謝恩使拜表吉日,來七月初四日,方物封裹,同月初一日,推擇。啓。
忠淸監司書目,槐山呈,以諮議李泰壽辭職上疏上送事。啓。答曰,省疏具悉爾懇。再疏不許,可想予意,輔導春宮,一日爲急,爾其須勿過辭,宜速上來察職。
傳,前郡守金樞·金樞·申渼,申渼·張友軫,柳述·李湛·孫命大·李挺英·李挺英·宋光澤·李景華·羅重器·閔聖基·曺復卿·洪夏錫·李三錫·洪重衍·趙泰謙·柳德玉。縣監金胄甲·金混·李復仁·李益章·崔昌演·李衡佐·趙以進·朴尙彬·元命龜·宋廷蕃·朴弼震·尹樟·李勛岳·鄭文彬·崔禛·許鉉·李潞·鄭纘輝·南宮欽·宋宅相·宋徵奎·趙鳳鳴·鄭世會·洪重亨。察訪韓泰相·金聖重·李世澤。府使韓世讓·韓世讓·成碩夔·南宅夏·蔡時益·金昌國·洪萬選·李宇謙·李徵夏·李壽民·成德望。判官韓世箕·呂光周·柳澨·申錠。牧使沈樘·李文興·丁時潤·成璹·吳命峻·金德基·南至熏·李寅錫。正字李濟·朴崇古·黃龜河。學錄李彙晉,庶尹申處華,別提崔後章,司果兪命凝·權詹,應敎李肇,正言韓祉,校理沈壽賢·洪禹瑞,修撰金始煥·李澤,執義趙道彬,檢閱申靖夏,校書校理崔東濟,府尹李萬選,參議李濟·梁重廈·安垕,承旨李師尙·許玧·原陽都正炅·綾平副令純彧,內官金爾謙·金兌興,僉正趙隨·申命相,內乘具焃,主簿李重昌·曺應斗,判官朴澄,奉事南弘璛,出身姜三碩,萬戶金萬英·趙明元·裵尙民·李宜錫·崔斗錫·趙忠發·宣舜文·吳重起·徐時演·朴慶應。別將金重錫·金元立·禹錫九·廉海澄·李廷栢。權管崔斗恒·文世柱·尹世興·李尙白。僉使鄭碩道·李亨命·文應奎·丁敏道·李信達·李鼎鎭·李君錫·薛文徵。監牧官辛處聖,僉使强以敏·崔㙈·李昌祉·吳時中·金琔·申倎。討捕使閔遠重·洪彪·朴琳。司勇尹商就·李尙建,兵使閔涵,水使閔任重等,竝敍用。前監司朴弼明,縣監李溭,內官韓悌甲·嚴峻,僉使李世進·金世輝·吳信憲,萬戶宋後祥,護軍金仁達,部將李泰華·崔挺璹等,職牒還給。前府使沈若虛·金一鏡·沈極·趙重藺,牧使柳重茂,郡守趙益徵,兵使金重元,水使尹五商等,竝降資還授。去丁亥·戊子春秋冬等褒貶居中·居下,竝勿論。以上朝報
禁衛營啓曰,來八月當十二番後部前司屬,慶尙右道五哨軍兵,來七月二十五日京中逢點,準二朔立番,十四番·十五番海西別驍衛,一體調送逐朔立番之意,兩道監兵使處,預爲知委,何如?傳曰,允。以上御營廳謄錄
迎接都監啓曰,今日,乃是空日,別茶啖,依例排入,別雌牛,亦爲入送之意,敢啓。傳曰,知道。
又啓曰,上勅家丁,有病,鍼醫入送事,昨已啓達矣。差備譯官,卽者以上勅之言,來傳曰,加減撥雲散七貼,欲爲劑給云。分付醫司,依此劑給之意,敢啓。傳曰,知道。
又啓曰,盤膳色郞廳軍資監判官洪禹采,本有宿病之人,郞廳啓下之後,强疾行公矣,數日以來,症勢危重,不得察任。不可等待其差歇,今姑改差,其代,以軍資監主簿睦林㝡,差下,使之察任,何如?傳曰,允。
又啓曰,因副勅之言,寫字官李壽長,與年少寫字官一二人,今日入送之意,昨已啓達,而卽者壽長及寫字官金京運·鄭世榮等,入送館中矣。京運則唐音七言絶句一首,世榮則唐音五言絶句一首書給,則仍爲留置壽長處,更無受書之事,而自持來黑毛唐筆五柄,出給後,仍作一序文,親書以給於壽長,故其本草與筆柄,竝爲封入,以備睿覽之意,敢啓。傳曰,知道。
又啓曰,勅使在西路時,因遠接使移文,駞駱停止云,故乳牛勿爲待令之意,啓達分付於京畿監司處矣。卽者差備譯官來言,通官,以上勅之言,駞駱茶停廢,已至多日,欲爲得飮云。乳牛放送,初因勅使之言,而到今請爲得飮,則不可防塞,以附近畿邑若干乳牛,急速待令,以副急速之意,敢啓。傳曰,知道。
又啓曰,卽者差備譯官來言,上勅,欲觀善着碁人,副勅,欲聽善彈琴聲,卽爲覓入云。竝分付入送之意,敢啓。傳曰,知道。
又啓曰,卽者差備譯官來言,副勅與通官輩,詣上勅房,招致譯輩曰,今十六日當爲回程,以此奏達於國王,爲宜云,而路程記姑未書出,各樣求請,亦未準執,其所回程,雖未知果在此日,而旣已定日發言,雖路程記未出之前,似當有依例請留之擧。明朝自都監,爲先請留乎?敢稟。傳曰,依爲之。以上迎接都監謄錄
上在昌德宮。停常參·經筵。
夜五更,月暈。
政院啓曰,大司憲權尙夏在外,掌令柳鳳徵引避退待,持平鄭纘先未肅拜。連日監察茶時,事甚未安,處置經宿,亦且累日,除在外外,呈告未肅拜人員,竝卽牌招,何如?傳曰,允。
傳曰,勅使請留,則當於十八九日間,出去。發行前一日,則館所,必不從容,在前亦有數日前期設宴之例。明日親臨上馬宴,擧動爲之之意,分付。
參知趙泰老辭職上疏。入啓。答曰,省疏具悉。執事之任,豫差可以代行,爾其勿辭,調理察職。
府啓,請還收殺妻與子罪人車莫男減死定配之命。請還收殺人罪人崔元立減死定配之命。措辭竝見上引嫌而退。處置乖宜,見非公議,揆以臺體,理難仍在,請掌令柳鳳徵遞差。答曰,不允。處置事,强爲引避,兩出之說,未免苟且,以此請差,可也。而乃以處置乖宜,見非公議,爲辭,殊涉乖當也。依啓。
明日館所擧動時,大駕出宮初嚴,卯初三刻,二嚴,卯正二刻,三嚴,辰初一刻,開門,差早。
右承旨任舜元上疏。大槪,臣又被重臣之疏斥,終不可晏然於職次,乞蒙鐫遞,以謝人言事及同副承旨趙泰億上疏。大槪,臣於重臣之疏,有不敢一刻晏然者,昨旣逬出禁門,今始露章號籲,乞遞臣職,以謝人言,以安私分事。入啓。答曰,省疏具悉。爾無可嫌之事,勿辭察職。
持平鄭纘先啓曰,臣於待罪騎省之餘,忽叨憲職新除,而適自數日前,重患喝病,吐瀉兼發,症情非常,負席昏昏,起動無計,卽因天牌降臨,不得不忍死趨詣,處置同僚矣。未安之批,遽下於意慮之外,至以殊涉乖當,爲敎,臣不勝瞿然惶悚之至。當初亞僚,論劾李允文之啓,旣未知一出於公平,而且其擬律太重,故聖上之參酌處分,果已得中,則金東弼之旋停其啓,誠有意見,而徑置落科,有咈公議,此臣所以措辭請遞也。大凡臺閣論事,雖曰寧激無渝,而斟量輕重,或停或傳,不害爲平允之道,向日同僚之處置,終涉偏重。臣所謂乖宜者,蓋由於此,而遣辭之際,不能別白,致勤嚴敎,臣何敢自以爲是,而晏然仍冒於臺次乎?請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,明明日爲之。
修撰權詹上疏。大槪,恩除纔下,召牌隨臨,銜恩畏義,趨造闕外,而顧臣踪地,有不可復玷榮次者,陳疏徑退,臣罪萬死。乞削臣職,仍治臣違命之罪事。入啓。答曰,省疏具悉。爾其勿辭,從速察職。
禁府照目,修撰李明浚矣,牌不進罪,笞五十,贖,解見任別敍,私罪。啓功減一等。
慶尙監司書目,慶州府尹鄭是先,因臺疏難安,屢呈病狀,徑先發行,不得已罷黜事。
咸鏡監司書目,冒陳抑鬱悶迫情理,乞蒙矜察上疏上送事。啓。答曰,省疏具悉。卿之情理,有難强抑,疏辭,令廟堂稟處。
有政。兵批,以吳時中·盧世雄爲僉知中樞府事。
吏批,以李燮爲北部參奉,趙道彬爲副應敎,崔昌大爲應敎,李肇爲兼輔德,鄭重萬爲淸道郡守,姜世熙爲司宰奉事,梁聖揆爲掌樂正,權詹爲修撰,徐命淵爲兵曹佐郞,宋成明爲兼說書,李縡爲兼東學敎授。待敎單申靖夏,承文博士單李深,承文著作單嚴慶遂。金始煥爲持平。以上朝報
迎接都監啓曰,臣等進詣西宴廳,使差備譯官,措辭請留,則勅使以爲,俺等旣已累日留滯,所幹旣完,不得加留云。似當依例別遣近侍·大臣·中使,次第請留之意,敢啓。傳曰,遣承旨請留。
政院書啓,左承旨兪命雄小臣馳進館所請留,則勅使以爲,俺等歸期甚忙,而國王遣近侍請留,不得已留一日,十七日則定爲發行云矣,敢啓。傳曰,知道。遣大臣請留。
又啓曰,無宴禮空日,則別雌牛,間日入送,乃是舊規,而卽者差備譯官來言,兩勅以爲,旣定行期,不必久留,別雌牛一首,卽爲入給云。別雌牛,連日入送,雖無前例,彼旣求索,則不可防塞,依其言入送之意,敢啓。傳曰,知道。
又啓曰,差備譯官來言,兩勅以爲,行期已定,應給禮單,趁速入給云。各樣物種,依其言次第入送,被執之意,敢啓。傳曰,知道。
又啓曰,卽者差備譯官來言,副勅,詣上勅房,守·別監等,彈詠歌詞,仍令起舞云矣,敢啓。
又啓曰,勅使入京之日,到館所,上勅夕飯俸後,出給退床於房守·別監,使之食之,則別監等,良久却立,不卽就食,與飯監有所爭詰,上勅家丁,疑其惡食其餘,有所叱責於別監,仍以言及於勅使,則勅使亦發怒,聲色不好,通官等,聞譯輩之言,知其無可怒之事,而言於勅使,遂得解怒云。翌日夕,譯輩,始傳此說於臣等,聞其曲折,不至大段,事涉煩瑣,不卽上聞矣。追聞云云之說,則別監等,不無駭擧,以致觸怒云。臣等晩聞此語,不勝驚駭,昨者更招諸譯及飯監,詳問其所以然,則譯輩以爲,別監無他說話,而勅使所給退床,趁不分食,故家丁致疑,言及於勅使,果有發怒之事,而多般開諭,旋卽解釋云,飯監則以爲,別監所無鷄首責出,故與渠爭詰云。此則諸譯之所未及聞,而似是實狀。蓋別監不卽食其退床,別責鷄首於飯監,故見疑家丁者,似由於此。前例所無之物,公然責出,因此而幾於生梗,當該別監,難免其罪,令攸司推治,何如?傳曰,知道。
又啓曰,勅使禮單馬,入送館中,今方抄擇之意,敢啓。傳曰,知道。
都監郞廳,以左議政意啓曰,臣來詣館所,以承命請留之意,使差備譯官,言於大通官,使之傳言於勅使,則勅使會議後,答以俺等使事已竣,復命且急,而朝者特遣近侍,有請留之敎,不可不勉留一日矣。今又別遣大臣,懇請至此,益不勝感激。謹當加留二日,十九日當爲發行云矣。敢啓。傳曰,知道。
都監啓曰,卽者左議政來詣館所,以承命請留之意,使差備譯官,言於大通官,使之傳言於勅使,則勅使會議後,答以俺等使事已竣,復命且急,而朝者特遣近侍,有請留之敎,不敢不勉留一日矣·今又別遣大臣,懇請至此,益不勝感激。謹當加留二日,十九日當爲發行云,故退出之意,敢啓。傳曰,知道。
又啓曰,自前勅使以下,黑角求請時,每以非我國所産,嚴加防塞,終不聽從,則不得不覓給矣。今番勅使,亦有此求,如前防塞,終不回聽。依前參酌覓給,何如?傳曰,允。
又啓曰,卽者差備譯官來言,副勅詣上勅房,使譯官張文翼·崔世松等,今方着碁云矣,敢啓。傳曰,知道。
又啓曰,明日上馬宴,親臨設行之意,使差備譯官等,言及通官,傳通于勅使,則別無所答云矣,敢啓。傳曰,知道。
又啓曰,勅使禮單馬,今日入送館中,使之被執矣,再三點退,明日更爲待令云矣,敢啓。
又啓曰,明日擧動嚴時刻,以辰時啓下之意,使差備譯官,傳言于通官輩矣,敢啓。傳曰,知道。
又啓曰,卽者差備譯官來言,上勅,率家丁登山亭,觀望云矣,敢啓。傳曰,知道。
又啓曰,明日上馬宴親臨之意,通于館中,則勅使別無所答云,故纔已啓達矣。卽者差備譯官來傳勅使之言曰,明日上馬宴,若爲親臨,則當此炎熱,不但俺等之困憊,自上連次勞動,亦甚未安,切願勿爲親臨,回程之日,如或郊外親臨,則瞻望天顔,此亦感幸,以俺等之言,使之奏達於國王,不啻縷縷云。敢啓。傳曰,出餞郊外,尤是不可廢者,而留館時,一未親臨,其在主人之道,實甚缺然。明日上馬宴,決不可無親臨之意,言及,可也。以上迎接都監謄錄
上在昌德宮。停常參·經筵。
大駕詣館所後,藥房·政院·玉堂問安。答曰,知道。
宴罷後,藥房·政院·玉堂問安。答曰,知道。
文學金相元初度呈辭。入啓。給由。
院啓,請慶源新除府使之以病不赴者李衡祥·李順坤,竝依律充軍。措辭見上請副摠管全百祿改正。措辭見上朱夫子發揮經傳,昭如日星,而至若庸·學章句,一生精力,盡在此書,眞所謂百世以俟聖人而不惑者也。後學之士,莫不爲尊信而敬謹之,則雖小知管見,宜不敢妄有所變改,而今玆類編之書,移動其正文,換易其意旨,任自割裂,無所留難,致令刊行於中外,參講於法筵,斯文之變,孰大於是?當此士論方張之日,不可不嚴加辨斥,以示尊敬之義,請亟寢禮記類編經筵參講之命,仍命毁去其板本。頃者李觀命·李晩成之疏,或出於隨事進規,或出於扶植士論,抗言不諱,辭意切直,俱可謂不負其職責,而特以違拂時議,觸忤大臣之故,乘時諂附之流,敢藉耳目之寄,公肆醜詆,恣意擠陷。以殿下之明聖,豈不洞燭其是非,而不少持難,卽賜允可,此豈大聖人公聽觀明好惡之道哉?物情驚惋,久而未已。事雖旣往,宜可追復,請還收前承旨李觀命,前大司成李晩成削奪官爵之命。尹會之頃爲掌令也,凡爲大臣之地,靡不挺身獨當,館學儒生之倡義抗章者,極口醜辱,諫臣·宰臣之進言不諱者,用意擠陷,至於金楺,則元無可執之迹,而架虛鑿空,欺誣天聽,洪遠度,則自是名門望族,而公肆詬罵,稱以亂家。其乘機搏擊,白地陷人之罪者,不可不懲,況其時通文中所遭,誠非細故,而引避辨明之辭,先及於他人,反忽於己事,爲世駭笑,恬不知愧,而旋赴畿幕,揚揚自如,見斥公議,尙且蹲據。如此蔑義無恥之人,不可置諸衣冠之列,請京畿都事尹會,削去仕版。傳稱儒可殺而不可辱,蓋儒生之言,雖或過激,固宜扶植之不暇,而其不當僇辱也,決矣。雖以人主之尊,亦且屈意遜辭,而正言安時相,身居臺閣,詆斥士論,罔有餘力,或謂之假名,或謂之募得,而軍役儒錄等語,語意無倫,凌踏備至,至以只錄赴闕者姓名,爲請,蔑棄三百年培養之盛意,敢售一二臣酬怨之計,欲創無前之規,務取一時之快,其投合時議,僇辱士林之罪,不可置而不論,請正言安時相,削奪官爵。日昨有以類編事,京外儒生陳疏者,勿爲捧入之敎,臣竊以爲不可也。凡人君聽言之道,可用則采之,不用則棄之,今此聖敎,已有乖於開不諱之門矣。況衛道尊經,自是儒生之責,豈可以事關大臣,一切斥拒,使士林公共之論,不達於紸纊之下哉?王言一播,聽聞俱駭,請還收京外儒疏勿捧之命。答曰,不允。掇拾醜詆之餘論,至有毁板勿講之請,已涉不韙,而伸救兩臣,搏擊異己,俱非出於公平之心,予實未曉也。勿煩,前啓,故判敦寧權是經繼後釐改事,停啓。
執義南相夏啓曰,臣伏見同僚引避之辭,不勝駭惑之至。今同僚旣承處置乖當之敎,則惟當據理自列,論其酌中之道而已,乃反拖引其說,轉及臣身,至以臣當初論啓,謂之未知一出於公平。噫,同僚於允文之所爲,猶有所恕而有是言耶?夫陰懷陷人之計,構成罔極之案者,其手毒矣,其志憯矣。凡在聽聞,孰不駭憤,而特以官以諫名,雖不遽加之罪,及其金吾按覈,事皆無實,則又敢爲眩亂天聽之計,乃於未及議決之前,肆然投疏,恣意變幻,隨事粧撰,至以元招所無之言,公然做出,其心所在,誠有不忍言者。一番劾正,在所不已,同僚之謂非公平者,抑何意也?不論其事之是非,而輒疑其心之挾私,則今日朝廷上,何事何論,得免此題目耶?況臣之所論,若曰不公,則聖明之減等允可,亦未可謂至當,而今同僚,反以爲得中,究其語意,自歸矛盾。臣竊哂之,不欲多辨,至於擬律過中之說,此又臣之所未曉也。凡臺閣論事之體,事雖重而情有可恕,則或從輕論,事雖微而情有可惡,則或從重勘。今若究允文之心,而論允文之罪,則削奪之罪,臣未見其過當,而今之言者,不察允文之情狀,只議擬律之輕重,旣非意慮之所及,而畢竟同僚之言,又復歸之於不公之科,臣實慨然也。臣旣被無限詆斥,情勢窮蹙,有不敢一刻晏然於職次,今日陪扈之列,亦未進參,臣之罪戾,益無所逃。請命遞斥臣職。答曰,勿辭,退待物論。以上朝報
迎接都監啓曰,云云事,命下矣。卽令差備譯官等,措辭言及于通官,使之傳言於勅使,則別無所答,而衣冠整齊待候云矣,敢啓。傳曰,知道。
又啓曰,卽者差備譯官來言,勅使以爲,明日鳥銃入給云。分付入送之意,敢啓。傳曰,知道。
親臨館所上馬宴後,上入幕次,傳敎內,親臨餞宴設行之意,不言勅使,直爲擧行。宴享色郞廳聽傳敎
都監啓曰,卽者差備譯官來言,副勅,見房·守別監所着紙鞋,大小竝一竹造給云。雖無前例,彼旣求索,則微細之物,不可防塞,依此數應副之意,敢啓。傳曰,知道。
又啓曰,卽者差備譯官來言,副勅欲見書經云。分付校書館,使之覓入之意,敢啓。傳曰,知道。
又啓曰,勅使在西路時,因遠接使移文,副勅所求各色倭子箋,豫備云,故問諸譯輩,則所謂倭子箋,本是江戶所産,無路覓得,而市上亦無所儲,故移文東萊,而亦不得覓來,以不得應副之意,措辭言及,則答以他各色紙代給云。其代,以該曹所儲靑紅黃三色紙各十卷,無弊應副之意,敢啓。傳曰,知道。
又啓曰,勅使所求鳥銃,試放次,善放砲手招入云,故分付入送之意,敢啓。傳曰,知道。
又啓曰,卽者差備譯官來言,上勅,率家丁登山亭,觀望云矣,敢啓。傳曰,知道。
又啓曰,卽者差備譯官來言,兩勅,率家丁登山亭,使房守·別監·中禁等,唱歌云矣,敢啓。傳曰,知道。以上迎接都監謄錄
上在昌德宮。停常參·經筵。
卯時,有霧氣。辰時至午時,日暈。未時申時,日暈兩珥。夜一更,黑雲一道,起自艮方,直指巽方,長十餘丈,廣尺許,良久乃滅。啓。
文學金相元再度呈辭。入啓。加給由。
政院啓曰,執義南相夏,持平鄭纘先引避退待,今已經宿,而大司憲權尙夏,掌令李熊徵在外,無故在京之人,只有持平金始煥。今又呈辭,卽爲牌招,以爲處置之地,何如?傳曰,允。
忠淸監司韓配夏上疏。大槪,臣於千萬夢寐之外,忽叨湖西藩臬之任,聞命震駭,不覺惶汗之浹背也。臣揣量才分,萬無堪承之望,玆敢不避煩猥,仰瀆宸嚴,伏乞聖明,俯賜諒察,亟遞新授職名,以重官方事。入啓。答曰,省疏具悉。卿其勿辭,速往欽哉。
司諫金興慶啓曰,臣於近日事,竊有不勝慨然之心,敢將草草數語,略效匡救之忱矣。及承聖批,則不惟不賜允兪,至以俱非出於公平,爲敎。臣於是惶悚震越,亦不能無憾於日月之明也。夫是非者,天下之公,雖以人主之威,或可硬定於一時,而不可解譏於後世。今玆類編之書,換改經文,增損章句,此誠斯文之變。公議齊發之後,上自搢紳,下至韋布,莫不爲駭,雖平素阿好大臣者,亦皆知非,而特以拘攣牽掣,不敢明言於紸纊之下,而其是非之天,終有所不泯者。此語所謂口不可言,而心所同然者也。伏惟聖學高明,其於義理之精微,絲毫之差謬,宜無不洞燭剖析,而獨於玆事,前後批旨,不及其是非,輒以黨伐之目,加諸言事之臣,致令擠陷之論,得售熒惑之計,物情之憤激,公議之拂鬱,亦其勢然也。當於淸燕之暇,平心公觀,則向臣所謂或可硬定於一時,而不可解譏於後世者,不待臣一二談,固自曉然於淵衷,而其書不毁,則是非不明,扶抑取舍之權,顧不在於一轉移之間耶?噫,經傳裂破,關係至重。僭妄之罪,人不得以攻之,則掇拾之敎,臣竊慨然,而不韙之誅,臣不敢自服也。自有此事以來,聖上處分,每主於慰藉大臣,而大臣亦一不摧謝,以致草野之言,相繼以起,而輾轉層激,莫可沮遏。彼附麗自效之徒,不顧事理之,如何?甘心使役,放倒廉隅,恣意橫拏,僇辱士林,其爲世道之憂,有不可勝言,此臣所以欲拔其本,以救其弊。夫豈出於申救兩臣,搏擊異己之私,而區區愚衷,終不見諒於君父,嚴敎遽下,誨責備至,此豈平日所望於聖明者,而臣更將何顔,晏然仍冒於言議之列乎?昨緣日暮,今始來避,所失尤大。請命遞斥臣職。答曰,勿辭,退待物論。
謝恩,兼輔德李肇。
府啓,請還收殺妻與子罪人車莫男減死定配之命。措辭見上請還收殺人罪人崔元立減死定配之命。措辭見上竝引嫌而退。處置措語,殊未別白,揆以臺例,勢難仍在。當初論啓,大體固好,僚臺避辭,在我何嫌?請執義南相夏出仕,持平鄭纘先遞差。答曰,不允。處置事,依啓。
副應敎趙道彬上疏。大槪,適當動駕之日,不顧廉隅,冒昧祗謝,而被人侵詆,決難抗顔於朝列,且臣所患添劇,再明郊外陪從之班,末由趨造。玆敢冒死陳懇,乞蒙恩遞,以靖私義,以謝人言事。入啓。答曰,省疏具悉。爾其勿辭,從速察職。
禮曹參議趙泰東上疏。大槪,敢陳蟲災祈禳之道,以備裁處事。入啓。答曰,省疏具悉。酺祭事,當量處,而疏末所云,實未曉其指意之何據也。
全羅監司書目,臨陂縣令金昌說,漕船穀物摘奸差使員差定之後,趁不擧行,罷黜事。啓。傳曰,只推勿罷。
有政。兵批,以李肇·柳鳳徵付副護軍,李廷謙付副司直,閔最重付副護軍。以上朝報
今日戶曹判書金宇杭請對引見入侍時,戶曹判書金宇杭所啓,地部歲入大縮,前頭經費不足,臣曾以儲置米取用之意,陳達蒙允矣。厥後惠廳堂上李寅燁,以京倉米一萬石,推移劃送事覆奏,而三年糧今年應捧,只是二萬石,軍兵放料,僅爲六朔之用。砲放不足,則以軍資,廣興之米,推移給之,使軍兵受出於兩倉者,例也。宣惠廳則與兩倉有異,不可使軍兵直受於惠廳,萬石之米,搬運別營,亦難便。今年大同米運來者,全船劃送事,移牒宣惠廳,而持難不許,以貢物價出給之意,回移,而貢物價,則以兩西所收田大米,可以給之。臣之所請得者,非爲貢物價,全爲放料,則儲置米一萬石,必以新捧,捧留別營,然後可爲將來砲放之資,而無欠縮之弊矣。雖以戶曹事言之,司僕寺,有米太劃送之事,養賢庫所送米,亦爲全船劃送,則今此大同米,全船劃送於本曹,有何難事乎?事勢如此,故敢此仰達矣。上曰,依所達爲之,可也。以上宣惠廳謄錄
傳曰,勅使再明回還時,欲設餞宴於郊外,此意分付。以上司饔院謄錄
吏批,以尹春敎爲黃澗縣監,南至熏爲慶州府尹,韓配周爲弼善,李澤爲修撰,梁聖揆爲掌令,李光炯爲軍器主簿,尹世謙爲典獄奉事,朴鶴齡爲繕工奉事。典籍單李深,成均博士單兪泰章,承文著作單朴聖輅,承文正字單李濟。黃夏臣爲長寧殿參奉,崔雲翼爲禁府都事,宋鎭東爲中部參奉。以上政事
迎接都監啓曰,今日,乃是空日,別茶啖依例排入,別雌牛亦爲入送之意,敢啓。傳曰,知道。
又啓曰,勅使回還牌文,以十九日辰時書出,依例發送之意,敢啓。傳曰,知道。
又啓曰,勅使回還路程記書出,而十九日過弘濟站,碧蹄中火,坡州止宿,發京第十五日,當到義州。以此分付伴送使及京畿·開城府·黃海·平安等道之意,敢啓。傳曰,知道。
又啓曰,卽者差備譯官,以勅使之意來傳曰,回還時一路宴享及過站茶啖,竝皆減除,宿所茶啖,亦爲減除,只設夕茶啖云,而開城府,則二大通官洪二哥,以其本土夕茶啖,亦依上來時例,一倂減除云。以此意伴送使及京畿·開城府·兩西監司處知委,而自前有宴享減除之事,則例遣中使申謝,且於開城府·平壤·義州等三處,別遣問安使。今亦令政院考例擧行,何如?傳曰,知道。
政院啓曰,以迎接都監草記,勅使回還時,開城府·平壤·義州等處,別遣問安使,令政院考例擧行事,命下矣。從前宴享茶啖減除之時,有別遣問安使致謝之事,都監啓辭,亦出於援例擧行之意。卽令該曹,依前例差出三處問安使,趁勅使未還去前,先爲發送,何如?傳曰,允。
都監啓曰,卽者差備譯官,持來副勅書簡一封,一次通官書簡一封,牌文發送時,亦爲偕傳云。未知辭緣之如何,而依其言,牌文一時傳送之意,敢啓。傳曰,知道。以上迎接都監謄錄
上在昌德宮。停常參·經筵。
文學金相元三度呈辭。入啓。遞差。
吏曹啓曰,臺諫有闕,政事,取稟。傳曰,當日爲之。
謝恩,修撰李澤。
持平金始煥,漣川地加土呈辭。入啓。給由。
府啓,請還收殺妻與子罪人車莫男減死定配之命。措辭見上請還收殺人罪人崔元立減死定配之命。措辭見上答曰,勿煩。
明日慕華館餞勅擧動時,大駕出宮初嚴,寅初三刻,二嚴寅正二刻,三嚴卯初一刻,開門,罷漏後。
副校理宋正明上疏。大槪,卽聞臣父,猝患暑癨,症情沈篤,急於歸護,未暇請由,留疏徑發,罪合萬殞。懇乞遞臣職名,俾便救視,仍治臣罪,以礪臣工事。入啓。答曰,省疏具悉。爾其勿辭往省焉。
政院啓曰,司諫金興慶,引避經宿,尙未處置。除在外及未署經外,只有大司諫林濩,連日呈告。卽爲牌招,使之處置,何如?傳曰,允。
開城府別問安使洪璛,平壤別問安使金一夔,義州別問安使李寅錫,出去。
大司諫林濩啓曰,引嫌而退。黨論之弊,實爲亡國之禍,輾轉層加,至于今日而極矣。當初首發,非但就事論事,挾以黨論,意在傾軋,厥後繼起,轉加危險,外則托名經傳,實欲壞亂朝廷,其所侵辱,上及腏食之先正,語意無倫,決非士論。爲臺閣者,所當沮抑浮薄之流,稍爲鎭定之道,而司諫金興慶,掇拾前後之餘論,挺身擔當,激助風浪,一扶一抑,都出黨伐之習,用意不靖,擧措駭然。如此喜事之人,不可仍置臺列,請司諫金興慶遞差。答曰,依啓。
謝恩,持平吳命恒。
伴送使姜鋧,京畿監司李彦綱,勅使祗送事,出去。
判敦寧閔鎭厚上疏。大槪,敢陳前疏未畢之說,冀蒙裁處,申暴區區肝血之懇,乞解兼帶事。入啓。答曰,省疏具悉。此事定式,不啻明白,本不眩於奉行,而今玆更詢之請,出於務勝,極涉未安也。勿辭行公。
江華留守書目,恩批隆重,宜不敢復爲瀆擾,而病勢日就危劇,萬無回蘇之望,不得不更冒鈇鉞,以申疾痛之呼,乞蒙天地生成之澤事,上疏上送事。啓。傳曰,此上疏,還爲下送。
有政。兵批,以金興慶付副護軍,鄭纘先·金相元付副司直。
吏批,以具萬理爲文學,朴乃貞爲掌樂正,徐萬里爲慶基殿參奉,尹志任爲掌樂主簿,吳命恒爲持平,李頤晩爲司諫。以上朝報
迎接都監啓曰,卽者差備譯官來言,上勅,紙鞋大小竝一竹求索云。似當防塞,而旣副副勅之求,則不宜異同,依其言覓入之意,敢啓。傳曰,知道。
又啓曰,無宴禮之日,則別茶啖,逐日入送,別雌牛,間日入送,自是例也,而昨日別雌牛,依排日入給矣。卽者差備譯官,以勅使之意來言,俺等明當發程,別雌牛一首,今日又爲入送云。此是規外,彼旣求索,則其在接待之道,不可防塞,依其言應副,而別茶啖,亦爲入送之意,敢啓。傳曰,知道。
又啓曰,明日勅使回還時,軍令初吹,平明,二吹,日出,三吹,隨時,書出矣,敢啓。傳曰,知道。
又啓曰,卽者差備譯官來言,上勅,率家丁登山亭,觀望云矣,敢啓。傳曰,知道。
又啓曰,卽者差備譯官來言,副勅,率家丁登山亭,與上勅同坐,使房守·別監等,唱歌云矣,敢啓。傳曰,知道。
又啓曰,再昨副勅,欲見書經云,故分付校書館,使之入送矣。卽者差備譯官來言,書經一秩,仍爲持去云。以此分付該館之意,敢啓。傳曰,知道。又啓曰,各種求請之物,次第入送,而上勅鳥銃三柄,加時木十一箇,副勅鳥銃三柄,加時木十二箇,一大通官鳥銃二柄,加時木八箇,二大通官鳥銃二柄,加時木九箇,一次大通官鳥銃一柄,加時木五箇,二次大通官鳥銃一柄,加時木四箇,及勅使以下都給禮單,無弊入送,而黑角與禮單馬,累日點退,時未擇執之意,敢啓。傳曰,知道。
又啓曰,卽者差備譯官來言,副勅房守·別監二人,中禁二人等處,綿紬各二疋,樻枝三各十匣,出給云矣,敢啓。傳曰,知道。
又啓曰,勅使回還時,弘濟院,以過站磨鍊,則大臣·承旨,不爲出往之意,言于通官,則答以別無出往之事云矣,敢啓。傳曰,知道。
又啓曰,勅使禮單馬四匹及上副勅有紋黑角各四桶,兩大通官有紋黑角各二桶,今姑擇執矣,敢啓。傳曰,知道。
又啓曰,今此密贈地銀,兩大通官各給一千兩,兩次通官各給二百兩事,榻前定奪,分付譯輩,使之依此擧行矣。譯輩來言,兩大通官,依其數無弊入給,而一次通官文以善,曾前以次通官出來,密贈三百兩持去者,故依前徵索,不爲順受,二次通官柳汝土,則試以一百兩給之,而無辭受之,故以其一百添給於以善。其所入給,多少不均,與定奪之數,有異矣,敢啓。傳曰,知道。以上迎接都監謄錄
上在昌德宮。停常參·經筵。
司饔奉事洪得範,捉魚後入來。
大駕詣慕華館,入幕次後,藥房·政院·玉堂問安。答曰,知道。
餞勅後,藥房·政院·玉堂問安。答曰,知道。
傳曰,自冷井洞至蓮池邊,捧上言事,分付。
大駕還宮後,藥房·政院·玉堂·二品以上·六曹·大司諫問安。答曰,知道。
編修官金德恒書啓,臣承命馳往于驪州睡谷村判府事李畬所住處,傳宣聖批則以爲,臣病委床褥,只是縷息未絶,召旨之下,無望起發趨承,實不但以情迹之難安而已。血疏申籲,庶蒙矜諒,日夜顒祝,佇俟開許,而伏承聖批,天聽漠然,若視爲托病違命者然,辭旨諄勤,誨勉丁寧,史官遠臨,恩禮隆厚,臣奉讀未了,心神震錯,感淚橫逬,直欲求死而不能得也。臣之病狀,史官所目視,果不至於委頓,而欲但爲便身之圖,則臣罪固萬死猶輕矣。此無非臣平日事君不誠,至於臨死哀呼,亦未能上格天心,尙復何言?臣旣無前進之勢,惟有更入文字,以請誅譴,而臣近因日熱,素患胃病添發,下泄不禁,食事專廢,昏瞀益甚,奄奄欲盡,末由自力構疏,仰對之辭,亦未能悉陳其情,伏地隕越,但願速就刑章云矣,敢啓。傳曰,知道。
忠淸監司書目,淸州牧使朴重圭,身病沈重,公務曠廢,不得已罷黜事。以上朝報
慕華館餞宴敎是時,只行茶禮,故未進膳。味數及大小膳,何以區處乎?敢稟。傳曰,兵曹·都摠府賜送。以上司饔院謄錄
迎接都監啓曰,卽者勅使,離發館所,乘轎出去矣,敢啓。傳曰,知道。
又啓曰,勅使到沙峴底臣等所立處,使大通官,送言背立,而大通官·次通官等,皆下馬致謝之意,敢啓。傳曰,知道。以上迎接都監謄錄
上在昌德宮。停常參·經筵。
執義南相夏初度呈辭。入啓。給由。
大殿,政院·玉堂問安。答曰,知道。
藥房啓曰,昨日動駕郊外,冒熱還宮,伏未審夜來,聖候若何?臣等無任區區仰慮,敢來問安。答曰,知道。無事矣。
伴送使書目,勅行,今月十九日坡州止宿事。
副修撰李眞儉上疏。大槪,帶職淹滯,分義惶悚,昨始來伏私次,而又於副應敎趙道彬之疏,受侮不少。以此情病,實無抗顔榮次之望,玆敢悉暴危懇,伏乞聖明,亟遞臣職名,以安私分,以謝人言事。入啓。答曰,省疏具悉。爾其勿辭察職。
左議政徐宗泰箚子。大槪,敢申前懇,伏乞察臣不堪供仕之狀,亟許解免,以幸國事事。入啓。答曰,省箚具悉卿懇。當今日多難之會,予之倚毗,實在輔臣,重卜未幾,祈免太過,心甚愕然,無以爲諭。權詹疏語,殊極未安,於卿小無嫌端,卿其安心勿辭,速出視事,用副予望。仍傳曰,遣史官傳諭。
忠淸監司書目,尼山呈,以右議政尹拯上疏上送事。啓。答曰,省疏具悉卿懇。心腹之辭,已竭,而遜讓之章,繼至,是何誠意之不孚至此耶?愕然且慙,無以爲諭。況今首相引入,左揆獨賢,決不可一向邁邁,恝視國事。卿其須體虛佇之誠,亟回若浼之志,宜速造朝,勉副至望。仍傳曰,遣史官傳諭。
文學具萬理辭職上疏。入啓。答曰,省疏具悉。爾其勿辭,從速察職。以上朝報
上在昌德宮。停常參·經筵。
嬪宮生辰日,嬪宮,政院·玉堂問安。答曰,知道。
右承旨任舜元初度呈辭。入啓。給由。
執義南相夏再度呈辭。入啓。加給由。
府啓,新除授司諫院司諫李頤晩,時在京畿廣州地,請斯速乘馹上來事下諭。答曰,依啓。前啓,罪人車莫男·崔元立減死定配之命還收事,停啓。
謝恩,文學具萬理。
副修撰李眞儉牌不進,依承傳罷職。
伴送使書目,勅行,今月二十日開城府止宿事。
開城府別問安使洪璛入來。以上朝報
迎接都監啓曰,今番上副勅以下通官等房排鋪陳器皿,沒數持去。此實前所未有之事,而各房差備譯官,皆有手本,以此憑信矣。卽接一路都差使員高陽郡守丁時梯牒報,則以爲勅行,到松都之後,二大通官差備譯官,言于都差使員隨陪曰,通官言內,館所留住時,房排所用洗水鍮所羅一坐,家丁,不告通官,欺隱持來,卽令還送都監,受到付送于伴送使,以爲通知云,而所羅,付撥上送云,取考房排手本,則鍮所羅一坐,亦載於差備譯官高天柱手本中矣。爲其差備譯官者,不探通官之意,家丁之任意持去者,亦爲手本,有此推送之擧。以此推之,則房排盡爲持去之說,亦不可準信,譯官輩所爲,誠極痛駭,而無憑査出。今此高天柱,不能商察,誤爲手本之狀,旣已現發,後弊所關,不可無懲勵之道,令攸司囚禁科罪,何如?傳曰,允。以上迎接都監謄錄
上在昌德宮。停常參·經筵。
巳時·午時,日暈。
執義南相夏三度呈辭。入啓。遞差。
右承旨任舜元再度呈辭。入啓。加給由。
伴送使書目,勅行,今月二十一日平山止宿事。
修撰權詹辭職上疏。入啓。遞差。
吏曹參議權尙游辭職上疏。入啓。答曰,省疏具悉。爾勿固辭,宜速察職。
吏曹啓曰,臺諫有闕,政事,取稟。傳曰,過國忌後爲之。
備邊司啓曰,咸鏡監司尹德駿,陳疏乞遞,令廟堂稟處事,批下矣。德駿日前再疏,以身病辭職,今疏則以老母生還故居爲望,歸程已啓,千里嶺外,方寸荒亂,爲辭矣。德駿,雖或有一時疾病,自可調息瘥痊,北藩任重,不當輕易許遞,而惟其高年病母,不樂其土,旣已先還,則其違離情理,可謂切矣。疏辭之懇篤如此,有難强抑,誠有如聖敎者。特許遞任,俾伸其私,恐有合於聖明體下之仁,咸鏡監司尹德駿,今姑遞改,何如?傳曰,允。
政院啓曰,卽者前參奉姜錫朋等四人,來呈一疏,而首言禮記類編,語甚張皇。又以頃日趙命興陳疏事,爲其師文純公朴世采,有所辨誣。臣等以爲,只以趙命興事,疏辨是非,則固可捧入,而至於類編事,朝家纔有禁令,有難捧入之意,數次往復,則錫朋等,揷入侵斥政院之語,語意非常,至以斥退,此等爲言。臣等旣被其斥,亦不可一向退却,此上疏,何以爲之?敢稟。傳曰,勿爲捧入。以上朝報
上在昌德宮。停常參·經筵。
太祖大王忌辰齋戒。
傳曰,史官一員待命,騎馬三匹立之,健元陵忌辰祭所內摘奸。
同副承旨趙泰億牌不進,罷職傳旨。傳曰,只推勿罷。
臨淄僉使鄭道三,差使員上來。
京畿監司李彦綱,勅使祗送後入來。
伴送使書目,勅行,今月二十二日瑞興止宿事。以上朝報
上在昌德宮。停常參·經筵。
太祖大王忌辰。
江原道均田從事官李思晟,入來。
傳曰,明日晝講爲之。以上朝報
禮曹啓曰,卽接宣陵參奉所報,則本陵丁字閣月廊第一間東邊都里木,與正殿柱棟合輳處差違,可至五六分許,第二間都里木,與柱棟合輳處,亦有一分許式差違云。莫重殿閣有頉,至於如此,依例本曹堂上郞廳,帶率工匠進去奉審後,稟處,何如?傳曰,允。以上禮曹謄錄
上在昌德宮。停常參·經筵。
政院啓曰,今日賓廳日次,兩司當爲入侍,而諫院無行公之員,未署經及在外外,只有大司諫林濩。卽爲牌招,以爲入侍之地,何如?傳曰,允。
又啓曰,吏曹郞廳來言,今日爲政事命下,而判書趙相愚,參判李墪,俱以病不來,參議權尙游未肅拜,不得開政云。判書趙相愚,參判李墪,參議權尙游,竝卽牌招開政,何如?傳曰,允。
右承旨任舜元三度呈辭。入啓。遞差。
掌令李熊徵,校理林象德初度呈辭。入啓。給由。
伴送使書目,勅行,今月二十三日鳳山止宿事。
傳曰,引見相値,今日晝講,停。
咸鏡監司書目,都事丁道明,今月十九日身死事。
判尹兪得一上疏。大槪,病勢增劇,斷無供仕之望,又於韓等上言,有不可復按職事者。懇乞亟允所辭,以幸公私事。入啓。答曰,省疏具悉。卿無可嫌之事,勿辭行公。
吏曹判書趙相愚,參判李墪牌不進。
吏曹參議權尙游牌不進,罷職傳旨。傳曰,只推勿罷。
傳曰,大臣·備局堂上引見。
護軍閔任重,全羅右水使遞來。
政院啓曰,吏曹判書趙相愚,參判李墪,參議權尙游牌不進矣。權尙游,旣有只推之命,判書趙相愚,參判李墪,參議權尙游,竝更爲牌招開政,何如?傳曰,允。
吏曹判書趙相愚,參議權尙游,再牌不進。
政院啓曰,吏曹判書趙相愚,參判李墪,參議權尙游再牌不進推考及罷職傳旨,今方捧入矣。判書趙相愚,參判李墪,所當更請牌招,而一日三牌,有傷事體,何以爲之?敢稟。傳曰,明日開政。
吏曹參議權尙游再牌不進,罷職傳旨。傳曰,只推勿罷。
戶曹啓曰,卽接廣興倉所報,則來六月朔頒料次,倉官進去于領議政崔錫鼎家,請受祿牌,則方在縮伏辭免中,祿牌不爲出給云。係是大臣祿俸,何以爲之?敢稟。傳曰,令倉官輸送。
傳曰,明日晝講爲之。
今日引見時,大司諫林濩所啓,請慶源前後新除府使之以病不赴者李衡祥·李順坤,竝依律充軍。措辭見上上曰,勿煩。又所啓,請副摠管全百祿改正。措辭見上上曰,亟停勿煩。前啓,〈請還收〉禮記類編經筵參講之命,仍令毁去其板本事,及前承旨李觀命,前大司成李晩成削奪官爵還收事,及京畿都事尹會削去仕版事,及正言安時相削奪官爵事,及京外儒疏勿捧之命還收事,停啓。掌令梁聖揆所啓,請當該兩譯,絶島定配,以爲懲礪之地。上曰,兩譯辱國之罪,誠爲痛駭,而參酌定配矣,臺臣所達,不無所執,依啓。又所啓,今日筵中,有刑曹罪人李英建減死定配之命。此實出於我聖上好生之德,而第英建罪狀,初出於其父之呈訴,至有毆打之語,自省鞫啓稟,移送刑曹。其罪名之深重,獄體不輕,有如此者,不可以其父追後伸辨之故,有所容貸也,決矣。請還收罪人李英建減死定配之命。上曰,不允。以上朝報
今日引見時,韓城君李基夏所啓,焰硝煮取,專靠於吐木,而近年以來,山皆濯濯,吐木流下之數,比前不足,或給價貿得於水上諸處,而水邊樹木,日漸稀少,多費物力,猶患難繼,煮硝之役,每至停廢,尋常悶慮矣。今聞京兆四山十里內外松木,擧皆蟲損,便作無用之物。自京兆前頭雖或發賣,而其利甚些,若取用於煮硝,則大有所補益。在前如此之時,亦有啓稟取用之規。今此四山蟲損松木,令漢城府分付該道監役,與本軍門將校,眼同斫伐,烙印輸入,俾無憑依濫斫生松之弊,何如?上曰,依爲之,必令着實嚴禁,俾無生松濫斫之弊,可也。以上漢城府謄錄
備邊司啓曰,都城南北二處頹毁者,令禁衛營修築事,啓下已久,客使回還,今當始役,而日昨本營草記,擧奉朝賀臣南九萬獻議之語,軍門修築一款,請令廟堂稟定,指一分付,旣已允下矣。年前因都城改分授事,收議時,奉朝賀臣南九萬獻議以爲,訓局則年例用度,亦且十分不足,禁衛營·御營廳,減番保米,雖或有餘存,築城物力,長使擔當,其勢實難。且軍門設立,欲以爲他日舍死命禦敵爲國之計,今使此軍,不定期限,長爲土石之役,豈是設置之本意?且都城之隨毁隨築,百年內,難望其盡爲完城。欲爲百年後計,先使三軍門,竭其財物,且使宿衛軍兵,爲科外力役,厚招其怨,得失豈不懸絶?又曰,修城之役,繕工,受價於兵曹,募軍爲之,監役,以初仕之人,甚不解事,兵曹,給價每減,故補築甚爲不似,才築旋圮。今若自兵曹計價出給軍門,使將校解事者,監督堅築,大將亦爲檢察,則所築必勝於繕工,崩頹之患,必不如前頻數。至於三軍門擔當,非但決不可爲,亦將決不可成云。及至上年春,領議政臣崔錫鼎,集諸收議而議啓也,城守便否,論列甚備,而軍門擔當一款,未有擧論而定奪。今此禁衛營,當修築之役,亟請朝家指揮者,此也。近年修繕都城,分授於諸軍門者,欲爲臨變據守之計,而有難一時改築,旣令隨毁隨築,則此已同於自兵曹修築之時矣。昨年定奪之後,事勢與當初有異,而奉朝賀議內所條列,誠是經遠之論,似當依舊例,令兵曹擧行。且念毋論據守與否,莫重王城,從前不能着實補築,以致每每頹圮,事極虛疎。令軍門解事將校,監督堅築,所論尤爲得宜矣。領相方在引入中,玆事係是大段,當待其出仕,而目今築役緊急,故以此問議于領相,則領相之意,以爲依奉朝賀議施行,爲宜。問議于判府事臣李濡·李頤命,則其意亦以爲然。今此都城頹毁兩處,仍令禁衛營修築,而令兵曹計價出給,自該軍門擇送鍊事將校等董築,大將亦爲檢察,今後頹毁處,當次軍門,亦依此例施行,似當。敢此仰稟。答曰,依爲之。
引見入侍時,左議政徐宗泰所啓,今此都城頹毁兩處,禁衛營仍爲修築,而兵曹給價事,啓辭仰稟,才已得旨矣。所築石子,近年以熟石長三尺高一尺,定奪浮取,故倍費物力。今則自兵曹專當,其功費之多,決難支堪。築城之役,惟以樹石深固,堅完不拔,爲務,雜石,未必不及於熟石。所謂雜石龜紋之築,都城舊時修繕處,往往有之矣。今南北城頹圮者,各十餘把許,而皆是高峻之處,運石極艱,功役難就。就其頹毁近處,伐取雜〈石〉,揀其長大者而堅築,則可得費省而功倍矣。第此有異於近年定奪,當該軍門,欲以此稟達,而大將李寅燁,適引入未得入侍,始役爲急,故臣敢此仰達。訓鍊大將李基夏,方入侍,下詢何如?上曰,前時都城,有守城計,故從大浮石,隨毁隨築事,定奪矣。卽今異於前日,大將所見,何如?基夏曰,當初,浮石於三十里外,故功役浩大,今若浮取雜石於近處,則似爲工省。南山烽燧下,間有雜石築處,北道鏡城,亦以雜石築之,自古以爲堅固矣。上曰,以雜石堅築事,分付,可也。以上備局謄錄
禮曹啓曰,今日大臣·備局堂上引見入侍時,臣健命,以永昭殿殿內前退正間,只設仰帳,而左右二間,皆無仰帳,故蝙蝠之類,依接其上,頗有不潔墜落者,日日灑掃,亦甚未安,竝爲仰帳事,陳達蒙允矣。仰帳排設吉日,令日官推擇,則來六月十五日辰時爲吉云。先告事由祭,同日望祭,當爲兼行,祝文中,以此措辭,添入撰出,而所用雜物,令各該司急速磨鍊進排,吉日時,趁令擧行事,分付,何如?傳曰,允。以上禮曹謄錄
上在昌德宮。停常參,只晝講。
掌令李熊徵,副校理林象德再度呈辭。入啓。加給由。
政院啓曰,吏曹郞廳來言,今日爲政事命下,而判書趙相愚,參判李墪,俱以病不來,參議權尙游未肅拜,不得開政云。爲政命下之後,尙未擧行,殊涉未安,判書參判參議,竝卽牌招,何如?傳曰,允。
忠淸監司書目,禮山縣監朴弼純,歸覲事,受由上京,身病添重,還任無期,不得已罷黜事。
府啓,請還收罪人李英建減死定配之命事。入啓。答曰,勿煩。
吏曹參判李墪牌不進。
傳曰,明日晝講爲之。
晝講。入侍,同知事崔錫恒,特進官金宇杭,承旨李世維,玉堂李世瑾·丁思愼,假注書申兼濟,史官洪啓迪,兼春秋崔宗周,武臣尹五商。
謝恩,吏曹參議權尙游,右承旨金致龍,左副承旨李世維。
有政。兵批,以李春興·洪時協爲兼司僕,尹德駿付副司直,任舜元·宋廷奎·南相夏付副司果,孟萬澤·李肇付司果。以上朝報
傳,金海府邊遠定配罪人崔尙㠎段,乃者朝家,因館倭作奸事,修書契送兩譯於島夷,而諉以不受,終至虛還,此實前所未有之擧也。譯舌往來,雖異使命,傳書鄰國,事體不輕。如使兩譯盡心使事,據理峻責,彼雖狡悍,安敢不從,而設或終始推諉,無意回聽,則渠輩,所當仍留島中,以死力爭,稟旨朝廷,以俟處分,而不此之爲,泯默而退,偃然復命,其爲情狀,殊涉痛駭。當初犯奸倭人,自島中雖已捉送,而兩譯棄命辱國之罪,不可不痛懲。律以編配,固已失之太寬,絶島定配,以爲懲礪之地是如爲昆,絶島定配爲只爲,義禁府傳敎爲良如敎,承傳啓下敎是白置有亦,向前崔尙㠎,亦方在謫所,依例發遣府書吏,仍令押送配所,何如?傳曰,允。以上義禁府謄錄
晝講入侍時,侍讀官李世瑾所啓,玆於不爲父作諡之文,有因文仰達之事矣。本事雖與此文義差異,蓋其謙退遜讓之意,則一也。故斥和臣尹煌,先正臣尹宣擧,卽今右議政尹拯之祖與父,自儒相爲貳相時,照例推恩,在所不已,而曾未一出應命,故尙不擧行。尹煌,立朝直節,尊周大義,炳炳卓卓,昭在人耳目,其他立言行事,人孰有不知者?同時立節,如鄭蘊,其後如兪棨·趙錫胤諸名臣,皆以從二品,特施易名之典,且錄用其祀孫。矧今聖上,銳意尊周,大報設壇,凡諸節義,莫不崇奬,而獨於尹煌,因其子孫之謹守先戒,無意於此等事,應行例典,尙且不及,非但士林之缺望,實爲朝家之欠典。在今不必用推恩之例,依鄭蘊等諸臣例,特施贈職贈諡之典,仍令錄用其祀孫,則豈不有光於崇節之道乎?至於尹宣擧,年前忠州儒生等,以贈諡事,陳疏,啓下該曹,早晩當回啓請諡,而在昔先正臣徐敬德,始贈佐郞,而終加議政文貞公成守琛,始贈執義,而終加議政。今於尹宣擧,亦不必用推恩之例,且不必待該曹回啓,一依徐敬德·成守琛例,特命贈職贈諡,實合褒賢之道,故竝此仰達。上曰,儒臣所達,誠是。已下該曹者,斯速覆啓,上款事,亦令該曹從速稟處,可也。以上禮曹謄錄
吏批,以趙泰東爲咸鏡監司,李志逵爲禮山縣監,兼漢學敎授單李世最,以金興慶爲執義,李宜顯爲伊川府使,右承旨金致龍,左副承旨李世維,右副承旨洪重夏。
上在昌德宮。停常參,只晝講。
申時,日暈
禮曹參判李健命,佐郞申壽華,宣陵丁字閣有頉處奉審事,出去。
掌令李熊徵,副校理林象德三度呈辭。入啓。遞差。
應敎崔昌大初度呈辭。入啓。給由。
伴送使書目,勅行,今月二十四日黃州止宿事。
傳曰,明日晝講爲之。
戶曹啓曰,領議政崔錫鼎,六月朔祿俸,依傳敎令倉官輸送,則近日情勢之臲卼,比前益甚,雖有輸送之命,不敢冒昧承受,不勝惶恐云,辭而不受。何以爲之?敢稟。傳曰,更爲輸送。
晝講。入侍,知事趙泰采,特進官李基夏,承旨洪重夏,玉堂李世瑾·丁思愼,假注書申兼濟,兼春秋崔宗周,史官洪啓迪,武臣閔遠重。
謝恩,右副承旨洪重夏。
京畿監司書目,都事尹會臺啓雖已停止,廉隅所在,不可强令察任,不得已罷黜事。
吏曹啓曰,臺諫有闕,政事,取稟。傳曰,明日爲之。
禮曹參判李健命,佐郞申壽華,宣陵丁字閣奉審後,入來。
大司諫林濩上疏。大槪,臣衰朽旣極,疾病亦深,萬無自力供仕之望,乞賜恩遞,俾得歸死丘壑,兼陳區區所懷,冀蒙裁察事。入啓。答曰,省疏具悉。憂時進言,予甚嘉尙,第召諸臣開諭之說,終歸虛文,未知其爲保合之良方也。諸處折受,纔已裁處,而他餘可以採施事,令廟堂稟處,爾其勿辭,從速察職。
修撰李澤上疏。大槪,臣方治上辭疏之際,因本館草記,召牌忽降。嚴畏分義,來伏闕外,而念臣病勢,終難陳力就列,敢此投疏退歸。伏乞亟許鐫遞,以安微分,仍附區區所懷,以備財察事。入啓。
副應敎趙道彬牌不進,罷職傳旨。傳曰,只推勿罷。
黃海監司書目,臣在途病甚,不能隨勅,未免替代落後,猥陳危懇,惶恐無地。伏乞鐫罷臣職,勘臣正罪,以爲人臣失職者之戒事,上疏上送事。啓。答曰,省疏具悉。卿其勿辭,調理察職。
晝講時,特進官李基夏所啓,軍布未收守令載寧郡守李世晟,松禾縣監崔祥,新溪前縣令趙鳴鳳,抱川縣監鄭維升,開城經歷權始経,罷職事,承傳。
知事趙泰采所啓,此非臣職責,而第於海南縣監林世弼分揀放送之事,不能無惑,敢此仰達。當初臺啓,以水使閔任重及林世弼,竝請拿問矣。世弼之招云,軍官之杖下吏,出於水使分付,而初不知其如此,果有檢尸之事云。世弼於其時,雖不在官次,以營下守令,必無不知之理,況推捉軍牢之時,水使,以體例間事,決棍之意,有所往復,則世弼,怒其下吏之受罪,必欲檢屍,殊涉乖戾。雖以監營之推治本縣監色,見之,世弼之失體,可知矣。任重,旣以此見罷,則世弼之獨爲分揀,實未妥當。如此之人,若不警責,則臣恐外方上下官體統,由此益壞,事體所關,終不可置之矣。上曰,初因世弼元情,而有所分揀矣,卿之所達,意在於存體統慮後弊,林世弼,罷職可也。以上朝報
禁衛營啓曰,十番右部右司屬全羅道五哨軍兵六百三十五名,十二番海西別驍衛五十六名,步軍標下一名,已爲點閱整齊,來六月初一日,與內外各處入直馬步軍兵等,依例替代後,舊軍放送之意,敢啓。傳曰,知道。以上禁衛營謄錄
晝講入侍時,特進官李基夏所啓,軍兵衣資,專靠於砲保價布,而連因凶歉,非但每每災減,前後未收,其數甚多,以致物力之凋殘,軍兵衣資,過時不給,輦下親兵撫養之道,顧安在哉?甲申丁亥兩年條災減代價布,令戶。兵曹分半輸送事,曾已陳達,而戶曹則木布參半,卽爲輸送,兵曹則甲申條四十同零及丁亥條七十五同零,尙不輸送,事體之未安,莫此若也。卽今夏節過半,軍兵衣資,無路拮据,誠甚悶慮矣。戊子條災減木,亦至二百五十四同四十三疋之多,而衣資應給之數,當爲三百餘同。以兵戶曹所儲,似不無推移之道,而兵曹則每稱遺在不敷,戶曹則才經勅行,雖不得一時請得,備局所管關西木,今年條若爲收捧,則其數想必有裕。兵曹之未移送甲申丁亥條災減代木一百十五同零今不可準數責出,而戊子條災減代價布二百五十四同零,若爲取來,則可以分給衣資。以戶。兵曹,依此數爲先分半取用後,其代,以關西木收捧,卽時充給,則該曹,少無所損,軍兵衣資,庶可以趁時分給,以此分付戶兵曹,使之從速移送,何如?上曰,輦下軍兵衣資,不可不趁給,令廟堂卽速稟處,可也。以上備局謄錄
上在昌德宮。停常參,只晝講。
應敎崔昌大再度呈辭。入啓。加給由。
傳曰,明日晝講爲之。
答修撰李澤疏曰,省疏具悉。禮書事,予意已悉,迄可止矣,而張皇投疏,意在角勝,可謂太無忌憚矣。兩臣筵奏,本無他意,屢召應命,亦非放倒,而掇拾搆捏之論,必欲擊去而後已,尤可駭惋也。
政院啓曰,吏曹郞廳來言,今日爲政事命下,而判書趙相愚,參判李墪,參議權尙游,俱以病不來,不得開政云。判書·參判·參議,竝卽牌招開政,何如?傳曰,允。
戶曹啓曰,領議政崔錫鼎六月朔祿俸,依傳敎令倉官更爲輸送,則以爲緣臣累月引入,每煩廩祿輸送之命,旣深惶悶,至於近日,則情地之危蹙,有倍於前,再蒙輸送之命,而決難晏然承受,不勝惶恐云,又辭不受。何以爲之?敢稟。傳曰,更爲輸送。
晝講。入侍,知事趙泰采,特進官金宇杭,承旨洪重夏,玉堂李世瑾·丁思愼,假注書申兼濟,兼春秋崔宗周,史官洪啓迪,武臣李壽民。
京畿監司書目,廣州兼任龍仁呈,以待敎申靖夏辭職上疏上送事。啓。答曰,省疏具悉。爾其勿辭,從速上來察職。
伴送使書目,勅行,今月二十五日中和止宿事。
禁府,崔尙㠎,羅州智島絶島定配,啓。
右承旨金致龍,同副承旨趙泰億上疏。大槪,臣等於儒臣疏斥,有不敢晏然者。亟遞臣等之職,以謝人言,以安微分事,及左副承旨李世維上疏。大槪,臣於儒臣之疏,有不敢晏然者,退伏私次,露章自列,乞蒙恩遞,以安微分事。入啓。
都承旨姜銑上疏。大槪,臣於儒臣侵斥喉臣之語,亦有所不敢晏然者。亟遞臣職,以安微分事。入啓。答曰,省疏具悉。意外詆斥,不必爲嫌,卿其勿辭,從速察職。
答右承旨金致龍,同副承旨趙泰億,左副承旨李世維等疏曰,省疏具悉。意外詆斥,不必爲嫌,爾等勿辭,從速察職。
有政。兵批,以李熊懲付副護軍,林象德付副司直。以上朝報
政院啓曰,卽者兵曹判書李寅燁,使其軍官,來納命召,而今已出往城外云。身帶將任,雖有難安情勢,徑出城外,事甚未安。命召,旣已到院,何以爲之?敢稟。傳曰,還送。以上禁衛營謄錄
有政。吏批,以沈宅賢爲京畿都事,盧世夏爲掌令,李肇爲校理,沈壽賢爲修撰,洪重禹爲開城經歷,兪命弘爲永川郡守,李挺周爲咸鏡都事,徐宗震爲載寧郡守,吳命增爲抱川縣監,李栻爲松禾縣監。吏批政事
上在昌德宮。停常參,只晝講。
自午時至未時,日暈。
應敎崔昌大三度呈辭。入啓。遞差。
伴送使書目,勅行,今月二十六日平壤止宿事。
傳曰,明日晝講爲之。
謝恩,校理李肇。
副應敎趙道彬,修撰李澤牌不進,依承傳罷職。
京畿監司書目,廣州兼任龍仁呈,以司諫李頤晩辭職上疏上送事。啓。答曰,省疏具悉。允文疏語,極其無嚴,誠可駭然,何足爲嫌?爾其勿辭,從速上來察職。又書目,廣州兼任龍仁呈,以左尹閔鎭遠辭職上疏上送事。啓。答曰,省疏具悉。卿其勿辭,宜速上來察職。
晝講。入侍,知事趙泰采,特進官金重器,承旨趙泰億,玉堂李世瑾·丁思愼,假注書申兼濟,兼春秋崔宗周,史官洪啓迪,武臣□廷舟。
政院啓曰,因侍講院草記,王世子會講時,宮官不可不備員,而弼善韓配周,兼說書宋成明在外,兼文學□正明,以親病受由在外,兼弼善說書未差,合有變通之道,令政院稟旨變通事,允下矣。政官,待明朝牌招開政,以爲差出闕員之地。在前如此之時,在外宮官,亦有變通之時,何以爲之?敢稟。傳曰,依啓。弼善韓配周,兼說書宋成明,竝改差。
大司諫林濩上疏。大槪,臣於修撰李澤之疏,有不可晏然者,請遞事。入啓。答曰,省疏具悉。諫臣所論,殊極不韙,措辭請遞,旋又停啓,誠得臺體矣。意外侵詆,在我何嫌?爾其勿辭,從速察職。
戶曹啓曰,領議政崔錫鼎,六月朔祿俸,依傳敎更爲輸送,則以爲向來諸疏之詆斥,情地危蹙,而近日則臺議旣發,事體比前有別,方在縮伏俟譴,決無冒受之理。當以文字控懇,而亦有所不敢者,又未克祗受,一倍惶悚云,又辭而不受,何以爲之?敢稟。傳曰,待下敎輸送。以上朝報
訓鍊都監啓曰,焰硝取吐木,以四山蟲損木斫□事,已爲啓達允下矣。明日爲始,每日軍兵一哨式,東南道爲先輪回定送,與該道監役官,眼同斫伐之意,敢啓。傳曰,知道。以上漢城府謄錄郞廳金弘澤書。郞廳洪啓沃校正。
上在昌德宮。停常參,只晝講。
正言安時相初度呈辭。入啓。給由。
吏曹判書趙相愚,參判李墪牌不進。
吏曹參議權尙游牌不進,依承傳罷職。
副修撰丁思愼上疏。大槪,臣卽聞老母宿病之中,添得喀血之症,症情危惡,心神慌亂,不能自抑。玆敢冒死陳章徑出。伏乞聖明,特賜矜憐,亟許鐫遞臣職,俾得專意救護事。入啓。答曰,省疏具悉。爾其勿辭,救護母病。
刑曹判書崔錫恒上疏。大槪,臣於前修撰李澤之疏,有不敢晏然在職,且於半年□劇之餘,重得暑感,症情危苦,□斷行公,乞遞臣本兼諸任,以謝人言,以延殘喘事。入啓。答曰,省疏具悉。儒臣疏語,殊甚乖當,□□□嫌,勿辭行公。
司直金錫衍辭職上疏。入啓。答曰,省疏具悉卿懇。日昨疏批,已諭予意矣。又何陳章,必欲解免耶?卿之謹愼,予所知之,今玆謙讓,無已太過?所辭,決難允副,須勿撕捱,安心行公。
工曹參判趙泰耉上疏。大槪,臣於儒臣之疏,有不可晏然者,本兼諸任,乞蒙竝許鐫遞,以靖私義事。入啓。答曰,省疏具悉。過當之言,不必深嫌,卿其勿辭察職。
全羅監司書目,高敝縣監尹泂,病勢深重,久廢公務,不得已罷黜事。
政院啓曰,吏曹判書趙相愚,參判李墪牌招不進,參議權尙游,旣已罷職。判書參判,更爲牌招開政,何如?傳曰,允。
吏曹判書趙相愚,再招不進。
執義金興慶上疏。大槪,柏府新命,遽及於被彈屛縮之中,臣誠驚惶感激,莫省攸處。其在分義,固當竭蹶趨謝,而顧臣所遭,終不可晏然冒進,敢暴危苦之懇,仰瀆宸嚴之聽,乞命削罷臣職,仍令勿復檢擧,以謝人言,以安賤分事。入啓。遞差。
晝講。入侍,知事趙泰采,特進官李健命,承旨金致龍,玉堂李肇·李世瑾,假注書申兼濟,兼春秋崔宗周,史官洪啓迪,武臣李台望。
今日晝講時,視事,縕繹間頉稟事,榻前定奪。
吏曹參判李墪上疏。大槪,臣近緣病劇,累違嚴召之餘,嚴畏分義,强疾趨詣闕外,而所被人言,有不可淟涊冒出者,陳情徑退,罪戾尤積。乞垂矜諒,亟遞臣本兼諸任,以謝人言,以安微分事。入啓。
政院啓曰,以宮官變通差出事,有開政之命矣,判書趙相愚,再招不進,參判李墪,陳疏退去。所當竝請牌招,而一日三牌,有傷事體,且明日會講,旣已頉稟,宮官差出,別無時急之事,今日,何以爲之?敢稟。傳曰,明日開政。
答吏曹參判李墪疏曰,省疏具悉。追提往事,殊涉已甚,筵中辨斥,元無所失,卿其勿辭察職。
吏曹判書趙相愚上疏。大槪,臣於儒臣之疏,有萬萬難冒之勢,玆於洊召之下,未克祗赴。伏乞聖明,亟削臣本兼諸任,仍治臣保位亂邦之罪,以謝人言,以警具僚事。入啓。答曰,省疏具悉卿懇。李澤之疏,不過掇拾洪禹瑞之餘論,擊去乃已之意,此等風習,誠極不美。前後之批,旣已開釋,予不必多誥,卿不宜深引。安心勿辭,速出行公。以上朝報
晝講入侍時,特進官李健命所啓,頃因大臣陳達,京山·松岳及海西·湖西·湖南諸道酺祭設行事,命下矣。諸道則詢問於道臣,而京山與松岳,以今月初十日設祭事,昨已啓下,而取考乙丑年謄錄,無明白可據之例。從前,畿內山川有祭,香祝及獻官,自京下送,而甲申年間,自本道設行事定式矣。今亦依此例香祝及獻官執事,自本道擧行,而此乃特設之祭,外方則道臣爲獻官,松岳則留守爲獻官,似爲得宜。至於木覓·白岳,則祈雨祭,初次三品官爲祭官,次次陞至重臣,而此祭非連次設行之事,以宰臣爲獻官,未知如何?上曰所達誠是。京山則獻官,以宰臣差遣,松都及諸道,留守及道臣,親自設行,犧牲香祝等物,亦令各其道擧行,可也。以上禮曹謄錄
禁衛營郞廳,以都提調意啓曰,隨毁隨築處,令該曹依舊例給價,自軍門董築事,命下矣。本營堂上將官一員,定都廳,將校數人,定牌將,本營所分受南北二處中北城,爲先始役,役畢後,當次第移築南城,而監董策應衙門各異,規制變革之始,諸司供給,必不及於營繕之舊進排諸物,如或不一,則功役淹滯,至爲可慮。築城時進排諸司稽緩官吏,自軍門直爲囚推事,捧承傳施行,城役所用木物鐵炭葛灰等物,亦當自該曹,隨所入進排,一如營繕時,而今番則此等物件,已自本營措置,可以取用,日後則當依舊例,自該曹進排,募軍則爲先以一百名,限一朔先築北城,如有未盡之役,亦當觀勢加數,而工匠役軍價布,旣自兵曹出給,則料米當自戶曹出給,役軍等炊飯木,無他出處,役所近處蟲損枯松,亦令漢城府,分付該道監役官,與本營將校,眼同斫伐,量入取用,似爲便當。竝以此分付各衙門施行,何如?傳曰,允。以上兵曹謄錄
上在昌德宮。停常參·經筵。
下直,忠淸都事愼惟益。
正言安時相再度呈辭。入啓。加給由。
伴送使書目,勅行,去月二十八日肅川止宿事。
政院啓曰,吏曹郞廳來言,今日爲政事命下,而判書趙相愚,參判李墪俱以病不來,參議未差,不得開政云。判書趙相愚,參判李墪,竝卽牌招開政,何如?傳曰,允。
吏曹判書趙相愚,參判李墪牌不進。
政院啓曰,吏曹判書趙相愚,參判李墪,牌不進推考傳旨,今方捧入,而開政命下之後,久不擧行,極爲未安。判書趙相愚,參判李墪,更爲牌招,何如?傳曰,允。
兵曹判書李寅燁上疏。大槪,罪名至重,萬戮猶輕,奔迸郊外,席藁俟譴,亟命削臣職秩,勘臣罪律,仍令收還兵密兩符,以重君國之體,俾臣歸伏田里,得以循分省愆,不勝萬幸事。入啓。
吏曹判書趙相愚,參判李墪再牌不進。
記事官李萬根書啓,臣承命馳往于忠淸道尼山酉峯村右議政尹拯所住處,傳宣聖批則以爲,臣恩不敢當,罪不可逭,冒死瀆籲,鈇銊是甘,史官又臨,聖批愈溫,臣又不勝惶恐隕越之至。臣之坐違威命,已將半歲矣,前後哀鳴,今且十五矣,區區情勢,不計僭妄,□猥褻畢暴無遺矣。聖眷罔極,天日下燭,而螻蟻微衷,上格末由,每讀恩諭,只增感泣,臣不敢更以一般猥陋辭說,仰浼天聽之意,昨已達於疏末矣。唯當銜恩負罪,席藁私次,以待罪殛而已。狗馬賤疾,遇暑加苦,淹沈度日,氣息漸微,誠恐因仍之間,朝暮溘然,終死於僭竊之中,以爲朝廷之羞辱也。呻吟頓伏,僅得强起迎批,心神迷失,若卽殞滅,戰慄昏絶,罔知所諭云矣,敢啓。傳曰,知道。
政院啓曰,吏曹判書趙相愚,參判李墪再牌不進推考傳旨,今方捧入矣。所當更請牌招,而一日三牌,有傷事體。開政命下之後,如是遷就,事甚未安,何以爲之?敢稟。傳曰,明日開政。
平壤問安使金一夔,入來。
大司諫林濩上疏。大槪,臣於前執義金興慶之疏,有不可晏然者,乞遞臣職名,以謝人言事。入啓。答曰,省疏具悉。日昨爾疏,所論旣正,張皇侵斥,在我何嫌?勿辭察職。
答兵曹判書李寅燁疏曰,省疏具悉卿懇。昨聞卿之迸出城外,心其缺然也。卿之心事,予已洞燭,批旨開釋,非止一再矣。今者李澤之疏,非兩樣事,不過扶植伐異之論,欲售擠陷之計,而卿今遽出城外,陳章待罪,不但有傷於事體,適足以中其願矣,予以爲過也。還授密符,意非偶然,緊重諸務,不宜久曠,安心勿辭,須速入來行公。以上朝報
兵曹啓曰,德積·大阜新設之後,自備局,屬之於永宗防營,而兵符則水營受來云,故移上監營之意,分付矣,卽接京畿監司狀啓,則還爲移上于永宗防營事,令該曹稟處矣。水營所上兵符左二隻,依狀啓還送防營之意,分付,何如?答曰,允。
備邊司啓曰,特進官李基夏所啓,都監保布,連因災減,物力凋殘,軍兵衣資,過時不給,而無路拮据,戊子條災減代二百五十四同,以戶·兵木分半取用後,以備局句管關西木,依此數移送爲請,令廟堂稟處事,命下矣。本司所管關西木,本爲不時軍需,而近因取用多端,且因頻年災減,留儲無多,事甚可慮,又此資給軍門,事無前例,而都監卽今形勢,實無容措之路。親兵衣資,事係緊重,遠處搬運,難以及期,二百同,先令兵·戶曹,分半移送都監後,西關木趁時輸送之意,分付,何如?答曰,允。以上備局謄錄
禮曹啓曰,江原道六月令薦新生銀口魚,臣健命,進詣奉常寺,與本寺官員,眼同看品,則體小軟弱,果如道臣狀啓辭緣,而其中亦不無大小之別。尤甚體小者,則一一揀去,取其稍大者,僅充元數,各殿薦進之意,敢啓。傳曰,知道。以上禮曹謄錄
上在昌德宮。停常參·經筵。
兵曹判書李寅燁,判敦寧閔鎭厚初度呈辭。入啓。給由。
正言安時相三度呈辭。入啓。遞差。
政院放曰,吏曹郞廳來言,今日爲政事命下,而判書趙相愚,參判李墪,俱以病不來,參議未差,不得開政云。判書·參判,竝卽牌招開政,何如?傳曰,允。
伴送使書目,勅使,本月二十九日,安州止宿事。
吏曹判書趙相愚,參判李墪牌不進。
政院啓曰,吏曹判書趙相愚,參判李墪,竝牌不進矣。開政命下,已過累日,事體至爲未安,而判書則稱以情勢難安,無意行公,參判則有實病,亦難起動云。政事何以爲之乎?敢稟。傳曰,參議未差之代,問于大臣差出。
備邊司,以趙泰老爲吏曹參議。
全羅監司書目,道內去月十二日·十三日·十九日·二十一日,雖得雨澤,未得均霑,亦不周洽。數日內若不得雨,則民事可慮事。
政院啓曰,新除授吏曹參議趙泰老,卽爲牌招開政,而日勢已暮,待明朝牌招,何如?傳曰,允。
領議政崔錫鼎上疏。大槪,臣之情地,轉益危蹙,敢申瀝血之懇,乞蒙早賜處分,鐫革職名,仍加譴斥,以正僭妄之罪,小謝衆議,自靖愚分,兼將前後儒疏可辨者,另具冊子,以備睿覽事。入啓。答曰,省疏具悉卿懇。一自李觀命投疏起鬧之後,風波不息,鎭定無期,奚但卿之不幸而已?實國家之不幸也。至於金興慶之五啓,殊涉謬戾,李晩堅·李澤之參考一款,不欲行公於館職,尤極縱恣。若有一毫嚴畏之心,安敢乃爾?良可駭惋也。所進冊子,悉陳編述之本旨,而其所辨論,極其明暢,仍下政院,使假托敲撼之輩,昭然知之。卿其須體予前後勤懇之旨,亟斷巽牘,出而論政,用副虛佇之誠。仍傳曰,此批答,使偕來史官傳諭。
京畿監司書目,楊州呈,以咸鏡監司趙泰東辭職上疏上送事。啓。答曰,省疏具悉。今玆新命,實循公議,卿其勿辭,往哉惟休。
假注書申兼濟病,代洪尙寅受點。以上朝報
政院啓曰,凡外方狀啓封進之際,慮有霑汚之弊,裹以油紙,封以挾板,例也。卽者北兵使鄭履相狀啓到院,而旣無油紙,只有挾板,其所封裹,亦涉虛疏,及至開見狀啓,則紙尾粘付着名處,無端刀割矣。莫重狀啓,當初着名之時,必無如此之理,此必中間撥軍輩,私自開拆,截去餘紙,竝其油紙偸取之致也。事極駭然,且關後弊。令備邊司,査問一路,別爲覈出,從重科罪,何如?答曰,允。以上備局謄錄
上在昌德宮。停常參·經筵。
卯時·辰時,日暈。
吏曹判書趙相愚,大司憲林濩,右承旨金致龍初度呈辭。入啓。給由。
謝恩,吏曹參議趙泰老。
謝恩,應敎李肇。
京畿監司書目,道內各邑,自去月二十二日至二十七日,雨澤或得一犂,或爲周洽,而其中抱川等八邑,雨水過濫,水邊田畓,擧皆浦落,牟麥之未及收穫者,亦皆沈水顚仆,反爲災害緣由事,
謝恩,修撰吳命恒。
兵批,以崔昌大·韓配周·金興慶付副護軍,安時相付副司果。以上朝報
吏批,以鄭楷單付兼春秋,李肇爲副應敎,韓配周爲持平,吳命恒爲修撰,林象德爲副修撰,李翊漢爲弼善,嚴漢重爲高敞縣監,閔思淵爲海南縣監,李濟爲禮曹參議,宋宅相爲正言,權詹爲執義,李爲黃州牧使,宋成明爲說書,崔昌大爲兼弼善,李師尙爲兵曹參知。
上在昌德宮。停常參·經筵。
兵曹判書李寅燁,判敦寧閔鎭厚,右承旨金致龍,大司諫林濩再度呈辭。入啓。加給由。
大司成尹星駿初度呈辭。入啓。給由。
伴送使書目,勅行,今月初一日嘉山止宿事。
政院啓曰,大司憲權尙夏,持平韓配周·金始煥,俱在外,執義權詹,掌令盧世夏,未肅拜,掌令梁聖揆呈辭,憲府時無行公之員。連日監察茶時,事甚未安,除在外外呈告未肅拜人員,竝卽牌招察任,何如?傳曰,允。
謝恩,掌令盧世夏。
傳曰,以戶曹草記,領議政祿俸,有姑待下敎輸送之命矣,今則疏批已下,祿俸輸送事,分付。
江原監司書目,道內各邑農事形止及雨澤事。
開城留守書目,農事形止及雨澤事。
忠淸監司書目,公州等九邑,去月二十七日始雨,二十九日開霽,高燥地則雖未普洽,有水根處,則擧皆周足。久旱之餘,得此甘雨,誠爲多幸事。
執義權詹上疏。大槪,嚴召之下,不敢坐違,黽勉力疾,趨詣闕外,而風憲亞席,非所叨冒,被人疏詆,尤難晏然。不得不陳章徑退,伏乞亟賜鐫免,仍治違命之罪,以嚴朝綱,以安私分事。入啓。答曰,省疏具悉。意外侵斥,不必爲嫌,爾其勿辭,從速察職。
府啓,日昨筵中,有刑曹罪人李英建減死定配之命,實出於聖上好生之德,而第英建罪狀,初出於其父之呈訢,至有毆打之語,自省鞫啓稟,移送刑曹,其罪名之深重,獄體之不輕,有如此者。不可以其父追後伸辨之故,有所容貸也決矣。請還收罪人李英建減死定配之命。新除授持平韓配周,時在忠淸道公州地,請斯速乘馹上來事,下諭。答曰,不允。下諭事,依啓。
參知李師尙上疏。大槪,臣之向日所遭,實非尋常,至於聲罪發通,爲世僇人。恩除之下,勢難冒進,暍病且重,無望供職,乞賜鐫遞,以快人心,以安私分事。入啓。
吏曹啓曰,大司諫林濩,當日身死。啓別致賻。
吏曹啓曰,臺諫有闕,政事,取稟。傳曰,明日爲之。
正言宋宅相上疏。大槪,諫省新命,遽下於已試蔑效之身,兢惶感激,不知攸處。固當銜恩畏義,竭蹶趨承,而顧臣蹤地,旣甚揑扤,實無冒昧行公之勢。乞賜鐫遞,以靖賤分事。入啓。答曰,省疏具悉。爾其勿辭,從速察職。
答參知李師尙疏曰,省疏具悉。訐告二字,誠極無謂,何足爲嫌?勿辭察職。以上朝報
上在昌德宮。停常參·經筵。
右承旨金致龍三度呈辭。入啓。遞差。
吏曹判書趙相愚再度呈辭。入啓。加給由。
傳曰,召對爲之。入侍,承旨兪命雄,玉堂宋正明·吳命恒,假注書洪尙寅,兼春秋趙之重,史官洪啓迪。
謝恩,右承旨李世維,左副承旨洪重夏,右副承旨趙泰億,同副承旨梁重厦。
今日召對時,校理鄭纘先,副校理丁思愼,牌招察任事,榻前下敎。
伴送使書目,勅行,今月初二日定州止宿事。
府啓,請還收罪人李英建減死定配之命。措辭見上答曰,勿煩。
謝恩,副校理丁思愼。
校理鄭纘先牌不進,罷職傳旨。傳曰,今玆新錄,實循公議,被選諸人,少無不叶,而李觀命疏中指斥,專出吹覓,其非出於公心,不惟予所洞知,公議莫不爲非,而鄭纘先等三臣,一向撕捱,無意行公,分義所在,不宜若是。鄭纘先,只推勿罷,李廷濟,曾已違牌坐罷,特爲敍用,今後無敢復言情勢,俾卽察任。
假注書兪命咸病,代李萬維受點。
召對時,侍讀官宋正明所啓,大司諫林濩,承召上來,供職未久,猝得重病,再呈辭單,未及遞職,而身沒旅邸,誠爲驚慘。上曰,林濩家在羅州耶?正明曰,似在昌平矣。死於客托,無以斂屍,千里返櫬,亦無運柩之路。在前雖是微官,在官身死,則自備局,有題給擔軍之規。此則自朝家,宜有別樣矜恤之道,分付諸道,擔軍題給,葬時,令本道,拔例顧見事,分付,何如?上曰,林濩,朝才給由,夕聞身死,予甚驚慘。今日筵中,欲爲下敎矣,儒臣所達,正合予意,依此分付,可也。檢討官吳命恒所啓,國家之設置郵傳,所以站站遞騎,俾無使命稽遞之弊,而大明律,驛馬仍把,亦以犯科論矣。臣以問禮官入去時,關西驛馬,大同察訪,幾盡領往于義州,故絶站處甚多,自中和,只以二匹,累站越把,有若行旅之秣馬,以致處處遲滯,置郵傳命之意,果安在哉?此是郵官不謹之致。大同察訪,似當科罪,以懲日後,而此後則遠接使·問禮官·義州迎慰使下去時,各站立馬,次次遞把後,仍卽隨去,亦可及用於勅使。以此意,各別申飭於諸道,何如?上曰,所達然矣。察訪罷職,申飭馬政,俾無後弊,可也。
又所啓,今番勅行時,臣以問禮官西下矣。自前遠接使及問禮官入去時,譯官先爲疾驅,往候於金石山,例也,而今番,則自京中離發時,譯官輩已多落後,臣等先爲入去義州,則勅行已到金石山,累度催送譯官之後,落後者三四人,緩緩追到,首譯則臣迎勅回還之路,始爲逢着。今日國綱,雖曰解弛,譯舌輩安敢乃爾?渠等雖以驛馬疲殘爲言,而落後未及之罪,不可不嚴加懲治,以戒日後。今則勅行,似已渡江,首譯以下,摘發分輕重科罪,何如?上曰,儒臣所達爲是。首譯以下,令攸司,分輕重科罪,可也。
有政。兵批,以金致龍付副司直,金兌耆付副司勇。以上朝報
吏批,以河德裕爲監察,丁思愼爲副校理,鄭纘先爲校理,孟萬澤爲大司諫,梁重厦爲承旨,右承旨李世維,左副承旨洪重夏,右副承旨趙泰億,同副承旨梁重厦。吏批政事
上在昌德宮。停常參·經筵。
兵曹判書李寅燁,判敦寧閔鎭厚三度呈辭。入啓。只遞本職。
大司成尹星駿再度呈辭。入啓。加給由。
吏曹啓曰,兵曹判書有闕,政事,取稟。傳曰,明日爲之。
謝恩,參知李師尙。
傳曰,召對爲之。入侍,承旨梁重厦,玉堂丁思愼·吳命恒,假注書洪尙寅,兼春秋吳命禧,史官洪啓迪。
領議政崔錫鼎上疏。大槪,日昨,伏承批旨,開釋慰諭,益加勤摯,惶感罔措。顧此情迹,終不敢冒昧承命,更申血懇,冀蒙矜許事。入啓。
禮曹參議李濟上疏。大槪,叨冒之極,汚衊無餘,屛伏自靖之中,遽蒙收錄,感激恩私,靡所容措,而顧念滓穢之蹤,決難更玷於周行,冒死陳籲,乞賜鐫斥,仍命刊名於朝籍,勿復檢擧,以安私分,以申公議事。入啓。
校理鄭纘先上疏。大槪,臣頃忝憲職,重被僚斥,情勢固已難安,又於昨日,忽叨館職新除,嚴召遄降,而以臣踪地,望斷趨承,自速違慢,誅罰是俟。不惟不許例罷,開釋敦勉,逈出常倫,臣誠惶隕感激,罔知所措也。臣之情實,終有不敢冒進者,玆敢仰籲於仁覆之下,乞蒙鐫遞,仍治臣罪,以安賤分,以警具僚事。入啓。傳曰,還出給。
領議政崔錫鼎上疏。傳曰,遣承旨敦諭。
答禮曹參議李濟疏曰,省疏具悉。臺言不公,何必深嫌?爾其勿辭,從速察職。
開城留守書目,臣情病萬分難强,辭職上疏上送事。啓。傳曰,還出給。
開城留守狀啓,傳曰,今觀開城留守申銋狀啓,今番勅行所用之數,一竝左錄。此實前所未有之事,固已猥雜,而其意專在於侵斥廟堂,辭氣大欠和平。揆以事體,豈容若是?殊極駭然。留守申銋罷職,此狀啓,還出給。
召對時,刑房承旨進去典獄,摘奸輕囚放釋事,榻前下敎。
假注書李萬維病,代朴致遠受點。
罷職現告,大同察訪鄭以規。以上朝報
上在昌德宮。停常參·經筵。
吏曹判書趙相愚三度呈辭。入啓。只遞本職。
都承旨姜銑上疏。大槪,閱月供劇之餘,患暍甚重,委頓床席,人鬼未分。出納重地,不容暫曠,冒死呼籲,冀蒙恩遞事。入啓。答曰,省疏具悉。卿其勿辭,調理察職。
同副承旨梁重厦書啓,臣敬奉聖旨,敦諭于領議政崔錫鼎處則以爲,臣昨又冒上辭本,備陳必遞之義,準許之音,喁祝拱俟,不意承宣敦諭之命,復下於斯際,十行恩綸,辭旨諄復,敎之曰,中外疏章之批,不見其指意,勿復以情勢爲言。臣奉讀以還,汗淚交如,感隕之餘,悶蹙一倍。噫,臣之情志,其不可冒沒就列,非惟私心之已定,抑亦擧朝之所悉,天日之明,豈有所未燭,而只緣臣誠意淺薄,無以上格天心,惟有撫躬悲悼而已。雖蒙恩諭之荐降,末由奉命而趨承,臣罪萬死。病頓之中,添得暑症,神志昏瞀,不能悉陳所蘊,俟得少間,當以文字,悉暴區區衷款云矣,敢啓。傳曰,知道。
伴送使書目,勅行,今月初四日林畔止宿事。
禮曹,知敦寧宋奎濂,今月初五日卒逝云。自今月初九日,至停朝市,弔祭致賻,依法例擧行,何如?啓。依所啓施行。舊臣凋零,曷勝悼惜?令該曹,葬需別爲題給,以表予意。
有政。兵批,以金興慶付副司果,李寅燁·閔鎭厚·趙相愚,付副護軍。以上朝報
禁衛營郞廳,以都提調意啓曰,北城改修處,本營千摠李壽民,定都廳,今月初十日擇日,始役之意,敢啓。傳曰,知道。以上禁衛營謄錄
右副承旨趙泰億,因傳敎,典獄罪囚點閱後,書啓內末端,有各衙門拘留人,其數亦多云,依例一體放送之意,分付,何如?上曰,依啓。以上司僕寺謄錄
吏批,以金潤海爲大同察訪,李廷濟爲副校理。
上在昌德宮。停常參·經筵。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,蒸熱甚苦,伏未審此時,聖體,若何?伏聞醫女所傳之言,中宮殿左邊膝部,有浮氣,屈伸之際,亦有牽引之候云,臣等不勝驚慮之至。卽令醫女入診,詳察症候後,議定鍼藥,宜當。敢來問安,竝此仰稟。答曰,知道。無事矣。
再啓曰,卽伏聞入診醫女來傳之言,中宮殿左邊膝部內外,俱有浮高之氣,下至足部,又有牽疼之候云。臣等,與金有鉉等諸御醫詳議,則皆以爲此由於脾胃濕熱,當暑流注之致,加味敗毒散,加黃柏鹽酒炒一錢,連進三貼,以爲趁卽疏散之地,宜當云。此藥三貼,卽爲劑入之意,敢啓。傳曰,知道。
黃海監司書目,去月二十一日二日,連次始雨,仍成霖雨。久旱之餘,得此甘霈,向枯各穀,庶有回蘇之望,誠爲多幸,而今番雨水太過,川邊田畓,埋沙沈水處居多,其中信川段,醎水漲溢,禾穀腐爛,春牟段,凄風暴雨所傷,仆地生芽,終歸全失,根耕豆太,土地泥濘,亦不得以時落種,民事可慮事。
伴送使書目,勅行,今月初五日良策止宿事。以上朝報
上在昌德宮。停常參·經筵。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體,若何?中宮殿症候,昨進湯劑,其有疎散之效乎?今日亦令醫女,趁早入診,更爲詳審症候加減,宜當。臣等終宵憂慮,敢來問安,竝此仰稟。答曰。知道,無事。內殿症候,已言于醫女矣。
再啓曰,卽伏聞入診醫女來傳之言,中宮殿膝部浮高之氣,比昨有加,顯有痰水凝聚之形。卽與諸御醫等商議,則皆以爲浮氣旣無消減之效,痰水顯有凝聚之形,則雖當暑炎,阿是穴不可不急施艾灸云。趁午熱未盛之前,卽爲受灸宜當之意,敢啓。答曰,知道。
大司成尹星駿三度呈辭。入啓。遞差。
政院啓曰,獻納李縡,正言徐命遇,除拜已久,尙未署經,事體殊甚未安,守令亦多有未署經者。兩司在外人員外,執義權詹,正言宋宅相未肅拜,司諫李頤晩呈告,竝卽牌招,使之署經,何如?傳曰,允。
司書李端章上疏。大槪,臣之老母,素多疾患,居常懍懍,有朝夕難保之憂,卽今觸暑重感,宿患添劇,家人委報,催臣下來。臣聞來,方寸迷亂,精爽飛越,不能自定,及時往省,有不容少緩者。伏乞聖慈,俯垂矜憐,特許鐫遞臣職名,俾得歸護,以伸至情事。入啓。答曰省疏具悉。爾其勿辭,往省焉。
忠淸監司韓配夏上疏。大槪,請於歷路,省掃父母丘墳,以伸至情事。入啓。答曰,省疏具悉。卿其依疏辭,歷省焉。
中殿受灸後,大殿·中殿·世子宮,藥房·政院·玉堂·二品以上·六曹問安。答曰,知道。
謝恩,執義權詹,正言宋宅相,
司諫院啓曰,獻納李縡,正言徐命遇,除拜已久,尙未署經。臺諫署經,備三員爲之者,自是古例,而大司諫孟萬澤在外,只有司諫臣李頤晩,正言臣宋宅相。在前如此之時,亦有二員開坐署經之規。今亦依此例開坐署經之意,敢啓。傳曰,知道。
校理鄭纘先,副修撰李廷濟牌不進,罷職傳旨。傳曰,只推勿罷。
院啓,國綱解弛,人懷圖便,邊上州府,如非文官陞資差遣,則必以老朽疲劣之武弁,苟充以送,稍有形勢,則輒皆圖免。邊圉之疎虞,遞易之頻數,職此之由,識者之寒心,固已久矣。乃者慶源一窠,有除輒遞,數月之內,四五易倅。如使今日朝廷,少有法紀,安敢如是?此路一開,後弊難防,請慶源前後新除府使之以病不赴者李衡祥·李順坤等,竝依律充軍。近年以來,連値凶歉,經費匱竭,國儲哀痛,識者之憂歎,固已久矣。況今法綱漸弛,人心益壞,牟利之大賈,赴燕之象胥,或稱轉販,或諉路資,戶·兵曹·司僕寺及各軍門銀貨,多數貸去,及其還來之後,遷延時月,不卽備償,苟或督徵,則百般圖囑,或以物貨願納,至以田土家舍,折價請償,而一有拘於顔情,曲循其願,則所謂物貨,未免太半失本,若其田土家舍,盡歸無用,終至於許多公貨,白地耗縮,事之寒心,莫此爲甚。若不嚴立科條,各別嚴防,則其流之弊,有不可勝言。請自今以後,凡商譯中貸用者,一切嚴斷,雖或不得已許貸,切勿以物貨及田土家舍,折價代納事,令戶·兵曹·司僕寺及各軍門,定式施行。衿川縣獄,有御寶僞造罪人李天佑爲名者,曾於丙子年,現捉囚治,其後越獄逃躱,而又戊子春重被捕逮,今至十餘次刑訊,迄未就服。其窮凶情節,極可駭然,而時任縣監洪錫九,知天佑之有手工,解其枷械,間遺糧饌,至如轎屛硯匣等物,使之造成於獄中。身爲按治之官,作此鄙鎖之擧,莫重罪囚,安有輸情之理乎?聽聞所及,莫不爲駭。其他政令之乖舛,推此可知。如此卑汚無識之人,決不可仍置守宰之任,以長其奸細之習,請衿川縣監洪錫九罷職不敍。新除授大司諫孟萬澤,時在忠淸監營任所。請斯速乘馹上來事,下諭。答曰,不允。第二件事,依啓。下諭事,交龜後自當上來,勿爲下諭。前啓,副摠管全百祿改正事,停啓。
忠淸監司書目,尼山呈,以右議政尹拯上疏上送事。啓。傳曰,遣承旨敦諭。以上朝報
上在昌德宮。停常參·經筵。
下直,抱川縣監吳命增。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體,若何?中宮殿昨日受灸後,症候加減,何如?今日亦趁早受灸,宜當。臣等不任區區憂慮,敢來問安。答曰,知道。無事。內殿症候,已言于醫女矣。
中殿受灸後,大殿·中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
校理鄭纘先,副修撰李廷濟牌不進,罷職傳旨。傳曰,禁推。
院啓,衿川縣獄,有御寶僞造罪人李天佑爲名者,曾於丙子年,現捉囚治,其後越獄逃躱,而又於戊子春,重被捕逮,今至十餘次刑訊,迄未就服。其窮凶情節,極可痛駭,而時任縣監洪錫九,知天佑之有手工,解其枷械,間遺糧饌,至如轎屛硯匣等物,使之造成於獄中。身爲按治之官,作此鄙鎖之擧,則莫重罪囚,安有輸情之理乎?聽聞所及,莫不爲駭。其他政令之乖舛,推此可知。如此卑汚無識之人,決不可仍置守宰之任,以長其奸細之習,請衿川縣監洪錫九罷職不敍。答曰,依啓。前啓慶源前後府使李衡祥·李順坤,依律充軍事,停啓。
戶曹判書兪得一上疏。大槪,臣於病伏控告之中,舊銜未遞,新命遽降。職責之重,有加於前,決非衰闒如臣所可叨冒。敢暴眞切之懇,冀蒙速賜鐫改事。入啓。答曰,省疏具悉。民部劇地,不容暫曠,安心勿辭,速出行公。
吏曹判書崔錫恒上疏。大槪,天官長席之命,遽及於萬萬無似之身,聞命驚惶,縮伏累日,恭俟物議,而糾正之擧,迄未有聞,不得不冒死自陳。且伏聞內殿,自昨有受灸之事,而亦不得進參於起居之班,分義虧缺,合被重誅。伏乞將臣新授職名,亟賜改正,仍治臣罪,以重名器,以安微分事。入啓。答曰,省疏具悉。天官長席,不宜久曠,安心勿辭,速出行公。
兵曹判書金宇杭上疏。大槪,臣於千萬夢想之外,忽有千萬不敢當之命,惝怳驚惕,不知攸措。司馬重任,決非如臣衰朽無能者所可叨冒,乞賜俯察,亟許遞改,以幸國事,以安愚分事。入啓。答曰,省疏具悉。司馬重任,不宜久曠,安心勿辭,速出行公。
領議政崔錫鼎上疏。大槪,臣情志旣無冒進之勢,不得不更此申籲,仰冀矜許事。入啓。答曰,省疏具悉卿懇。前後疏批,敦勉備悉,辭竭意窮,復何多誥?禮書事,專出於敲撼,而謂難强迫,允許所辭,則正中其計矣。揆以國體,寧有是哉?卿其念君臣之大義,勿復以情勢控免,速出視事,用副予望。仍傳曰,此批答,使偕來史官傳諭。
禁府,李廷濟·鄭纘先拿囚。啓。
傳曰,吏曹判書·戶曹判書·兵曹判書,疏批已下,明朝牌招察任。以上朝報
上在昌德宮。停常參·經筵。
京畿監司李彦綱,酺祭事,松岳山出去。
下直,忠淸監司韓配夏,安東府使李正臣。
大殿·中殿·世子宮·嬪宮,藥房·政院·玉堂問安。答曰,知道。
中殿·世子宮,二品以上·六曹問安。答曰,知道。
藥房啓曰,伏熱愈酷,伏未審夜來,聖體,若何?中宮殿連日受灸,症候,加減,何如?今日亦當趁早受灸,而前劑入湯劑,已盡於昨日,繼進之藥,詳知夜間症候後,可以議定。臣等憂慮未易,敢來問安。答曰,知道。無事。內殿症候,已言于醫女矣。
再啓曰,卽伏聞入診醫女來傳之言,中宮殿症候,姑無顯然加減云,故與諸御醫等商議,則皆以爲淸熱瀉濕湯,加黃連酒炒·大腹皮酒洗,各七分,先用五貼,宜當云。卽爲劑入之意,敢啓。答曰,知道。
中殿受灸後,中殿·世子宮,藥房·政院·玉堂·二品以上·六曹問安。答曰,知道。
大殿·嬪宮,藥房·政院·玉堂問安。答曰,知道。
吏曹判書崔錫恒,兵曹判書金宇杭,戶曹判書兪得一牌不進。
傳曰,忠情監司韓配夏,留待引見。引見時,凡商譯輩貸出公債者,一切禁斷,而雖或略干許貸,切勿以雜物貨代捧事,兩西監兵營,松都·義州等處,令備局嚴飭分付事,榻前下敎。
伴送使書目,勅行,今月初六日義州止宿事。
傳曰,史官三員待命,騎馬九匹立之,外各司內摘奸。
侍講院啓曰,敬寧殿秋享大祭,玉世子親行事下令矣。分付該曹擧行,何如?傳曰,允。以上朝報
上在昌德宮。停常參·經筵。
藥房都提調臣李濡,提調臣趙相愚,副提調臣姜銑啓曰,伏未審夜來,聖體,若何?中宮殿症候,連日受灸進藥,其有向減之效乎?今日亦依前趁早受灸,宜當。臣等無任仰慮之至,敢來問安。答曰,知道。無事。內殿症候,已言于醫女矣。
大殿·世子·嬪宮,政院·玉堂問安。答曰,知道。
中宮殿,藥房·政院·玉堂問安。答曰,知道。
中宮殿,朝廷,二品以上,六曹單子問安。答曰,知道。
中宮殿受灸後,大殿·世子宮·嬪宮,政院·玉堂問安。答曰,知道。
中宮殿,朝廷,二品以上·六曹,單子問安。答曰,知道。
洪重夏啓曰,大司憲權尙夏,持平韓配周在外,執義權詹,掌令梁聖揆·盧世夏呈辭,持平金始煥,陳疏,今日以監察茶時之意,敢啓。傳曰,知道。
洪重夏,以都摠府言啓曰,令日入直軍士中日習射,請出標信。傳曰,知道。
又以都摠府言啓曰,副摠管李泓,以御營別將,本營褒貶坐起進去之意,敢啓。傳曰,知道。
又啓曰,今六月十二日,外各司內摘奸單子,有頉處察推事,命下矣。東關王廟雇立軍士金建,無緣闕點,令攸司推治,何如?傳曰,允。
又以備邊司言啓曰,吏曹判書崔錫恒,戶曹判書兪得一,兵曹判書金宇杭,疏批旣下之後,昨日下特敎牌招,而俱不進矣。事體殊甚未安。都目大政,不可遷就,兩銓皆有及時擧行之事,本兵則曹務之積滯,已至多日,戶曹事務,亦不宜久曠。且有司堂上閔鎭厚,凡事多所主管,而引入已久,尙不行公。吏曹判書崔錫恒,戶曹判書兪得一,兵曹判書金宇杭護軍閔鎭厚,竝卽牌招察任,何如?傳曰,允。以上燼餘
正言宋宅相初度呈辭。入啓。給由。
軍器直長李廷秀,外各司內摘奸時,無緣闕直,依承傳罷職。
兵曹判書金宇杭,護軍閔鎭厚牌不進。
院啓。大槪,請伊時館伴及延接都監堂上郞廳,竝從重推考,當該差備譯官,令攸司科罪事。入啓。答曰,依啓。
黃海監司書目,臣情勢轉益難安,病狀一向危苦,敢冒鈇銊,更申血懇,伏乞亟許鐫削臣職,以嚴公法,俾得歸死古里,以遂至願事,上疏上送事。啓。答曰,省疏具悉。卿勿固辭,更加調理察職。
江原監司書目,臣之情病兩苦,決難在職,敢申前懇,復此哀籲,冀蒙矜遞,以便公私事,上疏上送事。啓。答曰,省疏具悉。每引前嫌,實涉太過。須勿撕捱,從速察職。以上朝報
政院啓曰,掖庭下人,雖有罪犯,各司必先啓達而治罪,乃是自古遵行之式也。昨日別監庾萬積,以兼察鴻山縣京主人之故,被罪於忠勳府之因公事,警責邸人,固無不可,而萬積旣是別監,則不爲啓達,徑先治罪,有違前例,事極不當。當該官員推考,下吏不爲引例告知之罪,令攸司推治。仍念京司,號令外方,惟在於邸人,而若其邸人,名係上司所屬,則事多有妨礙之端,故本院書吏,使不得兼察京主人之任,意有所在矣。掖庭別監,若以兼察京主人,而各司隨事啓達,續續治罪,則殊涉煩猥,亦傷事體。自今以後,別監等勿令兼察京主人之意,定式施行,何如?傳曰,允。以上忠勳府謄錄
院啓,凡客使來往時,彼此接應之際,或忽防閑之道,則必貽意外之患。其在朝家事體,宜加愼嚴,而乃者勅行在館之日,謂有善書善醫者,母論士夫胥徒,或問藥或求筆,無不奔波,任自出入,此實前所未有之事也。況儐接之間,雖瑣細之節,一動一靜,必待稟裁,而自都監,全不檢察,一任其紛紜聚集,或憑譯舌,或要通官,私相丐求,無所顧畏,聽聞所及,莫不爲駭。論藥寫事,固是微事,而萬一有奸細之輩,夤緣此路,語言不愼,則豈非可怕之甚者乎?防杜之要,貴在嚴密懲礪之方,不容緩忽,請伊時館伴及迎接都監堂上郞廳,竝從重推考,當該差備官,令攸司科治。大槪與批答上以上迎接都監謄錄
上在昌德宮。停常參·經筵。
藥房都提調臣李濡,提調臣趙相愚,副提調臣姜銑啓曰,伏未審夜來,聖體,若何?中宮殿症候,亦復何如?今日依前趁早受灸,宜當。臣等憂慮未弛,敢來問安。答曰,知道。無事。內殿症候,已言于醫女矣。
大殿,政院·玉堂問安。答曰,知道。勿爲問安。
中宮殿,藥房·政院·玉堂問安。答曰,知道。
世子宮·嬪宮,政院·玉堂問安。答曰,知道。
中宮殿,朝廷,二品以上·六曹,單子問安。答曰,知道。
中宮殿受灸後,大殿·世子宮·嬪宮,政院·玉堂問安。答曰,知道。
中宮殿,藥房·政院·玉堂問安。答曰,知道。
中宮殿,朝廷,二品以上·六曹,單子問安。答曰,知道。
洪重夏啓曰,大司憲權尙夏,持平韓配周在外,執義權詹,掌令梁聖揆·盧世夏呈辭,持平金始煥陳疏,憲府時無行公之員。連日監察茶時,事甚未安,除在外外呈告陳疏人,竝牌招察任,何如?傳曰,允。
姜銑啓曰,吏曹判書崔錫恒,兵曹判書金宇杭,連日違牌,尙未出肅。都目大政之前,多有擧行之事,而一向遷就,亦甚可慮。竝卽牌招察任,何如?傳曰,允。
李世維,以弘文館言啓曰,校理鄭纘先,副修撰李廷濟,旣已帶職蒙宥,竝牌招察任,何如?傳曰,允。
又以議政府司錄,以左議政意啓曰,本府今己丑春夏等褒貶,當爲等第,而領議政崔錫鼎,時在引入中,右議政尹拯,在外未肅拜,限內不得磨勘之意,敢啓。傳曰,知道。
又以宗廟署郞廳,以都提調意啓曰,本署郞廳,去戊子年春夏與秋冬兩等褒貶,因都提調臣李濡有故,俱未得磨勘矣。今當一體磨勘,而郞廳旣多遞易。依例蕩滌之意,敢啓。傳曰,知道。
又以社稷署郞廳,以都提調意啓曰,本署郞廳,去戊子年春夏與秋冬兩等褒貶,因都提調臣李濡有故,俱不得磨勘矣。今當一體磨勘,而旣已經年,郞廳亦有遞改或身死者。依例蕩滌之意,敢啓。傳曰,知道。
梁重厦啓曰,今六月十四日闕內各司內摘奸時,有頉處察推事,命下矣。香室月令李龜齡,無緣闕直,依前例汰去,何如?傳曰,允。
傳于梁重厦曰,史官二員待命。
以全羅監司,以務安居奴亂日夫妻及其女息三人,同時渰死事狀啓,傳于梁重厦曰,渰死人等,令本道,恤典擧行。
大司憲權尙夏疏曰,伏以,臣情勢萬萬窮迫,疾病萬萬危苦,再疏陳懇,瀝盡肝血,而聖批不賜開允,乃以情志未孚,爲諭,若以臣實有可行之道,而視上之誠禮者然。噫,此豈臣夢寐之所到者哉?螻蟻微臣,受聖上罔極之恩,如有一分才具,更待何時?天地鬼神,昭布森列,臣雖無狀,必不至罔上矣。臣自承此敎以來,惶怖震越,不敢更有所猥瀆,只自泯伏俟罪而已,月已改矣,未有處分。憲長之職,何等重任,而緣臣虛曠,一至於此?絲毫無報,乃反貽害於朝廷,此又臣之一大罪也。臣之前後苦辭哀懇,罄竭無餘,而天聽邈然,恩禮徒隆,臣於是情窮勢蹙,無所容措。只當舁到輦下,請罪司敗,而癃老之喘,又添暑痢,委頓數旬,日漸危劇,奄奄懍懍,隔死如紙,雖欲登途,實無自力之望,不得不冒萬死更籲。伏乞天地父母,特垂憐察,亟許遞臣職名,俾得瞑目就盡,不勝幸甚。臣無任涕泣祈懇之至。謹昧死以聞。答曰,省疏具悉卿懇。再疏靳許,誠非偶然,又何控免,以孤至意?益用缺然,無以爲諭。卿其亟回遐心,須速就道,勉副予望。
左議政徐宗泰箚曰,伏以,臣昨伏見諫院之啓,以問病館所事,請推館伴諸臣,而辭語甚嚴,臣不勝瞿然悚懼之至。日昨聞客使所帶來人,有善解醫術者,人多往問。臣有兒息纔成人者,得目翳奇疾,漸不辨物,經年,諸藥無效,莫知所治。非不知往問爲重難,而情之所迫,不能審思,不免使之隨衆,一番往見矣。今臺言出於防杜之意,至以懲勵爲言。臣忝在大僚,凡於懲勵,譴罰宜先。伏乞聖明,亟賜罷免,以爲警後之地,不勝幸甚。取進止。答曰,省箚具悉。一番往問,別無所傷,卿其安心勿辭,從速行公。仍傳曰,遣史官傳諭。
行判中樞府事李頤命箚曰,伏以,臣昨日諫院之啓,有不敢晏然者。蓋頃者北使帶來醫人,好論人病,問者坌集。臣外孫小兒,有癃疾難治者,聞風欲問,臣不免許其隨衆往問。當時蔽於情愛,唯幸其或得寸效,不自覺其冒犯防禁。今者臺啓出,而其辭嚴其慮深,臣誠惶悚愧悔,若無所容。臣叨上秩而縻厚廩,縱不能隨事審愼,儀式乎百僚,乃反無知妄作,自速辜過,則罪責,宜倍於他人。況臺閣之彈,至及於延接諸臣,尤何敢自安,而自掩其實狀乎?誠無顔面,可以出入於班行之首。伏乞聖明,亟許遞臣職名,仍治臣罪,以警在位,不勝幸甚。取進止。答曰,省箚具悉。一番往問,別無所傷,卿其安心勿辭,速出行公。仍傳曰,遣史官傳諭。以上燼餘
上在昌德宮。停常參·經筵。
藥房都提調臣李濡,副提調臣姜銑啓曰,伏未審夜來,聖體,若何?中宮殿症候,亦何如?昨伏聞入侍醫女所傳之言,連日進藥受灸之後,浮高之氣,稍有消減之效云。與諸御醫等,更加商議,則皆以爲當此極炎,一向受灸,或不無添熱之慮,今日則姑爲停止,宜當云矣。臣等憂慮未弛,敢來問安。答曰,知道。無事。內殿症候,已言于醫女矣。
中宮殿,藥房·政院·玉堂問安。答曰,知道。勿爲問安。
中宮殿,朝廷,二品以上·六曹,單子問安。答曰,知道。勿爲問安。
世子宮·嬪宮,政院·玉堂問安。答曰,知道。
洪重夏啓曰,備邊司卽廳,以大臣意來言,今日賓廳坐起日次,而上前開拆相値,不得來會云矣,敢啓。傳曰,知道。
又啓曰,大司憲權尙夏,持平韓配周在外,掌令梁聖揆·盧世夏,陳疏,持平金始煥呈辭,今日,以監察茶時之意,敢啓。傳曰,知道。
又啓曰,卽伏見諸道今己丑春夏等邊將褒貶啓本,北兵使鄭履祥,則細川權管崔賢,以年迫七旬,政多乖謬,爲題目,而置諸中考,致勤點下,平安兵使李宇恒,則昌洲僉使趙復漢,以年老政弛,怨及土卒,爲題目,宜置下考,而置諸中考,江華留守朴權,京畿水使李弘述,忠淸水使白時耉,全羅左水使李鳳祥,慶尙左水使李尙,南兵使洪以度,則邊將無一人居下,殊無嚴明殿最之意,竝推考,何如?傳曰,允。
梁重厦啓曰,卽伏見咸鏡監司尹德駿今己丑春夏等褒貶啓本,則安邊府使黃一夏題目之下,不書等第,致勤點下,守令無一人居下,江原監司李台佐啓本,守令亦無一人居下者,殊無嚴明殿最之意,竝推考,何如?傳曰,允。
又啓曰,吏曹郎廳來言,臺諫有闕,政事,何以爲之?敢稟。傳曰,明日爲之。
李世維啓曰,上番兼春秋吳命禧身病比甚,勢難察任,兼春秋之任,今姑減下,其代,令該曹差出,何如?傳曰,允。
姜銑,以吏曹言啓曰,本曹今己丑年春夏等褒貶,當爲等第,而本曹堂上不齊,限內不得爲之之意,敢啓。傳曰,知道。
又以禮曹言啓曰,本曹今春夏等本曹褒貶,判書奉使西下,限內不得爲之之意,敢啓。傳曰,知道。
又以兵曹言啓曰,本曹今春夏等褒貶,當爲等第,而判書臣金宇杭,時未出仕,限內不得爲之之意,敢啓。傳曰,知道。
又以刑曹言啓曰,本曹今春夏等殿最,當爲磨勘,而判書未差,限內不得爲之之意,敢啓。傳曰,知道。
又以工曹言啓曰,本曹郎廳及屬司官員等褒貶,今己丑春夏等三度,尙衣院·掌苑署·四山官員等去戊子秋冬等三度,竝爲磨勘以入,而繕工監·瓦署·掌苑署,則今春夏褒貶,各其司有故,不得磨勘之意,敢啓。傳曰,知道。
又以忠勳府言啓曰,今己丑年春夏等褒貶,當爲磨勘,而本府有司堂上南溪君臣洪璛,方在呈告中,故限內不得爲之之意,敢啓。傳曰,知道。
又以漢城府言啓曰,今己丑春夏等本府郞廳及五部官員·四山監役官等矣,褒貶等第,當爲磨勘,而判尹未差,限內不得磨勘之意,敢啓。傳曰,知道。
又以宣惠廳郞廳,以都提調左議政意啓曰,本廳及常平廳郎廳等,今春夏等褒貶,當爲等第,而都提調領議政臣崔錫鼎呈辭,右議政臣尹拯在外,限內不得磨勘之意,敢啓。傳曰,知道。
又以戶曹言啓曰,本曹郞廳及所屬各司官員今春夏等褒貶,判書臣兪得一未肅拜,參議臣金萬埰身病呈辭,限內不得磨勘之意,敢啓。傳曰,知道。
洪重夏,以御營廳,以都提調意啓曰,今己丑年春夏等褒貶,依例磨勘以入,而去戊子年秋冬等褒貶,因都提調大將有故,不得磨勘矣。到今其時將官等,多有已遞之人,不爲磨勘之意,敢啓。傳曰,知道。
又以兵曹言啓曰,前府使安斗齡,別軍職遞兒實職還付事,自差備招致本曹政吏,傳敎矣。安斗齡別軍職還付事,自差備招致政吏,不由於政院,則似不當只憑下吏之言,而斗齡被謫蒙放之後,時無敍命,亦當有變通之道,何以爲之?敢稟。傳曰,別軍職被謫蒙放之後,例爲還付,而無別敍之事,職牒還給,可也。
又啓曰,卽伏見兵曹草記,則以前府使安斗齡別軍職遞兒實職還付事,自差備,招致本曹政吏,傳敎矣。別軍職之類,曾前雖是有自差備分付付職之事,而不由政院,直爲分付,終涉未安,自本院捧承傳,分付該曹,使之擧行,似合事宜,惶恐敢啓。傳曰,依爲之。
又以中樞府言啓曰,本府郞廳及錄事醫員等,今己丑年春夏等褒貶,當爲磨勘,而領府事尹趾完在外,限內不得爲之之意,敢啓。傳曰,知道。
又以訓鍊都監言啓曰,都監郎廳及將官等,今己丑年春夏等褒貶,當爲磨勘,而都提調臣崔錫鼎,方在身病引入中,限內不得爲之之意,敢啓。傳曰,知道。
又以禁衛營言啓曰,本營郞廳及諸將官今春夏等褒貶,當爲等第,而大將臣金宇杭,時未肅謝,限內不得磨勘之意,敢啓。傳曰,知道。
梁重厦,以宗廟署官員,以都提調意啓曰,太廟旣是至敬至嚴之地,下人雖有罪犯,大門之內,不敢以笞杖施罰者,事體然也。今日中霤祭纔罷後,典祀官兪泰昌,在於典祀廳,捉入熟手二名及所帶下人一名,竝施笞杖之罰。此實曾所未有之事,極爲可駭。兪泰昌罷職,何如?傳曰,允。
洪重夏,以禁衛營言啓曰,前修撰李澤,本營郎廳已爲啓下,而方在罷散中,時無職名。令該曹依例付軍職,冠帶常仕,何如?傳曰,允。
傳于梁重厦曰,史官二員待命,騎馬六匹立之。以上燼餘
領議政崔錫鼎上疏。大槪,昨伏承批旨,惶悶一倍,不得不更陳情勢,仰冀聖明之矜允事。入啓。答曰,省疏具悉卿懇。卿之被誣,予已洞悉。旣知其誣,但當勉出。予志牢定,決難準請。卿毋困我,卽起視事,用副如渴之望。仍傳曰,此批答,使偕來史官傳諭。以上朝報
上在昌德宮。停常參·經筵。
藥房都提調臣李濡,提調臣趙相愚,副提調臣姜銑啓曰,伏未審夜未,聖體,若何?中宮殿症候,漸有差勝之效乎?因暑熱甚苦,昨雖姑停受灸,浮氣未盡消減,則今日不可不依前更爲趁早受灸,而前受三七壯內,略減其數,定以十五壯,宜當。臣等憂慮未弛,敢來問安。答曰,知道。無事。內殿症候,已言于醫女矣。
中宮殿受灸後,大殿·世子宮·嬪宮,政院·玉堂問安。答曰,知道。
中宮殿,藥房·政院·玉堂問安。答曰,知道。
中宮殿,朝廷,二品以上·六曹,單子問安。答曰,知道。
洪重夏啓曰,大司憲權尙夏,持平韓配周在外,執義權詹陳疏,掌令梁聖揆·盧世夏,持平金始煥呈辭,今日,以監察茶時之意,敢啓。傳曰,知道。
又以都摠府言啓曰,今日入直軍士中日習射,請出標信。傳曰,知道。
又以都摠府言啓曰,副摠管柳星樞,以御營中軍軍兵等中日試放事,南小門洞進去之意,敢啓。傳曰,知道。
又啓曰,兵曹判書金宇杭,除拜已久,尙未出肅,大政迫頭,事多積滯。今日開政,一體牌招,何如?傳曰,允。
李世維啓曰,吏曹郞廳來言,今日爲政事命下,而判書崔錫恒,未肅拜,參判李墪,參議趙泰老,俱以病不來,不得開政云。判書·參判·參議,竝卽牌招開政,何如?傳曰,允。
梁重厦啓曰,昨日夜宮城外內摘奸單子,有頉處,察推事,命下矣。禁衛營入直馬軍鄭順興,鞭棍打破。令本營推治,何如?傳曰,允。
有政。吏批,判書崔錫恒,參判李墪,皆牌不進,參議趙泰老進,都承旨姜銑進。
兵批,判書金宇杭,參判韓聖佑,參議李壄皆病,參知李師尙進,左承旨兪命雄進。
吏批啓曰,判書崔錫恒,參判李墪,竝牌招不進。小臣獨政未安,何以爲之?敢稟。傳曰,只出緊任。
吏批,以柳述爲正言,趙相愚爲漢城判尹,李寅燁爲刑曹判書,魚有鳳爲衿川縣監,郭萬積爲戶曹正郞,權忭爲校理,金萬衡單付兼春秋,李世瑾單付接慰官。以備邊司薦望,崔奎瑞爲開城留守,閔鎭遠·南致熏,擬副末望。
兵批,以李澤,單付副護軍,宋宅相·邊爀,單付副司果。以上燼餘
上在昌德宮。停常參·經筵。
藥房都提調臣李濡,副提調臣姜銑啓曰,夜來蒸濕,伏未審聖體,若何?中宮殿症候,何如?今日亦當依前趁早受灸,而前劑入淸熱瀉濕湯,已盡於昨日,與諸御醫等商議,則皆以爲此藥,依前加入繼進爲宜云。五貼今當加劑以入矣。臣等憂慮未弛,敢來問安。答曰,知道。無事。內殿症候,已言于醫女矣。
中殿受灸後,大殿·世子宮·殯宮,政院·玉堂問安。答曰,知道。
中宮殿,藥房·政院·玉堂問安。答曰,知道。
中宮殿,朝廷,二品以上·六曹,單子問安。答曰,知道。
洪重夏啓曰,大司憲權尙夏,持平韓配周在外,執義權詹上疏,掌令梁聖揆·盧世夏,持平金始煥呈辭,今日,以監察茶時之意,敢啓。傳曰,知道。
梁重廈啓曰,判府事李畲上疏到院,而以私忌齋戒,留院之意,敢啓。傳曰,入之。
行判中樞府事李畬疏曰,伏以,臣積病纏身,胃症爲根,每當夏月,如期輒發,下泄廢食,殆於危死,眞元漸削,逐年加甚,至于今夏,自遇暑之初,病情已劇,心下痞滿,肚腹脹闉,登溷無美,晝夜不禁,食念全阻,幾於斷粒,昏昏綴綴,不絶如綫者,今將四旬矣。前月承批之後,旣末由趨命,則所當更有陳籲,以請誅譴,而不惟煩冒是懼,實無締搆文字之勢,徊徨遷就,泯默至此,臣尤萬死萬死。噫,臣之罪戾,固難悉數,謬蒙殊知,猥竊崇位,不早決退,自取顚沛,墜喪身名,貽辱周行,此臣之罪也。受恩罔極,毫無報答,負釁明時,投迹荒野,危喘凜凜,此生己矣,此臣之罪也。離違城闕,歲已屢易,疾病錮留,積逋恩旨,忱悃莫伸,分義都虧,此臣之罪也。臣於聖批之下,益有所求死不得者。聖敎謂臣宿患不至委頓,情勢亦已慰釋,令臣勿辭,促臣就道,此莫非臣平日事君不誠,無以孚格天心,其危苦窮隘之情,都未見諒於父母之慈也。臣於是雖萬被戮,固無以寬其罪矣。臣之前後所遭,實古今人臣之所罕有,誠荷曲全再生之恩,得有今日,而臣每寤寐思之,魂夢亦驚。以此踪跡,其不敢束帶復廁於朝,則固國人之所知也。然臣一息尙延,欲及其未死之前,當卽恭請處分,仍得瞻望象魏,退塡溝壑,是臣至願,而災釁所萃,病已深痼,戶庭之間,行動亦廢,無路自力登程,此則實不係於情迹之難進也。果有一分起發之勢,則豈敢假餙,以重其罪哉?自被太常兼任之命,臣之悚怖愈甚,因臣虛帶,自今夏考課,已不免廢閣,其致損朝政,又何如哉?臣命迫墓門,萬念俱灰,尙以掛名朝籍,積罪至此,無路解脫,將死作不瞑之鬼。伏惟上天至仁,無物不育,螻蟻雖微,有訴必達。玆敢仰首哀號,悉暴情實,瀆冒天威,逆不知罪。伏乞聖慈,俯垂諒察,將臣本兼職名,竝賜鐫遞,俾還本分,安意就盡,仍治臣辜恩違命之罪,以肅邦憲,不勝萬幸。臣無任望闕祈哀席藁俟罪之至,謹昧死以間。答曰,省疏具悉卿懇。予意已諭於前後疏批矣,更何多誥?卿其須勿固辭,安心造朝,用副至望。仍傳曰,遣史官傳諭。以上燼餘
上在昌德宮。停常參·經筵。
藥房都提調臣李濡,副捉調臣姜銑啓曰,大雨終宵,伏未審,聖體,若何?中宮殿症候,何如?今日卽瘟瘇日,受灸姑爲停止,宜當。臣等憂慮未弛,敢來問安。答曰,知道。無事。內殿症候,已言于醫女矣。
洪重夏啓曰,大司憲權尙夏,持平韓配周在外,執義權詹陳疏,掌令梁聖揆·盧世夏,持平金始煥呈辭。今日,以監察茶時之意,敢啓。傳曰,知道。
梁重厦啓曰,兵曹郎廳,闕內各處,入直軍士夜巡檢云矣,敢啓。傳曰,知道。
又以兵曹言啓曰,卽接西所衛將·北所衛將·東所衛將所報,則曜金門西邊墻六間許,通化門北邊墻一間半,內司僕東邊墻三間,今日因雨頹落云。令紫門監,爲先把子圍排,而曜金門西邊墻,則西營入直禁衛軍十名除出,通化門北邊墻,則集春營入直御營軍十名除出,內司僕東邊墻,則弘化門入直砲手二十名除出,限修築間守直之意,敢啓。傳曰,知道。
李世維,以禮曹言啓曰,卽接敬寧殿參奉牒報,則今番大雨時,正殿東邊·西邊·北邊三處渗漏,東西活只塗灰,盡爲剝落,行閣第三間及南行閣雨漏,崇化門外行閣一處,浮椽折下,御齋室一處滲漏,夫防草三張破落,王世子齋室生雨漏,塗壁腐傷云。本曹堂上郞廳進去,奉審後稟處,何如?傳曰,允。
事變假注書朴致遠出使,代朴聖輅受點。以上燼餘
禮曹啓曰,卽接宗廟署牒報,則今日大雨時,宗廟第三室後面簷下椽木二箇渗漏,第八室第十一室前面簷下女防草二張破落,西庫西邊朴工內椽木二箇,西月廊北邊朴工二處,兩殿·典祀廳·望廟樓·廟司房等處雨漏,西邊外墻四間頹落云。臣曹與本署提調,眼同奉審後稟處,何如?傳曰,允。
又啓曰,臣健命進詣宗廟,與本署都提調李濡·提調李思永,眼同奉審,則宗廟第三室後面簷下椽木二箇渗漏,第八室第十一室前面簷下女防草二張破傷,西庫西邊朴工內椽木二箇,西月廊北邊朴工二處,兩殿·典祀廳·望廟樓·廟司房等處雨漏,西邊外墻四間頹落,果如本署所報。修改吉日,令日官推擇,則來七月初三日以前,乃是土王用事,同月初六日辰時爲吉云。宗廟自第一室至十一室,先告事由祭,同日曉頭,行移安,同日同時還安,及還安祭,事畢後,臨時設行,而所用雜物,令各該司磨鍊進排,臣曹與戶曹堂上·本署提調,眼同看檢,何如?傳曰,允。
又啓曰,臣健命進詣敬寧殿雨漏處奉審,則正殿東邊·西邊·北邊三處渗漏,東西活只塗灰,庫庫剝落,行閣第三間及南行閣雨漏,崇化門外行閣一處浮椽折下,御齋室一處滲漏,夫防草三張破傷,王世子齋室生雨漏,塗壁腐傷,果如參奉所報。修改吉日,令日官推擇,則來七月初三日以前,乃是土王用事,同月初六日辰時爲吉云。先告事由祭,同日曉頭行移安,同日同時還安,及還安祭,事畢後臨時設行,而所用雜物,令各該司磨鍊進排,亦今繕工監,別定監役官,趁卽擧行事,分付,何如?傳曰,允。以上宗廟署謄錄
上在昌德宮。停常參·經筵。
藥房都提調臣李濡,提調臣趙相愚,副提調臣姜銑啓曰,伏未審夜來,聖體,若何?中宮殿症候,何如?伏聞昨目入診醫女之言,受灸處浮氣,則頗得消減,而外邊膝腿近處浮高之氣,猶未消減,微有水氣云。與諸御醫等商議,則皆以爲卽今浮高處,阿是穴,急速受灸,而壯數則定以二七,前日受灸處,則減其壯數,以一七爲定,宜當云矣。臣等無任憂慮,敢來問安。答曰,知道。無事。內殿症候,已言于醫女矣。
中宮殿受灸後,大殿·世子宮·嬪宮,政院·玉堂問安。答曰,知道。
中宮殿,藥房·政院·玉堂問安。答曰,知道。
中宮殿,朝廷,二品以上·六曹,單子問安。答曰,知道。
下直,固城縣令李天駿。
姜銑啓曰,翰林取才合坐,備邊司進去,下直。傳曰,知道。
李世維,以春秋館郞廳,以監事意啓曰,史官被薦之人,今日合坐取才事,出令矣。吏曹堂上當爲進參,而參議趙泰老,以病不進,卽爲牌招,以爲備員開坐之地,何如?傳曰,允。
又以春秋館郎廳,以監事意啓曰,今日翰林取才坐起出令之後,諸堂上來會,而前後被薦人黃龜河·趙翼命,皆下鄕未還,宋成明,稱以情勢難安,終不進來。新進慢蹇之習,殊甚未便,宋成明拿問處之,何如?傳曰,允。
洪重夏啓曰,度支重任,事務久曠,而判書兪得一,承批違牌之後,尙未出肅,刑獄重地,滯囚可慮,而判書李寅燁,除授屢日,亦未出肅,竝卽牌招察任,何如?傳曰,允。
又以都摠府言啓曰,今日入直軍士中日習射,請出標信。傳曰,知道。
又以都摠府言啓曰,副摠管李泓,以御營別將軍兵等中日試放事,南小門洞進去之意,敢啓。傳曰,知道。
又以禁衛營言啓曰,宮城外內摘奸時,鞭棍折破軍,令本營推治事,命下矣。別驍衛鄭順興,決棍十五度之意,敢啓。傳曰,知道。
李世維,以弘文館言啓曰,本館下番修撰臣吳命恒,今日翰林取才時,以執冊官,晝仕出去之意,敢啓。傳曰,知道。
又以弘文館言啓曰,新除授校理權忭,時在忠淸道韓山地。經筵入番事緊,請斯速乘馹上來事,下諭。傳曰,依啓。
洪重夏,以禁衛營言啓曰,今日本營褒貶時,闕內入直禁軍將及哨官,依前定奪,使之替代來參之意,敢啓。傳曰,知道。
梁重厦,以兵曹言啓曰,禁軍春夏等都試,因政府及本曹有故,不得設行,今已過時,當此盛暑,勢難擧行。自前如此之時,仍停都試,設行祿試射。今亦依此擧行,何如?傳曰,允。
又以兵曹言啓曰,本曹今春夏等褒貶,限內不得爲之矣。今始磨勘以入,而所屬司僕寺·軍器寺·訓鍊院官員等褒貶,各其提調及堂上有故,不得一時磨勘。鷹牌頭等,去戊子秋冬等褒貶,則旣自司饔院入啓,蕩滌勿論之意,敢啓。傳曰,知道。
執義權詹啓曰,請還收罪人李英建減死定配之命。措辭見上答曰,勿煩。
李世維,以弘文館言啓曰,本館下番臣吳命恒,今日翰林取才時,以執冊官,晝仕出去之意,敢啓。傳曰,知道。以上燼餘
禮曹參議李濟,副摠管全百祿初度呈辭。入啓。給由。
獻納李縡上疏。入啓。答曰,省疏具悉。有懷必陳,蓋出無隱,予甚嘉尙,可不留心焉?丘史出入,自今禁斷,閹寺騶徒,毋得過濫,爲宜。噫,人主之所惡,莫甚於黨論。爾之疏中,一則曰,殿下亦不免乎黨論,二則曰,殿下之於黨論,顧何所益,而不憚以身先之?辭氣忿忿,少無忌憚。告君之辭,安敢乃爾?極可寒心也。其他患失保位庸碌日親,欲置極刑等語,指意非常,尤可駭也。
護軍閔鎭厚辭職上疏。入啓。答曰,省疏具悉。卿之所處之地,與他臣僚有異,故前日批旨中云云,蓋以兄弟之竝帶籌司,爲未安矣。厥後一遞一否,可知予之本意也。須勿撕捱,速出行公。
吏曹判書崔錫恒辭職上疏。入啓。答曰,省疏具悉。卿之辭避,志雖可嘉,旣無應避必遞之事,則陳疏不許之後,不宜一向控辭,速出行公。
禁府,宋成明拿囚。啓。以上朝報
漢城府啓曰,京山松木蟲損之患,一年二年,至于今日而極矣。卽接四山監役官牒報,則以爲蟲旣食葉,今方作繭。若復化蝶,遺卵飜産,則若干餘存之松,勢將無遺,亦不無延及禁苑之慮。若趁此繭未化蝶之時,拾除其繭子,則猶勝於束手立視之慘,故前後論報,非止一再,而適緣本府堂上不齊,未卽擧行。不可不趁此急圖,依前調發五部坊民,排日拾取,而近來國綱鮮弛,謀免落漏者居多。勿論士大夫各衙門軍兵及他常時除役之類,一從戶數,每一戶各出一丁,一日赴役,而如有如前拒逆謀避,或受賂落漏之弊,則使部官,一一摘發,報本府,以爲入啓科罪之地,而曾前拾蟲之時,排日甚促,故許多坊民,紛沓之中,赴役與否,無以區別,而監董之官,亦不留意檢飭,致有疏漏不實之弊。五部坊民,一竝調用,何等重事?朝家之爲此擧,實出於不得已,而徒煩役民,實無其效,誠爲未安。今番則稍寬其日數,自二十四日,限二十八日而止,監役官及部官,眼同看檢拾納,放送之時,亦爲一一點名,以防其用奸落漏之弊,而畢役之後,發遣本府郞廳,摘奸其中尤甚不勤拾取之處,則當該官吏,亦隨其輕重論責,以爲着實擧行之地,而其間施爲之可以隨便爲之者,則自本府參量,分付,何如?傳曰,允。以上漢城府謄錄
上在昌德宮。停常參·經筵。
夜一更,火星入太微西垣內。五更,月暈。
藥房都提調臣李濡,提調臣趙相愚,副提調臣姜銑啓曰,伏未審夜來,聖體,若何?中宮殿症候,何如?伏聞醫女所傳之言,前日受灸處,浮氣幾盡消減云。與諸御醫等商議,則皆以爲前受灸處,今姑停止,只昨日始灸阿是穴,仍前趁早受灸,壯數則定以十五壯,宜當云矣。臣等憂慮未已,敢來問安。答曰,知道。無事。內殿症候,已言于醫女矣。
中宮殿受灸後,大殿,政院·玉堂問安。答曰,知道。
中宮殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
弼善李翊漢三度呈辭。入啓。遞差。
刑曹判書李寅燁上疏。大槪,得解兵務,退伏江郊,杜門循省,感祝天恩,不意秋部新命,又下於此際,慙惶踧踖,益無所措。顧臣蹤跡兢危,決不可復入脩門,召牌之下,未克祗赴,臣罪萬死猶輕。當此坤候違豫之日,一未趨參於候班,釁戾益復增積,至於諫院疏啓,尤有所難安者,懇乞亟將臣本兼諸任,夬賜鐫革,仍治臣前後罪犯,以肅朝綱事。入啓。答曰,省疏具悉卿懇。今者授卿以司寇之任,誠非偶然,詞訟多滯,亦不宜久曠也。一番問藥,不是異事,臺疏侵攻,何必深嫌?卿其安心勿辭,速出行公。
司諫李頤晚避嫌。大槪,臣於兩重臣及僚臺之疏,俱有所不敢晏然者,請遞事。入啓。答曰,勿辭,退待物論。
正言徐命遇上疏。大槪,臣於諫職,萬萬無堪承之望,冒陳危懇,冀蒙恩遞,仍敢附陳西邊事宜,以備裁處事。入啓。答曰,省疏具悉。新從西土來,以耳目之所覩記,有此條陳,予用嘉之,宜令廟堂稟處,爾其勿辭,從速察職。
備忘記,度支重務,不宜久曠,而戶曹判書兪得一,陳疏承批之後,荐違召命,無意行公,其在事體,殊涉未安,推考,更爲牌招察任。
領議政崔錫鼎上疏。大槪,冒萬死更申血懇,冀蒙早賜處分事。入啓。答曰,省疏具悉卿懇。卿之造朝,予日望之,而每省卿疏,大違所料,益用缺然,無以爲諭,予志已定,日呈十章,決難允許,卿其體諒,卽起視事,少慰予思想之心。仍傳曰,此批答,使偕來史官,傳諭。
政院啓曰,吏曹判書崔錫恒,再疏恩批之下,尙不出肅,事甚未安,大政遷就,亦甚可慮,卽爲牌招察任,何如?傳曰,允。
戶曹判書兪得一,吏曹判書崔錫恒牌不進。
右副承旨趙泰億書啓,臣承命馳往于忠淸道尼山酉峯村右議政尹拯所住處,敦諭聖批,則以爲臣又伏蒙銀臺近侍,承命敦諭,尤不勝惶愧震悼之至。噫,窮而呼天,疾痛而呼父母,螻蟻微衷,不敢有一毫矯飾,日夜惟望天鑑下燭,特賜哀憐,而一縻半歲,尙靳鐫削,臣每聞王人之來,輒不覺精魂之隕越也。況今寵諭之旨,不啻十行,奉讀感泣之外,不知所以仰對也。前後哀鳴,煩瀆已極,臣欲縮伏,以俟處分,則久冒匪據,一日靡安,不得不冒死呼籲,則非惟未蒙矜許,恩數愈加,臣誠惶惑悶迫,罔知所措,呻吟頓伏,半入鬼關,神識迷塞,末由畢籲,只增戰灼而已云矣,敢啓。傳曰,知道。
判尹趙相愚上疏。大槪,臣於諫臣之疏,難安之端不一而足,露章自列,乞蒙譴罰事。入啓。
傳曰,召對爲之。入侍,承旨洪重夏,玉堂丁思愼·吳命恒,假注書權熀,兼春秋金萬衡,史官洪啓迪。
今日召對時,副修撰林象德,待明朝牌招察任事,榻前下敎。
兵曹判書金宇杭上疏。大槪,臣於諫臣避辭,有不敢晏然於職次者,乞命鐫遞,以謝臺議,以靖私義事。入啓。答曰,省疏具悉。擧實直陳,元非掩諱,諫臣避辭,何必深嫌?卿其勿辭,安心行公。
答判尹趙相愚疏曰,省疏具悉。上款引嫌,前已開釋,下端事,卿秉心寬和,銓注公平,意外人言,何必爲嫌?安心勿辭,速出行公。
召對時,檢討官吳命恒所啓,臣頃以贈諡事,有所陳達矣。退而聞之,以遺戒,不請諡之家,尙多有之云,在其人固爲謙挹之操,而在朝家,亦爲欠闕之典,蓋位躋正卿以上,法當易名,而以其遺戒,闕而不擧,終有欠於隱卒之道,宜令太常,考出正卿以上不請諡者,別爲分付,與前日所達,一依令本家,撰進諡狀,以爲議諡之地,何如?上曰,依爲之。又所啓,高麗侍中鄭夢周前後褒崇之典,靡不畢擧,凡在瞻聆,孰不欽歎,其宗孫鎬身死後,只有一子兌濟,年甫十歲,自朝家特頒廩料,待其長成除職事,有成命矣。其兒又夭,將無主祀之人,誠甚矜惻,鎬之弟參奉錫,欲以其子必濟,立爲鎬後云。宜令該曹,斯速立案,廩料及除職事,一依前日傳敎,仍爲擧行,似爲合宜,故敢達。上曰,立後之後,廩料·除職等事,依前傳敎,仍爲擧行之意,申明分付,可也。以上朝報
上在昌德宮。停常參·經筵。
中殿·世子宮·嫁宮,藥房問安。答曰,知道。
藥房啓曰,伏未審夜來,聖體,若何?中宮殿症候,何如?昨伏聞醫女所傳之言,前後受灸浮高處,雖向消滅,而頗有煩熱之候,則當此酷炎,連日受灸,不無添熱之慮,姑爲停止,宜當云矣。臣等憂慮未已,敢來問安。答曰,知道。無事。內殿病候,已言于醫女矣。
副摠管全百祿,禮曹參議李濟再度呈辭。入啓。加給由。
執義權詹,掌令盧世夏啓曰,臣等昨伏見亞諫避辭,則因諫臣疏中譏斥之言,有所自列,臣等於此,亦有瞿然慙悚者,臣等忝叨言地,亦已累矣。未嘗進一言論一事,以效其職責,則不待人言,固已多恧,今其疏語,刺擧譏切,不比尋常,亞諫旣以此自列,則其何可諉以非專指一人,而晏然於臺次乎?各緣賤疾,方事呈告,今始來避,所失尤大,請命遞斥臣等之職。答曰,勿辭,退待物論。
政院啓曰,司諫李頤晚,引避退待,今已經宿,而大司諫孟萬澤,正言柳述未爾拜,獻納李縡,正言徐命遇呈辭,尙未處置,事甚未安,呈告人員,竝卽牌招,使之處置,何如?傳曰,允。
黃海監司書目,白川呈,以錢浦上海邊大石,自移一里許,事係異常事。
知事尹世紀上疏。大槪,臣於諫臣之避,有不敢晏然者,病狀添劇,亦無復起爲人之望,乞削臣樞府籌司等任,以謝臺議,以安微分事。入啓。答曰,省疏具悉。已諭於兵判疏批矣。卿無可嫌,安心行公。
謝恩,兼東學敎授李縡,副修撰林象德。
獻納李縡啓曰,臣年少狂愚,竊不自量,妄謂職忝諫省,不言有咎,敢陳瞽說,以效一日之責,伏承聖批辭旨,極其嚴峻,臣惶懍震悸,直欲鑽地以入,而不可得也。噫,朋黨之患,實是在上者之所深惡,則臣雖愚迷,豈不知殿下之心,亦必如此,而然臣竊覵殿下用舍進退之間,率徇一時好惡之私意,方其向用也,則一意扶植,不暇顧乎偏聽,旆任之戒方其厭薄也,則不問曲直公私之別,惟一切歸之於黨伐之科,其一扶一抑之間,論議之乖激,蓋已日加而月增矣。夫以人主之尊,臨御一國,如天地之無私覆燾,則其於在廷諸僚,夫豈有親疎愛憎之分,而乃於擧措之際,不免以身而左右之,有若揚波而助瀾,因風而縱燎,此臣之所慨恨也。區區之意,只望殿下無偏無詖,建極出治而已,而殿下至以辭氣忿忿責之,至於指意非常之敎,尤增悚慄,不知置身之所。噫,今日廷臣之賢愚淑慝,固莫逃於淵鑑之下,而殿下好圓而惡方,喜懦而苦直,凡於選掄之時,多擇疲懦巽軟者而用之,使不得有以妨吾事而咈吾志,則謇愕之日疎,庸碌之日親,固其勢然也。是以,群下知殿下之以容默爲悅也,故媕婀不言,以自托於寬緩和平之論,知殿下之以爵祿驅使也,故苟保祿位,以自甘於束縛弛聚之歸,此固由於患失之心,有以牿喪,而亦豈非殿下導率之不以正也?且言路之通塞,係國家之興亡,而今殿下,外若受諫,內不容直,前後以言獲譴者,不知其幾,是以位著之上,稜角消沮,風采索然,不得聞有逆耳之言矣。臣於聖祖容諫之德,實有所感歎欽仰,而不能有已者,竊以追配前烈,深有望於殿下,而若李東彦,則素有敢言之名,其有罪無罪,殿下惟當付之有司,而徑下嚴敎,特令正刑,以此群下妄疑其或出於平日惡諫之心,萬有一近似乎此,則恐有愧於聖祖之處崔晛者,故臣敢以此誦之,切望其蓋恢虛受之量,夫豈有一毫他意於其間哉?臣愚衷所激言不暇擇,至承臣子所不敢聞之敎,更何顧面,復叨於諫爭之列乎?且臣於判尹趙相愚之疏,尤有所不安者,其所謂一二臣外補之有乖銓體,固不足論,而設令野史書之曰,筵臣爲王子請買故主第,而論思之臣,以導諛斥之爲銓官者,怒其議己,枳塞淸塗云爾,則臣未知後世,謂今日朝廷何如也。此必有心平眼公者,可以辨之矣。臣於召牌之下,黽勉趨詣,而顧此情勢,決不可一日仍冒於言地,請命遞斥臣職。答曰,勿辭,退待物論。
假注書權熀,改代愼爾晉受點。以上朝報
上在昌德宮。停常參·經筵。
辰時·巳時,日暈。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體,若何?中宮殿症候,何如?前劑入淸熱瀉濕湯,已盡於昨日,與諸御醫商議,則皆以爲依前加入連進爲宜云,此藥五貼,卽當劑入矣。臣等憂慮未已,敢來問安。答曰,知道。無事。內殿症候,已言于醫女矣。
右尹洪璛,掌令梁聖揆初度呈辭。入啓。給由。
修撰吳命恒初度呈辭。入啓。傳曰,還出給。
右副承旨趙泰億辭職上疏。入啓。遞差。
吏曹啓曰,承旨有闕,政事,取稟。傳曰,明日爲之。
持平金始煥啓曰,臣踪迹臲卼,情病沈痼,虛帶職名,殆至數朔,連尋長單,一味惶縮矣。得伏見諫臣疏本,則以大小含默,深加譏切,而兩司諸僚,相繼引避,臣於此亦不勝瞿然慙恧,臣之忝居言地,前後非一,而未有一言一事之論得失爭是非,則其負職責,大矣,何可以其言之涉於泛論,而獨將晏然於臺次乎?適緣賤疾危苦,今始來避,所失尤大。請命遞斥臣職。答曰,勿辭,退待物論。
臨陽君桓上疏。大槪,臣奉命出疆,期日已迫,乞蒙恩暇,往省先壠,以伸至情事。入啓。答曰,省疏具悉。卿其依疏辭往來焉。仍傳曰,給由馬,仁嬪·義昌君·樂善君墓所省掃時,澆奠床備給。
護軍閔鎭厚辭職上疏。入啓。答曰,省疏具悉。前疏之批,業已開釋,至於將任,尤難許改,卿其勿復控辭,遠出行公。
政院啓曰,兩司多官,引避退待,尙未處置,事甚未安,而正言徐命遇,連日呈辭,不爲行公,卽爲牌招,使之處置,何如?傳曰,允。
江華留守書目,本府境內農事形止及雨澤事。
傳曰,召對爲之。入侍,承旨梁重厦,玉堂丁思愼·林象德,假注書愼爾晉,兼春秋金萬衡,史官洪啓迪。
備邊司啓曰,吏曹判書崔錫恒,其所疏辭之節,旣蒙批旨,備盡開釋,而連爲呈辭,無意行公,都目大政,將致踰月而遷淹,戶曹判書兪得一,未知其病勢輕重之如何,而昨日特招之下,又未出肅,連疏陳病,刑曹判書李寅燁,一向引嫌,尙不入謝,新命地部事務,秋曹刑獄之曠廢,委屬可慮。本司有司堂上護軍閔鎭厚辭疏之批,不啻勤懇,而尙不行公,揆以事體,俱甚未安,吏曹判書崔錫恒,戶曹判書兪得一,刑曹判書李寅燁,護軍閔鎭厚竝從重推考,卽爲牌招察任,何如?傳曰,允。
吏曹啓曰,來二十四日,祿都目政事爲之之意,敢啓。傳曰,知道。
吏曹判書崔錫恒,戶曹判書兪得一,刑曹判書李寅燁,護軍閔鎭厚,牌不進。
院啓,楊根郡守金時保,曾任兩湖饒邑時,多有貪黷之擧,而傳播怨罵之聲,厥後連除外邑,物議譁然,仍卽自遞,及授本邑,貪饕之舊習不悛,肥己之手段漸滑,上年踏驗時瞞報營門,多得災結,而民不蒙惠,盡歸私槖,官中例納柴炭,船運京江,斥賣牟利,而官家日用,則勒捧於呈訴之民,以爲支用之地。宰牛之禁,法當申嚴,而憑藉禁令,境內有經婚喪者,則毋論貧富,謂必宰屠,勒徵贖錢,春間痘疹,蔓及一境,民俗例有送神之習,而勿論使巫與否,各面巫女等處,劫徵細布,厥數無筭,人或言其太濫,則諉以補賑,而及至春夏,都無去處,且與卞姓下吏安哥士人,結爲心腹,日夜經營,罔非厲民封己之事,闔境嗷嗷,如在水火,如此貪虐不法之人,決不可仍置字牧之任,以貽齊民之害,請楊根郡守金時保罷職不敍。江界爲邑,物衆地大,且接彼境,必得威望素著廉謹自飭,然後方可以撫禦得宜,鎭服彼我也。府使金錫命,素無名稱,且乏廉聲,而年紀衰耄,怠於聽斷,公簿民訴,積滯不擧,擧止麤悖,損威取侮,內蓄多慾之妖妾,外率聯婭之庸婢,內外和應,請托紛紜,營下將校之陞黜,鄕所庫監之進退,惟循賂物之多少,至定兩數之幾許。邊上倉穀,係是待變之需,而三倉監色,任意偸食,倖而現出,囚禁之後,從中受賂,無端放釋,使近千軍餉,公然耗失,而不能據法徵納,事之駭惋,孰甚於此,而其他鄙鎖之事,怪駭之擧,不一而足,闔境怨罵,至登巷謠,當此邊圉疎虞另擇守宰之日,如此耗敗貪鄙之人,決不可久置於邊上重鎭,請江界府使金錫命罷職不敍。京外公藏之逋欠耗敗,在在皆然,固難彈論,而至於太常,係是祭享所需,事體尤重,而各項供進之物,奸吏輩任自那移,或至於已捧之後,潛出更納者有之,或於封庫之後,公然偸出者有之,積年逋欠,不啻夥然,而本寺官員,俱以疲殘之人,旣不能嚴加典守,又不能推治徵出,全不致察,任其耗缺,每當祭物封進之時,督責貢物主人,臨期取辦,鞭扑狼藉,主人等旣已準納當年條之後,又未免引年之弊,呼冤之聲,罔有紀極,國之大事在祀,而其所苟簡,至於此極,誠爲寒心。臣曾待罪本寺,稔知其弊,不可無別樣申飭之道,請令攸司,一一按簿査徵,無面人等,依律科斷。竝引嫌而退。重臣疏辯,在我無失,僚疏泛論,不必爲嫌,疏陳所懷,大意固好,營救重辟,語極謬戾,諫臣疏避,旣無指斥,以此引嫌,殊涉太過,請司諫李頤晚,執義權詹,掌令盧世夏,持平金始煥出仕,獻納李縡遞差。答曰,不允。第三件事及處置事,依啓。以上朝報
御營廳啓曰,本廳軍器所上鳥銃一千二十七柄,煙牛皮南羅箇四百部,着漆耳藥通四百箇,令本廳敎鍊官折衝孫昌瑞,監董畢造,係是軍器見樣,鳥銃十柄,別單封進之意,敢啓。傳曰,知道。監造官,令該曹,考例稟處。以上御營廳謄錄
上御□□堂。召對入侍,座目見上丁思愼,講節酌通編第十二篇答王子合書至第四丈鈐鎚,缺二字曰,此本鈐字,而刊若鈴字誤矣。思愼又讀止第九章枝葉自然張旺耳。上曰,下番讀之。象德繼講,自第十丈答勝德粹書止十八丈,因書幸致此意,思愼釋文義曰,初丈,變化氣質方可言學云云,變化氣質之要,惟學爲本,必也涵養省察,復其本然之性然後,方可以變化氣質矣。蓋讀書窮理,主敬存心,此實爲學之第一工夫,若不從事於是,徒切切計較,則終莫能變化氣質,而成其極致之功矣。上曰,學問之工,果不外於讀書窮理主敬存心耳。思愼,又於季孫之賜曾子之受,皆爲非禮處釋之曰,曾子平日工夫,已造正大處,是豈不知非禮之爲不當受,而黽勉循情,終不改革耶?若使童子,早告其不可,則卽將不日而易之矣。且以仁以爲己任,及吾道一貫之說觀之,必不肯因仍習俗,安於僭禮,俟其將死而後,始爲易之也。象德曰,受簀合禮黽勉周旋等說,似非的論,不審曾子之本意,而若以受爲合禮,則是粧撰義理也。若以爲黽勉周旋,則是巧曲支離也。兩說皆不能識聖賢之大體,而爲其病痛深矣,此等處極爲精微,惟在猛省焉。上曰,然矣。象德曰,第九丈承以家務叢委妨於學問爲憂云云,此學者之病也。但有事輒有理,若不隨事看理,而容易放過,則必將兩分矣。且事務酬應之餘,不無讀書之暇,缺數字廢其講究,則實無以培殖其本源也。況帝王臨之,缺五六字豈無厭憚之意,而物來順應,處事合理,缺六七字且於間隙時,講究聖賢說話,無少間斷,則凡於日用之間,不無資益之效矣,惟願體念於玆。思愼曰,人君萬機缺二行下敎缺五六字可不留心焉?象德曰,歲月如流,光陰可惜云云,朱子雖以韋布之士,缺五六字猶以人物世道爲己憂,恐其年光遲暮,宿計未遂,缺數字況人君,位居帝王,任重付托,有社稷民生之憂,而若於少壯之日,不爲之孜勉焉,則晚暮之後,國計民憂,終至於無可爲之地矣。伏覩殿下,春秋鼎盛,聖學高明,而若不益加惜陰之功,悠泛時月,則實地工夫,漸將疎忽,無以副祖宗付托之意,答臣民愛戴之望,豈不大加警畏哉?伏願聖上,尤加猛省。思愼曰,朱子曰,歲月如流,蓋一往不復者歲月也。以殿下時敏之學,必不待臣等之進戒,而第念學問之要,不以成就有所滿足,必須體天不息,期盡高明,無失少壯之時,惟聖上留心焉。象德曰,小臣惶恐敢達。伏見聖上學問之功,已極高明,而注措之際,或不無尙文之事,凡爲學之道,少欠實地工夫,則轉成浮夸,終無實效矣。伏願繼自今,着意實工,斥去文具,則殿下心學,自與堯·舜侔矣。上曰,勸戒之言,當嘉納焉。諸臣以次退出以上燼餘
上在昌德宮。停常參·經筵。
夜二更,流星出牛星上,入坤方天際,狀如鉢,尾長五六尺許,色赤。
中殿·世子宮·嬪宮,藥房問安。答曰,知道。
藥房啓曰,三夏將盡,老炎愈酷,伏未審夜來,聖體,若何?中宮殿症候,何如?王世子嬪宮氣候,亦何如?昨伏聞入診醫女所傳之言,中宮殿追後受灸處浮氣,猶未消減云,日昨姑停受灸之請,雖出於當暑添熱之慮,浮氣未盡消減如此,則今日不可不受灸,而使醫女入診,詳知夜間症候加減後,議定受灸當否,宜當云矣。臣等無任憂慮,敢來問安。答曰,知道。無事。內殿症候,已言于醫女,世子·嬪宮氣候平穩矣。
再啓曰,卽伏聞入診醫女所傳之言,中宮殿追後受灸處,比昨別無所減,猶有水氣未盡消散之候云,故與諸醫等商議,則皆以爲今日,更爲受灸,而壯數,依前定以十五壯,宜當云矣,敢啓。傳曰,知道。
中殿受灸後,大殿,政院·玉堂問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
政院啓曰,吏曹郞廳來言,今日爲政事命下,而判書崔錫恒未肅拜,參判李墪,參議趙泰老俱以病不來,不得開政云,判書·參判·參議,竝卽牌招開政,何如?傳曰,允。
掌令梁聖揆再度呈辭。入啓。加給由。
禮曹參議李濟,副摠管全百祿三度呈辭。入啓。遞差。
吏曹參議趙泰老上疏。大槪,臣有難安之端,尋單縮伏,召牌之下,不得不趨詣闕外,而情勢捏扤,終難冒進,玆敢陳疏徑退,乞遞臣職,仍治臣罪,以謝人言,以警具僚事。入啓。答曰,省疏具悉。諫臣疏斥,殊涉過當,在我何嫌,勿辭察職。
吏曹判書崔錫恒,參判李墪牌不進。
政院啓曰,吏曹判書崔錫恒,參判李墪,竝牌不進,參議趙泰老疏批已下,竝卽更爲牌招開政,何如?傳曰,明朝牌招開政。
傳曰,召對爲之。入侍,承旨兪命雄,玉堂丁思愼·林象德,假注書愼爾晉,兼春秋金萬衡,史官洪啓迪。
判尹趙相愚上疏。大槪,臣於前獻納李縡之避,有萬萬惶懍者,略暴事實,冀蒙矜察,而情勢危蹙,久未趨參於嘗藥之班,乞削臣本兼諸任,毋使公務久曠,仍治臣前後罪犯,俾令私分小安事。入啓。答曰,省疏具悉。臺疏云云,專由疑阻,在我無失,何必深嫌?安心勿辭,速出行公。
忠淸監司書目,洪州呈,以持平韓配周辭職上疏上送事。啓。答曰,省疏具悉。爾其勿辭,調理上來察職。以上朝報
梁重厦,以兵曹言啓曰,卽接五衛將廳牒呈,則五衛將李一舟,除授後過限未上來云,今姑改差,何如?傳曰,允。
又以宗簿寺官員,以都提調意啓曰,今己丑年春夏等講學宗室計畫勤慢抄出,則無十五分以上準畫之員,賞給一款,今無擧論之事,而其中分畫最小,二分以下益陽正檀·夏陵守樀·齊平守㰒·夏豐守梴·星昌守濡·益寧都正梯·原興守煦·洛山守㯳·淸陽正溶,請竝推考,以警將來。綾昌都正橚,自去丁亥春夏等,至今己丑春夏等,連五等居首,在前連五等居首者,擧皆加資,則今橚,似當依例論賞,用示朝家激勸之意,而恩賞重典自下,不敢擅便,何以爲之?敢稟。傳曰,依啓。橚,加資。
以平安監司尹趾仁,以寧邊等官居申善義等十一名渰死事狀啓,傳于梁重厦曰,渰死人等,令本道恤典擧行。
判尹趙相愚原疏,伏以,臣昨陳血懇,冀蒙譴何,而及承聖批,逈出常格,俯燭賤踪,逐節慰釋,臣是何人,得此異數於聖明之前也。臣誠感泣,不知死所,臣昨又伏見諫臣避辭,則辭意至深,侵辱尤切,臣於是愧恧悚慄,繼之以一笑也。其所謂論思缺五六字禹瑞疏論之後,臣之差出玉署,不過數望,而缺六七字備擬之際,或參或否,蓋其勢固然,禹瑞之外,如有可擬者,則此亦臣用意修却而然耶?禹瑞之邂逅缺七八字繼臣而差館職者,亦非一二,而曾不擧論,顧其缺六七字事勢之適會,則獨於臣政,疑之太深,至擧缺六七字其亦異矣。噫,自夫論議歧異之後,傾軋爲事,缺五六字滔滔皆是,故臣意以爲隨人施罰,不徒無義,缺八九字凡於抑揚通塞之際,不欲爲已甚之意,缺數字卽世所共知,而況身居銓衡之地,怒人議已,塞其淸途,缺數字反連大戾,此則雖至愚而至暗者,必知其不可缺數字,況今垂死之年,豈爲此蓄忿報嫌之擧,甘自陷於威禍自取者耶?然而言出暗昧,跡涉疑似,雖以日月之明,亦安得燭人言之罔極,察賤臣之無他,每每救臣於衆楚之中,拔身於叢鏑之間,如前日之爲也哉?第臣於此,尤有憾於天者,臣之年至而宜退之狀,病谻而難進之勢,累暴於章牘,肝血已竭矣。如使我聖上,早許屛退,俾遂私懇,雖有如縡十輩,於臣,必無奈何,而久靳恩諭,尙係名纏,人言三至,去益慘刻,始以固寵斥之,此猶不足,繼以喪廉,此又不足,至以乖銓,體修私嫌爲案,此實權奸之慝態,人臣之極罪,聖上,亦嘗見從古以來,負犯如臣,狼狽如臣,而果有不被罪罰,而官職如故者乎?此臣所以連章請罪,抵死爲期者也。況當缺四字逐日起居之時,嘗藥之班,久闕趨參,臣罪至此,尤無所逃,玆敢略暴事實,冀受嚴譴。伏乞聖慈,俯察危懇,亟削臣本兼諸任,仍治臣前後罪犯,以謝人言,以安私分,不勝千萬幸甚。臣無任屛營祈懇之至。謹昧死以聞。批答在上
吏曹參議趙泰老原疏,伏以,臣日昨,伏見獻納李縡之疏,其中一款,至以忠戇敢言之士,一鳴卽斥,或栖遑下邑,或見枳銓曹爲言,臣固未審其指意之所在,而忝居政地,理難自安,略具短章,恭俟郵罰,而見阻喉司,未得上徹,旋尋長單,必遞爲期者,不專在於缺二字難强而已。昨見諫臣避辭,則前疏所云云,似指洪禹瑞,缺四五字若出於就事論事而止,則夫誰曰不可,而其所謂缺六七字抑勒構成,顯有爲人求罪之跡,此所以見缺六七字前後獨政,非止一二,而亦未嘗擧擬,則今於譏斥之至,臣安得獨爲晏然而已乎?嚴召之下,分義是懼,趨詣禁扃之外,而顧臣情勢,終有所不敢冒進,不得不陳疏徑退,臣罪尤萬殞難贖。伏乞聖明,俯諒危急,亟遞臣職,以謝人言,仍治臣罪,以警具僚,不勝萬幸。臣無任屛營祈懇之至。謹昧死以聞。批答在上
持平韓配周原疏,伏以,臣稟質脆弱,自少善病,荐遭慘慽,精神消耗,危症疊出,萬無奔走供職之望,爲其靜處調攝,缺四五字來伏松楸,曾未數日,春坊新除,遽及於千萬夢寐之外,臣聞命震駴,措躬無所,方欲俶裝西上之際,適緣胄筵缺數字在外之員,幸蒙恩遞,感戴洪造,私分粗安,不意柏府新命,遠辱鄕廬,恩召荐降,分義是懼,不計顚踣,駄疾登途,行至中路,重患暑暍,吐瀉無算,食飮專廢,前患右邊不仁之症,乘虛發作,昏倒旅舍,人鬼莫分,顧此病情,實無前進之勢,玆敢不避猥越,疾聲呼籲於天地父母之前。伏乞聖慈,曲垂矜憐,亟許鐫遞,以安微分,以延殘喘,不勝幸甚。臣無任屛營祈懇之至。謹昧死以聞。批答在上
慶尙道幼學閔斗杓等疏曰,伏以,奸邪媢嫉之徒,醜詆儒賢,誣陷士類者,從古以來,厥有何限,而未有若今之太甚,則臣等之驚駭憤惋,而伸暴於聖明之下者,烏可緩乎?臣等道內山陰縣,古有贈左承旨臣吳長,處士朴文瑛·吳僴三人焉,或以先正之親子,或以大賢之門弟,俱有卓犖之行,而可躋於俎豆者也。力綿擧嬴,尙爾遷就,公論之鬱,百有年所,徂玆十餘年來,道中之士論齊起,交相發文,勖以建廟,本邑士子,會議公論,創立祠宇,而別處新設,則有犯邦禁,故以立社之義,遂立于吳健院宇傍隙地,略搆小間小宇,此乃八路之例規,固非一二人之所爲,而不意同縣人閔鼎錫等,無端起鬧,百計搆捏,誣訴缺五六字遂毁已成之祠,多士百餘人,具陳三賢之行蹟,缺六七字道臣覺其見誣於鼎錫,令本官査報,欲使之更建,缺五六字於是而列邑校院,拔例相助,道內士林,隨力顧助,缺五六字子來董役,經始月餘,得以腏享,一道士論,缺五六字士林積怒而扼腕,役夫廢農而蹙頞者,豈非以缺四五字,卑微無賴之人,不見齒於士類,故媢嫉奸邪之輩,缺八九字欲爲逞憾之計,嚴批一下,士心惶惑,缺七八字上煩九重,必欲伸辨而不已者,實一道共公之論,缺五六字臣等請先陳三賢被誣之冤,因及鼎錫熒惑天聽之罪,缺數字請留神澄省焉,蓋吳長,卽故典翰臣健之胤子也。缺數字鄭逑之高弟也。資稟超邁,氣節峻整,承鯉庭之誨,缺數字精理之學,得師門薰陶之益,而早尋門路之正,缺數字學門已成,餘事文章,卓越流輩,一時名賢大儒,缺三字臣張顯光·文忠公臣柳成龍,大加推奬,相典講劘,缺四字位雖有尊卑,道學工夫,實相上下,則雖謂之百世之師,亦無愧焉。當龍蛇播遷之日,有旨求賢,筵臣金宇顒,竝擧張顯光·吳長,以應上旨,則當時輿望之隆,推此可知矣。昏朝政亂,身在言職,誅大君之議,始起於三司,廢慈殿之論,又發於造訒,則吳長,草疏將上,見遞還鄕,先正臣鄭蘊,方以弼善上來,遇於金陵驛館,長,憤慨時事,執手流涕,仍書公平正大四字,以贈之,蘊受而藏之袖中曰,當不負故人之托,遂立角於凶論,以致耽羅之竄,士論驚動,嶺儒李惟說等五百餘人,爲伸救鄭蘊之疏,而疏行纔到國門,蘊之子弟,恐觸諱而重父罪,泣而止之,疏未果上,厥後爾瞻等,嗾其徒閔靜者,疏斥前事,指爲黨蘊,而編配于兔山,長,傷時慷慨,至廢寢食,憂憤疽發,遂死謫所,則特立獨行之操,又如彼其卓卓矣。癸亥改玉之後,因大司諫臣鄭曄之啓,特贈承宣,以褒其直,則斯人之孤忠直節,朝家旣奬之,搢紳又推之,儒林之景仰尊尙,容可已乎?至如朴文瑛,與吳長,生竝一鄕,又同師門,講劘道義,造詣超絶,不幸當昏朝之時,卷而懷之曰,世亂時危,士可以去矣。搆一室於頭缺數字,含章晦彩,若將終身,逮至淸朝,首膺簡拔,缺六七字天不假年,卒未展布,南州之士惜之,至今缺五六字,吳僴,天資卓越,孝友兩盡,嘗與從兄健,負笈缺七八字,硏思力踐,足目俱到,守道丘園,專務爲己,不知不慍缺七八字,以古之人自期,曺植嘗稱爲嶺南第一人,缺八九字,高蹈遠引,終于丘壑,則雖無立朝表著之事,缺八九字志行之卓絶,實無愧於古昔之賢哲,缺十餘字只表慕仰之誠,初非夸大之意也。缺五六字其疏曰,吳長,則以仁弘之寵客,生無可稱,死有遺醜,吳僴,則老死鄕曲,事蹟蔑如,聲名寂然。噫噫,是何言也?缺數字以鄭逑之門弟,深嫉仁弘之情狀,平生足跡,一不及於其門客,凶論始發之日,懇懇於扶倫,鄭蘊見逐之時,汲汲伸救,以至竄死不悔,而謂之遺醜,是誰欺乎?吳長之出處事實,播於人口,書諸國乘,雖百世不朽,而鼎錫構誣,猶尙如此,則雖巖穴之士,遺逸之行,鼎錫又何憚於詆排之耶?臣等竊見近世公論掃地,官尊則祠之,多子則孫祠之,有形勢則祠之,而今此三賢,旣無三者之可恃,能爲多士之所宗者,豈非流風餘韵,入人者深,而秉彝良心,不泯而然耶?姜徽泰,行年七十,抱病不出,曾於立祠通文,巡營呈辭,一不參涉,而鼎錫誣謂之,倡動李慶基·朴壽益·裵晉度等,皆非三賢之子孫,而鼎錫,誣謂之後孫,上眩九重之聰聽,下蔽一道之公議,臣等切痛焉,毁謗之來,世必有所難免也。構誣之輩,古今之所嘗有,則鼎錫等所爲之奸邪,視之如鬼蜮,而不足與呶呶也。然搆虛之言,旣入於睿覽,懲罪之批,又下於該曹,則臣等,安敢泯默,而不暴於天日之下哉?噫,鼎錫,以幺麽鄕曲一匹夫,旣辱先賢,又陷士類,列署其族黨姻婭之無知無識者,稱爲士論,而冒沒陳章,欺罔君父,揆以三尺,難以容貸。伏乞天地父母,燭先賢被誣之狀,察臣等衛道之忱,無主先入之見,亟回好察之仁,三賢已安之祠,勿令毁去,鼎錫構誣之罪,特使懲治,則斯文幸甚,多士幸甚。臣等無任兢惶激切祈懇之至,謹昧死沐浴以聞。答曰,省疏具悉。疏辭如此,令該曹議處。
上御□□堂。召對入侍,座目見上丁思愼,講節酌通編第十二編十九章,答余占之書,至二十四章缺四五字,程子有心如穀種仁則其生之性等語耳。思愼又讀止二十八丈,稍似遲緩便蹉過也。上曰,下番讀之。林象德繼讀,自答黃子耕書至三十五丈,謝氏註所爲之爲字。象德曰,此當以謂字讀之矣。上曰,讀以謂字是矣。象德復讀止篇終。思愼釋文義曰,二十丈致知力行云云,夫敬者,貫徹於動靜也。若以靜謂之存敬,而不加學問思辨之功,則實無致知之效矣。又曰,動,謂非居敬而或忽操存省察之工,則亦非力行之意也,故朱子於知行靜敬等說,別加辨釋,爲學工夫,固宜省察於此等處矣。象德曰,應事接物,是動也。燕閑無事時,卽靜也。靜以養之,則私意自祛,理明心定,故濂溪於太極圖說,以主靜,爲爲學之工,而朱子發明其義,以寂然無慾爲靜,而結之以酬酢事物之變,敬字之不越乎動靜,此可知矣,而聖賢千言萬語,不外於敬之一字,故程子曰,涵養須用敬,進學在致知,朱子每引此說,以敬爲學問之本,宜於此等處,益加省察焉。思愼曰,二十二丈答王聖可書,更願反躬務實云云,凡有未盡處,則欲自反而充其實之謂也。臣因文義,敢達。伏見聖上遇災求言,足以感動而終欠實效,竊恐自反之實,有所未盡而然耶?務去文具,專尙誠實,則其於自反之道,誠有實效矣。缺三四字象德曰,二十四丈求放心云云,此章專言求放心之道,惟其主敬,故自然不放其本一而已矣。敬則自存,否則自放,缺十餘字操則自存,動靜終始不越敬之一字而已。缺六行。思愼曰,操則自存,動靜始終不越敬之一字云云,聖學之要,不外於是,敬外無他道理,聖賢拈出此敬字,非止一段,而堯典欽字,欽是堯·舜精一之心法,與禮記無不敬,相爲表裏,而至於程·朱,尤盡發明,大要不過曰敬以直內也。惟當着念於此,終始操存也。上曰,堯典欽字,正與敬字相符矣。象德曰,二十八丈不思索時,此意常在心胸之間云云,此言最要聖學工夫也。竊覵殿下聖學高明,講筵頻接,開卷對冊,雖有一時討論之工,而或恐於燕閑之際,此心稍忽,善端還蔽,則每日講論,徒爲文具之歸,聖賢一段存心之法,雖於不思索時,此心常存,缺八九字實地工夫,自有不已之效矣。上曰,此言最切實矣。思愼曰,三十一丈加趺靜坐云者,此佛語也。朱子專以存心養氣爲主,而只取其靜思之義,蓋借來辭耳。象德曰,三十五丈特論中字之義,而無過不及之說,已見於中庸,而中間恰好處云者,蓋謂十分恰好底道理也。應事接物之際,無非此道,則自有見得之效矣。思愼曰,中者不在於他,應事接物,各自當理之謂也。若反是,則其不爲子莫之執中者幾希矣。文義奏訖。象德曰,臣有區區所懷,敢此仰達。缺六七字當時被罪諸臣,或命立祠致祭,或命褒贈缺六七字,獨金宗瑞·皇甫仁,未蒙伸雪,議者以爲闕典,缺八九字曾在乙酉年間,重臣以伸冤復官事陳達,缺數字有遣大臣,考出實錄之命,而竟不得施行矣。缺六行餘。象德曰,昔在缺一行半繼絶之德,至今稱頌,今金宗瑞事,亦倣此例,雖其罪名未除,而子孫則分付兩銓,收錄其可用者,甄拔而調用之,俾得齒列於士族,則旣無妨礙之端,而愍隱寬蕩之意,自寓於其間,其於報功之聖德,亦必有光,臣旣有所懷,敢此仰達矣。上曰,儒臣所達,是矣。金宗瑞之伸冤復官,有所妨礙,固難容議,而至於子孫收用事,分付銓曹擧行,可也。出擧行條諸臣,以次退出。以上燼餘移謄
上在昌德宮。停常參·經筵。
吏曹判書崔錫恒,參判李墪牌不進。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體,若何?中宮殿症候,何如?受灸處浮氣,雖未盡消減,大勢旣已向減,當此極熱,有難一向受灸,今日使醫女入診,更爲詳審症候後,議定仍爲受灸與否,宜當,臣等無任憂慮,敢來問安。答曰,知道。無事。內殿症候,已言于醫女矣。
再啓曰,卽伏聞入診醫女所傳之言,中宮殿當初受灸處,則已至如常,追後受灸處,則浮氣亦不大段云,與諸醫等商議,則皆以爲卽今症候,大勢旣有向減之效,浮氣雖未消散,自可漸至差復,當此極熱,不必仍爲受灸,今姑停止,宜當云矣,敢啓。答曰,知道。勿爲逐日問安。
右尹洪璛再度呈辭。入啓。加給由。
掌令梁聖揆三度呈辭。入啓。遞差。
假注書朴致遠書啓,臣承命馳往于驪州睡谷村判府事李畬所住處,傳宣聖批,則以爲垂死賤臣,一息徒存,違逋恩命,釁負日積,太常廢考,又忝一罪,冒死申章,以請誅譴,而伏承聖批,威罰不加,寵諭冞隆,水潦艱阻之時,又辱近侍臨宣敎,以須勿固辭,安心造朝,臣奉讀綸音,不勝九頓感泣,而臣之情實,則猶若有未盡照燭者,臣罪於此,尤無所逃逭矣。臣窮隘悶塞,但有仰天哀呼而已。臣之不得承命者,不專在於情迹之難安,而實以病情尤綴,朝暮就盡,無路自力作行故也。卽今床席昏頓之狀,實史官之所目見,恩批之下,益增罪戾,伏地悲咽,但俟鈇鉞之誅云矣,敢啓。傳曰,知道。
刑曹參判金演上疏。大槪,臣待罪太常提擧,今於諫臣之啓,有不敢晏然者,且臣方待罪秋曹,適値長僚,不爲行公,臣按治兼帶所管之事,亦有嫌礙,冒死仰籲,伏乞亟遞臣本兼兩任,仍治臣罪事。入啓。答曰,省疏具悉。卿其勿辭,從速察職。
兼司書李世最辭職上疏。入啓。答曰,省疏具悉。爾無所失,勿辭察職。
院啓,請楊根郡守金時保,江界府使金錫命罷職不敍。措辭竝見上答曰,依啓。
戶曹判書兪得一辭職上疏。入啓。答曰,省疏具悉。卿勿固辭,俟病少間,速出行公,毋曠劇務。
京畿監司書目,龍仁呈,以開城留守崔奎瑞辭職上疏上送事。啓。答曰,省疏具悉。卿其勿辭,從速行公。以上朝報
有政。吏批,判書崔錫恒未肅拜,參判李墪牌不進,參議趙泰老進,右承旨李世維進。
兵批,判書金宇杭進,參判韓聖佑病,參議李壄進,參知李師尙病,左副承旨洪重夏進。
吏批啓曰,判書崔錫恒,參判李墪,竝牌不進,小臣獨政未安,何以爲之?敢稟。傳曰,只出緊任。
又啓曰,春坊闕員,今當差出,而擬望之人乏少,相避外任,竝擬,何如?傳曰,允。
以宋廷奎爲右副承旨,宋正明爲獻納,金斗南爲掌令,朴乃貞爲弼善,宋堯佐爲戶曹佐郞,吳命峻爲禮曹參議,金始鑌爲禮曹正郞。綾昌都正橚,今加明義,講學連五等居首加資事,承傳。前僉正尹沆,今加通政,年八十依法典陞資事,承傳。
兵批,以李健命爲都摠管,全山君深爲副摠管,金德基·白以成爲五衛將,高斗煌爲同知,尹五商爲宣傳官,鄭載道爲司禦,李澤·宋宅相付副司果,李濟·李翊漢·李縡·梁聖揆·趙泰億單付副司果。以下缺
洪重夏啓曰,大司憲權尙夏,持平韓配周在外,執義權詹,掌令盧世夏,持平金始煥呈辭,掌令梁聖揆呈辭受由,今日以監察茶時之意,敢啓。傳曰,知道。
梁重厦啓曰,吏曹郞廳來言,守令有闕,政事,何以爲之?敢稟。傳曰,明日爲之。以上燼餘移謄
上在昌德宮。停常參·經筵。
政院啓曰,吏曹郞廳來言,今日爲政事命下,而判書崔錫恒未肅拜,參判李墪,參議趙泰老俱以病不來,不得開政云,判書·參判·參議,竝卽牌招開政,何如?傳曰,允。
又啓曰,今日賓廳日次,兩司當爲入侍,而大司憲權尙夏,掌令金斗南,持平韓配周在外,大司諫孟萬澤,獻納宋正明,正言柳述未肅拜,執義權詹,掌令盧世夏,持平金始煥,司諫李頤晚,正言徐命遇呈辭,兩司俱無行公之員,除在外外,呈告未肅拜人員,竝卽牌招,以爲推移入侍之地,何如?傳曰,允。
又啓曰,新除授右副承旨宋廷奎,時在京畿楊州地,斯速乘馹上來事,下諭,何如?傳曰,允。
戶曹啓曰,卽接廣興倉所報,則來七月朔頒料次,倉官進去于領議政崔錫鼎家,請受祿牌,則不爲出給云,係是大臣祿俸,何以爲之?敢稟。傳曰,令倉官輸送。
京畿監司書目,楊州等三十六邑及開城經歷呈,以今月十六日始雨,十八日乃止,而連三日晝夜暴注,海澤及沿江各邑田畓各穀,擧皆損傷,浦落川反之患,在在皆然,而積城縣段,被災尤甚,人家漂沒,至於八戶,事極驚慘事。
江原監司書目,臣屢上辭本,未蒙恩許,惶悶抑鬱,益無所措,不避煩瀆,更暴血懇,伏乞亟賜鐫遞臣職,以幸公私事,上疏上送事。啓。傳曰,還爲下送。
又書目,道內各邑農事,嶺西原州等十八邑及嶺東襄陽以北五邑,自五月二十五日以後,連有雨澤,各穀向茂,而江陵·三陟,則終不普洽,高燥之處,多未移秧,根耕田,亦不得反耕落種,至於蔚珍·平海,四月念後至今月旬後,一向旱乾,點雨不下,若不於四五日得雨,則此二邑,將未免赤地之慘,前頭民事渴悶事。又書目,蔚珍等官呈,以今月初五日申時,及初六月卯時,同日午時,連三次地震,事係變異事。
吏曹判書崔錫恒,參判李墪牌不進。
大司諫孟萬澤牌不進,罷職傳旨。傳曰,只推勿罷。
禮曹參判李健命上疏。大槪,冒進私懇之萬分悶迫者,乞遞新授摠管之任事。入啓。答曰,省卿疏辭,誠可矜念。摠管之任,今姑許遞焉。
謝恩,獻納宋正明,正言柳述。
副修撰林象德上疏。大槪,敢將瀝血之懇,仰籲於孝理之下,冀蒙矜察,俾伸至情事。入啓。答曰,省疏具悉。疏辭,令該曹稟處。
弼善朴乃貞上疏。大槪,千萬夢寐之外,忽叨新命,臣誠驚惶感激,罔知攸措,在臣分義,固當竭蹶趨謝,而第臣頃年所遭,不比尋常,雖萬被誅戮,決難應命,伏乞聖慈,諒臣危迫之懇,乞賜鐫遞,仍命選部,刊臣姓名於朝籍,勿復檢擧,使臣得以自靖之圖,不勝萬幸事。入啓。答曰,省疏具悉。爾其勿辭,從速察職。
傳曰,大臣·備局堂上引見。引見時,吏曹判書崔錫恒所引不安之節,元無法典應避之事,而兄爲領相,弟居銓衡,曾有故相臣鄭太和·鄭致和兄弟故事,今不宜以此,一向辭免,牌招察任事,及說書宋成明,旣已元情,而因判義禁引入,未卽照勘,在前如此之時,亦有變通之例,宋成明放送,使卽應講於翰林取才事,榻前下敎。
伴送使姜鋧,入來。
吏曹判書崔錫恒上疏。大槪,臣於本職,萬無冒出之理,前後違牌,已至八度,迹涉逋慢,罪合萬殞。又於此際,嚴召荐降,分義所在,不得不趨詣闕下,而顧臣無似,不敢僭擬於前輩故事,陳疏徑退,臣罪尤萬萬矣。將臣新授職名,亟許改正,仍治臣前後違慢之罪,以安私分,以肅朝綱事。入啓。答曰,省疏具悉。日昨疏批,備悉予意,而況明有已行之事,尤無不安之端也。諫臣泛論,不必爲嫌,卿其勿復撕捱,從速行公,毋使大政遷就。
今日引見時,執義權詹所啓,請還收罪人李英建減死定配之命。措辭見上上曰,勿煩。又所啓,新除授掌令金斗南,時在平安道博川郡任所,請斯速乘馹上來事,下諭。上曰,依啓。
左議政徐宗泰所啓,日昨史官取才之坐,黃龜河·趙翼命稱以在外,宋成命催促而終不進來,啓辭請拿矣。近來左右史不備,更當從速開坐取才,而黃龜河·趙翼命,情勢之難於就講,自上亦已下燭,自前被薦之人情勢,公朝所知者,則朝家,有所置處之後,無故之人,可以就講,其所置處,或有削職之時,而削職則處分,似無義意,黃龜河·趙翼命,特令送西陞六,亦似便好,而但史局前例,新薦外,以就講有礙,許其陞六,未省明據,未知何如。趙翼明則無一番催督之事,陞六亦涉徑遽,而此兩人,必當有所置處,此外無他道理,陞六,恐無不可矣。上曰,黃龜河·趙翼命兩人,終無就講之理,不可不區處,竝爲陞六,可也。左副承旨洪重夏所啓,伏見平安監司尹趾仁,今春夏等褒貶啓本,邊將,無一人居下,殊無嚴明殿最之意,推考,何如?上曰,依爲之。左議政徐宗泰所啓,待敎申靖夏之病狀,雖未可知,在外久不上來,以致左右史不備,事體未安,年少新進之習,殊甚任便,申靖夏推考,使之從速上來,何如?上曰,依此分付,可也。
又所啓,賀使拜表迫近,而卽今暑熱無前,一向愈熾,發行之後,似難趲程,少退旬望,何如?在外諸議,亦如此矣。上曰,以七月內,差退日子,可也。以上朝報
今日引見時,本寺提調左參贊臣趙泰采所啓,臣待罪太僕提擧,已五六朔矣。而內外寺馬匹,未得點閱矣。十數日前,調馬東郊時,臣出往見之,則外寺駕轎馬三十匹,僉正鄭勖先,勤擧職事,盡數擇立,雖値陵幸,庶可無憂,而內寺馬則御乘十匹內,實合御乘者,不過數三匹,其餘則或有驚逸之氣,或有步才不善者,前頭陵幸時,誠爲可慮,御乘可合之馬,或於武弁所騎中擇取,而卽今武將以下,皆無善馬,雖往貿於彼中,而終不得可合御乘者,徒費重價矣。曾前北道開市,多出良馬,而以倍給牛馬之故,朝家,防塞其買賣之路,武士之不得善馬者,蓋由此也。北市買馬,皆言復許之,爲宜,而此則猝難變通,然開市將差中,或有持來良馬者云,若自本寺,送價于會寧府,如有御乘可合之馬,買取上送事,預爲分付,則必有可得之路矣。此意,已與一提調相議,故敢達。上曰,依爲之。以上司僕寺謄錄
左議政徐宗泰所啓,上年節使到灣後,有禮部移咨,太子方物,以皇帝旨,使之暫行停止,故留置不送矣。太子還爲冊立,今以此差遣賀使,其位旣復,則伊時停留方物,還爲付送今行,似爲待之從厚之道,聞使臣諸意如此,臣意亦恐無妨,問議於諸大臣,則亦以爲然矣。當初停留,無干於我,此乃常格之外也。未知如何,敢此稟達。上曰,入侍諸臣之意,如何?左參贊趙泰采曰,當初禮部咨文中,旣曰暫行停止云,其意,蓋欲立新太子矣。新太子若立,則上年方物,自當不送,而前太子,旣已復位,以此稱慶,特送使价,則上年方物,似當入送矣。彼雖不受,不害爲從厚之道,送之,爲宜矣。工曹參判趙泰耉曰,前太子復立,則停留方物,自是應送之物,而事貴完備,若以太子,旣已復位,前留方物,理宜輸納,而當初停留,旣出皇旨,不敢擅便,欲待指揮,而輸送之意,爲先移咨禮部,得其可否,而後輸送,似爲得宜矣。上曰,新太子若立,則元無可送之道,而前太子,旣已復位,停留方物,更爲輸送,則在我無失,在彼爲悅,送之,可也。徐宗泰曰,今若還送方物,則當仍以前文書還付,而以此辭意,別爲移咨於禮部矣。上曰,方物中,若有渝色者,則該曹改備送之,箋文則以前文書,送之,可也。又所啓,今此賀使之行,異於節使,萊貨,全無所資,到彼後,極難爲措云,各衙門銀貨,依前例參酌許貸,何如?使臣,深以爲悶,而無以仰達,來見小臣,言其事狀,故敢達。上曰,到彼之後,設有意外之事,不可全無所持之物,參酌給之,可也。徐宗泰曰,近來每行輒貸,此非故事也。別使之行,雖不得不許,而使於回還之後,趁時備納,毋致稽緩事,各別嚴飭,宜矣。上曰,各別申飭,俾無未納之患,而在前,或有以物貨代納之事,今後則不得以雜物代納事,嚴加分付,可也。韓城君李基夏曰,譯官輩,例以銀貨,貿來物貨,以其物貨,送于萊府,更爲貿銀,故諉之多滯於萊府,以爲藉口之資,不卽備納,遷就累年,事之可駭,莫此爲甚。今後則自朝家,雖有給送之事,軍門銀貨,則必於周年內,所納本色,而利息,則以軍中所用三升等物貿納事,申明定式,似爲得宜矣。上曰,依此爲之,好矣。又所啓,此北兵使鄭履祥,咸鏡監司尹德駿狀啓也。寧固塔採蔘人,到江邊,稱以奉旨官出來,求索酒肉,不應則投小紙而去,卽求索之言也。軍人追後拾取,納於僉使,兵使,以僉使之報,決棍軍官等,請罪僉使矣。投紙之拾取,不足深罪,狀啓中,有一人騎大馬涉灘之語,似是渡水,事甚驚駭,邊將,以些少鎭卒,防遏實難,而彼人,旣已涉越,邊將,何得無罪?第此是申令前事,僉使不必重究,依監司狀請,自今定式申飭,如有越來之事,當該邊將,從重論罪,爲當,監司,以移咨爲言,而有難以此遽爲移咨,更觀前頭而處之,何如?趙泰采曰,雖有定式應罪之事,守土之官,不能禁斷,致有越來之弊,烏可全然置之?第彼人騎馬涉灘,限水邊來到云,則其不登此邊江岸,可知,而雖或登岸,拘繫之外,無他道理矣。此後,如復有越來之擧,則其地邊將,定式論罪,卽今僉使,雖不論罪,自營門拿致決棍,則彼人聽聞所及,亦不無警惕之道矣。趙泰耉曰,六鎭之事,與西邊差異,西邊,只以其往來形止,馳報而已。無呼問之例,而六鎭則例有隔江呼問之事,旣爲問答則其所求乞,不是異事。然若有犯越之事,則地方官,自有其罪,而此則墜落小紙於江上,而軍人輩拾取,以納於邊將,亦事勢之當然,何可深罪,而此後則各別定式,淸人隔江問答之外,若有犯越求索之事,則當該地方官及邊將,從重科罪,而以此意,申飭沿邊,以爲嚴其約條之地,今番,係是申令之前,訓戎僉使,自營門決棍警責,似爲得宜矣。上曰,移咨,則過矣。今後嚴立約條事,各別分付,而淸人,若違約越來,則當該地方官與邊將,從重科罪,今番則僉使,自北兵營,決棍,可也。韓城君李基夏所啓,頃年以勸武事下敎,故臣以具爀,仰對勸出矣。爀,得罪朝家,累年廢錮,臣以當初薦進之人,亦甚惶恐,不敢復有所陳矣。今則一二大臣,旣以爀事,連達榻前,自上亦下敍命,故臣輒敢更達,故大將申汝哲之孫,年過二十,爲人精緊,可合勸武矣。上曰,其名,誰也?基夏曰,卽申光夏也。臣嘗以勸武軍官傳令,則光夏之父瓛,稱以獨子,不爲許之,言其私情,則果爲切迫,而朝家,必欲出用,則渠何敢終始爲辭乎?光夏,卽兵曹判書金宇杭壻也。臣曾與宇杭,言及此事,則宇杭,亦以爲然,趙泰采,爲兵判時,欲爲陳達勸武,而未果云矣。上謂泰采曰,卿之在兵判時,所見亦然否?泰采曰,申光夏之智慮,雖未可知,而以外貌見之,軀殼頗健,似合於勸武,故臣待罪西銓時,欲陳達勸武,此意,已言于大臣,亦爲言及于李基夏矣。進士柳萬增,卽故兵使柳德三之姪也。膂力絶倫,且有計慮,而渠,力事科業,表策具善,見稱於士子,設有勸武之擧,必不肯投筆,若自朝家,別樣勸出,則其在儲養人才之道,似爲得宜矣。基夏曰,臣亦欲繼陳,而未及發端矣。臣與柳萬增,亦嘗數次相見,而泛然看過,故雖未得詳記其爲人,聞其膂力才藝,果有過人者云,且宜寧縣監金楙之子得魯,卽相臣構之姪子也。身體勇健,且有膂力可合勸武云,故臣亦已傳令矣,此三人門閥爲人,俱爲可惜,一體勸武,隨才調用,何如?上曰,出身事君,文武一致,此三人,竝勸武,可也。以上備局謄錄
引見時說書宋成明旣已原情,而引判義禁引入,未卽照勘,在前如此之時,亦有變通之例,宋成明放送,使卽應講於翰林取才事,榻前下敎。以上義禁府謄錄
有政。吏批,以南錫明爲楊根郡守,崔重泰爲江界府使,李焌爲博川郡守,李深爲兵曹佐郞,綾昌都正橚爲綾昌君。
上在昌德宮。停常參·經筵。
右尹洪璛三度呈辭。以國忌齋戒,留政院。
中殿·世子宮·嬪宮,藥房問安。答曰,知道。
藥房啓曰,伏未審日間,聖體,若何?中宮殿症候,何如?受灸處,浮氣益有消減之效乎?前劑入淸熱瀉濕湯,當盡於今日,與諸醫等商議,則皆以爲此藥,專治濕熱,不可不限二十貼連進,而五貼,今日加劑以入矣。臣等憂慮未已,敢來問安。答曰,知道。無事。內殿症候,已言于醫女矣。
政院啓曰,大政遷就,事甚可慮,吏曹判書崔錫恒,疏批已下,卽爲牌招察任,何如?傳曰,允。
領議政崔錫鼎上疏。大槪,更申危迫之懇,冀蒙矜許事。入啓。答曰,省疏具悉卿懇。半年敦勉,一出心腹,而情志不孚,造朝愈邈,予心之缺然,已不可言,而亦豈平日所望於元輔者哉?日夕思想,抑鬱殊甚也。至於薄廩,不宜累辭,卿其安心領受,速出論政,毋孤予意。仍傳曰,此批答,使偕來史官傳諭。
府啓,以國忌齋戒,今明日姑停。以上朝報
傳曰,歸厚署棺板一部,送于內需司事,言于該曹。以上禮曹謄錄
上在昌德宮。停常參·經筵。
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,老炎,愈往愈甚。伏未審,聖體,若何?中宮殿症候,漸有差減之效乎?臣等憂慮未已,敢來問安。答曰,知道。無事。內殿症候,已言于醫女矣。
備邊司啓曰,吏曹判書崔錫恒,日昨聖批,旣以故事,諭敎特勤,今無可引之嫌,而連疏力辭,無意出仕,將使大政,益復遷就,戶曹判書兪得一,新除之命,初無可辭之義,而累承溫批,一向控免,雖有疾病,今則想已差安。刑曹判書李寅燁,前後批敎,出於常數,而過爲引嫌,不爲入肅,護軍閔鎭厚有司之任,所管緊重,而無端引入,至今不爲行公,俱以重任之人,何可一任國事之曠廢,而不思所以黽勉承命乎?其在事體,殊甚未便,吏曹判書崔錫恒,戶曹判書兪得一,刑曹判書李寅燁,護軍閔鎭厚,竝從重推考,卽爲牌招察任,何如?傳曰,允。
吏曹判書崔錫恒,刑曹判書李寅燁牌不進。
慶尙監司書目,道內農事形止,自四月大雨之後,不得霈澤,殆近數朔,沙石田,天奉畓,已無可望,灌漑處,擧皆龜拆,無不被傷,根耕已付種處,元不出苗,未付種處,不得反耕,一望無際之田,便成赤地,民事罔措事。以上朝報
上在昌德宮。停常參·經筵。
下直,慶州府尹南至熏,禮山縣監李志逵。
右尹洪璛三度呈辭。入啓。遞差。
弼善朴乃貞初度呈辭。入啓。給由。
黃海監司書目,敢冒鈇鉞,更申血懇,鐫削職名,歸身輦下,以遂首丘之願事,上疏上送事。啓。答曰,省疏具悉。卿辭至此,令廟堂稟處。
右承旨李世維上疏。大槪,所患疾病,挾暑添劇,雖欲黽勉供任,斷無自力之望,敢申血懇,冀蒙恩遞,兼附區區淺見,以備財幸事。入啓。答曰,省疏具悉。疏辭如此,令廟堂稟處,爾其勿辭,調理察職。
領議政崔錫鼎上疏。大槪,略陳血懇,未蒙准許,不得不更暴疾病危惙之狀,以冀聖明之矜察,亟允所辭,以幸公私事。入啓。答曰,省疏具悉卿懇。卿之今日所遭,可謂冤誣矣。臺閣儒臣,紛紜交章,湊合千古極不好之題目,托經詆辱,惟意所欲,是誠世道之大變,予之反覆敦勉,以冀卿之造朝者,實非偶然也。予心知其冤誣,則惟當勉出爲期,而第念卿之巽辭,愈久愈懇,此非情志不孚而然也。蓋大臣去就,異於庶僚,自不得不爾,然則一向敦迫,似有歉於禮優相臣之道,本職不得已,今姑勉副,深用缺然,無以爲心也。仍傳曰,此批答,使偕來史官傳諭,還爲入來。
忠淸監司書目,林川呈,以修撰沈壽賢辭職上疏上送事。啓。答曰,省疏具悉。疏辭,令該曹議于廟堂稟處,爾其勿辭,作速上來察職。以上朝報
備邊司啓曰,上年還上捧未捧各道狀啓,今纔畢到,而海西·關東兩道,則依事目準捧,今無可論,還上居末,仁川府使鄭來祥,軍餉居末,長湍前府使許熲,俱經從二品職,依例罷職,其餘藍浦縣監朴葵,雲峯縣監李之驥,聞慶縣監李重昌,咸從縣令韓世億,慶興府使李萬葉,軍餉居末,抱川前縣監鄭維升,保寧縣監申以衡,宜寧縣監金楙,依定式,令本道拿致營門決杖,而其中遞歸者,令禁府擧行,之次守令,各道狀聞中,或只擧一邑,或竝擧數邑,其所未捧者,彼此實數多寡,亦各不同,而在前,尤甚一邑,抄出推考矣。今亦當依此論罰,而今年,旣有赦令,係是赦前之事,依乙亥·乙酉已行之例,安徐勿問,爲宜,以此分付諸道,何如?答曰,允。又啓曰,因掌隷院啓目,本院基地,最爲卑隘,今十八日大雨時,衆水衝入院中,雜物及庫間文書,擧皆漂失,而其中最慮者,乃是新舊啓下文書,及訟者所納文記等也。今當修飭官舍,庶免此弊,而本院力所不逮,改修次,材瓦役價等物,令廟堂,分付戶曹題給,以爲及時重建之地事,判下矣。本院廨宇,處地卑隘,若値暴雨侵濫,則文書水沈,容或不免,而城內雨水,豈至於漂失官府文籍之患乎?伊日當直官及院吏等之不謹防護,事涉駭然,當該官推考,院吏等,令攸司科罪,宜當,庫舍修改,在所不已,而該院,素乏物力,材瓦等物,令該曹參酌題給,何如?答曰,允。以上備局謄錄
禁衛營啓曰,十番右部後司屬,全羅道五哨軍兵六百三十五名,十三番海西別驍衛五十四名,步軍標下一名,已爲點閱整齊,來七月初一日,與內外各處入直馬步軍兵等,依例替代後,舊軍放送之意,敢啓。傳曰,知道。以上禁衛營謄錄
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審日間,聖體,若何?中宮殿症候,何如?連伏聞醫女所傳之言,前後受灸處,浮氣幾盡消減云,臣等不勝喜幸之至。淸熱瀉濕湯,旣以限二十貼,連進爲定,而與諸醫商議,則皆以爲症候,已向差復,苦口湯劑,不必一向進御,前劑入五貼,當盡於明日,而恰滿二十貼之數,今後則停止,宜當云矣。臣等區區仰慮,敢來問安。答曰,知道。無事。內殿症候,幾盡差減矣。勿爲問安。
副校理丁思愼初度呈辭。入啓。給由。
弼善朴乃貞再度呈辭。入啓。加給由。
春秋館郞廳,以監事意啓曰,今日,以史官取才,合坐出令矣。吏曹及館閣堂上,無進參之員,不得開坐,禮曹判書姜鋧,判尹趙相愚,吏曹判書崔錫恒,參判李墪,參議趙泰老,竝卽牌招,以爲開坐之地,何如?傳曰,允。
吏曹啓曰,大臣置處政事,取稟。傳曰,當日爲之。
傳曰,吏判,纔因春秋館草記牌招,而戶曹判書兪得一,刑曹判書李寅燁,副護軍閔鎭厚,荐違召牌,無意出仕,其在事體,殊極未安,竝卽牌招察任。
謝恩,吏曹判書崔錫恒,戶曹判書兪得一,護軍閔鎭厚。
禮曹判書姜鋧,刑曹判書李寅燁,判尹趙相愚,吏曹參判李墪,牌不進。
校理李世瑾牌不進,依承傳罷職。
傳曰,凡使臣,以監司差出,則必遞其本職,而至於兩都留守,與京職一體,無遞改之規耶?問啓。
政院啓曰,問啓事,命下矣。招問吏曹郞廳,則以爲留守,乃交龜之職,見差使臣,例爲改差云矣。敢啓。傳曰,知道。
京畿監司書目,龍仁呈,以開城留守崔奎瑞辭職上疏上送事。啓。傳曰,今日政,見差使臣,此疏無批答,還爲下送。
平安監司書目,義州呈,以今月十五日爲始,狂風大作,暴雨如注,二十日乃霽,鴨江與三江,爲一合流,府境八道居民家舍,盡入於洪濤漂蕩之中,全家漂失者,至於六十八戶,而沈沒洗滌,有不可言,民事誠爲罔極事。又書目,三登等二十四邑,今月十五六日始雨,二十日開霽,而大雨如注,大小江川,竝皆漲溢,山田之洗滌沙汰,水邊田畓,覆沙浦落,沈沒腐傷者外,餘存各穀,萎黃蹲縮,無望西成,安州之民家沈沒,殆近四百戶,而其中毁圮漂失者,至於四十戶之多,雖無人物渰死之患,蕩失家産,無處存接,目前之急,前頭之憂,罔知攸濟事。
謝恩,副校理林象德。
觀象監,昧爽流星出五車星,入南方天際,狀如鉢,尾長二三尺許,色白。啓。
有政。兵批,以崔錫鼎爲判中樞府事,李廷濟付副司直。以上朝報
備邊司啓曰,東萊府金井山城,僧人等,以本城內,方營立寺刹,而朝家與本道之勸助,不過數百石雜穀,物力有所不繼,請得加資帖文,優數之意,駕前上言,啓下本司矣。朝家,雖許下情之畢達,而近來,上言冒濫之弊,固已多矣。關防處營建之事,固宜有所顧濟之道,而守臣,自當以此上請,僧人等,何敢以請得帖文,仰于天聽乎?如此猥濫之訴,政院不爲拔去,循例啓下,不察,甚矣。當該承旨,請推考,此上言,勿施,何如?答曰,允。以上備局謄錄
吏批,以黃龜河爲禮曹佐郞,趙翼命爲兵曹佐郞,丁道復爲執義,李蓍徵爲掌樂僉正,梁聖揆爲獻納,林象德爲副校理,尹斗萬爲宣陵參奉,金宇杭爲軍器提調,睦林最爲工曹正郞,權詹爲副修撰,李世祥爲春川府使,兪集一爲右尹,李健命爲同春秋,黃龜河爲典籍,宋正明爲吏曹正郞,趙翼命爲長興庫主簿,洪萬遇爲兵曹正郞。洪璛付南溪君,學正單李格,學錄單李彙晉,承文正字單尹聖時,軍器直長單金振吾,軍器奉事單朴孝誠,軍器副奉事單李斗興,軍器參奉單宋斗萬。以高斗煌爲瀛海君,奉常副奉事單張宇龜,漢城左尹兪集一,右尹閔鎭遠,校書副正字單徐鳳翼。以上政事郞廳金弘澤書。郞廳洪啓沃校正。
上在昌德宮。停常參·經筵。
副校理丁思愼再度呈辭。入啓。加給由。弼善朴乃貞三度呈辭。入啓。遞差。
京畿監司書目,楊州呈,以右副承旨宋廷奎辭職上疏上送事。啓。答曰,省疏具悉。當初臺論,專出捏誣,矧今行査已盡,昭雪有何不安之端,爾其勿辭,從速上來察職。
戶曹判書兪得一上疏。大槪,臣於兼帶惠局之任,有不可仍冒者,乞命下臣疏於廟堂,亟賜遞改事。入啓。答曰,省疏具悉。疏辭,令廟堂稟處。
禮曹啓曰,太廟省拜,春秋定式擧行事,曾已下敎矣。今秋展謁吉日,以何間推擇乎?敢稟。傳曰,今月望間,推擇,可也。又啓曰,太廟展謁,取稟草記,以今月望間推擇事,命下矣。展謁吉日,令日官推擇,則今七月十三日平吉,十六日最吉云,以十六日定行乎?敢稟。傳曰,依爲之。又啓曰,今此太廟展謁時,王世子闕門外,祗迎祗送之節,當爲磨鍊,而隨駕一節,何以爲之?敢稟。傳曰,隨駕一節,勿爲磨鍊。又啓曰,陳賀兼謝恩使拜表,以七月內差退日子事,命下矣。令日官推擇,則拜表,今七月二十八日卯時,方物封裹,同月二十五日爲吉云,原粘目及節目中,改付標以入之意,敢啓。傳曰,知道。
政院啓曰,因侍講院草記,明日王世子,行會講禮時,輔德·弼善有闕之代,令政院,稟旨差出事,允下矣。政官,卽爲牌招開政,差出,何如?傳曰,允。又啓曰,明日王世子,行會講禮時,左賓客趙相愚,右賓客李寅燁,左副賓客李墪,或陳疏,或尋單,竝在辭免中,兩司當爲入參,而亦無行公之員,賓客及兩司,呈告未肅拜人員,竝待開門,牌招察任,何如?傳曰,允。
有政。
謝恩,修撰權詹,輔德丁思愼,弼善洪景濂,奉敎申靖夏。以上朝報
吏批,洪景濂爲弼善,丁思愼爲輔德,宣陵奉事尹斗萬,典獄奉事李德壽相換,申靖夏單付待敎,李萬維單付承文副正字,嚴慶遂單付奉常直長。吏批政事
上在昌德宮。停常參·經筵。
下直,載寧郡守徐宗震。
司饔奉事朴宗陽,磁器燔造事,廣州地出去。
都承旨姜銑初度呈辭。入啓。給由。
左賓客趙相愚,右賓客李寅燁,左副賓客李墪,牌不進。
謝恩,執義丁道復,獻納梁聖揆。
大司諫孟萬澤牌不進,依承傳罷職。
成均館官員,以同知館事意啓曰,今七月初七日,儒生上旬輪次,當爲設行,而大司成未差,大提學姜鋧,時未行公,且與秋享大祭,齋戒相値,限內不得爲之,今月內,無故日退行之意,敢啓。傳曰,知道。
府啓,請還收罪人李英建減死定配之命。措辭見上答曰,勿煩。
傳曰,召對爲之,入侍,承旨李世維,玉堂李肇·權詹,假注書愼爾晉,史官申淸夏·洪啓迪。
吏曹啓曰,臺諫有闕,政事,取稟。傳曰,明日爲之。
今日召對時,太學齋任張植等二人解停事,榻前下敎。以上朝報
未時,上御熙政堂。召對入侍時,參贊官李世維,侍講官李肇,檢討官權詹,假注書愼爾晉,記事官申靖夏·洪啓迪。肇,進講節酌通編第十三扁,自答吳伯豐書止十一丈不可容易也。上曰,下番讀之。詹,繼講自十二丈答李叔文書,止三十一丈安能保其必無耶?肇,釋文義曰,初丈天地之所以高厚,一物之所以然云云,蓋天地之間,林林蔥蔥,各得其宜,無一物不遂者,同出於一本之理而然也。至如讀書之法,亦在於窮理,故程子之言曰,未讀詩時,不達於政,不能專對,旣讀詩後,便達於政,能專對四方,始是讀詩,此讀書體驗之工也。卽今所講書,義理無窮,爲學之緊要處最多,以此召對,有以見聖上不廢工夫之意也。然進講丈數,多至數十丈,文義不能盡達缺一行。上曰,此書,予嘗披覽者矣。肇曰,三丈動靜二字,循環反復,無時不然云云,天下之理,各有待對,不可廢一,而近來學問之道,惟知靜處用力,不知動處加省,蓋靜時易爲收斂,而動時難於檢察而然也。動時工夫,必與靜時無異,然後可無差謬之事矣。詹曰,此言固然,而第以動靜用工之難易言之,則靜是未發時也,用力尤難,動是已發時也,着工較易矣。且帝王之學,異於韋布,萬機接應之際,有難一一省察,每於靜時,操存涵養,則動必有效,事皆合宜矣。肇曰,爲學工夫,靜處易,動處難,必也動處無失,然後可見常時操存之效矣。肇曰,四丈今世爲學,不過兩種云云,夫學問之道,自有坦平易知之路,而其過高者,徑趨簡易,固已有害於正道,若其循於私意,專騖外馳者,則往往趨入於異道,觀於陸氏之學,可驗其受病之源也。肇曰,六丈夢愕穴胸等語,蓋因時事而發也。是時孝宗昇遐,光宗不執喪,寧宗未及卽位,惴懍之意,略及於書牘,而國事之危疑,可知,故百事不敢措意云者,蓋以此也。詹曰,朱子,忠愛之誠,眷眷不忘,故書尺間,辭意如此矣。肇曰,八丈能言眞如鸚鵡,此是善喩之語,而朱子,屢引此深戒徒言無實之弊矣。上曰,今之士大夫,何足道哉?能言眞如鸚鵡云云之說,果已屢及於此書矣。肇曰,非言之難而行之難,踐言之道,惟在於致知力行,此實加意處也。上曰,然矣。詹曰,以學問之工言之,則未有眞知,而徒能言語者,誠是病痛,而以國家之事言之,則朝臣豈能盡善而後,方可言哉?此與爲學工夫,似有異矣。肇曰,八丈末,寶花亂墜云者,此借佛語而用之,亦指徒言之無益於道而發也。肇曰。云云缺二行餘肇曰,十二丈纔不到此,卽是自棄云者,以衆人見聖人,則聖人之道,似若高遠難行,而識得其本來固有,則可以企及,雖一分,未到聖人地位,則便是自棄矣。詹曰,做到聖人,非但學問之工爲然也。人君治國之道,亦有如此者,程子曰,爲治當法堯·舜,果以堯·舜爲法,則其於致王道,何有?上曰,然矣。肇曰,爲治必有規矩,以湯爲表的者,先儒之言也。徒言三代之治,無其實德,則豈有效乎?如欲見效,惟在一德之修明也。肇曰,十三丈廢書不講云云,此時江西之學,行於世,故但以持守,爲講說之資者,漸染於此學而然也。學問之道,以格物致知爲本,今若廢書不講,則無所依據而杜撰而已,終無實效矣。上曰,然矣。肇曰,十四丈伯恭,說孔子順答魏王問云云,其曰,世無其人者,似欠忠孝之意,此與孔子家法有異矣。世間,豈無人才,而其不見稱者,特在上者不求而然也。人才盛衰,在於世主之作成與搜求之如何,雖以近來言之,必不無懷才抱德之人,而特未見用於世耳。上曰,雖末世,非無人才,而人不知矣。肇曰,聖敎,至當矣。人君,至誠求之,則學問之士,出而爲用,人才之得失,惟在於人主之用舍,宜於作成搜求之方,益加留意焉。詹曰,天生一代才,足了一代事,才未嘗乏於世,而但衰季之時,則人才,多出於下流也。肇曰,節義之士,臨難始見,此則衰世之事,而以治世言之,則用人之道,綜核名實,故量才任職,各適其宜,求才之道,豈外於此哉?卽今在廷諸臣,自上當知其才與不才,用舍之際,無或以私意間之,則何患人才之不見用耶?上曰,然矣。詹曰,此丈世豈能人人同己?人人知己云者,此乃劉公度之言也。人人同己,欲相同之意也。人人知己,欲相知之意也。蓋其漸於異論,發此見解,故朱子,言其病處矣。肇曰,缺一行餘天理人慾,竝行其間,而初則甚微,省察未易,必於此等處,辨別猛斷,無少差謬,爲宜矣。上曰,然矣。肇曰,十九丈杜門讀書,潛形匿跡云云,此時僞學之禁甚嚴,攻斥朱子之說,肆行於世,故朱子,至欲杜門讀書,以避禍機,時象之慘然,如此矣。上曰,當時事,不亦慘乎?肇曰,小人無忌憚,捏誣聖賢,至於如此,此等處,必須痛懲焉。肇曰,二十丈但恨平生工夫,只到此地頭云云,天下之義理無窮,而日月有限,不得展前面地步者,此誠學者之憂,故朱子,累已言之矣。朱子,以學問爲己任,造詣已深,而猶恨日月之有限,況有君師之責者,政令規模,或有歉於三代之治,則此非可憂也耶?宜加及時勉勵,圖做至治,而不可悠泛度日也。上曰,所達最好,可不留心焉?世維曰,節要·酌海,通作一書,頗類經書中論語也。殿下,聖學高明,而猶與年少講官,臨筵討論,可見勤學之盛意也。然此書義理無窮,不可一時講說而止已,須於燕閑之暇,服膺勿忘,益加硏窮焉。上曰,當體念焉。講畢。詹曰,臣有所懷敢達。臣新從嶺外來,得伏聞,自上有太學兩齋任停擧之命,雖未知其間委折之如何,而旣非大段之事,則儒罰,不必久施,特命解停,何如?上曰,當初館儒輩,爲儒相陳疏時,兩齋任,終始不應,事極無據,故果有停擧之事,今則罰已行矣。不可仍而置之,依所達解停,可也。世維曰,儒生解停事,命下矣。出擧行條後,爲之乎?上曰,不必出擧行條,以榻前下敎,解停,可也。出榻前敎諸臣,以次退出。以上燼餘
戶曹啓曰,礪山君枋,以明陵守陵官,恩賜田畓,尙未準受矣。全羅道茂朱府,數外官屯畓七十三負七束,自本家望呈願受,依例折給,何如?傳曰,允。
又啓曰,故光城府院君金萬基,癸亥年恩賜田結,尙未准受矣。忠淸道德山縣伽倻寺位田畓七結三十四負六束,峯聳院位田三十二負七束,數外官屯田二十三負九束,合田畓七結九十一負二束,自本家望呈願受,依例折給,何如?傳曰,允。以上戶曹謄錄
上在昌德宮。停常參·經筵。
傳于梁重厦曰,文廟酌獻禮,以開月旬間推擇以入事,分付該曹。
梁重厦,以禮曹言啓曰,文廟酌獻禮,以開月旬間推擇以入事,命下矣。酌獻禮吉日,令日官推擇,則來八月初八日十一日爲吉云,而初八日,則釋奠祭受香相値,以十一日定行乎?敢稟。傳曰,依爲之。
又以禮曹言啓曰,文廟酌獻禮,開月旬間推擇以入事,命下矣。酌獻禮後,親臨試士,已成近例,何以爲之?敢稟。傳曰,依近例爲之。
又以禮曹言啓曰,今此文廟酌獻禮時,王世子隨駕一節,何以爲之?敢稟。傳曰,勿爲磨鍊。
又以兵曹言啓曰,今七月初八日,行秋享大祭時,各樣差備軍四百二十七名,內衛軍一百八十六名計除,其餘不足二百四十一名,他無推移之路,依前例給價次,坊民調用之意,敢啓。傳曰,知道。
有政。吏批,判書崔錫恒進,參判李墪病,參議趙泰老進,左承旨兪命雄進。
兵批,判書金宇杭病,參判韓聖佑病,參議李壄病,參知李師尙進,左承旨兪命雄進。
吏批啓曰,大司諫今當差出,而擬望之人乏少,外任竝擬,何如?傳曰,允。
吏批,以趙相愚爲判敦寧府事,金演爲京畿監司,李相周爲左通禮,崔昌大爲舍人,宋徵殷爲大司諫,權尙游爲開城留守,文忠立爲書題。張宇龜單付兼學錄。聞慶縣監李重昌,今加嘉善,鳥嶺築城時,不憚身苦,未滿三十日得完,加資事承傳。
兵批,以崔奎瑞爲副護軍,韓益相爲江華監牧官。
兪命雄啓曰,新除授開城留守權尙游,方在罷職中,何以爲之?敢稟。傳曰,敍用。
掌令盧世夏,持平金始煥啓曰,請還收罪人李英建減死定配之命。措辭見上新除授司諫院大司諫宋徵殷,時在江原道鐵原府任所,請斯速乘馹上來事,下諭。答曰,不允。下諭事,依啓。
備邊司,薦望開城留守,權尙游·趙泰老·李濟。
傳于梁重廈曰,召對爲之。
禮曹判書姜鋧疏曰,伏以臣,年齡衰邁,疾病沈痼,雖平居調養,猶懼其朝夕莫保,而況於虐暑淫霖,荐作千里之行,得免僵死於路中,實是意慮之外,炎程跋涉之餘,固無束帶趨班之勢,而纔竣使事,旋辭本職,亦是分義之所不敢安,黽默行公,惟以顚踣爲期,而顧臣兼帶文任,終不容仍因蹲據,從前抵死力辭,非止一再,而微誠未格,優批屢降,悶蹙迫隘,置身無所。且伏聞頃日筵中,因大臣陳白,聖敎又不啻丁寧,前席語秘,雖未得其詳,而惶懍媿悚之懷,更加一節,臣之苦口瀝懇,非有他故,自知甚明,自量亦審,其不敢抗顔冒出,已決於方寸上矣。凡人出處進退,有如飢飽寒煖,雖以君父之威,亦不得强迫而驅使者,蓋其區區所自守,終不可奪耳。當初控辭,非直因大臣之言,而有所撕捱,則到今大臣,雖有勉出之請,亦何可冒當於不敢當之地哉?缺一行餘前輩故事,決非如臣譾薄,所敢比擬,未遞兼帶之前,則無非待罪危蹙之日,臣之情地,亦云窮矣。適於此際,以政府合坐,召牌儼臨,而情勢之外,病且危苦,竟未祗赴,臣罪萬死,古人於其所不堪之任,則至有涕泣而不受者,蓋由於情發于中而自不能已也。肝膈至懇,又此哀籲,伏乞聖慈,俯賜矜諒,將臣所兼文任,亟賜恩遞,公私萬幸。臣不勝懇迫祈祝之至。謹昧死以聞。答曰,省疏具悉。副薦受點,自有故事,而前後之批,備悉予意,勉出之請,至發筵席,則更無一毫難安之端,而今又控免,殊涉太過,卿其勿復撕捱,安心行公,月課湖堂,抄選節製等事,作速擧行。
江華留守朴權疏曰,伏以,臣於向日,猥陳微懇,累瀆宸聽,冀蒙鐫遞者,非有一毫便占之計,實仍病勢之萬分難强,而疏狀還送之命,出於意外,惶恐隕越,不敢復煩籲呼,忍死泯默,今已再閱月矣。種種諸症,日就危篤,又自前月,添得毒痁,積敗之餘,澌綴倍甚,飮藥不下,呑粥亦吐,肌肉消削,形貌換脫,鬼事已迫,見者皆驚,所未絶者,特一縷殘喘耳。半年委頓,百事廢墜,癏曠之罪,已不可勝數,目今年事,有登熟之望,西成亦且不遠,器械·城池·廨宇·倉廒之可以繕修者,有非一二,而顧此床褥之身,末由自力經理,設令賴天之靈,不卽溘然,必不能完復於數三朔之內,以效職責之萬一,使保障重地,一任抛棄,作爲養病之坊,不但臣私義之所不敢安,其於國體,果何如哉?子有疾痛,不得不呼父母,而閔覆之慈,亦必察其窮迫,恕其煩猥,玆敢復冒萬死,仰籲於紸纊之下,伏乞聖明,俯賜鑑燭,特加哀憐,亟命遞罷臣職,俾無僨誤國事之患,千萬幸甚。臣無任激切屛營祈懇之至。謹昧死以聞。答曰,省疏具悉。卿辭至此,令廟堂稟處。
未時,上御熙政堂。召對入侍,參贊官梁重廈,侍講官李肇,檢討官吳命恒,假注書愼爾晉,記事官申靖夏·洪啓迪。肇,進講節酌通編第十三篇,二十一丈,細看來書,至二十七丈豈可不然之句,奏曰,此句,當以伊里五懸吐,而今懸以五吐,誤矣。又於二十八丈此豈易事之句,奏曰,此亦誤懸五吐矣。因讀至三十三丈自當去此病也。上曰,下番讀之。命恒,繼講自元善書說,止篇終。肇,釋文義曰,初丈董子功利之語云云,學問之工,每於公私利害之際,必先辨別,若或回互,不能割斷,則成病矣。凡人日用事爲,多有牽動於公私利害者,況人君臨御萬機,所係尤大,其於注措之道,必也斷得分明,出於公則行之,涉於私則不行,然後公私利害,自然剖判而易見也。此等處,所當猛省焉。上曰,公私利害之說,陳戒誠好,可不留心焉?肇曰,二十四丈若見得道理分明,豈容更有懶惰等說?亦甚緊要矣。蓋學問病痛,每在懶惰,懶惰而不爲之勉强者,是不識義理之妙處而然也。若見得義理,則天下之樂,莫過於此,自當勉勉不已矣。古之聖王,不待勉强,自然有得,故義理之實,充積於中,無一毫私意,而與天地合其德,豈容有懶惰時節耶?伏望留念於此。上曰,然矣。肇曰,此丈鐵輪頂上佛語,而借用於此耳。肇曰,二十六丈禮書云云處不肯借下,當以爲古懸吐,而一說,此吐移着於力字下,如是則文理頗澁,仍初懸吐,似好矣。上曰,仍初懸吐,文理似順矣。肇曰,此丈每念聖人,樂取諸人以爲善云云,聖人,必以擇善爲本,舜之自耕稼陶漁,以至爲帝,無非取諸人以爲善,則所以自任者輕,而取人者重耳。此實帝王加意處也。肇曰,二十八丈易傳云云,程傳專取義理,本義多說卜筮,故朱子,於此論易處,特分理與事有所云云矣。殿下,纔已講春秋矣。春秋胡傳,與程傳相類,臣雖未知春秋之奧旨,而春秋自成一書,胡傳亦成一書,多有不相管攝處,恐不如程傳之義理明白說也。上曰,程子,取其義理而作傳矣。肇曰,三十四丈爲學不厭卑近云云,學問之功,自卑而漸高,自近而漸遠,其所謂卑近,卽是日用常行,進退應對,言語飮食等處也。居常存心於此,無少放過,則作聖之功,亦由此進矣。上曰,然矣。肇曰,三十六丈洒然氷解凍釋之說,甚好矣。工夫本自卑近,而漸到高遠,如此時節,方見氷解凍釋之效,而當時陸學之弊,徑趨高遠,故每有此等說話矣。肇曰,三十六七丈,有敬字問答處,缺十餘字學者,舍敬則無下手地,此等處,易於泛看,故敢達。上曰,然矣。肇曰,三十八丈反者道之動云云數句,本是莊·佛等書,而出於參同契也。儒者,似不當用之,而朱子,博覽群書,故往往引用如此說,不必深論其本意也。上曰,然矣。肇曰,四十丈答石天民書,枉尺直尋云云,天下之事,必要道理之見得分明,若不分明,則枉尺直尋之病,自生矣。以利害言,則所屈者小,而所伸者大,故凡人,自不覺趨入於斯,終未免爲枉尋直尺之歸,此學者之所宜警惕處也。況人君臨莅一國,裁決萬機,其於公私利害之際,必先辨別,然後是非,自無顚倒之患矣。上曰,然矣。肇曰,四十一丈近日一派,流入江西云云,管仲·王猛,專昧王道,徒尙伯功,董子·陸贄,不計功利,奏議剴切,而江西染學之道,至有蹴踏董子,而追尊管仲·王猛,非陸贄而是德宗者,誠爲寒心,朱子之如是苦口非斥者,實恐正學之由此寢晦也。肇曰,末丈尊畏前輩云云,此時,卽經學闡明兩程表章之後,而猶且各立門戶,辭說多端,此誠弊習矣。至若朱子總之爲集大成,凡於義理微妙處,必欲明白剖柝,故經書辨解之際,往往特立其意見,非欲違異於前輩長者之言而然也。大抵看書之道,必要逐句細看,覷破作書之本旨,故自不得不然耳。文義奏訖,玉堂上下番,先爲退出。上曰,承旨進來。梁重厦進伏。上曰,春間四學儒生等,陳疏攻斥首相,不有餘力,遣辭之際,極其危險,士習誠爲不美,故其疏頭,特令停擧矣。前頭當有科擧士子輩,例以科事爲重,而疏頭未解罰之前,疏下似難赴擧,伊時被罰儒生解停事,分付,可也。禮判,以兼任引嫌,終涉太過,故其疏批,纔已措辭爲答矣。此不必久爲引嫌,且大提學擧行事,多矣。至於胡堂月課,抄選節製等事,前已命下,而尙此遷就,殊甚未安,卽爲牌招察任,可也。重厦曰,儒生解停事,已爲下敎矣。昨日解停人外,又有他儒生乎?上曰,昨日解停者,則太學兩齋任,而又有四學疏頭未解罰者矣。重厦曰,大提學牌招事,出擧行條後,爲之乎?上曰,不必出擧行條,以榻前下敎,牌招,可也。竝出榻前下敎諸臣,以次退出。以上燼餘
上在昌德宮。停常參·經筵。
夜一更,流星出貫索星上,入西方天際,狀如鉢,尾長三四尺許,色白光照地。
下直,伊川府使李宜顯,黃澗縣監尹春敎。
李世維啓曰,吏曹郞廳來言,承旨有闕,政事,何以爲之?敢稟。傳曰,明日爲之。
洪重夏,以都摠府言啓曰,副摠管密昌君樴,宗廟秋享大祭終獻官,議政府隷儀,進去之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
又以兵曹言啓曰,謁聖吉日,旣以來八月十一日,啓下矣。武科則例有初試,故令日官推擇,則今月二十四日爲吉云,以此日擧行,而依定式分兩所,各取五十人之意,敢啓。傳曰,知道。
李世維以弘文館言啓曰,本館上番副校理臣林象德,以王世子親行敬寧殿秋享大祭時大祝,今日隷儀,晝仕出去之意,敢啓。傳曰,知道。
又以吏曹言啓曰,今此秋享大祭,宗廟薦俎官,實差戶曹參議金萬埰,預差工曹參議李善溥,塡差書啓矣。聞兩人,俱有病故,今日隷儀,勢難進參云,不得已,以兵曹參知李師尙,改付標以入之意,敢啓。傳曰,知道。
又以禮曹言啓曰,今此文廟酌獻禮擧動時,王世子勿爲隨駕事,命下矣。凡擧動·出還宮時,有王世子祗迎·祗送之禮,而文廟酌獻禮時,則曾無磨鍊擧行之例,今番則何以爲之乎?敢稟。傳曰,勿爲磨鍊。
又以侍講院言啓曰,今七月初二日,王世子會講時,文義說話,修正以入之意,敢啓。傳曰,知道。
梁重夏啓曰,昨日召對入侍時,大提學姜鋧有牌招察任之命,而臣聽瑩未卽奉行,臣之昏迷不察之失,著矣,不勝惶恐待罪,姜鋧則仍爲牌招之意,敢啓。傳曰,知道,勿待罪。
掌令盧世夏,持平金始煥啓曰,請還收罪人李英建減死定配之命,措辭見上客使往來時,規外徵斂之無所限量,專出於義州小通事及差備譯官之陰嗾弄奸,而私相和應之狀,有難掩跡,朝家置而不問,厥輩恬不知戢,以致逐年增加,漸成謄錄,沿路各邑,不能支堪,可勝痛哉?今番勅使之貪婪求索,前所未有,西路回還時,雜種別求,罔有紀極,而至於客舍鋪陳,器用屛障等物,亦皆持去,駄載之數,比前倍蓰云,其符同用奸之迹,旣未發覺,雖不得依律論斷,渠輩身爲通官之任,專掌接應之責,而不能居間爭執,據例防塞之罪,不可不嚴査痛治,以懲日後,請今番勅行時,義州小通事及差備官,竝令攸司,囚禁科罪。輦下親兵之有闕陞戶者,意非偶然,而近來軍兵闕額,多以雜流冒屬,以致軍容不齊,紀律漸弛,誠可寒心。雖以日昨擧動時觀之,隊伍相錯,前後多滯,行陣之間,全無整肅之儀,常時主將之不能綜理軍務,修明師律之狀,據此可知,不可無警責之道。請訓鍊大將李基夏從重推考。各軍門敎鍊官,名號雖卑,責任頗重,將令之奉行,陣法之指揮,專委此輩,而近來請托公行,全不擇差,勢家賤孽之類,權門附麗之徒,目不識一丁,生不解軍事,而夤緣圖占,以爲拔身之階,至於排行布陣之法,坐作進退之節,慢不知何事,隨行逐隊,徒費廩料,事之無據,莫此爲甚,請各軍門敎鍊官之不解陣法者,一竝汰去。今後則考講試才,別爲擇差事,更加申勅,近來蔭路多淆,官序無漸,稍有一時聲譽,輒加陞擢,監·縣令一二年,遽移郡守,郡守一二年,遽移牧·府使,以致要譽之風漸長,躁競之習日滋,筮仕不十年,已經三品準職者居多,殊非愼官方核名實之意,今後則褒啓陞敍之類,莅任旣久,實政最著者外,絶勿輕易陞遷事,申飭銓曹。答曰,不允。第四件·五件事,依啓。
行判中樞府事崔錫鼎箚曰,伏以臣,前忝相職,重被人言之侵詆,揆以廉隅,勢難晏然在職,許久撕捱,罄盡衷蘊,賴荷天日之回照,特許釋負,批旨優渥,逈異常格,臣聞命頌祝,顒戴天恩,紛紜衆議,雖未知以此鎭定,臲卼危蹤,亦庶幾粗得安便,感幸之私,筆難究宣。仍念臣大病纔蘇,元氣未復,比又傷於暑濕,飮啖全廢,委頓度日,西樞新命,未能趁卽出肅,兼帶數司殿最,過時未磨勘,稽延之罪,亦甚難安,悚蹙之心,彌切于中,顧玆病情危惙,累朔沈淹,筋骸尫痿,寸步尙且艱辛,精神眩瞀,遇事輒至遺忘,昏昏厭厭,少無自振之望,若非積久醫治,恐難復起爲人,以此精力,何可以摠察諸司事務乎?伏乞聖玆,更加憐念,將臣兼帶諸司提擧,亟命遞改,毋曠庶務,俾臣得以就便調息,以延殘喘,不勝幸甚。取進止。答曰,省疏具悉卿懇。日昨勉副相職,蓋出不得已,而祈免提擧,尤是意外,心甚愕然,無以爲喩,卿其安心勿辭,速出行公,以副予望。仍傳曰,遣史官傳諭。
吏曹參判李墪疏曰,伏以,臣之淹病,已三箇月矣。初傷於毐痢,元氣大脫之餘,又加之以十次癉瘧,已耗之精力,益無餘地,離却之後,餘熱升降,頭部深疼,飮啖專廢,氣息綿綴,床席之間,奄奄垂盡矣。又自五六日前,半夜忽覺,一身寒戰,達朝發熱,而惡寒之氣則猶在,終日不敢開戶,頭痛如部,神精迷罔,咽喉因而腫塞,勺水不得下咽者數日矣。日再服藥,旋得少汗,迷罔之候則乍定,而諸症一樣,衰耗積敗之極,實無復起爲人之望,缺一行餘春宮會講,是何等盛禮,而始開於久闕之餘,臣忝在宮僚,豈不欲奮身進與於榮觀,而伏枕昏倒,無計起身,特招之下,又不得趨赴,論臣終始罪戾,誠萬殞難贖矣。臣之以病呈告,已浹兩朔,其沈淹實狀,則通朝之所共知,喉司,亦豈獨不聞,而一向退却?惟以臨政出牌爲事,此雖緣臣人微望輕,肝血之懇,亦不足以動其聽,而其事體之傷損,見待之太薄,則已無餘矣。臣早宜仰伸疾痛之呼,而神昏氣短,數行文字,亦不得搆出,經營累日,今始露章哀籲,伏乞天地父母,憐臣病勢,無一分可起之狀,念臣職任,非累月久曠之地,將臣本職及兼帶諸任,亟賜一倂鐫斥,俾無大政不得備員,兩筵久致苟簡之弊,仍治臣積逋之罪,以警其慢,俾臣得以隨意調息,少延殘喘,千萬幸甚。臣無任屛營哀懇之至。謹昧死以聞。答曰,省疏具悉。卿其勿辭,調理察職。以上燼餘
上在昌德宮。停常參·經筵。
洪重夏啓曰,今日賓廳日次,兩司當爲入侍,而憲府無行公之員,大司憲權尙夏,掌令金斗南,持平韓配周在外,執義丁道復,掌令盧世夏,持平金始煥呈辭,除在外外,呈告人員,竝牌招,以爲推移入侍之地,何如?傳曰,允。
有政。吏批,判書崔錫恒進,參判李墪病,參議趙泰老病,右承旨李世維進。
兵批,判書金宇杭病,參判韓聖佑進,參議李壄病,參知李師尙病,右副承旨洪重夏進。
吏曹啓曰,昌陵參奉金載海,身病甚重,不得察任云,改差,何如?傳曰,允。
吏批,以南致熏爲都承旨,趙泰億爲鐵原府使,申混爲禮曹佐郞,洪道達單付成均博士,李增祿單付學錄。
兵批,以姜銑爲副司直。
傳于洪重夏曰,大臣·備局堂上引見。
以江原監司李台佐狀啓,今七月朔,進上物膳,生鰒·生銀口魚,味色俱變,不合封進,故當該封進官,衰陽府使李海朝,杆城郡守權益隆,高城郡守兪崇,通川郡守沈廷耉,歙谷縣令李斗相,竝罷黜,臣亦不能檢飭事待罪事,傳于李世維曰,只推勿罷,勿待罪事,回諭。
以京畿監司李彦綱,右副承旨宋廷奎,病重上去不得事,狀啓,傳于李世維曰,還出給。
傳于李世維曰,李判府事家,遣針醫看病矣。及見書啓,針灸則不可云,遣御醫看病。
行判中樞府事李濡箚曰,伏以,臣之所患痰病,積月沈痼,經春涉夏,猶未蘇快,向雖强起,連參起居之禮,而形神之憊敗,固已極矣。近自四五日來,濕痰,又復挾感作孽,流注一身,至於肩背之間,尤甚牽掣,俯仰轉側,不得如意,少有運動,痛若鍼刺,雜施醫治,略無其效,貼席叫苦,作一籧篨,見差享官而誓戒隷儀之時,俱未進詣,內殿症候,雖承幾盡差愈之批,宜有更申問候之擧,而亦無自力之望,委頓昏憒之中,惶隕靡措。伏乞聖慈,俯賜矜察,亟先遞臣兼帶內局之任,以便公私。敬寧殿亞獻官,亦令該曹變通,俾無臨時窘急之弊,不勝幸甚。取進止。答曰,省箚具悉卿懇。所患如此,予用慮念,享官,令該曹變通,卿其安心勿辭,從容善攝。仍傳曰,遣史官傳諭,遣鍼醫看病。
右議政尹拯疏曰,伏以,臣本一介庸陋,分死溝壑,而虛名上欺,積負罪戾,乃於垂死之境,到此窮極之地,坐違威命,已半歲矣。史官之來,前後至六,承旨又三至矣。隆恩不敢當而一向添加,王法不可逭而一向優容,臣每聞王人之臨,精魂先越,每奉恩諭之旨,感泣徒增,如臣今日所遭,誠古人之所未有也。昨於敦諭之末,至擧古人之年老者爲敎,臣尤惶恐缺二行餘臣心神昏眩,不知所以爲對,因而狗馬賤疾,日以澌惙,呻吟頓伏,半在鬼關,不能自力於拜章,不覺遷延,而至今因循匪據,漫過多日,無非罪也。玆不獲已,復冒萬死,有此申籲,而前後哀鳴,肝血已竭,理義情勢,悉暴無餘,誠不敢更飾枝辭,以重慁天聽,惟伏乞聖慈,天地父母,特賜昭鑑,諒臣之糞土微物,決無承當天寵之理,憐臣之朝暮殘喘,決無一分轉動之路,亟命改正,仍勘臣罪,以肅朝綱,以安賤分,千萬幸甚。臣於今日,只合縮伏,以俟處分,而又不敢冒昧引日,不得不瀆疏猥疏之上,近侍輒下,一上一下,有同撕捱,人之見者,莫不爲臣寒心,況臣之身自當之者乎?竊聞在京之人,則有金吾門外之待命,而臣又末由自致,憂惶悶塞,置躬無處,臣自恨螻蟻誠微,抱此危苦之衷,而尙無以孚徹於天心也。臣情迫辭蹙,語無倫次,無任疾痛呼號戰灼祈懇之至。謹昧死以聞。答曰,省疏具悉卿懇。前後承宣·史官之傳宣也,罄悉心腹之辭,以冀卿之不我遐棄,而只緣誠意未孚,莫回若浼之志,益用愧恧,不知所以爲諭也。卿年齡雖高,精力尙旺,況予之期望於儒相者,不在於筋力奔走,則輒以疾病爲辭,無已太過,卿其體寡昧之思想,念時事之扤捏,毋執撝謙,賁然來思,用副上下之望。仍傳曰,遣史官傳諭。
京畿監司金演疏曰,伏以,臣本庸魯,最居人下,濫蒙洪造,致位宰列,前後累叨方岳之任,實乏涓埃之報,夙宵憂懍,若隕淵谷,不圖新除恩命,又出於千萬意外,臣誠惶隕踧踖,罔知攸措。顧此畿輔之任,職責殊重,小民征役,視外有加,矧玆荐飢之餘,賑政甫畢,凋瘵未蘇,必須宣布德意,以紓其疾苦,然後可以少答寵命,仰副重寄,而如臣無能蔑技,已試無驗者,其何可每每承乏苟充,以致國事僨誤也哉?玆敢不避僭猥,仰籲于宸嚴之下。伏乞聖慈,亟遞臣所叨職名,以重藩任,以幸公私,不勝幸甚。臣無任屛營祈懇之至。謹昧死以聞。答曰,省疏具悉。卿其勿辭,從速察職。
慶尙監司洪萬朝疏曰,伏以,臣以無庸魯質,當至煩機務,若負重擔缺一行餘以其賑事之未畢也,城役之未完也,荏苒時月,重得奇疾,一日二日,敗症疊出,委頓床席,全廢酬應,則疾痛之呼,臣何敢不盡於天地父母之前乎?伏願聖明,少加憐察焉。臣素患痰火之症,每發於春夏之交,居常調攝,如保嬰兒,有時昏窒,服藥治療,幸而不至於難醫之境矣。顧此經月之旱,實是非常之災,頃因禱雨江神,驅馳於數日之程,山野壇墠,連次將事,冒夜露處,觸炎奔走,其所致傷,固已多矣。忽於數日前,火熱大熾,如在紅爐,精神昏迷,不省人事,浸灌藥物,僅得回甦,而頭疼眼眩,心煩氣促,肢節如碎,手足厥冷,意謂中暍,急投治暑之劑,而少無所驗,或慮類中,間用疏風之藥,而亦無其效,自是以後,飮噉廢却,元氣萎薾,言語甚倦,坐臥輒扶,種種諸症,有難名狀,人命危淺,幾何不至於溘然也,目今城役粗完,賑事已畢,雖無緊急之務,而不幸極無之災,遽出於長養之節,穡事望斷,民命近止,則預先講究,不容少緩,而臣之病狀,人鬼未分,一向尸職,分義不敢,伏乞聖明,憐臣病勢難强,俯念藩任之久曠,亟許鐫改本職,得以重入脩門,則自今至死之年,皆殿下之賜也。臣無任屛營祈懇之至。謹昧死以聞。答曰,省疏具悉。此時藩任,不宜輕遞,卿其勿辭,調理察職。
午時,上御熙政堂。大臣·備局堂上,引見,入侍,左議政徐宗泰,兵曹判書金宇杭,行副司直金錫衍,吏曹判書崔錫恒,工曹參判趙泰耉,左副承旨洪重夏,司諫李頤晩,持平金始煥,副校理林象德,假注書愼爾晉·朴聖輅,記事官申靖夏·洪啓迪。
徐宗泰進曰,近來日氣,晨昏則新凉乍動,而亭午則老炎愈熾,聖體,若何?上曰,無事。宗泰曰,近無時急稟定之事,故久未登對矣。卽今大祭不遠,隷儀已過,異於無故之時,故有此日次之會矣。今年雨澤愆期,而畿甸·海西則稍優,前頭,若無大段災害,則庶有豐熟之望,而至於兩南,得聞傳者之言,湖南則雨澤,間或有之,嶺南則旱災孔慘,草木盡焦,雖得少雨,萬無回蘇之望云,三南,是國家根本之地,而今年農事,已判大無,國計民憂,誠爲不細矣。上曰,今年雨澤,他處則不爲不洽,而觀兩南狀啓,自五月以後,一不下雨,而觀其措語,則嶺南,尤酷矣。甲子年間,畿甸則成霖,而湖南則旱暵七十餘日,牛馬,至有渴死者,今番嶺南旱事,無異於甲子湖南之旱矣。兩南,是國家根本之地,且移秧之處,而旱災若是孔慘,前頭民事,誠極可慮也。宗泰曰,嶺南,是移秧之地,雖有禁令,民不肯從,至如今年,未免全棄,數千里疆埸,何等重地,而旱災如此,誠非細慮也。固知聖上遇災修省之方,靡不用極,而第凡事,每患致意於切近,而易忽於遐遠,京都有旱則是自上親所下矚者,故修省之道自別,而至於遠外,則敬懼之心,未免稍間,雖有遠近之不同,其爲邦本則一也。伏願聖上,推誠一視,益加警惕焉。且人主一念之善與不善,感應之休咎隨至,誠能一心對越,自修自愼,則或不無弭災之道矣。上曰,大臣陳戒切至,可不留心焉?宗泰曰,海伯,〈以〉李彦經之疏,自上,有令廟堂稟處之命,欲以啓辭陳白,而今當入侍,故敢此面達。彦經之疏陳病狀,不比尋常,在聖上體下之道,固有稟處之敎,而臣意則以爲,一時之病,調治則可愈,第其疏意,不但病勢而已。且有引嫌之事,伊時狀聞,雖欠周詳,此是黃州牧使之過,黃牧,旣以此論遞,則渠雖引以爲不安之端,而自朝家,無必遞之事,故欲爲啓請仍留矣。今聞彦經之病,果是沈痼之疾,向於客使回還時,不能護送,中路徑退云,病勢難强,據此可知,職務曠廢,誠爲可慮。至於詳定之事,亦未完定,見任之人,所當究竟,而旣有實病,則亦難强使察任,今姑許遞,似爲得宜矣。上曰,頃日勅使回還時,海伯,因病重不能護送,至令兵使替行矣。其後,更無差減之事耶?宗泰曰,聞其一家之言,則尙無所減云矣。以聖上體下之仁,每爲軫念,故如許辭疏,輒命稟處,而數道方伯,連爲許遞矣。問議於領議政崔錫鼎,及判府使李濡,則皆以爲,彦經之實病如此,許遞似宜云矣。上曰,所謂情勢,守令之誤也。監司則固無必遞之端,而第病勢如此,則不可强令察任,許遞可也。抄出榻前定奪宗泰曰,江華留守朴權之疏,亦以稟處批下矣。朴權則無難安之端,而其疏,只陳病狀,權是未衰之人,雖有一時疾患,自可調理痊安,且聞本府軍政及諸務,方多修擧,遞去可惜,城事,未知前頭,果作如何,而留守,以守臣旣受委寄,且有浮石經紀之事,臣意則以爲,不當許遞矣。近日或以情理,或以身病,外任重寄,連續遞改,事甚可慮矣。上曰,朴權之疏,今至四次矣。初以調理察職爲批,再以保障之任,不可輕遞爲批,至於三疏,則事體未安,故還爲下送,而復以病陳疏於還下送之後,似有實病而然,廟堂則必知其病勢之如何,故下于廟堂,欲觀其回啓而處之矣。今大臣所達如此,予意亦以爲,保障重任,不可輕遞,城役一事,且方經紀,勿爲許遞,仍令察任,可也。出擧行條宗泰曰,關西雨水之災,大抵驚慘,而義州特甚,洲島居民,擧入於漂蕩之中,府尹,以津船急救,幸無死亡,而壞閭舍甚多,全家漂失者,至於六十八戶,家産農具,無有所遺,因灣尹所報,道臣,以別樣顧恤之意,狀請矣。全家漂失之戶,令本道,以本府還耗皮穀,各一石題給,何如?上曰,恤典例給一石,而若別施則當倍給耶?宗泰曰,頃年江原道,仍水災民家漂失,人物從以渰死,故題給耗穀,各二石矣。上曰,令本道,各給耗穀一石,可也。出擧行條宗泰曰,此全羅監司李震壽狀啓也。各邑還穀,折半留庫中,又取折半,分給麥前,卽今民事遑急,又以留庫中若干穀,及竝與山城軍餉,爲先量宜分給事,分付各邑,而馳啓請稟處矣。湖南麥農不實,而新穀未出,民事之急可知,而若干餘在之穀,竝與軍餉,而稟請之前,徑先使之分給,事甚未安,李震壽推考,何如?上曰,事體然矣。推考,可也。宗泰曰,折半留庫之法,意實有在,而近來外方,多不遵守此令,雖其不在十分切急之時,或至傾庫,甚無不時待變之意矣。上曰,近來姑息之政,多矣。凡事,漸不如古,監司·守令,專以姑息爲事,雖以一道言之,年事有稍勝處,有最歉處,必無一齊之理,而不思區別之道,守令則姑擧目前之事,論報監司,監司則只因守令之報,狀請朝廷,以致混同分給,及至收捧之時,守令,以姑息而論報其難捧之狀,監司,亦以姑息而狀請減捧,每年如此,國穀漸至耗縮,此皆由於姑息之病,予嘗慨然矣。宗泰曰,姑息之敎,臣亦不敢安,外方,或以此等事爲請,則本司覆啓之時,不能據法防塞,間或聽施,臣亦不免爲姑息之歸,深爲惶恐矣。上曰,湖南旱災亦甚,前頭民事可慮,未及分給之穀,姑令留置,以觀將來,可也。宗泰曰,狀啓中,亦云量宜分給矣。城餉之未及分給者,使之停止,勿爲盡數出給,爲宜矣。出擧行條金宇杭曰,頃者,關西江邊七邑,發遣御史,試取武才,其別單書啓之類,自該曹有論賞之事,而前兵判李寅燁,於榻前定奪,一依濟州例,只取其兩技俱中者二十七人,許參直赴,其他各技入格者則或給分,或給米布,而今者沈壽賢,以當初主試之人,陳疏稱冤,自上,有令該曹議處之敎,故敢此稟達。其疏辭意,蓋惜其不能廣取,而各技居首者,亦不得與也。柳葉箭一巡四中,是單技中最等之人,而見漏於直赴之中,乃與六兩僅參者同科,似不無冤鬱之端,議于廟堂則大臣之意,以爲該曹,旣已定奪,則有難更爲變通,柳葉箭四中,似當與六兩遠射者,同賞云矣。上曰,大臣所見,何如?宗泰曰,旣出科式,因而撓改,事涉不便,而第此非科規,乃慰悅邊上武士之擧,則柳葉箭一巡四中,雖是單技,亦爲不易之才,今不得直赴殿試,而只參於給分之中,渠似當冤鬱,商量處之,可矣。趙泰耉曰,當初灣尹權之疏,蓋出激勸邊上武士之心也。初擬設科取士,而取士則廟堂以爲不可,而只取武才矣。以正言徐命遇之疏觀之,今此慰悅之擧,反爲貽怨之資云,本意在於激勸邊民,則似當有武士聳動之擧矣。上曰,壽賢之疏語,如何?激勸之請,是欲加給直赴之意也。宗泰曰,臣雖不見其全篇,槪其本意,固不敢以直赴爲請,而似當差別於米布之賞云矣。上曰,初以五十人定額,而終取二十七人,故不無稱冤之端云矣。宇杭曰,壽賢之疏意,不必專在於此也。蓋以柳葉箭四中之不許直赴,故也。上曰,壽賢本意,蓋欲其加用也。宗泰曰,初旣出於慰悅邊民,則雖用特恩,未爲不可矣。宇杭曰,壽賢之疏,實欲慰邊上物情矣。宗泰曰,六兩退射三四十步,善射者也。然前見武科試場,六兩退射四五十步,則易爲之,而至於柳葉箭一巡四中,則誠爲稀罕矣。自下,雖不敢達,而自上,若用特例,許赴殿試,則似無爭執之論矣。宇杭曰,雖是特恩,而六兩·三矢·五十步之直赴,似涉過濫,故自上,曾有下敎矣。宗泰曰,柳葉箭四中一人,則許參直赴,而其他各技優等者,則給分,似好矣。宇杭曰,柳葉箭貫三中一人,壽賢,亦爲單擧邊四中,若許及第,則貫三中,必爲稱冤矣。纔見濟州人上言,則亦似有稱冤之端,故有所回啓,而自上,特令一體直赴矣。泰耉曰,七邑同於六鎭,罕有赴擧之時,今別樣奬勸,似爲得宜矣。上曰,柳葉箭一巡四中,付單技而入於米布中耶?宇杭曰,入於米布中矣。米十斗,布四疋矣。上曰,依濟州例爲之事,前已命下,而至如江華·廣州·水原等處,無此例乎?宇杭曰,試才不沒技則不爲直赴矣。上曰,七邑則依濟州例爲之,而江華·水原·南漢等處,別試才時,規例如何耶?不沒技而直赴者,亦有之乎?相考後,更爲稟處,可也。崔錫恒曰,今番都政,陞六人員,多至四十餘員,而貯窠,僅至三十餘窠,如引儀及天文地理敎授,能麽兒郞廳之類,大政時,勢難盡爲陞出,若付虛司果,則不無稱冤之端,過都政後,雖散政,隨窠差出,何如?上曰,依爲之。出擧行條錫恒曰,近來直長,窠窄之故,參奉準朔之後,或至二十朔,或至十五六朔,不得陞遷矣。陵直長·奉事,變通之後,盡爲遷轉,不但無積滯之弊,今番則奉事,多有餘窠,而參奉,未仕滿之故,將未免虛位,以未仕滿參奉中,仕日最多之類,陞付奉事後,參奉時未準之朔數,前頭陞出時,通計仕日,何如?上曰,有闕則不可置之,依此爲之,可也。出擧行條錫恒曰,古者三曹郞官,以生·進陞六人員,卽爲備擬矣。中間以陞擬太無漸,不許注擬,今番則主簿·別提中,生·進人員絶少,勢將以新陞六品中,備擬郞官,故敢此稟達。上曰,依爲之。錫恒曰,接慰官安時相,遭慘䮕之後,不得伸辨,而旋差接慰官,其爲情勢,實有難强者,似當有許遞之道矣。上曰,依爲之,出擧行條宗泰曰,接慰官,雖非厭避之任,而今至屢易,事甚未安,鄭纘先之拜館職後,坐罷而遞,蓋出其情勢,此朝家之所知也。李世瑾,素甚病弱,雖未知其時病情之如何,而旣被差遣,違牌坐罷,殊爲非矣。敍後復差,旣有前例,今更以李世瑾差遣,何如?每見差遣之任,始差之人,受命絶罕,或至三四人遞改,此亦可見朝廷紀綱,臣嘗慨然矣。上曰,鄭纘先則情勢固然,而李世瑾則無端坐罷,事體未安,敍用改啓下,可也。出擧行條林象德曰,李世瑾敍用事,命下矣。近來僚員,亦多罷散者,一體敍用,何如?上曰,令該曹別單書入,可也。出榻前下敎錫恒曰,江界府使崔重泰,以奴名,連呈辭狀,蓋其所執,與本道監司,有嫌礙之端云,而所謂嫌端,卽重泰,爲臺閣時,隨參於領敦寧府事尹趾完合啓,而啓辭措語,多有刪抹,以此引嫌,似爲太過,而連次呈狀,必欲辭免,遞與不遞間,不可無一番定奪之事,故敢此仰達。上曰,大臣之意,何如?宗泰曰,今聞崔重泰,與道臣,有嫌礙不自安之端,而重泰,只是隨參臺啓,則其事不至大段,以此必欲遞免,似涉太過,近來,以私嫌回避之路太廣,朝家何以使臣,臣子何以宣力?聞重泰,近有身病,病若差健,可赴遠地,則不當許遞矣。上曰,嫌礙之路,不可輕開,勿爲許遞,使之赴任,可也。泰耉曰,臣有所懷敢達。故參判曺漢英,庚辰一疏,大義凜凜,蓋其時,有不得已助兵攻椵島之事,漢英慷慨,封章極言,今雖勢窮力屈,豈忍加兵,以犯天朝之意?其尊周之義,炳如日星,且以復讐雪恥之策,縷縷條陳,其疏,留中不下,而事卽宣露,虜以爲,爲皇明立節之人,與文正公臣金尙憲,一時被拘北行,刀鉅在前,怵脅萬端,而終始不撓,公議以爲,當初抗章,固自奇偉,而虜庭不屈,事尤至難云,二年燕獄,危辱備至,有雪窖酬唱錄一冊,行於世,千載之下,足令志士隕淚,其後,又因虜使迎接一款,有論事之疏,孝廟以大丈夫氣節,固當如是爲批,聖祖褒奬之敎,逈出尋常矣。朝家,於尊周諸人,其所褒贈旌異之典。有越常例,獨於此人,尙無擧論之事,誠爲欠典,下詢於大臣,而特施贈秩賜諡之典,實合褒崇節義之道矣。上曰,所達,是矣。玆事,合有褒嘉久矣,而未及爲之矣。宗泰曰,趙泰耉之所達,俱是實狀矣。曺漢英,臣猶及見之,且見行狀文字,槪知其平素忠節事行,漢英,早以文章節槪,推重於時,而性本伉蹇,不喜交遊,以是官位淹滯,止於亞卿矣。官正卿贈諡,乃令典也。令典外,有所撓變,實涉重難,而此則爲皇朝節義甚著,宜有褒嘉之典,雖令特例議諡,恐無不可矣。上曰,此人之節義如此,依所達贈職贈諡,可也。宗泰曰,凡節義表著之人,扶植世敎之功最多,國家,宜有所崇奬矣。上曰,然矣。出擧行條泰耉曰,故義州府尹黃一皓,因厚恤歸正人之族屬,慘被奇禍,聞之者,莫不悲冤,朝家所以待之,一如死義之人,曾因筵臣陳達,特爲贈職矣。今一體賜諡,爲宜矣。上曰,此事,何如?宗泰曰,黃一皓,卽宣廟朝名臣愼之子也。素以節槪見稱,以名義被慘禍,誠如泰耉所達,第賜諡則格式有定制,事體殊涉重難,而朝家,若加哀愍而以特例許之,則其事同於節義,或恐無妨矣。上曰,諸臣所見,何如?宇杭曰,一皓之事,異於死節,易名之典,當從以崇品,而若以一時特恩,有所處分,則亦無不可矣。泰耉曰,頃年故參議黃玧之喪,自上,有此乃死節人黃一皓之子,喪葬諸需,從優題給之敎矣。文正公臣宋時烈,聞而感歎曰,黃一皓事,擧世,只知其冤死,而不知其爲死節之一事,今聖敎如此,亦豈非高出凡所見萬萬者乎云云。黃一皓之冤死,誠極慘烈,且其死,實由於歸正人之優恤,則亦係尊周之一端,似不可徒以冤死,視之矣。錫恒曰,一皓,身被慘禍,聞者孰不掩涕,而至於賜諡,則似涉重難矣。上曰,三司所見,何如?李頤晩曰,一皓冤死,擧世之人,孰不知之?第朝家褒嘉之道,贈職則固無不可,而至於易名之典,事體至重,若以冤死一節,而輒令贈諡,則似關後弊矣。金始煥曰,易名之擧,國之重典,以贈爵賜諡,亦非法例,聖上,若愍其冤死,特爲贈爵則好矣,而至於賜諡,實涉重難矣。林象德曰,一皓之酷被慘禍,至今人皆垂涕,賜諡之請,誠未爲過,而令典事體重難之說,諸臣所達,亦不無所見,然其事關節義之類,則賜諡,豈必不可乎?此係格外恩典,特垂睿裁,似好矣。上曰,以贈職而贈諡,不無後弊之言,固有意見,而黃一皓則事係尊周,終被慘禍,故其子玧,死後判付中,別有下敎矣。其被禍時,勅使,監刑於南別宮紅箭門外,頃日擧動時,經過其處,想其冤死之狀,心有所惻然矣。筵臣所達如此,特爲贈諡,可也。出擧行條泰耉曰,斥和三臣之子孫,曾有各別收用,傳敎矣。洪翼漢·尹集子孫,俱有職名,而獨吳達濟子孫,卽今無立朝之人,分付銓曹,訪問收用,似好矣。上曰,分付銓曹,收用可也。宗泰曰,吳遂一,旣已身死,奉祀孫,依所達錄用,似宜矣。錫恒曰,吳達濟奉祀孫,未知其年歲之多少,自外訪問,如未及成長,則待其年長,追後錄用,似好矣。宗泰曰,問知其年,猶堪從仕,則收用似可矣。上曰,銓曹,問而收用,可也。出擧行條宗泰曰,臣有所懷,敢此仰達。故行吏曹判書臣朴長遠,名德甚重,而孝行尤卓絶,爲世楷範,其淸愼之操,忠亮之節,至今在人耳目,靡不艶稱,平生謙挹,戒其家勿爲請諡,頃年,故相臣李尙眞·閔鼎重,以此陳達於筵席,自上特命贈諡,且旌其閭矣。今聞其家,將行延諡之禮,長遠,屢膺枚卜,而適未及大拜,官秩,固已臻於崇品,而其德行之懿,自朝家,未有別爲褒嘉之典,若命特贈議政,則似有光矣。上曰,大臣所達似然,特贈議政,可也。出擧行條宗泰曰,小臣自膺新命之後,無他回避之路,有若應行之職者,冒居數月,間間作氣登筵,而素甚病孱,精神全不收拾,前忘後失,頓無完人之形,若是而其能堪機務之煩劇哉?近來時象,十分艱虞,至於關防等事,多有稟定分付者,而首台,旣已遞免,右相,亦且在外,承命無期,國家凡事,臣獨當之,其勢可悶矣。當初領相,以所遭不安,欲遞之意甚懇,故自上,特爲勉副,此固出於我聖上體下之仁,而臣意則以爲,當局大臣,不必輕遞也。聖明,洞燭下情,臣何敢一毫隱諱於君父之前哉?臣立朝以來,罕見外方,多不解事,雖有所聞,率皆遺忘,凡所奏達,不能明悉,頃於建白之際,又不無錯誤處,私情之悶切,固不足道,而其於僨誤國事,何哉?今番進賀使,來見小臣,以爲別使之行,異於節使,自朝家,若無別樣軫念之事,則到彼後,勢難容措,各衙門銀貨,近雖防塞,宜復許貸,其說似然矣。近來萊貨,漸不如前,商譯輩,資産亦不如古,此則語涉煩瑣,不必陳達,而今此使臣之請貸,蓋出不得已之計,非爲商譯輩興販之地,故臣於伊日登對時,以此稟請,而至承依前參給之敎矣。繼伏見承旨李世維之疏,以纔加禁斷,旋又許貸,爲不可,至以爲朝家惜此擧爲言,豈臣之所達,未能詳盡而然耶?人言旣以爲非,臣實惶恐矣。上曰,李世維疏中之意,專爲塞弊,無大段意見,有何難安之端乎?宗泰曰,臺啓及承旨之疏,蓋防商譯輩,憑藉稱貸之路矣。今玆使臣之請貨,異於商譯之私貸,而其疏辭則未審本意之所在,只以輕許爲欠,臣實未曉也。上年節使之行,猶難許貸,況此賀使,旣出不時,而萊貨,亦無所資,若不貸給,則將何以措辦耶?宇杭曰,此則異於閔鎭厚所貸之事矣。上曰,李世維之疏,旣令廟堂稟處矣。今日定奪,可也。宗泰曰,臣旣有所達之意,別使,頻數則容或不給,而至如今行,則勢不可牢塞矣。彼人,專以貪虐爲事,若無所持之物,則因辱易至,沿路關阨之處,生事必多矣。上曰,備局諸臣,意見何如?又敎,給與不給間,宜有定奪,故令諸臣,各陳其所見也。宇杭曰,大臣雖以爲,此與出給商譯,有異云,而非商譯則使臣,何以持去耶?別使之切迫,理勢固然,參酌給之可矣。金錫衍曰,古無此規,而近始有之,雖關弊端,參酌給之,亦似無妨矣。錫恒曰,以本色與邊利推捧,則豈不好矣,而至以勿貨代納,則甚不可矣。今番則異於他時,略給似可矣。泰耉曰,臺啓及承旨之疏,雖已陳達,而不時別使,何不顧見乎?從略給之,似無所妨矣。洪重夏曰,世維之疏,以漸漸難捧,欲杜其弊,故至以戶曹銀封付,而可用則用,不用則還納之意,附陳於疏末矣。宗泰曰,世維之疏,蓋亦不知而爲之耳。管餉之銀,數三百兩,持去云矣。錫恒曰,管餉之銀,無持去之事矣。頤晩曰,當初發論,非欲其直塞也。西路則負債人處,至捧其家舍田宅,若一一徵捧,則自有利息,何患欠縮乎?但我國,人情之國也。拘於人情,儲蓄哀痛,臣嘗慨然,故有所論啓矣。今雖不得已許貸,而要無其弊可矣。宗泰曰,各衙門未捧之數甚多,此實巨弊也。宇杭曰,臺啓中,捧其家舍田宅云者,許貸人處,無可徵之路故也。泰耉曰,迫不得已捧之矣。昨年,西關負債人鄭之茂處,自朝家稟旨,不復捧價矣。上曰,雖以防弊之意,有此戶曹銀給送之語,而此則決不可爲也。宗泰曰,許給戶曹銀,則便成規例,其弊難勝矣。上曰,冬至使去時,則例自萊關,銀貨多來矣。今則不然,故每行,輒貸於各衙門矣。別使之行,不可全然無顧見之事,參酌給之,可也。泰耉曰,世維之疏,更無回啓之事,出擧條乎?上曰,旣令參給,不必別出擧行條也。宗泰曰,事體未知如何,近侍陳疏,而無回啓,可乎?泰耉曰,旣已定奪於榻前,似當別無回啓矣。上曰,然矣。頤晩啓曰,外方土豪武斷之習,匪今斯今,而近年以來,國綱漸弛,人心益壞,其所以貽害小民者,有不可勝言,其中富饒者,多積子貸錢穀,散給貧丐之類,巧爲射利之計,輒以田土文券,爲其典當,及夫利息之日滋,無以準償,則威脅刻督,靡所不至,終必以其所典當者,轉成買賣文記,仍奪其田土焉,眞所謂蹊田有罪,奪之牛,不亦甚者也。且鄕谷之稍有氣勢者,誘聚遊民於所居籬下,作爲淵藪,曲加庇護,凡干煙役·軍役,公然脫免,至使官吏,莫敢誰何,而藉此市恩,視同己奴,驅使力役,惟意所欲,甚至於屠牛販利,匿結逃賦,以致公家之禁令不行,官府之稅入多縮。其豪橫之弊,奸蠧之害,不可不嚴加禁革,況農民耕鋤之役,晷刻是急,各自出力,猶恐不及,而鄕居兩班稱云者,輒脅勒村民,必使先治其田,故疲氓作農,每後其時,便成習俗,轉相倣效,雖有識士夫,亦不免同歸此套,事之無據,莫此爲甚。請申飭各道監司,使之知會各邑,凡此弊習,一切矯革,而謀奪民田,容隱閑丁,脅使村氓之類,一一摘發,從重科治,以嚴國法,以紵民怨。上曰,依啓。又啓曰,廚院提擧之任,所管甚重,而副提調坡山都正杉,行己鄙陋,處事狂悖,作一喪性之人,自是諸宗所棄者,適於年前,偶因多窠,承乏苟差,至今仍冒,莫不爲駭,至於視膳之際,擧措乖戾,全沒體面,文書例署,亦不成樣,且於昨年,路遇大臣,不識回避,及其被呵,隨後哀乞,其時擧措之駭異,見者無不指笑,如此無識之人,不可仍置其任,請坡山都正杉,所帶司饔院副提調遞差。上曰,不允。始煥啓曰,請還收罪人李英達,減死定配之命。措辭見上上曰,勿煩。又啓曰,請今番勅行時,義州小通事及差備譯官,竝令攸司囚禁科罪。措辭見上上曰,依啓。又啓曰,請訓鍊大將李基夏,從重推考。措辭見上上曰,軍容之不整,未知如何,而推考則過矣。不允。諸臣,以次退出。以上燼餘
上在昌德宮。停常參·經筵。
下直,黃州牧使李,高敞縣監嚴漢重。
洪重夏啓曰,大司憲權尙夏,掌令金斗南,持平韓配周在外,執義丁道復,掌令盧世夏呈辭,持平金始煥式暇,今日以監察茶時之意,敢啓。傳曰,知道。
又啓曰,近來廳中,位甚不齊,出納之際,每患苟簡,前頭太廟擧動,亦且不遠,多有擧行之事,承旨有闕之代,以在京無故人差出,卽爲牌招察任,何如?傳曰,允。
又以侍講院言啓曰,今此秋享大祭,敬寧殿王世子親行時,宮官不可不備員,而司書李端章受由下鄕,兼說書未差,執事分排之際,必有苟簡之患,合有變通之道,令政院稟旨擧行,何如?傳曰,允。
又啓曰,因侍講院草記,今此秋享大祭,敬寧殿王世子親行時,宮官不可不備員,而司書李端章受由下鄕,兼說書未差,執事分排之際,必有苟簡之患,合有變通之道,令政院稟旨擧行事,允下矣。兼說書未差之代,政官卽爲牌招開政,以在京無故人差出,仍卽牌招察任,司書李端章,亦當變通,何以爲之?敢稟。傳曰,依啓。司書李端章改差。
又以吏曹言啓曰,今七月初八日,行永昭殿秋享大祭終獻官,實差刑曹參判金演,預差同知敦寧府事李弘逸,塡差啓下矣。金演除授外任,李弘逸身病猝重,勢難進參,不得已以永寧殿終獻官預差,驪興君垓,改付標以入之意,敢啓。傳曰,知道。
又以吏曹言啓曰,熙川郡守李鐵徵,連次居中,上年秋冬等中考,雖因赦蕩滌,三年窠守令,二中罷黜,乃是法典。李鐵徵,居中至於二度,則不治之狀,據此可知。依近例,罷黜,何如?傳曰,允。
又以長生殿郞廳,以提調意啓曰,本殿所用,內梓宮板子斫來敬差官,上年啓稟差出,發行之際,因江原監司狀啓,自廟堂,覆啓停止矣。梓宮板子,餘數不多,今年則不可不斫取,敬差官預爲擇差,齎去事目,則依上年啓下事目,擧行之意,該曹及本道監司處,竝爲分付,何如?傳曰,允。
梁重厦,以兵曹言啓曰,今七月初六日,業儒金世翊稱名人,自宣仁門入來,差備門外擊錚,極爲駭愕,令攸司囚禁治罪,同門守門將柳振榮,常時不能禁斷雜人,以致闌入,亦難免其責,推考,何如?傳曰,允。
又以刑曹言啓曰,因臺啓,今番勅行時,義州小通事及差備譯官,竝令攸司囚禁科罪事,命下矣。譯官卞景和·鄭泰賢·金萬喜·鄭德儀·吳泰康·張遠翮等,旣已捉囚,而李後絳·金弘祉·朴再蕃·尹斗滿等,係是堂上譯官,竝移義禁府處置,何如?傳曰,允。
有政。吏批,判書崔錫恒進,參判李墪病,參議趙泰老式暇,右承旨李世維進。
兵批,判書金宇杭病,參判韓聖佑病,參議李壄病,參知李師尙進,左承旨洪重夏進。
吏批,以李世維爲左承旨,洪重夏爲右承旨,宋廷奎爲左副承旨,梁重厦爲右副承旨,李萬選爲同副承旨,李濟爲黃海監司,洪萬遇爲司書,申弼賢爲長興府使,李頤慶爲康津縣監,李眞儉爲副校理,姜銑爲同義禁,金始鑌爲黃場木敬差官。
兵批,以兪命雄爲副司直,李端章爲副司果。
梁重厦,以兵曹言啓曰,卽者,有一馬匹,自敦化門東挾門突入,未及禁川橋項,而近仗軍人等,同力執捉,卽爲牽出門外,推問厥馬所從來,則乃南營馬兵金相建之戰馬云。本營,在於紅馬木之內,雖是禁門咫尺之地,而守門軍卒等,不能嚴加守直,致有奔逸之弊,事極駭異。守門軍卒等,自本曹,爲先從重決棍,而當該守門將,常時不能禁飭之失,在所難免,從重推考,馬兵金相建,亦令攸司,囚禁科罪,何如?傳曰,允。
洪重夏,以吏曹言啓曰,曹所屬,宗簿寺官員等矣,今己丑年春夏等褒貶,當爲等第磨勘,而本寺提調,有故,不得磨勘之意,敢啓。傳曰,知道。
梁重厦,以弘文館言啓曰,明日敬寧殿王世子親祭時,副應敎李肇,以兼輔德進去,副校理林象德,以大祝進去,上番無入直之員,新除授副校理李眞儉,明日待開門,牌招察任,何如?傳曰,允。
又啓曰,新除授承旨及司書,牌招事,允下矣。今已日暮,明日待開門,牌招之意,敢啓。傳曰,知道。
司諫李頤晩啓曰,請坡山都正杉,所帶司饔院副提調遞差。措辭見上邊將爲任,雖似卑微,其所設置,專爲防守,則緩急之際,關係甚重,必以有智慮年壯健者擇送,然後方可有賴,而近年以來,諉以各廳久勤,循次擬差,不問其人之如何,年限之已過,輒皆苟充,未嘗另察,揆以政理,寧容如是?況此類,自知日索,更無餘望,唯以侵漁土卒,牟利肥己爲務,至於待變守圉之事,則無少留意,邊鄙之疎忽,蓋由於此。臣於前後廉問湖嶺時,經過沿邊,有所備諳者,他道各鎭之大抵類此,亦可推知。雖守令之職,猶有年限,況乘障戌邊之任,不可付之於年老衰朽者。請自今以後,毋論僉·萬戶·別將·權管,另加擇差,而久勤當次,若其老敗者則申飭該曹,切勿差除。凡僧尼之出入都城,自是禁令,而曾在先朝,撤毁尼舍,嚴加斥遠者,蓋出於防禁左道,杜塞妖陰之慮,則其不可諉之以微細之事,而稍忽於申禁也,明矣。近年以來,所謂尼舍,在於京城咫尺之地者,非止數三處,而尼徒之往來街市,不翅紛然,此莫非國綱漸弛,法禁不嚴之致也。年前臺臣,亦嘗論請毁撤尼舍,而不能固爭,未獲蒙允,自是以後,幺麽尼徒,有若自得者然,譸張妖幻之習,日新月盛,削髮被緇之類,相率爲群,出入閭閻,無復畏忌,憑藉祈禳,恣行誑惑,此而不禁,其流之弊,將有所不可勝言者。請令漢城府,一一摘奸,諸處尼舍,竝卽毁破,尼徒之冒入城市者,一切嚴禁。答曰,不允。邊將另加擇差事,及尼徒之冒入城市者,一切嚴禁事,依啓。
戶曹判書兪得一疏曰,伏以,臣於大病之餘,傷敗極深,實無陳力供仕之望,而前後召牌七降,特敎屢勤,在臣分義,誠有萬萬惶恐者,不得不扶憊肅命,而兩日赴衙,所苦滋劇,泄痢眩暈,一時兼發,昏頓床席,醫餌蔑效,玆敢冒上辭本,冀便調息矣。因人得聞,向日臺官,於公會中,擧臣曾忝本兵時,彈射之語,有所酬酢云,臣本以孤生,素無朋援,每於拳踢之加,漠然若䏁者之無聞,冥行顚隮,卒至於此,慙悔之極,只恨戀顧聖恩,不早決退,上辱殊知,下汚臣身,皆臣自取,尙誰尤哉?雖未詳伊日臺言之如何,而今旣有聞,其不可仍冒於職次則決矣。伏乞聖明,特念舊日任使之恩,曲察微臣畸危之迹,將臣本兼諸任,竝許鐫免,使得保全性命,斂避駭機,千萬幸甚。臣無任恐懼懇迫之至。謹昧死以聞。答曰,省疏具悉。卿勿過辭,安心行公。
韓豐副正枰疏曰,伏以,殿下卽位以來,明德恤祀,三十五年于今矣。建祠于泮宮,賜額以啓聖,尊聖至矣。築壇于禁苑,揭號以大報,酬德深矣。崇本報功,克禋克祀,夙夜惟寅,咸秩無文,昭假列祖,靡有不孝,先祖未遑,悉擧無遺,此實帝王盛節,簡冊希覯,孰不曰我后之德,至矣盡矣?第臣猶有憾於天地之大矣,何者?仰惟德興大院君,以淵源禮樂,東平好善,積德毓慶,誕生我聖祖,其深仁厚澤,克彰克昭,以延于家國,本支繁昌,其麗不億,宗社億萬年無疆之休,實基我大院君,綿亘至今矣。是以立祠襲爵,以奉享祀,置戶守塚,以備灑掃,先朝追本報祀之禮,無以加矣。第墓號,迄今未定,寢廟尙此不建,塋域無曲墻之設,不知先朝深意之如何,而試以宣廟備忘記觀之,則以當初追崇之時,多有未洽可憾之事,而含默不言者久矣爲敎,然則聖意無他,情文未遑而然也,豈不惜哉?臣謹按漢宣帝,追尊戾太子,置園邑,立寢廟,宋英宗,追尊濮王,以塋爲園,卽園立廟,漢·宋以來,崇奉之議,是非不一,而程子曰,所生之義,至尊至大,雖當專意於正統,豈得盡絶於私恩,要當揆量事體,別立殊稱,使其子孫,襲爵奉祀,則於大統,無嫌貳之失,而在所生,亦極尊崇之道矣。是以,我聖祖仁祖大王,入承大統之後,亦思追尊啓運宮之道,命儒臣,考漢悼園故事,稱墓爲園,此實前代聖后之美事。惟我聖祖之大孝,而獨於大院君之墓,尙無稱號,亦無寢廟,豈不爲先朝之欠事,當宁之闕典耶?至若曲墻之設,上自大君·王子·大臣,下至二品宰臣之墓,擧皆設築,則今大院君墓寢,事體如何,而獨爲闕然耶?卽今數間祭廳,原非寢廟之制,一岡塋域,全無園墓之規,奚但子孫之長歎?行路之有識者,亦爲咨嗟,先朝奉先之道,豈有一毫未盡而然也?是必有待於今日,伏願聖明,亟命有司,議定墓號,創建寢廟,設築曲墻,一如興慶園故事,則此不悖於程子之說,而有光於漢·宋,繼述於聖祖,其將有辭於千秋者,爲如何哉?臣以微末宗戚,素無識見,而至於追遠報本之誠,得之於秉彝,故不避僭妄,敢此瀆擾,死罪死罪。臣無任激切屛營之至。謹昧死以聞。答曰,省疏具悉。疏陳之事,其令禮官稟處。以上燼餘
上在昌德宮。停常參·經筵。
梁重厦啓曰,來十一日,文臣殿講日次,取稟。傳曰,停。
又以都摠府言啓曰,今日入直軍士,當爲中日習射,而秋享大祭齋戒相値,不得爲之之意,敢啓。傳曰,知道。
南致熏啓曰,同副承旨李萬選,時在京畿楊根地,斯速乘馹上來事,下諭,何如?傳曰,允。
傳于洪重夏曰,史官一員待命,騎馬三匹立之。
吏曹,接慰官,李世瑾改啓下。以上燼餘
上在昌德宮。停常參·經筵。
王世子罷祭後,政院·玉堂問安。答曰,知道。
梁重厦,以義禁府言啓曰,刑曹啓辭內,譯官李後絳·金弘祉·朴再蕃·尹斗滿等,係是堂上譯官,竝移義禁府處置事,允下矣。李後絳·金弘祉·朴再蕃·尹斗滿,今方待命,卽爲拿囚之意,敢啓。傳曰,知道。
又以司饔院官員,以監膳提調意啓曰,今日大殿供上眞苽,累次點退,看色捧入之後,自差備內知味,謂以味甚不甘,還爲退出,故又令改納,則司圃署進排人言內,今年雨水暴注之餘,暴陽又酷,遠近圃田,根莖損傷,所結之顆,不能善熟,味甘者絶稀,窮搜極覓,僅僅封進。到今七夕已過,秋氣又生,根蔓將收,畿郊諸處,持價覓得,絶少味甘者云。卽今事勢,誠如所訴,不得已,擇其中稍優者封進,而莫重御供,如是不合,事體極爲未安。請當該封進官推考,下人,令攸司推治,何如?傳曰,允。
南致熏,以禮曹言啓曰,卽接歸厚署所報,則別提二員,俱有闕未差,今春夏等褒貶,不得爲之,自本曹,具由頉啓云。依例勿論,何如?傳曰,允。
又以禮曹言啓曰,咸鏡道各陵殿,今年當爲奉審,本曹堂上一員,依前例進去,而奉使印信一顆,亦爲齎去之意,敢啓。傳曰,知道。
又以禮曹言啓曰,來八月十一日,謁聖酌獻禮時,依前例,啓聖祠遣官奠酌事,分付,何如?傳曰,允。
又以禮曹言啓曰,本曹郞廳及所屬各司官員等,今己丑年春夏等褒貶,堂上有故,限內不得磨勘矣。今始等第以入,而所屬各司中,弘文館·藝文館·春秋館·觀象監·承文院·成均館·校書館·奉常寺·東西活人署·東南關王廟·禮賓寺·司畜署·司譯院官員等,今己丑春夏等褒貶,各其司提調·堂上有故,不得一時磨勘之意,敢啓。傳曰,知道。
梁重厦,以兵曹言啓曰,今七月初八日,騎兵許萬亨稱名人,自宣仁門入來,差備門外擊錚,極爲駭愕,令攸司囚禁治罪,同門守門將柳振榮,常時不能禁斷雜人,以致闌入,亦難免其責,推考,何如?傳曰,允。
愼爾晉病,代以金雲澤爲假注書。
以平安監司尹祉仁狀啓,昌城等官居募軍,李孝男妻良女愛合等十八名,壓死渰死事,傳于梁重厦曰,壓死渰死人等,令本道恤典擧行。
持平金始煥啓曰,本府,以罪人李英建,減死定配之命還收事,累月爭執,兪音尙靳,臣竊惑焉。英建,囚禁八年,已受百餘次之刑,頃當赦宥之日,乃有酌處之擧。此實出於我聖上好生之德,而第英建罪狀,初發於其父之呈訴,至有毆打之語,自省鞫啓稟,移送刑曹,其罪名之至重,獄體之不輕,有如此者,不可以其父追後伸辨之故,有所容貸也,決矣。請還收罪人李英建減死定配之命。臣以訓鍊大將李基夏從重推考事,有所論啓矣。聖批,以軍容不整,未知如何,而推考則過矣爲敎,臣竊以爲不然也。夫輦下親兵之有闕陞戶者,意非偶然,而此法中廢,未卽復古,其間闕額,多以雜類冒屬,以致軍容不齊,紀律漸弛,誠可寒心。雖以日昨擧動時觀之,隊伍相錯,前後多滯,行陣之間,全無整肅之儀。此則臣於陪從之列,親所目覩者也,常時主將之不能檢飭,據此可知。不可無一番警責之道,請訓鍊大將李基夏,從重推考。答曰,勿煩。
判尹李彦綱疏曰,伏以,臣情地臲卼,無處可安,畿藩宿趼,亦非臣所可承當者,而仰感聖上,終始曲庇之恩,且念官有內外之差殊,不敢爲一向辭遜之計,黽勉承命,荏苒更歲,區區一身之廉義,固已放倒,而不之恤矣,不圖京尹新除,輒下於瓜代之數日,臣誠惶霣感激,不知置身之所也。噫,臣本以世祿之臣,早竊科第,受知明主,濫躋八座之列,雖其才識薄劣,未效涓埃之補,而平日持身制行,亦嘗以士夫自居,庶幾不陷於非僻矣。不幸頃年所遭,爲一件曖昧不白之事,向非聖明在上,夬賜昭釋,則臣終身爲戴盆之人矣。今人之言恩者,必歸之天地父母,若臣所受聖上之恩,天地較之,猶有憾,父母視之,猶爲薄,雖使臣,糜身粉軀,顧何以仰酬其萬一哉?思之及此,不覺感戴之心,重廉隅之節,輕除命之下,宜不敢復引前事,强溷宸聽,而第臣犬馬之齒,已迫桑楡,摧傷之餘,精力消亡,所存者,特枵然一空殼而已。畿營事務,本非鞅掌,而文簿酬應,亦妨調息,頃又兩月之內,三作松都之行,性不耐暑,且兼勞熱,引渴飮冷,殆無限節,初苦暴泄,久而成痢,度數無算,眞元虛脫,委頓床褥,懍懍有朝夕就盡之憂,交龜納符,當在四五日之後,而亦無自力之望,矧玆詞訟劇地,不容臣帶疾虛曠,以益罪戾。玆將據實,先籲于紸纊之下,伏乞聖明,俯加矜察,將臣新授職名,亟賜鐫改,以幸公私。臣無任兢惶祈懇之至。答曰,省疏具悉卿懇。所謂情勢,業已開釋,則復引前嫌,殊涉太過。安心勿辭,從速察職。
副護軍崔奎瑞疏曰,伏以,臣草土餘喘,委在床褥,松都三日之程,尙無往赴之勢,懇辭恩命,至于再疏,想惟在廷諸臣,亦必得見其疏本,而今者銓曹,以臣備擬節使,至受天點。是則以臣前疏縷縷,皆歸之欺罔君父,罪固不容於戮死。如以爲一分近似,則其斃死道路無疑,而同朝相識之人,無一毫顧藉之意如此,雖天仁父慈,欲垂憐恤,亦何由而下燭情實哉?臣於是,無可更暴之路,只有伏地嗚咽而已。仍念臣十數年前,曾作此行。伊時,家有望八病母,情理之慘,無異絶裾,而臣未嘗一言辭避,伏想聖明,或賜記存,今豈敢爲一身私計,遽懷自便之圖哉?且臣十年屛居,辜負國恩。今若赴此遠役,雖其終作道途之羈鬼,猶是死於國事,於身爲華,萬一生還,則乞身退歸,亦庶幾安於私義,誠不當復有此瀆擾,而第念臣衰病之狀,實有如前疏所陳者,將此事勢,豈有運得一步之望哉?萬里之行,不啻三月聚糧而已。使命之所以前期差出者,蓋爲此也,而今臣一息如縷,朝暮俟死,豈有餘念,暇及行事?如此蹉過,期日忽迫,則後雖有變通之事,亦必終於狼狽而已。伏望聖慈,俯詢於在朝諸臣,如以臣爲托辭,則旣曰國有常刑,臣不可倖免,而至於使事,則亟宜早賜處分,俾無顚倒窘束之弊,千萬幸甚。臣無任惶怖俟罪之至。答曰,省疏具悉。卿其勿辭,調理往來。
禮曹參判李健命疏曰,伏以,臣於頃日,伏蒙聖慈,曲軫私悃,許遞宿衛之任,惶霣感激,庶幾隨便效力,以補萬一,而老母宿患之外,近又重傷酷暑,添得嘔逆之症,飮啖由此頓減,氣息由此益憊,一日二日,漸就澌薾,藥餌罔效,止發無常,臣之卽今情理,實無暫時離側之望。兼帶春秋之下批,已至一旬,而尙稽趨謝,本曹殿最之開坐,期在今日,而亦未進參,職事曠廢,罪戾益深。今若煩瀆是懼,一向泯默,則是臣自疎於仁覆之下,而直至於公私俱妨也。玆敢冒死申籲,伏乞天地父母,俯賜諒察,亟遞臣本職及兼任,以便將護,仍治臣瀆擾之罪,公私不勝萬幸。臣無任兢惶懇迫之至。答曰,省疏具悉。卿其勿辭,救護母病。
校理權忭疏曰,伏以,癃廢賤臣,宿疢沈篤,尸臥床袵,久絶當世之望念。今淸朝俊彦,比肩林立,十八之班,鳳翥鸞翔,竊幸田間老㹀,任放於荒野窮坰,獲保其殘齡,不自意,玉署新命,又及於蓬茅之賤,私心震惶,若隕淵谷。臣仍伏念,詞垣非病坊也,玉堂非土堂也。輔導君德,潤色王言,乃其職責,則登瀛之選,古難其人,未聞以虛窠假銜,徒縻幾死之殘喘,如今日之爲也。臣前有蔑義之誚,後有濫竽之羞,今則痼疾轉劇,就木不遠,豈復有驅策病軀,一登文石之望哉?加以兒息遘瘟,出入人鬼,晝夜焦灼,殆盈一朔,火焚於內,暑爍於外,痁暍交作,泄痢重發,轉輾委頓,氣息如縷,終日所噉,不過數龠稀饘,精神昏瞀,如在煙霧,强欲陳章,握管旋迷,數行文字,亦未克登時構進,慢命之罪,萬死萬死,席藁俟罪,但有涕淚而已。伏乞聖慈,憐臣哀籲,察臣病狀,亟賜鐫罷,更勿檢擧,俾令危喘,瞑目而入地,千萬幸甚。臣無任戰慄祈懇之至。答曰,省疏具悉。爾其勿辭,從速上來察職。
副修撰權詹疏曰,伏以,臣卽伏聞獻納梁聖揆,因重臣之疏,陳章自列,而臣於伊時,適忝憲職,有所酬酢於僚席之間,則雖其意,與僚議參差,務在斟量,而旣已傳播人耳,至謄章牘,則固不敢晏然於榮次,且臣日來淹直之餘,感暑非輕,宛轉叫苦,飮啖專廢,僵臥直廬,無望供職。玆敢冒死,仰籲於宸嚴之下,伏乞聖明,諒臣情勢病狀,亟命鐫遞臣職,以安私分,不勝至幸。臣無任屛營祈懇之至。答曰,省疏具悉。已諭予意於諫臣疏批矣,爾其勿辭察職。
獻納梁聖揆疏曰,伏以,臣伏見戶曹判書兪得一疏本,其所謂向日臺官,卽指臣身而言也。臣於此,有不容泯默者,玆敢略陳其委折焉。夫度支之長,爲任最重,實管國之經費,民之賦役,苟非才望俱優,廉謹自持者,莫宜居之。臣嘗觀重臣,莅官多煩苛之誚,居家有侈汰之習,曾在西銓,頗通賂遺,致有人言,重被臺劾。當此國儲匱竭,民生困悴之日,不可以此任,付諸此手,故臣之頃忝憲職也,果與同僚,有所酬酢於公坐矣。厥後搢紳之間,傳說譁然,重臣宜無不聞之理,而晏然冒出,少無顧忌,已失自處之道,延過屢日,始乃自列,至以斂避駭機爲言,吁亦異矣。然臣始發言,終不提論者,蓋出於斟量之意,則今不欲呶呶索言,以傷篤厚之風,而如使重臣,克祛舊習,誠能勵食蘗之操,而追却金之義,則向者臣言,安知不爲重臣之藥石耶?如臣無似,忝居臺席,曾無片言半辭,仰補涓埃之萬一,而因一無施之空言,致此鬧擾之端,臣之疲劣不職之失,尤無以自解也。且臣脾傷之症,已成痼疾,朝夕飯飱,代以糜粥者,積有年所,近因暑熱愈酷,觸傷滋甚,食念頓斷,幾乎絶粒者,久矣。元氣澌敗,精力消耗,貼身床席,涔涔度日,以此病狀,決無陳力之望,言責重地,豈容一日虛帶,以益癏曠之罪哉?伏乞聖慈,俯賜諒察,以便公私,不勝幸甚。臣無任屛營祈懇之至。答曰,省疏具悉。過當之論,爽實之事,追提於數年之後,予未知其得當也。爾其勿辭,調理察職。
掌令盧世夏疏曰,伏以,臣卽伏見小報,則獻納梁聖揆,因重臣之疏,有所陳章。元疏未及得見,雖未知措語之如何,而第臣於向日,適赴會臺之坐,同席之間,不無酬酢之語,而臣意務在消詳,僚意又有參差,發言之臺,亦不堅執,其時委折,不過如斯。今者重臣,以此露章,繼而兩臣,迭相自列,臣何敢獨爲晏然於臺次乎?且臣於前夜,見差敬寧殿秋享執事之列,達宵將事之餘,宿患痰火之症,觸冒添劇,及其罷還,便卽昏窒,奄奄垂絶,殆不省事。以此症勢,尤無自力供仕之望。伏乞聖慈,俯察臣情勢病狀,亟許鐫遞臣職名,以安私分,以尋生路,不勝幸甚。臣無任惶霣祈懇之至。答曰,省疏具悉。諫臣疏批,纔諭予意矣。爾其勿辭察職。
司書洪萬遇疏曰,伏以,臣空疎譾劣,最居人下,新授胄筵之任,決無冒當之勢,而昨於嚴召之下,不敢偃然坐違,隨牌到闕,將爲拜疏祈免之計,而臣家在南山下,距闕稍遠,向北疾馳,纔踰廣通橋前路,忽値永昭殿享官之行,自東而西,橫過鍾街,香陪已度,大臣在後,而市鬧之中,呵聲不聞,倉卒之際,望見始覺,急策回避,未及隱身,所帶傔卒,竟至拿去。毋論其事狀之如何,莫非新進疎迂,觸處生疣之致,揆以法例,旣犯應罷之科,在臣自處之義,尤不宜苟然承命,而所上辭本,見阻喉司,王世子出宮時刻,亦已臨迫,到此地頭,他不暇顧,不得不冒昧出肅,仍參祭班,循省廉義,已多慙恧,而論其所犯,終無冒出在職之理。且臣素患伏暑之症,每年發作,冒夜將事,添得暑癨,精神昏倒,症情危惡,扶舁退出,僅伏私次,而胸塞氣厥,方在泯絶之中。以此病狀,決無自力供職之望,玆敢冒死呼籲於天地父母之前,伏乞聖明,察臣所坐之不輕,諒臣疾勢之難强,亟罷臣職,俾尋生路,仍勘臣罪,以肅朝綱,公私萬幸。臣無任戰灼祈懇之至。答曰,省疏具悉。爾其勿辭察職。以上燼餘
上在昌德宮。停常參·經筵。
元敬王后忌辰齋戒。
假注書金雲澤病,代以李彙晉爲假注書。
南致熏啓曰,近日廳中,位不齊,左副承旨宋廷奎,同副承旨李萬選在外,未及上來,出納之際,苟簡莫甚。左承旨李世維,右承旨洪重夏,昨日,以式暇出去,今日旣已行祭,卽爲牌招察任,何如?傳曰,允。以上燼餘
上在昌德宮。停常參·經筵。
元敬王后忌辰。
梁重厦啓曰,備邊司郞廳,以大臣意來言,今日賓廳坐起日次,而國忌相値,且別無稟定之事,來會本司云矣,敢啓。傳曰,知道。
又以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
傳于洪重夏曰,太廟展謁,以開月念間,差退擇日事,分付該曹。
洪重夏,以禮曹言啓曰,太廟展謁,以開月念間,差退擇日事,命下矣。卽令日官推擇,則來八月二十日爲吉云。以此日定行,何如?傳曰,允。
又以禮曹言啓曰,卽接永昭殿參奉所報,則秋享大祭,禮畢後,宮闈令來言,主櫝內縟,南邊縫造處破綻,奉持出納之際,分明見礙於手指云。殿內凡事,參奉無不審察,而至於主櫝內,錦縟有頉處,若非宮闈令言之,則末由得知,趁速改造云。有頉錦縟,卽當改備,而修改之時,當有移還安之擧,續續告由,事體重大,前頭秋奉審不遠,一體修改,何如?傳曰,允。
梁重厦,以備邊司言啓曰,今月初五日引見時,有今番勅行時,義州小通事,令攸司囚禁科罪之命矣。該曹以拿致事,已爲行關云,而將有稟定之事,姑勿拿致,待後日登對時,稟處後擧行之意,分付,何如?傳曰,允。以上燼餘
上在昌德宮。停常參·經筵。
洪重夏啓曰,吏曹郞廳來言,承旨有闕,政事何以爲之?取稟。傳曰,明日爲之。
梁重厦,以都摠府言啓曰,副摠管李泓,以御營兼中軍,軍兵等操鍊事,露梁進去之意,敢啓。傳曰,知道。
又以兵曹言啓曰,今七月初九日,私婢潤業稱名人,自通化門入來,差備門外擊錚,極爲駭愕,令攸司囚禁治罪。同門守門將李東英,常時不能禁斷雜人,以致闌入,亦難免其責,推考,何如?傳曰,允。
洪重夏,以吏曹言啓曰,今日開坐,守令取才考講時,掌苑署別提李得英,三冊不通,依例汰去,何如?傳曰,允。
持平金始煥啓曰,李英建事。措辭見上答曰,勿煩。
正言徐命遇啓曰,廚院提擧之任,所管甚重,而副提調坡山都正杉,行己鄙陋,處事狂悖,作一喪性之人,自是諸宗所棄者,適於年前,偶因多窠,承乏苟差,至今仍冒,莫不爲駭。至於視膳之際,擧措乖戾,全沒體面,文書例署,亦不成樣,且於昨年,路遇大臣,不識回避,及其被呵,隨後哀乞,其時擧措之駭異,見者無不指笑。如此無識之人,不可仍置其任,請坡山都正杉,所帶司饔院副提調遞差。僧尼之結社於郭外咫尺之地,往來於城內閭閻之間,固有朝家之禁令,久爲識者之寒心。向日本院,以此論列,及承聖批,只申出入之禁,終靳撤毁之命,臣不勝訝惑之至。夫譸張虛無,恣行妖淫,締結都民,誑惑一世,決不可置之於都城至近之處,以滋其害。請令漢城府,一一摘奸,諸處尼舍,倂卽撤去。醫官權聖徵,久處內院,鍼術最精,其在保護聖躬之道,固不可使之暫出,而萬里遠役,非時月往還之地,其在診候之道,決不容久曠。請今番使行時,權聖徵,勿令帶往。掩胔之政,先王所重。向在戊己,疫死之類,朝家特令槥瘞近郊,無主之鬼,得有依歸,隱恤之德,孰不欽仰,而曾未幾何,破土耕墾,枯骸朽骨,散棄田間,委翳不收,所見之慘,有不忍言。請令各部,一竝收聚,更爲埋置。錦山郡守權卨,平生伎倆,都是衒能謀仕之計,始以詗盜之術,巧作拔身之階,欺眩聽者,洊歷三邑,所設施者何事,而虛張治盜之機權,以爲得官之資斧,人之無恥,孰甚於此?頃年荒政之時,托以賑民,請得累千錢文於巡營,無一分補賑之事,一半給貸於境外親舊,一半逢授於所幸婢夫,以爲賑贏分剩之計,而本色還報之際,都無去處,及其移官之時,虛錄重記,承代之官,至報營門,移錄井邑,井邑交代,亦難爲計,又報營門,自營門別定査官,以爲囚監色徵出之計,然後或捧於所謂親舊,或捧於所謂婢夫,而猶且未準,又自錦邑,方便備納,周遮彌縫。噫,營門重貨,旣難私用,荒歲賑窮,何等大政,而許多錢穀,任給私人,民未蒙惠,移錄他邑,擧措苟且,事之駭惋,莫此爲甚。如此蔑恥不法之人,決不可置諸字牧之任,以貽窮民之害,請錦山郡守權卨,削去仕版。初入仕之各別擇用,前後聖敎,不翅申明,而近來蔭途多雜,官方漸淆,濫竽之弊,莫此時若也。獻陵奉事沈材,拔身私賑,猥通仕籍,循遷齋郞,極其猥雜,而到陵之後,多行鄙瑣之事,斫伐崇崗之樹木,全不顧忌,締結典守之軍卒,至於斥賣,斧痕狼藉,衆目難掩,其所蔑法牟利之狀,萬萬痛惋。請獻陵奉事沈材,拿問定罪。義盈庫奉事李天耆,居家多駭悖之擧,處身有麤鄙之誚,遊冶之習,乃其伎倆,士夫之間,視以雜類,及登仕路,人皆嗤點。如此鄙悖,見棄士類之人,不可置之衣冠之列,請義盈庫奉事李天耆汰去。答曰,不允。遞差事,及勿令帶往,更爲埋置,拿問汰去事,依啓。
事變假注書朴聖輅病,代以尹陽來爲假注書。
同副承旨李萬選疏曰,伏以,臣才昧識務,歷職內外,隨處生衅,絲毫未補,罪戾徒積,自東邑罷還以來,屛迹思諐,一味惶蹙矣,不意恩敍未久,寵擢遽加,臣聞命震駴,無地自容,感激恩私,涕淚交迸。竭蹶趨承,分義當然,而第有區區私義,不可冒進者。臣之才分之不稱,名論之素輕,姑舍勿論,昨年所遭,有非尋常,繡衣廉問,書罪狼藉,特以不在拿覈之科,更無辨暴之路,則在臣自處之道,惟當甘心自廢,絶意榮途,何敢復齒邇列,自同平人,以貽淸朝之羞乎?且臣近聞父母丘墓莎草,因水潦頹圮,蒼黃來省,方在楊州境內,致令該曹,混入於在京人中,至於擬望受點,臣於此,尤不勝悚慄焉。伏乞聖明,亟遞臣新授職名,仍治臣私自下鄕之罪,以正官方,以肅朝綱,不勝萬幸。臣無任云云。答曰,省疏具悉。爾其勿辭,從速上來察職。
黃海監司李濟疏曰,伏以,臣身負重僇,分甘自廢,頃叨春曹佐貳之除,始控辭疏,雖承開釋之批,旋尋長單,得蒙矜許之恩,以臣滓穢之蹤,危臲之情,涵濡於天地曲遂之仁,庶幾因此而永謝名利,退省愆尤,送餘生於圭蓽之下,不意海臬再試之命,遽及於千萬夢想之外,臣誠驚惶愧蹙,不知所以自措焉。念臣所被奔趨勢塗之目,沒身難湔,無面可顯,雖微官末職,不宜更自塵冒,以重失處己之道,而速無恥之譏,至其趙道彬之疏,乃以試外居內,未聞才術之表著爲言。夫才術表著,豈臣之所可與論?辭雖優游而不迫,意實溯本而極詆,則其考論平生,而無一長足取,可知也。夫任官惟才,使人以器,乃古昔官人之法,而所以任之使之者,爲其才可以了事,器可以受物。今才與器,無所稱名,塗人耳目,而猶任使不已,則其有失於官人之政矣。況分九重之憂,而任一路之寄,其重如何,而乃可以不考乎功課,重畀於物議旣騰之後乎?臣之從前忝竊,只緣上誤於掄選,下昧於自重,今幸道彬言之矣。言之而旣知之矣,又豈可再辱任使,厚招僨敗也哉?凡藩職再任,前此或有之,類皆已試而著效,有政聲聞於朝,有去思在於民,然後朝議允而民情協。今臣之於是職,有誤事而無成績,有追詛而無留惠,非獨臣自知之明,臺疏論斥,如彼之嚴,以國體言之而不容再誤,以私義言之而有難重冒,於此而決矣。若其詳定初完,潤色之非才,衰疾漸痼,驅策之難强,有未暇論耳。今使臣,感終始湔滌之恩,貪前後旌節之榮,忘廉昧分,强顔赴命,則澄淸彈壓之責,固不敢望,而其於駭四方之觀聽,貽一路之指點,何哉,則不待僨事失職,而壞身名辱朝廷,已不勝其誅矣。疾痛之極,不得避鈇鉞之誅,仰籲於天地父母之前,伏乞聖慈,俯諒血懇,亟將新授藩任,特令鐫解,俾得卒守微分,無致重誤國事,公私不勝萬幸,臣無任云云。答曰,省疏具悉。奔趨之斥,實甚謬戾,再授海臬,意非偶然,卿勿過辭,速往欽哉。
江原監司李台佐疏曰,伏以,臣於近日,不避煩猥,屢控微懇者,實由於情病之萬萬難强,而揆以公法,罪合萬殞,不自意聖度天大,曲加涵貸,辭本還給之命,遽出格外,臣誠惶霣震惕,益無所措。誠意旣淺,終未能孚格天聽,分義至嚴,又不敢復申前請,隨分莅事,黽勉度日矣。卽自京便,得聞臣母,自去月晦,重得毒痁,已過屢次,尙未離却,食飮全廢,眞元澌脫,氣息如縷,轉側須人云。臣聞來,方寸如焚,百端在中,精爽飛越,頃刻欲狂。情理到此,控訴無地,臣何敢怵畏鈇鉞之誅,而不爲之疾聲急籲於慈覆之下哉?臣之父母,今年俱是六十有八。垂老善病,此固常理,而至於臣母,一生沈瘵,長在床褥,少失將攝,輒至增劇。念臣情地,殊非從宦遠遊之日,而迺者聖明,誤辱恩擢,授以藩任,臣誠不肖,畏嚴命而貪榮寵,離親遠來,倐已半年矣。每念恩義之輕重,强排離曠之私情,惟期彈竭駑鈍,圖報萬一,耿耿此心,天日照臨。且今本道度田之政,先量粗完,繼檢不遠,終始奉行,可幸無罪,以臣空疎,雖不敢自保,參以民情事勢,量其緩急便否,差待秋成之後,隨宜稟旨,盡心完了,亦臣夙宵之所自磨勵者,而今臣老母,舊痾之外,新病又添,症情旣如是危篤,時日又如是彌久,而遠縻職次,不早歸護,日夕焦遑,萬念都灰。奉職效愚,實無其望,危迫之情,冒死畢陳,僭瀆之罪,不暇自恤。伏乞天地父母,俯諒血懇,曲垂哀憐,亟許遞臣職名,俾得速歸救視,以伸人子至情,千萬幸甚云云。答曰,省疏具悉。卿之情理,固爲可念,而藩任亦重,不宜輕遞,卿其勿辭,抑情察職。
左承旨李世維疏曰,伏以,臣待罪夙夜之任,迄今六朔,而區區一念,唯在於恪謹奉職,曾未敢一日告病,以爲自便之圖矣。自前月以來,素患痰病齒病,因暑濕添劇,頭疼膈痞,達宵咳喘,牙關浮腫,食飮全減,眞元澌鑠,斷無自力之望,而坤宮起居之儀纔罷,太廟展省之禮又近,職忝近密,理難言病,唯以忍死就列,耐過陪從,爲期矣。昨日申退之後,添得暑癨,嘔吐昏窒,不能自定,終宵苦痛,症情危惡。此實積澌所祟,非如一時偶感之比,旬日之內,實無復起供仕之勢。玆敢冒萬死,申籲於宸嚴之下,伏乞聖慈,俯諒危懇,亟賜遞改,俾得安意調治,以尋生路,以延殘喘,不勝幸甚。臣無任云云。踏啓字。
白川幼學邊尙曾等疏曰,伏以,爲治之道,莫先於右文,而文敎之興,必由於學校,故自我祖宗朝以來,崇儒興學之方,靡所不用其極,而式至宣祖朝,尤有大焉。臣等所居白川治西,雉岳之下,有一書院,創自隆慶年間,而宣廟特以御筆,書文會書院四大字,以扁其額,仍頒書籍,且賜土田臧獲,及鹽鐵之所,以爲永久遵守勿替之規矣。不幸龍蛇之變,院宇蕩爲灰燼,御筆賜書,亦隨而亡,其爲斯文之厄會,可勝歎哉?其後,又因士夫之申籲,特令禮部,求得華使朱之蕃之筆,重頒額號,前後恩光,逈出尋常。逮至我殿下,遹追聖祖之美意,更侈曠世之殊典,旣命官給牲幣,以享儒賢,又降御筆題額,兼賜序文二十六字。其序曰,追續聖祖之美意,重頒四字之恩額,庶盛事之不泯,永有傳于千億,時戊寅春正月也。特遣近侍,頒宣恩旨,宸翰昭回,金字煥新,不世恩榮,古今所稀,藏之金櫃,刊之石碑,華構翼然,寵額重新,則士林承守,豈但千億而止哉?繼因章甫之疏請,該曹之覆啓,特下劃給田民之敎,凡所以崇奬優恤之道,一遵宣廟朝舊事。前聖後聖,其揆若一,非惟一邑士子,沐浴聖渥,鼓舞榮寵而已。其所以聳動觀聽,增士林之光耀者,爲如何哉?其時該曹覆啓中,本道屬公田民,勿論早晩,特爲劃給事,判下之後,隷院則定給二口奴,而聖敎之降,今至八載,一畝之土,尙未有得,此臣等所以咨嗟興歎者也。且凡書院·鄕校,所屬位田之免稅,自是通行之規,已成金石之典,而本院,舊有位田六結零,鄕校位田,亦且二結零,而俱不入於免稅。曾前雖自本郡,或從權減,而揆以事體,終涉苟簡。今當詳定磨鍊之日,朝家旣無蠲免之令,本郡亦無變通之路,數頃薄田,旣應公家之賦,凋弊物力,萬無守護之勢,將使兩朝御額之地,終至於莫可收拾之境,不但士林之所共痛惜。其於累朝表章之意,亦不有歉乎?伏乞聖明,俯賜照察,申命有司,考據他邑之例,本郡校院田畓,竝令免稅,以施一視之澤,以終優恤之典,則庶幾可以永久保守,罔底墜潰矣。且臣竊有區區所懷,請得畢辭於前,以俟裁處焉。本郡治南一里許,有廢堰一區,可作數結之田,而全無水源,等棄空閑,作一牛馬之場。曾在戊午年間,爲新生公主房折受,而公主未久卒逝,故還爲廢棄,仍屬堤堰司云。名雖堤堰,實無灌漑之利,空作荒廢之地,其在公家,元無實用,而若屬書院,不無補益之資。臣等亦願,依前日劃給田畓之敎,許以堤堰,俾屬本院,則無損於公家,而有益於學宮。傳所謂惠而不費者,其在斯矣。此等猥屑之言,固不足以上煩天聽,而顧此書院,荐蒙兩朝之殊渥,重煩九天之雲漢,比他學宮,事體自別,而若不得保守,一任廢弛,則上以負聖朝崇奬之意,中以闕儒賢俎豆之禮,下以缺多士依歸之望,臣等之罪,尙無所逃。玆敢不避鈇鉞之誅,仰叫閶閤之下,伏乞聖明,垂仁採納焉。臣等無任云云。答曰,省疏具悉。疏陳兩件事,令該曹稟處。以上燼餘
上在昌德宮。停常參·經筵。
下直,楊根郡守南錫明。
梁重厦啓曰,大司憲權尙夏,掌令金斗南,持平韓配周在外,執義丁道復,持平金始煥呈辭,掌令盧世夏呈辭,入啓。今日以監察茶時之意,敢啓。傳曰,知道。
洪重夏,以弘文館言啓曰,本館上番,副校理臣李眞儉,今日翰林取才時,以執冊官,晝仕出去之意,敢啓。傳曰,知道。
南致熏啓曰,廳中位甚不齊,右副承旨宋廷奎,同副承旨李萬選在外,未及上來,出納之際,事多苟簡。承旨有闕之代,今日政,以在京無故人差出,卽爲牌招察任,何如?傳曰,允。
洪重夏,以春秋館郞廳,以監事意啓曰,今日以史官取才事開坐,而被薦人宋成明,稱以情勢難安,累度催促,終不進來。其所自處,旣已至於就拿,揆諸事理,今無可引之嫌,而今坐,又復不進,宋成明,請推考,使之就講,何如?傳曰,允。
南致熏,以春秋館郞廳,以監事意啓曰,史官應講人宋成明,旣已取才。卽今左右史之外,無他員。在前如此之時,有口傳付職之例。宋成明,令該曹,卽爲口傳付職,何如?傳曰,允。
梁重厦,以兵曹言啓曰,今七月十二日,私奴希阿只稱名人,自丹鳳門入來,差備門外擊錚,極爲駭愕,令攸司囚禁治罪,同門守門將尹河,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,訓鍊都監砲手徐萬成,內中日試才時,鳥銃無間連三次沒技。所當依定奪,直赴殿試,而係于恩典,自下不敢擅便,上裁,何如?傳曰,直赴殿試。
又以備邊司言啓曰,本曹武郞廳訓鍊院主簿洪德望,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
又以兵曹言啓曰,各軍門上番軍兵徵召關文,在前則付諸邸吏,傳送外方矣。自今春全羅道上番禁衛軍生事之後,各軍門徵番關文,使將校齎送事,旣已定奪,將校之私持馬往來,不無稽滯之弊。自今以後,給馬發送事,定式施行,分付各軍門,何如?傳曰,允。
吏批啓曰,卽接校書館牒報,則副正字金就綱,受由過限未上來。依受敎罷職,何如?傳曰,允。
洪重夏啓曰,今七月十六日,都目政事爲之之意,敢啓。傳曰,知道。
南致熏啓曰,卽者,同副承旨李萬選,旣已入來,卽爲牌招察任,何如?傳曰,允。
梁重厦啓曰,卽伏見忠淸監司韓配夏,道內定配罪人放未放啓本,則誤書之字,至於五處之多。莫重奏御文字,如是不察,殊涉未妥。忠淸監司韓配夏推考,何如?傳曰,允。
有政。吏批,判書崔錫恒進,參判李墪呈辭入啓,參議趙泰老病,都承旨南致熏進。
兵批,判書金宇杭備局坐起進,參判韓聖佑進,參議李壄病,參知李師尙呈辭受由,右副承旨梁重厦進。
吏批,以金弘楨爲左承旨,尹星駿爲戶曹參議,李翊漢爲掌樂正,南道揆爲戶曹佐郞,金萬輿爲沃溝縣監,趙正禮爲奉化縣監,申爲兵曹正郞,嚴斗萬爲書題,西平都正橈爲司饔院副提調,柳鳳鳴單付成均博士,吉景祖單付學正。
兵批,以李世維·李彦經單付副護軍,金萬埰·李世瑾單付副司直,宋成明單付副司正。
正言徐命遇啓曰,請諸處尼舍,竝卽撤去事。措語見上請錦山郡守權卨,削去仕版事。措語見上答曰,不允。末端事,更加詳察處之。
戶曹判書兪得一疏曰,伏以,臣以無似之賤,荷不世之遇,感激而不知止,盈滿而不知懼,卒至於彈刺互加,戮辱備至。環顧平生,尤悔欲死,尙何可盡喩也?臣於數年以來,恒以廢人自處,凡於除命之下,輒敢撕捱,違逋前後聖敎之嚴勤,殆亦不知其幾遭。所叨本職,雖出於黽勉承命,而悶蹙則深矣。今者臺臣,採掇前日論臣者之言,而極意醜罵,至以冒出,詬臣,噫噫其甚矣。臣本狷拙,孤立獨行,左顧右眄,自知難免於斯世,而如使臣處家莅任,恰有善狀,則人之爲言,胡至於此也?繼竊惟念,臣之侍殿下,今已三十有餘年矣,頂踵毛髮,罔非洪造。聖明在上,如是照臨,臣之爲廉爲汚,其何敢自辨也?且臣半世冥擿,到老益甚,今日臺閣之論,何從得聞,而其間設有可言者,使人慙靦,生不如死。臣雖萬萬疲駑,決不忍爲此也。傳曰,正己而不求於人,則上不怨天,下不尤人。臣於此義,講之有素,何可以橫逆之言,嘅然怨尤於人耶?多時縮伏,訖無處分,不得不冒昧陳乞,伏願聖明,曲賜體諒,將臣本兼諸任,盡行鐫遞,使臣得以屛迹守分,以卒餘齒,則殞首結草,臣敢自保,無任云云。答曰,省疏具悉。諫臣疏語,殊未穩當,何必深嫌?安心行公。以上燼餘
上在昌德宮。停常參·經筵。
下直,永川郡守兪命弘,松禾縣監李栻。
李萬選啓曰,大司憲權尙夏,掌令金斗南,持平韓配周在外,執義丁道復,持平金始煥呈辭,掌令盧世夏呈辭。入啓。今日以監察茶時之意,敢啓。傳曰,知道。
南致熏啓曰,吏曹郞廳來言,臺諫有闕,政事何以爲之?取稟。傳曰,明日爲之。
李萬選啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
又以都摠府言啓曰,今日入直軍士中日習射,請出標信。傳曰,知道。
南致熏啓曰,左副承旨宋廷奎,旣已入來,卽爲牌招察任,何如?傳曰,允。
李萬選,以兵曹言啓曰,今七月十三日,幼學權勖稱名人,自宣仁門入來,差備門外擊錚,極爲駭愕,令攸司囚禁治罪,同門守門將柳振榮,常時不能禁斷雜人,以致闌入,亦難免其責,推考,何如?傳曰,允。
又以訓鍊都監言啓曰,都監馬步軍兵所着甲胄造給,已多年所,擧皆破傷,而以凋殘物力,一時改造,其勢末由,馬兵鐵甲胄六百十五部,爲先料理,使知彀官前萬戶李枝萬監董,旣已畢造分給,故見樣甲胄一部,別甲胄一部,別單封進之意,敢啓。傳曰,知道。監造官令該曹,考例稟處。
以承政院左副承旨宋廷奎牌不進罷職傳旨,傳于南致熏曰,推考傳旨捧入。
傳于李萬選曰,召對爲之。
記事官趙之重書啓,臣承命馳往于忠淸道尼山酉峯村議政府左議政尹拯所住處,傳宣聖旨,則以爲,臣冒死拜章,日夜唯祝聖慈天地父母,終賜哀憐,許遂微願而已。卽又伏承聖批,訓諭彌勤,奉讀以還,又不勝戰灼悶迫之至。噫,隆恩之決不敢當,殘喘之決不能進,天日下臨,必已洞燭,而一向優容,一向因循,螻蟻哀悃,上格無路,臣誠惶隕,祈死不得也。臣之坐違威命,今已七朔矣,近侍之臨,已至十度矣。自知臣罪萬死罔赦,聖恩雖欲覆燾,王法豈容逭免?臣將不敢復爲號籲之計,只當伏俟鈇鉞之誅而已。神昏氣塞,不知所喩云矣,敢啓。傳曰,知道。
正言徐命遇啓曰,請諸處尼舍,竝卽撤去事,措語見上臣以錦山郡守權卨削版事,有所論啓矣。聖批乃以更加詳察爲敎,臣不勝訝惑之至。夫卨之平生伎倆,都是衒能謀仕之計,始以詗盜之術,巧作拔身之蹊,欺眩聽者,洊歷三邑,人皆嗤罵,莫不駭惋。曾宰玉果之時,托以賑民,請得累千錢貫於巡營,無一分補賑之事,一半給貸於境外親舊,一半逢授於所幸婢夫,以爲賑贏分剩之計,而本色還報之際,都無去處,及其移官之時,虛錄重記,承代之官,至報營門,移錄井邑,井邑交代,亦難爲計,又報營門,自營門別定査官,以爲囚監色徵出之計,然後或捧於所謂親舊,或捧於所謂婢夫,而猶且未準。又自錦邑,方便備納,周遮彌縫。噫,營門重貨,旣難私用,荒歲賑窮,何等大政,而許多錢穀,任給私人,終歸耗敗,民不蒙惠,移錄他邑,擧措苟且,事之駭惋,莫此爲甚。南來傳說,不翅喧藉,臣所聞知,旣甚明的,而別無加詳更察之事,請錦山郡守權卨,削去仕版。答曰,不允。
韓城君李基夏疏曰,伏以臣,才疎無任重之望,病痼無供劇之勢,早宜力辭解職,毋貽尸素之譏,而聖明不察,寵顧偏隆,人言屢至,而曲加分釋,章疏瀝懇,而輒靳允許。噫,臣之本末長短,淵鑑之下,宜無遁形,而特憐其世祿之故,任使之久,不欲便卽棄擲,臣亦仰感恩造,俯怵分義,不敢每每煩瀆,恬然冒居若固有之,以至今日,非謂可以一分稱塞而承當也,祗欲驅策奔走,以少效涓埃之補而已。苟且冒昧,臣實自媿,迺者臺章果發,辭意截峻,律至問備,固己末減,而三啓卽停,尤出意外,臣於此,且恐且訝,莫知其故也。軍額一款,縱有曲折之可言,下端結語,儘是微臣之實狀,而兪音終閟,臣有罪倖免,益增惶蹙,繞床彷徨,終不成寐。夫陞戶之法,其來已久,而法久弊生,未免中廢,許多闕額,乃以京軍子枝置簿待年者,循次充補,取其外貌,雖若可觀,而若其朴實淳厚之風,則有不及於鄕軍,故臣於昨年,筵達此意,還復舊制,伏想聖聰,亦必記有,臺臣所謂中廢不復,雜流冒屬者,無乃指此?其間得失,臣當付諸公議,而至於軍容之不整,果在主將,將旣匪人,理宜有罪,況臺臣旣曰目覩,則臣方慙懼之不暇,其何敢呶呶自辨,以重傷事體乎?仍竊伏念,如臣庸碌,百無一長,承乏代匱,節次冥升,過蒙拂拭之眷,竊位師垣之長,首尾十年,觸事憒憒,而加以狗馬之齒,已迫七袠,膏肓之疾,已至癃廢,精神消亡,筋力耗盡,尋常酬應,亦患茫然,矧玆軍務之綜理,師律之修明乎?臣誠無狀,梔鞭濫竽,苟幸無事,今旣本色綻露,臺議至嚴,臣復何面,仍據職次?玆瀝肝血,疾聲仰籲,伏乞天地父母,察臺閣共公之論,諒微臣危迫之懇,亟命鐫遞臣將任,仍勘臣不職之罪,以謝臺議,以安微分,不勝幸甚云云。答曰,省疏具悉。日昨臺論,殊涉過當,而還復陞戶之法,實出卿之筵奏,則尤無不安之端,安心勿辭,速出行公。
副校理林象德上疏。大槪,臣於近日事,竊有憂愛慨惜之懷,敢陳狂瞽之說,冀蒙裁擇事。入啓。原疏缺答曰,省疏其悉。有懷必陳,予甚嘉尙,而頃年臺啓之批,已諭予意,斷非出於崇奉也。一日屢啓,不惟古今異宜,當此朝論日潰,黨習日痼之日,決不可爲也。
敎京畿觀察使金演書,王若曰,國朝命官之規,敎誥獨施乎藩闑,方岳宣化之寄,責任莫重乎畿都。豈王言,苟榮其人,蓋朝論,甚難斯選。念今三輔之凋弊,貽我九重之憂虞。論其民物兵戎,則爲京師根本所托,察其壤地山澤,則比湖·嶺饒瘠懸殊。而賦徭之極稠,又饑癘之頻荐。籬井蕭瑟,村無十家之完,州縣枵空,倉乏半歲之蓄。官程四達,傳郵館餼之弊及民,嶺·嶠旁連,帶牛佩犢之徒成俗。至於山川,有駐蹕之所,重以松栢,多葬衣之鄕。喬營沁築之卽今措施,政欲益察其便否,漢山隋城之自昔制置,尤宜亟修其廢隳。凡玆事棼如亂絲,孰其器試此盤錯。惟卿,承家而志操貞亮,許國而才猷敏通。歷長邇班,敷奏詳以咸允,再典方面,遺惠久而彌彰。顧升庸未盡乎其才,而復出姑循乎僉議。民情世務,已多內外歷試之功,武備文治,必有前後已成之法。矧此邇藩之玉節,卽是卿家之靑氈。召南歌詩,尙餘甘棠之舊舍,江西父老,應識花前之世官。吾雖憫其獨賢,衆皆期以克紹。玆授卿以京畿觀察使·兵馬水軍節度使·巡察使·開城府留守·江華府留守,卿其祗膺新命,申布舊條。彈惠文之冠,以抑豪橫,攬澄淸之轡,以律貪殘。凡諸供上給民,務竝行而不廢,若有違道干譽,寧或貶而無褒。人情宴安,莫忘久遠之經略,俗習私小,須着公明之胸懷。他餘稟裁,厥有典憲。於戱,甲津弭節,那無懲前毖後之思,沙峴訪碑,宜有感古傷今之恨。時艱溢目,予實仗於才臣。王事埤身,卿豈墜於先烈?故玆敎示,想宜知悉。知製敎林象德製進
午時,上御熙政堂,召對時,參贊官李萬選,侍講官李肇,檢討官吳命恒,假注書李彙晉,記事官洪啓迪,記事官宋成明入侍。肇,讀自節酌通編第十四編答孫季和,止尙不能無疑於當世諸儒之論,此爲悢悢耳。上曰,下番讀之。命恒,讀自答陳抑之,止想所樂聞不至以爲罪也。上曰,承旨讀之。萬選,讀自示喩縷縷備悉,至十八張暴怒之暴字,讀以飽音,肇曰,當讀以瀑字音矣。至十九張幡然之幡字,讀以盤音,肇曰,當讀以番字音矣。讀至二十張不審賢者以爲如何,上命諸臣少退,遂退出廡下,有間復入,萬選仍讀至二十二張那三五分功夫處,功夫之吐,讀以乙吐。命恒曰,那字,卽那移之義,乙吐似誤,讀以爲也吐宜矣。萬選曰,惟訓以移乙吐無妨。命恒曰,義與吐不叶,非矣。萬選訓吐脫然,其無與於我矣。肇釋文義曰,第一張勇猛舍棄,不要思前筭後,庶能矯革,所謂若藥不瞑眩,厥疾不瘳云者,此以學問功夫言之,凡於做功之際,徒以優游不迫,寬緩遜順爲主,略無勇猛奮發,痛自矯革之意,則悠悠泛泛,委靡頹塌,終無以舍舊就新矣,必須奮發大志,痛下功夫,庶幾有矯揉變化之功矣。藥不瞑眩,厥疾不瘳,卽是經書文字,而其所引喩,極其襯切。凡人之處於朋友者,亦必交相規警,痛加切磋,無有遜順苟且之態,然後方可以進德修業,況乎爲人君者,當其聽納之際,若或悅其順旨,惡其逆耳,則雖有闕失,終不能以自正矣。古人之所以瞑眩爲貴者,良以此也,此等文字,最爲體念。上曰,唯。肇曰,大凡爲學,先要理會,讀書修己,此是明白坦易,正當道理,而世間學者,察理不明,未曾讀書窮理,輒先有志於功利,往往背馳正路,爭趨私徑,此朱夫子所以痛加排斥者也。苟能明白察理,循序下功,不以外物累其心,則庶可以矯革此弊,而察理之要,亦莫先於讀書窮理,此等處亦宜留念。肇曰,學者功夫,自有次第,而其所着力處,正在於天理人欲二者之間,於此,見得分明,察得精詳,則自然天理漸明,人欲漸消,以至於正大光明之域,而所謂察理者,亦非別樣底道理,凡於日用事爲之間,念慮幾微之際,辨別其公私義理而已。伏願深留聖意,常加省察。上曰,然。肇曰,伊川先生云,涵養須用敬,進學則在致知,前後筵席之上,想已屢講此義,無復遺蘊,而第此兩句,言約意切,其味無窮,尤宜潛心而玩索也。是時陸氏之學,主於頓悟,而忽於致知,不能無弊,故朱子之學,專以致知爲本,蓋學不致知,則本領不立,終無下手處矣。必須窮理以致知,致知以誠意,然後知行兼到,本末有序,涵養進學,各得其宜,而修齊治平,亶不外是,此大學敎人之次第,而朱子必以致知,爲進學之本者,亦以此也。伏願沈潛講究,益篤其敬致知之功焉。肇曰,翼日忽逢一夫之說,又將爲所遷惑云者,蓋言察理未精,執德未固者之病也。凡人學問之成就,事業之做得,都在立志,蓋志旣立,則中有所主,執德堅固,所存所發,莫非天理,志不立,則中無所主,察理未精,外至之物,易致搖惑,況人主一日之內,左右迭攻者,不啻萬端,若或察理未明,執德未固,則其何以審察是非,分別曲直乎?必須立志堅固,執德淵確,人言之至,明以察之,事物之來,理以裁之,公私是非之辨,皎然如白黑之分,然後天理粹然,自無遷奪之患矣。伏望益加睿察,堅立聖旨,以爲學問事業之根柢焉。上曰,然。肇曰,自古聖賢,垂世立敎之意,布在方冊,井井堂堂,學者苟能虛心遜志,游泳其間,則夫豈有不可知之患哉?朱子於此,有實見得,故明白說去,欲使學者,詳知入德之門戶矣。目今自上,日御經筵,討論經傳,凡於聖賢垂世立敎之旨,固已沈潛玩索矣。更願虛心遜志,益加體驗,俾盡深探力行之實焉。肇曰,浮華不實,最爲學問功夫之害,而求其病根,則只由於務外不近裏之致,凡人不求實理,徒事外務,則雖有作爲,未免虛僞,乍作乍輟,終歸無實,雖欲罷不能,有不可得矣。欲罷不能者,必也見得實理,眞知其可樂,然後方可能之,非但學問,帝王爲政,亦如此。人主孰不欲留心政術,措世治平,然而從古以還,治少亂多,此實立志不堅,察理未明之致,志不立理不明,則政令施措之間,因循苟且,悠悠泛泛,率多虛僞之病,終無治平之效矣。人主一心,萬化根柢,苟能堅立此志,勿爲近功所撓奪,明察此理,勿爲外物所遷惑,言言而實之,事事而實之,一日二日,念玆在玆,則實理漸明,治效漸著,中心喜悅,欲罷不能矣,此等功夫,尤宜引類體察矣。上曰,當留意。肇曰,悅其高而忽於近,慕其大而略於細云者,蓋指學問病痛處,而非但學問,治國之道,亦多類此,若或外事虛僞,務取高大之名,內忽細微,不戒燕閑之時,則其流之害,有不可勝言,此等處亦宜各別留意矣。上曰,唯。肇曰,德起得資友益書來,甚激昂,蓋凡學問之方,必資朋友之益,故古人必以麗澤講習爲貴矣。帝王學問,異於匹士之友益,惟經筵進講,與此相類,必須反覆討論,講明義理,庶乎其可矣。聖上不憚盛暑,頻開講筵,終始典學,誠爲多幸,而如臣無似,忝侍講列,一番讀過之後,只以魯莽之言,依樣文義,草草陳達,其何敢望一毫裨益乎?近來經筵,只行晝夕講,至於朝講,廢閣已久,今若兼復朝講,則其於講劘之道,不爲無益矣。且今聖上注意儒相,以禮召之而儒相以年老之故,雖不卽幡然,自古儒者,無獨善之義,君上苟能致誠盡禮,則亦豈肯終老於畎畝之中乎?儒者進退,惟係於人君誠禮之如何,更願益加留意焉。肇曰,所論嘗有厭平實,而趨高玅,輕道義而喜功名之心,此與悅高惡近,喜大略小處相似,最爲學問之病痛,故前後簡牘,累及此意,其丁寧反復之旨,可見矣。肇曰,當時諸儒之論,有以漢祖·唐宗,比擬於三代者,故朱子以枉尺直尋,譏斥之矣。自後世觀之,漢祖·唐宗,身致太平,三代以下,罕有比倫,誠賢君也。律之以儒者之治,則雜伯詭遇,皆苟而已,豈可僭擬於三代之盛際哉?是故,王伯之分,聖賢必嚴加辨明,漢·唐之治,程·朱亦未嘗稱道,此亦所當省察處也。肇曰,若不怨天,卽是尤人,此等文字,正宜加察處也。怨天尤人,都是忿懥之意,殊無自反之義,最是學者之大病,苟能心無愧怍,自反而慊,則設有行有不得者,顧何必怨天尤人哉?不怨不尤,卽是克治心德之功夫矣。命恒曰,克治心德,卽學問上第一功夫,呂東萊少時,性氣粗暴,後因閑看論語,忽覺意思平了,遂終身無暴怒,此可爲克治心德,變化氣質之法矣。上曰,東萊因看論語中,躬自厚而薄責於人,果然如此矣。命恒曰,儒者功夫,必先從性偏處克治,方可有變化氣質之功,非獨學者,帝王亦如之矣。聖上常存檢察,不忘儆戒,親製絶句,用寓反省之意,臣每莊誦至此,未嘗不三復欽歎也。聖上克治之德,藹然於詞章之間者如此,而第念發之行事者,或不無一時放過,事過之後,仔細點檢,則恐未必一一中理,此殆涵養本原之功,有所未至而然,伏願益加警察,驗之於日用行事之間,不徒其文,而惟其實焉。上曰,儒臣所達是矣。常時留心省察,勉力爲之矣。萬選曰,少有不如意,輒至打破家事,雖凡儒俗士,亦未必作此過擧,而東萊本性偏狹,故少時雖或如此,一朝變化氣質,遂終身無暴怒,此皆學問之力矣。命恒曰,此非本性之偏,乃氣質之偏也。萬選曰,臣嘗觀唐板一冊子,其名爲舌郛,其說如我國小說,其中有皇明太祖,於少時,飮食或不稱意,則輒撞破器皿之語,冊中所載,雖未知的否,亦非必孟浪之言也。明祖豈非聖明主,而少時不免有如此過擧,晩來作聖功夫,未詳如何,而大抵不遠而復,終能變化氣質,所謂及其成功則一也。變化氣質,雖尋常說話,以此等事觀之,尤可驗矣。上曰,然。命恒曰,學者日用功夫,莫先於孝弟,苟能躬行孝弟,則閨門之內,倫理正恩義篤,家道雍穆,所被者廣矣。孔子曰,人不間於其父母昆弟之言,言父母稱其孝,昆弟稱其友,而人皆信之,一無間然,則其必有孝弟之實,可知而人道,於是而盡矣。目今麟趾螽斯,福祿無疆,宮闈之內,家道聿備,果能擴充孝弟之實,益篤親親之義,和氣藹然,倫理克正,則上行下效,化成俗美,國家治平之本,亶不外是矣。書之贊堯曰,克明峻德,以親九族,堯之至德,蕩蕩難名,而必以親九族,而稱首者,蓋以人道,莫尙乎親親故也。伏願聖明,留心焉。上曰,所達尤切,當加意焉。肇曰,堯·舜之道無他,孝弟而已。學問功夫,莫先於此,故論語以入孝出弟,爲學問之綱領,而朱子於此,連篇累牘,辯論不置者,亦以此也,下番所達,誠是矣。肇曰,禮樂刑政之爲敎,如寒暑生殺之爲歲,四者相助爲治,不可偏廢,而中古以還,禮樂掃地,刑政獨存,刑政又非先王之法,其弊流,而爲申·商,可勝歎哉?世之人君,不思長治久安之術,規取一時切近之效,以禮樂爲高遠難行之事,而徒區區於刑政之末,此由不能辨別公私義利之分,有以致之,伏願聖明,留心省察焉。上曰,唯。講畢,上掩卷。命恒進伏曰,頃日賓廳引見時,館職罷散者,特爲收敍,而其時褒貶其中數三人,未及擧論,合有變通之道,故敢達。上曰,別單書入事分付,可也。出下敎命恒曰,本館纔經新錄,而行公者少,如鄭纘先·李廷濟等一時所遭,雖曰難安,前後批旨,旣極優異,特敎誨責,又復勤摯,至有爾於館職,少無不合之批,其在分義,事當黽勉承命,而一向撕捱,輒皆違牌,豈不有損於國體乎?在前玉堂,亦有特除而行公者,則今此諸臣之每每引嫌,終涉過當,日後又復如此,則自上益加警責,似好矣。至於李明浚,少無可引之嫌,而終不行公,尤爲未安矣。上曰,李明浚前後館職之除,輒至違牌,未知有別樣可引之嫌否?命恒曰,明浚無他端,而不爲行公矣。若以人器不稱爲嫌,則近日館僚,比之於古者登瀛之流,豈盡可合之人乎?如臣者,亦强顔隨行矣。萬選曰,明浚無嫌可引,而不爲行公,自上特敎勉責,似宜矣。上曰,日後復有撕捱之弊,則當加警責矣。命恒曰,臣曾以高麗侍中文忠公鄭夢周立後後,依前傳敎,廩料除職事,陳達蒙允矣。蓋鄭鎬身故後,只有一塊肉,又爲夭折,鎬之寡母孀妻,晝夜號哭,奉祀無人,事甚矜慘,故臣請以其侄繼祀,而聞其門長在遠,未及上來,先賢立後,事且重大,待其宗中會議,擇定呈單之後,該曹成給立案,事體方爲完備,臣之當初指名仰達,似涉率爾,惶恐取稟。上曰,依此分付,可也。出擧條諸臣以次退出。以上燼餘
上在昌德宮。停常參·經筵。
李萬選啓曰,大司憲權尙夏,掌令金斗南,持平韓配周在外,執義丁道復呈辭,掌令一員未差,持平金始煥呈辭。入啓。今日以監察茶時之意,敢啓。傳曰,知道。
又以禁衛營言啓曰,本營所授北城頹落處十六間,今已畢築矣。南城頹落處,今月十七日開基始役,千摠朴泰圭,定都監監董之意,敢啓。傳曰,知道。
又以兵曹言啓曰,今七月十四日,幼學朴萬淑稱名人,自金虎門入來,差備門外擊錚,極爲駭愕,令攸司囚禁治罪,同門守門將崔世柱,常時不能禁斷雜人,以致闌入,亦難免其責,推考,何如?傳曰,允。
南致熏啓曰,左副承旨宋廷奎,昨日旣有勿罷之命,卽爲牌招察任,何如?傳曰,允。
以左副承旨宋廷奎罷職傳旨,傳于洪重夏曰,推考傳旨捧入。
咸鏡監司,以七月朔乾廣魚封進上去之際,恐致色味渝惡之患事,待罪狀啓,傳于洪重夏曰,勿待罪事,回諭。
有政。吏批,判書崔錫恒進,參判李墪呈辭受由,參議趙泰老病,都承旨南致熏進。
兵批,判書金宇杭病,參判韓聖佑進,參議李壄病,參知未差,同副承旨李萬選進。
吏批啓曰,臺諫春坊闕員,今當差出,而擬望之人乏少,相避外任及時推人員,竝擬,何如?傳曰,允。
吏批,以李明浚爲掌令,趙翼命爲司書,申靖夏爲兼說書,任舜元爲兵曹參知,尹尙元爲義盈庫奉事,趙相槪爲軍器寺正,趙昌壽爲監察,李翊漢單付兼掌令,鄭時淑單付成均博士,徐命淵爲正言。
兵批,以盧世夏單付副護軍,李師尙單付副司直,洪萬遇單付副司果。
洪重夏,以侍講院言啓曰,本院新除授司書趙翼命,兼說書申靖夏,卽爲牌招察任,何如?傳曰,允。
傳于洪重夏曰,召對爲之。
以侍講院司書趙翼命,兼說書申靖夏等牌不進,罷職傳旨,傳于李萬選曰,禁推傳旨捧入。
李萬選啓曰,傳曰,頃日院啓,有邊將擇差,老敗者勿爲差除爲請,而批答中,只以邊將另加擇差事,依啓矣。其後老敗勿差一款,旣不連啓,亦無停啓之事,該曹若以爲混同蒙允,則今次大政,久勤當次者,或有以衰老未差之弊,有違於當初區別之本意,不可不明白下敎,自本院察啓事,命下矣。臺啓承批之後,臺臣送言于本院曰,邊將擇差事,旣已蒙允,而批旨不及老敗二字,此亦入於其中耶云云矣。其時右副承旨臣梁重厦,適在院中,未詳聖批本意,以爲旣已擇差爲敎,則似是準請爲答,臺臣亦以爲然,更不連啓云矣,敢啓。傳曰,老敗者勿爲差遣事,自在不允之中,而梁重厦未詳批旨本意,以似是準請爲答,殊甚率爾矣。
左尹兪集一疏曰,伏以自前朝家,每於赴燕使臣未及拜表之前,例給展掃之暇,此實體下之聖德也。今臣出疆之期已迫,玆敢仰暴微悃,冀蒙恩暇,往省父母丘墓,而父墳在於高陽郡途傍,歷路可以省掃,母墳在於通津一兩日往返之地,伏乞聖慈,俯賜矜察,且循舊典,以伸人子至情,不勝幸甚。答曰,省疏具悉。卿其依疏辭往省焉。
開城留守權尙游疏曰,伏以臣,蟄伏畎畝,沈疾經年,夫豈有一毫當世之望?迺者除命稠荐,收召不置,臣仰感俯慄,拚死入城,欲一具列情實,退屛丘園,而辭疏之批,愈益溫諄,只推之命,連下法外,不得已黽勉趨命,一再參政,尤咎多端,物議未厭,臣於是,不敢爲因循蹲冒之計,終犯違罷之科,至今追諐,惶汗浹背,千萬夢寐之外,松都陞擢之恩,忽及於萬萬無似之身,臣承命悸恐,不知所以自措也。臣之庸愚鈍拙,厚蒙洪造,猥廁顯要,于今十五六年矣。其欲竭力效勞,少補聖恩之萬一,固臣之素所蓄積,而然,其才智鹵莽,無有尺寸之能,不獨臣所自愧,實通朝之人,所共見而知之。今日宰班命德之器,舊京居留之任,何等地望,何等職責,而可使疲劣如臣者,遽然輕冒哉?況臣肺痿腹脹之症,久玷危域,幸賴天地之仁,父母之慈,許令任便調養於田廬,得以保全殘命,延至今日,而病根旣痼,全差不易,前後疏陳,聖明業已洞燭矣。卽今症情,又添於長路觸暑之餘,精神筋力,澌頓無餘,斷無自力承命之勢,伏乞殿下,特察螻蟻微懇,收還成命,以重名器,以延殘喘,不勝幸甚,臣無任云云。答曰,省疏具悉。今玆陞擢,實循公議,卿其勿辭,從速察職。
未時,上御熙政堂,召對時,參贊官洪重夏,侍講官李肇,檢討官吳命恒,假注書李彙晉,記事官洪啓迪,記事官宋成明入侍。肇,讀自節酌通編第十四編答趙幾道,止若更如此用力必自見得。上曰,下番讀之。命恒,讀自答潘謙之,止所以顯其親者,正亦不在此耳。上曰,承旨讀之。重夏,讀自答陳超宗,至四十八張覬得之覬字,讀以凱音。命恒曰,當讀以冀字音矣。重夏讀止卷末。肇釋文義曰,蘇黃門古史序首言,古之聖人,其必爲善,如火之必熱,水之必寒,不爲不善,如騶虞之不殺,竊脂之不穀,此言聖人,爲善不爲惡,皆出於性之自然,不待勉强而能之,如大學所謂好好色,惡惡臭,卽是誠之所發,而無一毫勉强之意也。爲善之道,必如此,然後方能有所成就,若或無其誠,而徒出於勉强而已,則一時雖若有效,終不可以得力矣,此等處正宜體念。上曰,然。肇曰,學問,不但在於讀書,如人民社稷,亦所以應事接物,而日用之不可廢者也,卽是學問中事,而聖人必以讀書爲本者,蓋人必讀書理會,察古人之成法,識事理之當然,先立其本領,然後可以應事接物,而行其所學,若不曾讀書理會,輒先擔當事務,則本領不立,隨物波蕩,所以處於人民社稷之間者,未必當理,而學終不可以成矣。故夫子曰,賊夫人之子,此雖學者之事,亦是人君之反躬省察處也。肇曰,善之所在,卽當從之,不可以其小而忽之,此言雖似淺近,卽是至理所在。凡人日用行事之間,念慮幾微之際,仔細點檢,則其能從善者幾希矣。苟能隨事隨物,惟其善之是從,勿以細微而忽之,則衆善具備,自然行事,無一不出於善,如此則人何有不善,事何有不成,此等言語,雖若尋常,行之實難,伏願聖上,審察於公私義利之分,點檢於政令施措之間,苟其善也,無大無小,從之惟恐不及,以至於至善之地焉。上曰,所達好矣。重夏曰,書曰,爾惟善罔小,萬邦惟慶,蜀先主曰,勿以善小而不爲,皆此意也。命恒曰,爲學之道,必須痛下功夫,勇猛循省,矯其氣質之偏,革其舊日之非,然後方可謂之進學矣。若不大段着力,未有毫髮變改,性情態度,只是舊日樣子,而乃曰,吾之學,已長進云爾,則不惟於己分上,了無所益,自欺欺人之病,又從而增長矣。朱子之書,嚴加警飭者,蓋以此也。此非但學者功夫,帝王於此,亦可以反求矣。伏願聖上,誠心典學,反求諸己,有則改之,無則加勉,以至於德日益新,學日益進焉。上曰,所達好矣,當留念焉。肇曰,下番以反躬省察之意陳達矣。下章豈其務外者多,而反躬或闕失者,義亦相類,蓋凡人病痛,在於務外,少有一善寸長,輒皆躬自稱揚,必欲見知於人,此由務外之意多,內省之功少而然耳,果能反身省察,無一毫自歉之意,則顧安有務外之病耶?大抵學者而務外,則溺於浮華偸薄之習,而學至於虛僞而已。帝王而務外,則奪於功利刑名之私,而治至於苟且而已。究其病源,則皆不能反本而隨其末故也。目今聖學高明,講明義理,雖世道陵夷,艱虞溢目,以時事言之,則天下無不可爲之時,以勢位言之,則人主操必可爲之勢,反危爲安,轉否爲泰,只在轉移之間耳。前後筵席之上,講論此義者久矣。仰惟聖上於燕閑之中,其必深思默會,藹然有善端之萌,而一日二日,終無實效,因循至此,此未必不由於立志未堅,執德未固之致,必須窮理盡誠,少無間斷,然後志可立矣,德可固矣。若但悠悠泛泛,乍作乍輟,則何事可做,朱子此書,皆朋友往復書札,而字字皆出至誠功夫,亦且切至,覽此一冊,可知有聖賢明白正當底道理,伏願加意省察,勉勉不已焉。上曰,唯。肇曰,凡人意思,初頭誤入邪徑,則末稍尤難變化,甚至於文過遂非,惡聞匡規之論,此最爲學問功夫之害矣。假金遇火,自然銷毁,故人之愛惜者,不敢試將火煆,如人本地見識,如假金者,便畏毒手彈駁,自信已見,不肯舍棄,終無遷善之日矣。禪家所謂琉璃甁子,外雖美,而內實虛,觸手卽碎,正如無根之論,一遇具眼者,自然綻破,不相容矣。大抵本領不是,則遷善尤難,故必也先愼於入頭之處,以正其本,此等譬喩,尤宜詳覽。命恒曰,諸公會相見否,亦頗得同志,相與切磋否?凡人成就,必待朋友之切磋,交相規警,然後有所裨益,論語益者三友,先稱友直者,豈不以是耶?上曰,然。命恒曰,匹士猶然,況乎人君?以一身應萬機,非如匹士之比,而旣無朋友之切磋,惟是納諫容直,有近於切磋之義,必須從諫勿咈,舍己從人,可以有補於君德,若拒諫自賢,過而不改,則讜言不聞,而國事日非矣。是故,悅而不繹,從而不改,聖人非之,仰惟聖上,留心納諫,開廣聰明,凡於批旨之間,每示嘉奬之意,而仔細點檢,則或不無悅不繹之病,此雖士友間相警戒之語,亦聖上之所當推類而加意處也。上曰,所達切實,當各別留意焉。肇曰,受諫容直,人主之盛德,唐太宗,旣有累德,且多過擧,而身致太平,名垂後世,至今稱之爲賢君者,都是屈己從人之力,下番所達是矣。肇曰,學問之道,在於窮理致知,而窮理致知,舍讀書,則無以,此學問之所以貴讀書也。讀書之法,必以篤志虛心爲主者,蓋聖訓微奧,義理無窮,若以一毫私意,率然穿鑿,不肯耐久理會,則雖日誦千萬言,奚益哉?是知篤志虛心,乃讀書之要訣也。肇曰,中和二字,卽是學問極功,雖以匹士言之,自戒懼而致中和,則天地自位,萬物自育,功效大矣。矧乎帝王,承天對時,處位育之地位,其勢則易然矣,此亦體念處也。肇曰,東坡蓮華瀉銘之說,蓋言世之人,以其偏僻之學,厚誣天下之人,欲使天下學者,皆如己也。衛朴作瀉壺,而創以臆見,有壺無對,終歸無用,故時人譏之。東坡取其語,以爲瀉銘,而朱子引之於此以喩之矣。蘇氏之學,源頭旣誤,末流有弊,故朱子以爲蘇氏得志,甚於荊公,攻之甚力,而若其所見,時有透徹處,故朱子於傳註,多所取用,此引瀉銘之說,亦是斷章取義也。肇曰,敬之一字,卽是聖學始終之要,蓋修齊治平之本,在於致知,致知在於讀書,讀書舍是敬,則無以,若於讀書之際,便無主一之功,則未知者無可知之理,已知者亦不能守矣。此語尤好,豈非猛省處乎?肇曰,學問功夫,雖以把捉爲病,若徒知優游不迫,不曾勇猛奮發,則志不立,而學不就矣。必須發憤力行,方能有所成就,孔子以生知之聖,從容中道,不待勉强,而猶曰,發憤忘食,矧乎下聖人一等,其可悠悠泛泛,而成就學問乎哉?是知立志勇決,卽是學問之本,亦願益加體念。命恒曰,人心有陷溺,則不知有天敍天秩之隆,身體髮膚之重,其爲害,可勝言哉?朱子之時,道學倡明,顔子堅,亦是向學之人,朱子與之往復書尺,則槪其人,必不至全無識見,而乃欲毁冠裂冕,以從夷狄之敎,此朱子所以反復規警,必欲捄正者也。近日諫院,以尼舍毁撤事,累日爭執,尙未蒙允,繼而儒臣陳疏,亦不得請,批旨中,有頃年臺啓之批,已諭予意,斷非出於崇奉之敎,其時臺批,日月已久,未詳辭旨之如何,而臣僚亦豈致疑於殿下之崇奉而然哉?京兆卽王化根本,而尼舍迫在城外,邪淫之徒,出入都下,誑惑愚民,其害固已不淺,而傳聞閭里之間,多有怪悖之事,甚至夫婦同居者,亦或削髮爲尼,此可見人心之陷溺,不可不闢而遠之,臺啓旣出之後,謂宜聖明,卽賜允兪,而一日二日,尙此靳許,外間臣僚,未詳聖意攸在,故臣因文義,敢此仰達。上曰,儒臣疏批,纔已言之矣。此事予非崇奉而然,臣僚亦豈以此疑予乎?年前臺批所云云者,蓋引宣廟朝批答事,及之矣。肇曰,禁戢尼徒,有司存焉,微細之事,不必上煩天聽,臺啓陳請,臣未知其得當,而旣發之後,聖明之靳許,實是千萬意慮之外也。命恒曰,臺臣之啓,儒臣之疏,事體不輕,而上下相持,久未蒙允,得不有歉於翕受之道乎?上曰,宣廟朝,太學儒生,上章闢佛,宣廟以手札批下曰,在首善之地,講論者道義也,期待者程·朱也。宜益動心忍性,切磋琢磨,敬義夾持,表裏交養,爲他日眞儒,立於朝端,上輔寡君,下澤斯民,使治隆而俗美,則吾道之衰,異端之盛,不足慮也。何必如太武,誅沙門毁佛寺爲哉?以此觀之,聖祖之意,亦可見矣。頃年臺啓之批,予之所言者此也。命恒曰,威顔咫尺,聖敎丁寧,至誦先朝十行札,諄諄面諭,臣等躬承玉音,惶感極矣。雖然,聖上若終不回聽,則遠近傳聞,未詳聖意之如許,必致疑惑,雖不能永爲毁撤,若久而遠之,使不得自在於都城至近之處,則處分似乎適中矣。肇曰,當觀事之是非,聽與不聽而已,不當論其遠近矣。當初微細之事,至煩臺啓,臺啓可謂失體,聖明之不卽允從者,亦必以微細,置之度外,不足有無而已。自非然者,何至有持難之意乎?重夏曰,微細之事,不必論啓云者,是矣。何至以失體,咎臺啓乎?肇曰,一自尼舍毁撤之後,朝家無復設之令,而此輩任自結社,不有邦禁,則法司自當懲治,臺臣何必煩啓,誠爲失體矣。重夏曰,儒臣因文義陳達,反復申請,自上卽回聽矣。上曰,儒臣所達是矣。予非非之也。予之以宣廟批答,諭之者,意有所在,臣僚之爭執,不爲非矣。命恒曰,縷縷煩達,極知惶恐,而第聖上旣以臺啓爲是,而不許開納,此豈非悅而不繹,從而不改者耶?臣纔於文義,敢以此陳戒,而今日之事,如此相類,臣不能無慨然焉。上曰,儒臣所達,文義最爲得當,予豈非之乎?命恒曰,聖上若以臺啓爲非,則臣等亦豈敢更煩?旣知其是,而終靳一兪,甚非平日所望於聖明者也。聖上今若快賜允從,則群下之惑,可解,而納諫之德,尤著矣。煩瀆,雖有罪,在臣子職分,不可不期於回聽矣。重夏曰,臺臣論啓,儒臣陳疏,講官又因文義,縷縷陳達,事體不輕,而聖上知其是,而不許允從,臣等不能無惑焉,肇曰,聖上旣知其是,則目今筵席,雖不必發落,追後臺啓,特爲允從,宜矣。上曰,宣廟之嘉奬儒疏,聖意有在,予亦非有他意也。肇曰,虛心擇善,最爲日用之要訣,今以尼舍事言之,苟其言之是,則虛心聽納,務求至當之歸,從容發落,卽是擇善之道,亦願臨文加意焉。命恒曰,荊門之訃,聞之慘怛,故舊凋落,自爲可傷。朱子之時,賢者輩出,講明道義,雖不見用於當時,而其效亦大,故凋落之際,朱子竊傷之矣。卽今朝著之上,耆舊之臣,存者無多,誠爲可傷,臣適有所懷,因文義,敢此仰達,故相臣李尙眞,歷事累朝,顯被褒奬,逮至當宁,官躋三事,節操冞礪,身後得與淸白吏之選矣。今其子孫,窮不自存,流落鄕曲,舊臣之家,若是零替,誠爲矜惻。淸白吏子孫,各別錄用,前後聖敎,每加申飭,李尙眞子孫,合有收用之道,而奉祀孫宇春,頃已身死,前頭有延諡之事,而亦無冠冕之人,若於子孫中,擇其可用者,特爲收錄,則可以激勸廉白,亦有光於念舊之聖德矣。上曰,分付該曹,依此爲之,可也。所懷以下出擧條肇曰,宋時儒者,斯爲最盛,而其中志高者,皆尙陸氏之學,趣卑者,爭趨利慾之途,往往視吾學爲迂闊卑近,而不曾致力於入德之門,故學者雖多,眞儒蓋寡矣。吾儒之學,雖似迂闊,苟能充其實理,則愚者必明,柔者必强,而施諸國家,亂亦思治,〈豈〉與異端功利之比哉,只患人不能篤信而力行之耳。上曰,然。講畢,上掩卷,諸臣以次退出。以上燼餘
上在昌德宮。停常參·經筵。
藥房都提調臣李濡,副提調臣南致熏啓曰,卽伏聞入侍醫官金有鉉·權聖徵等所傳之言,上候,自再昨有頭疼之候,而不至大段矣。昨夕膈間痞悶,且有牽引之氣,今朝惡心虛嘔,至於數次云,臣等不勝驚慮之至,卽與諸御醫入診,詳知症候後,議藥宜當,敢來問安,竝此仰稟。答曰,知道。入診事,依啓。
李萬選啓曰,大司憲權尙夏,掌令金斗南,持平韓配周在外,執義丁道復呈辭,掌令李明浚未肅拜,持平金始煥呈辭。入啓。今日以監察茶時之意,敢啓。傳曰,知道。
又啓曰,備邊司郞廳,以大臣意來言,今日賓廳坐起日次,而別無大段稟定之事,來會本司云矣。敢啓。傳曰,知道。
又以兵曹言啓曰,武藝別監吳世札,內中日試才時,鳥銃無間連三次沒技,所當依定奪,直赴殿試,而係干恩典,自下不敢擅便,上裁,何如?傳曰,直赴殿試。
又啓曰,金吾罪囚多滯,而堂上不齊,久未開坐,事涉可慮。同義禁姜銑,除授已久,尙未出肅,卽爲牌招察任,何如?傳曰,允。
平安監司狀啓,宣川等官居官奴萬弼等渰死事,傳于李萬選曰,渰死人等,令本道恤典擧行。
正言徐命遇啓曰,臣於日昨詣臺時,本院前啓,有兩件,而其一,卽邊將擇差,老敗者勿差事也。聖批泛以另加擇差允下,臣意以老敗勿差事,似未竝兪,事當措語仍請,而旣有發論之臺,則獨自增刪,旣甚未安,會禮未行之前,臺體無簡問之例,只使院吏,俾傳此意於右僚,則右僚以旣已通問于政院,政院之答以準請者言送,臣甚雖未然,而政院與右僚之意,旣皆如此,故果不連啓矣。伏承聖敎,老敗一款,旣不連啓,亦無停啓之事,有違於當初區別之本意,至有令政院察啓之命,繼下承旨率爾之敎,臣不勝瞿然慙悚之至。臣新入臺端,觸事生疎,宜啓不啓,致勤淸問,虧損臺體,更無餘地,率爾之失,臣實有之,而獨及承宣,一倍慙惶,益無所容,顧何可一刻晏然於職次,而昨緣日暮,今始來避,所失尤大,請命遞斥臣職。答曰,勿辭。
司諫李頤晩啓曰,臣於頃日,以邊將及尼舍等數件事,有所論列矣,及承聖批,有不能釋然者,翌日敬寧殿差祭時,果以此,與人酬酢,又於罷出之後,再次送言于政院,要其微稟取旨,則答以邊將事,是準請,尼舍事,未準請云。且臣伊時,病勢適苦,連在尋單請急之中,而其後僚臺之傳啓也,老敗者切勿差除一款,不復提擧者,蓋亦因其準請之語也。昨伏見下政院之敎,始知區別之聖意,臣於是,誠不勝瞿然之地。當初所論,實慮邊圉之疎虞,雖久勤當次者,若其老衰無用之類,則但令仍置本任,不絶廩料,在渠亦足,何可苟然差遣於朝夕待變之地,資其侵漁之端,不顧邊備之重乎?然,臣旣昧批旨之本意,徒信承宣之所答,終至於未卽申請,虧損臺體,其朦朧疎略之責,在所難免,勤敎之下,宜卽自列,而昨緣日暮,今始來避,所失尤大,其何敢晏然仍冒於諫席乎?請命遞斥臣職。答曰,勿辭。
李萬選啓曰,正言徐命遇,再啓煩瀆,退待物論矣。傳曰,知道。
又啓曰,司諫李頤晩,再啓煩瀆,退待物論矣。傳曰,知道。
大殿,政院·玉堂問安。答曰,知道。中宮殿問安。答曰,知道。世子宮問安。答曰,知道。嬪宮問安。答曰,知道。
大殿,藥房問安。答曰,知道。中宮殿問安。答曰,知道。世子宮問安。答曰,知道。嬪宮問安。答曰,知道。
大殿受灸後,大殿,藥房問安。答曰,知道。中宮殿問安。答曰,知道。世子宮問安。答曰,知道。嬪宮問安。答曰,知道。
大殿受灸後,大殿,政院·玉堂問安。答曰,知道。中宮殿問安。答曰,知道。世子宮問安。答曰,知道。嬪宮問安。答曰,知道。
大殿受灸後,大殿,朝廷·二品以上·六曹·單子問安。答曰,知道。中宮殿問安。答曰,知道。
藥房口傳啓曰,自上受灸後,臣等與諸御醫,更爲商議,則皆以爲茹藿湯,加黃連·山梔炒·枳殼麩炒各一錢,連進三貼,宜當云,此藥卽爲劑入之意,敢啓。傳曰,依爲之。
大殿,藥房夕問安。答曰,知道。中宮殿夕問安。答曰,知道。世子宮夕問安。答曰,知道。嬪宮夕問安。答曰,知道。
大殿,政院·玉堂夕問安。答曰,知道。中宮殿夕問安。答曰,知道。世子宮夕問安。答曰,知道。嬪宮夕問安。答曰,知道。
洪重夏啓曰,吏曹郞廳來言,承旨及臺諫有闕,政事何以爲之?取稟。傳曰,明明日爲之。
護軍閔鎭厚箚曰,伏以臣,竊聞朝廷,將以上年停留義州之方物,追付於今番使行,臣未知此果不可已者耶。夫畏天事大,必以禮義,少或逾越,君子病之,況我國之於彼中,雖壓於形勢,歲輸金繒,其不可一毫有加於常例之外,則明甚矣。今玆方物之停留,旣因彼咨,則彼必無還索之理,萬一還索,我以直辭折之,而有裕矣,顧何必務悅其意,爲此苟且無名之擧哉?縱彼谿壑之慾,以簞豆而見色,我之所爲,初出計較之私,亦足可羞,儻或以辭却之曰,嘉爾之誠,而義不可受云,則雖傾東海之水,何以洗此辱哉?此猶不足言。觀今天下,雖在長夜之中,草野秉彝之性,亦或有能知義理者,若操筆而書之,以傳於後世曰,朝鮮追送旣停之方物,以爲媚虜之計,則今日君臣上下,將何辭以自暴白乎?至於輸送之增費,日後之有弊,臣不暇歷指而悉論也。臣久欲一陳於前席,而賤疾尙苦,無路起身,拜表日期,倐已迫近,失今不爭,後悔莫追,敢具短箚,略貢淺見,惟聖明,更詢廟堂,亟寢成命,毋取譏於今與後焉。取進止。答曰,省箚具悉。追送昨年停留方物於今番使行,元非常例之外,未爲不可,而媚虜二字,語意非常,終莫曉也。
左副承旨宋廷奎疏曰,伏以臣之所被汚衊,誠千古縉紳之羞辱也。囹圄甫脫,彈墨未乾,而遽同平人,重齒邇列,其在物議,豈不駭惑?揆以廉義,斷無是理,而瀝血蘄免,未蒙矜許,再違牌招,不卽譴罷,臣之狼狽,於此萬倍,進退路窮,無地措躬。夫義無所逃,身非己有,到此地頭,他不暇計,惟是一謝恩命,少伸分義,而後退塡溝壑,亦無所憾,而顧臣情勢之外,實有疾病之難强者,臣待罪東藩之日,重患危證,三冬出入鬼關,未及蘇完,而旋入牢狴,辛苦四朔,積傷非一,及其脫出,舊病始發,百證交攻,靜處寬閑,多般調治,而眞元日就銷鑠,恐無復起爲人之望矣。迫於嚴命,扶舁入城,觸熱勞動之餘,病勢越添,顚踣私次,徹夜叫痛,旣未承牌,則事當詣闕陳疏,而欲起還仆,終莫之遂,方玆宛轉床席,氣息如縷,人之來見者,莫不危之,此乃目前實狀,衆所共知,非如循例托病之比也。設令臣之今日情地,毫無不安之端,惟此澌綴之病,決無自力之勢,而喉舌重任,累日虛帶,召旨繁煩,一味撕捱,臣罪至此,萬戮猶輕矣。臣自念策名聖世,垂三十年矣。受恩如天,絲毫未報,而一朝身名僇辱,分義虧闕,有臣如此,生不如死,跼天蹐地,惟俟鈇鉞之加耳。伏乞聖明,亟削臣職,下臣司敗,治臣違慢之罪,以嚴邦憲,以警具僚,不勝幸甚,臣無任云云。踏啓字
右副承旨梁重厦疏曰,伏以頃者,院啓承批後數日,臣因僚員有故,獨坐院中,忽有諫院吏,以諫臣之言,來問曰,邊將啓辭之批,以另加擇差爲敎,老敗久勤一款,亦包於其中耶。臣以爲,臺啓本文,旣以壯年者擇送措辭,以衰老者勿差爲結語,今此下批,雖未詳聖意之所在,而似是準請爲答矣。昨伏見令本院察啓之敎,臺啓上下節,或允或不允,不翅明著,則臣向日所云云,大有違於區別之聖旨,其所失着,非若尋常做錯之比,而及承本院啓辭之批,責之以殊甚率爾者,乃匪怒伊敎也。臣奉讀以還,惶隕愧恧,直欲鑽地以入也。且臣犬馬之齒,六十有九歲矣。雖在閑漫之任,尙無陳力之望,況此出納惟允之地,決非衰朽劣者所堪,而恩除之下,分義至嚴,不敢言私,黽勉供劇者,今至月餘日矣。筋力殆盡,精神消亡,觸事憒憒,無以稱塞,其昏謬妄率之擧,至于今日事而極矣。伏乞聖慈,俯察臣昏耄之實狀,亟遞臣見帶之職名,仍治臣罪,以安微分,不勝幸甚,臣無任云云。踏啓字
未時,上御大造殿。藥房入診時,都提調李濡,提調趙相愚,副提調南致熏,假注書李彙晉,記事官洪啓迪,記事官宋成明,醫官金有鉉·李時聖·權聖徵·崔萬尙·趙慶基·李重蕃·鄭麟祥·許坫入侍,上臥床褥上,王世子侍。濡進伏曰,今年盛熱,近古所無,臣僚之區區仰慮,未嘗少弛,今聞聖候未寧,臣等伏不勝驚慮之至,朝者聞醫官之言,再昨有頭疼之候,昨夕膈間牽痞,且有惡心虛嘔等症云矣。晩後諸症,亦復若何?上曰,姑無加減矣。濡曰,當令諸醫診察矣。有鉉入診退伏曰,脈候,朝者沈伏不起,卽今亦沈伏,玉體朝者似寒,卽今則微溫,必是暑感矣。時聖入診退伏曰,脈候沈伏而縮,不浮而數,必是觸感暑風矣。聖徵入診退伏曰,脈候朝者微縮,卽今頗似發散,必是暑感,而少有煩熱之候矣。萬尙入診退伏曰,脈候沈伏,必是暑感,宜用疎散之劑矣。慶基入診未退,上嘔逆吐痰少許。濡曰,嘔氣比朝加乎,減乎?上曰,一樣,而膈間牽引之氣有加,仍爲嘔矣。慶基退伏曰,脈候果然沈數矣。重蕃入診退伏曰,脈候沈數,必是暑感,而不至大段,宜用治暑之藥矣。坫入診退伏曰,脈候左弦數,而右沈伏,必是暑傷心腹矣。濡曰,症候不過一時盛熱所傷,若進疎散之劑,則不久自當平復,臣等退出後,當議藥以進矣。濡曰,都政隔宵,而卽今未寧之中,不宜酬酢重務,今姑差退事,分付,何如?上曰,依爲。出定奪濡曰,謁聖日字不遠,其前聖候雖平復,伊時退暑,未可必也。恐有妨於靜攝之道,且以事體言之,太廟展謁,旣已退定,先展謁而後謁聖,次第當然,謁聖以展謁後差退,何如?上曰,日字尙遠,前頭當觀勢爲之矣。濡曰,臣年旣衰老,加以疾病纏綿,筋力殆盡,精神消亡,以此老病之狀,保護重地,決難仍冒,誠爲悶慮,雖以今番權聖徵來言之事,當自本院啓達,勿令帶往,而臣未及思量,不卽陳稟,至使臺閣論啓請寢,此亦臣精神不逮之致矣。上曰,此事非大段矣。濡曰,醫官鄭斗俊,有手戰之病,有難診候,故拔去於入侍之列,而第其隨行旣久,必愈於新進,且其診脈之時,或手戰,或不戰,雖不得診察,使之隨衆入侍,瞻望察候,仍爲同參議藥,恐無所妨矣。上曰,斗俊手戰之症已久,而診脈之際,間有不掉之時,不必以此仍退,使之入侍,可也。諸臣將退,上曰,昨見東萊府使權以鎭狀啓,則金井山城,多有頹圮處,城門亦且破傷,不得開閉云。此城改築,不過數年,而頹毁如此,當初監董官之不爲着力,從可知矣。事極駭然,不可置之,其賞加,爲先還收,令攸司別爲勘罪,以爲懲後之地事,分付,可也。出下敎致熏曰,此城修築,不數年,旋卽頹圮,當初監董人,固難免其責,上敎至當矣。上曰,築城,所以禦敵,而疎虞若此,與不築何異?監董者,若盡心國事,則必不至此,而循例塞責,故數載之間,頹圮之處,甚多,事之駭然,莫此爲甚,不可不懲治矣。遂退出。同時,上御大造殿。藥房入診時,都提調李濡,提調趙相愚,副提調南致熏,假注書李彙晉,記事官洪啓迪·宋成明,醫官亦如前入侍。上臥床褥上,王世子·兩王子俱侍,上氣甚痞悶,醫官等議定受灸後,有鉉告受灸,萬尙執艾炷,上受灸阿是穴十五壯。上曰,旣已始灸,限以三七壯宜矣。上受灸三七壯後,有鉉曰,受灸後,痞塞之氣,若何?上曰,姑觀少頃,可知矣。濡曰,丁時梯方在任所,當卽召來矣。上曰,依爲之。濡曰,臣等今輪回直宿之意,敢達。上曰,依爲之。出定奪上進服馬通茶。濡曰,進御之藥,以淸暑敗毒散議定,臣等退出,卽爲劑入矣。上曰,唯。諸臣遂退出。以上燼餘
上在昌德宮。停常參·經筵。
大殿,政院·玉堂問安。答曰,知道。中宮殿問安。答曰,知道。世子宮問安。答曰,知道。嬪宮問安。答曰,知道。
大殿,藥房問安。答曰,知道。中宮殿問安。答曰,知道。世子宮問安。答曰,知道。嬪宮問安。答曰,知道。
大殿,朝廷·二品以上·六曹單子問安。答曰,知道。中宮殿,單子問安。答曰,知道。
藥房都提調李濡,提調趙相愚,副提調南致熏啓曰,臣等入診退出之後,與金有鉉·丁時梯等諸御醫商議,則皆以爲上候膈間痞塞之氣,雖已鎭定,自啓明之時,猝有寒戰之候,良久乃止,此是暑感趁未和解之致,前進茹藿湯元方,去白扁豆,加柴胡·黃芩各一錢,連進三貼,宜當云,此藥卽爲煎入之意,敢啓。答曰,知道。
李萬選,以都摠府言啓曰,今日入直軍士,當爲中日習射,而上候未寧,限平復間姑停之意,敢啓。傳曰,知道。
又以兵曹言啓曰,行判中樞府事崔錫鼎,昨日謝恩時,肅命已下之後,臚唱·引儀,不爲來待,累度催促,終無形影,怠慢之習,極爲可駭,當該引儀罷職,通禮院下人,令攸司囚禁治罪,何如?傳曰,允。
以吏曹參判李墪三度呈辭,傳于洪重夏曰,只遞本職。
藥房口傳啓曰,丁時梯仍爲待令差備之意,敢啓。傳曰,知道。
又口傳啓曰,朝者入診時,上候寒戰之後,仍有熱候矣。未知卽今症候之如何,臣等與諸御醫,更爲入診之意,敢稟。傳曰,依爲之。
大殿,政院·玉堂夕問安。答曰,知道。中宮殿夕問安。答曰,知道。世子宮夕問安。答曰,知道。嬪宮夕問安。答曰,知道。
大殿,藥房夕問安。答曰,知道。中宮殿夕問安。答曰,知道。世子宮夕問安。答曰,知道。嬪宮夕問安。答曰,知道。
藥房口傳啓曰,頻頻診察,然後可知症候之如何,臣等與諸御醫,更爲入診之意,敢稟。傳曰,依爲之。
掌令李明浚啓曰,請還收李英建減死定配之命。措語見上竝引嫌而退,避辭見上誤認準請,殊涉疎漏,揆以臺體,不可仍在。請正言徐命遇,司諫李頤晩,竝命遞差。答曰,不允。處置事,依啓。
十六日卯時,上又有寒戰之候,自差備分付醫官,使之入診,都提調以下詣閤門外,以同爲入診之意,微稟,仍卽入侍。藥房入診入侍時,都提調李濡,提調趙相愚,副提調南致熏,記事官魚有龜,記事官洪啓迪,記事官宋成明,醫官金有鉉·丁時梯·鄭斗俊·李時聖·權聖徵·崔萬尙·趙慶基·方震夔·鄭麟祥·吳重卨。上御大造殿西溫堗,覆衾而臥,王世子侍坐,兩王子亦入侍,李濡進曰,夜間無醫官召入之事,臣等竊意上候仍漸向減,不勝忻幸矣。卽伏聞又有寒熱之候,無任驚慮之至。有鉉先爲入診,退伏之際,時梯自外入來。致熏曰,丁時梯纔自任所上來,使之入診何如?上曰,唯。時梯入診曰,症候明是暑感,而寒戰之候,專由於膈間滯痰,未卽消和之致,伏聞茹藿湯,今方進御云,此藥實爲合當矣。有鉉曰,症候不過外傷暑風,尙未消減之致,而水刺之厭進,最爲悶迫,湯劑進御之後,如菉豆粥·米飮,頻頻進御,何如?上曰,卽今則湯藥·粥飮,俱難進服矣。濡曰,臣等與諸醫退出,議定當進之藥,仍卽煎入之意,敢達。斗俊以下醫官,不爲入診,遂皆退出。
同日辰時,藥房更爲入診時,都提調李濡,副提調南致熏,記事官魚有龜,記事官洪啓迪,記事官宋成明,醫官金有鉉·丁時梯·鄭斗俊·李時聖·權聖徵·崔萬尙·趙慶基·方震夔·鄭麟祥·吳重卨入侍,上御大造殿西溫堗,李濡進曰,晩後寒熱之候,更若何?上曰,寒熱頗減,而氣甚惱困矣。濡曰,提調臣趙相愚,以湯劑監煎,不得入侍矣。上曰,唯。濡曰,使醫官入診,何如?有鉉入診曰,脈度比昨稍有發散之候,而玉體微有汗氣矣。時梯入診曰,脈度比朝似勝,而大抵暑脈,例多沈低,姑不顯然加勝,連進湯劑,取汗浹洽,則自然和解矣。斗俊入診曰,脈候不至弦數,熱候亦不大段矣。時聖·聖徵·萬尙·慶基,以次入診,而論症所見,與時梯·斗俊所達略同。致熏曰,數日來,水刺全未進御,不審有虛乏時乎?上曰,別無虛乏之時矣。濡曰,聞諸醫之言,則脈候不至弦數云,稍切忻幸,今年暑濕無前,閭家亦多有如此之症,而不卽用和解之藥,以致彌留云,如香薷散,不過一時解渴而已,難責其效,而卽今煎入湯劑,乃是和解之劑,溫服則有效,雖甚苦口,卽爲進御,趁時和解,千萬伏乞。致熏曰,此症冬則取汗,夏則忌汗,煎入湯劑,趁卽進御,自然有汗氣,則可至差復矣。上曰,唯。遂皆退出。
同日申時,藥房更爲入診,都提調李濡,提調趙相愚,副提調南致熏,記事官魚有龜記事官洪啓迪,記事官宋成明,醫官金有鉉·丁時梯·鄭斗俊·權聖徵·趙慶基·朴星瑞·鄭麟祥·吳重卨入侍。上御大造殿西溫堗,李濡曰,湯劑進御之後,症候更復,若何?上曰,困惱之氣,惡心之症,頗甚矣。致熏曰,當此暑熱,覆以綿衣,尙有寒縮之氣乎?上曰,雖不寒縮,姑無汗氣矣。濡曰,使醫官入診,何如?有鉉入診時,上曰,頭部似熱矣。有鉉退伏曰,卽今脈候,與朝一樣,尙未平和矣。晩後粥飮,或有進御乎?上曰,無虛乏之氣,故姑無所進矣。時梯入診曰,脈候比朝姑無大段加減,而大抵似虛,暑症必身熱,而玉體頗熱,此是發汗未洽之致,而脈候由此未和矣。斗俊入診曰,脈度與朝一樣,而凡脈隨時升降,午後則稍降,而不甚煩熱矣。聖徵·慶基·麟尙,以次入診,而所達與諸醫略同。濡曰,水刺連不進御,致有困惱之候,米飮頻頻連進,則大有所補,而粟米飮,味淡飮易,兼能解渴,連續進御,何如?上曰,當依施耳。致熏曰,有就睡之時乎?上曰,有時乍睡而旋覺矣。濡曰,茹藿湯,不可不進服,而醫言曰再服則有效云,依此進御,何如?上曰,當依施矣。濡曰,差備待令醫官,曾有稟達加數之規矣。卽今年少醫官中,術業別無可稱者,而堂上中趙慶基,堂下中鄭麟祥,醫術精詳,使之待令於差備,何如?上曰,依爲之。致熏曰,文書出納,最妨調攝,緊急公事外,閑漫狀啓,則姑令留院,何如?上曰,依爲之。上曰,蘿葍欲爲時時進啖,未知何如耶?有鉉以下皆曰,無害矣。有鉉曰,脈候似虛,三提調入侍時,進御米飮,何如?上曰,和白淸以來,小宦奉米飮盤以進。上進御後,濡曰,味甚淡冷,進御時,別無所妨乎?上曰,然矣。遂皆退出。以上燼餘
上在昌德宮。停常參·經筵。
大殿,政院·玉堂問安。答曰,知道。中宮殿問安。答曰,知道。世子宮問安。答曰,知道。嬪宮問安。答曰,知道。
大殿,朝廷二品以上·六曹,單子問安。答曰,知道。中宮殿問安。答曰,知道。
藥房口傳啓曰,伏未審夜來,聖候調攝,若何?伏聞昨夕入侍醫官之言,夕間微有惡寒之氣云,茹藿湯一貼,又爲進御之後,其有汗氣,而困惱等候,亦有差勝之效乎?今日趁早入診,詳知症候後,可以議定繼進之藥,臣等終宵憂慮,敢來問安,竝爲仰稟。傳曰,知道。症候入診時,當下敎矣。入診事,依啓。
中宮殿,藥房問安。答曰,知道。世子宮問安。答曰,知道。嬪宮問安。答曰,知道。
藥房再啓曰,臣等入診退出之後,與諸御醫等,反復商確,則皆以爲,上候脈度微數,時有惡寒之氣困惱之候,比昨有加,口味甚苦,少無思食之念,此由於暑感,趁未和解之致,柴胡香薷飮,加乾葛二錢,知母一錢,連進三貼,宜當云,此藥卽爲劑煎以入之意,敢啓。傳曰,知道。
大殿,政院·玉堂夕問安。答曰,知道。中宮殿夕問安。答曰,知道。世子宮夕問安。答曰,知道。嬪宮夕問安。答曰,知道。
大殿,藥房夕問安。答曰,知道。中宮殿〈夕〉問安。答曰,知道。世子宮〈夕〉問安。答曰,知道。嬪宮〈夕〉問安。答曰,知道。
藥房口傳三啓曰,臣等朝者入診退出之後,未審午間症候之如何,卽與諸御醫等,更爲入診之意,敢稟。傳曰,依爲之。
有政。吏批,判書崔錫恒進,參判未差,參議趙泰老進,右承旨洪重夏進。
兵批,判書金宇杭病,參判韓聖佑病,參議李壄病,參知任舜元進,同副承旨李萬選進。
吏批啓曰,本曹參判,今當差出,而擬望之人乏少,外任竝擬,何如?傳曰,允。
吏批,以李萬堅爲司諫,吳命恒爲獻納,鄭楷爲持平,趙翼命爲正言,申混爲兵曹佐郞,鄭啓章爲兵曹佐郞,李健命爲吏曹參判,許玧爲左副承旨,李萬選爲右副承旨,吳命峻爲同副承旨,嚴慶遂單付承文博士,東善君炳,東昌君炡以上,在喪終制。
兵批,以梁重厦單付副護軍,李墪·宋廷奎·李頤晩·梁聖揆·金始煥單付副司直,柳述·徐命遇單付副司果。
金弘楨啓曰,新除授同副承旨吳命峻,卽爲牌招察任,何如?傳曰,允。
十七日卯時,上御大造殿西溫堗。藥房入診時,都提調李濡,提調趙相愚,副提調南致熏,記事官魚有龜記事官洪啓迪,記事官宋成明,醫官金有鉉·丁時梯·鄭斗俊·權聖徵·李時聖·趙慶基·朴星瑞·鄭麟祥·許玷·吳重卨入侍,上臥,王世子侍坐。濡進曰,伏聞醫官所傳之言,自上又微有惡寒之候云,湯劑進服之後,尙無汗氣乎?上曰,湯藥進服後,少無汗氣,困惱益甚,乍睡旋覺,甚不安穩矣。濡曰,令醫官診候,何如?有鉉入診曰,脈候比昨少似發揚,玉體微有汗,而不甚熱,詳知症候,然後可以議定當進之藥,未知進御湯劑後,有熏熏之氣,而支節疼痛乎?上曰,支節疼痛,呻吟不寐矣。有鉉曰,口味何如,而中氣虛乏否乎?上曰,口味甚淡,且無思食之念矣。時梯入診曰,脈候頗從容,比昨似發散,而未及和解,脚部微熱,而支末似冷,蓋氣縮不舒,而且有舌苔,未知喉間,或煩渴乎?上曰,喉間甚煩渴矣。斗俊入診曰,此是暑症,故氣雖不虛,脈則無力,玉體雖有汗氣,足部猶似寒冷矣。時聖·聖徵·慶基,以次入診,而所達與諸醫同,坫入診曰,脈候雖不沈數,而猶未發表,下敎曰,無汗氣,煩熱不寐,此乃太陽經症候也。未知有腰痛乎?上曰,別無腰痛矣。麟祥入診,所見亦同。致熏曰,米飮亦可以補元,臣等入侍時,强爲進御,何如?相愚曰,自夜達曉,粥飮無所進,實爲悶迫,故敢達。上曰,唯。米飮進御後,致熏曰,膈間不滯乎?上曰,唯。濡曰,比昨日進御時,口味何如?上曰,口味一樣矣。濡曰,蘿葍進御乎?上曰,間間進之矣。遂皆退出。
同日申時,上御大造殿西溫堗。藥房更爲入診時,都提調李濡,提調趙相愚,副提調南致熏,記事官魚有龜,記事官洪啓迪,記事官宋成明,醫官金有鉉·丁時梯·鄭斗俊·權聖徵·崔萬尙·趙慶基·朴星瑞·李重蕃·鄭麟祥·吳重卨·吳鼎和·李長白入侍。李濡進曰,伏聞午間入侍醫官之言,菜交飯進御,而俄又伏聞大便順通云,困惱之候,更復若何?上曰,困惱惡心等症一樣矣。濡曰,大便通後,氣似虛乏乎?上曰,中氣似虛乏矣。濡曰,其後姑無進御之物乎?上曰,無所進矣。濡曰,菉豆元糜進御後,令醫官診候,何如?上曰,當依爲之。致熏曰,凡水飮太冷,則雖似淸快,而無益而助惡心矣。濡曰,丙戌年未寧時,大便久不順,而今則卽爲通利,幸甚幸甚。上進服菉豆元糜後,致熏曰,久臥起坐之際,氣或虛眩乎?上曰,唯。有鉉診審曰,舌苔比朝少減,玉體亦不熱,首醫及待令醫官,午間已入診,使追入醫官四人,入診何如?上曰,唯。萬尙入診曰,脈候大體數而有熱,而舌苔少減,且有汗氣,幾盡和解矣。重蕃·鼎和·長白,以次入診,而所達與萬尙同。致熏曰,春秋異於盛壯之年,以食治滋補,則數日之間,自可差復矣。上曰,唯。濡曰,使諸醫入診者,蓋欲博採衆見,而大便後,未知,症候之更何如?使首醫及丁時梯,更爲診候,何如?上曰,依爲之。有鉉入診曰,脈候,比午前頓勝,追入諸醫之言,果是矣。時梯曰,汗後之脈,例爲升騰,故脈候似勝,而姑不顯然矣。濡曰,今日菜交飯及元糜,連爲進御,不勝萬幸,而雖以閭家言之,病時則雖父兄勸之,而不能强食,在下者誠非不足,而畏縮而不敢勸。今我殿下症患如此,粥飮厭進,王世子侍側,而不敢仰勸,臣等亦惶恐不敢强請,趦趄而退,故終日無所進御,中氣易致虛敗,必須深念,頻頻進御,何如?上曰,所達如此,當依施矣。致熏曰,病患中食念未生,則水刺之外,雖雜飮食,必周思而進御,何如?濡曰,劑入湯劑,卽小柴胡湯,合香薷散之藥,夕後必卽進御,何如?上曰,唯。致熏曰,吳鼎和·李長白出入之際,不善周旋,推考,何如?濡曰,久不入侍之故,有此失儀,而事體未安矣。上曰,不必推考也。遂皆退出。以上燼餘
上在昌德宮。停常參·經筵。
藥房都提調臣李濡,提調臣趙相愚,副提調臣南致熏啓曰,伏未審夜來,聖體調攝,若何?伏聞,昨昏頓進柴胡香薷飮一貼,其後菉豆粥五合許,又爲進御云,夜間其有汗解之效,而困惱煩渴等候,比前差減,寢睡亦得差勝乎?今日臣等與諸醫,更爲趁早入診,詳察症候宜當,臣等終宵耿耿憂慮,敢此問安,竝爲仰稟。答曰,知道。夜來寢睡,比昨差勝,困惱之候,惡心之症,差減,而口味澹然,煩渴等候一樣矣。
中宮殿·世子宮·嬪宮,藥房問安。答曰,知道。
大殿·中宮殿·世子宮·嬪宮,政院·玉堂問安。答曰,知道。
大殿,二品以上·六曹,單子問安。答曰,知道。中宮殿口傳問安。答曰,知道。
大殿·中宮殿·世子宮·嬪宮,藥房夕問安。答曰,知道。
藥房口傳啓曰,臣等欲知上候夕間症勢之如何,與諸醫等,更爲入診之意,敢稟。傳曰,只令醫官等入診,勿爲入侍。
以鄭雲柱爲假注書。
大殿·中宮殿·世子宮·嬪宮,政院·玉堂夕問安。答曰,知道。
李萬選啓曰,大司憲權尙夏,掌令金斗南,持平韓配周在外,執義丁道復,掌令李明浚呈辭,持平鄭楷未肅拜,今日以監察茶時之意,敢啓。傳曰,知道。
十八日辰時,上御大造殿西溫堗。藥房入診時,都提調李濡,提調趙相愚,副提調南致熏,記事官魚有龜,記事官洪啓迪,記事官宋成明,醫官金有鉉·丁時梯·鄭斗俊·李時聖·權聖徵·趙慶基·朴星瑞·鄭獜祥·吳重卨·李震成入侍。李濡進伏曰,伏承本院啓辭之批,以寢睡稍安,困惱惡心之症差減爲敎,而詣閤門外後,又伏聞饅頭及兒雉炙進御云,不勝喜幸之至。使醫官入診,何如?上曰,唯。有鉉入診曰,脈候比昨加勝,重按則有力,而極爲沈靜,症候已盡和解矣。時梯入診曰,脈度和,舌苔減,暑感已和解矣。斗俊入診曰,脈度雖不數,而猶未疎利,湯劑連進,宜當矣,時聖·聖徵·慶基·麟祥,以次入診,而所達亦同,濡曰,卽今所進之藥,自前有效,而臣等之所以入診者,欲知湯劑進御後症候加減矣。諸醫皆以爲諸症已盡差減,忻祝萬萬,而湯劑則不可不加進矣。且合前日水刺厭進時,以人蔘三四錢重,作粟米飮進御,以扶元氣,而卽今常膳未復,脈候沈微,不可不用之,問於諸醫議定,何如?上曰,唯。首醫以下皆曰,人蔘粟米飮進服宜當,而生脈散止渴生津,且治暑症,亦宜兼服矣。濡曰,昨日入侍時,聖體困惱,扶而起坐,或慮元氣薾然,憂煎罔涯,朝承批旨,今又瞻望,忻幸之忱,何可盡達?大抵節宣之方,易致失宜,伏聞日昨召對時,方有痛氣,而强忍酢酢,講官則不知上候之不平,講說許久,淹過時刻,開講雖重,氣候如此,則所當卽今罷講,趣召醫官,急時診察,而不此之爲,徐徐罷講,以致症候之大段,事雖已過,此後則不可不審愼也。上曰,然矣。相愚曰,昨日自上,雖有起坐時,氣甚不平矣。今日仰瞻玉色,則少無困惱之候,不勝幸甚,調攝之道,大臣有所進達,而辭甚切實,前頭必須體念而詳察焉。上曰,當留意矣。遂皆退出。以上燼餘
上在昌德宮。停常參·經筵。
藥房都提調臣李濡,提調臣趙相愚,副提調臣南致熏啓曰,伏未審夜來,聖體調攝,若何?昨夕伏聞入侍醫官之言,上候諸症,漸向差安云,繼伏聞頓進湯劑,菜交飯少許,又有所進,而饅頭·松茸粥·菉豆粥,亦爲連續進御,臣等不勝喜幸之至,口淡煩渴之候,比昨差勝,而寢睡之節,其得安穩否乎?今日湯劑一貼,又當煎入,而臣等率諸醫入診,更爲審察症候宜當,尙切區區憂慮,敢此問安,竝此仰稟。答曰,知道。寢睡猶未安穩,口淡差勝,而煩渴之候一樣,渴劑當盡於今日,明日入診,宜矣。自今日輪回直宿。
中宮殿·世子宮·嬪宮,藥房問安。答曰,知道。
大殿,二品以上·六曹,單子問安。答曰,知道。勿爲問安。
中宮殿,口傳問安。答曰,知道
大殿·中宮殿·世子宮·嬪宮,政院·玉堂問安。答曰,知道。
吳命峻啓曰,卽者世子侍講院兼司書李世最,以情勢不安,陳疏徑出,所當依定式直捧禁推傳旨,而旣以情勢難安,不敢仍在禁直爲辭,則似與無端徑出有異,李世最今姑推考警責,何如?傳曰,允。
傳于吳命峻曰,歸厚署外棺板一部,送于內需司事,言于該曹。
李萬選,以司饔院官員,以監膳提調意啓曰,卽接鷹牌頭牒報,則上,今年山雉稀疎,所捉留養,比前甚少,而自夏至今,僅以家養封進矣。卽今山雉未出,家養已盡,萬無繼封之勢,依前例草殘間,以軟鷄折半代封事,斯速入啓變通云。鷹師等形勢之切悶,誠如所報,事體所關,自下不敢擅便,惶恐,敢啓。傳曰,依例代封。
吳命峻,以侍講院意啓曰,本院下番四員內,司書·說書未差,兼說書申靖夏,除拜已久,尙不肅謝,兼司書李世最,連日獨爲入直矣。今以情勢不安,陳疏徑出,下番將至闕直,事甚未安。兼司書李世最,兼說書申靖夏,竝卽牌招,以爲推移入直之地,何如?傳曰,允。
大殿·中宮殿·世子宮·嬪宮,藥房夕問安。答曰,知道。
大殿·中宮殿·世子宮·嬪宮,政院·玉堂夕問安。答曰,知道。
左議政徐宗泰箚曰,伏以方物還付一事,臣於頃日,聞使臣諸意如此,臣意亦以爲無妨,遂敢陳稟於筵席,得旨後使之擧行矣。日昨伏見重臣箚辭,其論甚嚴,其語意至重,至若媚虜等語,臣之汚衊,無餘地矣。臣不勝駭悚之至,臣雖無狀,何取利於己,而豈欲公然爲取悅彼人之計哉?闇於義理,幾致貽恥辱於國家,臣罪大矣。伏乞聖明,罷斥臣職,以彰其失,仍命更詢群議,而賜以裁處,使正論以伸,國事無誤,不勝幸甚。聖候未寧,群下憂悶,臣以躬承起居爲急,數日泯默,今則使行行期漸近,必當亟有處分,玆敢仰瀆於靜攝之中,不勝惶恐。取進止。答曰,省箚具悉卿懇。方物還付,本非異事,則媚虜等語,殊極謬戾,何必爲嫌?箚辭如此,令廟堂更問于大臣稟處,須體予意,安心勿辭,速出行公。仍傳曰,遣史官傳諭。以上燼餘
上在昌德宮。停常參·經筵。
藥房都提調臣李濡,提調臣趙相愚,副提調臣南致熏啓曰,雨餘微涼乍動,伏未審夜來,聖體調攝,若何?昨伏聞松茸粥·雜飯,連次進御,湯劑又爲頓進云,口淡之症,益有差勝之效,煩渴之候亦有所減,而寢睡其得安穩乎?柴胡香薷飮三貼,旣已畢進,依昨日問安之批,臣等率諸御醫,今當入診,詳察症候後,更爲議藥,而臣等無任區區憂慮,敢此問安。答曰,知道。口淡日益差勝,煩渴亦有所減,而寢睡比昨稍安矣。
中宮殿·世子宮·嬪宮,藥房問安。答曰,知道。
大殿·中宮殿·世子宮·嬪宮,政院·玉堂問安。答曰,知道。
以金始㷜爲假注書。
李萬選啓曰,大司憲權尙夏,掌令金斗南在外,執義丁道復,掌令李明浚,持平韓配周呈辭,持平鄭楷未肅拜,今日以監察茶時之意,敢啓。傳曰,知道。
許玧啓曰,備邊司郞廳,以大臣意來言,今日賓廳坐起日次,而上候方在未寧中,頉稟。傳曰,知道。
洪重夏,以侍講院言啓曰,本院下番四員內,司書·說書未差,兼司書李世最,兼說書申靖夏,違牌坐罷,他無推移入直之員,不得已以上番,姑降入直,何如?傳曰,允。
李萬選,以義禁府言啓曰,以東萊府使狀啓,刑曹粘目,金井山城初築時,監董官李夔·黃宗瑞·朴廷賓·安重徽等,移本府處置事,允下矣。李夔·黃宗瑞·安重徽,今方待命,卽爲拿囚,而朴廷賓,時在慶尙道梁山地本家云,依例發遣府書吏,拿來,何如?傳曰,允。
判府事崔錫鼎·李濡·李頤命等,伏以臣等,伏見左相箚本,以重臣之言待罪矣。此事,臣等亦嘗與聞其末議,而未能思及於此,今者重臣之言甚峻,而大臣深自引咎,臣等亦安得晏然而已乎?臣等俱以無似,忝在大臣之後,絲毫莫補,又不免瀆擾於靜攝之中,不勝惶恐,伏乞聖明,俯察難安之情,亟賜罷斥臣等之職,以謝人言,不勝幸甚。取進止。答曰,省箚具悉卿懇。予意已諭於左相箚批矣。卿等安心勿辭,速出行公。仍傳曰,遣史官傳諭。
二十日巳時,上御大造殿西溫堗。藥房入診時,都提調李濡,提調趙相愚,副提調南致熏,記事官魚有龜,記事官洪啓迪,記事官宋成明,醫官金有鉉·丁時梯·鄭斗俊·李時聖·權聖徵·崔萬尙·趙慶基·朴星瑞·鄭麟祥·吳重卨入侍。李濡進曰,伏承問安啓辭批答,則夜來諸症,已盡差減,朝後雜水刺五合,亦爲進御云,忻幸不可言。使諸醫入診後,議定湯劑連進與否,或改用他藥,何如?上曰,依爲之。有鉉入診曰,脈候幾盡如常,雖些少餘熱,不用湯劑,自可平復矣。時梯入診曰,脈度沈靜,症候差減,苦口湯劑,不必連進,而煩熱時,則益元散,時時進服,宜當矣,斗俊·時聖·萬尙·慶基·麟祥,以次入診,而所達少無異同。濡曰,聞諸醫之言,則症候差減,而脈度如常云,尤切忻幸,湯劑則仍爲停止無妨,而治熱之藥,當商量繼進矣。諸醫以爲胡麻子作丸長服,則大有所補云,加以不息之功,則自當有效矣。上曰,劑入宜矣。濡曰,困惱之症,痞滯之候,前或有之,而今番則比前頗重,起居之際,亦且須人,春秋向衰之時,症候如此,憂煎不可盡達,而賴天之靈,幸得差復,忻慶固萬萬,而第調養之方,不可徒責於區區藥餌,凡於起居節宣之道,加意而致察,則其效大矣。講學勤政,固是群下之所望於殿下者,而如或萬一有妨於調攝,則必須節愼,毋致勞傷,出入居處,亦宜疏暢,勿令鬱抑,而如展謁陵幸等事,則自量氣候,隨時爲之,亦無所妨。前頭展謁及謁聖,亦爲當次,臨時觀勢,商量爲之,何如?上曰,大臣所達爲宜,當留意焉。相愚曰,臣子之情,固無異同,而臣等待罪保護之地,日夕愛懼,有倍於他,而春夏以來,聖體一向安穩,每切忻祝矣。今此症患,累日彌留,臣等憂煎,何可盡達,天心所佑,旋卽平復,固爲萬幸,而大臣以調養之方,縷縷陳達,必須留心焉。上曰,唯。致熏曰,當此暑退涼生之時,調攝之方,正宜商審,而酬應之事,亦當簡省,卽今留院公事,別無大段緊急者,雖入啓之後,不必一日盡決矣。上曰,唯。濡曰,人材漸下,醫術亦然,崔聖任死後,金有鉉尙在,凡於議藥之際,極其詳悉,而大抵醫官,漸不如古,誠可慮也。近來醫官中,鍼醫權聖徵,年少可任,如趙慶基·鄭麟祥,術業精詳,故頃已稟達,待令於差備,而吳重卨,亦可用於前頭,故近日使之連爲入侍矣。上曰,唯。遂皆退出。以上燼餘
上在昌德宮。停常參·經筵。
夜三更,流星出天中淡雲間,入乾方天際,狀如斗,尾長四五尺許,色赤,光照地,有聲。
李萬選啓曰,大司憲權尙夏,掌令金斗南在外,執義丁道復,掌令李明浚,持平韓配周呈辭,持平鄭楷未肅拜,今日以監察茶時之意,敢啓。傳曰,知道。
大殿·中殿·世子宮·嬪宮,政院·玉堂問安。答曰,知道。
藥房都提調臣李濡,提調臣趙相愚,副提調臣南致熏啓曰,伏未審夜來,聖體調攝,若何?伏聞昨日所進雜飯,至於三次,伏想症候,漸至蘇安,尤切喜幸。口淡煩渴等候,已盡差減,夜間寢睡之節,亦得如常乎?昨於入診時,湯劑停止事,雖已定奪,今日臣等,率諸醫入診,更審症候,宜當。臣等無任憂慮,敢此問安,竝爲仰稟。答曰,知道。口淡煩渴之候差減,寢睡安穩矣。勿爲入診,亦勿直宿。
許玧,以兵曹言啓曰,卽見全羅右水使李碩寬邊將褒貶啓本,則多慶浦萬戶李後裕,以防守不嚴,民多犯禁,爲題目而置之中考,其所謂民多犯禁者,不過松禁,邊將爲任,當嚴禁松之政,而防禁解弛,多有犯斫之弊,則其不能擧職,可知,不可仍置其任,李後裕以下考施行,殿最不嚴,宜有警責,水使李碩寬,推考,何如?傳曰,允。
金弘楨,以平安監司狀啓,碧潼郡人物壓死渰死二十七名事,傳曰,壓死渰死人等,令本道恤典擧行。
許玧,以兵曹言啓曰,卽接尙瑞院牒報,則定字號二馬牌,丁亥秋明川府使安大規受去,遞還後不爲還納,故今年正月分,使其明川京主人,往問于大規處,則以爲,到任之後,卽爲封送于北兵營,自北兵營轉送本院云,其間虛實,査問北兵營,則回移內本營軍官前武兼韓致精,丁亥秋冬等褒貶啓本齎去時,馬牌及作木上送,而不納之由,致精處推問,則所告內,受來馬牌,同年十二月十二日,與明川京主人申立,偕往還納爲言,而致精所供,不可取信,其時到付文書及致精起送之意,更加行關矣,致精今始來現曰,馬牌果爲受來,而中路得病,僅以入來,使申立替納于本院,受到付直送本營,小無疑慮云,而前後招辭,未免相左,有難究覈,自本曹入啓處置云。莫重馬牌,逢受上來,不爲還納,終無處置,前後招辭,又如是相左,致精情狀,誠極痛駭,令攸司囚禁科罪後,使之推出,何如?傳曰,允。
李萬選,以禁衛營言啓曰,本營新造佛狼機六十位,而子砲三百門,先已上來,試放捧上矣。母砲六十位,今始畢造,船運上來,明日欲爲試放於露梁之意,敢啓。傳曰,知道。
許玧,以司僕寺官員,以提調意啓曰,濟州歲貢進上先後運馬,一時來到,元數四百八十三匹內,年例進上馬八匹,三名日進上馬六十匹內,三匹到中路病留,訓局山屯馬一百匹內,一匹到中路故失,六匹病留,一匹逃逸,一匹船中病留,一匹到本寺病留,取種馬七十匹內,六匹到中路病留,三匹到本寺病留,歲貢馬二百匹內,二十匹到中路病留,一匹逃逸,凶咎馬二十六匹內,三匹到中路病留,一匹逃逸,駑駘馬二十九匹內,一匹船中故失,五匹到中路病留,合五十三匹計除,實納馬四百三十匹,禾毛色別單書入,而其中訓局山屯馬,則依例分養各邑,明春上來後,分給軍兵,取種馬則湖西三牧場添放之意,曾已草記定奪矣。今將下送牧場,沿路牽軍,同出替傳事,畿·湖兩道監司處,行移知委,馬匹領去理馬·養馬各一人,依前例給馬下送,何如?傳曰,允。
李萬選,以備邊司言啓曰,方物還付事,有令廟堂更問大臣稟處之命,故問于諸大臣,則行判府事崔錫鼎以爲,今此方物停止,旣有彼中咨文,則雖不付送,固無可慮,而還付之論,亦出於使臣周詳之意,日者廟堂之問,泛然以無妨爲答矣。今左相,以更詢群議爲請,不爲付送,恐爲得宜。行判府事李濡以爲,當初方物之停止,彼旣移咨,還付使行,元非必可行之事,亦無關係利害之端,只出於一時周詳之慮,則今雖還寢不送,有何所妨,惟在更加商量裁處。行判府事李頤命以爲,前日廟堂之議,旣已與聞,今又獻議,極知惶恐,而事出常例之外,重臣之言,又如此,雖無關後弊之慮,亦無利害之可言,還寢成命,恐亦無妨矣云,諸大臣之意如此。臣則當初旣以此陳稟,已深不安,今此問議,亦由於臣箚,則亦不敢別有所陳達,惟在聖上,採取諸大臣之意,而更賜處分矣,敢啓。傳曰,玆事送付無妨,不送亦無妨,而諸大臣之意如此,不爲送付,可也。
中殿·世子宮·嬪宮,政院·玉堂夕問安。答曰,知道。
大殿,政院·玉堂夕問安。答曰,知道。勿爲問安。
大殿,藥房夕問安。答曰,知道。勿爲問安。
中殿·世子宮·嬪宮,藥房〈夕〉問安。答曰,知道。以上燼餘
上在昌德宮。停常參·經筵。
李萬選啓曰,大司憲權尙夏,掌令金斗南在外,執義丁道復,掌令李明浚,持平韓配周呈辭,持平鄭楷未肅拜上疏,今日以監察茶時之意,敢啓。傳曰,知道。
藥房都提調臣李濡,提調臣趙相愚,副提調臣南致熏啓曰,伏未審夜來,聖體調攝,若何?伏聞昨日入診醫官之言,脈度和平,諸症已盡差減云,臣等不勝喜幸之至。夜間寢膳之節,亦復何如?臣等猶不任區區仰慮,敢來問安。答曰,知道。寢睡安穩,水刺之進,日益差勝矣。勿爲逐日問安。
大殿·中殿·世子宮·嬪宮,政院·玉堂問安。答曰,知道。勿爲問安。
中宮·世子宮·嬪宮,藥房問安。答曰,知道。
許玧,以都摠府言啓曰,入直軍士習射事,限上候平復間,啓請姑停矣。今日爲始,中日習射,請出標信。傳曰,知道。
許玧,以都摠府言啓曰,副摠管尹就商,捕盜廳坐起進去之意,敢啓。傳曰,知道。
許玧,以都摠府言啓曰,今日入直軍士中日習射事,標信,命下矣。雨勢如此,不得爲之之意,敢啓。傳曰,知道。
許玧,以兵曹言啓曰,今七月二十二日,幼學李彦義稱名人,自宣仁門入來,差備門外擊錚,極爲駭愕,令攸司囚禁治罪,同門守門將金禹輔,常時不能禁斷雜人,以致闌入,亦難免其責,推考,何如?傳曰,允。
吳命峻啓曰,頃日以大臣收議省記中,宗廟·社稷·永禧殿入直官員,別省記以入事,允下矣,近伏見吏曹省記,則別省記以入,而兵曹省記,則尙不釐正,不宜異同,分付兵曹,一體別省記之意,敢啓。傳曰,知道。
李萬選啓曰,謁聖武科初試開場,在於再明,兩司各二員,當爲進參,而大司憲權尙夏,掌令金斗南,大司諫宋徵殷,司諫李晩堅,皆在外,獻納吳命恒未署經。正言徐命淵·趙翼命,持平鄭楷尙未肅拜,竝明日待開門牌招肅拜,俾無臨時窘急之弊,何如?傳曰,允。
左議政徐宗泰箚曰,伏以臣昨上引罪之箚,伏承批旨慰諭,不賜罷斥,臣益不勝悚蹙之至。今臣被斥,非如一時規切之比,人言歸之於失秉彝之性,昧義理之大,則安有所遭如此,而晏然以處者哉?臣雖愚昧,豈不知還付之事,事係非常,而蓋臣於彼中事,平昔稔有所聞,私切過憂於中,及聞還付之言,事旣不至於大段,亦似有得於周詳之慮,區區陳達之意,出於爲公家也。古之謀國善隣者,雖非其本情,而屈意而爲之者多矣。以丁丑後事觀之,聖朝之待之從厚者,不可一二計也。今者直截之論,據理規正,固無不可,而其言專以臣,爲曲意求媚,至以君臣上下,無辭自暴爲言,臣誠慙靦懍慄,無以自措也。臣謬忝鼎席,百事憒憒,毫無裨補,而今又慮事不臧,幾至致誤於取與,貽辱於國家,此不但語言之愧而已。在於廉義,不可强顔於具瞻之地,重爲朝廷羞,則決矣。伏乞聖慈,諒察至懇,鐫罷臣職,仍治臣妄錯之罪,不勝幸甚。取進止。答曰,省箚具悉卿懇。當初陳達,蓋出周詳,謬妄之言,不必深嫌,而今又陳章控免,決知其太過也。卿其宜遵前旨,安心勿辭,卽起視事,用副至望。仍傳曰,遣史官傳諭。
吏曹參判李健命疏曰,伏以臣之庸陋,最居人下,濫蒙洪造,歷敭顯要,絲毫無補,罪戾增積,不意今者,銓部亞席之命,又及於累試顚沛之身,臣誠愕怡,不知何由而致此也。臣於五六年間,遞還是職,今已至五矣。歷數諸臣,未有如臣之屢叨,而愚妄擿埴,自底狼狽者,亦未有如臣者,不識聖明,何取於臣,而曲加容覆,前後至此哉?臣之從前取敗者,今不欲一一更提,而至於前秋,迫於辭疏之還給,黽勉承命者,已負初心,而因一銓擬之事,遂致政法之虧壞,大爲搢紳之所羞,縱荷聖度天大,譴罰不加,而思之至今,面有餘愧,其何可包羞忍垢,更廁於政席之間哉?正緣臣望淺,而見輕於同朝,性狷而不諧於時好,鑿枘相牴,瘡疣迭生,其蹤跡之齟齬,謗議之叢沓,勢固然也。而厥後主論之斥,繼發於章奏,語意至深,吁亦怕矣。韓愈之言曰,傲雖凶德,必有恃而敢行,以臣見輕而齟齬,有何氣勢,一毫彷彿於人言哉?方今聖上之所深惡,莫如黨論,而屢形絲綸,故脅持之說,假此爲目,謂可以致上下之疑惑,而搆人之極罪。自古罹此網而脫世禍者,能有幾人?臣自聞此言,夢驚寤惕,世念俱灰,恨不能高飛遠遁,以謝簪笏,而誠不忍重尋舊轍,自陷危機也。伏惟日月之明,無物不燭,天地之仁,無物不遂,臣之本末長短,固無遁形,而終始保全,實荷生成之厚澤,玆敢不避僭越,仰瀆靜攝之中,臣罪尤大。伏乞俯垂諒察,遞臣新授職名,以重國體,以安微分,千萬幸甚。答曰,省疏具悉。卿其勿辭察職。
正言趙翼命疏曰,伏以臣本蒙陋蔑識,重以癃病,踏世而受人鋒鏑,世所罕遘,危踪未暴,分甘錮廢,日昨春坊之除,自速違命之誅。情雖出於迫隘,跡實涉於偃蹇,禁推之罰,亦云末減,而圓扉甫脫,新命荐降,不知聖上,何取於臣,旣拯之坑塹之中,又欲薰沐,而歷置之侍從之班,臣誠驚霣感泣,罔知所措。噫,臣之向來所遭人言,誠今古所未有之橫逆。當初李觀命之疏,指意之危險,已非常情之所可測,而厥後閔鎭遠繼發之疏,至以危道二字,忽地攙入,其所爲說,比諸觀命之疏,尤萬萬危怕。爲人臣子,旣遭此罔極之言,則其何敢戴天履地,晏然以平人自居乎?噫,玆事顚末,聖鑑業已洞燭,其家庭訓有無,亦無關於臣身,此則不欲索言深辨,徒增紛鬧,而獨臣之所自恨者,無才無學,僥竊科第,徒藉世蔭,濫通淸選,正犯世路之睢旴,則入朝見嫉,自昔而然,莫非臣之不幸,又何怨於今之人乎?臣自聞此言,心掉膽悸,鑽地不得,日夜隕泣,無路籲訴,惟思杜門滅跡,斂避駭機,庶自保其畸危臲卼之蹤矣,不料聖恩曲成,除命荐加,顧諫諍之職,實司耳目之寄,地望自別,責任甚重,雖無似此情勢,決難承當,況臣所被題目,是何等釁累,而徒恃寵靈,靦然抗顔於榮次乎?臣仄伏聞曩日筵中,以臣事,特垂聖敎,開釋備至,雖緣語秘,未得其詳,而生成之德,天地莫量,臣雖愚蒙,豈不知含恩戴聖?仰承洪造,而顧念踪地甚危,廉隅亦大,百爾思量,萬無冒昧趨承之勢,不得不陳章瀆擾於玉候靜攝之中,臣罪萬死。伏乞聖明,特察危懇,將臣職名,亟賜鐫削,仍命選部,勿復檢擧,以快人心,以靖私義,千萬幸甚。答曰,省疏具悉。危道二字,語極不韙,予實駭然,而公議莫不爲非,則有何可嫌之端乎?爾其勿辭,從速察職。以上燼餘
上在昌德宮。停常參·經筵。
洪重夏啓曰,處暑已過,視事當爲取稟,而聖候方在調攝中,日氣尙且蒸熱,姑觀前頭,更稟之意,敢啓。傳曰,知道。
金弘楨啓曰,戶曹判書兪得一,連呈辭單,無意行公,曹務積滯,殊甚可慮。兪得一卽爲牌招察任,何如?傳曰,允。
許玧,以正言趙翼命牌不進罷職傳旨,傳曰,推考傳旨捧入。
以兪命咸爲假注書。
許玧啓曰,正言趙翼命,旣有只推之命,更爲牌招,以爲分送試所之地,何如?傳曰,允。
許玧,以正言趙翼命牌不進罷職傳旨,傳曰,推考傳旨捧入。
許玧啓曰,正言趙翼命再招不進,又下只推之命矣。一日三牌,有傷事體,而武科初試開場,只隔一宵,監試官無他推移之員,更爲牌招,何如?傳曰,允。
以洪錫輔爲事變假注書。尹陽來出使代
李萬選啓曰,刑曹判書李寅燁,連日呈單,無意行公,獄囚多滯,事涉可慮,卽爲牌招察任,何如?傳曰,允。
洪重夏啓曰,大提學姜鋧,頃日特招之下,違牌陳疏,尙不行公,多有擧行之事,至今遷就,殊涉未安。査對日期,亦且臨迫,卽爲牌招察任,何如?傳曰,允。
許玧,以兵曹言啓曰,今此謁聖武科初試兩所試官,文武二品以上無故可擬之人乏少,不得已依近例,每望各二員備擬以入之意,敢啓。傳曰,知道。
洪重夏,以觀象監官員,以提調意啓曰,常時日月之食,見於天際,則例必登高看望矣。來八月初一日日食,以四篇筭法推之,則內篇及大明曆法,皆爲不食,而時憲法,則初虧辰正一刻十二分,復圓巳初初刻一十三分,似不必登高看望,而但外篇法,初虧卯初三刻,與其日日出時相近,日月之行,或不無盈縮之變,若其日日食,或與外篇法相合,則不可不隨所見救食,依前例別定監官員二員,登南山看候,日出之時,如有虧缺之形,卽令放火相報,以爲救食之地,何如?傳曰,允。
洪重夏,以侍講院言啓曰,本院下番司書·兼司書·說書·兼說書,全數作闕,以上番姑降入直,已至累日,事體極爲苟簡,合有變通之道,令政院稟旨擧行,本院有闕未差之代,以在京無故人差出,仍卽牌招察任,何如?傳曰,允。
洪重夏,以侍講院草記,下番全數作闕,姑降入直,已至累日,事體苟簡,合有變通之道,令政院稟旨擧行事,允下矣,政官所當卽爲牌招開政,而日勢已暮,或致犯夜,恐有妨於玉候靜攝之中,待明早牌招開政,何如?傳曰,允。
許玧,以兵曹言啓曰,訓鍊都監砲手徐萬成,武藝別監吳世札,內中日試才時,鳥銃連三次沒技,旣有直赴殿試之命矣。各人等已受馬帖,依例還收之意,分付該寺,何如?傳曰,允。
傳于李萬選曰,車義轔,依安斗齡例爲之事,分付。
李萬選啓曰,武科初試兩所文試官各一人,當爲進參,而擬望四人中,李彦綱·洪璛牌不進,只有姜鋧·趙泰耉,承牌入來,殊無備擬受點之意。李彦綱·洪璛,更爲牌招,何如?傳曰,允。
江原監司狀啓,以旌善居私奴云伊等九名。及慶尙監司狀〈啓〉,以宜寧居良人蘇時望等六名渰死事。傳于洪重夏曰,渰死人等,令本道恤典擧行。
以副護軍崔奎瑞上疏,傳于洪重夏曰,此上疏還爲下送。
正言徐命淵啓曰,僧尼之結社於郭外咫尺之地,來往於城內閭閻之間,固有朝家之禁令,久爲識者之寒心,向日本院,以此論列,及承聖批,只申出入之禁,終靳撤毁之命,臣不勝訝惑之至,夫譸張虛無,恣行妖淫,締結都民,誣惑一世,決不可置之於都城至近之處,以滋其害,請令漢城府,一一摘奸,諸處尼舍,竝卽撤去。本院以錦山郡守權卨削版事,有所論啓,而兪音尙靳,臣竊惑焉。夫卨之平生伎倆,都是衒能謀仕之計,始以詗盜之術,巧作發身之蹊,欺眩聽者,洊歷二邑,人皆嗤罵,莫不駭惋。曾宰玉果時,托以賑民,請得累千錢貫於巡營,無一分補賑之事,一半給貸於境外親舊,一半逢授於渠之婢夫,以爲販贏分剩之計,而本邑還報之際,都無去處,及其移官之時,虛錄重記,承代之官,至報營門,移錄井邑,井邑交代,亦難爲計,又報營門,自營門別定査官,以爲囚監色徵出之計,然後或捧於所謂親舊,或捧於所謂婢夫,而猶且未準,又自錦山,方便備納,周遮彌縫。噫,營門重貨,旣難私用,荒歲賑窮,何等大政,而許多錢穀,任給私人,終歸耗敗,民不蒙惠,移錄他邑,擧措苟且,事之痛惋,莫此爲甚,南來傳說,不翅喧藉,而別無加詳更察之事。請錦山郡守權卨,削去仕版。邊將之任,雖似微末,其所設置,專爲防守,則緩急之際,關係甚重,必以有智力年壯健者差送,方可有賴,而近年以來,諉以各廳久勤循次擬差,至於年老衰敗不堪職任者,輒皆苟充,揆以政體,寧容如是?雖守令之職,猶有限年之規,則況此乘障,戌邊之任,決不可付諸衰老不勝任之流。請自今以後,毋論僉〈使〉·萬戶·權管,雖久勤當次之人,若其老敗者,則申飭該曹,切勿差除。初授蔭職者,俱有年限,乃國朝令甲也。竊觀雜歧付職之類,不拘年齒,或以稚孩未了事者,苟然塡差,固多不勝職任,而計朔調遷,內而差諸司之任,外而爲郵傳之官,或有因至守令,而其年尙未滿限者,則事之無謂,莫此爲甚。雖曰傍歧之類,不必拘以年限,而畢竟調用,一與正職無異,則不可無裁定之道。請自今以後,各歧計朔調遷之類,如引儀·能麽兒郞廳·吏文學官等初授職者,滿年後始許差除事,定式施行。新除授司諫李晩堅,時在京畿高陽地,請斯速乘馹上來事,下諭。答曰,不允。權卨罷職,末端事,令該曹稟處,下諭事,依啓。
持平鄭楷啓曰,本府罪人李英建,減死定配之命還收事,累月爭執,兪音尙靳,臣竊惑焉,英建囚禁八年,已受百餘次之刑,頃當赦宥之日,乃有酌處之擧,此實出於我聖上好生之德,而第英建罪狀,初出於其父之呈訴,至有毆打之語,自省鞫啓稟,移送刑曹,其罪名之至重,獄體之不輕,有如此者,不可以其父追後伸辯之故,有所容貸也。請還收罪人李英建減死定配之命。答曰,勿煩。
許玧啓曰,錦山郡守權卨罷職事命下,而臺諫方以削去仕版論啓,罷職傳旨不得捧入之意,敢啓。傳曰,知道。
判府事李畬疏曰,伏以臣於床席垂盡中,伏聞玉體違豫,彌日始定,藥房直宿,百僚奔遑,賤臣在遠,倍切驚憂,自不覺五情之震錯也。從前聖候,每有猝遽之患,臣民之憂已深。今夏暑毒異常,雖在閭巷下賤,無人不病,臣於蓬蔀之下,區區一念,日夜常在於聖躬,今者未寧之候如此,而臣居在二百里之遠,京報難續,尙以何心欲復爲一日退處之計哉?亟思力死登途,走詣都下,承聞起居,而臣病方沈痼,粒食亦廢,跬步乍動,便至昏仆,瞻望京輦,末由進身,終至於席藁陳章,忱誠莫伸,分義都虧,瀝血呼籲,其情亦慽。伏乞聖慈,俯諒苦懇,治臣愆負,以警庶僚,不勝萬幸,謹昧死以聞。答曰,省疏具悉卿懇。卿之宿患,予所詳知,卿胡引罪至此乎?安心勿待罪,俟得少間,從容就道。仍傳曰,遣史官傳諭。
咸鏡監司趙泰東疏曰,伏以臣,伏聞日昨因東萊府使權以鎭狀聞,有金井山城初築時監董人,賞加還收,勘罪懲後之命,臣於此,不勝惶悚之至。臣之無似,亦嘗待罪東萊,厥後忝按本道,竊以爲萊府,是要衝之地,不可無一城,而金井之外,更無可合置城之處,故敢以平日所隱度于中者,修啓陳請,幸蒙朝廷特賜允許,所入財力,自本營及本府,相議措置,乃以癸未二月晦間,調遣董役將士,始役未幾,臣遭劾當遞,又未幾,府使臣朴泰恒亦有拿命,其時群議,皆謂大役纔始,道臣·守臣,一時遞改,必無可成之理,宜速停罷,而臣以爲凡事,貴在營始,雖非數月間可了之事,今如始役,後必繼葺,況成命旣下,役手齊集,決不可中輟,仍令刻期董工,俾無一毫訿讁之語矣。及其築役粗完之後,臣始巡審,則其所成就,不過範圍而已。且其體城內塡之土,未及廣築,女墻亦因甎甓之未燔,以石子假設,則自是半成之功也。蓋其周遭旣大,期限且迫,其未及完備,亦其勢然也。厥後道臣,加築中城,而將臺·墩臺·公廨·倉舍,次第設置,大成貌樣,若又就其舊城,增修補築,俾無未盡之處,則庶可爲完壁堅壘,而只以前府使臣韓配夏改築若干處而已耳。其外更未修繕,七年之間,一任壞傷,臣不能無慨然于心矣。今伏見以鎭狀本,則銳意改修,追咎前役,至以元不堅築爲言,其初杵築之堅固與否,亦非臣當日之所親躬檢,故臣於畢役後修啓時,以當觀前頭,以驗其實不實爲言者,正慮此耳。大抵此城之役,不但今日守臣,視爲齟齬,臣亦不以爲十分善築,故其時狀聞中,不敢爲鋪張之語,而若其許多將士,四十餘日,暴露山頂,奔走積苦之狀,有不可全沒者,故只以其中勤勞者五六人,循例上聞矣。到今收賞勘律之日,臣之不擇任使,不分功罪之失,著矣。何敢一刻自安於心乎?缺四五字擧朝憂遑,而臣方在縮伏俟罪之中,一未參於趨造之班,臣罪至此,而尤萬萬矣。伏乞聖明,亟降威命,削臣職秩,勘臣罪律,以爲懲勵他人之地,千萬幸甚。答曰,省疏具悉。初不堅築,罪有所歸,卿其勿辭焉。
慶尙監司洪萬朝疏曰,伏以臣賤疾危篤,職事曠廢,疾聲哀籲,亶出於萬不獲已,而瀆擾之誅,自知難免,不科聖度天大,不惟不加之罪,批旨丁寧,至下調理之命,臣奉讀以還,感涕先零,在臣分義,固當仰體聖意,少效微悃,第臣醫藥治療,已過廾許日矣。種種諸症,有加無減,委頓床席,寢食都廢,事係緊急,强欲酬應,則神思昏錯,有意未就,加以聾聵之病,健忘之症,一時俱發,朝晝所爲,夕反遺失,咫尺酬酢,聽之甚艱,此實由於淺短之才,殫竭於劇地之倥傯,膏肓之疾,根柢於暮境之勞傷,有非等閑偶感之比,則其何可責效於旬月之間乎?臣苟有一分自力之勢,則當此年事告歉,虞憂溢目之日,豈敢便身之圖,而不念急病之義乎?臣雖無狀,決不爲是也。且臣之所大懼者,明春賑政,必須預先區畫,然後可無臨時窘迫之患,而臣病如此,終不可强,一事弗措,後時無及,則是臣在官一日,輒增一日之害,寧不如速賜處分,移授可堪之人,責以終始賑事,則此豈但微臣之幸,實嶺民之幸也。伏願聖明,特推體下之仁,俯念責任之重,詢問廟堂,亟許遞免,則公無僨事之患,私獲生還之願,是臣區區之望也。臣無任涕泣祈懇之至。答曰,省疏具悉。卿勿固辭,更加調理察職。以上燼餘
上在昌德宮。停常參·經筵。
藥房都提調李濡,副提調南致熏啓曰,伏未審日間,聖體調攝,若何?寢睡一向安穩,水刺亦得如常乎?臣等憂慮未弛,敢來問安。答曰,知道。寢睡安穩,水刺幾盡復常矣,勿爲問安。
中殿·世子宮·嬪宮,藥房問安。答曰,知道。
有政。吏批,判書崔錫恒進,參判李健命未肅拜,參議趙泰老病,右承旨洪重夏進。
兵批,判書金宇杭病,參判韓聖佑病,參議李壄式暇,參知任舜元進,左副承旨許玧進。
吏批啓曰,本曹郞官,今當差出,而曾經之人,方在違牌坐罷中,似當有變通之道,何以爲之?敢稟。傳曰,別單書入。
又啓曰,大司成及本官郞官,玉堂·春坊闕員,今當差出,而擬望之人乏少,相避·外任,竝擬,何如?傳曰,允。
兵批啓曰,金井山城初築時,監董都廳李夔所授加資還收事,旣已判下矣。原單子中付標以入之意,敢啓。傳曰,知道。
以李㙫爲應敎,權世恒爲修撰,李喬岳爲司書,李世最爲兼司書,洪啓迪爲說書,趙泰耉爲大司成,李世最爲吏曹佐郞,李世瑾爲兵曹正郞,李墪爲禮曹參判,徐宗憲爲禮曹參議,李肇爲司諫,洪啓迪單付待敎,柳祥翼單付兼學正,朴聖輅單付承文博士,李濟單付承文著作,洪尙賓·申混單付兼春秋,李縡爲吏曹佐郞,兪命凝爲洪州牧使。
李萬選,以武一所差備官,以試官意啓曰,今日設場之後,監試官趙翼命,因宰臣疏,引嫌退去,臺監不備,不得仍爲設場,令政院卽爲稟旨變通,何如?傳曰,允。
又啓曰,以武一所草記,監試官趙翼命,引嫌出去,臺監不備,不得設場,令政院稟旨變通事,命下矣。大司諫宋徵殷,司諫李晩堅在外,獻納吳命恒未署經,正言徐命淵武二所監試官進去,無他推移進參之員,合有變通之道,何以爲之?敢稟。傳曰,司諫李晩堅改差。
事變假注書洪錫輔病,代以崔守慶爲之。
以李東亨付副司果。
許玧,以兵曹言啓曰,車義轔依安斗齡例爲之事,傳敎矣。還付別軍職單子,依前書入,而安斗齡則因本曹稟啓,有職牒還給之命,而此出於一時特恩,自下不敢援例擧行,此則何以爲之乎?敢稟。傳曰,職牒還給。
李萬選,以義禁府言啓曰,以兵曹啓辭,刑曹啓目,前武兼韓致精,移本府處置事,允下矣,韓致精,今方待命,卽爲拿囚之意,敢啓。傳曰,知道。
又啓曰,新除授司諫李肇,卽爲牌招,以爲進參試所之地,何如?傳曰,允。
又以弘文館言啓曰,新除授應敎李㙫,時在忠淸道缺五字經筵入番事緊,請斯速乘馹上來事,下諭。副修撰權詹,以親病陳疏,受由出去,無他替直之員,新除授修撰權世恒,今方上京云,卽爲牌招入直,何如?傳曰,允。
又啓曰,事變假注書崔守慶,時無職名,依例付軍職冠帶常仕,何如?傳曰,允。
又以兵曹言啓曰,世子翊衛司翊衛尹世緯呈狀內,身病累朔沈痼,萬萬無復起爲人之望云。春宮侍衛之地,不可久曠,今姑改差,何如?傳曰,允。
又以兵曹言啓曰,今七月二十四日,馬兵申貴男稱名人,自丹鳳門入來差備門外擊錚,極爲駭愕,令攸司囚禁治罪,同門守門將李元培,常時不能禁斷雜人,以致闌入,亦難免其責,推考,何如?傳曰,允。
又啓曰,大臣,以錄司送言曰,明日方物封裹咨文査對時,政府西壁當爲進參,而左參贊趙泰采陳疏引嫌,右參贊黃欽服制未盡,俱不得進參,令本院變通云。趙泰采·黃欽,明日待開門竝爲牌招,使之進參,何如?傳曰,允。
南致熏啓曰,今七月二十六日,都目政事爲之之意,敢啓。傳曰,知道。
金弘楨啓曰,戶曹判書兪得一,昨已違牌,終不行公,地部事務,積滯可慮,明日方物封裹時,亦不可不進參,兪得一卽爲牌招,何如?傳曰,允。
又以戶曹言啓曰,卽接廣興倉所報,來八月朔頒料次,倉官進去于左議政徐宗泰家,請受祿牌,則以爲,方在辭免中云,祿牌不爲出給,係是大臣祿俸,何以爲之?敢稟。傳曰,令倉官輸送。
李萬選,以吏曹言啓曰,大政只隔一日,而本曹正郞宋正明,受由已久,尙未行公,佐郞李世最·李縡,今日政旣已差出,必於明日內出仕,可無臨時窘速之患,竝卽催速,使之趁明日出仕,何如?傳曰,允。
傳于李萬選曰,前監司朴弼明敍用。
掌令李明浚啓曰,李英建事。措語見上洪州營將柳胤興,到任以後,無一善狀,治盜一事,慢不知何爲,間或推治,全不致察,放釋之際,一循私意,沈惑官妓,所言皆從,私設屠賑,牟利爲事,廣集工匠,逐日營作,遠近傳說,莫不爲駭。如此負職不法之人,不可仍置討捕之任。請洪州營將柳胤興,罷職不敍。答曰,不允。
說書洪啓迪疏曰,伏以春坊新除之命,遽下於千萬夢寐之外,繼因本院草記,天牌下臨,臣誠驚惶感激,他不暇顧,來詣于禁扃之外,而第於私心,有不能自安者,臣父臣禹圭所帶之官,卽翊衛司副率也。臣父當以陪衛而侍立,臣身則當以講官而登筵,且衛司之入參胄筵,旣有成命,想其出入之際,體例之間,身雖未及經歷,而心已不勝蹙迫矣。玆敢略陳微情,退歸私次,若其學識鹵莽之狀,則誠未暇仰暴也。伏乞聖明,諒臣微懇,遞臣新除,仍治臣違慢之罪,以肅朝綱,以安私心,不勝萬幸,臣無任屛營祈懇之至。答曰,省疏具悉。爾其勿辭,從速察職。
戶曹參議尹星駿疏曰,伏以屛蟄省愆之中,遽承地部寵命,踪地兢危,決無抗顔朝端之望,冒上一疏,未及登徹,而適當玉候多日違和,顧念分義,不敢晏然退伏,冒沒肅命,連參起居之班,臣之放倒廉義之罪,又加一節,臣尤蓄縮慙恧,不知措躬之地。念臣近日所遭,實是古來罕有者,臣以頑頓空疎之姿,受任於士論波蕩之中,早晩顚濟,理宜必至,拳踢互加,疑謗溢世,遂至喚虛做實,指無爲有,醜詆之言,無所不爲,而天鑑高臨,自無遁形之物,臣不敢呶呶,只付公眼,伊後諫臣之疏,所以罪狀臣者,實非尋常,乃謂臣逐逐於爭奪之場,回互崎嶇,用意甚勞,臣未知所可爭奪者何事,抑又用意於許許地耶,將謂臣挾雜和應,有所與知於館學交換之際耶?臣固倥侗蔑識,似此擧措,決不爲也。噫,臣本性質孱脆,疾病纏綿,杜門蟲蟄,不解交游,儕友病其懶拙不振,臣心自愧,巽軟無立,此實通朝之所共知,此等題目,猝然來加,臣反顧自省,不識所以然,其擧斥,非由於目擊,蓋出於耳剽。祗緣朝著之間,疑阻轉甚,眞贗易混,是非靡適而然,顧何足費辭自解?至曰,及其被人詆斥,乃曰,非我也,聖上之處分也。噫嘻,是何言也?臣自聞此語,不覺膽掉而體粟,直欲鑽地以入,而不可得也。經曰,爾有嘉謨嘉猷,入告爾后于內,爾順于外曰,斯謨斯猷,惟我后之德,臣雖無似,講之熟矣,聞之素矣。臣方被衊於疏儒也,略暴委折者,豈出於可已而不已哉?蓋被誣辱,率是勒加,疑臣以不稟朝旨,黜陟齋任,至謂之爲賊臣之所不爲,當此之際,其可俛首帖耳,有若眞有此事,泯然甘受之哉?槪陳兩儒生之被停,由於聖意之特斷,新泮任之僉擧,出於齋儒之遵例,以暴臣之元無一毫參涉之端而已,何敢仰諉於聖明之處分,而求脫於齒舌之間哉?此非臣之所敢萌於心者,亦非人之所敢加於人者,而人之爲言,乃至於此,臣實怪之。噫,智愚縱或殊分,人情大率相近,而今此一句深文,便是情外別案,士夫語默之節,大關公朝之風習,何其疑人之深,而不覺自待之淺也?其所謂欲爲厭然自掩之計者,尤不滿一笑也。臣旣無可掩之隱情,何用厭然爲哉?彼旣不欲深責於臣,臣又何尤於人,帶憤之言,無怪乎溢惡,而況臣犬馬之齒,將及六旬,頭鬚已皓然矣。豈可與年少氣健之人,較量枉直,以傷事體也?雖然臣之平日持論,一有見諒於人者,相待之薄,不應如是之甚也。臣於是,冞增媿恧,卽當無辨,以守加勉之義而已,尙復何言?公議可畏,情地甚危,決不可冒居職次,玆敢披瀝肝血,瀆擾於靜攝之中,臣罪尤萬萬矣。伏乞天地父母,特垂矜察,夬賜斥退,以謝臺言,以安私分,不勝幸甚,臣無任瞻天伏地,悚慄屛營之至。答曰,省疏具悉。諫臣疏語,專由疑阻,宜付一笑,何必深嫌?爾其勿辭,從速察職。
副修撰權詹疏曰,伏以臣之老母,年衰病痼,居常懍懍,有朝夕之憂,顧臣情理,豈有從官之念?係戀恩私,逃遁不得,黽勉遲回,有負子職,區區煎迫之心,何嘗頃刻而自弛哉?自三四日來,母病重添暑感,氣息轉益綿綴,臣在禁直,不得看護,適値靜攝之日,且緣輪直無人,不敢輒有控籲,祗得抑情蹲坐,今聞症形,有加無減,困惱煩悶,寢食俱廢,一日二日,轉輾沈重云。臣聞來,方寸又復攬亂,繞席彷徨,不能自定,輒敢干冒鈇鉞,仰煩籲訴,伏乞聖慈,亟命鐫遞臣職,俾得及時歸護,千萬幸甚,臣無任屛營祈懇之至。答曰,省疏具悉。爾其勿辭,救護母病。
右尹閔鎭遠疏曰,伏以臣,偃息畿郊,積逋威命,論以邦憲,合被誅譴,而聖度天大,職名猶在,欲更申控煩,則拘於格式,欲冒就職次,則壞了廉義,進退兩難,惶隕靡容。此際伏聞聖候違豫,累日彌留,驚惶憂煩,不暇顧他,倉黃入城,祗謝恩除,仍參起居之班,而顧臣向來所遭人言,不比尋常,身居宰列,旣被欺君之目,何敢貪冒榮寵,更廁周行乎?縮伏私次,日上辭本,而喉司不諒,一向退却,狼狽悶蹙,莫知所措矣。昨伏見正言趙翼命之疏批,則非責微臣,極嚴且峻,臣益不勝惶怖悚慄之至。夫天下之惡,莫過於叛逆,其內外親戚,皆被誅累者,實古今不易之定規,其間或有大義滅親,如石碏·王導者,則時君世主,察其忠悃,任用如故,此則千百年曠有之事也。今使翼命,立朝多年,忠勤彰聞,則當此人才渺然之日,雖淸班顯仕,亦可議之,乃於出身之初,非有現焉,而遽擬於參下極選,豈不有乖於春秋嚴討逆之義哉?設令翼命,眞王導也,而日後逆族之登科者,輒援此爲例,卽擬極選,無少拘礙,致令逆賊至親,昵侍吾君,作一應行之常典,則臣未知此果危道耶,安道耶?臣聞仁祖朝趙重呂,以器遠之甥姪,旣經玉署,而及器遠伏法之後,坐廢多年,朝廷聞重呂,嘗與器遠有隙,始除言官,而終不得復踐宿趼,申洬以自點之甥姪,終身見枳淸塗,祖宗朝治逆之嚴,有如此者,而雖以近事言之,許積外孫緣坐,比柟·堅有間,而其甥申厚載,猶坐此久廢,累年之後,復通承宣之望,此豈非今日所當監者耶?今之右翼命者,輒以古相臣洪瑞鳳之勳庸茂著,爲國藎臣,已在於其舅柳夢寅被誅之前,則其與翼命事,太不襯着矣。或以爲逆柟伏法之時,翼命年幼,必不與知凶謀,至有陳達筵席者云。噫,使翼命若年長而與知,則自有王法,何論淸塗之通選乎?缺數字自同平人,則緣坐被謫之律,又何以竝及耄缺三字等說話,不成義理,而殿下猶且許之以公議,愚臣之惑,滋甚焉。臣謹按晉史,王敦反,劉隗·刀協,勸帝盡誅王氏,王導帥宗族,詣臺待罪,帝召見之,導稽首曰,逆臣賊子,何代無之,不意今者,近出臣族,其辭氣之間,謹愼遜順如此,而無有怨詈隗·協之意。今翼命之疏,世路睢盱,入朝見之等語,顯欲歸之於黨議,其氣象,何其與王導,逈然不侔耶?臣於當初回薦時,不知翼命之有此累,而誤許之,及見臺疏,不仍爲文過遂非之計,不料據實引咎之言,反爲欺誣天聽之歸,臣之平日言行,若能見孚於人,則此言奚爲而至哉?臣之反躬慙悼,矢心自廢者此也,而今因翼命之疏,又承未安之敎,臣何敢一刻晏然於職次乎?臣性本巽懦,前後被人詆斥,未嘗呶呶爭辨,而此事關係至重,誠不忍黨逆族,而負殿下,不得不極言竭論,冞增死罪。伏乞聖明,亟命鐫削臣職,仍令放退田廬,以謝時議,以安微分,公私不勝幸甚,臣無任屛營祈懇之至。答曰,省疏具悉。卿之疏語,專出務勝,殊涉未安矣。勿辭察職。
兼司書李世最疏曰,伏以臣,頃於直中,伏見本曹參判臣李健命之疏,追提臣前疏,盛加疑怒,操持噴薄,極其深險,臣誠不勝駭怕,不敢晏然在直,陳章徑出,自速違慢之科,方切悚惕于中,不意恩敍除旨,隨續以下,繼而召牌押至,嚴畏分義,不得不趨詣闕外,而第其疏語,終有所不容泯默者。蓋前秋李健命之沮塞李墪,殊涉已甚,故李濟於入仕之初,墪則復通宿踐,健命則姑停都憲之擬,以辨是非,稍存扶抑,人多以觸忤,爲濟懼之。未幾,諫臣之疏出,而濟乃首被其鋒,其所爲言,專出構捏,逞感之迹,昭不可掩,臣果有見乎此,略及於遣辭之際矣,今乃怒臣之得其實際,粧成一案,隱然加臣以疑惑上下,構人極罪之科,豈非抑勒之甚乎?若其主論二字,尤是切逼之語,故其所恨怒,至於如此,此又可笑之甚,試觀近日事,多小磯激之論,有所承望缺一行餘至於世禍等說,遊辭演出,指意危怕,直欲驅之以宵小陰之目,人之爲言,何其詖險之至此也?臣謾憂人之行觸駭機,又不免躬駕而隨之,傍觀,方且危臣之輕犯世禍,臣未知宰臣所罹者何網,所難脫者何禍也。枳人之塗,擠人於坑,唯意所欲,而一或未售,猶以見輕爲歉者,自許以齟齬無氣力,人孰信之?雖然,臣身在郞席,旣被官長之無限詬斥,揆以廉義,終不敢仍冒於榮次,玆敢留疏徑退,伏乞聖慈,俯垂諒察,亟先罷斥臣職名,仍治臣違傲之罪,以肅朝綱,以安微分,不勝幸甚,臣無任屛營祈懇之至。答曰,省疏具悉。意外詆斥,何必深嫌?爾其勿辭,從速察職。
司書李喬岳疏曰,伏以臣,待罪下邑,才疎政拙,未能仰副芻牧之寄,未效撫摩之責,碌碌尸職,徒糜廩粟,居常愧懼,若隕淵谷。且臣賦授孱脆,素善疾病,經年海外,受傷最多,春夏以還,痼疾纏身,四朔沈綿,作一僵尸,欲於未死之前,歸省父母先山,少伸人子之至情,罷賑之後,隨例請由,千里駄疾,僅僅作行,觸冒炎濕,撼頓非細,行到忠淸道淸州地,重患瘧癘,症情危惡,僵臥閭舍,奄奄欲絶,峽裏無醫,望斷調治,不得已寸寸前進,仍向京輦,以圖療救之計,而源委已痼,閱月沈篤,氣息澌綴,方待死期之將迫矣。不意春坊新命,遽下於貼席叫苦之際,繼以召牌降臨,嚴畏分義,不得不忍死趨詣於禁門之外,而所患諸症,萬分苦劇,咫尺天陛,無路入肅,臣罪至此,萬殞猶輕。顧臣蹤地,終有所難安者,頃年汲汲擊去之批,相繼齮齕之敎,俱極嚴截,日久之後,雖不敢一一辨暴,追思至今,餘悸在心,何可晏然復進於榮次乎?噫,臣之逖違城闕,倐已經歲,況今玉候方在靜攝之中,欲於此際,一近軒陛,以伸叩謝之忱,重侍离筵,仰聆講讀之音,是臣區區至願,而顧此病勢情勢,萬無强進之望,敢此呼籲於天地父母之前,伏乞聖慈,曲加務諒,亟令鐫削臣新授職名,俾得安意調治,以尋生路,千萬幸甚,臣無任屛營祈懇之至。答曰,省疏具悉。爾其勿辭,從速察職。以上燼餘
上在昌德宮。停常參·經筵。
金弘楨啓曰,小臣議政府方物封裹進去下直。傳曰,知道。
許玧啓曰,大司憲權尙夏,掌令金斗南在外,執義丁道復,掌令李明浚呈辭,持平韓配周·鄭楷,武科監試官進,今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道
又以都摠府言啓曰,今日,入直軍士,中日習射,請出標信。傳曰,知道
又以都摠府言啓曰,副摠管尹就商新番軍士點閱次,南小門洞進去之意,敢啓。傳曰,知道。
又以都摠府言啓曰,今日入直軍士中日習射事,標信已下,而雨勢如此,不得爲之之意,敢啓。傳曰,知道。
又以武二所差備官,以試官意啓曰,今番擧子錄名之數,比前倍多,而一日所試,不過二十字,只以二貫革試取,則畢試出榜,未可以十餘日爲期,在前擧子數多之時,或有四貫革列立之例,今亦依此,添設二貫革,以四貫革試取之意,敢啓。傳曰,知道。
又以武一所差備官,以試官意啓曰,今番擧子錄名之數甚多,只以二貫革試取,則必有前頭窘急之患,自前如此之時,或有四貫革試取之例,今亦依前例,以四貫革試取之意,敢啓。傳曰,知道。
又以兵曹言啓曰,世子翊衛司翊贊韓配義呈狀內,身病累月沈痼,差復無期云,春宮侍衛輪直之地,不可久曠,今姑改差,何如?傳曰,允。
又以兵曹言啓曰,正言徐命淵啓曰,初授蔭職者,俱有年限,乃國朝令甲也。竊觀雜歧付職之類,不拘年齒,或以稚孩未了事者,苟然塡差,固多不勝職任,而計朔調遷,內而差諸司之任,外而爲郵傳之官,或有因至守令,而其年尙未滿限者,則事之無謂,莫此爲甚,雖曰傍歧之類,不必拘以年限,而畢竟調用,一與正職無異,則不可無裁定之道。請自今以後,各歧計朔調遷之類,如引儀·能麽兒郞廳·吏文學官等初授職者,滿年後始許差除事,定式施行,答曰,令該曹稟處事,命下矣。雜歧付職之類,本無年限,故能麽兒郞廳,從前多以年弱之人啓下,曾有變通之議,至於陳達於榻前,而亦無明白定制之事矣。今者臺啓所論,誠甚得宜,自今以後,生·進則以三十爲限,幼學則以四十爲限,差除事定式施行,何如?傳曰,允。
又啓曰,左議政箚批,遣承旨傳諭事命下,而諸承旨皆已申退,只有臣玧,右副承旨臣李萬選,今方直宿矣。同副承旨吳命峻,以親病,陳疏受由,右承旨洪重夏,所當牌招傳諭,而拘於廳規,不得請牌,何以爲之?敢稟。傳曰,牌招。
南致熏啓曰,同副承旨吳命峻,以親病出去,右承旨洪重夏,病不仕進,左承旨金弘楨,以方物封裹去。廳中只有臣致熏及左副承旨臣許玧,右副承旨臣李萬選,今日有史行文書本院考覈之事,而僚員不齊,無以推移,右承旨洪重夏,卽爲牌招,何如?傳曰,允。
又以侍講院言啓曰,本院上番,累日姑降,事體極爲苟簡,而司書李喬岳,兼司書李世最,說書洪啓迪疏批已下,竝卽牌招察任,何如?傳曰,允。
又啓曰,大政定於明日,而吏曹參判李健命,尙不出肅,卽爲牌招察任,且今番大政,窠闕頗多,兩日開政,必有侵夜之患,昨日政,差出吏曹郞廳,雖有本曹草記催促之擧,而亦不出肅,使之今日內肅謝,以爲明日趁早開政事,分付該曹,何如?傳曰,允。
又以吏曹言啓曰,院啓,初授蔭職,俱有年限,乃國朝令甲也。竊觀雜歧付職之類,不拘年齒,或以稚孩未了事者,苟然塡差,固多不勝職任,而計朔調遷,內而差諸司之任,外而爲郵傳之官,或有因至守令,而其年尙未滿限者,則事之無謂,莫此爲甚。雖曰傍歧之類,不必拘以年限,而畢竟調用,一與正職無異,則不可無裁定之道,請自今以後,各歧計朔調遷之類,如引儀·能麽兒郞廳·吏文學官初授職者,滿年後始許差除事,定式施行,答曰,令該曹稟處事,命下矣。凡初入仕之人,皆有年限,而獨於雜歧付職之類,不計年限,混同啓下,揆以法例,殊涉不當。臺臣所論,誠爲得宜。吏文學官,生·進,則以三十爲限,幼學則以四十爲限,至於假引儀,則乃是臚唱之任,宜以年少之人擇差,而亦不可太無限節,限以三十宜當,此外製述官及觀象監·三學兼敎授,亦依吏文學官例,定式施行,何如?傳曰,允。
又以吏曹言啓曰,今五月二十六日晝講入侍時,侍講官李世瑾所啓,故大司諫尹煌,立朝直節,尊周大義,炳炳卓卓,昭人耳目,依鄭蘊等諸臣例,特施贈職賜諡之典,仍令錄用其祀孫,則豈不有光於崇節之道乎?上曰,儒臣所達誠是,令該曹從速稟處可也事,命下矣。尹煌立朝言行,尊周大義,若是其表著,則奉祀收用,實合於崇奬激勸之道,依所啓施行,何如?傳曰,允。
李萬選,以工曹言啓曰,本曹諸色工匠冒濫之弊,不一其端,故前已査整以啓,而卽聞遺漏者尙存,本曹典僕金泰蓍·泰彬,則以鏡匠,李萬伊則以圓扇匠,竝付匠案,空然閑游,其爲情狀,誠極痛駭,自本曹從重科罪,竝還本役,匠案頉下之意,敢啓。傳曰,知道。
以兼司書李世最,說書洪啓迪牌不進罷職傳旨,傳于洪重夏曰,推考傳旨捧入。
金弘楨,以禮曹言啓曰,去五月二十六日晝講入侍時,侍講官李世瑾所啓,尹煌立朝直節,尊周大義,炳炳卓卓,昭在人耳目,其他立言行事,人孰不知?同時立節,如鄭蘊,其後兪棨·趙錫胤諸名臣,皆以從二品,特施易名之典,且錄用其祀孫,矧今聖上,銳意設壇,凡諸節義,莫不崇奬,而獨於尹煌,因其子孫之謹守先戒,無意於此等事,應行例典,尙且不及,非但士林之缺望,實爲朝家之欠典,在今不必用推恩之例,依鄭蘊等諸臣例,特施賜諡之典,仍令錄用其祀孫,則豈不有光於崇節之道乎?至於尹宣擧,年前忠州儒生等,以贈諡事陳疏,啓下該曹,早晩當回啓請施,而在昔先正臣徐敬德,始贈佐郞,而終加議政,文貞公成守琛,始贈執義,而終加議政,今於尹宣擧,亦不必用推恩之例,且不必待該曹回啓,一依徐敬德·成守琛例,特命贈職賜諡,實合褒賢之道,故竝此仰達。上曰,儒臣所達誠是。已下該曹者,斯速覆啓,上款事,亦令該曹從速稟處可也事,命下矣。尹宣擧贈職贈諡事,則旣因儒疏覆啓,而尹煌之節義言行,昭人耳目,其在朝家崇報之道,宜施贈職贈諡之典,以副士林之望,而事係恩典,上裁,何如?傳曰,贈職贈諡,可也。
南致熏,以吏曹言啓曰,大政只隔一宵,而正郞宋正明,受由已久,尙不行公,佐郞李世最·李縡,今日俱不肅謝,新進自便之習,殊涉未安。若不趁明早仕進,則催促往復之際,日勢已晩,莫重大政,事多窘速,竝從重推考,使之趁明曉開政時進參,俾無臨政狼狽之患,何如?傳曰,允。
同副承旨吳命峻上疏。大槪,敢陳焦迫之懇,乞蒙恩遞事。入啓。原疏缺答曰,省疏具悉。爾其勿辭,救護母病。
吏曹參判李健命牌不進後上疏。大槪,昨陳血懇,見阻喉司,而本曹佐郞李世最之疏,已先登徹,尤不可一刻淟涊於職次,召牌之下,亦不敢冒進,伏乞聖明,亟許遞罷臣職,使之杜門省愆,以卒承生成之澤事。入啓。原疏缺答曰,省疏具悉。卿勿過辭察職。
左承旨金弘楨,右副承旨李萬選上疏。大槪,乞遞臣等之職,以安私分,以謝人言事。入啓。原疏缺答曰,省疏具悉。爾等別無所嫌,勿辭察職。
左參贊趙泰采牌不進後上疏。大槪,臣於重臣之箚,其所難安,與大臣無異,嚴召之下,未得祗赴,臣罪至此,益無所逃,乞賜罷斥,以謝人言事。入啓。原疏缺答曰,省疏具悉。卿其勿辭,宜速行公。
都承旨南致熏,左副承旨許玧上疏。大槪,臣等於吏曹參判李健命之疏,有不敢晏然於職次者,乞遞臣等之職,以安私分事。入啓。答曰,省疏具悉。卿等別無所嫌,勿辭察職。原疏缺
左議政徐宗泰箚子。大槪,再蒙批諭,而所被語言至重,決無强顔冒出之理,伏乞亟賜罷斥,俾全私義事。入啓。原疏與批答缺
副校理李眞儉上疏。大槪,乞蒙恩暇,往省病父事。入啓。原疏缺答曰,省疏具悉。爾其勿辭往省焉。以上燼餘
司饔奉事洪得範,白土掘取事,鳳山地出去。
刑曹判書李寅燁,淸安地加土呈辭。入啓。給由。
全羅監司書目,全州判官尹夏敎,身病甚重,營下劇地,不可一任其瘝曠,不得已罷黜事。
戶曹啓曰,卽接廣興倉所報,則來八月朔頒料次,倉官進去于左議政徐宗泰家,請受祿牌,則以爲,方在辭免中,祿牌不爲出給云,係是大臣祿俸,何以爲之?敢稟。傳曰,令倉官輸送。
謝恩,司書李喬岳。以上朝報
義禁府啓曰,以慶尙監司啓本,刑曹粘目,柒原前縣監李時漢·田萬最·李萬錀等,移本府處置事,允下矣。李時漢·田萬最·李萬錀,今方待命,卽爲拿囚之意,敢啓。傳曰,知道。以上義禁府謄錄
上在昌德宮。停常參·經筵。
李萬選啓曰,大司憲權尙夏,掌令金斗南在外,執義丁道復,掌令李明浚呈辭,持平韓配周武一所進,持平鄭楷武二所進,今日以監察茶時之意,敢啓。傳曰,知道。
又以御營廳言啓曰,今此下番別破陣別馬隊試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,海西四番別馬隊五十六名,已爲逢點整齊矣。來八月初一日,與東營入直三番別馬隊替直後,舊軍放送之意,敢啓。傳曰,知道。
武二所差備官,以試官意啓曰,本所差備官,頂腫猝重,滿面浮高,勢難察任,出送閭家,使之救療,以他差備官,推移代察之意,敢啓。傳曰,知道。
有政。吏批,判書崔錫恒進,參判李健命未肅拜,參議趙泰老進,都承旨南致熏進。
吏批啓曰,大政時,郞官不可不進參,故昨日再次催促,使之趁卽出仕矣。卽者臣等來詣政廳,而郞廳無一員來待,大政將未免停廢,其在事體,極爲未安。正郞宋正明,佐郞李世最·李縡,竝從重推考,使之卽速進參,何如?傳曰,允。
又啓曰,四館陞出六品之時,有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,而有陞出之例矣。今春夏等承文院褒貶,不得爲之,故陞出六品者,未免積滯,依例遷轉,何如?傳曰,允。
又啓曰,今都目大政時,本曹堂上,不可不備員。參判李健命,卽爲牌招,同參政事,何如?傳曰,允。
又啓曰,今都目政,各歧仕滿應遷者,相避及未准朔監察,禁府都事,刑曹·掌隷院郞官,各司久任時推人員,竝擬,何如?傳曰,允。
又啓曰,守令多窠,今當差出,而擬望之人乏少,未准朔禁軍將及守令中可合人,竝擬,何如?傳曰,允。
又啓曰,本曹郞官及玉堂·春坊闕員,今當差出,而擬望之人乏少,相避·外任,竝擬,何如?傳曰,允。
傳于洪重夏曰,淸白吏·戰亡人子孫,各別錄用事,言于兩銓。
又傳曰,初入仕各別擇擬事,分付。
又傳曰,十考十上,五考五上,連次褒啓守令·邊將及討逆時別單人員,各別錄用事,言于兩銓。
以金錫文爲造紙別提,愼爾定爲牙山縣監,李宜行爲德山縣監,黃鏻爲報恩縣監,黃應一爲瑞興縣監,睦林㝡爲文義縣監,金鎭華爲利川府使,崔天瑞爲仁川府使,李彦維爲星州牧使,崔商鳳爲宗廟令,韓聖箕爲氷庫別提,鄭翊周爲平市令,元翊爲平陵察訪,柳重謙爲長水察訪,權萬樞爲禮曹佐郞,李萬根爲直講,趙之重爲甕津縣令,金啓明爲景陽察訪,成壽雄爲全州判官,申思喆爲歸厚別提,李相如爲內資直長,李箕佐爲光陵奉事,李夢曅爲工曹佐郞,金鼎三爲咸平縣監,河德裕爲光陽縣監,文世郁爲熊川縣監,曺廷弼爲靑丹察訪,韓㙉爲江東縣監,洪受澤爲典簿,李喜涵爲引儀,柳奎廷爲軍資直長,黃聖河爲靖陵奉事,洪重福爲金城縣令,尹廷舟爲肅川府使,朴錫昌爲甲山府使,李漢章爲德源府使,全百祿爲慶興府使,崔世珪爲鳳山郡守,崔國亮爲雲峯縣監,梁濟商爲尙衣別提,鄭熙章爲濟用直長,韓杓爲順陵奉事,姜載後爲禮曹佐郞,韓命斗爲監察,尹志任爲戶曹佐郞,鄭纘先爲扶安縣監,洪禹采爲刑曹正郞,柳昌運爲漢城庶尹,金栽爲奉常正,南漢明爲典牲主簿,柳近爲掌苑直長,任守經爲明陵奉事,李重培爲兼銀溪察訪,孟養浩爲祥雲察訪,表膺瑞爲泗川縣監,朴溟羽爲長淵府使,李彦馨爲价川郡守,李聖恒爲熙川郡守,韓命基爲理山郡守,李志洵爲歸厚別提,黃命錫爲司圃直長,金鎭望爲宗廟奉事,鄭翊周爲工曹佐郞,趙正萬爲靑松府使,李喜聃爲朔寧郡守,趙相殷爲巨濟縣令,李老成爲軍資判官,柳綄爲監察,成琬爲軍資主簿,許增爲徽陵直長,李楫爲穆陵奉事,鄭斅爲監察,李世最爲吏曹正郞,尹行敎爲副應敎,洪禹瑞爲副修撰,李寅燁爲兼同成均,尹德駿爲奉常提調,尹游爲廣興奉事,李喜相爲長興主簿,韓鋈爲禮賓正,南世興爲朔州府使,李萬林爲定平府使,權德載爲典籍,金若礪爲桃源察訪,金爲監察,林世讓爲尙衣直長,李世機爲奉常僉正,洪禹行爲掌苑別提,趙鳴謙爲宗簿直長,尹基慶爲敦寧奉事,姜聖復爲咸興判官,鄭寅賓爲平市令,洪啓迪單付待敎,李秉淵爲引儀,申達源爲司饔直長,安䋊爲司圃奉事,韓埏爲社稷令,李奎成爲舒川郡守,申思喆·金鑮爲監察,姜銑爲工曹參判,南一明單付承文副正字,李聖佐爲司僕主簿,李秉常爲司䆃直長,李萬根爲司饔奉事,趙相抃爲鎭川縣監,李薀爲寶城郡守,韓聖箕爲刑曹佐郞,李德運爲相禮,朴起祖爲刑曹正郞,李師亮爲宗簿主簿,成孝錫爲禮賓直長,權益寬爲內資奉事,洪禹賓爲司僕主簿,李蓍徵爲京畿右道水運判官,李聖佐爲司評,沈澳爲儀賓都事,宋堯卿爲敦寧判官,金夏明爲掌樂直長,趙尙慶爲禮賓奉事,李世最爲兼校書校理,洪禹賢爲司僕主簿,李濰爲獒樹察訪,趙道彬爲兼弼善,申弼誨爲典籍,李世最爲兼南學校授,趙泰徵爲寧陵直長,金希魯爲掌苑奉事,李師亮爲戶曹佐郞,洪禹傳爲掌樂主簿,申思喆爲工曹佐郞,趙宇衡爲濟用判官,韓以原爲司藝,李滋爲連源察訪,李寶臣爲廣興主簿,朴宗陽爲平市直長,鄭行五爲英陵奉事,成至敏爲掌樂僉正,李秉淵爲監察,李喜涵爲刑曹佐郞。
兵批啓曰,訓鍊正今當差出,而擬望之人乏少,外任竝擬,何如?傳曰,允。
又啓曰,北虞候·永宗防禦使·安興僉使,今當差出,而擬望之人乏少,未准朔禁軍將,竝擬,何如?傳曰,允。
又啓曰,統虞候今當差出,而堂上中可擬之人乏少,堂下外任備擬,何如?傳曰,允。
又啓曰,及第李以慶,軍官朴昌輝·鄭尙海,瞭望將李壽萬,閑良柳聃齡,金汝輝·金世重等,或以賊人指捕,或以拯活人命之功,俱有加資之命,而李以慶·朴昌輝·鄭尙海,未資窮,未准職,柳聃齡·金汝輝·金世重·李壽萬,係是閑良,何以爲之?敢稟。傳曰,竝特爲加資。
又啓曰,前司果鄭華重,前萬戶朴枝萬,及第李一仲,閑良李穆·李泰胄等,或以軍器自備,或以指捕之功,俱有加資之命,而鄭華重·朴枝萬·李一仲,未資窮,未准職,李穆·李泰胄,係是閑良,何以爲之?敢稟。傳曰,竝特爲加資。
以李光迪爲都摠管,趙泰耉爲副摠管,綾昌君橚爲副摠管,李日章·睦天翊·韓處寧·楊遇漢爲五衛將,朴東相爲三陟營將,朴世衡爲全羅兵虞候,元萬成爲忠淸水虞候,李廷舟爲慶尙左水虞候,鄭齊斗爲翊衛,崔邦彦爲翊贊,李國馨爲都摠都事,吳尙欽爲古群山僉使,洪受瀗爲知事,南崙爲同知,鄭洙源爲僉知,李世胄爲僉知,朴文杓爲多慶浦萬戶,趙挺立爲椒島僉使,李彦瓀爲安興僉使,申澤萬爲兼永宗僉使,呂命擧爲文兼,李萬鍾爲訓鍊正,周天澤爲龍媒僉使,吳震熻爲善積僉使,柳百乘爲文兼,韓以重爲昌洲僉使,金震華爲鉢浦萬戶,李萬堅付副護軍,崔守慶付副司正,金德基爲曹司衛將,南世興爲訓鍊副正,韓命基爲訓鍊僉正,閔鎭斗爲都摠都事,李遇春爲訓鍊判官,申璲爲都摠經歷,沈澍爲兼司僕將,文壽元單付僉知,李鳳徵爲內禁將,朴錫昌爲羽林將,南益華爲訓鍊主簿,李東伯爲西生僉使,安祉福爲馬梁僉使,呂必矩爲龜山僉使,孫昌瑞爲古城僉使,李齊崙爲西北僉使,崔萬厦爲淸城僉使,金世鎭爲安義僉使,李相發·任勖爲訓鍊主簿,申慶汝爲都摠都事,李元芳爲幕嶺萬戶,李廷相爲舒川萬戶,李時斗爲包伊萬戶,金由涵爲甘浦萬戶,劉啓漢爲寅火堡萬戶,崔鎭岳爲玉浦萬戶,洪以圖爲都摠經歷,申命擧爲訓鍊僉正,鄭道元爲兼司僕將,李重國爲訓鍊主簿,朴琳爲內禁將,李元直爲位羅萬戶,李興瑞爲呂島萬戶,李之晟爲助羅萬戶,洪元益爲訓鍊副正,李汝澤爲統虞候,李行儉爲都摠經歷,柳沺·金壽河爲訓鍊僉正,南益華爲鎭東萬戶,李徵休爲都摠都事,朴景瑞爲淸江萬戶,金萬敵爲德津萬戶,高效元爲南桃浦萬戶,林震澤爲五老梁萬戶,崔震澤爲森森坡萬戶,林惟誠爲阿耳僉使,金重鉉爲碧團僉使,金兌雄爲柔遠僉使,梁忠敏爲遮陽萬戶,李後雲爲蟾津別將,任勖爲神方仇非萬戶,李枝昌單付訓鍊主簿,鄭道徵爲都摠經歷,趙健爲都摠都事,申烒爲宣傳官,權時稱爲黃海兵虞候,柳沺爲訓鍊副正,李世馨爲訓鍊主簿,朴昌潤·金翼八·趙重藺·李徵海·鄭來祥·尹以泰·朴東相付副護軍,趙斗珍爲訓鍊判官,柳百乘·呂命擧·鄭惟亨·韓時翊付副司果,鄭恒亨爲部將,鄭恒寧·李東英·楊震蕃·柳振榮·李曼付副司果,南延年爲宣傳官,郭柄單付副護軍,廣州中軍單沈榗,以李東振爲全州營將,李萬樹爲防踏僉使,朴義俊爲智島萬戶。吏兵批姑罷
金弘楨,以兵曹言啓曰,今七月二十六日,良人文莫龍稱名人,自宣仁門入來,差備門外擊錚,極爲駭愕,令攸司囚禁治罪,同門守門將柳振榮,常時不能禁斷雜人,以致闌入,亦難免其責,推考,何如?傳曰,允。
假注書尹陽來書啓,臣承命馳往于驪州邑內行判中樞府事李畬所住處,傳宣聖批則以爲,垂死賤臣,縷息徒存,旣積逋命之罪,當玉體違豫之時,又未克奔詣都下,以伸犬馬之誠,揆以分義,萬殞是甘,而伏承聖批,恩諭溫諄,曲賜優暇,令臣安心勿待罪。且伏聞聖候,旋臻乃瘳之慶,臣於床簀中,不勝九頓攢手,死亦何憾?臣已斷復起爲人之望,聖恩如天,無路酬報,瞻望城闕,但增悲泣,日夜所祝,惟在聖上,益盡攝養之方,以迓無疆之休云矣。敢啓。傳曰,知道。
戶曹判書兪得一辭職上疏。入啓。原疏缺答曰,省疏具悉。度支之長,不容久曠,過當之論,不宜深嫌,卿勿固辭,從速出行公。以上燼餘
上在昌德宮。停常參·經筵。
李萬選啓曰,大司憲權尙夏,掌令金斗南在外,執義丁道復,掌令李明浚呈辭,持平韓配周·鄭楷監試官進。今日以監察茶時之意,敢啓。傳曰,知道。
金弘楨啓曰,同副承旨吳命峻親病受由,已過數日,卽爲牌招察任,何如?傳曰,允。
又以禁衛營言啓曰,十一番後部前司屬慶尙右道五哨軍兵六百三十五名,十四番海西別驍衛五十六名,步軍標下一名,已爲點閱整齊,來八月初一日,與內外各處入直馬步軍兵等,依例替代後,舊軍放送之意,敢啓。傳曰,知道。
又以禁衛營言啓曰,來十月當十一番後部左司屬慶尙右道五哨軍兵,來九月二十五日京中逢點,准二朔立番,一二番海西別驍衛,一體調送,逐朔立番之意,兩道監兵使處,預爲知委,何如?傳曰,允。
又啓曰,謁聖試士期日不遠,考官備擬之際,每患苟簡,受由人員,過擧動後發行之意分付,而且身帶軍銜,不爲受由下鄕,雖有禁令,而更加申飭,何如?傳曰,允。
又以弘文館言啓曰,本館上番,俱在外,副校理林象德,獨爲入直矣。今日政,移拜吏曹佐郞,他無推移替直之員,下番或受由或在外,輪直之際,亦甚苟簡,新除授校理丁思愼,副修撰洪禹瑞,竝卽牌招察任,何如?傳曰,允。
又啓曰,大臣以錄事送言曰,明日査對合坐時,政府西壁,當爲進參,而左參贊趙泰采,陳疏承批之後,尙且尋單引入,右參贊黃欽,服制未盡,俱不得進參,令本院變通云。除服制應頉外,左參贊,明日待開門牌招,使之進參,何如?傳曰,允。
又啓曰,明日拜表時,兩司當爲進參,而大司憲權尙夏,掌令金斗南,大司諫宋徵殷在外,持平韓配周·鄭楷,司諫李肇,正言徐命淵,試所進去,執義丁道復,掌令李明浚呈辭,正言趙翼命,以情勢引入,無他進參之員,除在外及試所進去人外,明日待開門牌招,以爲推移進參之地,何如?傳曰,允。
吏批啓曰,新除授本曹佐郞林象德,方在玉堂直所,使之卽爲肅拜,仍參政席,何如?傳曰,允。
吏批,判書崔錫恒進,參判李健命未肅拜,參議趙泰老進,都承旨南致熏進。
以崔宗周爲兼高山察訪,余垕爲校書副正字,李夏明爲章陵直長,洪致大爲長興奉事,沈榗爲甲山府使,趙鳳徵爲直講,吳廷賓·池欽單付典籍,四館去官舒川郡守李奎成,今加嘉善,軍器別備加資事承傳,李命佐爲掌苑別提,洪得範爲司饔直長,權授爲繕工奉事,洪尙賓爲兵曹佐郞,韓配休爲刑曹佐郞,李寶臣爲司評,丁思愼爲校理,鄭楗爲內贍主簿,兪命岳爲長興主簿,申鍴爲氷庫別提,鄭壽崑爲禁府都事,鄭亨益爲宗簿主簿,鄭壽松爲典設別提,李世望·安泰齡爲引儀,李萬成爲典牲直長,崔沈爲司饔奉事,趙彝和爲內資主簿,李弼齊·崔泰齊爲引儀,李齊尙爲尙瑞直長,金錫文爲廣興主簿,李斗賢爲北部主簿,鄭楗爲監察,李通一爲假引儀,李尙一爲兼引儀,曺夏盛爲監役,李鳴朝爲司饔奉事,韓五章單付校書博士,李熙疇爲尙瑞副直長,李宜揆爲繕工假監役,李世相爲兼引儀,南相夏爲輔德,申弼誨爲禮曹佐郞,崔鼎來爲典籍,徐宗選爲禁府都事,李德邵爲永禧殿參奉,李秉成爲永昭殿參奉,尹志益爲健元陵參奉,李厚敬爲造紙別提,吳錫厚爲內贍主簿,沈樺爲歸厚別提,申翊夏爲氷庫別提,李志洵爲典設別提,朴萬雄爲兼引儀,李道運爲廣興副奉事,李師尹爲崇陵參奉,李光炯爲監察,朴亮漢爲宣陵參奉,金相尹爲顯陵參奉,李玄緻爲順陵參奉,金宇集爲繕工監役,鄭志寧爲泰陵參奉,朴泰翰爲恭陵參奉,沈弼賢爲昌陵參奉,李命稷爲康陵參奉,柳迪爲英陵參奉,李光肇爲寧陵參奉,李宇夏爲昌陵參奉,李燮爲東部參奉,李弘蕃爲濬源殿參奉,成義錫爲慶基殿參奉,李慶昌爲監察,趙德鄰爲高山察訪,趙星壽爲繕工假監役,李商雨爲校檢,平市直長朴宗陽,司饔直長申達源,相換事承傳,鄭夢海單付養賢庫主簿,李格單付養賢庫直長,權萬樞單付兼春秋,李垕爲典籍,安絍·金起漢爲假引儀。
兵批,判書金宇杭進,參判韓聖佑進,參議李壄進,參知任舜元進,右副承旨李萬選進。
以尹沆爲僉知,姜昌翊爲金烏山城別將,白之文爲舊所非浦別將,黃聖老爲大峴山城別將,趙泰興爲豐德浦別將,李時積爲笠巖山城別將,南澤爲都摠經歷,鄭光羽爲訓鍊主簿,崔東溟·閔聖基爲武兼,李喜華爲訓鍊主簿,田始元·安樞爲部將,宋徵奎爲衛率,崔禹績爲同知,李後勉爲知事,李錀爲忠翊將,呂漢齊爲忠壯衛將,尹宲爲慶德假衛將,金希魯爲侍直,鄭纘述·李尙白·朴宗榮·崔商翁爲宣傳官,崔俊成·林鳳瑞·沈德淳爲部將,柳霆·崔致河·梁潤河·李元善·李震華·金九敍爲守門將,李縡爲北評事,李商任·鄭齊奎·河挺龍爲部將。權管秩,雙靑金廷虎,尙州浦李東番,吾村金粲雄,西所羅金昌碩,細川許承卞,乫軒洞金尙倫。崔尙熠單付臨津別將,李世通單付楊花別將,洪禹偁爲洗馬,趙道彬付副護軍,沈溭·李廷彬爲宣傳官,許鐸爲部將。
金弘楨,以兵曹言啓曰,本曹二軍色郞廳職掌最緊,不可數易,而佐郞崔宗周,以本色郞廳,多有擧職之效,今日政,移拜外任,本曹事務,委屬可慮。佐郞崔宗周仍任,何如?傳曰,允。
兼司書李世最上疏。大槪,罪積違慢,恩出格外,臣誠感激,不知所措,第臣踪地,決不敢仍冒於榮次,而且於右尹閔鎭遠之疏,尤不勝駭怕,玆敢露章略暴,乞賜鐫斥臣職名,以謝衆怒,以安私分事。入啓。原疏缺答曰,省疏具悉。務勝之論,不必深嫌,爾其勿辭,從速察職。以上燼餘
修撰洪禹瑞,牌不進,依承傳罷職。
吏曹判書崔錫恒,兵曹判書金宇杭初度呈辭。入啓。給由。
謝恩,校理宋正明·丁道復。以上朝報
禮曹啓曰,來八月十五日,大殿誕日陳賀時,王世子致詞陳賀等節目,依例磨鍊乎?敢稟。傳曰,權停。以上禮曹謄錄
上在昌德宮。停常參·經筵。
藥房都提調李濡,副提調南致熏啓曰,日間蒸濕愈甚,伏未審聖體,若何?靜攝之中,兩日大政,有勞酬應,寢睡之節,得無所損乎?今番未寧之候,雖已平復,自前隔滯之症,無時發作,預防之藥,不可不進御,故與金有鉉等諸醫商議,則皆以爲,三補枳朮丸,加靑皮五錢,連進數三劑,以爲補脾胃化痰淸熱消食順氣之地,宜當云。此藥一劑,今當爲先劑入。臣等憂慮未弛,敢來問安。答曰,知道。無事矣。
傳于洪重夏曰,三使臣留待。
又傳曰,三使臣引見。
以正言趙冀命牌不進罷職傳旨,傳于洪重夏曰,推考傳旨捧入。以上燼餘
京畿監司書目,道內各邑晩耕豆太,難必成熱,水田移秧處,庶幾有秋,高燥未移秧之處,待齊報啓聞計料,而德山等十一邑之海溢,大興等三邑之雨雹,俱係變異事。
黃海監司書目,道內農事黍粟,初不茁長之中,一經淫霖,擧皆消融,又因旱乾,多致枯損。豆太·木花段,受傷尤甚,成實難期,稻穀段,雖有間間被害,卽今所見,可謂茂盛,而至於山峽段,旣無水田之穀,則今無可論,而殷栗等六邑之海溢蟹損,白川等兩邑之蟲災害穀,不比尋常。自今月十八日,至二十一日,惡風連吹,田畓各穀,多被損傷,前頭民事,極爲可慮事。
掌令李明浚啓曰,李英建事。措語見上洪州營將柳胤興罷職不敍事。措語見上答曰,不允。末端事,依啓。
謝恩,輔德南相夏。
兼司書李世最牌不進,罷職傳旨。傳曰,只推勿罷。以上朝報
今日三使臣留待引見入侍時,正使臨陽君桓所啓,自前使行,或不無酬應之事,故管餉銀貨,限千兩持去矣。今番雖不知有何事,然試爲持去,不用則還置灣上,未爲不可,必須定奪,然後可以擧行持去矣。上曰,參酌持去,可也。副使兪集一曰,上年節使時管餉銀五百兩,運餉銀五百兩,定奪持去,今亦依此數持去乎?上曰,依上年例持去,宜矣。書狀官李翊漢所啓,蔘商一事,朝家每每申飭,而頃年有金昌奎事,且於上年節行,亦有商賈犯禁事,至有銀貨屬公之擧。此蓋雖有嚴法之令,而別無用法之致。自今以後,如有犯禁現捉者,一依丁亥事目,境上梟示,則必有懲戢之道矣。上曰,依定式申明,可也。兪集一所啓,赴京貰馬價,自前以十五兩定給,近來又加給五兩,而管運餉銀貨,付之別將,使之貰馬,故盡爲給債於無依之人,臨時以受債赤立者,苟充定送,空手入去,一路草竊姦宄爲事,見侮彼人甚多。馬價雖不能盡爲持去,折半持去,入彼後分給,俾無如前亂雜之弊,似宜矣。臨陽君桓曰,小臣屢次往來,詳知弊端矣。無依丐乞之人,前期受食,臨時以他馬逢點,空手入去,至瀋陽或病斃,或還送,苟簡狼狽之事,不一而足。宜有定式之道,副使所達然矣。集一曰,貰馬軍彼地偸竊生梗之事,前後非一,不可無別樣定式之道矣。上曰,令該曹稟處。以上備局謄錄
政院啓曰,今日拜表時,兩司當爲進參,故旣已請牌矣,正言趙翼命違牌不進,諫院他無進參之員。在前如此之時,雖無諫院,若有憲府進參之員,則亦有行禮之例。今亦依此爲之乎?敢稟。傳曰,依爲之。以上禮曹謄錄
上在昌德宮。停常參·經筵。
吏曹判書崔錫恒,兵曹判書金宇杭,右尹閔鎭遠再度呈辭,以私忌留政院。
府啓,請還收罪人李英建減死定配之命。措語見上答曰,勿煩。
忠淸監司書目,尼山呈,以右議政尹拯上疏上送事。啓。答曰,省疏具悉卿懇。如渴之旨屢宣,而巽讓之章彌懇,是豈以卿同休共戚之臣,果於忘世而然哉?只緣寡昧誠禮未至,有以致之,益增媿恧,無以爲諭。噫,予未嘗一覩道德之容,寤寐思想,罔或少弛。況卿憂愛之忱,至老彌篤,寧忍邁邁,終孤至意耶?卿其體虛佇之誠,念相須之義,亟回遐心,幡然造朝,勉副朝野之望。仍傳曰,遣史官傳諭。
全羅監司書目,濟州牧使崔啓翁弊瘼上疏上送事。啓。答曰,省疏具悉。條陳弊瘼事,令廟堂稟處。
謝恩,待敎洪啓迪。以上朝報郞廳金弘澤書。郞廳洪啓沃校正。
上在昌德宮。停常參·經筵。
卯時,日食。
府前啓,以日食齋戒,今日姑停。
江原監司書目,道內各邑農事,嶺東襄陽以北五邑,嶺西旌善·淮陽等十一邑段,雨澤適中,各穀茂盛,若無災害,可期豐熟,狼川等六邑段,雨水過多,水邊田畓,多被損傷,而平康,人家頹壓,至於三家,江陵以南四邑段,自四月念後,一向亢旱,田疇盡爲焦爛,其中蔚珍·平海,尤爲孔慘,草木黃落,井泉乾涸,四野無靑,全滅赤地,今雖得雨,更無可望,民事渴悶事。
禮曹啓曰,各陵展謁,以□稟秋幸事,曾已下敎矣。今秋展謁,定於何陵,而擇日於何間乎?敢此仰稟。傳曰,當展謁於長陵,以今月念前念後,推擇可也。又啓曰,命下矣。長陵展謁吉日,令日官推擇,則念前連有拘忌,二十日平吉,而與太廟展謁相値,念後則二十四日平吉,而展謁還宮之日,與國忌相値,二十七日二十八日最吉云。以何日定行乎?敢稟。傳曰,以今月二十七日,定行可也。又啓曰,今此長陵展謁出還宮時,王世子,闕門外祗送,城門外祗迎節目,依例磨鍊,而隨駕一款,何以爲之?敢稟。傳曰,隨駕一款,勿爲磨鍊,可也。以上朝報
司僕內乘,以提調意啓曰,上年冬至使出來時,持來禮單馬二匹,到義州,使之留養肥澤後上送矣。頃接義州府尹移文,則其中白雪阿馬一匹,禾老瘦瘠,百病相侵,多般治療,終未見效,竟至致斃云,留養靑驄馬一匹,則今始上來,而到中道,又得足蹇之病,不能行步。其所致斃生病,雖出於事勢之或然,而不善看護之罪,不可不懲。次知看養監色等,令本道從重科罪,上來靑驄馬一匹,姑待足病差完後御覽,而領來監色等,自本寺從重治罪,何如?傳曰,允。以上司僕寺謄錄
禮曹啓曰,上年因本曹啓稟,三名日諸道所封方物,弓帒筒箇及大鹿皮等六種外,其餘各種,限今秋仍減矣。莫重進上,久廢不封,事涉未安。今冬至爲始,各殿所封方物,依例復舊封進之意,分付諸道及開城府,何如?傳曰,限明秋姑減。
禮曹啓曰,上年因本曹啓稟,大殿·中宮殿·世子宮所封,全羅·慶尙等道三名日物膳,自乙亥量減,咸鏡道三名日物膳,自丁丑停封,全羅·慶尙等道朔膳及京畿三名日物膳,自乙酉量減,江原道三名日物膳,自乙亥量減,朔膳自壬午量減,而丁亥年,又因傳敎,本道物膳及朔膳,限明秋稍加裁減矣。量減及停封三名日物膳,則冬至爲始,朔膳,則十月爲始,復屬封進之意,分付,何如?傳曰,限明秋姑減。以上禮曹謄錄
上在昌德宮。停常參·經筵。
下直,鐵原府使趙泰億。
兼司書李世最初度呈辭。入啓。給由。
吏曹判書崔錫恒,兵曹判書金宇杭再度呈辭。入啓。加給由。
右尹閔鎭遠再度呈辭。入啓。遞差。
全羅監司書目,旣犯謬率之科,且有難强之病,乞賜遞免事,上疏上送事。啓。答曰,省疏具悉。卿其勿辭,從速察職。
京畿監司書目,高陽呈,以謝恩副使兪集一辭職上疏上送事。啓。答曰,省疏具悉。疏辭令該曹稟處。
大司諫宋徵殷辭職上疏。入啓。答曰,省疏具悉。爾其勿辭,從速察職。
黃海監司李濟辭職上疏。入啓。答曰,省疏具悉。前疏之批,已諭予意,卿勿過辭,速往欽哉。
開城留守權尙游辭職上疏。入啓。答曰,省疏具悉。卿勿固辭,從速察職。
春秋館郞廳,以監事意啓曰,近日史官不備,太白·五臺兩處所藏實錄,曝曬過限,俱至經年,事體未安。卽今史官上下番,雖爲備員,而奉敎申靖夏,方在罷職中,敍用付職,兩史官卜日發送,赤裳·江華曝曬,今年亦方當次,待其回還後,更觀事勢,次第擧行,何如?傳曰,允。
府啓,請還收罪人李英建減死定配之命。措辭見上答曰,勿煩。
正言趙翼命辭職上疏。入啓。答曰,省疏具悉。疏語不韙,在我何嫌?爾勿過辭,從速察職。以上朝報
成均館官員,以同知館事意啓曰,去七月初七日,儒生上旬輪次,去月內無故日退行事,曾已啓達矣。大提學姜鋧,大司成趙泰耉,俱以武科初試試官,方在試所,限內不得爲之之意,敢啓。傳曰,知道。以上成均館謄錄
上在昌德宮。停常參·經筵。
下直,碧團僉使金重鉉,德積萬戶元世標。
兼司書李世最再度呈辭。入啓。加給由。
掌令李明浚初度呈辭。入啓。給由。
忠淸監司書目,丹陽郡守林世儉,去月二十四日,身死事。
備邊司啓曰,近因累次開坐出令,而本司堂上,或無一人進參,或不得備員,以致不得開坐,事體殊甚未安,今日之坐進參,只是三人。右參贊黃欽提調差下之後,連疏辭免,至今一不參坐,亦涉未安。呈辭受由人員及公頉外不進堂上,竝推考,卽爲牌招察任,何如?傳曰,允。
又啓曰,開城留守權尙游,陞拜已久,再陳辭疏,旣承批諭,而不卽出肅,黃海監司李濟,除拜亦已經月,而連疏無意出謝。頃年雖有難安之情,旣蒙聖批,備盡開釋,則無復可以情勢爲辭,朝家之再授海藩,意非偶然,決不當以其控辭而許遞。藩任之一向祈免,不卽拜命,事體殊甚未便,請李濟從重推考,竝卽牌招,使之從速辭朝,何如?傳曰,允。
備邊司堂上李寅燁·趙相愚·黃欽·尹世紀·趙泰老,開城留守權尙游,牌不進。
備邊司啓曰,廣州府尹李大成,數月以來,連爲呈狀于本司,以身病深重,決難莅職,從速入啓變通爲辭,而畿輔重地,不當容易許遞,以調理察任之意,題退矣。今又五次呈狀以爲,所患消渴之症,日漸加重,形神換脫,全廢坐衙,若不及時解職治療,則生死可慮云。李大成疾病,旣是實狀,而前頭秋務漸劇,有難强令察職,廣州府尹李大成,改差,何如?傳曰,允。
黃海監司李濟牌不進。
吏曹參議趙泰老罷職傳旨。傳曰,只推勿罷。
京畿監司書目,坡州呈,以掌令金斗南辭職上疏上送事。啓。答曰,省疏具悉。爾其勿辭,調理上來察理。
戶曹判書兪得一再度呈辭。入啓。加給由。
假注書金始㷜病,代嚴慶遂受點。
假注書嚴慶遂有頉,代尹陽來受點。以上朝報
上在昌德宮。停常參·經筵。
大司諫宋徵殷初度呈辭。入啓。給由。
吏曹判書崔錫恒,兵曹判書金宇杭三度呈辭,及掌令李明浚再度呈辭。入啓。加給由。
武二所,出榜詣闕。
謝恩,大司成趙泰耉,全羅兵虞候朴世衡,禮賓正韓,价川郡守李彦馨。
府啓,請還收罪人李英建減死定配之命。措辭見上乘轎之禁,申嚴屬耳,而國綱解弛,人不畏法,率多冒犯,識者之寒心極矣。陜川郡守李弘廷,頃於受由上京之時,乃敢偃然乘轎,此已可駭,而及夫逾嶺之後,至以人夫,擔舁作行,累日長程,冒炎驅馳,所帶官隷,顚仆相屬,行路見者,莫不爲駭,南來之人,狼藉傳說。其徒思便身,不有朝令之罪,不可置而不論。請陜川郡守李弘廷罷職。咸興,乃是營下名邑,物衆地大,素稱難治,不可不擇差。新除授判官姜聖復,素無名稱,且乏才能,及授本職,物情未允。請咸興判官姜聖復改正。新除授長寧殿參奉金應輝,爲人癡騃,不學無識,猥授殿郞,物情爲駭。如此之人,不可置之衣冠之列。請長寧殿參奉金應輝汰去。答曰,不允。罷職汰去事,依啓。
藥房啓曰,老炎猶熾,伏未審聖體,若何?伏聞醫官所傳之言,王世子五六日前,微有暑感之候,至初二日三日向昏時,寒熱之候,連日發作,寢睡不安,粥飮厭進云,臣等不勝驚慮之至。卽與諸醫入診後,議藥宜當。敢來問安,竝此仰稟。答曰,知道。無事矣。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。
吏曹,丹陽郡守林世儉身死,曾經臺侍。啓別致賻。
同副承旨吳命峻上疏。大槪,敢陳檢田事,略陳所懷事。入啓。答曰,省疏具悉。疏辭得宜,令廟堂稟處。
兼司書李世最三度呈辭。入啓。只遞本職。
藥房再啓曰,臣等率諸醫,入診王世子症候,退出後與諸醫商議,則皆以爲,卽今脈度緊數,肌膚溫熱,每當昏夜,輒發寒熱,此由於熱在血分之致。柴胡四物湯,加知毋一錢,黃連酒炒,山梔炒各七分,連用三帖,宜當云。此藥卽爲劑入之意,敢啓。答曰,知道。
藥房都提調以下請對入侍,入侍時,太廟展謁,來九月內差退事,榻前定奪。
文學具萬理,司書李喬岳上疏。大槪,臣等,今於大臣囚禁院吏之事,有不可晏然於職次者,玆敢陳疏徑出。伏乞聖明,亟命罷斥臣等之職,仍治臣等擅離禁直之罪,以肅朝綱,以安微分事。入啓。
判敦寧趙相愚上疏。大槪,賤疾沈篤,作一僵屍,今日王世子起居之班,旣未趨參,文廟展謁期日已迫,而斷無奔走陪衛之望。伏乞聖明,俯諒癃病實狀,金吾·藥院之任,爲先遞改,以延殘喘,以重職事事。入啓。答曰,省疏具悉。卿其勿辭,調理行公。
答文學具萬理,司書李喬岳疏曰,省疏具悉。囚次知之擧,殊未得當也。爾等勿辭察職。
吏曹啓曰,守令有闕,政事,取稟。傳曰,明日爲之。以上朝報
禮曹啓曰,今此長陵陵幸時,御齋室,不可不急速修改,令該曹別定郞廳及監役官,以爲修補之地,何如?傳曰,允。
又啓曰,啓本謄錄,則丁卯年長陵,戊辰年寧陵,辛未年章陵,癸酉年厚陵,甲戌年恭陵陵幸時,供上與茶啖等事,因本曹啓稟,各司擧行矣。今此長陵行幸時供上等事,依前例,自京各司擧行乎?敢稟。傳曰,依爲之。
又啓曰,江原道今八月令,薦新生松茸膳狀,到本曹,依例移送奉常寺,則本寺提調有故,臣宗憲,進詣奉常寺看品,則宗廟薦新四百五十本,永昭殿·敬寧殿各五十本,分納于箱子。開見則大抵腐傷,不合薦進,擇其中生新者,其數甚少,勢難分薦,不得已退送,使之改備封進,而莫重薦進之物,致有不謹腐傷之弊,事甚駭然。當該封進官推考,陪持人,令攸司囚禁科罪,何如?傳曰,允。以上禮曹謄錄
上在昌德宮。停常參·經筵。
戶曹判書兪得一,大司諫宋徵殷再度呈辭。入啓。加給由。
掌令李明浚三度呈辭。入啓。遞差。
大殿,政院·玉堂問安。答曰,知道。中殿,世子宮·嬪宮,藥房問安。答曰,知道。
藥房啓曰,伏未審夜來,聖體,若何?左耳前上關穴近處,浮高之氣,加減,何如?依昨日入侍時定奪,今當率諸醫入診,議定鍼藥當否,而伏聞醫官所傳之言,王世子寒熱之候,昨日初昏,又復如前發作,良久乃定。臣等與諸醫,更爲商議,則皆以爲,昨日劑入柴胡四物湯,日再服,以爲趁卽淸熱之地,宜當云矣。臣等無任憂慮,敢來問安。答曰,知道。左耳前浮高之氣,一樣矣。
兵曹判書金宇杭上疏。大槪,三度加由之命,特出常格之外,臣誠感惕,決難久據此任,賤疾且重,又無奔走供劇之望,不得不疾聲更籲,亟遞臣職,以幸公私事。入啓。答曰,省疏具悉。司馬任重,不宜輕遞,偶然誤擬,元非大段,卿其安心勿辭,速出行公。
江原監司書目,臣卽聞父病沈重,情理煎迫,更冒萬死疾聲哀籲,冀蒙矜許事,上疏上送事。啓。答曰,省疏具悉。卿辭至此,令廟堂稟處。
政院啓曰,吏曹郞廳來言,今日爲政事命下,而判書崔錫恒呈辭受由,參判李健命未肅拜,參議趙泰老病不來,不得開政云。判書·參判·參議,竝牌招開政,何如?傳曰,允。
吏曹判書崔錫恒,參判李健命牌不進。
吏曹參議趙泰老牌不進,罷職傳旨。傳曰,只推勿罷。
政院啓曰,吏曹判書崔錫恒,參判李健命牌不進,推考傳旨,旣已捧入,參議趙泰老,旣有只推之命,竝卽更爲牌招開政,何如?傳曰,允。
禮曹啓曰,今八月初四日,藥房都提調以下請對時,太廟展謁,九月內差退事,榻前定奪矣。展謁吉日,令日官推擇,則九月初十日·十五日·十八日·十九日爲吉云。以何日定行乎?敢稟。傳曰,以十九日定行。
院啓,僧尼之結舍於郭外咫尺之地,來往於城內閭閻之間,固有朝家之禁令,久爲識者之寒心。向日本院,以此論列,及承聖批,只申出入之禁,終靳撤毁之命,臣不勝訝惑之至。夫譸張虛無,恣行妖淫,締結都民,誑惑一世,決不可置之於都城至近之處,以滋其害。請令漢城府一一摘奸,諸處尼舍,倂卽撤去。守令之移遷他邑,煞有弊端,故朝令之不許移差者,不啻申嚴,而日月稍久,未免解弛矣。今番大政時,朔寧郡守崔天瑞,移拜仁川府使,咸興判官李喜聃,移拜朔寧郡守。兩邑宰之一時遷動,尤所稀見之事,當此秋務方殷之日,不可紛紜移易,而亦有乖於當初申飭之本意。請朔寧郡守崔天瑞,咸興判官李喜聃,仍置其任,以除兩邑迎送之弊。生民休戚,係於守令,守令之任,尤宜簡選,而新除授定平府使李萬霖,本以賤品,素乏才具,年老衰敗,不合臨民之任。前歲南郡之除,已極過濫,而曾未逾年,遽陞府使,除目之下,物情大以爲駭。請定平府使李萬霖遞差。答曰,不允。前啓,錦山郡守權卨削去仕版事,及各廳久勤老敗者,切勿差除邊將事,停啓。
府啓,請還收罪人李英建減死定配之命。措辭見上咸興,以營下劇邑,素稱難治,而新除授判官姜聖復,雖因十考十上,循例陞敍,旣無名稱,且乏履歷,及授本職,物情未允。請咸興判官姜聖復改差。雲峯爲邑,介於嶺·湖之交,新兼討捕之任,不可不擇差,而新除授縣監崔國亮,本以賤類,素無名稱,除目之下,物情爲駭。請雲峯縣監崔國亮改差。漢城參軍柳榏,本以湖西微族,私賑拔身,及授本職,已多人言。頃於山訟摘奸之行,迤入本家,以其私事,進詣官門,立庭煩訴,擧措駭異。渠雖卑微,旣是奉命之人,則其虧損事體,莫此爲甚。請漢城參軍柳榏汰去。答曰,不允。第二件·三件事,依啓。
輔德南相夏上疏。大槪,臣於日昨直中,猝聞父病添劇,蒼黃替出,而病勢越添,頃刻難離。當此春宮未寧之日,旣不得進參問安,亦不得隨例替直,狼狽悶蹙,罔知所措。玆敢疾聲呼籲,伏乞聖慈,俯諒至懇,亟遞臣職,俾得專意救護事。入啓。答曰,省疏具悉。爾其勿辭,救護父病。
王世子移次景福堂後,世子宮·嬪宮,政院·玉堂問安。答曰,知道。
有政。兵批,以李大成·李明浚付副護軍,閔鎭厚付副司直,李世最付副司果,朴弼明·趙道彬付司果,李晩堅付副司果,許埰爲僉知。
吏批,李祥麟爲陽智縣監,李碩臣爲雲峯縣監,申泳爲陜川郡守,李文興爲錦山郡守,尹聖時爲說書,洪璛爲右尹,申慶濟爲掌令,呂光周爲丹陽郡守。
上在昌德宮。停常參·經筵。
下直,祥雲察訪孟養浩,靑丹察訪曺廷弼,柔遠僉使金兌雄,南桃萬戶高效元。
正言趙翼命初度呈辭。入啓。給由。
大司諫宋徵殷三度呈辭。入啓。遞差。
兵曹,謁聖武科殿試規矩,柳葉箭一巡二中,落點。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。
藥房啓曰,夜來風氣不佳,伏未審聖體,若何?左耳前浮高之氣,漸有所減乎?今日臣等,率諸醫更爲入診,宜當。伏聞醫官所傳之言,王世子移次景福堂後,至二更量,寒熱之候,又爲發作,再次嘔吐,煩渴且甚,良久稍定云。臣等與諸醫商議,則皆以爲寒熱,如斯發作,至四日,明是癨候,今日趁早入診,仍施鍼灸,宜當云。臣等憂慮,敢來問安,竝此仰稟。答曰,知道。無事。左耳前浮高之氣,漸有所減矣。
王世子受鍼受灸後,大殿·中殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房再啓曰,臣等率諸醫入診王世子症候,仍爲竝施鍼灸於間使·大顦等穴,退出之後,與諸醫議藥,則皆以爲,加減柴苓湯,加知毋·黃連薑汁炒·山梔炒各一錢,連用三貼,以爲分利濕熱之地,宜當云。此藥三貼,卽爲劑入,而脾寒丹,最有效於治癨,此藥亦爲封入之意,敢啓。答曰,知道。
吏曹判書崔錫恒辭職上疏。入啓。答曰,省疏具悉。銓衡重任,不宜久曠,一時臺論,非有深意,卿其安心勿辭,速出行公。
左議政徐宗泰請對入侍。
今日藥房入診時,陵幸日,則以前擇日定行,而何陵展謁取稟草記,令該曹更爲取稟事,及今番陵幸時,道路·橋梁大段處外,勿爲修治事,榻前下敎。
吏曹啓曰,臺諫有闕,政事,取稟。傳曰,明日爲之。
正言徐命淵啓曰,臣於昨日,定平府使李萬林遞差之啓,萬林之林字,誤書以霖字。莫重奏御文字,不能致謹,有此做錯之失,臣不勝惶恐之至。名字誤書,非如泛然一字之誤,則卽宜援例自列,而昨値玉候違和,藥院入診之時,瀆擾是懼,悶默而退矣。經宿之後,今始來避,所失尤大。請命遞斥臣職。答曰,勿辭,退待物論。
府啓,請還收罪人李英建減死定配之命。措辭見上漢城參軍柳榏,本以湖西殖貨之輩,私賑發身,及授本職,多行鄙瑣。頃於公州山訟摘奸之時,循私行査,見非官長,而因仍蹲冒,曾不爲媿。且聞其土主,有疑怒之事,立庭煩訴,擧措駭異。渠雖微末,旣是衣冠之人,其虧損事體亦甚矣。請漢城參軍柳榏汰去。答曰,不允。
說書尹聖時上疏。大槪,新授職名,旣難承當,賤臣蹤跡,亦甚捏抗,嚴召之下,來伏闕下,略暴危懇,而當此玉候靜攝,春宮違豫之日,瀆擾之罪,自知難逭。伏乞聖明,亟遞臣職,仍治臣罪,以肅朝綱,以安微分事。入啓。答曰,省疏具悉。爾其勿辭,從速察職。
左參贊趙泰采箚子。大槪,敢陳所懷,以備裁處事。入啓。答曰,省箚具悉。箚陳之事,才因大臣陳達,已有處分矣。
禮曹啓曰,下敎矣。展謁,定於何陵乎?敢稟。傳曰,定於敬陵,而依前勿設晝停,路由蜂峴,可也。
吏曹參判李健命初度呈辭。入啓。給由。
左議政徐宗泰,請對時所啓,頃日太學儒生,以疏擧,承嚴敎,空館而尙無還入之下敎,故伊時齋任及諸生,未及入泮云。其士子之數,未知幾何,而必是多人矣。當此謁聖盛擧,京華士子多人,不得觀光,殊甚欠缺,別爲開諭,使之還入,仍令赴科,何如?上曰,大臣所達,宜矣。開諭還入事,分付,可也。又所啓,向日泮儒疏論過激,固爲非矣,而其後齋任,私自施罰,今此視學時,不得擧者亦多云。此則非朝家之所知,而一體開諭,使之解罰赴科,何如?上曰,此亦開諭,使之解罰,可也。以上朝報
左議政徐宗泰請對入侍時,徐宗泰所啓,頃者義州小通事等拿致事,臺啓允下後,該曹旣已行會矣。備局之坐,臣意與諸議,皆以爲有所不便,以姑寢以待之意爲啓,而難於以文字煩達,請於登對時陳白,而久未入侍,故今始仰達。聞勅使時,各差備小通事,爲四五十人云。邊上數多人,一時拿致,事涉煩擾,然不必軫念此弊,而第該曹公事,全擧臺啓之語云。灣上之人,與鳳城,常時聲息相通,若以因勅使貪婪,小通事多數被拿,流聞於彼人,則必有憤怨不平之心,此事似或有可慮之端矣。小通事輩,例多有慫慂作弊之事,然其罪未有現發,則何可拿致京獄,至於多人乎?令本道監司詳察其顯著者,嚴加囚治,以懲日後,何如?上曰,頃者,憲府以小通事等拿問事論啓,而未知其得當,故初啓不卽允兪,而後乃允許矣。勅使或有貪取雜物者,或有從略求請者,而今番勅使,則求請之外,別無濫雜之弊矣。小通事果爲從中作弊,則所當隨現重究,施以當律,而今則未有現發之事,而疑其必有所濫雜,輕加囚治,事未妥當,且紛紜拿致,有煩聽聞,大臣所達,宜矣。勿爲拿治,如有作弊者,令本道査治,可也。以上備局謄錄
禮曹啓曰,各陵殿參奉試暇假官,以付祿忠義差送矣。卽接忠義廳所報,則以爲前頭謁聖時,當以付祿忠義差送,而二十員內,除各差備,各陵殿參奉試暇之代,萬無盡數差送之路云。其不足之代,依前例,以三醫司差送之意,分付,何如?傳曰,允。以上禮曹謄錄
上在昌德宮。停常參·經筵。
下直,長興府使申弼賢。
正言趙翼命再度呈辭。入啓。加給由。
戶曹判書兪得一三度呈辭。入啓。只遞本職。
大殿,政院·玉堂·二品以上·六曹問安。答曰,知道。中殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,風雨連宵,日氣凄冷,伏未審聖體,若何?左耳前浮高之氣,益有消減之勢乎?伏聞醫官所傳之言,王世子寒熱之候,去夜二更後,又復發作,而寒小熱多,達曉煩渴,寢睡不安,小便赤澁云。臣等不勝憂慮之至,與諸醫商議,則皆以爲昨日劑入加減柴苓湯,今日必須再服,亦不可不連次受鍼云。臣等率諸醫,趁早入診宜當,敢來問安,竝此仰稟。答曰,知道。無事。左耳前浮高之氣,幾盡消減矣。
政院啓曰,吏曹郞廳來言,今日爲政事命下,而判書崔錫恒,參議趙泰老病不來,參判李健命呈辭受由,不得開政云。判書·參議,竝卽牌招開政,何如?傳曰,允。
王世子受鍼後,世子宮,藥房·政院·玉堂·二品以上·六曹問安。答曰,知道。大殿·中殿·嬪宮,藥房·政院·玉堂問安。答曰,知道。
司書李喬岳初度呈辭。入啓。給由。
吏曹判書崔錫恒牌不進。
中宮殿外祖母喪,擧哀正時,未正初刻。
中宮殿擧哀後,藥房·政院·玉堂·二品以上·六曹問安。答曰,知道。
謝恩,副修撰李世最。
院啓,尼舍撤毁,特一微細事耳。本院爭執閱月,兪音尙閟,臣竊不勝訝惑之至。日者臣入侍筵席,伏承天語溫諄,開示丁寧,固已仰認聖意之攸在,而第此尼徒之所憑依托迹者,不過數區菴舍,其主張倡導者,只是一二妖淫之愚婦,逼近都城,誑惑閭閻,恣意穢亂,自濟奸利,其事誠可駭,其習不可長,毁撤其舍,散逐其人,以絶其根本,斷不可已。聖上之有此留難,實是意慮之外,上下相持,屢啓靳允,誠恐貽累於淸明之治。請令漢城府,一一摘奸,諸處尼舍,倂卽撤去。請朔寧郡守崔天瑞,咸興判官李喜聃,仍置其任,以除兩邑迎送之弊。措語見上定平,是北路名府,前莅是任者,地望有別,而新除授府使李萬林,本以微末,年老衰敗,南郡之除,尙云過濫,曾未逾年,遽陞府使,除目之下,物情爲駭。請定平府使李萬林遞差。日昨春坊僚屬,伏聞王世子有未寧之候,欲因入診醫官,詳知症候之輕重,送人邀請醫官,則諉以無前例,終不進去。其蔑視宮僚,偃蹇自重之習,極爲駭然。請其日入直掌務官罷職。闕中,堂下官則侍從臣外,不許張傘,旣有定式,而今日春宮問安之班,臣目見秩卑內官,有偃然張傘於差備門內者。請令攸司摘發科罪。引嫌而退。名字誤書,未免不察,揆以臺體,勢難仍在,請正言徐命淵遞差。答曰,不允。張傘內官罷職。仍置其任,遞差處置事,依啓。
謝恩,說書申靖夏。
政院啓曰,臺諫·監察及守令未署經之數甚多,兩司除在外呈告受由未署經人員外,竝卽牌招,使卽署經,何如?傳曰,允。
謝恩,掌令申慶濟。
府啓,日暮姑停。
大司諫朴弼明牌不進,罷職傳旨。傳曰,只推勿罷。
有政。兵批,以閔鎭遠付司直,李大成·李世最付司果,李基華付司勇。以上朝報
禁衛營啓曰,本營大旗幟渝色不用,故纔已新造矣。今八月初九日,神武門外旗祭設行之意,敢啓。傳曰,知道。以上禁衛營謄錄
吏批,以宋光澤爲京畿左道水運判官,申靖夏爲說書,朴弼明爲大司諫,李世最爲副修撰。以上政事
禮曹啓曰,故縣令趙景昌妻淑人李氏,今日卒逝云。取考五禮儀,則王妃外祖母之喪,有擧哀之節。中宮殿擧哀儀註,依禮文磨鍊以入之意,敢啓。傳曰,知道。
又啓曰,五禮儀,王妃外祖父母之喪,無成服節次,擧哀條下註,有曰,唯衰服從俗麤布帶,十五日而除之。進御麤布帶,令尙衣院,趁今日擧哀時造入,何如?傳曰,允。
禮曹啓曰,曾前敬陵親祭時,翼陵·明陵,有展拜之禮,昌陵,遣大臣攝行,而不爲展謁,順懷墓,亦遣官致祭。今亦依此例磨鍊乎?敢稟。傳曰,依爲之。
又啓曰,敬陵展謁時節目,當爲改磨鍊,而王世子隨駕一款,依前下敎,不爲磨鍊之意,敢啓。傳曰,知道。以上禮曹謄錄
上在昌德宮。停常參·經筵。
下直,博川郡守李峻,幕嶺萬戶李元芳。
吏曹參判李健命再度呈辭。入啓。只遞本職。
司書李喬岳再度呈辭,及正言趙翼命三度呈辭。入啓。遞差。
大殿,政院·玉堂·二品以上·六曹問安。答曰,知道。中殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,冷雨成霖,伏未審夜來,聖體,若何?左耳前浮高之氣,比昨益有所減乎?伏聞醫官所傳之言,王世子寒熱之候,昨夜三更後,又復發作,嘔吐煩渴之症,與前一樣云。連施鍼藥,尙未收效,臣等不勝憂慮之至。前劑入湯劑,已盡於昨日,臣等今日率諸醫,更爲入診,詳察症候,議定繼進之藥,宜當。敢來問安,竝此仰稟。答曰,知道。無事。左耳前浮高之氣,已盡消減矣。
政院啓曰,兩銓之長,三度加由,陳疏承批之後,一向引入,無意行公,其在事體,殊涉未安。至於本兵,文廟擧動迫近,多有擧行之事。吏曹判書崔錫恒,兵曹判書金宇杭,竝卽牌招,何如?傳曰,允。又啓曰,昨日以臺諫·監察·守令署經事,兩司牌招矣。憲府則守令署經,旣已爲之,而臺諫則署經,以兩司不爲齊坐之故,不得爲之。諫院憲府,除在外未署經人員外,更爲牌招,使之一倂署經,何如?傳曰,允。
禮曹啓曰,近日秋霖支離,而或雨或晴,有同驟雨,故姑爲遲待矣。夜來雨勢非常,以至終朝。卽今秋節已深,而暴雨如此,禾穀摧傷,民事可慮。祈禱之擧,似不可已,依前例不卜日,來初十日爲始,四門禜祭,三日而止事,知委擧行,何如?傳曰,允。
吏曹啓曰,臺諫有闕,政事,取稟。傳曰,當日爲之。
知事李光迪辭職上疏。入啓。答曰,省疏具悉。卿其安心勿辭,從速行公。
藥房再啓曰,臣等率諸醫,入診王世子症候,退出之後,與諸醫商議,則皆以爲脈度之緊數,小便之赤涉,與前一樣無減,此由於濕熱,猶未分利之致。前用加減柴苓湯加入中,更加香薷薑汁炒二錢,加用三貼,露薑飮,亦最有效云。此兩藥,卽爲劑入之意,敢啓。答曰,知道。
成均館官員,以大司成意啓曰,因大臣陳達,頃日空館儒生開諭,使之還入事及泮中施罰儒生,亦爲開諭解罰事,命下矣。臣於昨日問安後,卽詣泮宮,還入一款,則伊時空館儒生,久已散去,非如退在橋門之時,故依前規,謄出擧條,卽爲知委,俾令咸知聖意,而解罰一款,則東齋掌議李獻英引嫌,不敢可否於玆事,故西齋掌議兪勉基,變通新差,待其入泮,卽以擧條辭意,反復開諭,使之解罰,則疏儒之泮中施罰者,二十四人內,十四人卽爲解罰,其中十人,則罰名甚重,士論共誅,雖有聖敎,不敢奉承云,而仍爲書陳所懷以爲,臣以釋采大祭,入參淸齋,則師長,以前日疏論乖激,被罰儒生,解罰之意,依聖敎縷縷開諭。臣卽爲取考其時罰記,則儒生被罰者,其數二十四人,而所坐不無輕重之別,故張植·洪遠度·李蓍德·許徵·金道淳·尹瀗·洪良輔·洪禹肇,任述·尹志成·閔應洙·權鼎萬·閔宗大·宋明斗等十四人,卽爲解罰,李秉鼎·金在魯·金漢錫·朴光遠·趙璟·李楫·沈益海·鄭之崇·徐宗亮·洪啓漢等十人,或欺罔天聽,或得罪名敎,或誣辱師長,或濁亂泮宮,此則其在士林規正之道,不可一倂解罰,故雖有聖敎,不敢奉承,惶恐之外,不知所達,而臣且伏見筵說,則陳奏中,有齋任私自施罰之語,臣於此,不勝訝惑焉。夫太學施罰之規,只循士林公共之論,而旣無稟知朝家之事,則所謂私自二字,臣未知何所據而發也。尤不勝惶恐之至云矣。敢啓。傳曰,知道。
平安監司書目,价川前郡守崔烷,旣是監載差使員,則雖親自捧上,逢授於船人,而不爲裝載,難免其責,罷黜事。
大司諫朴弼明上疏。大槪,臣於負罪屛蟄之中,特蒙牽復之恩,而顧臣情迹,終不可以恩數之曠絶,晏然復廁於周行之間。況此所叨之職,尤非已試僨敗者,所可承當。嚴召之下,竟未祗赴,格外只推,益增隕越,治疏將上之際,天牌又降,分義所在,不得不來詣闕外,冒陳危懇,徑自退歸。臣罪至此,尤無所逃。乞命亟削臣職,仍治臣罪,以肅朝綱,以安私分事。入啓。答曰,省疏具悉。旣往之事,何必深引?爾其勿辭,從速察職。
府啓,請還收罪人李英建減死定配之命。措辭見上請漢城參軍柳榏汰去。措辭見上答曰,不允。末端事,依啓。
戶曹判書李寅燁上疏。大槪,疢疾癃痼,情地綦危,新授度支之任,決無堪承之望,敢控危懇,冀蒙矜許,以幸國事,以安微分事。入啓。答曰,省疏具悉。度支重任,不容暫曠。卿其安心勿辭,速出行公。
有政。兵批,以兪得一付司直,任守幹·洪禹瑞付司果,鄭來周·南鶴鳴付副司正,李諿付副司勇,李萬林付副護軍,李健命付副司直,趙翼命·徐命淵·李喬岳付副司果。
吏批,以李深爲正言,閔鎭厚爲刑曹判書,洪萬遇爲司書,李廷濟爲正言,趙道彬爲仁川府使。朔寧郡守崔天瑞,咸興判官李喜聃仍任事,承傳。以上朝報
許玧,以內醫院官員,以都提調意來言,前平陵察訪卞三彬,本職旣已見遞,時無職名,依例令該曹付軍職,使之冠帶常仕,何如?傳曰,允。燼餘
上在昌德宮。停常參·經筵。
大殿,政院·玉堂·二品以上·六曹問安。答曰,知道。勿爲問安。中殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審夜來,聖體,若何?昨日問安之批,旣有左耳前浮高之氣,已盡消減之效,臣等不勝喜幸之至。伏聞醫官所傳之言,王世子症候,去夜則自初更後,至四更前,寢睡稍穩,而寒熱之候,四更後又爲發作,嘔吐煩渴,小便赤澁等症,亦如前無異云。臣等與諸醫,更加反復商確,則皆以爲加減柴苓湯,必於今日再進,明日入診,更審症候,議定繼進之藥,宜當云。臣等無任憂慮,敢來問安,竝此仰稟。答曰,知道。無事矣。
政院啓曰,文廟擧動,只隔一日,本兵多有擧行之事,兵曹判書金宇杭,尙不出仕,事甚未安。卽爲牌招,何如?傳曰,允。
說書尹聖時牌不進,依承傳罷職。
記事官申混書啓,臣承命馳往于忠淸道尼山酉峯村右議政尹拯所住處,傳宣聖批則以爲,臣前後哀鳴,煩瀆已極,只合縮伏,以俟鈇鉞之至而已,而虛冒匪據,一日靡安,不得不冒死更籲,日夜拱極,冀蒙哀憐之恩矣。史官下臨,聖批尤隆,所以眷顧而責勉之者,愈往愈切,丁寧懇惻,可感神明,伏讀感泣,精爽隕越。噫,聖恩不敢當,而恩愈加,王法不可逭,而法不行,螻蟻情狀,肝血已渴,天聽愈邈,臣誠惶恐悶迫,實無措躬之所,唯願速就死滅,以塞臣責而已。伏地震悚,罔知所諭云矣。敢啓。傳曰,知道。
府啓,以大祭齋戒,今日姑停。
傳曰,史官一員待命,騎馬三匹立之,大祭所內摘奸。
傳曰,史官二員待命,騎馬六匹立之,禜祭所內摘奸。
政院啓曰,太學試士,只隔一日。戶曹判書李寅燁,吏曹判書崔錫恒,俱帶提學之任,而本職辭疏批下之後,尙不出仕,竝卽牌招察任,何如?傳曰,允。
兵曹口傳政事,以洪夏錫·安宗大爲宣傳官。以上朝報
備邊司啓曰,進賀副使兪集一所啓,赴京貰馬價,管運餉別將,盡爲給債於無依之人,臨時以受債赤立者,苟充定送,空手入去,以草竊姦宄爲事,見侮彼人甚多。馬價雖不能盡爲持去,折半持去,入彼後分給,俾無如前濫雜之弊,令該司稟處事,命下矣。貰馬之定價十五兩之外,又加五兩,則可謂優厚,而運餉規例,必以物貨計給之故,飢寒馬夫,先自取用,及入彼境,輒有偸竊生梗之患。今此使臣所達折半持去之說,誠似得宜,而但灣府之無銀貨出處,瀋陽餘馬,又自朝家嚴禁之故,運餉形勢,日漸凋弊。近年以來,使行時貰馬價三兩持去,已成規例,而此猶難於充數,苟簡莫甚,今若又開每匹價十兩持去之法,則決無以支撑。且聞其所謂三兩,雖似略小,亦可以支補往來之費云。依近例,每匹貰價銀三兩式持去,而相勢善處,似無所妨,使臣及平安監司·義州府尹處,以此分付,何如?以上備局謄錄
義禁府啓曰,今八月十一日謁聖時,明倫堂五門禁亂官五員,射壇左右考喧都事二員,貫革左右禁亂官二員,本府留司一員,當直一員,合以十一員分差,而都事竝皆赴擧。假都事十一員,令該曹差出,仍以爲大駕還宮時,各差備隨行之地,何如?傳曰,允。以上義禁府謄錄
禮曹啓曰,長陵幸行經宿,故遣大臣,告宗廟祭,已爲啓下矣。今此敬陵親行事,改判下,告宗廟祭,勿爲擧行之意,敢啓。傳曰,知道。
又啓曰,今八月二十七日,敬陵親祭祭文及昌陵·翼陵·明陵,遣大臣攝行,順懷墓遣官致祭祭文,竝撰出事,分付,何如?傳曰,允。以上禮曹謄錄
洪重夏啓曰,同副承旨,不得病狀,例也,而今日同副承旨吳命峻,病不仕進,卽爲牌招察任,何如?傳曰,允。
以咸鏡監司薦新生鰱魚,月令內不得封進,待罪事狀啓,傳于吳命峻曰,勿待罪事,回諭。
許玧,以兵曹言啓曰,宣傳官南延年·鄭纘述,除授已久,而俱有身病,症勢非輕,呈狀請遞,時月之間,決無差歇運動之望云。擧動臨迫,侍衛之官,不可不備員,宣傳官南延年·鄭纘述,今姑改差,其代卽爲口傳差出,何如?傳曰,允。
吳命峻,以司饔院官員,以監膳提調意啓曰,生鮮廛人等,齊訴于本院曰,近來霖雨支離,江水漲溢,惡風連吹,漁船不得下海,魚網亦不得設施,故男女老少,不分晝夜,散之四方,而徒費人力,終不得一魚,明日供上,將未免闕封之勢。自前如此之時,活鷄及雜魚,例有一半代捧之規,依前入啓變通云。此時形八九字缺御供,自下不敢擅便,惶恐敢啓。傳曰,代封。燼餘
上在昌德宮。停常參·經筵。
中殿·嬪宮,藥房·政院·玉堂問安。答曰,知道。世子宮,藥房·政院·玉堂·二品以上·六曹問安。答曰,知道。
藥房啓曰,伏未審夜來,聖體,若何?伏聞醫官所傳之言,王世子症候,自去夜二更至五更,寢睡頗穩,罷漏後寒熱發作,而視前似有一分之減,嘔吐煩渴,小便赤澁等症,猶且一樣云。前劑入加減柴苓湯,已盡於昨日,依昨日啓稟,臣等今當率諸醫入診,更審症候,議定繼用之藥,宜當。臣等無任憂慮,敢來問安,竝此仰稟。答曰,知道。無事矣。
府院啓,以文廟酌獻禮齋戒,今日姑停。
明日文廟酌獻禮擧動時,大駕出宮,初嚴三更二點,二嚴三更四點,三嚴四更一點,祭正時,五更一點,開門二更二點。
藥房再啓曰,臣等率諸醫,入診王世子症候,退出後,與諸醫商議,則皆以爲,卽今寒熱嘔氣,粥飮厭進,小便赤澁等症,皆由於脾胃濕熱壅滯之致,加減淸脾湯,加知母·黃連薑汁炒·山梔仁炒各一錢,連進三貼,宜當云。此藥三貼,卽爲劑入之意,敢啓。答曰,知道。
備邊司啓曰,吏曹判書崔錫恒,三度加由之後,陳疏旣承批旨,而尙不出仕,昨日又違牌不進。戶曹判書李寅燁,新命後疏批旣下,而昨日牌招之下,亦不出肅,事甚未安。明日視學擧動之時,班行不可不備員,且地部則年分事目等曹務,尤爲緊急。吏曹判書崔錫恒,戶曹判書李寅燁,竝推考,卽爲牌招察任,何如?傳曰,允。
吏曹判書崔錫恒,身病出仕。
謝恩,戶曹判書李寅燁。
政院啓曰,明日擧動時,藥房提調一員陪駕,一員亦春宮問安留院,副提調臣致熏,以政院當陪從,而提調趙相愚,身病危重,決難起動云。無可推移之勢,合有變通之道。都提調之意亦如此,敢此仰稟。傳曰,改差。
吏曹口傳政事,以趙泰采爲內醫提調。
明日謁聖文科時,讀券官十,徐宗泰·姜鋧·李寅燁·閔鎭厚·崔錫恒·李彦綱·李墪·趙泰耉·姜銑·李思永。對讀官二十,李壄·金致龍·李師尙·金一鏡·兪命雄·元聖兪·尹世綏·丁思愼·宋正明·李世最·權世恒·申鐔·李眞儉·黃啓河·沈壽賢·李澤·金始煥·李頤晩·李喬岳·洪廷弼。武科殿試參試官三,金宇杭·李天根·金重器,參考官三,申·南澤·李行儉。以上朝報
備邊司啓曰,今日賓廳日次,而齋戒相値,且無時急陳達之事,故來會本司之意,頉稟。答曰,知道。以上備局謄錄
洪重夏啓曰,泮宮試士時,場中使喚軍,例以三十名定送,每患不足矣。今則士子,分入于泮水堂,三十名加定之意,依近例分付兵曹,何如?傳曰,允。
又啓曰,內醫院提調趙相愚改差事,命下矣。令該曹口傳差出,使之卽爲察任,何如?傳曰,允。
許玧,以兵曹言啓曰,辛巳年謁聖武科,初試入格人,黃海道鳳山居忠順衛金信源,未及數字缺在喪不赴,依法陳試矣。乙酉年數字缺殿試時,已爲闋服,願爲來赴之故,取考當初缺試試冊,則信源名下,不以在喪懸頉,五矢俱不書塡,有若參試而見落者然。雖有陳試公文,事涉可疑,令攸司査覈虛實,則伊時參試官,紛聒之中,誤以不字懸錄之故,信源則分揀放送,許赴後科事,成給公文矣。今方上來,明日殿試時,一體許赴之意,敢啓。傳曰,知道。
又啓曰,訓鍊都監知彀官來言,人定後懸燈,開門後刁斗之意,敢啓。傳曰,知道。
又啓曰,御營廳敎鍊官·禁衛營敎鍊官·禁軍廳敎鍊官來言,日暮後懸燈,人定後刁斗之意,敢啓。傳曰,知道。
司饔院官員,以監膳提調意來言,昨日生鮮廛人等呈訴,日下生鮮折半代捧事,啓稟蒙允矣。今日大殿所封,京畿日次生鮮五尾內,四尾代封,生鮮廛所封生鮮三尾內二尾代封,中宮殿·世子宮·嬪宮日下,則全數代封,故自本院,累次治罪,使之折半本色封進之意,嚴加分付,而終不改納,日勢已晩,他無變通封進之勢,不得已代捧以入,而全數代封,雖出於形勢之萬不得已,此實前所未有之事,事之可駭,莫此爲甚。當該京畿貢物主人及生鮮廛進排人,令攸司爲先從重推治,何如?傳曰,允。
司饔院官員,以監膳提調意來言,朝者京畿日次生鮮及生鮮廛日下生鮮,數字缺不得充封,故啓請治罪矣。明日大殿·中宮殿·世子宮·嬪宮日下生鮮,竝以活鷄,四五字缺累度治罪督促,而稱以潦水大漲,四五字缺百般抵賴,無意改納。雖緣風雨,無三四字缺不行之致,莫重御供,連日全數代封,數字缺事體誠極未安。日勢已暮,他無變通之路,不得已姑爲全數代封以入,當該生鮮廛人,更令該曹囚禁,各別懲治,臣亦有不職之罪,惶恐待罪。傳曰,依啓。勿待罪。燼餘
上在昌德宮。停常參·經筵。
中殿·世子宮·嬪宮,藥房問安。答曰,知道。
今日謁聖文科讀券官李健命改代,李思永,對讀官趙泰老·尹星駿·李玄祚·李晩堅改代,兪命雄·金一鏡·金致龍·金始煥改落點。
司諫院啓曰,獻納吳命恒除拜已久,尙未署經。臺諫署經,備三員爲之者,自是古例,而大司諫朴弼明未肅拜,正言李深在外,只有司諫臣李肇,正言臣李廷濟。在前如此之時,亦有二員開坐,啓請署經之規,今亦依此例開坐署經之意,敢啓。傳曰,知道。
吏曹參議趙泰老·戶曹參議尹星駿,試官牌不進,依承傳罷職。
謁聖時,榻前,執義丁道復所啓,請還收罪人李英建減死定配之命。措辭見上上曰,勿煩。正言李廷濟所啓,尼舍撤毁,特一微細事耳,本院爭執閱月,兪音尙閟,臣竊不勝訝惑之至。日者筵席,天語溫諄,開示丁寧,固已仰認聖意之攸在,第此尼徒所憑依托迹者,不過數區菴舍,其主張倡導者,只是一二妖淫之愚婦,逼近輦轂,誑惑閭閻,恣意穢亂,自濟奸利,其事誠可駭,其習不可長。撤毁其舍,散逐其人,以絶其根本,斷不可已,聖上之有此留難,實是意慮之外,上下相持,累啓靳允,誠恐有傷於淸明之治。請令漢城府,一一摘奸,諸處尼舍,倂卽撤去。上曰,勿煩。又所啓,臣有區區所懷,惶恐敢達。今日聖上,親臨太學,尊師先聖之意,八方多士,莫不瞻仰矣。今此尼舍之啓,蓋出於斥邪穢崇正道之意,數年之間,再發此啓,前後臺臣,迭相力爭,而尙未蒙允,豈不貽聽聞之訝惑哉?顧此泮水堂闢入一兩諸齋,卽先朝撤毁慈壽·仁壽兩區尼舍,而移建者也。至今臣民,感歎盛德,今日聖上所臨觀。當此視學之日,允從此啓,則其於繼先志闢異端之道,豈不兩得乎?請更加三思。上曰,只撤京城最近之處,可也。又所啓,日昨春坊僚屬,伏聞王世子,有未寧之候,欲因醫官,詳知症候之輕重,送人再三邀請醫官,諉以無前例,終不進去,其在蔑視宮僚,偃蹇自重之習,極爲駭然。請其日入直掌務官罷職。上曰,勿煩。又所啓,新除授正言李深,時在忠淸道保寧地,請斯速乘馹上來事,下諭。上曰,依啓。張傘內官,摘發科罪事,停啓。
吏曹啓曰,新恩政事,取稟。傳曰,當日爲之。
大駕還宮,初嚴酉正一刻,二嚴酉正二刻,三嚴酉正三刻。
大駕還宮後,藥房·政院·玉堂問安。答曰,知道。朝報
有政。兵批,以李健命付司直,宋徵殷·李喬岳付副司果,卞三彬付副司果。
吏批,以丁道恒爲掌苑奉事,尹東魯爲長寧殿參奉,趙泰壽爲社稷令。寧陵參奉李光肇,英陵參奉柳迪相換。宗簿寺主簿金相玉,司䆃寺主簿吳漢興。
丑時,大駕詣文廟,入幕次後,藥房·政院·玉堂問安。答曰,知道。
王世子遣宮官問安。答曰,知道。
上詣文宣王神位前,行酌獻禮,還入幕次後,藥房·政院·玉堂問安。答曰,知道。
傳于許玧曰,兩局大將皆受三四字缺宰而殿坐後,出送標信,則每至日晩,故二字缺標信,卽爲來參,而陣上則竝令中軍代察事,分付。
傳于洪重夏曰,試官落點旣下矣。諸事促令擧行。
傳于洪重夏曰,諸事旣令擧行事分付,而不卽擧行,何故耶?洪重夏啓曰,試官受點中有頉人,改付標以入之故,未免差遲矣。傳曰,知道。
上入御明倫堂。
南致熏啓曰,上番翰林洪啓迪,猝有身病,不得陪入之意,敢啓。傳曰,知道。
又啓曰,試官已會,書題當出,而日勢尙早,姑待天明乎?敢稟。傳曰,出題之際,自致遲久,卽爲出之,可也。仍傳曰,都承旨出去,速爲出題之意,分付諸試官。
南致熏啓曰,泮水堂收券時,何承旨進去乎?上曰,右承旨進去。
又啓曰,解題考出之際,自致日勢之晩,解題一時出懸,何如?上曰,兪。
又啓曰,天色已明,當爲懸題,而或言此題,曾出科場云,故大臣之意以爲,回示諸試官,果是曾出之題,則改之,宜當云矣。上曰,依爲之。
又啓曰,大臣以爲,此題曾出與否,詳細問之,則東人有之,而只以改判國子爲題,元無講易以下文字云,此題仍爲出懸,爲宜云矣,敢達。上曰,仍爲懸題,可也。
洪重夏啓曰,臣今當進去泮水堂懸題矣。依例與堂下試官二人,奉題先往,數字缺庭一時同懸,何如?上曰,缺
傳于南致熏曰,書題何爲不懸耶?五六字缺例於自上出臨射壇後懸題云。六七字缺秘科場,勿令侍衛諸臣,知之故也。上曰。缺
上缺入幕次,小頃出御射壇。
許玧啓曰,貫革步數尺量之意,敢啓。上曰,兪。
傳于許玧曰,步數尺量,斯速爲之。傳于許玧曰,鏃入而箭退,矢中而梯缺者,竝依前載給事,分付監的官,可也。
傳于許玧曰,試所擊鼓,依前貫五邊三之意,分付。
傳于吳命峻曰,侍衛諸臣賜坐。
許玧啓曰,擧子呼名之意,敢啓。上曰,貫革步數畢量後呼名,可也。
又啓曰,監的官來言,若有當射第一矢,而誤放第二矢者,則何以爲之云矣,敢稟。上曰,曾前有載給之例耶?兵曹判書金宇杭曰,在前亦爲載給云矣。上曰,數字缺依前載給,可也。
吳命峻,以試官所言啓曰,泮水堂擧子所飮之水,自明倫堂中門運入,而明倫堂擧子,輒先爭集,泮水堂擧子,則無以得水,方在渴急之中,不可無變通之道。泮水堂運水之際,姑令許開北門,而門外定送禁亂官,以爲檢察開閉之地何如云,而第念北門僻左,不宜許開,大門,在於承旨所見之處,許開大門,運水以給,別定禁亂官,檢察,何如?敢稟。上曰,許開大門,運水以入,而禁亂官定送,可也。
許玧啓曰,東西貫革擧子,例皆以二人爲耦矣。今番有陳試一人許赴者,故終耦則一邊貫革三數字缺之意,敢啓。上曰,缺
吳命峻啓曰,今已禮畢矣。依前例東西班宗宰大臣以下退去之意,敢啓。傳曰,知道。
許玧啓曰,訓鍊都監知彀官,御營廳敎鍊官來言,大將李基夏·金錫衍,以宰臣入侍矣。今已畢射,還歸本陣之意,敢啓。傳曰,知道。
又啓曰,訓鍊都監知彀官,御營廳·禁衛營禁軍陣敎鍊官來言,日暮後懸燈云矣,敢啓。傳曰,知道。
李萬選啓曰,兩司以傳啓次來詣矣。殿坐後,使之榻前啓事乎?自本院捧入乎?敢稟。傳曰,殿坐後使之啓事,可也。
洪重夏啓曰,臣承命進去于泮水堂,收券時限已盡,故還來之意,敢啓。傳曰,知道。
傳于洪重夏曰,試所收券幾何,而已考幾許耶?史官往問。注書魚有龜回啓,收券一千六七百張,而一千張作軸,餘數未及作軸,卽今所考幾至三分之二,合考則依傳敎,當於榻前爲之云矣。
上出次殿坐。
洪重夏啓曰,以泮水堂擧子乏水渴急事,因試所啓稟,有許開大門,運水以給之命,而不但運水之際,難禁爭先塡咽之弊,且慮開門之後,不無擧子迸出之患。莫重試場,事體二字缺故只令急褫運水於明倫堂,而泮水堂大門,缺不得許開矣,敢達。上曰,缺
南致熏啓曰,試券才已畢考,四十四張,合考次取來,而大臣以下諸試官,一齊來待矣。上出次殿坐。
南致熏啓曰,取考前例,則天地軸呈券之人,易以物色,故啓稟混圇作軸矣。今日則因出題時紛鬧,未及稟定,而議于大臣,亦爲混圇作軸塡字矣,敢達。上曰,前例如此,相雜作軸,宜矣。
洪重夏啓曰,合考處所,當於中階乎?下階乎?敢稟。上曰,下階爲之,可也。
又啓曰,合考旣於下階爲之,則承旨·史官,當於中階入侍矣,敢達。上曰,依爲之。
許玧啓曰,內乘來言,輦輿雨具。缺傳曰,觀勢雨具。
左議政徐宗泰進曰,四五字缺用幾人乎?無過三人事,曾有定奪,而三四字缺過於其數,或用四五人,或用六七人,而數字缺書題不好,文無佳作,似不多用矣。大提學姜鋧曰,若多用,則可以慰悅京外,而第卽今所擇之文不好,用五人則似精,而若多用,則必有倖參之弊矣。上曰,加用二人,可也。宗泰曰,然則當用五人矣。上曰,依爲之。
許玧啓曰,雨勢如此,侍衛百官雨具,何如?上曰,依爲之。
上曰,諸試官持試券,進來殿坐前科次,可也。
出榜。取幼學金相玉等五人,武科展力副尉吳漢興等十五人。
許玧,以兵曹言啓曰,軍兵亦依百官例雨具,何如?上曰,依爲之。
又以兵曹言啓曰,今此謁聖武科,紅榜·紅牌,安寶啓請。傳曰,知道。
上出次殿坐。
洪重夏啓曰,吏曹郞廳,稟政之後,不待批下,徑先退去,屢次催促,緩緩來到,殊極怠慢。推考,何如?上曰,允。
許玧啓曰,內乘來言,輦輿捲簾,取稟。上曰,捲三面。
文武科唱榜,通禮啓禮畢。
傳曰,初嚴啓達之後,何不連次啓嚴耶?洪重夏啓曰,纔已啓達二嚴,而未及命下矣。上曰,速打二嚴,可也。傳于洪重夏曰,文武擧人,分付司僕給馬,還宮時,文東武西,依前擧行。燼餘
上在昌德宮。停常參·經筵。
繕工假監役趙星壽,禧陵石物塗灰事,出去。
大殿,政院·玉堂問安。答曰,知道。中殿,藥房問安。答曰,知道。嬪宮,藥房·政院·玉堂問安。答曰,知道。世子宮,藥房·政院·玉堂·二品以上·六曹問安。答曰,知道。
藥房啓曰,夙駕視學,冒夜還宮,伏未審夜來,聖體,若何?伏聞醫官所傳之言,王世子症候,昨日則寒熱,發於罷漏後,今日則平明始發,比前漸次輕減,而寢睡頗穩,嘔氣煩渴,小便赤澁等症,亦似差勝云。前劑入加減淸脾湯三貼,當盡於今日,姑待明日,臣等率諸醫入診,更爲議定繼用之藥,宜當。臣等無任憂慮,敢來問安,竝此仰稟。答曰,知道。無事矣。
府院啓,國忌齋戒及正日,自今日十四日至姑停。
備邊司啓曰,咸鏡監司趙泰東肅謝後,今至四朔,尙不辭朝。聞其以東萊金井山城事,有不敢安,方待朝家處分云。金井築城,是泰東在嶺藩時,請於朝而經紀者。今一監董人李夔等,以本城之不爲堅築,致有頹毁,特命勘罪,方在拿處之中,伊時道臣,以是有所難安矣。第念本城因當初築役,急遽完了,雖不能堅牢,而此由於監董之人,當事不謹之致,道臣在營,旣不親莅,則本不當爲咎。頃日泰東之疏,聖批以罪有所歸爲敎,誠爲允當。擢授北藩,委寄旣重,朝家何可以其過自引咎,輕許遞改乎?其所去就之節,不當遲待李夔等之勘處。前任監司遞代已久,本道秋務方急,咸鏡監司趙泰東卽爲牌招,使之不多日內辭朝。開城留守權尙游,無他事端,而頃日違牌,實是意外。黃海監司李濟,今無復以情勢爲辭,而違牌不進,無意往赴外任,本不當輒請牌招,而至於違牌,傷乖事體,尤甚未安。不可無警責之道,開城留守權尙游,黃海監司李濟,竝推考,亦卽牌招,使之趁速赴任,何如?答曰,允。以上朝報
洪重夏啓曰,左副承旨許玧,今日病不仕進,出納之地,事多苟簡,卽爲牌招察任,何如?傳曰,允。
藥房再啓曰,臣等率諸醫,入診王世子症候,退出後與諸醫商議,則皆以爲卽今寒熱等症,比諸數昨,顯有漸減之勢,前用加減淸脾湯,依前加入,加用三貼,宜當云。此藥三貼,卽爲劑入之意,敢啓。傳曰,知道。
李萬選,以吏曹言啓曰,今此秋夕祭,數多獻官塡差之際,甚爲苟簡,不得已以副官,通融塡差之意,敢啓。傳曰,知道。
以江原監司八月令薦新及朔膳生松茸腐傷事,待罪狀啓,傳于李萬選曰,勿待罪事,回諭。燼餘
上在昌德宮。停常參·經筵。
中殿,藥房問安。答曰,知道。世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,夜來日氣凉冷,伏未審,聖體,若何?王世子症候,自昨夕至今平明後,醫官尙無入侍之事,伏想寢睡安穩,寒熱不作。姑待差晩,當依昨日稟定,率諸醫入診,詳察症候,宜當。臣等憂慮未已,敢來問安。答曰,知道。無事矣。再啓曰,臣等率諸醫入診王世子症候,退出後,與諸醫商議,則皆以爲卽今寒熱等症,比諸數昨,顯有漸減之勢,前用加減淸脾湯,依前加入,加用三貼,宜當云。此藥三貼劑入之意,敢啓。答曰,知道。
傳曰,史官一員待命,騎馬三匹立之,明陵忌辰祭所內摘奸。
備忘記,金井築城之時,道臣旣不親莅其事,則咸鏡監司趙泰東,陳疏承批之後,不宜一向控辭,而昨日違牌,殊涉太過。開城留守權尙游,無他可嫌之端,而荐違召命,尤極未安。竝從重推考,更卽牌招。
謝恩,開城留守權尙游。以上朝報
上在昌德宮。停常參·經筵。
巳時午時,日暈。申時,日量。
禮曹判書姜鋧,佐郞姜載後,禧陵石物塗灰事出去,繕工奉事權授,敬陵·明陵丁字閣修改事,出去。
中殿,藥房問安。答曰,知道。世子宮,藥房問安。答曰,知道。政院·玉堂·二品以上·六曹問安。答曰,知道。勿爲問安。嬪宮,藥房·政院·王堂問安。答曰,知道。
藥房啓曰,伏未審夜來,聖體,若何?王世子症候,自昨夕以後,至今曉寢睡,其得安穩,而粥飮連有所進乎?醫官未及入侍,不得詳問,臣等無任憂慮,敢來問安。答曰,知道。無事。世子寢睡頗穩,而昨夕後,只服湯劑矣。
明日陳賀時,開門差早。
今月十一日謁聖時,正言李廷濟所懷所啓,尼舍事。上曰,不必一倂撤毁,郭外尼舍中,只撤京城最近之處,可也。改付標。
假注書尹陽來有頉,代呂必禧受點。以上朝報
傳曰,陵幸時隨駕軍兵,還宮後,各其軍門犒饋。以上禁衛營謄錄
上在昌德宮。停常參·經筵。
自午時至酉時,日暈。
大殿誕日,大殿·中殿·世子宮·嬪宮,政院·玉堂問安。答曰,知道。中殿·世子宮·嬪宮,藥房問安。答曰,知道。
藥房啓曰,伏未審夜來,聖體,若何?伏聞醫官之言,王世子症候,昨日則辰時後,寒熱始發,而比前尤輕,煩熱亦減,嘔氣不作,小便赤澁差勝云。自昨午後,食飮其有所進,而夜間寢睡,亦得安穩乎?臣等憂慮未已,敢來問安。答曰,知道。無事。世子寢睡安穩,而午後雜飯二巡進食矣。
府啓,請還收罪人李英達減死定配之命。措辭見上答曰,勿煩。
傳曰,只撤京城最近尼舍事,旣已批下矣,頃觀林象德疏本,甲申臺論停止後,有所新結尼舍云。只撤此一處,從今申嚴,毋得加構。
政院啓曰,臣等伏覩以尼舍事,有臺啓批旨改付標之擧,繼有只撤新結一處之命,臣等竊以爲未安也。夫尼徒妖淫惑亂,其舍之亟宜毁撤,已悉於儒臣之疏,諫省之啓,今不必更爲疊床之言,以瀆聖聰,而臣等之尤所慨惜者,頃日臺啓頷可之敎,適下於聖上視學之日,滿庭臣僚,橋門多士之聳觀瞻仰者,莫不欽頌我殿下尊聖學闢異端之盛意,而曾未數日,乃有此改下之敎,致令朝令旣行而復反,聖德旣光而復晦,此雖微事,其貽累如何哉?噫,昔先正臣趙光祖,以昭格署事,一夜之內,爲四十七啓,得蒙允可。聖祖轉圜之德,前輩力爭之風,至今傳爲美譚。昨緣夜深,不敢趁卽陳啓,臣等負聖明,大矣。傳曰,知及之,仁不能守之,此今日殿下之所當猛省處也。臣等待罪近密,區區忠愛之誠,有不自已,耿耿不眠,坐以待朝,今始惶恐敢啓。伏願聖明,特加三思,亟收昨夜改下之命。答曰,日昨諫臣之以所懷陳達也,不曰依啓,而以只撤最近處,措辭批下,予之本意,不在於一倂撤去也。若以臺啓,謂頷可則是錯認也。只撤新結,從今申嚴,亦未爲不可矣。夫闢異端之道,不在於盡撤與否。昔我宣祖大王,答館儒批旨中,何必如太武之誅沙門毁佛寺之爲哉之敎,至爲允當。聖批若果未安,則詞臣何以載之於幽宮之誌也?今玆參酌處分,蓋出此意,是豈一毫崇奉而然哉?勿爲煩論。
禮曹判書姜鋧,佐郞姜載後,繕工奉事趙星壽,禧陵石物塗灰後入來。
藥房再啓曰,卽伏聞醫官所傳之言,王世子症候,至巳時後,寒氣又復發作,而比昨有加云,臣等不勝驚慮之至。卽與諸醫等入診,詳察症候,更議當進之藥,宜當,敢此仰稟。答曰,知道。三啓曰,臣等率諸醫,入診王世子症候,退出後,與諸醫商議,則皆以爲雙解飮子,最有效於治虐,連用二貼,以爲溫補脾胃,雙解寒熱之地,宜當云。此藥二貼,卽爲劑入之意,敢啓。答曰,知道。
院啓,本院尼舍撤毁之啓,特賜開可於視學之日,在庭諸臣,圜橋多士,實感聖上遵先志闢異端之盛德,而猶以只撤最近處爲歉矣。及奉改付標批旨,已不勝疑惑,而臣今朝詣臺,伏聞又有只撤新結一處之命,臣益切慨然訝歎之至。夫尼徒,以妖淫之流,假妄幻之說,逼近輦轂,誑誘閭閻,恣意穢亂,自濟奸利,其事誠可惡,其習不可長,毁撤其舍,散逐其徒,斷不可已。前後臺啓之所以閱月爭執,準請爲期者,向日儒臣疏中云云,蓋論近來滋蔓之弊,非獨爲新結一舍而發,今殿下拈出疏語,强爲區別,實未曉聖意之所在也。噫,此特一微事耳,豈足以煩聖慮,而旣往之後,旋命改標於批旨,又下特敎於喉司,至再至三,煩複不置,不審殿下,何所顧惜於此輩,而顯有容覆之意哉?殿下每擧宣廟答館儒之批爲敎,而此有不然者。其時儒疏闢佛,臣未知爲何事,而今玆妖尼輩邪淫奸惡,惑亂民俗之害,罔有紀極,則其不可因仍不毁,任其熾肆於京城至近之地也,決矣。況毁去慈壽·仁壽兩區,移建闢入一兩諸齋,豈非先朝可法之美事,而獨引此批辭,以爲牢拒之資乎?且殿下旣知可毁,則惟當一倂撤去,以實從諫之聖意而已,又何論新舊遠近於其間哉?王言一播,群聽增惑。請還收只撤新結一處之命,諸處尼舍,竝卽撤去,請伊日入直掌務官罷職。措辭見上凡除職者攷解由,乃是不易之典,而武弁中未出解由,冒授京外職者有之云,事之可駭,莫此爲甚。請令戶曹·兵曹詳査由案,一倂改差。親民莫如守令,不可不愼揀,而新除授瑞興懸監黃應一,曾任義城時,蠱惑邑婢,仍爲率畜,多有駭異之擧。其他不法不治之狀,南中之人,至今傳說。請瑞興縣監黃應一改差。答曰,不允。末端兩件事,依啓。以上朝報
上在昌德宮。停常參·經筵。
禮曹參判李墪,咸鏡道各陵殿奉審事,出去。
下直,衿川縣監魚有鳳,瓮津縣令趙之重,陽智縣監李祥麟,文義縣監睦林,鳳山郡守崔世珪,巨濟縣令趙相殷,淸江萬戶朴景瑞,淸城僉使崔萬厦,景陽察訪金啓明,寅化堡萬戶劉啓漢,甘浦萬戶金由涵,平南萬戶李重國,助羅萬戶李之晟,舒川萬戶李廷相,西生僉使李東白,智島萬戶朴義俊。
大殿·世子宮,政院·玉堂問安。答曰,知道。勿爲問安。中殿·嬪宮,藥房·政院·玉堂問安。答曰,知道。世子宮,藥房問安。答曰,知道。藥房啓曰,伏未審夜來,聖體,若何?王世子症候,自昨午後至夜間,食飮寢睡之節,亦何如?昨夕劑入雙解飮子,其已進服乎?臣等憂慮未已,敢來問安。答曰,知道。無事。世子寢睡安穩,而水澆飯二巡進食,湯劑進服矣。
判敦寧趙相愚,大司諫朴弼明,輔德南相夏初度呈辭。入啓。給由。
府啓,請還收罪人李英建減死定配之命。措辭見上答曰,勿煩。
政院啓曰,年分事目,旣已啓下,災傷敬差官,不可不及時差出,而前頭連有齋戒,開政未易,政官卽爲牌招,開政差出,何如?傳曰,允。
備邊司啓目,粘連江原監司李台佐上疏云云。頃以親病陳疏乞解,批旨旣以抑情察職爲敎,必是其情理,不至十分切急,則必不敢有此申疏是白乎所,台佐兩親,其年皆迫七十,而疾病俱在沈重,則台佐之違離在遠,其情誠所難忍是白去乎,藩任旣重,量事未完,尤不當輕許差改是白乎矣,疏辭懇篤如此,以聖朝體下之仁,有難强令在職,江原監司李台佐今姑改差,何如?啓依回啓施行。
吏曹啓目,粘連陳賀副使左尹兪集一上疏云云。京兆佐貳之任,係是緊務,有難仍帶往來,似當許遞是白乎矣,宰臣進退,不敢擅便,上裁,何如?啓依回啓施行。
院啓,請還收只撤新結一處之命,諸處尼舍,竝卽撤去。措辭見上答曰,勿煩。前啓,內醫院掌務官罷職事,停啓。
玉堂箚子。大槪,臣等於尼舍事,目見聖上處分之失當,不勝憂愛之忱,敢貢瞽說,仰備察納事。入啓。答曰,省疏具悉。予意已諭於政院啓辭之批矣。太武事,卽聖祖批辭,而拈出爲言,殊涉未安矣。
正言李廷濟上疏。大槪,臣於病伏垂死之中,伏聞以尼舍事,下政院之敎,不勝區區憂慨之忱,略陳所懷,冀蒙察納事。入啓。答曰,省疏具悉。昨於喉司之啓,備悉予意矣。
有政。兵批,以兪集一·李台佐付副護軍,呂必禧付副司正。
吏批,以朴致遠單付學錄,姜載後單付兼春秋。軍器直長朴孝誠,軍器奉事梁弼漢。以洪重夏爲江原監司,李墪爲副提學,任命元爲戶曹正郞,鄭亨益爲工曹佐郞,宋正明爲吏曹正郞,申思喆爲兵曹佐郞,李敏英爲戶曹參議,李健命爲左尹,趙泰耉爲吏曹參判,郭萬績爲瑞興縣監,李元慶爲漢城參軍,李晩夏爲引儀,李衡秀爲內贍奉事,申善浣爲濟州判官,南致熏爲繕工提調,兪命雄爲左承旨。以上朝報
上在昌德宮。停常參·經筵。
中殿·世子宮·嬪宮,藥房問安。答曰,知道。藥房啓曰,冷雨連宵,伏未審,聖體,若何?伏聞醫官所傳之言,王世子症候,昨日午時,始發寒氣,比再昨頓減,坐以鎭定云。且伏聞自朝至夕,白粥及水澆飯,連有所進云。夜間寢食之節,亦復何如?劑入湯劑,已盡進服乎?臣等憂慮未已,敢來問安。答曰,知道。無事。世子寢睡安穩,湯劑進服矣。
傳曰,史官一員待命,騎馬三匹立之,崇陵忌辰祭所內摘奸。
府院前啓,以國忌齋戒,今明日姑停。
禁府,樸拿囚。啓。
藥房再啓曰,卽因醫官所傳之言,伏聞王世子症候,今日巳末午初之間,寒氣又爲發作,而比昨復有所加云,臣等不勝悶慮之至。卽與諸醫入診,詳察症候,或藥或灸,更爲議定宜當,敢此仰稟。答曰,知道。三啓曰,臣等率諸醫入診王世子症候,退出後,與諸醫商議,則皆以爲卽今寒熱之進退,專由於脾胃濕痰用事之致。柴胡六君子湯,加山梔薑汁炒·白豆蔻各一錢,草果煨五分,連用五貼,以爲淸熱消痰補胃之地,兼用夜明砂丸,宜當云。此兩藥卽爲劑入,而症候彌留至此,不可徒以藥力責效,中脘·三里等穴,竝施艾灸,亦爲合當云。必於明日,趁早受灸之意,敢啓。答曰,知道。以上朝報
刑曹啓曰,中部居宣惠廳書吏申解民,呈狀本曹以爲,今年二月,鎭川衙前辛善發來言,乙酉年所給情債錢文三十兩,須以甲折還償云。其言全是虛罔,故不爲聽從,則善發多率宗室家馬直,恣意恐喝,不得已備給錢文三十兩矣。今者善發,又率馬直而來,無數作拏,自本曹査處云云。近來宗班家作弊閭里之事,比比有之,故欲爲明覈實狀,善發等各人,發差推捉,則馬直等,歐打差使,使不得接跡,及其再送差使,則又稱出去狎鷗亭,故別定刑吏,移文廣州府,與本府官差,一時偕送,則旣已捕得之後,宗班家奴子十餘人,一時突出,奪取隱匿,終不出給。問其宗班職名,則乃是全陽守樸云。事之驚駭,莫此爲甚。國綱所關,宜有別樣懲勵之道,而本曹無他請罪之例。全陽守樸,移義禁府處置,所謂馬直崔哥·李哥,令本道卽爲捉送,何如?傳曰,允。
義禁府啓曰,刑曹啓辭內,全陽守樸,移義禁府處置事,允下矣。樸今方待命,卽爲拿囚之意,敢啓。傳曰,知道。以上義禁府謄錄
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體,若何?王世子症候,昨夕以後,所進粥飮幾何,而夜間寢睡,一向安穩乎?中腕·三里等穴受灸之意,昨已稟定,今日必須趁早入診,仍卽施灸,宜當。臣等憂慮未已,敢來問安。答曰,知道。無事。世子午後水澆飯進食,而寢睡安穩矣。王世子受灸後,世子宮,藥房·政院·玉堂·二品以上·六曹問安。答曰,知道。大殿·中殿·嬪宮,藥房·政院·玉堂問安。答曰,知道。以上朝報
上在昌德宮。停常參·經筵。
下直,沃溝懸監金萬衡,咸平縣監金鼎三,江東縣監韓㙉,康津縣監李頤慶,熊川縣監文世郁,德津萬戶金萬敵,利川府使金鎭華,古群山僉使吳尙欽,濬源殿參奉李弘蕃。
中殿·世子宮·嬪宮,藥房問安。答曰,知道。藥房啓曰,伏未審夜來,聖體,若何?伏聞醫官所傳之言,王世子症候,昨日午時,寒氣始發,比前差輕云。自午以後至夜間,寢食之節,何如?湯劑連次進服乎?中腕十五壯,三里左右穴各七壯,昨已受灸矣。今日臣等,率諸醫趁早入診,依昨日壯數受灸,宜當。臣等憂慮未已,敢來問安,竝此仰稟。答曰,知道。無事。世子午後水澆飯進食,而湯劑亦服矣。
判敦寧趙相愚,大司諫朴弼明,輔德南相夏再度呈辭。入啓。加給由。
應敎李㙫,持平韓配周初度呈辭。入啓。給由,
王世子受灸後,大殿·中殿·嬪宮,藥房·政院·玉堂問安。答曰,知道。世子宮,藥房·政院·玉堂·二品以上·六曹問安。答曰,知道。
咸鏡監司趙泰東上疏。大槪,臣之辭陛北赴,期在數日之後,乞蒙恩由,往省父母墳事。及黃海監司李濟上疏。大槪,迫於威命,今當遠赴,而臣之父母墳,在於廣州地,冀得於辭陛之前往省,以伸人子至情事。入啓。答曰,省疏具悉。卿其依疏辭往省焉。
吏曹參判趙泰耉辭職上疏。入啓。答曰,省疏具悉。卿其勿辭,從速察職。
京畿監司書目,龍仁呈,以兼說書申靖夏辭職上疏上送事。啓。答曰,省疏具悉。爾其勿辭往來焉。
平安監司書目,辭職上疏上送事。啓。答曰,省疏具悉。卿其勿辭,宜速擧行。
吏曹,前校理柳栽身死,曾經臺侍。啓別致賻。
護軍李大成,廣州府尹遞來。
吏曹口傳政事,以申瓛爲司僕僉正。以上朝報
兵曹啓曰,今此敬陵幸行時,侍衛軍兵等節目,今方磨鍊,而留都,以何營軍兵爲之乎?卽今幸行日期漸邇,必須預先定奪,一體磨鍊分付然後,可無臨時窘急之患,故敢此仰稟。傳曰,御營廳留都。以上禁衛營謄錄
禮曹啓曰,近日連接各陵官員所報,則敬陵兩陵上莎草,間間稀疏處播種,經夏之後,頗爲茂密,而間或有未盡接續之處,昌陵王后陵上莎草,間或有稀疏處,而不至大段,明陵陵上莎草,間間枯損云。今此各陵陵上莎草,間或稀疏,間或枯損,而俱不至大段,則前頭監司秋奉審不遠,其時詳加奉審啓聞後,稟處,何如?傳曰,允。以上禮曹謄錄
摠戎廳啓曰,四山蟲損木,自訓鍊都監,取用於煮硝之意,陳達蒙允,東南道,則已爲斫入矣。本廳設廳煮硝,雖曰不廢,每患燒木之難繼,所煮不過數三朔而止,故僅繼上番軍習放之用,而遺儲則匱然,軍門不虞之備,誠爲可慮。西道蟲損木,依訓局例,該道監役,一同隨力斫取,以補煮硝之用,何如?傳曰,允。以上摠戎廳謄錄
上在昌德宮。停常參·經筵。
夜自二更至五更,月暈。
下直,仁川府使趙道彬,南平縣監林象德,牙山縣監愼爾定,光陽縣監河德裕,連源察訪李滋,全羅兵虞候朴世衡。
應敎李㙫,持平韓配周再度呈辭。入啓。加給由。
大司諫朴弼明,輔德南相夏三度呈辭。入啓。遞差。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體,若何?伏聞醫官所傳之言,王世子症候,昨日午間,又發寒熱,比再昨不至大段云。自午後至夜間,寢食之節何如,而湯劑連續進服乎?臣等率諸醫入診,中腕又依昨日壯數,今日亦當趁早受灸,而三里則姑爲停止,宜當。臣等憂慮未已,敢來問安,竝此仰稟。答曰,知道。無事。世子寢睡安穩,而自午至夕,水澆飯二巡進食矣。
王世子受灸後,大殿·中殿·嬪宮,藥房·政院·玉堂問安。答曰,知道。世子宮,藥房·政院·玉堂·二品以上·六曹問安。答曰,知道。
傳曰,大臣·備局堂上引見。引見時,水原府使羅弘佐遞差事,及冬至正使崔奎瑞改差,問于大臣,從二品中,竝擬事,榻前下敎。陵幸時,各司不緊官員,減省陪從事,榻前定奪。
江原監司洪重夏上疏。大槪,意外方岳重寄,謬及於已試蔑效之身,驚惶感愓,無地容措。反覆揣量,有不敢冒昧承當,再辱名器,縮伏累日,今始露章陳懇,乞賜鐫改,以重藩任,以安私分事。入啓。答曰,省疏具悉。卿其勿辭,速往欽哉。
藥房再啓曰,卽伏聞醫官所傳之言,王世子寒熱之候,今日午時,又爲發作,而較昨稍輕,與再昨一樣云。症候之或加或減如此,臣等不勝悶慮。更與諸醫等反覆商議,則皆以爲此是脾胃濕熱,未得淸理之致,而前劑入柴胡六君子湯,當盡於今日,繼用龍虎湯三貼,以爲專治濕熱之地,宜當云。此藥三貼,卽爲劑入,而中腕受灸,則姑爲停止之意,敢啓。答曰,知道。
韓城君李基夏辭職上疏。入啓。答曰,省疏具悉。所患如此,予用慮念。卿其安心勿辭,調理行公。仍傳曰,遣御醫看病。
戶曹判書李寅燁兼帶辭免上疏。入啓。答曰,省疏具悉。疏辭,令該曹稟處。
忠淸監司書目,尼山兼任連山呈,以副應敎尹行敎辭職上疏上送事。啓。答曰,省疏具悉。疏辭,令該曹稟處,爾其勿辭,從速上來察職。又書目,淸風呈,以大司憲權尙夏,病重上去不得事。啓。傳曰,須勿固辭,安心上來行公,以副予意事,回諭。
今日引見時,司諫李肇所啓,請還收只撤新結一處之命,諸處尼舍,竝卽撤去。措辭見上上曰,勿煩。執義丁道復所啓,請還收李英建減死定配之命。措辭見上上曰,勿煩。刑曹判書閔鎭厚所啓,臣待罪本職屬耳,未及按治獄事,而考閱文案,適有所懷,惶恐敢達。金昌奎事,固一變怪,而昌奎之母與妻,因此囚繫,屢度受刑。昌奎所犯,非如輕歇之比,係是梟示之律,則囚其妻而督現,有所未安,其母則雖與妻有間,而亦似有不當然者。設使昌奎,終不來現,如趙大立,則其母與妻,皆將瘐死獄中,恐有歉於聖王之政。至於金起伯,則前日刑官,旣已罪犯稍輕之意陳達,而至今仍囚,以待結末。此亦似當有酌處之道,下詢入侍大臣,而處之,何如?左議政徐宗泰曰,死囚在逃,親屬囚繫,罪人未得之前,先釋所囚,事涉重難,而常漢之情,罪在梟示,豈爲其母妻而自歸?一向囚繫,了無期限,依所達姑爲疏放,恐無不可。疏放之後,則罪人或不無現捉之路矣,雖如此處之,而罪人物色跟捕之方,不可少弛也。上曰,竝放送,可也。戶曹判書李寅燁曰,全釋太過,保放,何如?上曰,是矣。保放,可也。閔鎭厚曰,所謂主人,一體保放乎?上曰,主人則放送。又所啓,洪州,卽成三問居生之地,其地儒生等,建院崇奉,而當時降生家舍,至今宛然,實爲奇幸,故自書院,買得其舍,仍加改葺,又以三問之父,摠管勝腏享。兩祠同在一墻之內,而勝之腏享,在於書院賜額之後,故獨無官給祭物之事云,事甚歉然。其祭物,一體自官備給,而家舍亦爲免稅,似宜。且其地名老隱洞,故士林稱以魯恩,蓋有意義,而院額,以綠雲頒下,諸議皆以爲欠。今不必改遣禮官,只以魯恩,改付標,使儒生,改揭額板,恐好矣。上曰,家基免稅無妨,祭需一體備給亦好,額號以魯恩,改付標,可也。以上朝報
引見時,左議政徐宗泰所啓,平安監司尹趾仁狀啓以爲,本道兵使春巡歷,與客行相値,旣已停止。今當擧行,而本道災荒甚酷,軍卒聚會,各邑廚傳,其弊不些,兵使以下各營將秋巡歷,姑且停上,以除民弊,請令廟堂稟處矣。西關水災甚慘,而被水災邑外,聞年事不至大段失稔矣。災年軍兵聚會等弊,誠有所不便,而西路軍政,本多疏弛,巡歷之連爲停廢,實涉悶慮。各營將巡歷,姑爲停止,而兵使巡歷,則使之依例擧行,何如?戶曹判書李寅燁曰,西路軍政,許久抛棄,誠甚可慮,而今年雖有被災之處,不至全然失稔,兵使巡歷之時,使之簡其騶從,則似不至大段貽弊矣。上曰,依爲之。又所啓,平安監司尹趾仁狀啓,以推奴徵債,限明秋停止爲請矣。在前災歲,例多停止之時,本道諸邑,多有災荒,道臣旣以此爲請,當依此停止乎?上曰,限明秋停止,可也。又所啓,慶尙監司洪萬朝狀啓,備陳道內農形,仍據各邑所報,引癸巳·甲子兩年前例,以旱田給災爲請,臣等在外,已有所相議矣。嶺南,今年旱災甚酷,田穀尤爲不實,朝家宜有所另加軫恤,而嶺南土品,本非磽瘠之比,牟麥晩後稍勝,不至全失,畓穀旣許七分災矣。旱田給災,是法外,狀啓中,亦以惟在朝家參酌給災爲言,田災姑爲不給,似當。戶判方爲入侍,更爲下詢,何如?李寅燁曰,嶺南比諸道被災尤甚,而得聞七月以後消息,則有水根處,無異常年,無水根處,得雨後,頗有回蘇之望。若霜信差晩,則可免全棄,而畓穀旣給七分災,又不可給災於旱田。況旱田給災,自是法外,曾前或有給災之時,而絶無而僅有。今雖不給田災,不害爲朝家軫恤之道矣。上曰,不爲災給,可也。李寅燁所啓,兩南及西關·淸北外,年事皆稍稔,還上身布,磨鍊分付,可以徵捧。諸道,則新還上外,或一年或二年加捧似宜,而西南與淸北,則新還上外,似難加捧。身布則年年裁減之故,京各司無不蕩殘,不成貌樣,今年則似不當裁減。前頭當以別單分秩啓下,而預先定奪,然後可以磨鍊,下詢大臣,而處之,何如?徐宗泰曰,還上,兩南則新分給外,必難徵捧,而湖南,間有稍實邑,如此之邑,當年條外,或一年條,觀勢可捧,而姑未能的知。蓋稍稔之年,民情預慮其凡百徵捧,還深尤悶,其情可謂慽矣。身布則初頭木花雖好,而連因雨水惡風,多致傷損云。以監司狀啓觀之,嶺南木花不實甚矣。身布不爲代錢,而必欲盡捧,則似難,或宜有酌量蠲減,而前頭當觀勢處之矣。上曰,所達,皆有意見,出後,別單書啓,可也。閔鎭厚所啓,臣頃聞於廣州府尹李大成之言,則上年反庫時,色吏朴枝昌之無面甚多,遁辭推諉於前府尹徐宗憲,官屯買得之所用,情狀可駭,嚴刑一次,監司用搆陷土主之律,全家定配於鐵山,而枝昌倉卒推諉,初非有意搆陷,定配經年,罰亦已行,今若放釋,則可以收捧無面之穀云。其言誠然,而事關軍餉,故敢此仰達。上曰,放釋後,可以徵捧之說,然矣。特爲放送,可也。又所啓,守禦廳打造佛狼機於海西事,曾已啓聞,而打造時,適得一鐵脈,似是生銅云,故方欲吹鍊矣。軍門銀店,曾有盡屬戶曹之令,而此則與銀店有異,姑自本廳句管之意,敢達。上曰,依爲之。又所啓,山城守堞軍官,以廣州人入屬,收捧番米,且參習操,而兩班子枝,不入其中,故自在閑遊。若以此類,稱以親軍官,使別於守堞軍官,不捧番米,而但令習操時進參試才,則旣無浪遊之弊,且有興起之效,而他日緩急之得力,亦非常漢軍卒之比,故方欲作爲節目而行之,敢達。上曰,依爲之。又所啓,南漢形勢,曾於行幸時,必已下燭矣。其南山甚高,俯壓城中,自前有築城之議,而連築於本城,則太闊難守,別築一城,亦爲不便,故群議多以築墩爲勝,至欲始築而未及云。卽今將士之言,亦皆以爲不可不築墩,而臣以書生,未諳城池之事,欲與李基夏·尹就商,同往審量矣。基夏方有身病,就商雖非將任,曾經兩局,若命與臣出去,商度形便,則恐爲得宜,下詢大臣,何如?上曰,大臣之意何如?徐宗泰曰,聞築墩,曾有是議,而事役旣重。尹就商諳熟於事,使之偕往,看審形便,得宜矣。上曰,依爲之。又所啓,臣於頃年往來西關時,聞德池洞穀物頗多,陳達榻前,移屬慈母山城,而自備局句管初年,李世載爲監司,收稅一萬二千餘石矣。厥後逐年減數,至於上年,則僅至九百餘石。雖年事豐歉不齊,且有土地出給民人之事,豈至於若是之尠少乎?當該別將,宜有論罰之道矣。徐宗泰曰,此人任事不謹如此,此由於朝家用罰不嚴,故無所懲畏而然也。此則事旣發現,從重論罪,宜矣。上曰,初頭收拾過萬石,而今則八千石之內,極爲寒心。不但別將論罪而已,自備局宜有別樣收拾之擧。吏曹判書崔錫恒曰,德池垌,乃是監營所屬,其間有永柔官屯若干石落,其餘些少民田之混入者,則曾已出給,到今自稱渠物者,不過本縣土豪輩冒占之致。中間出給,恐未詳虛實,而必須還屬慈母而後,可責其歲入之準數,而有補於軍餉矣。李寅燁曰,往年趙泰耉爲監司時,以民田多入德池垌之意狀聞,故自廟堂覆啓出給,而第德池洞,自是官家所管,則豈有民田之混入者乎?設有之,李世載必已出給矣。其後奸民,多有圖成文券,稱冤呈訴,故泰耉未免聽理出給,今依吏判所達,更爲詳査,還屬慈城,似好矣。閔鎭厚曰,出給之田,雖不可盡數還屬,而更査處之,似好。西路之人,多以此爲言,西關人上疏,亦言及於此矣。上曰,出給之田,還屬慈城,當該別將,令攸司科罪,可也。李寅燁所啓,春間以江都築城事,論議不一,畢竟使留守主管築役,而趁秋擧行之意,曾不分明定奪,尙無分付,故留守以是爲悶云。如不欲築之則已,如欲築之,則幸今年事稍稔,趁卽經始,可無失時遷就之患,下詢大臣而處之,何如?上曰,城役春旣未始,待秋冬完築事,下敎矣。本意如此,而頃見江留狀啓,以朝家無定奪爲言,卽今秋節漸深,速宜始役,卿以主管堂上,入侍奏事畢後,欲以完築之意,下敎矣。卿以此陳達,而此事元非遲疑者也。徐宗泰曰,城議初雖參差,而大計旣定之後,又有所前却而遲疑,則何事可成?第念運石之路,水陸俱艱,周遭亦爲廣闊,事之必成,有未可知,以是爲慮矣。論者或謂設有城子,全無所益,而此則其言太過。若使城役可就,則比之蕩然無所障蔽,豈不有勝乎?朝家旣令浮石而待,今仍使之始役,宜矣。李寅燁曰,門石春間已浮置,城石則姑未伐取,而府城近處,多有雜石,雜石之深樹堅築,不下於熟石,且其十許里之外,亦有疊石數萬塊。不知何代所伐置,而可以取用云矣。城基嬴縮,亦未完定,或欲包南山而竝築,或欲仍舊址而改築,故春間有大臣與小臣,偕往看審之命,而旋遭臺疏,引入未果矣。蓋其基址,雖不更審,可以領略,而若竝築南山,則東西二水門之設,甚爲浩大。只爲舊址,而包絡兩麓,則役事頗省,財力亦多減矣。南山則設墩臺,以爲掎角之勢,此似便好,而前頭與大臣,往審而完定乎?卽今入侍諸臣中,亦有曾經留守,詳其形止者,下詢而處之,何如?上曰,南山之包築與否,雖不往審,可以坐知,而曾經留守者,亦知形便,各陳所見,可也。徐宗泰曰,臣則未能熟觀其形便,前日李基夏·趙泰耉往返後,略有所聞矣。若包南山,則形勢雖好,而周遭太闊,難於完役,若出南山,則窺峯不可不築墩臺云。曾觀中原墩臺,其例如城子,功役大矣。亦甚難便,未知何以則得宜,而第必守之城,莫如小而完固矣。閔鎭厚曰,臣曾爲留守,一日卽遞。雖私行累度往見,築城形勢,曾未料量,而竝包南山,似爲太闊,就其內而築之,似可矣。行司直金錫衍曰,小臣曾經留守瓜滿,故其處事詳知矣。今玆築城,不知其爲緊務,築之則或勝於不築,而能爲終始守城之所,則不能知矣。況欲包南山,則上下水門,役甚鉅,比都城,豈有間哉?崔錫恒曰,城池利害,臣不能知,而古語云,城小而堅。今此江都之城,若小其制而堅築之,則其在防守之道,似爲得宜。若以窺峯爲慮,則別築墩臺於南山,亦好矣。上曰,外南山而築之,可也。又所啓,湖·嶺設築之事,曾已稟處,鳥嶺城役,僅已告訖,誠爲多幸。糧餉器械,今方料理,倉舍亦令經紀造成矣。漢院之路,與鳥嶺接連,而亦是天險之地,據守之要,尤有緊於鳥嶺,故故驪陽府院君閔維重,見其形便,欲築關防,而未及爲之云云。蓋其設築之處,卽延豐地,而延袤不廣,此則移屬忠州,忠州地接近延豐處,量其結卜多小,割給延豐,使之相換,似爲便當。且臣祖父時發,爲慶尙監司時,築德周山城,卽漢院之尤險處,而中間未免廢頹,故今方營建一刹,將使之修繕廢堞,而忠州牧使李聖漢,素留意於此等事,使之主管監築,則似易就緖。下詢大臣而處之,何如?徐宗泰曰,郡界分割,雖非容易,而所重在城役,似無妨矣。上曰,所達,是經營量度於心者,竝依爲之。崔錫恒曰,李聖漢瓜期不遠,仍任然後,可以主管城役矣。李寅燁曰,旣主巨役,備諳首末之人,加年仍任,似好矣。上曰,考其瓜期,若不遠則限畢役仍任,可也。又所啓,上年田結大縮,今年稅入只七萬石。竝舊穀與宣惠廳一萬石計之,則可支明年三四月,而舊穀欠縮,亦不知其幾何,若除其欠縮,則不過支過來年二月,前頭經費,他無推移之道,誠爲可慮。卽今國家積儲,只是南漢·江都而已,勢將取用於此,而續續移用,亦涉重難。江都之前後移轉於畿甸者,當爲一萬二千石,使之直爲轉納戶曹,以爲補用之地,則江都入倉之後,無那移之弊,轉運之民,亦以直納戶曹爲便,誠爲兩得,而稍待年豐,還報江都,亦無所妨矣。上曰,依爲之。又所啓,長興庫紙地,弊端甚多。前日諸上司所用紙品,皆有定式,而朝家禁令,近漸解弛,紙品厚薄及斤兩輕重,比前大異,貢物主人等,不能支當,呼冤多端。以曾前擧行條件,更爲申飭,或有復踵前習者,則非但下吏,雖官員,亦爲警責,何如?上曰,依爲之。又所啓,忠州,居國上游,物衆地大,前頭又有城役,則人民不可不顧恤,而得接牧使李聖漢報狀,則盛陳久遠逃故難捧之弊,而各年未收,木至於三百七十餘同,米至於九百餘石。其中無一族難捧者,則姑爲停捧,其餘可捧者,則每年限一年條加捧,漸次收納,則民力稍輕,庶可徵捧。或有加捧年條中,又爲未收者,各別論罪,則似無如前積逋之弊云,其所爲請,似有條理。本州且是鳥·竹兩嶺間要衝之地,漢院設築時,多有酬應之事,姑準其請,以施惠澤,似爲得宜。事當關由道臣,而文移往復,必致遲延。今當秋成,宜速變通,下詢大臣而處之,何如?徐宗泰曰,李聖漢,以此文報,又來見言之矣。其所經畫周詳,每年限年條捧之,則庶有漸次畢捧之路矣。第以此偏許一州,事涉難便,而畢竟似有實效,許令依此爲之,無妨矣。司諫李肇曰,此事若定奪,則通諸州爲之,可也。何必獨以忠州爲先乎?今年年事稍稔,若一時竝前積逋以捧,則民將不堪,大都參酌,定年而捧之,爲好矣。李寅燁曰,此等事,惟在守令善處之如何,而忠州則逃故之弊,比他邑尤甚。李聖漢思其可捧之道,而有此言,他邑亦有效此,而爲之者,則所當許副,不然而强令行之,則恐有扞格之患矣。上曰,忠州積逋最多,李聖漢之言,有條理,先許,可也。以上備局謄錄
禮曹啓曰,今八月二十日,大臣·備局堂上引見入侍時,因刑曹判書閔鎭厚所啓,洪州綠雲書院額號,以魯恩改付標事,命下矣。原單子中改付標以入之意,敢啓。傳曰,知道。以上禮曹謄錄
上在昌德宮。停常參·經筵。
酉時,日暈左珥。夜自二更至五更,月暈。
中殿·世子宮·嬪宮,藥房問安。答曰,知道。藥房啓曰,伏未審夜來,聖體,若何?王世子症候,自昨夕至夜間,寢食之節,亦復何如?昨日劑入龍虎湯,今早其已進服乎?臣等憂慮未已,敢來問安。答曰,知道。無事。世子寢睡安穩,水澆飯二巡進食,湯劑亦服矣。
府院前啓,以國忌齋戒,今明日姑停。
保安察訪李三齡,差使員上來。以上朝報
上在昌德宮。停常參·經筵。
午時未時,日暈。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體,若何?伏聞醫官所傳之言,王世子症候,昨日午時,又發寒熱,而比再昨稍輕云。自午後至夜間,寢睡之節,亦復何如?湯劑連日進服乎?臣等憂慮未已,敢來問安。答曰,知道。世子寢睡安穩,午後水澆飯進食,湯劑亦服矣。以上朝報
上在昌德宮。停常參·經筵。
下直,奉化縣監趙正禮,龍媒僉使周天澤,安義僉使金世鎭,馬梁僉使安祉福,玉浦萬戶崔鎭岳,鉢浦萬戶金震華。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體,若何?伏聞醫官所傳之言,王世子症候,昨日午時,寒熱雖如前發作,而頗似輕減云。自昨午後,至夜間寢食之節,亦復何如?湯劑今朝已盡進服乎?臣等憂慮未已,敢來問安。答曰,知道。無事。世子寢睡安穩,午後水澆飯進食矣。
知事洪受瀗,文學具萬理,修撰權世恒初度呈辭。入啓。給由。
應敎李㙫,持平韓配周三度呈辭。入啓。遞差。
判敦寧趙相愚三度呈辭。入啓。只遞判義禁。
忠淸監司書目,平澤縣監鄭赫先,今月十七日,父在喪事。
政院啓曰,吏曹郞廳來言,今日爲政事命下,而判書崔錫恒病不來,參判趙泰耉未肅拜,參議李台佐在外,不得開政云。判書崔錫恒,參判趙泰耉,竝卽牌招開政,何如?傳曰,允。
吏曹參判趙泰耉牌不進。
府啓,請還收罪人李英建減死定配之命。措辭見上濫殺人命,邦禁至嚴,而昆陽郡守韓廷弼,到任以後,用刑太濫,民不支堪,逃散相續,人言固已狼藉矣。日昨本府茶坐,有昆陽居常漢文北實者,來呈所志。觀其辭意,以其父千億,無辜見斃於酷刑,縷縷呼冤,而其他因杖致死者,又有二人云。其罪犯輕重,雖未詳知,前後濫殺,至於三人,則一番明覈,在所不已。請昆陽郡守韓廷弼拿問定罪。莅民之官,責任不輕,而海美縣監柳載遠,行己多卑汚之事,居官有不廉之誚,時任鄕所,待以儕友,所愛奸吏,作爲耳目,體貌都喪,政令大乖。此等擧措,已極可駭,而且於衙中,率畜巫妾,誑誘邑底之愚氓,斂取村間之雜物,及其作弊無節,人言喧藉之後,載送京中,則所運刷馬,無端奪取,馬主歸訴官家,不得已自官備償,僅爲彌縫,而笑罵之聲,久而愈甚。不特此也,軍丁簽括之際,多發官差,重貽賂遺之弊,還穀分給之時,專委監色,厚招不均之謗,其他鄙瑣侵擾之政,不一而足,湖中之人,有口皆說。如此不法不治之人,決不可仍置字牧之任,以貽生民之害。請海美縣監柳載遠罷職。答曰,不允。拿問事,依啓。
繕工奉事權授,敬陵·明陵丁字閣修改後入來。
答左尹李健命疏曰,省疏具悉。卿其勿辭往來焉。
掌令申慶濟留院上疏,入啓。答曰,省疏具悉。上款事,令廟堂稟處,而下款所陳,已諭予意矣。爾其勿辭,調理察職。
以水原府使下批單子,傳曰,今日政,水原府使以趙泰億首擬,而泰億之赴任鐵原屬耳,爲慮迎送之弊,不爲落點。且意李宜顯,方在京職,而落點矣,卽見下批單子,則宜顯之到任伊川,亦爲未久,全無迎送除弊之意。薦望單子還入。還入,以尹世綏,改落點。
有政。兵批,以李善溥爲北兵使,李震說爲昌洲僉使,朴泰道爲武兼宣傳官,李潗爲司禦,鄭雲章爲部將,柳應運爲翊贊,洪德望爲訓鍊判官,李夏海爲方山萬戶,沈喜雄爲部將,都永夏爲文兼,宋繼商爲五衛將,金聲贊爲森森坡萬戶,林國柱爲大峴山城召募別將,朴星錫爲兼司僕,金命熙爲羽林將,曺世周爲守門將,朴世挺爲洪州營將,李萬鍾爲淸州營將,李暉爲慶尙右兵使,朴尙悌爲龜山僉使,礪原君柱爲副摠管,閔欽爲僉知,鄭恒寧爲武兼宣傳官,鄭纘述爲部將,孫鑽爲碧團僉使,申湜爲廣州中軍,黃道長爲訓鍊奉事,趙重藺爲咸鏡監營中軍,李三益爲露梁別將,沈萬量爲西水羅權管,李萬鍾·朴星錫付副護軍,兪集一付上護軍,柳星樞付司直,李明浚·趙翼命·徐命淵·李日章付副司果,朴東相·柳萬重付副司正。
吏批,以吳命恒爲兼東學敎授,李彙晉單付奉常奉事,鄭啓章爲禮曹正郞,李濟賢爲濬源殿參奉,徐宗揆爲長陵參奉,權聖徵爲振威縣令,李㙫爲兼弼善,朴弼揆爲儀賓都事,李端章爲正言,李健命爲刑曹參判,洪尙賓爲平安都事,韓配周爲輔德,尹德駿爲大司成,李彦經爲大司諫,李廷濟爲副校理,沈澳爲平澤縣監,姜鋧爲判義禁,徐命淵爲持平,申瓛爲司僕僉正,吳命禧爲平山府使,金萬英爲淑陵參奉,以李宜顯爲水原府使。兼掌令盧世夏兼持平柳述,兼監察申。以上朝報
上在昌德宮。停常參·經筵。
下直,咸鏡監司趙泰東,開城留守權尙游,多慶浦萬戶朴文杓,黃海兵虞候權時稱,扶安縣監鄭纘先。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體,若何?伏聞醫官所傳之言,王世子症候,昨日未時,始發寒熱,不至大段,與再昨一樣云。自午以後至夜間,寢食之節,亦復何如?湯劑已盡於昨日,臣等今日率諸醫入診,更審症候,議定繼用之藥,宜當。臣等憂慮未已,敢來問安,竝此仰稟。答曰,知道。無事。世子寢睡安穩,午後水澆飯進食矣。再啓曰,臣等率諸醫,入診王世子症候,退出後與諸醫商議,則皆以爲卽今寒熱之候,比前漸至輕減,而尙未快止。此由於脾胃濕痰,未盡消去之致,加味六君子湯,加天花粉一錢,山梔炒七分,連用五貼,以爲淸熱補脾之地,宜當云。此藥五貼,卽爲劑入之意,敢啓。答曰,知道。
修撰權世恒·文學具萬理再度呈辭。入啓。加給由。
謝恩,輔德韓配周。
京畿監司書目,都事沈宅賢,爲覲母病,下去密陽地,有難離違遠來。災傷覆審,時日爲急,不可等待其還任,罷黜事。
慶尙監司書目,再承調理之批,不敢爲一向控免之計,踰旬將攝,所患諸症,少無所減。且聾患最妨於判煩,前頭劇務,萬無冒當之勢,乞賜鐫改,移差可堪之人,以責賑政事,上疏上送事。啓。答曰,省疏具悉。屢疏控免,殊涉太過,至於聾病,不妨酬應,須勿煩請,宜速察職。
傳曰,咸鏡監司趙泰東,開城留守權尙游,留待引見。
政院啓曰,今此敬陵擧動時,王世子祗迎祗送一款,雖已磨鍊,而日昨太僕旗軍洗馬取稟時,亦有勿爲郊迎之敎,而無明白定奪之事。且王世子,方在未寧中,何以爲之?敢稟。傳曰,祗迎祗送一款,勿爲磨鍊。
副校理李廷濟上疏。大槪,積逋嚴命,罪戾如山,荐承恩旨,逃遁無地,窮隘之極,計無所出,只望天地父母,俯垂諒察,毋枉微志而已。且臣母病沈重,日事焚灼,雖是平常行公之人,決無暫離供職之勢。迫於嚴命,黽勉趨詣闕外,不得不陳疏徑退,冀蒙恩遞事。入啓。答曰,省疏具悉。爾其勿辭,救護母病。
兼弼善李㙫牌不進,罷職傳旨。傳曰,只推勿罷。
黃海監司書目,平山府使鄭覺先,今月十七日,遭父喪事。
禮曹判書姜鋧上疏。大槪,臣於金吾兼帶,有難冒之嫌,乞蒙鐫遞事。入啓。答曰,省疏具悉。卿其勿辭,從速行公。
工曹參判姜銑上疏。大槪,金吾兼任,在法應避,乞令該曹,照例處置事。入啓。答曰,省疏具悉。疏辭令該曹稟處。
判尹李彦綱上疏。大槪,臣於故縣監權益興家山訟,有應避之嫌,不敢冒昧擧行,乞遞臣職,使啓下之訟,不至稽滯事。入啓。答曰,省疏具悉。應避之嫌,則宜令次官稟處,卿其勿辭行公。
假注書柳萬重有頉,代兪命咸受點。
觀象監,昧爽下霜。啓。以上朝報
今日咸鏡監司趙泰東,開城留守權尙游留待引見。入侍時,成鏡監司趙泰東所啓,朝家爲慮三·甲民人之無衣,年前以備局句管木之在關西者,限百同移送于三甲,而木一疋,代五升布一疋,四升布二疋,換送于西關,此實軫恤邊氓之惠政,而近來寢廢,北民旣無綿布,可以禦寒。若非朝家別樣軫念,則其勢必至於凍死,此豈非矜憫者乎?備局句管木,不過費用於賞格而已,雖以四五升布換給,在關西,別無所失,而其爲北民之惠,則大矣。自今以後,仍爲定式,每歲以百同木換來,則分給於三·甲民人,何如?上曰,令廟堂稟處。又所啓,東萊束伍·牙兵各五哨,梁山束伍三哨,機張束伍一哨半,通計未滿十五哨,而金井南城周遭,殆過十五里,以此若干軍兵,無以守堞矣。梁山地方民戶,比諸東萊,不啻倍之,束伍限七哨加定,機張亦限三哨加定,恐合事宜,而束伍異於騎步,加定亦非民弊,故敢達。上曰,此事亦令廟堂稟處。又所啓,三·甲之民,自乙丑禁蔘之後,雖未能放送採蔘,而家後及田頭所生者,亦不無若干所採。至於貂鼠,初不防禁,故雖有所獲,而以商賈不入之故,無緣買賣,以致生計益艱云。當初禁令節目中,元無防塞商賈之事,特以無蔘利之故,自不入去,而間間入送云。旣不許採,又不入送商賈,則邊民事勢,亦極可慮,此後則每歲量宜入送,何如?上曰,依爲之。又所啓,東萊事,有可以陳達者,久未登對,尙今未果矣。今將遠離,故敢達。自設金井山城之後,梁山·機張,割屬於東萊,以爲守城之地,而若不陞爲防營,自主號令,則脫有緩急,其何以稟令於二日程之兵營,而及時防禦乎?臣於築城之初,旣以防禦使設置之意,卽爲馳啓,厥後道臣,亦以此陳請,俱下備局,而迄未覆奏矣。東萊旣是邊上重地,則雖無山城,固當設爲防營,俾專捍禦之方,況今設置山城者哉?我國防營設置,無非要害之處,而此則尤爲關緊,亟宜有所設置,故敢達。上曰,自廟堂斯速回啓之意,分付,可也。開城留守權尙游所啓,西北皆有商賈,而北道則物力不及西關,商稅有緊用處,而西關物力,稍勝於北道。若干商稅,不必有緊於用度,而在本府,則多有補益,或五年或十年,依前例請得之意,敢達。上曰,令廟堂稟處。又所啓,向者因前留守申銋狀啓,嶺南所置賑廳米租,爲數千石,劃給本府事,自廟堂稟定,而卽今嶺南凶歉,方伯·守令,必無移送之理,故賑廳堂上,以在京倉賑米三千石,推移充給,而今年畿甸米賤,兩南米貴,此米三千石,移送宣惠廳,前頭收租案上來後,兩年某邑應上納大同相換,自本府差人下送,作錢以來,則在本府,稍似有益,而發賣此米於兩南,則南民亦以爲便,且無海路運來之弊。惠廳堂上,欲令臣仰達此意榻前,故敢達。上曰,事甚順便,依爲之。
備邊司啓曰,今此陵幸擧動,只隔一日,訓局軍兵,當爲扈駕,而大將李基夏身病,尙在沈重,無以起動跨馬,勢難隨駕云。在前如此之時,有變通之例矣。今則何以爲之?敢稟。答曰,御將代領,可也。又啓曰,今此陵幸擧動時,訓局軍兵,當爲扈駕,而大將李基夏,身病方重,因本司啓辭陳稟,御將代領可也事,命下矣。御營軍兵,旣以留都定奪,而大將領訓局軍兵隨駕,則摠戒使,領率御營軍兵留都,是乃近年已行之例,而卽聞摠戎使金重器,自近日身病猝重,決難跨馬起動云。合有變通代行之擧,何以爲之?敢稟。答曰,守禦使代行,可也。以上備局謄錄
留待引見時,開城留守權尙游所啓,御營·禁衛營,一年軍餉應下外,有餘米幾於萬石。臣以共濟之意相議,則兩營大將,各有許貸之意,而係是軍餉,令臣陳達於榻前,故敢此仰達。兩營軍餉米各一千石,使之許貸,何如?上曰,此係軍餉,參酌許貸,爲宜矣。尙游曰,兩營餘米,旣已有裕,貸出之數,若零星,則本府亦無大段所益,必得二千石,然後可以補用矣。上曰,各千石貸去,趁卽還償,可也。尙游曰,兩營米二千石,旣以貸出,亦依賑米例,移送惠廳,換得兩南大同爲便。惠廳堂上,亦令臣一體陳白,故敢達。上曰,依爲之。咸鏡監司趙泰東所啓,我國戎器,莫如鳥銃,而本道自乙丑蔘變以後,官私鳥銃,一切收聚藏置者,今已二十餘年矣。北邊軍卒之新長者,不識鳥統之爲何物,邊備疏虞,莫此爲甚。昨年廟堂,許以官銃習放,而本道火藥絶少,南北兵營行操之時,亦患不足,常時何能習放乎?焰焇則本道亦有之,而硫黃無出處,火藥未能造成云,各軍門硫黃,限六百斤,輕價發賣事,分付,何如?上曰,依爲之。
禁衛營啓曰,今二月二十七日敬陵擧動時,建陽門入直軍一百名,西營入直軍五十名,以御營軍,前期替把事,自兵曹節目啓下矣。來二十六日,與御營軍替代,而二十八日,以本營軍,還入直之意,分付擧行,何如?傳曰,允。又啓曰,今此敬陵擧動時,本營別驍衛及五哨軍兵隨駕矣。本營則千摠南崙,把摠南延年,哨官鄭溢,工匠牙兵五十名,率領入直,火藥庫則哨官趙儆,工匠牙兵十名,率領守直之意,敢啓。傳曰,允。以上禁衛營謄錄
政院啓曰,因備局草記,留都御營軍兵領率,守禦使代行事,命下矣。守禦使閔鎭厚,卽爲牌招,聽傳敎,何如?傳曰,允。以上守禦廳謄錄
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體,若何?因醫官所傳,伏聞王世子症候,昨日未時後,寒氣暫發旋止,終不大段,故醫官亦無入診之事云,伏想症候日益差勝,自昨夕至夜間寢食之節,又復何如?劑入湯藥,其已進服乎?臣等憂慮猶切,敢來問安。答曰,知道。無事。世子寢睡安穩,昨夕水澆飯松茸粥進食,湯劑亦服矣。
府院前啓,以國忌齋戒,今明日姑停。
傳曰,史官一員待命,騎馬三匹立之。
徽陵忌辰祭所內摘奸。
忠淸監司書目,尼山呈,以右議政尹拯上疏上送事。啓。傳曰,遣承旨敦諭。以上朝報
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體,若何?因醫官所傳,伏聞王世子症候昨日則寒熱之氣,不復發作,醫官留待,終不入診而退去,自此可占快復之效,臣等不勝喜幸之至,夜間寢食之節,益有所勝,而湯劑連次進服乎?臣等區區憂慮,猶不能自已,敢來問安。答曰,知道。無事。世子寢睡安穩,水澆飯二巡進食矣。
明日敬陵擧動時,大駕出宮,初嚴四更五點,二嚴五更二點,三嚴罷漏後,開門三更三點。以上朝報
上在昌德宮。停常參·經筵。
世子宮,藥房問安。答曰,知道。
大駕詣敬陵入幕次後,藥房·政院·玉堂·二品以上·六曹問安。答曰,知道。酌獻禮後,藥房·政院·玉堂問安。答曰,知道。翼陵·明陵展拜後,藥房·政院·玉堂問安。答曰,知道。
傳曰,百官揷羽。傳曰,自陵洞口外,至京營庫,捧上言。
府院前啓,以酌獻禮正日,今日姑停。
大駕還宮,初嚴午正二刻,二嚴午正三刻,三嚴未初初刻。
明陵展拜後入齋殿時,上曰,陵上莎草,雖不大段枯損,而間間有高低不齊,所見未安,令該曹稟處事,分付。
政院啓曰,禮曹判書姜鋧送言,明陵莎草,間間有高低不齊,所見未安,令該曹稟處事,命下矣。卽與大臣奉審後稟處云矣,敢啓。傳曰,知道。
左議政徐宗泰,禮曹判書姜鋧,請對入侍。
大駕還宮後,藥房·政院·玉堂·二品以上·六曹問安。答曰,知道。
觀象監,夜自一更至三更,電光。啓。
今日敬陵擧動陵上奉審時,右副承旨李萬選所啓,今此親祭時,臣當爲奠盞,故敢達矣。此陵,大王陵在東,王妃陵在西,則奠盞似當以東爲上,故問前例之如何,則參奉新到未詳,守僕輩,以爲在前以西爲上云,而其言矇矓,有難取信,今此奠盞,何以爲之乎?上曰,大王陵在東,王妃陵在西,與他陵有異,奠盞,以東爲上,可也。以上朝報
今日敬陵陵幸時,大駕入明陵,入齋室後,大臣禮官請對入侍時,左議政徐宗泰所啓,明陵陵上莎草,與禮官承命奉審,敢來請對矣。莎草枯損,雖不至大段,間間高低不齊,土色露見者,幾六七處矣。出於倉卒,日官無來待之事,枯損方位與尺寸之幾許,不能如例書啓,而審察則莎根,不至枯損,前頭似可蔓延,目今所見未安,令該曹擇日修補,似不可已矣。禮曹判書姜鋧曰,修改未久,而莎草不得茂盛,畿伯春奉審時,以莎草間間傷損云,而將有蔓生之勢等語,報本曹,故姑觀前頭矣。參奉亦報,而秋奉審不遠,故奉審後稟處之意,入啓矣。今日承命,與大臣奉審,則莎草枯損,幾六七處,而或土色間間微露,莎草參差,長短不齊,所見未安,卜日修補,似宜矣。上曰,他陵莎草,一樣茂盛,翼陵亦有損傷處,而不至如此,此陵則有枯損處,有茂盛處高低不齊,所見極爲未安,擇日修補,可也。以上禮曹謄錄
上在昌德宮。停常參·經筵。
夜一更,電光。
下直,洪州牧使兪命凝,江界府使崔重泰,德源府使李漢章,丹陽郡守呂光周,鎭川縣監趙相抃,忠淸水虞候元萬成,慶尙左水虞候李挺周,鰲樹察訪李濰,長水察訪柳重謙,防踏僉使李萬樹,西北僉使李濟崙。
大殿,政院·玉堂·二品以上·六曹問安。答曰,知道。中殿·世子宮·嬪宮,藥房·政院·玉堂問安。答曰,知道。
藥房啓曰,昨日園陵展省,侵曉動駕,冒風還宮,伏未審夜來,聖體,若何?王世子氣候何如?數日之內,連伏聞寒熱,全不發作,竊想已占快復之效,臣等益不勝喜幸之至。前劑入湯劑,當盡於今日,而症候旣得差安,則苦口之藥,不必一向進服,今姑停止,宜當。臣等無任區區仰慮,敢來問安。答曰,知道。無事。世子氣候平穩矣,勿爲逐日問安。
右參贊黃欽,洪州地焚黃呈辭,及修撰權詹,舒川地掃墳呈辭。及獻納吳命恒,龍仁地加土呈辭。入啓。給由。知事洪受瀗再度呈辭。入啓。加給由。
文學具萬理三度呈辭。入啓。遞差。
禮曹行司直南弼星,今月二十六日卒逝云,弔祭致賻,依法例擧行,何如?啓依所啓施行。
司書洪萬遇上疏。大槪,臣之老母,爲見外祖母遷厝,扶病出往郊外,昨聞臣母宿患癨亂之症,挾感重發於撼頓之餘,症狀不輕,臣聞來方寸煎灼,不敢暫時遲回,坐待禁鍾,投疏徑出,伏乞亟遞臣職名,俾得專意救護,仍治臣擅離職次之罪,以肅朝綱事。入啓。答曰,省疏具悉。爾其勿辭往省焉。
判尹李彦綱上疏。大槪,臣於使事,有萬萬不可冒當者,玆敢悉暴伊時事實,仰請處分事。入啓。答曰,省疏具悉。疏辭,令廟堂稟處。
府啓,請還收罪人李英建減死定配之命。措辭見上請海美縣監柳載遠罷職。措辭見上新除授司諫院大司諫李彦經,時在黃海道監營任所,正言李端章時在忠淸道定山地,請竝斯速乘馹上來事,下諭。答曰,不允。下諭事,依啓。李彦經交龜後,自當上來,勿爲下諭。
京畿監司書目,廣州呈,以禮曹參判閔鎭遠辭職上疏,上送事。啓。答曰,省疏具悉。卿勿過辭,從速上來察職。
忠淸監司書目,林川郡守洪處宙,身病沈重,還任無期,不得已罷黜事。
江原監司書目,都事洪好人母病危篤,有難離違遠來,當此檢田不遠之日,不可等待其還任,不得已罷黜事。以上朝報
禁衛營啓曰,十五番海西別驍衛五十六名,步軍標下一名,已爲點閱整齊,來九月初一日,與本營入直別驍衛,依例替代後,舊軍放送之意,敢啓。傳曰,知道。以上禁衛營謄錄
摠戎廳啓曰,本廳煮硝次,西道蟲損木斫取事,旣已定奪矣。今月二十九日,本廳標下軍七百名調發,與該道監役,一同斫伐之意,敢啓。傳曰,知道。以上摠戎廳謄錄
上在昌德宮。停常參·經筵。
保安察訪李三齡,差使員還下去。
下直,報恩縣監黃鏻,錦山郡守李文興,安興僉使李彦瓀。
傳曰,明日晝講爲之。
右尹洪璛,溫陽地沐浴呈辭,及禮曹參議徐宗憲,坡州地掃墳呈辭,及持平徐命淵,楊根地妻母歸葬呈辭。入啓。給由。
傳曰,太廟展謁,進定於旬前事,分付該曹。
禮曹啓曰,命下矣。太廟展謁吉日,卽令日官推擇,則來九月初六日初十日爲吉云,而初六日,與宗廟修改相値,以何日定行乎?敢稟。傳曰,以初六日定行。又啓曰,太廟展謁出還宮時,王世子闕門外祗迎祗送事,曾已磨鍊節目,啓下矣。卽今王世子方在調攝之中,祗迎祗送之節,何以爲之?敢稟。傳曰,勿爲磨鍊。
府啓,請還收罪人李英建減死定配之命。措辭見上答曰,勿煩。
戶曹判書李寅燁上疏。大槪,敢陳私懇,冀蒙矜許事。入啓。
校理李廷濟·丁思愼,修撰沈壽賢牌不進,罷職傳旨。傳曰,只推勿罷。
司諫李肇上疏。大槪,賤疾危苦,尋單縮伏之中,偏母宿病沈淹,毒瘧乘發,症情危重,澌頓日甚,情理煎迫,實無離側供職之望,乞遞本兼兩任,專意救護,以伸至情事。入啓。答曰,省疏具悉。爾其勿辭,救護母病。
掌令金斗南上疏。大槪,敢陳關西弊瘼,以備裁處,兼附區區私懇,以冀矜察事。入啓。答曰,省疏具悉。疏辭,令廟堂稟處,爾其勿辭察職。
副校理李廷濟再牌不進,罷職傳旨。傳曰,禁推。
答戶曹判書李寅燁疏曰,省疏具悉。卿其勿辭,安心往來焉。以上朝報
刑曹啓曰,丁亥十二月十九日三覆入侍時,各司奴婢,戊子式年推刷,待年退行事,定奪矣。今年農事,兩南凶荒,西北亦不免失稔,此等擾民之事,難於擧行,故就議于廟堂,則京畿·忠淸道·黃海道·江原道爲先推刷,爲宜云。令各其道別定剛明守令,依例推刷,而兩南·西北,則待明年更稟,何如?答曰,允。以上備局謄錄
禮曹啓曰,明陵陵上莎草庫庫枯損處,令該曹擇日修補事,命下矣。修補吉日,令日官推擇,則來十月十五日卯時爲吉云,以此日擧行,而事目則臨時磨鍊之意,敢啓。傳曰,知道。以上禮曹謄錄郞廳金弘澤書。郞廳洪啓沃校正。
上在昌德宮。停常參,只晝講。
夜自一更至五更,電光。
海州推考敬差官申混出去。
下直,永宗僉使申澤萬,阿耳僉使林惟誠,肅川府使尹廷舟,寶城郡守李薀,雲峯縣監李碩臣。
中殿·世子宮·嬪宮,藥房問安。答曰,知道。
藥房啓曰,伏未審日間,聖體,若何?王世子氣候,亦何如?伏聞昨日入診醫官之言,脈度和平,無異常時,所進食飮,日漸差勝云,卽今所可致愼者,專在於益盡調攝之道,以存少愈之戒,臣等區區之慮,尙切于中,敢來問安。答曰,知道。無事。世子氣候平穩矣,勿爲問安。
禁府,李廷濟拿囚。啓。
輔德韓配周初度呈辭。入啓。給由。
吏曹口傳政事,兼春秋二單,鄭啓章·申思喆。
謝恩,兼春秋鄭啓章·申思喆。
傳曰,明日晝講爲之。
以備邊司回啓,冬至正使李彦綱許遞事,允下。以上朝報
許玧,以都摠府言啓曰,副摠管李泓,以御營別將,軍兵等操鍊事,露梁進去之意,敢啓。傳曰,知道。
金弘楨啓曰,兼春秋禮曹佐郞姜載後,親病受由下鄕,兵曹佐郞申混,推考敬差官,今方出去,竝爲改差,其代,令該曹口傳差出,何如?傳曰,允。
南致熏啓曰,以備局回啓,冬至正使李彦綱旣已遞差矣。節使行期不遠,且都事守令,亦多有闕,年分踏驗爲急,政官卽爲牌招開政,竝卽差出,何如?傳曰,允。
有政。吏批,判書崔錫恒進,參判趙泰耉牌招不進,參議李台佐在外,左承旨兪命雄進。以金始慶爲文學,李明浚爲修撰,朴乃貞爲京畿都事,鄭來周爲江原都事,鄭爲海美縣監,李有壽爲林川郡守,宋徵殷爲工曹參議,尹世紀爲兼同義禁,任弘望爲左尹,申弼誨爲兵曹佐郞,鄭夢海爲監察,趙泰耉爲冬至正使,李格單付成均博士,李彙晉單付學正,綾豐君純謙,今加中義,年八十行烏川監炯深,今加明義,年七十知義禁尹世紀,冬至使趙泰耉,今超資憲,左副賓客趙泰耉,右副賓客李墪。
兵批,判書金宇杭病,參判韓聖佑病,參議李壄服制,參知任舜元進,左副承旨許玧進。以洪受瀗·具萬理付副司直,權世恒付副司果,都永夏付副司猛。
兵批啓曰,因咸鏡監司狀啓,玉連萬戶,移設於廢茂山,細川權管,移設於古豐山事,自備局覆啓判下矣。當以時任萬戶權管,移授下批,而其中細川權管許承卞,乃是會寧人,古豐山在於會寧地,本邑之人,不得差送本邑邊將,已有定式,時任權管許承卞改差,以他人差下之意,敢啓。傳曰,知道。
備忘記,傳于許玧曰,今下弓矢,阿耳僉使林惟誠處給送。
持平徐命淵啓曰,請還收罪人李英建減死定配之命。措語見上答曰,勿煩。以上燼餘
獻納吳命恒上疏。大槪,臣於尼舍事,略申愚見,冀賜察納,仍暴病狀,乞蒙恩遞事。入啓。答曰,省疏具悉。予意備悉於筵中矣,更何多諭?爾其勿辭往浴焉。
韓城君李基夏辭職上疏。入啓。答曰,省疏具悉。卿其安心勿辭,更加調理行公。
忠淸監司書目,保寧呈,以正言李深辭職上疏上送事。啓。答曰,省疏具悉。爾其勿辭,從速上來察職。以上朝報
午時,上御宣政殿。晝講。入侍,特進官閔鎭厚,知事李寅燁,參贊官許玧,侍讀官李眞儉,檢討官沈壽賢,假注書兪命咸,記注官鄭啓章,記事官宋成明,武臣朴星錫。上讀禮記曲禮下編自凡祭宗廟之禮,至大夫曰,備掃灑。前受音一遍訖。侍讀官李眞儉讀檀弓上編,自公儀仲子之喪,至遂命覆醢。上受而讀之。眞儉釋文義曰,劉氏註君臣主義,隱則是畏威阿容而害義,故匡救其惡,勿欺也,而犯之云云。人臣事君之道,當如是矣。以今日言之,則殿下於聽納之際,初若虛受,而若及聖上切己之病痛,則訑訑之色,未免拒人於千里之外矣。缺四行餘國之禍福,人之賢愚,於此判焉,而在上之人,每喜順而惡逆,故直道之難容,自前古皆然。此等處,正是殿下自反惕慮之處,故敢有所達矣。上曰,儒臣所達切至,當留念焉。檢討官沈壽賢曰,隱是畏威阿容而害義,李眞儉所達,好矣。眞儉曰,臣於文義,旣以犯顔敢諫之說,陳戒矣。臣於向日筵中,以尼舍事,亦有所陳達,而未得畢陳所懷而退,比之於古人犯顔之節,大有愧焉,至今慙恧不已。向以慈敎爲敎,而亦有不然者,其時則未撤城內尼徒,故盡毁城外,有所不忍而然也。若如今日之滋蔓,則慈敎必不如是矣。慈敎雖如此,先王法制,如或弊生,則亦且變改,此豈可遵先王之法也?今雖撤毁尼舍,亦非有違於慈敎,若不允從臺啓,則終有歉於聖上納諫之道矣。今日獻納吳命恒之疏,亦不開納,臣不勝抑鬱,敢此仰達。上曰,已諭於前矣。此非出於拒諫而然也。知事李寅燁曰,禮記多錯簡,而檀弓尤甚,事親有隱而無犯章似錯,孔子合葬於防,當在孔子少孤不知墓之下,而誤在此矣。特進官閔鎭厚曰,錯簡何害?雖以論·孟言之,多有雜出者,所言旣是格言,不必有害於文義矣。寅燁曰,公儀仲子,舍孫立子,爲失禮,故檀弓免焉,所以譏其失禮也。子游衰,亦寓譏如此矣。
李眞儉所啓,太廟是何等肅敬之地,而每於擧動時,下人輩紛踏特甚,今此展謁不遠,若有如前之弊,則別樣科罪事申飭,何如?上曰,依爲之。出擧條又所啓,六臣書院之創設,蓋出於聖意之不偶然,而卽今神室傾仄,墻垣頹圮,士子輩雖欲修補,院中本無物力,將何以經紀?南漢顯節祠移建時,物力自地部題給,今亦依此爲之,實合於褒崇節義之道。且聞掌苑署,乃成三問舊基云,雖難還給,若優數給價,則可以補於修改矣。戶判今方入侍,下詢而處之,何如?戶曹判書李寅燁曰,六臣祠宇,營建不久,而江岸風雨易致傷圮,頃因士子呈單,覓助若干物力矣。至於掌苑署,旣是故府,猝難出給,曾前亦有此議,而旣無文券,不能的知,故因循至今云矣。上曰,掌苑署之爲成三問舊基,則不可的知,依顯節祠例,自戶曹參酌顧助,可也。出擧條李寅燁所啓,臣於向日筵中,略陳漢院事,而悤悤未及細達矣。使道臣審察形便,論列狀聞,仍使道臣,隨事指揮,事體當然,卽今道臣秋巡不遠,使之先審漢院後,秋風嶺亦令一體巡審啓聞,何如?上曰,依爲之。出擧條又所啓,江都城役諸具,自本府當爲措辦,其中木物,尤將多入,而近山皆濯濯,昨年本府倉舍營建時,英陵·長陵蟲損木,許令斫用矣。今此城役時所用,依前以陵所稍遠處蟲損木,許斫無妨,永宗白雲山木,盡爲蟲損,小臣昨年親見之矣。此乃備局所管,故不敢擅用,今亦斫取,用於城役後,竝爲藏置,前頭有用處,則取用,似好矣。上曰,依爲之。出擧條又所啓,近年節使之行,以彼中需用之漸多,不得已許貸公家銀貨,貿得白絲而來,被執於倭館,或過三四年五六年然後,其價銀始爲出來,以戶曹言之,所儲銀貨元數不敷,而年年許貸,未卽收捧,幾何不至於蕩竭乎?兵曹判書金宇杭,上年爲戶判時,使行回還後,以本色銀,卽捧事定奪,前頭當依此擧行,而昨冬刑曹判書閔鎭厚奉使時,本曹銀貨多數貸去,分給譯輩,貿來白絲,而朝令如此,故自本曹督納其本色銀貨,不許被執於倭館,故其白絲,尙今留置於譯輩矣。大抵使行,必須多齎銀貨然後,可以收斂費用,而近來萊貨,不能趁期出來,行中譯輩,無他所持,從前使臣之每每請得者,以此也。其勢不得不許貸,而貿來之物,不過白絲與疋段,被執倭館之後,始能捧價還納,以此之故,本曹銀貨,漸至耗縮,此甚難處,而前冬貿來白絲,則係是令前,宜有變通之道矣。閔鎭厚曰,每於使行時,朝家爲慮彼中需用之繁多,許貸戶兵曹及各軍門銀貨,而譯輩不卽備償,以致積有逋欠,故曾因判中樞府事李濡所達,自戶曹收聚譯輩所貿來白絲,送於倭館,倭銀出來後,又自戶曹句管,分送各司,自行此法,頗有其效,而倭銀出來,動經數歲之故,金宇杭陳達榻前,有此改定式之擧矣。然使還後,卽償價銀,其勢絶難,蓋彼中賈賣,不過白絲及錦段,白絲則倭館外,不得用之,錦段亦非一時所可盡賣者,如或遷延數歲,仍爲未捧,則反不如倭館被執之保無後慮。臣意則今此改定式,未知爲得當矣。況上年節使之行,在於未及定奪之前,故譯輩依前例,貿得白絲以來,而戶曹謂以改定式,不許被執於倭館,至今留置於渠輩之家,年條益致差遲,誠可慮也。此則係是令前,尤不當勒令以銀直納,宜有斯速變通之道矣。上曰,每每出給,不得還捧,誠可慮矣。今此白絲,則旣是令前,依所達許令被執於倭館,可也。寅燁曰,使行時,不貸公貨,則彼中需用,無所措手,爲此之慮,若復許貸,則還捧甚難,各處銀貨,漸至欠縮,此誠爲難處矣。上曰,有何善策乎?陳達,可也。寅燁曰,善變之策,猝難思得,而蓋於許貸時,從略定數,勿爲濫許,使其行首譯次知,收合被執於倭館,定其年限,還納其價,限內若不還納,則徵捧於首譯以下諸譯之後,論以重罪,則渠輩亦有所惕念之道矣。鎭厚曰,李寅燁所達詳備矣。然此非倉卒所可變通,與備局諸宰,更加商確,而稟處,似宜矣。上曰,令廟堂稟處,可也。閔鎭厚所啓,缺數行屢辭靳許,至今仍帶,臣蒙恩酬報無路,秋曹則不計顚仆,而行公矣。槐院提調,人皆爲榮,於身,亦無奔走之勞,何必力辭?只以使行兼帶,仍爲蹲踞,似無是理,他日若更兼,則或可不計嗤點,而卽今則決難仍帶,故敢此仰達。上曰,使行歸來後,無必遞之規,不必辭免矣。鎭厚曰,此豈有前例也?使行兼帶,臣外無他人,竣事後仍帶,揆以廉隅分義,殊甚不當矣。上曰,勿爲過辭,行公,可也。又所啓,頃者訓鍊大將李基夏榻前陳達,煮焰焇時,東道蟲損木,許令斫用矣。臣營亦有焰焇煮取事,一體斫用,何如?上曰,依爲之。出擧條又所啓,南漢山城,有城機別將之任,在前多以城內人爲之,頃年釐正廳,亦以山城敎鍊官兼差事,作爲節目,而與本官不無妨礙之端,故趙泰采爲守禦使時,以京人差定矣。此是緊任,不可不別擇,故今以曾經守令之人差送,此後當以有履歷聲望者,連次差送,標下軍二十八名不足,故添數充額,都訓導,亦是軍中所不可無者,故以二十三名別設,此等事與釐正廳節目,稍有變改,故敢達。上曰,唯。出擧條上曰,副提學李墪,年過七十乎?特進官閔鎭厚曰,聞是壬午生云,乃六十八歲也。上曰,冬至正使以從二品中備擬事,下敎之後,李墪見擬末望,此人雖以久次言之,固合陞擢,而但見甚衰且多病,崔奎瑞旣以病許遞,而又遣衰疾之人,有非體下之道,故不爲落點矣。李彦綱遞改之代,今當差出,更問於大臣,以從二品擬望事,分付銓曹,可也。出擧條李寅燁所啓,兵器中佛狼機,最合戰陣之用,故臣於頃年待罪本兵時,點見禁衛營軍器,則只有四十位,故以多數鑄成,分置江都及嶺阨之意,有所陳達,仍使守禦廳監官李有華,擔當鑄造,而未幾臣遞去,本兵趙泰采,出給禁營物力,鑄得六十位,以備百數,臣所使鑄成者,則自備局句管,而無可給之物力,海西上來賑恤廳錢穀中,除出若干,幸得鑄成二百餘位,百位則置諸江都,百餘位則頃已運來,寄置禁營矣。李有華奔走監董,功勞不少,宜有酬勞之典,而聞以守禦廳事,已有賞加之命,今不可又爲加資。各軍門軍器監造者,例有邊將除授之規,今此有華,似當施以此例,兵曹判書金宇杭之意,亦如此矣。鎭厚曰,前例則佛狼機一百位打造時,子母砲監董者,各一人加資,而今此李有華,則守禦廳佛狼機一百位,獨自監董,而私備物力頗多,兼有備局·禁營幹事之勞,比之他人,其功有倍,況南漢火器,更加詳細磨鍊,則不足者,尙爲四五百位,本廳物力凋殘,難於一時措辦,故更送李有華,今方加備二百位,如此之人,與尋常承傳有異,斯速待闕差送之意,別爲分付,尤好矣。上曰,依爲之。出擧條諸臣以次退出。以上燼餘
今日晝講入侍時,特進官閔鎭厚所啓,事雖微細,係關國綱,故仰達。臣以濟用監屛風事,頃日筵中有所陳達矣。今番陵幸時,玉堂·濟用監,依前例設屛風,故本監下人,以新捧承傳爲言,則玉堂官以爲雖有承傳,古風則可以爲之,仍奪屛風八座,使本監下人,輸納玉堂,臣取其屛風而藏之,則捉去下人,終日縛懸,門閉時出送,翌朝又捉去,以宗廟擧動時,持納之意分付云。政府·吏曹外,固無古風之規,而設或有之,不過出於與官員戲謔之事,豈有勒奪於下人之事也?若此不已,則貢物下人等,將無以支堪,不可不別樣申飭矣。侍讀官李眞儉曰,刑判頃日筵中陳達時,臣亦入侍聽瑩,不能詳知,仍爲退出矣。今番陵幸時,玉堂依幕,不設屛風,而只遮單帳,無以障風,極可駭異。玉堂諸僚,皆以爲未知當初定奪之如何,而政院·玉堂之異同,誠爲不可,果有屛風古風之事矣。擧動罷後,濟用監貢物人輩,以提調分付來言,將爲草記云云,多般恐動,提調雖尊,玉堂非該司分付之地,此前古所無之事,必是渠輩中間藉重之言。其時入直上下番,聞之駭憤,亦果有貢物人捉入懸罰之事,而如此細瑣之事,至煩於上聽,其在事體,誠爲未安。且以玉堂無古風之規,陳達,而此則不然。如藝文館·司諫院等處,古風之規,亦非載在大典之事,不過年少文官輩戲事,而以成流來之規,玉堂古風,亦非異事。大槪,屛風,只給政院,不給玉堂,終未知其穩當矣。鎭厚曰,此乃是仁廟以來累度定奪之事,而事係民弊,則何可以細瑣,而不爲陳達乎?蓋曾因貢物人訴冤,自戶曹覆啓,外處祭享外,竝勿設屛事定式,則其時承旨,以政院,與他各司,有異之意陳達,仍有自戶曹給價之命,玉堂亦如政院之陳達,則本監惟當奉行而已,有何愛憎於政院·玉堂之間哉?今乃不遵朝令,勒令進排,臣誠慨然。且臣方攻斥玉堂,玉堂之爭辨於榻前,其於事體,果何如也?檢討官沈壽賢曰,因一微細事,至於爭辨於榻前,事體未安矣。臣於伊時,以守宮從事,未得陪從,而蓋聞只設屛風於政院依幕,而不設於玉堂,故有古風之事云。八坐古風太過,而年少各官,一時有激,而爲此擧,胡大事而至達於筵席乎?朝家待遇政院·玉堂,本無異同,何可區以別之?且隨駕經宿時,不設屛風,則無以經過,尤當變通矣。上曰,八坐屛風古風過矣,而同是近侍,政院·玉堂,宜以一例爲之矣。鎭厚曰,雖有申飭,亦無其效,而此若置之,則他各司必多如此之弊,更爲申飭,何如?上曰,各別申飭,可也。以上濟用監謄錄
政院啓曰,金吾堂上,近甚不齊,滯囚至於累朔,誠甚可慮。昨日政,新除授知義禁尹世紀,卽爲牌招察任,而同義禁有闕之代,令該曹口傳差出,仍卽牌招,何如?傳曰,允。以上義禁府謄錄
上在昌德宮。停常參,只晝講。
下直,靑松府使趙正萬,泗川縣監表膺瑞,善績僉使吳震熻。
南致熏啓曰,明日常參·經筵,取稟。傳曰,只晝講。
吏曹口傳政事,李彦綱爲知義禁。
許玧,以兵曹言啓曰,今九月初六日,宗廟展謁擧動時,各樣差備軍二百八十三名計除,其餘不足,三百三十一名,他無推移之路,依前例給價次,坊民調用之意,敢啓。傳曰,知道。
又以兵曹言啓曰,今九月初二日,私婢守業稱名人,自通化門入來,差備門外擊錚,極爲駭愕,令攸司囚禁治罪,同門守門將金九敍常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,今九月初二日,尹召史稱名人,自通化門入來,差備門外擊錚,極爲駭愕,令攸司囚禁治罪,同門守門將金九敍,常時不能禁斷雜人,以致闌入,亦難免其責,推考,何如?傳曰,允。
李萬選,以禮曹言啓曰,今九月二十九日,中宮殿誕日,王世子陳賀,依例磨鍊乎?敢稟。傳曰,權停。
持平鄭楷啓曰,李英建事。措語見上請兩西道臣及伊時陳奏儒臣,竝從重推考,自今以後,依前定式,勿令回避事,更加申飭事。答曰,不允。
兼知義禁尹世紀疏曰,伏以,臣痼疾嬰身,與鬼爲隣,常負床席,藥餌爲命,虛帶籌司之任,一未參坐,前後陪從與起居之班,亦未克趨詣,論其負犯,合被重誅,陳疏自劾,見阻喉司,一味惶隕,罔知容措矣。不意玆者,金吾新命,遽下於千萬夢寐之外,嚴召繼降,臣誠驚惶感激,固當趨承之不暇,而卽今病狀,實無一分自力之望,竟未免坐犯違慢之科,臣罪至此,尤無所逃。竊念臣之無似,百無寸長,幸際明時,致位卿列,圖報一念,惟在奔走供職,而不幸重得土祟,根柢已深,少失將攝,輒至危劇,自數年以來,不敢以生人自處,雖閑班散職,亦難堪承。況此王府議讞,何等重任,而乃以如臣病廢者,冒居已試之地,重誤國事也哉?伏乞聖慈,俯諒臣病勢之萬分難强,亟遞新授職名及備局之任,仍治臣慢命之罪,以肅朝綱,以安微分,不勝幸甚。臣無任屛營祈懇之至。答曰,省疏具悉。卿其勿辭,從速行公。
午時,上御宣政殿。晝講。入侍,特進官李彦綱,同知事崔錫恒,參贊官李萬選,侍讀官李眞儉,檢討官沈壽賢,假注書兪命咸,記注官鄭啓章,記事官宋成明,武臣金命熙。上讀禮記檀弓上編自公儀仲子之喪,至遂命覆醢,前受音一遍訖。侍讀官李眞儉讀檀弓自曾子曰,至是以爲恭世子也。眞儉曰,喪莫重於三年之吐,當作伊羅,舊吐爲尼誤矣。堲周之堲,雖音稷,他無見處,以本音讀之,盍言子之志於公乎?舊吐尼五誤矣,改吐爲五,宜矣。下文盍行乎之吐,亦然矣。上曰,唯。仍受而讀之,至齊斬之齊,以咨讀之,同知事崔錫恒曰,齊斬,乃齊衰斬衰也,齊宜讀爲齋矣。眞儉釋文義曰云云。缺數行特進官李彦綱曰,此音則弗之忘矣,而此似指初喪,而註則以三年喪爲重,解亡字,終覺間斷矣。眞儉曰,孔子少孤,不知其墓云云,註家,亦卞論矣。孔子生三歲父沒,不知其墓,固也,而旣長,寧有不知之理?所謂終身不知父墓,何以爲孔子之說,得矣。錫恒曰,殯於衢,亦無此理矣。壽賢曰,墓而不墳,謂無築也。無築則恐其不知也。愼,當作引,而或以爲愼字,亦通矣。參贊官李萬選曰,孔子先反之說,先儒亦以爲不然矣。眞儉曰,郰曼父之母,顔氏所親,問而知之云者,亦似牽合矣。上曰,孔子大聖,決無此事,蓋不近理之說也。彦綱曰,三歲不知,則無怪,至遭母喪,然後始知云者,妄也。眞儉曰,穆公母卒,問於曾申,曾申引曾子之說,答之者至矣。縿幕,魯也。有微諷,乃天子之禮也。上曰,唯。壽賢曰,諸侯之禮,宜設布幕,魯爲縿幕,僭也。眞儉曰,申生事,先儒之論及註說,爲兩岐,申生所遭非常,將死之時,重耳勸之出奔,其言然矣。申生可言而不言,可行而不行,依違隱忍,卒之陷父於不義,故諡曰,恭云者,一說也。申生篤孝,惟以承順爲恭,以死從君父之命,孝子之事親,如仁人之事天,必如申生然後爲孝,此亦一說也。以大義言之,上說爲是,如大舜之完廩浚井,然後方爲聖人之達孝矣。上曰,然矣。錫恒曰,申生姿質甚美,乃過於孝者,比之聖人之大孝,有不足處矣。參贊官李萬選曰,大舜則固無論,至如重耳之出奔,終使宗國不亡,此可爲孝,而申生之死,則從容,故所以諡恭也。彦綱曰,資質至矣。明其讒,則恐驪姬之死,而傷獻公之心,故就死而甘心,此出於至誠,非勉强而爲之,其情悲矣。諸儒以爲陷父於不義,此所謂孝子之過也。上掩卷。李彦綱所啓,京兆久無行公堂上,外方狀啓及訟者擊錚上言公事,有經年不得覆奏者。小臣待罪本職之後,連次回啓,而其中嫌難參涉者,亦多有之。擊錚人李昉·尹海宗·李蓍泰等山訟,則臣在畿營時,已決者也。進士李東道山訟,臣之姓名,亦在於其訟隻李大錫狀中,李世熙所訟,黃州田畓,則本道監司狀啓中,極言世熙非理之狀,世熙擊錚供辭,亦多有詆斥道臣之語,道臣卽臣之一家人也。此等事不敢冒嫌覆啓,一向掩置,亦涉未安,自上若許遞小臣之職,差出無故之人,則公私俱幸,惶恐敢達。上曰,如此引嫌之事,例有次官代行之規,勿辭行公,可也。李萬選曰,聞右尹洪璛,自以爲次官之次,不肯擔當代行云,槪聞其病難察任,而謂之非次官,則過矣。崔錫恒曰,左·右尹,與諸曹參判·參議不同,左尹如有故,則右尹自當爲次官矣。上曰,此與參判·參議有異,洪璛之以此引嫌,事涉不當矣,使之擧行,可也。又所啓,本府物力蕩殘,負役朔下,亦不得以時覓給,北道蟲損,依前例許買事,纔已草記蒙允矣。今方發賣於都民,東道蟲損木,亦一體許賣之意,敢達。上曰,依爲之。以上兩款竝出擧條
李萬選所啓,守令未署經者四人,都事二人,秋務方急,夫馬上來亦久,而諫院司諫一人外,皆在外,無以變通,故敢達。崔錫恒曰,在前如此之時,或除署經,發送守令,或變通臺官矣。萬選曰,除署經則重難,臺諫或可變通乎?上曰,未署經者,幾人耶?萬選曰,守令四人中只二人,纔經憲署矣。上曰,已經憲署二人,除署經發送,可也。出榻前〈下〉敎上曰,湖堂抄選事,下敎已久矣。卽今吏判·大提學,皆無故行公,使之斯速抄選,可也。出榻前下敎諸臣以次退出。以上燼餘
禮曹啓曰,永寧殿·宗廟·永禧殿·永昭殿·敬寧殿秋奉審有頉處,今九月初六日修改事,啓下矣。宗廟展謁相値,以初十日卯時退行之意,敢啓。傳曰,知道。以上禮曹謄錄
上在昌德宮。停常參,只晝講。
南致熏啓曰,明日常參·經筵,取稟。傳曰,停。
又啓曰,吏曹郞廳來言,承旨有闕,政事,何以爲之?取稟。傳曰,明日爲之。
又啓曰,宗廟展謁,只隔兩日,而同副承旨吳命峻奉命在外,未及還來,莫重擧動,承旨未備,何以爲之?敢稟。傳曰,改差。
傳于南致熏曰,黃海監司李濟留待。
李萬選啓曰,未署經守令·都事,除署經赴任事,旣已榻前下敎矣。守令中長淵府使朴溟羽,已經憲府署經,此則依下敎催促發送,而其餘三邑守令及兩道都事,則憲府署經後,當爲一體催促發送,憲府除在外人員外,執義丁道復,掌令金斗南·申慶濟,持平鄭楷,竝卽牌招,以爲今日內署經之地,何如?傳曰,允。
以弘文館修撰李明浚罷職傳旨,傳于李萬選曰,禁推傳旨捧入。
持平鄭楷啓曰,李英建事。措語見上又啓曰,請兩西道臣及陳奏儒臣,竝從重推考,自今以後,依前定式,勿令回避事,更加申飭。措語見上答曰,不允。末端事,令廟堂稟處,而不必推考矣。
判尹李彦綱疏曰,伏以,臣昨伏見憲府兩西監司請推之啓,竊不勝瞿然之至也。臣於待罪畿藩時,適當北客之行,一二守令之應爲回避者,因其請遞之狀,姑許一時之暇,俾伸私情,則曲從其願之失,臣亦有之,臺臣,特未之有聞,而不爲竝論耳。在臣廉隅,何可以倖免爲幸,而晏然於職次乎?玆敢露章自列,仰請處分。且臣於昨日筵中,以訟者尹海宗等擊錚公事,嫌難覆啓之意陳達,至有次官擧行之命。安山人李復一山訟,亦係臣在畿營時所處決者,而渠稱以冤屈,至呈上言,則其不敢參涉之嫌,海宗等無異,而臣惛未竝擧於前席,疏謬之責,在所難免。伏乞聖明,亟遞臣職,仍勘臣罪,不勝幸甚。臣無任屛營祈懇之至。答曰,省疏具悉。疏末事,亦令次官稟處。卿其勿辭,從速行公。
副護軍趙泰耉疏曰,伏以,臣千萬夢寐之外,猝承冬至正使之命,臣誠惶惑驚懼,不知置身之所也。缺四行餘此在公議,猶不敢冒當,而雖以臣私悃言之,一家群從,竝列顯要,居恒危懍,若履淵氷,況又今年弟兄三人,相繼陞秩,天地之造,固無私於一物,而雨露之澤,似若偏於臣家,闔門攢手,感懼交至,糜身粉骨,亦無所辭。第念匪分之任,冥升至此,崇高易顚,滿溢易覆,居寵若驚,戴榮懷惕,如使臣,循資見差,副价以往,則死生夷險,固當唯命,而今玆恩擢,實有所危蹙不自安者,玆敢冒死陳籲,悉暴衷懇。伏乞聖明,俯賜諒察,亟收新命,回授可堪之人,以重使事,以安微分,不勝幸甚。臣無任屛營祈懇之至。答曰,省疏具悉。今玆超陞,實循公議,卿其安心勿辭焉。
午時,上御宣政殿。晝講。入侍,知事姜鋧,特進官尹就商,參贊官兪命雄,侍讀官丁思愼,檢討官沈壽賢,假注書兪命咸,記注官鄭啓章,記事官宋成明,武臣李台望。上讀禮記檀弓,自曾子曰,至是以爲恭世子也。前受音一遍訖。侍讀官丁思愼,讀檀弓自魯人有朝祥而暮歌者,至長尺而總八寸,上受而讀之。思愼釋文義曰,朝祥暮歌,子路笑之,而喪則能行三年,企及先王之制禮,故夫子抑子路,旣出之後,始正言之,聖人之意,於此可見。檢討官沈壽賢曰,此時周公制禮已廢,不行三年之喪,而此人能行於禮壞之後,故夫子所以與之,而抑子路之笑也。知事姜鋧曰,孝子之心無窮,而先王制禮有限,故夫子旣祥五月而彈琴不成聲。蓋琴者,自外作樂,歌者,樂由中出。缺三行餘壽賢曰,敗績非御之罪也。莊公一言之誤,終致其死,人君出言,不可不愼,如是。鋧曰,畢竟後悔,猶勝不悟,誄,爲今之諡狀矣。壽賢曰,誄者書其實,以孔子之誄觀之,則可知。上曰,唯。思愼曰,大夫之簀,未知曾子初何以得之,而臨死之際,命易之。至以君子之愛人也以德,小人之愛人也以姑息爲言,無一毫苟且之意,此其所以爲曾子也。壽賢曰,死生之際,不苟也如此,雖平常無事之時,如其非則改之爲貴,而將死急遽之際,爲尤難矣。思愼曰,論語,臨死而啓其手足,得正也。鋧曰,此乃惕然警醒處,臨死之際,必欲得正而斃,若非常時,有不正之色不視,非禮之言不聞底意思,安能如是?此乃朝聞道夕死之意也。上曰,然。思愼曰,復之以矢,髽而弔云云,矢非復之物,髽非弔之服,記死者之變,以著其非禮,始也云者,謂其非禮之事,自玆始也。人君少有過差,輒爲後世之謬規,一念之動,一言之發,不可不謹,臺乃壺字之誤也。鋧曰,婦人䯻總,自是小節,而閨門之內,敎訓戒飭嚴矣。上掩卷。
姜鋧所啓,愼妃祠宇創建,已過十年,而一未修改,故正室神榻及前後退雨漏,至於九處之多,今方修改,而祠宇享祀,則以二月八月初丁設行,不爲入啓,只爲移文擧行矣。今此雨漏處修改時,工匠輩出入紛踏,似有移安告由之擧,而當初磨鍊節目中,不爲擧論,故不敢直爲擧行,今後則修改告由時,依春秋享祀時,勿爲啓稟,直爲移文擧行事,定式施行宜當,敢此仰達。上曰,依爲之。出擧條又所啓,乙卯年間淸城府院君金錫胄,爲大提學時,自戊申秋冬等,至癸丑夏等,六年未科次月課,有難追後考試,蕩滌勿考事,陳達蒙允矣。近來文衡久曠,戊寅春夏等,庚辰夏秋冬等,壬午春夏等,甲申冬等,九等月課,尙未科次,而其中製進之人,或爲死亡,或至宰列,到今追考,事涉難便,依前蕩滌勿考,何如?上曰,此有前例,蕩滌勿考,可也。出擧行條又所啓,湖堂抄選事,有成命已久,尙未擧行,昨日筵中,又有下敎云,此事有曲折,向時則小臣連在辭免中,今始黽勉出仕矣。儲望之人,相繼陞擢,然才不借於異代,固當抄擇一代文學之士,而但臣聞見甚狹,必須採取輿論,且與吏判相議,如此之際,自致遷延,久虛之選,不可不詳審,事勢如許,未卽奉行,惶恐敢達。上曰,詳審抄出,而毋使太遷就,可也。沈壽賢所啓,副校理李廷濟,自上累次開釋,而終始違牌,自前或有情勢難安之端,迫於嚴命,終至黽勉行公,李廷濟今又勿解見任矣。更爲牌招,何如?上曰,累次開釋,終始違牌,事極未安,更爲牌招,可也。又所啓,修撰李明浚,無他難安之情勢,終不行公,一體牌招,何如?上曰,依爲之。以上二條出榻前定奪特進官尹就商所啓,捕盜廳有可達事矣。原州放砲罪人弘俊就服之意,前已仰達於筵中矣。其子擊錚原情,覆啓勿施之後,更問其同黨,則始援其族屬之奴主竝四五名,而同事節次,丁寧納供,故移關監營,俾卽捉致,而其中二人,考諸帳籍,元無名姓云,只以見存者捉送矣。一處盤問,則所援人愛京爲名者,當初自本廳,詷察該邑時放砲人發說者,愛石之同生也。以故,誣援其弟,隱然爲逞憾之計,他餘所援,率皆類此,更加杖訊,則援其家奴,旋稱瞹昧者,非止一二矣。蓋測其情,必與其子與奴,同往作變之故,其奴被逮後,恐有繼援其子之患,不忍直告,而大抵以奴證主,有乖法意,且本廳之規,元賊雖已承款,其黨未盡斯得之前,不得爲啓,目今雖嚴杖窮問,旣無援告眞黨之理,而有徑斃之慮,何以爲之乎?惶恐敢達。缺一行上曰,注書出去,引入海伯。假注書兪命咸趨出,引入黃海監司李濟進伏。上曰,前任海臬,知其盡心國事,今玆再授,意非偶然,有何可達之語乎?濟曰,藩臬重任,猥叨再試之命,聖敎又至於此,豈敢不盡心,以圖副聖意乎?但恐才識不逮,不可堪當矣。海西民役偏重,朝家自前軫念,新講詳定,今方頒行,臣不必更有所煩陳。臣年前待罪本道時,因朝命下詢,請行大同,而今此詳定,實則大同也。行之已過半年,窮民庶爲蘇惠之望,而不無窒礙未盡之事,前監司李彦經,旣已條列馳啓,固當待回啓擧行,而其外如有可以更爲仰稟者,則臣於到任後,亦當連續啓聞,而其中別收米一事,曾有所狀聞,故今復陳達焉。海西諸役,異於他道,進上外有支勅及直路夫刷馬價,別收米開市等四五大役,卽今詳定之後,支勅一款,尙未區處,亦入於前監司狀稟之中云。臣前日大同便否狀聞時,以依三南例收米十二斗,而勅需則從民願,使之自當,別收米五斗,若仍又加捧,則其爲倍重,有不可言,實非均役之道,必變通蠲除,然後大同可行,別收不得罷,則大同不可行之意,論列矣。今聞收米減二斗,而詳定所收最重之邑,至於二十斗,勅需,以儲置米會減,定爲節目云。其勢不得不然,而今年則雖以各邑流來所儲支用,此非可繼之道,其儲若盡,則勢將責出於民間,民怨必起,比前反甚,此正臣前日別收不得罷,大同不可行之意。今若蠲罷別收米,勅需則依民願許令自當,或仍爲收捧,以備勅需然後,其法可保久行而無弊矣。戶曹段,以經用不足爲言,其數不過一萬九百石,堂堂聖朝,豈可惜此萬石之米,而使良法,旣行而旋罷,以招一路之民怨乎?聞他道儲置米,頗有餘儲,平安道稅米,亦可取用,且因此而節損,使國儲有裕,而及於本道民生,此則惟在於聖上之特許,是臣區區之望也。上曰,令廟堂商確稟處。又所啓,本道民事,朝家今方軫念,若不於此時變通釐弊,更待何時?戶曹外各衙門諸宮家屯田魚箭,亦多有之,雖不得如地部所屬之專給本道,差人作弊,罔有紀極。若盡革罷差人,令各邑句管,直爲收納,則本處所納,必比前着實,而其爲惠,不可勝言,人情之喁望此事,久矣。上曰,差人作弊,隨現痛治,可矣。又所啓,田役輕而身役重,乃卽今外方通同之弊,而海西則田役旣重,而身役之偏苦,又與他道絶異,蓋各邑軍額,倍多於戶口之數,一身兼二三役者,甚多,而實無變通之道,戶曹鉛鐵軍及各衙門諸宮家屯募入之類盡罷,使各邑得以容手,則亦可爲救弊之一助。海西身役之偏重於他路,人無不知,則宜有別樣顧護之道,鉛鐵等軍及屯募入,勿論良賤,特爲革罷,何如?上曰,令該曹稟處。又所啓,海西曾有牙兵之名,而無作隊之事,屬於屯別將,責應營貿易,非但渠輩之難支,營門,實爲疏虞之事,小臣前任時,革其營貿,團束作隊,大數三千名,頗爲着實矣。其後二年之間,連値凶荒,今年則似不至大歉,臣下去後,欲加團束,仍行操鍊,以爲緩急得力之地,而事係西路軍務,不敢擅行,故仰達。上曰,作隊操鍊然後,方可爲有用之軍,依所啓爲之,可也。濟曰,此係新設軍門,中軍必得人然後,可成貌樣,故欲以前朔州府使沈澍啓下,而此人有名望,若移拜他職,則事難就緖,分付銓曹及各軍門,使之姑勿遷動,何如?上曰,依爲之。又所啓,臣於年前待罪本道時,因廉問書啓,有嶺阨諸鎭,存罷便否,詢問之命,而臣適在辭職中,未及啓聞而歸矣。蓋此嶺阨,當要害之地,十一鎭設置,意非偶然,而設鎭之處,去嶺稍遠,幾至三四十里,且無留防軍兵,臣未知其得力,而邊將廩料,專仰訓局屯穀,數旣些少,應下又多,每年見乏,繼用無策,無料邊將,何以支過?其勢終必至於革罷而後已,臣意則盡罷諸鎭,以谷山·遂安·鳳山三邑爲獨鎭,觀其險易,大路則自當防禦,小路則分兵把守,使之各保其境,則可以遮絶敵兵,所見如此,故敢達。上曰,令廟堂從長稟處。又所啓,詳定事,節目姑多未定,而以各邑難支,方有月廩加給之議矣。詳定便是大同,守令如或不遵節目,科外徵索,旣未下手於結役,則巧作名目,侵及戶役者,難保必無,如有犯此者,雖一錢一布,摘發啓聞論罪,何如?上曰,依爲之。又所啓,小臣又有區區所懷,敢達矣。臣於年前,以忠淸監司下直引見時,以都事兼管刑獄事仰達,而辭不達意,未蒙採納,厥後連在藩任,益知滯獄之弊矣。外方獄囚之多滯,皆由於同推之稀闊,守令非敢,故爲慢忽,公私多故,未免遷就,其勢亦有不得不然者矣。中朝有各路提刑之官,雖難別設其官,而都事踏驗外無職事,今若別作兼帶之號,專委刑獄,巡行各邑,與本官同按,期於勘決然後,更往他邑,或從附近,往來聽斷,則可無滯獄之弊矣。都事雖或不得其人,豈必不及於守令乎?且常時留營無所爲,以致受由時多,因此而往來列邑,兼行觀農課儒之政,且使年少文官,經歷刑獄之事,則亦可以有益矣。下詢而處之,何如?以上八條竝出擧行條上曰,令刑曹稟處。
兪命雄啓曰,請讀宣傳敎。上曰,唯。命雄讀傳敎畢,上命小宦,賜給弓矢臘劑,濟跪受。諸臣遂罷出。以上燼餘
備邊司啓曰,冬至正使吏曹參判趙泰耉,旣已陞差之後,時無職名,使行凡事,遷淹已久,擧行今方緊急,趙泰耉,令該曹口傳付軍職,何如?答曰,允。
持平鄭楷所啓,頃日勅行時,兩西守令之有私怨於彼者,竝皆上京,至使兼官替行接應之事,道臣之不顧前例,曲從其願,固已大有關於後弊,而其在朝家事體,亦豈不未安乎?且伏聞其後筵臣,又以此事,陳達於榻前,至以迎送有弊爲言,而仍令過勅後,旋卽赴任,作爲日後應行之式云。噫,守令之暫時回避,旋又還任,非惟苟簡之甚,又何敢仍私廢公,任意去來,道臣亦何可一循其私情,不念國家之大體耶?至於儒臣之筵奏定式,尤出於意外,此而置之,則其弊難防,請兩西道臣及伊時筵奏儒臣,竝從重推考。自今以後,依前定式,勿令回避事,更加申飭。批答在上
備邊司啓曰,黃海監司李濟,留待引見。入侍時,李濟所啓,本道別收米,仍爲收捧,以備勅需,其代請以他道儲置米及平安道稅米取用事,有令廟堂,商確稟處之命矣。海西別收米,旣是經費所需,則不宜容易變通,而前年二斗之減,亦出於萬不獲已是白在如中。今此詳定之設行,爲民役之煩重,而磨鍊之際,勅需以餘米會減,爲定是白乎矣,勅行疏數,殊難預期,見今餘米,恐或不足,有此欲得收米之請是白在果。他道儲置米,旣是惠廳所管,與戶曹經用,條貫各異,關西稅米,其數零星,恐難推移於收米之代是白乎乃,勅需若無區處之道,則詳定良法,將未免乍行而旋廢,不但民怨之難弭,朝令亦涉顚倒,不可無變通顧恤之道是白去乎。收米一萬九百石內,一半上納,一半限二年捧留本道,以作勅需爲白乎矣,分給各邑,使自料理,恰爲二三勅所需,則庶無窘急之患,而但各邑料理之際,必不無虛疏之弊。自營門句管檢察,歲終會計成冊,報知本司,以爲憑考之地爲白乎旀,京中所用收米之代,姑以關西稅米及惠廳餘米,推移貸用,則戶曹經用,亦不至於缺蹶是白置,以此惠廳戶曹,竝以分付,何如?啓依允。以上備局謄錄
上在昌德宮。停常參·經筵。
卯時,日色。
下直,平山府使吳命禧,理山郡守韓命基,价川郡守李彦馨,吾老梁萬戶林震澤,金城縣令洪重福,瑞興縣監郭萬績。
金弘楨啓曰,明日常參·經筵,取稟。傳曰,停。
備忘記,傳于許玧曰,今下弓矢,吾老梁萬戶林震澤給送。
有政。吏批,判書崔錫恒進,參判未差,參議李台佐在外,右承旨金弘楨進。
吏批啓曰,烏川監炯深,今陞明義,而未經都正,不得封君之意,敢啓。傳曰,封君。
又啓曰,四館積滯,依例秋別遷,何如?傳曰,允。
以朴弼明爲承旨,尹德駿爲吏曹參判,李肇爲應敎,洪景濂爲司僕正,鄭智爲草溪郡守,兪命岳爲司僕主簿,金相玉爲禮曹佐郞,洪夔先爲監察,韓在垣爲典籍,丁思愼爲輔德,趙泰耉爲知敦寧,李廷濟爲接慰官,林活爲昆陽郡守,韓配周爲司諫,朴乃貞爲弼善,宋堯佐爲宗簿主簿,李箕禎爲長興主簿,右承旨朴弼明,左副承旨金弘楨,右副承旨許玧,同副承旨李萬選。烏川君炯深封君事,傳敎,金遇秋單付養賢庫主簿,黃啓河爲京畿都事。
兵批,判書金宇杭進,參判韓聖佑病,參議李壄進,參知任舜元病,左副承旨許玧進。
兵批,啓曰,前郡守孫命大鳥嶺築城監董,前縣監柳東起拯濟人命,前僉使金壽基賊人捕捉之功,俱有加資之命,而孫命大方在被謫蒙放中,柳東起方在奪告身中,金壽基今春夏等殿最居下,竝不得下批,何以爲之?敢啓。傳曰,孫命大·柳東起敍用,金壽基下考勿論,竝下批,可也。
以吳命峻付副司直,金重三·鄭履祥·韓以重·韓配周·金重鉉·呂必矩·趙泰耉付副護軍。
備忘記,傳于南致熏曰,今秋等試射時,別軍職朴旻梓柳葉箭十巡五十分,朴明梓柳葉箭十巡四十九分,竝依例加資。
執義丁道復,掌令申慶濟,持平鄭楷啓曰,李英建事。措語見上又啓曰,兩西道臣及伊時陳奏儒臣,竝從重推考事。措語見上答曰,勿煩。
應敎李肇上疏。大槪,臣於日者,以母病危重,幸蒙恩暇,得以專意救護,而症情一向沈淹,情理煎迫,實無離側供職之望,嚴召之下,不敢坐違,謹詣闕外,冒控危懇,乞蒙恩遞,以伸至情事。入啓。答曰,省疏具悉。爾其勿辭,救護母病。以上燼餘
上在昌德宮。停常參·經筵。
夜一更,月色赤,犯心後星。
朴弼明啓曰,明日宗廟展謁,初七日國忌齋戒,初八日國忌正日,此三日視事頉稟。傳曰,知道。
金弘楨啓曰,備邊司郞廳,以大臣意來言,今日賓廳坐起日次,而明日擧動相値,別無時急定奪之事,本司坐起云矣,敢啓。傳曰,知道。
南致熏啓曰,啓下中道上言,二百六十張內,二百十一張分外,下各該司,猥濫三十八張,違格十二張,疊呈二張,啓字爻周次還入之意,敢啓。傳曰,知道。違格,仍下各該司。
金弘楨,以御營廳言啓曰,本廳所儲焰焇,今方再鍊,而所入吐木,他無得用之處,東道所在蟲損木,依他軍門例,諸道監役,與本廳將校,限三日眼同斫伐,以爲取用之地,何如?傳曰,允。
又以備邊司言啓曰,明日擧動時,訓鍊大將李基夏,當領率軍兵扈駕,而聞其病勢,尙在沈頓,決難起動進詣於陣上云。在前大將有故,則或使他大將兼察,或以中軍代行矣。今則何以爲之?敢啓。傳曰,中軍代行,可也。
以全羅左水使水操時,能櫓軍洪白伊·金命卜等致死事,狀啓,傳于金弘楨曰,兩人令本道,各別恤典擧行。
又以慶尙左水使,興海居漁夫介同等八名渰死事,狀啓,傳于金弘楨曰,渰死人等,令本道恤典擧行。
李萬選,以漢城府言啓曰,因宗親府草記,麟坪大君㴭內外子孫煥,進士趙遠命等,與幼學權義衡所爭山,發遣郞廳,詳細摘奸,圖形書啓後稟處事,覆啓蒙允矣。郞廳一員,今方發送,郞廳及書吏所騎馬,令該曹依例題給,何如?傳曰,允。
以禮曹參判閔鎭遠上疏,傳于許玧曰,此上疏,還爲下送。
以黃海監司,以海州居船人私奴劉戒日等五人渰死事,狀啓,傳于李萬選曰,渰死人等,令本道恤典擧行。
又以慶尙監司,以安東等六邑居私奴進男等八名渰死事,狀啓,傳于李萬選曰,令本道恤典擧行。
掌令申慶濟啓曰,臣於昨日詣臺,以本府兩西道臣及筵奏儒臣推考事,簡問同僚,循例傳啓矣。今聞物議,皆以爲旣承令廟堂稟處之批,且有不必推考之敎,則傳啓之際,宜有改措辭出姑停之事,而矇然傳啓,有違臺體爲非,臣竊不勝瞿然之至。臣意則此啓,不過略示規警之意而已,批下之後,似不必改其措辭,務爲矯激之論,且推考之啓,蒙允之後,則定式施行,自在其中,旣是一啓,而截去末款,別出姑停,似涉矛盾,故與同僚消詳,此也。不出姑停,不改措辭,臣未知其不可,而今者物議,旣如此,則臣何敢自以爲是,而晏然於臺次乎?請命遞斥臣職。答曰,勿辭。
持平鄭楷啓曰,臣以兩西道臣筵奏儒臣推考事及依前定式申飭事,有所論啓矣。卽者僚臺,以連啓之際,不改措辭,不出姑停,謂有物議,引以爲避,臣於此,竊不勝瞿然之至。臣意則以爲定式申飭一款,雖有稟處之敎,旣是一啓中事,則問備之請,尙未蒙允,似不可以姑停二字,分而書出,而至於改其措辭,尤非臣意慮之所及,故昨於僚臺簡問之時,泛以謹悉,循例書送矣。僚臺旣以此引避,則臣何敢獨爲晏然而已乎?且臣伏見重臣自列之疏,始知畿內一二守令,亦爲回避勅行,受由上京之事,而當初論啓之際,臣適未有聞,不及竝擧,臣之論事疏漏之失,著矣。以此以彼,俱不可仍冒於臺次,請命遞斥臣職。答曰,勿辭。
執義丁道復啓曰,卽者同僚,以兩西道臣及筵奏儒臣推考,依前定式事,連啓之際,不改措語,不出姑停,見非物議,相繼引避,臣不勝瞿然之至。臣意以爲請推之啓,若蒙允兪,則定式事,自在其中,而旣非別啓,則又不必改其措語,故果於同僚之簡問,循例書送謹悉矣。同僚旣以此引避,臣何敢獨爲晏然於臺次乎?請命遞斥臣職。答曰,勿辞。
金弘楨啓曰,掌令申慶濟再啓煩瀆,退待物論矣。傳曰,知道。
又啓曰,持平鄭楷再啓煩瀆,退待物論矣。傳曰,知道。
又啓曰,執義丁道復再啓煩瀆,退待物論矣。傳曰,知道。
判府事李頤命疏曰,伏以,臣虛縻廩粟,莫效塵露,今又以私懇,輒干宸嚴,罪合萬死。臣叔父文簡公臣敏敍,嘗憐臣少孤,辛勤敎育,實有父師之恩,今其葬山不利,移葬於積城地,自京往返,不過一宿,而臣職名在身,不得自由,欲請暇於朝,則國典,又無伯叔父母歸葬之令,徊徨掩抑,葬期奄迫矣。重泉再閉,莫伸臨穴之痛,永念平生,孤負恩勤,念臣抱玆至情,而不悉暴於慈覆之下,是亦自外於天地父母之前也,乃敢冒死哀籲,事係格外,極知僭猥。伏乞聖仁,俯賜矜察,特許臣數日往來,俾伸至情,不勝私幸。臣無任惶懼俟罪,涕泣祈懇之至。答曰,省疏具悉。卿其安心往來焉。仍傳曰,給由馬。以上燼餘
上在昌德宮。停常參·經筵。
卯時,日色赤。午時,日暈。
金弘楨啓曰,內乘來言,捲簾,取稟。傳曰,捲三面。
大駕詣宗廟,入齋室後,藥房·政院·玉堂問安。答曰,知道。
王世子,遣宮官問安。答曰,知道。
展謁後,藥房·政院·玉堂問安。答曰,知道。
大駕還宮後,藥房·政院·玉堂問安。答曰,知道。
許玧啓曰,今初一日晝講入侍時,特進官閔鎭厚所達擧行條件,昨始書入,已極稽緩,而特進官,以知事誤書,致有點下,尤爲未安,當該注書推考。臣以該房,亦難免不察之失,惶恐待罪。傳曰,依啓。勿待罪。
又啓曰,卽者別監等,來訴於本院,以爲別監張世俊,今曉進詣闕下之際,被歐於洛山守云,世俊率來看審,則傷處狼藉,面上至有火爇之痕,雖未知被打之出於何故,而掖庭下人,任自歐打,事甚駭然。洛山守事知奴子,令攸司囚禁,究覈科罪,何如?傳曰,允。
又以義禁府言啓曰,樸,議處公事判付內,收贖放送事,命下矣。取考律文,則違令之罪,笞五十,故依判付,收贖放送之意,敢啓。傳曰,知道。
朴弼明,以侍講院言啓曰,本院下番四員內,司書洪萬遇受由在外,兼說書申靖夏奉命在外,說書未差,兼司書李世最,今日擧動,又以本職陪從,仍爲入直,本司下番,無他推移之員,不得已姑降入直之意,敢啓。傳曰,知道。
金弘楨啓曰,判中樞府事金昌集身病猝重云,係是大臣病患,敢啓。傳曰,遣御醫看病,連續書啓。
李萬選,以侍講院言啓曰,本院下番,近甚苟簡,不得已以上番,姑降入直矣。卽聞司書洪萬遇,自鄕纔已入來云,待明朝牌招,以爲替直之地,而新除授弼善朴乃貞,今已累日尙不出肅,亦爲一體牌招,使之察任,何如?傳曰,允。
又啓曰,啓下京畿上言二百六十三張內,一百八十三張,分下各該司,猥濫五十五張,違格二十三張,疊呈二張,啓字爻周次還入之意,敢啓。傳曰,知道。違格,仍下各該司。
又以御營廳言啓曰,本廳焰焇煮取時,所用吐木,以東道所在蟲損木,限三日斫取事,已爲入啓定奪矣。明日爲始,以本廳京標下軍及出番鄕軍,每日限三百名,定將校出送,與該道監役,眼同斫伐之意,敢啓。傳曰,知道。
前同副承旨吳命峻書啓,臣承命馳往于忠淸道尼山酉峯村議政府右議政尹拯所住處,傳宣聖諭,則以爲臣於忍死待命之中,又蒙銀臺近侍,臨諭聖旨,所以開牖迷衷,眷顧微物,丁寧反復,愈往愈切,臣又惶惑失措,若卽隕絶于下。況當拜陵之辰,特輟近班,尤出異數,罪日益重,恩日益加,而臣之死期,亦日益迫矣,臣誠罔知所以仰對也。昔年江郊之事,每勤聖敎,今已三四矣,臣誠不勝感泣。其時朴世采實來相勉,苦勸入謝,而臣顧分畏義,終不敢從,至今追思,臣亦自恨。若於其時,一入天門,一覿天顔,歸死溝壑,更無遺憾,而今不可追矣。今則精神筋力,已萬萬不逮,臣亦末如之何矣。因聖敎之及,而不覺僭越及此,臣又死罪。臣於向者知申之回啓也,悉達危衷,以爲臣於今日,能進而不進,則當伏違傲之誅,不能進而不進,則當蒙哀憐之恩,朝廷之所以處臣者,不過斯兩端而已。天日之明,必已下燭,謂當快賜處分,不料一向優容,以至於此也。前後哀鳴,非敢矯餙,而螻蟻誠微,尙不得上格天心,臣從今更不敢爲文字煩瀆之計,只當惶恐縮伏,祗俟鈇鉞之誅而已。噫,君令臣行,天地之常經,臣之坐拒威名,今已八朔矣。一縷殘喘,只在朝暮,決無一分轉動之望,罪戾至此,而誅殛不加,則國無法矣。伏乞聖慈,天地父母,特賜鑒諒,亟命改正,仍勘臣罪,俾王法得行於上,微分獲安於下,千萬幸甚。臣力疾承諭,昏眩頓踣,疾痛之呼,語無倫次。無任伏地震悸,瞻天祈懇之至云矣,敢啓。傳曰,知道。
掌令金斗南啓曰,李英建事。措語見上又啓曰,掌令申慶濟以,避辭在上持平鄭楷以,避辭在上執義丁道復以。避辭在上竝引嫌而退。不出姑停,未免疏漏,泛書謹悉,殊欠詳悉,揆以臺體,勢難仍在。請掌令申慶濟,持平鄭楷,執義丁道復,竝命遞差。答曰,不允。處置事,依啓。
右參贊趙泰采疏曰,伏以,臣之老母宿疾沈綿之中,添得感冒,粥飮全却,元氣益薾,多用補劑,僅得支延,又自昨夜,全失寢睡,昏讝不省,危綴轉甚,懍懍有頃刻難保之憂。以此煎迫情理,不忍暫時離捨,太廟陪扈之列,竟未得趨參,分義掃地,罪戾如山。玆敢冒死呼籲於宸嚴之下,伏乞天地父母,俯賜矜諒,亟命遞臣本兼諸任,俾得專意救護,以伸至情,不勝萬幸。臣無任懇切祈祝之至。答曰,省疏具悉。卿其勿辭,救護母病。
判府事李頤命箚曰,伏以,臣迫於私情,格外乞恩,宜受僭猥之誅,而反蒙矜許,臣誠惶感殊私,有淚被面。至於給馬之命,尤是不敢當之恩數,臣之陳乞,法例所無,聖明曲加哀憐,已是隆天厚地之恩,其何敢擁傳往來,以貽驛路之弊乎?伏乞聖慈,俯諒臣至懇,亟收給馬之命,以安私分,不勝幸甚。取進止。答曰,省箚具悉。朝家之待大臣,事體自別,安心勿辭焉。
前同副承旨吳命峻疏曰,伏以,臣聞昔宋臣李沆,奉使還,必奏水旱風霜災異之事,蓋所以憂民事,而警君心也。今臣奉命往來之路,旣有躬自聞覩者,而不以古人之獻替其君者,事我殿下,則是上負聖明,下乖民心,重有慙於前修之風也。敢以耳目所及者數事,略陳於紸纊之下,唯聖明裁處焉。缺一行半臣在本院,每接慶尙監司洪萬朝啓本,或慮其上聞之太過矣。臣行過湖中,其地界繡錯嶺南,得聞其今年穡事,七月得雨之後,田穀則得以回蘇,而畓農大抵失稔,當秋而米價猶貴,故從前湖西米商,每輳京輦,而今則皆走嶺南,臣以是知嶺南之大凶也。竊念嶺南形勢,一半輸於倭館,州縣儲蓄不敷,一到窮春,恐將立而視死。傳曰,凡事豫則立,宜令廟堂,與道臣,預爲講究,或移湖南米穀,或蠲上納物種,以救民生顚連之慘,以示聖上軫恤之澤焉。臣以檢田事,仰請差官之擇送,加耕之悉索矣。聞頃年湖南加起,至於萬餘結云,此皆恒年猾吏之所隱,而一朝悉起者也。玆事苟能着力,則當此稍稔之歲,其效必大,恐不可專委於都事差官之手,亦令廟堂申飭道臣,一體句管,俾漏結悉以歸正,經費賴以少補,實國家之幸也。京法司之推捉外方民人,必待啓下公事,關由道臣,而今則各自發關於本邑,直爲推捉於民間,守令不敢違越,窮民爲之騷擾,此前所未有之事,鄕民莫大之弊也。亦宜嚴飭各司,勿令直關推捉,以除窮民一分之弊也。此固微事,而其在視民如傷之道,譬猶芒刺入肌,隨痛隨拔,然後庶無匹夫失所之歎矣。臣無任隕越屛營之至。答曰,省疏具悉。疏陳之事,令廟堂稟處。以上燼餘
上在昌德宮。停常參·經筵。
世祖大王忌辰齋戒。
朴弼明啓曰,來十一日,輪對日次,取稟。傳曰,爲之。
又啓曰,崔判府事箚子到院,而以國忌齋戒,留院之意,敢啓。傳曰,入之。
又啓曰,史官三員待命事,命下矣。史官不備,宣傳官三員代送之意,敢啓。傳曰,知道。
又啓曰,館學儒生上疏到院,而以國忌齋戒,留院之意,敢啓。傳曰,入之。
南致熏啓曰,吏曹郞廳來言,臺諫有闕,政事,何以爲之?取稟。傳曰,過國忌後爲之。
又啓曰,啓下京中上言,三百七十張內,二百三十一張,分下各該司,猥濫一百二十張,違格十六張,及昨日京畿上言中,開城府人金國鼎等上言,極爲猥濫,而誤入於違格中,有仍下各該司之命,故啓字爻周次,亦竝還入之意,敢啓。傳曰,知道。
傳于朴弼明曰,史官二員待命,騎馬六匹立之。
傳于朴弼明曰,史官三員待命,騎馬九匹立之。
傳于許玧曰,醫官金有鉉,敢以今番陵幸時隨駕,不堪跨馬遠行,猥煩天聽,已極可駭,而明年若又受點,則決難生還等語,肆然繼達,尤爲縱恣,渠雖老妄,安敢乃爾?姑先削職。
金弘楨啓曰,卽者內弓房司鑰金世興來呈手本,觀其措語,則矢人仇汝昌,被毆於李時泰稱名人,不得入役,李時泰令攸司,囚禁重治事,先啓後來呈矣。矢人之被毆,係是私自相鬪,則渠輩所當呈法司推覈,而不此之爲,以此微細之事,至於先啓來呈手本,此實前所未有之事,事之猥越,莫此爲甚。當該內官推考,手本勿施,何如?傳曰,允。
司諫韓配周啓曰,尼舍撤毁之請,特一微細之事,而閱月爭論,終靳允兪,上下撕捱,徒傷事面,故臣於昨日詣臺之時,果爲停啓矣。追聞物議,則以臣之徑停,停重發之論,大以爲非云,臣初未深思,重招非議,瞿然慙恧,無以自解,其何敢一刻晏然於臺次乎?請命遞斥臣職。答曰,勿辭。
李萬選啓曰,司諫韓配周再啓煩瀆,退待物論矣。傳曰,知道。
判府事崔錫鼎箚曰,伏以,臣頃於陵幸時,見差昌陵獻官,罷祭後,仍隨駕還都,而大病新差,元氣未復,驅馳撼頓之餘,疾患大作,筋骸委薾,不能自振,頹臥昏沈,缺二行玆敢席藁陳章,顒俟譴罰。臣無任悚隕之至。取進止。答曰,省疏具悉卿懇。有疾未參,別無所傷,卿其安心勿待罪,從容善攝。仍傳曰,遣史官傳諭,遣御醫看病。
館學儒生李必重等疏曰,伏以,臣等竊伏惟念自古人君,招延賢士,與之共天位治天職者,亶不外於誠實底道理,蓋其至誠所感,無物不應,矧惟賢人君子之學本修齊,志蘊經濟者,寧有不孚應於至誠之求者乎?高宗之夢卜,昭烈之三顧,亦皆用此道耳。向使二君者,無尊德樂道之誠,急賢需才之實,則彼版築之士,草廬之賢,其可遽出而應命乎?誠以大君子出處去就,自有其道,固不可苟然輕進,枉尋而直尺故也。嗚呼,殿下之於右議政臣尹拯,其際遇之昭隆,禮待之勤摯,可以無媿於高宗之於傅說,昭烈之於孔明,則直可謂明良之相得,千載之曠事也。上自朝紳,下逮輿儓,莫不擧手相慶曰,吾君聖主也,今日聖世也,能擧當世之儒賢,置諸巖廊之位,太平其自今始矣,朝野之間,歡欣鼓舞者,久矣。不料大拜之命旣下,造朝之期尙遲,都人之加額顒望者,天序已三易矣,向之慶賀懽忭,轉以爲憫鬱憂歎。或者,我殿下好賢之誠,容有所不盡而然歟?抑生民無祿,將不霑賢相贊化之澤而然歟?明良之遭際,莫今日若也。上下之相得,惟此時爲盛,而交孚之效,迄未有著,此群情之所以悶鬱而憂歎者也。嗚呼,儒相造詣之深,操履之卓,顧非如臣等藐末後學,所可測其厓略,而亦旣聖明之所尊信,則今不敢更加煩複,而若乃拯出處之大節,則粗有耳剽者,第於天地晦塞之後,危苦之情,不比餘人,一閉衡門,有毁冕入山之計,鍾鼎之享,不能易其考槃之樂,珩茀之服,不能變其芰荷之製,行業貞固,素履彌堅者,蓋自少及老,首尾如一日矣。其平生介石之操,有不容一毫撓回者,故旌招之禮,越自先朝,缺二行不待臣等之贅陳,而若論其家庭之漸染,淵源之傳授,門路之正大,則卓乎無容議爲,而資品渾厚,充養眞積,威儀之盛,見乎言動,和順之積,發乎粹盎,祥麟威鳳,和風甘雨之氣像,固已聞風而敦薄,覿德而心懌,雖使異己者見之,自不覺其心悅而誠服,若使之出入乎經席,左右乎君側,則毋論其啓沃之功,而薰陶之益,有不可勝言者矣。噫,自古山林之士,不能自致於廊廟,以展布其所學者,豈皆果於忘世,樂與鳥獸而同群也耶?蓋由於時君世主之用與不用,誠與不誠耳。顧拯則素以喬木之舊家,遭此聖明之禮遇,旣畀之以彌綸贊輔之位,則固自有同休共戚之義,豈必終守東岡之陂,以孤我聖明虛佇之盛意耶?嗚呼,此在我殿下向所謂誠實底道理者,正今日聖明之所當加意處也。今縻之以爵祿,爵祿已極矣,加之以召諭,召諭旁午矣。臣等非敢謂聖上優賢之禮,有所不足,而臣等所謂加意者,何也?如渴之念,常著於辭意之表,加膝之心,先露於事爲之前,靡有一毫虛僞,一息怠忽,則雖拯囂囂樂道之志,難變於造次,而聖上寤寐思想之念,豈無萬一可致之道耶?噫,尹拯身不脫白衣,足不踐丹陛,顧其人,猶是草莽中一寒士,而直畀之以勻衡,榮之以赤舃者,千古有幾人哉?非殿下緇衣之誠,則不能擧曠典也,非儒相山斗之望,則莫宜當盛禮也。學術如儒相,德望如儒相,又逢此可爲之時,而卒不能致之於明廷,則是我殿下,苟以台司銜榮一在野之尹拯,而終無致澤之實效也,將何以慰士林之望也?嗚呼,昔我宣廟朝,賜文純公李滉之批,有曰,誠乏求賢,不仕于朝,予雖無周文之德,爾豈效富春之隱?滉,於是乎黽勉膺命,亦越我寧陵之世,儒相之父,贈參議臣宣擧,亦令以布衣登對,我先王崇儒重道之盛意,溢乎辭旨之間,未嘗假借以虛禮,缺二行餘鎭安之責,惟在乎宿德元老。向者聖批中缺四字至於六月海氷,朝象之潰,至於一室戈戟,其調劑消弭之重,亶在儒相者,此正實際語耳。噫,聖上如以爲招賢,非今日之第一義則已,聖上旣知爲國之道,專在乎用賢,則何不盡在我之誠實,以臻夫孚感之效耶?儒相之平生所學,明王伯之卞,正利義之分,則惟殿下,亦宜加工本原之地,日就高明之域焉。儒相之出處大節,惟在春秋第一義,則惟殿下,亦宜益勵薪膽之志,以盡修攘之道焉。儒相之宅心高明,無所適莫,則惟殿下,亦宜遵王道之蕩平,以盡調停之道焉。夫然後,備禮敦召,則誠意所孚,恩禮所感,必將幡然而起,惠然而來矣。且其年齡雖高,神氣尙旺,況輔相之職,不責以奔走筋力,則聖諭所引周之召庸公,漢之魯申公故事,深得其宜,臣等竊伏願殿下,諭之以誠實,責之以分義,惟日益勤,罔或少間,庶幾必致乃已焉。臣等適於治疏將上之際,繼又伏見昨日傳諭承宣,所進書啓,則有曰,昔年江郊之事,每勤聖敎,今已三四矣,臣誠不勝感泣。又曰,若於其時,一入天門,一覿天顔,歸死溝壑,更無餘憾,而今不可追矣。噫,我殿下心腹之辭,何令人感動,一至於此哉?惟其誠意所孚,若有追恨之微意,則安知非此乃今日勉進之一段好機會也耶?臣等,俱以衿幋之列,忝在首善之地,獲覩枚卜之休,屬於儒賢,欣聳之極,半載顒俟,禮召雖頻,遐心莫回,臣等竊不勝抑鬱之忱。玆不避煩瀆之誅,叫率多士,仰浼淸聽,惟我殿下,克篤誠禮,召致儒相,庸副中外士林之望,臣等無任瞻天望聖祈懇慶幸之至。進士李必重·林世讓·兪勉基·李命龜·韓師億·金儆·李萬誠·柳潛·趙器全·沈泓·李之馥·蘇斗元·李之鼎·李養大缺二行沈宗海·李彙三·李彙征·權益時·許泌·趙鳳命·李益泰·李益中·盧世佐·南鵬翼·李澹·盧珉·李澮·羅天心·朴世良,以上生進。柳元模·柳震模·柳世模·權致重·朴弼載·朴弼采·金浩·金起西·徐宗達·尹在殷·洪德潤·洪璋·尹天得·李道輔·李廷楫·鄭東潤·林鳳瑞·金夏哲·金禹鼎·尹弼殷·申漷·南命鼎·李獻章·李普興·尹天和·尹天紀·尹天休·李普成·柳澳·柳沃·韓師得·金宇槪·辛最良·辛最敏·閔禎·金瑞甲·盧夏錫·崔昌壽·盧延·李命珩·權相羲·李重益·李翊明·李翊周·兪就基·李運鼎·宋徵啓·李重泰·李重恒·李重震·金始炯·金始炅·金始燁·宋徵卨·宋徵履·梁廷虎·梁宅揆·梁文揆·李蓍迪·李寅徽·兪健基·兪運基·李彦烈·沈墀·李蓍選·鞠命殷·金禹甲·權相啓·李鳳韶·尙詢·尙謞·尙龍澤·劉萬元·劉萬榮·金益夏·李世綱·金璟漢·申命天·金世輔·宋秀賢·李震陽·李泰昌·吉昌筮·禹舜相·李英台·盧昌世·林華·朴必興·金鼎和·禹栻,以上幼學。答曰,省疏具悉。敦召儒相,今已九朔,而緣予誠淺,遐心莫回,愧恧方深矣。爾等居首善之地,更申召致之請,而勤懇之意,溢於言表,予甚嘉尙,可不益加留意焉?
上在昌德宮。停常參·經筵。
世祖大王忌辰。
藥房都提調李濡,副提調南致熏啓曰,日氣溫凉不適,伏未審此時,聖體,若何?伏聞醫官所傳之言,王世子自數日以來,每當夕時,指端微有寒氣,昨於酉時間亦然,雖不至大段,似是前日所患餘症,挾感欲發之漸云。臣等,不勝驚慮之至,卽與諸醫等入診後,議藥宜當,敢來問安,竝此仰稟。答曰,知道。無事矣。
再啓曰,臣等率諸醫入診王世子症候,退出後與諸醫商議,則皆以爲今此寒氣之連日微發,蓋由於前日症候,纔得差復之餘,又復挾感而然,柴胡雙解散,加麥門冬·山梔炒各一錢,先用二貼,以爲和解之地,宜當云,此藥二貼,卽爲劑入之意,敢啓。答曰,知道。
中宮殿,藥房問安。答曰,知道。
藥房口傳啓曰,王世子症候,寒氣微發,不至大段,而前頭當連續議藥矣。首醫金有鉉被罪,丁時梯使之上來,何如?傳曰,知道。
朴弼明啓曰,明日常參·經筵,取稟。傳曰,停。
許玧啓曰,金判府事書啓到院,而以國忌正日,留院之意,敢啓。傳曰,入之。
李萬選,以宗親府郞廳,以王子君意啓曰,昨日館學儒生拜疏時,成均館首奴·齋直等數十餘人,路遇梳商,欲奪所持之物,逐入本府直房,被逐之漢,由後門而逃,則館人等搜索之際,作挐喧聒,本府下人等,叱責禁止,則館僕輩發怒,破碎窓戶,亂打吏隷,朝房所儲講學廳所排畵綃大屛風一坐裂取,畵本片片擊碎。至於白木十二幅,付帳一浮六張,付地衣一浮,書案硯匣·要江·唾口·火爐等物及朝房守直家藏雜物,席捲偸去,其中書吏一人,使令三名,則裂破衣笠,結縛毆打,被傷尤慘,方在死生中云。雖曰,拜疏館僕,攔入朝房,偸竊公物,縛打吏隷,前所未有之事,事之驚駭,莫此爲甚,令攸司被打下人,傷處考檢,毆打館僕等,爲先囚禁,依律科罪,見失破碎之物,亦令究覈,一一還徵,何如?傳曰,依啓。事極痛駭,令攸司各別重究,可也。
掌令金斗南啓曰,臣之病勢,近復添劇,不得不日尋長單,而喉司不諒,一向退却,臣誠悶蹙,莫知自措矣。今者諫臣,以率爾停論,至於自列,處置歸於臣手,而臣於此,有不敢可否,臣實與聞於諫臣之議,而停論無妨之意,旣相酬酢,則物議之來,臣亦難免,理難立落於其間,何可仍冒於臺次乎?請命遞斥臣職。答曰,勿辭。
許玧啓曰,掌令金斗南,再啓煩瀆,退待物論矣。傳曰,知道。
校理李眞儉箚曰,伏以司諫韓配周以,避辭見上掌令金斗南以,避辭見上竝引嫌而退,徑自停論,致有物議,揆以臺體,勢難仍在,泛然酬酢,元非大段,以此引嫌,無已太過,請司諫韓配周遞差,掌令金斗南出仕。取進止。答曰,依啓。以上燼餘
上在昌德宮。停常參·經筵。
夜一更,電光。
下直,長淵府使朴溟羽,陜川郡守申泳。
藥房都提調李濡,提調趙泰采,副提調南致熏啓曰,冷雨終宵,伏未審聖體,若何?伏聞醫官所傳之言,王世子症候,昨日未申間,寒氣又發,繼有熱候,比再昨有加云,臣等尤不勝憂慮之至,昨日劑入湯劑,其已進服,而夜間寢睡安穩否乎?臣等達曉耿耿,敢來問安。答曰,知道。無事。世子寢睡頗穩,湯劑亦服矣。
金弘楨啓曰,大司憲權尙夏在外,掌令金斗南呈辭,持平徐命淵受由在外,執義掌令一員未差,持平一員未差,今日以監察茶時之意,敢啓。傳曰,知道。
又以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
兪命雄啓曰,卽今廳中,位甚不齊,右副承旨許玧式暇出去,右承旨朴弼明,同副承旨李萬選,俱病不仕進,出納之際,事多苟簡,右承旨朴弼明,同副承旨李萬選,竝卽牌招察任,何如?傳曰,允。
又以漢城府言啓曰,本府戶籍庫舍,年久頹圮,不可不及時修改,而本府素無物力,材瓦難辦,今番毁撤安靜洞尼舍,瓦家·草家合二十二間內,瓦家十二間,材瓦取來,以爲庫舍修改之地,何如?傳曰,允。
南致熏,以弘文館言啓曰,本館下番副修撰李世最,以南學兼敎授,今日九日製合坐時,晝仕出去之意,敢啓。傳曰,知道。
金弘楨,以守禦廳言啓曰,本廳焰焇煮取次,東道蟲損木斫用事,旣已定奪,故標下軍每日二百名式,當日爲始,限三日斫伐之意,敢啓。傳曰,知道。
又以兵曹言啓曰,今九月初八日,良女李召史稱名人,自通化門入來,差備門外擊錚,極爲駭愕,令攸司囚禁治罪,同門守門將尹河,常時不能禁斷雜人,以致闌入,亦難免其責,推考,何如?傳曰,允。
有政。吏批,判書崔錫恒進,參判尹德駿在外未肅拜,參議李台佐在外未肅拜,左承旨兪命雄進。
吏批啓曰,兼高山道察訪趙德鄰除授後,過限未上來,依例改差,何如?傳曰,允。
以金興慶爲執義,李明浚爲司諫,梁聖揆爲掌令,趙翼命爲持平,宋宅相爲弼善,李世最爲校理,尹德駿爲同經筵,李萬維單付承文正字,李增祿單付成均學正。
兵批啓曰,慶尙左兵使,今當差出,而擬望之人乏少,水使竝擬,何如?傳曰,允。又啓曰,釜山僉使,今當差出矣,邊上重地,不可不擇差,而擬望之人乏少,未準朔禁軍將,竝擬,何如?傳曰,允。
又啓曰,慶德宮假衛將金錫耉呈狀內,以訓鍊都監敎鍊官,本營軍器修補事,下往江華府,竣事遲速,未可預料,所帶衛將入啓處置云,輪番之地,不可久曠,今姑改差,何如?傳曰,允。
以兪得一爲知事,鄭松齡爲五衛將,梁彬爲訓鍊主簿,朴斗望爲翊衛,朴東俊爲會寧浦萬戶,宋相著爲德池洞別將,李夏禎爲慶尙左兵使,趙世望爲釜山僉使,尹址爲慶德假衛將,黃萬昌爲訓鍊主簿。李錠單付同知,洪禹瑞付副司果,李井煥·沈益晉·趙世望付僉知,申慶濟·鄭楷付副司直,丁道復·韓配周·柳以蕃·鄭華重·尹一商·成琠付副護軍,張時良單付廢茂山萬戶,崔後哲單付古豐山權管。行副司猛鄭弼漢,今加嘉善,朔試射時,連三次居首,加資事承傳。前縣監柳東起,前僉使金壽基,前郡守孫命大,今加折衝,賞加別軍職。朴明梓今加資憲,朴旻梓今加嘉善,今秋等內試射時,優等加資事,承傳。
以平安監司,永柔等官,捉虎高香云等,渰死事,狀啓,傳于兪命雄曰,渰死人等,令本道恤典擧行。
李萬選,以兵曹言啓曰,武藝別監嚴成厚內中日試才時,鳥銃無間連三次沒技,似當依定奪,直赴殿試,而自下不敢擅便,上裁,何如?傳曰,直赴殿試。
又以兵曹言啓曰,今九月初九日,幼學吉尙億稱名人,自宣仁門入來,差備門外擊錚,極爲駭愕,令攸司囚禁治罪,同門守門將朴璉,常時不能禁斷雜人,以致闌入,亦難免其責,推考,何如?傳曰,允。
金弘楨啓曰,前黃海監司李彦經來到城外,以病勢情勢,陳疏到院,觀其措語,則旣有引嫌之端,不得不捧入,而密符替納,有損事體,推考,何如?傳曰,允。
李萬選,以弘文館言啓曰,本館下番四員內,修撰沈壽賢呈辭受由,修撰李明浚移拜諫職,副修撰權詹受由在外,副修撰李世最以節製合坐,晝仕出去之後,陞拜校理,下番他無替直之員,而卽者應敎李肇,副校理李眞儉,竝呈辭單,下番將未免闕直,應校李肇,校理李世最,副校理李眞儉,竝卽牌招,以爲推移姑降入直之地,何如?傳曰,允。
中宮殿,藥房問安。答曰,知道。
注書魚有龜疏曰,伏以臣父,以沁府經歷,方在任所矣。臣於春間,伏蒙恩暇,歸省父母,感戴攢祝,尙切于中,而卽今情理,有萬分悶迫者,不得不冒死更暴微懇,臣父衰老之年,居常多病,加以慘遭夭慽,心血內鑠,重傷暑濕,形神外脫。近又添得感冒,咳喘苦㞃,胃敗而嘔逆頻發,火升而煩憊轉甚,寢食俱廢,症情沈重,臣得接書報,方寸瞀亂,煎悶之極,不避瀆擾之誅,敢此疾呼於天地父母之前,伏乞聖慈,俯賜矜憐,亟遞臣職,俾得專意往護,以伸人子至情,不勝千萬幸甚,臣無任懇迫祈祝之至。答曰,省疏具悉。爾其勿辭,往省焉。
大司諫李彦經疏曰,伏以無狀賤臣,待罪重藩,尸位二載,釁咎山積,疾病且痼,無望理劇,屢煩控籲,獲蒙恩遞,我聖明終始生成之德,天地無量,竊自幸歸身輦下,隨分養痾,以延垂死之殘喘矣。不圖諫省新除,遽下於未及納符之前,臣聞命驚惶,繼之以訝惑,缺一行餘朝家用人,望實是取,則出按藩維,進長薇垣,是何等地分,是何等責任也?雖使名論才猷,有足以伏一世者當之,猶懼其不堪,如臣湔劣,內外無一可記,有百可罪,其得免於大何,亦幸耳。尙何望節次推排,復齒名途,揚揚呼唱於衢路乎?此行還朝,人比登仙,在臣一身,榮耀雖極,軒鶴梁鵜,人必有刺,私心慙恧,將進趦趄,在途之日,擬以一疏蘄免,而旋伏聞憲府,方有問備之啓,臣於此,不勝瞿然,泯默俟罪,有不敢仰首自鳴矣。到今聖批靳兪,白簡隨停,則臣亦不得不略辨焉。日者客聲之初至也,金川郡守韓塾,瑞興縣監李光朝,引私義請免其職,求之義理,參以人情,有不可枉屈其志,迫令行公,且在前畿邑守宰,亦多有推移變通之事,故臣敢具由狀稟,以俟處分矣。該曹援推舊例,以限代勿避之意,覆啓蒙允,自此守令,不敢復言,臣亦置之而已。俄而,塾則罷去,獨光朝在任,猶以必遞爲期,請由不已,而臣亦不之許也。晩後因儒臣建明,始有兼官代行之命,而瑞興是直路主站,其所責應,比他邑尤難,一倂付之兼任,誠有窘速未備之慮,雖有朝令,亦不得遽許離次,使之整頓凡百,臨時上京,至於過勅之後,瓜限已準,仍不還任,臺啓所謂曲循私情,任其去來云者,臣恐憲臣,未見臣當初狀本,且未知光朝事,與他有異也。然臺議峻發,彈墨未乾,臣何敢自謂無失,而晏然於仍帶職名乎?且臣經年篤疾,撼頓於半千行役,來抵城外,昏倒不省,咫尺修門,無計入肅,所受密符,未免替人以納,臣罪至此,尤萬萬矣。玆敢不避猥越,冒陳危悃,伏乞聖明,俯諒臣病勢之難强,情地之難安,亟許鐫遞臣職,以安微分,以謝人言,千萬大幸,臣無任瞻天望闕屛營祈懇之至。答曰,省疏具悉。爾其勿辭,從速察職。
刑曹判書閔鎭厚疏曰,伏以臣三夏淹病,未及蘇完,而爲參起居之班,徑離床席之間,仍當劇務,夙夜奔忙,自數日來,添得感冒之症,所患咳嗽,一倂發作,夜不交睫,聲不成音,少有所喫,或嘔或泄,眞元大脫,委頓不振,念臣此症,源委已痼,差歇遲速,有未可期,職事甚緊,不容暫曠,臣何敢一日虛冒,以益其罪戾乎?且臣於本月初一日入侍晝筵,敢以濟用監屛風事陳達,玉堂官,繼而爭辨,聖諭若曰,玉堂似與政院同,而未有明白成命,故臣以更加申飭之意,申告蒙允矣。厥後終無捧承傳之事,及至太廟展謁之時,玉堂奪去屛風,仍又拿致貢人於闕中,鞭扑狼藉,臣心竊怪訝,莫曉其故矣。再昨始得見擧行條件,則上敎中有政院·玉堂,宜以一例爲之等字,此則臣於當日,實未嘗仰聞於前席者,臣本來病聾,近益衰鈍,不能明聆玉音,奉行聖旨,致使貢人,替受罪罰,臣誠慙恧,無面復對郞吏尙何可苟然蹲據於職次乎?伏乞聖慈,察臣病衰無用之狀,將臣本兼諸任,一倂許遞,以便公私,千萬幸甚,臣無任惶愧屛營之至。答曰,省疏具悉。卿其勿辭,調理行公。
右尹洪璛疏曰,伏以臣沈嬰奇疾,已過半載,眶睫不變,視瞻漸迷,醫未執症,藥不收效,日加月增,去盲無幾,其不能以恒人自處,通朝共知,而特以不至於全然失明,飮食興居,猶能自如,故春間除旨之下,亦未嘗出謝恩命,而首尾四朔,一未赴衙,癏曠之罪,實無所逃,辭遞未幾,復叨是職,連値動駕,未敢言病,扶曳摘埴,忍死趨參於前導之列,而勞動之餘,症情越添,今則目前一席地,堇能辨物,此外無所睹矣。溫泉沐浴之請,蓋出靡方不試之計,而迺者因首席陳嫌,左堂不備,有數三公事,令臣覆奏之命,臣於是,竊不勝惶惑之至。臣自有此疾以來,神思從以瞀亂,凡親知間筆牘酬酢,廢謝久矣。今於許多文案,彼此甲乙之際,其何能照領首尾,提掇肯綮,爲奏御之文哉?藉令不計顚錯,苟且承命,亦有事例之不可冒當者,缺二行此蓋同席事體,有所未妥而然也。今者首席,以畿營已決之訟,嫌不再理,而臣居末席,敢有短長論列,則其爲未安,視諸昨年事體,尤有重焉。至於李世熙事,海西道臣,與首席爲八寸親,在法無當避之文,在臣有越例之嫌,此皆臣雖微疢疾,所不可晏然替行者也。玆敢略暴委折,仰瀆宸嚴,伏願聖明,俯垂睿照,亟收成命,俾不至於傷損體例之歸,不勝幸甚。仍竊伏念螻蟻賤臣,旣抱難醫之疾,將爲廢棄之物,孤負隆私,永訣明時,斯豈非臣子之大慽,而猶於將息調蘇之道,苟有分寸庶幾之望,則亦安不疾聲哀號,以冀矜憐於仁覆憫下之天哉?誠以臣之此疾,得於喪威積傷之餘,神血全耗,氣火俱升,區區藥力,不能責效於時月之內,惟靜伏深室,謝絶人事,處以株塊,然後少有差勝之時,每緣職務未祛,分義至嚴,酬應勞役之際,輒棄前功,反添後害,若蒙我天地父母,諒臣實情,遞臣職名。仍命勿復檢擧朝籍,許以一二年隨便調治,則不但微臣,萬有一幸於復起爲人之望,其在聖上體下之仁,亦當無物而不遂其生矣。情窮理極,煩猥至此,尤增死罪,臣無任戰灼屛營之至。答曰,省疏具悉。卿之疾患如此,本職今姑許遞焉。以上燼餘
上在昌德宮。停常參·經筵。
夜一更,月暈。四更五更,有霧氣。
下直,定平府使安相益,朔州府使南世興,熙川郡守李聖恒,振威縣令權聖徵,德山縣監李宜行,龜山僉使朴尙悌。
大殿,政院·玉堂問安。答曰,知道。中殿,問安。答曰,知道。世子宮,問安。答曰,知道。嬪宮,問安。答曰,知道。中殿,藥房問安。答曰,知道。
藥房口傳啓曰,醫官崔萬古·趙慶基·鄭麟祥別入直,何如?傳曰,允。
朴弼明啓曰,明日常參·經筵,取稟。傳曰,只晝講。
藥房都提調李濡,提調趙泰采,副提調南致熏啓曰,連日雨濕,伏未審聖體,若何?伏聞醫官所傳之言,王世子症候,昨日未申之間,寒氣之發作,又如再昨云,夜間寢食之節,亦復何如?前劑入湯劑,當盡於昨日,臣等今日率諸醫,趁早入診後,議定繼用之藥,卽爲劑入,以爲午前進服之地宜當,臣等終宵憂慮,敢來問安,竝此仰稟。答曰,知道。無事。世子寢睡頗穩矣。
藥房再啓曰,臣等率諸醫,入診王世子症候,退出後與諸醫商議,則皆以爲卽今症候,寒多熱少,而寒止熱發之際,吐出痰涎,此專由於脾胃濕痰用事之致,平胡飮子,加乾葛一錢半,赤茯笭一錢,草果五分,連用五貼,宜當云,此藥卽爲劑入之意,敢啓。傳曰,知道。
金弘楨啓曰,備邊司郞廳,以大臣意來言,今日賓廳坐起日次,而堂上不齊,不得來會云矣,敢啓。傳曰,知道。
許玧啓曰,秋分已過,啓覆文書,預爲修正,臨時擇日擧行之意,分付該曹,何如?傳曰,允。
注書魚有龜受由,代以成胤光爲假注書。
金弘楨,以兵曹言啓曰,今九月初十日,私奴七奉稱名人,自宣仁門入來,差備門外擊錚,極爲駭愕,令攸司囚禁治罪,同門守門將梁胤河,常時不能禁斷雜人,以致闌入,亦難免其責,推考,何如?傳曰,允。
以修撰沈壽賢再度呈辭,傳于朴弼明曰,修撰沈壽賢初度呈辭,旣令還給,而昨見弘文館草記,則以呈辭受由懸頉,方以爲怪,再度呈辭,今又捧入,此出於別監誤傳之致耶?抑由於本院書吏不察之致耶?査問後推治。
朴弼明啓曰,修撰沈壽賢初度呈辭,旣令還給,昨見弘文館草記,則以呈辭受由懸頉,方以爲怪,再度呈辭,今又捧入,此出於別監誤傳之致耶?抑由於本院書吏不察之致耶?査問後推治,命下矣。依傳敎,査問于公事廳別監及本院當該書吏,則公事廳別監,以爲別監金兌輝,來傳沈壽賢呈辭單子,而不傳還出給之敎,故依例書送給由二字,仍爲出送,本院當該書吏以爲,沈壽賢呈辭單子中,果有給由所書之紙,故以給由分付該館云。還出給之敎,別監金兌輝,初不來傳之致,於此可知,後弊所關,不可不懲治,別監金兌輝,令攸司從重科罪,何如?傳曰,允。
許玧,以義府言啓曰,罪人林泓,頃因其子世英上言,回啓判付,歸葬間給由矣。林泓三朔過限後來現,還囚之意,敢啓。傳曰,知道。
備邊司啓曰,今年諸道還上及諸般身役,定式收捧,別單書入事,曾已陳達於榻前,連因多事,未卽齊會講究,而未及擧行矣。卽今諸道災實分等狀啓,雖未上來,而秋捧不遠,此事不容少緩,近始反覆商確,隨各道農形之豐歉,區別磨鍊,別單書入,以備睿覽,而大抵今年農事,兩南之外,雖不無優劣之可論,而均之爲免凶之歲也。諸般積逋,若不於如此之年,漸次收捧,則將無畢捧之期,而第近年荐飢之餘,若以一歲之稍稔,盡責積久之逋欠,則民力之難堪,勢所必至,新舊還上及諸般身布,參量分數,酌定年條者,實出於特寬民力之意。以此急速知委於諸道,使之惕念奉行,而惟其長短闊狹,斟酌裁量,要令準其分數,則都在於道臣之商度便宜,而善處之如何,零瑣曲折,亦當自本司行關分付,有不敢盡煩天聽,而從前定奪分付之後,或因狀聞,或因臺疏,未免數數更改,以致外方靡所適從,今番則一切勿許撓改,以爲終始擧行之地,何如?傳曰,依啓。
持平徐命淵啓曰,李英建事。措語見上禁府都事崔雲翼,曾任陵官時,賣炭作錢,歸之私用之狀,已非官員樣子,而昨年冬,稱以居館,記名於賢關食堂,而身在私室,引用月給紙炭等物,其他鄙瑣之擧,不一其端,館中多士,無不唾鄙,而恬不知恥。如此鄙劣無識之人,不可置之百執事之列,請禁府都事崔雲翼汰去。答曰,不允。末端事,依啓。
吏曹參判尹德駿疏曰,伏以臣之立朝以來,身蒙異數者,書不勝記,只銘于心,而至于今日,所蒙之異數,不但當世之無比,殆古史罕有也。擢拜名藩,將母致養,此異數也。病母思歸,撤而先還,情難久難,冒陳私懇,則卽許遞改,此異數也。旣遞之後,職名不離身上,司寇之亞,國子之長,除旨荐降,榮光滿路,此異數也。至於政院·經筵之命,又不可謂異數而止耳,實臣不敢當之地也。偏眷賤臣,曲加異數,而聖朝名器,不可濫施,徒感異數,進不知止,則嗤點必來,災害必至,臣在途聞命,踧踖靡寧,難於冒進,至欲逃遁,身病且苦,不堪行役,而臣之離違病母,五朔于玆,除非昔年塞外遠宦,溫凊之久曠,一生所未有也。方寸搖搖,急於歸護,不計顚仆,行薄城外,而所帶淸華之職,終不可越分叨冒,瞻望天閽,不敢入謝恩命。且本曹參議李台佐,卽臣婚姻家也。揆以公法,禮當一遞,遞臣病劣不堪之人,使無故新入之人,安於其職,又便於事理,伏乞聖慈,曲賜諒察,將臣政曹經筵之任,亟行刊改,此不但臣之私幸,實爲異數之有終也。臣無任惶恐祈懇之至。謹昧死以聞。
校理李世最,副校理李眞儉疏曰,伏以臣等,伏見刑曹判書閔鎭厚疏本,則又提屛風一事,斷斷不已,臣等竊不勝訝惑之至。向日筵中,明有政院·玉堂一例爲之之敎,則卽是成命,其在該司之道,惟當循例奉行,而乃於太廟陪從之時,設屛一款,不復擧行,故臣等心甚駭然,招諸貢人,仍令進排,歸館之後,略施鞭罰,其時委折,不過如斯,而乃以奪去拿致之說,張大其事,顯有脅持之意,竊爲重臣慨然也。噫,玆事至瑣至細,而或陳或疏,必欲務勝而後已,良亦異哉?當初聖敎,不啻明白,其後擧條,亦經睿覽,則今忽以未嘗仰聞等語,强欲自解,亦可謂求說不得也。雖然,因一微事,轉輾至此,詆斥之言,更加一節,臣等何敢自謂無失,而晏然於榮次乎?伏乞聖慈,亟遞臣等之職,以安微分,不勝萬幸,臣等無任屛營祈懇之至。謹昧死以聞。
答尹德駿疏曰,省疏具悉。卿其勿辭,從速察職。
答李世最等疏曰,省疏具悉。筵敎之出於擧條者,別無爽誤,則爾等有何所嫌?勿辭察職。
以備忘記,傳于朴弼明曰,居首進士沈尙鼎,直赴殿試,之次生員吳旭,直赴會試,生員李必相·韓喆,幼學李廷燁,進士洪重衍,幼學洪龜祚,進士安佑,各給一分。以上燼餘
上在昌德宮。停常參,只晝講。
下直,森森坡萬戶金聲贊,方山萬戶李夏海。
中殿,藥房問安。答曰,知道。
大殿·中宮殿·世子宮·嬪宮,政院·玉堂問安。答曰,知道。
藥房都提調李濡,提調趙泰采,副提調南致熏啓曰,伏未審夜來,聖體,若何?伏聞醫官所傳之言,王世子症候,昨於未末,始發寒氣,未盡申時而止,不至如再昨之遲久云,夜間寢睡,何如?而昨日劑入湯劑,連次進服乎?臣等無任憂慮,敢來問安?答曰,知道。無事。世子寢睡安穩,湯劑連服矣。
以備忘記,傳于金弘楨曰,今下弓矢,方山萬戶李夏海·森森坡萬戶金聲贊等給送。
李萬選,以義禁府言啓曰,平安道定配罪人,放未放啓本中,罪人姜履相等四人,道臣諉以疏嫌,不爲分秩啓聞,故監司推考,更令分秩稟處事,覆啓蒙允後行會矣。卽伏見本道啓本,則各項罪人等,又不分秩,只以其罪目及到配月日開錄,直令該曹稟處,事異常例,有關後弊,此啓本還爲下送,使之依例放未放分秩,啓聞後稟處,何如?傳曰,允。
又以兵曹言啓曰,今九月十一日私奴海江稱名人,自宣仁門入來,差備門外擊錚,極爲駭愕,令攸司囚禁治罪,同門守門將金九敍,常時不能禁斷雜人,以致闌入,亦難免其責,推考,何如?傳曰,允。
朴弼明啓曰,明日常參·經筵,取稟。傳曰,只晝講。
許玧啓曰,大司憲權尙夏在外,執義金興慶,持平趙翼命未肅拜,掌令梁聖揆未肅拜服制,掌令金斗南,持平徐命淵呈辭。今日以監察茶時之意,敢啓。傳曰,知道。
今日晝講入侍時,水原前府使羅弘佐喪需,從優題給事,榻前下敎。
晝講入侍時,玉堂解由未出人,勿爲拘礙事,榻前下敎。
晝講入侍時,箕子廟遣承旨致祭,武烈祠遣官致祭事,榻前下敎。
吏曹參議李台佐疏曰,伏以臣,庸愚譾劣,最居人下,過蒙洪造,歷敡華顯,因循尸竊,罪斥不加,及至前冬,誤辱聖簡,擢授方面之任,超躋緋玉之班,臣揣分量才,益增兢慄,惟是感激恩私,强策魯鈍,竭其智慮之所及,圖報渥恩之萬一,卽臣區區之所自責勵者,而迺者一旬之內,連得兩親屬疾之報,神魂飛越,方寸煼灼,披歷血懇,重瀆震嚴,終賴聖上體下之仁,特賜矜許,歸省病親,計日以待,慈恩渙被,天地莫量,顧以三邑繼檢之事,旣出於臣之狀請,而將不得自效一分,仰孤重寄,俯乖宿心,惶懍悼歎,交切于中。不意新除選曹之命,遽下於俟罪之中,臣誠驚惑,慙悸缺一行責大任重,地望自別,衡量群才,甄敍具僚,愼簡之嚴,不以副貳而有間,其不可苟苟充位,人人冒授也,決矣。今臣才疏望輕,百無一取,常調例除,尙懼不堪,乃於陞品未久之日,遽參極選之職,臣反覆思惟,莫曉所以。若以家世之故,先加進用,則佐銓之任,初非承蔭之地,若以曾秉郞筆,循次擬望,則先於臣而進者,又自有其人,而猝然通擬,竟被誤授,微臣不稱之譏,固不暇恤,而竊恐聖朝名器之虧缺,政體之謬錯,誠非細故也。臣自被恩命,一味悚恧,陳章控免,亦所不敢,徘徨屢日,今始冒萬死仰瀆天聽,伏乞聖慈,天地父母,曲垂諒察,亟賜遞改臣新授職名,以重公器,以安微分,不勝幸甚,臣無任惶霣祈懇之至。謹昧死以聞。答曰,省疏具悉。爾其勿辭,從速察職。
平安監司尹趾仁疏曰,伏以臣,猥受藩任,今已兩年,才疏識蔑,觸事憒憒,惟譴罰是俟矣。伏聞日者筵中,以臣農形之狀,至有嚴峻之敎,臣惶悚震越,不知置身之所也。本道農事,旱田十居八九,水畓極其零星,而今年霖雨,前所未有,黍粟已不免告凶,而民間,惟恃於豆太木麥矣。秋霖浹旬,惡風連日,未及成熟之際,日氣猝寒,嚴霜連下,一日之間,山野靑色,索然成枯,民情遑遑,景像愁慘,不得不據實馳啓,何敢故爲虛妄之言,以自陷於欺瞞之罪哉?大抵各邑農形之狀,例多太過之弊,故每於啓聞之際,十分詳愼,一則戒於諱災,一則恐或過實,再三添刪,始乃封進,而至於今番,則不待各邑之報霜,以臣營下所見,爲先馳啓,而聖敎如是嚴截,則臣罪固難免於刑書。且臣於前正言徐命遇之疏,有惶悚不自安者,軍政,國之大事,而不量才分,妄欲經釐,致謗召怨,臣亦非不自料,而臺疏中旣曰,興訛造訕,辭說孔多,則其不能鎭服軍情,憚壓一道之狀,於此可知。其言雖不罪臣,其意實慮誤事,以公以私,決不可因仍苟冒,以妨重務。伏乞聖明,亟命先削臣職,仍治臣罪,以爲受命藩維者之戒,千萬幸甚,臣無任戰灼悸恐慙悚屛營之至。謹昧死以聞。答曰,省疏具悉。卿其勿辭,宜速察職。
同日午時,上御宣政殿。晝講。入侍,同知事崔錫恒,特進官趙泰耉,參贊官朴弼明,侍讀官李世最·李眞儉,假注書成胤光,記注官鄭啓章,記事官宋成明,武臣沈若虛。上讀前受音,禮記檀弓篇自魯人,至總八寸。世最進講自孟獻子,至非古也竝註。上受而讀之一遍訖。世最進文義曰,以大體言之,過不及,皆不中,孟獻子之事,不知其必中於禮矣。錫恒曰,禫後復古,豈曰非乎?聖人稱許,良以此也。上曰,不知其過矣。世最曰,死而不可弔,畏壓溺三者,而註云,似難專指戰陣無勇,杞梁之喪,齊莊公亦出弔矣。錫恒曰,畏壓溺,豈皆不弔,而三者之外,亦當有不弔者矣。然非明理達道者,鮮乎不犯此三者,雖以人君言之,楚懷王不納屈原之諫,乃有武關之禍,此畏而死者也。泰耉曰,大抵不得其死而死者,皆非正也。上曰,然矣。眞儉曰,漢文帝不馳峻坂,缺五六字周昭王膠舟不返,此犯於溺矣。此二君者,後王之所當鑑戒處也。上曰,然矣。世最曰,語云,人而不仁,如禮何?太公死後,五世返葬,蓋不忘本之意也。狐雖微物,死而首丘,亦出於效本之意,故引以爲喩矣。泰耉曰,樂其所自生,敦本之意也。太公封於營丘,而返葬於周,蓋以此也,而子孫之返葬,至於五世,亦莫非敦本之意也。仁者借用之意,敦本念舊,君子之道也。世最曰,曾子之喪,浴於㸑室,爲人子者,豈忍從非禮,而賤其親乎?此必漢儒傅會之說,不可信矣。眞儉曰,子張之病也,其言如此,恐懼修省之意,槪可見矣。泰耉曰,此與曾子啓手足之意同矣。有始有卒曰終,乃君子有終之義也。眞儉曰,史記君子不書死,不賢者書死,筆法亦如此矣。遂掩卷。上曰,周武王封箕子於東方,敷陳八條之敎,仁賢遺化,不泯於數千載之下,其祠,曾有遣近侍致祭之事,而歲月已久矣。今又遣承旨致祭,另加守護事,亦爲申飭,可也。上曰,武烈祠在於平壤,宣廟朝,爲皇朝諸將石星·李如松·李如栢·張世爵·楊元創建,而香祝,每年下送矣。宣武祠曾已致祭,而武烈祠,則尙無致祭之事,亦爲遣禮官致祭,申飭守護,可也。上曰,前水原府使羅弘佐,武將中可用之人,意外身死,予甚驚悼,喪葬諸需,其令該曹,從優題給,可也。趙泰耉曰,臣有所懷,惶恐敢達。臣待罪西藩時,德池筒民田割入者,因民人等稱冤,狀聞出給矣。頃以筵臣陳達,還屬於山城云,此臣當初變通之事,極切未安,而臣旣知其事狀,故敢達矣。大抵筒中深下處,貯水蒙利,四面稍高處,開墾作畓,德池筒周回甚廣,而營屯民田,相雜於一筒之內,癸未年間,割筒洩水,盡作屯田,得一千五百石落,而一年所出,至於萬餘石之多,打量時,筒標內外民田,亦多混入,民人輩以比稱冤,故令管城將,與別將眼同査覈,則民田之混入者,多至三百餘石落,若一依民願,盡數出給,則亦非恤關防之道,故標外百餘石落,斟酌出給,而此非營物,句管於備局,故狀啓出給矣。業已從民願許給,而卽爲還屬,則失信於民大矣。豈可爲如干穀物,而重失信於民乎?孟子曰,天時不如地理,地理不如人和,保障之地,莫如先收人心,且去食去兵,而不去信,聖人之所訓,於此失信,則所得小而所失大矣。崔錫恒曰,頃日筵中,閔鎭厚陳達此事,而臣亦爲陳達矣。永柔之民,因取柴刈草,私自買賣立案,則此非渠輩應執之物,且是軍餉重事,李世載已爲區別善處,則豈爲民怨,續續出給乎?人之所見各異,令廟堂稟處,似好矣。泰耉曰,溥天之下,莫非王土,民自買賣有文券,則宜有稱冤之端,而三百餘石之地,不可盡給,故分標內外,區別出給矣。錫恒曰,圖形若一取覽,區別許給,亦似好矣。泰耉曰,奸民之言,不可盡信,而兩邑守令,與別將眼同區別,狀聞于廟堂,而許給矣。未數年而還屬,則法不信於民矣,更令廟堂稟處,何如?上曰,當初李世載爲監司時,區別公·民田,而中間出給矣。末世奸民之言,未必盡信,續續出給,非收拾之本意,纔以一人之言而還屬,又以一人之言而査覈,事體極爲顚倒矣。李世最曰,近來玉堂,或有因事出去者,亦有受由在外者,入番之際,苟簡莫甚,解由未出人,曾有勿拘之例,今亦依此爲之乎?上曰,依爲之。上曰,武臣進來。沈若虛進伏。上曰,有所懷陳達,可也。若虛曰,臣纔遞漆谷府使而來矣。柒谷乃山城保障之地,有弊瘼則狀報于道臣,以爲變通之地,今無可達之事矣。上曰,輪對官假注書招來。李商雨進曰,小臣承文院校檢李商雨也。上曰,本院有可達之事乎?商雨曰,別無可達之事矣。崔後甲進曰,小臣活人署別提崔後甲也。上曰,染病出幕者,有之乎?後甲曰,自八月望後,無出幕之人矣。柳近進曰,小臣掌苑署直長柳近也。上曰,直長所掌,何也?近曰,臣所掌生果等物也。上曰,有弊端乎?近曰,有弊端則提調每每變通矣。李衡秀進曰,小臣內贍寺奉事李衡秀也。上曰,奉事所掌,何也?衡秀曰,臣所掌醋矣。上曰,無弊端乎?衡秀曰,本寺供上物種,缺四五字大有弊端,今承下詢,敢此仰達矣。近年以來,油淸元貢外,所費之物,實爲不貲,戶曹諉以遺在,不爲給價,故貢物主人等,不能堪當,頃年駕前上言,加納之價,自該曹這這上下事,覆啓蒙允之後,亦不準給,不但貢物主人之呼冤,前頭形勢,有難支撑,蓋戶曹會計中,遺在懸錄之數,皆是丙子以後,七十年流來逋欠,無面之指徵無處者,及已進排,而未會減之類也。該曹只憑虛簿,不給準價,白地加納,逐年如此,窮民難支之勢,不可不恤,盡數蕩滌,雖似未易,本寺無面,曾有別錄之事,今亦依此例流來遺在,特爲別錄,未知,何如?上曰,令該曹稟處,可也。申義集進曰,小臣平市署奉事申義集也。上曰,奉事所掌,何也?義集曰,所掌斗升平均也。上曰,本署有弊端乎?義集曰,提調每每變通,無弊端矣。遂罷出。以上燼餘
上在昌德宮。停常參·經筵。
下直,甲山府使沈榗。
中殿,藥房問安,答曰,知道。大殿,政院·玉堂問安。答曰,知道。勿爲問安。中宮殿,問安。答曰,知道。世子宮,問安。答曰,知道。勿爲問安。嬪宮,問安。答曰,知道。
夜自一更至三更,月暈。
朴弼明啓曰,明日常參·經筵,取稟。傳曰,只晝講。
藥房都提調李濡,副提調南致熏啓曰,伏未審夜間,聖體,若何?伏聞醫官所傳之言,王世子症候,昨日則自申至酉之間,寒熱微有其氣而止云,夜間寢睡,一向安穩,而湯劑亦連爲日再服乎?臣等憂慮未已,敢來問安。答曰,知道。無事。世子寢睡安穩,湯劑日再服矣。
以進賀兼謝恩正使臨陽君,副使兪集一狀啓,奉命淹滯,惶恐待罪事,傳于金弘楨曰,勿待罪事,回諭。
金弘楨,以都摠府言啓曰,今日入直軍士,中日習射,請出標信。傳曰,知道。
又啓曰,大臣·備局堂上,今方來會賓廳,當有引見之擧,而兩司無行公之員,除在外服制外,呈告·未肅拜人員,竝卽牌招,以爲推移入侍之地,何如?傳曰,允。
以大司諫李彦經,持平趙翼命牌不進罷職傳旨,傳于許玧曰,推考傳旨捧入。
金弘楨啓曰,備邊司郞廳,以大臣意來言,賓廳日次,連値有故,不得爲之,今日雖非次對,來會賓廳云矣,敢啓。傳曰,引見。
傳于朴弼明曰,今日引見相値,晝講停。
兪命雄啓曰,箕子廟遣承旨致祭事,命下矣。何承旨進去乎?敢稟。傳曰,左承旨進去。
行左參贊趙泰采疏曰,伏以臣於日前,以母病危重之狀,仰籲宸嚴,幸蒙恩由,得以專意救護,連用補劑,少獲差減之效矣。又自昨夕,有再感之漸,虛煩嘔逆等症,比前有加,達宵扶將,不忍暫離,今日藥院問安,未得進參,揆以分義,實涉惶隕,當此春宮未寧之日,忝居保護之地,循例起居之節,亦且曠廢,罪戾到此,尤無所逃。伏乞聖慈,亟命遞臣所帶內局提調之任,以便公私,不勝萬幸,臣無任屛營祈懇之至。謹昧死以聞。答曰,省疏具悉。卿其勿辭,救護母病。
同日巳時,上御熙政堂,大臣·備局堂上引見。入侍,左議政徐宗泰,行禮曹判書姜鋧,吏曹判書崔錫恒,知敦寧府事趙泰耉,執義金興慶,司諫李明浚,校理李眞儉,假注書成胤光·崔守慶,記注官鄭啓章,記事官宋成明。宗泰曰,近來朝氣頗寒,聖體,若何?上曰,無事矣。宗泰曰,王世子氣候,尙未復常,卽今症候,雖不大段,而指端寒氣,猶未快止云,此則不日當瘳,而前後日子彌久,群下之憂慮,何可勝言?上曰,卽今症候,不至大段矣。宗泰曰,今日非日次,且無大段稟定事,而欲爲瞻望天顔,敢請登對矣。今年年事,猶未免凶歉,外方年分,姑未上來,而連見諸道狀聞,兩南秋事,已無可望,西關則稍有西成之望矣。尤被霜降海溢之災,而江北又甚云,民事誠可悶慮。上曰,西路被災尤甚矣。宗泰曰,平安監司尹趾仁,以本道兵使巡歷停止之意,又爲馳啓,備陳霜後災害彌慘,民事遑遑,裹糧赴操,深有不便之狀,請令廟堂,稟旨處分矣。西關年事,轉益可憂如此,道臣據目所見,再次狀請,朝家宜在聽許,而第其災荒,想猶不至如嶺南之甚,而軍政之一向廢弛,實涉可慮,今秋又復停止,則兵使李宇恒,以曾經將任之人,終不得一經巡歷,而有所整飭矣。且本道則雖爲巡歷,而本無大段設操之事,軍兵聚會之弊,亦爲另飭,何如?知敦寧趙泰耉曰,西路年事,江邊甚慘,淸南較勝,且兵使巡操,例在淸南,而淸北則只行點視而已。若令簡其騶率而巡歷,則其弊豈至於大段乎?上曰,西路軍政久廢,每每停止可慮,簡其騶率擧行事,分付,可也。宗泰曰,摠戎使金重器狀啓,以今秋巡操設行事,請令廟堂稟旨,分付矣。因年荒,累年停廢,今秋畿內稍稔,使之依例擧行,何如?上曰,摠戎使巡操擧行事,分付,可也。宗泰曰,江華留守朴權狀啓,以爲城役所用木物難辦,英陵·長陵兩陵蟲損木斫用事,旣有啓下,分付,卽當定監色斫運,而上年秋因朝令,英陵蟲損木斫運次,送監色則陵官,以莖葉不枯,不爲許斫,終至虛還,今則宜自朝家分付。且聞寧陵,亦有蟲損可用之材,而火巢近於水邊,曳運便近處斫伐事,請亦分付陵官。又請不等樓柱之屬,亦爲參量許斫,以備日後之用矣。陵所樹木,雖爲蟲損,入斧斤斫伐,事體極爲重難,而此旣定奪之事,依狀啓分付兩陵參奉,使之眼同許斫,而必於陵寢稍遠處,全然枯損,斷無生意者,精審後計條數,斫伐爲當,至於不等樓柱,則體大之木,斫伐曳運,俱有所不便,勿爲許斫,斫運雇價,以本州移轉米會減事,亦依狀啓施行,何如?上曰,大臣所達,是矣。莖葉盡枯者,詳審斫伐,而不等樓柱,則勿許,可也。會減事,依爲之。宗泰曰,慶尙右兵使金重三,以晉州災荒尤甚,矗石山城城操,姑停之意馳啓,請令廟堂稟旨分付矣。今秋嶺南陸操,旣竝令停止,此山城城操,姑令一體停止,似當矣。上曰,一體停止,可也。宗泰曰,慶尙監司洪萬朝狀啓,備陳前頭賑資難措之狀,以爲本道穀前後移轉北道者,殆至十二萬石零,而今本道形勢,若是切急,北道某樣穀,充數還報,則誠爲多幸,請令廟堂稟旨,分付該道矣。南穀之移救北路者,旣多,今嶺南之災荒如此,其勢自當有此狀請,在朝家亦宜有移粟互救之道,而第嶺南,則穀物素饒,且異於兩湖,未有移出之路,雖無此移報之擧,前頭賑資,猶可容措。且聞北路,南關稍稔,而北關則頗甚災歉,將必以此穀,而有所支賴,以此問議於諸大臣,諸意亦皆如此矣。北道穀物移轉事,今姑安徐,更觀前頭而處之,何如?上曰,諸臣所見,何如?崔錫恒曰,嶺南穀物,從前移轉於北路者甚多,當本道飢荒之日,道臣之欲爲還推,揆以事理,所不可已,而第念關北年事,雖有嶺南有間,未免失稔,收捧旣甚未易,海路艱險,輸運亦涉有弊,且其穀物非米太,不過皮雜穀,其在嶺南,有名無實,徒貽水陸轉運之弊,還推之擧,終涉重難矣。姜鋧曰,北道形勢,雖曰如此,嶺南今年年事,旣至大歉,道臣馳啓之後,不可全無顧濟之道,北關貸去之穀石數甚多,雖難盡償,參酌減數,許令移給,或以他條,推移救濟,似宜矣。趙泰耉曰,北路穀物,不如嶺南之精實,今年嶺北,與嶺東之凶荒,雖不如嶺南,而亦不可謂豐稔,雖移數萬石皮穀,在嶺南,所得無實,轉運之際,三道沿邑,俱不免貽弊,大臣所達,似是參量彼此之言矣。上曰,嶺南賑穀,以他條推移,北穀則觀勢處之,可也。宗泰曰,近來紀綱日頹,風習慢肆,爲朝士者,多不謹守憲法,如臣不似之人,忝居於統率百僚之地,不能爲人忌憚,何望其有所振肅?臣於此,竊嘗慨然,而亦深惶愧矣。如守令之乘轎濫率,朝家屢加申嚴,而濫率犯者不止,今則朝家終不能勝,而委置之,寧不寒心?且以一事言之,各司官,以平服出入本衙者,曾有申禁,而聞近來此習猶前,其簡慢自便,不遵舊制如此,而臺司復有糾之者矣。雖若微細,而事甚駭然,官員之以便服出入本司者,更爲申飭禁斷,何如?上曰,曾在甲申年,春塘臺祈雨之時,各司官員,坐於賓廳,換着便服,由通化門出去,此則予所目覩,事極無據,故其時有下敎筵臣之事矣。闕內猶且如此,外司無足怪矣。此由於國綱解弛之致,各別申飭,隨現論罪,而至於乘轎濫率,申飭之初,則略遵朝令,而未幾又復如前,極爲寒心矣。每每申禁,有同兒戲,而不可以此而止之,一體申飭,可也。宗泰曰,都民資業,本來窮艱,而諸司貢物主人等,近因責應煩重,無以支堪而爲生,實爲可愍矣。聞有貢物官司官員,常於貢物人處,多有科外侵責之事,雖役用一人,而貢物人,輒雇立以應,其他物件,吉凶所需者,求借無節,而損失居多,日復一日,怨苦多端,而無所告訴,其弊深矣。自今申飭諸司,一切禁斷此弊,而令各其司提調,常加檢察,隨現入啓論罪,何如?上曰,依爲之。宗泰曰,外方人才,常多沈翳,而科第之人,久未得職,而淹廢者亦多,諸道皆有之,而嶺南最甚,地大而文風盛,科目尤夥,而仕宦於朝者常小,政路雖欲廣加調敍,而常患窠窄,無以容旋,此甚可慮矣。臣嘗以文集等文字觀之,國朝舊時規制,各司之官,如僉正判官之窠,多以文官除拜。近世以來,蔭仕太盛,而右族居先,此所以此法之不得行也。今令政曹博訪衆論,其中表著之人,擇通淸望,而僉正以下諸窠時,以科目人隨闕擬差,以爲常常收拾之地似當,此事不過修復舊制,而不係變通,故敢達。吏判方爲入侍,下詢後使之擧行,何如?上曰,大臣所達誠是,吏判今方入侍,臨政收拾,俾無淹滯,可也。宗泰曰,昨年別薦時,領中樞府事尹趾完,別具疏,以前執義鄭齊斗論薦,而其薦語甚重,有俾參廟謨云云矣。朝家所倚信元老大臣,以人薦進,其稱許如此,而迄未有特用之事,事體恐不然矣。鄭齊斗出於名家,天資近道,其學問操行,世所共知,處靜求志數十年,深有淸修之節,經學旣明,其於經世之務,豈不諳通?大臣薦語,必有所審知其實矣。如藩維之任,姑先試用,恐無不可,臣以此常有所懷,敢達。上曰,原任大臣,別爲疏薦,而其後尙無超擢之事,試用於方伯之任,似合政體矣。崔錫恒曰,大臣旣已陳達,自下直爲擬望於監司乎?上曰,監司有闕,問議于廟堂,擬望,可也。以上出擧條宗泰曰,金鎭圭放還之後,尙無收敍之命,用罰過當矣。缺一行餘其志可尙,略其病處,取其所長,固不害於用人之道,而當初罪名,不至顯著,到今年久之後,似當有牽復之道矣。且聞長國子時,士子輩多畏戢,尤長於文學,主試頗公云矣。上曰,當初竄逐,因趙泰一之疏,而家有老母,故中道付處矣。其後歲抄,特令放送,而渠以戚里,主論乖激,如此之人,未知其可用矣。宗泰曰,臣旣有所懷,故敢達矣。聖敎如此,不勝惶恐,而當此人才尠少之時,全棄可惜,故有所縷縷矣。上曰,予意亦非欲永棄也。戚里之臣,主論太過,故實出於裁抑之意也。趙泰耉曰,臣於貢物主人事,有不安於心者矣。臣出疆之期不遠,而乾糧廳,無使喚之人,李寅燁聞其狀,定送戶曹隷人四五名,役使有日,臣忝居宰列,旣有所犯,不勝惶恐矣。上曰,引咎過當矣。姜鋧曰,箕子廟遣承旨致祭,武烈祠遣禮官致祭事,命下矣。致祭吉日,纔已擇入,而頃年宣武祠致祭時,則禮曹堂上進去,而從前外方遣禮官之時,則郞官進去矣,今亦郞官進去乎?上曰,外方異於京中,遣禮郞可乎?崔錫恒曰,宣武祠致祭時,禮曹參判進去云,今此箕子廟,旣遣承旨,武烈祠,遣禮曹堂上,則輕重失序,似當有降殺之節,武烈祠,則遣郞官,似宜矣。上曰,京外有異,不可無降殺之節,下送郞官,可也。李眞儉曰,卽今進講之冊,畢講尙遠,而繼講冊子,必須預爲稟定,然後可以印出矣。四書五經,皆已進講,此外繼講之書,以臣等魯莽之見,有難酌定,問議于領相後稟定,何如?上曰,問議後更稟,可也。金興慶曰,臣情地踪跡,實不宜復玷榮塗,而召命之下,含恩怵分,不得不冒昧祗謝,隨入於引對之列矣。卽者筵中大臣,以近來各司官僚,多有着便服赴公廨者,臺官不爲論啓爲非,臣之職忝臺省,前後非一,而未有的聞,曾無擧劾之事,則臣孤負職責之失,於是著矣。其何敢諉以泛論,而晏然仍冒於臺次乎?請命遞斥臣職。上曰,大臣之言,出於泛論。且今日纔爲肅謝,別無引避之事,勿辭,亦勿退待。又啓曰,本府,以罪人李英建,減死定配之命,還收事云云。措語見上上曰,勿煩。李明浚曰,臣猥以無似,幸蒙聖恩,忝塵臺端,非止一再,而絲毫蔑效,徒增愧懼矣。卽者筵中大臣,以諸各司官僚,白衣出入公廨者,臺官不爲論啓爲非,臣孤負職責之失,著矣。何敢一刻抗顔於臺次乎?請命遞斥臣職。上曰,已諭於憲臣之避。勿辭,亦勿退待。上曰,壬辰之亂,平壤收復後,宣廟親謝於李如松,問前後勝敗之異。李如松曰,先來北方之將,恒習防胡戰法,故取敗,後來之將,能用戚將軍禦倭法,故所以全勝也。宣廟仍請見戚書,李如松秘之不出,乃令譯輩,潛購出來,下于都監,使之鍊習,至今各軍門用之,而無活法矣。壬辰以前所用者,未知何法,而各軍門至今遵行者,只是戚法也。其間不可無商度通變之道,使將兵之臣,講究活法之意,曾在丙戌年,趙相愚爲兵判時,有所下敎矣。未幾兵判遞職,故因循至今矣。更令兵曹依前日下敎,分付將臣,從容講究,可也。遂罷出。以上燼餘
上在昌德宮。停常參,只晝講。
夜自一更至三更,月暈。
下直,舒川郡守李奎成。
李萬選啓曰,明日常參·經筵,取稟。傳曰,停。
又啓曰,吏曹郞廳來言,守令有闕,政事,取稟。傳曰,明日爲之。
中殿,藥房問安。答曰,知道。
藥房都提調李濡,副提調南致熏啓曰,伏未審夜來,聖體,若何?伏聞醫官所傳之言,王世子症候,昨日申時,寒氣又爲微發而上,猶未快祛云,夜間寢睡,與前一樣安穩乎?平胡飮子,已盡於昨日,臣等今日率諸醫,趁早入診,更爲議定繼用之藥宜當,臣等憂慮未已,敢來問安,竝此仰稟。答曰,知道。無事。世子寢睡安穩矣。
藥房再啓曰,臣等率諸醫,入診王世子症候,退出後,與諸醫商議,則皆以爲,卽今寒熱之氣,比前稍減,不至大段,而猶未快止,此由於脾胃痰熱,未盡淸利之致,小柴胡六君子湯,加知母一錢,黃連酒炒七分,草果五分,先用五貼,宜當云,此藥卽爲劑入之意,敢啓。答曰,知道。
金弘楨,以御營廳言啓曰,本廳別抄武士·別武士·別破陣京案標下軍,今秋等各技試才賞格,從分數多寡,以本廳所儲木綿面給後,別單書入之意,敢啓。傳曰,知道。
許玧,以義禁府言啓曰,以黃海道海州牧推考敬差官啓本刑曹粘目,弑夫罪人宣玉,移本府處置事,允下矣。依例發遣府都事,拿來,何如?傳曰,允。
李萬選,以侍講院言啓曰,本院弼善宋宅相,除拜累日,尙未肅謝,卽爲牌招察任,何如?傳曰,允。
又以工曹言啓曰,楊花津,卽江都·喬桐及仁·富·陽·衿·金·通等邑之孔道,而其南有鐵串浦焉,由鐵浦而來者,必渡楊津,由楊津而往者,必渡鐵串,而其間只是六七里之地也。曾有石橋,今盡崩頹,而兩岸頗高,水勢且深,大小行人,不得渡涉,咫尺之間,道路阻絶,以致楊花津船,便爲等閑之物,故本津別將,累度文報,諸邑人民,一齊等狀,請以楊津一船,分置鐵浦云。大槪鐵浦之渡,若爲不通,則楊津之船,雖多無益,一依群情,許移一隻,俾無病涉之患,未知何如?傳曰,允。
又以弘文館言啓曰,禮記畢講後,繼講冊子,問議于領事事,命下矣。臣壽賢就議于左議政臣徐宗泰,則以爲經筵進講,旣遍四書五經,而又及於心經·大學衍義·聖學輯要等書,則今日繼講,恐不外於通書·西銘·正蒙諸書也。二程全書,似亦宜在於繼講書中,而二程子訓言外,其他文字,似不得不取舍於其間,未知如何,講官臨問,臣不敢不對,而所見蒙陋,惟望命詢右議政處,而審定矣。仍竊念聖學,亦宜以史書鑑戒爲要,資治書,宜亟爲召對繼講,缺一行餘往問于右議政尹拯處後,更稟之意,敢啓。傳曰,知道。
掌令金斗南啓曰,本府以罪人李英建,減死定配之命,還收事云云。措語見上愼妃廟創建,實出於聖意之不偶然,而第其守護者,不過廟僕數人,軍卒三名而已。訶禁不嚴,以致雜人之出入,且於廟門不遠之地,有一射場,衆夫喧聒,聽聞可駭,豈非未安之甚乎?自今以後,請令內官,輪回守直,雜人出入,射場喧聒等事,一切禁斷。答曰,不允。末端事,依啓。內官守直事,令該曹稟處。
江原監司洪重夏疏曰,伏以臣才疏識淺,百不猶人,而萬萬夢外,再辱方面重寄,深恐累聖鑑而僨國事,敢將不敢當之狀,露章祈扣於除命之初,而天批溫諄,諭以往欽,臣仰感恩私,俯怵義分,黽勉祗肅,有日於此矣。第臣之季父三陟府使臣萬紀,於法當避,自在應遞之科,區區私義,誠有所不安者,曾已略暴於辭疏之末,而草草數語,未蒙開允。臣於此,不能無悶鬱於中者,迺敢往問於大臣諸宰,或以爲公朝典式,不宜以私而廢之,兄在守令,弟爲方伯,遵例狀聞,近亦有之,叔父與親兄,義無異同,略改措語,而狀聞宜矣。或以爲叔與兄,行列自異,不敢例狀,其勢固然,宜趁到界初上疏,自當下該曹覆啓,或云到界後上疏,則未承批之前,上下之名猶在,此亦未安,宜於辭朝後,在道陳疏,或云相避一款,旣陳於初疏,已經睿覽,辭朝後,量其到界日子,宜自該曹,以相避代直,爲差出,疏與狀不必論也。人各異見,所言不同,臣眩於衆議,迷不知悟,將欲擇於斯數者,而至於定期理行矣。徐又反覆深思,凡天下事,一有不安於義,不當求之於事,惟當反求諸己而已。今臣私義之安不安,皆從臣去就上來,則此不可他求者,而從前所議,率未免落於第二義矣。夫三寸叔侄,便是父子,以子之故,遞父之官,揆以倫理,實涉不便,今若遞臣之職,而不使臣叔父,有應避見遞之事,則事順而理當,顧安有參差之議,如上所陳者乎?缺一行餘解其無故之任,在臣之心,終豈能自安矣乎?臣見理不明,不能早自力辭,幾不免爲昧義之歸,而不遠而復,悔惟可追。噫,昨非今是,覺之雖晩,恥過遂非,其失尤大,玆敢披瀝肝膈,仰煩呼籲,伏乞天地父母,俯賜諒察,亟許鐫改,俾賤臣私義,獲安,朝家處分,得宜,不勝萬幸,臣無任戰灼祈懇之至。謹昧死以聞。答曰,省疏具悉。辭朝後,自該曹以相避,直爲出代爲宜,卿其勿辭焉。
韓城君李基夏疏曰,伏以臣於頃者,悉暴病狀,仰首哀鳴於愍覆之下,而及承聖批,乃有調理行公之命。臣且感且恐,直欲速死,無誤國事,而不可得也。使臣如有調理强起之望,則何敢虛辱恩寵,抛棄職務,呫呫潤餙,以病爲辭乎?日昨園陵行幸,太廟展謁,末由驅策陪扈,皆令他將代行,區區分義,一任虧缺,而虛帶職名,癏曠乃爾。有臣如此,生不如死,連章瀆擾,極知支離,且甚惶恐,而情勢窮蹙,無他轉動,不得不更竭衷悃,仰塵淵聰,日月之明,容光必照,人之所欲,天必從之。伏惟殿下,矜其衷懇,而少垂察焉。蓋臣所患,根柢甚深,已涉旬月,轉展沈重,雜試醫藥,了無差減之期,而風氣漸高,易於乘虛。又自數昨,顯有風漸,口角喎斜,眼睫偏窳,素患脚痿之症,一倍添㞃,須人扶掖,始乃轉側復起從仕,斷無其望,而聖明不諒,一向假借,每當擧動之日,輒有變通之事,事之苟簡,莫此爲甚。公議之地,宜有刺擧,而稽縱寬緩,以至今日,軍門重任,臣乃竊據養病,引日留時,以冀其萬一之或差,則臣之私分,不敢固不足言,而其於國體,當復如何?且今軍兵犒饋,不可不趁卽擧行,以臣之病,尙此遲延,一軍待餔,恩禮久格,揆以戎政,豈容若是?臣以尸居餘氣,僵伏床席,一息徒存,萬念俱灰,而重擔壓身,一心惶懼,病日益㞃,而罪日益增,若未蒙天地父母,哀憐殘喘,曲賜鐫免,則朝暮危喘,死不瞑目,臣之情事,其亦慽矣。伏乞聖慈,亟遞臣職,俾軍務得擧,至願得遂,而仍勘臣前後負犯之罪,以肅朝綱,千萬幸甚,臣無任戰灼懇祝之至。謹昧死以聞。答曰,省疏具悉。所患彌留,深用慮念,軍兵犒饋,都提調可以爲之,卿其須勿固辭,益加調理。仍傳曰,遣御醫看病。
同日午時,上御宣政殿,晝講。入侍,同知事崔錫恒,特進官金重器,參贊官金弘楨,侍讀官李眞儉,檢討官沈壽賢,假注書成胤光,記事官洪啓迪·宋成明,武臣申命任。上讀前受音,自孟獻子至非古也。李眞儉進講自曾子謂子思,至亦已久矣竝註。上受而讀之一遍訖。眞儉進講文義曰,聖賢豈有踰禮之禮哉?曾子之執喪,如此其過者,與其易也,寧戚之意,而子思或慮曾子不中於禮節,故以此戒之矣。壽賢曰,哀慟哭擗之際,水漿七日不入者,豈曰非乎?子思之言,特擧先王制禮而言也。眞儉曰,伯高之喪,冉子不待夫子之言,攝帛馬而將之,常人之情,必以爲善處,而聖人於辭受取予之節,必謹必誠,不以虛文,故深責之。人君以聖自居,外而朝廷,內而宦官宮妾爵賞之際,屛去虛僞,惟當以誠實爲務矣。上曰,然矣。眞儉曰,弔哭之禮雖微,亦不可不愼,故遠近親疏,各有儀節矣。西河喪明,後世非之,缺一行半此與後世朋友之面諛者,異矣。君子以友輔仁,子夏離群索居,故至於三罪。君臣之義,亦猶朋友,讜言不入於耳,則君德過失,何由得知乎?方今聖明在上,側席之心,非不至矣,而無實效,儒相之造朝無期,此誠殿下留念處,而此外,亦必有方外自修之人,若至誠招延,則巖宂之士,亦當羽儀于朝矣。上曰,儒臣所達最好,當各別留意焉。錫恒曰,朋友古人所重,故居於五倫之一,子夏之有過,正由離友之久耳。古昔帝王,亦有師友之道,後世雖無師友,而在廷臣僚,頻頻引接,則必有所益。上曰,然矣。壽賢曰,朋友離群,則有過,君臣之間,樂聞箴規,則庶無過矣。孟子曰,一薛居州,獨如宋王何前後左右,無非正人,則豈曰少補之哉?上曰,然矣。特進官金重器曰,軍有變通事,故敢達矣。本廳有壯抄哨官十員,牙兵哨官十員,屯哨官十員,各三十員矣。壯抄則自戶曹給料,牙兵與屯哨官,皆自本廳給料,而向者釐正廳,爲慮本廳之凋弊,三十員內,省減十四員,而只存十六,十六員內,十員則以屯監,恒在屯所,在京者只六人也。軍兵上番時,領軍三哨,則輪直於廣智營,無軍將官,三人當爲輪直於本廳,而其中若有疾病事故,則推移輪直,甚爲苟簡,減省十六哨官中,牙兵哨官四員,還爲仍存,以爲推移輪直之地,何如?上曰,依爲之。遂罷出。以上燼餘
上在昌德宮。停常參·經筵。
中殿,藥房問安。答曰,知道。
朴弼明啓曰,明日常參·經筵,取稟。傳曰,停。
藥房都提調李濡,副提調南致熏啓曰,伏未審夜來,聖體,若何?伏聞醫官所傳之言,王世子症候,昨於申時間,寒氣不至顯然發作,指端乍冷旋止,醫官亦無入診之事云,夜間寢食之節,何如,而昨日劑入湯劑,已卽進服乎?臣等憂慮未已,敢來問安。答曰,知道。無事。世子寢睡安穩,湯劑亦服矣。
兪命雄啓曰,右副承旨許玧式暇,左副承旨金弘楨病不仕進,出納之際,事多苟簡。左副承旨金弘楨,卽爲牌招察任,何如?傳曰,允。
朴弼明啓曰,卽者,吏曹郞廳來言,今日爲政事,命下,而判書崔錫恒參,判尹德駿,俱以病不來,參議李台佐在外,不得開政云。判書崔錫恒,參判尹德駿竝卽牌招開政,何如?傳曰,允。
有政。吏批,判書崔錫恒進,參判尹德駿牌不進,參議李台佐在外,左承旨兪命雄進。兵批,判書金宇杭將官朔試官坐起進,參判韓聖佑受由在外,參議李壄進,參知任舜元病,同副承旨李萬選進。以權世恒爲修撰,金興慶爲應敎,吳命恒爲副修撰,朴師東爲靈光郡守,梁重廈爲瑞山郡守,韓世讓爲延安縣監,徐夢良爲禁府都事,尹就履爲兼高山察訪,李㙫爲兼輔德,洪璛爲南溪君,鄭齊斗爲執義,李宜晩爲獻納,申混爲兼春秋。
李萬選,以兵曹言啓曰,今日將官朔試射時,闕內入直訓鍊都監·把摠·哨官及禁衛營哨官等,依前日榻前定奪,以他員代直,出射之意,敢啓。傳曰,知道。
朴弼明啓曰,預備兼春秋申思喆,身病猝重,勢難察任,今姑減下,其代令該曹,差出,何如?傳曰,允。
掌令金斗南啓曰,本府以罪人李英建,減死定配之命,還收事云云。措語見上答曰,勿煩。
兵批啓曰,無政事之意,敢啓。傳曰,知道。
慶尙監司洪萬朝疏曰,伏以臣,疾病危篤,職事曠廢,冒居一日,輒增一日之罪,不避僭猥,連章祈免,冀有以俯垂矜察,得遂至懇矣,微誠未格,聖批靳許,責之以累辭太過,勉之以宜速察職,至以聾病,不妨酬應爲敎,必欲其黽勉在職,經理賑事,仰惟聖意之軫念民憂,若是其勤摯,則臣雖無狀,忝居承宣之任,豈不欲感激恩旨,竭力奉承哉?第臣癃痼之疾,根柢至深,非一時偶發之症,有萬分難保之勢,至於聾聵之患,特其枝葉,而簿書聽斷之際,民人呼訴之時,輒皆瞠乎,其莫知頭緖,時急公務,必待經眼,始乃指揮,則本症火熱,又從以作害,少有勞動,氣逆而神眩,暫致思慮,膈痞而心煩,夜不交睫,晝則倦睡,有時昏窒,奄奄狀簀,如是而其能剸理煩劇,不至於瘝厥也哉?顧臣今年六十五矣,缺一行餘加之以撓攘勞瘁,不遑將息,宿痾越添,新恙層生,病裏耿耿之心,惟望一離玆土,庶保餘喘,疾痛之呼,情亦慽矣。螻命雖微,久備任使,則其在體下之仁,宜有所矜憐者矣。目今秋務旁午,積牒如山,列邑災荒之報,不勝紛紜。賑政區劃之方,尤係緊重,而病勢如右,無計策應,閉戶涔涔,一任抛棄,巡審之行,未免停止,災實之啓,尙此遷就,荏苒時月,百事潰裂,誠恐負朝廷委寄之重,誤一道拯救之策,終至於莫可爲之地,則臣雖萬被誅戮,實不足以贖臣之罪,與其當事而僨敗,曷若先幾而劾免,使公私,俱不至於狼狽哉?臣之病勢,苟不至於切急,則當此瓜期迫近之日,何敢不計分義之未安,自蹈慢命之嚴誅,又此哀籲而不知止也耶?伏乞聖慈,諒臣由中之辭,憐臣難强之狀,亟命鐫削臣職名,仍治臣前後瀆擾之罪,移授可堪之人,得以措置荒政,則民情幸甚,私分幸甚,臣無任祈懇屛營之至。謹昧死以聞。答曰,省疏具悉。卿之祈免至此,令廟堂稟處。
正言李端章疏曰,伏以臣於夏間待罪春坊,陳章乞暇,歸省病母,母病沈綿,淹延時月,不忍離側,未卽還朝,惶悚冞深,罪譴是俟,適仍本院草記,幸蒙恩遞,得以終始扶護,曲荷生成之澤,徒切感泣之私。不意玆者,薇垣新除,遽出於夢寐之外,馹召寵命,猥及於蓬蓽之下,臣誠驚惶震越,不知所以容措也。臣本碌碌,無所短長,雖令置之閑漫之地,猶懼不堪,居然充數於諫諍之列,責之以言議之任,卽何異於强僬僥以千鈞之重也?矧當論議崖異,朝著泮渙之日,苟非剛方素著,言行交孚者,無以論列當世,厭服一時,拙劣如臣,戇迂如臣,其何敢苟冒虛受,重貽淸朝之羞也哉?且臣老母,年迫八耋,疾病侵尋,藥餌爲事,長委狀席,須人扶持,人子情理,豈可遠離?第以家業單寒,菽水屢空,老母平生,備賞艱苦,幸沾分寸之祿,幸伸烏鳥之私,是臣區區素望,至於廁迹名途,蜚榮淸班,誠非臣始願之所及也。揆臣微分,則人器不稱,有不敢冒進之勢,在臣私情,則母病如許,有未忍便離之情,日復一日,恩命久稽,迹涉逋慢,臣罪尤大,玆不得不略暴微懇,仰瀆於宸嚴之下。伏乞天地父母,俯賜鑑諒,將臣新授職名,亟許鐫改,以重名器,不勝幸甚,臣無任瞻望宸極屛營祈懇之至。謹昧死以聞。答曰,省疏具悉。爾其勿辭,從速上來察職。以上燼餘
上在昌德宮。停常參·經筵。
下直,林川郡守李有壽。
中殿,藥房問安。答曰,知道。
朴弼明啓曰,明日常參·經筵,取稟。傳曰,停。
藥房都提調李濡,副提調南致熏啓曰,風雨徹夜,伏未審聖體,若何?伏聞醫官所傳之言,王世子症候,昨於申時,寒氣又爲微發,而稍似有加於再昨云,日字彌延,尙無快復之效,不勝悶慮。夜問寢睡,與前一樣安穩,而湯劑連爲進服乎?臣等終宵耿耿,敢來問安。答曰,知道。無事。世子寢睡安穩,湯劑連服矣。
金弘楨啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又啓曰,大司憲權尙夏,執義鄭齊斗在外,掌令梁聖揆未肅拜服制,掌令金斗南,持平徐命淵呈辭,持平趙翼命未肅拜呈辭,今日以監察茶時之意,敢啓。傳曰,知道。
又以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,雨霽爲之,可也。
以備忘記,傳于金弘楨曰,今下弓矢,北虞候安相漢處給送。
金弘楨啓曰,卽者,右邊捕盜大將尹就商,以南漢築墩當否看審事,當爲出去,所佩命召及大將牌·傳令牌,來請還納,何以爲之?敢稟。傳曰,仍佩往來,左邊捕盜大將,姑爲兼察。
又啓曰,左邊捕盜大將兼察事,命下矣。左邊捕〈盜〉大將金重器卽爲牌招分付,何如?傳曰,允。
又以兵曹言啓曰,今九月十四日,各廳堂下將官等朔試射時,訓鍊都監把摠宋廷蕃,柳葉箭一中六兩一矢,騎芻一中,以矢數計之,則雖未滿四中,騎芻則例有倍畫之規,依前施行。至於稱病之類,所當依定奪,勿許懸頉,而以實病,擧廳來訴,或扶病來告,旣知其實病,勢難勒令就射,故依例退試次,今姑懸頉之意,敢啓。傳曰,知道。
朴弼明,以弘文館言啓曰,新除授修撰權世恒,時在京畿富平地,副修撰吳命恒,時在忠淸道延豐地,經筵入番事緊,請竝斯速乘馹上來事,下諭,而副修撰權詹受由在外,修撰沈壽賢獨爲入直矣。以繼講冊子問議事,今日出去,下番無他推移之員,不得已以上番,姑降入直之意,敢啓。傳曰,知道。
李萬選啓曰,兵曹郞廳來言,關內各處入直軍士,夜巡檢云矣,敢啓。傳曰,知道。
知敦寧府事趙泰耉疏曰,伏以臣之父母墳山,在於忠淸道大興地,祖父母墳山,在於全義地,其間相去,不過一日程,臣連縻職事,不得以時往省,今當出疆之時,益增霜露之感,若於未行之前,得蒙數旬之暇,足以往來展誠,伏想孝理之下,必有所矜念矣。玆冒萬死仰陳衷懇,恭俟進退之命,伏乞聖慈,俯垂鑑諒,特許臣由暇,以伸區區至情,千萬幸甚,臣無任惶懼戰灼之至。謹昧死以聞。答曰,省疏具悉。卿其依疏辭往來焉。
待敎洪啓迪疏曰,伏以私情雖切,而不至於廢,職事雖緊,而不至於抑私情,要之可以兩便,則顧何敢輕有所瀆撓,而若臣情事,悶迫甚矣。臣母年迫七十,加以宿病沈淹之狀,已悉於春間疏籲,故今不敢更陳,而第臣不得操藥於病側,今已七箇月矣。臣母無他骨肉,可以替臣而慰懷,亦無他子女,可以代臣而在傍,只母子二人相依而爲命。念此單孑之狀,惻迫之情,雖求之朝中,必無如臣之萬萬悶切者,而只緣分義至嚴,史職甚重,病報來而未至於苦劇,則强爲蹲仍,私情切而有難於離次,則苦自排遣,不敢輒有所號籲矣。及夫日昨東路往還之後,就見母病,則微感秋來風寒,委頓呻吟,已數日矣,猶不得卽爲陳懇,黽勉就直矣。卽聞臣母所患,自昨添重,徹夜苦痛,勺飮不下,元氣澌薾,症形漸劇,而以臣在直,藥餌亦未及時矣。臣聞來方寸煎灼,不能自定,玆敢疾聲哀籲於天地父母之前,冀有以鐫遞職名,得以少伸私情焉。且臣於日昨書啓,有疎漏之處,定宗大王實錄改籤事,旣已擧行,而不載於啓聞之中,其爲疎失,不比尋常,臣誠驚悚,靡所容措。伏乞聖明,亟命治臣罪犯,以爲人臣不能擧職者之戒,不勝幸甚。臣無任懇迫惶懍之至。謹昧死以聞。答曰,省疏具悉。爾其勿辭,救護母病。以上燼餘
上在昌德宮。停常參·經筵。
夜一更,流星出室星下,入巽方天際,狀如拳,尾長三四尺許,色白。五更,雷動電光。
下直,平澤縣監沈澳。
中殿,藥房問安。答曰,知道。
朴弼明啓曰,明日常參·經筵,取稟。傳曰,只朝晝講。
許玧啓曰,大司憲權尙夏,執義鄭齊斗在外,掌令金斗南,持平徐命淵呈辭,掌令梁聖揆未肅拜服制,持平趙翼命未肅拜呈辭,今日以監察茶時之意,敢啓。傳曰,知道。
藥房都提調李濡,副提調南致熏啓曰,伏未審夜來,聖體,若何?伏聞醫官所傳之言,王世子症候,昨日申時,指端微寒旋止,比諸再昨,亦似差輕云,夜間寢睡,益復安穩,而湯劑連日進服乎?卽今症候,雖不至大段,而猶未有快復之效,諸醫以爲,兼服神效散,鎭墜痰濕,以祛餘氣,宜當云,故此藥二貼,卽爲劑入矣,臣等憂慮未弛,敢來問安。答曰,知道。無事。世子寢睡安穩,湯劑連服矣。
傳于朴弼明曰,湖堂可合人議定耶?
朴弼明啓曰,湖堂可合人議定耶事,命下矣。問于大提學姜鋧則以爲,與吏曹判書崔錫恒,纔已相議,而可合人中或有方帶外任之人,前例外任,則不得直爲抄選云,後日登對時稟定後,欲爲抄啓云矣,敢啓。傳曰,一體抄啓。
許玧,以奉常寺官員,以提調意啓曰,本寺主簿朴命世,以粢盛秋收事,西籍田下去,其事頗多,其還未易,前頭文臣朔試射時,撤而上來,則事多虛疎,二日程往還,亦有其弊,朔試射時懸頉事,奉承傳施行,何如?傳曰,允。
金弘楨,以兵曹言啓曰,訓鍊院,乃大小科擧與凡干試才設行衙門,而各處大廳行閣,年久破傷,各樣機械藏置庫舍,亦爲頹壓,當爲修改,今聞東郊尼舍二十餘間撤毁,運入於漢城府云,限十間材瓦,劃給本院,以爲及時修補之地,何如?傳曰,允。以上燼餘
上在昌德宮。停常參,只朝·晝講。
卯時,雷動電光。
中殿,藥房問安。答曰,知道。
朴弼明啓曰,明日常參·經筵,取稟。傳曰,只晝講。
又啓曰,來二十一日,輪對日次,取稟。傳曰,停。
李萬選啓曰,吏曹郞廳來言,臺諫有闕,政事,何以爲之?取稟。傳曰,明日爲之。
藥房都提調李濡,副提調南致熏啓曰,伏未審夜來,聖體,若何?伏聞醫官所傳之言,王世子症候,昨日申時,指端微寒之氣,亦如再昨,猶未快止云,夜間寢睡,與前一向安穩乎?卽今症候,只有餘氣,而連用柴胡之劑,尙無顯效,前劑入小柴胡六君子湯,今姑停止,臣等率諸醫,今日趁早入診,更爲議定他藥,宜當,臣等憂慮未弛,敢來問安,竝此仰稟。答曰,知道。無事。世子寢睡安穩,湯劑連服,散藥日再服矣。
藥房再啓曰,臣等率諸醫,入診王世子症候,退出後,與諸醫商議,則皆以爲卽今症候,只有指端微寒之氣,而累日猶未快止,食治亦未漸勝,四獸飮連用三貽,以爲溫脾胃祛痰濕之地,宜當云,此藥卽爲劑入之意,敢啓。傳曰,知道。
傳曰,史官一員待命,騎馬三匹立之。
許玧,以內乘,以提調意啓曰,兼內乘申翊夏身有疾患,本職氷庫,則乃是閑司,而內寺只二員輪直,闕內直宿,異於外司,內乘職掌且緊,勢難察任,累次呈狀,申翊夏所帶兼內乘,今姑改差,何如?傳曰,允。
同日卯時,上御宣政殿,朝講。入侍,領事徐宗泰,同知事姜鋧,特進官李彦綱·趙泰耉,參贊官許玧,司諫李明浚,掌令金斗南,侍讀官李世最·李眞儉,假注書成胤光,記事官申靖夏·宋成明。上讀前受音,自曾子謂子思,至亦已久矣。世最進講,自晝居於內,至七日而沒竝註。上受而讀之一遍訖。世最進文義曰,家語云,季康子晝居於內,孔子問疾,子貢曰,是禮乎?夫子曰,晝居於內,則問疾禮也。康子無故,而晝居於內,似有疾,故孔子問之矣。姜鋧曰,君子一動一靜,未嘗放過,工夫可謂嚴正矣。宗泰曰,此非爲人君言也,而人君尤當愼其居處,晝夜所處,亦各有異矣。世最曰,泣血三年,未嘗見齒,人之所難能,故君子以爲難矣。眞儉曰,王制曰,大功之喪,三月不聽政,國制亦有朝士遭服,則給暇之事,卽大功不服勤之意也。齊衰不以邊坐,持敬之意,君子日用之間,無時不敬,席不正,亦不坐,非特着衰而後然也。世最曰,孔子於顔淵之喪,不許請車,而館人喪,則脫驂以賻之,館人與顔子,輕重雖殊,此特出於一時之權經,由此觀之,聖人處事之公平,可知矣。眞儉曰,子貢所謂門人之喪,指顔子也。子貢不知聖人之意,故答之以此矣。鋧曰,聖人遇一哀而出涕,天理人情,隨感而發矣。世最曰,其往也如慕,其反也如疑,孝子之情,可謂無窮矣。禮者,緣情而發,子貢但知禮之常,而不察情之至矣。宗泰曰,其反也疑似遲,故子貢疑而問之,聖人,人倫之至,豈有不能行者哉?特善其爲喪,而有此言矣。世最曰,聖人在下,而明王不興,天下孰能宗之?若使聖人,用於當世,可以行道,而明王不興,故曰,予殆將死也,此與甚矣其衰之歎,同矣。眞儉曰,聖人之不用,以明王之不興也。才不借於異代,世豈無經濟之才,而若使廢置不用,則後之視今,亦猶今之視昔矣。孟子曰,我非堯·舜,不諫於前,臣等所望於殿下者,堯·舜也。殿下儻能招延賢士,朝晝開講,勤學出治,則何難乎堯·舜之治乎?上曰,講官所達,是矣。鋧曰,孔子不得得君行道,千古之恨也,儒臣勸戒之言,可謂深切矣。宗泰曰,周衰之後,喪制不古,故曰衰,與其不當物也,寧無衰,聖人傷時之意,痛切矣。上曰,然矣。宗泰曰,人君居處,有外寢·正寢,雖非聽朝開講之時,晝則常居外寢,然後聽納,無壅滯之患矣。程子戒時君之言曰,人君一日之間,接賢士大夫之時多,親宦官·宮妾之時少,則可以涵養氣質,而薰陶德性,先賢至論,所當惕念矣。上曰,所達,是矣。泰耉曰,孔子見送喪者,知其有不死其親之至情,此論喪禮,而觀人之術也,送葬是人之常禮,而一見之間,知其有孝心,非聖人安能如此?以此推之,一言一動之間,可以觀人矣。漢武,後世中主,而見霍光出入有常處,金日磾牽馬過堂下,知其純謹而用之,觀人亦多術矣。動作言語之際,人之情僞,可以識破,此等處勿爲放過,如何?上曰,然矣。宗泰曰,觀人之道,當觀其實行,而孝者,百行之源,臨喪如此,則平日所行,槪可見矣。故聖人美之,如疑云者,可謂善模寫矣。泰耉曰,旣葬而返,不忍死其親,故其心如疑,可謂孝矣。鋧曰,先王制禮有節,而孝子之心無窮,故如此矣。宗泰曰,孔子門人於夫子之一動一靜,無不體認而服膺,觀於尙右之事,而知之矣。鋧曰,尙右尙左,是瑣瑣末節,而門人亦效之,此外大段禮節,無不效學,可知矣。上曰,小事如此,大節則門人必效,可知矣。泰耉曰,尙右尙左,謂其左陽右陰,夫子有婦喪,故尙右,聖人禮節間雖微細,謹嚴如此,門人不知,而學之矣。宗泰曰,孟子之言,必引而自高,夫子之言,多降而自卑,此固聖賢之分,然夫子亦或有自高處,如天生德之言,泰山梁木之歌,辭氣稍異,比喩亦大矣。朱子語類,門人問之曰,夫子泰山之說,比況甚大,何也?朱子曰,禮記多出於漢儒之傅會,其虛實未可知矣。夫子末年,感慨者多,因兩楹三夢,已知大命將盡,故有此曳杖之歌,其聖人氣像,可見於千載之下矣。上遂掩卷。宗泰曰,秋雨連朝,日氣陰寒,聖體,若何?上曰,無事矣。宗泰曰,王世子患候,今至平復之境,而昨見藥房批辭,則指端微寒之症,猶未快祛,伏想不日當瘳,而日字已久,卽不勝悶慮矣。上曰,卽今餘症,不至大段,而猶未快復矣。宗泰曰,江都內城基址事,頃日登對時,臣等承下問,草草陳達,自上命出南山而營築,南山則別築墩臺,本府今方以此擧行矣。臣等出外始覺之,春間兩宰臣看審回還後,以領議政崔錫鼎與重臣更往看審事,因下敎定奪,而其後領相,連在引入中,仍未得往審矣。今則城基事,旣有成命,事雖已過,而伊時使領相往審,重其事也。所關重大,而臣等忘却未仰稟,事甚疎漏矣,敢達。趙泰耉曰,臣於春間往審之後,以農務正殷,不可始役之故,退定於冬春,而事體重大,餘日尙多,遣大臣·重宰看審後,決定之意,自上下敎,而仍出擧條矣。上曰,南山入城內,則非但周回濶大,水入城中,亦爲可慮,城小而堅爲主,故使之出南山而築之。李寅燁曾經留守,熟諳形勢,故仍爲定奪矣。崔判府事爲領相時,使之往審,而未幾辭遞,故不及見矣。城役事體甚重,雖已定奪,使之一番往審,可也。宗泰曰,慶尙監司洪萬朝累疏乞遞,有令廟堂稟處之命矣。近日藩任,連續遞易,況今嶺南災荒如此,時任監司,仍在然後,前頭賑事凡百酬應,可以善爲區畫,臣意則深以許遞,爲重難矣。聞萬朝瓜限,在於歲末,只是數月之間,且其病情,頗爲緊重,間或不得酬應公務云,一向强令在任,似非體下之道,以此議於原任諸大臣,亦以爲其疾病如此,安得不許遞云,洪萬朝姑爲遞改,何如?上曰,慶尙監司洪萬朝累呈辭疏,而以賑事當前,不可輕遞之意,爲批矣,今又陳疏,備悉情勢,前後凡四度矣。萬朝年旣衰老,不習水土,生病可慮,一向强迫,有非體下之道,廟堂必知事狀,故欲其參量稟處矣。且見辭疏,瓜期不遠,姑令許遞,從速差出,宜當矣。宗泰曰,江原監司洪重夏疏批,有待其辭朝,三陟府使,令該曹直出之命,處分可謂委曲,而重夏一向陳疏,必欲辭遞云,新監司下去,然後三邑量事,可以措置矣。重夏情勢,雖似未安,而職有高下,則論以事面,無必遞之義,豈可因其私情,强許遞改乎?令政院催促發送,何如?上曰,疏批處分之後,一向陳疏,誠爲過當矣。令政院催促,使之數日內辭朝,可也。宗泰曰,日者,五臺山實錄曝曬後,史官書啓,以爲史閣道里,略爲動退,蓋瓦亦有傷處,必當全數改瓦,然後可免滲漏之患,請令本館,稟旨擧行矣。道里動退,蓋瓦有傷,則莫重史閣,不可仍置,冬前雖難動役,趁明春修改,宜當,以此預爲分付擧行,何如?上曰,依爲之。宗泰曰,赤裳·江華兩處實錄曝曬,今年當次,頃日兩史官,請送草記中,以觀勢次第擧行之意,稟達矣。兩史官,今旣回還,無他事故,赤裳·江華兩處曝曬,卜日後發送,何如?上曰,依所達發送,可也。姜鋧曰,頃者因臺啓,愼妃廟內官守直事,令該曹稟處矣。旣已立祠崇奉之後,只令守僕輩典守,果似未安,而取見己卯磨鍊節目,則與昭顯廟,有減殺之節,昭顯廟則有內官守直之事,而愼妃廟,則只令典僕輩守直,春秋享祀時,亦不爲啓稟,自該曹,直爲移文矣。以禮節言之,則似當有減殺之道,而今者臺言如此,下詢于大臣而處之,何如?上曰,臺啓之批,內官守直事,令該曹稟處者,意有所在。當初昭顯宮,則有守直內官,而愼妃祠宇,則只令典僕守直者,有降殺之意,故欲令該曹參量覆啓矣。愼妃祠宇,不可與昭顯宮,一例爲之,依當初定奪爲之,守僕輩申飭,俾無雜亂之弊,可也。鋧曰,湖堂抄啓,卽當依聖敎擧行,而事體甚重,與吏曹合坐,然後可以行之,而今日吏曹判書崔錫恒,以武臣朔試射試官進去,期會之後,每有公故,遷就至此,勢將以無故日擧行矣。外任人員,一體抄入事,纔已命下,罷散人,亦一體抄入乎?上曰,罷散人,一體抄啓,可也。李彦綱曰,臣方待罪京兆,以本府禁制條事,有所陳達。三司禁條,自戊辰年,備局釐正之後,遂成定制,行之無弊矣。頃於甲申年間,有一憲臣,別生意見,以京兆禁制中,神祀·騎馬兩條,謂之擅出,論啓停廢,至以禁條,混雜爲言,京兆之有二禁,實遵戊辰啓下節目,則擅出混雜云者,蓋由於不知有廟堂定制之致,而若其啓辭中,所謂刑·漢城府禁吏,輒稱憲吏,憑藉作弊等語,尤有所不然者,刑曹·漢城府,各自有禁官員,如無別樣嚴飭之事,則爲禁吏者,足以作弊,何必假稱憲吏,有若藉重者然哉?夫禁制變通,關係非細,廟堂定制之事,有非一時一臺官所可隨意變通,今後則一依戊辰定制施行,恐合事宜。臣於忝叨本職以來,爲慮禁吏之貽弊民間,姑不出一禁,而惟此神祀·騎馬二條,不可不復舊,故惶恐敢達。上曰,依戊辰定制施行,可也。眞儉曰,臣有區區所懷,故敢達。頃因宗親府草記,因治成均館下人,至以流三千里勘律云,以守僕輩元情,見之,蓋疏儒依幕時,館人與宗親府下人相鬨,兩邊俱爲受杖,論以法律,有同相鬪,刑曹覆啓,實涉過當矣。宗親府以上司,本來有弊,王子姑未出閤,而藉重如此,誠非細慮矣。上曰,宗府下人,傷處狼藉,死生可慮云,死則可以代殺,今此所達,爲士子地,可謂偏重矣。眞儉曰,館人有偸竊之事,而無贓物云,此則必須明覈,然後可以推徵矣。當初相鬪之時,宗府下人,士子略施刑杖云,以事勢言之,館僕輩必不敢毆打宗府所屬矣。上曰,謂之相鬪,則人死而不償命乎?刑曹啓辭,有所論啓云,辜限內死,則殺之者償命,法也。謂之相鬪,而不償命,可乎?國法不當如是矣。丙子年仁祖朝去邠之時,館人於殿坐至近處,攘奪卜物而去,倉黃之際,未及推治,而其無據甚矣。以此推之,館人本來頑惡矣。泰耉曰,館疏時齋直輩,作弊於市井,自古而然,此事則臣未詳委折,而館人與宗府所屬,旣有相鬪之事,則只施編配之律於館僕者,似涉偏重矣。死則可以償命,而不死則論以相鬪,均罪兩隻,恐合事宜,館人姑勿發配,以待前頭處置,未知,何如?上曰,姑爲仍囚,觀勢處之,可也。李明浚曰,奉使之人,辭朝之後,不宜淹滯,而今審陳賀使一行,七月二十八日拜表,今月初七日始爲渡江,計其日字,則殆近四十日,中間有何事故,而稽緩至此,實是曾所未有之事,其在懲後之道,不可置而不論,請陳賀三使臣,竝命從重推考。上曰,依啓。又啓曰,新除授獻納李宜晩,時在忠淸道堤川地,請斯速乘馹上來事,下諭。上曰,依啓。金斗南曰,本府以罪人李英建減死定配之命,還收事云云。措語見上上曰,勿煩。又曰,新除授執義鄭齊斗,時在京畿江華地,請斯速乘馹上來事,下諭。上曰,依啓。又曰,近來國綱解弛,士習乖謬,大小科場,隨從闌入之弊,罔有紀極。今番謁聖場中之雜亂,尤甚於前日,若不別樣變通,則無以嚴科場而杜後弊,庭謁聖初試之議,尙不斷行,識者之寒心,久矣。下詢于大臣而處之,何如?上曰,庭謁聖初試之議,自前有之矣。武有初試,而文無初試,自是舊例,猝難變通,亂雜之弊,則臨時各別申飭,可也。宗泰曰,臺言不無所見矣,近來士習不美,一人之隨從,至於四五人之多,寫手雖不可盡禁,而雜亂之弊,甚矣。殿庭以此狹窄,似當有變通之道,而事勢多所窒礙,初試無易書之規,擧子輩自寫,則亦不無用私之慮,此一款尤爲難處矣。斗南曰,欲設初試,不過禁其隨從之弊也。若依陞學例,分四所,取其成篇,則有何亂雜之端乎?上曰,臺臣所論,亦有所見,而初試則猝難設行矣。上曰,使臣請推之論,得當矣。七月拜表,九月始爲渡江,疾病事故,雖未可知,而其間日字太遲緩矣。宗泰曰,使臣之有病與否,未能詳知,而此實無前之事,臣亦欲請推而未及矣。遂罷出。
同日午時,上御宣政殿,晝講。入侍,同知事姜鋧,特進官金錫衍,參贊官李萬選,侍讀官李世最·李眞儉,假注書成胤光,記事官申靖夏·宋成明,武臣閔遠重。世最進講,自孔子之喪,至予出組者竝註,上受而讀之一遍訖。世最進文義曰,師弟之間,禮本無服,孔子之喪,門人疑所服,故子貢答之如此,穎悟可知矣。鋧曰,喪服有相報之禮,孔子於門人之喪,若喪子而無服,子貢之答,可謂合當矣。上曰,然矣。世最曰,公西赤欲尊其師,故孔子之喪,用三代之禮,若使孔子當之,必不用此禮矣。鋧曰,孔子有三王之道,故門人報之以三代之禮,蓋亦稱情以爲文,故後世君子,無議之者矣。若孔子在世之時,門人有以此禮爲問,則孔子必不許之矣。上曰,然。世最曰,父兄之仇,在所必報,而後世恩讐大分明,近來以言議間事,有所挨逼,則雖非大段,而視同仇讐,至有不欲同朝者,其所處義,不知合當矣。上曰,不與共天下,不與共國云者,指父兄深讐而言也。近來則以言議間事,有所侵逼,則必曰,事關吾父兄,何可同朝乎云云。缺五字曾以甘陵事,累次下敎,而此已成痼弊,傳敎則不以爲然,向者申靖夏辭侍講院之任,亦以嫌礙爲言,予欲下敎而未及矣。今因文義,言端適及,故有此下敎矣。輒皆固守己見,傳敎則不爲奉承,爲辱甚矣。言之無益,而國有紀綱,則何敢乃爾?眞儉曰,此則黨論之弊也。事涉父兄者,心雖不協,豈至於不與同朝乎?鋧曰,聖敎至當矣。近來恩讐太甚,有些少嫌礙,則輒形於章疏,爻象不佳,事極怪異矣。申靖夏曰,小臣情事之痛迫,異於他人,蹤迹之臲卼,亦非一端,體下之仁,在所矜念,故敢有所籲暴矣。上敎及此,惶恐無地矣。眞儉曰,喪禮,與其哀不足,而禮有餘也,不若禮不足,而哀有餘也。祭禮,與其敬不足,而禮有餘也,不若禮不足,而敬有餘也。夫子反本之論,而亦寧儉寧戚之意也,不但喪祭之禮如此,凡於禮節之間,惟務誠實,而不事虛文,宜當矣。上曰,然矣。鋧曰,哀敬皆出於心,心無誠實,禮樂皆爲虛文矣。眞儉曰,曾子·子游所見各異,曾子聞子游之言,而便悟其失,無遂非之意,可謂改過不吝矣。上曰,聞子游之言,卽悟已說之非矣。鋧曰,聖賢心事,光明正大,聞而卽悟,何害於曾子乎?上曰,然矣。眞儉曰,榻前雖有引嫌之事,大臣·重臣及諫官外,不敢自暴,例也,而今此申靖夏,以參下官,因上敎,有陳達引嫌之事,殊涉未安,承旨似當請推而不爲,有乖事體,故敢達。上曰,玉堂之言,是矣,推考,可也。遂罷出。以上燼餘
上在昌德宮。停常參,只晝講。
中殿,藥房問安。答曰,知道。
朴弼明啓曰,明日常參·經筵,取稟。傳曰,停。
許玧啓曰,大司憲權尙夏,執義鄭齊斗在外,掌令梁聖揆未肅拜服制,掌令金斗南,持平徐命淵呈辭,持平趙翼命未肅拜呈辭,今日以監察茶時之意,敢啓。傳曰,知道。
藥房都提調李濡,副提調南致熏啓曰,伏未審夜來,聖體,若何?伏聞醫官所傳之言,王世子症候,指端微寒之氣,昨日則不復發作云,自此可占快復之效,臣等不勝喜幸之至,夜間寢睡,益得安穩,而昨日劑入湯劑,已卽進服乎?臣等猶切區區憂慮,敢來問安。答曰,知道。無事。世子寢睡安穩矣。
以右承旨朴弼明,漣川地父母墳加土呈辭,傳于金弘楨曰,澆奠狀備給。
金弘楨,以都摠府言啓曰,今日入直軍士,中日習射,請出標信。傳曰,知道。
有政。吏批,判書崔錫恒進,參判尹德駿病,參議李台佐在外,右副承旨許玧進。兵批,判書金宇杭病,參判韓聖佑受由在外,參議李壄病,參知任舜元進,左副承旨金弘楨進。
吏批啓曰,慶尙監司今當差出,而擬望之人乏少,他道守令竝擬,何如?傳曰,允。
以李壄爲大司諫,金重器爲左尹,鄭楷爲洪川縣監,李師尙爲慶尙監司,洪錫輔爲承文副正字,任弘望爲右尹,洪萬朝·李彦經爲副護軍,金濬爲僉知。
金弘楨,以兵曹言啓曰,新除授世子翊衛司翊衛朴斗望·與本曹參判韓聖佑,同壻相避,而不能覺察,備擬受點,不勝惶恐,朴斗望改差,何如?傳曰,允。
又以兵曹言啓曰,今九月十八日,驛吏金義稱名人,自宣仁門入來,差備門外擊錚,極爲駭愕,令攸司囚禁治罪,同門守門將朴璉,常時不能禁斷雜人,以致闌入,亦難免其責,推考,何如?傳曰,允。
掌令金斗南啓曰,臣頃以愼妃廟內官守直事,有所論列,而及承聖批,有令該曹稟處之敎,臣姑停論,以待其覆啓矣。昨日筵席,因禮曹判書姜鋧陳達守直一款,未蒙準許,而聖明旣以禮節之隆殺,爲敎,故臣於陳啓之際,不復提論矣。今聞物議,則以爲臣以發論之人,親聞聖敎,更不申請,已是未盡,而退詣臺廳之後,亦不以停啓書出,大失臺體云,臣實瞿然,無以自解。臣忝居言地,臨事做錯至此,何可一刻仍冒乎?請命遞斥臣職。答曰,勿辭。
金弘楨啓曰,掌令金斗南,再啓煩瀆,退待物論矣。傳曰,知道。
今日晝講入侍時,應敎金興慶牌招察任事,榻前定奪。以上燼餘
副提學李墪上疏。大槪,敢陳血懇,冀蒙遞解本兼職事,以幸公私事。入啓。
前縣監趙九輅等上疏。大槪,臣等伏見光海臣丁好寬辨誣錄冊子,有誣詆臣等大父臣文簡公絅之語,不勝痛迫,冒萬死敢陳當時事實,以備聖鑑,冀賜處分事。入啓。
答副提學李墪疏曰,省疏具悉。疏末事令該曹稟處,卿其勿辭,從速察職。
答前縣監趙九輅等疏曰,省疏具悉。丁好寬之罪惡,與造·訒無異,而趙湜輩,肆爲無倫之言,眩亂是非,誠可痛惋也。不可不嚴明處分,辨誣錄板本,爲先毁破,湜等令該府亟正黨邪之罪焉。
應敎金興慶牌不進,依承傳罷職。
晝講。入侍,同知事崔錫恒,特進官金宇杭,承旨朴弼明玉堂李世最·李眞儉,假注書成胤光,中官申靖夏·宋成明,武臣沈若虛。進講,讀禮記三卷,自曾子,止行之。以上朝報朴弼明曰,臣待罪禮房,係是職掌,故敢達。史官時政記修納後陞六者,例也,而近來連以敗薦,變通陞出,故己卯以後修史陞六者,只是李縡·洪萬瑞二人而已。其餘無一人修納者,自己卯至今,已過十年,而一任懈怠,尙不修納,事之未安,莫此爲甚。臣待罪史官時,亦以新薦見塞,變通陞出,而朝家督促定限,待其畢修後,始許陞出矣。卽今未修納之人,竝推考,使之急速修納,何如?上曰,承旨所達,是矣。事極未安,推考催促,可也。李眞儉曰,應敎金興慶除拜有日,尙未出肅,令政院牌招,何如?上曰,牌招,可也。眞儉曰,臣有平日慨然於中者,敢達所懷。向者判敦寧趙相愚,亦以生祠堂紛紜之弊,有所陳達,更令申飭,而厥後未有實效矣。生祠堂之弊,未有甚於近日,古人亦豈無善治,可立生祠者,而近來諂諛成風,稍有形勢,而政涉要譽,則擧皆立祠,此正士夫間一大羞恥事也。如〈有〉庸庸俗吏之典一州者,皆以立祠爲期,若不得立祠,則以爲歉然,至於奉命之臣,則不過宣布朝廷德意,有些一時便民之政,而苟有形勢者,則民必立祠,生祠自是希有之事,而今日則所謂生祠,幾乎人人而立之,州州而立之,此何足貴哉?其流之弊,不可勝言。今雖有申飭之命,以今日國綱,若無別樣禁斷,則萬無遵行之理,已立者俾卽毁去,然後猶可以杜此弊,而無冒濫之患矣。不然則雖日下申飭之命,終不擧行,然先輩已故者之生祠,擧皆毁撤,則非但不可行也,國家道理,亦以未安,生存者之生祠,自今以後,一倂毁去,則彼諂諛之民,必以無益,而不復建祠,各別行關列邑,刻期毁去,何如?參贊官朴弼明曰,李眞儉所達,是矣。守令果有異政,留惠一邑,則雖立祠,似無不可,而近來或有要譽之政,或有權要之勢,則必爲立祠而求媚,此等風俗,實爲可惡,宜有別樣禁斷之道矣。上曰,生祠堂之弊,儒臣曾有所達,判敦寧趙相愚亦以此陳達,累次申飭矣。末世守令之可合生祠者,豈多有之,而諂諛成習,或因一時要譽,有此立祠,若果有特異之政,則固爲可尙,近來立祠,則不足爲貴,而貽弊無窮,生存人生祠,依所達撤毁事,各別分付,可也。武臣沈若虛曰,小臣以遐方武夫,日昨俯詢之下,惶蹙罔措,有所懷而不敢達矣,今幸再次入侍,敢以平昔所聞,仰達於宸嚴之下。臣生長北路,目擊關防之疎虞,慨然于中者,雅矣。蓋我國他道,皆有山城,而至於咸鏡道磨天以北,皆有邑城,以南則咸興·北靑兩邑之外,各邑元無邑城,亦無山城,脫有緩急,守令將何以保守,生民亦何以依歸,而軍糧軍器,徒爲藉寇資盜之歸,豈不寒心乎?以前事見之,丙·丁之亂,各邑之倉穀軍餉,盡入於虜騎蹂躙搶掠之中,亂定之後,一無收拾,孑遺之民,擧皆飢死,父老傳說,至今未已。臣願南道,別築山城,藏貯糧器,以爲陰雨之備,北道邑城,丙子以後,垓子木柵,盡爲廢壞,待變之地,虛疎莫甚,分付監·兵營,垓子木柵,一倂修治,似爲得宜矣。且南北道軍額甚尠,臣願閑漫無事之人,許令直赴歇科,廣取人才,以爲他日使用之地,則國家幸甚,關防幸甚。上曰,歇科則有弊,不可輕議。其餘事,令廟堂稟處。以上燼餘
今日晝講時,特進官兵曹判書金宇杭所啓,臣有區區所懷,敢達矣。臣於今番巡城時見之,都城體城,間有傾仄將頹處,而姑無目前頹落之慮,而至於女堞,則無一完全,擧皆破壞,人跡踰越之痕,處處有之,不成城子貌樣,所見實爲寒心。雖以私家言之,藩籬毁破,則修補之,墻垣頹落則改築之,堂堂國家,時御都城,豈可一任其壞破,而不爲修築乎?頃年以都城大計,欲改築體城,五軍門皆有分授定界,多費許多物力,浮收石子,今爲虛棄之物,豈不惜哉?女城改築,功力必不浩大,各以分授之處,竝力始役,則完築不難,分付各軍門,修築宜當。女城改築之際,體城將頹處,亦爲用其舊石,仍爲修築,石子不足,則取用浮置之石,似好,敢達。上曰,女城傾頹處,修補可也。又所啓,頃日筵中,自上有陣法變通之敎矣。以臣不似,冒當本兵重任,而兵書未嘗留意,陣法何能解曉乎?然而每於禁營習操,觀其排陣號令,不過以威法坐作進退而已。每用一規,全無變通,聞各軍門亦如之,自上無活法爲敎,誠爲允當矣。依下敎當令將臣,講究變通,而訓鍊大將李基夏,以將門之子,久爲將任,其所聞所見,必勝於他人,而病未行公,不得相議,待其出仕,使之講究陳稟,何如?成命之下,未卽擧行,敢此仰達矣。上曰,李基夏出仕後,講究稟達,而其外在將任者,亦令相議,可也。以上摠戎廳謄錄
又所啓,近來內三廳之薦,全不選擇,當薦之人,牽於顔情,知其不合,而誤薦者多,以致官方之殽亂,事極寒心矣。頃於大政,嶺南人崔俊聲,湖西人河挺龍,俱爲被薦取才,故擬於部將而受點矣。聞崔俊聲,則乃是庶孼,河挺龍,則門地卑微,本廳可否不順云,竝汰去,薦主依法罷職,前頭三廳新薦時,精擇薦擧之意,各別嚴飭,何如?上曰,依爲之。
又所啓,除職承傳,其數極多,窠闕有限,拘於久勤,雖當大政,不得收用,至於私賑之類,則飢荒荐仍,連有賑政,關係激勸之道,宜先收用,故今番大政,以西北私賑之人擬望,而其人皆是折衝,兩道適有僉使窠,首擬受點矣。臣聞吏曹參判尹德駿之言,北道柔遠僉使金兌雄,不但出身卑賤之人,所謂私賑,亦非用渠之私糓,多受官家財物,拮据賑恤,而本色尙不還納,以其料辦所得者,有若捐出私糓,多賑飢民者然,本官以其顔情,瞞報營門,至於啓聞論賞,終至除職。金兌雄之爲僉使,北方之人,大以爲駭云,尹德駿纔自北道來,必詳知其事實物情,而爲此言矣。金兌雄之事,誠爲駭然,不可仍任,改差,何如?上曰,依爲之。以上兵曹謄錄
上在昌德宮。停常參·經筵。
中殿,藥房問安。答曰,知道。
許玧啓曰,明日常參·經筵,取稟。傳曰,停。
藥房都提調李濡,副提調南致熏啓曰,伏未審夜來,聖體,若何?伏聞醫官所傳之言,王世子症候微寒之氣,昨日亦不發作云,夜間寢睡,愈得安穩乎?前劑入湯劑,當盡於今日,而諸醫以爲,卽今症候,已臻康復,更無可慮。前後所用湯藥,旣多苦口之劑,不必一向進服,惟當節飮食,愼起居,以盡調攝之道云矣,臣等區區仰慮,猶不自已,敢來問安。答曰,知道。無事。世子寢睡安穩,湯劑連服矣。勿爲問安。
許玧,以弘文館言啓曰,本館上番校理李世最,以南學兼敎授,今日儒生製述坐起時,晝仕出去之意,敢啓。傳曰,知道。
金弘楨,以兵曹言啓曰,今九月二十日,禁軍等戎器點考,設行於盤松亭矣。入直禁軍等依前例,除標信出來,逢點後,還爲入直之意,敢啓。傳曰,知道。
許玧啓曰,祿都目政事,今二十一日爲之之意,敢啓。傳曰,知道。
以京畿監司,以禮曹參判閔鎭遠病重上去不得事,狀啓,傳于許玧曰,卿辭至此,本職許遞事,回諭。
禮曹,讀書堂抄啓別單,前應敎李肇,襄陽府使李海朝,前修撰任守幹,北評事李縡,南平縣監林象德,司書洪萬遇。
傳于許玧曰,湖堂抄啓人員及玉堂·春坊·騎省·翰注,明朝竝來會銀臺,而承旨亦在其中。
許玧啓曰,湖堂抄啓人,明朝來會銀臺事,命下矣。其中李肇·任守幹纔有敍命,而時無職名,令該曹口傳付軍職,何如?傳曰,允。
以侍講院司書洪萬遇禁推傳旨,傳于許玧曰,推考傳旨捧入。
許玧,以侍講院言啓曰,司書洪萬遇旣有只推之命,卽爲牌招入直,何如?傳曰,允。
金弘楨,以兵曹言啓曰,今九月十九日,幼學鄭采周稱名人,自宣仁門入來,差備門外擊錚,極爲駭愕,令攸司囚禁治罪,同門守門將朴璉,常時不能禁斷雜人,以致闌入,亦難免其責,推考,何如?傳曰,允。
許玧,以義禁府言啓曰,以前縣監趙九輅等上疏批旨內,丁好寬之罪惡,與造·訒無異,而趙湜輩,肆爲無倫之言,眩亂是非,誠可痛惋,不可不嚴明處分。湜等令該府,亟正黨邪之罪事,命下矣。取考元疏,則李玄逸·趙湜·李栻·李惟樟等,作爲不韙之辭說,眩亂是非。湜方爲晉州牧使,刊出其書,作爲跋文云,所當依傳敎,一倂請拿,而四人中李玄逸·李惟樟,旣已身故,趙湜方在晉州任所,李栻亦以松禾縣監,方在任所,依例發遣府書吏·羅將拿來,何如?傳曰,允。
金弘楨,以兵曹言啓曰,今九月十九日,輔德丁思愼,自丹鳳門入來,差備門外擊錚,極爲駭愕,令攸司囚禁治罪,同門守門將崔致河,常時不能禁斷,以致闌入,亦難免其責,推考,何如?傳曰,允。
以忠淸監司狀啓,左尹任弘望病重,上去不得事,啓,傳于許玧曰,卿其勿辭,調理上來事,回諭。
持平徐命淵啓曰,本府以罪人李英建減死定配之命,還收事。措語見上掌令金斗南以云云,引嫌而退。旣不申請,又未停論,有乖臺體,勢難仍在,請掌令金斗南遞差。答曰,不允。處置事,依啓。
許玧啓曰,吏曹郞廳來言,臺諫有闕,政事,何以爲之,取稟。傳曰,明明日爲之。
兵曹口傳政事,副護軍李肇,副司果任守幹。
吏曹參議李台佐疏曰,伏以臣,猥將血懇,仰瀆宸嚴,冀蒙恩許,粗安微分,而伏奉聖批,有令臣勿辭,從速察職者,臣誠兢惶悶蹙,罔知攸處也。臣於是職,萬萬不稱之狀,旣已略暴於前疏,今不敢復爲覼縷,而本曹參判尹德駿,卽臣姻家也,相避之規,在下當遞,揆以公法,尤不容一日虛帶。乞命該曹,照例許改,以便公私,不勝幸甚,臣無任屛營祈懇之至。謹昧死以聞。答曰,省疏具悉。疏辭,令該曹稟處。
前河陽縣監李復仁。行掌苑別提李命佐等疏曰,伏以臣等,伏見晉州新刊一冊子,卽丁時翰,爲其祖好寬所著,而名之以辨誣錄者也。一反事實,創出僞說,誣罔之辱,至及於臣復仁先祖文翼公臣德馨,臣命佐先祖文忠公臣恒福。臣等不勝痛迫憤惋之忱,玆敢相率封章,仰籲於宸嚴之下,伏乞聖明,試垂察焉。臣等先祖臣德馨·恒福,當光海斁倫之日,逆臣構禍之時,耿耿一心,只在於全母子兄弟之恩,明春秋逆順之義,而卒之爲凶黨之所構害,或屛斥田野,或擯竄荒裔,睠顧憂憤,竟貽疹瘁之痛,此皆載諸國乘,書之野說,雖婦孺輿儓之賤,莫不知之,彼時翰豈獨不知?乃敢以其祖孽臣好寬,肆然比擬於臣等之先祖,其意雖欲以此爲諱惡之計,公議其可誣乎?好寬與造,爭先構禍之狀,詳載於故監司臣金止男手書日記中,臣等請略擧其槪焉。癸丑五月初四日親鞫時,持平丁好寬,發言於席上曰,大君之名,出於逆口,不可同處宮中,似當論啓,其翌日平明,好寬又詣闕避啓曰,永昌大君㼁擁立之說,出於賊口,令攸司,按法以處之意,臣於昨日完席上發論,而一二同僚之議,有所異同,使莫重之論,稽遲至此。鄭造對避日,好寬乃不可缺八九字今又强避,欲以箝人口而自多,臣不得不來避。傳啓之下,斷而書之曰,是時逆獄之起也,辭連大妃·大君,喜事要功之輩,爭先發論,好寬於發論之明日,待闕門卽入避嫌,其意恐人之不知,渠先發此論,汲汲來避,其自作先鋒,人皆唾鄙,而鄭造亦與交爭,乃謂之取美於自己,此輩以此等事,爲功爲義,指以爲美事,可醜也已,此則止男,以其時三司中人,目見兩人情態,作爲此記,以傳於後,豈非信說乎?永昌按誅之啓,踵而卽發,臣等先祖臣德馨·恒福,俱以大臣,當斷此論,相與之議曰,若令出置闕外,則當屈首從之,若如三司之議,必磬于甸人,則不得不立異,死生命也。噫,臣等先祖,心知逆臣廢母之論,已根於永昌按誅之啓,故嚴辭痛斥,嶽立不撓,至以死生命也之言,相與勉勵於禍變之際,臣復仁先祖臣德馨全恩之疏,臣命佐先祖臣恒福丁巳之議,炳若日星,可質神明,而彼時翰,敢以其祖首發殺弟之論,諉之於出置,至以竊附下風,不負諸賢等語,肆然筆之於冊子,噫嘻,此何言也?以金止男日記,觀之,則好寬與造,爭發戕殺永昌之論,欲梯謀廢大妃之心,路人皆知,則何敢以竊附不負之語,比而擬之於卓立大節之兩臣也哉?雖以時翰父彦璜之疏,觀之,訟其父其時事曰,不敢竊附於兩臣處變之道,其所謂不敢竊附四字,眞所謂雖孝子慈孫,百世不能改者,而今時翰,敢以其父之所不能改者,別作新語,有若只參出置之啓,不與於按法之請者然,當時三司,元無出置之請,直發按律之啓,則其所謂好寬之只參於出置云者,何所據耶?且文簡公臣鄭蘊之疏,極論鄭造·尹訒·丁好寬首發廢母殺弟之罪,而末乃曰,殿下欲全母子之恩,亟取此三人者,投諸四裔,不與同中國,然後讒說者不得作,而三綱五常,昭揭宇宙矣。且文簡公趙絅所撰碑文中,有曰,猰狗舐糠,必欲及米,鄭造·尹訒·丁好寬等訟,共發廢母后論。噫,金止男之日記,旣如彼明白,鄭蘊之扶植倫常,趙絅之不喜諛墓,爲世所仰,而且於其時事實,莫非耳目所及,故或論列於章牘之間,或直書於墓道之文者,又如是嚴切,則時翰誣罔之狀,於此莫逃矣。槪此輩之粧撰文字,眩幻黑白者,抑有其由矣。彦璜稱冤之疏,始出於癸亥缺一行餘至於時翰今日之錄,而其所爲說,渠亦知悖理無倫,故與其私昵之黨,潛相往復,初不敢出而示人矣,及得徒弟李栻·趙湜等,而肆益甚,臨死相托,冀壽其傳,彼栻與湜,以丁家私人,欲報呴嚅之小恩,或以誣悖之言,筆之於書,或以謬戾之書,刊之於官府,而栻之書曰,當百僚廷請正律永昌之日,漢陰·白沙以下,莫不皆參,則龍洲之筆,其將人人而誅之乎?漢陰,卽文翼公臣德馨別號也,白沙,卽文忠公臣恒福別號也,龍洲,卽文簡公臣趙絅別號也。噫,臣等先祖痛斥凶論,逆折奸萌,勸戒君上,保全骨肉之意,勤勤懇懇於言語章奏之間,故大爲群凶之所中傷,及夫請誅永昌之日,則臣等先祖,皆已被斥,而去國久矣。栻所謂莫不皆參於正律云者,都出於鑿空架虛,爲逆臣疑亂之計,其附麗私黨,曲報卵育之惠,則至矣,獨不畏春秋護逆亦逆之義乎?噫嘻,人之無嚴,胡至此極?臣等仍伏念此事,實係綱常,且關國是,其在朝家懲討之典,不可一任其恣意眩亂也,明矣。且臣等先祖,肝膽相照,終始無間,同心事國,共扶倫彝,爲百世所共仰,而況其受誣於身後者,亦且無異,則臣等兩家子孫之痛心,宜無異同,乃敢合辭叫閽。伏願聖明,俯察正論之受誣,邪說之肆行,亟命有司,火其印布之書,以爲斥邪衛正之地,千萬幸甚,臣等無任激切隕越之至。謹昧死以聞。答曰,省疏具悉。昨於趙九輅等疏批,已示予斥邪之意矣。
平安監司尹趾仁疏曰,伏以臣,情勢惶蹙,郵罰是俟,而請譴之章,未蒙允可,恩批溫諄,至令察任,臣敬奉莊誦,感懼交至,而狼狽之勢,轉加一倍,莫知所以自措也,其在分義,固不敢更煩陳籲,而繼伏見憲府請推之啓,臣益不勝瞿然之至。北使有先聲之後,三登縣令洪九鼎累呈辭狀,願得啓罷,而臣以朝家,旣有定式,則不可以私廢公之意,不許其狀矣。厥後因其親病受由,歸覲於湖縣,因而淹滯累日,過勅之後,始爲還官,此則蓋緣朝令中改,許其回避而然矣。其間事實,不過如此,而今者臺啓,有若曲循其私情,而廢却公議者,然揆以廉義,決不敢以聖上之靳允,彈劾之旋停,晏然也,決矣。缺五六字且本道年事大無,各邑紛紜告急,必須趁時啓聞,然後出賦均役之政,可以稟旨擧行,而冬節已迫,急務俱廢,此又臣之罪也。玆敢不避再瀆之誅,冒萬死更瀝肝血,伏乞聖明,亟命遞罷臣所帶藩任,使私分粗安,公務無缺,千萬幸甚,臣無任屛營祈懇之至。答曰,省疏具悉。卿勿過辭,從速察職。以上燼餘
上在昌德宮。停常參·經筵。
下直,海美縣監鄭,椒島僉使趙挺立,古城僉使孫昌瑞。
南致熏啓曰,明日常參·經筵,取稟。傳曰停。
許玧啓曰,大司憲權尙夏,執義鄭齊斗在外,掌令梁聖揆未肅拜服制,持平徐命淵呈辭,持平趙翼命未肅拜呈辭,掌令一員未差,今日以監察茶時之意,敢啓。傳曰,知道。
金弘楨啓曰,備邊司郞廳,以大臣意來言,今日賓廳坐起日次,而別無時急稟定之事,來會本司云矣,敢啓。傳曰,知道。
以備忘記,傳于金弘楨曰,今下弓矢,古城僉使孫昌瑞處給送。
以司書洪萬遇牌不進罷職傳旨,傳于南致熏曰,推考傳旨捧入。
南致熏啓曰,湖堂抄啓人員,及玉堂·春坊·騎省·翰·注竝來會銀臺,而承旨亦在其中事,命下矣。右承旨朴弼明,同副承旨李萬選,皆以式暇出去,今日旣已行祭,竝牌招,何如?傳曰,允。
又啓曰,昨日有騎省來會銀臺之命矣。騎省堂上,亦爲來會乎?敢稟。傳曰,備忘中,騎省郞官二字落漏只令郞官來會,可也。
又啓曰,湖堂抄啓人員,來會銀臺事,命下矣。司書洪萬遇,旣有只推勿罷之命,卽爲牌招,何如?傳曰,允。
御題,擬漢群臣賀車駕至魯,詣孔子宅,御講堂,命皇太子諸王說經表。
傳于朴弼明曰,大提學命招。
朴弼明啓曰,大提學姜鋧承牌來詣矣。傳曰,亦爲製進。
傳于許玧曰,科次以入。
以備忘記,傳于朴弼明曰,居首大提學姜鋧,豹皮·鹿皮各一令,之次兼文學宋正明,貂皮笠·耳掩一部,三中假注書崔守慶,虎皮一令,三下檢閱宋成明,同副承旨李萬選,文學金始慶,右副承旨許玧,兵曹正郞洪廷弼,各草注紙三卷,黃毛筆七柄,眞墨三笏賜給。
朴弼明啓曰,湖堂被抄人在京者,只是李肇·洪萬遇二人,而洪萬遇則朝已牌招,未及進詣,李肇則再呈辭疏,不爲來待,故自本院累催促,已致日晩,李肇卽爲牌招,何如?傳曰,允。
以副護軍李肇,司書洪萬遇等罷職傳旨,傳于許玧曰,推考傳旨捧入。
以文臣朔試射單子,傳于金弘楨曰,司書洪萬遇病不進,勿爲罷職,推考傳旨捧入。
許玧啓曰,湖堂被抄副護軍李肇,司書洪萬遇,旣有只推之命,而日勢已暮,不得牌招之意,敢啓。傳曰,明朝牌招,而其在事禮,不宜一向違召也。
金弘楨,以備邊司言啓曰,本司堂上,雖是多員,而每坐進參之人甚小,或有不得備員開坐之時矣。今日本司開坐,而進參堂上,只是三員,殊無齊坐議事之意,除親病受由,呈辭受由,實病公頉外,竝牌招。知中樞府事尹世紀,知中樞府事兪得一,雖有疾患與難安之勢,近月以來,全無參坐之事,事體殊甚未安。尹世紀·兪得一竝推考,亦卽牌招,使之參坐,何如?傳曰,允。
南致熏,以內醫院都提調·提調意啓曰,駞酪粥自十月初一日,當爲封進,知委擧行事,預爲分付司僕寺之意,敢啓。傳曰,知道。
金弘楨,以兵曹言啓曰,今九月二十日,昌山正相,自宣仁門入來,差備門外擊錚,極爲駭愕,令攸司囚禁治罪,同門守門將曺世周,常時不能禁斷,以致闌入,亦難免其責,推考,何如?傳曰,允。
南致熏啓曰,頃日朝講時,江原監司洪重夏催促發送事,榻前下敎矣。本院累度催促,而連呈辭疏,尙不辭朝,事甚未安,推考,不多日內,催促下送事,分付,何如?傳曰,允。
大司諫李壄疏曰,伏以臣本庸下,百無肖似,歷試內外,無一可觀,臣之本末,想無逃於聖鑑之下矣。迺者諫長之命,又及於千萬意慮之外,臣聞命驚惶,不知置身之所也。臣於頃年濫叨是任,妄有所論,而末梢緘問之擧,實是前所未有之事,臣迫於嚴命,不得不以所聞仰對,而若其貽羞於臺閣,則更無餘地,臣到今追惟,咋舌無及,將何顔而,更入僨敗之地,重自陷於喪廉冒恥之科也哉?玆冒萬死,悉暴危悃。伏乞聖慈,俯賜矜諒,亟命鐫遞臣新授職名,以勵廉義,以安微分,千萬幸甚,臣無任屛營祈懇之至。謹昧死以聞。答曰,省疏具悉。爾勿過辭,從速察職。以上燼餘
上在昌德宮。停常參·經筵。
自昧爽至辰時,有霧氣。
朴弼明啓曰,明日國忌齋戒,明明日正日,此兩日視事頉稟。傳曰,知道。
金弘楨啓曰,大司憲權尙夏,執義鄭齊斗在外,掌令梁聖揆未肅拜服制,持平徐命淵呈辭,持平趙翼命未肅拜呈辭,掌令一員未差,今日以監察茶時之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
朴弼明,以弘文館言啓曰,本館上番校理臣李世最,以南學兼敎授,再昨出去,試取儒生收券數多,未及科次,而趁門限就直矣。兩日經宿,事體未安,今日更爲晝仕出去,畢科次之意,敢啓。傳曰,知道。
又以弘文館言啓曰,新除授副校理權詹,時在忠淸道舒川地,經筵入番事緊,請斯速乘馹上來事,下諭。傳曰,依啓。
又啓曰,湖堂被抄人,疏批已下,事當更爲牌招,而日勢已晩,何以爲之?敢稟。傳曰,過國忌後來會。
李萬選,以兵曹言啓曰,頃因尙瑞院所報,丁亥秋明川府使安大規,受去定字號二馬牌,北兵營軍官前武兼韓致精,逢授上來,不爲還納,終無置處,故致精,令攸司囚禁科罪後,使之推出之意,入啓蒙允矣。卽接該院所報,則致精上項馬牌,中間閪失之狀,旣已現露,自義禁府,杖九十徒配事,照律勘罪云。莫重馬牌,不可不充上,字號相考,斯速改鑄之意,分付該曹,何如?傳曰,允。
有政。吏批,判書崔錫恒進,參判尹德駿進,參議未差,同副承旨李萬選進。以洪景濂爲掌令,金一鏡爲兵曹參議,洪萬朝爲禮曹參判,李肇爲應敎,權詹爲副校理,李肇爲兼西學敎授,李晩堅·權詹·李頤晩·丁道復·權·丁思愼·金始慶·李明浚·盧世夏·韓配周·柳述·金世鎬·李尙說·宋正明·李世最·吳命恒·李眞儉·申鐔·洪重休·權忭·李澤·沈壽賢·李世瑾·李廷濟·金始煥·李邦彦·趙翼命·韓祉·金相元·洪萬遇·徐命淵·洪廷弼·權世恒·李喬岳爲知製敎,兵曹參議任舜元,參知金一鏡。
兵批,判書金宇杭進,參判韓聖佑病,參議未差,參知任舜元進,左副承旨金弘楨進。以鄭載禧爲知事,沈益晉爲兼內禁將,沈太虛爲柔遠僉使,李枝昌爲梨津萬戶,裵泰期·金舜佐·權璹爲部將,任璟爲翊衛,李汝迪爲兼內乘,李亨命爲都摠都事,韓武仁爲老江僉使,尹晩濟爲知世浦僉使,閔鎭遠付副司果,金斗南·李台佐·李廷濟付副司果,柳東起·孫命大·金壽基付副護軍,吳達海爲訓鍊主簿。
右副承旨許玧疏曰,伏以臣於今月十七日朝講時,適忝入侍之列,退出後,送言于廳注書,以今日朝講時,大臣所達,多有緊急說話,且與晝講相値,擧行條件,必須劃卽出草啓下之意,別爲申飭矣。厥後連有入侍之事,三次筵說,一時稠疊,而當該注書,不分先後緊歇之序,十七日擧條,十九日早朝,始爲入啓,雖於簡問往復之際,自爾延拖,稽緩之責,實所難免,今大臣,以此囚禁院吏,則臣以該房,不能檢察之失,著矣。何敢晏然於職次乎?玆敢露章請譴,伏乞聖慈,亟罷臣職,以爲當官不職者之戒,千萬幸甚,臣無任屛營之至。答曰,省疏具悉。爾其勿辭察職。
判府事崔錫鼎箚子。大槪,敢陳所懷,冀蒙裁處事。入啓。原疏缺答曰,省箚具悉卿懇。今玆往審江都之命,蓋所以重其事體也。卿其安心往省焉。
副校理李眞儉疏曰,伏以臣母,今春大病之後,又傷於夏秋無前暑濕,自月初忽得毒瘡,委頓叫痛,殆過一朔餘矣。在臣情理,固宜陳疏乞暇,以爲趁卽醫療之地,而非但姑無一時苦劇之症,見今僚員苟簡,脫直無路,一日二日,以至于今矣。卽接家人所報,瘡處漸至熾蔓,毒氣幾乎遍體,處處成濃,痛勢難堪,以此寒熱兼發,轉成挾感之症,飮啖全廢,眞元益脫云,臣自聞此報,心神飛爽,不能自定。玆敢不避僭猥,仰暴於孝理之下,伏乞聖慈,特諒臣情理之煎迫,亟許遞改臣職名,以便救護,千萬幸甚。且臣治疏將上之際,得見知製敎抄錄,臣名亦在其中,蓋以臣方忝館職之故,有此混錄之擧,而三字之銜,本非如臣蒙陋,所可冒帶者,俯察臣萬萬不似之狀,亦許鐫免,以安私分焉,臣無任屛營祈懇之至。答曰,省疏具悉。爾其勿辭,救護母病。
司書洪萬遇上疏。大槪,臣累犯違慢,罪合萬死,前後曲庇,聖恩天大,昨於政院之批,辭旨極嚴,天牌臨門,促臣進來,臣逃遁不得,勢窮情蹙,玆又進伏禁扃之外,而終不敢自進,乞削臣湖堂之選,仍下臣司敗,以肅朝綱事。入啓。原疏缺答曰,省疏具悉。爾其勿過辭,須速應命。
副護軍李肇上疏。大槪,臣披瀝微懇,見阻喉司,卒犯違慢之科,又被格外之數,嚴敎特勤,庚牌荐降,臣誠含恩畏義,僅此力疾來詣禁門之外,而反復揣量,決無堪承之望,乞削臣名於湖堂之選,仍治臣違慢之罪事。入啓。原疏缺答曰,省疏具悉。爾勿過辭,須速應命。以上燼餘
上在昌德宮。停常參·經筵。
朴弼明,以弘文館言啓曰,本館下番,連以上番,姑降入直矣。副校理李眞儉,以親病陳疏出去,無他推移之員,應敎李肇卽爲牌招入直,何如?傳曰,允。
又啓曰,江原監司洪重夏,旣有催促赴任之命,而連呈辭疏,無意辭朝,雖未知病勢之如何,而其在事體,殊甚未安。卽爲牌招,使之斯速赴任,何如?傳曰,允。
許玧啓曰,憲府無行公之員,連日監察茶時,事甚未安,除在外外,呈告未肅拜人員,竝卽牌招察任,何如?傳曰,允。
又以義禁府言啓曰,弑夫罪人宣玉,旣已拿來囚,而係是綱常,依法例三省推鞫,何如?傳曰,允。
又啓曰,弑夫罪人宣玉,三省推鞫事,命下矣。委官何大臣進去乎?敢稟。傳曰,左相進去。
又啓曰,三省推鞫事,命下矣。禁府堂上,不可不備員,同義禁有闕之代,令該曹口傳差出,何如?傳曰,允。
又啓曰,弑夫罪人宣玉,三省推鞫事,命下矣。兩司進參之意,城上所牌招言送,何如?傳曰,允。
吏曹口傳政事,以李思永爲兼同義禁。
假注書成胤光有頉,代以金始㷜爲假注書。
以持平趙翼命牌不進罷職傳旨,傳于許玧曰,推考傳旨捧入。
許玧啓曰,禁府郞廳,以委官意來言,三省推鞫,當爲開坐,而今日國忌齋戒,二十三日國忌正日,二十四日弦日,此三日不得開坐云矣,敢啓。傳曰,知道。以上燼餘
上在昌德宮。停常參·經筵。
神懿王后忌辰。
朴弼明啓曰,明日常參·經筵,取稟。傳曰,停。
金弘楨啓曰,中樞府錄事,以崔判府事意來言,往審江都事,命下矣。都監犒饋,定於今二十六日,過此後,卽當出去云矣,敢啓。傳曰,知道。
金弘楨,以兵曹言啓曰,今此都試,定於今二十四日,本曹郞廳,內外司入直試所進去,執冊各差備,不可不備員,而正郞李世瑾,以接慰官,下往東萊,正郞申以災傷敬差官,下往全羅道,佐郞申思喆身病呈旬,佐郞申弼海在外未肅拜,只有正郞李邦彦·洪廷弼,佐郞崔宗周·申混,而洪廷弼又以問事郞廳,啓下,無故者只是三員,無以推移分排,出使郞廳及身病呈旬,在外未肅拜郞廳,竝今姑改差,令該曹,以在京無故人,卽爲口傳差出,何如?傳曰,允。
吏曹口傳政事,以金始煥·李廷濟爲兵曹正郞,以嚴慶運·尹樟爲兵曹佐郞。以上燼餘
上在昌德宮。停常參·經筵。
下直,釜山僉使趙世望。
藥房都提調臣李濡,提調臣趙泰采,右承旨臣朴弼明啓曰,秋序將盡,日氣不適,伏未審聖體,若何?王世子氣候,亦何如?停撤問安,今至累日,寢食起居之節,已得快復如常乎?臣等區區仰慮之忱,不能自已,敢來問安。答曰,知道。無事。世子氣候平穩,寢食如常矣。
中宮殿,藥房問安。答曰,知道。
朴弼明啓曰,明日常參·經筵,取稟。傳曰,只晝講。
傳于金弘楨曰,今下弓矢,釜山僉使趙世望處給送。
李萬選,以都摠府言啓曰,今日入直軍士,中日習射,請出標信。傳曰,知道。
金弘楨啓曰,近日廳中,位甚不齊,事多苟簡,而右副承旨許玧今日病不仕進,卽爲牌招,何如?傳曰,允。
以忠淸監司狀啓,泰安等官居私奴鄭元日等渰死事,傳于李萬選曰,渰死人等,令本道恤典擧行。
李萬選啓曰,湖堂被抄人,過國忌後,來會事,命下矣。應敎李肇今方入直玉堂,而司書洪萬遇,今日亦不來會云,其在事體,殊甚未安。司書洪萬遇推考,仍卽牌招,何如?傳曰,允。
以司書洪萬遇牌不進罷職傳旨,傳于朴弼明曰,推考傳旨捧入。
傳于朴弼明曰,司書洪萬遇疏批已下後,一向違牌,分義事體,極爲未安,更爲牌招。
以司書洪萬遇再招不進,罷職傳旨,傳于朴弼明曰,禁推傳旨捧入。
許玧,以兵曹言啓曰,今九月二十四日,武學權禮經稱名人,自宣仁門入來,差備門外擊錚,極爲駭愕,令攸司囚禁治罪,同門守門將朴璉,常時不能禁斷雜人,以致闌入,亦難免其責,推考,何如?傳曰,允。
朴弼明,以弘文館言啓曰,臣壽賢承命馳往于忠淸道尼山酉峯村右議政尹拯所住處,問議繼講請冊子,則以爲臣,虛冒匪據,日夜戰灼,縮伏忍死,祗俟處分,不意經筵官,以繼書冊,承命臨問,又不勝惶恐隕越之至。臣每於詢問之下,不敢越分妄論,以犯僭踰之誅,矧今死期已迫,精神迷失,昏昏昧昧,觸事茫然,雖欲越分妄論,亦不可得。唯竊伏聞講官之言,自四書五經以下,至於聖學輯要進講,已遍聖賢之書,何以加此?此在聖上,只就已講之書,更加精熟之功,其於緝熙之地,必有實效,朱子奏箚所論讀書之法,實爲切至,竊惟已經睿覽,恐無待遠詢於芻蕘,虛辱下問,猥越及此,臣不勝戰慄之至云矣。臣以經書周複進講之後,更有何書可合於繼講之意,私相問之,則以爲,書貴孰講而精硏,溫故而知新,古人讀書之法也。帝王之學,雖與韋布不同,用功之要,則似或無異,若更就已進講之書,擇其切要者,更加玩索討論之功,則其視泛觀他書,似有實效,未知近思錄·大學或問,最爲切要,何以至今不在進講冊中耶?近思錄,雖方講於書筵,而經筵進講,恐無所妨,而私相論難,不敢不私布鄙見,以備裁擇,此亦分外,惶恐俟罪,至此敢啓。傳曰,以近思錄繼講,可也。
許玧啓曰,三省推鞫事,命下矣,禁府堂上,不可不備員,而知義禁尹世紀方在呈告中,同義禁李思永未肅拜,待明朝竝爲牌招,使之進參鞫坐,何如?傳曰,依啓。近來尹世紀,以牌不進爲高致,有召輒違,如使今日,少有紀綱,分義所在,安敢乃爾?極爲寒心,本院各別申飭,可也。
持平徐命淵啓曰,新除授延安縣監韓世讓,前任南邑時,以不謹不法之狀,重被繡衣之按覈,不法之罪,雖或脫免,而其不謹持身之狀,終不得自解,竟至論罪,且其在南時,騃濫鄙瑣之事,不一其端。南土之人,至今駭笑,而今猝畀之以海西名府,除目之下,物情爲駭,請延安縣監韓世讓遞差。凡朝臣之辭章呈告,若非實病及情勢之大段難安者,則不得捧入,而近來政院,多不致察,疏單之無端捧入,不勝其紛然,而間或有還給之命,其在事體,殊甚未安,請當該承旨推考。答曰,依啓。
答慶尙道星州生員呂八擧等疏曰,省覽爾等之疏,李奎濂等誣罔陳疏,缺四字,令該曹稟處。原疏缺
正言李深疏曰,伏以臣,猥以無似,謬蒙拔擢,忝竊言議之職,揣量才分,自不堪冒居,而祗爲一謝恩命,來伏旅邸,已過累日,而病添撼頓,未卽祗肅,日尋辭單,見阻喉司,虛帶職名,未效一日之責,內慙私義,外懼公議,自不知置身之所也。忽於此際,得見鄕書,老母宿患胸腹之痛,挾感重發,又添痢患,症勢十分危劇云。臣自聞此報,方寸煎灼,不能自定,雖欲强病入謝,請由往救,而人子至情,不能遲留於晷刻之間,不得不疾聲陳籲於慈覆之天,扶曳病軀,蒼黃尋路,臣之情理,殊極切悶,而顧念臣忝居是任,今至幾日,竟未一肅,又敢徑歸,臣之罪犯,到此尤萬萬矣。伏乞天地父母,俯諒臣悶迫之狀,先遞臣諫院之職,仍治臣猥越之罪,以安私分,以警具僚,不勝幸甚。答曰,省疏具悉。爾其勿辭往省焉。
慶尙監司李師尙疏曰,伏以臣,以至愚極陋之賤跡,而蒙至厚極隆之盛渥,踐歷之過多,躋躐之過濫,殆難以遍擧,而惟其動造釁汚,徒勤湔滌之恩,屢試內外,蔑有絲髮之效,臣居恒慙悚,若無所容。不意嶺臬新命,遽下於千萬夢寐之外,臣於是一倍驚惶,莫知所以致此也。夫嶺南一路,最稱難治,幅員之廣大,人物之衆多,比諸他路,不啻倍蓰,苟非鍊達之識,通敏之才,恢恢然有餘地,則其何能當此重寄,了此重務耶?如臣朽鈍之質,才具不足以綜理事務,聰明不足以聽斷詞訟,只得呻其佔畢,區區於文吏之小藝而已,顧何以承流宣化,使王澤無壅閼之患,亦何以剸煩理劇,使庶事,無觝滯之歎耶?矧今八路之年事大侵,民有朝夕倒懸之急,其蘇息顚連之命,少紓宵旰之憂者,實按藩者之責,若使之强策疲駑,擔當此事,則是所謂責僬僥以千勻之重,其不能堪,亦明矣。伏乞聖慈,亟命遞臣職名,以重國事,以安私分,不勝幸甚,臣無任云云。答曰,省疏具悉。卿其勿辭,速往欽哉。
知事李光迪疏曰,伏以臣,猥蒙天恩,父母追贈之典,感結幽明,短碣顯刻,光賁泉塗,乃人子之至情。及今霜露旣降,冞切追慕之感,而父母墓山,在畿內積城地,往還非信宿可期,臣之忝叨宿衛之職,非如閑漫之任,又不可曠日虛帶,以重瘝厥官,臣不勝惶悚悶菀之至。仍竊念今臣犬馬之齒,八十有二,較諸禮經,致仕之年,已過十稔之多,古人所謂鍾鳴漏盡,夜行不息之譏,臣常顔厚有忸怩,矧如臣耄矣無能爲者,不足有無於朝端,不啻若大海之乘雁,太倉之稊米,而老病實狀,亦通朝之所共知也。玆敢不避僭猥,仰籲仁覆之下,伏乞聖慈,俯諒臣年至告老之哀懇,特令鐫解職名,俾之優遊聖世,得遂休致之願,不勝萬幸。答曰,省疏具悉。卿其勿辭往來焉。以上燼餘
上在昌德宮。停常參,只晝講。
朴弼明啓曰,明日常參·經筵,取稟。傳曰,只晝講。
金弘楨啓曰,備邊司郞廳,以大臣意來言,今日賓廳坐起日次,而省鞫相値,不得來會云矣,敢啓。傳曰,知道。
許玧啓曰,小臣三省推鞫坐起進去,下直。傳曰,知道。
李萬選啓曰,吏曹郞廳來言,臺諫有闕,政事,何以爲之?取稟。傳曰,明日爲之。
許玧啓曰,今日三省推鞫開坐,兩司當爲進參,而憲府無行公之員,除在外,呈告未肅拜人員,竝卽牌招,以爲推移進參之地,何如?傳曰,允。
朴弼明,以禮曹言啓曰,卽接明陵參奉所報,則各陵守護軍輩,或得空閑處,折受位田,或有朝家劃給田畓,保存服役,而至於本陵守護軍,則皆以列邑充定移來之類,旣無自己田畓,又無位田劃給之事,前頭實無資生立役之路。今始搜得於平安道肅川地西面海畔,有泥生成陸,可作田畓處,必爲防築後,可成沃畓,而以本陵形勢,萬無募軍成築之路,令本道量給役軍,期於必成,則新陵貧殘軍卒,得以蒙惠,以爲保存守護之地云,本陵旣無位田,守護軍之貧殘最甚,似當有別樣軫恤之道,令本道若干役夫,隨便量宜題給,以爲成築之地,何如?傳曰,允。
金弘楨,以司僕寺官員,以提調意啓曰,定州牧使分養馬,上年秋,色吏準授下送矣。今年六月來納,而其中二匹,觀其禾毛色,多有差違,且有卜鞍使用之跡,故詰問於色吏,則該吏金逸俊招內,昨年受馬下去,行到鳳山地,二匹意外致斃,若以故失觀告,則恐有生事受罪之弊,不得已以毛色相近之馬,渠自換立以納云。且以爲,當初領去納官時,本官致疑,至於捧招云,仍爲現納,其招辭,國馬分養,何等重大,而色吏之中間換立,情狀痛駭,其間亦不無隱情,故移送刑曹,推問至於刑訊,而色吏一如前招,終不明白納招。蓋國馬二匹,一時故失,似不近理,果是實狀,則告于本官,以故失論報本寺,事理當然,而他馬換立,出於常情之外,本官初旣致疑於馬匹之有頉,而不卽報知於本寺,馬匹上送之時,循例文報,因事發覺,則其罪不可置之。定州牧使成儁,先罷後推,色吏,令攸司,更加鉤問得情,何如?傳曰,允。
鞫廳啓曰,罪人宣玉弑夫節次,旣已承款。依法例,結案取招後,照律處斷,何如?傳曰,依啓。
傳于金弘楨曰,明日乃都監犒饋,而禁府罪人,亦當行刑矣。在前軍兵犒饋,與罪人行刑相値,而無拘礙之事,則設或拘礙,軍兵犒饋,旣已熟設,勢難退行,犒饋罷後,罪人行刑事,分付。
同副承旨李萬選疏曰,伏以,臣伏見憲府請推當該承旨之啓,誠不勝瞿然之至。凡疏章之到院也,諸僚相議,或捧或退,而其所主掌,在於下位,此卽院例然也。今此臺論,雖未知其所指,而苟有所失,臣以該房,宜受其責,其何敢晏然於出納之地乎?伏乞聖明,亟遞臣職名,以謝臺議,以安私分,不勝萬幸。臣無任屛營祈懇之至。謹昧死以聞。答曰,省疏具悉。爾其勿辭察職。
右承旨朴弼明,左副承旨金弘楨,右副承旨許玧等疏曰,伏以,臣等伏見憲府請推當該承旨之啓,臣等不勝瞿然之至。凡疏單之來呈也,觀其情病之輕重,諸僚相議,或捧或退,未嘗無端捧入,亦未嘗一人擅許,則苟有責罰,理宜均被,臣等何可諉以臺啓之只擧當該,而獨爲晏然仍冒於出納之地乎?伏願聖明,亟命鐫遞臣等之職,以謝臺議,不勝萬幸。答曰,省疏具悉。爾等勿辭察職。
答前佐郞李存道等疏曰,省疏具悉。湜等之黨邪,先卿之被辱,予已洞知矣。原疏缺
執義鄭齊斗疏曰,伏以臣,不肖無狀,少而無能,長而無聞,生而無用,死而無補,民之棄也,物之賤也,天地之間,無與爲比,此則猶是棄也賤也而已。乃至以無所比數者,上誤朝命,濫竽名數,重干嚴誅,靡有知止,其爲罪戮,又何以勝數哉?每有除旨,惶汗遍栗,稽負以還,震駭無地。前月伏蒙衛司恩除,惶懼悚蹙,其不敢冒濫,亦已有素,坐速辜違,罪合隕首,今者亞憲新命,是何等簡選,而復以無狀賤穢,苟加玷汚,隆渥重辱,召旨遠降,奈何聖朝,不念公器,不諒陋分,因謬襲誤,重貽譏笑,終不惜此擧措也?臣之僭竊已多,干負已深,螻蟻微悃,亦嘗縷縷申暴,自以爲亦已披瀝略盡矣。今乃不復加察,無所裁量,誤恩如前,申命輒下,一授再授,狃以爲常,是臣區區控血之暴,不過爲飾例備文之歸,無益鑑別之數矣。到此臣亦無面於聖世,更有何猥賤,尙瀆嚴威矣。惟在朝令,上存公議之重,俯察微陋之情,亟賜刊去之而已。臣疾病危痼,已是垂死餘氣,塡壑日迫,父祖墳山,在江都·海西,歸死故山之思益急,來伏丘壟,惟以待盡,寧有餘念,復冒恩榮,貽尤當世哉?敢以將死哀鳴,冒陳紸纊之下,仰希容光之照,祈蒙仁覆之垂,瞻望隕越,只有感涕,無任兢惶俟罪之至。答曰,省疏具悉。爾其須勿過辭,安意上來察職。
午時,上御宣政殿,晝講。入侍,特進官金重器,同知事尹德駿,參贊官金弘楨,侍講官李肇,侍讀官權世恒,假注書金始㷜,記事官洪啓迪,記事官宋成明,武臣尹遇進。上讀前受音,自曾子襲裘而弔,至學者行之訖。肇讀新受音,自子柳之母死,至未嘗飽也。上受而讀之。肇曰,子碩,請粥庶弟之母,以葬其親。傳曰,唯。送死,可以當大事,送終盡禮,所以厚人情,而粥人之母,以葬其親,則其昧義蔑禮,甚矣。世恒曰,孔子曰,喪事,稱家之有無,送終之禮,當盡誠意,不可以非禮之物,治其葬具也。子碩,粥其庶母,欲葬其親,則是以悖義之事,欲治送終之禮也。雖得治具厚葬,於其心安乎?子碩,粥庶母以治葬,則其乏於財,可知也。缺二行餘上曰,然矣。肇曰,文子升瑕丘曰,我欲葬焉。三代以前,曾無是事,故孔子不修防墓,太公五歲返葬,以此見之,則豈非古昔之意哉?周公制禮,喪葬之節,無所不備,而獨不及於擇地之言,家禮只有卜地之文,而所謂卜地云者,非卽今所謂相地也。古聖人之不以葬地爲重,可知,而今文子欲奪人之地,以爲身後計,則其失禮意,大矣,此伯玉所以深譏矣。世恒曰,文子之欲擇葬地者,已非禮意,而又欲奪人之地,則尤爲非矣。瑗之請前者,示不欲與聞其事也,可謂長於風諭,而兩人之優劣,可見矣。肇曰,此時則猶以奪人之地爲非,而以近日言之,葬地之爭訟,罔有紀極,朝家禁之,而不知止,此皆燭理不明而然也。凡人之葬親,得如孔·周,則無憾矣。孔·周之所不爲,何可爲之乎?自上體念於此等處,而丕變風俗,則亦可爲窮理之一端矣。上曰,然矣。肇曰,臨喪而子泣,爲難繼也,孝子之心,無有限極,豈有長短高下之節哉?然而聖人制禮,各有限節,過者節而得中,不及者企而及之,故夫子謂以難繼者,非貶之也,蓋言其過節也。德駿曰,孝子之於親喪,情無窮極,若不防禁,則必至於滅性,故夫子所以戒之也。世恒曰,人之遭親喪者,初喪則豈有哭泣節次,而時過之後,則當有限節,故夫子所以難繼云者,不言初喪,而言時過之後矣。上曰,然矣。肇曰,卜人師射人師,皆平日替正服位之人,古之人君,雖在燕閑之間,必有外臣侍側,此所謂左右前後皆正人也。三代以後,人君起居言動,與外庭隔絶,侍側者多是私昵,故其流之害,無所不至,以漢·唐言之,漢高獨枕宦者,至於唐則宦寺之禍尤慘,此前代之明鑑。人君若於燕閑幽獨之間,起居言動,如對外庭臣僚,則有得於內外無間,宮官一體之義矣。上曰,然矣。仍掩卷。德駿進曰,日昨平安監司,以三登縣令洪九鼎,催促下送事,狀聞矣。缺五六字九鼎,雖以父病,受由上來,以其先世被禍之故,不爲支勅,上來圖遞云。夫人情若有讐怨,則豈以世代遠近有所間,而以國體言之,當有限節,若是親子,則固難支勅,而至於後孫,則不無間隔,故先朝益平尉洪命耉之孫,亦嘗赴燕,若有失於處義之道,則故相臣洪命夏,以益平尉一家之長,豈可不爲挽止,而使之入去乎?先輩之先公後私如此,此事宜有定式,故敢此仰達。上曰,先朝益平尉果爲奉使赴燕矣。頃因臺啓,特令稟啓者,固出於明有定式之意矣。講官仍退出。以上燼餘
上在昌德宮。停常參·經筵。
有政。吏批,判書崔錫恒進,參判尹德駿進,參議未差,左副承旨金弘楨進。兵批,判書金宇杭都試進,參判韓聖佑病,參議任舜元病,參知金一鏡進,左副承旨金弘楨進。
朴弼明啓曰,明日常參·經筵,取稟。傳曰,只晝講。
金弘楨啓曰,大司憲權尙夏,執義鄭齊斗在外,掌令梁聖揆·洪景濂,持平徐命淵呈辭,持平一員未差,今日以監察茶時之意,敢啓。傳曰,知道。
傳于李萬選曰,湖堂被抄人,明朝來會,而洪萬遇之荐違召命,其在事體,殊極未安,本院各別申飭。
傳于李萬選曰,史官一員待命,騎馬三匹立之。
金弘楨啓曰,左承旨兪命雄奉命在外,右承旨朴弼明受由出去,都承旨南致熏,右副承旨許玧病不仕進,廳中只有弘楨及同副承旨李萬選,出納之際,事甚苟簡。右副承旨許玧,卽爲牌招,何如?傳曰,允。
李萬選啓曰,今日晝講爲之事,命下,而罪人行刑,相値,何以爲之?敢稟。傳曰,停。
金弘楨,以都摠府言啓曰,副摠管柳星樞,以訓鍊都監別將,犒饋進參事,神武門後進去之意,敢啓。傳曰,知道。
又以義禁府言啓曰,罪人行刑,在前未有與軍兵犒饋相値之時,而今適相値,一邊犒饋,一邊行刑,事涉未安。今此罪人行刑,依聖敎,犒饋後擧行之意,敢啓。傳曰,知道。
吏批,以朴熙晉爲持平,李天根爲定州牧使,沈枋爲晉州牧使,李堂爲延安縣監,韓配周爲司僕正。
傳曰,刑曹判書,今日政差出。以兪得一爲刑曹判書。
傳于金弘楨曰,刑曹判書閔鎭厚,雖遞本職,明日當爲出去,今日政,付軍職。
兵批,副司直李世瑾·申·閔鎭厚。
金弘楨,以御營廳言啓曰,本廳屬海西六番別馬隊五十六名,已爲逢點整齊矣。來十月初一日,與東營入直,五番別馬隊替代後,舊軍放送之意,敢啓。傳曰,知道。
又以御營廳言啓曰,今此下番別破陣別馬隊試才賞格,從分數多寡,以本廳所儲木綿,面給後別單書入之意,敢啓。傳曰,知道。
又以御營廳言啓曰,本廳無軍將官,去三月朔試射時,哨官柳烓然,未滿四矢,依例汰去,何如?傳曰,允。
又以禁衛營言啓曰,十一番後部左司屬慶尙右道五哨軍兵六百三十五名,一番海西別驍衛五十五名,步軍標下一名,已爲點閱整齊,來十一月初一日,與內外各處入直,馬步軍兵等,依例替代後,舊軍放送之意,敢啓。傳曰,知道。
又以禁衛營言啓曰,來十二月當後部中司屬慶尙右道五哨軍兵,來十一月二十五日,京中逢點,準二朔立番,三四番海西別驍衛,一體調送,逐朔立番之意,兩道監·兵使處,預爲知委,何如?傳曰,允。
又以扈衛別將,以大將意啓曰,臣錫鼎今將承命,往審江都矣。出去未還間本廳所屬軍官等,當爲移屬於他廳,何大將處移屬乎?敢此仰稟。且大臣因公出使時,例有所帶裨將,而今番則不可不另擇,扈衛別將崔文徵,明敏解事,雖係臣管下,乃是闕內宿衛之任,禁衛千摠朴泰圭,勤幹可用,亦係他軍門將官,而往還日字無多,權借帶去之意,敢啓。傳曰,知道。往還日字無多,勿爲移屬。
許玧,以義禁府言啓曰,弑夫罪人宣玉,旣已承服正刑,依法文破家瀦宅,降其邑號,子女爲孥事,令各該司,捧承傳擧行,何如?傳曰,允。
都承旨南致熏上疏。大槪,慘慽之餘,賤疾猝劇,臺彈之下,情勢難安,不得露章哀籲,亟遞臣職,以延殘喘,以安微分事。入啓。原疏缺答曰,省疏具悉。卿其勿辭察職。
掌令洪景濂上疏。大槪,敢陳所懷,以備裁擇,仍暴病重實狀,冀蒙恩遞事。入啓。原疏缺答曰,省疏具悉。今玆疏陳遣辭,或欠稱停,而留意於公之一字之說,大意固好,可不留意焉?瑞·延兩邑倅事,未免抑勒之歸,殊涉未便也。爾其勿辭察職。以上燼餘
上在昌德宮。停常參·經筵。
李萬選啓曰,明日常參·經筵,取稟。傳曰,停。
藥房都提調臣李濡,提調臣趙泰采,左副承旨臣金弘楨啓曰,冷雨連宵,伏未審,聖體,若何?昨夕伏聞入侍醫官朴星瑞等所傳之言,自上前日左耳前浮高之氣,久已消減之餘,今又少有痰水凝聚之形云,臣等不勝驚慮之至。卽與諸醫等入診,議定鍼灸當否,宜當,臣等終宵耿耿,敢來問安,竝此仰稟。答曰,知道。無事矣。
李萬選啓曰,來初一日輪對日次,取稟。傳曰,停。
許玧啓曰,大司憲權尙夏,執義鄭齊斗,掌令梁聖揆·洪景濂,持平徐命淵呈辭,持平朴熙晉未肅拜,今日以監察茶時之意,敢啓。傳曰,知道。
李萬選啓曰,湖堂被抄人等,今日來會事,命下矣。前期分付于該吏處,則應敎李肇,司書洪萬遇俱當來會云,而卽今李肇,則旣已入來,洪萬遇則累度催促,終不入來,其在事體,殊極未安。洪萬遇從重推考,卽爲牌招,何如?傳曰,依啓。此前所未有之事,極爲駭然,別爲申飭,可也。
金弘楨,以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
許玧啓曰,中樞府錄事,以判府事崔錫鼎意來言,江都往審事,今日將除朝辭出去矣,身病自昨添重,不得發行,欲於前頭觀勢下去云矣,敢啓。傳曰,知道。以上燼餘
吏曹口傳政事,兼春秋李秀英。
謝恩,知製敎洪萬遇,兼春秋李秀英。
政院啓曰,司書洪萬遇承牌來詣矣,敢啓。傳曰,今已日暮,明日待開門來待。
持平徐命淵啓曰,臣於日昨,論遞延安縣監韓世讓,而得蒙允許矣。卽伏見右僚疏本,則力救世讓,多所稱許,而以臣所論,或曰已甚,或曰伐異,臣於此不勝訝惑之至。夫世讓在南邑也,不謹之狀,具在於繡衣書啓,已經睿覽,則聖明想必記有之矣。臣不必提論,而世讓身爲臨民之官,不思謹愼之道,劫取寡居之吏妻,多有可駭之擧措,率置衙中,請托公行,此外鄙瑣之事,人多傳播,則小民之近來之困悴,專由於不擇守宰,則繡衣之按問屬耳,南人之傳笑狼藉,而遽授饒邑,殊非朝家愼簡之道,故臣之論遞,槪以此也,其果近似於已甚乎?至於伐異之斥,未滿一哂。世讓特一蔭官耳,本無言議同異之可論,則今日黨論,雖爲朝廷之痼弊,以此歸之於色目,實非臣意慮之所到,右僚忽發此前所未有之言,豈不由於體統之不嚴耶?臣竊慨然,至若素稱名邑,不欲歸之他人云者,事甚琑屑,臣不欲與之多辯也。雖然旣被其斥,何敢晏然仍冒於臺次乎?請命遞斥臣職。答曰,勿辭。
許玧啓曰,持平徐命淵再啓煩瀆,退待物論矣。傳曰,知道。以上燼餘
備邊司啓曰,漢城府判尹李彦綱,禮曹參判洪萬朝,吏曹參判尹德駿,本司堂上差下,使之察任,何如?答曰,允。以上備局謄錄
今日藥房入診入侍時,都提調李濡所啓,故贈領議政上洛府院君金時敏,壬辰以晉州判官,適牧使死,獨爲守城,與賊血戰,行朝聞之,擢爲右兵使兼牧使,賊追後巡城,中丸於餘賊,而其後錄宣武勳二等,贈領議政,而尙未贈諡,蓋以子孫零替之致,特爲贈諡,實合褒忠之典矣。且其三寸叔金悌甲,以前監司,爲原州牧使,守鴒原山城,亦爲殉節,宣廟朝贈吏曹判書旌閭,而亦闕易名之典,似當一體贈諡矣。上曰,竝爲贈諡,可也。提調趙泰采所啓,大臣以贈諡事,有所陳達,臣亦有所聞,故敢達。故兵曹正郞姜壽男,以才智見稱,京畿監司沈垈,臨亂辟爲從事,到朔寧,賊兵猝至,壽男獨立血戰,跬步不離,矢盡力竭,北望四拜而殉節。方其赴陣也,謂其家人曰,吾死之後,雖欲求骸,無以驗得,以紅絲繫其頭髮,以此憑尋云,其奴亦終始不去,抱其主而被害,亂定後,果驗紅絲於積屍中,得其頭反葬云。宣廟朝壯其忠節,特爲贈職,親製誄文以祭,亦給復其奴,壽男殉國之節,炳若日星,而當初贈職,止於亞卿,不得贈諡,子孫微弱,人無知其事蹟者,尙無陳白之事矣。故縣監郭䞭,以黃石山城死節之故,至於贈職贈諡,壽男同時殉節之人,獨未蒙節惠之典,誠爲欠事。今若與郭䞭一體贈諡,則實合於褒奬之道,或下詢大臣,或令該曹稟處,何如?上曰,大臣所見,何如?李濡曰,褒贈重典,雖不敢輕易陳請,而旣知立節卓異之實狀,則特爲許施,允合於激礪日後之道,恐不必靳惜,加贈正卿,仍爲贈諡,似當矣。上曰,依所達。正卿加贈,仍爲賜諡,可也。以上禮曹謄錄
今日藥房入診時,都提調李濡所啓,壬辰年鄭崑壽,以陳奏事,請兵於天朝,晝夜慟哭於兵部尙書石星之門,至誠感動,以此天朝出兵,終致再造之功,宣廟下敎曰,恢復之功,專在於鄭崑壽,開闢以來所未有之大功,特命與鰲城府院君李恒福,竝置一等元勳。贈領議政西川府院君,身後子孫零替,奉祀孫鄭昌堯,曾因大臣陳達,錄用官至直長,而以口訥之故,不得從仕,又因筵臣陳白給料矣。其姪鄭楗,有才可用云,一體元勳,而李恒福子孫,無論支嫡,成冠者擧皆除職,此則不然,令該曹各別錄用,似好矣。上曰,鄭崑壽之功,與他有異,分付該曹,錄用,可也。提調趙泰采曰,鄭昌堯人事,不及凡人,以不似官員貌樣,汰去之後,不得付職,以忠義入番受料矣。閔鎭厚陳達,有給料之命,而家甚貧窮,香火不繼,祠宇頹毁已久,其神主無可置處,亦豈非矜悶者乎?濡曰,鄭崑壽神主,無可置處之狀,臣今始得聞之,誠爲矜愍。前朝忠臣鄭夢周祠宇,自朝家特爲造給,則本朝功臣,如崑壽者幾人乎?令該曹題給若干造廟之財力,亦似得宜矣。上曰,令該曹顧助,可也。以上兵曹謄錄
上在昌德宮。停常參·經筵。
接慰官李廷濟出去。
大殿,政院·玉堂問安。答曰,知道。勿爲問安。中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體,若何?左耳前浮高之氣,比昨加減,何如?臣等今日率諸醫,更爲入診,議定受鍼當否,宜當,臣等無任憂慮,敢來問安,竝此仰稟。答曰,知道。無事。浮高之氣一樣矣。
都承旨南致熏再度呈辭。入啓。加給由。
傳曰,大提學命招。
今日藥房入診時,都承旨南致熏牌招察任事,榻前下敎。
禁府啓目,輔德丁思愼,昌山正相,元情云云,所供如此,上裁,何如?啓放送議處。同府,韓廷弼拿囚。啓。
掌令洪景濂啓曰,臣目見黨論日熾,公道日鑠,不勝慨然,妄陳一疏,而語不知裁,則或欠稱停,誠如聖敎,而至於未免抑勒之敎,竊恐日月之明,猶有所未燭也。勢族之得宰者,是非不到,疎逖之典邑者,彈駁相繼,而畢竟饒邑之代,皆涉當路,則臣所謂不歸他人者,蓋出於此,而至若未必賢等語,乃述古人所易新吏,未必賢之意,寧有他意於其間哉?今此未安之敎,實出匪怒伊敎之意,惶悚之外,更何費辭辯白乎?卽伏見僚臺避辭,則猶執前見,不思自反,臣實慨然。韓世讓善治之績,乃朝紳之所共推許者,實非臣一人之私言也。世讓再典西邑也,慈詳簡約之治,道臣累褒,父老借寇之願,使臣歸奏,其不治而能如是乎?及在南邑也,前御史純褒以啓,至蒙表裡之賞典,後御史亦褒其詳明簡約,恤民蠲役之政,其不法而能如是乎?只以經營卜妾一款,終至譴罷,此特一時之微辜耳,豈可以此永棄善治之良吏乎?御史之啓,只曰經營,今者僚臺之避,乃曰劫取,語意殊甚逕庭,此豈論人以實之道乎?大率聖人用人,棄短取長,故杞梓之尺朽,終不爲良工之所棄也。今者指其微疵,欲掩平生之長處,倘非持論之已甚,何若是耶?蔭官,本無言議異同云者,語雖似然,事實不然,蔭官雖不干與黨論,駁遞蔭官,專由於臺臣之黨議,則僚臺所云,豈非操其器而諱其事者耶?且身居言責,可言則言之,自是臺體,今乃曰,體統不嚴,未知,何所據而發此言耶?至於事甚瑣屑,不欲多辯云者,專出於反詈之言,不欲呶呶相爭,以傷事體也。臣之原疏本意,蓋爲恢公道,破黨議,惟此世讓事,不過章奏間行語,何嘗有力救之意也?只欲證公道不行之一段也,因此一微事,有此紛紜,亦臣之曾所未料也。雖然,旣承未便之聖敎,又被同僚之侵詆,臣何敢晏然仍冒於職次乎?昨緣病劇,今始來避,所失尤大,請命遞斥臣職。答曰,勿辭。退待物論。
禁府,李栻拿囚。啓。
都承旨南致熏上疏。大槪,召牌之下,不得不力疾趨詣於禁扃之外,而病勢添重,實難供劇,身且犯染,未及出避,決不可出入於藥房診候之列,玆敢不避煩瀆,冒死仰籲,伏乞亟遞臣職,以便公私事。入啓。答曰,省疏具悉。卿其勿辭察職。
備忘記,居首應敎李肇,貂皮笠·耳掩一部,之次司書洪萬遇,虎皮一令,三下一應敎李肇,鹿皮一令,胡椒七升,三下司書洪萬遇鹿皮一令賜給。以上朝報
上在昌德宮。停常參·經筵。
中殿誕日,大殿·世子宮·嬪宮,政院·玉堂問安。答曰,知道。中殿,政院·玉堂·二品以上·六曹·大司諫問安。答曰,知道。
藥房啓曰,伏未審夜來,聖體,若何?左耳前浮高之氣,比昨有向減之效乎?昨於入診時,可合消散之藥,退出後更議以達之意,稟定矣。與金有鉉及諸御醫等,反復商確,則皆以爲,鷄子油,最有效於消痰軟硬,以此頻塗當處,宜當云。此藥爲先劑入,而臣等憂慮未已,敢來問安。答曰,知道。無事。浮高之氣,比昨頗減矣。
禮曹判書姜鋧上疏。大槪,臣於金吾議讞,有應避之嫌,冒死哀籲,乞遞兼帶判義禁之任事。入啓。答曰,省疏具悉。宜令次官議讞,卿其安心行公。
府啓,竝引嫌而退,當初所論,旣據所聞,則僚席疏辯,何必爲嫌?疏陳所懷,未爲不可,而語欠稱停,勢難仍在,請持平徐命淵出仕,掌令洪景濂遞差。答曰,依啓。
持平徐命淵就職。
吏曹啓曰,臺諫有闕,政事,取稟。傳曰,明日爲之。
備邊司啓曰,漢城判尹李彦綱,禮曹參判洪萬朝,吏曹參判尹德駿,本司堂上差下,使之察任,何如?傳曰,允。
忠淸監司書目,鎭川呈,以戶曹判書李寅燁辭職上疏上送事。啓。答曰,省疏具悉。卿其勿辭,從容上來行公。
江原監司書目,水牛之出於峽江,實係變異,而旌善郡守金潚掩置不報,殊甚駭然,不得已罷黜事。以上朝報
禁衛營啓曰,今九月朔,本營無軍將官,朔試射時,哨官李彦馪未滿四中,依例汰去之意,敢啓。傳曰,知道。以上禁衛營謄錄
備邊司啓曰,今日乃賓廳日次,而無大段稟定之事,來會本司之意,頉稟。答曰,知道。以上備局謄錄
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體,若何?左耳前浮高之氣,昨伏承頗減之敎矣。鷄子油其已連塗,而比昨益有所減乎?臣等無任憂慮,敢來問安。答曰,知道。無事。浮高之氣,幾盡消減矣,勿爲問安。
掌令梁聖揆楊州地掃墳呈辭。入啓。給由。
判府事崔錫鼎箚子。大槪,成命之下,未卽奉行,不勝惶悚,敢陳病難往審之狀,乞蒙體諒,更賜裁處事。入啓。答曰,省箚具悉卿懇。命大臣往審,予意非偶,卿其宜遵前旨,安心往來焉。仍傳曰,遣史官傳諭。
判尹李彦綱辭職上疏。入啓。答曰,省疏具悉。道臣之按獄訊囚,□之濫殺,殊甚駭然,何足爲嫌?兼帶祈免,尤涉□過。安心勿辭,從速行公。
禁府,趙湜拿囚。啓。
有政。吏批,以柳述爲獻納,慶明會爲旌善郡守,李宜晩爲副修撰,趙錫周爲掌令,李濟單付承文博士,尹晳爲松禾縣監,尹世紀·李彦綱·洪萬朝·尹德駿單付承文提調。
兵批,以洪景濂付副司直,李世瑾付司果,申付副司果,邊夏徵付副司猛,李溶·李元命付副護軍,崔奎瑞·元振洙·閔銓·朴思敦·安垕·李寅錫·金嗣鼎·河重圖·張成漢·張翊文·徐來益·鄭元石付副護軍。以上朝報郞廳金弘澤書。郞廳洪啓沃校正。
上在昌德宮。停常參·經筵。
下直,慶興府使全百祿。
掌令梁聖揆啓曰,新除授掌令趙錫周,時在京畿驪州地,司諫院獻納柳述,以災傷敬差官,時在忠淸左道,請竝斯速乘馹上來事,下諭。答曰,依啓。柳述,竣事後自當上來,勿爲下諭。
備忘記,今下弓矢,慶興府使全百祿處給送。
金弘楨啓曰,刑曹判書兪得一,以掃墳事,時在京畿永平地,斯速乘馹上來事,下諭,何如?傳曰,允。
許玧啓曰,行判中樞府事崔錫鼎來詣闕內,送言于本院曰,以江都往審□明日除朝辭出去之意,敢啓。傳曰,知道。
司書洪萬遇上疏。大槪,臣之老母,頃還鄕廬,而臣不得躬護將往,今聞老母所患痞脹之症,重發於累日船行,到家之後,轉益彌留,方在狀席委頓中云。臣聞來,情爽飛越,不能自定,卽欲徑情就途,而身在禁直,不敢自由,玆敢冒萬死呼籲於孝理之下,伏乞俯賜諒察,亟許遞免,俾得及時往省,不勝幸甚事。入啓。原疏缺。答曰,省疏具悉。爾其勿辭往省焉。以上燼餘
京畿監司書目,果川呈,以知事鄭載禧辭職上疏上送事。啓。答曰,省疏具悉。卿其安心勿辭,宜速上來行公。以上朝報
上在昌德宮。停常參·經筵。
下直,洪川縣監鄭楷。
李萬選,以侍講院言啓曰,本院下番司書洪萬遇,連日入直矣,今日以親病,受由下鄕,兼司書李世最身病猝重,勢難入直,而說書未差,兼說書申靖夏奉命在外,下番無他推移之員,不得已上番姑降入直,何如?傳曰,允。
金弘楨,以兵曹言啓曰,今十月初二日,幼學崔慶渲稱名人,自宣仁門入來,差備門外擊錚,極爲駭愕,令攸司囚禁治罪,同門守門將曺世周,常時不能禁斷雜人,以致闌入,亦難免其責,推考,何如?傳曰,允。
同福幼學曺錫□〈疎曰〉,伏以,民之所以依於國,國之所以依於民,有若本根枝葉之相依以生者也,根本不固,則枝葉瘁矣,心腹受病,則手足痺矣,曷嘗見本不固而枝葉茂者乎,亦嘗見心受病而手足安者乎?書曰,民惟邦本,傳曰,民者,君之心也,人君制政,固莫先於安民,民安而後,邦本固矣,亦莫先於悅民,民悅而後,君心泰矣。然則民安民悅之道,信誰在乎?其惟在於所欲與之,所惡勿施而已。臣請以我小邑生民困悴之狀,一一陳之,伏乞殿下,推父母之仁慈,憫赤子之哀號,所欲與之,而所惡勿施,則豈彈丸一小縣之幸也?抑亦推廣此義,覃及於海東一域,而國家維新之運,基於此矣,惟殿下裁察焉。臣竊伏念,我同福一邑,於大同節目中,以至殘邑磨鍊擧行,則本邑物力之單薄,從可知矣。東西僅二十里,南北纔五十里,而東有母后山,西有無等山,其南其北,則九峯·白也山也,又有所謂景山·瓮城二大山,橫亘盤據於其間,則前後左右,重崗疊嶂,而平衍廣土,未滿十分之一也,居民生理,最爲艱難,聚居山谷之間,耕墾高山之坂,所謂量無主加火田者,是也。潦雨而流洗,旱乾焉焦枯,夫如是也。故不得逐年耕食,或數年更休,待其草長葉落,腐朽成土而後,復就耕食,則元來磽确之地,其與平陸沃野,肥瘠判異者,亦可知矣。然而地狹人稠,荊州下下之田,貴於雍州上上之土,轉相買賣,三四易主,而本邑幅員至狹,只是七面,而擇其中三大面,自於義宮折受者,三年於玆矣。內需司,送人打量,收錄冊子,輸上之後,年年差人,下來收稅,而生民之所以嗷嗷愁歎,將有土崩之勢,其故何哉?所謂加火田者,皆隨起隨陳,不得逐年耕食,而差人,籍以田不給災之事目,不計陳起,按籍徵稅,不亦冤痛之甚乎?缺半行餘本邑監色,元田踏驗未訖,而宮差,又率書員,加田打量,互相出入,誅求無藝,則一之難堪,況之再乎?此則屯面之民,所以不堪,而皆懷渙散之思者也。以一邑形勢,槪以言之,則本邑,壤地偏小,雖在無災穀豐之時,結負未滿二百。夫除出各項卜戶,則餘存應役者,不過百有餘夫,而若其縣司所納,新舊官迎送,使客應接等事,不以邑小而有所差等,此本邑之民,常患難支於此役者也。今者三大面,入於屯屬,則餘存而應役者,四面也。昔以全邑而常患不足,今以半邑而其能支撑乎?以本邑之人,無論彼此,而均被宮屯之害,將至於邑不爲邑者也。今若不罷宮屯,則以至殘半邑之民丁,決無縣邑成樣,送迎官長,應接使客之路,寧有革罷邑號,屬於隣近邑,然後庶有蘇殘之望矣,言念及此,誠可寒心。嗚呼,玆土雖遠京師,自是祖宗朝分界定號,立民長伯之地,則一朝以官屯一事,猝然革廢邑號,定爲附屬,亦所不忍,伏願殿下,念之哉?臣又竊念,各衙門,諸宮家折受之弊,皆出於市井奸細之徒,夤緣請囑於伴儻吏胥輩,啗以大利,而以謂遐鄕廣土,多有空地之棄,可取以屯矣。使我爲差使下送,可取十倍之利於閑地云云,故各衙·各宮,專被其誑誣,以爲實然,而折授之後,仍使此人,定爲導掌,而送去收稅,則其所藉勢橫行於州縣,雖官長,於此人,亦無奈何。故貽弊於小民,圖利於其身,無所不至,而所以輸於宮家者,其數不豐,而率皆爲其私利之資矣,此所謂利歸私橐,怨歸宮家者也,宮家豈知其拿擾有主田畓,而爲其利己之物也?曾在辛酉年間,自讀書堂折授,其後甲戌年,又自崔淑媛房折授,而初則邑民訴冤而蒙罷,後則道臣論啓而革廢。其時事目,有曰,若傳子傳孫,明有文券,則勿許折授云云,而本邑加火田,盡歸折授缺一行半折授時,又自本道,論啓革罷,而式至今日,又有此擧,實與甲戌本意,大相逕庭,非但人情之駭歎,其於君民之信,何如也?此莫非奸細之徒,夤緣宮衙伴儻,欺瞞自利,如前所陳也,不亦痛心矣乎?蓋所謂加火田者,雖是量外,皆所以補元結之欠縮,而況其量附無主之田,隨其還起,年年載錄於田案,一倂納稅於地部,與元田收稅之地,少無間隔,而今者劃出,以入於宮屯折授之中,則不徒貽弊於小民,亦有所損於國家惟正之供也。宮家所輸,實爲不豐,而生民之爲害如彼,國家之耗用如此,惟是往來差人之利而已,何可一任奸細徒,弄巧自利之權,而斂怨於生民,耗財於國家,而不之革也?況今旱乾孔慘,山川滌滌,而山上瘠薄之田,擧皆焦枯,全無所收,民之遑遑,救死不贍,於此之時,宮差又爲下來,按簿責稅,則民何以聊生,而不至渙散也?書曰,匹夫匹婦,不獲其所,民主罔與成厥功。今此同福,雖甚僻小,以人口言之,則亦且近萬,竝皆失業呼冤,則此豈但匹夫匹婦之不獲也?噫,民生休戚,國家之治亂係焉。今者民命,若將不保小縣,形勢亦爲難支,而不以求生之道,捄弊之策,仰訴於父母之前,只自怨恨於蔀屋之下者,非赤子愛敬之道,故玆敢裹足千里,來籲九重,庶幾聖明,哀憐而垂察焉。答曰,省疏具悉。疏辭,令該曹稟處。以上燼餘
上在昌德宮。停常參·經筵。
下直,草溪郡守鄭智,昌洲僉使李震說,神方仇非萬戶任勗,鎭東萬戶南益華。
許玧啓曰,明日常參·經筵,取稟。傳曰,停。
傳于金弘楨曰,今下弓矢,昌洲僉使李震說,神方仇非萬戶任勗,鎭東萬戶南益華等處給送。
金弘楨啓曰,廳中位甚不齊,事多苟簡,而同副承旨李萬選病不仕進,卽爲牌招,何如?傳曰,允。
金弘楨,以都摠府言啓曰,今日入直軍士,中日習射,請出標信。傳曰,知道。
以呂必禧爲假注書。
許玧啓曰,假注書呂必禧時無職名,依例付軍職冠帶常仕,何如?傳曰,允。
判府事李頤命,砥平地加土呈辭。入啓。傳于金弘楨曰,給由馬,澆奠狀備給。以上燼餘
上在昌德宮。停常參·經筵。
夜一更二更,巽方,有氣如火光。
許玧啓曰,明日常參·經筵,取稟。傳曰,只晝講。
又啓曰,大司憲權尙夏,執義鄭齊斗,掌令趙錫周在外,掌令梁聖揆,持平徐命淵呈辭,持平朴熙晉未肅拜,今日以監察茶時之意,敢啓。傳曰,知道。
藥房都提調李濡,提調趙泰采,副提調南致熏啓曰,伏未審日間,聖體,若何?左耳前浮高之氣,旣有幾盡消滅之敎矣。今過累日,其已快復如常乎?臣等區區仰慮,猶不自已,敢來問安。答曰,知道。無事。浮高之氣,已盡消減矣。
李萬選啓曰,左承旨兪命雄,今日當爲直宿,而身病猝重,頃刻之間,如不能支保,不得已扶曳出去,廳中只有臣萬選矣。右副承旨許玧卽當牌招入直,而拘於廳規,不得請牌,何以爲之?敢稟。傳曰,牌招。
許玧,以兵曹言啓曰,武臣賓廳講書,武經七書講書人員,或遷轉·汰去·在喪,故應講之數乏少,加抄別單書入之意,敢啓。傳曰,知道。
左副承旨金弘楨上疏曰,伏以臣,衰朽癃疾,年來益甚,累朔孔劇,筋力殆盡,而頃觸風寒,重得外感,頭部微疼,咳喘苦劇,而適値僚員不齊,不敢言病,黽勉供職,挨過累日矣。今朝仕進之後,忽覺渾身寒縮,肢節如束,僵臥直廬,殆不省事,擔舁還家,症狀越添,委頓叫苦,飮啖俱廢,連用解表之劑,而終不取汗,寒熱交攻,精神若浮,輾轉狀席,人鬼莫分。以此病狀,旬月之內,萬無起動之勢,而喉舌重地,不可暫曠,玆敢疾聲呼籲於天地父母之前,伏乞聖慈,俯賜諒察,亟許遞改,以尋生路,不勝幸甚。臣無任屛營祈懇之至。謹昧死以聞。踏啓字。
兵曹參議任舜元上疏曰,伏以臣,添叨使命,出疆之期迫近,而臣之父母墳山,在於廣州地一息程,瞻望松楸,不獨爲霜露之感而已。陛辭之前,一番往省,情理之所不可已,玆敢不避煩猥,冒控私懇,伏願聖慈,俯垂諒察,特許數日之暇,俾伸人子至情,不勝幸甚。臣無任屛營祈懇之至。謹昧死以聞。答曰,省疏具悉。爾其依疏辭往來焉。
副司勇金泓等上疏曰,臣等伏見昏朝孽臣丁好寬之孫時翰所爲辨誣錄,蓋爲其祖好寬粧撰巧僞之說,欲以掩覆其凶逆之罪,而其所援諸家日記中,至擧臣等家舊藏所謂散錄者,以爲其一大緊證,旣直書臣等先祖延興府院君臣悌男姓名,列爲篇中之目。就散錄中,拈出癸丑五月二十五日以後凶黨數三避啓,及其時大司憲崔有源立異之啓,列書于上,而其下,時翰以其意,係而解說曰,癸丑獄事,金延興悌男,實爲禍首,故其家所錄,自癸丑至戊午事,無巨細,無不備載於諸臣立論,邪正之間,尤致詳焉。其書癸丑五月事,以柳活·朴弘道避嫌,爲同於造·訒,而錄之於上,以著凶黨之同惡,以崔有源·金止男及我先祖立異之事,書之於下,以表士類之正論,今以此錄考,而如我先祖與諸賢抗辭立異之節,伊日三司諸臣,無不詳記,缺一行半使好寬,有一毫所犯,則有何容護庇覆之心乎?其家所錄如此,以臣等家所錄,或謂之敦史,或謂之左契,前唱後和,至相證質。臣等觀此輩所爲,蓋以孽臣好寬,於臣等家爲仇人,而見臣家所錄不詳,漏當初首發之凶論,書中間隨參之避啓,謂禍家記傳,尙且疎略,則世遠代異,人無有知其詳者,遂經營費心,做出此事,而故以臣等先祖姓名,作爲篇目,以爲眩人觀聽之計也。臣等因趙九輅等疏辨,始聞有此事,得見其所爲冊子,則數行未下,憤與淚湧,且看且痛,誠不忍卒閱其終也。噫嚱,痛矣,終古以來,冤禍之酷,豈有如臣等家者哉?以百口無辜之命,魚肉於群凶之手,覆巢之喘,一脈僅傳,赤肝之氣,猶結於重泉,則臣等與群凶子孫,尙不可與共戴一天,其可以禍家疎略之錄,委仇人自伸之證,任其爲簸弄之資也。且此不特爲臣等一家私讐而已,實亦係綱常關國家,而趙九輅等諸臣,旣已次第陳辯,則臣等,何得以蹤跡之疎賤,趑趄不言,不以陳家錄不詳之實,而辯時翰誣引之狀也?噫嚱,痛矣,癸丑之變,臣等先祖臣悌男,實爲被禍之首,則其時事變之記詳,宜莫如臣等家,而當此之時,闔門被戮,勢將無噍,臣伯父臣天錫,髫齔之歲,十年逃生,壯大始歸,則記傳之事,非所暇及,其時臣伯父外黨之在京者,爲之作一冊子,記耳目所及,朝紙所謄,以傳於臣家,當時號爲詳本,當仁穆大妃末年,承內敎,納之未久,大妃上賓,其書遂不得復出,竊想尙或留在禁中矣。臣伯父臣天錫,臣父臣君錫,傷於家禍,事無所傳,思有以蒐輯,或得之於公家文書之謄本,或得之於私家所傳之實錄,編爲一本,名之曰散錄,而隨得隨書,類多闊疎,凶徒釀禍之源,謀廢之跡,其他陰秘凶譎之情,不得盡記,年條月日,亦未見闕,是以,凶魁巨慝之攘臂首事者,情跡或不悉焉,忠臣·烈士之忘身殉節者,顚末或無徵焉。若就此錄中,觀其時事實,則其見錄者,猶可知之,其不見錄者,無以究焉,散錄之名,蓋以此也。彼時翰,獨謂之事無巨細,無不備載者,何所據哉?且此錄排日列書之際,所謄疏啓,固自有先後,缺一行半以別邪正,置上置下者也。雖以時翰所引鄭造·柳活·崔有源·李志完等之避見之,有鄭造·柳活等廢論,然後崔有源·李志完乃有立異之避,其所以上下之者,固亦因其所先後而已,曷嘗有意低昻,置衮鉞於其間者哉?臣家所錄,大略如斯,今其言曰,於諸臣立論之間,尤致詳焉。又曰,分凶黨士類而表著之,有若此錄,褒奬好寬,列之士類中者然,時翰之粧撰巧僞,皆此類,其破綻不成說,不待辯而可見矣。湜·栻輩之謂敦史,謂左契者,又何據也?臣等伏見癸丑時執義金止男所手書日記,則止男以身所經歷之故,載昏朝事頗詳,其書癸丑五月條,有曰,持平丁好寬,於初五日避啓曰,永昌大君按律處之之意,昨日完席上發論,而一二同僚,有所異同云。初七日,掌令鄭造繼避曰,頃日丁好寬,發一藏頭之言曰,不宜同處一宮,永昌君三字按律定罪之言,全不出口,同席之人,或有未解其意,好寬乃不可否於同席,取美於自己云云。同日丁好寬再避曰,頃日以永昌事,發於引避矣。伏見鄭造避嫌之辭,則提起已往不近之說,以翌日不爲簡通爲言,臣未曉其意也云云。蓋此卽癸丑五月初四日,至初七日事,而見漏於臣家所錄中者也。其首發凶論,狼藉如此者,猶且脫漏,則時翰之必曰,備載致詳者,不亦誣甚乎?臣等以鄭造避辭中所謂藏言觀之,好寬於初四日發論時,永昌君三字按律定罪之言,全不出口云,則其藏頭之言,其再避中不近之說,果何指也?其必有不敢顯言者矣。今時翰,見臣等家錄中,脫漏初四日以後事,以爲執此錄以證,則好寬事,可以疑亂,便據二十五日見錄立異之啓,以爲一大證援,肆然覆其實狀,譸張謬悠之辭說,遂推之於抗辭立節之地,其亦放恣無忌憚之甚矣。誠使好寬,初無藏頭之言,其首發殺弟之論,則渠亦無以辭焉,殺弟之論,固爲廢母之根柢也。殺弟之後,則廢母乃次第事耳。旣作俑於殺弟,而曰我不干於廢母事,人孰信之?且自癸丑至今日,且百年矣。雖三尺童子,論廢論之首惡,則必曰鄭造·尹訒·丁好寬也。渠安得以一朝誣說,亂百年已定之論乎?至如故文簡公臣趙絅,文簡公臣鄭蘊,其人其言,旣足以信於來世,而以其目擊而所憤疾者,登諸章奏,缺一行半其所爲說,極其凶慘,古今天下,安有以母后之父爲逆魁,以母后之子爲禍根,嗾其君助其虐,族母后之家,戮母后之子,而使母后得以晏然者乎?雖自謂異於造·訒輩之啓,其終爲廢母之歸則一也,執挺與刃,又何異哉?然則卽此一避,亦足置造·訒一案矣。臣等家,豈忍以此人,列之士類之中,曲爲之褒奬乎?臣家之於好寬,其爲仇怨如此,而不幸家錄不詳,反爲其誣引之奇貨,豈不痛心哉?臣等,伏見聖明,答趙九輅等疏批,則辭旨嚴截,處分明快,凶逆情節,莫逃於淵鑑之下,則其所誣引,不過爲一場妄言。臣等,不容更費辭說,而所痛者,如臣等不肖孱孫,不能愼守家藏舊錄,乃爲時翰所偸覷,至使先祖姓名,列於讐人冊子之中,而爲其自辯之證也。臣等於時翰事,旣有所私痛,而又有慨惋於心者,自癸丑禍變以來,習俗漸汚,綱紀隨弛,論議勢利之形,又從以軒輊於其間。是以,人之善惡邪正,一視形勢論議之如何,於是凶徒逆黨之罪名狼藉,淸節彰露者,公肆眩亂,惟意掩覆,以至防閑之道不嚴,懲礪之道不行,今其後屬,自同平人,淸塗顯班,無所枳礙,則今時翰,於私家筆法之誅貶,其將甘心而受之哉?其所以恣爲誣證之說,欲以白免其祖者,亦足怪也,臣等,禍家遺噍耳,追念先禍,至痛在心,雖平日私語之間,猶不忍提起往事,今者家傳漫錄,遽爲讐人之誣引,至使當時見禍之家,爲褒奬孽臣之歸,臣等私痛所迫,不避猥越,玆敢封章叫閽,冒瀆至此,臣等死罪死罪。伏乞聖明,痛察事實之不可掩諱,亟辨邪說之出於誣證,使朝家癉惡之典益嚴,臣等痛迫之情少伸,不勝幸甚。臣等無任屛營悚慄之至。謹昧死以聞。答曰,省疏具悉。玆事予已洞悉,而丁時翰之誣引,尤可駭也。以上燼餘
上在昌德宮。停常參·經筵。
南致熏啓曰,明日常參·經筵,取稟。傳曰,只晝講。
又啓曰,吏曹郞廳來言,承旨有闕,政事,取稟。傳曰,明日爲之。
許玧啓曰,今日賓廳日次,兩司當爲入侍,而諫院無行公之員,除在外未署經外,呈告人員,竝卽牌招,以爲推移入侍之地,何如?傳曰,允。
傳于南致熏曰,今日引見相値,晝講停。
臨昌君焜鍼灸呈辭。入啓。傳于南致熏曰,遣鍼醫看病。
傳于許玧曰,大臣·備局堂上引見。
未時,上御熙政堂。大臣·備局堂上引見,入侍,左議政徐宗泰,判敦寧趙相愚,行禮曹判書姜鋧,漢城判尹李彦綱,兵曹判書金宇杭,吏曹判書崔錫恒,右副承旨許玧,大司諫李壄,掌令梁聖揆,校理李眞儉,假注書呂必禧·崔守慶,記事官申混·宋成明。左議政徐宗泰進伏曰,天雨非時,日氣陰濕,聖體,若何?上曰,無事矣。宗泰曰,節候當寒而不寒,淫雨不止,傳聞,田野間收獲未畢,事甚可慮,而朝寒晝煖,氣候不適,節宣尤難矣。上曰,初冬固非寒節,雨後寒事必緊矣。
徐宗泰曰,江原監司洪重夏,日昨,違牌不進,一向陳疏,無意往赴,事體殊甚未安矣。重夏所引親嫌,其在情理,宜有難安,不可謂非矣,而此乃法式所無也。藩任旣重,朝家則何可以其不安,而容易許遞乎?頃日批敎旣委曲,而其所自處,涉於太過,卽今三邑,量事緊急,新監司往赴而後,可以擧行矣。洪重夏推考,催促使之赴任,何如?上曰,洪重夏之辭疏,以親嫌爲言,而此無可遞之義,故措辭批答矣。一向辭職,無意赴任,其在事體,殊甚未安,推考,催促下送,可也。出榻前下敎
徐宗泰曰,北兵使李善溥,新除之命,旣已肅謝,聞治行將赴矣。近得疾病,沈淹數十日,以入啓變通之意,四度呈狀於本司矣。聞其病勢,雖不至於危篤之境,而善溥,以年衰之人,年前累經重病,卽今病情,雖得差歇之後,決難遠赴塞垣云。北閫之任,朝家或以文宰差遣者,意有所在,善溥,登朝旣久,素以風力著聲,陞擢差授,委寄不輕,而病狀如此,其在體下之道,有難强令赴任,李善溥,今姑許遞,何如?上曰,實病如此,則許遞,宜矣。出榻前下敎
徐宗泰曰,統制使鄭弘佐,今秋水操後,曹啓以爲,晉州戰船二隻及什物,多有傷破,摘奸後,使之改修補矣。水操時見之,兩船全不修補,軍器等物,全不修治,無一可用,軍兵代點,至於三十餘人,軍丁次知鄕所,不爲來到,舟師次知色吏,亦以老孱驛吏代送,晉州舟師之如是抛棄,實由於豪悍鄕色,不有國法,無意奉行之致,牧使趙湜,不能檢下,廢棄軍政,其罪狀,令廟堂稟處,鄕所色吏,依軍律處斷事,亦令廟堂稟旨,分付矣。近來外方凡事,多所懈弛,至於莫重軍務,如是慢忽,事甚駭然,牧使趙湜,罷職,鄕所色吏等,雖不必遽施以軍律,依律文軍兵替代者論罪之例,從重決棍後,以充軍戡罪,其餘軍器新備邊將等,令該曹照例施賞,何如?上曰,依爲之。趙湜罷職,鄕色輩情狀痛駭,統制使依軍律之請得體,而平時用軍律太過,從重決棍,遠道充軍,可也。出擧行條
上曰,丁亥年間,幼學崔東曅,爲其始祖平章事墳墓,被掘於金鼎鳴,擊錚,而移埋骸骨於他處,偸葬其父母,極可驚駭,故其時別判付,發遣京兆郞廳摘奸,而尹殷瑞摘奸書啓,甚不分明,其後下送本道,而久無査聞之事,予以爲怪矣。昨見崔慶渲擊錚元情,則以爲,累易訟官,尙不決折云,掘人塚墓見屍者,於律當死,勿論崔平章墓與否,雖他人之塚,若果掘破,則情狀絶痛,所當嚴覈處斷矣。崔哥擊錚,前後三人,而迄今三年,一向遷就,如此則無可決之期矣。誠可寒心,復遣京官摘奸乎?金鼎鳴接主人李萬先,當自該曹推問乎?判尹李彦綱曰,此訟,金錫衍,爲漢城判尹時,啓稟移送本道矣。其後聞訟官,皆以崔哥外裔引嫌,以致遷延未決,而骸骨若果掘出,則雖非崔平章墳,其爲罪狀,誠如上敎,而第崔哥,則謂渠之祖墓,金鼎鳴則以爲,非崔平章墓云,故臣於金垕擊錚回啓中,以崔哥祖先與否辨別之意爲辭,而至於掘塚之罪,則不係於崔墓與否矣。上曰,然矣。徐宗泰曰,此乃別判付之重訟,不必送于本道,自京兆更爲査處,恐當矣。兵曹判書金宇杭曰,當初尹殷瑞之摘奸書啓,殊不分明,故臣待罪京兆時,問諸殷瑞,則以爲,無刑杖平問,難得其實狀云。今若以隣近剛明官,定訟官摘奸後,嚴問於所當問之人,則庶有覈實之道,外方之人,自京司捉來推覈,則結末未易,弊端必不貲矣。李彦綱曰,申飭道臣,應避者外,別定剛明官,使之速決,宜矣。上曰,李萬選,旣是金鼎鳴之接主人,則詰問萬先,實爲要緊矣。外方訟官,每多規避,遷就至此,李萬選等應問諸人,令本道監司,拿致營門,斯速嚴査啓聞,可也。出擧行條李彦綱曰,近來山訟,極其紛紜。蓋他訟則具訟體,再度得決者,不許聽理,而至於山訟,則無始訟,依官式等節目,故落訟者,屢度更訟,殆無止息之期,臣意,則山訟亦不可無度數之定限,凡京外山訟,竝令依他訟例,具訟體處決,而或因啓下公事處決,及守令之論報營門處決者,竝計度數,似爲得宜矣。下詢于廟堂,何如?上曰,擊錚上言,山訟,十常八九矣。彦綱曰,偸葬後,不就訟不掘移,故擊錚上言,甚多矣。上曰,議于廟堂,稟處,可也。出擧行條
徐宗泰曰,戶曹判書李寅燁,受恩暇下鄕,而頃日上疏批答,使之從容上來矣。寅燁之下去,爲遷葬卜山之計,情事固重,而窀穸大事,若難定行於時月之間,則此時地部之長,彌月不還,事務曠廢,殊爲可慮,令政院催促上來,何如?上曰,前後上疏,以卜山爲言,故以從容上來爲批者,欲俟定山後上來矣。劇務不可久曠,大臣所達誠然,令政院催促上來,可也。出榻前下敎
徐宗泰曰,刑官甚爲緊重,而若無長官,則刑獄滯務可慮,兪得一,除命後所在不遠,而姑無陳疏之事,趁時上來,亦未可必,一體催促上來,何如?上曰,依爲之。出榻前下敎
徐宗泰曰,小臣惶恐敢達。天意非無心,此非自下可達之事,而首席久不枚卜,右相恩召頻繁,而未易上來,如臣之無似,何所爲乎?臣獨當鼎席,無可推諉,昏憒之中,循例公事,則不得已姑能檢察,而他餘關防重事,多有商議稟定事,卜相一向遲延,國事實爲可悶矣。上曰,非予遺忘,所達如此,當趁速卜相矣。
徐宗泰曰,知事嚴緝年老,近來不得出入班行矣。聞近日疾病甚篤,缺六七字自上或命給相當藥物,未知,何如?嚴緝,缺五六字世稱賢大夫,歷試內外,官至六卿,而聞其窮貧特甚,淸白之節,實爲可貴,朝家雖特有褒嘉之典,臣意以爲未爲過矣,而此則事重,有不敢遽請,至於藥物舊例,雖非卿宰,或有一時恩數特給之事矣。有所懷,故敢達。上曰,相當藥物,賜給,可也。出榻前下敎
李彦綱曰,小臣,方待罪京兆,故敢達。坊民之役,自前煩重,近年尤甚,民不支堪,此由於人心狡詐,應役之類,或投入或合戶,戶數大縮之致也。戊寅年,臣在本職時,作爲節目,入啓稟定。甲申年間,閔鎭厚爲判尹時,就前事目中,略加刪減,講定啓下矣。若一依此規,則民役可均,而未久旋廢。漢城府旣甚疲弊,五部官卑,故諸上司,直爲捧甘於該部,不卽擧行,則論責隨之,雖有節目,自不得行,至於各軍門,毋論事目有無,凡有分付之事,捉致各部書員,勒令擧行,少有違拂,輒施棍罰,此兩條,俱載於甲申啓下節目中,而諸上司·各軍門,多不奉行,必須明出擧行條,另加申飭,然後可無此弊,故敢達。上曰,各司之直爲捧甘,軍門之推捉部下人,分付嚴禁,可也。徐宗泰曰,各該司書吏,本無應避坊役之例,而近來或多有不應役者云,科外脫免者,漸至猥多,以致坊役,偏及於小民,不能支堪,事甚可駭矣。彦綱曰,書吏與坊民一體應役事,載在節目,而每因上司分付,部官不敢使役矣。上曰,旣在節目中,則申明分付,可也。出擧行條
金宇杭曰,平安道江邊七邑試才入格中,二技以上二十七人,盡爲直赴,六兩三矢俱一百三十步以上四人,直赴會試,其餘皆以米布施賞事,曾已定奪擧行矣。其後,因試才御史沈壽賢之疏,有令該曹,議于廟堂稟處之命,蓋其疏意,以柳葉箭四中與六兩僅參者同科,爲不均矣。試才賞格,出於特恩,一番稟定之後,固難變改,而今此江邊七邑試才,出於聳動慰悅之意,似與他試才有異,柳葉箭四中,亦是優等之技,而不得參直赴之中,故沈壽賢之陳疏稱屈,蓋以此也。前後南漢·江都試才時,柳葉箭四中者,亦有直赴殿試之例,臣意,則江邊試才柳葉箭四中者,只是一人,依此例施,似無不可,故議于廟堂,則大臣之意亦如此,而科選事重,不敢擅便,敢此仰達。上曰,江都·南漢,亦有賜第之例乎?宇杭曰,果有前例矣。己巳年,水原府別遣御史試才時,及乙酉年南漢·江都都試時,柳葉箭四中者,竝直赴矣。徐宗泰曰,一經判下後,續續變改重難,而江邊七邑,異於他處,各技居首入格事,已有定奪,四中直赴,且有前例,其在邊民慰悅之道,許令直赴,無妨矣。上曰,向日兵判,有筵中稟定之事,故前例相考事下敎矣。諸處旣有前例,而四中之數不多,一體直赴殿試,可也。出擧行條
金宇杭曰,甲申年都城改築事定奪之後,五軍門,分援定界,擔當始役,而訓鍊都監·守禦廳·摠戎廳,則以無物力之故,江都米一萬石,留木二百同,南漢木一百同,忠淸兵營備局句管錢一千八百兩,自廟堂定奪,分給三軍門矣。城役中寢,虛費於浮石之役,而訓局守禦廳,則東邊體城及女墻,有改築處,摠戎廳,則運致如干石子於城底而已。城役初不下手,所授物力,似當有餘存,故臣以五軍門,各以當初分授,竝力完築之意,陳達蒙允矣。自本曹移文於守禦廳·摠戎廳,問其擧行形止,則兩廳回移以爲,都城之役,曾因大臣之箚,勿令分授,今此女墻,雖與體城有別,更有廟堂明白指揮,然後可以擧行云,曾前旣有定奪,則兩廳之欲待改分付者,其勢亦然矣。禁衛營,則南·北城改築時,有措置之物,故未凍前,雖未完築,欲趁卽始役,而當初五軍門分授之處,守禦·摠戎兩廳,若不分築,則今當三分改定界,然後方可始役,宜有急速定奪之道,故敢此仰達。上曰,摠戎·守禦兩廳,無物力,故不爲分授矣。徐宗泰曰,兩軍門無物力,體城之分授修繕,雖爲停寢,而女墻工役,與體城逈別,兩廳旣有所授物力,應有餘在,五軍門分授,修改,似好矣。上曰,只令三軍門,同力修築,可也。出擧行條徐宗泰曰,守禦·摠戎兩廳,則勿令修築乎?上曰,唯。
金宇杭曰,全羅道左水使李鳳祥,卽忠武公李舜臣之孫也。其爲人可用,故擢爲閫帥,而聞其自在金海時,已有身病,及到水營,漸至沈篤,卽今病情,死生可慮云。閫任非厭避之職,則此非託病圖遞之意,若病死於任所,則實爲可惜,其在體下之道,宜有許遞之擧,下詢大臣而處之,何如?徐宗泰曰,李鳳祥,以年少之人,病勢若果沈重,則勢難强令察任,以病遞改重難,而前頭可用之人,深爲可惜,特爲許遞,恐無妨矣。上曰,許遞,可也。出擧行條
金宇杭曰,臣於頃日筵中,以都城女墻修築事,陳達蒙允,而修城之役,本來繕工監擔當,春秋摘奸,執頉啓下之後,營繕,受出料布於戶·兵曹,募軍爲之,而營繕役事,甚不着實,纔築旋圮,徒費米布,全無修補之實,故曾前收議於諸大臣,都城修築之役,自該曹給價,使各軍門分授擧行者,蓋以此也。今番南·北城改築之時,依前定奪,自該曹計給米布,禁衛營,定將校監董,以其米布,募軍爲之矣。今此女墻之役,亦當依此例,自戶·兵曹給價,而女墻修改,比之體城,功役雖懸殊,卽今戶·兵曹,經費不贍,給價募軍,其勢似難,軍門旣已擔當,如禁衛營·御營廳,則不無財力,此役可以爲之,而若限畢役給價募軍,則耗費亦多,旣無浮石之事,不過拾石運致,泥匠助役而已。役軍不必多入,以出番軍卒,量給加料,輪回赴役,似爲宜當,敢此仰達。上曰,依爲之。出擧行條
上曰,假注書崔守慶,御前咳唾,殊甚駭然,從重推考。
吏曹判書崔錫恒曰,本曹參議當差出,而擬望之人乏少,罷職之類,宜有變通之道,而趙泰老·尹星駿,時在罷散中,故敢達。上曰,敍用。出榻前下敎
崔錫恒曰,上博士李命世,尙不付職,故新榜分館,將致遷延云,宜卽付職,使之分館,何如?徐宗泰曰,因李命世不送遷狀,尙不付職云,付職而不卽擧行,則似有區處之道,而姑令先爲付職,使之分館,宜矣。上曰,爲先付職,使之分館,可也。出榻前下敎
崔錫恒曰,年前以純褒守令抄啓事,下敎,而前後居銓之人,苦無備員之時,遷就至今矣。前判書趙相愚,商確僚席,文官之爲侍從,武弁之爲閫帥,及已陞堂上之人,不爲擧論,只以褒啓中無疵之人,參考道臣狀啓,另加精擇,將欲入啓之際,適因情勢之難安,仍卽辭遞,及臣待罪之後,又以僚員之不齊,未及擧行,極爲惶恐。今始正書,當爲入啓,而今此抄啓之擧,出於代柱之義,則不可不十分精抄,故被抄之人,未免略少矣。其間委折,敢此仰達。又曰,頃因儒臣所啓,有純褒人亦爲抄啓之敎,小臣膚淺之見,終未知此擧之爲穩當,蓋繡衣廉問時,非不詳悉,而毁譽虛實,或不無差爽之弊,從前廉問時,被罪之人,後日亦或有可觀之事,設有眞有負犯者,一入抄啓之後,永塞自新之路,便是禁錮,書名錮人,恐非聖世之所宜有,臣意,則守令中,或被捉於御史,或見彈於臺啓之類,自銓曹參酌輕重,勿爲檢擧於政目,恐似合宜,下詢于大臣而處之,何如?上曰,純褒之人則書入,純貶之人,則頃有下敎抄啓之事,而名留記籍,因爲永棄之人,吏判所達,誠是矣。純貶之人,則勿爲書入,可也。徐宗泰曰,廉問似乎詳審,而猶或有失實者,其他毁譽,亦有差爽,謂之純貶而記籍,永作廢錮之人,則似非盛世事矣。然以貪汚不法,入於廉問,或被劾之人,若非大段伸白,則毋論輕重,政曹決不可復擬外任矣。上曰,御史則潛行境內,親加搜問,而此時人心不淑,毁譽或不眞的,臺啓則外方不悅者,洛下造謗,故風聞易致差爽矣。判敦寧趙相愚曰,自上有純褒則書入,純貶則勿爲書入之敎,有以見天地之仁覆幬之德,而臣之所見則有異,人有廉貪,國有賞罰,今者,書入純褒,掩置純貶,則他日何有懲勸之道乎?決不可偏廢矣。校理李眞儉曰,近來懲貪之法不嚴,雖被一時之論劾,若是有形勢之人,則匪久如前收用,故人無所忌憚矣。貪汚之吏,則書名入啓,雖永廢前程,少無所惜,賞罰分明,然後人知所畏法,但有褒而無貶,則恐非懲勸之道矣。崔錫恒曰,古語云,善善長,惡惡短,且此擧本出於代柱之義,非賞罰勸懲之事,如有貪汚不法之人,則臺官可以糾劾,朝廷亦可審處,豈無勸懲之道乎?上曰,吏判所達誠然,自該曹分輕重用舍,可也。出擧行條
大司諫李壄曰,臣因判尹李彦綱所達之言,亦有所懷,敢達。山訟之弊,未有甚於近日,至於偸葬於龍尾床石至近之處,而仍爲逃避,如不得現捉其主,則雖至數十年,不得掘移,其爲情狀,尤極痛駭。如此之類,雖無其主,自官家定色吏,同面任掘移,似無不可,以此定式,分付於外方,則偸葬後逃躱之弊,似亦少止,自官掘移事,自今定式施行,似好矣。李彦綱曰,偸葬者,必須現出其人,然後方可掘移,而若有偸瘞於他人墳墓切逼之地,不可不掘移之處,而逃隱不現者,則內而京兆,外而監司,竝摘奸啓稟後,自官掘移,亦似無妨矣。大凡他餘田民之訟,則士大夫以爲羞恥,而至於山訟,則人不爲怪,故雖有識之人,視爲常事,率多冒犯,宜有別樣定式之道矣。徐宗泰曰,如有偸葬於他人塚墓至近處而逃避者,則守令論報道臣,其人終不現出,官掘,似無不可矣。上曰,山訟定式事,已令稟處,此事亦一體稟處,可也。出擧行條
徐宗泰曰,私賤·良妻所生從良役之法,始因儒臣陳達施行,而中間累次變改,今則終至不得行矣。此在事理,實爲得宜,而我國兩班有力,此法不便於兩班,故終至廢改,事甚慨然。良丁之漸縮,實由於此,行之十數年,亦可有效,其始雖有爭辨紛紜之弊,此則久後自當止息矣。此法,臣意常以爲必不可行,故敢達。然有難猝然行之,待首席出後相議,更稟定日,何如?上曰,首席出後,同議稟定,可也。出擧行條
徐宗泰曰,倭譯朴再興·朴有年等,當初罪名甚重,歲月稍久,旣已蒙放。頃日大臣,亦以倭館任使無可堪,再興等爲優,爲達矣。朴有年已死,再興年老獨存,而方在職牒還給中云,近日萊館,連有倭人接待責諭等事,而新出倭譯輩,鮮有伶利解事之人,事頗可慮矣。事涉煩瑣,而敢此仰達。上曰,敍用任使,可也。出擧行條
大司諫李壄啓曰,凡大小臣僚之出入禁中也,跟隨之數,自有定限,而近年以來,國綱漸弛,宰輔名官之出入時,趨從過多,咫尺淸禁,不勝其喧雜,事之未安,孰有大乎此?請令騎省,申飭分付,一依定式施行。上曰,依啓。
又啓曰,都城內白晝行喪,明有禁令,而近來,民不畏法,常漢輩,白日裹尸,恣出都門,事之寒心,莫此爲甚,請令京兆,申飭五部,嚴加禁斷。上曰,依啓。
掌令梁聖揆啓曰,朝家禁松之令,非不申嚴,而近來國綱解弛,民不畏法,閭巷無賴之徒,與山直輩,結爲契房,踰城潛行,任自偸斫,四山之濯濯,不特蟲損之害而已。此習若不痛禁,則其流之弊,終必至於山無一松木而後已,事之寒心,莫此爲甚,請令京兆,另加申飭,一切禁斷。上曰,依啓。
徐宗泰曰,臺臣於跟隨亂雜之弊,請依定式,其言是矣。小臣出入禁中,時有減退之事,八九字缺臣之犯法,非一非再,臺臣之言如此,極爲惶恐矣。至於擧動時,不無雜人喧雜之事,此亦法弛之致,宜有一體申飭之道矣。上曰,此非指斥,有何不安乎?擧動時禁喧,亦爲申飭,可也。諸臣以次退出。以上燼餘
上在昌德宮。停常參,只晝講。
有政。
下直,老江僉使韓武仁,柔遠僉使沈太虛。
南致熏啓曰,明日,冬享大祭齋戒相値,視事頉稟。傳曰,知道。
許玧啓曰,大司憲權尙夏,執義鄭齊斗,掌令趙錫周在外,掌令梁聖揆,持平徐命淵呈辭,持平朴熙晉,未肅拜上疏,今日以監察茶時之意,敢啓。傳曰,知道。
又以都摠府言啓曰,今日,當爲入直軍士,中日習射,而與王世子還次時相値,不得爲之之意,敢啓。傳曰,知道。
又以都摠府言啓曰,八月王世子移次時,侍講院,與本府換入矣。王世子今日還次事,下令本府,與侍講院,還爲換入之意,敢啓。傳曰,知道。
傳于許玧曰,今下弓矢,老江僉使韓武仁,柔遠僉使沈太虛等處給送。
許玧,以兵曹言啓曰,卽接五衛將廳牒報,則五衛將姜汛,以身病受由,已至過限,宿衛輪直之地,不可等待其差復,改差,何如?傳曰,允。
吏批,判書崔錫恒進,參判尹德駿受由在外,參議未差,都承旨南致熏進。
兵批,判書金宇杭進,參判韓聖佑病,參議任舜元病,參知金一鏡進,右副承旨許玧進。
吏批啓曰,本曹參議,今當差出,而擬望之人乏少,承旨竝擬,何如?傳曰,允。
又啓曰,本曹郞廳,今當差出,而擬望之人乏少,外任竝擬,何如?傳曰,允。
以李敏英爲右承旨,李大成爲吏曹參議,李台佐爲大司成,李垕爲良才察訪,李世最爲吏曹正郞,鄭雲柱爲承文著作,崔慶湜兼高山察訪,成碩夔爲軍資正,鄭時淑爲典籍,張宇龜爲兼學正。
戶曹參議望單子。入啓。傳曰,執義鄭齊斗除授。
以李頤晩爲執義。
兵批啓曰,北兵使李善溥,旣已許遞,所授加資,依例還收之意,敢啓。傳曰,知道。
又啓曰,全羅左水使,今當差出,而擬望之人乏少,守令竝擬,何如?傳曰,允。
又啓曰,滿浦僉使柳㵑箇滿之代,今當差出,而擬望之人乏少,未準朔禁軍將,竝擬,何如?傳曰,允。
以洪受瀗爲知事,李橝·金泓爲僉知,金溟翼爲五衛將,林萬芳爲月串僉使,沈益晉爲滿浦僉使,李油然爲忠壯將,呂必矩爲景福假衛將,朴星錫爲全羅左水使,金寶興爲漢江別將,李鳳祥·趙泰老·尹星駿爲副護軍,金弘楨·李善溥爲副司直,呂必禧爲副司正,鄭握爲訓鍊判官,金翼八爲內禁將,元德夏爲兼司僕將。
世子還次後,政院·玉堂問安。答曰,知道。
嬪宮,政院·玉堂問安。答曰,知道。
李萬選,以侍講院言啓曰,今日世子還次本宮之後,本院與翊衛司,竝爲移還之意,敢啓。傳曰,知道。
傳于南致熏曰,世子患候時,藥房都提調以下書啓。
南致熏啓曰,近日廳中,位甚不齊,出納之際,事多苟簡,新除授右承旨李敏英,卽爲牌招察任,何如?傳曰,允。
許玧,以禁衛營言啓曰,都城女墻,令三軍門改築事,旣已定奪矣。本營所授東城女墻改築處,定送將校,今月初六日,始役之意,敢啓。傳曰,知道。
右承旨朴弼明上疏曰,伏以臣,猥陳私懇,得蒙恩暇,來省丘墓,修治莎土,至於澆奠床備給之命,尤是格外之異恩,榮及泉壤,感結幽明,非臣殞結,所可仰報。第臣於八月中,下階失足,墜傷甚重,雜試鍼灸,未及收效,乃於此際,遽承除命,分義所在,不敢控辭,强起供職,已閱兩旬,而行步出入,尙患蹣跚矣。先壠之役,期日已迫,不得已作行,百餘里跨馬,大致添傷,浮高酸疼,不能運步。且於行役之餘,重感風寒,已經累日,未得和解,寒熱交攻,咳喘苦劇,頭疼膈煩,全廢飮食,委頓床席,無計起動,決難自力登途於由限之前,當此僚員不齊之日,虛帶遲留,以曠職事,實有所萬萬惶悚者。玆敢冒死仰籲於宸嚴之下,伏乞聖慈,俯賜矜察,亟命鐫遞臣職名,以便公私,不勝幸甚。臣無任屛營祈懇之至。謹昧死以聞。答曰,省疏具悉。爾其勿辭,調理上來察職。
判尹李彦綱上疏曰,伏以,臣於昨日引對罷出後,始伏見擊錚人崔慶渲供辭,以向日京兆金垕擊錚覆啓,謂之依違周遮,臣不勝瞿然之至。昨於筵中,自上以崔慶渲山訟獄事,下詢大臣也,臣略陳當初此訟移送本道委折,兼暴臣頃日金垕擊錚公事覆啓本意,伏想聖明,有以俯燭之矣。蓋金鼎鳴掘塚之說,若因臺啓或筵奏而發,則究覈之道,只在於掘塚一款,此則崔東曅等供辭,旣稱被掘者,乃其始祖崔凝之塚,而崔凝爲俊邕之父云,金鼎鳴之子垕則以爲,元無毁塚之事,而所謂崔凝,亦非俊凝之父云,聽訟之道,似當先就彼此所爭,辨其眞僞,若其掘塚之罪,不以崔凝之爲東曅等祖先與否,有所輕重,故臣之覆啓中,先論崔凝·俊邕父子辨別之道,詰之以毋論其爲某塚,金鼎鳴,果有拔掘之事,則自有其罪云云,則臣何嘗以掘骨與否,視爲餘事,而亦豈有一毫爲鼎鳴曲護之意哉?其所侵斥,固出於萬萬情外,而在臣私分,誠有不可晏然於職次者。且於登對之前,未及有聞,詢問之下,敢有所陳論,臣於是,尤不勝惶懼悚縮,玆敢不避煩猥,冒死仰籲,伏乞聖明,察臣昏昧之狀,亟遞臣職,仍治臣罪,不勝幸甚。臣無任屛營祈懇之至,謹昩死以聞。答曰,省疏具悉,卿無深嫌之事,安心行公。
輔德李㙫疏曰,伏以臣,蒙恩受暇,得遂省墓之願,猥承榮召,還朝甫耳。病深膏肓,旣不能供職,丘墓寄在楊州,而尙未往掃,寒暑變遷,不勝愴痛,加以臣父墳,始以先壠無吉地,姑從權窆,年來,臣繫官于朝,亦無他兄弟,求山之計,荏苒遷就,憂懼怵迫,常係心腑,將欲及今未凍之前,經紀遷厝,而職名在身,未敢自由,徊徨掩抑,不知所出,若蒙仁恩,解缷職事,則庶幾往省父墓,仍遂轉向湖中,就卜營域,以謀改葬,少伸人子之至情,千萬祈祝。且臣阿堵之疾,二載沈嬰,敗兆迭出,辨視不明,雖不敢輒以汚穢之狀,仰溷宸聽,而文字昏翳,日復漸甚,侍講之職,尤非可堪,不但臣自分爲廢病之身,實亦同朝之所共危之者。卽此症形,固無從仕之望,情私所迫,又將擔舁遠出,揆以公體,亦豈容任其仍帶榮銜,奔騖鄕閭之間哉?玆冒萬死,仰籲仁覆之下,伏乞聖慈,俯諒哀懇,特許遞改臣職名,以便公私,不勝幸甚。臣無任惶悚祈懇之至。謹昧死以聞。答曰,省疏具悉。爾其勿辭往來焉。
午時,上御熙政堂,晝講。入侍,判府事李頤命,特進官尹世紀,同知事崔錫恒,參贊官李萬選,侍講官李肇,檢討官權世恒,假注書呂必禧,記事官申混·宋成明,武臣閔任重。
上讀前受音,自子柳之母死,止未嘗飽也。李肇,讀自曾子與客立於門側,止胡爲而死其親乎竝註。上讀自曾子與客立於門側,止胡爲而死其親乎。李肇陳文義曰,其徒註釋不一,十三經註疏,則謂之客之徒,臨川吳氏,則謂之門側之客,皆與陳氏之說不同,而陳氏所謂門弟子者,是矣。十三經註疏之言,差長於吳氏之說矣。又曰,士喪禮,主人西面,賓在門東北面云者,非弔禮,在於儀禮朝夕哭條,而陳氏强引爲說,非矣。蓋其徒,不安哭主人之家而趨出,故曾子,使之反次,北面弔之,此一節,乃厚客之禮矣。肇又曰,巷哭,是野哭,非禮也。古人,途逢喪車,則畵宮於野而弔之矣。權世恒曰,此巷哭,與孔子之野哭有異,孔子之哭於野,謂設位於野而哭之,曾子之使反其次,則蓋爲待客之厚也。缺一行肇曰,之死而致死之,謂之不仁,之死而致生之,謂之不智,蓋孝子之心,不忍死其親,故朝夕饋奠,以像生時,而情雖無窮,禮則有節,故先王,緣情而設明器,處之以不致死不致生之禮矣。降而後世,致生之禮過,而至於秦穆之殉葬生人,始皇之治宮地下而極矣,不智孰甚焉?上曰,唯。又何足道哉?權世恒曰,此以有知無知之間,待之備物而不可用,參酌幽明,曲盡情文矣。李肇曰,之死之之字,註以往字,文理似曲,或以於字通看,似好矣。又曰,瓦不成味,一說如字,以瓦器所以盛鹽屬,而不盛之意,通看之,亦足成文理矣。肇又曰,有子問於曾子大文,在家語矣。檀弓,專是子游弟子所述,故多推尊子游之言,上下文義理未穩矣。權世恒曰,有若似孔子云,而若比曾子,則必不及矣,而夫子之言,有若疑其有爲,曾子信之不疑,此甚可疑。李肇曰,曾子篤信夫子,故其言如是矣。崔錫恒曰,聖賢之言,何莫非訓謨,而觀文之法,必先觀聖人本意,折衷之可以得力矣。權世恒曰,喪欲速貧,則孔子何以見公山乎?孟子何以稱出疆必載質乎?死欲速朽,則孟子何以有棺槨衣衾之美也?此可以見夫子有爲而發也。崔錫恒曰,喪欲速貧,死欲速杇,乃不如速貧速朽爲愈之意也。聖人之旨,豈不深乎?李肇曰,喪欲速貧,死欲速朽,夫子有爲而發,非垂訓後世者,而有子,乃以中都之荊之事,推演孔子之意,義理殊未穩矣。制爲棺槨,是固無使土親膚之意也,豈必不欲速朽之意乎?使二子繼往,蓋欲行其道之意也,此豈不欲速貧之意哉?凡人立身行己,每失於怕死惡貧,而如敬叔之得罪出疆,反必載寶,死生猶晝夜,一死之後,便歸澌盡,而如桓魋之窮極侈靡,自爲石槨,則此豈不由於燭理不明,過爲無窮之計者耶?此最宜詳覽處也。肇又曰,孔子之制於中都,則四寸棺五寸槨,而孟子曰,中古,棺七寸,槨稱之,中古者,謂周以上,其間尺度有異而然也。肇曰,陳莊子死,此章,先王盛時,大夫無外交,其生旣無相知之事,則其死寧有可哭之義,然而春秋時,大夫執國命,故訃告諸侯矣。李肇曰,縣子所謂畏而哭之者,固非引君當道之義,然而以小事大,勢有所不得已,故畏而哭之,此亦出於變禮之致而然也。傳曰,人君哭異國之大夫,非禮,故縣子初言哭得而哭缺五六字當時事勢,魯弱齊彊,難於不哭,故以權道微劾之,雖非引君當道之意,然請哭於異姓之廟,則其微意亦可見矣。李肇曰,畏哭之言,當惕念矣。卽今國家之事,淸實類畏而哭,而常恐失其歡心,雖加之以非禮,何以拒之?此由國無自强之策,可恃之勢故也,宜有鑑戒反求之道矣。上曰,儒臣所達,好矣。李肇曰,仲憲言,示民無知,示民有知,示民疑,三者區別,穿鑿傅會,故曾子旣再言其不然,而於示民無知之言,尤有所不然者,故以胡爲而死其親,斥之,蓋曾子有至行,不忍死其親,故其言如是矣。上曰,仲憲三言皆非,而擧夏后氏者尤非,故就其最非者而論之也。崔錫恒曰,三者之中,明器大,故擧其大者而言之矣。李萬選曰,示民無知,大非禮意矣。上掩卷,諸臣掩卷。
李頤命進曰,風寒乍緊,聖體,若何?上曰,無事矣。頤命曰,王世子,今日還次,寒熱發作之候,已盡快減,而氣候亦若何?上曰,飮啖姑不如常,氣候無異常時矣。頤命曰,晝講原任,頻頻入侍,有意存焉,而小臣不幸有病,未能時時入侍,不得瞻天顔,久矣,冞切惶恐。又曰,扈衛廳,仁祖朝反正後設立,而有名無益,故先輩或有請罷之者,卽今國家,亦無大段得力之道,而當初設立,旣不泛然,故因循不罷矣。以故事言之,則大將,或死或在喪,而三年內,不出其代,故鄭太和,三年內,軍官入番於喪家之旁,具仁垕,喪中亦兼帶云,此異於他軍門大將,無領軍之事,故其規如此,而旣稱大將,則當其有故時,軍官無屬處,於事體似爲未安,向日崔錫鼎,往江都時,有所帶軍移屬之請,蓋重其事也。此後三大將出外時,移屬他大將事,定式施行,何如?上曰,臨時處之,非可豫論也。頤命曰,臣得蒙恩暇,將欲下鄕,往返之間,當費旬日,所帶軍官,宜有屬處矣。上曰,往來日子不久,不必移屬矣。
李頤命曰,三軍門,俱以大臣兼都提調,大將或有故,則都提調兼察,而代察時,事例不一,或自政院稟旨,或自軍門啓下,軍門之規,亦不一,御營廳,以單子入啓,禁衛營,以草記入啓,訓鍊都監,則元無啓稟而擧行云。同是一事,而其規各異,已極參差,況代領軍兵,其事甚重,雖一哨官入直,亦受天點,則軍門之都提調,摠察他大將兼察,宜竢處分,今後三軍門大將有故時,必令政院,一倂稟旨分付,恐合事宜矣。上曰,三軍門代察時,令政院一體啓稟,可也。出擧行條
李頤命曰,全羅道古今島,卽忠武公李舜臣,壬辰後留鎭之地,而皇明水軍都督陳璘,亦來屯於此島,建關王廟以祭,而其後南邊閫臣,又建一廟於關王廟前,竝享陳都督及李舜臣,近來邊閫,合力治石,欲竪記事之碑,屬文字於臣,故略聞其事實。甲子年間,道臣以此事啓聞,禮曹回啓,有賜額降香祭物,如平壤武烈祠之命,該曹謄錄,只載回啓措語,元文書,則以賜額送于藝文館,而藝文館見失云,成命旣下之後,尙不擧行,極爲未安。陳都督·李舜臣,竝享廟賜額,降香祭物等事,令該曹依前定奪,分付擧行,何如?上曰,其時有成命,而尙不擧行,事甚未安,依所達分付,可也。出擧行條
侍講官李肇曰,本館有三國史,卽金富軾所撰也。曾前稟旨請刊,旣已撰寫校正,而尙未擧行,分付校書館,使之開刊,何如?崔錫恒曰,芸閣方印名臣奏議,兩役不可竝擧,三國史,待名臣奏議畢役後,當爲印出矣。上曰,名臣奏議畢役後,三國史始役,可也。出擧行條
李肇曰,臣方兼帶學官,故敢達矣。學宮,乃儲養儒生之地,逐朔齋生應給之費,及下人輩料布,只憑若干奴婢貢,而比因凶歉,奴婢身貢,竝皆裁減,其代當自賑廳出給,而賑廳不卽出給,雖或出給,而不能準本數,略略塞責移送,以此四學之凋弊莫甚。今年則自春夏以後,遺儲已竭,月朔應下之物,全然廢閣,守齋諸生,無以聊賴,朝夕不得已之費,則庫直輩,私自乞借以供,而今旣累朔,亦無支堪之勢,誠甚悶慮。戊子條四學奴婢身貢裁減之代,申飭賑廳,使之趁速出給,何如?上曰,分付賑廳,參酌出給,可也。出擧行條
李肇曰,李濟,曾在大司成時,上疏陳成均館殘薄之弊,請得備局錢布,其時有題給之事,館學一體,彼此固無輕重矣。卽今賑廳,雖給裁減之代,以其若干所給之物,實難成樣,備局尙有遺儲云,分付加給,何如?崔錫恒曰,備局更無他物矣。旣給裁減之代,又爲加給,臣意則以爲不可矣。尹世紀曰,吏判之言,是矣。卽今國用移來之數甚繁,館學固不爲不重,而旣有例給,又給裁減之代,則別無加給之事矣。上曰,旣有所給,則又爲加給,重難矣。
李頤命曰,進講禮記集說,舊無句讀,玉堂入直之官,臨時議定以入云,今觀所定句讀,雖不差誤,事體則似爲草率矣。自前有玉堂一會議定之規,且前日易經進講時,程傳句讀,適有宣祖朝經筵舊本,或不無可議,特命故相臣李端夏,臣先叔父臣敏敍,使與玉堂官,擇閑僻處所,看得校正,臣亦以玉堂,往來讀書堂矣。陳氏集說,雖與程子易傳有間,進講之書,不容草率矣。李肇曰,集註句讀,以臣等孤陋之見,草率懸吐,臨進講時,每多稟達改懸,固爲未安,而大文句讀,雖有諺讀舊本,亦不無可議處,而臣等,不敢輕易刪定,若依原任大臣所達擧行,則實爲合宜矣。上曰,玉堂一會議定,可也。出擧行條
上曰,吏判進來。崔錫恒進伏。上曰,大司成,爲任甚重,而近來遞易頻數,全無久任責成之意,此後則限年久任,宜矣。崔錫恒曰,國子,乃導率多士之地也。必須久任,可以責成,當以周年爲限,勿爲遷轉乎?上曰,限以周年,勿爲遷轉,可也。出擧行條諸臣,以次退出。以上燼餘
上在昌德宮。停常參·經筵。
李敏英啓曰,明日常參·經筵,取稟。傳曰,停。
又啓曰,來十一日,輪對日次,取稟。傳曰,停。
又啓曰,來十一日,文臣殿講日次,取稟。傳曰,親臨爲之。
許玧啓曰,大司憲權尙夏,掌令趙錫周,在外,執義李頤晩,未肅拜服制,掌令梁聖揆,持平徐命淵,呈辭,持平朴熙晉,未肅拜上疏,今日以監察茶時之意,敢啓。傳曰,知道。
傳于許玧曰,史官一員待命,騎馬三匹立之。
許玧啓曰,中樞府錄事來言,判府事崔錫鼎,今日自江都入來,而方有身病,書啓未及修正,待其少間,當修正以入云矣,敢啓。傳曰,知道。
傳于許玧曰,世子患候時,都提調判府事李濡,鞍具馬一匹,提調左參贊趙泰采,半熟馬一匹,副提調都承旨南致熏,熟馬一匹賜給,注書魚有龜,記事官洪啓迪·申混,各兒馬一匹,假注書兪命咸,上弦弓一張賜給,入侍宮官兼司書李世最,半熟馬一匹,前弼善洪景濂,司書洪萬遇,前兼輔德李肇,各兒馬一匹,輔德丁思愼,前文學具萬理,前司書李喬岳,前輔德韓配周,弼善宋宅相,前兼弼善李㙫,各上弦弓一張賜給,醫官丁時梯·崔萬尙·趙慶基,竝加資,醫官金有鉉·鄭斗俊,各熟馬一匹,醫官鄭麟祥,掌務官李長白·崔周慶,各半熟馬一匹,入侍醫官李重蕃·權聖徵·朴聖瑞·卞三彬·吳重卨·白興銓·玄梯綱·李時聖·許坫·吳鼎和·李震成,各兒馬一匹,醫官柳諶·全梯望·尹聖輔·金壽峯·金國賓·申熙溟·李道元·鄭文翼·許信·尹祉大·金德三·白光璘·玄孝綱·李敏夏·崔後甲·李得英·李燁,各上弦弓一張賜給,書吏及下人等,令該曹米布磨鍊題給。
傳于許玧曰,世子患候時,入侍內官楊世潤·韓益文,各半熟馬一匹,崔泓,兒馬一匹,金振文·孫繼輝各上弦弓一張賜給,司鑰以下,令該曹米布磨鍊題給。以上燼餘
上在昌德宮。停常參·經筵。
李敏英啓曰,明日常參·經筵,取稟。傳曰,只晝講。
刑曹參判李健命三度呈辭。入啓。傳于李敏英曰,只遞本職。
傳于許玧曰,今此擧行條中下敎,多有落漏誤錄處,殊甚未安,當該注書,從重推考。
以南一明爲假注書。
李敏英,以弘文館言啓曰,進講禮記集註懸吐,館官一會議定事,命下矣。卽今僚員不備,或在外,或呈單,或陳疏,除在外外,竝卽牌招,以爲相議懸吐之地,何如?傳曰,允。
又以侍講院言啓曰,本院下番,近甚苟簡,司書洪萬遇,受由下鄕,兼司書李世最,以身病連呈辭單,不爲行公,兼說書申靖夏,奉命在外,不得已以上番姑降入直,而其在事體,極爲未安,兼司書李世最,卽爲牌招察任,何如?傳曰,允。
許玧啓曰,臣伏見初五日次對時擧行條件,多有點下改付標之處,當該注書特推之命,臣以入侍承旨,亦難免不察之失,惶恐待罪。傳曰,勿待罪。
又以兵曹言啓曰,今月初八日,通德郞崔命才稱名人,自通化門入來,差備門外擊錚,極爲駭愕,令攸司囚禁治罪,同門守門將梁胤河,常時不能禁斷雜人,以致闌入,亦難免其責,推考,何如?傳曰,允。
又啓曰,中樞府錄事來言,判府事崔錫鼎,身病不得詣闕,令錄事,書進書啓及圖形云矣,敢啓。傳曰,知道。
掌苑別提李命佐等上疏曰,伏以臣等,於丁時翰家所謂辨誣之冊,不勝私心之痛迫,敢陳伸辨之章,及伏承聖批,斥邪扶正之意,溢於言表,此豈但臣等之銘祝而已哉?彼黨邪誣正之說,意謂將不得復行於世矣。臣等卽見李栻等原情,必以孽臣好寬,比擬於臣等先祖文忠公臣恒福,誣言悖說,略不顧藉,臣等,玆不得不更暴前後事實,以冀聖明之垂察焉。噫,癸丑之事,尙忍言哉?賊臣爾瞻,怵死囚,從獄中上變,忍以未離母后懷之八歲兒,誣爲大逆,至以擁立之說,上及大妃,及半之漸,路人皆知,金墉之禍,迫在朝夕,人心洶洶,有口皆傳,雖以爾瞻之窮凶極惡,猶且潛形陰嗾,姑不敢直爲下手,則彼與逆造,攘臂爭先於戕殺之論,而少無顧忌於不敢議之地,故其罪可勝誅哉?當好寬首發凶論之初,臣等先祖,時爲左議政,與領議政文翼公臣李德馨,俱在鞫廳,兩司長官,揚言於殿上曰,逆議,以大臣不伏閤爲咎,不敢不告,其所謂伏閤云者,卽戕殺永昌之論也。蓋臣等先祖與李德馨,皆爲其時凶黨所忌憚,故先爲此言,以爲撼搖擊直之計,臣等先祖,退而謂李德馨曰,吾意在於戊申之議。又曰,我何必爲永昌死也?又曰,若止出置闕外,我當屈首從之,若如三司之議,必磬于甸人,則不得不立異,死生命也。其曰戊申之議云者,卽引全恩臨海事,以證永昌之不可戕殺也。臨海之死生,則固不關於母后,而其所以全恩爲請者,尙且如此,況於永昌之請誅乎?其曰我何爲永昌死云者,凶炎漸熾,廢論將發,故泛論大臣之職責,不可徒爲一王子而先死也。其曰,若止出置闕外,則我當屈首從之云者,蓋擁立之說,藉口於凶黨,難言之禍,將及於大妃,獄事日急,駭機已迫,其時出置之論,蓋出於弛禍全恩之地,缺一行半上句,雖有我何爲死之言,下句,又以死生命也結之,則按其上下文勢,辭說明白,意指昭著,有目者皆可睹也。況以屈意字見之,則出置,亦非臣先祖之本意,尤可明矣。及至百官庭請,李德馨,與臣等先祖,以出置爲解,凶黨唱言於朝曰,朝議欲置辟,而大臣啓辭,只請出置,非百僚所以爲宗社意也,語極侵軼。又曰,不可與大臣苟同,噫,出置之啓,元非兩臣之本意,而彼凶逆輩,猶且不足,必欲甘心於置辟者,實爲廢論之階梯,則出置與按律,順逆旣判,意向逈異,故群凶耽耽,百計中傷,俱遭臺斥,同屛田野,此則公私日鑠,至今俱存,焉可誣也?噫,自是以後,凶逆之論,蓋無忌憚,請誅之廷請卽發,而先王一塊之肉,爛殺於海島,各處之凶論益熾,而長秋母儀之尊,幽閉於西宮,究厥所由,其誰階之耶?好寬前後行跡,固不可掩護,則其必欲比擬於臣等先祖者,豈非駭痛之甚者乎?今栻之原情曰,出置正律事,當初得於傳聞,入於板刻,而後聞兩相臣家子孫,以爲失實,故旋卽以出置改刊云,此實誣罔之言也。臣於今年八月念後,始聞其開刊,求得冊子而見之,卽議辨誣之疏,時則栻在松禾,板在晉州,自松距晉,道里數千,其間日子,未滿一月,栻何能往復開刊,若是其速耶?其原情又曰,今見文忠公李元翼年譜,癸丑五月永昌獄起,大臣率百官請誅,其註,領相李德馨,左相李恒福,又曰,李元翼諡狀,同一其辭,此實文簡公趙絅之筆也。傳聞之語,固已有據。又曰,其時李德馨之箚曰,迫於公論,不得不論,而心實憫惻,李恒福之言曰,不可爲一王子死。以此觀之,則本情可知,其義亦明,人不以此爲兩賢相之累云,此亦欺罔之甚者,而臣等,亦見文忠公臣李元翼年譜,請得以辨明也。凡年譜之規,有綱有目,今其年譜之綱,果有大臣,率百官請誅永昌之語,而只曰,大臣而已。未嘗書大臣某某之名,其目,記領相李德馨救永昌之箚,而此則當請誅永昌之時,力陳全恩之義者也。其下,又記臣等先祖恒福答德馨之語,而此則當出置庭請之初,泛論大臣之體者也。臣等之先祖,被劾於逆臣柳活,先德馨去國,卽癸丑之夏也。德馨,繼以此箚,見觸於凶鋒,竟遭三司按律之啓,亦癸丑之夏也。請誅庭請,始發於兩臣去國之後,缺一行半又截取相語間一句言,至以本情可知,其義亦明等語,肆然爲說,貶抑疵謫,略無顧忌,直驅兩臣於殺弟之科,噫嚱,此其意不難也。蓋好寬,旣發殺弟之啓,故必以立節之諸賢,謂同參於請誅之廷請,然後庶可以混同疑亂,掩其首惡之罪,故其所以用意粧撰,誣正欺天者,愈往愈甚,可勝痛哉,可勝痛哉?至於李元翼諡狀一款,亦不足多辨也。蓋兩臣擯斥,旣在於正律廷請未發之前,則諡狀所謂賢如李·沈諸相,亦參廷請云者,只指出置,其非請殺,的然無疑,而栻,急於護逆,惟以誣證爲主,乃引上款請殺二字,牽合於下段廷請二字之上,末乃以出置按法正律似不必多辨等語,溷淪結之,其謂孽臣地,則可謂至矣,獨不念公議之嚴乎?若夫趙湜之誣正,亦與栻無異,而今不必呶呶疊辨,以重煩於奏御之章也。噫,臣等先祖,生旣受禍於凶黨,擯死於絶塞之外,死又被誣於栻等,莫暴於聖明之世,則臣等,將無以歸見先祖於地下,玆敢相率哀籲,干冒鐵鉞,至于再而不知止,臣等死罪死罪。伏乞聖明,克察栻·湜等供辭之巧飾,且念臣等先祖之受誣,更賜處分,使邪說不得肆行,不勝至願,臣等不勝惶悚懇迫之至,謹昩死以聞。疏錄,李命佐·李聖佐·李衡佐·李益佐·李順佐·李弘佐·李震佐·李宗岳·李鎭商·李鎭遠·李鎭恒·李鎭坤·李鎭澤·李鎭軸。答曰,省疏具悉。邪正是非,不難辨別,當待金吾議讞而處分矣。
前縣監李復仁等上疏曰,伏以,臣等先祖文翼公臣李德馨,酷被誣辱於丁時翰之冊子,臣等不勝痛迫之忱,敢陳申辨之章矣。幸賴日月之明,洞燭奸邪之狀,批旨極嚴,國是大定,此非但臣等感銘頌祝而已,亦庶幾此輩眩幻之說,不復售於聖明之世也。臣等,卽伏見丁思愼·趙湜·李栻等供辭,則罔有悛惡之心,益肆誣正之言,游辭侵軼,略無顧忌,人之放肆無嚴,胡至此極?臣等腐心痛骨,沫血飮泣,不得不更暴前後實狀,仰瀆宸嚴之下,惟聖明試垂察焉。噫,昏朝癸丑之禍,尙忍言哉?當初應屛等之誣告永昌,專出於爾瞻等之指嗾,而先去永昌,實爲廢母之根本,故逆臣等,以外應逆謀之說,上誣慈殿,將欲擁立之語,嫁禍永昌,忍以八歲幼稚,謂與逆謀,奪取母后之懷中,而必欲置法者,其意向精神,自有所注缺一行半臣等先祖,以領相侍廷鞫,退議於左議政文忠公臣李恒福曰,廷議如是,子將如何?恒福曰,吾之意,在戊申之議矣。戊申之議,卽臨海君全恩事,而臣等先祖與恒福,曾同臨海全恩之論,故問答如此,而臣等先祖,更問於恒福曰,然則死乎?恒福曰,子以首相,當判此論,若止出置闕外,則我當屈首從之,若如三司之議,必磬于甸人,則不得不立異,死生命也。臣等先祖笑曰,吾意也。明日百官伏閤,臣等先祖,以出置爲辭,蓋永昌,若在母后之側,則群逆之煽動,光海之猜防,日加一日,來頭之禍,有不忍言,故姑爲此出置之論,欲以上安慈殿下保永昌計也。爾瞻,以朝議必欲置辟,大臣只請出置,非百僚所以爲宗社意也。辭極侵軼,臣等先祖,終不少變矣。光海旣允出置廷請之後,時論必欲置辟,爾瞻輩,不知臣祖本意,只至出置而止,怵以禍福,更促先唱,臣祖連進兩箚,以示不可加誅之意,初箚曰,雖豫知逆謀,年或未滿,法不得刑,法者,王者所謹守,臣與諸宰,不敢苟同他論,惟以此也。再箚曰,㼁年纔八歲,幼稚無知,臣等迫於公議,不得不論,而心實憫惻,汲汲請出,非臣本意,且於其時,延興府院君臣金悌男,被誣矺死,因告訃,進喪服當否收議,臣祖,以春秋子無讐母絶母等語爲議,時議大愕以爲,黨逆無過臣祖,逆臣等,直發三司按律之啓,而其時玉堂按律之箚,至今看來,憤與淚湧,誠非臣等所可忍道,而猶有可證於當時之事,則臣等,安得不略擧其槪乎?其箚有曰,春秋之義,討逆爲重,而爲人臣者,不能討逆,則必蒙弑逆之名,趙盾是也。盾豈與弑哉?其人,特書弑其君者,以不討賊,與賊同也。德馨之護逆,有甚於盾也。又曰,今日悌男,與㼁通,萬古所未有之逆賊也,而箚以八歲之律,貸其十惡之罪,苟爲殿下臣子,而知主辱臣死之義者,安敢發此言乎?又曰,德馨護逆之心,路人所知,而至於廷請反覆全恩之說,力排執法之論,請以停之,停之之後,請移置而又停之,草草塞責,有同越視,且以讐母絶母之贅語,誣陷君上,熒惑衆聽。又曰,又以逆㼁,俾無後患,且與諸宰,不敢苟同他論云者,非人臣所可道之言。又曰,爵父官子,殿下之待德馨也甚厚,護逆脅君,德馨報殿下也太薄,安有不忠如此,而能保其首領者哉?雖以此觀之,臣祖之不參正律廷請,若是較然,而其時李恒福,爲逆臣柳活所持,先被劾去國,臣祖亦因此削職,退歸楊江,缺一行半人孰不知,而今栻之供辭曰,出置正律事段,當初得於傳聞,旣入板刻之後,聞兩相臣子孫,以爲失實,故旋卽以出置改刊云,臣等,於辨誣錄刊布之後,得見冊子於知舊間者,不知其幾,而皆以正律刊之,未見有一冊之以出置刊之者,而及今嚴問之下,猝以改刊仰對。噫,栻亦人耳,非不知飾詐欺君之爲大罪,而旣託傳聞,誣賢至此,及乎語窮之後,欺謾若是,其所爲言,誠極巧惡,而今其辭又曰,今見文忠公臣李元翼文集,則其年譜曰,癸丑五月,永昌獄起,大臣率百官請誅,其註,領相李德馨,左相李恒福,且其諡狀,亦同一其辭,而此實文簡公臣趙絅之筆,傳聞之語,固已有據,而其時李德馨之箚曰,迫於公議,不得不論,而心實憫惻,李恒福之言曰,大臣不可爲一王子而死。以此觀之,本情可知,其義亦明,人不以此事,爲兩賢相之累,則出置按法正律等語,似不必多辨,噫嘻,甚矣,此何言也?臣等取考文忠公臣李元翼年譜,則癸丑五月,永昌獄起,大臣率百官請誅云者,蓋永昌之論,自癸丑迄于甲寅春,而請誅爲重,故綱而書之,其目細論臣等先祖全恩被罪之由,因記李元翼救解臣祖之疏,而疏中,至有全恩之論,臣實爲首之語,且載李恒福大臣自有當言之事等語,以實李恒福丁巳收議後,李元翼歎服踐言之事,則記事有序,前後照應,且文簡公趙絅所撰李元翼諡狀中,有三司百僚,指幼稚永昌爲禍本,至請誅殺,有一觸凶議者,必推以納之黨逆之中,舊日名流,多被削竄,其所謂舊日名流,多被削竄者,卽指臣等先祖與李恒福而言也。其下又有亦參廷請之語,此則乃指臣等先祖與李恒福在朝時,相議出置廷請事也。事實各異,指意明白,彼栻與湜,非不知綴文本意,而急於護逆,惟以誣引爲主,以上款誅殺二字,湊合於下段廷請二字之上,或謂之同一其辭,或謂之從諡狀中出來,欲實渠輩正律二字之誣,若參考其本文語勢,則栻·湜輩巧密之態,文飾之跡,昭不可自掩,而其所謂本情可見,其義亦明云者,臣不知何所據而發也。噫,此實自古宵人所以傅會文字,戕害忠良之手段,而至於累之一字,尤有所萬萬絶痛者,臣等先祖,貞忠大節,昭揭日星,上下百餘年間,人不敢以慢語加之,而今栻,忽創一累字,隱然有譏詆之意,此與昏朝玉堂箚子,同一關捩也,寧不痛心哉?若其出置之啓,按法之論,自有逆順之相懸,缺一行半渠之所作文字,歸於虛罔,無以自解,則或曰得之得聞,或曰不必多辨,囫圇爲辭,巧飾粧撰,其於年譜,則截去上下文勢,只以某某爲領左等語,牽合於請誅之下,其於諡狀,則謂之同一其辭,終無明白指的之處,而總以結之曰,渠之所聞,固已有據,初旣曰,得之傳聞,知其失實而改之,末乃曰,傳聞語,固非有據,則又何必改刊乎?首尾牴牾,蹤跡綻露,其奸情慝態,誠有所不忍正視者矣。至於思愼之供辭,不能自掩其祖之罪惡,首發戕殺之狀,旣已就服,則反噬絶悖之語,固不欲與之呶呶,而以臣等前疏中,創出僞說,悖理無倫等語,大加狠怒,恣意詬辱,無所不至,臣等終有所不可泯默者,略陳其一二焉。思愼家,罔念其祖好寬,爲昏朝之首惡,誣引諸家之日錄,敢生掩遮之巧計,此豈非僞說之創出者乎?今以李存道·金泓等疏觀之,不待辨說,自可破綻,且好寬罪惡,與造·訒無異,誠如聖敎,而時翰,反謂之逆折奸萌,首遏方張之論,肆然比擬於兩臣者,亦豈非悖理無倫之甚者乎?思愼,又以壬申年間,時翰抵書於臣家之時,不爲疏辨,今始陳疏爲言,而此則有大不然者,當初書中辭意,雖有悖理之處,私書登聞,殊涉煩猥,故臣家不復酬答,以示當絶之意而已。及今刊之官府,以爲傳後之冊,則有同公家文字,不得不陳疏辨破,此固事理之當然,而以此侵辱臣等之尊行,實非意慮之所及也。至於湜,則供辭之妄悖,比諸思愼,不啻倍蓰,噫,好寬,百世之惡,孝子莫改,故彦璜·時翰,皆曰不得辭其責,思愼,亦旣自服,而彼湜,極意擔當,掩護元惡,自不覺其同歸於誣正護逆之科,是何爲好寬蓋愆之誠,反在時翰·思愼之前也。湜所謂獨不爲其祖之說,專出於極辱臣等之意,而其時事狀,果有所不然者,思愼之父,卽故判書臣沈梓之壻也。沈梓,卽臣等祖父贈參判臣象鼎之姪女壻也。臣等祖父,以爲亡兄之壻,無異己壻,常時情愛之篤,實非泛然,而及其梓與時翰連姻之後,好寬名字,且入於碑文中,列書造·訒之下,則臣等祖父,非以好寬罪惡,有一毫可恕,或慮連姻之間,有所難支之端,文字相議之際,泛有酬酢之語,終無更請之事,刻之麗牲之石,則思愼與湜,執此一款,一以爲辱臣等之柄,一以爲救好寬之證驗,其果成說乎?噫今此栻等,換面迭出,遊辭幻說,缺一行半餘人心之陷溺,義理之晦塞,一至於此哉?倘使好寬,幸而得逭鬼誅,延息於癸亥正論之日,則臣未知討罪之典,與造·訒,何如也。噫,臣等先祖,生而爲凶黨之所構捏,沒而爲餘孽之所誣詆,醜悖之辱,至及泉壤,其在臣等之心,痛泣駭憤,當復如何?此臣等所以相率哀籲,至於再而不知止也。伏乞聖明,亟察湜·栻輩誣罔之狀,使奸僞之說,不復肆行於世,幸甚幸甚。臣等無任激切痛迫祈懇之至。謹昧死以聞。疏錄,李復仁·李宅仁·李友仁·李錫仁·李肇仁·李最仁·李厚仁·李好仁·李志仁·李裕仁·李繼仁·李春仁·李興仁·李光蘭·李光箕。答曰,省疏具悉。邪正是非,不難辨別,當待金吾議讞而處分矣。
前佐郞李存道等上疏曰,臣等,頃以晉州新刊冊子趙湜跋語,有先祖文忠公臣元翼被辱語,臣等不勝痛迫,干冒天威,敢陳血章,自知煩瀆之罪,恭竢僭猥之誅,聖批出常,至以先卿之被辱,予已洞知爲敎,草芥微賤,何以得此於天地父母之前?若使先臣有知,亦必感泣於泉下矣。臣等聚首莊誦,仰頌盛恩,且竊伏幸邪說之不得復售於聖世矣。今伏見丁思愼·趙湜供辭,尤有大於前日之被辱,不得不冒萬死再瀆於宸嚴之下,伏願聖明,少賜寬暇,而試垂察焉。思愼之祖時翰之著此冊也,歷擧先臣及文翼公臣李德馨,文忠公臣李恒福,而有其祖好寬,竊附下風,不負諸贀等語,故頃者,兩臣家子孫,旣已疏辨,則臣等,亦當齊首叫閤,而湜跋文中,沮軔破括之辭,尤爲悖理,有異於時翰之爲說,故臣等前疏,不遑辨破,而只列好寬首發廢殺之惡,以明湜輩比擬先臣之罪,且證先臣日記,無奬好寬之事矣。思愼·湜輩,以此仇疾臣等,遂更侮辱先臣,噫噫,此何人哉?大凡人臣告君之辭,若欲引古大臣事,則必先加官爵與諡號於其姓名上者,自是體例之當然,而今思愼供辭中,因李后晟謄書日記,首擧先臣,而去其爵諡,只書姓名,侮慢之意,溢於言表,人之絶悖,胡至於此?臣等竊念,先臣受知宣廟,契遇特隆,嘗下敎曰李元翼賢相,在古罕比,於今無右,仁廟改玉,首命爰立,常稱賢師,至有嬰兒望慈母之諭,腏配廟庭,從享百代,則雖媍孺輿臺之賤,至于今莫不欽仰,缺一行半彼思愼者,亦獨何人,而直擧先臣名字,而去其官諡,以爲公私凌辱之地,此則爾瞻輩之所不爲也。又嘗聞其祖時翰,平生敬慕先臣,手書先臣自警語,蚤夜觀省,一則曰完平爺,二則曰完平爺云,彼思愼,獨非時翰之孫乎,而乃敢凌辱其祖平生所敬慕之人,至於此極耶?至如湜,則謂以所撰跋文中,沮軔破括者,分作始再,顯示輕重,自是其說,少無愧悔,益發憤慢之口,愈肆狠怒之心,先臣則猶或不爲顧藉,獨不畏頃日聖敎之痛斥者乎?若湜者,可謂無嚴之甚者也。此輩之凌辱先臣,厥有其由,蓋此輩之做成此錄也。初欲以先臣日記爲藉重,誣出所無奬字,以爲眩亂人目之計,因臣等前疏之据實陳破,自知奸情之畢露無餘,故求說不得,反事粧撰,恣意詬辱,無所不至,思愼供辭中,李后晟則爲好寬地,謄送日記,故具官爵書之,於先臣則去其官爵與諡,暗逞怨憾之心,其情與態,不亦巧且慝乎?大抵臣家日記,乃是臣等曾祖故完善君臣義傳之所錄,故記中不書余字,皆書公字,而所記者,文忠公時事,故編目則曰李相國日記,而元無文忠公臣手筆貶褒之語,非若諸家日錄,首書余字,而其下書某人某事,而褒之貶之之類也。逐年所記朝報,小或數三條,多不過數十條,而不無年次互換之事,臣等前疏所謂漫記者,散漫謄記之謂也。斷爛者,朝報間斷之謂也,漫記在我,斷爛在報,上下指意,自不相蒙,而思愼,抉摘句語,幻弄辭說,勒加之以無嚴之目,其果成說乎?蓋思愼所證,只在日記中好寬名下奬字有無而已,而不此之爲,從以悖言,詆辱臣等,是果爲爲其祖伸辨之道乎?日記元本尙在,今若取考,而好寬名下,果有一言奬之之意,則臣等,當伏告君不以實之辜,而若其不然,則渠輩亦何逭欺罔天聽之罪乎?至於湜之供辭中,謂先臣日記,有先輩稱道曰,君子小人出處消長,明白較著云,此是先臣文集序誤,而又有一言可辨者,日記記事之下,雖無特筆臧否之言,而上下三十年間,取其所記朝報章箚之表著者而言之,有先正臣柳成龍,被誣於爾瞻等之事焉,有先臣請對極論洪汝淳等之事焉,有昏朝爾瞻輩用事,而先正臣李德馨·李恒福屛逐之事焉,有文簡公臣鄭蘊,疏論造·訒·好寬,而洊棘絶島之事焉,缺二行,反執此,以爲譏詆日記之柄,亦果成說乎?且臣等,竊以頃日聖敎中,好寬罪惡,與造·訒無異者,誠爲至當矣。永昌乃八歲之幼稚也,則其不知逆謀而無辜,人人皆知耳。凡人無辜,尙且不可,況於先王之愛子乎?噫,好寬亦嘗逮事宣廟,若有一分顧念之心,何敢先下毒手於先王之遺體,以爲自己希賞取寵之資哉?其不與造·訒而同戮者,特以其旣斃於癸亥之前,而獨漏懲惡之刑,旋蒙復官之典,在好寬,亦云幸矣。今乃其子孫徒黨,浸浸作爲此錄,戕殺永昌之論,則直欲比肩於兩賢臣出置之議,依願隨參之啓,則反欲竝駕於先臣乙卯之箚,此所謂小人之心,無所忌憚,而其漸不可長者也。仍竊伏念,先臣與李德馨·李恒福,世稱宣廟朝中興三李,及至昏朝,樹節罹禍,亦相先後,不意今日三臣之家,俱被昏朝遺孽之侮辱,此非但臣等之私痛,抑亦爲世道之大變也。況今臣家零替特甚,孤寒無援,思愼,自恃徒黨之繁,敢肆凌轢之計,聞臣等前疏之將上,迭遣其族姻,多般誘脅,而臣等顧念先臣,當造·訒凶鋒方張之日,尙能觸冒而不避,臣等雖不肖無狀,若怵於幺麼思愼等徒黨之威勢,不能出一言,爲先臣湔其無限之羞辱,則臣等將何面目,見先臣於地下哉?湜又謂,其祖故佐郞臣恭立,嘗伸救先臣,倡疏議請斬造·訒諸賊云,而今湜,則甘心自附於造·訒同惡之輩,肆然爲無倫之比擬,祖孫之間,言議邪正,一何相反耶?且湜謂,臣等阿附復仁,受其喉氣云,復仁,卽卑微一冗散耳,有何氣勢,能使人阿附而受喉哉?各爲其先,陳辨誣辱者,反加醜悖之言,以爲脅持之計,如許等說,臣不欲與之呶呶,而若其阿附於權勢,受喉於當路,淸塗華貫無不玷汚者,乃湜向日之情態,而正所自道者也。此則聖明,業已洞燭矣。敢玆臚列,多涉煩屑,極知僭越,無所逃罪,而至於先臣之被辱於思愼·湜輩,則臣等,雖萬被誅戮,終有所不得不辨者,此臣等所以疾聲哀籲,至于再而不知止者也。伏願聖明,俯諒臣等痛迫之狀,亟正思愼·湜輩侮辱先臣之罪,毋使昏朝凶邪之論,得以復干於淸明之世,千萬幸甚。臣等無任瞻天涕泣祈懇之至。謹昧死以聞。疏錄缺。答曰,省疏具悉。邪正是非,不難辨別,當待金吾議讞而處分矣。
右議政尹拯上疏曰,伏以臣,虛冒匪據,已至九朔,日夜戰灼,食息靡懈,文字控籲,煩瀆亦極,只合縮伏忍死,以俟處分,而近侍回還,又踰二旬,鈇鉞不加,日月滋久,憂遑煎迫,罔知所云,不得不冒萬死,更申一籲,冀蒙聖慈之哀憐焉。噫,臣以糞土微物,蒙被天恩,至於此極,身非木石,亦有知覺,苟有一分承當之望,轉動之勢,則豈不思所以變改之道哉?直以朝暮殘喘,已無餘地,長臥度日,日就澌盡,雖能飮噉,無復有生人之事,到此地頭,臣亦末如之何矣。前後聖諭,每以精力尙旺爲敎,雖以天日之明,何以俯燭臣之精力耶?殆以聞者誤也。人見其起動於房戶之間,便以爲奇特,游談打訛,至達於天聽,臣竊悶之,臣之父母墳,在畿西交河地,自庚辰年歸掃之後,今又十年矣。每欲於未死之前,更往辭訣,而不能得,人子至情,亦不得遂,則其無一分精力,於此亦可知矣。臣情勢窮極,猥越及此,罪又萬死,昨者經筵官之遠臨,亦非微分之所敢當者,昏耄迷塞,無以仰對下詢,每遇一事,輒增罪戾,循墻無路,只益悸恐。噫,虛位終年,使者不啻十反,而臣不能應命,是上之命不行〈於〉下也。疾痛呼號,肝血已竭,而尙未蒙哀憐之恩,是下之義不伸於上也。上下有同於撕捱,公私未免於交瘉,此臣所以負罪抱悶,跼高蹐厚,不避煩瀆,疾聲籲訴於仁覆之下,而不能自止者也。伏乞聖慈,天地父母,特賜諒察,憐臣垂死哀鳴,不敢矯飾,亟命改正,還其賤分,仍戡臣罪,以爲人臣終始違命者之戒,千萬幸甚。臣無任瞻望宸極戰慄祈懇之至。謹昧死以聞。答曰,省疏具悉卿懇。噫,尊賢,居九經之一,信知爲國之道,莫大於用賢也。歷觀前代,雖明哲之君,必求賢爲師,況予昏愚之質乎?雖治平之世,必得賢共理,矧今屯艱之會乎?惟卿,德行高而學問正,於今朝中,無出卿右,爰立作相,實出於慕卿之深,望卿之重也。庶幾卿之不日應命,出入筵席,補予不遠,弘濟多艱,而一日二日,天序四易,遐心莫回,遜讓彌堅,是豈予期待儒相之意歟?予不必遠引古事,文純公李湜,以七十之年,卒乃就召,亶由於我聖朝之至誠也。卿之年高德邵,無愧先正,而只緣予誠淺禮薄,造朝尙遲,予實慙恧,繼以抑鬱,不知所以爲諭,頃觀承宣書啓,卿以昔年江郊回車,頗有悔恨之意,益可見卿之丹忱,而予之思卿,至此爲一倍矣。目今天氣不甚寒冷,胡不趁此時,遄回守樊之志,庸副側席之誠耶?情如飢渴,望切雲霓,其體寡昧之尊賢,念時事之捏扤,幡然就途,毋孤至意。仍傳曰,遣史官傳諭。以上燼餘
上在昌德宮。停常參·經筵。
許玧啓曰,明日常參·經筵,取稟。傳曰,只晝講。
以領敦寧府事金柱臣妻母歸葬呈辭,傳于許玧曰,給由馬。
許玧,以都摠府言啓曰,今日,入直軍士,中日習射,請出標信。傳曰,知道。
假注書金始㷜出使,代以柳萬重爲假注書。
許玧啓曰,兼春秋禮曹正郞李秀英,以明陵莎草修補事,今方出去,李秀英姑爲減下,其代,令該曹卽爲口傳差出,何如?傳曰,允。
以金相玉爲兼春秋。
傳于許玧曰,今日晝講,停。
許玧啓曰,卽者,京畿·黃海·咸鏡·慶尙·全羅五道儒生,幼學奇挺溟等,來呈一疏,觀其措語,則因類編事,合辭封章,而附進對辨冊子矣。臣等,以類編事儒疏勿捧之敎,縷縷開諭,不爲捧入,則連日來呈,至於三次,必欲登徹而乃已,今此合五道三千餘多士之疏,非如一二人封章之比,則雖有成命,其在事體,不可一向退却,且其疏中,侵斥本院,殆無餘地,玆不得不仰達,此上疏,何以爲之?敢稟。傳曰,勿爲捧入。
許玧啓曰,御營大將金錫衍,來詣請對矣。傳曰,引見。
兪命雄啓曰,卽者,右副承旨許玧,以該房,當往鞫廳,臣命雄,獨爲入直,同副承旨李萬選,卽爲牌招,何如?傳曰,允。
許玧,以義禁府言啓曰,今此庭鞫時,假都事五員,令該曹豫爲差出,何如?傳曰,允。
許玧,以義禁府言啓曰,今此庭鞫罪人往來時,當有軍兵護衛之事,令訓鍊都監,依例擧行,何如?傳曰,允。
許玧啓曰,時任·原任大臣·禁府堂上·兩司·捕盜大將,承牌來詣賓廳矣。
夜一更,有霧氣。
行判中樞府事李濡箚曰,伏以,王世子患候,累月彌留之餘,幸覩快復之慶,群下之喜忭,曷有極哉?顧臣庸陋,待罪藥院,曾無一毫裨益於議藥之際,以致奏效之淹遲,方切慙悚,若負重戾,今此鞍馬賜給之命,忽下於千萬意外,臣於此,益增惶愧,不知所以自措。玆敢冒陳微悃,伏乞聖慈,亟收誤恩,以重賞典,以安私分,不勝幸甚。答曰,省箚具悉。卿其安心,勿辭領收焉。
行都承旨南致熏疏曰,伏以臣,因藥院書啓,至蒙錫馬之典,臣不勝感激震悚之至。頃者,春宮邸下,彌月未寧,幸賴宗社默佑,夬收勿藥之慶,以聖上止慈之念,有此志喜之擧,而顧臣,忝在保護之末,不過隨參於入診之列,則有何一毫可紀之勞,而晏然祗受,若固當之者哉?嚬笑之愛,明主攸戒,伏願亟收成命,以重聖朝賞典焉。且伏念,臣衰朽之年,又遭慘慽,筋力澌頓,精神消耗,缺一行半,積傷之餘,眞元澌鑠,口味淡然,飮噉全減,侵晨仕進,又觸風霧,四肢萎墮,頭目眩痛,雖緣痰火上升,外似榮敷,而飢飽失時,內實虛損,有時昏倒,殆不省事,今若不卽調治,轉至彌留,則實有朝夕顚仆之憂,玆敢不避猥越,冒死哀籲於天地父母之前。伏乞聖慈,諒臣危迫之懇,非出自便,察臣衰病之狀,不堪任使,亟許遞臣本職,俾得安意調息,以延殘喘,不勝幸甚。答曰,省疏具悉。卿其勿辭,調理察職。
左參贊趙泰采疏曰,伏以,春宮患候,浹月彌留之餘,永占平復之慶,臣等忝居藥院,區區喜幸之忱,曷有其極?第臣,間因老母有病,入診議藥之際,亦多有不參之時,分義虧缺,惶隕冞切。不意賜馬之典,混及於臣,臣誠竢罪之不暇,有〈何〉微勞之可紀,而叨此異數乎?環顧慙悚,終不敢冒昧祗受,伏乞聖明,亟命收還,以重賞典,以安賤分,不勝萬幸。臣無任屛營祈懇之至。答曰,省疏具悉。卿其勿辭領受焉。
未時,上御熙政堂。御營大將請對時,御營大將金錫衍,左承旨兪命雄,假注書柳萬重,記事官金相玉,記事官宋成明入侍。錫衍進曰,昨日日暮時,忽有年可十二三歲女兒,自稱南大門外李生員家婢子,而來傳一簡,見其皮封,則書以御營大將宅。臣意以爲親舊書札而開見,則書中語意凶怪,且有囚人名字,臣不勝驚駭,卽招刑曹吏,審問此名囚人有無,則乃是前日印信僞造罪人,而尙今在囚云。臣卽使其吏,往典獄,問其所由,則稱以有所懷故達之云,臣卽馳往大臣家商議,而開見之後,不可等棄,故敢達。仍進其書,上覽後曰,此是啓覆罪人也。錫衍曰,今年承款云,而以臣方帶將任,故致此書耳。上曰,大臣·禁府堂上·捕盜大將,竝命招。以下缺以上燼餘
政院啓曰,罪人拿來事,命下矣。設鞫處所,何處爲之乎?傳曰,庭鞫爲之。
禁府,推鞫問事郞廳六,金始慶·宋正明·沈壽賢·權詹·李邦彦·李澤。啓。
禁府,罪人李鉽,拿來元情。以上朝報
上在昌德宮。停常參·經筵。
藥房都提調李濡,提調趙泰采,左承旨兪命雄啓曰,日氣寒冷,伏未審此時,聖體,若何?伏聞昨夕入侍醫官金有鉉等所傳之言,自上左邊欄門穴下,有濕痰凝聚,雖無作痛之氣,時有惡寒之候云。臣等不勝驚慮之至,今日臣等,率諸醫入診,議定當進之藥,宜當,敢來問安,竝此仰稟。答曰,知道。入診事,依啓。
兪命雄啓曰,上候方在未寧中,平復間,視事頉稟。傳曰,知道。
大殿,政院·玉堂問安。答曰,知道。
中殿,政院·玉堂問安。答曰,知道。
藥房再啓曰,臣等入診退出後,與諸御醫商議,則皆以爲,加減柴苓湯,加黃蓮豬膽汁浸炒,靑皮各七分,黃柏鹽酒炒褐色五分,連進五貼,橘核丸,加柴胡一兩·靑皮五錢,兼進一劑,以爲瀉濕消痰之地,宜當云,湯藥五貼,爲先劑入,丸藥亦當追後劑入之意,敢啓。傳曰,知道。
李敏英啓曰,假注書柳萬重,時無職名,依例付軍職,冠帶常仕,何如?傳曰,允。
許玧,以問事郞廳,以鞫廳大臣意啓曰,知義禁尹世紀,名出罪人之招,退出待命,鞫廳之坐,金吾堂上,不可不備員,知義禁尹世紀,今姑改差,其代,令該曹口傳差出,卽爲牌招參鞫,何如?傳曰,允。
吏曹口傳政事,以李健命爲知義禁。
李萬選啓曰,新除授知義禁李健命,時無實職,令該曹,口傳付軍職,何如?傳曰,允。
兵曹口傳政事,以李健命付副護軍。
李萬選啓曰,今日晝講事命下,而上候方在未寧中,何以爲之?敢稟。傳曰,停。
又啓曰,明日文臣殿講親臨爲之事命下,而上候方在未寧中,何以爲之?敢稟。傳曰,停。
又以兵曹言啓曰,今十月十一日,賓廳武臣武經七書講書日次,而庭鞫相値,不得爲之之意,敢啓。傳曰,知道。
行判中樞崔錫鼎箚曰,伏以,臣於日昨,自江都還來,宜卽登對,面陳內城委折,而適當初寒,冒風跋涉,數日程撼頓,猶爲疾病添傷之資,未克趁時入對,方切耿耿,昨者,以急變,有諸臣命招之擧,心甚驚愕,强疾趨參,徹夜冷廳,病勢猝劇,僵臥昏昏,決無支過之勢,旣不同參於取招完議之時,又不待故罷之命,舁歸私次,揆以分義,罪戾增積,不得不陳章請譴,臣不勝惶悚之至。答曰,省箚具悉卿懇。有疾歸第,別無所傷,卿其安心勿待罪,從容善攝。
吏曹參議李大成上疏。大槪,臣於千萬夢寐之外,忽叨選部佐貳之除,揣量才分,萬無承當之望,縮伏屢日,今始露章自列,伏乞聖慈,俯諒危懇,亟賜遞改,以重官方,以安微分事。入啓。原疏缺答曰,省疏具悉。爾其勿辭,從速察職。
午時,上御熙政堂。藥房入診入侍,都提調李濡,提調趙泰采,左承旨兪命雄,假注書呂必禧,記事官金相玉·宋成明,醫官金有鉉·丁時梯·崔萬尙·趙慶基·朴星瑞·白光璘。都提調李濡進伏曰,伏見問安批答,聖候安寧喜幸,而第伏聞,欄門穴近處,有濕痰凝聚之漸,伏不勝驚慮之至。聞醫官之言,閭閻間,多有如此之症云,雖非大段,若連有凝聚,則是甚悶慮矣。使醫官入診後議藥,何如?上曰,依爲之。金有鉉曰,診脈乎?上曰,唯。諸醫以次入診退。有鉉曰,脈候右三部平和,左三部微數,常時或有如此之時矣。時梯曰,以脈度論之,右勝左好,而以卽今脈度見之,左右調均,姑無他慮矣。萬尙曰,以今日脈候論之,無異常時矣。趙慶基曰,諸醫之言,是矣。左右脈候極調和矣。缺二行時梯曰,下焦濕痰,流注虛處,以症勢言之,則痰氣處冷則添重,處溫則頗勝,卽今雖不至大段,若有觸冷之事,必有添傷之患矣。萬尙曰,閭閻間,多有如此之症,而處溫煖則必差矣。慶基曰,以症言之,通稱疝,必須處溫然後,可得差勝矣。朴星瑞曰,比昨雖不加重,似有堅梗之氣,似未易消散矣。白光璘曰,下焦濕熱挾疝氣,有結核之漸,此症閭閻多有之,處溫則自解矣。趙泰采曰,小臣,近年有如此之症,連經三次,而此非疝也。乃濕痰,流滯下部結核時,處溫則解,處冷則聚,必使一身,常有汗氣,十餘日調保,則不待用藥而自消散矣。今以溫物襯膚,則不須用藥而必自解矣。李濡曰,下焦非藥力之所及,而然不可不議定當進之藥矣。上曰,唯。李濡曰,世子患候平復,今已還次,臣不勝喜幸,伏未知,還次後,氣候一向平穩乎?上曰,卽今食飮,姑不如常矣。李濡曰,雖時時問安,而氣候未得其詳,伏聞醫官所傳之言,神色尙未復常,到今惟在愼攝調保矣。還次後,問視膳之節,固不可廢,而不可以暫時差歇,如常行之,此亦自上,宜有斟酌之道矣。上曰,然矣。李濡曰,小臣衰敗無神之中,强疾入診,此時豈論一身之顚仆乎?鞫廳事體至重,諸大臣皆參坐,卽今上候未寧,臣以藥院提調,問安入診,而設鞫闕內,故臣亦往參,卽今無用刑事,臣之入侍,固爲無妨,而前頭若有用刑之擧,則一邊參鞫,一邊入診,誠爲未安,若令仍參鞫廳,則都提調之任,許遞,何如?上曰,鞫廳勿參,可也。上曰,承旨進來。兪命雄進伏。上曰,金有鉉職牒還給。命雄曰,出榻前下敎乎?上曰,捧傳旨,可也。以上燼餘
鞫廳罪人丁時璧,拿來原情。
京畿監司書目,本道都事黃啓河,今月初十日身死事。
鞫廳罪人李鉽更推。傳曰,庭鞫姑罷。以上朝報
上在昌德宮。停常參·經筵。
夜四更,流星出天倉星下,入西方天際,狀如拳,尾長四五尺許,色赤。五更,流星出玉井星下,入南方天際,狀如甁,尾長四五尺許,色赤,光照地。
藥房都提調李濡,提調趙泰采,右承旨李敏英啓曰,伏未審夜來,聖體,若何?昨日劑入湯劑,其已進服乎?臣等憂慮未已,敢來問安。答曰,知道。無事。以下八九字缺朝報亦缺
大殿,政院·玉堂問安。答曰,知道。
中殿,政院·玉堂問安。答曰,知道。
嬪宮,政院·玉堂問安。答曰,知道。
右尹任弘望疏曰,伏以卽者,本道觀察使傳諭,至以勿辭調理上來爲敎,臣於病伏垂盡之中,不勝惶懼悚慄之至,令人夾持,北向稽顙訖,旋致氣急而仆,良久始甦,夫疾病之調理而差者,槪謂年壯氣旺之人,偶然感傷,症雖非細,而或以鍼藥救療,或以食飮調養,易致蘇醒者耳。今臣,齒迫八袠,眞元已竭,屛蟄十稔,疾病已痼,及至今春,添得煩中之症,兩脚痿痺,全未屈伸,精神昏瞀,如在雲霧,只以糜粥少許,苟延時日之命,此豈一時調攝,所可收效者哉?臣自少祿仕,素無辭爵之志,自甲寅至庚辰,二十七年之間,忝叨邇列,昵侍殿陛,雖在病蟄,何敢一飯忘君?時時夢寐之間,亦多怳惚。朝天之時,如使臣有一分自力之勢,則未死之前,進謝恩命,退塡丘壑,豈非區區至願,而大命近止,更無報效之期,瞻天望闕,不覺血淚沾襟,伏乞聖慈,特加矜憐,亟許遞改,俾得安意就盡,不勝幸甚。臣無任涕泣祈懇之至。答曰,省疏具悉。卿勿固辭,宜速上來,調理察職。
答刑曹判書兪得一疏曰,省疏具悉。卿其勿辭,作速上來行公。原疏缺
京畿·黃海·咸鏡·慶尙·全羅五道儒生,生員李齊松等,上疏缺
李敏英啓曰,卽者,五道儒生李齊松等三千餘人,又爲聯名呈疏,觀其措語,則專攻前正言安時相,爲臺諫時,侵詆疏儒事也。此事雖因類編而發,而疏中不及類編是非,則累千多士之疏,有難終始退却,不得不捧入之意,敢啓。傳曰,此等疏章,旣有勿捧之命,而擅自捧入,已極無嚴,疏中不及類編是非云者,欺罔亦甚矣。當該承旨,從重推考,此疏,還出給。
答持平徐命淵疏曰,原疏缺省覽爾疏,誠切愛君,予甚嘉尙,可不留心焉?歲貿唐物,令尙方稟旨量減,守令·邊將事,令該曹稟處,闌入雜人,固當嚴禁,而牛馬出入,自是呈手本爲之者,不宜混禁也。爾其勿辭,從速察職。以上燼餘
上在昌德宮。停常參·經筵。
許玧啓曰,請出推案。
李萬選啓曰,吏曹郞廳來言,承旨有闕,政事,何以爲之?取稟。傳曰,明日爲之。
以咸鏡監使狀啓,以十月令薦新生銀魚·生大口魚,限內不得封進,惶恐待罪事,傳于朴弼明曰,勿待罪事,回諭。
右承旨李敏英疏曰,伏以,臣伏見本院啓辭之批,以臣等疏章,擅自捧入,已極無嚴,疏中不及類編是非云者,欺罔甚矣爲敎,臣於此,不勝惶悚危懍,直欲鑽地以入而不可得也。昨日,儒疏之到院也,觀其措語,則專出於攻斥安時相,而時相之往日疏詆多士,語固不擇,今此儒疏,亦不過反詈之言,而且其疏語,雖曰挨逼於大臣,旣不直擧類編,有所辨論,則累千多士之疏,退却無名,相持半日,不得已措辭捧入矣。今此聖敎,嚴截如此,此無非臣昏謬妄率之罪,雖被萬戮,固所甘心,而至於欺罔二字,尤非臣子所可忍聞。負此罪名,不敢仍冒於邇列,迸出闕外,露章請譴,伏乞聖慈,亟命遞罷臣職名,仍治臣欺罔君父之罪,以正邦憲,不勝幸甚。踏啓字。
同副承旨李萬選疏曰,伏以,昨日鄕儒之陳疏到院也,臣見其疏語,則雖專攻前正言安時相,而亦多挨逼於判府事崔錫鼎矣。臣與崔錫鼎,爲中表之親,則雖無應避之嫌,亦不必參涉於其間,故疏章進退之際,不敢可否,致令同僚,獨當其事,以至入啓,而聖批之下,辭意至嚴,同僚以此,陳章遞職,則臣以該房,同在院中,其敢吾無參涉,而晏然於職次乎?伏乞聖明,亟命鐫罷臣職,以安私分,不勝幸甚。臣無任屛營祈懇之至。答曰,省疏具悉。爾其勿辭察職。以上燼餘
摠戎廳啓曰,鞫獄未罷之前,左右捕盜大將,來待闕下,而本廳上番軍兵,異於京中恒番之軍,軍裝服色,多有疎漏之弊,必須親自點閱,以爲取舍矣。闕下待令,從事官處,各別申飭後,臣則明日新軍點考坐起進去之意,敢啓。傳曰,知道。以上摠戎廳謄錄
上在昌德宮。停常參·經筵。
藥房都提調李濡,提調趙泰采,左副承旨朴弼明啓曰,霜寒漸緊,伏未審日間,聖體,若何?湯劑連日進御,而其有差減之效乎?臣等憂慮未弛,敢來問安。答曰,知道。無事。湯劑連進,而姑無差減之效矣。
中殿,藥房問安,答曰,知道。
朴弼明啓曰,近來廳中,位甚不齊,出納之際,事多苟艱,承旨有闕,之代,今日政差出,仍卽牌招察任,何如?傳曰,允。
又啓曰,吏曹郞廳來言,今日爲政事命下,而判書崔錫恒,病不來,參判尹德駿,受由在外,參議李大成,未肅拜,不得開政云。判書崔錫恒,參議李大成,竝卽牌招,開政,何如?傳曰,允。
許玧啓曰,鞫廳大臣以下,來詣賓廳矣。傳曰,引見。
吏批,判書崔錫恒進,參判尹德駿在外,參議李大成進,同副承旨李萬選進。兵批,判書金宇杭陳疏,參判韓聖佑病,參議任舜元,受由在外,參知金一鏡進,同副承旨李萬選進。
以姜銑爲都承旨,李彦經爲左副承旨,南致熏爲刑曹參判,李漢宗爲文化縣令,洪廷弼爲京畿都事,李肇爲兼弼善,金始煥爲校理,承文正字單南一明,副護軍李相頊·李世胄·尹沆·李敏英,副司直南致熏,副司正柳萬重,以李昌肇爲北兵使。
傳于朴弼明曰,日寒如此,宿衛軍士,空石題給,薄衣軍士,襦衣題給。
李彦經,以摠戎廳言啓曰,本廳初運壯抄軍三哨,今已上來逢點矣。分作三番,今月十五日爲始,與訓鍊都監軍兵替代,廣智營入直,而出番軍兵一旗,亦爲輪回入直於本廳之意,敢啓。傳曰,知道。
又以兵曹言啓曰,傳曰,日寒如此,薄衣軍士,襦衣題給事,命下矣。發遣本曹郞廳摘奸,其中尤甚薄衣者一百七十三名,別單書入,令該曹,依此數襦衣題給之意,敢啓。傳曰,知道。
答戶曹判書李寅燁疏曰,原疏缺省疏具悉。度支劇務,曠廢許久,故纔有令政院催促之命矣。辭本又上,至有乞退之語,實涉太過也。須勿固辭,作速上來行公。
答兵曹判書金宇杭疏曰,原疏缺省疏具悉。卿其安心勿辭,調理行公。
事變假注書南一明。
巳時,上御熙政堂。鞫廳大臣以下請對入侍時,座目見鞫廳日記行判中樞府事兼藥房提調李濡曰,朝者,伏見問安之批,湯藥進御後,無差減之效爲敎,聞醫官等所言,則數日內責效未易云,而伏不勝憂慮之至。上曰,日氣寒冷,故左邊有微痛之氣矣。濡曰,曾已仰達,而使痛處常溫煖則好矣。上曰,依爲之矣。濡曰,王世子氣候,何如?上曰,與前一樣矣。諸臣仍達鞫廳事,退出之際,濡曰,近日寒縮之候,何如?上曰,痛加之時,有寒縮之氣矣。今則非痛勢有加也,連有微痛之氣,故惡寒則無之矣。濡曰,勿爲逐日問安事下敎,而明日,率諸醫入診,或連進前藥,或改正他藥,宜當。上曰,日暮,翌日始服,故再明,當盡服,其後入診,宜矣。以下三行餘缺以上燼餘
鞫廳,罪人尹世紀·尹濁·沈鳳翼拿囚。啓。
謝恩,右承旨朴弼明,左副承旨李彦經。
鞫廳,罪人丁時璧·李鉽·姜宰承更推,尹世紀·尹濁·沈鳳翼原情。傳曰,推鞫姑罷。
今日鞫廳請對時,大司諫李壄所啓,日昨鞫廳議啓中,先加之加字,誤書以可字。雖緣夜深怱擾,未及覺察,而入啓文書,無不參着,則矇然之失,在所難免,揆以事體,決難仍冒,請命遞斥臣職。上曰,勿辭,勿爲退待。
執義李頤晩所啓,今此鞫坐,臣亦連日來參,凡諸文書,無不參着,而日昨議啓中,加字以可字誤書,夜深怱擾之際,未能點檢,則矇然不察之失,在所難免,揆以事體,不可仍冒,請命迎斥臣職。上曰,勿辭,勿爲退待。以上朝報
今日鞫廳大臣以下引見入侍時,今十五日,明陵改莎草,時·原任大臣進去事,榻前下敎。以上禮曹謄錄
上在昌德宮。停常參·經筵。
夜一更二更,有霧氣。
朴弼明啓曰,今十五日,儒生殿講時命官,何大臣進去乎?敢稟。傳曰,崔判府事進去。
又以禮曹言啓曰,卽接奉常寺所報,則江原道封進今十月令生銀魚薦新,來到本寺,而都提調李畲,在外,提調尹德駿,掃墳受由在外,不得看品云。本寺提調有故,則本曹堂上,依例進去看品,而臣姜鋧,方在鞫廳開坐,參判洪萬朝,在外未上來,參議徐宗憲,明陵改莎草事進去,他無推移看品之員,令政院稟處,何如?傳曰,允。
朴弼明啓曰,以禮曹草記,奉常寺提調,本曹堂上皆有故,生銀魚薦新,無推移看品之員,令政院稟處事,允下矣。莫重薦新,不可引日留置,奉常寺提調及禮曹堂上在外人員中,似當變通差出,以爲看品封進之地,而宰臣處置,本院不敢直請,何以爲之?敢稟。傳曰,禮曹參判改差,卽爲口傳差出。
吏曹口傳,以韓聖佑爲禮曹參判。
朴弼明啓曰,禮曹參判差出後,事當劃卽牌招,而更鼓已深,留門出入之際,自爾多時,今夜之內,似不得周旋,使之待開門肅謝,卽爲看品封進,恐或得當,何以爲之?敢稟。傳曰,依爲之。
又啓曰,僚員之不齊,未有甚於近日,新除授都承旨姜銑,以身病陳疏受由,左承旨兪命雄,呈辭受由,右副承旨許玧,以該房,進去鞫廳,同副承旨李萬選服制出去,廳中只有臣弼明及左副承旨李彦經,而臣弼明,儒生殿講時,當爲進去,左副承旨李彦經,藥房問安,當爲進去,無他守廳之員,在前如此之時,雖有服制式暇,亦有牌招之例,同副承旨李萬選,明日待開門牌招,以爲守廳之地,何如?傳曰,允。
都承旨姜銑上疏。大槪,所患風痺之症,日就沈綿,委頓床席,無計起動,新除之下,末由祗謝,冒陳病重實狀,冀蒙恩遞事。入啓。原疏缺答曰,省疏具悉。卿其勿辭,調理察職。
京畿監司書目,楊州呈,以刑曹判書兪得一辭職上疏上送事。啓。原疏缺。答曰,省疏具悉。卿辭至此,本職勉副焉。以上燼餘
忠淸監司書目,燕岐縣監洪九采,巡到本縣時,大失事體,體統所關,不可置之,不得已罷黜事。
明日儒生殿講時,考官二,崔錫恒·李墪,參考官四,李大成·吳命峻·李肇·宋宅相。
鞫廳,罪人景德拿來元情。
吏曹口傳政事,禁府都事徐宗選,繕工假監役李必相相換。
鞫廳,罪人李鉽·尹世紀面質。傳曰,推鞫姑罷。以上朝報
義禁府啓曰,今曉留門時,禁府都事一人,未及出門云,闕門開閉,何等重事,而不待鞫廳所屬之盡爲出去,輕先還閉,致令省記不入,官員仍留闕中,事極可駭,而禁府都事之不爲同時出去,亦難免稽緩之失,後弊所關,不可無警責之道。當該宣傳官及禁府都事,竝從重推考,各其所帶下人,亦令攸司推治,何如?傳曰,允。
又啓曰,本府都事徐宗選,以罪人拿來事,出去矣。當此鞫獄方張之時,都事不可不備員,徐宗選,令該曹口傳閑官換差,何如?傳曰,允。以上義禁府謄錄
上在昌德宮。停常參·經筵。
夜四更·五更,月暈。
下直,滿浦僉使沈益晉。
許玧啓曰,備邊司郞廳,以大臣意來言,今日,賓廳坐起日次,而鞫廳相値,不得來會云矣,敢啓。傳曰,知道。
又啓曰,請出推案。
李萬選啓曰,吏曹郞廳來言,承旨有闕,政事,何以爲之?取稟。傳曰,當日爲之。
藥房都提調李濡,提調趙泰采,左副承旨許玧啓曰,伏未審日間,聖體,若何?前劑入湯劑五貼,當盡於今日,臣等率諸醫,更爲入診,議定繼進之藥宜當,臣等憂慮未已,敢來問安,竝此仰稟。答曰,知道。入診事,依啓。
中殿·世子宮·嬪宮,藥房問安。答曰,知道。
藥房再啓曰,臣等入診時,加減柴苓湯加劑以入之意,稟定而退矣。五貼依前加入劑入,而伏聞諸醫所傳之言,入診王世子症候,則水刺比前差勝,而猶未如常云。與諸醫商議,則白朮除濕湯,加黃芩一錢,山梔炒七分,連用五貼,以爲除濕補脾之地,宜當云,此藥劑入之意,敢啓。答曰,知道。
傳于許玧曰,今下弓矢,滿浦僉使沈益晉處給送。
傳于李萬選曰,居首進士李瑞河,生員申思默,幼學尹光殷,竝直赴會試,之次幼學尹榥,給一分。
許玧,以問事郞廳,以鞫廳大臣意啓曰,卽者,禁府入直都事來言,時囚鞫廳罪人,使外直羅將,有傳喝於他間罪人之事云,鞫廳罪囚之私相送言,曾所未有之事,事極驚駭,入直都事難免不能檢飭之罪,請當該都事拿處,書吏·羅將等,令攸司,從重科罪,何如?傳曰,依啓。
有政。吏批,判書崔錫恒進,參判尹德駿,受由在外,參議李大成進,左副承旨李彦經進。
兵批,判書金宇杭病,參判未差,參議任舜元病,參知金一鏡進,左副承旨李彦經進。
吏批啓曰,春坊闕員,今當差出,而擬望之人乏少,相避竝擬,何如?傳曰,允。
以李頤晩爲同副承旨,洪萬遇爲兵曹正郞,鄭啓章爲兵曹正郞,李健命爲工曹參判,洪萬朝爲兵曹參判,李世最爲兼文學,洪禹行爲燕岐縣監,丁道復爲執義,李命世單付承文正字,以刑曹判書望單子,傳于吏批曰,副提學李墪除授。
兵批,洪萬朝付副護軍,兪得一·兪命雄付副司直。
京畿監司書目,積城呈,以知事李光迪辭職上疏上送事。啓。原疏缺答曰,省疏具悉。摠管非煩劇之任,卿其勿辭焉。
午時,上御熙政堂。藥房入診,入侍,都提調李濡,提調趙泰采,右承旨朴弼明,假注書呂必禧,記事官洪啓廸·宋成明,醫官金有鉉·李時聖·崔萬尙·趙慶基·朴星瑞·鄭麟祥·吳重卨。都提調李濡進伏曰,伏見問安批答,聖候安寧,喜幸矣。日昨下敎結核處,日間有差減之效乎?上曰,近日連有隱隱微疼之氣,昨日則疼氣終日不止。午後,亦有惡寒之氣,今日則痛氣,比昨稍減,而亦不全然不痛矣。李濡曰,使醫官入診乎?上曰,唯。諸醫,以次診察結核處。有鉉曰,有上升之氣乎?上曰,無上升之氣,而隱隱微痛,終日不止矣。有鉉曰,診察,則堅硬之氣有小減,而上邊頗似浮高,此濕痰流注上下之故然矣。時聖曰,大抵此症,衰年出者多,少壯時出者小,蓋由於下部虛冷之致也。若當此時調攝,則可得差道矣。缺五行餘。吳重卨曰,外腎連着煖物則自解矣。外間多有如此症,長處溫堗,痛處常使有汗氣,因得差道矣。趙慶基曰,小臣四五年來,連有此症,或以爲疝,或以爲濕痰,執症非一,而處煖則解,處冷則凝聚,或數三月後消解,年年春秋必發,以方藥,用川椒熨之,使一身常有汗氣,則自差矣。此非成膿之症矣。有鉉曰,前劑入湯藥五貼,旣已進御,限十貼加進似好,而此等症患,灸法尤好,或灸阿是穴,則閭閻間多有見效者,此則姑觀數日議定,而椒熨,亦多見效者,爲先試用,何如?上曰,川椒入之,可也。濡曰,前定藥五貼,加劑以入乎?上曰,依爲之。濡曰,王世子數日間,氣候何如?上曰,飮食尙未復常而一樣矣。李濡曰,蘇復雖未易,肌膚神色如常乎?上曰,姑不如常矣。李濡曰,雖無疾痛處,或有餘熱,而未易蘇復,則出外議定或湯或丸之劑,何如?上曰,只令醫官,入診後議藥,可也。朴弼明曰,僚員不齊,昨已啓達矣。卽今廳中,只有李彦經及小臣,今日差出之員,卽爲牌招,何如?上曰,依爲之。以上燼餘
問事郞廳,以鞫廳大臣意啓曰,罪人盤問之際,有憑考之事,備局謄錄,刑曹所在,丁時璧徵債呈狀中,粘付書札,卽爲取來以考之意,敢啓。傳曰,知道。以上備局謄錄
上在昌德宮。停常參·經筵。
自辰時至申時,日暈。夜一更,月暈有霧氣。二更,月暈。
許玧啓曰,請出推案。
李彦經,以弘文館言啓曰,校理金始煥,除拜累日,尙不出肅,卽爲牌招察任,何如?傳曰,允。
以校理金始煥牌不進罷職傳旨,傳于李頤晩曰,推考傳旨捧入。
李彦經,以侍講院言啓曰,本院下番兼司書李世最,連日入直矣。昨日政,陞拜兼文學,兼說書申靖夏,奉命在外,司書·兼司書·說書未差,下番無他推移之員,不得已上番,姑降入直,而近來院僚,位甚不齊,事體苟簡,司書·兼司書·說書未差之代,後日政,竝爲差出,仍卽牌招察任,何如?傳曰,允。
左議政徐宗泰箚曰,伏以今日鞫廳之坐,原任諸大臣,皆以病不進,臣不勝悶慮之至,在前鞫獄時,時任相臣雖備員,原任亦皆逐日參坐,蓋以事體至爲重大故也。今者,諸囚鞫問,政爲緊急,凡在議奏之際,不但臣之病昏,實無以獨當,揆以國體,殊甚未安,伏乞聖上,亟降召命於原任三大臣,俾參鞫事,不勝幸甚。取進止。答曰,省箚具悉。箚辭得宜,原任大臣竝命招,俾參鞫坐。
判府事崔錫鼎,命招不進後箚子。大槪,敢陳情地臲卼之狀,乞蒙鐫削職名,俾靖愚分,病劇未赴嚴召,亦不敢冒參鞫坐,竝乞鑑照事。入啓。原疏缺答曰,省箚具悉卿懇。卿儒之疏,旣已還給,捧入承旨,推考警責,則於卿,少無不安之端,須體至意,安心勿辭,同參鞫坐。仍傳曰,遣史官傳諭。
判府事李頤命箚子。大槪,病未參鞫,不勝惶恐待罪,且陳陵莎修改事宜,以備睿察事。入啓。原疏缺答曰,省箚具悉卿懇。箚陳兩件事,令該曹稟處,卿其安心勿待罪。
工曹參判李健命上疏。大槪,臣之情理,決無供職之望,而適當鞫獄,新叨金吾之任,不敢言私,黽勉參坐,昨歸之後,母病越添,氣息綿綴,懍懍有朝夕難保之慮,不忍暫時相捨,干冒鈇鉞,仰暴血懇,伏乞聖慈,亟削臣本職及兼帶,俾護母病,仍治臣猥越之罪,以礪群工事。入啓。原疏缺答曰,省疏具悉。金吾兼帶,今姑許遞,卿其勿辭,救護母病。
副校理權詹疏曰,伏以臣之老母,重患感冒,症情沈淹,而身在禁直,連赴鞫坐,不得歸省,已至八日,今曉始爲還家省視,則形神大脫,氣息綿綴,委臥床褥,飮啖全廢,藥餌之服,糜粥之進,無人可供,臣以獨子無兄弟之人,區區情理,萬分急迫,有不忍離舍,旬月之間,決無供仕之望,敢冒萬死,仰瀆於宸嚴之下,伏乞天地父母,俯賜矜憫,亟許鐫遞臣職名,使得以專意視護,千萬幸甚。答曰,省疏具悉。爾其勿辭,救護母病。以上燼餘
政院啓曰,同義禁李健命遞差,之代,卽令該曹口傳差出,仍卽牌招,以爲進參鞫坐之地,何如?傳曰,允。
禁府,推鞫問事郞權詹,改代權世恒。啓。
吏曹口傳政事,以趙泰耉爲同義禁。
鞫廳,罪人姜宰承·丁時璧面質,李鉽·景德面質。
謝恩,同義禁趙泰耉。
罪人姜宰承更推。
傳曰,推鞫姑罷。以上朝報
上在昌德宮。停常參·經筵。
李萬選啓曰,請出推案。
藥房都提調李濡,提調趙泰采,左承旨朴弼明啓曰,伏未審日間,聖體,若何?前劑入湯劑及丸藥,連日進御,而症候比前有減乎?王世子氣候,亦何如?臣等憂慮未弛,敢來問安。答曰,知道。無事。湯劑丸藥連進,而症候別無所減,世子氣候平穩矣。
中殿·世子宮·嬪宮,藥房問安。答曰,知道。
慶尙監司書目,宜寧縣監金楙,身病危重,旬月之內,斷無回蘇酬應之望,不得已罷黜事。
京畿監司書目,果川呈,以前參判李瑞雨,今月十四日卒逝事。
右承旨李彦經上疏。大槪,臣於病伏濱死之中,猥膺除命,銜恩畏義,不得不隨牌祗肅,數日在公,症形倍劇,舁還私次,殆不省事,時月之間,決無自力供仕之望,玆敢干冒鈇鉞,仰暴血懇,冀蒙恩遞,俾得安意調息,以尋生路事。入啓。答曰,省疏具悉。爾其勿辭,調理察職。
政院啓曰,右副承旨李萬選,同姓五寸姑母,故通德郞柳世顔妻孺人李氏身死,服制已行四日,出仕何如?傳曰,允。
禮曹,前參判李瑞雨,今月十四日卒逝云,弔祭致賻,依法例擧行,何如?啓依所啓施行。
鞫廳,罪人李鉽,刑問第八度承服,姜宰承,刑問一次不服。
鞫廳大臣以下,請對入侍。入侍時,罪人尹世紀·尹濁·沈鳳翼·尹聖彦·崔重山·景德·玉生,竝放送,姜宰承·丁時璧,邊遠定配,尹斗晩,杖徒,崔慶洽,勿爲拿來事,榻前下敎。
罪人李鉽,結案取招。
京畿監司書目,廣州呈,以副修撰李宜晩辭職上疏上送事。啓。答曰,省疏具悉。爾其勿辭,從速上來察職。
今日鞫廳大臣以下請對時,持平朴熙晉所啓,逆鉽,奸惡特甚,爲死中求生之計,白地誣告,情節畢露於承款之招,當初不知鉽之爲何狀,而爲藥邀見,不是異事,至於宰承,乃是惡逆餘種,奸細無比,而尹世紀,不爲斥絶,與之昵狎,其從中用事,憑藉受賂之狀,見發於宰承手札,難掩於各人之招辭,身爲卿宰,迎接此等無狀之輩,終致釀成誣告之狀,殊失士夫飭躬遠禍之道。請尹世紀,削奪官爵。上曰,此啓辭何如?判府事崔錫鼎曰,以朋輩間責勉之道言之,則固以爲非矣。第宰承,以尹世紀之親戚,相從於謫所云,其相親不是異事,人之明察未易,何以知其無狀之如此乎?臺啓雖出於責勵之意,臣未知其可矣。上曰,不允。又所啓,新除授執義丁道復,時在京畿廣州地,請斯速乘馹上來事,下諭。上曰,依啓。以上朝報
李萬選啓曰,鞫廳大臣以下罷黜之意,敢啓。傳曰,知道。
假注書金始㷜書啓,臣敬奉聖旨,馳往于忠淸道尼山酉峯村議政府右議政尹拯所住處,傳宣聖批,則以爲,臣每一陳章,日夜憂遑,氷炭交中,以爲不蒙罪譴,則必得蒙哀憐之恩矣。卽又伏承史官臨諭聖批,引喩古義,傾倒淵衷,所以反覆開示,丁寧懇惻之意,愈益隆重,愈益切至,臣又不勝惶恐感激隕越之至。噫,臣之庸陋空疏,臣所自知,非敢巽讓,自是實情,華袞雖榮,決無堪承萬一之望,加以衰朽至此,形神已離,常性已迷,只同枯木死灰而已。臣之實狀,只是如此,而聖批所喩,皆是施於懷道抱德之眞賢者,又況文純公李滉之進退,尤豈微末後學之所敢比擬,絲綸之重,遠近傳誦,而不少裁酌至此,實恐有四方之竊議也。頃者,近侍回啓中,所達昔年事者,因聖敎之及,而竊恨其時,不能一伸葵藿之誠,到今垂死之境,更無所及云耳。聖敎又至於此,臣不勝感泣焉。臣於今日,長委枕席,日就澌盡,一縷殘命,只在朝暮,寧有一分轉動之勢,而聖敎每以生人之事責之,臣誠悶迫,無地自容。前後籲訴,不敢有一毫矯飾,而天日之明,尙未下燭,螻蟻微忱,上格無路,近侍之回,罔知所對,伏地戰灼而已云矣。敢啓。傳曰,知道。以上燼餘
義禁府啓曰,誣告罪人李鉽,不待時處斬事,承傳啓下矣。卽當擧行,而法典內,夜未明雨未晴,勿行死刑云,待明日行刑之意,敢啓。傳曰,知道。以上義禁府謄錄
上在昌德宮。停常參·經筵。
自未時至酉時,日暈。夜自一更至三更,月暈,廻火星。
江華留守書目,戶曹參議鄭齊斗辭職上疏上送事。啓。答曰,省疏具悉爾懇,今玆超擢,良非偶然,前者疏薦,寧有過實?爾其須體予意,安意勿辭,上來察職。
罪人李鉽,年四十一矣。矣身,繫典獄當死,或冀萬一可生是白遣,尹判書及姜宰承,呈捕廳推治之故,因此嫌怨,乃有誣告之事是白乎旀,矣身,豫構原草中凶言,無非做出之語是白乎所,申相來到尹家之說,姜宰承書示凶言之事,尹濁之持冊書名取血同盟之事,兩軍門合擧之說,毒藥鐵釘之說,宰承家書名冊偸出之說,俱是虛罔是白遣,申政承·尹大將指告事段,不可獨擧兵判一人,故有所竝擧,而尹大將則矣身同生,捉囚捕廳,故以此懷嫌,竝告是白乎旀,禍老張死之說段,果是童謠,故矣身,借以用之是白遣,三十一字天讖段,三十一字爲世字,故矣身,傅會做出,以指世紀之世字是白乎旀,成標書段,姜再承,恐矣身告變,哀乞樣以做出是白乎旀,眞諺書中,挾書加書塗擦等事,果是矣身自作自改是白如乎,矣身自作凶言,陷人惡逆的實的只罪,大典推斷條云,凡亂言,若干犯於上,情理切害者斬,籍沒家産,受敎內,逆獄誣告罪人,以亂言干犯於上,情理切害之法,不待時處斬亦爲白有臥乎等用良,李鉽段,不待時處斬,籍沒家産是白乎事。
禁府,姜宰承朔州府,丁時璧熙川郡,邊遠定配,尹斗晩藍浦縣藍田驛,徒三年定配。啓。
都承旨姜銑三度呈辭。入啓。遞差。
禁府,罪人李鉽,當日堂古介行刑。啓。
校理金始煥辭職上疏。入啓。傳曰,還出給。
刑曹判書李墪上疏。大槪,秋曹寵擢之命,遽出於千萬夢想之外,惶感震惕,不知所措,敢陳決難承當之實狀,乞亟收還新命,仍令改正所授資級,以重官方,以安私分,千萬幸甚事。入啓。答曰,省疏具悉。今玆進陞司寇之長,意非偶然,安心勿辭,速出行公。
慶尙監司李師尙上疏。大槪,乞得恩暇,往省父墳,以伸人子至情事。入啓。
執義丁道復上疏。大槪,臣在鄕廬,聞老母病報,昨昏蒼黃入城,而柏府恩除,已有日矣,繼而有馹召之命,榮光所被,益增惶感,在臣分義,惟當祗謝之不暇,而顧臣所叨三字之銜,萬萬不稱,旣無冒膺之望。且臣於前佐郞李存道之疏,有不敢晏然,玆敢略暴梗槪,伏乞聖慈,俯賜諒察,亟遞臣職,以安微分,以謝人言事。入啓。答曰,省疏具悉。爾其勿辭察職。
答慶尙監司李師尙疏曰,省疏具悉。卿其依疏辭往來焉。
吏曹啓曰,承旨有闕,政事取稟。傳曰,明日爲之。
京畿監司書目,坡州牧使金鎭玉,身病危重,職事曠廢,不得已罷黜事。以上朝報
義禁府啓曰,逆獄誣告罪人李鉽,旣已承服正刑,依法文籍沒一款,令該司捧承傳擧行,何如?傳曰,允。以上義禁府謄錄
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審日間,聖體,若何?王世子氣候,亦何如?日昨問安之批,有別無所減之敎,臣等,今日率諸御醫入診,審察症候,更爲議藥宜當,臣等,憂慮未已,敢來問安,竝此仰稟。答曰,知道。症候一樣無減,最妨久坐,入診爲宜。世子氣候平穩矣。
校理金始煥牌不進,罷職傳旨。傳曰,禁推。
禁府,金始煥拿囚。啓。
大殿受灸後,大殿·中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房再啓曰,臣等入診退出後,與諸醫等商議,則皆以爲,今此症候,濕痰下流,有似偏墜,龍膽瀉肝湯,加靑皮·黃柏鹽酒炒褐色各七分,連進,宜當云,此藥五貼,爲先劑入之意,敢啓。答曰,知道。
有政。吏批,以洪萬朝爲都承旨,具萬理爲禮曹正郞,鄭錫爲典獄奉事,尹憲柱爲坡州牧使,南漢明爲工曹佐郞,崔宗周爲司書,繕工監役徐宗選,氷庫別檢安相眞相換,李夢曅爲宜寧縣監。兵批,以姜銑付副司直,朴再興付副護軍,兪得一付司直,李溶·元德夏·金翼八付副護軍。
謝恩,司書崔宗周。
備忘記,藥房入診時,都提調李濡,以誣告罪人李鉽事,有所陳達,而朴應犀事,挿入於其中,心甚不平,泛然答之矣。噫,應犀,以死囚受賊臣爾瞻之陰嗾,從獄中上變,延興府院君·永昌大君,慘被其禍金墉之變,此爲根柢也。今此李鉽,以妖惡之人,不過爲死中求生之計,應犀之事,何可比論於此事,亦何敢擬議於今日乎?世道至此,極可寒心,政院知悉。
政院啓曰,卽聞判府事李濡,方待命于金吾門外云,雖已夜深,係是大臣去就,敢啓。傳曰,勿爲待命。以上朝報
上在昌德宮。停常參·經筵。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日劑入湯劑,其已進御乎?今日受灸事,旣已稟定矣,時刻定以何時乎?臣等憂慮未弛,敢來問安,竝此仰稟。答曰,知道。湯劑今朝進御,受灸時刻,定以午正,宜矣。
府啓,賊鉽,妖惡特甚,爲報捕廳囚治之怨,且懷死中求生之計,白地誣告,情節畢露於承款之招,當初不知鉽之爲何狀,爲藥邀見,不是異事,至於宰承,乃是惡逆餘種,奸細無比,而尹世紀不能斥遠,與之親近,遂致從中用事,憑藉受賂,畢竟反遭罔測之變,殊失飭躬遠禍之道,請尹世紀削奪官爵。答曰,不允。
持平徐命淵初度呈辭。入啓。給由。
政院啓曰,判府事李濡,出往城外云,係是大臣去就,敢啓。傳曰,知道。
大殿受灸後,大殿·中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
禁府照目,校理金始煥矣,牌不進罪,笞五十贖,解見任別敍,私罪。啓依允。勿解見任。又啓目,都事鄭壽崑元情云云,問目內辭緣,泛稱遲晩,刑推得情,何如?啓。除刑推照律。
校理金始煥,牌不進,依承傳罷職。
慶尙監司書目,慶山縣監朴守義身病危重,不得已罷黜事。
以司僕寺草記,文川郡守鄭海尙,先罷後推事承傳。以上朝報
備邊司啓曰,今日,賓廳日次,而上候方在受灸中,且無時急稟定之事,來會本司之意,頉稟。答曰,知道。以上備局謄錄
上在昌德宮。停常參·經筵。
下直,延安縣監李堂。
尙衣直長林世讓,奴婢推刷事,忠淸道出去。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,日氣猝寒,伏未審夜來,聖體調攝,若何?今日受灸時刻,依前定以午正乎?臣等無任憂慮,敢來問安。答曰,知道。症候少無所減矣。
輔德丁思愼,文臣朔試射時,稱病不進,依承傳罷職。
持平徐命淵再度呈辭。入啓。加給由。
政院啓曰,正言李端章除授已久,尙未署經,守令亦有未署經之人,事極未安,兩司除在外及受由人員外,呈告·陳疏·未肅拜人員,竝卽牌招,以爲署經之地,何如?傳曰,允。
江原監司書目,原州牧使李東馣,因一不當怒之微事,至有大損事體之駭擧,不得已罷黜事。
慶尙監司書目,永川郡守兪命弘,綿田特許給災事,上疏上送事。啓。答曰,省疏具悉。疏辭,令廟堂稟處。
掌令梁聖揆,掃墳後入來。
備邊司啓曰,江原監司洪重夏,除授藩職,在其私義,雖有難安之端,當初聖批,旣已委曲開諭,而不思所以黽勉祗承,其後以嶺西量事緊急,朝暮屢加敦迫,而違牌之後,一向陳疏,尙無往赴之意,事體之傷損,甚矣。江原監司洪重夏罷職,其代卽爲差出,催促辭朝,使之經始量政,何如?傳曰,允。
持平朴熙晉啓曰,臣伏聞,昨日筵中,聖明特擧大臣筵奏之失,至以兩司諸臣,媕婀無一言爲敎云,筵席語秘,雖不得其詳,臣不勝悚慄之至。臣於昨朝,伏見下政院之備忘,始知大臣筵奏引諭之失宜。蓋其辭語做錯,未免妄發而已,則此正語言妄錯之致,不究其本情,而輕加論劾,非臣意慮之所及也。至於尹世紀請罪,實出一時責勵之意,而聖明又以論此不論彼,昧於輕重爲敎,臣之惶懼不安,於此尤加一倍矣。其何敢晏然仍冒於臺次乎?請命遞斥臣職。答曰,勿辭,退待物論。
大司諫李壄啓曰,臣伏見日昨下政院之敎,雖不知判府事李濡所達語脈之如何,而槪以聖敎觀之,則其所引朴應犀之事,比擬不倫,誠實謬錯,而若其本情,則只據獄中上變之事,不復詳究其事實之不可援比者,有此率爾妄發,殿下只宜面加責諭,而追下備忘,竊恐有歉於待大臣之道,臣誠愚迷,不省其爲可論矣。昨日筵中,又以臺諫之媕婀無一言,予實慨然爲敎云,筵席語祕,雖未詳聞,而如臣疲劣,職在言責,旣承此媕婀不言之嚴敎,其何可一刻仍冒於臺次乎?請命遞斥臣職。答曰,勿辭,退待物論。
吏曹啓曰,守令有闕,政事取稟。傳曰,當日爲之。
司諫李明浚啓曰,臣於病伏尋單之中,伏見下政院備忘記,辭旨極其嚴峻,臣於是已不勝驚愕,而繼又伏聞,昨日筵中,以臺諫媕婀無一言爲敎云。無狀如臣,忝塵臺端,辜負職責,致勤聖敎,惶隕震駴,不知置身之所。第伊日大臣之言,只據死囚獄中上變之事,一時妄錯,以此深咎,輕加論劾,非臣意慮之所及,而嚴敎之下,理難晏然於職次,請命遞斥臣職。答曰,勿辭,退待物論。
大殿受灸後,大殿·中殿·世子宮,藥房·政院·玉堂·二品以上·六曹問安。答曰,知道。
兵曹口傳政事,以閔涵爲訓鍊都正。
禁府照目,都事鄭壽崑矣,鞫廳罪囚之私相送言,曾所未有之事,事極驚駭,難免不能檢飭之罪,杖八十收贖,公罪。啓功議各減一等。同府,卞爾恒拿囚。啓。
嬪宮,藥房·政院·玉堂問安。答曰,知道。
今日藥房入診時,上曰,昨見禁府回啓公事,則沈廷玉上言二度,粘連以入,而一則康熙四十六年也,一則康熙四十七年也。雖不施行,事當卽爲回啓,而兩年上言,今始一時回啓,誠甚稽緩,其時禁府當該堂上,竝推考,可也。
酉時,灑雪。
有政。吏批,以黃夏弼爲典牲主簿,朴泰鎭爲厚陵參奉,徐宗憲爲江原監司,尹志大爲工曹佐郞,李德運爲文川郡守,尹得仁爲慶山縣令,南致熏爲兵曹參判,金德基爲原州牧使,李晩堅爲輔德,金相玉爲兵曹佐郞,具萬理爲兼持平,權萬樞爲兼春秋,兪命咸單付承文副正字。以上朝報
義禁府啓曰,頃日推鞫時,御將家誣告封書來傳女人,自捕廳拘留,而鞫獄收殺時,未及陳稟矣。死囚書札,從獄中替傳之人,不可不推問,令該曹覈處,何如?傳曰,允。以上義禁府謄錄
上在昌德宮。停常參·經筵。
夜五更,月入軒轅左角星內。
大殿,政院·玉堂問安。答曰,知道。
藥房啓曰,微雪初降,寒事陡緊,伏未審夜來,聖體調攝,若何?今日受灸時刻,依前定以午正宜當,臣等仰慮未已,敢來問安。答曰,知道。症候一樣矣。
持平徐命淵三度呈辭。入啓。遞差。
大殿受灸後,大殿·中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
奉敎申靖夏上疏。大槪,臣歸到京輦,伏聞先臣之名,亦入於凶賊誣告之中,幸賴聖明在上,白地構捏之狀,畢露無餘,闔門感泣,不知死所,而驚痛之極,不敢循例復命於天陛,徊徨有日,今始哀籲於宸嚴之下,乞治臣慢棄君命之罪,仍令削名朝籍,俾盡自靖之道,不勝萬幸事。入啓。
政院啓曰,兩司多官,引避退待,今已經宿,而執義丁道復,掌令梁聖揆俱爲呈告,不卽處置,竝卽牌招,使之處置,何如?傳曰,允。
吏曹啓曰,臺諫有闕,政事取稟。傳曰,明明日爲之。
政院啓曰,都試終場,在於明日,政府西壁,當爲進參,而左參贊趙泰采,以藥房提調,不得進去,右參贊黃欽,服制雖未盡,而無他推移之員,明日待開門牌招,以爲進參之地,何如?傳曰,允。
府啓,請尹世紀削奪官爵,措辭見上。引嫌而退。語言做錯,非所當論,雖有聖敎,不必深嫌,請持平朴熙晉,大司諫李壄,司諫李明浚,竝命出仕。答曰,不允。處置事,依啓。第念日昨大臣所陳朴應犀事,實是意思之所不到,而亦非語次間一時做錯之比,其所擬議,殊甚驚駭,安得默然無言乎?但以政院知悉爲結辭者,蓋出斟量矣。臺臣避辭中,有歉於待大臣之道之說,已未可曉,而李明浚以爲,只以死囚獄中上變之事,援據以陳,未知應犀之事,必爲今日之可援耶?殆不成說,良可駭也。
答奉敎申靖夏疏曰,省疏具悉。凶鉽伏法,情節昭著,則有何情跡之可言乎?爾其勿辭,從速察職。
政院啓曰,捕盜大將尹就商,以左邊兼察事,因傳敎牌招矣。卽者,來到闕外,稱以病勢甚重,累次催促,終不入來,其在事體,殊極未安,推考警責,更爲催促入來,使之聽傳敎,何如?傳曰,允。
慶尙監司書目,密陽府使任埅,十三邑守令,以綿田給災,軍布減捧事,上疏上送事。啓。答曰,省疏具悉。疏辭,令廟堂稟處。以上朝報
上在昌德宮。停常參·經筵。
傳曰,明朝,左相命招,卜相。
大殿,政院·玉堂問安。答曰,知道。勿爲問安。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來風寒,聖體調攝,若何?連日受灸之餘,結核處,得有消減之效乎?臣等無任仰慮,敢來問安。答曰,知道。結核處,別無消減之效矣。
判尹李彦綱,鐵原地掃墳呈辭。入啓。給由。
司諫李明浚,牌不進,依承傳罷職。
大司諫李壄就職後啓曰,臣伏見處置批旨,拈出臣避辭中,有歉於待大臣一句語,至以已不可曉爲敎,臣不勝惶隕震駴之至,臣之避辭中,所謂有歉云者,蓋取中庸九經之中敬大臣之意,大臣雖有失言,殿下宜卽面加責諭於吁咈之際,不宜追下備忘,而督過之云耳,非有一毫他意於其間,而又承此未安之敎,臣何敢晏然仍居於臺席乎?且臣之忝叨言地,今已踰朔,而一言無補,連事瀆撓於靜攝之中,臣罪尤大,請命遞斥臣職。答曰,勿辭,退待物論。
京畿監司書目,楊州呈,以判府事金昌集上疏上送事。啓。答曰,省疏具悉卿懇。卿之疾患,今已痊可,良用忻幸,疏末祈免,殊涉太過,卿其安心勿辭,須速就途,以副予望。仍傳曰,遣史官傳諭。
同知尹就商辭職上疏。入啓。答曰,省疏具悉。鉽之誣告情節,極其凶慘,渠旣承款伏法,則何可以情勢爲言乎?卿其勿辭,從速察職。以上朝報
上在昌德宮。停常參·經筵。
下直,慶尙左兵使李夏禎,靈光郡守朴師東,瑞山郡守梁重厦。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?湯劑丸藥,連日進御,而症候一樣無減乎?臣等仰慮未已,敢來問安。答曰,知道。湯劑丸藥連進,而症候一樣矣。
江原監司徐宗憲上疏。大槪,千萬夢寐之外,忽承東臬之命,聞命感惕,不知所以自措,顧念才分,決無堪承重寄之望,懇乞亟許遞改,以重官方,以安私分事。入啓。答曰,省疏具悉。卿其勿辭,速往欽哉。
掌令梁聖揆啓曰,臣於日昨,處置兩司多官也,只觀其避啓,而措辭請出矣,及承聖批,雖蒙允可,第拈出諫臣避辭中數節語,誨責備至,辭旨嚴峻,臣於此,亦不勝惶悚,而靜攝之中,瀆擾是懼,且緣夜深,泯默而退矣。進聞物議,俱以未卽引避爲非,已難晏然,且諫臣,因未安之聖敎,或至坐罷,或爲再避,臣以當初處置之人,惟當自處之不暇,其何敢冒沒參涉於可否之際乎?昨緣病劇,今始來避,所失尤大,請命遞斥臣職。答曰,勿辭,退待物論。
賓廳啓曰,卜相事,命下矣。臣方承牌,來詣賓廳,而命相體重,臣不敢獨爲卜入,惶恐敢啓。傳曰,安心卜入。
賓廳,卜相封入。
奉敎申靖夏,實錄曝曬後入來。
有政。吏批,以任守幹爲司僕寺正,李濟單付典籍,崔錫鼎爲承文都提調,李寯爲莊陵參奉,閔鎭遠爲刑曹參判,呂光周爲司書,趙光明爲氷庫別提,趙泰老爲禮曹參議,洪慶先爲相禮,宋徵奎爲掌樂主簿,吳命老爲直講,吳廷賓爲禮曹佐郞,魚景亮爲嘉山郡守,崔宗周爲持平,韓在誨爲咸鏡都事,宋正明爲校理,韓配周爲司諫,洪禹傳爲禁府都事,申鍴爲禁府都事。
兵批,以李日章單付僉知,李澤付副護軍,李油然·呂必矩付司正,金寶興付副司勇,徐命淵付副司直,姜銑付司直,金弘楨·李敏英·金溟翼付司果,兪命雄·洪景濂付副司果,金渭澄·趙德三·崔二徵·方載元付兼司僕。
謝恩,持平崔宗周。
吏曹參判尹德峻上疏。大槪,臣有不安情勢,不敢不首實請罪事。入啓。答曰,省疏具悉。卿其勿辭,宜速察職。
幼學趙九疇等上疏。大槪,臣等伏見丁思愼·趙湜·李栻等供辭,詆誣臣等大父文簡公臣絅之語,愈益悖慢,不勝痛迫,悉暴實狀,以俟處分事。入啓。答曰,省疏具悉。疏辭,知道。當待金吾覆奏而處分矣。
兼說書申靖夏,牌不進,依承傳罷職傳旨。傳曰,只推勿罷。以上朝報
義禁府啓曰,卽接月令醫員韓世愈手本內,罪人趙湜,久處冷地,素患風病,遇寒復發,半身不遂,言語蹇澁,食飮全廢,晝夜苦痛症情云,自前罪人病勢如此,則例有保放救療之規,敢此仰稟。傳曰,依爲之。以上義禁府謄錄
卜相,以崔錫鼎爲領議政。以上議政府謄錄
上在昌德宮。停常參·經筵。
京畿都事洪廷弼,道內各邑災傷覆審事,出去。
中殿·世子宮·嬪宮,藥房問安。答曰,知道。
藥房啓曰,雪後寒緊,伏未審夜來,聖體,若何?卽伏聞昨日入侍醫官金有鉉·丁時梯等所傳之言,自上昨日午後,惡寒之氣猝發,移時未解,且有咳嗽之候,結核處,比前亦似有加云,臣等不勝驚慮之至,今日與諸御醫,趁早入診,審察症候,議定當進之藥宜當,敢來問安,竝此仰稟。答曰,知道。入診事,依啓。
戶曹啓曰,卽接廣興倉所報,來十一月朔頒料次,倉官進去于判府事李濡所住處,請受祿牌,則以爲,方在待罪中,祿牌不爲出給云,係是大臣祿俸,何以爲之?敢稟。傳曰,姑待下敎輸送。
假注書南一明書啓,臣承命馳往于楊州平丘村判府事金昌集所住處,傳宣聖批,則以爲,臣之再生,實荷天恩,猥將一疏,敢申卑悃,不意聖上,特遣史官,傳宣聖批,而辭旨溫諄,有踰尋常,至有須速就途之敎,臣誠惶感,不知所喩,臣之病狀,一味沈頓,床席之間,尙不能自運,今於批旨之下,亦不得出而祗受,則豈有一分氣力,可以趨承之望哉?臣旣受恩罔極,湯火何辭?而縷喘雖延,朝夕難保,終恐無以勉承明命,瞻望宸極,只增涕泣云矣,敢啓。傳曰,知道。
政院啓曰,大司諫李壄,掌令梁聖揆,引避退待,處置歸於憲府,而大司憲權尙夏,掌令趙錫周,在外,執義丁道復,持平朴熙晉,呈辭,持平崔宗周,未署經,除在外未署經外,呈告人員,竝卽牌招,以爲處置之地,何如?傳曰,允。
平康縣監申采華,差使員上來。
傳曰,史官一員待命,騎馬三匹立之,翼陵忌辰祭所內摘奸。
府啓,竝引嫌而退,批旨雖嚴,匪怒伊敎,何可以此,輕遞言官?不卽引避,見非物議,揆以臺體,勢難仍在,請大司諫李壄出仕,掌令梁聖揆遞差。答曰,依啓。前啓,以國忌齋戒,今明日姑停。
藥房再啓曰,臣等入診退出後,與諸御醫等商議,則皆以爲,惡寒之氣,雖已止息,喉嗽之候,尙未差減,此由於感冒未盡和解之致,行氣香蘇散,加柴胡·靑皮各一錢,茴香酒炒七分,連進三貼,以爲發散之地,而且有行氣消核之效云,此藥三貼劑入之意,敢啓。答曰,知道。
兼說書申靖夏牌不進,罷職傳旨。傳曰,只推勿罷。
吏曹啓曰,臺諫有闕,政事取稟。以上朝報
上在昌德宮。停常參·經筵。
判府事李頤命,加土後入來。
領敦寧金柱臣,妻母歸葬後入來。
司饔直長朴宗陽,磁器燔造後入來。
司勇李時胄,妻母歸葬後入來。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體,若何?昨日劑入湯劑,其已進御,而咳嗽之候,結核之症,俱有向減之效乎?臣等終宵憂慮,敢來問安。答曰,知道。湯劑進御,咳嗽差減,而結核處一樣矣。
傳曰,政事,再明日爲之。以上朝報
上在昌德宮。停常參·經筵。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?咳嗽之候,已盡差復,而結核處,亦有所減乎?臣等區區憂慮,不能自已,敢來問安。答曰,知道。咳嗽日漸差減,結核處別無所減矣。
執義丁道復啓曰,日昨,掌令梁聖揆之處置諸臺也,聖批嚴峻,顯示未安之意,則所當卽日引避,而雖緣夜深,未及自列,則翌朝猶可爲之,必待三日之後,始以物議爲非來避,實有乖於臺體,故臣果率意請遞矣。今聞物議,皆以處置乖當,非臣云,臣何敢自以爲是,而晏然苟冒乎?請命遞斥臣職。答曰,勿辭,退待物論。
議政府右參贊黃欽子都事啓河身死,服制已行十五日,出仕何如?啓依所啓施行。
護軍金重三,慶尙右兵使遞來。
京畿監司書目,驪州呈,以掌令趙錫周辭職上疏上送事。啓。答曰,省疏具悉。爾其勿辭,調理上來察職。
領議政崔錫鼎上疏。大槪,千萬意外,猥叨重卜之命,震惶罔措,敢陳歷試蔑效之狀,兼暴情病難强之實,冀蒙諒察,亟行鐫免,以重國體,以安私分事。入啓。答曰,省疏具悉卿懇。曩者勉副,蓋不獲已,缺然之心,久猶未已,此時元輔,微卿莫可,今日重卜,夫豈偶然?至若侵詆之說,備陳開釋,予不必多誥,卿不宜深引。安心勿辭,速出論政,毋孤予終始倚毗之意。仍傳曰,遣史官傳諭。
副修撰李宜晩上疏。大槪,臣於直廬之中,竊有區區之懷,不揆荒拙,敢陳短疏,以備乙覽事。入啓。答曰,省爾疏辭,繼覽箴戒,治國之要,亶在於此,深嘉爾愛君之誠,可不置諸左右而留心焉?疏末所論亦好,而當此憂虞溢目之日,陰雨之計,不可少弛也。
傳曰,今下虎皮一領,副修撰李宜晩處賜給,以示予嘉尙之意。以上朝報
兵曹啓曰,今日將官試射時,闕內入直訓鍊都監,把摠哨官及禁衛哨官等,依前日榻前定奪,以他員代直,出射之意,敢啓。傳曰,知道。
又啓曰,二番海西別驍衛五十六名,步軍標下一名,已爲點閱整齊,來十一月初一日,與本營入直別驍衛,依例替代後,舊軍放送之意,敢啓。傳曰,知道。以上禁衛營謄錄
上在昌德宮。停常參·經筵。
大司諫李壄初度呈辭。入啓。給由。
大殿·中殿,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日問安之批,有咳嗽日漸差減之敎,伏想感冒之候,幾盡和解,而結核處已過旬望,尙無消減之效,臣等不勝悶慮之至,前劑入湯劑,已盡於昨日,今日率諸醫入診,詳知卽今症候,更議繼進之藥宜當,敢來問安,竝此仰稟。答曰,知道。入診事,依啓。
政院啓曰,執義丁道復,引避退待,處置經宿,而大司憲權尙夏,掌令趙錫周,在外,持平崔宗周,未署經,持平朴熙晉,呈辭,除在外·未署經外,呈告人員,卽爲牌招,使之處置,何如?傳曰,允。
黃海監司書目,金川郡守閔聖得,延安被殺人覆檢官差定之後,託病不進,致令莫重檢屍之事,多日遷延,其在事體,不可置之,不得已罷黜事。
持平朴熙晉啓曰,臣於日昨,因筵敎之嚴峻,不敢晏然於職次,引避退待,處置請出,出於意外,臣雖黽勉就職,而一味惶隕,尋單縮伏矣。今因右僚處置,召牌遽降,嚴畏分義,不得不趨詣,而第右僚之避,乃引前掌令梁聖揆請遞乖當之失,而聖揆之引避,旣由於前日處置,則臣亦其時處置中人,今何敢晏然參涉於可否立落之際乎?請命遞斥臣職。答曰,勿辭,退待物論。
明日拜表時,開門差早。
今日藥房入診時,司書呂光周遞差,丹陽郡守仍任事,榻前定奪。
玉堂箚子。大槪,請執義丁道復,持平朴熙晉,竝命出仕事。入啓。答曰,依啓。
藥房再啓曰,臣等入診退出後,與金有鉉諸御醫商議,則皆以爲,感冒之候,旣已和解,不必連進發散之劑,而結核處,昨昏有牽疼之氣,大便亦且乾燥,必須宣通氣道,可以漸次收效,復元通氣散,每二錢作貼,連進三貼,宜當云。此藥爲先劑入之意,敢啓。答曰,知道。
有政。吏批,以權忭爲掌令,都永成爲監察,鄭翊周爲金川郡守,韓五章單付典籍,黃欽爲承文提調,趙泰老爲承文副提調。
兵批,以柳遃爲衛率,李春源爲宣傳官,李時聖爲忠翊將,鄭來祥爲兼五衛將,李之驥單付江華中軍,李長福單付平壤斧山站擺撥將,方時振付副護軍,金世珍付副護軍,李震芳付副司直,申處一付副司果,李汝嵂付副司正,趙大基付副司果,梁聖揆·徐命淵付副司果,徐時賢爲豫差兼司僕,李碩爲豫差兼司僕,張斗彰爲豫差兼司僕,廉繼昌爲兼司僕,嚴尙哲爲兼司僕,石端昱爲豫差兼司僕,朴繼尙付副司直,金光粹·李萬龍·李震葉·黃錫耉·崔以岡付副司果,尹興祥·韓月先爲兼司僕。以上朝報
上在昌德宮。停常參·經筵。
冬至正使趙泰耉,副使任舜元,書狀官具萬理,出去。
大殿,政院·玉堂問安。答曰,知道。二品以上·六曹問安。答曰,知道。勿爲問安。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日劑入散藥,其已進御,而症候姑無所減乎?臣等憂慮未已,敢來問安。答曰,知道。散藥連進,而症候一樣矣。
大司諫李壄再度呈辭。入啓。加給由。
兼說書申靖夏上疏。大槪,臣於直廬,猝聞母病,自夜間危重,方寸潰亂,不能自定,捱到晨開,不得不留疏徑出,乞治臣擅離直次之罪,仍罷臣職,俾得專意救護,不勝萬幸事。入啓。答曰,省疏具悉。爾其勿辭,救護母病。
政院啓曰,今日拜表時,兩司當爲進參,而諫院則或在外,或呈辭受由,或未及署經,考見前例,有雖無諫院,仍爲行禮之時,而憲府則執義丁道復,持平朴熙晉,俱爲呈辭,只以監察替行,事甚未安。執義丁道復,持平朴熙晉,竝卽牌招,何如?傳曰,允。
栗峯察訪李彦純,差使員上來。
吏曹判書崔錫恒上疏。大槪,敢暴私義難安之狀,乞蒙恩遞,以安微分事。入啓。答曰,省疏具悉。乞解銓任,終涉太過,宜遵前旨,安心行公。以上朝報郞廳金弘澤書。郞廳洪啓沃校正。
上在昌德宮。停常參·經筵。
下直,晉州牧使沈枋。
大司諫李壄三度呈辭。入啓。遞差。
持平朴熙晉初度呈辭。入啓。給由。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?劑入散藥,連日進御,而症候得有所減乎?臣等無任仰慮,敢來問安。答曰,知道。散藥連進,而症候姑無所減矣。
京畿監司書目,高陽兼任交河呈,以冬至正使知敦寧趙泰耉辭職上疏上送事。啓。答曰,省疏具悉。疏辭令該曹稟處。又書目,高陽兼任交河呈,以冬至副使兵曹參議任舜元辭職上疏上送事。啓。遞差。
京畿監司書目,廣州呈,以刑曹參判閔鎭遠辭職上疏上送事。啓。答曰,省疏具悉。卿其勿辭,上來察職。
吏曹啓曰,臺諫有闕,政事,取稟。傳曰,再明日爲之。
領議政崔錫鼎上疏。大槪,冒萬死更申瀝血之懇,仰冀亟允所辭,以幸公私事。入啓。答曰,省疏具悉卿懇。備悉予意於前疏之批矣。更何多誥?近緣首席久虛,機務多滯,以卿體國之誠,尤不宜一向恝視,須勿復言情勢,卽起視事,用副予如渴之望。仍傳曰,遣史官傳諭。以上朝報
禮曹啓曰,今十一月二十二日冬至,大殿·中宮殿陳賀時,王世子兩殿致詞陳賀等節目,依例磨鍊乎?敢稟。傳曰,權停。以上禮曹謄錄
上在昌德宮。停常參·經筵。
下直,慶尙監司李師尙,坡州牧使尹憲柱。
大殿·中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝若何?前劑入散藥三貼,當盡於今朝,臣等率諸醫入診,詳察症候,更爲議藥,宜當。臣等憂慮未已,敢來問安,竝此仰稟。答曰,知道。入診事依啓。又啓曰,臣等入診退出後,與金有鉉·丁時梯等諸御醫商議,則皆以爲前劑入散藥三貼,連爲進御,而便道猶未通利,不可不繼用滋血潤燥之劑,加味四物湯連進三貼,以爲收效之地,宜當云。此藥三貼,卽爲劑入之意,敢啓。答曰,知道。
持平朴熙晉再度呈辭。入啓。加給由。
傳曰,慶尙監司李師尙留待引見。
右承旨李彦經上疏。大槪,臣病重不能供職,冒萬死更申哀籲於靜攝之中,伏乞亟許遞改,俾得安意將理,以尋生路事。入啓。遞差。
今日藥房入診時,咸鏡都事韓在海,除署經發送事,榻前定奪。
執義丁道復上疏。大槪,敢陳難冒實狀,冀蒙恩遞,兼附區區所懷,以備裁察事。入啓。答曰,省疏具悉。藥院賞典,已示志喜之意,至於告廟,予意以爲不然也。殊非重事體之說,所論得宜。都提調之任,今姑勉副,而疏末事,令廟堂,稟處。爾其勿辭,從速察職。
忠淸監司書目,淸風呈,以大司憲權尙夏辭職上疏上送事。啓。答曰,省疏具悉卿懇。卿之固讓至此,本職今姑勉副,卿其俟病少間,安心就道,以副予意。又書目,鎭川呈,以戶曹判書李寅燁辭職上疏上送事。啓。答曰,省疏具悉卿懇。前後批旨,開釋已悉,筵敎催還,亦已多日,則一向撕捱,必欲辭免,揆以事體,殊涉未安。須勿控辭,作速還朝,毋使重務曠廢。以上朝報
義禁府啓曰,卽接月令醫員邊次山手本,則罪人李栻,本以抱病之人,重得傷寒,頭痛如破,寒熱交作,骨節疼痛,痰火迭升,食飮全廢,形神換脫,咳嗽苦劇,虛汗如流,六脈虛弱,氣息綿綴,奄奄難保云。罪人病勢如此,則例有保放救療之規,敢此仰稟。傳曰,依爲之。以上義禁府謄錄
上在昌德宮。停常參·經筵。
大殿,政院·玉堂問安。答曰,知道。勿爲問安。中殿·世子宮·嬪宮,藥房·政院·玉堂問安。答曰,知道。
藥房啓曰,日寒漸緊,伏未審夜來,聖體調攝若何?昨日劑入湯劑,其已進御,而便道燥結之候,得有通利之效,核處牽疼之氣,更無發作之漸乎?臣等無任仰慮,敢來問安。答曰,知道。湯劑進御,而大便未知快有通利之效,核處牽疼之氣,時時發作矣。
持平朴熙晉三度呈辭。入啓。遞差。
咸鏡監司書目,都事李挺周去月二十一日,父在喪事。
有政。吏批,以金一鏡爲承旨,以李邦彦爲司書,吳命峻爲大司諫,尹樟爲持平,丁時潤爲兵曹參議,金盛最爲原州牧使,李墪爲大司憲。右承旨許玧,左副承旨李萬選,右副承旨李頤晩,同副承旨金一鏡。以權尙夏爲贊善。
兵批,以金重三·李元命付副護軍,張繼益付副司正,朴時華·金潤基·金翊聖付副司猛,張斗星·李順輝·李胤昌付副司勇,卞三寶·梁始雄付副司勇,任舜元·李彦經付副護軍,李壄付副司直,文弼成·金萬必·黃順明·金順命·金升一·沈海柱·曺永發·孟必俊·朴唜同·田得录·李斗一付兼司僕。
謝恩,右承旨許玧,同副承旨金一鏡,司書李邦彦。
左承旨朴弼明上疏。大槪,乞遞臣所兼內局副提調之任,以存舊例事。入啓。遞差。
謝恩,左副承旨李萬選,右副承旨李頤晩。以上朝報
上在昌德宮。停常參·經筵。
下直,定州牧使李天根。
中殿·世子宮·嬪宮,藥房問安。答曰,知道。
藥房啓曰,雪後寒緊,伏未審夜來,聖體調攝若何?昨日問安之批,以大便未知快有通利之效,核處牽疼之氣,時時發作爲敎,臣等尤不勝悶慮之至。湯劑連日進御之後,燥結之候,快得通利,而牽疼之氣,更不發作乎?臣等終宵耿耿,敢來問安。答曰,知道。燥結之候,猶未快得通利,而牽疼之氣,差減矣。
全羅左道災傷敬差官書目,和順縣監柳摶,災傷差錯,罷黜事。
慶尙監司書目,義城縣監趙錫命,曲護土豪,瞞報上司,罷黜事。
吏曹啓目,粘連啓下是白有亦,觀此冬至正使知敦寧趙泰耉上疏,則奉命出疆,所帶本職及兼帶金吾·賓客·摠管·槐院·籌司·譯院提擧等任,竝許遞改亦爲白有臥乎所,本職知敦寧及槐院·譯院提擧等任,曾有仍帶往來之例,不必許副是白乎旀,至於金吾·賓客之任,則有難許久曠闕,似當許遞是白乎矣,重臣進退,臣曹不敢擅便,上裁敎是白乎旀,籌司堂上,非臣曹所可擅議,令廟堂,稟處爲白乎旀,摠管段,令兵曹稟處,何如?啓。依回啓施行。
都摠管李光迪初度呈辭。入啓。給由。
大司憲李墪啓曰,新除授掌令權忭,時在忠淸道韓山地,司諫院司諫韓配周,時在忠淸道洪州地。請竝斯速乘馹上來事,下諭。答曰,依啓。前啓,無城上所,姑停。
領議政崔錫鼎上疏。大槪,連承批旨,一向敦勉,惶感罔措,昨者又叨藥院兼任。當此玉候未寧,逐日問安之時,義不當偃伏私次,而顧臣情勢,有一倍難安者,未克承命趨造,罪戾尤大。伏乞亟遞本職及內局提擧,以重國體,以靖愚分事。入啓。答曰,省疏具悉卿懇。予意再諭,卿疏三上,益用愕然,無以爲諭。噫,卿元無誣侮之罪,則前後人言,專出於爲人求罪,必欲擊去之意,此予所以深惡痛斥者也。至若近來疏章,亦非鄕儒之所獨辦,必有陰嗾而激成者,事之駭惋,孰甚於此?然則卿之深引固辭,不惟大有損於事體,正中其敲撼之計矣。卿胡不念及於斯耶?卿其體予思想,病裡愈切,亟回遐心,速出視事,弘濟時艱。仍傳曰,遣史官傳諭。
觀象監,未時,太白見於巳地,啓。以上朝報
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?大便秘結之候,快得通利否乎?前劑入湯劑,已盡於昨日,臣等今日率諸醫入診,更爲詳察症候,議定繼進之藥,宜當。臣等仰慮未已,敢來問安,竝此仰稟。答曰,知道。症候有加無減,趁早入診,宜矣。
禮曹參議趙泰老兼帶辭退上疏。入啓。答曰,省疏具悉。爾其勿辭察任。
今日入診時,藥房副提調,朴弼明仍察事,榻前下敎,不緊公事,姑爲留院事,榻前定奪。
大殿受灸後,大殿·中殿·世子宮,藥房·政院·玉堂·二品以上·六曹·大司憲問安。答曰,知道。
嬪宮,藥房·政院·玉堂問安。答曰,知道。
藥房再啓曰,臣等入診退出後,與金有鉉·丁時梯等諸御醫商議,則皆以爲,便道旣未快得通利,脚部亦有牽引之候,五積散加黑丑頭米二錢,連進二貼,以爲疎通氣道,消散濕痰之地宜當云。此藥二貼,卽爲劑入之意,敢啓。答曰,知道。三啓曰,纔以五積散劑入之意啓達,允下矣。卽伏聞醫官金有鉉所傳之言,自上有頭疼煩熱之候,明是挾感之致云,臣等尤不勝驚慮之至。卽與諸御醫更爲入診,詳察卽今症候,改議當進之劑,宜當。敢此仰稟。答曰,知道。
今日藥房入診時,提調直宿事,榻前定奪。
大殿·中殿·世子宮·嬪宮,藥房·政院·玉堂夕問安。答曰,知道。
藥房四啓曰,臣等入診退出後,與諸御醫等商議,則皆以爲,自上頭疼煩熱之候,明是挾感之致,不可不趁卽疎散,人蔘羌活散,加乾葛·紫蘇葉各一錢,連進三貼,以爲取汗發表之地,宜當云。一貼爲先劑入之意,敢啓。答曰,知道。
今日藥房入診時,左副承旨李萬選牌招入直事,榻前定奪。以上朝報
備邊司啓曰,今日賓廳日次,而上候方在靜攝中,來會本司之意,頉稟。答曰,知道。
又啓辭,平安監司尹趾仁,狀啓以爲,本道旱田,元無根耕,而晩後被災尤慘,今則覆審已過,追後給災,其勢誠難。若於歲收米·太中量減斗數,則實爲凶歲莫大之惠政,而旣係上供,不敢直請,以俟處分,而收米係是惟正之供,自下有不敢請減,故以今姑安徐之意,自本司覆啓,則收米·太中特爲量減事,特敎判下矣。正稅蠲減,此乃稀闊之特恩,西民之霑被惠澤,甚大矣。今年年事,雖云淸南,稍優於淸北,而本道災實狀聞中,只以之次·尤甚分等。通一道尤甚邑,則每一結收米五斗內,特減二斗,之次邑,則特減一斗似當,以此分付,何如?答曰,允。以上備局謄錄
上在昌德宮。停常參·經筵。
大殿,政院·玉堂·二品以上·六曹·大司憲問安。答曰,知道。
中殿·世子宮,藥房·政院·玉堂·二品以上·六曹·大司憲問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?伏聞昨夜入侍醫官之言,玉體微有汗氣,煩熱之候少減,而時有惡心之候,湯劑亦爲進御云。夜間寢睡,其得安穩,而諸症有差減之效乎?今日臣等,與御醫趁早入診,詳察症候,宜當。人蔘羌活散一貼,亦爲煎入矣。臣等不任憂慮,敢此問安,竝爲仰稟。答曰,知道。寢睡不寧,惡心困惱之候一樣,而核處牽疼之氣,受灸後,不無差減之效矣。
都摠管李光迪再度呈辭。入啓。加給由。
假注書南一明病,代以尹陽來爲假注書。
大殿·中殿·世子宮·嬪宮,藥房·政院·玉堂夕問安。答曰,知道。以上朝報
上在昌德宮。停常參·經筵。
大殿,政院·玉堂·二品以上·六曹·兩司長官問安。答曰,知道。
中殿·世子宮,藥房·政院·玉堂·二品以上·六曹·兩司長官問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝若何?惡心困惱等症,其有差減之效,寢睡亦得安穩乎?人蔘羌活散二貼,旣已進御,而不可不詳知夜間症候,更爲商確,臣等與諸御醫,趁早入診,宜當。臣等終宵憂慮,敢來問安,竝爲仰稟。答曰,知道。惡心困惱等症差減,而口味淡然一樣,寢睡猶未安穩矣。再啓曰,臣等入診退出後,與金有鉉·丁時梯等諸御醫商議,則以柴靑瀉肝湯,加山桅砂·陳皮·竹茹各一錢,連進三貼,以爲淸熱鎭嘔,兼治痰核之地,宜當云。此藥一貼,爲先煎入之意,敢啓。答曰,知道。
大殿·中殿·世子宮·嬪宮,藥房·政院·玉堂夕問安。答曰,知道。以上朝報
上在昌德宮。停常參·經筵。
下直,旌善郡守慶明會。
大殿,政院·玉堂·二品以上·六曹·兩司長官問安。答曰,知道。
中殿·世子宮,藥房·政院·玉堂·二品以上·六曹·兩司長官問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝若何?伏聞昨日便道快得通利,煎入湯劑,亦爲頓進云。夜間諸症,其有差減之效,而寢睡亦得安穩乎?臣等今日與諸御醫,趁早入診,詳察症候,議定受灸當否,宜當。臣等憂慮未已,敢此問安,竝此仰稟。答曰,知道。困惱等症,益有差減之效,寢睡與昨一樣,而核處牽疼之氣,今日受灸,不可不爲之,時刻定以午初,宜矣。
都摠管李光迪三度呈辭。入啓。遞差。
大殿受灸後,大殿·中殿·世子宮,藥房·政院·玉堂·二品以上·六曹·兩司長官問安。答曰,知道。
嬪宮,藥房·政院·玉堂問安。答曰,知道。
忠淸監司書目,淸風府使金鼎臣,受由上京之後,身病危重,累呈辭狀,還任無期,不得已罷黜事。
大殿·中殿·世子宮·嬪宮,藥房·政院·玉堂夕問安。答曰,知道。
吏曹啓曰,守令有闕,政事,取稟。傳曰,明日爲之。以上朝報
上在昌德宮。停常參·經筵。
大殿,政院·玉堂·二品以上·六曹·兩司長官問安。答曰,知道。
中殿·世子宮,藥房·政院·玉堂·二品以上·六曹·兩司長官問安。答曰,知道。
嬪宮,藥房·政院·玉堂問安。答曰,知道。
藥房啓曰,雨後寒氣稍緊,伏未審夜來,聖體調攝若何?昨日受灸後,湯劑亦爲進御,核患牽疼之氣,其有差減之效,而寢睡·水刺之節,亦復何如?今日受灸事,旣已定奪,時刻依前定以午初乎?臣等區區憂慮,敢此問安,竝爲仰稟。答曰,知道。核處牽疼之候,姑無所減,寢睡比昨稍穩,水刺尙未進御,而口味淡然頗減矣。
有政。吏批,以尹以道爲知義禁,申思喆爲兵曹佐郞,李增祿·李彙晉爲成均博士,尹東夏爲校書博士,朴熙晉爲兵曹正郞,韓世良爲工曹正郞,金致龍爲兵曹參知,崔奎瑞爲刑曹判書,金弘楨爲淸風府使,李澤爲義城縣令,李明淵爲和順縣監,閔鎭厚爲左副賓客,姜銑爲工曹參判,左副賓客李寅燁,右賓客閔鎭厚,兵曹參議金致龍,兵曹參知丁時潤。
兵批,以鄭來祥爲曹司衛將,李東培爲景福宮假衛將,咸就敏爲僉知,東善君炳爲都摠管,楊興弼爲崇義堡權管,朴熙晉付副司直,林再茂付副護軍,李奇明·柳聃齡付副司直,丁履輝·李信萬·張漢斗付副司果。
謝恩,參知丁時潤。
備邊司啓目,粘連。觀此冬至正使趙泰耉上疏,則銜命出疆,隔歲當還,籌司提調,許遞亦爲白有臥乎所,本司提調職任,雖是緊重,奉使之臣,仍帶往還,已有前例,趙泰耉本司提調之任,勿許遞改,何如?啓依允。
大殿·中殿·世子宮·嬪宮,藥房·政院·玉堂夕問安。答曰,知道。
政院啓曰,都承旨洪萬朝上疏,來到本院,而觀其措辭,則乃是循例辭職,且不爲狀啓上送,直書大槪以送,事異常規。當此不緊公事,不爲捧入之時,所當退却,而院中古規,都承旨上疏,無退却之例,何以爲之?敢稟。傳曰,還爲下送,使之斯速上來。
未時,太白見於巳地。夜二更,土星犯天蹲第二星。以上朝報
上在昌德宮。停常參·經筵。
巳時,雷動。未時,太白見於巳地。
大殿,政院·玉堂·二品以上·六曹·兩司長官問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?伏聞昨昏入侍醫官之言,核處姑無加減,而小便短小,水刺一向厭進云。夜間症候一樣,而寢睡·水刺之節,比昨何如?湯劑三貼,已盡於昨日。臣等今日,與諸御醫趁早入診,詳察症候,議定繼進之藥,宜當。臣等日夕憂慮,敢此問安,竝爲仰稟。答曰,知道。症候·寢睡·水刺之節,與昨一樣矣。
今日藥房入診時,儒川都正濎,學生李公胤,付軍職,竝同參議藥事,榻前定奪。
忠淸左道災傷敬差官柳述,入來。
謝恩,獻納柳述。
藥房再啓曰,臣等入診退出後,與諸御醫商議,則以爲卽今症候,皆由於濕熱壅滯之致,加味通心飮,加荔芰核·靑皮各一錢連進五貼,以爲淸熱疎滯,治核患利小便之地,宜當云。此藥一貼,爲先煎入之意,敢啓。答曰,知道。
大殿·中殿·世子宮·嬪宮,藥房·政院·玉堂夕問安。答曰,知道。
兵曹口傳政事,副司勇李公胤。以上朝報
今日藥房入診時,都提調崔錫鼎所啓,小臣往來江都之時,有沿路所聞,而久未登對,今始仰達矣。今年年事稍豐之故,畿內各邑新舊還穀及江都移轉米,一倂徵捧,而敗船拯米,亦爲督納。臣雖不遍歷列邑,而姑以通津·金浦等邑言之,其數或至千石,或六七百石。朝令則必以准捧爲期,而民力已盡於還上·移轉,決無備納拯米之勢云。大抵拯米,爲醎水所浸濕,民不得食,而到今還捧,無異白徵,民間皆以爲悶矣。畿民生理,異於他道,故在前移轉米,或許捧留本邑者,蓋出於優恤之意。今此畿內拯米,特爲一倂停捧,以施一分之惠,則民可以保存矣。上曰,所達得宜,畿內拯米,特爲停捧,可也。以上備局謄錄
上在昌德宮。停常參·經筵。
大殿,政院·玉堂·二品以上·六曹·兩司長官問安。答曰,知道。
中殿·世子宮,藥房·政院·玉堂·二品以上·六曹·兩司長官問安。答曰,知道。
嬪宮,藥房·政院·玉堂問安。答曰,知道。
藥房啓曰,雪後寒緊,伏未審夜來,聖體調攝,若何?伏聞昨昏入侍醫官之言,湯劑進御,而水刺厭進一樣云。夜朝以來,其有所進,而寢睡比昨安穩,核處諸症,亦有差減之效乎?臣等今日,與諸御醫趁早入診,詳察症候,宜當。臣等憂慮未己,敢此問安,竝爲仰稟。答曰,知道。今朝進御白粥,而不無差勝之效,寢睡比昨頗穩,核處一樣矣。勿爲入診。
政院啓曰,正言李端章,持平崔宗周除拜已久,尙未署經,事體旣涉未安,且守令未署經者,又至四人之多。此時官務尤緊,兩司除在外人員外,大司憲李墪,大司諫吳命峻,執義丁道復,獻納柳述,持平尹樟,竝卽牌招,以爲署經之地,何如?傳曰,允。
謝恩,持平尹樟。
大殿·中殿·世子宮·嬪宮,藥房·政院·玉堂夕問安。答曰,知道。
忠淸監司書目,尼山呈,以右議政尹拯上疏上送事。啓。答曰,省疏具悉卿懇。日者敷心之誥,亶出至懇,謂卿體諒,卽起應命矣,只緣誠淺,巽辭彌堅,此歲將盡,造朝漠然,缺然且慙,無以爲諭。第念寒事漸緊,此時作行,勢有未易,卿其須體予意,安心勿辭,徐待春和,幡然就道,用慰思想之心,以副士林之望。仍傳曰,遣史官傳諭。
執義丁道復啓曰,王候違豫之日,藥房提調,不得備員議藥,揆以事體,殊涉未安,故敢於乞免之章,略付所懷矣。今聞物議,皆以輕論大臣兼帶爲非云,臣不勝瞿然之至。臣之所論,亶出於重事體之意,而非議如此,則臣何敢晏然於臺次乎?請命遞斥臣職。答曰,勿辭,退待物論。
忠淸監司書目,保寧呈,以正言李深辭職上疏上送事。啓。答曰,省疏具悉。有懷疏陳,予用嘉尙,可不留心焉?爾其勿辭,上來察職。以上朝報
上在昌德宮。停常參·經筵。
大殿,政院·玉堂問安。答曰,知道。二品以上·六曹·兩司長官問安。答曰,知道。勿爲問安。
中殿·世子宮,藥房·政院·玉堂·二品以上·六曹·兩司長官問安。答曰,知道。嬪宮,藥房·政院·玉堂問安。答曰,知道。
藥房啓曰,寒威凜烈,伏未審夜來,聖體調攝,若何?湯劑連進之後,寢睡·水刺之節,益有差勝之效,而核處牽疼之候,亦復何如?昨日不得入侍,倍切悶鬱。今日臣等,率諸醫入診,詳察症候,宜當。臣等終宵耿耿,敢此問安,竝爲仰稟。答曰,知道。寢睡安穩,水刺與昨一樣,核處姑無加減矣。自今日輪回直宿,宜矣。
政院啓曰,輔德李晩堅,以情勢陳疏,縣道上來,不得退却,而殊非緊急,故留院矣。今聞首相,以措語之侵逼,爲不安,退出闕門之外云。係是大臣去就,且兼藥房都提調,故敢稟。傳曰,安心入來之意,遣史官傳諭。
假注書尹陽來書啓,臣承命卽往于金虎門外領議政崔錫鼎所住處,以安心入來之意,傳諭則以爲,臣情勢難安,今方陳箚,未卽承命,不勝惶悚云矣,敢啓。傳曰,知道。
京畿監司書目,高陽兼任交河呈,以輔德李晩堅辭職上疏上送事。啓遞差。
領議政崔錫鼎箚子。大槪,情勢難安,不得不退出闕外,不勝惶悚,乞遞職名,以安私分事。入啓。答曰,省箚具悉卿懇。予當面諭,安心勿辭,須速入來,以副至望。仍傳曰,遣史官傳諭。
藥房再啓曰,臣等入診退出後,與儒川都正濎,副司勇李公胤及金有鉉等諸御醫商議,則論症所見,不無參差,而卽今症候,則皆以爲加味通心飮數貼,仍爲加進,宜當云。日昨旣以連進五貼議定,此藥二貼,仍爲進御,過此後更議定藥之意,敢啓。答曰,知道。
大殿·中殿·世子宮·嬪宮,藥房·政院·玉堂夕問安。答曰,知道。
假注書柳萬重出使,代以權熀爲假注書。
藥房三啓曰,卽伏聞入侍醫官之言,自上有惡寒之候,微有頭疼,而核處亦爲牽疼云,臣等不勝驚慮之至。卽爲入診,議定當進之藥,宜當,敢此仰稟。答曰,知道。四啓曰,臣等入診退出後,與諸御醫商議則以爲,此由於本症之外,兼有寒感之致,加味行氣香蘇散,連進三貼,宜當云。此藥一貼,爲先煎入之意,敢啓。答曰,知道。以上朝報
政院啓曰,卽伏見冬至正使趙泰耉,副使任舜元等狀啓,則所䝴去表咨文中,聖節表一張,不但字劃稍大,展看之際,誤觸床隅,紙上有大段折摺之處,至請改寫新本,急急下送。夫表文,已經累處査對,則字劃稍大云者,未知其故,而莫重文書,不謹看護,至有觸床折摺之患,不可無警責之道。冬至正使趙泰耉,副使任舜元,竝推考,何如?傳曰,允。以上備局謄錄
上在昌德宮。停常參·經筵。
下直,松禾縣監尹晳。
大殿,政院·玉堂·二品以上·六曹·兩司長官問安。答曰,知道。
中殿·世子宮,藥房·政院·玉堂·二品以上·六曹·兩司長官問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝若何?伏聞昨日湯劑進御云。挾感之候,其有差減之效,而夜間寢睡之節,亦復何如?臣等今日與諸御醫,趁早入診,詳察症候,宜當。達宵憂慮,敢此問安,竝爲仰稟。答曰,知道。夜間寢睡,未得穩着,朝來困惱,口味淡然矣。
都承旨洪萬朝上疏。大槪,臣於在途,伏聞玉候未寧之報,又承斯速上來之敎。臣驚惶感頌,不敢少稽。交龜之後,蒼黃疾驅,纔到闕下,而聞義城人李秀墀爲名者,投狀憲府,構捏臣甚力云。義不敢冒進,玆使褊裨,替納密符,不得不徑退,乞遞臣職,仍治臣罷一守令,論一土豪之罪,以快人心事。入啓。答曰,省疏具悉。當初狀聞,蓋存事面,構捏之說,何足爲嫌?卿其勿辭,從速察職。
司憲府啓曰,持平崔宗周,司諫院正言李端章,除拜已久,尙未署經。凡臺諫署經備三員爲之者,自是古例,而執義臣丁道復,引避退待,掌令臣趙錫周·權忭俱在外,只有行大司憲臣李墪,持平臣尹樟。在前如此之時,亦有二員開坐,啓請署經之規。今亦依此例,開坐署經之意,敢啓。傳曰,知道。
司諫院啓曰,正言李端章,司憲府持平崔宗周,除拜巳久,尙未署經。凡臺諫署經,備三員爲之者,自是古例,而司諫臣韓配周,正言臣李深,竝在外,只有大司諫臣吳命峻,獻納臣柳述。在前如此之時,亦有二員開坐,啓請署經之規。今亦依此例,開坐署經之意,敢啓。傳曰,知道。
江原監司徐宗憲上疏。大槪,乞於未辭陛之前,往省父母丘墓,以伸至情事。入啓。答曰,省疏具悉。卿其依疏辭往來焉。
府啓,尹世紀,與賊鉽及惡逆餘種宰承等,常時親近,不能斥遠,畢竟反遭罔測之變,殊失飭躬遠禍之道,而至於鞫獄,何等嚴重,私使羅卒,傳言於他間罪人,致有禁府郞廳吏卒拿推之擧,則終不可仍而置之,請尹世紀削奪官爵。禁府覆啓,有邊遠定配罪人沈益昌放送之命,臣切訝惑焉。頃年科獄諸罪人作奸之變,古今之所無,至於益昌,以順億之出送試券,重被科場用奸之律。今此該府覆奏,雖以益昌之不受還送,有所稟裁,而此則有不然者。如使益昌,初無相約之事,順億,何以從中出送其試券乎?情跡之可疑,有難自掩,人心之憤惋,久而愈激。當初遠配,旣出末減,而到今全釋,不免爲失刑之歸。其在嚴科場杜後弊之道,不可以歲月之稍久,輕加肆赦之典,請還收邊遠定配罪人沈益昌放送之命。引嫌而退。當初疏語,蓋重事體,輕請變通,宜致物議,請執義丁道復遞差。答曰,依啓。沈益昌事,不允。
大殿·中殿·世子宮·嬪宮,藥房·政院·玉堂夕問安。答曰,知道。以上朝報
上在昌德宮。停常參·經筵。
夜五更,月暈。
大殿,政院·玉堂·二品以上·六曹·兩司長官問安。答曰,知道。
中殿·世子宮,藥房·政院·玉堂·二品以上·六曹·兩司長官問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?湯劑連次進御,而挾感之候,漸有差勝之效,而寢睡水刺之節,亦何如?臣等今日率諸御醫,趁早入診,詳察症候,宜當。臣等無任憂慮,敢此問安,竝爲仰稟。答曰,知道。寢睡比昨稍穩,而水刺厭進,姑無差勝之效。明日入診,宜矣。
江華留守書目,戶曹參議鄭齊斗辭職上疏上送事。啓。答曰,省疏具悉爾懇。前疏之批,已諭至意,更何多誥?須勿固辭,從速上來,安意察職。
吏曹啓曰,臺諫有闕,政事,取稟。傳曰,過國忌後爲之。
府前啓,以國忌齋戒,今明日姑停。
大殿·中殿·世子宮·嬪宮,藥房·政院·玉堂夕問安。答曰,知道。以上朝報
上在昌德宮。停常參·經筵。
大殿,政院·玉堂·二品以上·六曹·兩司長官問安。答曰,知道。
中殿·世子宮,藥房·政院·玉堂·二品以上·六曹·兩司長官問安。答曰,知道。
嬪宮,藥房·政院·玉堂問安。答曰,知道。
藥房啓曰,寒威經旬不解,伏未審夜來,聖體調攝若何?伏聞昨夜入侍醫官之言,自上微有惡寒之候,且有嘔氣,核處亦爲牽疼云,臣等不勝悶慮之至。今日入診事,旣已下敎,臣等與儒川都正濎及諸御醫等,趁早入診後,當爲議藥矣。敢此問安,竝爲仰稟。答曰,知道。入診事,依啓。再啓曰,臣等入診退出後,與儒川都正濎及金有鉉等諸御醫,反覆相議,則皆以爲,今此核患,專由於氣血壅滯之致,寒熱之間間發作,亦是本症之例候,五積散,加黑丑頭末二錢,茴香鹽酒炒七分,連進二三貼,以爲疎通氣道之地,宜當云。此藥一貼,爲先煎入之意,敢啓。答曰,知道。
大殿·中殿·世子宮·嬪宮,藥房·政院·玉堂夕問安。答曰,知道。以上朝報
禁衛營啓曰,前校理申鐔,本營郞廳已爲啓下,而時無職名,令該曹依例付軍職,冠帶常仕,何如?傳曰,允。
又啓曰,來庚寅二月當,十二番該部右司屬慶尙右道三哨,左道二哨,合五哨軍兵,明年正月二十五日,京中逢點,準二朔立番,五六番海西別驍衛,一體調送,逐朔立番之意,兩道監·兵使處,預爲知委,何如?傳曰,允。以上禁衛營謄錄
上在昌德宮。停常參·經筵。
夜五更,有霧氣。
下直,咸鏡都事韓在誨。
大殿,政院·玉堂·二品以上·六曹·兩司長官問安。答曰,知道。勿爲問安。
中殿·世子宮,藥房·政院·玉堂·二品以上·六曹·兩司長官問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?湯劑卽已進御云,症候其有差減之效,而寢睡水刺之節,亦復何如?今日臣等,率諸醫趁早入診,宜當。憂慮耿耿,敢此問安。答曰,知道。寢睡水刺,與昨一樣,核患別無加減矣。
左承旨朴弼明上疏。大槪,內局提調仍察之命,出於一時變通之意,長僚入來之後,不宜越例仍冒,而長僚遭其子喪,勢難趁早行公,輪直之日,曠任未安,不敢控免矣。待其成服之過,今此仰籲於靜攝之中,伏願聖明,亟遞臣所帶內局副提調之任,以存舊例事。入啓。答曰,省疏具悉。爾其勿辭察任。
中樞府,判中樞府事李頤命,同姓三寸叔父故判書敏敍妻貞夫人元氏卒逝,服制出繼降等,已行十日,出仕,何如?啓。依所啓施行。
府啓,請還收邊遠定配罪人沈益昌放送之命。措辭見上答曰,勿煩。
開城留守書目,本月初十日巳時量,雨雪交下,雷動迅烈,變異非常事。
平安監司書目,龍岡·咸從·中和等三邑呈,以今月初八日丑時·寅時,自西北雷動二次,電光亦二次,而中和則虹霓立,亦不移時消滅。冬月雷動虹霓,俱係變異事。
黃海監司書目,康翎等六邑呈,以今月初八日·十日,連日電動,事係變異事。
京畿監司書目,坡州呈,以今月初十日雷動,係是變異事。
大殿·中殿·世子宮·嬪宮,藥房·政院·玉堂夕問安。答曰,知道。
謝恩,兼司書宋正明。以上朝報
義禁府啓曰,平安道郭山郡邊遠定配罪人沈益昌,因本府覆奏,有放送之命矣,臺諫方以還收論啓,姑勿放送之意,行會本道,何如?傳曰,允。以上義禁府謄錄
上在昌德宮。停常參·經筵。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日湯劑進御,而症候其有差減之效,而寢睡水刺,亦何如?今日核處隔灸事,昨日稟定,臣等率諸醫入診,仍爲受灸宜當,時刻,定以午初乎?臣等通宵憂慮,敢此問安,竝爲仰稟。答曰,知道。寢睡猶未安穩,水刺與昨一樣,核處姑無加減矣。
政院啓曰,卽伏見東萊府使權以鎭狀啓,則其所着署,筆畫麤大。莫重奏御之狀,殊失敬謹之道,東萊府使權以鎭,推考何如?傳曰,允。
府啓,請還收邊遠定配罪人沈益昌放送之命。措辭見上頃因刑曹議啓,有罪人黃順中絶島全家定配之命,臣竊訝惑焉。順中,換着女服,稱以靈巫,出入閭家,不分內外,蒙頭騎馬,恣行晝夜,假托祈禱,以濟其奸,其惑衆誣民,瀆亂風化,莫此爲甚,傳說狼藉,人皆駭憤。至於蠟脂染髮,細作眉毛一款,渠亦終不能自掩。其奸妖情迹,固已畢露,嚴刑取服,以正國法,斷不可已,而停刑議處之命,旣出意外,畢竟勘罪,止於定配,其爲失刑,莫甚於此。請還收刑曹罪人黃順中絶島全家定配之命,仍囚嚴刑,取服正法。答曰,不允。
大殿受灸後,大殿·中殿·世子宮,藥房·政院·玉堂·二品以上·六曹·兩司長官問安。答曰,知道。
嬪宮,藥房·政院·玉堂問安。答曰,知道。
大司憲李墪啓曰,臣頃任秋曹時,有男巫罪人黃順中加刑之啓,停刑議處事批下者,故臣於議啓中,引死律·次律二條,以竢上裁,而有絶島全家定配之命矣。今者臺閣還收之啓,誠得執法之體,而物議多以臣不卽覆稟,直爲擧行,爲非,臣於是信難免溺職之失。不可仍據於臺次,請命遞斥臣職。答曰,勿辭,退待物論。
大殿·中殿·世子宮·嬪宮,藥房·政院·玉堂夕問安。答曰,知道。
都承旨洪萬朝上疏。大槪,臣於納符還家之日,卽遭長子之喪,情理痛毒,宿病添劇,實無自力之望。且聞義城民李秀墀,終至擊錚云,情勢病勢,俱難冒進,乞賜遞免,仍治臣罪,以快人心事。入啓。答曰,省疏具悉。卿其勿辭,從速察職。以上朝報
上在昌德宮。停常參·經筵。
巳時·午時,日暈兩珥。申時,日有左珥。夜二更,月暈廻土星,暈上有冠,色內赤外靑。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝若何?昨日受灸之後,核患其有消減之效,而湯劑亦爲進御乎?夜間寢睡之候,復何如?今日受灸時刻,依前定以午初乎?臣等區區憂慮,敢此問安,竝爲仰稟。答曰,知道。核患,姑無消減之效,而湯劑進御,寢睡猶未安穩,水刺之進,差勝矣。勿爲直宿。
持平崔宗周啓曰,臣以刑曹男巫罪人黃順中定配還收事,有所論啓矣。昨伏見長僚避辭,則雖以物議爲言,其所不安之端,蓋由臣所發之啓,則處置之際,固難可否,臣安得晏然於職次乎?請命遞斥臣職。答曰,勿辭,退待物論。
府啓,請還收邊遠定配罪人沈益昌放送之命。措辭見上請還收刑曹罪人黃順中絶島全家定配之命,仍囚嚴刑,取服正法。措辭見上。竝引嫌而退。執法之論,旣發同席,揆以臺體,宜有難安,嫌難處置,其勢固然。不可以此輕遞言官,請大司憲李墪遞差,持平崔宗周出仕。答曰,不允。處置事,依啓。
大殿受灸後,大殿·中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
藥房再啓曰,臣等入診退出後,與儒川都正濎及金有鉉等諸御醫商議,則皆以爲,五積散三貼,旣已進御,今不必加進,十六味流氣飮,皁角刺炒,靑皮各七分,連進十餘貼,以爲行氣消核之地,加減八味元,加黃柏酒炒一兩,繼進三四劑,滋補本源,宜當云。湯劑五貼,爲先劑入,丸藥一劑,連次劑入之意,敢啓。答曰,知道。
都承旨洪萬朝初度呈辭。入啓。給由。
都摠府都摠管鄭載崙,外四寸兄前佐郞南明夏身死,服制已行四日,出仕,何如?啓。依所啓施行。
經筵廳檢討官權世恒,外四寸兄佐郞洪重亨身死,服制已行四日,出仕,何如?啓。依所啓施行。
大殿,藥房夕問安。答曰,知道。勿爲問安。
中殿·世子宮·嬪宮,藥房·政院·玉堂夕問安。答曰,知道。
京畿監司書目,龍仁呈,以刑曹判書崔奎瑞辭職上疏上送事。啓。答曰,省疏具悉。卿其安心勿辭,從速上來行公。
江原監司書目,三陟府使洪萬紀,稱以情勢之難安,瓜期之且迫,屢呈辭狀,無意還任,不得已罷黜事。又書目,國子新命,萬不近似,旣無一分堪承之望,且於擊錚人崔慶渲供辭中,尤有所不敢晏然者,乞蒙鐫遞,以安微分事,上疏上送事。啓。答曰,省疏具悉。爾其勿辭,從速察職。以上朝報
備邊司啓曰,今年諸道各樣舊未捧身布,西關·嶺南·湖南外,其餘諸道,則兩年條收捧事,曾已作爲事目,啓下頒降矣。大抵身布備納,比諸納糴,民力尤艱,而今年諸道農形,晩後頗失始望,木花亦且不實,若與當年條而一時竝徵,則民間形勢,決難備納。三年條身布,京司需用,雖有苟簡之慮,其在朝家惠鮮之政,不可無更爲參酌之道,上項三道外諸道各樣未捧身布,只捧最高一年條,以示軫恤之意,恐合事宜。但頒令旣久,各邑若或盡爲收捧,則還給之際,不無中間消失之慮,令前收捧之布,竝爲上納宜當,以此分付,何如?答曰,允。以上備局謄錄
上在昌德宮。停常參·經筵。
司饔奉事尹彙成,柴場摘奸後,入來。
下直,金川郡守鄭翊周,高山察訪崔慶湜。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝若何?伏聞昨昏入侍醫官之言,自上夕後微有惡寒之候云,不勝驚慮之至。夜間症候及寢睡之節,復何如?今日臣等,趁早入診,議定受灸與否,湯劑雖己劑入,諸醫以爲旣有惡寒之候,則不可進御云,入侍時進御當否,亦爲議定,宜當。敢來問安,竝此仰稟。答曰,知道。夜間寢睡,亦未穩着,水刺之進,不如昨日矣。
都承旨洪萬朝再度呈辭。入啓。加給由。
吏曹啓曰,臺諫有闕,政事,取稟。傳曰,明日爲之。
持平崔宗周就職。
府啓,請還收邊遠定配罪人沈益昌放送之命。措辭見上請還收刑曹罪人黃順中絶島全家定配之命,仍囚嚴刑,取服正法。措辭見上答曰,勿煩。
東里僉使朴之屛,成歡察訪朴以文,差使員上來。
藥房再啓曰,臣等入診退出後,與儒川都正濎及金有鉉等諸御醫商議,則以爲紫胡四物湯,加知母·山梔炒各一錢,牧丹皮·黃蓮酒炒各七分,連進五貼,以淸血分之熱,宜當云。前劑入十六味流氣飮,今姑停止,此藥五貼劑〈入〉之意,敢啓。答曰,知道。
平安監司書目,江西·三和等兩邑呈,以今月初十日雷動,數次而止,事係變異事。以上朝報
上在昌德宮。停常參·經筵。
夜五更,月入軒轅右角星內。
禮曹佐郞姜載後,長陵柏子木斫伐事,出去。
平昌郡守李瀅,差使員上來。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,寒沍轉嚴,伏未審夜來,聖體調攝,若何?昨日湯劑進御云,症候其有差減之效,而寢睡水刺之節,亦何如?今日臣等,率諸醫趁早入診,議定受灸與否,宜當。憂慮無任,敢來問安,竝爲仰稟。答曰,知道。寢睡猶未安穩,水刺比昨差勝矣。
高原郡守鄭棟,桃源察訪金若礪,松羅察訪吳道東,差使員上來。
都承旨洪萬朝三度呈辭。入啓。遞差。
府啓,請還收邊遠定配罪人沈益昌放送之命。措辭見上請還收刑曹罪人黃順中絶島定配之命,仍囚嚴刑,取服正法。措辭見上答曰,勿煩。
政院啓曰,吏曹郞廳來言,今日爲政事命下,而判書崔錫恒,參議李大成,俱以病不來,參判尹德駿,以文臣朔試射時試官,慕華館進去,不得開政云。判書·參議,竝卽牌招開政,何如?傳曰,允。
吏曹判書崔錫恒牌不進。
京畿監司書目,驪州呈,以判府事李畬上疏上送事。啓。答曰,省疏具悉卿懇。卿其安心勿辭,亦勿待罪,竢病少間,宜速就途,以副至意。仍傳曰,遣史官傳諭。
有政。吏批,以李周徵爲承旨,李喜朝爲三陟府使,崔世顯單付兼天文學敎授,洪遇箕單付兼地理學敎授,咸就敏單付溟源君。都承旨朴弼明,左承旨李周徵。以崔奎瑞爲大司憲,李世瑾爲副修撰,李㙫爲舍人。
兵批,以鄭斗俊付副司直,李墪·呂必容付副護軍,洪萬朝付副司直,崔世顯·洪遇箕付副司勇,李晩堅·申鐔·金始煥付副司果,趙成元付上護軍,金壽百付副司直,蔡時亨付副司果,楊悌佐付副司正,蔡後相·鄭浩淵付副司猛,金起漢·崔尙崑·宋奎祥付副司勇,朴雨善付副司果,韓重植付副司正,吳時興付副司猛,金翊聖付副司勇。以上朝報
上在昌德宮。停常參·經筵。
下直,江原監司徐宗憲。
禮曹佐郞權萬樞,光陵柏子木斫伐事,出去。
禮曹佐郞吳廷賓,穆陵松木斫伐事,出去。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?伏聞昨昏,湯劑進御云,寢睡水刺之節,復何如?今日臣等,率諸醫入診,詳察症候,宜當。不勝憂慮,敢來問安,竝爲仰稟。答曰,知道。寢睡比昨稍穩,水刺一樣矣。勿爲入診。
傳曰,江原監司徐宗憲,留待引見。
奉敎申靖夏,文臣朔試射時,稱病不進,依承傳罷職。
護軍尹淑,慶尙左兵使遞來。
都承旨朴弼明上疏。大槪,臣於萬萬夢寐之外,叨此萬萬不似之任,聞命驚疑,繼以惝怳,實不知所措也。銀臺長席,地望自別,以通政而膺是任者,挽近所無,豈可以如臣庸下,循例序陞,驟玷匪據之地乎?惟當引分縮伏,恭竢物議,而第當違豫之日,適參藥院之末,未參起居,亦極惶悚。玆敢仰瀆於靜攝之中,冀蒙亟賜改正,以重名器,以安私分事。入啓。答曰,省疏具悉。爾其勿辭,從連察職。
持平尹樟啓曰,頃日義城縣幼學李秀垕·秀墀爲名者,以山訟事,呈狀本府,極言其訟隻申德涵作變之狀,仍又侵及其時道臣,更無餘地,而秀垕等武斷之罪,當自監營勘處,則不必徑先論啓,故還給其呈文矣。追聞物議,皆以爲申德涵,以方伯之甥姪,欲爲偸葬於大村中,至借監營軍牢,以爲禁斷之地,至於李秀垕,以縣令六寸之親,多率奴僕,致有伐葬之變,營門推捉之時,逃避不現,則其爲情狀,俱極痛惡。況且相爭之際,人物多被傷害,令本道嚴査重治之意,不可不劃卽論啓云,而臣意則以爲秀垕等,纔已擊鼓上聞,欲待秋曹覆啓,觀其供辭而處之矣。到今諸議,皆以臣不卽擧論,爲非,臣何敢自以爲是,而晏然仍冒於臺次乎?請命遞斥臣職。答曰,勿辭,退待物論。
左承旨李周徵上疏。大槪,臣於病伏中,銀臺新命,忽及於垂死之喘,怵分畏義,竭蹶趨承之不暇,而犬馬之齒,已踰七旬,精神耗敗,氣血枯盡,出納惟允之地,其何敢冒當,以干僨敗之誅乎?伏乞聖慈,特垂矜察,亟賜遞免,俾得從容調治,以尋生路事。入啓。答曰,省疏具悉。爾其勿辭,調理察職。
忠淸監司書目,公州呈,以司諫韓配周辭職上疏上送事。啓。答曰,省疏具悉。爾其勿辭,從速上來察職。又書目,韓山呈,以掌令權忭辭職上疏上送事。啓。答曰,省疏具悉。爾其勿辭,從速上來察職。
傳曰,承旨,典獄摘奸,輕囚放釋。以上朝報
今日江原監司徐宗憲,留待引見入侍時,徐宗憲所啓,原州,以營下弊邑,十餘年來,逐年易守,漸至不能收拾之境,誠悶慮矣。一自戊·己癘疫饑饉之後,各樣身布未捧之數,合以計之,則殆至一百餘同,故爲此守者,慮其解由之拘礙,致有數遞之患矣。頃年楊州,亦有此弊,故朝家特爲軫念,守宰之各其等內,準捧其應捧之數者,則勿以往未收爲拘,而許出解由云。原州,今亦依此例變通,似合事宜,令廟堂,稟處,何如?上曰,依爲之。以上備局謄錄
上在昌德宮。停常參·經筵。
午時未時,太白見於巳地。
假注書尹陽來病,代以呂必禧爲假注書。
大殿·中殿·世子宮,政院·玉堂·二品以上·六曹·大司諫冬至問安。答曰,知道。
嬪宮,政院·玉堂冬至問安。答曰,知道。
中殿·世子宮·嬪宮,藥房問安。答曰,知道。
藥房啓曰,節屆陽生,伏未審夜來,聖體調攝,若何?伏聞昨昏入侍醫官之言,核處,時有牽疼之候云。夜間症候及寢睡水刺,亦何如?今日有受灸稟定之事,臣等率諸御醫趁早入診,仍爲議定受灸當否,宜當。憂慮未弛,敢來問安,竝此仰稟。答曰,知道。核處牽疼,寢睡不寧,水刺與昨一樣矣。
政院啓曰,持平尹樟,引避退待,今已經宿,而尙未處置。大司憲崔奎瑞,掌令趙錫周·權忭竝在外,執義宋儒龍,持平崔宗周皆呈辭。除在外外,呈告人員,竝卽牌招,以爲處置之地,何如?傳曰,允。
禮曹佐郞吳廷賓,穆陵松木斫伐後,入來。
持平崔宗周啓曰,卽因僚臺處置,召牌下降,不敢不祗詣,而第臣於此事,亦有所不敢可否者。當初李秀墀,投狀本府,雖在臣未署經之前,而及其擊鼓之後,僚臺出給呈文之時,則臣亦行公有日。僚臺旣已不卽論啓,謂有物議,引而爲嫌,則非斥之來,臣亦難免,臣安得可否於處置之際乎?旣不得處置,則勢難仍據於臺次,請命遞斥臣職。答曰,勿辭,退待物論。
玉堂箚子。大槪,敢貢芻蕘之說,以備靜攝中省覽事。入啓。答曰,省箚具悉。職在論思,憂愛進言,而四字勉戒,尤爲切至,心甚嘉尙。可不加意焉?以上朝報
上在昌德宮。停常參·經筵。
成歡察訪朴以文,開城敎授都重鼎,東里僉使朴之屛,差使員還下去。
大殿,政院·玉堂問安。答曰,知〈道〉。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?伏聞湯劑,連次進御云,核患牽疼之候,比昨何如,而寢睡水刺之節,其有差勝之效乎?今日臣等,率諸醫入診詳察症候,宜當。無任憂慮,敢來問安,竝此仰稟。答曰,知道。核處牽疼,寢睡不寧,水刺之進,與昨一樣,明日入診,宜矣。
假注書權熀有頉,代以朴聖輅爲假注書。
自如察訪李廣道,差使員上來。
假注書柳萬重書啓,臣承命馳往于尼山酉峯村右議政尹拯所住處,傳宣聖批則以爲,臣昨於拜疏之後,伏聞聖候有不安之節,伏不勝驚慮之至。且以瀆慁於靜攝之中,尤極惶懼,方日夜耿耿矣,乃蒙特賜批諭,丁寧懇惻之旨,愈往愈切,祗承惶感,不勝隕越于下。臣久冒匪據,欲泯默以竢處分,則閱月逾時,鐫免無期,不得不冒死申籲,則輒煩近侍遠臨,恩諭彌勤,每一承批,若隕淵谷,今此徐待春和就途之敎,聖眷所存,益出尋常萬萬,罪殛之不加,而反賜優容寬假,一至此極,臣誠感泣,措躬無地。臣於今日,只如油盡之燈,晻晻就滅而已,安可遠期來春,縱能綿延至春,安能復有昭蘇之望哉?廊廟重地,虛假至此,已可寒心,況又任其逋慢,至於經年,其在國體,寧有是理?臣之孤恩負罪,戰灼度日,今此終歲矣。心神如失,視瞻俱迷,自知臣之死期已迫矣。一朝溘然,庶可以脫此匪分,而若其罪戾,則雖死,不足以塞責矣。螻蟻微悃,末由畢籲,惟天地父母之終賜哀憐,一息未絶之前,得延賤分以死,千萬是願而已。精魂迷塞,語無倫次,尤無任惶恐之至云矣,敢啓。傳曰,知道。
禮曹佐郞權萬樞,光陵柏子木斫伐後,入來。
府啓,請還收邊遠定配罪人沈益昌放送之命。措語見上請還收刑曹罪人黃順中絶島全家定配之命,仍囚嚴刑正法。措語見上新除授大司憲崔奎瑞,時在京畿龍仁地,請斯速乘馹上來事,下諭。竝引嫌而退。不爲論啓,旣有所見,意外人言,何必爲嫌,嫌難處置,其勢固然。不可以此輕遞言官,請持平尹樟·崔宗周,竝命出仕。答曰,不允。下諭事及處置事,依啓。
藥房口傳啓曰,上候數日來寢睡不寧,核處牽疼,一樣無減,水刺亦不加進,臣等不敢晏然退去,自今日直宿之意,敢啓。傳曰,姑爲觀勢爲之。
政院啓曰,假注書朴聖輅,昨日差出之後,不卽仕進,累度催促,稱以落傷,終不動念,新進怠慢之習,已極未妥,而當此聖候違豫,鎭日起居之時,托病不進,尤爲駭然。不可不從重警責,而本院無他可施之罰,從重推考,何如?傳曰,禁推。
持平崔宗周·尹樟就職。
兵曹口傳政事,副司勇李徵夏·金漢齡。
判府事李濡上疏。大槪,席藁城外,久無處分,不得不冒萬死略暴危悃,亟削臣職,仍正臣罪事。入啓。答曰,省疏具悉。日者筵奏中應犀事,可謂妄發,而至於本心之無他,予豈不知,事過之後,亦不留在胸中。卿其須體此意,安心勿待罪,卽速入城。仍傳曰,遣史官傳諭。
傳曰,頃者戶曹草記,李判府事祿俸,姑待下敎輸送矣。今輸送,可也。
江原都事書目,寧越府使宋奎炫,災傷差錯,罷黜事。
禁府,朴聖輅拿囚。啓。以上朝報
義禁府啓曰,伏見義禁府朴弼隆上言回啓公事,則前後上言,至於三次,而上年八月上言及今年五月上言,皆不回啓,至今年九月上言,始乃竝其前日二次上言,一時回啓者,與頃日沈廷玉事,無異,難免稽緩之責。金吾當該堂上竝推考,何如?傳曰,允。以上義禁府謄錄
觀象監,未時,太白見於巳地。啓。
上在昌德宮。停常參·經筵。
未時,太白見於巳地,昧爽,流星出北斗星下,入東方天際,狀如甁,尾長四五尺許,色赤,光照地。
今日藥房入診時,副提調朴弼明所啓,死囚,三覆後,行會遠道,必趁季冬行刑,故初覆,例爲設行於今月內,而卽今聖候違豫,久在靜攝之中,今若差待平復後擧行,則必有過時之患。在前朝家有故,則啓覆亦嘗停止矣。今年事勢如此,姑爲停止,似爲得宜,故敢達。上曰,卽今,勢難爲之,停止,可也。
下直,原州牧使金盛最,月串僉使林萬芳。
謝恩,左承旨李周徵。
大殿·中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝若何?伏聞昨昏入侍醫官之言,自上午後有寒熱之候,核患一樣,水刺亦不加進云。夜間症候及寢睡之節,復何如?今日入診事,旣已下敎,臣等率諸醫入侍,詳察症候,議定繼進之藥,宜當。臣等區區憂慮,敢來問安,竝此仰稟。答曰,知道。寢睡比昨差勝,水刺今日亦不加進,核患一樣矣。
右尹任弘望初度呈辭。入啓。給由。
假注書朴聖輅拿推,代以李彙晉爲假注書。
忠淸道公州幼學金自華等上疏。大槪,臣等伏見故參判臣李惟泰,學有淵源,德著家邦,生而爲一世之所宗仰,沒而爲後學之所誦慕,宜有祠院之設,俎豆之享,而臣等所居之地,卽其桑梓之鄕,杖屨之所也。且有先賢醊食之祠,共享一祠,允合事理。臣等不遠半千之程,齊聲仰籲,伏乞聖明,察惟泰所造之實蹟,諒臣等尊賢之血忱,明命有司,特允所請,以慰一方之士論,用樹百代之風聲事。入啓。答曰,省疏具悉。疏辭,令該曹稟處。
藥房再啓曰,臣等入診退出後,與儒川都正濎及金有鉉等諸御醫商議,則以爲今此症候,專由於濕熱下流,痰氣鬱滯於足厥陰經,不得疏利,以致寒熱之往來,通氣二陳湯,加檳榔七分,肉桂五分,連進三貼,以爲宣通氣道,開利濕痰之地,宜當云。此藥三貼劑入之意,敢啓。答曰,知道。
慶尙左道災傷敬差官盧世夏,入來。以上朝報
上在昌德宮。停常參·經筵。
高原郡守鄭棟,桃源察訪金若礪,寅火堡萬戶劉啓漢,差使員還下去。
下直,燕岐縣監洪禹行。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝若何?昨日劑入湯劑,其己進御,而症候及寢睡水刺,比昨何如?關元穴與隔蒜受灸當否,與諸醫商議則以爲,卽今方用疏利之劑,受灸不可竝行,姑觀前頭更議,爲當云矣。今日臣等,率諸醫入診,詳察症候,宜當。憂慮未已,敢來問安。答曰,知道。湯劑進御,而寢睡水刺,與昨一樣,核處別無加減矣。勿爲入診。
京畿監司書目,朔寧郡守崔天瑞,今月二十三日身死事。
工曹判書尹以道辭職上疏。入啓。答曰,省疏具悉。卿其勿辭,調理行公。
禁府啓曰,假注書朴聖輅原情云云,旣已遲晩,照律,何如?啓依允。
京畿都事洪廷弼,道內災傷覆審後,入來。
江原道黃腸木敬差官金始鑌入來。
全羅道幼學李弼基等上疏。大槪,朝家敦召大老,恩禮備至,而一年將周,訖無造朝之期。臣等俱以草野之蹤,自切尊慕之誠,敢陳致賢之道,略陳醫國之術。伏願聖明,益篤終始好賢之誠,必期召致明庭之上,以幸國家,以幸士林事。入啓。答曰,省覽爾等之疏,愛君尊賢之誠,溢於言表,深用嘉尙。可不留意焉?
領議政崔錫鼎,左議政徐宗泰箚子。大槪,敢陳不職之罪,冀蒙削罷職名事。入啓。答曰,省箚具悉卿懇。今玆致異,亶由否德,移咎輔相,寧有是理?誠誨懇至,予當留心,卿等安心勿辭,速出視事,以副至望。仍傳曰,遣史官傳諭。
慶尙監司書目,慶州府尹南至熏等聠名上疏上送事。啓。答曰,省疏具悉。疏辭,令廟堂稟處。以上朝報
今日初覆入侍時,領議政崔錫鼎所啓,江原監司宋廷奎,上疏以爲,金鼎鳴山訟,下送本道,使之處決,而鼎鳴,卽前日所帶之褊裨,故嫌於自當云,此則有不然者矣。近來人心不淑,訟隻如有見屈之勢,則累次移訟,其習可惡。此訟,旣因一邊之擊錚,自京兆下送本道,而所爭之山,旣在道內,且其訟隻證左,皆在於本道,則令本道道臣,公正處決,爲宜,將卒,雖有一時恩義,元無相避之規,似無引嫌之端矣。上曰,大臣所達,是矣。令道臣仍爲處決,可也。以上漢城謄錄
義禁府啓曰,宣陵冬至祭,獻官行司果李井煥,大祝成均館典籍權德載等,拿推事,傳旨啓下矣。權德載,今方待命,卽爲拿囚,而李井煥,以五衛將,闕內入直云,待開門拿囚之意,敢啓。傳曰,知道。以上義禁府謄錄
禮曹啓曰,卽接宣陵官員所報,則本陵今番冬至祭時,奉事參奉,俱以執事,進爵之後,退立於丁字閣西夾門外,大祝跪於門內讀祝,而讀御諱之後,無他辭,繼讀獻官職姓名,其下始繼讀謹遣臣三字,句讀倒置,不成文義,奉事等,聞來驚怪,進詣注目看審,則祝文第一行,書年月,第二行,書御諱,第三行,書謹遣臣三字,而行司果李井煥六字,不在於謹遣臣三字之下,乃反移在於第二行御諱之下,事之驚駭,莫大於此,而殿內至嚴,默不敢發口,罷祭後,奉事等送言,則若爲不聞,仍卽馳去,故不得詰問。此雖出於無情差誤之致,莫重祀典,有此不謹之事,不敢掩置,不得不枚報云。祭享塡祝,何等至敬至重之事,而有此誤書誤讀之擧,事極驚駭。不可無別樣警責之道,當該官員及大祝,竝爲先從重推考,何如?傳曰,事甚驚駭,獻官及大祝,竝拿推。以上禮曹謄錄
上在昌德宮。停常參·經筵。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝若何?伏聞昨夜入侍醫官之言,核處牽疼之候,比數昨稍減,水刺亦差勝云。夜朝以後,症候及寢膳之節,復何如?臣等耿耿憂慮,敢來問安。答曰,知道。核處牽疼之稍減,寢睡水刺之差勝,昨今一樣矣。
右尹任弘望再度呈辭。入啓。加給由。
禁府,權德載·李井煥拿囚。啓。
戶曹啓曰,卽接廣興倉所報,依傳敎,判府事李濡,今十一月朔祿俸,領納于所住處,則以爲不得祗受之意,將爲陳疏云,辭而不受,來十二月朔頒料次,仍爲請受祿牌,則又不出給云。係是大臣祿俸,何以爲之?敢稟。傳曰,批下後輸送。
判府事李濡上疏。大槪,恩批之下,不勝惶感,冒死申籲,冀蒙矜許事。入啓。答曰,省疏具悉。才諭至意,更何多誥?至於薄廩,不宜過辭,安心勿辭領受,卽日入城,以副予望。仍傳曰,史官傳諭。
禁府照目,假注書朴聖輅,矣昨日差出之後,不卽仕進,累度催促,稱以落傷,終不動念。新進怠慢之習,已極未妥,而當此鎭日起居之時,托病不進,尤爲駭然。罪笞五十贖,解見任別敍,私罪。啓依允。以上朝報
禁衛營啓曰,十二番後部中司屬慶尙道五哨軍兵六百三十五名,三番海西別驍衛五十六名,已爲點閱整齊,來十二月初一日,與內外各處入直馬步軍兵等,依例替代後,舊軍放送之意,敢啓。傳曰,知道。以上禁衛營謄錄
上在昌德宮。停常參·經筵。
吏曹判書崔錫恒初度呈辭。入啓。給由。
大殿·中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝若何?伏聞昨昏入侍醫官之言,湯劑連次進御,而核處微有向減之漸,水刺亦爲稍加云。夜間症候及寢睡,復何如?今日臣等,率諸醫入診,詳察症候,而湯劑三貼,當盡於今日,繼進與否,亦爲議定,宜當。臣等憂慮未弛,敢來問安,竝此仰稟。
記事官申混書啓,臣承命馳往于驪州邑內判府事李畬所住處,傳宣聖批則以爲,垂死賤臣,違遠城闕,伏聞玉體違豫之候,爲日已久,犬馬微誠,益增憂迫,而病情方苦,末由趨詣都下,以承起居,冒昧陳章,威罰是竢,而伏承聖批,曲賜優假,史官遠臨溫諄,敎以竢得少間,宜速就途。臣奉讀綸音,惶感交極,不覺涕汗之橫流也。噫,臣病若不便至於殞絶,則雖微聖敎,何敢復爲遲留之計哉?目今昏仆床褥,不能久坐,此史官之所目見也。終得起身作行,以自遂其區區之誠願,非所敢期,伏地悲咽,不知所達云矣,敢啓。傳曰,知道。
政院啓曰,近日憲官,或在呈告中,或未肅謝,連以監察茶時,事甚未安。除在外人員外,執義宋儒龍,掌令趙錫周,持平尹樟·崔宗周,竝卽牌招察任,何如?傳曰,允。
全羅監司書目,任實·錦山等官呈,以私婢今尙,良女·丁召史等,倂一胎三産,事係非常事。
答藥房曰,知道。核處牽疼,寢睡不寧矣。
掌令趙錫周牌不進,依承傳罷職。
府前啓,請還收邊遠定配罪人沈益昌放送之命事。臣以刑曹男巫罪人黃順中定配還收事,累日論啓,未蒙允兪,臣竊不勝訝惑焉。順中,稱以靈巫,換着女服,不分晝夜,出入閭家,假托祈禱,以濟其奸,其惑衆誣民,瀆亂風化,莫此爲甚,至於蠟脂染髮,細作眉毛一款,渠亦不能自掩,而刑訊之下,一向抵賴,論其情狀,萬萬絶痛。嚴覈正律,斷不可已。當初秋曹所引處絞之律,正合於假降邪神,煽惑人民之條,全家定配,只勘變着女服之罪,則今此順中,兼有兩罪,而遽從輕律,揆以法理,失刑甚矣。窮覈之請,實循輿論,請還收刑曹男巫罪人黃順中絶島全家定配之命,更令攸司,還囚嚴刑,取服正法。答曰,勿煩。
平安監司書目,安州牧使柳重茂,因其親病,受由上京,而罪人見失,亦有其責,不得不罷黜事。
吏曹啓曰,臺諫及守令有闕,政事,取稟。傳曰,再明日爲之。以上朝報
上在昌德宮。停常參·經筵。
刑曹參判閔鎭遠初度呈辭。入啓。給由。
右尹任弘望三度呈辭。入啓。遞差。
大司成李台佐,江原監司遞來。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,冬候融煖,日氣不佳,伏未審夜來,聖體調攝,若何?湯劑連次進御,而症候及寢睡水刺,其有差勝之效乎?今日臣等,率諸醫入診,議定受灸當否,宜當。憂慮區區,敢來問安,竝此仰稟。答曰,知道。核處牽痛之候,稍減,寢睡比昨差勝矣。
府啓,請還收邊遠定配罪人沈益昌放送之命。措辭見上臣以刑曹男巫罪人黃順中定配還收事,累日論啓,未承允兪,臣竊不勝訝惑焉。順中,稱以靈巫,換着女服,不分晝夜,出入閭家,假托祈禱,以濟其奸,其惑衆誣民,瀆亂風化,莫此爲甚。至於蠟脂染髮,細作眉毛一款,渠亦不能自掩,而刑訊之下,一向抵賴,論其情狀,萬萬絶痛,嚴覈正律,斷不可已。當初秋曹所引遞絞之律,正合於假降邪神,煽惑人民之條,全家定配,只勘變着女服之罪,則今此順中,兼有兩罪,而遽從輕律,揆以法理,失刑甚矣。窮覈之請,實循輿論,請還收刑曹男巫罪人黃順中絶島全家定配之命,更令攸司,還囚嚴刑,取服正法。答曰,不允。末端事,依啓。
今日藥房入診時,藥房提調輪回直宿事,榻前定奪。
大殿受灸處濃潰後,大殿·中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
安東幼學權和經上疏。大槪,今於上候調治之道,竊有區區所懷,敢陳淺見,冀蒙採納事。入啓。答曰,省疏具悉。疏辭令藥院議處。
大殿·中殿·世子宮·嬪宮,藥房·政院·玉堂夕問安。答曰,知道。以上朝報
上在昌德宮。停常參·經筵。
下直,文化縣監李漢宗。
大殿,政院·玉堂·二品以上·六曹·大司諫問安。答曰,知道。
中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?瘡口濃汁,其得順出,而寢睡·水刺,比昨加勝乎?今日臣等率諸醫入診,詳察症候,宜當。憂慮切切,敢此問安,竝爲仰稟。答曰,知道。瘡口膿汁連出,而寢睡差勝矣。
吏曹判書崔錫恒再度呈辭。入啓。加給由。
大殿·中殿·世子宮·嬪宮,藥房·政院·玉堂夕問安。答曰,知道。
有政。吏批,以金始慶爲掌令,成碩夔爲左通禮,丁時潤爲寧越府使,盧世夏爲安州牧使。承文博士單朴聖輅,承文副正字單洪尙寅,校書正字單鄭重虎,漢城左尹洪萬朝,右尹金重器。以金道浹爲敦寧判官,金錫衍爲刑曹判書,柳琓爲朔寧郡守,表以忠爲引儀。
兵批,以李克孚爲僉知,閔鎭厚爲知中樞府事,張佑漢爲訓鍊僉正,曺圭瑞爲宣傳官,朴愼爲鷹牌頭,李墪爲都摠管,李森爲全羅左道水軍節度使,金垕爲僉知,李凞齡爲知世浦僉使,李墪付司直,洪萬朝付副司直,呂必容·李彦經·李壄·任舜元·丁道復付司果,崔世顯付副司果,李東培付副司正,高傅賢付副司猛,李公胤·洪遇箕付副司勇,任弘望付副護軍,呂必禧付司正,李琦弘付副司果,柳㵑·閔欽·李宜錫·禹之儉·裵尙度·卞緯·楊憲奭付副護軍,白以善爲招賢站擺撥將。以上朝報
上在昌德宮。停常參·經筵。
下直,慶山縣令尹得仁。
刑曹參判閔鎭遠再度呈辭。入啓。加給由。
大殿,政院·玉堂·二品以上·六曹·大司諫問安。答曰,知道。
中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
藥房啓曰,寒威猝緊,伏未審夜來,聖體調攝,若何?瘡口膿汁,順出,而夜間寢睡之節,亦何如?臣等率諸醫入診,詳察症候,宜當。憂慮無任,敢此問安,竝爲仰稟。答曰,知道。瘡口膿汁順出,而寢睡,比昨加勝矣。
府啓,請還收邊遠定配罪人沈益昌放送之命。措辭見上答曰,勿煩。
刑曹判書金錫衍上疏。大槪,新授司寇之長,萬不近似,乞賜遞改,以重名器。且臣名入於囚人之供,尤用惶悚,敢陳委折,請被不愼言語之罪事。入啓。答曰,省疏具悉。卿無所失,安心勿辭,從速行公。
大殿·中殿·世子宮·嬪宮,藥房·政院·玉堂夕問安。答曰,知道。
傳曰,史官二員待命,騎馬六匹立之。宮城內摘奸。以上朝報
今日藥房入診入侍時,都提調崔錫鼎所啓,喪人崔泰齡,卽故鍼醫崔尙熽之子也。善於治腫,鍼術頗精,而方在喪中云。當初玉候未寧之時,旣知其術業之精詳,則宜令入侍診症,而醫官之喪中起服,亦有前例,令該曹付祿,入屬於鍼醫廳,何如?上曰,依爲之。以上禮曹謄錄郞廳金弘澤書。郞廳洪啓沃校正。
上在昌德宮。停常參·經筵。
大殿·中宮殿·世子宮·嬪宮,政院·玉堂問安。答曰,知道。
中宮殿,藥房問安。答曰,知道。
大殿,朝廷二品以上·六曹·大司諫單子問安。答曰,知道。
中宮殿,朝廷二品以上·六曹·大司諫問安。答曰,知道。
藥房都提調臣崔錫鼎,提調臣趙泰采,副提調臣朴弼明啓曰,伏未審夜來,聖體調攝,若何?瘡口膿汁,一向順出,而核處漸有消減之效乎?寢睡·水刺之節,亦復何如?今日臣等,率諸醫入診宜當,敢此問安,竝爲仰稟。答曰,知道。瘡口膿汁,間或滲漏,寢睡與昨一樣矣。
李頤晩啓曰,伏見北評事李縡災傷差錯啓本,則會寧府使李基泰,公緘遲晩之下,但云原從,不以某功指陳者,已涉矇然,至於穩城府使郭基之,公緘遲晩之下,亦不書某功,而只曰庚申討逆時二等功臣者,不但有違常例,且基之,只入於保社原從二等,而今乃直稱功臣者,尤不免差誤。莫重奏御,有此不察之失,北評事李縡,推考,何如?傳曰,允。
吏曹判書崔錫恒三度呈辭。傳于許玧曰,只遞本職。
許玧啓曰,左承旨李周徵,同姓孽五寸叔業儒涑妻睦氏身死,服制已行四日,出仕,何如?傳曰,允。
傳于李萬選曰,日寒如此,薄衣軍士,襦衣題給。
許玧啓曰,吏曹郞廳來言,本曹判書有闕,政事,何以爲之?取稟。傳曰,再明日爲之。
大殿受灸後,大殿·中宮殿·世子宮·嬪宮,政院·玉堂問安。答曰,知道。
大殿·中宮殿,藥房問安。答曰,知道。
大殿,朝廷二品以上·六曹·大司諫單子問安。答曰,知道。
中宮殿,朝廷二品以上·六曹·大司諫問安。答曰,知道。
大殿·中宮殿·世子宮·嬪宮,政院·玉堂夕問安。答曰,知道。
大殿·中宮殿,藥房夕問安。答曰,知道。
藥房口傳啓曰,卽伏聞自上水刺進御之際,猝有惡寒之候,臣等不勝驚慮。卽與諸御醫入診之意,敢啓。傳曰,依爲之。
藥房再啓曰,臣等入診退出後,與諸御醫商議,則以爲荊防敗毒散,加靑皮一戔,連進三貼,以爲趁卽取汗發散之地,宜當云。此藥一貼,爲先煎入之意,敢啓。答曰,知道。
午時,持平崔宗周啓曰,沈益昌事。啓事同前答曰,勿煩。
初一日午時,上御大造殿西溫堗。藥房入診時,都提調崔錫鼎,提調趙泰采,副提調朴弼明,記事官魚有龜,記事官洪啓迪,記事官宋成命,儒川都正濎,醫官金有鉉·丁時梯·權聖徵·崔萬尙·朴星瑞·白光隣·鄭麟祥·吳重卨·洪瑞龜入侍。崔錫鼎曰,伏承批答,則寢睡與昨一樣爲敎,不勝欣幸。水刺亦復何如?上曰,水刺亦一樣矣。錫鼎曰,瘡汁連次順出,而核處亦無加減乎?上曰,頗有牽痛之氣,比昨有加,而右邊又微有堅硬之漸矣。濎入診曰,脈度左右三部有力之候,比昨稍減,而左邊則尙帶數矣。有鉉入診曰,脈候大抵平和,而左三部尙有力,微帶數矣。缺三行半星瑞曰,右邊則以牛骨屑,和醋付之,以爲預防之方,而左邊則下鍼開穴,正合治法矣。光隣·重卨所見,亦與星瑞同。瑞龜曰,艾餠隔灸,最有效矣。錫鼎曰,以醬染艾,爛擣作餠,付之核處,置艾炷於其上而灸之,則艾氣薰襲,核自消而膿汁亦出云。首醫以下,皆以爲可,更令商確稟定,何如?上曰,更爲問議,可也。有鉉曰,艾餠灸,有益而無害,故在外時,亦以爲可矣。聖徵曰,古方雖無之,而若曰有效,則亦可試之矣。錫鼎曰,艾氣之入於核處,比他灸有倍云矣。上曰,艾餠隔灸爲之,而瘡口,付以糯米飯,可也。錫鼎曰,右邊以牛骨屑,和醋付之爲宜,而洪瑞龜之言,亦如此。首醫以下,奉灸盤入侍後,有鉉,以艾餠灸之。以下五行餘缺遂退出。
申時,上御大造殿西溫堗。藥房入診時,都提調崔錫鼎,提調趙泰采,右承旨許玧,記事官魚有龜,記事官洪啓迪,記事官宋成明,醫官金有鉉·丁時梯·權聖徵·崔萬尙·朴星瑞·鄭麟祥入侍。崔錫鼎曰,伏聞水刺進御之際,有惡寒之候,不勝驚慮。未知惡寒之氣,與前一樣,而或因觸感而發乎?上曰,左邊核處,頗甚刺痛,仍爲惡寒,故水刺所進,不過數三匙矣。趙泰采曰,惡寒後,有頭痛乎?缺三行。時梯曰,脈候,午間沈數,而卽今浮數矣。聖徵·萬尙·麟祥所達,亦同。朴弼明,追後入來,右承旨許玧出去。泰采曰,不緊公事,旣令政院,勿爲入啓,自藥院亦爲申飭,而近日又復續續入啓云。疏章則雖可以入啓者,姑爲留院,公事則邊報緊急外,勿令入啓,何如?弼明曰,不緊公事,勿令入啓,而小臣連在藥院,不能一一詳察,更令本院,商審入啓,何如?上曰,唯。錫鼎曰,當令鍼醫,入診核處,而左邊瘡處,方有刺痛之候,則洪瑞龜,卽令入來,同爲診察乎?上曰,勿令入來。只令入侍鍼醫,診察,可也。首醫及聖徵·星瑞,診察核處後,錫鼎曰,臣等退出,當直商議。遂皆退出。以上燼餘
上在昌德宮。停常參·經筵。
大殿·中宮殿·世子宮·嬪宮,政院·玉堂問安。答曰,知道。
中宮殿,藥房問安。答曰,知道。
大殿,朝廷二品以上·六曹·大司諫單子問安。答曰,知道。
中宮殿,朝廷二品以上·六曹·大司諫問安。答曰,知道。
藥房都提調臣崔錫鼎,提調臣趙泰采,副提調臣朴弼明啓曰,伏未審夜來,聖體調攝,若何?伏聞昨夜入侍醫官之言,瘡口下邊刺痛不止云,不勝驚慮之至。湯劑進御之後,其有取汗之效,而刺痛處,亦得差歇乎?寢睡水刺,亦復何如?今日臣等,率諸醫趁早入診,詳察症候,宜當。達宵憂慮,敢此問安,竝爲仰稟。答曰,知道。瘡口下邊,刺痛不止,全未交睫,朝來氣甚困惱。水刺厭進,一樣矣。
李萬選,以兵曹言啓曰,傳曰,日寒如此,薄衣軍士,襦衣題給事,命下矣。發遣本曹郞廳摘奸,其中尤甚薄衣者,二百六十二名,別單書入,令該曹依此數,襦衣題給之意,敢啓。傳曰,知道。
大殿受鍼後,大殿·中宮殿·世子宮·嬪宮,政院·玉堂問安。答曰,知道。
大殿·中宮殿,藥房問安。答曰,知道。
大殿,朝廷二品以上·六曹·大司諫單子問安。答曰,知道。
中宮殿,朝廷二品以上·六曹·大司諫問安。答曰,知道。
藥房再啓曰,臣等入診退出後,與諸醫商議,則以爲瘡口受鍼之後,宜用托裡之劑,而肝經濕熱,猶未盡祛,不可遞用燠補之劑。淸肝解鬱湯,加靑皮·皁角刺炒各七分,連進五貼,以爲淸補之地,宜當云。此藥,自明日煎入之意,敢啓。答曰,知道。
大殿·中宮殿·世子宮·嬪宮,政院·玉堂夕問安。答曰,知道。
大殿·中宮殿,藥房夕問安。答曰,知道。
午時,掌令金始慶啓曰,沈益昌事。啓辭同前答曰,勿煩。
正言李端章啓曰,國綱解弛,懲討不嚴,逆家餘孽,肆然擊皷訴冤,此固世道之大變,而刑曹判書金錫衍,謂被囚人所援,昨陳一疏,至引先後下敎,縷縷爲說,殆若申救者然,臣竊驚訝,繼之以駭惋也。噫,事係內間,雖尋常言語,戚畹之臣,厥或有聞,宜不敢傳泄。況先后下敎,何等嚴重,而乃於年久之後,私相說道,致令逆楨遺孽,擧證於爰辭之中?人臣分義道理,豈容如是?物情齊憤,公議咸激,請刑曹判書金錫衍,罷職不敍。逆賊連坐,自是三尺不易之典。姜宰承兄弟,俱是謀逆正刑罪人萬松之三寸姪子,初旣邊配,則何可遽因渠輩之自訟,而有所寬貸乎?宰承父萬鐵,雖不吐款而斃,亦一奸逆。終使其子,偃息輦轂,恣行奸濫,頃者設鞫之日,居間受賂之迹,狼藉畢露。善地編配,失刑殊甚,請朔州定配罪人姜宰承,絶島定配,其弟應被緣坐而放還者,竝依前定配。答曰,勿煩。
初二日未時,上御大造殿西溫堗,王世子侍坐。藥房入診時,都提調崔錫鼎,提調趙泰采,副提調朴弼明,記事官魚有龜,記事官洪啓迪,記事官宋成明,儒川都正濎,醫官金有鉉·丁時梯·權聖徵·崔萬尙·朴星瑞·白光璘·鄭麟祥·吳重卨入侍。崔錫鼎曰,伏承問安之批,以刺痛不止爲敎,不勝憂慮。未審晩後,症候更復若何?上曰,比夜間似減,而間間刺痛矣。濎入診曰,脈候左右三部,尙大有力,蓋以核處刺痛而然也。有鉉入診曰,左三部弦數,而右邊則數而不弦矣。上曰,夜間袴內有濕,朝來見之,則膿汁多出矣。時梯曰,脈候雖不浮大,而不得沈靜,未知有熱候乎?上曰,微有頭痛,氣甚不舒矣。聖徵·萬尙·麟祥入診。缺二行必是成膿之致,而膿汁不得順出,瘡口恐漸完合。萬尙曰,核下軟薄處,下鍼開穴,則餘汁自當順出,而毒氣外宣,不然則頻頻作痛,寒熱每每如此矣。諸醫所達,亦同。錫鼎曰,鍼醫所見,皆如此,受鍼,未知何如?上曰,受鍼,可也。上進豆粥水刺少許後,鍼醫入侍。有鉉唱奏曰,阿是穴受鍼。聖徵,執鍼下之,膿汁多出。上曰,不痛矣。有鉉曰,受鍼當處,三提調,竝爲審察,事體當然,而核處,異於他處,惶恐不敢云矣。上曰,三提調竝入視,可也。錫鼎曰,臣等,自今日直爲直宿乎?上曰,依爲之。出榻前定奪錫鼎曰,儒川都正濎以爲,卽今則不但專主發散,宜用淸補之劑云。問於丁時梯,何如?上曰,唯。時梯曰,發散之劑,雖不可遽用,更議淸補之藥,宜當矣。遂皆退出。以上燼餘
上在昌德宮。停常參·經筵。
大殿·中宮殿·世子宮·嬪宮,政院·玉堂問安。答曰,知道。
中宮殿,藥房問安。答曰,知道。
大殿,朝廷二品以上·六曹·大司諫單子問安。答曰,知道。
中宮殿,朝廷二品以上·六曹·大司諫問安。答曰,知道。
藥房都提調臣崔錫鼎,提調趙泰采,副提調朴弼明啓曰,雪寒甚酷,伏未審夜來,聖體調攝,若何?昨日受鍼後,膿汁其得順出,而刺痛之候,更不發作乎?寢睡水刺,亦復何如?今日臣等,率諸醫趁早入診,詳察症候,宜當。憂慮區區,敢此問安,竝爲仰稟。答曰,知道。膿汁多出,刺痛之候,更不發作,寢睡稍穩矣。
以備忘記,傳于李頤晩曰,史官二員待命,騎馬六匹立之。
李頤晩啓曰,史官二員待命事,命下矣。史官不備,宣傳官一員代送之意,敢啓。傳曰,知道。
有政。吏批,判書未差,參判尹德駿進,參議李大成進,右承旨許玧進。
兵批,判書金宇杭病,參判南致熏進,參議金致龍病,參知未差,左副承旨李萬選進。
吏批啓曰,文化縣令李漢宗呈狀內,矣身,自九月旬間,重得內傷外感之症,及除本職,僅僅調治,出謝恩命,仍爲赴臨之計,辭陛後出宿城外,重得寒疾,宿患兼發,危惡之症,比前益甚,下直之役,不得爲之,大違事體,物議喧藉,斯速入啓處置云。李漢宗情勢之外,病勢非輕,待差赴任,未易爲期,本縣曠官已久,不可無變通之道,罷黜,何如?傳曰,允。
吏批,以李墪爲吏曹判書,李晩堅爲軍資正,李世維爲長湍府使,金一夔爲靈巖郡守,任弘望爲刑曹參判,呂必容爲兵曹參知,李命佐爲禁府都事,李箕禎爲監察,韓世緯爲文化縣令,李顯祿爲掌苑奉事,贈領議政李澥,改諡號忠靖,朴乃禎爲三陟府使,申靖夏單付奉敎。兵曹參議呂必容,參知金致龍。
兵批,以崔錫恒·閔鎭遠單付副司直,崔泰齡單付副司勇。
吏批啓曰,新判書李墪命招,同參政事,何如?傳曰,允。
大殿·中宮殿·世子宮·嬪宮,政院·玉堂夕問安。答曰,知道。
大殿·中宮殿,藥房夕問安。答曰,知道。
巳時,掌令金始慶啓曰,沈益昌事。措辭見上答曰,勿煩。
正言李端章啓曰,國綱觧弛,懲討不嚴,逆家餘孽,肆然擊鼓訢冤,此固世道之大變,而刑曹判書金錫衍,謂被囚人所援,昨陳一疏,至引先后下敎,縷縷爲說,有若伸救者然,臣竊驚訝,繼之以駭惋也。噫,事係內間,雖尋常言語,戚畹之臣,宜不敢傳泄,乃敢於年久之後,謂以先后下敎,而私相說道,致令逆楨遺孽,擧證於爰辭之中,人臣分義道理,豈容如是?物情齊憤,公議咸激,請刑曹判書金錫衍,罷職不敍。姜宰承事。啓辭同前答曰,勿煩。
初三日午時,上御大造殿西溫堗,王世子侍坐。藥房入診時,都提調崔錫鼎,提調趙泰采,副提調朴弼明,記事官魚有龜,記事官洪啓迪,記事官宋成明,儒川都正濎,醫官金有鉉·丁時梯·權聖徵·崔萬尙·朴星瑞·鄭麟祥·吳重卨·崔泰齡入侍。崔錫鼎曰,伏承批答,則核處牽痛有減,寢睡稍安,伏切忻幸。未審今日,水刺之節,何如?上曰,朝進白粥,而水刺厭進一樣矣。錫鼎曰,伏聞醫官,朝已入診。當此寒節,頻頻診候,亦爲未安,只令儒川都正濎入診,何如?上曰,唯。濎入診曰,脈候,比昨稍似沈細,而左三部尙有力,右邊則平和矣。錫鼎曰,核處診察時,初入侍醫官崔泰齡,竝令診察,何如?上曰,唯。缺一行朴弼明曰,慶尙監司李師尙,頃以到任日淺,守令殿最,前監司磨勘之意馳啓,啓下吏曹覆啓,今方留院矣。前監司洪萬朝,因李秀墀供辭,引嫌陳疏,仍及殿最不得磨勘之意,而不得捧入,還爲退却。洪萬朝,卽今情勢,似難奉行,必須預爲定奪,分付然後,可以擧行,故敢此仰稟,而大臣今方入侍,下詢,何如?上曰,何如?錫鼎曰,監司遞易,在於殿最臨迫之時,則令舊監司磨勘,例也,舊伯如或有故,則令新監司,待限滿五十日磨勘,亦有其例,而今則前監司洪萬朝,勢難爲之,分付新監司李師尙,待其日限之滿,使之擧行,爲宜矣。上曰,依所達,令新監司待限滿擧行,可也。出擧條遂退出。以上燼餘
上在昌德宮。停常參·經筵。
明聖王后忌辰,齋戒。
大殿·中宮殿·世子宮·嬪宮,政院·玉堂問安。答曰,知道。
中宮殿,藥房問安。答曰,知道。
大殿,朝廷二品以上·六曹·大司諫單子問安。答曰,知道。
中宮殿,朝廷二品以上·六曹·大司諫問安。答曰,知道。
藥房都提調臣崔錫鼎,提調臣趙泰采,副提調臣朴弼明啓曰,伏未審夜來,聖體調攝,若何?伏聞昨夜入侍醫官之言,瘡口膿汁,連次順出,而核處漸得消減云。夜間症候及寢膳之節,復何如?今日臣等,率諸醫入診,宜當。憂慮耿耿,敢此問安,竝爲仰稟。答曰,知道。症候詳言于醫官矣。
以備忘記,傳于許玧曰,史官一員待命,騎馬三匹立之。
大殿·中宮殿·世子宮·嬪宮,政院·玉堂夕問安。答曰,知道。
大殿·中宮殿,藥房夕問安。答曰,知道。
初四日午時,上御大造殿西溫堗,王世子侍坐。藥房入診時,都提調崔錫鼎,提調趙泰采,副提調朴弼明,記事官魚有龜,記事官洪啓迪,記事官宋成明,醫官金有鉉·丁時梯·權聖徵·崔萬尙·朴星瑞·鄭麟祥·吳重卨·洪瑞龜·崔泰齡入侍。崔錫鼎曰,伏聞醫官來傳之言,則夜間寢睡水刺,亦不加勝云,伏用憂慮之至。未審晩後,有所進御乎?上曰,豆湯少許進御矣。錫鼎曰,醫官,朝已入診,故儒川都正濎,亦不入侍,只令鍼醫,診察核處,何如?上曰,唯。首醫及鍼醫,診察核處,改付糯米飯後,聖徵曰,核處下邊,未盡消減,故又欲下鍼開穴,引出餘汁矣,今日審察,則膿汁一向順出,下邊亦漸低平,更無下鍼之事矣。趙泰采曰,冬夜甚長,糯米飯一次改付,缺二行上曰,當依所達爲之矣。錫鼎曰,夏則群陰伏而陽盛,冬則群陽伏而陰盛。當此寒節,節宣之方,尤宜加愼。常令溫煖,毋致寒氣觸感,而若或鬱熱,則反有害矣。上曰,然矣。遂退出。以上燼餘
上在昌德宮。停常參·經筵。
明聖王后忌辰。
大殿·中宮殿·世子宮·嬪宮,政院·玉堂問安。答曰,知道。
中宮殿,藥房問安。答曰,知道。
大殿,朝廷二品以上·六曹·大司諫單子問安。答曰,知道。
中宮殿,朝廷二品以上·六曹·大司諫問安。答曰,知道。
藥房都提調臣崔錫鼎,提調臣趙泰采,副提調臣朴弼明啓曰,未審夜來,聖體調攝,若何?昨夜醫官,再次入侍,而伏聞來傳之言,則膿汁笮出之際,核根之成膿者,從而流出,外面亦爲低平云,不勝喜幸之至。寢睡其得安穩,而夜朝以後,水刺之節,復何如?臣等率諸醫入診,詳察症候,宜當。憂慮無任,敢此問安,竝爲仰稟。答曰,知道。寢睡比昨差勝,水刺厭進,困惱之候,一樣矣。
許玧啓曰,明日小寒,日暖間視事,頉稟。傳曰,知道。
李萬選啓曰,備邊司郞廳,以大臣意來言,今日賓廳坐起日次,而上候方在未寧中,且與國忌相値,不得來會云矣,敢啓。傳曰,知道。
藥房口傳啓曰,伏聞入侍醫官來傳之言,則上候困惱一樣,而水刺亦無所進云。臣等不勝悶鬱,來詣閤門外,欲爲入診之意,敢啓。傳曰,依爲之。
藥房再啓曰,臣等入診退出後,與諸御醫等相議,則以爲水刺厭進困惱等症,皆由於膿潰後,胃氣不足之致,補中益氣湯,加麥門冬一戔·五味子五分,連進五貼,宜當云。此藥一貼,爲先煎入之意,敢啓。傳曰,知道。
大殿·中宮殿·世子宮·嬪宮,政院·玉堂夕問安,答曰,知道。
大殿·中宮殿,藥房夕問安。答曰,知道。
未時,太白見於巳地。
初五日午時,上御大造殿西溫堗,王世子侍坐。藥房入診時,都提調崔錫鼎,提調趙泰采,副提調朴弼明,記事官魚有龜,記事官洪啓迪,記事官宋成明,儒川都正濎,醫官金有鉉·丁時梯·權聖徵·崔萬尙·朴星瑞·鄭麟祥·吳重卨·洪瑞龜·崔泰齡入侍。崔錫鼎曰,伏聞昨夜醫官入侍時,核根順出云,實爲忭幸,仰冀差復矣。以下缺八行有鉉入診曰,脈候左三部尙有力,右邊亦數,比朝有加,必是胃熱未消矣。時梯入診曰,脈候比朝,浮數有力,重按煩熱中有虛矣。聖徵·萬尙·麟祥,以次入診,而所達亦同。錫鼎曰,旣已診候,核處,使首醫診察,何如?上曰,糯米飯改付,可也。首醫及鍼醫入侍,改貼糯米飯後,錫鼎曰,水刺厭進,一向如此,未知煩熱而自然厭進乎?或全無思食之念乎?上曰,不無思食之念,而煩熱不能進御矣。錫鼎曰,臣等當退出議藥矣。上曰,唯。遂退出。
未時,上御大造殿西溫堗,王世子侍坐。藥房入診時,都提調崔錫鼎,提調趙泰采,副提調朴弼明,記事官魚有龜,記事官洪啓迪,記事官宋成明,醫官金有鉉·丁時梯·權聖徵·李時聖·崔萬尙·朴星瑞·鄭麟祥·李徵夏入侍。崔錫鼎曰,卽今困惱之候,復何如?上曰,一樣矣。錫鼎曰,湯劑進服之後,更無他症乎?上曰,唯。錫鼎曰,議藥時,諸議僉同,儒川都正濎,獨以下焦濕熱爲主症,而無甚異同,故仍爲劑進矣。第湯劑則功遲,獨蔘茶效速,故待令於藥院,隨時進服,何如?上曰,唯。錫鼎曰,諸御醫,皆已入診,而李時聖未及入診,使之獨爲診察,何如?上曰,唯。時聖曰,脈候虛數無力矣。錫鼎曰,雖無思食之念,粥飮頻頻强進,蔘茶外粟米飮,亦爲兼進,何如?上曰,唯。趙泰采曰,臣等入侍時,欲見粥水刺進御矣。缺二行半錫鼎曰,李徵夏追後入侍,使之診候,何如?上曰,唯。徵夏入診曰,脈候大而無力,分明帶虛矣。錫鼎曰,瘡處糯米飯,付之已久,使之改貼,何如?上曰,粥飮進御後,改貼,可也。白粥水刺進御時,錫鼎曰,今日雖是國忌,當此未寧時,豈可以素膳進御乎?臣等益不勝憂慮矣。上進白粥一合許後,錫鼎曰,臣等退出,而令醫官改付糯米飯,何如?上曰,唯。錫鼎曰,夜更極長,粥飮必須頻進,何如?上曰,唯。遂退出。以上燼餘
上在昌德宮。停常參·經筵。
下直,義城縣令李澤。
大殿·中宮殿·世子宮·嬪宮,政院·玉堂問安。答曰,知道。
中宮殿,藥房問安。答曰,知道。
大殿,朝廷二品以上·六曹·大司諫單子問安。答曰,知道。
中宮殿,朝廷二品以上·六曹·大司諫問安。答曰,知道。
藥房都提調臣崔錫鼎,提調臣趙泰采,副提調臣朴弼明啓曰,伏未審夜來,聖體調攝,若何?伏聞醫官所傳之言,去夜粟米飮二次進御云。困惱之候,寢睡之節,比昨何如?臣等與諸醫,趁早入診,宜當。不任憂慮之至,敢此問安,竝爲仰稟。答曰,知道。症候已言于醫官矣。
藥房口傳啓曰,上候未寧已久,臣等雖直宿本院,而相去稍遠之故,藥物煎入之際,每致遲延,自今日,移入司饔院之意,敢啓。傳曰,知道。
大殿,熙政堂移御後,大殿·中宮殿·世子宮·嬪宮,政院·玉堂問安。答曰,知道。
大殿,朝廷二品以上·六曹·大司諫問安。答曰,知道。
中宮殿,朝廷二品以上·六曹·大司諫問安。答曰,知道。
大殿·中宮殿,藥房問安。答曰,知道。
許玧,以司饔院官員,以提調意啓曰,因藥房口傳啓辭,藥房移設本院矣。本院則依前例,移接于扈衛廳之意,敢啓。傳曰,知道。
兵曹口傳政事,副司勇朴洵。
巳時,正言李端章啓曰,請刑曹判書金錫衍,罷職不敍。啓辭同前姜宰承事。啓辭同前答曰,勿煩。
執義宋儒龍,掌令金始慶啓曰,沈益昌事。啓辭同前頃日宣陵冬至大祭時,以祝文之誤書誤讀,因該曹草記,獻官·大祝,至有拿問勘罪之擧矣。凡於塡祝之際,陵官例爲在傍,執事終始參看,無不與知,大祝或有誤書之失,則所當十分詳審,使卽改塡,而及其讀祝之時,始乃覺得,其所不察,實無異同。獻官,旣以此同被其罪,則陵官,亦不可獨爲倖免,請宣陵當該陵官,一體拿問科罪。答曰,不允。末端事,依啓。
辰時,日暈兩珥,暈上有背。
大殿·中宮殿·世子宮·嬪宮,政院·玉堂夕問安。答曰,知道。
大殿·中宮殿,藥房夕問安。答曰,知道。
初六日午時,上御熙政堂,王世子侍坐。藥房入診時,都提調崔錫鼎,提調趙泰采,副提調朴弼明,記事官魚有龜,記事官洪啓迪,記事官宋成明,儒川都正濎,醫官金有鉉·丁時梯·鄭斗俊·權聖徵·崔萬尙·朴星瑞·鄭麟祥·吳重卨·李徵夏入侍。崔錫鼎曰,伏聞醫官來傳之言,則困惱之候少減,而水刺厭進一樣云,伏用悶慮。晩後症候,復何如?上曰,與朝一樣矣。錫鼎曰,醫官,朝已入診矣,竝令診察乎?只令朝未入診醫官,診察乎?上曰,朝未入診醫官,使之診察,可也。濎入診曰,脈候,昨則浮洪矣,今日則左脈,微有浮洪之候,而右脈安靜矣。斗俊入診曰,脈候雖未安靜,而左脈神氣有餘,匪久可以差復矣。缺一行半錫鼎曰,與諸醫相議,則補中益氣湯,似爲合當云,而蔘茶及粟米飮,間間進御,則尤有補於神氣矣。第水刺一向厭進,蓋由於口味淡然之致,必須頻頻强進,何如?趙泰采曰,粟米飮二巡進御後,蔘茶五戔重,又爲進御,未知煩熱之候,有減乎?或有加乎?上曰,蔘茶進御後,心頗淸快,中氣似實矣。錫鼎曰,醫人朴洵,卽白光玹之弟子也。精於治腫,人多見效。雖有脚病,有難出入於御前,人皆稱其術業,使之待令於藥院,何如?上曰,依爲之。錫鼎曰,此醫無屬處,口傳付軍職事,分付,何如?上曰,唯。出榻前定奪錫鼎曰,湯飯白粥之屬,不可不頻進,而況於擧動之後,尤宜卽有所進矣。上曰,進粟米飮,可也。泰采曰,腫患易致中氣之不足,而上候膿潰之後,水刺連日厭進,故困惱之候如此。粟米飮及蔘茶,連次進服,而姑觀今夕,果有顯效,則蔘茶一兩重,又當待令。隨早晩,分付本院,使之封進,仍卽進御,何如?上曰,當依此爲之矣。錫鼎曰,牛黃涼膈元,雖有淸熱之功,涼則必峻,故補中益氣湯議定劑入,涼膈元,則姑爲停止,何如?上曰,唯。泰采曰,有一儒生,下部生腫,食飮俱廢,不能收拾,用蔘茶得效云。今上候,亦用補劑,不無差勝之勢。若連次進服,則自當收效,第粟米飮,固有力,而白粥·水刺,亦必頻頻强進,何如?上曰,當强進矣。上進粟米飮後,遂皆退出。以上燼餘
上在昌德宮。停常參·經筵。
大殿·中宮殿·世子宮·嬪宮,政院·玉堂問安。答曰,知道。
中宮殿,藥房問安。答曰,知道。
大殿,朝廷二品以上·六曹·大司諫單子問安。答曰,知道。
中宮殿,朝廷二品以上·六曹·大司諫問安。答曰,知道。
藥房都提調臣崔錫鼎,提調臣趙泰采,副提調臣朴弼明啓曰,伏未審夜來,聖體調攝,若何?昨午以後,白粥豆湯,連次進御,而湯劑蔘茶,亦爲進御云。夜間困惱之候,漸有差減之效,而寢睡水刺,亦復何如?今日臣等,率諸醫入診,宜當。臣等終宵憂慮,敢此問安,竝爲仰稟。答曰,知道。困惱之候差減,寢睡比昨差勝,水刺厭進一樣矣。
統制使狀啓,進上生靑魚,冬至已過,尙未封進,惶恐待罪事。傳于許玧曰,勿待罪事,回諭。
李萬選,以兵曹言啓曰,卽接宣傳官廳牒報,則宣傳官鄭道完,以不美事,見輕於同僚,仍爲不仕云。宿衛輪直之職,不可不備員,汰去,何如?傳曰,允。
大殿·中宮殿·世子宮·嬪宮,政院·玉堂夕問安。答曰,知道。
大殿·中宮殿,藥房夕問安。答曰,知道。
午時,正言李端章啓曰,請刑曹判書金錫衍,罷職不敍事。啓辭同前姜宰承事。啓辭同前答曰,勿煩。
持平尹梓啓曰,沈益昌事。啓辭同前答曰,勿煩。
未時,太白見於巳地。
初七日午時,上御熙政堂,王世子侍坐。藥房入診時,都提調崔錫鼎,提調趙泰采,副提調朴弼明,記事官魚有龜,記事官洪啓迪,記事官宋成明,儒川都正濎,醫官金有鉉·丁時梯·李時聖·權聖徵·崔萬尙·朴星瑞·鄭麟祥·吳重卨·李徵夏·金漢齡入侍。崔錫鼎曰,伏聞入侍醫官之言,則困惱差減,寢睡稍勝,水刺雖似一樣,而湯飯亦爲進御云,不勝喜幸。未知腫處,復何如?上曰,腫處一樣,而困惱之候,間間有之矣。錫鼎曰,醫官朝已入診,只令朝未入診醫,診察,何如?上曰,唯。濎入診曰,脈候比昨,和勻平穩矣。時聖入診曰,脈度,昨則虛數矣,今日則有調勻鎭定之候矣。徵夏曰,脈候不至浮數,頗得沈靜矣。缺二行餘。錫鼎曰,瘡處,使鍼醫診察,何如?上曰,改付糯米飯時,診察,可也。錫鼎曰,昨今,日候甚寒凜,而新移處所,異於恒處,節宣之方,尤宜審愼也。上曰,然矣。遂退出。以上燼餘
上在昌德宮。停常參·經筵。
仁烈王后忌辰,齋戒。
大殿·中殿·世子宮·嬪宮,政院·玉堂問安。答曰,知道。
中宮殿,藥房問安。答曰,知道。
大殿,朝廷二品以上·六曹·大司諫單子問安。答曰,知道。
中宮殿,朝廷二品以上·六曹·大司諫問安。答曰,知道。
藥房都提調臣崔錫鼎,提調臣趙泰采,副提調臣朴弼明啓曰,伏未審夜來,聖體調攝,若何?昨日水刺三次進御,而湯劑及蔘茶,亦爲頓進,瘡處漸有消減之勢,而濃汁比前淡少云。夜間症候及寢膳之節,復何如?今日臣等,率諸醫入診,詳察宜當。達宵憂慮,敢此問安,竝爲仰稟。答曰,知道。寢睡稍穩,水刺似有一分差勝之效矣。
李萬選,以摠戎廳言啓曰,今月初九日,本廳上番再運壯抄軍兵賞試才,設行於訓鍊院,廣智營入直將官及軍兵等,依例除標信出用之意,敢啓。傳曰,知道。
大殿·中殿·世子宮·嬪宮,政院·玉堂夕問安。答曰,知道。
大殿·中宮殿,藥房夕問安。答曰,知道。
未時,太白見於巳地。夜一更,有霧氣。五更,流星出北極星上,入東方天際,狀如鉢,尾長四五尺許,色白,光照地。
初八日午時,上御熙政堂,王世子侍坐。藥房入診時,都提調崔錫鼎,提調趙泰采,副提調朴弼明,記事官魚有龜,記事官洪啓迪,記事官宋成明,儒川都正濎,醫官金有鉉·丁時梯·權聖徵·崔萬尙·趙慶基·朴星瑞·許坫·鄭麟祥·吳重卨入侍。崔錫鼎曰,伏承問安批答,則寢睡·水刺,差勝爲敎,伏幸萬萬。未知晩後症候,若何,而有所進御乎?上曰,進水刺四合許矣。錫鼎曰,坐臥時瘡處,有牽痛不便之氣乎?上曰,不至大段,一處微疼,而今日則亦不痛矣。錫鼎曰,伏聞瘡口,膿汁淡少,伏幸之至。痰腫則比他腫,收合未易,而今上候則已得向差,尤爲幸甚。使醫官,診察脈候,而只令朝未入診醫官診察乎?上曰,唯。缺一行。錫鼎曰,朝者醫官入診後來言,脈候平和矣。更令診察,何如?上曰,日已向晩,更爲診察,可也。有鉉入診曰,脈候比朝一樣,而稍有力矣。時梯以下諸醫,以次入診,而所達與有鉉同。錫鼎曰,醫官多以爲水刺稍勝,而湯劑及粟米飮,亦爲連進,則蔘茶姑爲停止,觀勢用之,宜當云,而鍼醫以爲膿潰之後,不用補劑,則完合甚遲云。臣等雖無所見,以所聞言之,則兵判金宇杭,曾於破腫後,多用參劑而得效云。卽今上候,脈度已臻平和,姑止無妨,而今日已進蔘茶一巡,更加思量,夕間或夜間,又爲進御,何如?趙泰采曰,水刺厭却,已過一月,脈候沈微,元氣委苶,數日前困惱之候,亦由於此。醫官之言,停蔘茶,雖出於助火之慮,卽今旣無咳嗽煩渴之候,則蔘茶不可遽止矣。水刺所進,漸次加勝,則粟米飮,雖不必用之,蔘茶則一兩重或三分進御,則自然有所補矣。錫鼎曰,金有鉉·丁時梯以爲,姑停蔘茶,而用生脈散爲宜云矣。上曰,不無所見,問於儒川都正及諸御醫,可也。濎曰,卽今所進補中益氣湯,大有所補,而粟米飮·蔘茶所用,幾至三兩,助熱之慮,亦不可不念。一兩中,分二巡進御,而姑觀今明日脈候之數不数,更議仍用與否宜當,而生脈〈散〉亦可以用之矣。有鉉及時梯以爲,蔘茶不可繼用,代以生脈散,實爲完備。萬尙·慶基以爲,補劑不可遽停,略略進御爲宜。麟祥所見,與有鉉·時梯同,坫所見,與萬尙·慶基同,而又以爲加減八味元,乃腫前腫後兼治之藥,尤當進服矣。朴弼明曰,更觀夕間脈候,自上亦可思量,使之或進或止,何如?錫鼎曰,蔘茶,今夕又當煎入矣。上曰,又爲煎入,則當觀勢進御矣。缺二行錫鼎曰,使鍼醫,診察瘡處,何如?上曰,改付糯米飯時,診察,可也。泰采曰,粟米飮,姑勿煎入乎?上曰,唯。錫鼎曰,頃日入侍時,進御素膳,而伊時日暮,不得力爭矣。明日又有國忌,雖以素膳進排,水刺進御時,則決不可行素矣。上曰,雖是病中,素膳何可癈乎?泰采曰,頃日惶恐不敢力爭而退矣。明日國忌,異於近代,若又行素,則必致添傷,豈可無權道乎?弼明曰,卽今元氣未蘇,方用獨蔘之際,決不可行素。雖在匹夫,猶宜自愛。況以我殿下之至尊至重,何可自輕乎?錫鼎曰,雖以禮文言之,明日國忌,與近代有異。當此用蔘茶之時,豈可區區於禮節乎?上曰,當勉從矣。遂退出。以上燼餘
上在昌德宮。停常參·經筵。
仁烈王后忌辰。
大殿·中宮殿·世子宮·嬪宮,政院·玉堂問安。答曰,知道。
中宮殿,藥房問安。答曰,知道。
大殿,朝廷二品以上·六曹·大司諫單子問安。答曰,知道。
中宮殿,朝廷二品以上·六曹·大司諫問安。答曰,知道。
藥房都提調臣崔錫鼎,提調臣趙泰采,副提調臣朴弼明啓曰,伏未審夜來,聖體調攝,若何?昨日水刺兩時進御之後,夜間所進,不如朝晝,湯劑及蔘茶,亦爲進御,而瘡處出膿,與昨一樣云,卽今症候及寢膳之節,復何如?今日臣等,與諸醫入診,詳察宜當。憂慮切切,敢此問安,竝爲仰稟。答曰,知道。症候已言于醫官矣。
藥房再啓曰,臣等入診退出後,與儒川都正濎及諸御醫等商議,則以爲補中益氣湯,已進五貼,蔘茶亦爲連日進服,神氣及寢膳,漸似差勝,而卽今困惱,比昨有加,膈間時有氣滯之候。此時用藥,不可不詳審,加味生脈散,自今日爲先兼進,而湯劑則姑觀夜間症候,更爲議定,宜當云。生脈散一貼,差晩煎入之意,敢啓。傳曰,知道。
大殿·中宮殿·世子宮·嬪宮,政院·玉堂夕問安。答曰,知道。
大殿·中宮殿,藥房夕問安。答曰,知道。
辰時,日暈兩珥。自巳時至申時,日暈。夜一更,月暈。
初九日午時,上御熙政堂,王世子侍坐。藥房入診時,都提調崔錫鼎,提調趙泰采,副提調朴弼明,記事官魚有龜,記事官洪啓迪,記事官宋成明,儒川都正濎,醫官金有鉉·丁時梯·鄭斗俊·權聖徵·崔萬尙·朴星瑞·鄭麟祥·吳重卨·李震成入侍。崔錫鼎曰,伏聞夜間,水刺厭進,呼吸不安,而氣候不如昨日云,不勝憂慮矣。伏聞朝來,喘氣頗減,藿湯水刺少進云。晩後症候及神氣,復何如?上曰,今日氣甚困惱,而口味神氣,不如昨日,膈間亦不開利矣。錫鼎曰,令醫官診察,何如?上曰,唯。濎入診曰,脈候右邊平緩,而左邊帶數矣。有鉉入診曰,脈候比朝稍加,而別無平緩之氣矣。斗俊入診曰,卽今脈候,不至浮數,而頗有神力,正醫書脈候有神者也。時梯以下諸醫,以次入診,而所見與有鉉同。錫鼎曰,瘡處,更復何如?上曰,改付糯米飯時,當令診察矣。錫鼎曰,便道每患乾燥矣,伏聞今朝快得通利云,伏幸之至。上曰,朝者大便頗得快通矣。錫鼎曰,近來不用流利之劑,而便道通順,尤幸。未知寢睡之節,比昨夜何如?上曰,一樣矣。趙泰采曰,以氣甚困惱爲敎,困惱之候,前且時時有之。未知卽今症候,與前一樣乎?上曰,今日則困惱,比前有加,而坐臥時,亦甚困惱。當於晩後,可知加減,而膈間亦不開利矣。錫鼎曰,湯劑已爲進御乎?五貼盡於今日,退出商議後,當以啓辭,稟定仍用與否矣。上曰,未引對前進御矣。錫鼎曰,蔘茶繼進與否,亦當議定稟啓矣。上曰唯。遂退出。以上燼餘
上在昌德宮。停常參·經筵。
大殿·中宮殿·世子宮·嬪宮,政院·玉堂問安。答曰,知道。
中宮殿,藥房問安。答曰,知道。
大殿,朝廷二品以上·六曹·大司諫單子問安。答曰,知道。
中宮殿,朝廷二品以上·六曹·大司諫問安。答曰,知道。
藥房都提調臣崔錫鼎,提調臣趙泰采,副提調臣朴弼明啓曰,伏未審夜來,聖體調攝,若何?昨日水刺二次進御,而所進比數昨減小,困惱之候一樣云,卽今症候及寢睡水刺,復何如?今日臣等,率諸醫入診,議定當進之藥,宜當。無任憂慮,敢此問安,竝爲仰稟。答曰,知道。困惱之候差減,寢睡水刺,比昨差勝矣。
李萬選啓曰,備邊司郞廳,以大臣意來言,今日賓廳坐起日次,而上候方在靜攝中,不得來會本司開坐云矣,敢啓。傳曰,知道。
以京畿監司狀啓,奉朝賀南九萬,自龍仁地上來,行判中樞府事李畬,驪州地上來事,傳于李萬選曰,給馬。
藥房再啓曰,臣等入診退出後,與儒川都正濎及諸御醫等商議,則以爲補中益氣湯,已進五貼,以扶胃氣,而開膿今已多日,當以雙補氣血爲主,十全大補湯,加貝母去心·薑汴炒·陳皮各一戔,連次進服,宜當云。此藥一貼,爲先煎入之意,敢啓。傳曰,知道。
以備忘記,傳于李頤晩曰,今番症候,本自不輕,況腫處膿潰閱月,水刺厭進之餘,今月初四日,中氣暴虛。伊時自量,實有無窮之憂,而卽今病勢,亦不可謂回頭矣。今日入診時,副提調朴弼明,以大臣事陳達,而乃以不知輕重爲言。身在藥院,以症候置之輕重之間,若然則藥院不必移設,醫官不必待令,人臣分義道理,豈容若是?凡爲人臣而歇視君父之病者,心常駭然。決不可置之,姑先從重推考。
大殿·中宮殿·世子宮·嬪宮,政院·玉堂夕問安。答曰,知道。
大殿·中宮殿,藥房夕問安。答曰,知道。
巳時,持平崔宗周啓曰,沈益昌事。啓辭見前答曰,勿煩。
未時,正言李端章啓曰,請刑曹判書金錫衍,罷職不敍事。啓辭同前姜宰承事。啓辭同前答曰,勿煩。
夜一更,月暈。
吏曹判書李墪疏曰,伏以,臣以宗戚末裔,濫竊科第,區區平日所自期者,只隨分祿仕,以少效職責而已,不料淸塗華貫,邂逅推遷。從前所叨冒者,無非踰分,心常愧懼,若隕淵谷,而近者恩造非常,今又至以千萬不敢當之任,加之於歷試無可取之身,臣承命惶恐,不知所以自措也。夫天官之長,卽古所謂大冢宰之職,而國家之理亂,政道之淸濁,罔不係於得其人賢否之如何,則其任之重且大如此,上豈可以虛授,下豈可以僥冒者哉?臣於銓曹,自郞屬而忝佐貳者畢矣。根孤而植弱,識暗而才劣,又不能交遊當路,調適物情,時値難平,謗生不虞,前後顚沛,非一再矣。況此長席,非如參貳之比,除目之下,衆目已睽睽矣。臣於此時此任,其萬萬不合之狀,則非獨臣自知之明,實知舊之所共知而危之者也。其身之不自保,直是早晩間事,則尙何望其恢張公道,整頓政法,以上副我聖上奬拔之盛意乎?臣身利害,雖不足恤,而畢竟無補於朝政,有害於國體,則可立而竢也。量而後入,古聖攸訓。臣豈敢貪榮冒寵,晏然承當於輿望之外乎?當此玉候,閱月彌留,百僚憂遑之日,情迹所拘,不得趨參於大庭起居之班,私心紆結,尤增死罪。玆冒萬死,罄盡血忱,伏乞聖慈,天地父母,念爲官擇人之義,察負乘致寇之戒,亟命收還新命,回授賢能,以幸國事,以安私分,不勝幸甚。臣無任云云。答曰,省疏具悉。卿其安心勿辭,從速行公。
初十日午時,上御熙政堂,王世子侍坐。藥房入診時,都提調崔錫鼎,提調趙泰采,副提調朴弼明,記事官魚有龜,記事官洪啓迪,記事官宋成明,儒川都正濎,醫官金有鉉·丁時梯·鄭斗俊·權聖徵·崔萬尙·朴星瑞·鄭麟祥·李長白入侍。崔錫鼎曰,伏見批答,則困惱之候稍減,寢膳之節亦勝,而且伏聞醫官來傳之言,則脈候比昨亦爲平穩云,伏用忻幸。第昨日入診後,李時聖,金漢齡,則以爲脈候平和,許坫,則以爲虛數云,而今朝所傳亦如此,竝令入診乎?只令朝未入診醫官診察乎?上曰,竝令診察,可也。濎入診曰,脈候右邊甚從容,左邊亦平和矣。有鉉入診曰,脈候與朝一樣,而左三部,比朝尤爲平穩矣。時梯以下諸醫,以次入診,而所達與有鉉同。錫鼎曰,核處則姑勿診察乎?上曰,唯。錫鼎曰,瘡處漸向差減,膿汁順出,而似有生肌之漸,鍼醫多以爲停止參茶,以致如此云。凡瘡腫,以補爲主,而卽今仍停蔘茶,亦爲重難。湯劑則當退出議定,而蔘茶進服與否,更問於諸醫,何如?上曰,唯。趙泰采曰,困惱之候,日晩後更不發作乎?上曰,姑無困惱之候矣。泰采曰,初五日,則醫官以困惱爲虛,而連用蔘茶,昨日困惱之候,必是與前一樣,決不可謂有熱矣。況且血氣向衰之時,腫汁多出,元氣易虛。以此推之,則雖有熱候,不至大段,滋補元氣,然後可以漸向差完矣。如傷寒等症,不可輕用蔘茶,而瘡病則不可不用之,豈可輕易停止乎?濎曰,卽今補劑,似不可止,而蔘茶旣至三兩之重,湯劑及生脈散所入之蔘,亦多數,而常時旣有肺火,亦宜詳審。生脈散姑爲進服,而更觀症候,用蔘茶爲可矣。有鉉曰,或慮肺火之用事,故昨日雖有困惱之候,不用蔘茶,而間間進御,亦無妨矣。時梯曰,蔘茶不可一向用之,而未合瘡前,亦不可遽停,間間進御爲可矣。斗俊·萬尙·麟祥所見,亦與時梯同。錫鼎曰,諸醫,或以爲參茶不可多用,或以爲當以補爲主,而不可遽止云,似不可斷然停止矣。上曰,膿潰之後,當以峻補爲主云者,不無所見,而以火盛爲慮,亦出於詳審之意,姑爲議定湯劑,更觀今日症候,議用蔘茶,可也。朴弼明曰,奉朝賀南九萬,來到近畿,判府事李畬,來到城外。此則京畿監司,纔已啓聞,而聞判府事金昌集,亦到東郊云。在外大臣,聞藥院移設之報,不知上候輕重,驚慮上來。係是大臣去就,敢此仰達。上曰,唯。弼明曰,大司憲崔奎瑞,亦來到果川地云矣。上無發落。弼明曰,緊急公事,間間入啓,疏章則不得入啓,故吏曹判書李墪之疏,自政院還爲出給,而本曹多有擧行之事,承批後可以出仕,此疏則入啓乎?上曰,唯。錫鼎曰,以倭人書契,有可定奪,而覆奏文字支煩,故與左相相議,則入診時,乘隙稟定爲宜云矣。當初倭人,以彦千代圖書事來請,朝家微示聽許之意,其後東萊府使權以鎭狀啓,以爲女人犯奸倭,出送定法,然後圖書可許之意,撰送書契爲宜云,廟堂覆啓從之矣。裁判差倭,以爲犯奸一款,本與圖書,不相干涉,此一款若不刪去,則不敢退歸云,而尙今留在。臣意則兩事,條貫自別,圖書事,不當以犯奸事,合爲一款,今此書契,雖不準許,善爲措辭,而刪去犯奸一款,使之卽爲撤去爲宜。令承文院,改付標啓下,何如?且差倭未歸之前,栽判差倭疊到,萊伯,以先到差倭撤供事狀聞,亦依狀啓撤之。頃年有如此之事。渠雖過限仍留,其在交隣之道,不可遽然撤供,復令供饋,則計其所撤之日子,累朔糧饌,一一追給云。臣意則待隣國差人,不可太薄云者是也,而已前所撤,計日追給,有若償債之爲,事理不然。今此先來差倭,自今還饋,或可矣,而計給已撤之供,終涉不當矣。泰采曰,自初商量,不爲撤供則已,旣撤之後,旋爲還饋,事體不當,而朝家命令,亦涉顚倒矣。上曰,書契依所達改送,而纔已撤供,又令還饋,事涉顚倒,使之從速還歸,宜矣。出擧條遂退出。以上燼餘
上在昌德宮。停常參·經筵。
大殿·中宮殿·世子宮·嬪宮,政院·玉堂問安。答曰,知道。
中宮殿,藥房問安。答曰,知道。
大殿,朝廷二品以上·六曹·大司諫單子問安。答曰,知道。
中宮殿,朝廷二品以上·六曹·大司諫問安。答曰,知道。
藥房都提調臣崔錫鼎,提調臣趙泰采,同副承旨臣金一鏡啓曰,伏未審夜來,聖體調攝,若何?昨日進水刺二次,煎入湯劑,亦爲進御,而伏聞入侍醫官之言,則夜間症候,比午間差勝云,卽今症候及寢睡之節,復何如?今日臣等,率諸醫入診,詳察宜當。不任憂慮,敢此問安,竝爲仰稟。答曰,知道。膈間有氣滯之候,寢睡不安,水刺與昨一樣矣。
金一鏡啓曰,來十五日,儒生殿講日次,取稟。傳曰,停。
大殿·中宮殿·世子宮·嬪宮,政院·玉堂夕問安。答曰,知道。
大殿·中宮殿,藥房夕問安。答曰,知道。
辰時,有霧氣,日色赤。未時,日暈。夜一更,月暈。五更,流星出軍門星上,入巽方天際,狀如拳,尾長三四尺許,色赤,光照地。
巳時,掌令金始慶啓,沈益昌事。啓辭同上答曰,勿煩。
正言李端章啓曰,國綱解弛,懲討不嚴,逆家餘孽,肆然擊鼓訢冤,此固世道之大變,而刑曹判書金錫衍,謂被擊鼓者之所援,投進一疏,至引先后之敎,縷縷爲說,殆若伸救者然,臣竊不勝其駭惋也。噫,事係內間,雖尋常言語,戚畹之臣,宜不敢宣泄。況敢於年久之後,妄以先后下敎,私相傳說,致令逆楨遺孽,擧以爲證援,揆以分義道理,豈容如是?日後或有居肺腑之密,而恃城社之托者,引此爲例,藉重內言,以濟其私,則末流之害,有不可勝言者,其在嚴防限杜後弊之道,亦不容但已。物情齊憤,公議愈激,請刑曹判書金錫衍,罷職不敍。
逆賊緣坐,自是三尺之典,則其不可因渠自訟,而輕易放釋也,明矣。姜宰承兄弟,俱是謀逆正刑罪人萬松之三寸姪子,而其父萬鐵,雖不正法,亦一奸逆,則以此以彼,何可使之偃息輦轂,無所防閑乎?況宰承恣行奸濫,夤緣受賂之跡,頃已畢露於鞫廳招辭,則罪狀尤著,善地編配,實爲失刑之大者,其弟應被緣坐,而放還者,亦甚無謂。後弊所關,不可置之,請朔州定配罪人姜宰承,絶島定配,其弟竝依前定配。答曰,勿煩。
十一日午時,上御熙政堂,王世子侍坐。藥房入診時,都提調崔錫鼎,提調趙泰采,同副承旨金一鏡,記事官魚有龜,記事官洪啓迪,記事官宋成明,儒川都正濎,醫官金有鉉·丁時梯·權聖徵·崔萬尙·趙慶基·朴星瑞·鄭麟祥·吳重卨入侍。崔錫鼎曰,昨夜醫官來言,症候與午間一樣云,伏切忻幸矣。今朝又聞醫官之言,則膈間氣滯,寢睡不安云,益切憂慮之至。症候進退,發作無常,而寢睡之不安,尤極悶慮。未知晩間,更復如何?上曰,晩後稍勝,而膈間不利矣。錫鼎曰,湯劑昨又議定劑入。此乃雙補氣血,兼治腫患之藥也。姑未知其效之如何,而生脈散加入中,陳皮·貝母,還爲減去者,此兩材,入於湯劑中,而味甚不好,故去之矣。使醫官診候,何如?上曰,唯。濎入診曰,今日脈候甚平穩。氣滯,似是一時偶然。未知膈間煩鬱乎?上曰,不然矣。有鉉入診曰,脈候與朝一樣,而左三部似有力矣。時梯曰,脈候大體,與朝無異,而寸尺間往來似疾,恐有熱候矣。聖徵·萬尙·慶基·麟祥,以次入診,而所達與時梯略同。錫鼎曰,瘡處診察,何如?上曰,改付糯米時診察,可也。錫鼎曰,金有鉉,以膈間不利時,進御童便之意,有所陳達云,而童便異於它藥,害於脾胃,如九味淸之屬調服,而童便則勿爲進御,何如?上曰,唯。錫鼎曰,昨日入診退出後,伏見備忘,辭旨嚴切,聽聞孰不惶悚?今此上候,閱數朔彌留,在京諸臣,誰不知之?朴弼明,以在前大臣去就,例自政院陳達,故有所仰白,而辭不達意,以致如此矣。昨朝朴弼明,以此事相議於臣,臣不復深思,以陳白爲宜言之,到今小臣之惶恐不安,何可盡喩?朴弼明,昨日聞命出去,待命於闕外。當此玉候未寧,三提調竝直之日,副提調未免闕直,非但事體未安,適當臘藥之時,提調趙泰采,問安後卽往本院監劑,入診後亦爲往看,廳中只有臣一人,事多苟簡。旣不施以罪罰,則使之察任乎?上曰,大臣去就,例自政院陳達,則今此在外大臣之入來,承旨仰稟,未爲不可,非以大臣去就陳達爲非也。君父之病,閱月彌留,則爲臣子者,雖在遠外,聞而上來,分義之所當然,而朴弼明以爲,在外大臣,不知上候輕重,而以藥院移設之故,上來云,此謂輕乎?謂重乎?在藥院之臣,宜不敢出不知輕重四字也。惟當以大臣去就陳達,而身在藥院,乃以不知輕重爲言,實非意想之所及也。親所目見,而所達如此,甚不可矣。錫鼎曰,上敎至當矣。第我國風習,如婦人女子,動多拘畏,至尊患候,尤是致勤之地,不敢顯言沈重,如是誤達矣。上曰,語雖誤達,而旣施問備之罰,使之入來直宿,可也。金一鏡曰,近來守令,陳疏紛紜,事體極爲未安矣。黃州牧使李,谷山府使鄭翔周,平山府使吳命禧,鳳山郡守崔世珪,遂安郡守尹憲周,新溪縣令申思永,兔山縣監李行道,瑞興縣監郭萬績等八邑守令,聯名上疏,卽當年條身布還穀量減,舊未收停捧事,而黃海監司李濟狀啓上送,原疏,今方留院矣。蓋守令之身布還穀捧納,固是職責,而若不能捧納,則朝家有論罪之事,如是陳疏,殊涉猥越。李等八邑守令,竝推考,狀啓及上疏,還下送,何如?上曰,何如?錫鼎曰,如有民弊,則守令亦可陳疏,而如還上·身布等事,報于監司,狀聞變通,例也。近來守令之陳疏頗紛紜,有若時體,承旨之所達,宜矣,而至於推考,未知其可也。上曰,勿爲推考,上疏狀啓,還下送,可也。出擧條遂退出。以上燼餘
上在昌德宮。停常參·經筵。
下直,宜寧縣監李夢曅。
大殿·中宮殿·世子宮·嬪宮,政院·玉堂問安。答曰,知道。
中宮殿,藥房問安。答曰,知道。
大殿,朝廷二品以上·六曹·大司諫單子問安。答曰,知道。
中宮殿,朝廷二品以上·六曹·大司諫問安。答曰,知道。
藥房都提調臣崔錫鼎,提調臣趙泰采,副提調臣朴弼明啓曰,伏未審夜來,聖體調攝,若何?伏聞昨夜入侍醫官之言,膈間滯氣,比前有加,進牛黃凉膈元,始得鎭定,且有寒熱之候云,不勝驚慮之至。卽今症候及寢膳之節,復何如?諸醫以爲,十全大補湯,雖是托瘡生肌之劑,膈間滯氣如此,則似難繼進云。今日臣等,趁早入診,議定當進之藥,宜當,終宵耿耿,敢此問安,竝爲仰稟。答曰,知道。寢睡差勝,困惱之候差減矣。
藥房再啓曰,臣等入診退出後,與儒川都正濎及諸御醫等商議,則以爲,十全大補湯,雖有補氣血之功,有妨於膈間滯氣,今姑停止,人蔘麥門冬湯,連進五貼,以爲淸補之地,宜當云。此藥一貼,爲先劑煎以入之意,敢啓。傳曰,知道。
李萬選,以都摠府言啓曰,副摠管東善君炳,以部將磨勘事,兵曹褒貶望報進去之意,敢啓。傳曰,知道。
以京畿監司金演狀啓,領中樞府事尹趾完,自安山地上來事,傳于金一鏡曰,給馬。
大殿·中宮殿·世子宮·嬪宮,政院·玉堂夕問安。答曰,知道。
大殿·中宮殿,藥房夕問安。答曰,知道。
辰時,日暈右珥。未時,太白見於巳地。
巳時,持平崔宗周啓曰,沈益昌事。啓辭同前正言李深,初以騎省郞官,受由下鄕,及授本職,承召入京,留滯多日,終不肅謝,遽呈辭疏,旋卽還鄕,今至四朔,尙不上來,雖未知其疾病事故之如何,而以其向日縣道之疏觀之,可想其不至大段,其隨意自便之習,旣甚未妥。況當玉候,閱月違豫之日,在外諸臣,亦多入來,而身帶臺職,退在鄕廬,一向淹延,無意趨承,進退之無據,分義之未安,莫此爲甚,決不容置而不論,請正言李深遞差。答曰,不允。末端事,依啓。
李端章啓曰,請刑曹判書金錫衍,罷職不敍。啓辭同前姜宰承事。啓辭同前答曰,勿煩。
許玧啓曰,吏曹郞廳來言,臺諫有闕,政事,何以爲之?取稟。傳曰,再明日爲之。
十二日午時,上御熙政堂,王世子侍坐。藥房入診時,都提調崔錫鼎,提調趙泰采,副提調朴弼明,記事官魚有龜,記事官洪啓迪,記事官宋成明,儒川都正濎,醫官金有鉉·丁時梯·權聖徵·崔萬尙·朴星瑞·鄭麟祥·白光璘·吳重卨·崔泰齡·洪瑞龜·朴洵入侍。崔錫鼎曰,伏承夜間問安,則膈間滯氣發作云。不勝憂慮之至,朝承批答,則以寢睡差勝,困惱亦減爲敎,是則伏幸。未審晩後,更無氣滯之症乎?上曰,朝後更不發矣。錫鼎曰,似是一時偶然往來之候,而脈候朝已診察,瘡處姑先診察,何如?上曰,只令儒川都正診脈,可也。濎入診曰,脈候左右三部,比昨極爲平緩矣。錫鼎曰,近來每於朝入侍時,鍼醫診察瘡處,改付糯米飯,故與臣等診察相違,久未診察瘡處,今日則臣等,亦爲同時診察,何如?上曰,依爲之。首醫率諸鍼醫入診時,三提調亦爲診察瘡處。錫鼎曰,使權聖徵,先陳所見,何如?聖徵曰,左邊瘡處,漸次差完,右邊亦不大段矣。諸醫所見亦同,改付糯米飯後,錫鼎曰,累日不得診察瘡處矣,今始診察,則顯然有減。凡瘡腫,餘滓盡出,則水穀之所滋,日夜之所息,自有功效,漸次完合,諸醫雖以爲瘡腫之收斂未易,而症亦不一矣。但右邊,少似有加云,消減之藥,當前期付之,退出後商議爲之,何如?上曰,依爲之。錫鼎曰,十全大補湯,卽托裡生肌之藥,故議定劑入矣。夜間有滯候,故更加商確之意,纔已仰稟,退出後商議,稟啓,以定仍用當否,何如?上曰,唯。錫鼎曰,橘皮茶,乃疎利滯氣之藥也。大凡氣鬱則滯,而陳皮能理膈氣,和淸蜜時時進御,何如?上曰,唯。遂退出。以上燼餘
禮曹啓曰,曹所屬中校書館官員等,去戊子年春夏秋冬等及今己丑年春夏等,禮賓寺·司畜署官員等,今己丑年春夏等褒貶,提調有故,限內不得磨勘矣,今始等第以入,而宗廟署·社禝署·弘文館·藝文館·春秋館·觀象監·承文院·奉常寺·東西永庫·東西活人署·東南關王廟·內醫院典醫監·掌樂院·司譯院官員等,今己丑年秋冬等褒貶,各其司提調堂上有故,限內不得磨勘之意,敢啓。傳曰,知道。
又啓曰,卽接成均館所報,則本館官員,自辛巳年春夏等至己丑年春夏等褒貶,當爲磨勘,而郞廳仕日中,或有身死罷散之員,或有遷轉外任之員,見存無幾,年久仕日,有難磨勘,自本曹入啓變通云,依前例,勿論,何如?傳曰,允。以上禮曹謄錄
上在昌德宮。停常參·經筵。
大殿·中宮殿·世子宮·嬪宮,政院·玉堂問安。答曰,知道。
中宮殿,藥房問安。答曰,知道。
大殿,朝廷二品以上·六曹·大司諫,單子問安。答曰,知道。
中宮殿,朝廷二品以上·六曹·大司諫問安。答曰,知道。
藥房都提調臣崔錫鼎,提調臣趙泰采,副提調臣朴弼明啓曰,伏未審夜來,聖體調攝,若何?昨日進水刺二次,湯劑亦爲進御,而醫官再次入侍時,膈間滯氣,不爲發作,氣候與午間一樣云,夜間症候及寢睡之節,復何如?今日臣等,與諸醫入診,詳察宜當,不任區區憂慮,敢此問安,竝爲仰稟。答曰,知道。寢睡與昨一樣,水刺差勝矣。
金一鏡啓曰,奉朝賀南九萬,今日來到闕外。係是大臣去就,敢稟。傳曰,知道。
李周徵,以戶曹言啓曰,奉朝賀南九萬在京時,月致酒肉,春秋及歲時周急事,曾有定奪矣。南九萬今己上來,月致酒肉,歲時周急等事,依前例擧行之意,敢啓。傳曰,知道。
金一鏡,以摠戎廳言啓曰,本廳三運牙兵二哨,新作隊屯軍一哨,與廣智營入直再運軍兵,今十五日依例替代,輪回入直之意,敢啓。傳曰,知道。
又以摠戎廳言啓曰,本廳三運軍兵,旣已逢點,新舊軍兵,露梁敎場,今十四日私習,十五日習陣後,舊軍則仍爲放送矣。廣智營入直軍兵,依前例,除標信出用之意,敢啓。傳曰,知道。
又以兵曹言啓曰,行判中樞府事李畲,今已入京,故祿牌使本曹郞廳,依例持納,則以爲,今此上來,只爲問安,非爲公職之計云,而祿牌辭而不受,何以爲之?敢稟。傳曰,更爲持傳。
又啓曰,行判中樞府事金昌集,今日來到闕下云。係是大臣去就,敢稟。傳曰,知道。
又以兵曹言啓曰,行判中樞府事金昌集,今已入京,故祿牌使本曹郞廳持納,則以爲,今雖進詣闕下,以爲朝夕承候之地,而非有肅謝行公之計云,而祿牌辭而不受,何以爲之?敢稟。傳曰,更爲持傳。
李周徵,以戶曹言啓曰,卽接廣興倉所報,行判中樞府事李畲,今已入城,故今十二月頒料次,倉官進去,依例請受祿牌,則以爲,今朔月廩已受云,祿牌不爲出給。係是大臣祿俸,何以爲之?敢稟。傳曰,令倉官輸送。
大殿·中宮殿·世子宮·嬪宮,政院·玉堂夕問安。答曰,知道。
大殿·中宮殿,藥房夕問安。答曰,知道。
金一鏡啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
午時,執義宋儒龍,掌令金始慶啓曰,沈益昌事。啓辭同前答曰,勿煩。
未時,正言李端章啓曰,請刑曹判書金錫衍,罷職不敍事。啓辭同前姜宰承事。啓辭同前全州判官成壽雄,筮仕之初,已有趨勢之誚,及授南邑,率多干譽之政,營下重地,遽爾移擢,物議之嗤點,久而未已,官方之淆亂,不可勝言,而其在南平時,因一寺僧之誣捏,隣邑士子,乃使數百僧徒,越境掩捕,突入內舍,辱及婦女,一村空虛,如經亂離。噫,誠使其人,眞有罪犯,則移關推捉,事例當然,縱僧橫拏,擧措怪悖,南中之人,至今憤罵,傳說狼藉,莫不爲駭,不可以事在旣往,置而不論,請全州判官成壽雄,罷職不敍。答曰,不允。
十三日午時,上御熙政堂,王世子侍坐。藥房入診時,都提調崔錫鼎,提調趙泰來,副提調朴弼明,記事官魚有龜,記事官宋成明,儒川都正濎,副司勇李公胤,醫官金有鉉·丁時梯·鄭斗俊·權聖徵·崔萬尙·朴星瑞·白光璘·李重蕃·鄭麟祥·吳重卨入侍。崔錫鼎曰,昨日昏後及夜深後,醫官再次入侍而來言,氣候一樣云,不勝忻幸。今日晩後,水刺之節,亦何如?上曰,一樣矣。錫鼎曰,醫官朝已入診,只令朝未入診醫官診察,何如?上曰,唯。錫鼎曰,李公胤,待令於闕外,中間議藥時,累次入來,而今日亦令同爲入診矣。濎入診曰,脈候左右三部調均,比昨一樣矣。且伏聞寢睡水刺,數日內差勝云,慶幸曷喩?食飮之節,益加審愼,而勿用疎凉之劑,必取淸淡之物,何如?上曰,所達,宜矣。公胤入診曰,卽今脈候,別無它症,而似數矣。錫鼎曰,瘡處使之診察乎?上曰,改付糯米飯時診察,可也。錫鼎曰,瘡口宜付膏藥,而或以爲㺚膽塗之瘡口,則未盡膿者,自當消散,而可使餘滓淨盡云,糯米飯改付時,以此試之,則可以見效矣。上曰,然矣。錫鼎曰,今番進御湯劑,藥味,何如?上曰,味好而如茶矣。錫鼎曰,右邊核處,更何如?付以外治之藥,則必有效,而牛骨屑,閭家亦多見效者,至於雲母膏,無論已膿未膿,皆可付之云,而許坫則以爲,左邊旣已破膿,不可不補,右邊未及成膿,當爲消散,而以左邊之故,不得用疎凉之劑,是可悶慮云。如八味元之屬,兼爲進御,而外付消散之藥,何如?上曰,當依此爲之矣。遂退出。以上燼餘
上在昌德宮。停常參·經筵。
大殿·中宮殿·世子宮·嬪宮,政院·玉堂問安。答曰,知道。
中宮殿,藥房問安。答曰,知道。
大殿,朝廷二品以上·六曹·大司諫,單子問安。答曰,知道。
中宮殿,朝廷二品以上·六曹·大司諫問安。答曰,知道。
藥房都提調臣崔錫鼎,提調臣趙泰采,副提調臣朴弼明啓曰,伏未審夜來,聖體調攝,若何?昨日進水刺二次,而伏聞入侍醫官之言,瘡口貼付膏藥云。夜間症候,何如,而寢睡水刺,漸益差勝乎?今日臣等,與諸醫入診,詳察宜當,不任憂慮,敢來問安,竝爲仰稟。答曰,知道。膈間氣滯,不得穩睡,水刺與昨一樣矣。
李周徵啓曰,領中樞府事尹趾完,今月十二日,入來龍山云。係是大臣去就,敢稟。傳曰,知道。
傳于李周徵曰,明日過上前開拆後,自十六日爲始,時急公事,斟酌捧入,而留院公事,亦爲間間入啓,凡事有隨時變通之道,常時,則公事出納,限人定,而卽今在調攝中,日暮後勿爲入啓,可以不妨於調攝,留院公事,亦無積滯之患矣。待平復後,公事入啓,依前限人定,可也。
李周徵啓曰,右副承旨李頤晩,同生兄前縣監綏晩妻淑人尹氏身死,服制已行四日,出仕,何如?傳曰,允。
有政。吏批,判書李墪進,參判尹德駿進,參議李大成進,右承旨許玧進。
兵批,判書金宇杭進,參判南致熏病,參議呂必容進,參知金致龍病,左副承旨李萬選進。
吏批啓曰,玉堂春坊闕員,今當差出,而擬望之人乏少,相避外任及時推人員竝擬,何如?傳曰,允。
吏批,以金始煥爲正言,李喜相爲高敞縣監,梁濟育爲禁府都事,李明俊爲副校理,李邦彦爲文學,尹聖時爲說書,李集爲獻陵參奉,金斗南爲掌令。
兵批,以崔錫恒爲副摠管,咸陵君極爲副摠管,金德基·金洵爲五衛將,兪一基爲宣傳官,李鳳徵單付同知,金命熙·韓處寧·李鑰·安斗齡單付僉知,加德僉使孫必億,今加嘉善賞加,朴重圭·金錫命·孟萬澤·洪重夏·金德基·洪萬紀·李相殷·鄭是先·柳龜徵·李溭·趙泰果·洪處宙·李勛岳·蔡以章·尹濟萬·柳胤興·尹弼周·洪時九·尹晩濟單付謢軍,申銋·柳重茂·金有鉉單付司直,李深單付副司果。
兵批啓曰,前萬戶柳惠章,軍器別備敎鍊官李行通,未資窮未準職,何以爲之?敢稟。傳曰,竝特爲加資。
李周徵啓曰,本院郞廳,今己丑年秋冬等褒貶,當爲磨勘,而都承旨朴弼明,方在藥院直宿,故不得爲之之意,敢啓。傳曰,知道。
許玧,以議政府舍人,以領左相意啓曰,本府,今己丑秋冬等褒貶,當爲等第,而臣錫鼎,以藥房提調,方在直宿嘗藥中,限內不得磨勘之意,敢啓。傳曰,知道。
又以宗親府郞廳,以有司堂上意啓曰,本府郞廳,今己丑年秋冬等褒貶等第,當爲磨勘,而有司堂上二員內,二員有故,限內不得爲之之意,敢啓。傳曰,知道。
李周徵,以戶曹言啓曰,卽接廣興倉所報,奉朝賀南九萬,今已上來,故今十二月朔頒料次,倉官進去,依例請受祿牌,則以爲,在鄕時已受月廩云,祿牌,不爲出給。係是大臣祿俸,何以爲之?敢稟。傳曰,令倉官輸送。
許玧,以侍講院言啓曰,本院下番司書李邦彦,獨爲入直矣。今日政,陞拜文學兼司書宋正明,以本職入直,玉堂司書兼說書,俱未差,下番他無推移入直之員,今日政,新除授說書尹聖時,卽爲牌招,使之入直,而司書兼說書有闕之代,後日政,以在京無故人差出,牌招察任,何如?傳曰,允。
大殿·中宮殿·世子宮·嬪宮,政院·玉堂夕問安。答曰,知道。
大殿·中宮殿,藥房夕問安。答曰,知道。
巳時,持平尹樟啓曰,沈益昌事。啓辭同前在鄕除拜承召之人,計其道里,定以月限,使之上來者,新有定式。況今玉候閱月違豫之時,在外諸臣,率皆趨造輦下,而副應敎尹行敎,掌令權忭,除拜累月,尙不應命,雖未知其情病之果如何,而揆以分義,終涉未安,請副應敎尹行敎,掌令權忭,竝命遞差。答曰,不允。末端事,依啓。
未時,正言李端章啓曰,請刑曹判書金錫衍罷職不敍事。啓辭同前姜宰承事。啓辭同前全州判官成壽雄,筮仕之初,已有趨勢之誚,及授南邑,率多干譽之政,營下重地,遽爾移擢,物議嗤點,久猶未已,而其在南平時,因一寺僧之誣捏隣邑士子,乃使數百緇徒,越境掩捕,突入內舍,辱及婦女,一村空虛,如經亂離。噫,誠使其人,眞有罪犯,則移關推捉,事例當然,縱僧橫拏,擧措怪悖,南中之人,至今憤罵,傳說狼藉,莫不爲駭,不可以事在旣往,而置而不論,請全州判官成壽雄,罷職不敍。答曰,不允。
十四日午時,上御熙政堂,王世子侍坐。藥房入診時,都提調崔錫鼎,提調趙泰采,副提調朴弼明,記事官魚有龜,記事官洪啓迪,記事官宋成明,儒川都正濎,醫官金有鉉·丁時梯·李時聖·權聖徵·崔萬尙·朴星瑞·鄭麟祥·申熙溟·吳重卨·李震成入侍。崔錫鼎曰,伏聞醫官之言,則數日內,膈間滯氣,更不發云,方切伏幸。伏見批答,則寢睡因此不得安穩,伏用悶慮之至,未知比前有加乎?上曰,不知如前大段矣。錫鼎曰,水刺,何如,而口味之淡然,亦復如前乎?上曰,雖不如前,而水刺頗厭矣。錫鼎曰,醫官,朝已入診,只令朝未入診醫官診察乎?上曰,唯。濎入診曰,夜來寢睡不安云,方切伏慮之至,脈候左右三部,極爲平穩矣。時聖·熙溟·震成,以次入診,而所達與儒川都正同。錫鼎曰,脈法,微妙難知,而醫官,尙知浮沈遲數矣。卽今脈候,則醫官,皆以爲調和,昨者李公胤,雖以爲帶數,而醫書,以一息五至爲好矣。瘡處,令鍼醫診察,何如?上曰,付膏藥已久,使之診察,可也。聖徵以下,診察瘡口後,改付膏藥。錫鼎曰,㺚膽,入於瘡口,膏藥改付之際,或有刺痛之候乎?上曰,不然矣。錫鼎曰,自明日退歸本院事,命下矣。數日來,水刺稍勝,故有此下敎,而瘡腫處,分野甚重,膿潰後症候亦如當初入診時,自上合眼委臥,言語甚厭,伊時下情之憂煎,何可盡達?欲請設廳而惶恐不敢,只爲移直於廚院矣。症候姑未差復,臣等,何敢退去乎?姑觀數日移直,何如?上曰,數日觀勢移直,可也。出榻前下敎遂退出。以上燼餘
上在昌德宮。停常參·經筵。
大殿·中宮殿·世子宮·嬪宮,政院·玉堂問安。答曰,知道。
中宮殿,藥房問安。答曰,知道。
大殿,朝廷·二品以上·六曹·大司諫問安。答曰,知道。
藥房都提調臣崔錫鼎,提調臣趙泰來,副提調臣朴弼明啓曰,伏未審夜來,聖體調攝,若何?昨日水刺二次及湯劑進御,而伏聞入侍醫官之言,午後有煩熱之候,牛黃三分調進忍冬茶,夜中膈間滯氣復作,進牛黃凉膈元,始得鎭定云。卽今症候及寢膳之節,復何如?今日臣等,與諸醫入診,議定當進之藥,宜當,不任區區憂慮,敢此問安,竝爲仰稟。答曰,知道。症候,已言于醫官矣。
李萬選啓曰,備邊司郞廳,以大臣意來言,今日賓廳坐起日次,而上候方在靜攝中,且値褒貶上前開拆,不得來會之意,敢啓。傳曰,知道。
藥房都提調崔錫鼎口傳啓曰,提調趙泰來老母,自昨日病勢猝劇,而方在藥院直宿中,不得陳疏,情理悶迫,暫爲出去相見之意,敢啓。傳曰,知道。以上燼餘
府啓,請還收邊遠定配罪人沈益昌放送之命。措辭見上答曰,勿煩。
院啓,請刑曹判書金錫衍罷職不敍。措辭見上請朔州定配罪人姜宰承絶島定配,其弟竝依前定配。措辭見上全州判官成壽雄,筮仕以來,不能自疏於勢利之道,作宰之後,專事違道干譽之政,營下移擢,處出意外,物議嗤點,久猶未已,而其在南平時,因一寺僧之誣捏,乃使數百緇徒,越境掩捕,闌入士夫家內舍,致令婦女驚擾奔迸,一村空虛,如經亂離。噫,誠使其人,眞有罪犯,則移關推捉,何所不可,而橫侵他境,已非法例,縱僧作拏,尤極無據,其擧措之悖妄,風俗之傷敗,莫此爲甚。南中人士,憤罵至今,遠近傳說,聽聞俱駭,決不可以事在旣往,置而不論,請全州判官成壽雄,罷職不敍。答曰,不允。末端事,依啓。
今日藥房入診時,內醫提調趙泰來,親病危重,今姑許遞,其代卽爲口傳差出事,榻前下敎。
大殿·中殿·世子宮·嬪宮,藥房·政院·玉堂夕問安。答曰,知道。
藥房再啓曰,臣等入診退出後,與儒川都正濎及諸御醫等相議,則以爲,數日來煩熱之候,膈間滯氣頻作,脈度沈實有力,加減凉膈散,加貝母·麥門冬各一錢,黃連·薑汁炒·枳角各七分,連進三貼,以爲利膈淸熱之地,宜當云,此藥一貼,爲先劑煎以入之意,敢啓。答曰,知道。
吏曹口傳政事,以趙相愚爲內醫提調。以上朝報
上在昌德宮。停常參·經筵。
夜一更,月犯輿鬼西南星,流星出天園星下,入坤方天際,狀如鉢,尾長二三尺許,色赤。
下直,朔寧郡守柳綄。
大殿,政院·玉堂·二品以上·六曹·大司諫問安。答曰,知道。
中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日水刺,不得進御,只進白粥駞駱,煎入湯劑,亦爲進御,而伏聞入侍醫官之言,瘡口則連付膏藥,頗有收斂之勢,而夜中膈間氣滯之候復作,忍冬茶,調進牛黃凉膈元及蘇合元,始得鎭定云。卽今症候及寢膳之節復,何如?今日臣等,與諸醫入診,詳察宜當,不任區區憂慮,敢此問安,竝爲仰稟。答曰,知道。膈間氣滯之候復作,五更後始得入睡,今朝進水刺,而與再昨一樣矣。
府啓,請還收邊遠定配罪人沈益昌放送之命。措辭見上答曰,勿煩。
戶曹啓曰,判府事李畲,今十二月朔祿俸,依傳敎,令倉官輸送,則以爲,聖恩至此,不勝惶感。又當此玉候靜攝之日,不得有所煩籲,則固當仰承,而在鄕旣受月廩,又受祿俸,尤有所不敢云,辭而不受,何以爲之?敢稟。傳曰,大臣,以旣受月廩固辭,前頭正月祿俸,輸送,可也。
政院啓曰,伏見咸鏡監司趙泰東,今己丑秋冬等守令褒貶啓本,其中明川府使柳文燧,以吏緣爲奸,民受其害,爲其題目,則宜置下考,而置諸中考,致勤點下,其在嚴黜陟之道,難免不察之失。江原監司李台佐,褒貶啓本中,守令無一人居下,殊無嚴明殿最之意。咸鏡監司趙泰東,江原監司李台佐,竝推考,何如?傳曰,允。又啓曰,伏見諸道今己丑秋冬等邊將褒貶啓本,則平安監司尹趾仁,江華留守朴權,黃海監司李濟,全羅右水使李碩寬,左水使李鳳祥,慶尙左水使李尙,邊將無一人居下,殊無嚴明殿最之意。忠淸水使白時耉,邊將無一人居下,而抗金鎭僉使韓信哲,以虛帶職名,姑難責效爲目,而置諸上考,語極未瑩,尤難免不察之失,竝推考,何如?傳曰,允。
正言李端章啓曰,臣於向日,有論啓事,方詣臺廳,使院吏,依例請相會禮於諸僚,則皆稱有故,不爲聽許,臣之所論數事,自是公共之論,宜無規避之端,而且諸僚俱以無故行公之員,終無齊會竝爭之意,雖未知於臺體何如,而臣之見輕則大矣。第當玉候違豫之日,瀆擾是懼,不卽自列,今聞物議,以臣之當避不避,爲非云。臣何敢自謂我無所失,而一刻苟冒於職次乎?請命遞斥臣職。答曰,勿辭,退待物論。
大殿·中殿·世子宮·嬪宮,藥房·政院·玉堂夕問安。答曰,知道。
忠淸監司書目,尼山呈,以右議政尹拯上疏上送事。啓。傳曰,遣承旨敦諭。以上朝報
禮曹啓曰,來庚寅年正朝,大殿·中宮殿·世子宮,陳賀節目,當爲磨鍊,而自上方在靜攝之中,不得循例擧行,以權停例磨鍊乎?敢稟。傳曰,依爲之。
又啓曰,來庚寅年正朝,大殿·中宮殿陳賀時,王世子,兩殿致詞陳賀等節目,依例磨鍊乎?敢稟。傳曰,權停。
司饔院啓曰,濟州乳柑進上,今始來納,而宗廟薦新,不爲來到,招問曲折於陪持人,則薦新所載船,相失於海中,未及來到云,進上旣到之後,遷就薦新,事甚未安,進上乳柑元數內,二百五十枚,依前移送禮曹,宗廟及永昭殿·敬寧殿,明曉廌進後,還爲內入,何如?傳曰,允。以上禮曹謄錄
禁衛營啓曰,卽接南道監役官所報,則九嶷峯東邊禁衛營所據處體城四間許,今日頹落云,令繕工監,把子圍排,多定軍士守直,而依定奪,亦令該軍門,待解凍修築之意分付,何如?傳曰,允。以上禁衛營謄錄
上在昌德宮。停常參·經筵。
大殿,政院·玉堂·二品以上·六曹·大司諫問安。答曰,知道。
中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
藥房啓曰,隆寒甚酷,伏未審夜來,聖體調攝,若何?中宮殿氣候,及王世子嬪宮氣候,亦何如?昨夕水刺一次,駞駱二次進御,湯劑亦爲進服,而伏聞入侍醫官之言,夜中膈間氣滯之候,更不發作云,卽今症候及寢膳之節,復何如?今日臣等,與諸醫入診詳察宜當,且加減八味元及地黃膏,旣已劑入,此是滋補本源之劑,不可不趁時進御,湯劑則今日入診後,當爲議定繼進與否,臣等不任區區憂慮,敢此問安,竝爲仰稟。答曰,知道。寢睡安穩,水刺差勝,內殿氣候無事,世子嬪宮氣候平穩矣。
府啓,請還收邊遠定配罪人沈益昌放送之命。措辭見上答曰,勿煩。
大司諫吳命峻啓曰,臣日造起居之班,而不行相會禮者,蓋以臣之强疾一出,只爲粗伸分義,本非蹲據之意也。近聞物議,以臣旣已行公,不爲參啓,大加非斥,而玉候違豫之中,瀆擾是懼,惟俟翌瘳之慶,以爲自處之計矣。昨者同僚先避,至以規避譏之,未知僚席所論,有甚難言之事,而至令人規避乎。以此以彼,俱不可仍冒,請命遞斥臣職。答曰,勿辭,退待物論。
司諫韓配周啓曰,臣昨伏見僚臺避辭,則以不爲相會禮事,有所引避,至以見輕於同僚爲言,臣於此不勝瞿然之至。蓋同僚相會,自是院規,臣亦送言于僚員,累次請會,而俱以事故,未卽合坐矣。今者僚臺,以此引避,若以見輕爲嫌,則臣亦不免,其何可獨爲晏然於臺次乎?請命遞斥臣職。答曰,勿辭,退待物論。
大殿·中殿·世子宮·嬪宮,藥房·政院·玉堂夕問安。答曰,知道。以上燼餘
上在昌德宮。停常參·經筵。
未時,太白見於巳地。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日水刺二次進御,而所進,加勝於數昨,昏後又進駞駱粥,而湯劑亦爲進御。且聞入侍醫官之言,瘡處連次付藥,而右邊核處,時有微疼之候,膈氣更不發作云,卽今症候及寢膳之節,復何如?湯劑已盡於昨日,今日臣等,與諸醫入診,詳察議定繼進之藥,宜當,不任區區憂慮,敢此問安,竝爲仰稟。答曰,知道。夜間咳嗽頻發,寢睡之安穩,不如昨夜,水刺與昨一樣矣。
今秋冬等褒貶,水山萬戶兪孝甲下。
傳曰,明朝,大提學,命招。
府啓,請還收邊遠定配罪人沈益昌放送之命。措辭見上答曰,勿煩。
獻納柳述啓曰,臣頃日,自湖西復命之後,連値玉候違豫,不敢控辭,數日行公,而撼頓之餘,宿病添苦,尋單請急,見阻喉司,一味惶蹙。又於日昨,偶然失足,重致痿傷,兩踝浮高,痛不堪忍,戶庭之間,不能運步。適於此際,同僚請行會禮,而病狀如右,末由起動,此非出於稱托規避之意,而得見僚臺避辭,則其所侵斥,有若避辭者然,至以無故行公臺體何如等語,大加譏切,臣於此不勝訝惑之至。凡臺閣相會禮之規,僚席間,若有病故,則往復相議,或行或退,未嘗以此爲咎,而今乃以見輕,遽至引避,臣實未曉也。雖然旣被其非斥,則固不可晏然仍冒於臺次,而昨緣病劇,今始瀆擾於靜攝之中,臣罪尤大,請命遞斥臣職。答曰,勿辭,退待物論。
吏曹啓曰,來二十一日,祿都目政事爲之之意,敢啓。傳曰,知道。
藥房再啓曰,臣等入診退出後,與儒川都正濎及諸醫等商議,則以爲,加減凉膈散,已進三貼,有效而無害,亦能治嗽,前方,更加知母蜜水炒一錢,加進二貼,宜當云,此藥一貼,劑煎以入之意,敢啓。答曰,知道。
院啓,請刑曹判書金錫衍罷職不敍。措辭見上請朔州定配罪人姜宰承,絶島,其弟竝依前定罪。措辭見上竝引嫌而退。會禮退托,所失在彼,見輕爲嫌,殊涉太過,不行會禮,旣有所失,揆以臺體,勢難仍在,請正言李端章,司諫韓配周,竝命出仕,大司諫吳命峻,獻納柳述遞差。答曰,不允。處置事,依啓。
吏曹啓曰,樂安郡守崔處大,祥原郡守金夏鳴,俱以五考守令,二次居中,上年冬中考,雖因赦蕩滌,三年窠守令,二中罷職,自是法典,崔處大·金夏鳴,居中至於二次,則不治之狀,據此可知,依法典竝罷職。且考見各道褒貶等第題目,則全罷監司李震壽啓本中,珍島郡守李弘規,以民多流散爲目,而置之中考,守令,乃是字牧之任,而旣以民多流散爲辭,則其不治之狀,宜置下考,而置之中考,殊無嚴明殿最之意,全羅監司李震壽推考,珍島郡守李弘規罷黜,何如?傳曰,允。
大殿·中殿·世子宮·嬪宮,藥房·政院·玉堂夕問安。答曰,知道。
司諫韓配周,正言李端章就職。
禁府,嚴漢重拿囚。啓。以上朝報
上在昌德宮。停常參·經筵。
午時未時,日暈。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日水刺二次,駞駱粥一次進御,湯劑亦爲進服,而伏聞入侍醫官之言,脈度和平,膈氣更不發作,而瘡處連付膏藥云,卽今症候及寢睡之節,復何如?今日臣等,與諸醫入診詳察,宜當,不任區區憂慮,敢此問安,竝爲仰稟。答曰,知道。寢睡安穩,水刺姑無加進之效矣。
政院啓曰,大提學姜鋧,承牌未詣賓廳矣,敢啓。傳曰,書題書入。
傳曰,左承旨持此書題,與大提學,偕往泮宮,儒生等,試取以來。
藥房,自明日退去本院事,傳敎。
府啓,請還收邊遠定配罪人沈益昌放送之命。措辭見上答曰,勿煩。
院啓,請刑曹判書金錫衍罷職不敍。措辭見上請朔州定配罪人姜宰承,絶島定配,其弟,竝依前定配。措辭見上答曰,勿煩。
平安監司書目,義州呈,以進賀使一行,今月十四日還渡江事。
吏曹啓曰,臺諫有闕,政事,取稟。傳曰,明日爲之。
政院啓曰,大提學姜鋧,今將試士以來,而自前兩館提學,亦有命招同參科次之例,何以爲之?敢稟。傳曰,竝命招。弘文提學李寅燁,藝文提學崔錫恒,牌不進。
政院啓曰,卽者弘文提學李寅燁,藝文提學崔錫恒牌不進推考傳旨,今方捧入,而科次事重,更爲牌招,何如?傳曰,允。
弘文提學李寅燁再牌不進。
大殿·中殿·世子宮·嬪宮,藥房·政院·玉堂夕問安。答曰,知道。以上朝報
成均館官員,以知館事意啓曰,近來士習不美,每當頒柑之際,輒有擢取作拏之習,今番則慮有此弊,預爲明布約條,至再至三矣。初中行列,則整齊跪受,而終行幼學申時迪·李綰等二人,不遵申嚴之令,敢踵擢柑之習,事極可駭。王世貴稱名人,以無賴常漢,闌入場屋,亦甚駭然。至於儒生一人,則破門突入,擧措怪悖,問其姓名,牢諱不言,如此之輩,不可只施儒罰,竝移送該曹,以爲問名,一體勘罪之地,何如?傳曰,允。以上成均館謄錄
義禁府啓曰,全羅監司狀啓,據刑曹粘目內,高敝前縣監嚴漢重,移本府處置事,允下矣。嚴漢重,今方待命,卽爲拿囚之意,敢啓。傳曰,知道。以上義禁府謄錄
上在昌德宮。停常參·經筵。
未時,日暈。
下直,北兵使李昌肇,長湍府使李世維,文川郡守李德運。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日進水刺二次,駞駱一次,而湯劑亦爲進服,且聞昏後入侍醫官之言,氣候與午間一樣,而右邊核處,時有微疼之候云,卽今症候及寢睡之節,復何如?湯劑五貼,已盡於昨日,姑爲停止事,昨已定奪,今日臣等,率諸醫入診,審察右邊核處,宜當,不任區區憂慮,敢此問安,竝爲仰稟。答曰,知道。病候,已言于醫官矣。
府啓,請還收邊遠定配罪人沈益昌放送之命。措辭見上答曰,勿煩。
今日入診時,以都提調崔錫鼎所啓,藥房姑勿退去事,榻前下敎。
院啓,請刑曹判書金錫衍罷職不敍。措辭見上請朔州定配罪人姜宰承,絶島定配,其弟竝依前定配。措辭見上新除授大司諫趙泰億,時在江原道鐵原府任所,請斯速乘馹上來事,下諭。答曰,不允。罷職事,所論過當,亟停勿煩。下諭事,依啓。
備忘記,居首生員李鳳翼,直赴殿試,之次生員鄭震卨·睦天顯·幼學崔守溫,各給一分。
謝恩,兼說書申靖夏,司書申思喆。
大殿·中殿·世子宮·嬪宮,藥房·政院·玉堂夕問安。答曰,知道。
有政。吏批,以申靖夏爲兼說書,趙泰億爲大司諫,朴弼揆爲全州判官,申思喆爲司書,沈壽賢爲獻納,公城君金垕,驪原君李鳳徵。
兵批,以申銋付副司直,柳龜徵·洪萬紀·金德基·洪重夏·孟萬澤·鄭是先·金洵·李溭·柳重茂·李深,付副司果,蔡以章付司猛,李萬業·申漢章·張師漢·李之驥·尹行敎·權忭,付副謢軍,吳命峻·柳述,付副司直。以上朝報
上在昌德宮。停常參·經筵。
未時,太白見於巳地。
下直,知世浦僉使李熙齡。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日朝水刺進御,晩後進駞駱二次,而伏聞入侍醫官之言,右邊核處牽疼,夜間有煩熱之候,而核上痰血凝聚之處,顯有成膿之形云,不勝伏慮之至,卽今症候及寢膳之節,復何如?今日臣等,與諸醫入診,議定受鍼與否宜當,敢此問安,竝爲仰稟。答曰,知道。右邊核處之牽疼,寢睡之不穩,水刺之厭進,與昨一樣矣。
府啓,請還收邊遠定配罪人沈益昌放送之命。措辭見上答曰,勿煩。
江原監司書目,高城郡守兪崇,病滯中路,還任無期,不得已罷黜事。
全羅左水使李森,長湍府使遞來。
院啓,請刑曹判書金錫衍罷職不敍。措辭見上請朔州定配罪人姜宰承,絶島定配,其弟竝依前定配。措辭見上答曰,勿煩。
大殿·中殿·世子宮·嬪宮,藥房·政院·玉堂夕問安。答曰,知道。
有政。吏批,以金命熙爲鐵原府使,李鳳齡爲宣陵奉事,呂命擧爲黃山察訪,李濟爲兵曹佐郞,柳成運爲高城郡守。
兵批,以金德重爲守門將,柳沺付副護軍,薜東魯·鄭欽英·鄭欽豪·裴碩賢·孫尙吉付副護軍,柳沺爲全州營將,池克淸爲三田渡別將,張晩弘爲忠翊衛將,李行通付副謢軍,鄭一頤付副司直,趙天彬·韓孝敏付副司果,吳命峻·柳述·丁思愼付副司果,南鶴鳴付副司正,趙泰果爲僉知,金有鉉爲知中樞府事,任舜元付大護軍,玄孝綱·李震成付副護軍,崔錫恒付副司直,閔鎭遠·李燁·玄悌綱付副司直,李日章·金宇集·李構·宋光澤·朴熙重付司果,權·權以鎭·崔啓翁付司直,南迪明·崔重泰·邊是泰·趙世望付副司猛,梁益明·沈榗·申命仁·裴尙珪·韓命基·南世興·鄭泰英·沈益晉·李晩章·全翊聖·申慶弼·田會一·李譔·李重國·趙命周·金時遠·韓圭·李世興·張以綱·金完·李震亨付副司勇。以上朝報
禮曹啓曰,濟州牧使所封進,去十一月令,宗廟·永昭殿·敬寧殿,薦新乳柑·洞庭橘等,今始上來,洞庭橘,則來二十二日薦進,而乳柑,則前因司饔院啓辭以進上,旣已薦進,今此封進乳柑,則令該院捧入,何如?傳曰,允。以上禮曹謄錄
上在昌德宮。停常參·經筵。
未時,太白見於巳地。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日水刺一次進御,而所進減少,晩後駞駱二次進御。且聞入侍醫官之言,核處形症一樣云,卽今症候及寢膳之節,復何如?今日臣等,與諸醫入診詳察,宜當,不任區區憂慮,敢此問安,竝爲仰稟。答曰,知道。症候,已言于醫官矣。
府院前啓,以臘享大祭齋戒,今日姑停。
傳曰,史官三員待命,騎馬九匹立之,臘享大祭所內摘奸。
藥房口傳啓曰,臣等退出後,與諸醫商議,則皆以爲,核處旣難於受鍼,今若受灸,則庶有因灸開穴之望,且有停水燥乾之效云。諸議旣已歸一,則不可等待,趁卽入診,仍爲受灸之意,敢啓。傳曰,依爲之。
大殿·中殿·世子宮·嬪宮,藥房·政院·玉堂夕問安。答曰,知道。
戶曹啓曰,奉朝賀南九萬,判府事李畲,正月朔祿俸,依傳敎,令倉官輸送,則奉朝賀南九萬以爲,前朔輸送之祿,乃是一朔內疊受,而上候違豫時,旣不敢陳疏,又不敢無端還送,姑爲留置,卽今朝廷問安未罷,不敢陳疏,猶如前日,而又受來朔之祿,旣有所不敢云。行判府事李畲以爲,聖候靜攝之中,恩命再降,輸致祿俸,極知惶恐,不敢復辭,而區區情跡,終難以暫時入京問安,冒受仕者之俸,伏地隕越,靡所容措云,俱不領受,何以爲之?敢稟。傳曰,姑待下敎輸送,李判府事祿俸,更爲輸送。
大殿受灸後,大殿·中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。以上朝報
上在昌德宮。停常參·經筵。
未時,太白見於巳地。夜一更,流星出參星下,入坤方天際,狀如鉢,尾長三四尺許,色赤。五更,流星出織女星上,入東方天際,狀如拳,尾長三四尺許,色赤。啓。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日朝水刺,及夕時雜水刺進御,而所進無多,夜中進駞駱一次。且伏聞入侍醫官之言,受灸後,微有惡寒之氣,而繼有煩熱之候,左邉瘡處一樣云,卽今症候及寢睡水刺,亦何如?今日臣等,與諸醫入診,仍爲受灸宜當,時刻,定以何時乎?不任區區憂慮,敢來問安,竝爲仰稟。答曰,知道。寢睡水刺,比昨差勝,受灸時刻,定以午正,宜矣。
府院前啓,以國忌齋戒,今明日姑停。
大殿受灸後,大殿·中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
京畿監司書目,楊州牧使朴昌漢,加平郡守李基漢,臘猪闕封,竝只罷黜事。啓。傳曰,只推勿罷,勿待罪事,回諭。
大殿·中殿·世子宮·嬪宮,藥房·政院·玉堂夕問安。答曰,知道。以上朝報
上在昌德宮。停常參·經筵。
未時,太白見於巳地。申時,日有左珥。啓。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日水刺二次進御,昏後進駞駱一次。且聞入侍醫官之言,氣候一樣云,卽今症候及寢膳之節,復何如?今日臣等,與諸醫入診,仍爲受灸宜當,時刻,依前定以午正乎?不任區區憂慮,敢此問安,竝爲仰稟。答曰,知道。寢睡水刺與昨一樣矣。
大殿受灸後,大殿·中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
進賀正使臨陽君桓,副使兪集一,書狀官李翊漢,入來。
謝恩,護軍兪集一。
興德縣監朴纘新,差使員上來。
大殿·中殿·世子宮·嬪宮,藥房·政院·玉堂夕問安。答曰,知道。以上朝報
上在昌德宮。停常參·經筵。
下直,淸道郡守宋堯卿。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日水刺二次,駞駱一次進御,而伏聞昨夕入侍醫官之言,昏後氣候樣一云,卽今症候及寢膳之節,亦復何如?今日臣等,率諸醫入診詳察,宜當,不任憂慮,敢此問安,竝爲仰稟。答曰,知道。咳嗽作苦,寢睡不穩,水刺厭進一樣矣。
院啓,請刑曹判書金錫衍罷職不敍。措辭見上請朔州定配罪人姜宰承,絶島定配,其弟竝依前定配。措辭見上答曰,勿煩。
府啓,請還收邊遠定配罪人沈益昌放送之命。措辭見上答曰,勿煩。
藥房再啓曰,臣等,入診退出後,與儒川都正濎及諸醫等商議,則皆以爲,卽今咳嗽頻發,且有惡風之候,參蘇飮,加桑白皮蜜水炒·黃苓·杏仁麩炒各一錢,連進二三貼,宜當云。此藥一貼,爲先劑煎以入之意,敢啓。答曰,知道。
西永庫別提趙光命,別檢徐宗選,藏冰後,入來。
大殿·中殿·世子宮·嬪宮,藥房·政院·玉堂夕問安。答曰,知道。
今日藥房入診時,副提調朴弼明所啓,都目政,當於今月內定行,而上候未寧,方在靜攝之中,姑待差復後定行之意,敢達。上曰,依爲之。
都提調崔錫鼎曰,卽今兩銓無故,當於今月內定行,而聖候方在未寧中,事當退行,而殿最守令,則使之先爲差出,何如?上曰,殿最守令,先爲差出,可也。以上朝報
上在昌德宮。停常參·經筵。
下直,和順縣監李明淵。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日朝水刺,少許進御,晩後進駞駱三次,湯劑亦爲進御。且聞入侍醫官之言,咳嗽及氣候一樣云,夜朝以後,右邊核處牽疼之候,及寢膳之節,復何如?今日臣等,與諸醫入診詳察宜當,不任憂慮,敢此問安,竝爲仰稟。答曰,知道。困惱牽疼等候,寢睡不穩,水刺厭進,與昨一樣矣。
府啓,請還收邊遠定配罪人沈益昌放送之命。措辭見上答曰,勿煩。
院啓,請刑曹判書金錫衍罷職不敍。措辭見上請朔州定配罪人姜宰承,絶島定配,其弟竝依前定配。措辭見上答曰,勿煩。
同副承旨金一鏡書啓,臣承命馳往于忠淸道尼山酉峯村右議政尹拯所住處,敦諭聖旨,則以爲,臣於今番,竊庶冀得蒙聖慈天地父母哀憐之恩,得以脫免匪分,安意待盡矣,不意銀臺近侍,又復來臨,不覺驚惶失措,如隕淵谷,況復十行綸音,愈往愈勤,責勉彌切,眷顧彌至,益不勝感泣惶感戰掉之至。伏聞藥院直宿,已經兩月,臣民憂慮,曷有其極?當此中外憂遑之日,在外諸臣,咸造闕下,而臣獨蟄伏遠外,末由轉身,臣子分義,死有餘誅。法府糾劾,宜先大官,臣今不敢復爲文字祈免之計,只得席藁私次,袛俟罪殛而已。賤疾適苦,方委枕席,恩諭之下,僅能作氣起迎,頓仆昏眩,罔知所以仰籲云矣,敢啓。傳曰,知道。
今日藥房入診時,殿最守令,過國忌後開政差出事,及郭善完口傳付軍職事,榻前定奪。
金城縣令洪重福,差使員上來。
大殿·中殿·世子宮·嬪宮,藥房·政院·玉堂夕問安。答曰,知道。
兵曹口傳政事,司勇郭善完。
藥房口傳啓曰,卽伏聞入侍醫官之言,午後有惡寒之候,困惱頗甚云,不勝驚慮之至,臣等與諸醫入診之意,敢啓。傳曰,依爲之。
政院啓曰,領中樞府事尹趾完,今日入來城中云,係是大臣去就,敢啓。傳曰,知道。
觀象監,夜五更,流星出天中淡雲間,入艮方天際,狀如拳,尾長三四尺許,色白。啓。以上朝報
上在昌德宮。停常參·經筵。
自辰時至午時,日暈兩珥,暈上有背。未時申時,日暈兩珥。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日朝水刺及晩後駞駱,一次進御,而所進無多,且聞昏後入侍醫官之言,熱候發作時,忍冬茶,調進牛黃,始得止息,糯元糜少許,亦爲進御,而右核牽疼之候一樣云,卽今氣候及寢膳之節,復何如?昨夕入診時,今日議藥事,旣已稟定。臣等,與諸醫趁早入診,詳察症候,議定當進之藥宜當,不任區區憂慮,敢此問安,竝爲仰稟。答曰,知道。今朝氣候,亦頗困惱,寢睡水刺與昨一樣矣。
府啓,請還收邊遠定配罪人沈益昌放送之命。措辭見上答曰,勿煩。
院啓,請刑曹判書金錫衍罷職不敍。措辭見上請朔州定配罪人姜宰承,絶島定配,其弟竝依前定配。措辭見上答曰,勿煩。
禮曹佐郞吳廷賓,朴彭年等六臣祠宇,賜額致祭後入來。
大殿受鍼後,大殿·中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
延曙察訪鄭運亨,差使員上來。
大殿·中殿·世子宮·嬪宮,藥房·政院·玉堂夕問安。答曰,知道。
藥房再啓曰,臣等,入診退出後,與儒川都正濎及司勇李公胤·郭善完及諸醫等商議,則以爲,右邊核處,旣已破腫,當以扶脾胃補下元爲主,八味淸中湯,連進五貼,宜當云,此藥一貼,爲先煎入之意,敢啓。答曰,知道。
戶曹啓曰,領府事尹趾完,來在江上。判府事金昌集,來在闕下,而時未肅謝,故祿俸不得領給,月廩依在鄕時例,自京倉題給乎?敢稟。傳曰,依爲之。以上朝報
上在昌德宮。停常參·經筵。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨朝白粥進御,午間菉豆粥進御,受針後濃汁多出,夕時水刺進御,湯藥亦爲進服,而夜間醫官,再次入侍,伏聞來傳之言,氣候頗似疎快,更無牽疼之候,駞駱一次進御云,卽今症候及寢膳之節,復何如?今日臣等,與諸醫入診詳察,宜當,不任區區憂慮,敢此問安,竝爲仰稟。答曰,知道。症候,已言于醫官矣。
假注書呂必禧服制,代申兼濟受點,
府啓,以國忌齋戒,今明日姑停。
藥房再啓曰,臣等入診退出後,與諸醫及儒川都正濎·李公胤·郭善完等商議,則昨日議定八味淸中湯本方,人蔘一錢半,減爲一錢,更加貝母一錢,連進,宜當云,今後依此煎入之意,敢啓。答曰,知道。
連源察訪李滋,谷山府使鄭翔周,德津萬戶金萬敵,差使員上來。
大殿·中殿·世子宮·嬪宮,藥房·政院·玉堂問安。答曰,知道。
觀象監,未時,太白見於巳地。啓。以上朝報
上在昌德宮。停常參·經筵。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日水刺,兩時進御,而所進差勝,夕時湯劑進御,夜間進駞駱一次,且聞入侍醫官之言,氣候與午間一樣,而右邊腫處低平,膿汁順出,瘡口,改付膏藥云,卽今症候及寢膳之節,復何如?今日臣等,與諸醫入診,詳察症候,宜當。臣等,不任區區憂慮,敢此問安,竝爲仰稟。答曰,知道。寢睡水刺,比昨差勝矣。
昌樂察訪南九明,開城敎授都重鼎,居山察訪李自興,銀溪察訪李重培,魚川察訪羅星度,差使員上來。
忠淸監司書目,淸州呈,以靑川面大川,今月十六日寅時,五里許斷流,辰時還爲繼流,事係變異事。
藥房再啓曰,臣等,入診退出後,與諸醫及儒川都正濎·郭善完等商議,則以爲,卽今咳嗽頻發,脈度帶數,所進湯劑中,元方半夏代,貝母·肉桂減二分,加柴胡一錢,山桅炒七分,連進,宜當云,依此煎入之意,敢啓。答曰,知道。
大殿·中殿·世子宮·嬪宮,藥房·政院·玉堂夕問安。答曰,知道。
接慰官李廷濟入來。以上朝報
上在昌德宮。停常參·經筵。
禮曹佐郞姜載後,章陵檜木斫伐事,出去。
大殿,政院·玉堂問安。答曰,知道。二品以上·六曹問安。答曰,知道。勿爲問安。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日水刺,兩時進御,而漸益差勝,昏後進駞駱一次,湯劑亦爲進服。且聞入侍醫官之言,夜間氣候一樣安善,腫處亦爲平順,漸有收斂之勢云,不勝喜幸之至,卽今症候及寢膳之節,復何如?今日臣等,與諸醫入診,審察形症,宜當,憂慮尙切,敢此問安,竝爲仰稟。答曰,知道。寢睡安穩,水刺漸益差勝,勿爲入診,自今日輪直於本院,宜矣。
府啓,請還收邊遠定配罪人沈益昌放送之命。措辭見上答曰,勿煩。
院啓,請刑曹判書金錫衍罷職不敍。措辭見上請朔州定配罪人姜宰承,絶島定配,其弟竝依前定配。措辭見上答曰,勿煩。
司憲府持平崔宗周,同姓七寸叔幼學慶堂身死,服制已行四日,出仕,何如?啓依所啓施行。
大殿·中殿·世子宮,政院·玉堂·二品以上·六曹,過歲問安。答曰,知道。
嬪宮,政院·玉堂,過歲問安。答曰,知道。
大殿·中殿·世子宮·嬪宮,藥房·政院·玉堂夕問安。答曰,知道。
藥房口傳啓曰,上候漸益差勝,咳嗽亦不發作,腫處有完合之勢,苦口湯劑,不必一向連進,自明日,姑爲停止之意,敢啓。傳曰,知道。
有政。吏批,以權尙游爲平安監司,密川正墰·蓮恩令棣·密興副令梜·崔仁垕·朴致遠單付成均學正,兪命咸單付承文正字,會寧府使趙相周,今加嘉善,徐夢良爲文化縣令,沈之海爲樂安郡守,鄭斅爲兔山縣監,池欽爲祥雲道察訪,任命元爲沔川郡守,朴泰圭爲竹山府使,閔聖基爲德川郡守,洪元翼爲明川府使,李行儉爲珍島郡守,趙相周爲會寧府使,李澳爲禮山縣監,嚴慶運爲木川縣監,鄭運亨爲興陽縣監,尹就履爲祥原郡守,趙翼命爲甑山縣令,尹就殷爲兼金郊察訪。以上朝報日記廳郞廳金弘澤書。郞廳洪啓沃校正。
