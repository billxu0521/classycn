上在慶熙宮廬次。
藥房提調徐命善,副提調洪國榮啓曰,伏未審夜間,聖體,若何?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任憂慮,敢此問安,竝爲仰稟。
傳于徐浩修曰,藥房日次問安,今日則安徐。
傳于吳載紹曰,副提調,持六君子湯入侍。
大殿·王大妃殿·惠慶宮·中宮殿,政院·玉堂·藥房問安。答曰,罔極。
朔奠後,大殿·王大妃殿·惠慶宮·中宮殿,政院·玉堂·藥房·二品以上單子問安。答曰,罔極。
金夏材啓曰,卽者校理兪漢敬,修撰李儒慶,謂有難安之端,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,玉堂上下番俱空,事甚未安,副校理李秉模,卽爲牌招入直,何如?傳曰,允。
以承傳色口傳下敎曰,今日院議啓辭,討逆事體,尤何等嚴重,而藥房承旨與奉命承旨外,不參承旨知入。
以承傳色口傳下敎曰,壽賢之父,卽大殿長番田一成,分付守門將,出送後以奏。
吳載紹,以禮曹言啓曰,今此山地三看審時,上下樹木茂密處芟除然後可以相地完定,而斫木時,不可無告由之擧,告由吉日,令日官推擇,則今四月初三日申時爲吉云。昭寧園先告事由,同日曉頭設行,而告由文,令藝文館撰出,因傳敎,摠護使·時原任大臣·山陵都監堂郞進去,而斫木一節,依前例都監郞廳,與本園官員,眼同斫伐事,分付,何如?傳曰,允。
又以弘文館言啓曰,本館下番闕直,事甚未安,副修撰尹東晩,疏批已下,卽爲牌招入直之地,何如?傳曰,允。
吏曹口傳政事,以洪時溥爲檢閱。
傳于吳載紹曰,全羅監司留待。
又傳于曰,禮房承旨,與全羅監司同爲入侍。
傳于金夏材曰,山陵奉審摠護使以下,竝入侍。
傳于吳載紹曰,使臣留待。
又傳于曰,禮房承旨,與使臣·營造堂上,同爲入侍。
傳于徐浩修曰,戶判留待。
傳于吳載紹曰,宮城扈衛置之,兵曹判書,入侍。
以同副承旨鄭履煥牌不進罷職傳旨,傳于徐浩修曰,只推。
鄭民始啓曰,今日親鞫殿座時,承旨不可不備員,而同副承旨鄭履煥,移拜大司諫矣。其代,令該曹卽爲口傳差出,待下批牌招,何如?傳曰,允。
傳于吳載紹曰,承旨前望金相戊除授,牌招察任。
傳于金夏材曰,金相戊敍用。
又傳于曰,李會遂爲執義,宋煥億爲正言,牌招察任。
傳于吳載紹曰,刑房承旨入侍。
以承傳色口傳下敎曰,俄命摘奸,則罪人拿來時,不爲護衛,事極寒心,訓將爲先推考,當該執事,令騎判從重決棍。
吳載紹,以吏曹言啓曰,光佐·錫恒·泰億,亟施追奪之典事,命下矣。告身竝卽收來,依例燒火之意,敢啓。傳曰,知道。
又以吏曹言啓曰,文氏旣已安置,奪其爵號事,命下矣。所授告身,卽爲收來燒火之地,敢啓。傳曰,知道。
金夏材,以兵曹言啓曰,今此親鞫時,本曹堂上侍衛,不可不備員,參判未差之代,令該曹,以在京無故人口傳差出,待下批牌招,以爲備員之地,何如?傳曰,允。
吏曹口傳政事,以洪秀輔爲兵曹參判。
傳于金夏材曰,兵曹參判首望洪秀輔爲之。
金夏材,以兵曹言啓曰,依傳敎,訓鍊都監敎鍊官金祥喜,決棍十五度之意,敢啓。傳曰,知道。
又以刑曹言啓曰,昨因傳敎,罪人尙魯子姪中未入仕者,自臣曹査出,尙魯子致廣·致默,姪致勛等,竝絶島安置,纔已押送,而或慮有遺漏之弊,更加査實,則尙魯庶姪致訥,居在京畿金浦地,以致見漏矣。罪人致訥,卽爲捉送之意,發關該道,待其捉來,全羅道珍島郡,一體絶島安置,而莫重成命之下,不能審愼,致有此疎漏之擧,惶恐待罪之意,敢啓。傳曰,知道,勿待罪。
徐浩修,以漢城府言啓曰,依傳敎,淑儀文氏,私第安置之意,敢啓。傳曰,知道。
金夏材,以義禁府言啓曰,今此親鞫時,罪人往來,例有軍兵排圍之事,令訓鍊都監擧行,何如?傳曰,允。
金夏材,以義禁府言啓曰,今此親鞫時,本府都事,當爲備員,而相避都事金寧,出使都事權煒·李憲泰·李趾和等,竝令該曹,口傳相換,何如?傳曰,允。
吏曹口傳政事,禁府都事李趾和,漢城主簿張錫觀,相換,禁府都事權煒,北部都事李景烈,相換,禁府都事李憲泰,瓦署別提李廷說,相換,禁府都事金寧,軍資奉事洪相顯,相換。
金夏材,以義禁府言啓曰,卽接漢城府牒報及該府成冊,則逆賊聖國應坐諸人,査出以來,而追施逆律者,其父與子勿施一律,依兄弟應座律擧行,奉承傳施行事,曾有受敎矣。子景行,咸鏡道甲山府爲奴,子景輝,會寧府爲奴,子景煥,慶尙道長鬐縣爲奴,子景興,平安道龍川府爲奴,女成愛,全羅道谷城縣爲婢,女興艷,求禮縣爲婢,妾松月,慶尙道昆陽郡爲婢,子婦楚愛,咸鏡三水府爲婢,子婦喜念,富寧府爲婢,子婦英柱,慶尙道迎日縣爲婢,孫順徵,咸鏡道甲山府爲奴,孫快徵,三水府爲奴,孫赫伊,富寧府爲奴,孫潤赫,會寧府爲奴,叔繼哲,洪原縣流三千里安置,叔弘道,全羅道長興府流三千里安置,依例發遣府羅將,押送于配所,而女人年六十以上,男夫年八十以上免坐,載在律文,母今連年六十,祖以達年八十,一竝依律文施行,何如?傳曰,允。
又以義禁府言啓曰,逆賊聖國母今連,濟州牧爲婢,當日押付事,命下矣。以傳敎內辭意,具罪目,卽爲發遣府羅將,當日押送之意,敢啓。傳曰,知道。
吳載紹,以禁衛營言啓曰,依傳敎,外營入直軍兵,姑爲替直之意,敢啓。傳曰,知道。
又以訓鍊都監言啓曰,依傳敎,大將率標下軍,把守興化門外信地之意,敢啓。傳曰,知道。
又以訓鍊都監言啓曰,依傳敎,外營入直軍兵,姑爲替直之意,敢啓。傳曰,知道。
又以禁衛營言啓曰,依傳敎,大將率標下軍兵,把守開陽門外信地之意,敢啓。傳曰,知道。
又以御營廳言啓曰,依傳敎,中軍率標下軍,把守武德門信地之意,敢啓。傳曰,知道。
又以御營廳言啓曰,依傳敎,外營入直,姑爲替直之意,敢啓。傳曰,知道。
判府事金致仁箚曰,伏以臣,得見同副承旨鄭履煥疏本,則其中丙戌藥院人蔘事一款,此是頃年前參判臣金龜柱疏已發之言,而丙戌提擧,卽臣也。時則俟命海島,無由一陳事實,而今履煥復申其說,至勤査實之命,臣之惶懍,到此轉甚,其何敢終默而已乎?事係久遠,臣未能詳記,而當移直焦遑之日,鰲興府院君臣金漢耇,使醫官送言於臣曰,聖候尙在彌留,須純用羅蔘,方可責效,而進御湯劑,貢蔘·羅蔘參半用之云,何不純用羅蔘耶?奉朝賀臣洪鳳漢,以領相適入來在傍,向臣而言曰,目今羅蔘,所餘無多,若純用羅蔘而告乏,則勢將至於純用貢蔘,尤豈不悶迫乎?仍又曰,內局事,非國舅所可干豫,臣以來敎誠然,領相之言,亦不無是慮,當更商確停當之意,答送醫官,而旋因宗戚家送納童蔘,竝與羅蔘,而仍卽純用於湯劑,繼又卜定諸道其時往復,不過如斯,臣焉敢誣也?龜柱則謂以面言於臣,履煥則以操切提擧,是何與臣之所記者差異耶?御藥所用,何等至重,而臣旣忝叨嘗藥之任,不能自效微誠,而反爲人所操切,則其爲罪,當如何也?玆敢露章自列,仰瀆於嚴廬之下。伏乞聖明,亟降威罰,以爲人臣不職者之戒焉。臣無任悚伏俟罪之至。取進止。答曰,省箚具悉卿懇。此非卿言私之日,卿其勿辭,來參鞫坐焉。仍傳曰,豫備兼春秋傳諭。
副修撰尹東晩疏曰,伏以皇天不弔,惟我大行大王,奄棄臣民,如喪之痛,八域惟均。嗚呼,亂逆何代無之,而豈有若鳳漢·麟漢·厚謙之類者哉?憲臣近密,次第按發,而殿下,一日二日終靳兪音,臣竊爲殿下憯之也。噫,彼鳳漢之以鄭履煥諸人疏語及下批辭意觀之,其中一事,實是人臣不忍復提者,而以人蔘事言之,阻搪之狀,現發無餘,以如是如是之說言之,雖曰慮患,戊申等語,又豈臣子所可萌諸心而發諸口者哉?凡此三者罔非窮天極地之罪,則何可一刻容貸於覆載之間哉?至於麟漢·厚謙之相與終始,作爲聲勢,其窮凶情節,莫非聖鑑之所燭,而天討尙稽,輿情愈激。伏願殿下,亟降明命,快正王法,俾爲宗社萬世之計焉。此賊之窩窟已成,根柢已深,則必多附麗之徒,而情踪陰祕,如鬼如蜮,不可盡知,而以街巷所共傳者言之,領府事臣金相福,自在卿列,目之以洪氏之私人,而年前重卜之後,謟附厚謙,隨事稟令,昨冬代聽之初,幻出翔雲,疑亂授受,則其與麟漢·厚謙輩,締結和應之跡,昭不可掩。臣謂金相福,爲先施以削出之典,可也。前參判元義孫,曾在南闑,非但犯贜之如臺言,其暱附厚謙,輦輸南貨,罪有浮於趙曮。臣謂元義孫,一依趙曮例按治,俾無南民後余之歎焉。副司直鄭煥猷,賦性妖邪,行己閃忽,奴顔婢膝,吮䑛厚謙,虛張五千之自備,濫受恩資,潛輸累鉅之私賂,以圖將薦,如此之徒,言之亦醜。臣謂削其資級,竄之邊遠宜矣。削職罪人沈勖之,爲人陋惡,士夫恥列,自厚謙幼小之時,蝨附犬畜,無所不爲,其冒占灣府,貪饕不法,固不足論,而翔雲懲討,何等大論,身爲諫長,乃敢肆然停啓,則其黨逆之跡,十手難掩,亟施屛裔之典,宜矣。至若掌兵之臣,雖白晝,不敢來往於權戚之門,從古已然,而荐棘罪人尹泰淵,昏夜出沒於厚謙之家,萬目瞿瞿,莫不危之,及此厚謙逆節綻露之後,泰淵黨逆之罪,必無所逃,施以當律,斷不可已也。噫,彼金鍾正,殿下之眷庇何如,而泰淵輩移配之日,急於顧護,反置近地,其愛黨負公之罪,不可罷職而止,亟施屛裔之典,斷不可已也。臣無任屛營祈懇之至,謹昧死以聞。
待罪臣尹東晩疏曰,伏以臣,新進昧識,性且疎率,猝膺館職新命,適値討逆方張之日,徒知不可無言,而不知言之當否,徒知逆之當討,而不知事之輕重,竊見近密三司之論,甚嚴於洪鳳漢討罪之論,率爾陳列,頓昧聖敎議親之義,妄效古人討罪之忱,及登前席,天語諄懇,譬曉倫理,感淚自零,捫舌不及,逬出禁門,短章自列。伏乞聖明,亟賜威罰,以爲人臣妄言者之戒,千萬幸甚。臣無任屛營祈懇之至。答曰,省疏具悉。勿待罪。
負罪臣金若行疏曰,伏以皇天不弔,降割我宗祊,大行大王,奄棄臣庶,崩隕罔極之慟,率普惟均。我殿下以出天之誠孝,積月侍湯之餘,遽纏至慟,任情號擗,傷損必多,區區下情,實不勝焦迫之至。嗚呼,臣卽先大王拂,拭陶甄中一物耳,曾蔑絲毫之報,少答天地之恩,而玄宮已菆,萬事都休,則古人所謂追先帝之殊遇,欲報之於陛下者,政道臣今日情事也。況事有關於雪先王之誣狀,上行必謀共貞之道,一言一行,動合天則,一號一令,率叶人心,爲當世堯·舜之聖君,則此實一國之福,萬民之幸也。從古豪傑之主,聖賢之君,做大業成大功,未有不自戰兢臨履中做得來,則朱子豈欺我哉?惟殿下念之哉。出位論事,是臣素戒,而斷斷憂愛之忱,不欲與凶逆之徒,共載一天,固知此言一出於口,衆鏑叢集於身,而不遑他顧,敢此冒進。臣治疏將上之際,適被削職之命,蓋臣入參庭請,因登疏之一時爲急,暫爲退出,更爲趨闕呈疏伏計矣,職名之削,出於逕歸云,臣不勝惶悚之忱,而第臣此疏,是乃關國家倫綱之重,討復之大,則臣身雖在於負罪之中,犬馬之誠,只知君父之重,未暇計格例。玆敢效先正臣趙憲謫中上章之規,沫血飮泣,冒死拜上。伏乞治臣僭越之罪,而察臣懇迫之悃焉。答曰,省疏具悉。□□□旣有先朝已定之義理,更何持難?亟施追奪之典。癸卯科榜人,皆是先朝登庸之臣,先朝之下敎,尤當如何,而今爾所陳,太無忌憚矣。金判府事事予三行刀割
前禮曹判書鄭存謙疏曰,伏以日月不停,奄經朔奠,仰惟聖孝哀慕,益復罔極。噫,自貽哲命,乃在初服,置相而夾輔之者,其責何如,而乃於此時,授臣以此任,臣驚駭震怖,歷屢日而不能自定。人各有分限,亦莫不自知,譬如缾缸罌甕,小大自別,杗桶店楔,巨細各殊,用失其宜,破敗立至,以小器而當大任,其不僨事者,自古及今而未之有也。念臣識蔑才劣,學蒙量淺?濫躋卿月,涯分已溢,冥行險途,憂畏旣積,固宜還他本分,早自引退,而近年以來,猶復係名朝籍,低徊散秩者,只出於不忍便訣之意。嗚呼,仙馭莫攀,殊遇未報,則惟是敦匠之任,粗伸其縟蟻之忱,乃敢以筋力奔奏,爲區區自效之圖,豈意此際,遽有此萬萬不敢當之命哉?惟我殿下,立志爲政,卓然以古聖王爲期,草茅疎逖之士,猶願其承佐下風,臣雖無似,曾忝賓僚之末,其願忠之誠,豈後於人?今若責臣以有司之任,則曷敢不殫竭駑鈍,夷險向前,而至於輔相之職,治道之汚隆,朝著之輕重係焉,苟非其人,上有虛授之失,下有冒進之罪,此臣所以心悸面騂,而直欲循墻者也。況今宿德舊望,不患無人,反以臣最庸下者,擧而畀之,歇後作相,不幸近之,駭四方之聽,累一初之政,所關非細,負乘之憂,折足之患,豈但臣一身之災哉?祗俟司直之論,而訖未之聞,有不容一向泯默,玆敢收拾精爽,披瀝陳籲。伏乞聖慈,念時憂之靡屆,察臣言之非飾,將臣新授職秩,亟許收還,改卜賢德,以濟國事,公私萬幸,臣無任祈懇之至。答曰,省疏具悉卿懇。君父之讐未報,沐浴之義爲重,此豈卿引例遜辭之時乎?知卿恬雅之操,嘉卿公平之心,初服枚卜,意豈淺哉?恭默之時,予不多誥,卿其體予此意,卽起視事,弘濟時艱焉。
丙申四月初一日卯時,上詣殯殿。行朔奠入侍時,行都承旨徐浩修,左承旨金熤,右承旨洪國榮,左副承旨金夏材,記事官尹翊東,假注書柳孟養,記注官朴聖鉉,記事官朴祐源,都廳宋煥億·鄭民始,通禮安鼎大,以次侍立訖。上具衰服,詣中排設廳視膳。視膳訖,入東挾門內,西向立。內侍陳設訖,通禮啓請出次,上出詣盥洗位,盥手就板位。上俯伏哭,在位者皆哭。通禮請止哭,仍請詣尊所,上詣尊所,西向立。內侍酌酒,上入正門香案前跪,三上香,仍獻盞,出詣板位,上俯伏哭,在位者皆哭。通禮啓請止哭,上還廬次。諸臣遂退出。
丙申四月初一日卯時,上御廬次。全羅監司入侍時,全羅監司李普行,右承旨洪國榮,假注書柳孟養,記注官朴聖鉉,記事官朴祐源,以次進伏訖。上謂普行曰,自宮官時,熟知卿矣。今番方面之任,便同特簡,不負予意,善爲之,可也。普行對曰,臣才識不逮,力所不及處無可爲者,而但當殫竭心力,以報其萬一,而恐不可得也。聖恩雖罔極,臣竊以謂不能無憾於知人之明矣。命國榮讀宣別諭訖,上曰,何日發行耶?對曰,今日可當直發,而行具未及備治,明將發行矣。上曰,本道物衆地大,須善爲之。對曰,三四十年來,積弊俱生,至於穀簿,亦多虛錄云矣。命先退。上曰,內局提調入侍。徐命善進前奏曰,夜間聖候,若何?上曰,一樣矣。命善曰,憊症,何如?上曰,尙未快差矣。今日朔奠,故强病行禮矣。命書傳敎曰,朔奠雖已親行,諸節未差,今日亦爲代奠事,分付。命善曰,屢日不得診候,今日則診察,何如?上曰,明日當爲之矣。命書傳敎曰,致顯,不可無端發配,公除後予欲一問,親鞫次拿囚,凡諸擧行,皆令具格事,分付。命善曰,尙魯之罪惡,非但逆也,卽讐也。此則不可遵受敎,孥籍之典,斷不可已也。外間物議,皆如此焉。上曰,尙魯又有極罪,入侍時,每書空字於地上,其心所在尤不可測也。命善曰,臣每欲一番陳達,而尙稽至此矣。昨見具允鈺疏,則臣心一倍自恧,惶悚無地矣。臣當初與鄭厚謙相親,時或往來者,蓋有世誼故也。年來有携異之端,相絶已久,初旣相知,今不必自明,而臣心惶悚,則極矣,以此被罪,則幸矣。上曰,卿之言,過矣。旣有昨年樹立,則尤無可論,予豈有一毫可礙之心乎?國榮曰,吏判所達,甚誠實矣。上曰,旣與相交,佯若不知者,則非矣。命善曰,雖如此,誰能信之乎?,上曰,先正,與尹鐫相親,而末乃相絶,則有何害於義理乎?吏判先退。上曰,吏判所奏,不愧古人,況樹立之後,薰蕕氷炭之不相干涉,擧世所知,而猶復自引者,予庸嘉之。予意已諭於筵席,而將此下敎,以載記注。出傳敎上曰,都承旨,徽寧殿·毓祥宮·延福殿·景慕宮·懿昭廟奉審後,守直官摘奸以來。右承旨,永禧殿·儲慶宮,只守直官摘奸以來。出傳敎上曰,同副承旨鄭文啓許遞,前望單子,以吳載紹爲之,牌招察任。出傳敎上曰,房依前,吳載紹爲推考房。出傳敎命退去,諸臣以次出。
丙申四月初一日巳時,上御廬次。摠護使·山陵都監堂上·相地官入侍時,摠護使金陽澤,都監堂上尹東暹,禮曹判書鄭尙淳,左副承旨吳載紹,假注書柳孟養,記注官朴聖鉉,記事官朴祐源,相地官金基良·金田·李衡允·鄭餘慶,以次進伏訖。陽澤曰,日間聖體,若何?上曰,昨日酬應頗煩,神氣頗憊苶矣。陽澤曰,湯劑連爲進御乎?上曰,然矣。陽澤曰,王大妃殿氣候,若何?上曰,感候猶未快祛矣。陽澤曰,惠慶宮氣候,若何?上曰,一樣支安矣。命讀山論訖,上曰,看審則所見,何如?陽澤曰,臣等看山時,非但肉眼,果是盲眼。然以凡眼觀之,山勢雄偉,龍虎合格,實爲無欠,而樹木茂密,故査角案對,不能詳察矣。餘慶曰,穴勢貴吉,行龍森嚴,二十四位皆無欠矣。上曰,穴處,何如?餘慶曰,敦厚豐滿矣。水法得水破,伐木後當更看審矣。上曰,何不伐木乎?陽澤曰,告由然後,當爲伐木云矣。命書傳敎曰,昭寧園左二崗看審處,伐木時例有告由云,卽令該曹,照例擧行。上曰,姑不裁穴乎?陽澤曰,三看審時完定後,當爲之矣。上曰,三看審,明日當爲之乎?陽澤曰,伐木當擇日,姑觀擇日,仍爲看審之行矣。上曰,柳哥地師,何時入來云乎?國榮對曰,見嶺伯祗受狀啓,則非久入來云矣。陽澤曰,近日酬應,異於例酬應,湯劑加意進御,何如?上曰,其間朝廷,多有怪擧事矣。陽澤曰,聞甚驚怪矣。其時臣與蔡濟恭,連在補外,故不得目覩,而每於筵達之際,尙魯必暗語以奏,故入侍諸臣,亦不知其何言之陳達云矣。命退去,諸臣以次出。
丙申四月初一日未時,上御廬次。藥房副提調持湯劑入侍時,副提調洪國榮,記事官尹翊東,記注官朴聖鉉,記事官朴祐源,醫官方泰輿,以次進伏訖。國榮請進湯劑,上進御訖,泰輿先退。上命國榮書傳敎曰,聖國母今連,渠以妖僧長髮,出沒於宮禁,罪惡貫盈,不可置之於輦轂之下,濟州牧爲婢,當日押付。又命書前禮曹判書鄭存謙上疏批答訖,上命退,諸臣以次退出。
丙申四月初一日未時,上御廬次。禮房承旨·使臣·營造堂上同爲入侍時,上使樂林君埏,戶曹判書具允鈺,右承旨洪國榮,假注書柳孟養,記注官朴聖鉉,記事官朴祐源,以次進伏訖。埏曰,罔極之事,下情將何仰達?上曰,無事往返乎?對曰,然矣。上曰,荒迷中不可長語,其退去。埏先退。上曰,御製閣開基,幾盡爲之乎?允鈺對曰,役事浩大,故姑未半役矣。允鈺曰,世孫宮供上,已命停罷,己卯加定供上條各司貢物,自當減下,敢此仰達。上曰,依爲之。出擧條允鈺曰,本曹久任郞廳,纔移外任矣,本曹多有擧行之事,而郞廳極苟艱,其代口傳差出,何如?上曰,依爲之。出擧條上曰,問副使入來之由,因幼學李一和疏,而事係壬午事云,依當先朝遺敎嚴處,爲先牢囚於秋曹。出傳敎上曰,山陵進去,大臣以下,明日辭朝,錦城尉及行副司直金漢耆,一體進去。出榻敎上曰,文氏旣已安置,奪其爵號,卽次第事也,其令該曹,依法典擧行。出傳敎上曰,尹東晩旣已更疏待罪,原疏則無可論矣,給之。出傳敎上曰,雖在公除前,此誣及先大王之大逆不道也。當親鞫於殿庭,以告先大王靈。時原任命招,金吾諸堂牌招,左右捕將一體牌招,問郞卽爲啓下。予則曰,李一和,猶是孤雛,朝已下敎,李德師正法然後,先大王之志,可明,卽爲擧行。出傳敎上曰,攀援邪逕,締結非類,卽士夫之所唾罵,朝廷之所擯棄,今當一初之日,其欲正風勵俗,宜先此輩,予於金若行見之矣。心嘗駭痛處,則百人雖言事,以渠所爲,何敢開口論朝廷事乎?雖以不慶言之義,賜批於原疏,亦不可以此寬恕,金若行,限已身禁錮。出傳敎上曰,李德師,當親鞫拿囚,卽爲上闕,亦令禁府,拿來待令。出傳敎上曰,罪人李一和,令禁府待令。出傳敎上曰,林相德爲大司憲,鄭履煥爲大司諫,牌招察任。出傳敎命退去,諸臣以次出。
丙申四月初一日申時,上御廬次。刑房承旨入侍時,左副承旨吳載紹,假注書柳孟養,記注官朴聖鉉,記事官朴祐源,以次進伏訖。上曰,宮城護衛,旣令置之,只以內外入直訓局禁御軍,布帳外作軍門事,分付。出傳敎上曰,仗前禁軍三番侍衛事,分付。出傳敎命退去,諸臣以次出。
丙申四月初一日申時,上御廬次。禮房承旨入侍時,右承旨洪國榮,假注書柳孟養,記注官朴聖鉉,記事官朴祐源,以次進伏訖。上曰,親鞫處所,以金商門設布帳遠圍。出傳敎上命書左相批答,上曰,此批答,承旨傳于左議政,期於偕來,仍卽入侍。上曰,左承旨進去。出傳敎上曰,宮城扈衛,旣令置之,依甲辰年例輦下親兵,不可不備,挾輦軍一百名待令,三營大將闕門外只率標下軍把守,亦依甲辰年例爲之。出傳敎命退去,諸臣以次出。
丙申四月初一日申時,上御廬次。右承旨入侍時,右承旨洪國榮,記事官尹翊東,記注官朴聖鉉,記事官朴祐源,以次進伏訖。國榮曰,因儒疏,喉院之臣,將徑出矣。上曰,嚴處此輩然後,可以明先大王遺意矣,李德師必其黨與,先鞫然後,可以得其情矣。仍命持入李一和疏,賤臣承命持入。上曰,禁府都事·宣傳官,召入。賤臣承命召入,禁府都事崔秉敎,宣傳官李殷保進伏。上命秉敎曰,罪人卽爲拿來,而文書若有遺漏者,當嚴處矣。又命殷保曰,往德師家,文書搜來,而若或遺漏,則當嚴處矣。秉敎·殷保先退。上命退,諸臣以次退出。
丙申四月初一日酉時,上御金商門。親鞫入侍時,行都承旨徐浩修,左承旨金熤,右承旨洪國榮,左副承旨吳載紹,右副承旨金夏材,同副承旨金相戊,假注書柳孟養,事變假注書李兢淵,記注官朴聖鉉,記事官朴祐源,以次侍立訖。上具白布笠·布直領,出資政門乘輿。上曰,秋曹堂上,一竝牌招。出傳敎上曰,罪人李一和,亦爲具格上闕。出傳敎上曰,罪人上闕時,若有私通書札,雜人相見之事,則訓局例爲禁斷,摘奸時若或現捉,則訓將,當以當律施行,訓將牌招,聽傳敎。出傳敎上曰,近來國體疎虞,政院下隷外,作門內雜人一切嚴禁,若有雜亂相通之弊,廉問後,三軍門大將,當以軍律從事,豫爲分付。上御金商門幕次,領議政金陽澤,左議政鄭存謙,領府事金相福,判府事李溵,判義禁鄭弘淳,知義禁李溎,同義禁朴相老·趙㻐,大司憲朴相德,大司諫鄭履煥,正言宋煥億,問事郞廳李秉模·柳義養·鄭民始·金履正·趙尙鎭·沈豐之·徐有防·李普溫,刑房都事張錫寬·李斗源,文書都事沈禧·李景說,以次進伏訖。上曰,卽爲擧行。弘淳曰,何罪人先爲上之乎?上曰,德師上之。上曰,領左相進前。善寫問郞,持紙筆墨進前。問郞李秉模進前,命書罪人問目。上曰,罪人時時仰瞻,申飭羅卒,禁之。上曰,罪人文書入之,非令旗勿通作門事,分付。上曰,諸大臣取見德師疏之肯綮。陽澤見疏本後奏曰,臣等見其疏之顚末,則辭語,極其閃忽叵測矣。書問目訖,命有防讀諭罪人。問目,在事變日記上曰,罪人文書,大臣與諸禁堂,同爲考見。上曰,國體至嚴,關於本事者,問郞皆勿遺漏。問目及招辭,在事變日記上曰,罪人所供,極其奸譎,施刑。上曰,戶·刑房承旨換房。出榻敎上曰,罪人勸杖,其姪李俊培拿來。上謂諸大臣曰,如有怪鬼惡逆,則雖殯殿庭,設鞫以問事,旣有先朝下敎,故今雖公除前,不可不訊此囚矣。陽澤曰,如此惡逆,何論公除前後乎?上曰,刑判·捕將入侍。刑曹判書蔡濟恭,左邊捕盜大將張志恒,右邊捕盜大將李柱國進前。上曰,德師家奴屬傔從及其他往來人,令刑曹·捕廳,捉來究問,可也。上曰,刑房都事汰去,他都事入之。連爲勸杖羅卒歇杖,申飭。上曰,禁府相換都事,先入侍後謝恩。出榻敎上曰,今日禁堂,皆是先大王臣子,而見此凶賊,何如是玩愒耶?金吾堂上,一竝削職。命書傳敎曰,吏曹判書徐命善爲判義禁,行副司直徐有隣,大司諫鄭履煥,承旨金熤爲同義禁。先爲入侍帳殿,進後謝恩。載紹曰,罪人文書中,有一札來坐肯台所之說矣。上曰,問於罪人,可也。載紹曰,問其爲誰,則韓光綮云矣。上曰,韓光綮拿來。陽澤曰,刑房承旨徐浩修,與判義禁爲相避,何以爲之乎?上曰,工刑房,換房。出榻敎上曰,承旨有闕,代都廳鄭民始爲之,先入侍後謝恩。出傳敎上曰,鄭民始爲刑房。出傳敎上曰,韓光綮姑置幕中,趙載翰拿來,上曰,今則端緖已出,窩窟不難知矣。上曰,宣傳官趙麟逵汰去。出榻敎上曰,德師訊杖,幾度?命善對曰,九度矣。上曰,德師姑爲下幕,諸罪人各別嚴守,飮食必嘗之,然後給之。或有徑斃之事,都事當繩重律,嚴飭。上入小次,命領左相·刑房·承旨入侍,以次進前。上曰,罪人之二字云云者,是豈不凶惡乎?陽澤曰,臣等聞此,不勝憤惋矣。上曰,凡事,有晦而後可明,此則本不晦矣,有何可明者乎?此賊非但爲予之讐,卽先大王之逆也。陽澤曰,處分嚴正,然後庶可以懲戢凶盜矣。命左承旨入侍。上曰,中官李允默告予曰,如此之時,水刺不可輕先進御,渠逐器先嘗,雖是婦寺之忠,其志則可尙。國榮曰,倉卒間果能念此,誠爲奇特矣。上曰,此等事,不可不褒賞矣。國榮曰,然矣。命書傳敎曰,中官李允默,其涉可尙,特爲加資。上曰,中官金壽賢拿來囚。出傳敎上曰,興陽縣監李萬軾,卽令拿來。出傳敎上殿座。命善曰,鞫廳時,例出假都事,今亦依例以武兼,差出假都事乎?上曰,依爲之。上曰,罪人李俊培上之。命書問目。在事變日記上曰,分付三軍門,軍兵饋粥。上曰,問郞,代沈有鎭爲之。出榻敎上曰,守禦使,代卽爲擬入。出傳敎書問目訖,命有防讀聽罪人。問目招辭,在事變日記蔡濟恭·張志恒進前奏曰,德師奴屬傔從輩,捉來問之,則以爲常常往來李重祜·李徽中·洪良漢諸人家云矣。上曰,往來諸處,更爲嚴問,若不直招,施威問之。上曰,守禦使首望,徐命善爲之。出傳敎陽澤·存謙曰,夜氣頗寒,早爲還內,甚幸。上曰,自量爲之矣。上曰,摠護使及原任大臣先退,明日除朝辭,出去看審。陽澤曰,今日欲爲庭請而未果,聖國旣已施法,則尙魯何惜乎?存謙曰,鞫獄雖方張,庭請則不可不爲之矣。上曰,領相回還後,爲之無妨矣。陽澤曰,臣雖出去,左相在焉,庭請似當卽始矣。陽澤曰,今番看審之行,如有稟達之事,當以狀啓爲之乎?上曰,依爲之。上曰,李萬軾·金壽賢拿來,卽是締結宮禁之事也,予之隱忍,久矣,今則不可仍置,故特爲拿來矣。上曰,曺會振拿來。命善曰,罪人俊培,終始隱諱,不可不施威嚴問矣。上曰,姑勿加刑而下幕。德師更爲上之。命書更招問目,讀諭罪人。問目招辭,在事變日記上曰,趙載翰·韓光綮文書搜探以來乎?命善曰,趙載翰文書已搜來,而韓光綮,則自闕中就拿,故未及搜來矣。上曰,急送宣傳官,搜探以來,可也。上曰,外營入直,姑替直。出榻敎上曰,宣傳官閔廷煥汰去。出榻敎上曰,行首宣傳官汰去。出榻敎上曰,宣傳官閔廷煥擬望銓官,推考。德師更招不服,上曰,勸杖。命善進德師袖中疏草,上曰,此疏草,尤極凶慘矣。命諸大臣見之。上曰,今則無更問者矣。大臣諸臣齊聲奏曰,觀此疏草,於渠可謂斷案矣。上曰,以此觀之,則雖肢解,無所惜矣,今則窩窟,可以尋出矣。上曰,罪人連爲加刑問之,羅卒歇杖,各別申飭,卽捧遲晩侤音。上曰,罪人不道之言,申飭羅卒,俾勿更發。上曰,聽政以後,已有君臣之分義,況到今分義,何等嚴重,而使予聞其不忍聞之言,此非誣上乎?以大逆不道,誣上遲晩,使之自其口奏之,罪人,只以自歸犯上遲晩。命善曰,罪人終不爲大逆遲晩,當更爲加刑嚴問矣。上曰,連爲勸杖,速捧侤音。上曰,如此罪人,何處行刑乎?命善曰,近例則以西小門擧行,百官序立,待下敎爲之矣。罪人捧大逆遲晩後,命書傳敎曰,罪人德師,旣以大逆不道,誣上遲晩,從古凶逆何限,而今日德師,可謂亘千古初有之逆也。待明日,依律文西小門外凌遲處斬,百官依例序立,使在廷百僚,知所懲畏焉。上曰,罪人自東小門出之。上曰,李一和上之。命書問目,命讀諭罪人。問目供辭,在事變日記丑時,上入藥房。上曰,雨勢如此,排立軍兵,不可不顧,親鞫處所,移設於內兵曹。出傳敎諸臣退出。
上在慶熙宮廬次。
藥房都提調金陽澤,提調徐命善,副提調洪國榮啓曰,連日訊囚,勞動旣多,伏未審夜間,聖體,若何?臣等今日率諸御醫,趁早入診,詳察聖候爲宜,王大妃殿氣候,何如?惠慶宮氣候,亦何如?臣等不任憂慮,敢來問安,竝此仰稟。答曰,知道。入侍。
王大妃殿·惠慶宮·中宮殿,藥房口傳問安。答曰,罔極。
大殿·王大妃殿·惠慶宮·中宮殿,政院·玉堂問安。答曰,罔極。
傳于洪國榮曰,藥房入侍。
又傳于曰,雨勢如此,山陵看審,改卜日擧行,大臣其令入侍。
又傳于曰,侍衛軍兵,竝雨具。
以承傳色口傳下敎曰,罪人之幕,禁雜人着實護衛事,分付訓局·禁府。
傳于金夏材曰,中官吳喜謙越捧一等。
傳于洪國榮曰,摠管有闕,代口傳差出。
又傳于曰,代奠官摠管之任許遞,一體口傳差出。
兵曹口傳政事,以趙德成·李瀰爲副摠管。
以雲劍望單子,傳于洪國榮曰,李明運爲之。
又傳于曰,沈履之·趙德成爲摠管。
兵曹口傳政事,左邊捕盜大將望,傳于洪國榮曰,首望李漢膺爲之。
備邊司御榮大將望,傳于金夏材曰,首望金漢耆爲之。
吏曹口傳政事,戶曹正郞望,傳于鄭履煥曰,首望洪元燮爲之。
鄭履煥,以義禁府言啓曰,今此親鞫時,本府都事不可不備員,都事李斗源汰去之代,卽令該曹口傳差出,出使都事洪相顯,口傳相換,以爲備員之地,何如?傳曰,允。
吏曹口傳政事,禁府都事首望李商夢,傳于金夏材曰,首望爲之,禁府都事洪相顯,司饔奉事尹行儼,相換。
傳于金相戊曰,留待宣傳官入侍。
鄭履煥,以國葬都監郞廳,以摠護使意啓曰,本都監堂上鄭弘淳削職,代行副司直趙明鼎差下,使之察任,何如?傳曰,允。
洪國榮,以魂殿都監郞廳,以摠護使意啓曰,本都監都廳鄭民始移拜承旨,代副校理李秉模差下,使之察任,何如?傳曰,允。
鄭履煥,以義禁府都事,以鞫廳大臣意啓曰,問事郞廳趙尙鎭改差,代李顯永差下,使之察任,何如?傳曰,允。
又以義禁府言啓曰,大逆不道誣上罪人德師,旣已承服正刑,其父母·妻妾·子女·祖孫·兄弟·姊妹·子之妻妾·伯叔父·兄弟子,年歲·姓名·居住·存沒,令漢城府考出帳籍,亦爲分付,五部及各該道應坐諸人,一一査出,成冊牒報後,依律擧行,而籍沒家産,破家瀦澤,降邑號·罷守令等事,令各該司,捧承傳擧行,何如?傳曰,允。
又以吏曹言啓曰,義禁府啓辭,大逆不道罪人德師胎生邑,罷守令·降邑號事,允下矣。問于義禁府,則胎生於京畿楊根郡云,而守令則勿罷事,曾有定奪,楊根郡守,依例降爲縣監,何如?傳曰,允。
又以刑曹言啓曰,因義禁府啓辭,大逆不道誣上罪人德師,籍沒家産事,命下矣。罪人德師奴婢等,移文京兆,相考帳籍,亦爲知委於五部及各該道,一一査出,使之修成冊報來後,依例花名,永屬公賤之意,敢啓。傳曰,知道。
又以刑曹言啓曰,幼學李一和爲先牢囚於秋曹事,命下矣。依傳敎,罪人李一和,着枷嚴囚之意,敢啓。傳曰,知道。
洪國榮,以訓鍊都監言啓曰,依下敎,前排軍及環衛將官·軍兵等處,設粥分饋之意,敢啓。傳曰,知道。
又以禁衛營言啓曰,依下敎,本營環衛軍兵等處,設粥分饋之意,敢啓。傳曰,知道。
又以御營廳言啓曰,依傳敎,排立軍兵等處,設粥分饋之意,敢啓。傳曰,知道。
行大司憲朴相德,執義李會遂,副校理李秉模,正言宋煥億啓曰,尙魯之罪,可勝誅哉。堂箚院啓,已盡臚列,噫嘻,痛矣。亂臣賊子,何代無之,而渠以凶猾之性,久據鼎席,締結聖國之娚妹,表裏和應,暗售潛搆,以爲危動國本之計,其凶肚逆腸,綻露無餘,官爵之追奪,子姪之散配,不足使亂賊懲畏,請追奪罪人尙魯,亟施孥籍之典。文氏,敢以後宮,外結尙魯,潛懷不逞之心,肆行危逼之計,究厥罪狀,妖惡極矣,決不可收其爵號·安置私第而止,請文氏,按律處斷。厚謙母子之罪關宗社,憤積神人,前後三司之討,已盡窮凶之迹,凡在血氣之倫者,咸曰可誅,厚謙之竄配,其母之出第,不過薄勘,邦憲未擧,輿情愈激,請厚謙快正王法,其母依律處斷。答曰,不允。
行大司憲朴相德,副校理李秉模,正言宋煥億啓曰,判府事洪麟漢,本以濫猾之性,濟以陰譎之行,締結厚謙,敢懷叵測之心,沮戲聽政,顯有爭抗之意,罪惡貫盈,昭布國人之耳目,而天討未行,輿憤久鬱,請洪麟漢爲先削奪官爵,極邊遠竄。答曰,不允。
行大司憲朴相德,執義李會遂,正言宋煥億啓曰,荐棘罪人沈翔雲,本以凶孼之裔,且兼妖邪之性,得罪倫紀,爲世所棄,蝨附厚謙,受其指使,向來一書,指意陰譎,情狀叵測,合辭之請,實是嚴懲討杜亂源之意,而閱歲爭執,天討尙稽,世豈有妖惡如此而終逭王章之理者哉?請黑山島荐棘罪人沈翔雲,亟令王府,嚴鞫得情,快正王法。答曰,爲先大靜縣荐棘。
丙申四月初二日卯時,上御藥院。藥房提調持湯劑入侍時,提調徐命善,副提調洪國榮,記事官尹翊東,記注官朴聖鉉,記事官朴祐源,醫官方泰輿·慶絢·吳道炯,以次進伏訖。命善曰,移次經宿,達夜勞動,聖體,何如?上曰,一樣矣。國榮曰,勞動之餘,聖體,何如?上曰,一樣矣。國榮曰,雨勢如此,殿座處所,以太僕擧行,何如?上曰,內兵曹好矣,而排設,似小遲矣。國榮曰,然矣。上命退,諸臣以次退出。
丙申四月初二日辰時,上御內兵曹。親鞫入侍時,行都承旨徐浩修,左承旨洪國榮,右承旨吳載紹,左副承旨金夏材,右副承旨金相戊,同副承旨鄭民始,假注書柳孟養,事變假注書李兢淵,記注官朴聖鉉,記事官朴祐源,以次侍立訖。上具白布笠·布直領,乘輿詣內兵曹殿座。左議政鄭存謙,判義禁徐命善,同義禁徐有隣·鄭履煥·金熤,執義李重馥,掌令尹長烈·尹在醇,持平尹尙東,正言宋煥億,問事郞廳李秉模·柳義養·沈有鎭·金履正·李顯永·沈豊之·徐有防·李普溫,刑房都事張錫寬·李斗源,文書色都事沈禧·李景說,以次進伏。上曰,門禁,依昨日嚴飭,罪人趙獻鎭上之,一和疏本待令。上曰,罪人擧頭仰視,申飭羅卒,禁之,更爲蒙頭。命書問目,命履正讀而聽罪人。上曰,罪人之供,次次傳告。問目招辭,在事變日記上曰,一和上之,使之面質。獻鎭與一和面質後,獻鎭語屈。存謙曰,獻鎭僞端已發,加刑,何如?上曰,依爲之。獻鎭與一和,更爲面質。上曰,李東讓父子,皆拿來。上曰,獻鎭連爲勸杖。國榮曰,日前柳翰申之疏,與一和疏,無異矣。上曰,政院却之乎?國榮曰,政院以傳敎內辭意諭之,渠果自怯,已推去矣。問郞李秉模,書獻鎭口供以奏曰,供辭中多有不敢奏之說矣。上曰,第入之。上曰,罪人訊杖,幾度?命善曰,第六度矣。上曰,連爲勸杖,箇箇申飭。上曰,一和姑下幕。命善曰,獻鎭已準次矣。上曰,仍爲勸杖。上入小次,少間復殿座。上曰,一次後,幾度乎?命善曰,第七度矣。上曰,獻鎭姑下幕,韓光綮上之。命書問目捧供訖。問目供辭,在事變日記上曰,光綮施刑,仍勸杖。上曰,守幕軍摘奸,則極爲疎虞云,良可駭也。命書傳敎曰,訓鍊大將具善復,爲先罷職,其代張志恒爲訓鍊大將。御將望,卽爲擬入。命張志恒入侍進前。上曰,每欲畀卿以元戎之任矣,今適有窠,故特除三軍之任,不輕而重,須思報效之道,卽出領軍。志恒曰,臣無才無能,受此重任,徒切惶蹙而已。上曰,罪人勛濟上之。命書問目,納供訖。問目供辭,在事變日記上曰,崔濟興旣出於罪人招辭,拿來。趙方鎭上之,與勛濟面質後,上曰,方鎭施刑勸杖。上曰,任珹拿來,勛濟姑爲解縛下幕。李東讓上之。命書問目,納供訖。問目供辭,在事變日記上曰,方鎭更爲勸杖。東讓與方鎭面質後,上曰,先大王在殯之日,敢言本心二字,大逆不道,烏得免乎?命方鎭解縛下幕。上曰,汝三父子,皆將正刑,以此知之。上曰,兪漢敬上之。出問目,捧供訖。問目供辭,在事變日記上曰,兪漢敬姑爲下幕。上曰,柳成模·李東馨·鄭宇淳,姑先禁推。上曰,訓將張志恒,捕將兼任許遞,口傳擬入。以上出傳敎上曰,金吾堂上,一竝推考。上曰,承傳色李允默外,一竝記過。以上出榻敎上曰,左邊捕將李漢膺牌招。上曰,禁府都事汰去。以上出榻敎上曰,載翰上之。上曰,罪人施刑,一杖不斃,則羅卒當刑推,各別申飭。發問目捧供。問目供辭,在事變日記諸臺進前奏曰,載翰,旣與德師,同一心腸,而況爲諸賊之窩窟,則不可使之經斃,姑爲停刑,似好矣。上曰,然矣。姑爲下,囚南間。上曰,載翰之第三子上之。命書問目捧供。問目供辭,在事變日記命勸杖第十三度不服,上曰,姑爲停刑,下囚南間。上曰,親鞫姑罷,待明朝擧行。出傳敎上曰,明日親鞫時,罪人上闕,待下敎擧行。出榻敎上曰,藥房輪直處所,以藝文館爲之。上乘輿還內,諸臣遂退出。
丙申四月初二日戌時,上御廬次。坐直承旨·宣傳官入侍時,同副承旨鄭民始,假注書柳孟養,記注官朴聖鉉,記事官朴祐源,宣傳官尹範敍,以次進伏訖。上曰,宣諭,何以爲之乎?範敍對曰,臣與道臣,坐布政門,跪趙曮於前,讀宣諭,一城吏民,咸聚聽之矣。上曰,民情,何如耶?範敍對曰,人皆快之矣。命宣傳官先退。上曰,親鞫正時,卯正三刻爲之。出傳敎上曰,牙山稅船到泊云,雖殿座日,卽爲點檢,點檢後亦卽尺文成給。出傳敎上曰,明日趙載翰·趙方鎭·趙獻鎭·韓光綮·李勛濟·李東讓·李一和·朴相老·宋翼彦·趙雲亨·睦祖洙·睦宗彦,待開門上闕,其餘諸囚,姑囚本府事,分付。出傳敎上曰,李東馨·鄭宇淳·任珹·柳翰申,一體上闕事,分付。出傳敎命退去,諸臣以次退出。
上在慶熙宮廬次。
藥房都提調金陽澤,提調徐命善,副提調洪國榮啓曰,連日訊囚,勞動旣多,伏未審夜間,聖體,若何?臣等今日,率諸御醫,趁早入診,詳察聖候爲宜。王大妃殿氣候,何如?惠慶宮氣候,亦何如?臣等不任憂慮,敢來問安,竝此仰稟。答曰,知道。大妃殿氣候,惠慶宮氣候,一樣矣。
金相戊啓曰,時原任大臣·判義禁有時急稟達事,來詣請對矣。傳曰,入侍。
傳于金相戊曰,刑房承旨入侍。
鄭民始啓曰,左邊捕盜大將李漢膺,右邊捕盜大將李柱國,持罪人草供來待矣。
又傳于曰,入番禁軍外,以休番禁軍爲之。
傳于鄭民始曰,同副承旨入侍。
以承傳色口傳下敎曰,文書幾許搜驗乎?明日時刻,亦如今日時刻,明日禁軍,以不參禁軍爲之
傳于洪國榮曰,明日標下軍,該營大將,各率其半,外營入直軍三分之二扈衛帳外,一分各留其營。
金相戊,以魂殿都監郞廳,以摠護使意啓曰,本都監都廳宋煥億除拜臺職,代副司果林得浩差下,使之察任,何如?傳曰,允。
洪國榮,以山陵都監郞廳,以摠護使意啓曰,明日山陵奉審事,命下矣。地師柳東亨·金尙鉉,依例權着冠帶,率去之意,敢啓。傳曰,知道。
又以追崇都監郞廳,以都提調意啓曰,孝純王后金寶篆文書寫官有頉,代預差刑曹參判李衍祥陞實,改付標以入之意,敢啓。
又以禮曹言啓曰,山陵看審,改卜日擧行事,命下矣。看審處樹木斫伐時告由吉日,更令日官推擇,則今四月初六日卯時爲吉云,昭寧園先告事由,同日曉頭設行,依前例山陵都監郞廳,與本園官員,眼同斫伐事,分付,何如?傳曰,允。
徐浩修,以戶曹言啓曰,安置罪人文氏,定例所載常時進排物種及內人等宣飯衣纏物種,自今日勿爲進排事,分付各司之意,敢啓。傳曰,知道。
領議政金陽澤,判府事韓翼謩,判府事李溵,左議政鄭存謙等,率百官啓曰,以尙魯之凶逆,尙逭孥籍之典,此豈天討有罪·五刑五用之義哉?嗚呼,尙魯以當國首相,敢懷叵測之心,暗售讒搆之計,危逼儲宮,動搖國本者,已爲綻露無餘,言其罪狀,萬戮猶輕,況且先大王下敎,旣以尙魯爲殿下之讎,則殿下之讎,卽宗社之罪人,爲今日臣子者,孰不欲人得以誅之,而竊恨王章未擧,渠先身死,只施追奪之典,竄配子姪而止,則其可曰,國有常法乎?然則孥籍之律不容暫緩。彼文氏者,本以後宮,締結內外,謀危儲位,其心陰慘,其計妖惡,罪關宗社,難逭王章,不可以收其爵號,封置私第而止。厚謙母子,窮凶極惡之罪,已盡於前後三司之聲討,邦憲未擧,輿情愈激,三尺至嚴,豈可屈法而置之,遏一國共公之論也哉?判府事洪麟漢,顧其地處如何,而身爲相臣,締結厚謙,顯有沮戲聽政之意,罪惡貫盈,神人共憤,豈可使暫時偃息輦轂之下乎?爲先極邊遠竄,斷不可已。嗚呼,此五人之罪,可勝誅哉?三司諸臣之齊聲請討者,豈其有私讐於彼而然哉?誠以人臣沐浴之義,不得不然,而殿下一日不從,則王章,有一日不振之憂,殿下二日不從,則王章,有二日不振之憂,一日二日,國法漸至於解弛,人心遑遑,將無止迫之所,寧不懼哉?伏乞聖明,快揮乾斷,亟從三司之請,以正五人之罪,以洩輿憤焉。答曰,罪有大小,事有當否,不成啓體,爲卿等慨然。
行大司憲朴相德,執義李會遂,正言宋煥億啓曰,請大靜縣荐棘罪人沈翔雲,亟命王府,嚴鞫得情,快正王法。措辭見上傳曰,不允。
大司憲朴相德,副校理李秉模,正言宋煥億啓曰,請洪麟漢,爲先削奪官爵,極邊遠竄。措辭見上傳曰,不允。
大司憲朴相德,副校理李秉模,執義李會遂,正言宋煥億啓曰,請厚謙快正王法,其母依律處斷。措辭見上傳曰,不允。
徐浩修,以訓鍊都監言啓曰,依下敎,挾輦軍及環圍軍,以他軍替代之意,敢啓。傳曰,知道。
又以御營廳言啓曰,依下敎,環圍軍兵替代之意,敢啓。傳曰,知道。
又以禁衛營言啓曰,依下敎,環圍軍兵替代之意,敢啓。傳曰,知道。
鄭民始,以義禁府言啓曰,窮凶極惡大逆不道罪人相老,旣已承服正刑,其父母·妻妾·子女·祖孫·兄弟·姊妹·子之妻妾·伯叔父·兄弟之子年歲·姓名·居住·存沒,令漢城府,考出帳籍,亦爲分付五部及各該道,應坐諸人,一一査出,成冊牒報後,依律擧行,而籍沒家産,破家瀦澤·降邑號·罷守令等事,令各該司奉承傳擧行,何如?傳曰,允。
又以義禁府言啓曰,卽接漢城府牒報及當部成冊,則窮凶極惡大逆不道罪人相老子芝壽·龜壽·淇壽等,卽爲發遣府都事,拿來囚後,依律文緣坐處絞,子廣闢年十五,子廣植年八,俱以年未滿,依律文免坐處絞,廣闢,全羅道濟州牧大靜縣爲奴,廣植,羅州牧黑山島爲奴,弟相玉,出繼免坐,弟相定,靈巖郡楸子島爲奴,孫種老味,康津縣古今島爲奴,孫種乭伊,慶尙道南海縣爲奴,妻愛下,全羅道珍島郡金甲島爲婢,女壽任,咸鏡道慶興府爲婢,女且任,慶尙道巨濟府爲婢,子婦今德,茂山府爲婢,子婦庚悅,穩城府爲婢,子婦連伊,鍾城府爲婢,而依例發遣府羅將,押送于各其配所,何如?傳曰,允。
又以義禁府言啓曰,因臺啓,黑山島荐棘罪人沈翔雲,大靜縣荐棘事,批下矣。沈翔雲,以批下內辭意,具罪目,依例發遣府都事,自黑山島執捉,仍令押送于全羅道濟州牧大靜縣,荐棘之意,敢啓。傳曰,知道。
又以義禁府言啓曰,卽接漢城府牒報及當部成冊,則大逆不道誣上罪人德師,應坐諸人,査出以來矣。長子日培,依律文緣坐處絞,而在於新門外月巖洞云,待城門開,發遣府都事,拿囚後擧行,次子吉得,年今十三,以年未滿,全羅道濟州牧大靜縣爲奴,妻喜慧,羅州牧黑山島爲婢,弟德履,珍島郡流三千里安置,子之妻慧伊,慶尙道巨濟府爲婢,姪子鵬培,咸鏡道慶興府流三千里安置,姪子馨培,茂山府流三千里安置,姪子絅培,慶尙道南海縣流三千里安置,姪子畢靈,全羅道康津縣流三千里安置,而依例發遣府羅將,押送于各其配所,何如?傳曰,允。
又以刑曹言啓曰,當該訊劃律官,問名定配事,命下矣。依傳敎,當該律官張德麟,慶尙道機張縣定配所,卽爲押送之意,敢啓。傳曰,知道。
又以刑曹言啓曰,因義禁府啓辭,窮凶極惡大逆不道罪人相老,籍沒家産事,命下矣。罪人相老奴婢等,移文京兆,相考帳籍,亦爲知委於五部及各該道,一一査出,使之修成冊來報後,依例花名,永屬公賤之意,敢啓。傳曰,知道。
又以義禁府言啓曰,今此親鞫時,假都事十員,卽令該曹口傳差出,何如?傳曰,允。
領議政金陽澤,判府事韓翼謩,判府事李溵,左議政鄭存謙聯名箚曰,伏以臣等,今日沐浴之討,乃是輿情之所共憤,王法之所難赦,大庭齊籲,冀俟兪音,及承聖批,誨責備至,臣等惶隕慙恧,靡所容措。嗚呼,罪有大小,事有當否,臣等雖甚愚迷,豈不知此,而第伏念尙魯窮天地亘萬古極惡大罪,已著於先朝,昭如日星之敎,在春秋討復之義,孰無食肉寢皮之心,而其所以締結幽暗,謀危國本,卽是斷案,則文氏之罪,乃是一串貫來也。此所以臣等首擧其罪,沫血請討者,而至若厚謙母子,與洪麟漢,糾結行臆,沮遏宗社大計,眞所謂一而二,二而一者,臣等之請討,烏可已乎?此若較諸尙魯之罪,則豈不無差間之可言,而論其負犯,其爲天討之所當行則一也。臣等急於懲討,迫於猝遽,啓體當否,未暇照檢,此則臣等之罪也。玆敢聯進短箚,仰請處分。伏願先治臣等之罪,若其所請,則亟降允從,不以罪其人而廢其言焉。取進止。答曰,省箚具悉卿等之懇。俄者批旨,豈有深意於卿等?欲使卿等曉然也,此亦欲相孚之一端。方今大獄方張,國事泮渙,所以依賴者,惟卿等在焉,卿等安心勿辭,卽起視事焉。仍傳曰,史官傳諭于時原任大臣。
丙申四月初三日卯時,上御內兵曹。親鞫入侍時,行都承旨徐浩修,左承旨洪國榮,右承旨吳載紹,左副承旨金夏材,右副承旨金相戊,同副承旨鄭民始,假注書柳孟養,事變假注書李兢淵,記注官朴聖鉉,記事官朴祐源,以次侍立訖。上具白布笠·布直領,乘輿詣內兵曹殿座。領議政金陽澤,領府事金相福,左議政鄭存謙,判府事李溵,判義禁徐命善,同義禁鄭履煥·金熤,執義李重馥,掌令尹長烈·尹在醇,正言宋煥億,持平尹尙東,問事郞廳李秉模·柳義養·沈有鎭·金履正·李顯永·沈豊之·徐有防·李普溫,刑房都事張錫寬·李斗源,文書色都事沈禧·李景說,以次進伏訖。陽澤曰,連日訊囚,聖體,若何?上曰,一樣矣。上曰,何罪人當先問乎?陽澤曰,韓光綮,似宜先問矣。上曰,光綮上之。命施刑,命書問目。上曰,禁府都事崔秉敎,分揀。上曰,承傳中官,推考。以上出榻敎上曰,昨日拿來罪人文書,盡爲入之。書問目訖,命秉模讀以聽之,捧供訖。問目招辭,在事變日記上曰,勸杖。命善曰,同義禁鄭履煥,以罪人招辭中說話,有惶悚者,退出矣。上曰,此何足爲嫌?其勿退去。上曰,趙純鎭上之。大臣詳見諸罪人所供,逐條問之。問目招辭,在事變日記上曰,東讓上之,使之面質光綮。姑爲下幕,東讓施刑。上曰,韓光綮更爲上之,加刑。上曰,諸罪人竝爲下幕,訊畫都事拿入。上曰,訊畫都事,令兵曹決棍五度。出榻敎國榮曰,雖有近例,而大抵都事,蔭官也,令兵曹決棍,未知爲可,合有安徐之道矣。上曰,雖有前例,左承旨所奏,其涉得體,都事決棍之命,勿施。出傳敎上曰,律官,令兵曹決棍二十度。命書傳敎曰,以訊畫之高下,爲推治之輕重,則身爲律官,惟觀帳殿之威怒,任意低昂,此豈審檢之道乎?當該訊畫律官,問名定配。上曰,柳翰申上之。發問目捧供。問目招辭,在事變日記上曰,柳翰申,何許人也?命善曰,柳德申之族也。上曰,翰申疏本入之。施威嚴問訖。上曰,翰申姑爲下幕,睦秀中上之。上曰,純鎭上之,與睦秀中面質。純鎭面質後供曰,此人,非前日往來之人也。上曰,然則誤爲拿來者矣。命秀中下本府。上曰,睦祖洙上之。發問目捧供訖。問目招辭,在事變日記仍命祖洙白放。民始曰,祖洙旣已白放,則其子秀中,何以爲之乎?上曰,睦祖洙·睦秀中,特爲放送。出傳敎上曰,純鎭下幕,朴相老上之。上曰,白放罪人文書,竝爲還給。命書相老問目,讀而聽而聽之捧供。問目招辭,左事變日記上曰,純鎭更爲上之,與相老面質。招辭在事變日記上曰,純鎭更無可問之端,姑爲下幕,東讓上之,面質。東讓與相老面質,東讓語屈,上曰,然則相老之言,是矣。命東讓勸杖,東讓更招。招辭在事變日記上曰,聞東讓更招之言,相老凶言之狀,的實無疑矣。上曰,獻鎭·範濟上之。獻鎭·範濟,與相老面質,招辭與東讓招同。大臣以下齊聲仰奏曰,相老窮凶極惡之狀,今始綻露無餘,當施極律矣。諸臣皆垂淚,仰請速速正法。命善曰,臣等聞此凶言,不勝痛泣矣。臣等當手擊矣。諸承史·問郞·侍衛·諸臣·禁堂·侍衛將士·軍兵,各以所執之物,一時齊擊。上曰,如此則徑斃可慮,禁之。上曰,予豈意今日聞此凶言耶?仍嗚咽流涕,諸臣亦涕泣,不忍仰瞻。上曰,如此極逆,不可草草正刑。仍命書傳敎曰,百官·都民,大會於鐵物石橋。上曰,捧結案後,速捧根脚,卽爲擧行。上曰,承史亦出見。命書傳敎曰,親鞫姑罷,庭鞫處所,以內兵曹爲之。上乘輿還內,諸臣遂退出。
丙申四月初三日午時,上御廬次。左承旨入侍時,左承旨洪國榮,記事官尹翊東,記注官朴聖鉉,記事官朴祐源,以次進伏訖。國榮曰,相老與知情不告罪人,同爲行刑,則極凶之逆,徑斃可慮,故大臣爲請先爲行刑,以此留待矣。上曰,相老先爲擧行後入來事,傳于大臣。賤臣承命出傳。上命退,諸臣以次退出。
丙申四月初三日午時,上御廬次。藥房副提調持湯劑入侍時,副提調洪國榮,記事官尹翊東,記注官朴聖鉉,記事官朴祐源,醫官方泰輿,以次進伏訖。國榮請進湯劑,上進御訖,泰輿先退,上曰,大臣入來與否知入,而大臣出去時,罪人下去乎?亦爲知入。賤臣承命出去,以大臣姑未入來,而罪人則大臣出去時下去還奏。上命退,諸臣以次退出。
丙申四月初四日申時,上御廬次。左承旨入侍時,左承旨洪國榮,記事官尹翊東,記注官朴聖鉉,記事官朴祐源,以次進伏訖。上曰,庭鞫姑未始乎?知入。賤臣承命出去,以已爲擧行還奏。上曰,注書往庭鞫處所,言于大臣,草推案持入。賤臣承命出去,傳于左議政鄭存謙持入草推案,上命賤臣讀奏訖。上曰,還爲往傳于大臣,可也。賤臣承命往傳。上命退,諸臣以次退出。
丙申四月初三日申時,上御廬次。時原任大臣·判義禁入侍時,領議政金陽澤,判府事韓翼謩·李溵,左議政鄭存謙,判義禁徐命善,右副承旨金相戊,假注書柳孟養,記注官朴聖鉉,記事官朴祐源,以次進伏訖。上曰,明日當親鞫,今日庭鞫罪人外,姑下本府。出傳敎,上曰,明日當往山陵看審乎?陽澤曰,然矣。命書傳敎曰,山陵看審,摠護使與判府事金致仁·韓翼謩·李溵·錦城尉·御將都監堂郞各一員,除下直進去。陽澤曰,地師柳東亨入來矣。上曰,明日率去,可也。上曰,御營大將金漢耆,山陵看審時,仍佩往來。出榻敎命善曰,前日差出假都事,皆已出使往來,前差都事減下,更爲差出乎?上曰,依爲之。上曰,庭鞫姑罷,推案修入。命善曰,有一下人攔入於禁府,究問則謂以任珹家下人云,故捉囚矣。上曰,攔入罪人,左右捕將合坐嚴問。命退去,諸臣以次出。
丙申四月初三日申時,上御廬次。刑房承旨入侍時,同副承旨鄭民始,假注書柳孟養,記注官朴聖鉉,記事官朴祐源,以次進伏訖。上曰,庭請方爲之云乎?民始對曰,然矣。上曰,推案已修整而來乎?對曰,姑未正書云矣。上曰,左承旨入侍。出榻敎左承旨洪國榮進前,命讀庭啓訖。上曰,麟漢之罪,非但沮戲聽政,聚會徒黨,貪權誤國之狀,全不臚列,不成啓體,良可寒心。國榮曰,初不庭請則已,旣曰庭啓而若是沒實,可怪。上曰,同副持此啓批,以筵中說話,傳于大臣。民始出傳後回奏曰,大臣承此下敎,不勝惶悚,將欲陳箚矣。上曰,刑房承旨出去,與金吾堂上,考見崔載興文書。命退去,諸臣以次出。
丙申四月初三日酉時,上御廬次。禮房承旨入侍時,左承旨洪國榮,假注書柳孟養,記注官朴聖鉉,記事官朴祐源,以次進伏訖。上命讀大臣箚子賜批。上曰,左右捕將入侍。出榻敎左邊捕盜大將李漢膺,右邊捕盜大將李柱國進前。命國榮讀捕廳草供記。上曰,不必更問,自捕廳參酌決棍,可也。上曰,巡邏及內巡墻外巡,各別嚴飭。命捕將先退。上曰,判義禁入侍。出榻敎徐命膺進前。命讀崔載興文書。上曰,摠護使有難入參,加漆時,只都監堂郞入參。出傳敎上曰,開陽門仍留。命退去,諸臣以次出。
上在慶熙宮廬次。
王大妃殿·惠慶宮·中宮殿,藥房口傳問安。答曰,罔極。
親鞫罷後,政院·玉堂·藥房口傳問安。答曰,知道。
以承傳色口傳下敎曰,水刺間軍士,以本軍爲之,故水刺奉來之際,不知根着,此後則以雇軍爲之。
以承傳色口傳下敎曰,庭鞫,明日待開門爲之。
傳于洪國榮曰,藥房提調·副提調持六君子湯入侍。
傳于鄭民始曰,戶判望,以在京無故人,口傳擬入。
鄭民始啓曰,御營大將金漢耆,以山陵斫木事,有仍佩往來之命矣。在前將臣在外經宿,則例有他大將兼察之規,今番則何以爲之乎?敢稟。傳曰,摠戎使兼察。
傳于洪國榮曰,書狀入侍。
傳于鄭民始曰,明日朝奠,當親奠,依例擧行。
洪國榮,以校正廳言啓曰,本廳郞廳尹東晩罷職,代前校理朴天衡差下,使之察任,何如?傳曰,允。
鄭民始,以校正廳言啓曰,本廳郞廳朴天衡,時無職名,令該曹付軍職,使之冠帶常仕,何如?傳曰,允。
洪國榮,以山陵都監郞廳,摠護使意言啓曰,本都監所用冶炭空石,以各軍門所儲,依近年謄錄,參酌分排取用,而許多容入之鐵,自京萬無貿辦之路,正鐵一萬三千斤,强鐵五千斤,亦依前例,卜定於海營,而罔夜上送之意,別爲分付,何如?傳曰,允。
又以禮曹言啓曰,傳曰,聞都監都提調所奏,製述官·書寫官,不可不趁卽差出云,而考出之實錄,旣不詳載,則以刊行之誌狀,當爲徵信,依敬陵·章陵時典例,眞廟追崇上尊號玉冊文及孝純王后玉冊文製述官各一員,書寫官各一員,寶篆文書寫官各一員啓下,上廟號後,加上尊號玉冊文雖有前例,此與中朝時有異,廟號同上於上諡日,今無加上之擧矣,勿爲磨鍊,樂文,事當撰進,而與常時有異,待祔廟時撰進,似合禮意,有難臆斷,令禮官議于大臣稟處事,命下矣。問議于大臣,則領府事金相福以爲,席藳城外,方俟嚴誅,不敢獻議云,行判中樞府事金致仁以爲,病未獻議云,行判中樞府事金尙喆以爲,以蹙伏竢譴之踪,不敢仰對明問云,領議政金陽澤以爲,樂章事,臣於筵席對揚聖敎,已有仰奏,今無更達之辭云,行判中樞府事韓翼謩以爲,樂章撰進,姑非其時,待時之聖敎,實合禮意,臣何敢他議云,行判中樞府事李溵以爲,惶愧縮伏,尋常引罪之箚,亦姑不敢爲,則尤何敢自同無故,仰對明問云,行判中樞府事洪麟漢,在外不得收議,左議政鄭存謙以爲,不敢以相職自居,不得獻議云。大臣之意如此,上裁,何如?傳曰,允。
左議政鄭存謙率百官啓曰,嗚呼,今日是何等時也?龍馭賓天,仙寢未冷,殿下㷀然在嚴廬哀疚之中,惟玆懲討之典,若是一分可已,一日可徐之事,則臣等何敢以此日此時,咸造齊籲,以慼我聖心哉?誠以天討不可稽遲,輿情不可遏抑,而春秋必報之義,尤不容少緩,乃有此不得請則不得止之擧。嗚呼,尙忍言哉?尙魯之丁丑筵奏,卽渠斷案,而先大王遺敎,炳如日星,我殿下有所受,而今乃誕敷絲綸,昭示一世,於是乎尙魯之逆節盡著,眞贜畢露,噫嘻,痛矣。締結聖國娚妹,睥睨醞釀,謀危國本,則其罪惡之貫盈,實有浮於辛壬之耇輝,耇輝而旣皆追加孥籍,則以尙魯而烏可免也?況聖國,旣施當律,則又烏可以尙魯而靳其律乎?且以此賊而竟作死牖之鬼莫,洩肆市之憤,則到今孥籍,尤不可已也。惟彼文氏,同惡相濟,實爲尙魯·聖國之窩主,曾於孝廟朝澂潚之母,所處與文氏同,而罪稔惡積,終伏王章,今文氏之內外交煽,危逼儲宮,厥罪反有加焉,則斷不可以曲貸性命,安置私第而止,亟從三司之請,以副一國之望焉。臣等昨進待罪之箚,反承開釋之音,惶感之餘,繼以恧蹙,固不敢冒沒更瀆,而亦不敢以區區自引之私義,少稽懲討之公法,惟殿下,俯加鑑燭,亟賜兪音焉。答曰,尙魯事,特從卿等之請,文氏之貸其一命,予意有在,卿等知悉。
本院啓曰,厚謙母子之罪,可勝誅哉?前後聲討之章,已盈公車,則凶心益彰,輿憤愈激,臣等今欲數其罪狀,雖罄南山之竹,不可勝書。人旣盡言,不必更瀆,而惟是陰懷叵測,不滿代聽,外而子行威福,內而母濟妖惡,罪關宗社,憤積神人,此實聖明之所洞燭,而其子之竄配邊地,其母之出居私第,豈可薄勘邦憲而止耶?至於判府事洪麟漢,以陰險之性,兼猜暴之行,背義趨利,貪權樂勢,固其伎倆,而身爲相臣,符同厚謙,沮戲聽政,敢欲爭抗者,其心叵測,厥罪罔赦,尙今偃息近郊,王法未伸,臣等竊以謂三司討罪之請,不宜一向靳允。伏乞聖明,亟賜處分,厚謙快正王法,其母依律勘斷,洪麟漢先施島配之典,不勝幸甚。答曰,此亦予意有在,從當一諭於卿等入侍時矣。
吏曹口傳政事,禁府都事韓用和·洪載淵·金熲,戶曹判書李景祜·沈鏽·李昌壽·蔡濟恭·朴相德·洪樂性·趙明鼎·李重祜·尹東暹。落點,出傳敎
兵曹口傳政事,寧城僉使劉弘基·徐敬默·安尙恒,林土別將金宗赫·金大鉉·金億世。
傳于金相戊曰,竝首望爲之。
吏曹口傳政事,价川郡守李弘遠·朴光迪·金履準,興陽縣監李迪輔·沈命德·洪周萬。
傳于金相戊曰,价川郡守首望李弘遠,興陽縣監首望李迪輔爲之,皆令不多日內辭朝。
行大司憲朴相德,執義李會遂,正言宋煥億啓曰,荐棘罪人沈翔雲,本以凶孼之裔,且兼妖邪之性,得罪倫紀,爲世所棄,蝨附厚謙,受其指使,向來一書,指意陰譎,情狀叵測,合辭之請,實是嚴懲討杜亂源之意,閱歲爭執,天討未擧,世豈有妖惡如此,而終逭王章之理者哉?昨日移配之命,雖出於投諸遠惡之意,而三尺至嚴,不可至此而止,請大靜縣荐棘罪人沈翔雲,亟命王府,嚴鞫得情,快正王法。答曰,不允。
行大司憲朴相德,副校理李秉模,正言宋煥億啓曰,判府事洪麟漢,本以濫猾之性,濟以陰譎之行,締結厚謙,敢懷叵測之心,沮戲聽政,顯有爭抗之意,罪惡貫盈,昭布國人之耳目,而天討未行,輿憤久鬱,請洪麟漢爲先削奪官爵,極邊遠竄。答曰,不允。
行大司憲朴相德,執義李會遂,副校理李秉模,正言宋煥億啓曰,文氏敢以後宮,外結尙魯,潛懷不逞之心,肆行危逼之計,究厥罪狀,妖惡極矣,決不可收其爵號,安置私第而止,請文氏,案律處斷。又啓曰,厚謙母子之罪關宗社,憤積神人,前後三司之討,已盡窮凶之跡,凡在血氣之倫者,咸曰可誅,厚謙之竄配,其母之出第,不過薄勘,邦憲未擧,輿情愈激,請厚謙快正王法,其母依律處斷。答曰,不允。
正言宋煥億啓曰,綾恩君具允明,前判書具允鈺,遠竄罪人具庠,行副司直具㢞,本以凶邪之種,謟附厚謙,腸肚相連,陰謀祕計,無不干與,其中庠,外作淸論,欺蔽一二士類,以今日現捉判府事洪麟漢書牘見之,其不絶厚謙,暗地交通之狀,綻露無餘,具允鈺日前自明之章,是豈成說乎?當厚謙全盛之時,吮癕䑛痔,無不爲之,及今厚謙失勢之後,旣無明白樹立,而敢爲自拔之計,肆然呈疏,謂天可欺,將此心腸,奚事不爲?允明·允鈺及㢞,不可一日置之於城闉之中,請竝命遠竄。答曰,具庠之欺蔽一二士類云者,果是何許士類乎?若爲具庠所弄,則其可謂士類乎?良亦羞也。具允明·具㢞事,雖是懲討,一筆句斷,有欠淸朝忠厚之風。至於具允鈺之相絶厚謙,已有下敎,不可以此,勒爲罪案,其涉過矣。不允。
鄭民始,以義禁府言啓曰,今此親鞫時,本府都事,不可不備員,出使都事沈禧,卽令該曹,口傳相換,何如?傳曰,允。
吏曹口傳政事,禁府都事沈禧,司饔奉事安廷瓛,相換。
鄭民始,以義禁府言啓曰,因庭請啓辭,罪人尙魯孥籍事,命下矣。其父母妻妾·子女·祖孫·兄弟·姊妹·子之妻妾·伯叔父·兄弟之子年歲·姓名·存沒·居住,令漢城府,考出帳籍,亦爲分付五部及各該道,應坐諸人,一一査出,成冊牒報後,依律擧行,而籍沒家産·破家瀦澤·降邑號·罷守令等事,令各該司,捧承傳擧行,何如?傳曰,允。
又以義禁府言啓曰,誣上不道罪人載翰,旣已承服正刑,其父母·妻妾·子女·祖孫·兄弟·姊妹·子之妻妾·伯叔父,兄弟之子年歲·姓名·存沒·居住,令漢城府,考出帳籍,亦爲分付五部及各該道,應坐諸人,一一査出,成冊牒報後,依律擧行,而籍沒家産·破家瀦澤·降邑號·罷守令等事,令各該司,捧承傳擧行,何如?傳曰,允。
又以刑曹言啓曰,因義禁府啓辭,罪人尙魯孥籍事,命下矣。罪人尙魯奴婢等,移文京兆,相考帳籍,亦爲知悉於五部及各該道,一一査出,使之修成冊報來後,依例花名,永屬公賤之意,敢啓。傳曰,知道。
又以刑曹言啓曰,因義禁府啓辭,誣上不道罪人載翰,籍沒家産事,命下矣。罪人載翰奴婢等,移文京兆,相考帳籍,亦爲知委於五部及各該道,一一査出,使之修成冊報來後,依例花名,永屬公賤之意,敢啓。傳曰,知道。
金相戊,以吏曹言啓曰,義禁府啓辭,追施逆律罪人尙魯胎生邑,罷守令·降邑號事,允下矣。問于漢城府,則胎生於京畿高陽郡云,而守令則勿罷事,曾有定奪,高陽郡,以陵寢所在,例不得降號之意,敢啓。傳曰,知道。
鄭民始,以義禁府言啓曰,罪人任珹,邊遠定配事,命下矣。以傳敎內辭意,具罪目,咸鏡道鍾城府邊遠定配,而依例發遣府書吏,押送配所,何如?傳曰,允。
又以義禁言啓曰,罪人韓光綮,三水府圍籬安置事,命下矣。以傳敎內辭意,具罪目,卽爲發遣府都事,押送配所,荐棘之意,敢啓。傳曰,知道。
又以義禁府言啓曰,罪人睦祖煥,極邊安置事,命下矣。以傳敎內辭意,具罪目,咸鏡道慶興府極邊安置,而依例發遣府羅將,卽爲押送配所,何如?傳曰,允。
又以義禁府言啓曰,罪人兪漢敬,減律定配事,命下矣。以傳敎內辭意,具罪目,咸鏡道茂山府減律定配,而依例發遣府羅將,卽爲押送配所,何如?傳曰,允。
又以義禁府言啓曰,罪人李峻培,刑問一次,極邊定配事,命下矣。李峻培旣施一次之刑,以傳敎內辭意,具罪目,咸鏡道慶興府極邊定配,而依例發遣府羅將,押送配所,何如?傳曰,旣是白徒,出付刑曹發配。
又以義禁府言啓曰,罪人方鎭·獻鎭·純鎭,依法照律事,命下矣。方鎭,依律文緣坐處絞,而獻鎭·純鎭,出繼免絞,獻鎭,全羅道濟州牧旌義縣爲奴,純鎭,慶尙道巨濟府爲奴,依例發遣府羅將,押送配所,而他餘應坐諸人,待漢城府牒報及當部成冊,次第擧行,何如?傳曰,允。
又以義禁府言啓曰,卽接漢城府牒報及當部成冊,則孥籍罪人尙魯,應坐諸人,査出以來,而追施逆律者,其父與子勿施一律,依兄弟應坐律擧行,奉承傳施行事,曾有受敎矣。頃因承傳,尙魯子致讓,全羅道濟州牧旌義縣安置,子致廣,珍島郡金甲島安置,庶子致默,全羅道興陽縣蛇渡安置,而旣已發配,依受敎仍其地爲奴,子致顯,嚴囚本府南間,待處分擧行,姪致恭,慶尙道巨濟府安置,姪致良,全羅道靈巖郡楸子島安置,姪致勛,慶尙道南海縣安置,姪致訥,全羅道珍島郡安置,皆已發配,仍其絶島,依律文流三千里安置,妻必喜,全羅道濟州牧大靜縣爲婢,妾德辰,咸鏡道慶興府爲婢,妾松月,茂山府爲婢,子之妾萬愛,慶尙道機張縣爲婢,子婦孝任,長鬐縣爲婢,子婦花愛,東萊府定配,庶子婦美方,咸鏡道穩城府爲婢,孫鍾烈,三水府爲奴,孫女珠玉,慶尙道長鬐縣爲婢,庶孫石伊,咸鏡道穩城府爲奴,庶孫女乙任,全羅道興陽縣爲婢,而依例發遣府書吏·羅將,押送于各其配所,何如?傳曰,允。
徐浩修,以兵曹言啓曰,依下敎,侍衛禁軍等,勞問後療氣之意,敢啓。傳曰,知道。
又以訓鍊都監言啓曰,依下敎,挾輦軍御前前排及環衛軍把守軍等,勞問後療氣之意,敢啓。傳曰,知道。
又以禁衛營言啓曰,依下敎,環衛軍及把守軍兵等,勞問後療飢之意,敢啓。傳曰,知道。
又以御營廳言啓曰,依下敎,環衛軍及把守軍兵等,勞問後療飢之意,敢啓。傳曰,知道。
丙申四月初四日卯時,上御廬次。藥房提調持湯劑入侍時,提調徐命善副提調洪國榮,假注書柳孟養,記注官朴聖鉉,記事官朴祐源,醫官方泰輿,以次進伏訖。命善曰,屢日訊囚,連爲勞動,聖體,若何?上曰,一樣矣。命善曰,寢睡,何如?上曰,善寢矣。泰輿奉湯劑進前,上進御。上曰,刑房承旨入侍。出榻敎同副承旨鄭民始進前。命書傳敎曰,載興·範濟·雲亨,爲先上闕,其餘次次上闕。上曰,今番鞫獄,無異於乙亥矣。國榮曰,其陰譎情跡,比乙亥,尤爲緊關矣。上曰,然矣。命退去,諸臣以次出。
丙申四月初四日卯時,上御內兵曹。親鞫入侍時,行都承旨徐浩修,左承旨洪國榮,右承旨吳載紹,左副承旨金夏材,右副承旨金相戊,同副承旨鄭民始,假注書柳孟養,事變假注書李兢淵,記注官朴聖鉉,記事官朴祐源,以次侍立訖。上具白布笠·布直領,乘輿詣內兵曹殿座。領府事金相福,左議政鄭存謙,判義禁徐命善,同義禁徐有隣·鄭履煥·金熤,大司憲朴相德,執義李重馥,掌令尹長烈·尹在醇,持平尹尙東,正言宋煥億,問事郞廳李秉模·柳義養·沈有鎭·金履正·李顯永·沈豊之·徐有防·李普溫,刑房都事安廷瓛·張錫寬,文書色都事尹行儼·李景說,以次進伏。上曰,前排依昨日待令。存謙曰,連日勞動,聖體,若何?上曰,一樣矣。上曰,崔載興上之。命書問目,捧供訖。問目招辭,在事變日記上曰,載興姑爲下幕,雲亨上之。命書問目納供。問目招辭,在事變日記上曰,此罪人無他盤問者,只直招相老凶言之同參者,仍爲遲晩之意,大臣發問目,訊杖捧供。問目招辭,在事變日記上曰,範濟上之。上曰,載翰·光綮·獻鎭·祖煥,爲先上闕。出傳敎上曰,此時度支,不可虛縻,戶曹判書具允鈺改差,前望單子入之。出傳敎上曰,戶判前望單子,前判書鄭弘淳給牒敍用爲之,牌招察任。上曰,範濟發問目捧供。問目招辭,在事變日記上曰,範濟·雲亨施刑,一時勸杖。上曰,雲亨遲晩次,姑爲下幕,獻鎭上之。書問目,捧供訖。問目招辭,在事變日記上曰,此皆正法者,而未捧結案,則雖杖斃,不可徑先正法矣,範濟與獻鎭面質。招辭,在事變日記上曰,連爲勸杖。上入小次,少間還爲殿座。存謙曰,獻鎭今無更問者,卽捧結案,何如?上曰,生置獻鎭,然後可以面質於諸罪人,姑置之。上曰,範濟連爲勸杖,準次後告之,範濟·獻鎭,更爲面質。招辭,在事變日記上曰,範濟·獻鎭,皆以遲晩次,姑爲下幕,宋翼彦上之,峻培·東讓外,竝上闕,睦祖煥亦爲上之。上曰,各道流配,若是夥然,押去羅卒之貽弊外邑,此必有之事也。如有討食作挐之弊,該邑守令,這這論報巡營,卽其地刑配後狀聞事,下諭于諸道監司。若是下敎之後,該道該邑,若或泛忽,後日繡衣之行,以此現發,該道道臣,當重繩,以此一體嚴飭。出傳敎命書祖煥問目,捧供。問目招辭,在事變日記上曰,祖煥脫手杻,當該都事汰去。上曰,睦祖煥下幕,韓光綮上之,書問目,捧供。問目招辭,在事變日記上入小次,左副承旨入侍。上曰,此時守令·邊將,不可曠官,狀罷代口傳差出,興陽縣監李萬軾,特敎拿來,事體自別,爲先罷黜,其代亦爲口傳差出。出傳敎上還爲爲殿座。上曰,趙方鎭上之,韓光綮與方鎭面質後下幕。面質辭語,在事變日記上曰,宋翼彦·曺晦振上之,捧供。供辭,在事變日記上曰,禁府都事首望,韓用和爲之。出榻敎上曰,鄭宇淳·李東馨·柳成模,竝以禁推例拿入。捧供訖。供辭,在事變日記上曰,罪人宋翼彦·曺晦振·鄭宇淳·李東馨·柳成模,特放。出榻敎上曰,載翰上之。上曰,載翰,非但今番之罪,本是凶論之窩窟。相德等曰,今無更問之端,速捧結案,宜矣。上入小次,左承旨入侍。國榮曰,韓光綮之參涉凶論,昭著難掩,而與其諸賊之招,參以渠招,不無疑訝之端,此與爛漫綢繆者,少有間焉。臣意則謂有傅生之道,酌量處分,好矣。上曰,聞承旨所奏,予心開悟。予亦以有和同之情而無和同之跡。國榮曰,殿下初當大獄,非但此囚之可爲酌量,凡於斷獄之際,當宜審愼矣。上曰,承旨此言,予庸嘉之,可謂受福之人矣。上還爲殿座。上曰,崔載興下囚南間,具格嚴囚。上曰,載翰,連爲勸杖,卽捧結案。載翰,以誣上不道納供。上曰,開小東門,出送罪人,卽爲擧行。會遂曰,載翰,實是相老之窩窟,宜施大逆之律矣。諸臣齊聲固請。上曰,渠旣以誣上納供,以此擧行,可也。相德曰,獻鎭·方鎭,旣是一和上疏之根本,則不可只施連坐之律矣。上曰,刑法,不可以私喜恕低昂,當更爲議處矣。上曰,方鎭·獻鎭·純鎭,依法照律。出傳敎上曰,左捕將李漢膺兼察。出榻敎上曰,李峻培,旣書德師之凶疏,不可尋常處之,刑問一次,極邊定配。出傳敎上曰,東讓上之施刑,連爲勸杖取服。東讓忍杖不告,根脚準二次後,上曰,姑爲下幕。上曰,柳翰申上之,發問目,捧供。問目招辭,在事變日記上曰,上疏旣已還爲推去,則與諸賊稍間乎?諸臣奏曰,干連諸賊,猶可嚴治,況此製其凶疏肆然投呈者乎?親訊後當爲正法,不可輕治矣。上曰,還推,與呈疏稍異矣。命書傳敎曰,柳翰申旣呈凶疏,則不可以事發後推去,有所容貸,至於二字三字之說,逆腸綻露,庭鞫時更加嚴訊後,捧供以聞。李一和·李範濟,或身呈罔測之疏,或身參不道之說,而範濟,創出一和之凶疏,同參相老之不道,可謂二罪俱發,庭鞫時各別嚴刑,期於取服。趙雲亨則諸賊旣聚於渠家,或說不道,或論凶疏,則同情之律,烏可免乎?嚴訊之下,一向抵賴,尤極凶獰。庭鞫時以知情之律,嚴訊取服。李勛濟,雖不呈疏,疏草旣出於渠手,而一向不服,更加嚴訊後以聞。睦祖煥,以祖述之兄,不悛舊習,往來趙家之狀,旣以承款,極邊安置。兪漢敬,不可以渠之發明取信,減律定配。上曰,任珹,邊遠定配。出傳敎上曰,親鞫姑罷,罪人拿來後擧行,庭鞫爲之處所,內兵曹擧行。出傳敎會遂曰,韓光綮締結凶徒之罪,決不可酌處矣。上曰,純鎭,爲人甚蒙騃,言不了了,必不知乃父乃兄凶謀,此則置之生路,無妨矣。諸臣奏曰,聖敎至當矣。其愚穉,何能知情耶?臣等伏承此下敎,聖上好生之德,不勝感歎。至於方鎭·獻鎭,渠輩亦旣參聽於凶論,則不可以連坐處之矣。相德曰,若以渠之同參凶論爲罪,則不無以子證父之嫌,則以連坐勘律,似好矣。上曰,都憲所奏,甚是矣。上乘輿還內,諸臣遂退出。
丙申四月初四日申時,上御廬次。大臣·判義禁同爲入侍時,左議政鄭存謙,判義禁徐命善,同副承旨鄭民始,假注書柳孟養,記注官朴聖鉉,記事官朴祐源,以次進伏訖。上曰,庭鞫,姑未始乎?存謙曰,然矣。上曰,初當大獄,每有殺不辜之慮,心常憧憧,十分審愼,而若不究其情,遽加刑法,則不如失不經,至於韓光綮,雖參涉於凶論,此與製疏投疏者有異,容有分揀之道矣。柳翰申時諱二字,無異相老之凶言,庭鞫時各別嚴杖,究問,可也。存謙曰,一和·翰申,自是大逆,當用法,光綮則前後聖敎,亶在欽恤之政,似當審愼處之矣。上曰,臺臣雖爭執,以公心見之,則可有生道矣。存謙曰,臣之所奏,良以此也。上曰,渠則雖無可惜,在法不可屈也。命書傳敎曰,韓光綮之締結凶徒,綢繆凶論之狀,旣發於諸賊之招,又現於渠袖之札,論以邦憲,焉逭訊問?雖然,以渠招與諸招,參互詳覈,則有和同之情,無和同之跡,不可以捧招中言外之意,臆爲斷案,二次刑訊,足懲其罪惡,其在審恤之道,宜施寬貸之典,三水府圍籬安置。上曰,宋翼彦所對,極爲善矣。存謙曰,以其無罪之故,所對如是矣。上曰,鄭宇淳,亦善對而去矣。命善曰,然矣。上曰,鄭履煥,不問相親之言,好矣。命善曰,其言極其公平矣。上曰,此事旣公平,至於他事,若皆公平則好矣。上曰,今則人心寧定乎?存謙曰,伊今以後,民志大定矣。上曰,豊原家絶祀,甚矜惻,欲遺一嗣,在法,何如云耶?考見前例以奏。命退去,諸臣以次退出。
丙申四月初四日酉時,上御廬次。左承旨·書狀官同爲入侍時,書狀官林得浩,左承旨洪國榮,假注書柳孟養,記注官朴聖鉉,記事官朴祐源,以次進伏訖。上曰,俄者諸罪人處分,何如?國榮曰,聖德事矣。上曰,書狀,何以往返乎?得浩對曰,無事往來矣。上曰,彼中凡百,何如?得浩對曰,無事太平矣。上曰,今番獄事,左相與左承旨議訐,極其公平,予庸嘉之。國榮曰,臣則或慮有一人之非其罪而死之者,故每當下詢之際,略陳愚見,而殿下之斷獄公平,臣實欽仰。命退去,諸臣以次出。
上在慶熙宮廬次。
藥房提調徐命善,副提調洪國榮啓曰,連日訊囚,勞動旣多,伏未審夜間,聖體,若何?臣等今日,率諸御醫,趁早入診,詳察聖候爲宜。王大妃殿氣候,若何?惠慶宮氣候,亦何如?臣等不任區區憂慮,敢來問安,竝此仰稟。答曰,知道。入侍宜矣。
王大妃殿·惠慶宮·中宮殿,藥房口傳問安。答曰,罔極。
吳載紹,以吏曹言啓曰,海州判官,今當差出,而本州以營下劇邑,物重地大,素稱難治,不可不各別擇差,他道有聲績·未準朔·已準限守令,竝擬以入之意,敢啓。答曰,知道。
吏曹口傳政事,以李喆運爲鳳山郡守,鄭華淳爲海州判官,洪宣輔爲臨陂縣令,金履安爲江西縣令。
鄭民始,以義禁府言啓曰,今此鞫獄多事之時,本府都事,不可不備員,出使都事洪益烈·崔秉敎,令該曹口傳相換,何如?傳曰,允。
吏曹口傳政事,禁府都事洪益烈,司饔主簿鄭崇良,相換,禁府都事崔秉敎,訓鍊主簿李運祥,相換。
行大司憲朴相德,副校理李秉模,正言宋煥億啓曰,文氏,敢以後宮,外結尙魯,潛懷不逞之心,肆行危逼之計,究厥罪狀,妖惡極矣。決不可收其爵號·安置私第而止,請文氏按律處斷。厚謙母子之罪關宗社,憤積神人,前後三司之討,已盡窮凶之跡,凡在血氣之倫者,咸曰可誅,厚謙之竄配,其母之出第,不過薄勘,邦憲未擧,輿情愈激,請厚謙快正王法,其母依律處斷。判府事洪麟漢,本以濫猾之性,濟以陰譎之行,締結厚謙,敢懷叵測之心,沮戲聽政,顯有爭抗之意,罪逆貫盈,昭布國人之耳目,而天討未行,輿憤久鬱,請洪麟漢爲先削奪官職,極邊遠竄。答曰,不允。
行大司憲朴相德,正言宋煥億啓曰,請大靜縣荐棘罪人沈翔雲,亟命王府,嚴鞫得情,快正王法。措辭現上答曰,不允。
金相戊,以司饔院官員,以提調意啓曰,本院主簿鄭崇良,以蘇魚所監捉官,方在漁所矣。今日義禁府都事相換,其代奉事李鋐下送,以爲竣事之意,敢啓。傳曰,知道。
鄭民始,以義禁府言啓曰,窮凶極惡大逆不道罪人相老應坐諸人,一從當部所報成冊,依律發配矣,卽聞右捕廳從事官所告,則緣坐處絞罪人芝壽,又有二歲女,故今方捉來拘留云,逆賊緣坐,何等嚴重,而該部之落漏成冊,萬萬驚駭,捕廳拘留芝壽二歲段,依律文定配所於咸鏡道茂山府,發遣府羅將,卽爲押送,而成冊修報之該部官員,爲先拿問嚴處,何如?傳曰,允。
又以義禁府言啓曰,卽接漢城府牒報及當部成冊,則正法罪人載翰應坐諸人,査出以來矣。庶子惠鎭年十,庶子任通年五,庶子繼龍年三,俱以年未滿免絞,惠鎭,咸鏡道富寧府爲奴,任通,全羅道海南縣爲奴,繼龍,珍島郡爲奴,兄載得,咸鏡道慶興府爲奴,弟載田,穩城府爲奴,弟載天,鍾城府爲奴,庶弟載則,茂山府爲奴,庶弟載旭,慶源府爲奴,妻丹惠,全羅道濟州牧爲婢,妾明喜,咸鏡道會寧府爲婢,妾新暹,全羅道珍島郡爲婢,女德順,濟州牧爲婢,庶女何寬,咸鏡道鏡城府爲婢,子婦順愛,全羅道康津縣爲婢,姪潞鎭,海南縣安置,姪溫鎭,靈巖郡安置,姪衍鎭,慶尙道熊川縣安置,姪平鎭,機張縣安置,姪尙特,長鬐縣安置,孫三熙,全羅道康津縣爲奴,而依例發遣府書吏·羅將,押送于各其配所,何如?傳曰,允。
金相戊,以義禁府言啓曰,罪人雲亨減死定配,勛濟定配,獻鎭依本律決配事,命下矣。雲亨,咸鏡道甲山府定配,勛濟,慶尙道熊川縣定配,獻鎭,全羅道濟州牧旌義縣緣坐爲奴,而右罪人等,以傳敎內辭意,具罪目,依例發遣府羅將,押送于各其配所,何如?傳曰,允。
鄭民始,以義禁府言啓曰,罪人致顯,依本律發配事,命下矣。依前配所全羅道羅州牧黑山島緣坐爲奴,而依例發遣府羅將,押送配所,何如?傳曰,允。
又以刑曹言啓曰,因義禁府啓辭,李峻培,旣是白徒,出付刑曹發配事,命下矣。依傳敎罪人李峻培,咸鏡道慶興府定配所,卽爲押送之意,敢啓。傳曰,知道。
金相戊,以義禁府言啓曰,誣上不道罪人一和·翰申等,旣已承服正刑,其父母·妻妾·子女·祖孫·兄弟·姊妹·子之妻妾·伯叔父·兄弟之子年歲·姓名·存沒·居住,令漢城府考出帳籍,亦爲分付五部及各該道,應坐諸人,一一査出,成冊牒報後,依律擧行,而籍沒家産·瀦澤·降邑號·罷守令等事,令各該司,捧承傳擧行,何如?傳曰,允。
領議政金陽澤書曰,伏以臣,昨伏承奉審之命,竊有所奏,昏忘遺退,而下懷耿耿,敢此煩籲,冀賜處分焉。臣之今行,蓋欲芟除樹木,開豁眼界,與新來兩地官,上下山谷,詳細審察,衆論歸一,然後始可以封標牢定,如或有稟裁之端,狀聞候旨之意,已承下敎,而近日或陰或暖,若値霧雨,則伐木,雖不此拘,山地之遍審,其勢末由,恐或日字之遲滯,固已惶悶,而當此親臨訊囚之時,聖體勞動,湯劑日進,而臣見帶提擧,多日在外,極爲悚鬱,欲徑歸則莫重奉命之行,未竣事而不可卽還,若遲留則職闕保護,反復思惟,莫知所措。玆從縣道,陳此懇迫之情,乞垂俯諒,亟許遞解臣內局之任,俾得以粗效摠護之職,不勝大願。臣無任屛營祈懇之地,謹昧死以聞。答曰,省疏具悉卿懇。內局旣有兩提調,卿其安心竣事焉。仍傳曰,豫備兼春秋,傳諭于領議政行到處。
丙申四月初五日卯時,上詣殯殿。行朝奠入侍時,右副承旨金相戊,假注書柳孟養,記注官朴聖鉉,記事官朴祐源,都廳林得浩,以次侍立訖。上具衰服,詣中排設廳,視膳行禮,儀註上同。行禮訖,上還廬次,諸臣遂退出。
丙申四月初五日辰時,上詣殯殿。行朝上食入侍時,左副承旨金夏材,假注書柳孟養,記注官朴聖鉉,記事官朴祐源,都廳林得浩,以次侍立訖。上具衰服,詣中排設廳,視膳行禮,儀註上同。行禮訖,上還廬次,諸臣遂退出。
丙申四月初五日辰時,上御廬次。藥房入診入侍時,提調徐命善,副提調洪國榮,記事官尹翊東,記注官朴聖鉉,記事官朴祐源,醫官方泰輿·慶絢·吳道炯·徐命緯,以次進伏訖。命善曰,聖體,何如?上曰,一樣矣。命善曰,王大妃殿氣候,何如?上曰,一樣矣。命善曰,惠慶宮氣候,何如?上曰,一樣矣。命善曰,今日當診候矣。上命診候,泰輿診脈候訖,退伏奏曰,左右脈候調均,比前差勝矣。國榮曰,湯劑,當更爲議定矣。命緯診脈候訖,退伏奏曰,左三部脈候調均,而脾胃脈候,尙未差勝矣。道炯診脈候訖,退伏奏曰,左三部脈候調均,而右邊脈候,尙未差勝,熱候在於脾腸經,本湯劑中減黃連,而人蔘則似熱,拔蔘進御,爲宜矣。泰輿曰,六君子湯,龜灼尙燥,似有熱候,故進御之後,每有滯候,姑觀數日進御,似合宜矣。道炯曰,泰輿之言,是矣,而此時停止湯劑,焦悶矣。命善曰,今日始準十貼,今日則當進御矣。道炯曰,然矣。命善曰,王大妃殿進御蔘香散,當更爲製進矣。上曰,王大妃殿進御蔘香散,自明日五貼式,限十貼日次製入。出榻敎上曰,惠慶宮進服粟米飮,自明日停止。出榻敎上曰,進御六君子湯,今姑停止。出榻敎上命國榮書傳敎曰,方今鞫獄,尙未收殺,致顯,依本律發配。又命書傳敎曰,古有十世宥之之法,聞故重臣李縡孫女,以尙魯子婦,緣坐爲婢云,王法雖不可屈,賢人之後,亦不可不顧爲婢,以定配改付標以入。上命退,諸臣以次退出。
丙申四月初五日午時,上御廬次。左承旨入侍時,左承旨洪國榮,記事官尹翊東,記注官朴聖鉉,記事官朴祐源,以次進伏訖。上命國榮書傳敎曰,聞御將有實恙云,山陵進去下敎安徐,摠戎使兼察下敎,亦爲置之。上曰,左議政·判義禁入侍。出榻敎上曰,入直都廳,入侍。出榻敎上命退,諸臣以次退出。
丙申四月初五日午時,上詣殯殿。行晝茶禮入侍時,右承旨吳載紹,假注書柳孟養,記注官朴聖鉉,記事官朴祐源,都廳林得浩,以次侍立訖。上具衰服,詣中排設廳,視膳行禮,儀註上同。行禮訖,上還廬次,諸臣遂退出。
丙申四月初五日未時,上御廬次。左相·判義禁同爲入侍時,左議政鄭存謙,判義禁徐命善,同副承旨鄭民始,假注書柳孟養,記注官朴聖鉉,記事官朴祐源,以次進伏訖。存謙曰,海州判官趙載履,雖以出繼免坐,不可一日在職,改差,何如?上曰,依爲之。出擧條上曰,海州判官趙載履,改差。出榻敎上曰,不過一時飭勵,鳳山郡守李秉鼎,今日相當窠內擬。出傳敎上曰,鳳山郡守李秉鼎爲大司諫,其令乘馹上來,守令有窠代,口傳差出。出傳敎上曰,俄見先朝受敎,有曰,以疏論罪者,當用大不敬,其律,何如?命善曰,漢時是一律,後世則不知其輕重矣。上曰,注書出問之。臣孟養承命,而出問後回奏曰,大不敬中,各有輕重之別云矣。命讀推案。存謙曰,罪人之已受根脚者,當行刑,其餘當更爲訊問乎?上曰,依爲之。存謙曰,雲亨在房外,不得聞其凶言,其翌日始聞於憲鎭云,似有分揀之道矣。上,似然矣。命書傳敎曰,罪人雲亨,締結凶徒之狀,不但昭不可掩,範濟之凶疏,相老之凶言,旣出於渠家會集之時,則渠焉敢幸逭同情之律,而以諸招參之,聞其凶言,在於翌日,不可以預問疏事,直施一律,減死定配。勛濟,本是聾瞽,情跡又有可恕之端,定配。獻鎭,雖是同坐,相老凶言之所同聽,相老不道之說,渠父旣是同坐之人,則在法,不可以子告父,依本律決配。上曰,翰申之呈疏一節,不但於渠之斷案,三字二字之說,或書諸章奏,或出於供辭,翰申亦具心腸,則此豈筆之書者,亦豈發諸口者哉?究厥情狀,萬萬凶惡。本事之外,卽此一端,自有當律,奚特二罪俱發?更加嚴訊,期於承款。範濟,則相老之凶言,旣是天海,致雲之所不道,則渠旣同聽,至於一和之疏,又是首唱,則雖欲傅生,萬無參恕之道,更加嚴刑,期於承款。出傳敎命左相·判義禁先退。上曰,今番獄事,左承旨多小奏語,極爲公平,可謂受福之人。民始曰,然矣。上曰,儒臣旣承批,牌招入直。出傳敎上曰,工·刑房,換房。出傳敎上曰,卿宰罷散人,竝敍用。出傳敎上曰,江西縣令有闕代,口傳擬入。出傳敎命退諸臣以次出。
丙申四月初五日未時,上御廬次。藥房副提調持湯劑入侍時,副提調洪國榮,記事官尹翊東,記注官朴聖鉉,記事官朴祐源,醫官方泰輿,以次進伏訖。國榮請進湯劑,上進御訖。泰輿先退。上曰,庭鞫,何以無聲,而幾何爲之?知入。賤臣承命出去,以今方擧行還奏。上曰,緣坐罪人獻鎭,勿爲發配,仍囚加刑。出榻敎上命退,諸臣以次退出。
丙申四月初五日申時,上御廬次。刑房承旨持推案入侍時,右副承旨金相戊,假注書柳孟養,記注官朴聖鉉,記事官朴祐源,以次進伏訖。命讀供辭。上曰,範濟,無一言發明者乎?相戊對曰,然矣。上曰,庭鞫姑罷,範濟,待明日以本府推鞫爲之。出傳敎命退,諸臣以次出。
丙申四月初五日申時,上詣殯殿。行夕上食入侍時,左副承旨金夏材,假注書柳孟養,記注官朴聖鉉,記事官朴祐源,都廳林得浩,以次侍立訖。上具衰服,詣中排設廳,視膳行禮,儀註上同。行禮訖,上還廬次,諸臣遂退出。
上在慶熙宮廬次。
藥房提調徐命善,副提調洪國榮啓曰,伏未審夜間,聖體,若何?王大妃殿氣候,何如?惠慶宮氣候,亦何如?臣等不任區區憂慮,敢來問安?無批答。
王大妃殿·惠慶宮·中宮殿,藥房口傳問安。答曰,罔極。
以修撰李儒慶·曺遠振,牌不進罷職傳旨,傳于吳載紹曰,只推,更爲牌招。
吏曹口傳政事,以趙重晦爲判義禁。
傳于吳載紹曰,判義禁首望,趙重晦爲之,先赴坐後謝恩。
傳于徐浩修曰,禮房承旨入侍。
傳于金相戊曰,推鞫姑罷。
以修撰李儒慶·曺遠振,牌不進罷職傳旨,傳于鄭民始曰,推考傳旨捧入。
金相戊啓曰,王妃父母封爵及百官加下批·祿都目政事,一時爲急,自前有公除翌日開政之例矣,明日所當牌招政官擧行,而國忌正日相値,何以爲之?敢稟。傳曰,依例擧行。
吳載紹,以吏曹言啓曰,義禁府啓辭,誣上不道罪人翰申·一和等胎生邑,罷守令·降邑號事,允下矣。問于義禁府,則翰申,胎生於京畿利川府,一和,胎生於忠淸道瑞山郡云,而守令則勿罷事,曾有定奪,利川·瑞山等邑,依例降爲縣監,何如?傳曰,允。
洪國榮,以禮曹言啓曰,魂殿都監草記,延福殿·景慕宮祭器中改造外,可以新造者數爻,令該曹稟定事,命下矣。延福殿祭器,當依例孝明殿祭器例,景慕宮祭器,亦依毓祥宮祭器例鑄成,而殿宮所在原祭器外,其不足之數,使之加鑄事,分付都監,何如?傳曰,允。
金相戊,以刑曹言啓曰,因義禁府啓辭,誣上不道罪人一和·翰申等,籍沒家産事,命下矣。罪人一和·翰申等奴婢,令京兆相考帳籍,亦爲知悉於五部及各該道,一一査出,使之修成冊報來後,依例花名,永屬公賤之意,敢啓。傳曰,知道。
判府事金尙喆疏曰,伏以居諸不留,公除已過,仰惟孝思皇皇,何以堪抑?近又鎭日帳殿,積勞聖躬,哀疚之中,傷損必多,瞻望宸極,尤不勝下情之耿耿憂慮。嗚呼,亂臣賊子,何代無之,而窮天貫地之極惡大逆,未有如今番諸賊之自干天誅,何幸乾斷廓揮,處分赫然,妖腰亂領,次第伏法,王章極擧,輿情少洩。至於三罪人之還削,國是復定,人心胥快,繼志之孝,孰不欽仰?第今三司之合辭,百官之齊籲,實出於沐浴之大義,宗社之深計,而或兪或靳,群情沸鬱。伏願深留聖意,亟賜允從,以雪神人之憤痛焉。當此大小奔遑之時,以臣負衅之蹤,不敢爲夤緣冒進之計,訊鞫之坐,懲討之地,獨未能自效其臣分,前後積逋之罪,臣方伏地以竢。仍念臣之被論一事,聖明所以首尾昭晣臣者,無復餘蘊,況今構捏極矣之敎,又若是其痛切,臣誠感泣銘鏤,何敢爲喋喋自鳴之計,而第其聲罪至憯,擬律至重,爲人臣負此名,亦安可徒守無辨之戒,不一陳暴於紸纊之下哉?昨冬考官之受命也,有依節製擧行之聖敎,而七試官命下,又是節科之例,如此不日設行之科,從前取人,不出或三或五,故臣之科次持入,只是五券及豫備數張而已,及其仰稟,敎以今日之科,予欲遵故事,表新慶,仍下十五人廣取之命,於是乎券少額多,無以充數,不得已出送注書於閤外,取來初合考已見落之十餘張,就其中亂抽書等,如是之際,時夜已闌,筵燭將跋,貽勞丙枕,拆號是急,文之工拙,篇之異同,果未及逐券校檢,此其時考試實狀,天日在上,焉敢誣也?榜出以後,臣又連直藥院,晨夕鞅掌,念不及他,更未暇取閱科作,及夫日久後,徐有寧自明之書出,覓來三人試券,始乃句句較準,則或有末端議論同者,或有原篇中間間句同者,前此科券,雖或有原篇與議論之句作相同者,未嘗聞以此摘拔,又未嘗聞以此爲考官之罪,而臣於此三作,卽箚請拔者,豈但以其文之雷同而已?伊時批旨,至以嚴科試,明是非之義,可謂兩盡爲敎者,實燭臣斷斷本心也。玆事顚末,不過如斯,若使論臣者,責臣以鑑試之不明,按試之不審,則臣當受以爲罪,愧服不暇,而今乃驅之以用情,斷之以重法,前唱後和,斷之齕之,噫嘻,亦太甚矣。至若眞贜二字,尤極萬萬巧惜。夫贜之爲言,有跡可執之謂也,誠使臣,眞有可執之跡,而爲言者可證之案,則何不明言顯摘,乃反閃忽抑勒,爲此莫須有手段耶?似此二字,其精神指意,決非一時遣辭間尋常說去者也。噫,法殿試士,何等至重,前席考券,何等至嚴,而爲命官者,懷一毫不正之心,爲暗地循私之計,則欺天欺君,此眞無所不爲者。臣果有難掩之眞贜,誠如言者之言,則在聖朝綜核之政,登時査出,明正典刑,此實王法之所不容已者,恐不宜仍因掩覆,置之䵝黜之科。伏乞聖明,亟命覈實,嚴賜處分焉。獨臣之俯仰慙痛者,年迫七旬,事我先大王,今已四十有餘年矣。頂踵毛髮,罔非天地之造化,古人所謂追先帝報陛下者,卽是臣今日情事,炳然寸丹,鬼神可質,而遭罹奇怪,身名汚辱,自分爲聖世之一僇人耳。蹙伏荒郊,日夕俟譴,攀號之痛,莫伸於朝晡之班,酬應之勞,反添於嚴廬之中,追愆訟尤,五情煩冤,中宵繞壁,有淚如瀉,每一念至,生不如死。惟願鐫削臣西樞之銜,收還臣偕來之命,仍令勘臣辜犯,許臣放退,得以沒齒田廬,以卒終始生成之澤。臣不勝涕泣祈叩之至。答曰,省疏具悉卿懇。罪人斯得,大義益明,將欲仰告先王之靈,洞諭八方之聽,而惟以卿之未參,爲缺然也。書啓之批,敦諭之傳,罄悉予意。金若行之游辭構捏,已燭無餘,卿何介意,予何多誥?至於二字云云,言極絶悖,良用痛歎。卿須體予慇懃之意,勿復控辭,其卽造朝焉。仍偕來史官傳諭。
丙申四月初六日卯時,上詣殯殿。行朝奠入侍時,左副承旨金夏材,假注書柳孟養,記注官朴聖鉉,記事官朴祐源,都廳林得浩,以次侍立訖。上具衰服,詣中排設廳,視膳行禮,儀註上同。行禮訖,上還廬次,諸臣遂退出。
丙申四月初六日辰時,上詣殯殿。行朝上食入侍時,行都承旨徐浩修,左承旨洪國榮,右承旨吳載紹,左副承旨金夏材,右副承旨金相戊,記事官尹翊東,假注書柳孟養,記注官朴聖鉉,記事官朴祐源,都廳林得浩,以次侍立訖。上具衰服,詣中排設廳,視膳行禮,儀註上同。左承旨洪國榮讀公除祝文訖,上還廬次,命承史進前。上曰,守令及都事罷黜,代明日政差出。命退去,諸臣以次退出。
丙申四月初六日辰時,上御廬次。藥房入診入侍,左副承旨同爲入侍時,提調徐命善,副提調洪國榮,左副承旨金夏材,記事官尹翊東,記注官朴聖鉉,記事官朴祐源,醫官方泰輿·慶絢·吳道炯·徐命緯,以次進伏訖。命善曰,聖體,何如?上曰,一樣矣。命善曰,王大妃殿氣候,何如?上曰,一樣矣。命善曰,惠慶宮氣候,何如?上曰,一樣矣。夏材曰,殯殿親奠時,陪祭班列,朝臣中官,錯雜同行,無所分別,事體未安,此後則因地形,或左或後,分其位次,俾無相雜之弊,何如?上曰,依爲之。出擧條夏材先退。上命國榮書傳敎曰,判義禁,方帶內局許遞,其代口傳備擬,其令進參推鞫。又命書傳敎曰,江西縣令,首望金履安爲之。上曰,同副牌招。上曰,都承旨入侍。上命退,諸臣以次退出。
丙申四月初六日巳時,上御廬次。禮房承旨入侍時,左承旨洪國榮,假注書柳孟養,記注官朴聖鉉,記事官朴祐源,以次進伏訖。上曰,同副承旨指祝板入侍。鄭敏始進前,上命書殯殿告由文訖,命書傳敎曰,鞫獄日,限二次罪人範濟,一次不服,更加嚴刑,期於承款事,卽爲傳于委官。上曰,夕上食,諸承旨皆入參,可也。上曰,左承旨馳詣昭寧園奉審後,山陵占標處始役與否,地師山論,詳問摠護使,卽爲回奏。出傳敎上曰,興政堂爲便殿,興政門爲南門,顯謨門爲閤門,政院知悉。出傳敎上曰,聖國家籍物中貢物,特給院吏事,下敎。出榻敎上曰,聖國家籍物中貢物,特給院吏外,其餘貢物,特給院隷。出傳敎命退去,諸臣以次出。
丙申四月初六日申時,上詣殯殿。行夕上食兼告由入侍時,行都承旨徐浩修,左承旨洪國榮,右承旨吳載紹,同副承旨鄭民始,記事官尹翊東,假注書柳孟養,事變假注書李兢淵,記注官朴聖鉉,記事官朴祐源,都廳李秉模,以次侍立訖。上具衰服,詣中排設廳視膳,入東挾門內,西向立。內侍陳設訖,上出詣盥洗位,盥手就板位。上俯伏哭,在位者皆哭。上詣尊所,西向立,內侍酌酒。上入正門,跪香案前,三上香·獻盞,西柄正箸訖。上還跪香案前,俯伏。國榮奉讀御製告由文,其文曰,嗚呼,肆予小子,祗承疇昔之敎,不待公除之限,天討方行,罪人斯得。若德師·一和·翰申,次第投疏,凶言逆說,淪我大義,誣及先王。若相老則聚會凶徒,謀議凶疏之日,爛漫酬酢者,叵測不道,與天海·致雲,同一腸肚,不敢畢說,以慼我先靈止慈之仁。若載翰則包藏禍心,自作窩窟,和應相老之凶言,主張諸賊之凶疏,締結鬼蜮,覬覦朝廷,盤問之後,情節畢露,雖欲以勳戚曲貸,奈王章何?若範濟·東讓,則本以梟獍之徒,附於翰老之輩,凶疏首唱,凶言則耳聞綢繆之狀,亦皆自服。嗚呼,小子在疚,縗麻訊囚,所以明我先王之志,闡我先王之義,而用慰我先王之靈也,肆正諸賊之罪。德師·相老,以大逆不道正法,一和·翰申·載翰,以誣上不道正法,範濟·東讓,俱以知情,或伏法,或杖斃,其餘干連,次第究覈。嗚呼,奉先王之遺意,討先王之罪人。自今以往,小子其可以不負先王之志事也耶?玆因常奠,庸伸告儀。讀訖,上出就板位。上俯伏哭,在位者皆哭。上入東挾門,進茶訖。上出自東挾門,還廬次,諸臣遂退出。
丙申四月初六日酉時,上詣殯殿。行夕奠入侍時,左承旨洪國榮,假注書柳孟養,記注官朴聖鉉,記事官朴祐源,都廳林得浩,以次侍立訖。上具衰服,詣中排設廳,視膳行禮,儀註上同。行禮訖,上還廬次,諸臣遂退出。
上在慶熙宮廬次。
藥房提調徐命善,副提調洪國榮啓曰,日月易邁,公除奄過,伏惟聖上攀慕之慟,益復如新,伏未審夜間,聖體,若何?王大妃氣候,何如?惠慶宮,亦何如?臣等不任區區憂慮,敢來問安。答曰,知道。大妃殿氣候,惠慶宮氣候,一樣矣。
王大妃殿,藥房口傳問安。答曰,罔極。
惠慶宮·中宮殿,藥房口傳問安。答曰,知道。
大殿·惠慶宮·中宮殿,公除翌日單子問安。答曰,罔極。
大殿·惠慶宮·中宮殿,朝廷二品以上·六曹堂上·大司憲·奉朝賀,公除翌日單子問安。答曰,知道。
王大妃殿,政院·玉堂,公除翌日單子問安。答曰,罔極。
王大妃殿,朝廷二品以上·六曹堂上·大司憲·奉朝賀,公除翌日單子問安。答曰,罔極。
金相戊啓曰,今日推鞫,兩司當爲進參,而諫院無進參之員,正言宋煥億,卽爲牌招,今日政新除授諫院,竝牌招,以爲進參之地,何如?傳曰,允。
傳于洪國榮曰,內局入侍。
以承旨房單子,傳于徐浩修曰,房依前。
吏批啓曰,黃海監司·江原監司,今當差出,而擬望之人乏少,他道守令竝擬,何如?傳曰,允。
吏批啓曰,贈左議政金時默,今當府院君,而自前卒逝,加贈領議政,三代竝爲追贈,已成規例,今亦依此爲之之意,敢啓。傳曰,知道。
吏批啓曰,副提學今當差出,而曾經之人,方在解由未出中,無以推移備擬,合有變通之道,何以爲之?敢稟。傳曰,勿拘。
吏批啓曰,氷庫別檢李宜楫,奉常寺副奉事金璞呈狀內,身病俱爲甚重,勢難察任云,竝今姑改差,何如?傳曰,允。
吏批啓曰,成均館學錄趙彦哲,除拜後過限未肅拜,依例罷職,何如?傳曰,允。
吏批啓曰,前後口傳差出之官敎,今當下批,而嗣位以前,當書以令旨者,今則皆以敎旨書之之意,敢啓。傳曰,知道。
有政。吏批,判書徐命善進,參判尹得養落點,參議洪檢進,右副承旨吳載紹進以兪彦脩爲司諫,尹長烈·尹在淳爲掌令,尹尙東爲持平,洪周萬爲獻納,沈履之爲副提學,李敬養爲副應敎,李頤祥·李魯述爲校理,柳戇爲副修撰,洪樂性爲左參贊,李福源爲右參贊,李重祜爲工曹判書,鄭昌順爲戶曹參判,鄭履煥爲工曹參判,趙明鼎爲知經筵,黃景源·李徽之爲知經筵,趙明鼎爲弘文提學,黃景源·金漢耆爲掌樂提調,鄭弘淳爲司宰提調,趙重晦爲內資提調,金鍾正爲觀象監提調,沈履之爲宗廟提調,河恩君垙爲司饔提調,具善復爲軍器提調,李鎭衡爲司僕正,徐有防爲掌樂正,李敏輔爲廣興守,尹光孚爲工曹正郞,安任權爲直講,李秀夏爲典籍,洪載淵爲思陵令,韓灌爲典獄主簿,鄭彦復爲活人別提,徐邁修爲典獄主簿,尹羲厚·洪大容爲引儀,金斗憲爲掌苑別提,尹光濩爲司圃別提,金載華爲氷庫別提,沈禧爲禧陵直長,鄭啓淳爲典牲直長,金亮材爲司宰奉事,丁述祖爲氷庫別檢,李性源爲黃海監司,金夏材爲江原監司,尹履相爲平安都事,朴思機爲黃海都事,金峙默爲安山郡守,李鴻祥爲陽智縣監,贈左議政金時默,贈領議政淸原府院君,王妃考,贈左贊成金聖集,贈領議政,贈吏判金道濟,贈左贊成例兼,贈吏參金萬胄,贈吏判例兼,贈淸原府院君金時默三代追贈,海溪君敍用事,承傳,兼執義單李鎭衡,告訃使書狀官學正單李迪喆,學諭單金一衡,兼執義林得浩·嚴思晩·沈豊之·金履正,已上減下,楊根縣監單洪應辰,利川縣監單金鼎鎭,瑞山縣監單李奎緯,已上降邑號事,承傳,淸川君單金鍾正,同敦寧單李瀁,已上敍用事,承傳。
兵批啓曰,江源監司徐逈修瓜滿,自吏曹送西矣,當爲僉知中樞下批,而時無見窠,依例作闕下批之意,敢啓。傳曰,知道。
兵批,判書李徽之進,參判洪秀輔入直進,參議朴師海病,參知金漢老病,右副承旨吳載紹進。以黃景源爲都摠管,李時中爲同知,金源爲五衛將,李漢豊·張鉉佐·李尙訥爲宣傳官,趙泰鎭爲昌慶將,金履準爲公州營將,李宗胤爲統虞侯,洪啓禭爲全羅左水虞侯,趙重晦·李翼元·洪趾海·權噵·尹得養·洪樂仁·宋文載·鄭一祥·鄭好仁,吳載純·趙載俊·金夏材·鄭文啓·尹得聖·金熤·鄭履煥爲副司直,林元茂爲同知,李尙履·張起允·南性五爲僉知,徐逈修爲僉知,趙惠慶·李應赫·李潤國·姜柱河·白鳳麟爲副護軍,梁鳳華·趙亨謙爲副司果,具善復爲司直。
傳于徐浩修曰,江原監司留待。
徐浩修啓曰,摠護使以下,山陵斫木處看審後來待矣。傳曰,入侍于廬次。
傳于鄭民始曰,下直守令留待。
傳于徐有慶曰,禮房承旨,與守令同爲入侍。
傳于鄭民始曰,罪人壽賢文書,勿爲開坼,入侍時持入。
吳載紹啓曰,錦城尉朴明源,東郊看審後,來待矣。傳曰,入侍。
吏曹口傳政事,禁府都事李商夢,童蒙敎官申光憲,相換。
傳于金相戊曰,推鞫姑罷。
以慶尙監司狀啓,莫重狀啓,有違格例,致勤此還下送,惶恐待罪事,傳于吳載紹曰,勿待罪事,回諭。
吳載紹,以魂殿都監郞廳,以摠護使意啓曰,本都監郞廳李秉模,本職旣已許遞,令該曹口傳付軍職,使之察任,何如?傳曰,允。
又以弘文館言啓曰,本館下番,連日闕直,事甚未安,今日政新除授玉堂,待下批牌招,修撰曺遠振·李儒慶,旣有只推之命,一體牌招,以爲推移入直之地,何如?傳曰,允。
洪國榮,以禮曹言啓曰,大殿嗣位陳賀各道所封方物,今始上來,看品以入,而惠慶宮所封方物,初度別單中,慶尙監營,以引導二柄·竹梳二十個書入以下後,知委該道矣。再次別單中,引導一柄加入,竹梳五個減數啓下,而追後關文未到之前,依初知委,以引導二柄,竹梳二十個,已爲封進,今番則依此捧入,而此後則依再次別單,釐正數封進事,分付,何如?傳曰,允。
金相戊,以刑曹言啓曰,因義禁府移文,孥籍罪人尙魯子婦李女,慶尙道東萊府定配,孫乭伊,東萊府緣坐爲奴,庶女美行,咸鏡道茂山府緣坐爲婢,竝卽押送,而美行,時在京畿果川地云,令本道卽爲發配事,發關分付之意,敢啓。傳曰,允。
又以義禁府言啓曰,今此鞫獄多事之時,本部都事,不可不備員,礪山府出使都事李商夢,卽令該曹,口傳相換,何如?傳曰,允。
吳載紹,以義禁府言啓曰,孥籍罪人尙魯應坐諸人,一從當部所報成冊,依律發配矣,卽接中部牒報,則尙魯庶女美行,十三歲兒,時在果川地,而入籍於北部云,又接北部牒報,則尙魯孫乭伊,今年生身,追錄以呈。逆賊緣坐,何等嚴重,而成冊落漏,萬萬可駭。尙魯庶女美行,則咸鏡道茂山府緣坐爲婢,乭伊,則慶尙道東萊府緣坐爲奴,依例發遣府羅將,押送于各其配所,當該北部官員,拿問嚴處,何如?傳曰,允。
金相戊,以義禁府言啓曰,洪麟漢,礪山府竄配事,命下矣。以傳敎內辭意,具罪目,卽爲發遣府都事,押送之意,敢啓。傳曰,知道。
又以義禁府言啓曰,荐棘罪人韓光綮·尹泰淵,更定配所事,命下矣。咸鏡道三水府圍籬安置罪人韓光綮,慶尙道機張縣更定配所,全羅道扶安縣蝟島鎭荐棘罪人尹泰淵,濟州牧旌義縣更定配所,而依例發遣府都事,仍令執捉押送于各其配所,與地方官,眼同荐棘,何如?傳曰,廚傳有弊,以前都事擧行。
左議政鄭存謙箚曰,伏以臣,旣冒膺匪據矣,所兼典醫監提調之任,不可仍帶,乞命該曹,照例遞改焉。取進止。答曰,省箚具悉卿懇。此辭,下該曹稟處焉,仍傳曰,遣史官傳諭。
丙申四月初七日卯時,上詣殯殿。行朝奠入侍時,右副承旨金相戊,假注書柳孟養,記注官朴聖鉉,記事官朴祐源,都廳林得浩,以次侍立訖。上具衰服,詣中排設廳,視膳行禮,儀註上同。行禮訖,上還廬次,諸臣遂退出。
丙申四月初七日辰時,上御廬次。藥房提調持湯劑入侍時,提調徐命善,副提調洪國榮,記事官尹翊東,記注官朴聖鉉,記事官朴祐源,醫官方泰輿·慶絢·吳道炯·徐命緯,以次進伏訖。命善曰,夜間聖體,何如?上曰,一樣矣。命善曰,王大妃殿氣候,何如?上曰,一樣矣。命善曰,惠慶宮氣候,何如?上曰,漸臻差勝矣。上曰,開政乎?命善曰,方欲開政矣。命善曰,承旨當備員,而左副不入來,則當改差乎?上曰,參議,入來乎?命善曰,入來矣。上曰,兵批,幾何?命善曰,多矣。上命國榮書傳敎曰,承旨金夏材,奉命出去,今日視事,勢難趁期進參,許遞。命善曰,玉堂多窠,今當差出,而擬望之人乏少,承旨·外任竝擬,何如?上曰,依爲之。出擧條上曰,右承旨入侍。賤臣承命召入,右承旨吳載紹進伏。上命載紹書傳敎曰,促敎許久,始乃封啓,其所査實,全事漫漶,推移排布之狀,一見可燭。當初旣有同律之敎,則不可以若干彌縫,曲恕其掩護之罪。黃海監司李押,姑先罷職不敍,啓本下送,令新監司更爲査啓,海伯代與江原監司瓜滿代,今日政擇差,不多日內辭朝。上曰,海伯,誰可爲之?命善曰,李性源可合矣。上曰,好矣。命善先退。上曰,持公事入侍時,各房各持該房公事,入侍。上命退,諸臣以次退出。
丙申四月初七日辰時,上御興政堂。諸承旨入侍時,行都承旨徐浩修,左承旨洪國榮,右承旨徐有慶,左副承旨吳載紹,右副承旨金相戊,同副承旨鄭民始,假注書柳孟養,記注官朴聖鉉,記事官朴祐源,以次進伏訖。諸承旨各奏公事。上曰,吏兵曹堂上,持政望入侍。出榻敎國榮曰,左相爲承候,且有所達事,來待云矣。上曰,入侍。左議政鄭存謙進前,奏曰,日間聖候,若何?上曰,一樣矣。存謙曰,王大妃殿氣候,若何?上曰,近日則氣候差勝矣。存謙曰,惠慶宮氣候,若何?上曰,以微感昨今有靡寧之候矣。存謙曰,韓光綮配所,分付該府,卽爲移配,尹泰淵配所,亦爲移定,何如?上曰,荐棘罪人韓光綮·尹泰淵,更定配所。出榻敎命左相先退。浩修曰,犯夜草記,非古例,自庚寅年,因下敎爲之矣,紙上空言,果無其實,此則合有變通之道矣。上曰,依古例減去,可也。吏曹判書徐命善,參議洪檢,兵曹判書李徽之,參判洪秀輔,佐郞尹履相,持政望進前。吳載紹讀奏政望,至安山郡守望,上曰,今日政事,卽予登極後初政也。安山首望,以金峙默擬入。戚里之初政除邑,豈可成說乎?國榮曰,金峙默則朝廷不以戚里待之矣。命善曰,安山至薄矣。上曰,新除守令,今日謝恩。出榻敎上曰,誤踏啓字,當該中官,推考。出傳敎上曰,以洪麟漢事,三司齊發,至於廷請,而尙靳一兪者,予意別有在焉。噫,從古人君,若有事關於己者,則不無曲嫌之意,以置不擧論,認作寬私之度,自不覺其漫漶義理之歸,此明王哲辟之或不能免也,可勝歎哉?嗚呼,大行大王患候彌留,靜攝多年,至於昨冬,則朝事國事,實有難言之慮,而以日月之明,念宗社之重,前席示代勞之意,中朝發無臣之難,苟使古之大臣,當此時世,則何待聖敎之縷縷,而有所以爲宗國之地耶?彼洪麟漢,以性則本自愚濫,以學則難辯帝虎,以乃兄之弟,受先王拂拭之恩,節次推遷,致位三事,則固當竭力圖報,以效塵刹,而乃反以貪樂爲妙計,以賣寵爲能事,至以不必知之說,容易發口,猶不知懼,及夫徐命善之疏出,而反生對敵之計,不念悔懼之道。雖然,今日諸臣之曰有逆情,曰有異志者,此則萬萬過矣,決是情外之言也。噫,雖以庚寅間事言之,其所患得,無異蔡攸之按脈,所以處於君父兄弟之間者如此,則他尙何說?其在正名義之道,所當嚴處,而此皆坐於不學,何足深誅?判府事洪麟漢,爲先削職,礪山府竄配。出傳敎命退去,諸臣以次出。
丙申四月初七日午時,上御廬次。摠護使以下,率相地官入侍時,摠護使金陽澤,判府事金致仁·李溵,錦城尉朴明源,左參贊洪樂性,禮曹判書金華鎭,都廳李商鳳,右承旨徐有慶,假注書柳孟養,記注官朴聖鉉,記事官朴祐源,相地官金基良·金田·柳東亨·金相鉉,以次進伏訖。陽澤曰,日月不居,公除奄過,聖孝伏想益復罔極。上曰,忍見時月之過,又經公除,只增罔極。湯澤曰,日間聖候,若何?上曰,一樣矣。陽澤曰,王大妃殿氣候,若何?上曰,一樣矣。陽澤曰,惠慶宮氣候,若何?上曰,自數日內,有靡寧之候矣。上曰,伐木後更爲看審則,何如?陽澤曰,山形龍虎案對,與伐木前判異,非但地師之皆毁,其在凡眼,恐不合用。明源曰,伐木後,都局案對皆荒落,水火査全不具格,故柳東亨,亦以爲不可云矣。東亨曰,大體則好矣,而申方小缺,似有觸風之慮。故山論以有欠,陳達矣。上曰,今則事將急矣,將若之何?陽澤曰,今則當更求他處矣。上曰,將向何處求之?卿等或有所聞處乎?明源曰,王十里有一處,自前云云之地也。上曰,今日看審則甚好,今日內可往還否?致仁曰,日尙高矣,相距不過十里,足可往還矣。命書傳敎曰,東郊當審處,錦城尉與都廳一員,率入侍地師,除辭朝卽爲進詣,看審以來。致仁曰,顧臣情地,萬萬惶蹙,席藳待罪之際,山陵看審事命下,故事係所重,不顧情勢,不獲已奉命往還矣。上曰,王導,以王敦之親,不以爲礙,於判府,豈有可嫌者乎?致仁曰,向以蔘事陳箚,而方恭俟嚴譴,臣之情地,尤無自容者矣。上曰,此不過中間往來做錯之致,亦何嫌之有?命原任大臣諸堂上先退。陽澤曰,明日奉審時,五陵一體奉審乎?上曰,依爲之。陽澤曰,殯殿都廳中有方帶玉堂者,合有變通之道矣。上曰,李秉模本職,許遞。命退去,諸臣以次出。
丙申四月初七日未時,上御廬次。下直守令入侍時,永柔縣令鄭益儉,安山郡守金峙默,左承旨洪國榮,假注書柳孟養,記注官朴聖鉉,記事官朴祐源,以次進伏訖。上謂益儉曰,分憂之任,不輕而重,下去善爲之。上謂金峙默曰,畿邑守令,此時不可不擇,故出自侍從,民事國事,着意擧行。命守令先退。上曰,同副承旨持金壽賢文書入侍。鄭民始進前,命考閱文書訖。國榮曰,明日看審時,大臣辭朝,何以爲之乎?上曰,大臣·都監堂上看審進去時,除下直。出榻敎上曰,承旨前望徐有慶爲之,卽爲牌招同參,持公事入侍。出傳敎命退去,諸臣以次出。
丙申四月初七日申時,上御廬次。錦城尉率相地官入侍時,錦城尉朴明源,同副承旨鄭民始,假注書柳孟養,記注官朴聖鉉,記事官朴祐源,地相官金基良·金相鉉·柳東亨,以次進伏訖。上曰,王十里云云處看審則,何如?明源曰,地師皆以爲不好云矣。上曰,何以爲之乎?明源曰,罔措矣。上曰,置標置簿冊入之。賤臣持入。上曰,西郊,果無近可處乎?明源曰,然矣。上曰,今則將向何處求之乎?明源曰,當詣東五陵看審之外,無他道矣。上曰,五陵內若不得則,何以爲之乎?基良曰,五陵局內,如無可合處,則雖前進稍遠處,當期於必得矣。上曰,明日都廳一員,率入侍地師,進詣東五陵,看審諸崗以來。出傳敎上曰,逐處看審後,有無間都廳報狀於摠護使事,分付。命退去,諸臣以次出。
丙申四月初七日酉時,上詣殯殿。行夕奠入侍時,左副承旨吳載紹,假注書柳孟養,記注官朴聖鉉·朴祐源,都廳李秉模,以次侍立訖。上具衰服,詣中排設廳,視膳行禮,儀註上同。行禮訖,上還廬次,諸臣遂退出。
上在慶熙宮廬次。
巳時,下雨,測雨器水深三分。
藥房都提調金陽澤,提調徐命善,右承旨徐有慶啓曰,伏未審夜間,聖體,若何?王大妃殿氣候,何如?惠慶宮氣候,亦何如?臣等不任區區憂慮,敢來問安。答曰,知道。予則如昨。大妃殿氣候,惠慶宮氣候,一樣矣。
王大妃殿·惠慶宮·中宮殿,藥房口傳問安。答曰,罔極。
王殿·王大妃殿·惠慶宮·中宮殿,政院·玉堂問安。答曰,罔極。
徐有慶,以國葬都監郞廳,以摠護使意啓曰,山陵所用祭器,自本都監,今當擧行矣。戶曹所在中,可以仍用者,仍用,修補與新造者,方爲始役,而別單書入之意,敢啓。傳曰,知道。
洪國榮,以國葬都監郞廳,以摠護使意啓曰,發靷時魂帛函所盛土籐方箱子,例自都監造成,而造函時尺寸,或有差誤之慮。曾前因草記,皆有內下見樣,今番則何以爲之?敢稟。傳曰,問于次知中使。
傳于金相戊曰,坐直承旨入侍。
又傳于曰,戶判入侍。
以修撰李儒慶·曺遠振牌不進罷職傳旨,傳于鄭民始曰,禁推。
徐有慶啓曰,今日政新除授玉堂,竝待下批牌招,以爲推移入直之地,何如?傳曰,允。
傳于金相戊曰,拜辭肅拜與莫重公事,趁不入奏,當該中官陳國平,從重推考。
鄭民始啓曰,山陵都監都廳李商鳳,東五陵看審後,率地師,來待矣。傳曰,入侍。
徐浩修啓曰,禁衛大將李漢膺兼帶捕將,改差事,命下矣。在前如此之時,有他邊大將兼察之例,今番則,何以爲之乎?敢稟。傳曰,右邊捕將兼察。
兵曹口傳政事,以李邦綏爲左邊捕盜大將。
金相戊啓曰,新除授左邊捕盜大將李邦綏,卽爲牌招,命召及大將牌傳令牌,傳授,何如?傳曰,允。
傳于金相戊曰,更加嚴刑,期於得情。
鄭民始,以內醫院官員,以都提調意啓曰,副提調洪國榮,今日不爲仕進,卽爲牌招,何如?傳曰,允。
又以弘文館言啓曰,本館下番,無他推移之員,不得已以上番,姑降入直之意,敢啓。傳曰,允。
金相戊,以忠勳府言啓曰,今此大行大王殯殿發靷時,各處差備,當以入番忠義衛定送,厥數甚多,而卽今舊功臣嫡長忠義衛付祿遞兒,只二十員,難以推移,依例十五遞兒加出塡差,以爲分定之地,何如?傳曰,允。
又以宗簿寺官員,以提調意啓曰,孝明殿入番宗室,依前例差出數備擬以入之意,敢啓。傳曰,旣有以外宗中秩高齒尊者,從座目爲之之遺敎,則不必排望落點,以單望書入。
洪國榮,以禮曹言啓曰,王妃考贈領議政金時默妣,贈宜春府夫人南氏四仲朔·四名日及忌辰日墓所祭需,依他王妃考妣例題給事,分付該司,而守墓軍,亦令兵曹定給,何如?傳曰,允。予欲提敎而未果,府院君家,旣有各祭祭物及守墓軍,則惠慶宮私親,亦當有之,準府院君及園所私親例,加減磨鍊草記。
徐浩修,以兵曹言啓曰,昌德宮營建處所摘奸時,以雜人闌入事,當該衛將決棍事草記,而待公除後擧行事,命下矣。依傳敎,當該衛將李興胄,決棍十度之意,敢啓。傳曰,知道。
又以禁衛營言啓曰,依傳敎,本營哨官丁胤祚,汰去之意,敢啓。傳曰,知道。
洪國榮,以觀象監官員,以領事提調意啓曰,本監進上內用三書上間曆註,例以上命宜忌磨鍊,壬間曆註,以東宮宜忌磨鍊矣。來丁酉年三書曆註,今當變通刊印,而今丙申年三書曆註,亦當改例,別單書入,何如?傳曰,允。
徐浩修,以司僕寺內乘,以提調意啓曰,內廐恒立馬六十匹內,御乘馬十匹,走馬十匹,邊馬四十匹,而乙酉年邊馬中五匹,以坐馬陞立矣,則還爲邊立之意,敢啓。傳曰,知道。
有政。吏批,判書徐命善進,參判尹得養未肅拜,參議洪檢進,左副承旨洪國榮進。以李重馥爲執義,朴天衡·金履正爲校理,沈有鎭爲副校理,沈豊之爲副校理,尹東暹爲知敦寧,權噵爲右尹,徐有隣·李宜哲爲同經筵,趙明鼎爲惠民提調,蔡濟恭爲奉常提調,尹得養爲內贍提調,柳戇爲中學敎授,柳義養爲東學敎授,金履正爲南學敎授,李身晦爲奉常正,柳知養爲吏曹佐郞,金憲球爲兵曹佐郞,洪箕敍爲禮曹佐郞,金恒光爲校檢,徐有後爲平市主簿,趙器鎭爲司饔奉事,洪啓學爲繕工奉事,宋時淵爲翼陵參奉,金炯采爲肇慶廟參奉,李克健爲慶基殿參奉,李衍祥爲慶尙監司,李鎭恒爲淮陽府使,李命俊爲寧海府使,金廷遇爲豊川府使,李吉培爲咸從府使,李敬克爲陽智縣監,尹得養爲同成均,左尹權噵,右尹李瀰。
兵批,判書李徽之病,參判洪秀輔入直進,參議朴師海病,參知金漢老病,同副承旨鄭民始進。以李會遂爲副護軍,金載順·李頤祥·李魯述·李鼎揆·李秉模爲副司直,朱道洵爲同知。
都承旨,以都摠府言啓曰,入直內三廳武兼禁軍及軍兵等,當爲中日習射,而限國恤卒哭間,依例姑停之意,敢啓。傳曰,知道。
以承傳色口傳下敎曰,推鞫姑罷。
金相戊,以義禁府都事,以鞫廳大臣意啓曰,問事郞廳徐有防,身病猝重,勢難察任,今姑改差,沈有鎭差下,使之察任,何如?傳曰,允。
鄭民始,以義禁府言啓曰,因刑曹啓辭,一所巡將申㠍,今方待命,卽爲拿囚之意,敢啓。傳曰,知道。
金相戊,以刑曹言啓曰,因兵曹啓辭,一所巡將申㠍,令攸司從重科治事,命下矣。申㠍係是朝官,移義禁府處之,何如?傳曰,允。
又以刑曹言啓曰,黃海道推刷官千世翊,今三月初六日來現,故以爲嚴囚之意,敢啓。傳曰,知道。今日捧供以聞。
行大司憲朴相德,司諫兪彦脩,掌令尹長烈·尹在醇,持平尹光昇·尹尙東,獻納洪周萬啓曰,請大靜縣荐棘罪人沈翔雲,亟命王府,嚴鞫得情,快正王法。請礪山府竄配罪人洪麟漢,絶島安置。措辭竝見上答曰,不允。
司諫兪彦脩啓曰,請充軍罪人趙德昌,依律處斷。允明·允鈺及㢞,請竝遠竄。措辭竝見上答曰,不允。
又啓曰,新除授正言金致信,時在忠淸道沃川地,請斯速乘馹上來事,下諭。答曰,依啓。
掌令尹在醇,持平尹尙東啓曰,請黑山島充軍罪人趙德昌,依律處斷。措辭見上答曰,不允。
戶曹參判鄭昌順疏曰,伏以,臣民無祿,仙馭上賓,公除之期,倐焉已過,如喪之慟,久而益切。伏想我殿下,嚴廬哀疚,孝思罔極,耿耿下忱,曷勝悲慕?臣於月前,得見金若行論斥前文衡李福源之疏,其中一段語,卽指癸卯科事也。此則臣與福源,情地相同,乍看疏語,怛然驚心,自不覺中情之衋傷也。噫,臣家之以此齮齕於世,多矣,事關先故,心切隱痛,而科名之變改已久,先朝之處分旣定,則人之齗齗者,汔可止矣,今於五十餘年之後,忽復提說,雖知其意之不專在臣家,其人之無足與較絜,而臣心怵愓增痛,尤倍於前矣。幸賴日月之明,俯垂照燭,天地之仁,曲賜庇覆,批旨嚴重,昭晣無餘,闔門攢頌,感結幽明,在臣圖報之忱,惟期湯火之蹈,今方猥膺使命,行將出疆,區區自效之地,亦在於是,往役義重,所不敢辭,而自有此事,心焉茹痛,以此踪地,彯纓於周行,含綸於異域,決非臣私義之所敢安也。玆陳肝膈之懇,仰瀆深墨之中。伏乞聖明,念使事之緊重,亟命遞改,諒臣情之畸危,仍許斥退,得以涵泳聖澤,畢命溝壑,不勝大願。臣無任涕泣祈懇之至,謹昧死以聞。答曰,省疏具悉。使事旣重,本事亦無可言,卿其勿辭。
吏曹判書徐命善疏曰,伏以,光陰易邁,公除奄過,伏惟孝思攀慕,益復如新。臣適廁保護之任,仰瞻深墨之容,區區憂慮,有倍常品。仍伏念臣本以無似之質,猥荷不世之遇,驟躐卿月,周流銓衡,榮極涯溢,報答無階,夙夜兢惕,如集于木,乃於日昨帳殿,忽伏承金吾擢授之命,臣誠驚惶震悸,罔知攸措。鞫事方張,沐浴義重,他不暇顧,章皇承命,而私心愧懼,歷日靡定。噫,孤棘峻秩,地望尤別,中批特恩,嚬笑宜愼。顧臣問其人,則魯姿也,考其資,則屬耳也。雖使試可於百執之列,承乏於六卿之間,尙懼其不堪,而況晉於此者乎?負乘之憂,過福之災,猶屬臣私事,而其於聖朝官人之義,恐貽識者之譏,非細故也。至若守禦之任,責重戎垣,職兼保障,尤非白面疎才,所可擬議,雖緣倉卒受符,未敢言私,而其何可因仍冒據,若固有之乎?玆敢披瀝衷悃,仰瀆崇嚴。伏乞聖慈,俯諒由中之懇,特垂體下之恩,將臣新授爵秩兼帶將任,竝命收還,以重公器,以安私分,不勝幸甚。臣無任屛營祈懇之至,謹昧死以聞。答曰,省疏具悉。知卿者深,故畀卿者重,卿其勿辭察任。
正言金致信疏曰,伏以,旻天不弔,大行大王,奄棄臣民,如喪考妣,普率均慟,伏惟我殿下,以出天之誠孝,閱歲侍湯之餘,遽罹至慟,任情號擗,傷損必多,區區下情,不勝焦煎之至。仍伏念臣纔叨諫院除旨,旋伏奉諱音,其在分義道理,曷敢不星夜奔趨,而第臣自昨冬,重嬰奇疾,兼發毒腫,舌根腐蝕,至及喉嗌,言語莫通,勺水難下,種種穢惡之症,猥不敢煩瀆,而以此晷刻難保之喘,尙今支延,誠亦異矣。顧今擧國哀遑,凡在深山窮谷,莫不奔走號哭,自效其誠,臣獨名忝侍從,末由進身,洩哀於哭擗之列,有時惺覺,涕淚無從。目下症形,雖不可自責以陽界上人事,而論以常憲,萬戮猶輕。但一縷未絶之前,若是泯伏,亦極悚惶。玆敢倩構短章,從縣道附進,哀籲於嚴廬之下。伏乞天地父母,俯垂矜察,亟遞臣所帶職名,俾得以安意畢命,仍治臣罪,以肅朝綱,千萬幸甚。治疏將發之際,得接邸報,都憲及大臣諸臣,請討鄭厚謙母子之罪,有遠竄之命,嗚呼,厚謙之罪,實神人之所共憤,覆載之所不容,臺言之發,其亦晩矣。亂臣賊子,何代無之,而豈有如厚謙者乎?其極惡大懟,已悉於諸臣之章,以臣垂死之神識,有未暇枚陳,而竄裔薄勘,非所以大正典刑,少洩輿情,惟殿下,夬揮乾斷,俯從一世之公議,亟施顯戮,以杜亂機之將萌,使宗社獲安,奸僞永絶,不勝大願。臣無任屛營祈懇之至,謹昧死以聞。答曰,省疏具悉。陳疏不允,爾其勿辭,上來察職。
慶尙監司金載順疏曰,伏以,天降大割,大行大王,奄棄臣民,率土含生之倫,莫不奔走號哭,若喪考妣,伏惟聖情哀慕,何以堪處?北望雲天,五內糜潰,仄伏聞我殿下㷀㷀在疚,哀毁過節,出天之聖孝,安得不然,而玉體之損傷,當復何如?擧國焦遑,遐邇同情,臣獨阻班,心未洩窮天之慟,莫瞻深墨之容,尤不任血泣焚灼之至。仍伏念臣本以無似,濫叨藩寄,綿薄之才,不堪負乘,昏懦之性,日積尸素,瘝官病民,無往非罪,顧今大明繼照,萬物咸覩,在廷百僚,淬礪精白,仰贊新服淸明之治,如臣者,徒竊厚廩,了無猷爲,反顧循省,惶愧靡容。嚮緣情理之懇迫,敢上乞免之章,章旣到院,而値大恤哀遑之初,未撤還下,驚隕抑塞,罔知攸爲。槪臣母病,自來注夏之症,未炎陡劇,一倍凜綴,病裏夢語,惟在於歸家調治,依賴至親,每聞此言,按住不得,而此非臣子言私之時,則有不敢復申前懇,抑臣情事,別有所萬萬悲苦者,猥以卄載近密之蹤,偏蒙先大王陶甄之渥,涓涯未報,弓劍遽遺,留滯嶠南,遙奉諱音,永抱攀髥之痛,未遂褥蟻之悃,有臣如此,生不如死。竊念君臣,猶父子也,義有所重,情亦隨之。目今小大之臣,罔不趨造擧臨,各盡其分,臣雖至微,亦與庶僚有間,顧安忍晏然退處,不思奔問之義乎?若不得及今伸哀於仙寢在殯之時,則區區犬馬之誠,遂無自效之日,而將貽無窮之恨矣。此時煩猥,極知惶悚,而裏情所迫,不能自已。玆敢畢瀝哀懇,仰瀆於嚴廬之下。伏乞聖慈,察臣瘝廢之狀,憐臣崩迫之私,特命鐫臣職名,使藩務無曠,微忱獲伸,不勝大願。臣無任屛營祈懇之至。答曰,省疏具悉。念卿情理,旣詢大臣,藩任,特命許解焉。
副司直李商輅疏曰,伏以,皇穹降割,我大行大王,奄棄臣民,率土奔號,普切痛隕,新朔遽屆,公除奄過,伏惟孝思攀號,益復罔極。仍伏念前後凶逆,次第現發,天討方行,輿憤少伸,而其通古今亘天地窮凶極惡,豈有若尙魯·相老之兩賊也哉?思之痛心,言之汚口,而不幸臣之名,於彼兩賊之名,字雖不同,音則相似,雨禹若無義於嫌避,而解蟹,亦易混於擧呼,其所惡聞,若將浼己,欲以輿字,易輅字,而身係朝籍,不敢擅改。玆敢略擧委折,仰暴崇嚴之下。伏乞聖明俯賜鑑燭,特命該曹,亟許改塡焉。臣無任屛營祈懇之至。答曰,省疏具悉。爾之名字,音響雖同,氏族旣殊,何必不安也?
黃海監司李性源疏曰,伏以,皇穹降割,仙馭上賓,如喪之痛,率普惟均,光陰迅駛,公除奄過,伏惟聖孝哀慕,益復罔極。臣待罪東郡,行且三載,憒憒尸素,無一善狀,乃玆千萬匪意,海臬按察之命,忽降於受暇上京之日,臣誠驚惶感激,不知躬之所措也。藩屛之任,孰非緊重,而惟此海西一路,俗本獷悍,邑多凋弊,使客之供億相繼,詳定之沿革屢變,爲治之難,有倍他道,況今半載之間,三易道臣,此時此任,必得剛明通鍊綽有風力者然後,方可以彈壓守宰,收拾弊局,而顧臣譾劣衰疲,百無一能,峽邑簿書,尙多瘝曠,況可擬議於一方旬宣之責乎?査事未了,促赴有命,而反復揣量,進身無路。玆敢略控短籲,仰瀆崇聽,伏乞聖明,俯賜諒察,亟許遞改,以重藩寄,以安賤分,不勝幸甚。臣無任屛營祈懇之至。答曰,省疏具悉。今於海藩,予則曰得人,卿其勿辭,速往欽哉。
兵曹判書李徽之疏曰,伏以,居諸易得,公除奄過,仰惟孝思,益增罔極。臣之兼帶春秋之任,與領事臣金陽澤,有親査應避之嫌,於法在下當遞。伏乞亟令攸司,照例遞改,以便公私幸甚。臣無任祈懇之至。答曰,省疏具悉。疏辭,下該曹稟處焉。
注書尹翊東疏曰,伏以臣,與弘文館應敎臣鄭元始,有娚妹應避之嫌,臣之所帶春秋,自在當遞之科。玆敢援例陳懇,伏乞聖慈,特許遞改,以存公格,不勝幸甚。臣無任祈懇之至。省疏具悉。疏辭,下該曹稟處
大司憲朴相德,副司直朴相岳,殷山縣監朴相來等疏曰,伏以仙馭莫攀,公除奄過,伏惟聖心哀慕,益復罔極,而如喪之慟,率普惟均。仍伏念亂臣賊子,何代無之,而豈有如今番之諸賊者哉?其中相老,最是窮凶極惡,亘萬古所無之逆也。臣等心寒骨靑,直欲食肉而寢皮也。不幸此賊,出於臣等之同宗,而譜牒相聯,名行又同,臣等不忍與此賊,聯其名字。曾見朝臣,與亂逆同行者,必陳籲而易以他字,臣等今將改之以宗字,而有不敢自擅,相率控章,仰瀆嚴廬之下。伏乞聖明,俯賜諒察,亟令該曹,許改臣等之名,不勝幸甚。臣等無任祈懇之至。答曰,省疏具悉。疏辭,下該曹稟處。
丙申四月初八日卯時,上詣殯殿。行朝奠入侍時,行都承旨徐浩修,假注書柳孟養,記注官朴聖鉉,記事官朴祐源,都廳李秉模,以次侍立訖。上具衰服,詣中排設廳,視膳行禮,儀註上同。行禮訖,上還廬次。上曰,今日當爲持公事入侍乎?浩修對曰,今則體貌,與聽政時有異,不可以持公事名稱矣。上曰,前例然乎?對曰,然矣。諸臣遂退出。
丙申四月初八日辰時,上御廬次。坐直承旨入侍時,同副承旨鄭民始,假注書柳孟養,記事官白光澤·朴祐源,以次進伏訖。上曰,下直守令入侍。出榻敎庇安縣監李錫稷進前,下詢職姓名訖。上曰,御極之初,分以百里之任,各別惕念爲之,可也。錫稷對曰,聖敎諄復,敢不竭力奉職?命守令先退。上曰,兵房承旨入侍。出榻敎都承旨徐浩修進前。上曰,實注書無行公者,彼注書已陞上注,廳注無人,何以爲之乎?浩修曰,彼注書,自初喪時,至于今行公,無事不知,且鍊熟,今之廳注書,不可委之生疎者,合有變通之道矣。上曰,假注書柳孟養,仍察廳注。出榻敎上曰,戶判入侍。出榻敎戶曹判書鄭弘淳進前。上曰,多設都監,國用不成說,果無經用不足之慮乎?弘淳曰,似有不足之慮,而國事自然而成矣。上曰,戶曹一隅,付之於卿,卿必不負國,勿以爲五日京兆,隨事着意爲之,可也。弘淳曰,聖敎若是鄭重,臣敢不竭力奉行,而近來臣之精力都損,萬無終始承當之望。上曰,府院君祭物,雖代盡,一例給之乎?弘淳曰,然矣。上曰,國陵祧遷位,一年一次行祭,宗廟祧位一年二次行祀,則府院君之四時祭,實無義意。命戶判先退。上曰,藥房三提調入侍。出榻敎都提調金陽澤,提調徐命善,副提調洪國榮,醫官方泰輿·吳道炯進前。陽澤曰,日氣不佳,聖體,若何?上曰,大體,一樣矣。陽澤曰,蔘劑進御後,無顯害乎?上曰,自服厥藥,煩熱特甚,面部熱毒多發,故連服牛黃矣。陽澤曰,然則所進湯劑,姑爲停止,似好矣。上曰,與醫官相議,可也。陽澤曰,王大妃殿氣候,何如?上曰,一樣矣。陽澤曰,惠慶宮氣候,若何?上曰,不平之候,尙未差勝矣。陽澤曰,醫官入診後議藥乎?上曰,唯。泰輿診候訖,退伏奏曰,左右三部度數調均,而胃脈之弱,與向時一樣矣。道炯診候訖奏曰,左右三部度數調均,胃脈,與向日小勝而猶弱矣。上曰,服蔘劑後熱甚,連服牛黃膏,小無減勢,何而爲之乎?泰輿曰,雖煩熱,當以淸潤之劑服之,牛黃膏則極涼之劑,不可種種進御,姑以二神交濟湯,進御,似好矣。上曰,與心腎湯,何如?道炯曰,此是淸熱之劑也。上曰,進御加減二神交劑湯,自今日煎入。出榻敎上曰,藥院之問候,非古例,此後遵舊例,應次問安外,勿爲事,分付。出傳敎上曰,副提調別省記,非特予氣未差,便同移次之時省記入直者也。藥院不必以此問安,知悉擧行,還次前,日次問安,以五日爲之。出傳敎上曰,山陵尙未得定,何而爲之乎?陽澤曰,罔措矣。陽澤曰,今番各處國役,次次浩繁,前日卜定材木,甚不足,量宜加定於湖西·海西兩水營,何如?上曰,依爲之。上曰,懿昭墓移奉處龕室繖扇,以前件仍用,床卓·祭器,卽先朝親臨設置者,雖有頉處,今不可更造,切勿新造事,分付。影幀奉安處,亦依璿源殿例,附太廟後擧行,今姑勿爲磨鍊,懿昭廟則都監堂郞進詣,只鋪陳修補事,分付。出傳敎上曰,景慕宮正堂修補及拜位廳齋室,香大廳諸執事入接處,內外神門大門,當新造,此餘不得不新造處,從便以廟近人家,厚價折給,以爲公私俱便之地事,分付戶曹。此非時急爲之者,引山後擧行,工役時移奉一節,臨時稟旨。出傳敎陽澤曰,戶曹參議李蓍建,豊川府使李蓍廷,俱以範濟三寸叔,不可晏然在職,竝改差,何如?上曰,依爲之。出擧條上曰,戶曹參議李蓍建,豊川府使李蓍廷改差。出榻敎上曰,禁府·刑曹輕囚之滯囚可悶,皆令捧供以聞,出傳敎以正言宋煥億,牌不進罷職傳旨,上曰,只推。推鞫有命,牌招。出傳敎陽澤曰,上使金致仁,終有不安蹙踖之意,治行凡節,有難干與,自上申飭,似好矣。上曰,金判府事明日入侍事,遣史官傳諭。出傳敎上曰,故判書李縡孫女定配傳敎,見之否?陽澤曰,伏見傳敎,聖德之寬仁,益不勝欽仰。陽澤曰,捕盜大將李漢膺,實病甚重,勢難察任,今姑許遞,何如?上曰,依爲之。出傳敎陽澤曰,國葬都監·山陵都監都廳,目下緊務,不可暫離,問郞之任,今姑減下,何如?上曰,依爲之。出擧條上曰,禁衛大將李漢膺兼帶捕將改差。出榻敎陽澤曰,陽智縣監李鴻祥,未經察訪監牧官,而直除守令,有違常格,雖以部都事,謂之已經詞訟,此輩出六後未試外官,直爲字牧之任,曾無是例,必有流弊,其在慮後之道,不可置之,今姑改差,其人則詳明,足堪任使,落仕可惜,仍任前職,何如?上曰,依爲之。出擧條上曰,陽智縣監李鴻祥,仍任前職。出榻敎命善曰,臣以南漢事,有仰達者。餉還,一自減分之後,排巡每患不足,逐年輒有加請矣,卽接廣州府尹李致中所報,則方當劇農之時,種糧太半不足,民情甚急云。米太留庫中,依昨年例三千五百石,許令加分爲宜,下詢大臣處之,何如?上曰,大臣之意,何如?領議政金陽澤曰,臣曾經守禦使,稔知此事矣。廣州一境,幅員最大,民戶甚衆,年年還分,以元定式例分給,則每患不足,春夏之交,輒請加分,朝家許施,而今番所請,亦不過濫,若以米三千石,太五百石劃給,則似當遍給一境矣。上曰,依爲之。出擧條以守令有闕政事,取稟。上曰,當日爲之。出傳敎上曰,江原監司敎書,其令更撰以進。出傳敎命退去,諸臣以次出。
丙申四月初八日申時,上御廬次。藥房副提調持湯劑入侍時,副提調洪國榮,假注書柳孟養,記事官白光澤·朴祐源,醫官慶絢,以次進伏訖。上命讀政望,國榮讀奏。絢奉二神交濟湯進前,上進御。上曰,該曹,不知前例之有無耶?在前歲初之番,御極之初,加點別將者,以其率領番將而入直也,該曹之昧於前例,固是不審,該房之矇然以稟,亦涉疎率,入直兵曹參判洪秀輔,兵房承旨徐浩修,推考。出傳敎上曰,書狀入侍。出榻敎書狀官李鎭衡進前?上曰,近來則無病乎?鎭衡曰,無病矣。上曰,萬里之行當前,抱病之人,得無難乎?對曰,臣任國大事,雖有小病,自可瘳矣。上曰,御書閣監造官,別看役入侍。出榻敎監造官尹欽烈,別看役金命鉉進前。上曰,工役,至何境?欽烈對曰,其間無堂上,故役事自然遷就矣。上曰,定礎,何日爲之乎?欽烈對曰,二十七日爲之矣。上曰,營造堂上,以戶曹判書參議,啓下。出傳敎命讀李性源疏賜批,命退去,諸臣以次出。
丙申四月初八日酉時,上詣殯殿。行夕奠入侍時,左承旨洪國榮,假注書柳孟養,記事官白光澤·朴祐源,都廳李秉模,以次侍立訖。上具衰服,詣中排設廳,視膳行禮,儀註上同。行禮訖,上還廬次。命承史進前。上曰,山陵都廳及相地官,入侍。出榻敎副司果李商鳳,相地官金基良·金相鉉·柳東亨進前。上曰,置標處,盡爲看審乎?商鳳曰,然矣。上曰,皆無可合處乎?商鳳曰,地師言內,實無可合處云矣。上曰,光陵局內,看審乎?商鳳曰,未承下敎,故不爲奉審矣。上曰,至于今月,而山陵,尙未有定處,哀悶罔措。國榮曰,到處狼狽,尙無定處,因山之期不遠,而凡係擧行之節,率多窘速,以是憂悶。上曰,何以則爲好耶?基良曰,健元陵局內舊寧陵,崗龍勢凡百,極爲好矣,而旣是遷陵舊基,則臣等不敢仰達矣。上曰,故相閔鎭遠,以舊寧陵不可棄之意有奏議,且多有前輩議論,承旨所見,何如?國榮曰,旣知吉地,且有不可棄之議,則以此爲定,甚好,奏議考見後,下詢大臣決之,似好矣。命入閔文忠奏議,命國榮讀奏訖。上曰,當博詢後決定矣。命書傳敎曰,十餘處看審,尙未完定,予心之焦迫,當復如何?明日他都廳與錦城尉,率地師進詣康·泰陵·光陵·獻陵及所經處,如可看審,着意看審,毋復如今日悤悤復命之爲事,分付。命退出,諸臣以次出。
丙申四月初八日酉時,上御廬次。禮房承旨入侍時,左承旨洪國榮,假注書柳孟養,記事官白光澤·朴祐源,以次進伏訖。上曰,明朝時原任大臣·錦城尉,率諸師入侍。出傳敎命讀公事。上曰,地師,明日入侍。後出去事,注書分付。上曰,明日大臣看審後,當爲完定,旣是遷陵舊基,則可無未安之事乎?國榮曰,當初遷陵,非爲地理之未盡也,旣知其吉地,則今何以遷陵舊基,爲拘礙之端乎?上曰,然矣。命退去,諸臣以次出。
上在慶熙宮廬次。
王大妃殿,政院·玉堂口傳問安。答曰,罔極。
大殿·惠慶宮·中宮殿,政院·玉堂口傳問安。答曰,知道。
洪國榮啓曰,時原任大臣·錦城尉,率諸地師,依下敎,來待矣。傳曰,入侍。
徐有慶啓曰,戶曹判書鄭弘淳,依下敎,來待矣。
傳于鄭履煥曰,坐直承旨入侍,禮房承旨同爲入侍。
又傳于曰,坐直承旨與大臣入侍。
傳于金相戊曰,都承旨入侍。
吏曹口傳政事,漢城主簿李趾和,敦寧主簿兪彦錥,相換。
有政。吏批,判書徐命善進,參判尹得養疏批未下,參議洪檢式暇,同副承旨鄭民始進。以李商巖爲承旨,以金熤爲刑曹參判,李在簡爲敦寧都正,黃景源爲藝文提學,白鳳周爲直講,李台亮爲典籍,宋翼洙爲宗廟令,李碩模爲長陵參奉,趙廷獻爲弘陵參奉,吳載紹爲谷山府使,李命杰爲善山府使,林興壽爲書題,李昌垕爲順懷墓守衛官,徐彙爲奉常副奉事,左副承旨李商巖。
兵批,判書李徽之病,參判洪秀輔入直進,參議朴師海病,參知金漢老病,同副承旨鄭民始進。以田慶春爲同知,吳載紹爲副司直。
洪國榮,以禮曹言啓曰,王妃考妣四仲朔·四名日·忌辰日·墓所祭需及守墓軍定給事草記。傳曰,允。予欲提敎而未果,府院君家,旣有各祭祭物及守墓軍,則惠慶宮私親,亦當有之,準府院君及園所私親例,加減磨鍊草記事,命下矣。園所私親祭需及守墓軍,則奉常寺·兵曹,元無進排定送之事,自毓祥宮及內需司擧行,而王妃考妣祭需,則自奉常寺·宣惠廳進排,故今此惠慶宮私親四仲朔·四名日·忌辰日·墓所祭需,依王妃考妣祭需例,參酌磨鍊別單書入,而守墓軍,亦依王妃考妣守墓軍例,以二名定送事,竝以分付,何如?傳曰,允。
徐有慶,以漢城府言啓曰,本府郞廳,只四員,而以詞訟劇地,雖諸郞廳俱存之時,猶患苟艱,而主簿李趾和,以前任禁府都事,奉命在外,還朝未易,本府今當轝士大役,各掌許多擧行等事,他無推移,生事可慮,主簿李趾和在外之代,依例口傳換差,何如?傳曰,允。
徐浩修,以兵曹言啓曰,新除授五衛將李思質·李徵國,俱以在外,過限未上來,依法典竝改差,何如?傳曰,允。
金相戊,以義禁府言啓曰,時囚罪人李命彬,有待公除後處分之命,今日坐起,不敢循例捧供之意,敢啓。
又以義禁府言啓曰,南陽府定配罪人金相翊放送事,承傳啓下矣?放送事,分付該道道臣之意,敢啓。傳曰,知道。
執義李重馥,掌令尹長烈,尹在醇,持平尹尙東啓曰,請黑山島充軍罪人趙德昌,依律處斷。措辭見上答曰,不允。
大司憲朴相德,執義李重馥,司諫兪彦脩,掌令尹長烈·尹在醇,持平尹尙東,獻納洪周萬啓曰,請大靜縣荐棘罪人沈翔雲,亟命王府,嚴鞫得情,快正王法。措辭見上答曰,不允。
司諫兪彦脩,獻納洪周萬啓曰,請充軍罪人趙德昌,依律處斷。措辭見上請允明·允鈺·㢞竝遠竄。措辭見上答曰,不允。
大司憲朴相德,執義李重馥,司諫兪彦脩,掌令尹長烈·尹在醇,持平尹尙東,獻納洪周萬,校理朴天衡·金履正,副校理沈豊之·沈有鎭啓曰,請文氏按律處斷。措辭見上請厚謙快正王法,其母依律處斷。措辭見上請礪山府竄配罪人洪麟漢,絶島安置。措辭見上答曰,不允。
工曹參判鄭履煥疏曰,伏以日月流邁,公除奄過,伏想聖慕無窮,攀擗罔涯,其在犬馬之情,亦切號隕之忱。仍伏念臣頃於違牌待勘之中,伏承薇院特除,顚倒出肅,昵侍帳殿,未幾而又下金吾寵擢之命,臣誠驚惶怵愓,置躬無地,而鞫獄事體,至嚴且重,咫尺前席,逃遁不得,遂乃黽勉承膺,若固有之者,七八日于玆矣。今則妖腰亂領,次第就誅,處分嚴正,殆無遺憾,而鞫事亦幾乎收殺矣,臣之情勢,始得以一暴,可乎?噫,臣本窮鄕一賤夫耳,學不知方,樣不入俗,儱侗齟齬,百無一當,惟以恬退之操,粗聞於家庭,迂拙之規,自守於平生,一任素性之散漫,甘爲明時之棄物,若其軒冕榮途,曾是夢想之不到,而藝苑淸選,玉署超秩,已爲識者之嗤點,而旬日之內,授之以亞卿之銜,置之於命德之列,歷數朝班,豈有若臣之太驟而無漸者乎?嗚呼,惟我殿下,承先朝艱大之役,撫一初淸明之運,重名器愼爵賞,最爲治道之急務,而乃以如臣憒憒之姿,廁諸卿月之班,蚊蝱泰山,非但一身之狼狽,猿狙衣冠,恐貽四方之譏笑,以公以私,豈曰細故?此臣所以低徊却顧,不敢爲蹲冒之計者也,而水部新除,尤增惶愧,昨日鞫坐,亦未赴參,臣罪至此,益無所逃。伏願聖慈,曲察其由中之懇,勿視以飾外之讓,亟命鐫改臣新授職秩,使公器毋濫,私分獲安,不勝幸甚。抑臣有所懷之耿耿者,今因辭疏之末,而略此附陳焉。嗚呼,殿下近日之擧,實是高出百王,度越千古,建天地而不悖,俟百世而不惑者也。凡在臣隣,孰不欽仰聖意,思所以對揚乎?第臣入侍帳殿,每聞鞫囚之供,則輒因臣疏爲言,噫,此正毫釐之間,忠逆立判者也。蓋臣疏本意,則於源頭義理,尊之守之如日月金石,而就其中,只聲討鳳漢而爲說也,及承聖批,辭敎惻怛,臣亦不忍更爲提達矣。若彼凶徒之爲言者,則直欲變亂移動於源頭之義理,此凶肚逆腸之所以莫逃淵鑑,而君臣上下之所以沫血飮泣,必欲嚴誅而痛懲者也。夫臣之言,與彼之言,指意逈別,不啻千里,而惟彼凶徒,敢生死中求生之計,拖引萬不相近之說,縱蒙天日在上,昭晣無餘,顧臣私心之駭痛,當復如何哉?不但私心之駭痛,抑恐義理不明,人心疑惑而靡所止迫也。玆不得不復此仰瀆。伏乞聖明,俯垂諒察而財處焉,使海東臣子,曉然知義理之所在,千萬幸甚。臣無任祈懇之至。答曰,省疏具悉。予意已諭於帳殿,何忍更提?卿其勿辭察職。
正言宋煥億疏曰,伏以日月不居,公除奄過,伏想我殿下,攀擗皇皇,益復罔涯,其於下情,亦不勝號隕之忱。仍伏念臣稟性迂拙,自多與世而齟齬,語言朴直,不能隨衆而俯仰,回顧其中,百無肖似,而若其任聖朝耳目之責,贊一初淸明之治,則尤豈如臣憒憒,所可承當者哉?迺者薇院除命,有隕自天,鞫獄體重,牌召嚴急,不暇他顧,章皇出肅,前席周旋,瘡疣百出,想聖明已俯燭無遺矣。噫,目今第一義理,未有急於懲討之典,而惟彼鳳漢負犯,實是國人之所共憤菀者也。臣於日前待罪玉署時,陳疏請討,而殿下,以其地處之異,欲施曲貸之典,而惟今日執法之臣,不可不論列請討,蓋殿下之所以曲貸者,欲伸其恩也,臣之所以必討者,欲守其正也。故臣於入臺之後,屢次發論,而憲臣之議,不肯歸一,遷延推托,以至于今,臺體之虧損,已無餘地,物情之駭異,勢所必至,反顧慙恧,何以自解?至於日昨新啓中一二士流云云,臣不欲枚擧其名,而蓋君子之見欺於小人,自古而然,司馬光之於王安石,蘇軾之於章惇,論其較契則甚厚,語其心事則判異。今此一二士流之於具庠,實如彼數君子者,而庠之欺世欺人,臣之所嘗憤惋者。故論列之際,偶爾及之,及承聖批,誨責備至,至以何許士流良亦可羞爲敎,臣於此瞿然自失,繼之以慨然也。至若具允鈺等事,其趨附妖孼,濫躋崇秩,狐媚之態,鼠鑽之術,十目所視,十手所指,堂堂淸明,顧安容此等人哉?臣之竝論,意實有以,而聖敎所謂勒爲罪案,有欠忠厚者,實非臣愚魯之所敢曉也。臣旣上不見孚於君父,下不取信於同朝,去就一節,今無可論,避辭自劾,見阻喉院,一日冒居,冞增慙惶。伏乞聖慈,亟命鐫削臣職,以警臺閣,不勝幸甚。臣於自劾之章,不宜贅及他說,而愚衷所激,敢此附陳焉。臣伏見麟漢處分傳敎,以不學無識,何足深誅爲敎,此何異於方論殺越人之大,而反擬之於竊鉤之小也?嗚呼,麟漢之罪,可勝誅哉?惟我先大王,當末年倦勤之際,念宗社付托之重,命我殿下,代聽庶務,此實國家之至計,臣民之洪福也。在昔孝廟戊戌,臣之先祖文正公臣時烈,入侍筵中,直請東宮,參決庶務,其時聖祖,志氣方旺,顯廟在東宮,春秋纔十八矣,而臣祖之言,猶且汲汲遑遑,如恐不及者,誠以有國機務之繁,皆儲君之所當知故也。此等義理,本非隱奧難見,而況在昨冬,則先大王聖候,長在沈綿,酬應至艱,代勞之道,一時爲急,而斷自宸衷,明降絲綸,則苟有一分人心者,孰敢不對揚而贊成乎?噫,彼麟漢,抑獨何腸,敢懷不滿之心,闖生沮戲之計,前席奏對,肆發不必知之說,承宣書敎,至有揮手止之擧,究其心則無異於鏡·夢,執其跡則有浮於耇·輝,至於徐命善·申應顯疏出之後,渠雖百喙,無辭可辯,而乃於回啓之中,敢以理外二字,爲對擧之言,其慍懟怏怏,欲與貳極相抗者,已綻露無餘矣,卽此一事,實是悖逆不道,覆載難容之惡,則彼締結厚謙,濁亂朝廷,兄弟不協,各立門戶者,於渠特薄物細故耳。若聖敎所稱不學無識,尤豈非太不着題,而失之寬恕之甚者乎?伏願殿下,亟收此敎,揮廓乾斷,明正典刑,使亂臣賊子,有所懲畏焉。臣無任惶恐祈懇之至。答曰,省疏具悉。上款事,所辭過矣。下款事,不允。爾其勿辭察職。
持平尹光昇疏曰,伏以昊天降割,大行大王,奄棄群臣,八方哀痛,如喪考妣,惟我殿下,夙遭愍凶,恤焉宅宗,日月逾邁,公除奄過,攀號皇皇,孝思何抑?仍伏念臣本以冷蔭,晩竊倖科,未通門籍,跧伏鄕廬,奉諱之辰,只與村里老幼,號哭於山谷之中,不意玆際,伏承柏府除旨,臣聞命驚惶,莫省攸措。揣量人器,固無一分堪承之望,且家有八耋偏母,奄奄床席,日夜扶將,跬步莫離,而禮急奔哭,罪懼逋命,遂不得不抑情登道,及其入城之後,又有區區私義之不自安者,而適値訊囚方張,請討是急,不敢他顧,冒沒出肅,參哭班而少洩哀慕,赴鞫坐而粗伸義分,至於蹲仍供職,本非所敢,而不意卽者,得接鄕信,則母病,越添於臣發之後,毒感闖乘,元氣凜綴,舊症新恙,種種危惡,間未浹旬,急伻踵止,臣自聞此報,方寸煎灼,按住不得。此時擅行,非不知萬萬悚惶,而情私所迫,不暇緩聲,略陳短章,徑尋鄕路。伏乞聖慈,俯垂諒察,亟行鐫免,俾便救護焉。臣方請急,不宜贅他,而至若皆曰可殺之論,則臣亦不在國人之後,豈可容泯默不言乎?噫,變怪層生,罪人斯得,天討克行,義理益明,此實宗社莫大之幸,而惟彼合啓罪人之尙逭王章,臣實莫曉也。文氏之逆節綻露,厚謙母子之罪惡貫盈,已悉於諸臣之啓,則臣不必覼縷,伏想殿下,亦已洞燭,而合辭庭籲,一向靳持,今又以堂僚之不備,格例闕啓,一日二日,尙未施當施之律,王法不明,國體徒損,輿情憂鬱,久而愈激。伏乞殿下,夬揮乾斷,亟賜處分,少洩神人之憤焉。至於洪麟漢酌處之命,固出於嚴懲討之聖意,而亦不過竄配之薄勘,反若曲貸者然,則今日諸臣合辭加律之請,實是擧國同聲之論,此豈殿下所得以私之者哉?臣旣隨參齊籲之末,而區區沐浴之義,不敢以不蒙允而止,敢此附陳於臨行之際,惟願亟從兩司之請,以快群情焉。臣無任屛營祈懇之至。答曰,省疏具悉。不允。爾其往護焉。
大司成金文淳疏曰,伏以居諸迅邁,公除奄過,伏惟聖慕如新,益復罔極。仍伏念臣於月前待罪近密之時,伏奉除書,以臣爲成均館大司成者,臣聞命惶懍,歷日靡定。噫,國家作成人材之道,專係太學,而斯職者,卽其師也,長也,苟非文足以振風,學足以牖士,莫宜居之。故雖在古之名碩老成,猶且逡巡却顧,不敢遽爾承當,今臣偏蒙洪造,徒籍先蔭,揚歷華貫,濫竽至此,而以文則章程之不諧,以擧則向方之全昧,齒又尙少,渺然一後進耳。回漓而返雅,挽今而作古,固已非其人矣。況當我聖上新服之初,敷文敎正士趨,此其時也,豈容使如臣顓蒙,偃然抗顔於皐比之座,以愧我魯類濟濟之儒衿也耶?向叨恩除,宜卽辭巽,而疏籲旣阻,朔奠且屆,冒沒祗肅,趨參哭班,自顧初心,惶恧轉深,其何敢諉以一出,仍因蹲據,甘自歸於無廉恥之科哉?且臣有情理之萬萬焦迫者,臣之病母,在於臣父臣履信淸州任所,而離違之久,亦已換歲,而至于夏矣,適値國家悲遑之日,未敢言私,抑情供職,卽接衙信,則臣母素患痰癖之症,挾感添劇,飮啖全却,藥餌罔效,臣旣終鮮,傍無代護,自聞此報,方寸如煎,按住不得。玆敢冒瀆嚴廬,忙尋鄕路,臣罪於此,尤無所逃。伏乞聖慈,俯垂諒察,亟削臣所帶之職,以重官方,仍治臣徑行之罪,以便救護,千萬幸甚。臣無任屛營祈懇之至。答曰,省疏具悉。爾其勿辭,往護焉。
吏曹參判尹得養疏曰,伏以皇天降割,大行大王,奄棄臣民,如喪之慟,八域惟均,日月不居,公除奄過,仰惟孝思哀慕,益復罔極,近又親臨訊囚,王章快擧,而臣獨被罪處散,未與懲討之列,區區下忱,只恨義分之虧缺而已。仍伏念臣前後銓貳之任,今已十餘次矣。鑑識不明,注擬多舛,屢速人言,輒蒙恩遞,銓家一步,矢心自劃,而間或朝家有事,則冒沒膺命,莫遂株守之志,恒切愧悚之忱,向者大僚之請罷,雖是事宿歲陳之後,而若臣當政不審之失,則於是乎益著矣。臣方縮伏自訟之不暇,而薄罷未幾,而旋敍恩除,又辱於宿趼,臣誠惝怳恧蹙,莫省攸措?噫,伊時事實,已悉於年前自引之章,今不必更事煩陳,而抑臣又有所不自安者?銓地,是何等重任,以臣代臣,有若非臣莫可者然,雖未知政例之果如何,而實是挽近所未見者也。以此以彼,臣何敢放倒廉防,自同無故,晏然復蹈於已試蔑效之地也哉?反復思惟,承膺無路。玆陳短章,略暴情實。伏乞聖慈,俯賜鑑諒,亟遞臣職,俾靖私義,不勝幸甚。臣無任屛營祈懇之至。答曰,省疏具悉。卿其勿辭察職。
江原監司金夏材疏曰,伏以日月易邁,公除奄過,仰惟號慕攀擗之痛,益復何仰?嗚呼,亂臣賊子,何代無之,而未有如近日之凶逆也,何幸乾斷赫然,罪人斯得,巨魁妖孼,莫逭天討,大義克彰,聖孝彌光,永有辭於天下後世,豈不盛哉,豈不休哉?仍伏念臣於昨日奉審復命之際,東臬新命,臣誠震愓惶感,無地措躬。時則留待有命,私義莫遂,雖不得不章皇出肅,仍蒙引見,而擧措顚倒,自顧多恧。噫,臣本疎迂一書生耳。當世之務,茫未通曉,偏荷洪造,節次推遷,間嘗分符下邑,粗效牛羊會計之末,而在任不久,故平生短拙,猶未盡露,乃若今所叨之職,古所稱連帥屬長,統軍民而提轄一道,理財賦而鎭撫列邑,雖在無事之時,尙不可不愼簡其人,矧玆關東一面,地爲北路之咽喉,粟乏河內之貿遷,飢饉荐臻,生民困瘁,其所經理撫摩之責,雖使器局鍊達者居之,猶懼戛戛乎難哉,柰何以如臣駑下,苟然差遣,以速其僨敗之罪哉?竊念殿下,新服厥命,勵精圖治,承流宣化,專在方岳之得人,而以臣謏才,謬膺是寄,無異以甁罌之量,受江河之注也。其有累器使之政,當復如何?噫,周家之方召,尙矣,降至漢代,選用良二千石,故得小康,史稱范孟博,乘車攬轡,貪吏望風解綬。伏況聖明,嚴於懲墨奬廉之政,顧今人才,雖曰渺然,苟求其實,安知無范滂之流哉?臣旣在朝無補,則分宜居外盡職,顧何必外襲飾讓之例,而成以才器不適,自量已深,欲望聖上,俯諒無似之狀,回授可堪之人,不敢以高牙大纛,爲一己之光榮而已。玆敢冒入文字,仰暴微諒。伏乞亟許遞改,以重官方,以安微分,不勝幸甚。臣無任屛營祈懇之至。答曰,省疏具悉。出自近密,往按東藩,卿其勿辭欽哉。
同春秋趙載俊疏曰,伏以昊天降割,大行大王,奄棄臣民,如喪之慟,八域惟均,日月易邁,公除又過,伏惟我殿下,號慕哀遑,益復罔極。仍伏念今番凶逆,往牒所無,國人齊憤,天討克擧,而不意臣族,乃出凶翰,此實國之賊,家之讐也,闔門之腐心痛骨,容有極哉?其在公憤私義,決不忍與彼凶逆,聯其名行,以重汚衊,臣諸從兄第之載字爲行者,將欲改以時字,而名係朝籍,不敢擅便,冒萬死仰瀆於嚴廬哀疚之中。伏乞聖慈,天地父母,俯賜鑑諒,亟命所司,照例許改,千萬幸甚。臣無任祈懇之至。答曰,省疏具悉。下該曹稟處焉。
左參贊洪樂性疏曰,伏以居諸迅邁,公除奄過,仰惟孝思,益復罔極,仍念臣於日昨,伏奉左參贊除旨,驚惶感激,莫省攸措。時値入闕,雖未免冒沒肅命,而臣與左議政臣鄭存謙,有親査應避之嫌,揆以法典,在下當遞。伏乞亟命該曹,照例遞改,以便公私,不勝幸甚。臣無任祈懇之至。答曰,省疏具悉。疏辭,下該曹稟處。
校理朴天衡·金履正,副校理沈豊之·沈有鎭等,伏以居諸易得,公除奄過,想惟攀擗之號,日復一日,而臣民如喪之痛,去益靡極,嚴廬深墨之中,固知非喪事不言,且因山未卜,聖心焦遑,念不暇顧,則此際開講之請,似非其時,而第伏念人主一身,宗社之所托也,神人之所繫也。一日萬幾,應接極煩,而苟非講學之功,無以開發而資益,則緝熙之工,有不容少緩矣。試以禮經所載未葬。讀喪禮言之,孝子未嘗因喪而廢學,是以,增添講日,朱夫子之所請,間御經筵,我聖祖之攸行,以至我大行大王,甲辰宅恤,特許箚陳,此豈非爲今日可援之故實乎?今雖不能備禮開筵,而稍俟山陵之卜吉,祭奠之餘暇,時賜引接,討論經籍,則其於端本出治之方,顧豈少補也哉?臣等俱以蔑學,忝居論思,區區憂愛之忱,有不能自抑,敢陳短箚,爲聖明加勉焉。伏願殿下,少垂察焉。取進止。答曰,省箚具悉所請。從當下敎矣。
丙申四月初九日,兼春秋朴行淳,刑曹啓目,以繩鞋廛作挐,別監申翊標·金興雲·趙壽大·柳春得·金瑞興等,考律嚴處,啓。傳曰,身爲掖隷,大小哀遑之日,作挐於市民,已非人理之可責是去等,況旀前後飭敎,何等嚴截,是則尤何敢若是放恣乎?特敎査問,事體何等嚴重,則或發明,或漫漶,終不吐實,萬萬痛駭,更良嚴杖究問,期於直招爲乎矣,繼範之發明,尤極巧惡是置,加數杖治爲旀,金已山段,內官處元無進排繩鞋之事,已有該署草記,勘處則同,己山之稱以推尋繩鞋者,無據兺不喩,內官之下人,焉敢作挐於民間乎?從重勘律爲旀,奴宗世·老味段,自本曹照律勘處爲旀,他餘罪人段,從輕重,依啓聞勘處爲良如敎。
義禁府啓目,以薛里鄭德海爲先汰去,下該府處之,啓。傳曰,以此照律爲良如敎。
義禁府啓目,以海西前御史任希雨狀啓之已封旋止,其所溺職,固無可言,拿問處之,啓。傳曰,本事除良,其所納供,放恣無嚴兺不喩,剩餘錢元數與監司之矇矓査啓,又不啻減縮是遣,餘錢用處段置,監司旣以私用査啓,則身爲御史,焉敢以公用及下輩弄奸樣,納供乎?卽此一節,於渠大段疑端兺不喩,特敎置對,奸狀洞燭,則游辭納供,漫漶爲事,希雨若知國法,更安敢周遮乎?奉使無狀,自有當律是乎矣,其在審愼之道,不可直處乙仍于,更良推問爲旀,狀啓事段,其所發明,全不成說,設若渠供是良置,繡衣之啓,啓下之前,先自傳布,可謂罪上添罪,此可爲發明之端乎?竝以添問目,嚴問口招爲良如敎。
義禁府啓目,以尙衣院僉正金熙下該府處之,啓。傳曰,罪在下吏,許久滯囚,付過放送爲良如敎。
義禁府啓目,以北部奉事洪若漢逆,賊尙魯庶女及孫乭伊成冊落漏拿問處之,啓。傳曰,除刑推議處爲良如敎。
刑曹啓目,罪人金已山奴宗世·老味等,依法文照律,啓。傳曰,依傳敎決放。
刑曹啓目,黃海道推刷官千世翊,行査捧供,啓。傳曰,詳考該道査啓後,同世翊·信康,逐條杖問,期於直招爲良如敎。
丙甲四月初九日卯時,上詣殯殿。朝奠行禮時,上具祭服,詣內廬次。右副承旨金相戊,記事官尹翊東,記事官白光澤,記事官朴祐源,殯殿都廳李秉模,以次陪入。上詣中排設廳,親審祭物訖,仍詣殯殿內床卓前,親審陳設,出詣盥洗位,盥洗訖,就版位西向立,待正時入,上跪俯伏哭,諸臣俯伏版位左,北向哭,上止哭,俯伏興,詣罇所,西向立,親審斟盞訖,仍詣香案前跪,三上香訖,挾侍進盞,上獻盞訖,俯伏興,詣床卓前親行正箸,仍詣版位,俯伏哭,諸臣隨哭,上止哭,俯伏興,還詣廬次,諸臣以次退出。
丙申四月初九日卯時,上御廬次。時原任大臣·錦城尉·相地官同爲入侍時,判府事金致仁,領議政金陽澤,判府事李溵,左議政鄭存謙,錦城尉朴明源,左承旨洪國榮,記事官尹翊東,記事官白光澤,記事官朴祐源,相地官金基良·金田·柳東亨·金尙鉉以次進伏訖,致仁曰,聖體,何如?上曰,一樣矣。致仁曰,王大妃殿氣候,何如?上曰,一樣矣。致仁曰,惠慶宮氣候,何如?上曰,一樣矣。陽澤曰,山陵,昨日又未完定,焦迫罔措矣。上曰,何以則爲好?陽澤曰,亥坐伐木後所見,大異於前矣。上曰,柳東亨外,皆讚之乎,金判府所見,亦何如?致仁曰,弘陵則但靑龍低,而此處則太低多露,卽此一事,不可遽然決定矣。上曰,光陵內若未定,則與大臣,有相議事矣,舊寧陵,何如?致仁曰,曾聞舊寧陵之好矣,三十年後地中安吉云,而聞地師言,則裁穴,當稍下於舊壙云矣。上曰,舊壙處,雖稍下一壙,更奉陵寢,似未安矣。陽澤曰,故相臣李恒福經遠之謨,足可信矣。國榮曰,甲辰山陵時,亦多留意云耳。溵曰,已驗之地,似若有待於今日矣。上曰,寧陵遷奉時倡論者,誰也?存謙曰,一隊人慫慂宗室,使之上疏,而稱以莫重之地有罅隙故耳。先正臣宋時烈疏中,有石灰堅凝,斧斤相激,臣心痛隕,如斧斤落胸加腹之語矣。國榮曰,如非故相臣閔鎭遠爲國丹忠,先正疏中故相臣經遠之謨,何可載於奏議乎?上下問地師等曰,雖求他而不得如此之處乎?基良曰,健元陵甚盛,而舊寧陵體勢,與健元陵無異矣。上曰,告其眞的,可也。基良曰,局勢雖主健元陵,而其正榦精神,盡在於此矣。東亨曰,佛巖山正榦面目,皆向此處,誠爲十全之地矣。上曰,欲定遷陵之所,而不敢言矣。若屢年後,無地家忌避,則可以決定乎?尙鉉曰,非以舊壙處爲嫌,稍上則理氣小不合,稍下然後,理氣合矣。東亨曰,舊壙處雖好,而未詳看審,故雖不的知,稍上則好,稍下則理氣似不合矣。上曰,年運利乎?基良等曰,然矣。上曰,健元陵第幾崗乎?基良曰,第二崗矣。上命國榮書傳敎曰,今日時原任大臣,錦城尉·金漢耆,率地師,進詣健元陵第二崗,奉審以來。上曰,大臣以下,除辭朝進詣。出榻敎致仁曰,極爲惶悚,而日前陳箚,聖鑑何以洞燭乎?臣雖年少之時,善爲遺忘,今則精神消耗矣,年久之事,何能記有乎?金龜柱疏中,以爲臣之所陳沒實云,故玆敢陳達矣。直宿之時,連爲同直於咫尺之地,則必有酬酢之說,而臣今未記,所記者,只醫官往復之事也。且伊時,臣初爲提調,醫官不能面面各知矣,所記者只此,故仰達之言,似沒實矣。上曰,只記此,無怪也。陽澤等先退。上曰,注書出去,甲寅因山前肅廟朝陵行日記考入,賤臣承命出去,以因山前無陵行事還奏,以李命彬草記,上命國榮書傳敎曰,旣已下敎,以前下敎中措語,添問目,今日捧供以聞。上命退,諸臣以次退出。
丙申四月初九日巳時,上御廬次。都承旨入侍,同副承旨,戶曹判書,左承旨追後入侍時,都承旨徐浩修,記事官尹翊東,記事官白光澤,記事官朴祐源以次進伏訖。上命浩修,讀奏忠淸監司査啓訖,仍命書傳敎曰,忠淸監司査啓,下該曹,自當回啓,而至於刷官之不有飭敎,全昧致察,帶去下吏,若是作拏,則所謂官長,不可無罰,而與黃海道推刷官,輕重自在,拿來之際,徒煩民弊,當該推刷官崔益齡,待竣事上來,令攸司科治後草記。又命書傳敎曰,祭物造果,別定中使及官吏,則法意何等重大,而或有高排之屈曲者,或有長短之參差者,又或有品色之麤劣者,至於果圍之不相準色,果尺之亦無定式,此皆不能檢飭之致,而看役命下之後,身爲次知中官,一不稟旨,致有此祭物未備之擧,當該次知中官安景宅,越捧一等,此是內司造果,則該司官吏之所爲,尤極駭然,內需司書題徐輿進,爲先汰去該掌書員,令本司除名後,該官吏更令擇差,當該次知別監之不能事事,不可無飭,亦爲汰去事,分付掖庭署。上曰,同副承旨戶曹判書入侍。出榻敎賤臣承命召入,戶曹判書鄭弘淳,同副承旨鄭民始進伏。上命弘淳曰,其在繼志述事之道,欲爲變通,丙戌以後,稱以未準結受出處,及代盡宮房免稅抄出,後日次對知奏,而別判付賜與則姑置之,上命浩修書傳敎曰,凡所以利於國利於民則肌膚何惜,此吾先王,嘗所諄諄於寡人也,目今國用告乏,民産如罄,言念民國,不覺中夜之繞榻,至於宮房田結之或有法外加受者,或有代盡未收者,又或有已準結數而假托未準結數者,不但有害於國用,其爲貽害於民生之端,不一而足若恫在己,猶是歇後語,其令所司,諸宮房田結,一一査出抄記,登對以奏,弘淳先退。上曰,禮房承旨入侍。出榻敎賤臣承命召入,禮房承旨洪國榮進伏,上命國榮讀奏公事訖,上命退,諸臣以次退出。
丙申四月初九日未時,上御廬次。藥房提調持湯劑入侍時,副提調洪國榮,假注書柳孟養,記事官白光澤·朴祐源,醫官方泰輿以次進伏訖。泰輿奉二神交濟湯進前,上進御,命讀畿伯放未放啓本訖,命書傳敎曰,南陽府定配罪人金相翊放送,命讀禁府供辭,命書判付。命退去,諸臣以次出。
丙申四月初九日申時,上御廬次。禮房承旨,坐直承旨同爲入侍時,左承旨洪國榮,同副承旨鄭民始,假注書柳孟養,記事官白光澤,朴祐源以次進伏訖。上曰,古有承旨製進之例,御製閣上樑文,禮房承旨製進,慈宮所御別堂上樑文,工房承旨製進。出傳敎命國榮讀玉堂箚子賜批,命民始讀東伯疏賜批,讀尹得養疏賜批,命讀諸道臣敎書,上曰,海伯敎書不善作,出給,更爲製入事,分付。命退去,諸臣以次出。
丙申四月初九日申時,上詣殯殿。行夕上食入侍時,左副承旨吳載紹,假注書柳孟養,記事官白光澤·朴祐源,都廳李秉模以次侍立訖。上具衰服,詣中排設廳,視膳行禮,儀註上同,行禮訖,上還廬次,命承史進前,命書傳敎曰,以今日禁府公事觀之,先朝受敎,汎以受敎書之,此後京外各司文書,先朝受敎,則受敎上,書先朝二字事,分付。上曰,禮房承旨入侍。出榻敎左承旨洪國榮進前,國榮曰,左副承旨吳載紹,有親病,夙夜之任,實難行公云矣。命書傳敎曰,左副承旨吳載紹,有親病云,夙夜之職,其宜體下,許遞,政官牌招開政差出。命讀各道狀啓訖。命退去,諸臣以次出。
丙申四月初九日酉時,上御廬次。時原任大臣,錦城尉同爲入侍時,領議政金陽澤,判府事金致仁·李溵,左議政鄭存謙,錦城尉朴明源,同副承旨鄭民始,假注書柳孟養,記事官白光澤·朴祐源,相地官金基良·柳東亨·金相鉉以次進伏訖。上曰,看審山陵,則所見,何如?陽澤曰,洽好矣。明源曰,果是十全之地也。致仁曰,龍虎案對皆具格,而無一可欠處矣。存謙曰,龍勢壯麗,穴崗明朗,以凡眼見之,果爲吉地矣。溵曰,雖未及裁穴,大體好矣。上曰,先正之於孝廟,如非極盡處,則豈可定陵乎?今番占得,亦非偶然,此則更無他議也,年運之合,尤是異常矣。致仁曰,地師,皆以爲初見云矣,命讀山論。上曰,柳東亨無異議乎?存謙曰,極口稱贊矣。上曰,健元陵右二崗,今日看審之行,地師山論,皆以十全之原,天成之地,書啓,伐木置標等節,斯速擧行,此是諸陵局內,前期告由一節,亦依例擧行事,分付都監。出傳敎上曰,地師各陳所見。基良曰,昨日不得詳見矣,今日更爲看審,則行龍局勢,十全大地,曾所未見者也。相鉉曰,一局中元氣,都聚於此崗,看山五十年,如此吉地,初見也。東亨曰,其龍勢之雄麗,案對之整齊,無如此崗之純吉也。上曰,與弘陵,何如?基良對曰,大勝於弘陵,而不下於健元陵矣。上曰,山陵旣定,陵號不可不更議,應參諸臣,待明朝命招,其令會議。出傳敎陽澤曰,山陵今已完定,不勝慶幸,重其事之道,不可以臣等之見決定,且是遷陵舊基,明日次對時,下詢當否於諸宰好矣。上曰,唯,命大臣先退。上曰,禮房承旨入侍。出榻敎左承旨進前,上曰,掖隷之不有法禁,放縱無嚴,愈往愈甚,向在成殯之前,作黨作挐於市民處,攫取繩鞋,至於百餘鞋之多,杖問之下,渠旣自服。今則公除己過,其在懲後之道,尋常處之,現造掖隷四人,從輕重或刑或杖散配事,分付刑曹。出傳敎上曰,糶事方殷,加分狀啓,皆令明日稟處,至於各宮房折受査實狀啓,姑勿回啓,待諸道畢到,與當初幹管之有司堂上,商確後入侍稟處。出傳敎命退去,諸臣以次出。
上在慶熙宮廬次。
王大妃殿,政院·玉堂口傳問安。答曰,罔極。
大殿·惠慶宮·中宮殿,政院·玉堂口傳問安。答曰,知道。
傳于洪國榮曰,承旨房依前。
傳于金相戊曰,禮房承旨入侍。
傳于徐浩修曰,太臣·備局堂上引見。
洪國榮,以山陵都監郞廳,以摠護使意啓曰,本都監提調洪樂性,時無職名,令該曹,口傳付軍職察任,何如?傳曰,允。
吏曹口傳政事,以黃景源爲左參贊。
兵曹口傳政事,以洪樂性爲副司直。
以慶尙監司金載順狀啓,薦新生竹笋,節候尙早,限內不得封進,惶恐待罪,傳于洪國榮曰,勿待罪事,回諭。
吏曹口傳政事,元陵參奉,宋翼休·李鎭玉。
傳于金相戊曰,李萬軾搜探文書取來,置之。
徐浩修啓曰,事變假注書李兢淵,身病猝重,勢難察任,改差,何如?傳曰,允。
以徐有成爲事變假注書。
備邊司,以李國賢爲平安兵使。
傳于洪國榮曰,禮房承旨入侍。
又傳于曰,副提調,持二神交齊湯入侍。
金相戊啓曰,卽者校理朴天衡,謂有情勢,陳疏徑出,原疏纔已退却矣,所當直捧禁推傳旨,而此與無端徑出者有異,推考警責,仍卽牌招,何如?傳曰,允。
以弘文館修撰曺遠振·李儒慶牌不進罷職傳旨,傳于金相戊曰,只推。
洪國榮,以弘文館言啓曰,本館下番,連日姑降入直,事甚未安,修撰曺遠振·李儒慶,旣已帶職蒙宥,竝卽牌招,以爲推移入直之地,何如?傳曰,允。
李商巖,以議政府司錄,以領左相意啓曰,今日陵號議定時,本府西壁,例當備員,而左參贊未差,右參贊李福源陳疏入啓,無以推移進參,未差代,令該曹口傳差出,仍卽牌招,以爲進參之地,何如?傳曰,允。
徐浩修,以備邊司言啓曰,本司武郞廳安宗厚,奔走勤仕,已滿十五朔,依例六品遷轉之意,捧承傳施行,何如?傳曰,允。
又以備邊司言啓曰,本司武郞廳權璹,奔走勤仕,又滿十五朔,依例陞敍,或守令除授事,捧承傳施行,何如?傳曰,允。
又以備邊司言啓曰,本司武郞廳李潤章,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
徐有慶,以戶曹言啓曰,安置罪人文氏,曾前所屬免稅八百二十九結十九負二束,還屬本曹,出稅上納事,分付各道之意,敢啓。傳曰,知道。
洪國榮,以禮曹言啓曰,健元陵右二崗伐木置標等節,斯速擧行,此是諸陵局內,前期告由一節,亦依例擧行事,命下矣。伐木時告由吉日,卽令日官推擇,則今四月十三日巳時爲吉云,健元陵先告事由,同日曉頭設行,而告由文,令藝文館撰出,依前例山陵都監郞廳,與本陵官員,眼同斫伐,置標等事,亦令都監擧行事,分付,何如?傳曰,允。
李商巖,以吏曹言啓曰,司圃署別提尹光濩呈狀內,身病甚重,勢難察任云,依例改差,何如?傳曰,允。
徐浩修,以兵曹言啓曰,今四月十一日,武臣賓廳武經講書日次,而國恤卒哭前,不得爲之之意,敢啓。傳曰,知道。
又以兵曹言啓曰,景福宮衛將林元茂,除授在外,過限未上來,兼司僕將李廷壽,身病猝劇,無望供職,呈狀乞遞宿衛領軍之任,不宜久曠,竝改差,何如?傳曰,允。
鄭民始,以禮曹言啓曰。傳曰,延齡君奉祀,旣有先朝筵敎,及今釐正之時,不可不分屬,恩信君,定爲延齡君奉祀事,分付禮曹,凡諸等事,考例擧行事,命下矣。恩信君雖已身沒,其妻洪氏生存,俾奉延齡君之祀,成給立案,而恩信君立後一節,姑待日後議定,何如?傳曰,允。
金相戊,以刑曹言啓曰,現告掖隷四人,從輕重或刑或杖散配事,命下矣。傳敎罪人朱繼範,嚴刑一次,姜碩鳳·朴重大·金尙恒,各決杖八十後,朱繼範全羅道康津縣,姜碩鳳興陽縣,朴重大慶尙道昆陽,金尙恒興海郡,竝定配所,卽爲押送之意,敢啓。傳曰,知道。
又以義禁府言啓曰,時囚罪人李命彬定配事,判下矣。李命彬,江原道淮陽府定配,而以判府內辭意,具罪目,依例發遣府書吏,押送配所,何如?傳曰,允。
又以左右捕盜廳言啓曰,依下敎,罪人德師傔從金潤根,別陪洪必終奴子旕福,罪人韓光綮傔從徐元翼,竝放送之意,敢啓。傳曰,知道。
右參贊李福源疏曰,伏以居諸迅駛,公除奄過。伏惟聖孝純篤,撫時號慕,益復何極?近日以來,處分赫然,舊憝新逆,次第勘斷,國是復定,輿憤快洩,而僇廢賤臣,屛伏荒郊,沐浴之請,一未趨參,義分都虧,鈇鉞是俟。仍伏念臣,自遭金若行罔測之言,心驚骨痛,如受鋒刃,踰歷旬朔,忽忽忘生。日昨,得伏見原疏所下批旨,其所以追引登庸之眷,深斥構捏之習者,重如山嶽,明如日月,臣奉讀未竟,方寸激越,自不覺感淚之流落於紙上也。夫癸卯科之爲世操持,久矣,臣之先臣,亦嘗自引於筵席章奏之間,而不謂科名已改,人事已變,悠悠數十年之後,乃聞此危悖憯毒,前日所未聞之說,噫嘻亦太甚矣。人臣之罪,莫大於黨逆,加人以黨逆之目,亦足以湛滅而有餘矣。今乃加諸人之不足,直以此一字,而加諸人之旣故之親,此豈人理所可忍乎?爲人臣,爲人子,而耳剽目擊此等之言,不能卽地引決,溘然無知,尙復淟涊食息於穹壤之間,臣亦自覺其濡忍迷頑之甚,而無暇於責人之無倫也。嗚呼,先臣,受先王特達之知,荷先王罔極之恩,遭際始終,曠絶古今,以臣之百無一取,而陶鎔簡拔,致位至此者,亦惟先臣之故也。不惟臣之闔門銘鏤,不知死所,抑亦同朝大夫,所共感歎,而忽地駭機,至於此極,身陷阬坎,辱及泉壤,傷疇昔視遇之意,致今日幽明之痛,藐然餘生,無所因極,俯仰今昨,淸血交臆,況當新化淸明,萬品咸覩之時,雖在瘖聾跛躄,亦皆鼓動想望,而臣獨遭罹奇怪,情事崩迫,跼高蹐厚,如窮人無歸,撫念身世,寧不悲哉?至於向來科事,言亦支離,而臣之所考,不出試券之外,人之所論,乃在祕封之中,有罪無罪,天日在上,臣不欲多辯也。念臣杜門窮巷,謹守拙分,心如死灰,跡似虛舟,旣無忌疾之來,寧有危辱之召,而只緣臣小器大受,眇福多災,叨竊於聲望之外,踰溢於單平之地,分旣不稱理必無幸,卒然逢此無妄之人,公然罹此不虞之厄,古人所謂此乃天譴,非人事者,殆爲臣今日道也。從玆以往,惟有鏟跡滅影,益務退縮,一切榮塗,如避水火,然後庶可以息補黥劓,保持門戶,以卒承天地生成之澤也。目下西壁之命,雖無去就之可論,而滓穢之賤,拂拭逾勤,德意如天,報答何日?瞻望宸極,但有攢祝,區區之意,本不欲擧筆覼縷,有同對辯,而抱此悲苦,不一陳暴,則是自阻於君父也。玆敢收召神精,披瀝肝膈,仰首鳴號於仁覆之下。伏乞聖慈,哀憐臣·體諒臣,亟削臣見帶職名,仍令攸司,刊臣姓名於搢紳之籍,俾得以退伏田間,歌詠聖化,以靖私義以安危踪,不勝幸甚,臣無任屛營祈懇之至。答曰,省疏具悉。業諭於金若行之批,卿其勿辭察職。
淸川君金鍾正疏曰,伏以日月不居,公除已過,仰惟聖孝追慕,何可堪抑?竊伏念臣以匪材蔑識,忝叩金吾,觸事昏矇,隨處顚錯,自速譴何,聖敎截嚴,有非臣子,所敢承聞,惶懍無地,逬出都門。及承尹東晩疏,其所聲罪,極爲危怕,心膽戰掉,惟嚴誅是俟,不意聖度天大,曲賜寬宥,恩敍繼下,官秋如舊,負罪賤臣,何以獲此於君父?驚感交極,不覺涕淚之自逬也。噫,凡民之罪,有情無情,其輕其重,人雖可誣,天不可欺,惟我聖上,卽群下之天也,情罪輕重,無所逃於淵鑑,則臣固泯伏自訟之不暇,而至若堂疏所論,有不容不辨者。尹泰淵等島棘命下之後,臣以泰淵,定配濟州,旋聞府吏之言,則黑山·濟州等地,曾無自下擧行之例云,故不得已改之,而臣素聞蝟島水路之險遠,亞於黑山,遂自嶺移湖,以蝟爲定,竊附於嚴處之義矣。追始覺其島雖險,而地則近,更爲移定於康津古今島,而原單已徹,竟未及焉,此卽公坐衆人之所共覩者也。噫,厚謙之窮凶極惡,實是覆載之所不容,而泰淵之綢繆親密,厥罪惟均,當此擧國齊憤聲討極嚴之時,雖使黨泰淵者當之,必不敢顧籍,況臣於泰淵,常所深嫉,曾在選部,至枳佐貳,則今反愛惜,寧有是理?臨事粗率,失於周詳,拘牽常例,致此錯誤,以是論臣,臣亦何辭,而今玆愛黨之目,太不相諒,惟事汚衊,抑何故哉?第臣之所自悼者,受恩至渥,有倍他人,而方當一初之會,未效塵露之禆,尋常擧行,亦多昏謬,以致罪戾層積,身名僇辱,雖荷慈覆之仁,曲施薰沐之恩,以何面目,復廁周行,重貽淸朝之羞哉?來頭朔望之班,亦無由進身,伏地瞻天,但有悲泣,拊躬追愆,生不如死。伏乞聖明,亟降威命,特施重譴,以昭國法,以快人心,不勝幸甚,臣無任屛營祈懇之至。答曰,省疏具悉。尹東晩之疏,何足深引?卿其勿辭察職。
副提學沈履之疏曰,伏以皇天弗弔,大行大王,奄棄臣民,如喪之痛,率土同情。伏惟我殿下,嚴廬攀擗,遑遑靡逮,而月朔已改,公除焂過,聖心哀慕,尤當如何?如臣孤賤,偏蒙渥恩,而塵露未效,弓劍遽遠,惟有中夜悲號,自痛下從之遲而已。不自意聖明御極,存錄不替,旬日之內,除命荐降,臣誠驚惶感激,無所措躬,噫,以臣之謏材寡識,昔嘗備員於論思之列者,日月最多,金華淸漏,想同往時,而花甎舊步,若隔前生,臣於此益不勝俯仰摧咽,涕淚無從也。苟使臣,無情勢之可言,則豈敢以此時,輒事例讓,而臣於是職,曾被人改正之論,伊後除旨,不啻屢遭,而一切引義,不敢冒膺,先大王亦燭徽諒之不可奪,輒許鞶褫,俾全廉防。區區所仰望於新服之治者,亦惟亟降明命,特賜鐫免,使辭受適義,風化回隆而已,臣無任感泣祈懇之至。答曰,省疏具悉。卿之曩時所遭,予則曰,決非公議,卿其勿辭察職。
丙申四月初十日,兼春秋朴行淳,義禁府啓目,以任希雨嚴問口招上裁,何如?啓。傳曰,觀此所供,參以査啓,節節違端,言言窘遁兺不喩,以狀啓一事言之,旣曰不自傳布云爾,則無足之狀啓,安得以飛入於道內與京中人之耳乎?渠供中行過之際自致傳播云者,全不成說是乎乃,一問二問,終不直招,徒損國體是置,姑爲仍囚,待新監司査啓後,更査爲良如敎。
義禁府啓目,以洪若漢莫重收拏,有此不審,以此照律。啓。傳曰,依允。
義禁府啓目,洪若漢依大明律不能爲條,大典推斷條施行。啓。傳曰,功議各減一等爲良如敎。
義禁府啓目,以一所巡將申㠎推考事。啓。傳曰,年過七十,分揀放送爲良如敎。
義禁府啓目,以薛里鄭德海,依大明律制書有違條,大典推斷條施行。啓。傳曰,依允。
丙申四月初十日辰時,上御興政堂。大臣·備局堂上引見入侍時,領議政金陽澤,左議政鄭存謙,仁陽君李景祜,行刑曹判書蔡濟恭,行戶曹判書鄭弘淳,行吏曹判書徐命善,知敦寧尹東暹,禮曹判書鄭尙淳,兵曹判書李徽之,副護軍張志恒,副護軍李柱國,禮曹參判金華鎭,右尹李瀰,司直金魯鎭,大司憲朴相德,執義李重馥,司諫兪彦脩,掌令尹長烈,掌令尹在醇,獻納洪周萬,持平尹尙東,校理金履正,行都承旨徐浩修,左承旨洪國榮,假注書柳孟養,事變假注書李兢淵,記事官白光澤,記事官朴祐源以次進伏訖。陽澤曰,連日酬應,聖體,若何?上曰,一樣矣。陽澤曰,寢睡刺之節,何如?上曰,如前爲之矣。陽澤曰,王大妃殿氣候,若何?上曰,一樣矣。陽澤曰,惠慶宮氣候,何如?上曰,尙今未得差勝矣。陽澤曰,眞宗大王諡狀,及今撰出,然後今番使行,可當同爲入送矣。上曰,文任所見,何如?諡狀當爲入送乎?徽之對曰,諡狀持去,然後可以請諡矣。上曰,文衡當製進乎?陽澤曰,文衡則連撰大文字,令他文任撰進,好矣。上曰,唯。上曰,告由祭擇日乎?陽澤曰,以今十三日推擇矣。陽澤曰,此慶尙前監司金載順狀啓也,以爲昨年穡事,未免失稔,而今番劇農之時,種糧難辦,各邑留庫還上中,尤甚邑三分一,之次邑四分一,稍實邑民多穀少處,五分一加分事,請令廟堂,稟旨分付矣。所請之數甚精,依所請許施,何如?上曰,依爲之。出擧條陽澤曰,此咸鏡監司韓光會狀啓也,備陳窮春民間形勢遑急之狀,仍請軍餉與元還留庫中,稍實邑限三分一,之次邑五分二,尤甚邑折半加給,俾作農糧之地事,令廟堂稟旨分付矣。臣意則稍實邑四分一,之次邑六分二,尤甚邑三分一許施,似好矣。上曰,左相之意,何如?存謙曰,臣意亦然矣,上曰,依爲之。出擧條陽澤曰,此黃海前監司李狀啓也,備陳種糧艱乏之狀,仍請道內會付穀折半留庫中,限一萬五千石特許加分事,令廟堂稟旨分付矣,所請亦是夥然,以八千石許施,何如?上曰,依爲之。出擧條陽澤曰,此京畿監司尹蓍東狀啓也,備陳道內農糧不足之狀,仍請留庫中,限五萬石特許加分,令廟堂稟旨分付矣。畿內穀數不多,而五萬石之請太多,以二萬石加分事,許施,何如?上曰,依爲之。出擧條陽澤曰,此忠淸監司閔百奮狀啓也,備陳道內還穀不足之狀,仍請還上軍餉留庫中,尤甚邑三分一,之次邑四分一,稍實邑五分一特許加給事,令廟堂卽速稟旨矣,分排精實依所請許施,何如?上曰,依爲之。出擧條陽澤曰,向日金吾堂上處分後,鄭弘淳,則已爲敍用除職,而其餘李溎·趙㻐,獨未蒙敍,似當有一視之道矣,敢稟。上曰,給牒敍用,可也。出擧條陽澤曰,卿宰備堂中罪罷者,今多敍用,竝還差,何如?上曰,依爲之。出擧條陽澤曰,卿宰中有備堂可合之人,卽黃景源·徐浩修也,此二人,竝差下,何如?上曰,依爲之。出擧條陽澤曰,康翎縣監閔鍾烈,當初外補,適以情勢,違牌不膺,本事旣不關重,而久處海邑,受病不細云,朝家宜有軫念之道,敢此仰達矣。上曰,內擬,可也。出擧條上曰,弘陵,來頭當移奉於新陵,大王陵先奉後,王后陵追後移奉,果無拘礙之端乎?陽澤曰,不知其前例之如何,而似無拘礙之事矣。東暹曰,懿陵,一崗上下陵也,以此言之,則王妃陵後奉,小無未安之事矣。陽澤曰,昨日,以山陵當否,博詢後完定事仰達矣,今日下詢,何如?上曰,諸臣其各陳所見,景祜曰,當初實土之意,亦有意於將來,且有前輩議論,以吉氣之多,至今流傳,不可以遷陵舊基,小無拘礙矣,諸宰·三司·承旨,皆如景祜之對。陽澤曰,聖心旣定,詢謀僉同,今無可疑之端矣。上曰,然矣。命善曰,臣以司僕事,有仰達者矣,近來廐馬,多有未備之患,故頃以西北卜定,勿復如前苟充,各別擇送之意,陳達蒙允,出擧條行關矣,義州卜定馬,才已上來,而或驚逸或疲蹇,反不如前日所來之馬,封進官,果若惕念奉行,則豈有如此之理乎?當該封進官,所當請罪,而申飭未幾,姑先從重推考,卜定馬則竝爲退却,使之改貿以送,何如?上曰,依爲之。出擧條尙淳曰,今番山陵看審處,伐木置標時例有先陵告由之節,而伐木處,與徽陵丁字閣,甚爲逼邇云,健元陵告由時,事當一體告由於徽陵,而旣無前例,何以爲之乎?敢稟。上曰,依前爲之,可也。出擧條尙淳曰,延福殿·景慕宮朔望傳香封頭,以依近例擧行事,有所稟定,而其後奉考兩朝實錄謄本,則雖是未上號之前,文書間,皆以議定諡號稱之矣,臣旣有疎率不審之失,惶恐待罪,而今此追崇凡節,俱爲考據實錄而行之,則日後殿宮傳香封頭,亦當以議定之號擧行,故敢此仰達。上曰,問于大臣稟處,可也。出擧條徽之曰,補編有曰,几杖,明器中應有者,而若有恒日造獻常御者,則勿爲新造,以此納于退壙石邊,而各只造木樻盛之事,載於補編矣,今亦以常御者用之,則宜有內出見樣,敢稟。上曰,杖則以內藏者,只外樻造成,几則几與外樻,竝新造,可也。出擧條徽之曰,補編受敎有曰,服玩長廣有裕,標信及遺衣等物,自可容入,此後此樻,先爲製入,則當一體盛下,標信遺書等樻,勿爲稟造事,定式施行,載於補編矣,今番則標信,比庚子·甲辰,有九數之加,似難同入於服玩樻中,當爲各樻乎?上曰,依爲之。出擧條徽之曰,大轝長杠鐙鐵,先朝受敎,以十七擧行,而擔乼則五禮儀與補編圖式,以十乼畫之,而無可據文字,庚子·甲辰·丁丑,皆用十三乼,似當以十三乼爲定未知,何如。上曰,依爲之。出擧條徽之曰,大轝內揮帳,補編,只稱紅紬,內拱則不爲擧論矣,單紬疏薄透見,事體,何如?今番宜用甲帳,內外皆以多紅紬爲之乎?上曰,依爲之。出擧條徽之曰,補編大文中,冊寶同載一彩轝,補編圖形則冊寶敎命,盛於腰轝,而各年謄錄,亦用腰轝矣,今番冊寶,依補編圖形及各年謄錄,同載腰轝乎?上曰,依爲之。出擧條陽澤曰,戶判鄭弘淳,久帶惠堂,熟知事務,惠局便同主人,今更還次,何如?上曰,依爲之。出擧條行大司憲朴相德,執義李重馥,司諫兪彦脩,掌令尹長烈,掌令尹在醇,持平尹尙東,校理金履正啓曰,文氏,敢以後宮,外結尙魯,潛懷不逞之心,肆行危逼之計,究厥罪狀,妖惡極矣。決不可收其爵號,安置私第而止,請文氏按律處斷。上曰,不允。又啓曰,厚謙母子之罪關宗社,憤積神人,前後三司之討,已盡窮凶之跡,凡在血氣之倫者,咸曰可誅,厚謙之竄配,其母之出第,不過薄勘,邦憲未擧輿情愈激,請厚謙快正王法,其母依律處斷。上曰,不允。又啓曰,竄配罪人洪麟漢,本以濫猾之性,濟以陰譎之行,締結厚謙,敢懷叵測之心,沮戲聽政,顯有爭抗之意,罪惡貫盈,昭布國人之耳目者,已悉於前後合辭之啓,而伏見傳敎下者,麟漢之罪狀,於是乎尤著,則勘罪之命,只止於近地竄配,公議轉激,輿情愈鬱,究厥罪狀,不可薄竄而止,請礪山府竄配罪人洪麟漢絶島安置。上曰,不允。以上出擧條行大司憲朴相德,執義李重馥,司諫兪彦脩,掌令尹長烈·尹在醇,持平尹尙東,獻納洪周萬啓曰,荐棘罪人沈翔雲,本以凶孼之裔,且兼妖邪之性,得罪倫紀,爲世所棄,蝨附厚謙,受其指使。向來一書,指意陰譎,情狀叵測,合司之請,實是嚴懲討·杜亂源之意,而閱歲爭執,天討未擧,世豈有妖惡如此而終逭王章之理者哉?移配之命,雖出於投諸遠惡之意,而三尺至嚴不可至此而止,請大靜縣荐棘罪人沈翔雲,亟令王府,嚴鞫得情,快正王法。上曰,不允。出擧條行大司憲朴相德啓曰,臣空疎譾劣,百不猶人,淸朝風憲之長,豈有一分堪承之望,而適當親鞫有命,沐浴義重,他不暇顧,章皇出肅,而因仍蹲冒,實非私義之所敢出,此際得伏見諫臣之疏,提論奉朝賀洪鳳漢事,謂以憲臣之意,終未歸一,發論遷就,有損臺體,作爲難進之端,臣於是乎不勝瞿然慙悚之至。向來承宣之疏批,儒臣之筵對,聖敎諄諄,辭旨懇惻,有足以感動臣隣,臣竊以爲諫臣之請罪者,執法之論也,殿下之伸恩者,曲保之意也,王法私恩,有時而輕重,臣果仰體惻怛之聖意,終未能勉循其言,臣豈有岐貳之意而然哉?諫臣旣以此引避,則在臣廉防,理難晏然,其何敢一向仍冒於職次乎?請命遞斥臣職。上曰,勿辭,亦勿退待。出擧條相德·重馥·長烈·在醇·尙東啓曰,趙德昌,以入番掖隷,擅離番次,至於踰越宮墻之境,充軍之名,雖出於好生之德意,論其罪犯,不可充軍而止,請黑山島充軍罪人趙德昌,依律處斷。浩修曰,自前臺諫傳啓之際,笏記,隱於袖裏以奏,而大司憲朴相德,露出笏記,有違格例,推考,何如?上曰,勿推。相德啓曰,臣性本疎愚,言語巽軟,本不合於耳目之任,而前席傳啓之際,臺體生疎,有違格例,致有承宣之請推,勢難晏然於職次乎,請命遞斥臣職。上曰,勿辭,亦勿退待。司諫兪彦脩,獻納洪周萬啓曰,黑山島充軍罪人趙德昌,身爲掖隷,乘夜踰墻,欄入深嚴之地者,論以罪犯,決難容貸,請充軍罪人趙德昌,依律處斷。上曰,不允。彦脩·周萬啓曰,綾恩君具允明,前判書具允鈺,遠竄罪人具庠,行副司直具㢞,本以凶邪之種,謟附厚謙,腹肚相連,陰謀祕計,無不干與,其中庠,外作淸論,欺蔽一二士類,以今日現捉判府事洪麟漢書牘見之,其不絶厚謙,暗地交通之狀,綻露無餘。具允鈺,日前自明之章,是豈成說乎?當厚謙全盛之時,吮癕䑛痔,無不爲之,及今厚謙失勢之後,旣無明白樹立,以敢爲自拔之計,肆然呈疏,謂天可欺,將此心腸,奚事不爲?允明·允鈺及㢞,不可一日置之於城闉之中,請竝命遠竄。上曰,具庠,方發捕未及拿來,而先以其文書辭語,謄諸啓辭,臺臣之事,大段非矣,發啓之臺,雖不知鞫獄文書之嚴祕,輕率論啓,其後傳啓之人,視若尋常,一啓·再啓而猶不已,事體極爲寒心。彦脩·周萬等曰,臣等言議巽軟,見職愚昧,本不合於淸朝耳目之任,而適當大論方張之時,義重沐浴,他不暇顧,章皇出肅,而登筵連啓之際,至於具允明等事,未詳事實之如何,只循前啓而陳達矣。及承聖敎,誨責備至,臣等何敢晏然於臺次乎?請命遞斥臣職。上曰,勿辭。浩修曰,司諫兪彦脩,再啓煩瀆,退待物論,何如?上曰,知道。相德曰,當初陳啓,旣涉妄率,一向連啓,有損臺體,請司諫兪彦脩,獻納洪周萬,竝命遞差。上曰,依啓。陽澤曰,鞫獄文書,何等嚴祕,而正言宋煥億,以未拿來罪人書牘,輕先論啓,此由於年少生疎之致,而其在臺體,壞損甚矣,罷職不敍,何如?上曰,執法之臣,旣失法意罷職,可也。履正曰,洪麟漢,以凶譎之性,締結厚謙,沮戲聽政,爛漫綢繆之狀,已悉於合啓,伏望克降兪音,以嚴處分焉。浩修曰,一事不得再啓,自是定式,而入侍儒臣金履正,俄以竄配罪人洪麟漢加律事,旣承合辭之批旨,旋又進前陳請,有乖常規,推考,何如?上曰,依爲之。以上出擧條上曰,各官房免稅,限四代直孫許給乎?限最長房許給乎?濟恭曰,限最長房許給之敎,可謂聖德事矣。陽澤曰,若非直孫,則最長房,不必許給矣。東暹曰,限四代直孫許給,無妨矣。上謂戶判曰,何以則爲好耶?弘淳曰,限四代宗孫許給,似好矣。命讀宮結還納別單,弘淳曰,代盡宮房,還爲出稅乎?上曰,唯。命書傳敎曰,代盡宮房,依戶判所奏還出稅,溫嬪·安嬪,明善·明惠公主,寧嬪貴人,䄙嬪照儀張貴人房田結,竝還屬戶曹,有子孫外祠板竝入壽進宮,而所罷宮家各樣折受·奴婢第宅,亦令戶曹及內需司,眼同査出,別單草記以聞。至於大嬪房,旣有奉常寺祭物,以時享祀,又有次知中官,不必更置。宮房田結一體還屬,其他擧行,亦遵出稅他宮房例事,令該曹該司知悉。四宮及諸宮之別判付賜與外,法外加受處,丙戌以後,以未準結樣,無別判付受出者,勿論某宮房,一竝査實後,草記還出稅事,分付戶曹。上曰,前備堂具善復·鄭弘淳·金鍾正·趙重晦·李重祜·洪趾海·李溎·徐有隣·權噵·沈履之·尹得養·鄭一祥還差。出榻敎上曰,行副司直黃景源,都承旨徐浩修,備局堂上差下。出榻敎上曰,正言宋煥億,罷職不敍。出榻敎上曰,戶曹判書鄭弘淳,惠廳堂上還差。出榻敎陽澤曰,今番使行,留館遲速,未可豫料,且以莫重之事進去,宜有軫念之道,不虞費及公費條,以關西營邑所在銀三萬兩,通同計數,出付使行,如有用餘,則還歸時,無論多小,一一還給各其處所,何如?上曰,依爲之。出擧條陽澤曰,使行所用人蔘,曾前王子·大君·大臣赴燕時,以十餘兩別有恩賜,近來宗班入去以後,折半給送,今番則依前例準數出給,何如?上曰,今番則依前,此後宗班使,更待稟處,分等磨鍊,可也。出擧條陽澤曰,辛卯年別使入去時,淸心丸,自上有製給之敎,故趁越江前製送矣,今番,亦依前日製給數爻製給,何如?上曰,依爲之。出擧條命退去,諸臣以次出。
丙申四月初十日午時,上御廬次。禮房承旨入侍時,左承旨洪國榮,假注書柳孟養,記事官白光澤·朴祐源,以次進伏訖。國榮曰,別薏苡,自戊寅年進排,其時大行朝,進御丸藥,故爲藥米飮連續進排,今則已成規例,何以爲之乎?上曰,旣非前例,則減去,可也。命書傳敎曰,疏批之後,冀卿造朝,側席多日,尙不憣然,以卿體國之誠,何忍邁邁,至於此甚乎?本事顚末,予已洞知,又悉於前後敦諭,更何多誥?卿須體予慇懃之意,卽日入城,仍卽肅命,聽予面諭事,右承旨,傳諭于金判府事,期於偕來。上曰,奉常提調,明日入侍時,大牢·中牢·陵園祭享式例及各項祭享式例,竝爲考奏。出傳敎上曰,延齡君奉祀,旣有先朝筵敎,及今釐正之時,不可不分屬,恩信君,定爲延齡君奉祀事,分付禮曹,凡諸等事,考例擧行。出傳敎上曰,代盡則祧,世遠則遷,此禮家說也。雖以宗廟言之,五世之祧,獨乎園廟,豈有異制?然我朝,無代盡之園廟,故前此,未嘗講此禮矣。今則元廟室旣附永寧殿,則儲慶宮凡諸享,當準永寧殿例爲之,在昔先朝,雖無受敎,此則當朝封園之故,未遑於祧禮之講矣。禮有隆殺,序有遠近,不可不講定節損之儀,儲慶宮·順康園享祀及焚香等節,一依祧廟例擧行,似合禮制,以此遣禮官,問于大臣稟處。出傳敎上曰,聞卿出城,卽欲敦召。近因朝家多事,尙此未遑,予心帳然,此非卿一向處外之時,卿其卽爲入城事,遣史官傳諭于洪奉朝賀。出傳敎上曰,儲慶宮享祀事,旣已下敎,昭顯廟·愍懷廟,今則世代旣遠,而順懷廟,似亦有已行之例,令該曹考例,依順懷廟例,草記稟定事,分付。出傳敎命退去,諸臣以次退出。
丙申四月初十日午時,上詣殯殿。晝茶禮行禮時,上具祭服,詣內廬次,左副承旨李商巖,記事官尹翊東,記事官白光澤,記事官朴祐源,殯殿都廳林得浩以次陪入,上詣中排設廳,親審祭物訖,仍詣殯殿內床卓前,親審陳設,出詣盥洗位,盥洗訖,就版位西向立,待正時入。上跪俯伏哭,諸臣俯伏版位左,北向哭,上止哭,俯伏興,詣罇所西向立,親審斟盞訖,仍詣香案前跪,三上香訖,挾侍進盞,上獻盞訖,俯伏興,詣床卓前,親行正箸,仍詣版位,俯伏哭,諸臣隨哭,上止哭,俯伏興,還詣廬次,諸臣以次退出。
丙申四月初十日未時,上御廬次。藥房副提調持湯劑入侍時,副提調洪國榮,假注書柳孟養,記事官白光澤·朴祐源,以次進伏訖。絢奉湯劑進前,上進御,命讀各道狀啓訖。命退去,諸臣以次出。
丙申四月初十日酉時,上詣殯殿。行夕奠入侍時,同副承旨鄭民始,假注書柳孟養,記事官白光澤·朴祐源,都廳林得浩以次侍立訖。上具衰服,詣中排設廳,視膳行禮,儀註上同,行禮訖。上還廬次,諸臣遂退出。
上在慶熙宮廬次。
自昧爽至未時,下雨,測雨器水深二寸五分。
王大妃殿,政院·玉堂口傳問安。答曰,罔極。
大殿·惠慶宮·中宮殿,政院·玉堂口傳問安。答曰,知道。
傳于徐有慶曰,坐直承旨與金判府事入侍。
又傳于曰,金判府事入侍。
李商巖啓曰,戶曹判書鄭弘淳,奉常提調蔡濟恭,依下敎來待矣。
傳于洪國榮曰,左承旨入侍。
以校理朴天衡牌不進罷職傳旨,傳于李商巖曰,只推。
李商巖啓曰,卽者弘文館校理金履正,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?
傳于徐有慶曰,都廳林得浩入侍。
李商巖啓曰,今日卜相事,命下矣。政官卽爲牌招,開政,何如?傳曰,允。
卜相,以金尙喆爲左議政。
傳于洪國榮曰,吏判入侍。
有政。吏批,判書徐命善進,參判尹得養牌不進,參議洪檢進,左承旨洪國榮進,以李顯永爲司諫,李謙彬爲獻納,姜忱爲正言,李溎爲同義禁,文采五爲刑曹佐郞,洪進漢爲司宰僉正,李穎爲司圃別提,李商梅爲明陵參奉,左議政金尙喆,右議政鄭存謙,承文都提調金尙喆,待敎朴祐源,知義禁李溎。
兵批,判書李徽之病,參判洪秀輔入直進,參議朴師海病,參知金漢老病,左承旨洪國榮進,以兪彦脩爲副護軍,李碩載·洪周萬爲副司直,尹㫛爲副司果。
以修撰曺遠振·李儒慶,校理朴天衡等牌不進罷職傳旨,傳于李商巖曰,只推。
李商巖以弘文館言啓曰,本館下番闕直,事甚未安,修撰曺遠振·李儒慶,旣有只推之命,竝卽牌招,推移入直,校理朴天衡,一體牌招察任,何如?傳曰,允。
又以吏曹言啓曰,明陵參奉崔粹臣,以罪人載興之子,不可置之於齋郞之任,爲先汰去,何如?傳曰,允。
徐有慶,以戶曹言啓曰,代盡宮房還出稅,所罷宮家各樣折受奴婢第宅,內需司眼同査出,別單草記事,命下矣。內需司査報及本曹文書,一一詳考,別單書入,而免稅田結及第宅寺奴婢,屬之本曹,內奴婢則元無移屬本曹例,屬之內需司,至於溫嬪房·安嬪房·張貴人房,則內需司所報中,第宅所在廣問不知云,故別單中,只書田結之意,敢啓。傳曰,知道。
李商巖,以禮曹言啓曰,因刑曹啓目,圖占監試罪人李松顔·朴載禎等,榜目中拔去一款,令禮曹稟定事,允下矣。李松顔入格辛卯式年監試初會試榜目,及朴載禎入格甲午式年監試初會試榜目中,拔去付標以入,而其所授白牌,令吏曹收取燒火,何如?傳曰,允。
又以校正廳言啓曰,本廳郞廳李秉模改差代,前修撰吳大益差下,使之察任,而仍令該曹,口傳付軍職,以爲冠帶常仕,何如?傳曰,允。
又以追崇都監言啓曰,永陵·永祐園祭器,堂上一員進去,奉審後草記事,命下矣。堂上臣趙明鼎,依下敎進去奉審,則永陵祭器中可以仍用者十九種,可以修補者十五種,可以新造者八種,永祐園祭器中可以仍用者二十七種,可以修補者六種,可以新造者十種矣。竝爲別單書入,而自本都監,依此擧行之意,敢啓。傳曰,知道。
又以義禁府言啓曰,時囚罪人鄭文達,杖一百收贖,告身盡行追奪,流三千里定配,照律入啓,判付內依允矣。鄭文達,咸鏡道三水府流三千里定配,而以議啓內辭意,具罪目,依例發遣府羅將,押送配所,何如?傳曰,允。
持平尹尙東啓曰,請黑山島充軍罪人趙德昌,依律處斷。措辭見上答曰,不允。
慶尙監司李衍祥疏曰,伏以,臣民無祿,仙馭上賓,居諸易得,公除奄過,伏惟聖孝攀慕,益復如新,而率普茹慟,久愈罔極,仍伏念臣荒疎齟齬,百無一肖,而偏荷洪造,猥躋宰列,居常懍愓,如集于木。千萬匪意,忽伏承嶺臬新命,臣誠惝怳震駴,不省攸措。夫方岳之職,責鉅任重,苟非器識鍊達,績庸茂著者,莫宜承當,而至若嶠南一疆,提封最廣,民物之殷庶,簿牒之繁氄,倍徙諸路,從前居是任者,率皆峻選極揀,而顧今氓風漸渝,疵弊轉深,又當新化淸明之初,承流旬宣之任,尤不可輕以畀人,而乃反以如臣譾劣,容易苟充,不少難愼,何哉?臣雖欲彈竭心膂,少效稱塞,而材蔑諳練,望乏彈壓,畢竟僨誤之患,可立而待,則臣身顚沛,固不足恤,而有辱聖簡,所關非細,左右揣量,實無承膺之望,而嗚呼,臣是窮民也。一生牢落,不齒常人,分外榮達,夢想不到,而向來恩資之驟,目下雄藩之除,倘非千一之會,則如臣孤賤,何以得此也?逢時若是其盛,受恩若是其深,臣雖頑愚,豈不知感?臣之一身,非臣之有也,夷險死生,直前不回,庶爲塵露之報,區區寸心自矢則然,而今此見職,其不稱之實,踰分之懼,如右所陳,有不容憑依寵渥,厭然自居,玆敢短章陳暴,伏乞聖明,深軫重寄,不宜濫授,微懇之非出飾讓,亟許遞免,以幸公私,不勝大願,臣無任隕越祈懇之至。答曰,省疏具悉。今卿此任,予意有在,卿其勿辭,速往欽哉。
草土臣金龜柱疏曰,伏以皇天,不弔我國家,大行大王,奄棄臣民,如喪之痛,八域惟均,而如臣之忝居戚畹,受恩如天者,崩隕痛割,尤當如何哉?伏況我殿下,晨夕哭擗,哀毁過制,聖體諸節,不瑕有損?臣每一承聞,輒不覺涕淚逬瀉,繼之以血也。仍伏念近日諸疏中所謂丙戌人蔘事,卽先臣志事之所在也,臣於壬辰之疏,洞盡無餘,而至今五載,處分未定,臣居常隱痛,如不欲生,及聞行査命下之後,臣擧手泣禱,以爲九原忠悃,今可以白矣。繼伏見判府事臣金致仁箚本,則其爲言,周遮糢糊,不甚明白,全沒彼此之酬酢,漫漶其時之事實,誠非意慮之所及也,臣請得以逐條而辨之。其箚曰,事係久遠,未能詳記。噫,此何等大事,關係又如何也,而乃可諉之於時月之已久,托之於精神之昏耗乎?其箚又曰,國舅,使醫官送言,而奉朝賀適在傍,向臣而言云云,何其沒實之甚也?蓋先臣純用羅蔘之議,始發於二月二十五日聖候添劇·藥院移直之際,而直至三月十九日,始乃得用,則其間數十餘日,先臣之使往來醫官,從容往議于都提擧者,不啻幾次,一日之頃,亦至屢焉,此則其時差備待令秩高醫官,莫不知之,而大臣,亦必屢聽而耳熟矣。今其所言,有若先臣,偶然送言,彼偶然傍聽,自已偶然答送者然,其遺却許多事實,而把作一時一言者,誠莫知其何故也。其箚又曰,貢蔘·羅蔘半用之云云,此非先臣之言也。蓋京貢之蔘,元非御藥之所堪用,而其時,全以此爲進御之需,而羅蔘則僅入五六分重,自正月初九日違豫之初,至三月旬間,一用此例,無所變改。若其參半之用,則在於旬後,通計日字,未滿一旬,今其言,只擧其一旬參半之用,不用其三朔五六分之用,而歸之於先臣之所言,何其謬也?若使自初,猶得參半用之,則先臣,何必汲汲遑遑,抗言力爭,至被干豫之斥而不知止乎?其箚,又以先臣面言,謂之差異,噫,是何言也?其時先臣,屢月直宿於司鑰之房,筵臣出入之路,戛過其前,故諸大臣入侍罷後,輒或相訪,致仁亦嘗屢到其所,則其所謂送醫官往覆之說,反不及之於相面之時云者,萬不近理,未知大臣,何爲而出此言也?蓋其時酬酢,非但先臣之使大臣,力主其論,大臣亦勸先臣言之,彼今雖曰,日月稍久,此豈可忘之事耶?此而忘之,則天下萬事,眞無不可忘者矣,誠咄咄怪事,誠咄咄怪事也。苟如其言而與其所記差異,則海島宥還之後,日月亦多,登筵亦屢,何不或章或奏,以辨其不然耶?嗚呼,臣之壬辰之疏,卽所以明先臣志事,而今大臣之箚,乃反有以掩昩之,不死孤兒,寧不冤哉?臣於大臣陳箚之初,宜卽對辨,而臣之地處,異於他人,不敢以草土姓名,仰瀆於亮陰之中,今則公除已過,公車始通,不忍終默,敢此哀鳴,而緣臣不肖,使旣骨之先人,謄倒於章牘之間,痛刻哀隕,直欲溘然。伏乞天地父母,曲垂矜察,亟命詳覈事情,俾先臣之靈,得以無憾於地下,仍加臣鈇鉞之誅,以爲爲人子不孝者之戒焉,無任泣血祈懇之至。答曰,省疏具悉。居諸易邁,公除已過,撫時號隕,益復罔極,卿疏所引與大臣之箚逕庭,予所以爲訝者,大臣豈或爽實陳箚,而卿亦豈或過引先訓乎?予非欲兩是,奈此難於査實何哉?李養善之尙今不問,職由於此也。
校理金履正疏曰,伏以,日月不居,公除倐過,想惟聖孝哀慕,益復罔極,臣於昨日次對,隨兩司之後,參合辭之啓,竊庶幾廓揮乾斷,快賜處分,而兪音竟靳,愚衷自激,竊附古人及霤之義,妄罄所懷,乃以洪麟漢事,有所仰陳,而及承聖敎,誨責備至,繼又承宣請推,臣於此實不勝惶愧之至,蓋其罪狀昭著,有關倫義,不當以合辭靳允,遂不更論,故初登前席,辭不達意,終歸疊床之失,誠以人臣之義,討有罪而不得其請,則雖爲屢陳而不敢止也。雖然,臣徒知請討之爲急,而自不免疎率之歸,退伏職次,達宵兢愓,玆不得不短章自列,仰瀆宸嚴。伏乞聖明,俯賜諒察,亟治臣罪,以存朝體焉。臣方治疏將上之際,得接家信,臣之八耋偏母,素患關格之症,夜來添劇,諸般症形,俱係危惡,家僮踵至,促臣歸視,臣自聞此報,方寸如灼,按住不得,冒此尾陳,徑出禁門,罪上添罪,靡所容措,伏願聖慈,諒臣情理之切,治臣擅離之罪,千萬幸甚,臣無任屛營祈懇之至。答曰,省疏具悉。爾其勿辭,救護母病。
敦寧府都正李在簡疏曰,伏以,昊天不弔,仙馭上賓,光陰易邁,公除奄過,如喪之慟,與日俱深。仍伏念臣向叨銓職,自速顚沛,罰止例勘,銜恩訟愆。不自意敍命遽降,除旨繼辱,臣誠驚惶感激,莫省攸措。噫,臣賦性至迂,而瘡疣輒生於冥擿,行己無素,而誠信未孚於同朝,情外之言,忽發於僚堂,而繼以儒臣之斥,聲罪至嚴,倘非我聖慈,曲賜照諒,特致廷尉之問,則臣何以仰暴其事實也哉?情急自明,言不知裁,致勤責敎,尙切悚懍,今何覼縷追提於時移事冷之後,而第其重臣之再書,有不得不辨者,玆敢冒昧而陳之,臣尤死罪。大抵玆事,臣則分付執吏,執吏傳于該吏,不過曰待開政擧行而已,該吏之不告政席,直爲書呈,非臣之所知也。設令臣秉心無狀,陰使下吏,不告僚堂,其於啓下之後,將何以掩諱耶?重臣之前後把持臣者,輒以不關由·不往復爲言,而關由,自是該吏事,臣何以逆料該吏之不關由,而創爲格例無所爲之私往復也?平心舒究,自可釋然,而斷斷不止,必欲疑人以不當疑之事,臣實莫曉其何以也。臣本家世謹愼,性又巽軟,立朝殆二十年,未嘗與人爭競,今忽以意外之事,一卞再卞,有若推諉下吏者然,其爲羞朝廷而辱搢紳,大矣,俯仰慙恧,無面可顯,尙何可揚揚冒進,以益其沒廉恥之罪哉?新除之下,承膺無路,玆敢略控微懇,仰瀆崇聽。伏乞遞臣之職,勘臣之罪,以肅朝綱,以靖私義,不勝幸甚,臣無任屛營祈懇之至。答曰,省疏具悉。本事元非大事,爾其勿辭察職。
刑曹參判金熤疏曰,伏以,日月不停,公除奄過,五十年慈覆之天,無處更攀,凡厥含生,益切如喪之痛。伏惟我殿下,聖孝罔極,遑遑哀慕,何以堪處?臣於日昨帳殿陪班,忽承擢授金吾之命,臣惝怳懍愓,不知所出。時値寶座儼臨,鞫囚方張,回旋不得,滾迫承膺,處義郞當,愧蹙冞深。噫,臣性迂才短,百無一長,過蒙先大王簡拂之眷,濫躋下大夫之列,涯分已溢,感懼交切,從近六七年來,情病俱苦,自量已審,斂將樗散,屛處草莽,名姓已疎於朝籍,踪跡自托於樵牧,身外事悠悠久矣,竊自幾飮啄田間,謳詠聖化,以終其餘生矣。迺者國子新命,出於不虞,職是匪分,義實難冒而遽値中外崩擗之日,蒼皇入闕,少伸哀叫之忱,繼而承喉院特除,輒不免因仍盤礴。自顧廉防,壤落無餘,豈意恩數太頻,官秩更加,遽以此崇顯之命,侈之於無似之賤品也?臣之從前所叨,俱是因舊貫資,尙懼濫竽,輒願循墻,則況此新命,卽所謂命德之班,卿宰之銜也,豈可不量而授之下,豈敢苟然而當之哉?臣聞無名之恩,明主不施,罔方之爵,君子不受。顧今新政初擧,百度惟貞,搜賢任才,量器授官,最爲立政之急務,而今玆寵擢,乃及於如臣庸陋,此所謂施恩於無名,受爵於罔功,鵜梁之不稱,猶屬細故,嚬笑之不愛,實爲深憂,是豈臣所仰望於聖明者哉?苟使臣,因一時副急之出,淟涊蹲據,不思所以自處,則是眞天下之不識羞恥者,殿下雖得如臣百輩,亦將安用也?在臣義分,宜卽露章力辭,冀收成命,而職忝按獄,義急討逆,今始略入文字,仰暴微懇。伏乞聖明,念公器之至重,察臣言之匪飾,收還臣新授爵秩,以重有國之典命焉。臣治疏祈免之際,又有秋曹佐貳之命,六官之班,重於兼銜,三命之寵,轉益惶恧,召牌之下,轉動無路,祇詣禁外,拜章徑歸,慢傲之誅,尤無所逃,惟願亟賜譴削,俾全微諒,實天地生成之大造也,臣無任屛營祈懇之至。答曰,省疏具悉。授卿二品,予欲用卿,卿其勿辭,察職。
工曹參判鄭履煥疏曰,伏以,臣之格外濫資,萬不稱似,昨者承膺,豈有他哉?誠以瀆擾不可再,而恩命不可孤耳。噫,殿下何所取於臣也?以其才識有可取也,則臣之儱侗蔑裂,已莫逃於聖鑑之下矣,以其言議有可取也,則臣之秉執請討,又未見其有略施行者,臣誠不自知求所以堪殿下非常之恩而不知所出也。昨又伏見所下敦召於洪鳳漢者,溫諭勤摯,促使入城,臣尤切驚惑而愧懼焉。殿下明知其公議之所不容,而特以戚屬之故,不忍加罪,不惟不加之罪,又從以諭之召之,有若無罪者然。嗚呼,以恩屈法,非春秋正名之義以私掩公,欠聖人體天之規,此豈今日群臣所仰望於堯·舜之聖者哉?臣亦何顔廁跡於朝行之間,而與彼周旋,以輕犯其駭機而不知止也。伏乞聖上,亟削臣職,以爲妄言者之戒焉。且臣偏母,年迫八耋,疾病沈痼,不離床褥,每接家信,輒又催歸,雖無情勢之危苦,實難暫時之按住,玆敢忙陳短章,徑尋鄕路,臣罪萬死,臣罪萬死,亦願繩以重律,補一初振勵之政也。臣無任惶恐激切屛營祈懇之至。答曰,省疏具悉。私之一字,苟非大聖人,安得擺脫,而予所以自勵自勉者,庶幾克祛一字,期趁淨盡之境,而今卿曰以有欠,卿或不諒予心耶?其在欲勉之道,方此反省,而內省不疚,獨非聖人之言乎?卿之此去,固知出於言不用則去之之義,予意如此,卿何邁邁?卿其從速上來,察職。
丙申四月十一日,兼春秋朴行淳,刑曹啓目,罪人尹起莘,各別嚴刑,期於得情。啓。傳曰,除尋常,更加嚴刑,期於得情爲良如敎。
刑曹啓目,罪人李長煥更推。啓。傳曰,除尋常,各別嚴刑,期於得情爲良如敎。
刑曹啓目,罪人奴金伊更推。啓。傳曰,除尋常,更加嚴刑,期於得情爲良如敎。
刑曹啓目,千世翊·韓信康更推。啓。傳曰,依允。
丙申四月十一日卯時,上詣殯殿。行朝奠入侍時,右承旨徐有慶,假注書柳孟養,記事官白光澤·朴祐源,都廳林得浩以次侍立訖。上具衰服,詣中排設廳,視膳行禮,儀註上同,行禮訖,上還廬次。
丙申四月十一日辰時,上御廬次。判府事入侍時,判府事金尙喆,左副承旨李商巖,假注書柳孟養,記事官白光澤·朴祐源,以次進伏訖。尙喆曰,日月不居,公除奄過,伏想孝思,益復罔極,此時聖候,若何?上曰,頑忍支過,公除倐過,去益哀痛,氣何暇諭?尙喆曰,王大妃殿氣候,若何?上曰,一樣矣。尙喆曰,惠慶宮氣候,何如?上曰,近來連日有不平之候矣。上曰,前後啓批·疏批,皆已盡之,不必更諭,而至於尋常婦寺,旣不以飾辭爲之,況於大臣,豈可有一毫外飾之事乎?其時事狀,予之目覩者,取於亂軸,予亦知之,判府事於此事,豈有一分嫌捱之端乎?尙喆曰,臣立朝以後,受恩罔極,恒念竭力圖報,而不幸當試事,人言罔極,陷人於千仞坑坎,臣雖冤枉,暴之無路。幸賴我殿下日月之明,昭釋無餘,殆如父母之憐其子,臣感泣無地,聖上雖已昭釋,言者之危險,一至此極,臣心畏縮,豈可少解?此莫非臣爲國不忠之罪,尙復何達?向於天討方行之時,臣豈不欲沐浴沫血,而顧臣情地,萬萬惶蹙,久伏荒郊,不勝耿耿,及承批旨,眷遇隆至,且遣近密之臣,感激恩私,他不暇顧,竭蹶承膺,冒嫌入城,非但廉防之壞損,實爲有靦面目矣。上曰,黨逆之說,尤是駭悖,金若行之言,何足責哉?卿不可若是過嫌也。尙喆曰,山陵尙今未定,故臣雖在外,日夜憂悶罔措,殿下誠孝所感,占得吉地,已爲完定云,萬萬喜幸矣。上曰,新占處,非但地師之稱贊,雖在凡眼,莫不爲好云,實爲多幸。尙喆曰,今則聖孝得而伸之,國祚得以無疆矣。上曰,相職許免,爲開卿入城之路,不可久處西樞閑局,卿須思所以體國之道也。尙喆曰,聖敎至此,惶恐不知所達矣。上曰,其間惡逆輩出,爻象頗紛紜矣。尙喆曰,天地之間,豈有如此窮凶極惡之類乎?上曰,德師·一和之疏,無非凶言,豈以此凶言,謄諸奏章乎?先大王旣有遺敎,則爲今日臣子者,孰敢提說,而此輩之容易說去之罪,雖千剮萬戮,猶不足以快於心也。相老不道之說,尤極凶惡,相老之出此凶言,曾是不意。尙喆曰,相老爲人,言悖氣麤,終非吉人,率怪鬼之輩,作此亂逆,極爲絶痛矣。上曰,哀疚中,雖以儀文祭祀之節爲事,猶未能盡誠殫孝,而公除之前,遭此無前怪惡之事,寧不痛心?舊,尙魯所言,極其凶獰,究其情狀,逆節有浮於今番諸賊也,恭默閤筵說,卿見之否?尙喆曰,未得見之,而略聞其槪,則萬古凶逆矣。上曰,聖國,亘古亘今所無之凶漢也,欲盡其說,哽塞不忍道也,若非日月之明,宗國,其將置之於何地?尙魯·聖國及文氏,內外交煽,譸張爲言,構捏兩官,自此以後,疑懼疊生,病患轉深,言之至此,痛隕益深,其時予方沖年,何以知此等事狀,而先大王,每以此等言諭予,故予盡知之。尙魯死後,先大王,以其臥死牖下,於渠爲幸爲敎,予至今思之,取他人子爲文氏子之計者,已萬萬凶獰,空地空書之事,尤是叵測,文氏懷匏佯孕之計,亦是尙魯之凶策,多小說話,非卒辭間言之者也,此言,未暇與他大臣言之,而今適從容,故對卿略言之矣。尙喆曰,伏聞此下敎,臣不覺心戰骨驚,尙魯·聖國,雖已追律,文氏則尙今晏如,殿下何不思宗社之重,而不卽處分耶?孝廟朝故事,昭可有據矣。上曰,厚謙事,極爲憤痛矣。先大王愛之憐之,賜其富貴,渠當仰懍聖恩,安享富貴,可也。不此之爲,憑恃榮寵,恣意縱欲,干豫朝事,無所不至,此可謂於渠極罪,予雖靳允,其於公議之俊發,何?尙喆曰,渠旣自犯如此,烏能免天誅?上曰,麟漢事,何如?尙喆曰,三不必知之說,卽是沮戲聽政之頭惱也,逆之一字,斷不可已也。上曰,逆字則似不當,專由於不學無識,貪饕愚濫之致,可以亡奉朝之家矣。昨春以後,雖一監司一守令,渠皆荐剡,至於洪趾海·尹養厚,曰以經綸大才,曰,以擔當國事,一奏再達,重言復言,朝廷之爵,非此二人,則莫可者然,此莫非植黨營私,以固其權者也,究其情狀,萬萬駭愕。尙喆曰,此雖出於無識之致,其貪權樂勢,已屬餘事,三不必知之說,極爲無嚴,此可謂於渠斷案。命大臣先退。上曰,戶判入侍。出榻敎戶曹判書鄭弘淳進前,上曰,裁穴處停當,然後告由,告告日字,待再看審擧行,明日錦城尉·御將與都監郞廳一員,進詣裁穴處,看審以來,金判府事一體進去。出傳敎上曰,有王牌宮家,盡爲錄來乎?弘淳曰,姑未及來矣。上曰,折受旣罷,則當行査於各道乎?弘淳曰,似然矣。弘淳曰,己卯冊封後加定貢價,旣已減下,壬午嘉禮後加定內贍寺油密貢價一體減下,何如?上曰,依爲之。出擧條命戶判先退,上曰,奉常提調入侍,蔡濟恭進前,上曰,太牢·中牢所用處知之乎?濟恭曰,太牢則宗廟所用矣,上曰,景慕宮當用何牢,享祀之禮,當與太廟,少有差等,德廟追崇前,祭必用牢,當以此爲之好矣。濟恭曰,德廟時所用大中之別考出然後,更爲稟定乎?上曰,唯。上曰,監印役幾何爲之乎?濟恭曰,僅印十七卷矣,帖章則方出中草矣。上曰,不過一時申飭矣,削職三司諸臣,給牒敍用。出傳敎濟恭曰,御筆中,有逆賊名字何以爲之乎?上曰,問大臣處之。上曰,校正廳校準之役方張,郞廳中兼帶郞廳人減下,更爲啓下。出傳敎命退去,諸臣以次出。
丙申四月十一日巳時,上御廬次。左承旨入侍,領相,右承旨追後入侍時,左承旨洪國榮,記事官尹翊東,記事官白光澤,記事朴祐源以次進伏訖。國榮曰,明日卽告由祭受香,而大臣,有仰達事來待矣,上曰,領議政,右承旨入侍。出榻敎賤臣承命召入。領議政金陽澤,右承旨徐有慶進伏。陽澤曰,聖體,何如?上曰,一樣矣。陽澤曰,王大妃殿氣候,何如?上曰,一樣矣。陽澤曰,惠慶宮氣候,何如?上曰,一樣矣。陽澤曰,山陵裁穴甚難,凡裁穴之道,眼界凡百,仔細見之,然後合宜,而蓋當初打開之地,故異於本面目,必以黃土塡補,然後可以裁穴云矣。上曰,穴處低乎?陽澤曰,遷陵時大打開,故地形低矣。上曰,舊裁穴處,何如?陽澤曰,稍上一金井,合宜云矣。上曰,伐木前當補土,則告由祭退定乎?陽澤曰,先爲告由,似未安矣。上曰,然則退定好矣。陽澤曰,地師輩,初則未及仔細看審,故欲更爲看審云,地師今日出送,何如?上曰,先送無妨矣。陽澤先退。上曰,近來小退後入侍每書出,此後則申飭,只他入侍書出。上命退,諸臣以次退出。
丙申四月十一日未時,上御廬次。藥房副提調持湯劑入待時,副提調洪國榮,記事官尹翊東,記事官白光澤,記事官朴祐源,醫官方泰輿以次進伏訖。國榮進湯劑,上進御訖,泰輿先退,上命國榮書傳敎曰,鼎席不備,時任大臣命招卜相。又命書傳敎曰,觀此海伯査啓,參以秋曹回啓,推刷官吏之半年逗遛,百端作弊,來歷分明之內奴,捧賂許頉,貧寒不干之良民,白地侵漁,濫施刑杖,毒害民里之罪,萬萬無狀,其在振紀綱之道,不可尋常處之,推刷官千世翊,書員韓愼康,各別嚴刑,卽其推刷郡定配,庫直奴子等,亦令各別嚴治,其餘各依回啓施行事,分付刑曹。又命書傳敎曰,南間罪人,滯囚多日,紀綱解弛之時,安保其必無疎虞之患乎?另飭王府,各別嚴斷,若有現發,當重繩,其令惕念。上命退,諸臣以次退出。
丙申四月十一日申時,上御廬次。吏判左承旨同爲入侍,錦城尉,追後入侍時,吏曹判書徐命善,左承旨洪國榮,記事官尹翊東,記事官白光澤,記事官朴祐源以次進伏訖,上命國榮,讀奏政事望筒訖,命善先退。上曰,錦城尉入侍,賤臣承命召入。錦城尉朴明源進伏,明源曰,聖體,何如?上曰,一樣矣。明源曰,王大妃殿氣候,何如?上曰,一樣矣。明源曰,惠慶宮氣候,何如?上曰,一樣矣。上曰,地師之欲補土,何意也?明源曰,舊時奉安處,故穴處平衍似低故耳。樹木中,雖微見龍虎,然而伐木後,可以詳審無疑矣。上曰,大臣只欲先送地師矣,明源曰,地師輩先往詳審入來後,臣等往審,似好矣,國榮曰,大臣所奏伐木退期者,爲補土故也。上命國榮書傳敎曰,左相姑未肅命,御將病難進去云,錦城尉,待伐木後進去。上命退,諸臣以次退出。
丙申四月十一日酉時,上御廬次。左承旨入侍,校正郞廳追後入侍時,左承旨洪國榮,記事官尹翊東,記事官白光澤,記事官朴祐源以次進伏訖。上曰,校正郞廳沈豊之入侍。出榻敎賤臣承命召入進伏,上曰,校正幾何乎?豊之曰,帖冊五千餘卷,而連仍事故,未及校正矣。上曰,誤字則付籤,可也。上曰,趙尙鎭行公乎?豊之曰,渠不敢進參矣,上命國榮書傳敎曰,校正郞廳趙尙鎭申飭進參。又命書傳敎曰,魂殿都廳,鑄造所郞廳入侍。上命退,諸臣以次退出。
丙申四月十一日酉時,上詣殯廳。行夕奠入侍時,左副承旨李商巖,假注書柳孟養,記事官白光澤·朴祐源,都廳李秉模以次侍入訖。上具衰服,詣中排設廳,視膳行禮,儀注上同,行禮訖,上還廬次,諸臣遂退出。
上在慶熙宮廬次。
卯時,有霧氣。
王大妃殿,政院·玉堂口傳問安。答曰,罔極。
大殿·惠慶宮·中宮殿,政院·玉堂口傳問安。答曰,罔極。
晡哭。
傳于鄭民始曰,左承旨入侍。
傳于洪國榮曰,都承旨坐直承旨,召對同爲入侍。
洪國榮,以追崇都監郞廳,以都提調意啓曰,眞宗大王諡狀製述官,別單書入之意,敢啓。傳曰,知道。
徐浩修,以弘文館言啓曰,召對時進講禮記,凡係喪禮者抄出事,旣承榻前下敎矣。取考諸編,則屬於喪禮者,合爲十編,故玆敢別紙書入,而進講冊子,事體甚重,有不可以臣等之獨見,抄出而止,依舊例問議于領事處,何如?傳曰,允。
兵曹口傳政事,以金漢老爲副司直。
洪國榮啓曰,領議政金陽澤,有稟達事,來詣請對矣。傳曰,入侍。
傳于洪國榮曰,大提學入侍。
以承傳色口傳下敎曰,此避嫌勿施。
以中官陳國平拿處傳旨,傳于徐有慶曰,以罷職捧入。
又傳于曰,時任大臣,明日入侍。
傳于洪國榮曰,監印郞廳,持初見件入侍。
兵曹口傳政事,以趙爲禁軍別將
以承傳色下敎曰,宿衛將任,不可暫曠,統制使望,卽爲擬入事,分付備局。
兵曹口傳政事,以趙濟泰爲禁軍別將。
洪國榮,以禮曹言啓曰,今四月初十日同副承旨入侍時。傳曰,代盡則祧,世遠則遷,此禮家說也,雖以宗廟言之,五世而祧,獨乎園廟,豈有異制,然我朝,無代盡之園廟,故前此,未嘗講此禮矣。今則元廟室,旣附永寧殿,則儲慶宮凡諸祭享,當準永寧殿例爲之,在昔先朝,雖無受敎,此則當朝封園之故,未遑於祧禮之講矣。禮有隆殺序有遠近,不可不講定節損之儀,儲慶宮·順康園享祀及焚香等節,一依祧廟例擧行,似合禮制,以此遣禮官問于大臣稟處事,命下矣。發遣本曹郞廳,問議于大臣,則領議政金陽澤,以爲朝筵,已有所陳,今未敢更贅云。行判中樞府事韓翼謩,以爲禮莫嚴於宗廟,五世則祧,宮園典禮,何獨不然?今此聖敎,得禮之正,昧禮賤臣,無容別議云。行判中樞府事李溵,以爲臣本昧禮,而五世而祧,太廟尙然,元廟室旣奉於永寧殿,則儲慶宮·順康園享祀等節,一遵祧廟例擧行,恐合禮意,而典禮至重,臣不敢妄對,伏惟上裁云。右議政鄭存謙,以爲五世而祧,邦禮有限,宗廟宮園,豈可異同,而典禮至重,更宜博詢而處之云。領中樞府事金相福,以爲情地危懍,不敢獻議云。行判中樞府事金致仁,以爲病未獻議云。左議政金尙喆,以爲方在辭職之中,未敢獻議云。大臣之意如此,上裁,何如?傳曰,依諸大臣議施行,講定節目,而待三年後擧行。
又以禮曹言啓曰,今四月初十日大臣,備局堂上引見入侍時,禮曹判書鄭尙淳所啓,延福殿·景慕宮朔望傳香封頭,以依近例擧行事,有所稟定,而其後奉考兩朝實錄謄本,則雖是未上號之前,文書間,皆以議定諡號稱之矣。臣旣有疎率不審之失,惶恐待罪,而今此追崇凡節,俱爲考據實錄而行之,則日後殿宮傳香封頭,亦當以議定之號擧行,故敢此仰稟。上曰,問于大臣稟處可也事,命下矣。發遣本曹郞廳,問議于大臣,則領議政金陽澤,以爲筵席,仰進兩朝已行之例,今無更達之辭云。行判中樞府事韓翼謩,以爲已定號未及上之前,先用所定之號,旣有兩朝已例,在今遵行,實爲允當云。行判中樞府事李溵,以爲殿宮名號已定,則公家文字之稱,旣有兩朝已行之例,雖於未上號之前,恐當以已議定之號稱之,而如臣謏識,何敢質言?惟在博詢而處之云。右議政鄭存謙,以爲已定號之後,未上號之前,凡於公家文字,先稱所定之號者,昭載兩朝實錄,已成國家典禮,今亦依此擧行,似爲合宜云。領中樞府事金相福,以爲情地危懍,不敢獻議云。行判中樞府事金致仁,以爲病未獻議云,左議政金尙喆,以爲方在辭職之中,未敢獻議云,大臣之意如此,上裁,何如?傳曰,依大臣議施行。
又以禮曹言啓曰,昭顯廟·愍懷廟,今則世代旣遠,而順懷廟,似亦有已行之例,令該曹考例稟定事,命下矣。肅廟朝四年,因禮官言,命埋順懷世子·恭懷嬪主於墓所,只存寒食一祭,今此昭顯廟·愍懷廟,亦當依順懷廟例擧行,而旣有肅廟朝四年後稟定例,姑待三年後,擇日定行,何如?傳曰,允。
徐浩修,以備邊司言啓曰,故昌城府使南瑞五,雖已交龜,未離本州,身死矣。孫是二品,返樞時,依法典擔軍題給之意,分付所經各道,何如?傳曰,允。
又以兵曹言啓曰,五衛將魚道采,訓鍊主簿李昌和,俱以身病猝重,時月之內,無望供職,呈狀乞遞,竝改差,何如?傳曰,允。
又以兵曹言啓曰,去春三朔各廳講官,能麽兒考講時,武臣兼宣傳官成致鳳·李泰亨,司圃署別提任大慶,典設司別提申濟,守門將孫澤·元命輔,部將李顯忠·李啓春·許滌,歸厚署別提崔喜謙,講一次,陣一次不通,都摠府都事尹敬喆,宣傳官宋載瑞·林泰遠·趙麟逵,訓鍊院正鄭信達,主簿朴載憲·鄭潤弼,武臣兼宣傳官李長煜·安慶櫶·李寅英·牟光興·朴順陽,部將朴弼謙·朴載熙,通禮院引儀金宗勳,義禁府都事崔秉敎,掌苑署別提金道林,守門將李光澤·洪達溟·盧廷尹,講一次不通,武臣兼宣傳官洪鏶,通禮院引儀宋綸源,部將李琇·申聖模,宣傳官李彦愼,守門將朴晉煥,陣一次不通,依定式竝從重推考,何如?傳曰,允。
又以刑曹言啓曰,因義禁府啓辭,大逆不道誣上罪人德師孫三歲兒龍甲,在於坡州地,慶尙道巨濟府緣坐爲奴,命刑曹押送事,命下矣。龍甲,時在京畿坡州地,令本道押送配所事,發關分付,何如?傳曰,允。
又以刑曹言啓曰,推刷官千世翊,書員韓愼康,各別嚴刑,卽其推刷郡定配,庫直奴子等,亦各別嚴治,其餘,各依回啓施行事,命下矣。依傳敎,罪人千世翊·韓愼康,各嚴刑一次後,推刷郡黃海道安岳郡定配所,卽爲押送,庫直奴歸才,亦爲嚴刑一次,依律文流三千里定配於全羅道長興府,庫直奴就星,方囚本郡,發關捉來,一體照勘,其餘海州退吏金光西及色吏頭目等,竝令本道,依判下分輕重勘處事,分付道臣之意,敢啓。傳曰,知道。
徐有慶,以義禁府言啓曰,卽接京畿監司牒報,則大逆不道誣上罪人德師孫三歲兒龍甲,在於道內坡州地云,慶尙道巨濟府緣坐爲奴,而依筵敎,令刑曹押送配所,何如?傳曰,允。
獻納李謙彬啓曰,臣於是職,便同鐵限,在前前後除旨,一未出肅,而大論方張,義重沐浴,冒沒出參,而通擬之初,改正之峻發於伊時,銓官之疏同擬十三人,無人行公者,曾或有如臣冒出而引避者,則其時輒蒙允許,臣之情勢,旣無異同,則何敢一刻蹲冒於臺次乎?請命遞斥臣職。答曰,勿辭。
徐有慶啓曰,獻納李謙彬,再啓煩瀆,退待物論矣。傳曰,知道。
行大司憲朴相德,執義李重馥,司諫李獻慶,掌令尹長烈·尹在醇,持平尹尙東,獻納李謙彬,正言姜忱啓曰,請黑山島荐棘罪人沈翔雲,亟令王府,嚴鞫得情,快正王法。措辭見上答曰,不允。
執義李重馥,掌令尹長烈·尹在醇,持平尹尙東啓曰,請黑山島充軍罪人趙德昌,依律處斷。措辭見上答曰,不允。
司諫李獻慶,獻納李謙彬,正言姜忱啓曰,請充軍罪人趙德昌,依律處斷,請具允明·具允鈺及㢞,竝遠竄。措辭竝見上答曰,不允。
行大司憲朴相德,執義李重馥,司諫李獻慶,掌令尹長烈·尹在醇,持平尹尙東,獻納李謙彬,副校理沈豊之·沈有鎭,正言姜忱,修撰李秉模啓曰,請文氏按律處斷,請厚謙快正王法,其母依律處斷,請礪山府竄配罪人洪麟漢,絶島安置。措辭竝見上答曰,不允。
徐有慶啓曰,臣與同副承旨鄭民始,伴直矣,今方移拜戶曹參議,伴直無人,右副承旨金相戊,卽爲牌招,以爲入直,何如?傳曰,允。
判府事金致仁箚曰,伏以臣今始得見草土臣金龜柱疏本,則謂臣日前箚辭之沒實,而張皇條對,直歸臣於周遮漫漶之科,噫,何言之易也?臣誠惶悚,繼以愧恧,其疏所以持臣者不一,而醫官往復事,不曰無是,則可幸臣之所記不爽,而但其往復日子,參用分數,以臣茫昧之神思,何能詳記及此乎?至於面言云云,臣箚所謂差異者,特以其所記,在於醫官往復故也,追思伊時事勢,咫尺同直,逢見旣頻,則其應有酬酢之及,而柰於未記何哉?日昨筵席,臣已略陳此狀,而以其未記之事,竝擧自列之章,臣所不敢也。噫,人之記性,本自不同,而若臣則自幼善忘,近益衰昏,俄頃之事,亦多遺失,龜柱頃年之疏,其去丙戌,猶不至如今日之久遠,而反覆尋繹,所記得者,只往復一段,倘使其疏,始出於今日,則安知其竝此而不忘乎?今若責臣以精神之耗損,則可也,乃反疑之太過,有若臣呑吐本事,遊辭掩覆者然,其亦淺知臣也。其疏,又以臣之不辨於筵對章奏之間爲言,而此又不諒之甚矣,臣雖荷再造之恩,得蒙宥還,而若其惶蹙之情,不以恒人自處,前後入侍,非下詢,則未嘗有對,此實同朝之所知也。尙敢以此論奏於年久事宿之後乎?所可悼者,今於白首垂死之年,被人提辨,一箚再箚,洊瀆嚴廬,撫躬慙惶,無面可顯,然告君不實,人臣之極罪也,周遮彼此,漫漶事實,果如其疏所云,則其爲罪,合伏重誅,玆不得不更陳短箚,蹙伏俟勘。伏乞聖明,亟降威罰,以嚴邦憲,以安私心焉。答曰,省箚具悉卿懇。卿之忘未記有云者,已悉於筵奏,況今所陳如此,卿何過辭焉?仍傳曰,遣史官傳諭于金判府事。
左議政金尙喆箚曰,伏以臣昨登前席,獲瞻天顔,多日屛伏之餘,粗慰戀結之忱,臣之承命於積逋之中者,誠以所被恩敎,有踰常格,所帶樞銜,亦係散地,雖不得不黽勉趨承,粗承義分,自顧初心,有靦面目,迺於千萬不意,又有此重卜之命,噫,此何事也?顧今新服之初,百度淬勵,置相得失,關係尤重,宿德新望,不患無人,而今乃以臣代臣,苟然充數,此豈官不必備惟其人之意哉?況臣近日所遭,非如一時官師之規,以此危蹙之情,諉以職名之乍解,廉義之一伸,憑藉寵靈,厭然冒進,則豈不壞四維之防而駭一世之聽也?山陵看審,已奉明命,方擬宿齋虔誠,卽日馳進,而新除忽降,此際進退,實爲罔措,玆敢略入文字,仰瀆崇嚴。伏乞聖明,亟許鐫免臣相銜,仍令重勘臣辜犯,以幸國事,以安賤分焉。臣於治箚將上之際,又伏蒙近密之臣,來宣聖諭,敎之以更無自引,勉之以進去陵所,豈意負衅賤臣,獲此分外之異渥也?其在不俟駕之義,固當竭蹶承命,而以臣螻蟻之微,雖未敢自恤於一身去就,問其職則大官也,不可以放倒廉隅,傷殿下一初淸明之治,寧被慢命之誅,不敢爲進身之計,跼蹐徊徨,惟鈇鉞是俟,臣無任伏地隕越之至。取進止。答曰,省箚具悉卿懇。向日許免之敎,昨日入侍之諭,已示予意,更何多詰?方今艱虞溢目,鼎席不備,此豈輔相懸辭之時乎?體國二字,予勉於卿,卿若體國,豈不幡然造朝,共濟國事乎?卿雖若此,予則決不捨卿,卿須體予慇懃之意,卽爲肅命,仍卽入侍焉。仍傳曰,此批答,偕來承旨,傳諭於左議政,期於偕來。
兵曹參議朴師海疏曰,伏以,皇天降割,仙馭上賓,臣民攀慕,率普惟均,居諸不停,公除倐過,伏惟我殿下,孝思皇皇,何以堪抑?且於嚴廬深墨之中,親臨訊囚,積勞聖躬,不瑕有損節,臣迹忝宿衛,昵侍帳殿,憂慮之忱,尤有倍焉。仍伏念臣於前冬待罪三銓也,被斥於憲臣李枰,至蒙譴罷之典,至今惶愧,無地自容,憲啓所論之資歷無人望等說,臣實甘受。至於臺望之畏首不公云者,則近來臺閣厭避,誠一痼弊,而題目一出,恩讎立判,彼憲臣,乃以其日政見差之人,論斥其日政排擬之不公,盛氣蹈藉,不止於官師之規,臣不欲費辭呶呶,臣以無似,謬叨匪據,負乘之咎,理所必至,人言之倫脊有無,姑無論,在臣私義,惟有杜門自靖而已,向來試牌再違,出於情勢所蹙,而惶悚則至矣,薄勘未幾,騎省除旨又降,臣誠惝怳感激,罔知攸措,第臣情地,實無冒進之勢,公除之前,控籲路阻,宿衛虛縻,徒切兢惶,適値殿座有命,討逆方張之日,區區情勢,有不敢恤,章皇出肅,有若無故者然,臣之慙悚,尤當如何?仍因蹲冒,斷無是理,玆敢露章自列,仰瀆宸嚴。伏乞聖明,俯垂諒察,亟命鐫削臣職,以重廉防,以安私分,不勝幸甚,臣無任祈懇之至,省疏具悉。爾其勿辭察職。
同經筵李宜哲疏曰,伏以,昊天降割,臣民無祿,我大行大王,禮陟在天率土含生,奔走號慟,荏苒之頃,公除已過,伏惟聖孝純至,哀慕罔極,痛纏宸極,何可堪處?臣以軒墀舊物,猥蒙恩遇,遽此奉諱,受服在庭,號隕莫及,乃於此際,伏承經筵新除,臣聞命震惶,不知所圖。噫,臣本庸下,百無一能,出身在朝,不爲不久,而圜視其中,無一善狀,老而不死,徒竊廩祿,今此所叨,係是帷幄淸華,非臣不肖,所可承膺,其爲踰濫,莫此爲甚,臣竊以君德成就,責在經筵,而講讀之外,別設此官,其所以論思啓沃,上關聖學,又非他僚之比,臣旣無學識,又迫衰劣,無以堪此責任,反復思量,終未見其可進之義,而抑臣嘗聞禮經,有居喪未葬讀葬禮之文,而列朝故事,又有山陵未畢,而講筵不廢之規。蓋以道不可須臾離,而學不可一日而不講,其義微而其法嚴矣。今殿下,新罹大故,嚴廬恭默之中,哭泣饋奠,皇皇焉不遑自暇,而揆禮典所載,則政合講學論道,以立治本,不容間斷之時也。於斯時也,謂宜旁求名儒魁士,置諸左右,頫御筵對,資其裨益,爲不假緩者,而乃以如臣無似,備員經帷,無絲毫報答之效,則豈非輕名器而妨進學之功者哉?此又臣難進之一端也。嗚呼,天下之理,學問爲大,朝廷之治,得人爲要,古之聖人,其所以垂訓立法,兢謹而不敢忽者,莫過於是,然則玆事至重,有非人人所可冒當其任,況臣之鹵莽不肖之實,如上所陳者哉?臣之此言,出自中心,非敢苟爲飾讓,以重不誠之罪。伏願聖慈,俯賜諒察,亟行鐫免,以幸公私,千萬幸甚,臣無任隕越之至。答曰,省疏具悉。已聞卿博學,欲試卿侍講,卿疏所請是矣,方有召對之命,卿其勿辭察職。
丙申四月十二日卯時,上御廬次。禮房承旨入侍時,左承旨洪國榮,假注書柳孟養,記事官白光澤·朴祐源,以次進伏訖。國榮曰,夜間聖體,若何?上曰,一樣矣。國榮曰,寢睡,何如?上曰,夜深後就寢矣。命書傳敎曰,御將,方在調病中,慈殿,無承候之人,兵曹參知金漢老,初度旣入,本職許遞,令該曹付軍職,亦令承候。上曰,重卜于卿,予意則深,卿旣勉許西樞,更無自引之端,況今山陵進去,時日爲急,卿須卽起造朝,共濟國事,仍爲入侍事,遣左副承旨,傳諭于左議政,與之偕入。出傳敎命讀李宜哲疏賜批。命書傳敎曰,旣答堂箚及經筵之疏,今日興政堂召對爲之,冊子,禮記進講,令玉堂知悉。上曰,召對有命,館職不備,違牌儒臣許遞,李秉模爲修撰,牌招入侍。出傳敎命讀朴師海疏賜批。命退去,諸臣以次出。
丙申四月十二日辰時,上詣殯殿。行朝上食入侍時,右承旨徐有慶,假注書柳孟養,記事官白光澤·朴祐源,都廳李秉模以次侍立訖。上具衰服,詣中排設廳,視膳行禮,儀註上同,行禮訖。上還廬次,諸臣遂退出。
丙申四月十二日辰時,上御興政堂。召對入侍,都承旨·同副承旨同爲入侍時,都承旨徐浩修,左承旨洪國榮,同副承旨鄭民始,副校理沈有鎭,修撰李秉模,假注書柳孟養,記事官白光澤·朴祐源,以次進伏訖。上番有鎭,進講禮記曾子問,讀自首大文,止五祀山川,下番秉模,讀自曾子問曰,如已葬止聽朝而入,讀訖。上曰,予當次讀乎?秉模對曰,考見前例,則自上有親讀之規矣。上讀自首大文,止聽朝而入,讀訖。上曰,各陳文義。有鎭曰,此凶禮·吉禮相參之際,而善爲折衷,無所偏倚,故節文儀則,皆得其宜,而天理人情,明於其中,此所以爲禮之義也。上曰,禮何以爲明耶?有鎭曰,夫禮者,在方屬南,在時屬夏,故文明之義,自在其中,禮所以爲禮之意,伏願體念焉。秉模曰,此乃禮之變處,而雖在哀遑之時,儀節之嚴如此,此固正始之義,而所謂生子罔不在厥初也,推此論之,凡事未有不愼始能正終者,而至若出入告廟,亦可見事死如生,事亡如存之心,然論其大者,遠者則此特疏節,而踐其位行其禮,繼其志述其事,卽孝之大節也。惟我殿下,新服丕基,方在嚴廬哀疚之中,而式遵先朝故事,特許開講,臣等悲隕之餘,不勝幸甚,而第念若無開講之實,只存開講之名,則恐或爲應文備數之歸,惟願深加體驗於酬應萬機之際,以爲繼述之本焉。上曰,承旨亦陳文義。國榮曰,儒臣皆已奏達,臣則更無可陳之言,而下番所奏,誠好矣。殿下今於哀疚之中,從堂箚而行先朝故事,臣隣莫不欽仰,今日開講,卽殿下登極後初講也。且今之講體面,與東宮時講有異,臣以爲益思立志之道,益懋日新之工,以基根本資治之道,千萬伏望。上曰,立志二字好矣,予當加意勉修矣。哀疚中未見冊子,故其究其奧義,當從次講確矣。儒臣出去,禮記中屬喪禮篇,抄出以奏,以爲輪講,可也。命儒臣先退,命浩修讀儲慶宮祧禮當否稟處禮曹草記。上曰,蔡濟恭以爲,先朝御製中,有不用祧禮云矣。國榮曰,御製與古禮雖異,當遵朝家禮,庶不不違於御製辭意。上曰,宗廟至重,而亦有祧遷之禮,他何可論?讀金尙喆疏賜批,國榮曰,徐浩修,爲見其父回甲,將請遞下去矣。上曰,回甲何時?浩修對曰,五月初矣。上曰,何必遞去?帶職往還好矣。國榮曰,承旨帶職下鄕,自是前例矣。浩修曰,近來則無此例矣。上曰,若有特敎,則帶去何妨?上曰,大提學牌招入侍。出傳敎命退去,諸臣以次出。
丙申四月十二日午時,上御廬次。大提學入侍,同副承旨·左議政,戶曹郞廳追後入侍時,大提學李徽之,左承旨洪國榮,記事官尹翊東,記事官白光澤,記事官朴祐源以次進伏訖。上曰,騎馬三匹立之,宣傳官一員待令。出榻敎上下問徽之曰,諡狀幾何製之乎?徽之曰,始正書矣。上曰,持入。徽之承命持入。上曰,左議政,同副承旨,戶曹郞廳入侍。出榻敎賤臣承命召入,左議政金尙喆,同副承旨鄭民始,戶曹郞廳洪元燮進伏,徽之等先退。尙喆曰,聖體,何如?上曰,一樣矣。尙喆曰,王大妃殿氣候,何如?上曰,一樣矣。尙喆曰,惠慶宮氣候,何如?上曰,一樣矣。尙喆曰,臣待罪樞府散地矣,千萬不自意,有重卜之命,一初淸明之時,何敢不出,而臣之情勢,實難承膺矣。上曰,一初之時,不可捨卿,而今則亦非引義之時矣。尙喆曰,人言雖曰不諒,豈敢以一伸廉隅晏然乎?將奉審山陵,而旣有重卜之命,故不敢冒出,以致遲滯,尤切惶悚矣。上曰,卿熟手段,不可久處散地,而且本事,於相職不當矣,待地師還來,出去,好矣。尙喆曰,山陵已卜,可弛聖慮矣,以先大王聖德,豈不得萬年之宅乎?已驗之地,益可信矣。尙喆曰,臣自野外入來,其間怪惡凶逆之流出矣,旋卽淸明,勿爲過煩聖慮伏望。上曰,看審山陵後,與摠護使同爲入侍。尙喆曰,盡爲伐木,然後可以始役,而伐木之時,則摠護使,可以進詣,臣則奉命而已。尙喆先退。上下問元燮曰,景慕宮祭器鑄成之數,幾何?元燮曰,與毓祥宮祭器數,同矣。上曰,景慕宮用牢則果器,當還下太常,而粢盛所盛之器,依太廟例擧行,仍舊貫者仍舊貫,還下者還下,別單書入。上曰,禮房承旨入侍。出榻敎賤臣承命召入,左承旨洪國榮進伏,民始等先退。上命國榮書傳敎曰,聞禮判所奏,永禧殿所奉影幀,當奉於何間爲稟,而肅祖影幀奉安之禮,今當遵用,此則亦有不同者,遣禮官問議于時原任大臣後稟處。又命書傳敎曰,景慕宮用樂,旣已定奪,樂章文,依延福殿例,待三年後擧行。上曰,今番山陵看審時,大臣以下除辭朝。出榻敎上曰,同副承旨,馳詣徽寧殿奉審以來。出榻敎上曰,奉審同副承旨入侍。出榻敎賤臣承命召入,同副承旨鄭民始進伏。上曰,曾子問持入。出榻敎上曰,校正郞廳入侍。出榻敎上命退,諸臣以次退出。
丙申四月十二日申時,上御廬次。領相入侍時,領議政金陽澤,左承旨洪國榮,假注書柳孟養,記事官白光澤·朴祐源以次進伏訖。陽澤曰,日間聖體,若何?上曰,一樣矣。陽澤曰,湯劑連爲進御乎?上曰,然矣。陽澤曰,王大妃殿氣候,若何?上曰,姑爲支安矣。陽澤曰,惠慶宮氣候,若何?上曰,大體一樣矣。國榮曰,統制使薦,諸大臣往復後爲之,故遲滯云矣。上謂陽澤曰,誰可爲之乎?陽澤曰,統營近甚凋弊,營力民命,慙致倒懸,趙到任之後,留意釐革,頭緖將就云矣。今遽內移,此際更張之事,若付之生手,則爲統營甚悶,趙,今姑仍任前職,使之着意未了之事,恐爲得宜,敢此仰達。上曰,依爲之。出擧條陽澤曰,今日始開講筵,雖哀遑之中,沈潛翫繹,益修聖學,臣所望也。上曰,獻納李謙彬避答勿辭,中官以勿施誤傳,注書屢次相持,而中官誤傳乃已,當該承傳色中官,拿問定罪,臺批以勿辭改書,臺臣牌招承批。出傳敎上曰,大臣旣奏,禁軍別將望,更爲擬入。出傳敎上曰,禮判入侍。禮曹判書鄭尙淳進前,尙淳曰,敬陵追崇時,有宗廟告由之例,今番眞廟追崇事由,當爲告宗廟·永寧殿·孝明殿·徽寧殿,社稷矣。上曰,依爲之。出擧條上曰,宮園旣有式例,則況今景慕宮,永祐園凡諸禮節,酌古參今,多所同異,不可無一定之例矣。此宮園式例,依皇壇儀·宮園式例例,作一冊子,以爲傳後之地事,分付儀曹前此此等冊子,雖有編輯堂郞差出之例,不必張大,本曹三堂,同爲看檢,入侍稟處。出傳敎尙淳曰,自前國恤時,請諡宗廟後,上諡殯殿,乃是典禮所載,而敬陵·章陵追崇時,只有上諡冊之節,無請諡宗廟之事,今番追崇時,請諡宗廟一節,何以爲之乎?敢稟,上曰,實錄旣無所據,勿爲磨鍊,可也。出擧條尙淳曰,敬陵·章陵追崇時儀註,焚香進冊於舊主然後,方爲改題新主,行三獻祭矣。今番眞廟追崇新主造成日字,推擇於何間,造成於何殿,而造成後事當奉安於卽今舊主奉安之廟,焚香冊寶於舊主,改題新主後,行三獻祭,延福殿移奉臨時,依古例親行告動駕祭,奉眞宗大王·孝純王后神主,詣延福殿奉安後,當行三獻祭,依此擧行,何如?上曰,依爲之。造成處所,以彰義宮咸一齋爲之。出擧條尙淳曰,自前國恤時,練祭後則奉埋虞主於宗廟北階,德宗大王追崇後,舊主埋安於懿昭廟北階,元宗大王追崇後,舊主議者以爲承華殿,非埋主之所,上冊後,奉埋於章陵之側矣。今番眞廟追崇後,大王王后舊主埋安一節,何以爲之乎?敢稟。上曰,今亦依章陵例擧行,可也。出擧條尙淳曰,延福殿旣定於講書院,眞宗大王·孝純王后新主移奉日期,豫先稟定然後,新主奉安於舊主奉安廟,奉安日字及上冊寶吉日,亦當次第先期推擇矣,敢稟。上曰,卒哭後,次次澤日,可也。出擧條尙淳曰,今番追崇時,凡行禮服色,當以布公服磨鍊矣,敢此仰達。上曰,依爲之。出擧條尙淳曰,自前國恤時,諡寶式,不書尊號·徽號,只書諡號,而今番景慕宮上諡印式,當依儲慶宮·毓祥宮追上諡號時例,竝書曾前諡號矣,敢此仰達。上曰,似然矣,依爲之。出擧條尙淳曰,因山後影幀,當奉安於萬寧殿,而此殿,本以平家,有難永奉,新建別殿,以爲奉安,穩當矣。上曰,今聞禮判所奏,萬寧殿景幀所奉處,將欲新建云,予於頃日,已有下敎,而與其新建他殿,莫若同奉長寧殿之爲好,似聞有挾窄之慮云,該曹堂上,進詣江都,奉審形便回奏,更待下敎。出傳敎上曰,景慕宮上號日字,延福殿追崇後,推擇擧行。出榻敎尙淳曰,今番告訃使拜表時,百官服色,旣承從當下敎之敎,而今則期日不遠,豫爲稟定然後,儀註,當爲磨鍊,敢此仰達矣。上曰,依丁丑例,可也。出擧條命禮判先退,上曰,明日禮曹判書·參判,持皇壇儀·宮園式例入侍。出傳敎命退去,諸臣以次出。
丙申四月十二日酉時,上詣殯殿。夕奠入侍時,同副承旨鄭民始,假注書柳孟養,記事官白光澤·朴祐源,都廳林得浩以次侍立訖。上具衰服,詣中排設廳,視膳行禮,儀註上同,行禮訖。上還廬次,命承史進前,上曰,校正郞廳入侍。出榻敎柳義養進前。上曰,大校正云者,何謂也?對曰,三校正,謂之大校正也。義養曰,列聖御製,旣已一統印出,則眞廟御製,當一體擧行矣。上曰,眞廟御製,果無印出者矣。義養曰,列聖御製跋文,卽木板也,以鑄字同爲之乎?上曰,依爲之。義養曰,列聖御製中,以文理觀之,有分明誤字,此則何以爲之乎?上曰,若眞知其誤字,則改書,無妨矣。義養曰,列聖御製中,有大行朝御諱,何以爲之乎?上曰,因舊貫書之,可也。上曰,列聖御製退壙奉安件,一件粧以藍縀衣,裹以紅縀袱,盛樻子,朱漆畫龍,隨畢役奉安殯殿,因山時羽葆前,盛於彩轝安奉事,分付都監。出傳敎上曰,禮房承旨入侍。出榻敎左承旨洪國榮進前,命國榮書傳敎曰,今日摘奸營造所役,無句管之人,不可付之生手,旣經營造都廳,同副承旨鄭民始,爲戶曹參議,仍察營造之任,其令吏曹,卽爲啓下,別看役旣已命下,御製奉安,事體何等重大,則初不筵稟,任自推去,事甚未安,該都監當該堂郞,一竝推考。出傳敎命退去,諸臣以次出。
上在慶熙宮廬次。
藥房提調徐命善,副提調洪國榮啓曰,伏未審夜間,聖體,若何?王大妃殿氣候,何如?惠慶宮氣候,亦何如?臣等不任區區憂慮,敢來問安。答曰,知道。入侍。
王大妃殿,政院·玉堂·藥房口傳問安。答曰,罔極。
大殿·惠慶宮·中宮殿,政院·玉堂口傳問安。答曰,知道。
傳于申大升曰,下直守令入侍,海伯同爲入侍。
申大升啓曰,禮曹判書鄭尙淳,參判金華鎭,依下敎來待矣。
又啓曰,新除授刑曹參判金熤,除拜後過三日不爲出肅,依定式推考警責,仍卽牌招察任,何如?傳曰,允。
李商巖啓曰,戶曹判書鄭弘淳,依下敎來待矣。
傳于洪國榮曰,騎馬四匹立之。
洪國榮啓曰,假注書柳孟養,身病猝重,勢難察任,今姑改差,何如?傳曰,允。
又以弘文館言啓曰,召對時進講禮記中,抄出篇目問議事,允下矣。臣李秉模,就議于領事處,則領議政臣金陽澤,左議政臣金尙喆,右議政臣鄭存謙,皆以爲今此禮記進講,旣出於居喪讀禮之聖意,則以此所抄諸篇,進講似宜云,諸領事之議,如此之意,敢啓。傳曰,知道。
以安策爲假注書。
傳于洪國榮曰,禮房承旨,馳詣永祐園,奉審以來。
又傳于曰,奉審承旨入侍。
洪國榮,以禮曹言啓曰,山陵看審處伐木時告由吉日,更令日官推擇,則今四月十五日辰時爲吉云,健元陵先告事由,同日曉頭設行,而依前例山陵都廳,與本陵官員眼同斫伐事,分付,何如?傳曰,允。
傳于洪國榮曰,副提調,持二神交濟湯入侍。
又傳于曰,召對爲之。
承旨前望單子入之,申大升落點,左副承旨申大升,右副承旨金商巖,同副承旨金相戊。
以黃海監司狀啓,全羅道臨陂船人束伍徐尙元等渰死事,傳于洪國榮曰,令本道恤典擧行。
傳于洪國榮曰,內巡申飭。
以獻納李謙彬牌不進罷職傳旨,傳于金相戊曰,只推。
洪國榮,以兵曹言啓曰,羽林衛將申遇文,忠壯衛將李文爀,俱以病難供職,呈狀乞遞,宿衛輪番之任,不可久曠,竝今姑改差,何如?傳曰,允。
行大司憲朴相德,執義李重馥,司諫李憲慶,掌令尹長烈·尹在醇,持平尹尙東,副校理沈豊之·沈有鎭,正言姜忱,修撰李秉模啓曰,請文氏按律處斷。措辭見上請厚謙快正王法,其母依律處斷。措辭見上請礪山府竄配罪人洪麟漢,絶島安置。措辭見上答曰,不允。
行大司憲朴相德,執義李重馥,司諫李獻慶,掌令尹長烈·尹在醇,持平尹尙東,正言姜忱啓曰,請大靜縣荐棘罪人沈翔雲,亟命王府,嚴鞫得情,快正王法。措辭見上答曰,不允。
執義李重馥,掌令尹長烈·尹在醇,持平尹尙東啓曰,請黑山島充軍罪人趙德昌,依律處斷。措辭見上答曰,不允。
司諫李獻慶,正言姜忱啓曰,請充軍罪人趙德昌依律處斷。措辭見上請具允明·具允鈺及㢞,竝遠竄。措辭見上獻納李謙彬,以臣於是職,便同鐵限,在前前後除旨,一未出肅,而大論方張,沐浴義重,冒沒出參,而通擬之初,改正之論,峻發於其時銓官之疏,同擬十三人,無一行公者,曾或有如臣冒出而引避者,則伊時輒蒙允許,臣之情勢,旣無異同,則何敢一刻蹲冒於臺次乎,引嫌而退,遭言則同,處義奚殊?旣有行公,今何過引?請獻納李謙彬出仕。答曰,不允。末端事依啓。
待敎朴祐源疏曰,伏以日月易得,公除已過,伏惟孝思攀慕,益復如新,仍伏念臣與新除授承政院左副承旨臣申大升,有姨從應避之嫌,臣之所帶春秋之銜,自在當遞之科。伏乞聖慈,照例遞改,以存公格,不勝幸甚,臣無任祈懇之至。答曰,省疏具悉。疏辭,下該曹稟處。
丙申四月十三日卯時,上御廬次。左承旨入侍,都承旨,下番儒臣追後入侍時,左承旨洪國榮,記事官尹翊東,記事官白光澤,記事官朴祐源以次進伏訖。上曰,都承旨入侍,賤臣承命召入,都承旨徐浩修進伏。上曰,下番儒臣入侍,賤臣承命召入。修撰李秉模進伏。上曰,史庫全書,將貿來,而貿冊之需,推移於關西公用餘在者,已有前例,而自玉堂擧行矣,行關於箕伯,可也。上命退,諸臣以次退出。
丙申四月十三日辰時,上御廬次。海伯·守令同爲入侍,內局時任大臣·禮堂追後入侍時,黃海監司李性源,泰川縣監申熤,左副承旨李商巖,記事官尹翊東,記事官白光澤,記事官朴祐源以次進伏訖。上命性源曰,査事甚急,收殺後狀聞,可也。性源曰,臣以査事,有仰達者矣,前前監司洪述海,任事軍官三人,有可問之端,分付該曹,急速下送于臣營,一體取招,何如?上曰,依爲之。出擧條性源·熤先退。上曰,時任大臣禮堂入侍,賤臣承命召入,藥房都提調金陽澤,提調徐命善,副提調洪國榮,左議政金尙喆,右議政鄭存謙,禮曹判書鄭尙淳,參判金華鎭,醫官方泰輿·慶絢·吳道炯·徐命緯進伏。陽澤曰,夜間聖體,何如?上曰,一樣矣。陽澤曰,王大妃殿氣候,何如?上曰,一樣矣。陽澤曰,惠慶宮氣候,何如?上曰,一樣矣。命善曰,湯劑依前繼進乎?上曰,依爲之。命善等先退。上曰,諡狀盡製乎?尙喆曰,始正書矣。上曰,注書出去,奉諡狀入來,賤臣承命奉入。上命商巖讀奏。上曰,慈聖下敎所書,雖彼人,知之乎?陽澤曰,其時呈文,在於彼國,可以知之矣。上曰,承文院所在諡狀謄錄持入,賤臣承命持入,上曰,先朝敬天愛民之盛德,皆推於孝,諡狀中當始於孝字,備述事大之誠爲宜,而今此所製,無歸重處矣。尙喆曰,下敎命意,誠至當矣。陽澤曰,誠如下敎,然後體段可見矣。上曰,出去相議,可也。上曰,景慕宮祭享禮曹擧條持入。賤臣承命持入。上曰,己巳年春坊日記持入。賤臣承命持入。上命尙淳曰,景慕宮祭享血食用樂等節,當與大臣,商確定行矣。代理則當用樂,而宗廟祭享外,亦有用樂之例,及用牢然後,用樂之節,詳細參確,後日入侍奏之。上曰,因山後齋室,當以藝文館爲之,而泰寧殿前庭設班處,當前期修擧矣。尙喆曰,然矣。上曰,聞禮判言,則萬寧殿影幀所奉安處,將新建云,而予意則添建長寧殿,同爲奉安,則肅廟位,當爲第一室,而神理人情,各盡其道矣。泰寧殿御容,三年後,亦當奉安于永禧殿矣。上命商巖書傳敎曰,再昨所下傳敎中,依懿廟例擧行者,以其懿廟別廟以前之謂也,而今聞禮官所奏,成廟朝登極,在於己丑十一月,別廟定於庚寅正月,則正月以前,旣是睿廟國恤因山之前,自在大小享停廢之時,別廟以前祭禮,今無可考之處,再昨傳敎爻周。陽澤曰,追崇,上諡兩都監合設,而取考各年謄錄,則匠募所下米布之數,米爲四百餘石,木爲四十同,錢亦一千五百兩,目下匠募加付之數,甚夥然,當此節省之時,尤當惜費,而亦不可不從略覓給,米木錢,比前例姑先折半減給,而來頭隨其工役之遲速,更稟加劃與否,似爲便當,敢此仰達。上曰,依爲之。出擧條陽澤曰,孝明殿修理與床卓儀物,皆自魂殿都監擧行,則今此延福殿修理及殿內所排御榻寶欌以下儀物,不必各處擧行,依殿宮祭器鑄成例,使之合設於魂殿都監,似爲省費之道,敢此仰稟。上曰,依爲之。出擧條上命退。諸臣以次退出。
丙申四月十三日午時,上御廬次。永祐園奉審承旨入侍時,左承旨洪國榮,記事官尹翊東,記事官白光澤,記事官朴祐源以次進伏訖。國榮曰,臣奉審永祐園,則無頉矣。國榮曰,永祐園,承旨奉審,今始初也,故守護軍等,以其難保之狀,來訴於臣,大抵本園,初無位畓及香炭等磨鍊之事,故非但守軍貧殘,至於流散之境而已,園內凡事,全不成樣,令該曹,位畓香炭等節,從厚磨鍊,何如?上曰,依爲之。出擧條國榮曰,永祐園後麓,距馬場垣,不過五十餘步,而每當放馬之時,馬群,多有蹂躪橫越之弊,至及於莫重近處云,事甚驚駭,且其地空閑,十餘年養木,在馬場垣,則別無緊關,在園所,則係是後麓,自今屬之火巢內,以爲禁馬之地,何如?上曰,依爲之。出擧條國榮曰,永祐園來龍望見處,有奉常寺田及民田,年年耕犂,事甚未安,分付本寺與戶曹,或給代土,或給準價,以爲禁耕之地,何如?上曰,依爲之。出擧條國榮曰,火巢外垓子甚狹,若廣垓子,則大路將移,而民畓,亦似多入於垓子內,以待朝家物力之稍裕,變通合宜矣。上曰,陪祭承旨入來。承旨前望單子入之。上命退。諸臣以次退出。
丙申四月十三日午時,上詣殯殿。晝茶禮行禮時,上具祭服,詣內廬次。左副承旨李商巖,記事官尹翊東,記事官白光澤,記事官朴祐源,殯殿都廳林得浩以次陪入。上詣中排設廳,親審祭物訖,仍詣殯內床卓前,親審陳設,上詣盥洗位,盥洗訖,就版位,西向立,待正時入,上跪,俯伏哭。諸臣俯伏版位左,北向哭,上止哭,俯伏興,詣尊所,西向立,親審斟盞訖,仍詣香安前跪,三上香訖,挾侍進盞,上獻盞訖,俯伏興,詣床卓前,親行正箸,仍詣版位,俯伏哭,諸臣隨哭,上止哭,俯伏興,還詣廬次,諸臣以次退出。
丙申四月十三日未時,上御廬次。藥房副提調持湯劑入侍,戶判·戶房承旨追後入侍時,副提調洪國榮,記事官尹翊東,記事官白光澤,記事官朴祐源,醫官慶絢以次進伏訖。國榮請進湯劑。上進御訖。絢先退。上命國榮讀奏公事訖,上曰,戶判,戶房承旨入侍。賤臣承命召入,戶曹判書鄭弘淳,戶房承旨徐有慶進伏,國榮先退,上下問弘淳曰,盡爲抄出乎?弘淳曰,抄出則別判付處,卽明禮宮·壽進宮等處,而其外諸宮房,則皆以一張標紙判下者矣,別判付處,則依初下敎置之乎?上曰,其在從厚之道,置之,可也。上曰,免稅出稅者,當納戶曹矣。弘淳曰,當納者,頃因傳敎出稅矣。上曰,各宮房導掌之弊,民不能堪,若出付本官,則可無其弊矣。今罷五六宮,而民則似無實惠矣。弘淳曰,此實大經大法矣。上曰,代奠事,分付。賤臣承命出傳。弘淳曰,讓寧大君·孝寧大君兩房免稅,恐不可與他宮房一例擧行,故敢達矣。上曰,依爲之。出擧條弘淳曰,仁城君後孫親盡,而田結,見漏於日前別單中矣,一體出稅,何如?上曰,依爲之。出擧條弘淳曰,糧餉廳,以接濟訓局軍需之故,自前籍沒田畓,每有請得劃給之例矣,今番逆家田畓,一竝許屬該廳,何如?上曰,依爲之。出擧條上曰,新除授左副承旨申大升牌招察任。上下問有慶曰,達城府院家貧云,然乎?有慶曰,前則雖貧,而今臣等何敢言貧乎?上命退。諸臣以次退出。
丙申四月十三日申時,上御廬次。左承旨入侍時,左承旨洪國榮,記事官尹翊東,記事官白光澤,記事官朴祐源以次進伏訖。上命國榮書傳敎曰,承旨房依前,而禮房承旨,兼兵房,上命退,諸臣以次退出。
丙申四月十三日申時,上御興政堂。召對入侍時,參贊官洪國榮,侍讀官沈有鎭,檢討官李秉模,記事官尹翊東,記事官白光澤,記事官朴祐源以次進伏訖。上命有鎭,讀禮記曾子問篇,自竝有喪如之何,止雖無主婦,可也。又命秉模讀曾子問篇,自將冠者,止大祥奠酬弗擧亦非禮也,上親讀曾子問篇,自竝有喪如之何,止大祥奠酬弗擧亦非禮也訖。上命有鎭奏文義。有鎭曰,葬之先輕後重,奠之先重後輕之義,註解已詳,更無可達,而註曰,葬是奪情之事,奠是奉養之事,蓋葬之爲字,上下草頭,間以死字,此營葬於荒郊草莽中之義也。奠之爲字,酋是淸酒,而在於丌上,此獻酌行祭之義也。奪情奉養之意,與字形相孚,懸註之際,未必因字畫立說,而字畫懸註,皆有理致,故不謀而同如此。孝子於居喪之節,見其字畫,則不待其文,而可以有痛慕敬謹之義矣。我殿下嚴廬中讀禮之際,文義外兼認字義,則似爲一助,伏願體念焉。上又命秉模奏文義。秉模曰,天下之事,只有常與變,而亦莫不有當然之則,然常處則可以從容講究,變處則多有蒼黃急遽之際,故苟非權衡尺度,豫定乎中,則不失者蓋鮮,而喪禮尤然矣。聖賢問答之意,豈不深切,而推此以往,凡於一動一靜,一言一事,無或放過,務盡精微,然後泛應曲當,動合天則矣,深加體念,是所望焉。上曰,參贊官亦奏文義。國榮曰,玉堂上下番盡奏,臣無更奏者矣。上下問有鎭曰,宗子七十娶婦,何也?有鎭曰,宗子雖老,不可無主婦故耳。國榮曰,尙魯之逆節綻露,孥籍之典已擧,輿憤小洩,如故大司諫李存中,以淸明潔介之操,忠君愛國之心,當賊魯竊柄之時,盛陳一疏,力討凶賊,伊時,至有朝陽一鳳之語,而尙魯用事之日,遂至再涉鯨波,十年窮餓,以沒其身,士林至今嗟惋,臣常聞先輩之言,存中,雖流離困厄,百死一生,而未嘗以此介意,但時自太息曰,人倫有五,君臣居首,而吾論一凶猾,欲爲國除害,乃反以此受疑於君父,區區此心,未白而死,此自絶於君臣之倫也。是以自悼,其言絶悲,使人出涕,先大王追惜之敎,屢發於筵席,其容言愍忠之聖意,孰不感歎哉?今則賊魯罪狀現發,天討旣行,在朝家褒奬之道,宜有特異之典,而唐之祿山反後,致誄張九齡,本朝汝立誅後,賜祭朴淳,可以爲例,臣嘗所耿耿於中者,而適以參贊官,入侍經筵,故敢達矣。上曰,參贊官言是矣,予甚愴焉,其在奬言路樹士氣之道,宜有褒贈之典,況文衡準點者乎?以大提學特贈,可也。出擧條上曰,承旨之言是矣,儒臣之意,則何如?秉模曰,若推褒奬之恩,則可以勸忠戇之氣,而尤著尙魯之罪逆矣。有鎭曰,臣意則亦與下番之言,無異矣。上曰,承旨曾見李存中乎?國榮曰,江湖流落之時見之,則眞士類矣。上命國榮,讀奏公事訖,上命退,諸臣以次退出。
丙申四月十三日戌時,上御廬次。左承旨入侍,地師追後入侍時,左承旨洪國榮,記事官尹翊東,記事官白光澤,記事官朴祐源以次進伏訖。上曰,地師三人入侍,賤臣承命召入,地師金基良·柳東亨·金田進伏。上曰,更爲看審,則何如?基良等曰,上下山原,探見來龍正脈及水口諸處,則實是十全大地矣。上曰,補土何也?基良等曰,非爲形體之低而補土也,惶恐者,前所穿壙處,故四方皆高,中則甚低,若有天落水,則無就下處,恐有濕氣,故更塡新土,以爲平衍,然後詳審裁穴,以開金井,似宜矣。上曰,然則無妨矣。上曰,領相以謂,待一望後伐木云,補土,不可久待一望矣。基良等曰,若待一望,則始役日字,似迫矣。上命國榮書傳敎曰,聞地師三人言,予心甚幸,渠輩亦云勞矣,從當爲依例賞典,而客裏必多齟齬,例給外,錢文米石,從厚題給,以助糧資。基良等先退。上命國榮書傳敎曰,聞地師言,吉地旣卜,始役不可遲留云,其令禮曹造由伐木吉日,竝卽推擇。又命讀奏副校理沈豊之上疏及慶尙監司李衍祥敎書,上曰,左副承旨爲工房。出榻敎上命退,諸臣以次退出。
上在慶熙宮廬次。
王大妃殿,政院·玉堂口傳問安。答曰,罔極。
大殿·惠慶宮·中宮殿,政院·玉堂口傳問安。答曰,罔極。
傳于洪國榮曰,左承旨入侍。
洪國榮啓曰,右承旨徐有慶,今日病不仕進,卽爲牌招,何如?傳曰,允。
又啓曰,事變假注書徐有成,時無職名,令該曹口傳付軍職,冠帶常仕,何如?傳曰,允。
傳于洪國榮曰,御營都提調,今日政差出,其令兼察。
李商巖啓曰,卽者吏曹郞廳來言,今日爲政事,命下矣。判書徐命善,參判尹得養,參議洪檢,俱以病不來,不得開政云,判書·參判·參議,卽爲牌招開政,何如?傳曰,允。
傳于洪國榮曰,吏判持望筒入侍。
有政。吏批,判書徐命善進,參判尹得養牌不進,參議洪檢進,左承旨洪國榮進,以金載順爲大司憲,朴在源爲校理,嚴思晩爲修撰,李得臣爲兵曹參議,李商岳爲兵曹參知,閔鍾烈爲刑曹參議,朴孝參爲承文院判校,吳泰讓爲典簿,南鶴耆爲禁府都事,洪景顔爲靈光郡守,判府事金二字缺爲御營都提調,太命喆爲書題,金榮澤爲崇靈殿參奉,文采五爲兼春秋,故大司諫李存中,贈吏判。
兵批,判書李徽之病,參判洪秀輔入直進,參議李得臣,參知李商岳未肅拜,左承旨洪國榮進。以趙泰鎭爲同知,金源爲僉知,朴相德·李溎·趙㻐·朴師海·朴取源·朴天衡爲司直,曺遠振·申光憲·閔養洙爲副司果,統制使趙仍任事承傳,徐有成爲副司正。
備忘記,書題太命喆,予知其幹事,司謁除授,書題,代司鑰林仁相除授,司鑰,代司謁姜世重除授。
傳于洪國榮曰,左承旨·都監堂郞同爲入侍。
洪國榮,以山陵都監郞廳,以摠護使意啓曰,依傳敎,今十五日新陵裁穴事,臣與都監堂上·都廳郞廳各一員·禮曹堂上,率諸地師,今日先爲出去矣。觀象監提調,當爲進去,而臣頃日下敎,今亦兼進之意,敢啓。傳曰,知道。
傳于申大升曰,內差備不足,中官陳國平敍用。
金相戊啓曰,泰寧殿所奉影幀,移奉景賢堂吉日,以今月念前推擇事命下,而臣尙淳入侍時,以念前後推擇事,更承下敎矣。影幀移奉吉日,令日官推擇,則今四月十七日卯時,二十日午時,二十一日辰時爲吉云,以何日定行乎?敢稟。傳曰,以十七日爲之。
丙申四月十四日卯時,上御廬次。左承旨入侍,領議政·右副承旨追後入侍時,左承旨洪國榮,記事官尹翊東,記事官白光澤,記事官朴祐源,以次進伏訖。上曰,朝奠,以代奠擧行。賤臣承命出傳。上命國榮書傳敎曰,政事,當日爲之。騎省番次苟艱,參議尋單云,許遞,李存中大提學贈職,今日政擧行。上曰,領議政,坐直承旨入侍,賤臣承命召入。領議政金陽澤,右副承旨李商巖進伏。國榮先退,陽澤曰,聖體,何如?上曰,一樣矣。陽澤曰,王大妃殿氣候,何如?上曰,一樣矣。陽澤曰,惠慶宮氣候,何如?上曰,一樣矣。上曰,聞地師來奏之言,甚幸,而補土則宜矣。陽澤曰,非爲他處而補土也,蓋前所補土者,未完故矣。上曰,伐木則明日爲之,而裁穴則何日爲之乎?陽澤曰,伐木後,當裁穴矣。陽澤曰,今番則誰爲進去乎?上曰,未奉審大臣及錦城尉,可以進詣矣。上曰,李溎之疏,何如?陽澤曰,未見疏本,而只聞疏語矣。上曰,沈豊之疏,何如?大體不緊矣。陽澤曰,然矣。上曰,南絳老事,先朝處分,非爲李潭而然也。一自蕩平科後,聖意以謂,必無敢發東西之言者,絳老事適出,故處分如是耳。上曰,李潭事,大臣之意,則何如?陽澤曰,李潭當受罪矣。其參涉於厚謙密事,則雖無顯著,而其附麗之罪,豈得免乎?臣曾伏承商量處之之下敎,而厚謙之罪逆,不可一日容貸者矣。上曰,李潭之事,何以處之?陽澤曰,臣不敢質奏矣。上曰,當議諸大臣處之。上曰,次對不遠矣。陽澤曰,明日矣。上命商巖書傳敎曰,明日次對停,因山前望日,則次對頉稟事,分付備局。陽澤曰,取見禮曹所報,則江華漂民領來倭人等敗船,幸免渰沒,今方給料接濟,而書契成送,旣有己亥·甲戌之例,今亦依此例修送之意,分付該曹,何如?上曰,依爲之。出擧條陽澤曰,大司憲朴相德,頃當親臨訊囚之時,義重沐浴,聞已出肅參鞫,而今則鞫事收殺,所帶之職,卽從二品,重臣資秩,是從二品,階高職卑,當爲兼都憲,都憲,非兼帶之職,自古例不得循例行公,似當有變通之道矣。上曰,許遞,可也。出擧條上曰,大司憲朴相德許遞。出榻敎陽澤曰,右相今日,當進去山陵矣。上曰,右相一體進詣山陵。出榻敎上曰,御營大將金漢耆,山陵出去時,仍佩往來。出榻敎陽澤曰,宗班爲正使,則有遣御醫之例,今番則何以爲之乎?上命商巖書傳敎曰,今番正使行,遣御醫一節,依例擧行,上命退,諸臣以次退出。
丙申四月十四日辰時,上詣殯殿。朝上食行禮時,上具祭服,詣內廬次,左副承旨申大升,記事官尹翊東,記事官白光澤,記事官朴祐源,殯殿都廳林得浩,以次陪入。上詣中排設廳,親審祭物訖,仍詣殯殿內床卓前,親審陳設,出詣盥洗位,盥洗訖,就版位,西向立,待正時入。上跪俯伏哭,諸臣俯伏版位左,北向哭,上止哭,俯伏興,詣罇所,西向立,親審斟盞訖。仍詣香案前跪,三上香訖,挾侍進盞,上獻盞訖,俯伏興,詣床卓前,親行正箸。仍詣版位,俯伏哭,諸臣隨哭,上止哭,俯伏興,詣床卓前,親行進茶訖,詣廬次。上曰,禮房承旨與魂殿都監·入直堂郞,率別看役許珪入侍。出榻敎諸臣以次退出。
丙申四月十四日巳時,上詣泰寧殿。奉審入侍時,殯殿都監堂上鄭尙淳,都廳林得浩,禮房承旨洪國榮,記事官尹翊東,記事官白光澤,記事官朴祐源,以次侍立。上自廬次,詣泰寧殿,命尙淳等奉審訖,還詣廬次,命諸臣入侍。諸臣以次進伏訖。上曰,知製敎李秉模入侍。出傳敎賤臣承命,召入進伏。上命秉模曰,慈慶堂上樑文製進。上命退。諸臣以次退出。
丙申四月十四日巳時,上詣啓星堂。魂殿都監堂郞入侍時,魂殿都監堂上鄭尙淳,都廳林得浩,左承旨洪國榮,記事官尹翊東,記事官白光澤,記事官朴祐源,別看役許珪,以次侍立。上乘輿,自顯武門,詣啓星堂,諸臣陪從,上降輿陞堂,下問尙淳及珪曰,此堂可爲魂殿否?尙淳等曰,處所可以排設,而亦無大段修補處矣。上乘輿,自顯武門入,降輿,詣爲善堂看審後,自東挾門,陞泰寧殿南廡,仍還詣廬次,上命退。諸臣以次退出。
丙申四月十四日午時,上御廬次。政官入侍時,吏曹判書徐命善,左承旨洪國榮,記事官尹翊東,記事官白光澤,記事官朴祐源,以次進伏訖。上命國榮讀奏政事望筒訖。上曰,兵批軍職望筒,有差誤處,出給改書以入事,分付。賤臣承命出傳,上曰,御將,以都提調摠察事,發牌郞廳聽傳敎。出榻敎上命退,諸臣以次退出。
丙申四月十四日未時,上御廬次。藥房副提調持湯劑入侍時,副提調洪國榮,記事官尹翊東,記事官白光澤,記事官朴祐源,醫官慶絢,以次進伏訖。國榮請進湯劑,上進御訖,上命退,諸臣以次退出。
丙申四月十四日申時,上御廬次。魂殿都監堂郞·別看役同爲入侍〈時〉,吏判·內乘·計士追後入侍時,魂殿都監堂上鄭尙淳,都廳林得浩,左副承旨申大升,記事官尹翊東,記事官白光澤,記事官朴祐源,別看役許珪,以次進伏訖。上曰,計士待令,則召入。賤臣承命召入。計士韓相運進伏。上曰,看審啓星堂,則何如?相運曰,別無傷處,而丹靑漫漶中排設廳等處,所入物力似多矣。上曰,泰寧殿,則丹靑無可改處,而丁字閣,則欲造東邊,何如?尙淳曰,好矣。上曰,徽寧殿魂殿時,則無丁字閣矣。珪曰,徽寧殿,則地窄故,不建矣。上曰,丁字閣,營建東邊,而似當兼行中排設廳矣。若造瓦家,則必築地,定殯殿至近處營建未安,若以假中排設廳樣,造成草家,則將至幾日乎?珪曰,三日可成矣。上曰,泰寧殿影幀先行移奉,然後可以始役矣。上命大升書傳敎曰,泰寧殿所奉先朝影幀,移奉于景賢堂,移奉日字,今月念前推擇事,分付儀曹,移奉時奉安輦轝,自資政門,由崇賢門,儀衛等節,令禮曹考例成節目,卽爲啓下。又命書傳敎曰,景賢堂影幀移奉處,所鋪陳下排,纔已新造,別無更備,只塗褙門窓,而影幀所奉溫堗,則油芚鋪陳等物,一竝新造事,分付戶曹。又命書傳敎曰,影幀移奉時,神輦侍衛,皆從吉,各項攝官,考例,令吏曹預卽差出。又命書傳敎曰,神輦繖扇,以殿內所設者前導,雲寶劍,勿爲新造,以內下者用之。上曰,影幀移奉時,以常時所御輦轝,移奉乎?禮判知入。尙淳先退。上曰,注書出去,招司僕內乘,問輩轝有幾座,而以何輦轝,奉安影幀乎?知入。賤臣承命出去,以內寺則輦轝六座,外寺則十六座,而影幀奉安輦轝,在於長寧殿還奏。上曰,吏判入侍。賤臣承命召入,吏曹判書徐命善進伏。上曰,內乘召入。賤臣承命召入。司僕內乘張鉉佐進伏,上命命善等曰,影幀奉安於神輦,則長廣可合乎?詳細知奏。上命退,諸臣以次退出。
丙申四月十四日酉時,上詣殯殿。夕上食行禮時,上具祭服,詣內廬次,左副承旨申大升,記事官尹翊東,記事官白光澤,記事官朴祐源,殯殿都廳林得浩,以次陪入,上詣中排設廳,親審祭物訖,仍詣殯殿內床卓前,親審陳設,出詣盥洗位,盥洗訖。就版位,西向立,待正時入,上跪俯伏哭,諸臣俯伏版位左,北向哭,上止哭,俯伏興,詣罇所,西向立,親審斟盞訖。仍詣香案前跪,三上香訖,挾侍進盞,上獻盞訖,俯伏興,詣床卓前,親行正箸。仍詣版位,俯伏哭,諸臣隨哭,上止哭,俯伏興,詣床卓前,親行進茶訖,還詣廬次。上命大升曰,魂殿奉安于泰寧殿,非予意,寔遵慈敎,以此分付,可也。諸臣以次退出。
丙申四月十四日酉時,上御廬次。魂殿都監堂郞·吏判同爲入侍時,吏曹判書徐命善,魂殿都監堂上鄭尙淳,都廳林得浩,左副承旨申大升,記事官尹翊東,記事官白光澤,記事官朴祐源,以次進伏訖。上曰,有速爲思量者矣,泰寧殿唐家,移奉景賢堂後,移安影幀,則再移安極未安,禮判與許珪同往看審唐家後來奏。尙淳先退。命善曰,影幀移安時奉爐,何以爲之乎?上曰,卒哭後行祀,則有奉爐矣,差出,可也。上曰,今番神輦,新造乎?知入。賤臣承命出去,以常時御座輦轝,都監草記後修改還奏。命善曰,神輦,分付修改乎?上曰,依爲之。尙淳進伏曰,看審唐家,則東西則有餘,而南北不足矣。上曰,再移安雖極未安,而明日,當自內權安影幀于爲善堂矣。仍命大升書傳敎曰,影殿唐家,與魂殿唐家,體制大異,泰寧殿唐家,不可不移用於景賢堂,則唐家撤移時,亦當權安別殿,以待移安所畢役,權安之所,不無疎虞之慮,事甚悚悶,分付戶曹,凡諸擧行,預卽措置,俾無曠日之弊,別殿權安時,自內權安,諸執事與侍衛等節,勿爲磨鍊,只正日擧行事,分付禮兵曹。上命大升,讀奏永禧殿影幀移奉時日記訖。上命命善曰,影幀移奉時,大祝當各定,更爲差出,可也。仍命大升書傳敎曰,兵曹判書李徽之,戶曹判書鄭弘淳,明日入侍。上命退,諸臣以次退出。
上在慶熙宮廬次。
王大妃殿,政院·玉堂·藥房·二品以上問安。答曰,罔極。
大殿·惠慶宮·中宮殿,政院·玉堂·藥房·二品以上問安。答曰,知道。
以承傳色口傳下敎曰,景賢堂,當奉寶匣二龍亭待令,只別監·待令軍則勿爲待令。
洪國榮啓曰,假注書安策在外,代柳孟養姑令仍察,何如?傳曰,允。
有政。吏批,判書徐命善進,參判尹得養病,參議洪檢病,右承旨徐有慶進。以任靖周爲刑曹正郞,崔致白爲司藝,柳知養爲舒川郡守,沈命德爲興陽縣監,南性五爲康翎縣監。
兵批,判書李徽之進,參判洪秀輔差祭,參議李得臣入直進,參知李商岳未肅拜,右承旨徐有慶進,以鄭一祥·閔趾烈爲副摠管,李邦鵬爲兼司僕將,安翼濟爲羽林將,李柱國爲訓鍊都正,魚有南爲五衛將,李希松爲忠壯將,李普昌·曺潤根爲五衛將,安鍈爲忠壯將,尹敬喆爲都摠經歷,李長熤爲訓鍊主簿,成鎭殷爲武兼,金時鍊爲景福衛將,千聖輝爲昌德衛將,朴光迪爲安東營將,林仁相爲栗浦權管,崔東岳爲副護軍,姜始顯爲副司直。
傳于洪國榮曰,副提調,持二神交濟湯入侍。
傳于金相戊曰,大司諫李秉鼎入侍避嫌。
備忘記,傳于金相戊曰,長番內官金德瑞,假承傳色差下,政院知悉。
又傳于曰,坐直承旨,與大司諫李秉鼎同爲入侍。
洪國榮啓曰,摠護使·左右相·錦城尉·禮曹堂上·都監堂郞,山陵封標後來待矣。傳曰,入侍。
申大升,以山陵都監郞廳,以摠護使意啓曰,山陵旣以裁穴,令日官推擇吉日,何如?傳曰,允。
又以魂殿都監郞廳,以摠護使意啓曰,魂殿處所,以泰寧殿爲之事,命下矣。修理造成之役,今日以爲始役,兩所監造官,依例仍爲輪回直宿之意,敢啓。傳曰,知道。
洪國榮,以魂殿都監郞廳,以摠護使意啓曰,今因禮曹草記,延福殿祭器,依孝明殿祭器例,景慕宮祭器,依毓祥宮祭器例,鑄造事,允下矣。延福殿·景慕宮各樣祭器,竝爲奉來,破傷者改造,不足者新造之意,敢啓。傳曰,知道,景慕宮祭器,待下敎稟處。
金相戊,以吏曹言啓曰,新除授興陽縣監李迪輔呈狀內,矣身千里行役之餘,宿病新恙,一時兼發,時月之內,萬無起動遠赴任之望云,身病旣如是危重,則不可等待其差歇,依例罷黜,何如?傳曰,允。
又以吏曹言啓曰,影幀移奉時出納大祝前校理兪恒柱,時無職名,令該曹,口傳付軍職,何如?傳曰,允。
又以漢城府言啓曰,鄭錫達父子,竝逐鄕里事,命下矣。鄭錫達子時謙·晦謙·晩謙·雙大等,竝卽逐鄕里之意,敢啓。傳曰,知道
又以義禁府言啓曰,鄭錫達父子,竝逐鄕里事命下矣,鄭錫達·鄭日謙等,卽爲逐鄕里之意,敢啓。傳曰,知道。
吏曹口傳政事,以李正吾·黃幹,爲分承旨。
副校理沈豊之疏曰,伏以臣之空疎蔑劣之狀,卽我聖明素所俯燭者,經幄論思之任,夫豈有一分堪承之望,而有除輒膺,若固有之,每一循省,只增兢惕,況當嚴廬讀禮之日,尤急講官備問之責,決不可以如臣顓蒙者,苟然充數,以招濫授之譏也,明矣。且臣之偏母,年迫七耋,夙抱貞疾,常少寧日,近値換節之際,又添感冒之症,委頓綿綴,轉側須人,以此情理,離捨供職,斷無其勢。伏乞聖慈,俯垂諒察,亟命遞臣之職,以重官方,以便救護,不勝幸甚。臣於目下事,義在懲討,理難泯默,敢此附陳焉。噫嘻,厚謙通天之罪,極地之惡,實是神人之所共憤,邦憲之所不容,而三司之請,尙靳允從,王章未伸,輿情益激,況其所生父,與其兄弟,偃處城闉,殆同平人,論以法紀,寧有是理?至於安兼濟之托身賊臣,甘心奴畜,在渠猶屬細故,若其鷄龍庄一款,卽渠斷案,爲人臣子,以此婦賊,將欲何爲?其心所在,極其叵測,削黜薄勘,太不襯當,一番鞫問,在所不已,而司直之地,尙無一言之更提,臣竊駭惑也。嗚呼,春秋之法,先治黨與者,乃所以嚴懲討也。若論厚謙之血黨,卽李潭爲其魁,專據銓柄,惟以樹賊黨爲事,䈤制一世,輒爲先導,憑藉毒焰,恣行威福,陰謀祕計,密助暗贊,晝宵調繆,踪跡閃倐,國人切齒,道路側目,厚謙之爲厚謙,卽此輩爲之羽翼,而不幸顯戮未擧,陰誅先及,以致臥死牖下,輿憤莫洩,當此掃去凶孼,廓淸朝著之時,何可以其人之已死而置而不論乎?臣謂鄭錫達及鄭日謙,竝施竄配之典,其弟之在京者,屛黜鄕里,以淸輦轂,削黜罪人安兼濟,亟令王府,嚴鞫得情,快施當律,故判書李潭,亟施追奪之律,使凶穢之屬,黨逆之徒,知所懲畏,斷不可已也,臣無任祈懇之至。答曰,省疏具悉。鄭錫達父子,竝逐鄕里。安兼濟,從當有嚴問之道。李潭果有罪矣,而旣非逆賊,則死後一律,得不過乎?當更問大臣而處之。爾其勿辭,救護母病。
丙申四月十五日卯時,上詣殯殿。望奠兼行朝奠行禮時,左承旨洪國榮,右承旨徐有慶,左副承旨申大升,右副承旨李商巖,同副承旨金相戊,記事官尹翊東,記事官白光澤,記事官朴祐源,殯殿都廳林得浩入侍廬次,以次進伏訖。上曰,禮房與右副進前。國榮,商巖進伏。上曰,注書出去,告由祭祝文板持入。賤臣承命奉入。上命商巖書影幀移安告由祝文,山陵伐木告由祝文訖。上命國榮讀奏慈慶堂上樑文。上曰,善爲製進矣。上具祭服,仍詣內廬次,諸臣以次陪入,上詣中排設廳,親審祭物訖,仍詣殯殿內床卓前,親審陳設,出詣盥洗位,盥洗訖,左通禮導杖就版位,西向立,左通禮入正時,仍啓請俯伏哭,上跪俯伏哭,諸臣俯伏版位左,北向哭,左通禮啓請止哭,上止哭,俯伏興,詣罇所,西向立,親審斟盞訖,仍詣香案前跪,三上香訖,挾侍進盞,上獻盞,大祝跪讀告由祝文訖,上俯伏興,詣床卓前,親行正箸,仍詣版位左通禮啓請俯伏哭,上俯伏哭,諸臣隨哭,左通禮啓請止哭,上止哭,俯伏興,還詣廬次,諸臣以次退出。
丙申四月十五日辰時,上御廬次。戶曹判書·禮曹判書·兵曹判書同爲入侍時,戶曹判書鄭弘淳,禮曹判書鄭尙淳,兵曹判書李徽之,左承旨洪國榮,記事官尹翊東,記事官白光澤,記事官朴祐源以次進伏訖。上命弘淳曰,先詣景賢堂奉審,而排設看檢爲之。弘淳先退。上曰,影幀權安時時刻,以辰初,分付禁漏。賤臣承命出傳。上曰,三年內,若有宗廟展謁及祈雨親祭等節,則當以黑袞袍行禮,影幀奉安時,則當着卒哭後視事服矣,尙衣院盡爲待令乎,知入。賤臣承命出去,以已爲待令還奏。上命國榮書傳敎曰,旣承慈旨,魂殿處所,以泰寧殿爲之。又命書傳敎曰,十七日影幀移奉時,爲善堂先行四拜禮,仍爲隨詣景賢堂奉安後,又行四拜禮,百官入參及侍衛諸節,皆依乙卯年例擧行,只神輦侍衛從吉。國榮曰,影幀權安,自內爲之,而承史·都監堂郞陪從,則藥房·政院·玉堂問安,似當擧行矣。上曰,依爲之,上曰,鑄成所,姑令仍留,修理所移設。出榻敎上命退,諸臣以次退出。
丙申四月十五日辰時,上詣爲善堂,影幀權安入侍時,魂殿都監堂上鄭尙淳,都廳林得浩,左承旨洪國榮,記事官尹翊東,記事官白光澤,記事官朴祐源以次侍立,上具布裹翼善冠·布袍,詣泰寧殿,諸臣陪從,移奉影幀于爲善堂,上隨詣,上命諸臣陞堂,影幀權安訖,上還詣廬次,諸臣以次進伏訖。國榮曰,王大妃殿湯劑,更當劑進矣。上曰,王大妃殿進御蔘香散,十貼製入。出榻敎上曰,今雖齋日,守令有窠,政事爲之事,分付。上命退,諸臣以次退出。
丙申四月十五日巳時,上詣景賢堂。寶匣移安入侍時,殯殿都監堂上鄭尙淳,都廳林得浩,左承旨洪國榮,記事官尹翊東,記事官白光澤,記事官朴祐源,別看役許珪以次侍立,上具布裹翼善冠·布袍,自廬次,詣泰寧殿,諸臣陪從,移奉寶匣,安于龍亭子訖,上乘輿,隨詣景賢堂,諸臣陪從,上降輿,奉安寶匣訖,還詣廬次,諸臣以次退出。
丙申四月十五日巳時,上御廬次。大司諫,坐直承旨同爲入侍時,大司諫李秉鼎,同副承旨金相戊,記事官尹翊東,記事官白光澤,記事官朴祐源以次進伏訖。秉鼎曰,臣纔補下邑,遽遭國哀,遙望雲天,祗切崩霣,不意嚴廬哀疚之中,特煩,存錄之盛念,除旨儼降,馹召繼辱,滓穢賤臣,何以得此於君父,固已萬萬感惶,而義重奔哭,情急奉慰,竭蹶上來,冒昧出肅,陪參設奠,冞切摧痛之忱,入侍前席,少伸戀結之私,第臣區區情勢,曾已備陳於書暴筵奏,則今何可夤緣事會,蹲據臺次也哉?請命遞斥臣職。上曰,李鼎運之書,出於凶賊之指嗾,已知於鞫庭之招,於爾行公,於副提學,可也。況見任,爾其勿辭,亦勿退待。出擧條秉鼎曰,臣雖不以見職自居,而沐浴之義,不容少緩,敢此仰達矣。噫,亂逆何代無之,而豈有若今日三司所討諸罪人者乎?文氏之潛懷不逞,肆行危逼,厚謙母子之罪關宗社,憤積神人,洪麟漢之沮戲聽政,罪惡貫盈,翔雲之情節妖凶,指意陰慘,已悉於合辭之請,而一日二日,兪音尙靳,天誅久稽,輿情益激,臣謂夬揮乾斷,亟賜允從宜矣。上曰,予所靳許,意亦有在,不允。出擧條上曰,年事,何如?秉鼎曰,海西雨暘均適矣。上命退,諸臣以次退出。
丙申四月十五日未時,上御廬次。藥房副提調持湯劑入侍時,副提調洪國榮,假注書柳孟養,記事官白光澤·朴祐源,醫官方泰輿以次進伏訖。泰輿奉湯劑進前,上進御,上曰,殯殿都監堂上黃景源入侍。黃景源進前。上曰,與卿相見久矣,聞副提調言,則備堂,尙不得差任云,甚可惜也。景源對曰,臣無才無能,豈有一分可合於籌司之任哉?上曰,李存中追贈事,何如?對曰,先大王,每以此事爲悶念矣。今此承宣之一奏,特賜贈爵之恩,凡在臣隣,不勝感泣矣。上曰,承傳色口傳下敎及司謁口傳正書以入之言,卿曾奏於先大王乎?對曰,然矣。上曰,近日此事,果行矣,命黃景源先退。上曰,齋殿更待下敎,守僕·別監房,泰寧殿西月廊爲之,安香廳,爲善堂爲之,三獻官房,排設房爲之,都薛里及進止長番房,爲善堂東月廊爲之,薛里及出入番內官房,元無門上直房爲之,水刺間,爲善堂西月廊及爲善堂外月廊爲之,其餘水刺間所屬,則入忠壯衛將房,典祀廳局,出身廳爲之,忠義房則月令忠義房爲之,宗室房,依前以代奠官房,參奉房·監察房,推移入處於司饔院砧家,內帑庫造果廳餘間爲之。出傳敎上曰,噫,南絳老之事,非但予心悼惜,先大王特下伸雪之敎,雖死者有知,庶無遺憾,而今此李溎所論李潭事中一二句語,不但先大王今春處分之後,所不敢更提者,又況語不擇發,不自知其欲罪李潭而自作先朝之罪人,良可駭也。大臣雖曰死後之追奪,卽生前之一律,厚謙薄竄之時,不可反施極律於黨厚謙之人,予則曰此猶疏節,至於溎疏中墨抹處一句語,伊時朝診,予侍坐,則元無近似於此敎者,溎旣非入侍之人,則何從而聞之?至於謄諸章奏乎?大抵言可用則用,不可用則不用,此王者待言臣之道也,此則不但不用而止者,語犯莫重,職非臺閣,與向時袖箚之擧,大段逕庭,行副司直李溎削職,其疏給之。出傳敎命讀沈豊之疏賜批,命退去,諸臣以次出。
丙申四月十五日申時,上御廬次。藥房副提調持湯劑入侍時,副提調洪國榮,記事官尹翊東,記事官白光澤,記事官朴祐源,醫官慶絢以次進伏訖。國榮請進湯劑,上進御訖。上命國榮書傳敎曰,再明日隨詣景賢堂時,禁軍,以入直擧行。又命書傳敎曰,孝明殿扁額,左參贊黃景源書進。上命退,諸臣以次退出。
丙申四月十五日酉時,上御廬次。摠護使·左右相·錦城尉·山陵都監堂郞·禮曹堂上同爲入侍時,領議政金陽澤,左議政金尙喆,右議政鄭存謙,錦城尉朴明源,山陵都監堂上李重祜,禮曹參判金華鎭,山陵都監都廳李商鳳,左副承旨申大升,記事官尹翊東,記事官白光澤,記事官朴祐源以次進伏訖。陽澤曰,夜間聖體,何如?上曰,一樣矣。陽澤曰,王大妃殿氣候,何如?上曰,一樣矣。陽澤曰,惠慶宮氣候,何如?上曰,一樣矣。上曰,伐木後,何如?陽澤曰,伐木後所見,尤好矣。尙喆曰,領右相前已奉審,而臣則初奉審矣,雖以凡眼見之,似是正幹矣。上曰,正幹乎?尙喆曰,然矣。存謙曰,伐木後見之,則昭朗尤勝於前,而前所未見處,尤好矣。上曰,魂殿已定於泰寧殿,而今則一日爲急,故影幀權安於爲善堂矣。上曰,李溎處分傳敎,卿等見之乎?陽澤等曰,傳敎則伏見,而原疏未及見矣。上曰,沈豊之疏,見之乎?陽澤等曰,未及見矣。上曰,李潭之罪非逆,誠如前日大臣言,而請其追律,極顚倒矣,先朝處分南絳老,非爲李潭而然也,蕩平科後,若有敢發東西之言者,必欲大處分爲敎矣。絳老事適出,故亶出踐言之聖意也。李溎疏中不可無此等議論之敎云者,伊時予侍坐,而本無此敎,則溎,聞於何處乎?只憑筵說,而敢如是乎?先朝之處分南絳老,光明灑落矣。李潭·厚謙,雖有合勢臧殺之謀,敢售其計乎?渠偏被先大王恩遇,而其敢如是乎?先朝旣伸雪南絳老之事,聖德光明矣,到今何敢提說乎?溎之前疏,予不謂過矣,而其論洪麟漢疏,則第一爲解矣。上曰,開金井,當在何時?陽澤曰,在於來月矣。上曰,石物何以爲之?陽澤曰,山陵都監出去,當浮出矣。陽澤曰,山陵役處浩大,聞都監堂上之言,則當初差出之郞廳·監造官,中間多減省,山陵之役,與他都監懸殊,以數小郞官,勢難看檢,誠可悶矣。上曰,原數中幾減耶?都監堂上李重祜曰,山陵都監監造官,九員而減五,國葬都監監造官,七員而減三矣。上曰,加差將幾何?領議政金陽澤曰,加差三員,則足可任使,而今則不必以監造官差出,以實職勤幹人,差下郞廳,似好矣。上曰,不復差監造官,而以實職中差出郞廳,可也。出擧條陽澤曰,今番昭寧園第二崗,頃日斫伐之木,不宜抛置,移用於新陵都監之役似好,亦令道臣,申飭輸送陵所,何如?上曰,依爲之。出擧條陽澤曰,弘陵假丁字閣,今已年久,材瓦多有傷毁,而亦不可抛置,山陵營造之役,今方浩繁,而材瓦所入甚多,假丁字閣舊留在,分付道臣,使之督勵輸送于陵所,何如?上曰,今番造成處幾處?都監堂上李重祜曰,丁字閣·香大廳·典祀廳·碑閣·水刺間·守僕齋室·假齋室·執事廳矣。上曰,依爲之。出擧條上下問明源曰,更爲看審,則何如?明源曰,龍虎均適,而伐木後,益開豁矣,陽澤曰,金井則稍上舊壙矣。尙喆曰,舊壙之上,卽新裁穴之下,此乃已驗之地,聖心宜益信矣。上命退,諸臣以次退出。
丙申四月十五日酉時,上詣殯殿。夕奠行禮時,上具祭服,詣內廬次,左副承旨申大升,記事官尹翊東,記事官白光澤,記事官朴祐源,殯殿都廳林得浩以次陪入,上詣中排設廳,親審祭物訖,仍詣殯殿內床卓前,親審陳設,出詣盥洗位,盥洗訖,就版位西向立,待正時入,上跪俯伏哭,諸臣俯伏版位左,北向哭,上止哭,俯伏興,詣罇所西向立,親審斟盞訖,仍詣香案前跪,三上香訖,挾侍進盞,上獻盞訖,俯伏興,詣床卓前,親行正箸,仍詣版位俯伏哭,諸臣隨哭,上止哭,俯伏興,還詣廬次。上曰,史官勿爲遠去,留待,可也。諸臣以次退出。
丙申四月十五日戌時,上御廬次。禮房承旨入侍時,左承旨洪國榮,記事官尹翊東,記事官白光澤,記事官朴祐源以次進伏訖。上命國榮書傳敎曰,慈慶堂上樑文,可謂合作製進,知製敎李秉模,特賜貂皮笠·耳掩一部。上曰,再明日影幀奉安時,分承旨差出,史官亦有前例,分史官差出。出榻敎國榮曰,分承旨當差出,而史官則有豫備兼春秋及事變注書,以此擧行,何如?上曰,依爲之。上命退,諸臣以次退出。
上在慶熙宮廬次。
王大妃殿,政院·玉堂口傳問安。答曰,罔極。
大殿·惠慶宮·中宮殿,政院·玉堂口傳問安。答曰,知道。
李商巖啓曰,卽者藝文館待敎朴祐源,以其親病陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?
傳于洪國榮曰,副提調持二神交濟湯入侍。
備忘記,傳于徐有慶曰,今下弓矢,尙州牧使李禾,阿耳僉使李撲處給送。
傳于洪國榮曰,追崇都監堂入侍。
傳于徐有慶曰,刑房承旨入侍。
又傳于曰,刑房承旨更爲入侍。
傳于洪國榮曰,莫重傳命不善擧行,此是在院承旨不能申飭之致,立位承旨遞差,其代大司諫李秉鼎除授,牌招察任,房依前。
又傳于曰,影幀奉安時,大祝諸執事齋宿與否,遣吏郞摘奸以奏。
傳于李商巖曰,事甚駭然,中官金德瑞禁推。
又傳于曰,承傳色金德瑞汰去。
以中官金德瑞禁推傳旨,傳于李商巖曰,旣示飭勵,分揀。
傳于李秉鼎曰,中官吳喜謙遲滯公事,越捧一等。
又傳于曰,校正堂郞來待。
傳于洪國榮曰,校正堂郞·書狀官入侍。
又傳于曰,禮曹判書待下敎入侍。
李商巖,以禮曹言啓曰,今四月十二日承旨入侍時。傳曰,聞禮判所奏,永禧殿所奉影幀,當奉於何間爲稟,而肅祖影幀奉安之禮,今當遵用,此則亦有不同者,遣禮官問議于時原任大臣後稟處事命下矣。發遣本曹郞廳,問議于時原任大臣,則領議政金陽澤,左議政金尙喆,右議政鄭存謙以爲,御眞移奉,自是邦家之盛擧,必以鼓吹備儀,吉蠲爲饎,庸作賁飾之典,顧今遏密之時,似不宜輕議,徐待喪制之畢,乃擧移安之禮,恐合事宜,伏惟上裁云,行判中樞府事韓翼謩以爲,與三相議同云,行判中樞府事李溵以爲,眞殿移奉之擧,與太廟吉祔之禮,似無異同,姑待喪制之畢,倣祔廟例擧行,恐爲允當,而如臣謏見,不敢的對,伏惟上裁云,領中樞府事金相福以爲,情跡危蹙,不敢獻議云,行判中樞府事金致仁以爲,病未獻議云,大臣之意如此,上裁,何如?傳曰,知道。
又以禮曹言啓曰,殿下嗣位之初,王大妃殿·中宮殿,已定位號,而尊崇冊禮,則當依庚子·甲辰謄錄,三年後設都監擧行之意,敢啓。傳曰,知道。
洪國榮,以魂殿都監郞廳,以摠護使意啓曰,營造郞廳,魂殿旣已移設,勢難竝察,都監郞廳減下,以有職人更爲啓下事,命下矣。二房郞廳鄭東協減下,代禮賓主簿李普瞻,三房郞廳洪元燮減下,代禁府都事韓用和竝差下,使之察任,何如?傳曰,允。
又以山陵都監郞廳,以摠護使意啓曰,本都監郞廳三員加出事,陳達蒙允矣。司饔院僉正李珠,典牲署主簿徐邁修,氷庫別提金載華,竝爲差下,使之察任,何如?傳曰,允。
又以山陵都監郞廳,以摠護使意啓曰,山陵旣已裁穴擇日,都監堂上·郞廳,當於始役日,先期出去,仍留敦匠,而其人接假家之造成,大爲弊端,依丁丑年例,各陵齋室典祀廳,推移入接,何如?敢啓。傳曰,知道。
又以山陵都監郞廳,以摠護使意啓曰,大小浮石,以蘆原石取用事,旣已陳達,依此擧行,而浮石之役,一時爲急,不可不先期始役,大小浮石所郞廳·監造官,率匠手·役軍,依例除肅拜出送役所之意,敢啓。傳曰,知道。
又以山陵都監郞廳,以摠護使意啓曰,山陵始役不遠,而造成所役,事極浩多,本所郞廳·監造官,先期出送,然後可以擧行,依例除肅拜出送董役之意,敢啓。傳曰,知道。
又以山陵都監郞廳,以摠護使意啓曰,陵所及浮石所諸處,時急往來之際,附近驛騎馬二匹,依前例入把事,分付本道,何如?敢啓。傳曰,知道。
李商巖,以禮曹言啓曰,以摠護使啓辭,山陵旣已裁穴,令日官推擇吉日事,允下矣。摠護使及山陵都監堂上·觀象監提調·本曹堂上,明日待開門來會賓廳,率諸地師,同議推擇,而拘忌年甲,自內書下,旣有前例,敢啓。傳曰,知道。
觀象監領事兼摠護使金陽澤,提調朴相德,山陵都監堂上洪樂性·李重祜·尹東暹,禮曹判書鄭尙淳啓曰,山陵各項吉日推擇以入事,啓下矣。臣等齊到賓廳,招致觀象監諸日官等,詳細會議,則今年亥坐,雖値天官,符比諸殺,最爲輕歇,方書例有制用之法,七月卽吉朔云,故使之精擇,別單書入之意,敢啓。傳曰,知道。
執義李重馥,掌令尹長烈·尹在醇啓曰,請黑山島充軍罪人趙德昌,依律處斷。措辭見上新除授大司憲金載順,時在慶尙監營任所,請斯速乘馹上來事,下諭。答曰,允。下諭事,依啓。
執義李重馥,司諫李獻慶,掌令尹長烈·尹在醇,持平尹尙東,校理金履正,副校理沈有鎭,正言姜忱,修撰李秉模啓曰,請文氏按律處斷。措辭見上請厚謙快正王法,其母依律處斷。措辭見上請礪山府竄配罪人洪麟漢,絶島安置。措辭見上答曰,不允。
報義李重馥,司諫李獻慶,掌令尹長烈·尹在醇,持平尹尙東,正言姜忱啓曰,請大靜縣荐棘罪人沈翔雲,亟命王府,嚴鞫得情,快正王法。措辭見上
司諫李獻慶,正言姜忱啓曰,請充軍罪人趙德昌,依律處斷。措辭見上請具允明·允鈺及㢞,竝遠竄。措辭見上答曰,不允。
李秉鼎,以義禁府言啓曰,誣上不道罪人翰申·一和等應坐諸人,査出以來矣,翰申妻應伊,慶尙道巨濟府爲婢,庶母才喜全羅道珍島郡爲婢,一和子白孫,年今二歲,以年未滿免絞,咸鏡道鍾城府爲奴,妻希巡穩城府爲婢,兄正和甲山府爲奴,叔思儼全羅道羅州牧黑山島流三千里安置,姪良孫咸鏡道三水府流三千里安置,而右罪人等,捉囚於果川·竹山·海美等邑云,依筵敎令刑曹押送配所,何如?傳曰,允。
又以刑曹言啓曰,因義禁府啓辭,誣上不道罪人翰申妻應伊,慶尙道巨濟府爲婢,庶母才喜全羅道珍島郡爲婢,罪人一和子白孫,咸鏡道鍾城府爲奴,妻喜巡穩城府爲婢,兄正和甲山府爲奴,叔思儼全羅道羅州牧黑山島流三千里安置,姪良孫咸鏡道三水府安置,而右罪人等,捉囚於果川·竹山·海美等邑,令刑曹押送事命下矣,依傳敎令各該道道臣,竝卽押送事,發關分付之意,敢啓。傳曰,知道。
丙申四月十六日卯時,上御廬次。藥房副提調入侍時,副提調洪國榮,假注書柳孟養,記事官白光澤·朴祐源,以次進伏訖。國榮曰,夜來聖體,若何?上曰,一樣矣。國榮曰,去夜寢睡,何以爲之乎?上曰,善寢矣。上曰,書狀官李鎭衡封裹後,其令入侍。出傳敎上曰,下直守令入侍。出榻敎尙州牧使李禾,咸從府使李吉培,豊川府使金廷遇,鳳山郡守李喆運,金城縣令申光祜,臨坡縣令洪宣輔,殷山縣監朴宗來進前,上謂李禾曰,尙州物衆地大,積弊素多,下去後竭力行政,撫摩百姓,以思矯救之道。上謂李喆運·李吉培·金廷遇·申光祜·洪宣輔等曰,分憂百里,責任重大,下去善爲之。上謂朴宗來曰,出自侍從,殫竭撫摩,不待予言,而必善爲之,分憂之責,不輕而重,另加飭勵,毋負委任。命國榮讀先別諭訖,命守令先退,命讀金鍾秀疏賜批,上曰,禮房承旨馳詣昌德宮修理所,看審以來。出榻敎命退去,諸臣以次出。
丙申四月十六日辰時,上詣殯殿。行朝上食入侍時,右副承旨李商巖,假注書柳孟養,記事官白光澤·朴祐源,都廳李秉模,以次侍立訖。上具衰服,詣中排設廳,視膳行禮,儀註上同,行禮訖,上曰,封裹時諸承旨入侍。出傳敎上還廬次後,諸臣以次退出。
丙申四月十六日巳時,上御興政堂。方物封裹看品入侍時,左承旨洪國榮,右承旨李秉鼎,左副承旨徐有慶,右副承旨申大升,同副承旨李商巖,假注書柳孟養,記事官白光澤·朴祐源,以次進伏訖。上曰,封裹盡爲之乎?有慶對曰,御覽件,先爲封裹以來,而其餘方物,書狀方看檢封裹矣。國榮曰,臣承命馳詣昌德宮修理所看審,則幾乎畢役,御製閣別堂基址,善爲開拓矣。上曰,追崇都監堂上入侍。出榻敎兵曹判書李徽之進前,上曰,延福殿所用輦轝,已造置乎?徽之對曰,已爲造置,而延福殿修理,役處浩大,付之何都監爲之乎?上曰,國葬都監不可擔當爲之乎?徽之曰,國葬都監,則處所距下闕稍遠,國葬都監郞廳一人下送,監役修理好矣,不然則營造所兼看董役,無妨矣。上曰,戶曹判書入侍。出榻敎鄭弘淳進前,上曰,延福殿修理之役,欲付國葬都監爲之,而事多難便,卿旣帶營造堂上,修理之役,兼察爲之好矣。弘淳對曰,事甚便好,當依下敎爲之矣。上曰,營造郞廳魂殿,旣已移設,勢難竝察,都監郞廳減下,以有職人,更爲啓下。出傳敎徽之曰,孝章廟諡號,頃伏聞仍用之敎矣,何以爲之乎?上曰,當問於大臣,然後決之矣。徽之曰,補編第五卷受敎有曰,服玩長廣有裕遺衣等物,自可容入,此後此樻,先爲製入,則當一體盛下遺書等樻,勿爲稟造事,定式施行,載於補編矣。今番則遺衣遺書,同盛於服玩樻乎?敢稟。上曰,依爲之。出擧條徽之曰,補編第四卷受敎有曰,壙中用淸酒·醴酒,而今後淸酒,代用玄酒,丁丑壙中雜物減定綸音有曰,其今無用者,酒尊之事云云矣,蓋緣其時太室用醴故也,今則宜復用酒之例,尊盞之屬,亦不可廢矣,敢稟。上曰,依爲之。出擧條上曰,散扇·儀仗等物,自都監造來排設乎?徽之對曰,然矣。上曰,唐家何以爲之乎?徽之對曰,以前唐家修改用之云矣。命徽之先退,命入方物,上親自看品後,命書傳敎曰,今日封裹中綿布·苧布等物種,或有色品不適者,或有體製參差者,雖有頃者申飭,旣造之物,勢不得改備而然乎?該監官員所當論罪,今番使行,旣是窘速,則猶屬令前,此後自戶曹各別申嚴,毋使外國,窺我朝家之紀綱焉。出傳敎上曰,延福殿殿內,鋪陳屛障神榻等物,非屬於本都監者,營造所旣兼昌慶宮修補,似無混同之嫌,令營造所,同爲擧行事,分付,延福殿冊寶粧及床卓,旣有本廟前件,只改漆用之,改漆間冊印,廟內安於案事,亦爲分付。出傳敎上曰,三昨入侍時,旣有下敎,如已博考,明日時任大臣入侍稟定。出傳敎上曰,鍾城爲幾許里乎?秉鼎對曰,爲二千餘里云矣。上曰,罪人何當入來乎?對曰,念後似當入來矣。命退去,諸臣以次出。
丙申四月十六日未時,上御廬次。藥房副提調持湯劑入侍時,副提調洪國榮,記事官尹翊東,記事官白光澤,記事官朴祐源,醫官方泰輿,以次進伏訖。國榮請進湯劑,上進御訖,泰輿先退,上曰,諸承旨當興政堂入侍,封裹進去承旨及奉審承旨,一體入侍。出榻敎上命退,諸臣以次退出。
丙申四月十六日未時,上御廬次。刑房承旨入侍時,右承旨李秉鼎,記事官尹翊東,記事官白光澤,記事官朴祐源,以次進伏訖。上命秉鼎書傳敎曰,以太廟之重,祧奉之後,只有春秋大享於廟,寒食式薦於陵,禮節之不可紊也,如是矣。至於順懷·愍懷等廟代遠,則廟主埋安,墓閣一祭而已,今此壽進宮,無後早逝,妃嬪及大君公主各樣廟墓祭享,其頻甚於太廟,當初創設,雖不知倣於何制,而其所亂禮,莫此爲甚,予聞之宮中故事,初不過一時偶行之事,伊後婦寺輩,襲謬而然云,然則釐革之政,本非疑難者,此後凡諸祔壽進宮祭位,廟則春秋,墓則寒食爲之,其外之祭,一竝罷去,以嚴禮制,以節經費,當宮祭位條中無爵號,而所謂大君阿只氏及淑媛張氏·淑儀羅氏·明嬪金氏·贈慶嬪李氏五位,只存墓祭,廟主埋置於本墓事,令內需司知委該宮事,分付。又命書傳敎曰,昨年至日,先大王分命諸道,審理已錄啓之獄囚,而聽政之後,未及裁決,今已閱歲,其在仰體欽恤之道,不可以諒闇之時,而有所遲滯,今下申本,令秋官詳細參考,後日次對時稟處,至於金堤郡殺獄罪人照奴,容有可恕之道,旣已物故,今無可論,順川郡殺獄罪人方正規,聽政時旣已裁處,此申本更勿回啓事,分付。上命退,諸臣以次退出。
丙申四月十六日申時,上詣殯殿。行夕上食入侍時,右承旨李秉鼎,假注書柳孟養,記事官白光澤·朴祐源,都廳李秉模,以次侍立訖。上具衰服,詣中排設廳,視膳行禮,儀註上同,行禮訖,上還廬次,諸臣遂退出。
丙申四月十六日酉時,上御廬次。校正廳堂郞入侍時,行司直蔡濟恭,副司果趙尙鎭·朴天衡,左承旨洪國榮,假注書柳孟養,記注官朴聖鉉,記事官白光澤,以次進伏訖。上曰,知製敎李秉模入侍。出榻敎李秉模進前,上命濟恭,讀慈慶堂上樑文,濟恭讀訖。上曰,善作而善書矣。國榮對曰,近來知製敎中,無出此右者矣。上曰,雖文任,無過於此矣。上謂濟恭曰,前日受賜御製,有若干謄置者,欲出付本廳校正,能無添役紛挐之弊否?濟恭對曰,原篇續篇,旣皆訖役,今所校正者,只帖草而已,有何添役多事之事乎?上謂尙鎭曰,此三卷御製,出去校正,有誤字紙頭標書以入,可也。濟恭曰,御筆印出後,木板·石板,招司謁還入乎?上曰,唯。國榮曰,御製閣上樑文,臣當依下敎製進,而書寫官不可不預定矣。上曰,御製閣上樑文,知製敎李秉模書進。出傳敎上曰,慈慶堂上樑文書進左承旨洪國榮,特賜貂皮沙帽耳掩一部。出傳敎上曰,影幀奉安于景賢堂後,告由祭祭文知製敎李秉模製進。出榻敎校正堂郞先退。上曰,書狀官李鎭衡入侍。出榻敎李鎭衡進前,上曰,自在春宮時,講學討論,夜以繼晝,未嘗一日相離,今當萬里之行,予庸悵然。鎭衡對曰,臣出入講筵,已有年所,猥荷不鄙之恩,偏蒙殊遇,區區忱誠,豈忍暫時離去,而惟思靡盬之義,專對之重,不得已作此遠行,下情不勝悵缺。上曰,書狀官李鎭衡處,人蔘三兩,淸心元五十丸特給。出榻敎上曰,書狀官李鎭衡,卽予春官時僚友,講學之際,多所顧問,今當萬里之行,老病可慮,參料已令藥院題給,別盤纏,令戶曹以銀子從厚特給後草記。出傳敎命退去,諸臣以次出。
丙申四月十六日戌時,上御廬次。禮判入侍時,禮曹判書鄭尙淳,左承旨洪國榮,記事官尹翊東,記事官白光澤,記注官朴聖鉉,以次進伏訖。上曰,影幀奉安時,當有移安祭,而今非祭享時,自內當告由矣。尙淳曰,造成所,今方移來,而工匠數多,且有唐家修補之役,必得闕中公廨之廣闊處,然後可以容接,以何所爲之乎?敢稟。上曰,以承文院擧行,可也。出擧條上命退,諸臣以次退出。
上在慶熙宮廬次。
王大妃殿,政院·玉堂口傳問安。答曰,罔極。
大殿·惠慶宮·中宮殿,政院·玉堂口傳問安。答曰,罔極。
傳于李商巖曰,藥房提調持二神交濟湯入侍。
傳于洪國榮曰,禮判旣在闕中,參判亦爲入侍。
洪國榮啓曰,領議政金陽澤,左議政金尙喆,右議政鄭存謙,大提學李徽之依下敎來待矣。
傳于李秉鼎曰,大臣·禮曹判書·參判·大提學·都廳,竝入侍。
傳于徐有慶曰,稅船如已盡到,卽爲點檢,仍爲分倉後,尺文成給,俾勿遲滯事,分付戶曹。
李商巖啓曰,校正堂上蔡濟恭來待矣。
傳于洪國榮曰,校正堂上吳大益入侍。
傳于申大升曰,禮房承旨牌招。
傳于徐有慶曰,吏曹參判更爲牌招。
李商巖,以吏曹言啓曰,司徒寺僉正元羽孫,受由過限未上來,依例改差,何如?傳曰,允。
有政。吏批,判書徐命善進,參判尹得養進,參議洪檢式暇,同副承旨李商巖進,以宋益彦爲大司諫,鄭尙淳爲知經筵,金鍾正爲知春秋,鄭光漢爲知義禁,李徽之爲濟用提調,李重祜爲尙衣提調,沈爲吏曹佐郞,金鳳顯爲戶曹正郞,宋煥周爲工曹佐郞,閔百寅爲䆃僉正,故郡守鄭松贈吏參例兼,故判官鄭羲河贈吏議,以上工曹參判鄭履煥祖考。
再政,以李克生爲校理,蔡濟恭爲知春秋,趙重晦爲惠民提調,尹龜東爲工曹正郞,洪一源爲尙衣主簿,柳明均爲銀溪察訪,李壽垈爲金郊察訪。
三政,以李耇永爲監察,李果爲校書校理,申昕爲茂長縣監,石宗克爲奉常主簿。
口傳政事,以洪秀輔爲江界府使。
兵批,判書李徽之病,參判洪秀輔病,參議李得臣入直進,參知李商岳病,同副承旨李商巖進,以田翊顯爲副護軍,金相戊爲副司直,鄭泰熙爲黃土岐權官。
洪國榮,以兵曹言啓曰,宣傳官李漢豊兼帶內禁衛將,勢難兩處供職,呈狀乞遞,侍衛之任領軍之職,俱係緊重,不可强令兼察,內禁衛將之任今姑改差,何如?傳曰,允。
以金載瓚爲假注書。
傳于李秉鼎曰,別監柳時燁下敎之下,怠慢特甚,推諉他別監之狀,極爲駭然,自本院出牌,興化門外,因爲着枷嚴囚,此後則別監有罪,則自政院出牌直囚事,定式施行。
徐有慶,以戶曹言啓曰,書狀官李鎭衡別盤纏,以銀子從厚特給事,命下矣,別盤纏銀子一百兩,參考前例,從厚磨鍊題給之意,敢啓。傳曰,知道。
申大升,以司饔院官員,以都提調意啓曰,本院僉正李琜,以葦魚所監捉官,方在漁所矣。山陵都監造成所郞廳啓下,其代直長李勉基下送,以爲竣事之意,敢啓。傳曰,知道。
李商巖,以山陵都監郞廳,以摠護使意啓曰,山陵始役之後,堂上·郞廳·監造官及諸員役供饋等節,依丁丑年例,皆令宣惠廳·戶曹磨鍊題給事,分付,何如?傳曰,允。
又以山陵都監郞廳,以摠護使意啓曰,山陵丁字閣以下,營建之役,萬分時急,許多材木,勢將輸運,而近來捉船,不無弊端,各津過涉船各三隻,使該津別將,限畢運陸續領納,而格軍則使之依例給料,陸運時車子,亦令盡數定送,三軍門卜馬之出用,旣有前例,訓鍊都監二十匹,禁衛營·御營廳各十五匹,給糧料待令之意,竝爲分付,何如?傳曰,知道。
又以山陵都監郞廳,以摠護使意啓曰,山陵始役之後,凡有時急往復定奪之事,不可一刻遲延,別設擺撥於陵所,乃是前例,令兵曹依例擧行,何如?傳曰,允。
又以山陵都監郞廳,以摠護使意啓曰,善放砲手五名,令三軍門交替輪送于陵所,以防虎患之意,依例分付,何如?傳曰,允。
申大升,以山陵都監郞廳,以摠護使意啓曰,本都監堂上洪樂性罷職,代行司直朴相德差下,使之察任,何如?傳曰,允。
又以國葬都監郞廳,以摠護使意啓曰,本都監堂上趙明鼎罷職,代行司直金鍾正差下,使之察任,何如?傳曰,允。
執義李重馥,掌令尹長烈·尹在醇,持平尹尙東啓曰,請黑山島充軍罪人趙德昌,依律處斷。措辭見上答曰,允。
執義李重馥,司諫李獻慶,掌令尹長烈·尹在醇,持平尹尙東,校理金履正,副校理沈有鎭,正言姜忱,修撰李秉模啓曰,請文氏按律處斷,請厚謙快正王法,其母依律處斷,請礪山府竄配罪人洪麟漢,絶島安置。措辭竝見上答曰,不允。
執義李重馥,司諫李獻慶,掌令尹長烈·尹在醇,持平尹尙東,正言姜忱啓曰,請荐棘罪人沈翔雲,亟命王府,快正王法。措辭見上答曰,不允。
司諫李獻慶,正言姜忱啓曰,請充軍罪人趙德昌,依律處斷,請具允明·允鈺及㢞,竝遠竄。措辭竝見上答曰,不允。
李秉鼎,以義禁府言啓曰,卽接竹山府使牒報,則誣上不道罪人翰申女戊惠,査出以來矣,戊惠慶尙道南海縣緣坐爲婢,而捉囚於竹山府云,依筵敎令刑曹押送配所,何如?傳曰,允。
李商巖,以刑曹言啓曰,因義禁府啓辭,誣上不道罪人翰申女戊惠,慶尙道南海縣緣坐爲婢,而捉囚於竹山府,令該道道臣,卽爲押送事,發關分付之意,敢啓。傳曰,知道。
待敎朴祐源疏曰,伏以臣之本生母,年迫七耋,素患關格之症,挾感發作,中焦痞塞,頑痰上攻,勺水不通,氣息奄奄,實有頃刻垂盡之慮云,臣聞此報,心神飛越,他不暇顧,玆敢略陳短章,徑出禁扄。伏乞聖明,俯垂鑑諒,特許救護,仍治臣擅離之罪,以肅朝綱,千萬幸甚,臣無任祈懇之至。省疏具悉。爾其勿辭,救護母病。
丙申四月十七日卯時,上詣殯殿。行朝奠兼告由入侍時,左承旨洪國榮,右承旨李秉鼎,左副承旨徐有慶,右副承旨申大升,同副承旨李商巖,記事官尹翊東,假注書柳孟養,記注官朴聖鉉,記事官白光澤,以次侍立訖。上具衰服,詣中排設廳視膳訖。就板位上,命國榮製御容奉安告由文二句,命大升書訖。上俯伏哭,在位者,皆哭,上詣尊所西向立,內侍酌酒,上仍詣香案前跪,三上香,獻盞訖。命國榮讀告由祝文,上還降復位,俯伏哭,在位者皆哭訖,上還廬次。上曰,侍衛及神轝,待令,於資政門外。諸臣遂退出。
丙申四月十七日卯時,上詣景賢堂。移奉御容入侍時,左承旨洪國榮,右承旨李秉鼎,左副承旨徐有慶,右副承旨申大升,同副承旨李商巖,記事官尹翊東,假注書柳孟養,記注官朴聖鉉,記事官白光澤,以次侍立訖。上具布裹翼善冠布圓領袍,詣爲善堂東庭板位上西向立,上曰,神轝侍衛,自資政門入來,排立於此堂東西,大殿侍衛,皆待令於資政門外,諸執事北向四拜訖,分東西序立,上行四拜禮訖,仍詣堂上東向立,諸執事奉影幀樻子,前行至資政門外,上隨出門外,立於神轝西邊,大祝奉樻子於神轝內,上曰,結裹綿紬紅絲,不爲待令,極爲可駭,尙衣院一提調趙明鼎,濟用監提調洪樂性罷職。出榻敎上曰,當該濟用監·尙衣院官員拿處。出榻敎上乘輿,陪神轝詣景賢堂,大祝奉樻子於榻上,上就東邊板位上,行四拜禮訖,仍詣香案前三上香,大祝左承旨洪國榮讀祝訖,上降自東階,乘輿還廬次,諸臣遂退出。
丙申四月十七日辰時,上御廬次。禮房承旨入侍時,都承旨洪國榮,假注書柳孟養,記注官朴聖鉉,記事官白光澤,以次進伏訖。上曰,考覈以左副承旨徐有慶,右副承旨申大升爲之。出傳敎以政事,取稟。上曰,政官牌招當日爲之。出傳敎命退去,諸臣以次出。
丙申四月十七日巳時,上御廬次。大臣·大提學·禮堂同爲入侍,工曹判書追後入侍時,領議政金陽澤,左議政金尙喆,右議政鄭存謙,大提學李徽之,禮曹判書鄭尙淳,禮曹參判金華鎭,右承旨李秉鼎,記事官尹翊東,記事官白光澤,記注官朴聖鉉,以次進伏訖。陽澤曰,聖體,何如?上曰,一樣矣。陽澤曰,王大妃殿氣候,何如?上曰,一樣矣。陽澤曰,惠慶宮氣候,何如?上曰,一樣矣。上曰,諡狀奉來乎?徽之曰,中草奉入矣。上命徽之讀奏。上曰,所製,何如?陽澤曰,臣之所見,勝於初矣。上曰,先大王三疏固辭,則聖德已著矣,上疏批答,雖刪之,何妨也?上曰,今番則諡狀大勝於前矣。尙喆曰,不失下敎之意矣,上曰,自古帝王,罕有薨逝於正寢,而先大王命大臣,入侍於正寢,聖德卓越百王矣。上曰,待戚里,如先朝之待慶恩,則好矣。尙喆曰,慶恩謹愼矣。上曰,果善矣。上曰,諡望議定時,應參諸臣,依例命招。出榻上曰,前已下敎禮判矣,景慕宮祭享用牢用樂當否,議定乎?陽澤曰,問議諸臣,無的定之論,而文獻通考開元禮,似或有可據者矣。華鎭曰,文獻備考,有孝廟過昭顯廟時,有歷祀當否之議,故相臣閔鼎重陳疏曰,漢章帝過東平廟,以太牢祀之,章帝之於東平,疎族而如此,照顯卽殿下至親,而且當年在貳極之位,似可歷祀云云,此非可據之禮,而有牢說故知入矣。陽澤曰,非臣等淺見所敢知者,伏願下詢玉堂博考,而且問議於知禮之臣,合宜矣。上命秉鼎書傳敎曰,景慕宮祭禮,旣問大臣,合行儀節,諸玉堂牌招,博考歷代典禮以聞。上命徽之,讀奏慈慶堂上樑文,至長樂之句,上曰,好矣。上曰,考覈承旨請大妃殿寶,將安寶於何處,而有前例乎,知入。賤臣承命出去,以庚子年前例還奏。上命華鎭曰,景慕宮用樂之後,則正殿前庭當爲廣敝,進詣看審,參考五禮儀,後日奏之,可也。上曰,工曹判書李重祜入侍。賤臣承命召入工曹判書李重祜進伏。重祜曰,伏見擧條啓下者,端午各殿封進韞鞋,依丁丑年例,有勿爲擧行之命矣。今番則與丁丑有異,依例封進,何如?上曰,然則爲之,可也。出擧條重祜曰,各樣進排,依丁丑年例擧行事,命下矣,今番則有代奠官進止長番內官,而丁丑則無之,柴炭進排,依庚子年例磨鍊,何如?上曰,依爲之。出擧條華鎭曰,儲慶宮·毓祥宮式例,則忌辰祭及四仲朔時祭節祀祝文,皆以御製製下矣,今番則何以爲之乎?上曰,令大提學撰進,可也。出擧條上曰,樂器明器,看品與否,知入。賤臣承命出去,以看品還奏。上曰,吏曹參判牌去來知入。賤臣承命出去,以牌不進還奏。上命秉鼎書傳敎曰,亞銓之凡於政事,連事違牌,分義事體,俱涉未安,吏曹參判尹得養推考,更爲牌招,同參政坐。上命退,諸臣以次退出。
丙申四月十七日午時,上詣魂殿。行晝茶禮入侍時,左副承旨徐有慶,假注書柳孟養,記事官白光澤,記註官朴聖鉉,都廳林得浩,以次侍立訖。上具衰服,詣中排設廳,視膳行禮,儀注上同,行禮訖,上還廬次,諸臣遂退出。
丙申四月十七日未時,上御廬次。藥房提調持湯劑入侍時,提調徐命善,同副承旨李商巖,假注書柳孟養,記注官朴聖鉉,記事官白光澤,醫官方泰輿,以次進伏訖。泰輿奉湯劑進前,上進御,命提調先退。上曰,國葬都監都廳持明樂器入侍。出榻敎柳義養·徐有防奉明器·樂器進前,上親覽後,命都廳先退。上曰,博考後,玉堂李秉模持入。上曰,金吾滯囚可悶,時囚今日捧供以聞。出傳敎命退去,諸臣以次退出。
丙申四月十七日申時,上詣魂殿,行夕上食入侍時,左承旨洪國榮,假注書柳孟養,記事官白光澤,記注官朴聖鉉,都廳林得浩,以次侍立訖。上具衰服,詣中排設廳,視膳行禮,儀注上同,行禮訖,上還廬次,命承史進前。上曰,江界民弊中,參弊極爲可悶,曾聞蔡濟恭之言,容有救弊之策,府使視若尋常,尙未聞一事一弊之可革可矯者,此豈先大王特簡委任之意哉?國榮曰,江參之弊,臣亦稔聞之,添其價而收其卜定,然後民可蘇矣,弊可矯矣。此專在道臣·守令之啓聞後,處之之事也。上曰,守令初不以民弊論報,則道臣安得以狀請也?仍命書傳敎曰,政官入侍,欲爲下敎而未果,聽政之時,已有下詢,江界府使可謂已遞之官,參政卽是江民痼弊,則其所恤隱蘇弊之道,不可不趁卽變通,申益彬改差,其代令吏曹文宰中,另加擇差,口傳以入。命退去,諸臣以次出。
丙申四月十七日酉時,上御廬次。校正廳堂郞入侍時,行司直蔡濟恭,副司果吳大益,修撰李秉模,右副承旨申大升,假注書柳孟養,記注官朴聖鉉,記事官白光澤,以次進伏訖。濟恭奉御製進前,上曰,無誤字乎?對曰,有若干誤字矣。濟恭曰,退壙件及進上件衣,以何色爲之乎?上曰,以靑綾花爲之。濟恭曰,進上件,盛樻子入之乎?上曰,以匣爲之,可也。濟恭曰,原篇十二卷及續篇五卷,明日臣陪進校書館,使二郞廳監印矣,沈有鎭除本司然後,可以專意於監印矣。上曰,監印郞廳沈有鎭除本司。出榻敎上曰,吏判·政廳承旨入侍。出榻敎吏曹判書徐命善,左承旨洪國榮進前,命國榮讀政望訖,國榮曰,政望何等重大,而望單子有落漏字,政官推考,何如?上曰,一時不察,勿推可也。上曰,再昨下敎,予豈有深意,而其疏語,可謂無情之妄發,李溎之受先大王拂拭之恩,逈出尋常,則其在責備之道,宜有一飭,而亦不可以此微眚,過加深誅,前判書李溎給牒敍用。命退去,諸臣以次出。
上在慶熙宮廬次。
藥房提調徐命善,副提調洪國榮啓曰,伏未審日間,聖體,若何?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。入侍。
大殿·惠慶宮·中宮殿,政院·玉堂朝會後,口傳問安。答曰,知道。
王大妃殿,政院·玉堂朝會後,口傳問安。答曰,罔極。王大妃殿,藥房口傳問安。答曰,罔極。惠慶宮·中宮殿,藥房口傳問安。答曰,知道。
親鞫罷後,政院·玉堂·藥房口傳問安。答曰,知道。洪國榮啓曰,同副承旨李商巖,今日病不仕進,卽爲牌招,何如?傳曰,允。
傳于洪國榮曰,副提調持二神交濟湯入侍。
又傳于曰,左右承旨入侍。
事變假注書徐有成陞付,代以朴忠煥爲之。
洪國榮啓曰,左承旨洪國榮,右承旨李秉鼎,右副承旨申大升,有時急稟達事,來詣請對矣。傳曰,入侍。
傳于李秉鼎曰,投呈凶疏人李明徽,爲先拿囚本府。
又傳于曰,刑房承旨持罪人文書入侍。
又傳于曰,刑房承旨更爲入侍。
傳于洪國榮曰,禁御兩營外營入直軍,半則環衛,挾輦軍以都監入直軍爲之,都監入直軍,代以禁御兩營軍充入。
又傳于曰,別雲劍以前望爲之。
傳于李秉鼎曰,親鞫幾將爲之,而問郞尙不差下,判義禁從重推考。
吏曹口傳政事,以吳載純爲同義禁,禁府都事尹羲厚,漢城主簿兪彦錥相換。
吏曹口傳政事,禁府都事韓用和,引儀尹羲厚相換。
以副校理沈豐之牌不進罷職傳旨,傳于申大升曰,只推。
洪國榮,以弘文館言啓曰,景慕宮祭禮,旣問大臣,合行儀節,自本館博考以奏事,命下矣。臣等以用牲用樂等節,取考可考文獻則杜氏通典諸太子廟時享條曰,太樂今設軒懸於廟庭。又曰,宰人以鑾刀割牲。此實用樂用牲之一大明證,而大臣旣奏於筵席,今不必更陳,其他史籍,雖未見其昭載之文。粵自歷代,迄于皇朝,儲君之樂,皆用軒懸三面之制,則幽明之理,本自無間,而享祀之禮,尤宜致隆,在平日則可用,而在沒後則獨不可用,在宴禮則可許,而在祀典則反不可許也耶。至若用牲,則考之宋史,英宗用之於濮王,孝宗用之於秀王,惟彼二王,位不過乎藩王。屬則遠於璿系,而特以報本之義,爰爲隆祀之節,而未聞諸賢,以此非之也。惟我景慕宮,以位則尊臨貳極也,以親則誕育聖躬也。受先王之命而旣聽庶政矣,奉先王之敎而亦擧軒懸矣。在聖人事死如生事亡如存之義,凡係可爲之禮,則宜無所不用其極,況此一二故實之可據而行者耶?抑臣等,以我朝故事,有可以仰陳者,昔我孝宗大王,將臨昭顯墓也,禮官難於儀節。相臣閔鼎重,引漢帝太牢祀東平陵事,陳箚行殿,辭明義正,若使我朝,曾有用牢園陵之例,則相臣必請之矣,聖祖必行之矣。東平之於漢帝,昭顯之於聖祖,於其親則兄也,諸父也,其宜致敬而盡禮也。尙且如此,伏況親愈篤而禮愈隆者耶?仍竊伏念祭祀之禮,莫重於牲與樂,蓋其降歆之理,未格之效,灼然可見,試觀乎用雅楚茨之主人,卽公卿之有田祿者,而其詩曰,絜爾牛羊,以往烝嘗。又曰,樂具入奏,以裕後祿。以此推之,則不獨天子諸侯之爲可用也。雖曰,古今之異宜,若乃今日之禮,揆諸天理,本之人情,恐無不可,而不但關係至重,以臣等謏才蔑識,旣不能廣探而遠引,顧安敢率意而質言乎?伏乞更加博詢,於在野儒臣而處之,恐合事宜之意,敢啓。傳曰,知道。時原任大臣及在外儒臣處,遣禮官以此草記,問議後以奏。
又以山陵都監郞廳,以摠護使意啓曰,近來都監連有別看役,而今番使役浩多,不可專委於匠手,故朴麟世·申英·李宅齡·玄德昌,依近例欲以別看役任使,而數多募軍使役之時,亦不無別定董役之人,禁軍中勤幹解事者十八人及諸軍門將校中二人,依例定送,以爲分領役軍,及時董役之地,何如?傳曰,允。
又以摠護使意啓曰,山陵始役,在今十九日,本都監提調以下今日先肅拜出去,而京都監郞廳一員,依例以兵曹正郞朴鎭宇差下,使之察任,何如?傳曰,允。
又以弘文館言啓曰,新除授校理李克生,時在全羅道茂長任所,經筵入番事緊,請斯速乘馹上來事,下諭。傳曰,依啓。
又以弘文館言啓曰,副校理沈豐之,由限已過,卽爲牌招察任,何如?傳曰,允。
又以魂殿都監郞廳,以摠護使意啓曰,本都監三房郞廳義禁府都事韓用和所帶本職,係是劇務,勢難兼察,卽令該曹,依例口傳,閑司換差,使之專意都監之任,何如?傳曰,允。
又以禮曹言啓曰,今此元陵守護軍七十戶,俱難兩保,令兵曹依例定送,何如?傳曰,允。
執義李重馥,司諫李獻慶,掌令尹長烈·尹在醇,持平尹尙東,校理金履正,副校理沈豐之·沈有鎭,正言姜忱,修撰嚴思晩·李秉模啓曰,文氏敢以後宮,外結尙魯,潛懷不逞之心,肆行危逼之計,究厥罪狀,妖惡極矣。決不可收其爵號,安置私第而止,請文氏按律處斷。厚謙母子之罪關宗社,憤積神人,前後三司之討,已悉窮凶之跡,凡在血氣之倫者,咸曰,可誅。厚謙之竄配,其母之出第,不過薄勘,邦憲未擧,輿情愈激,請厚謙快正王法,其母依律處斷。竄配罪人洪麟漢本以濫猾之性,濟以陰譎之行,締結厚謙,敢懷叵測之心,沮戲聽政,顯有角抗之意,罪惡貫盈,昭布國人之耳目者,已悉於前後合辭之啓,而伏見傳敎下者,麟漢之罪狀,於是乎尤著,則勘罪之命,只止於近地竄配,公議轉激,輿憤逾菀,究厥罪狀,不可薄竄而止。請礪山府竄配罪人洪麟漢,絶島安置。答曰,不允。
執義李重馥,司諫李獻慶,掌令尹長烈·尹在醇,持平尹尙東,正言姜忱啓曰,荐棘罪人沈翔雲本以凶孽之裔,且兼妖邪之性,得罪倫紀,爲世所棄,風附厚謙,受其指使,向來一書,指意陰譎,情狀叵測,合辭之請,實是嚴懲討杜亂源之意,而閱歲爭執,天討未擧,世豈有妖惡如此而終逭王章之理者哉?移配之命,雖出於投諸遠惡之意,而三尺至嚴,不可至此而止。請大靜縣荐棘罪人沈翔雲,亟命王府,嚴鞫得情,快正王法。答曰,不允。
執義李重馥,持平尹尙東啓曰,趙德昌以入番掖隷擅離當次,至於踰越宮墻之境,充軍之命,雖出於好生之德意,論其罪犯,不可充軍而止。請黑山島充軍罪人趙德昌,依律處斷。答曰,不允。
正言姜忱啓曰,黑山島充軍罪人趙德昌,身爲掖隷,乘夜踰墻,亂入深嚴之地者,論以罪犯,決難容貸。請充軍罪人趙德昌,依律處斷。綾恩君具允明,前判書具允鈺,遠竄罪人具庠,行副司直具㢞,本以凶邪之種,諂附厚謙,腸肚相連,陰謀秘計,無不干與,及今厚謙失榜之後,允鈺旣無明白樹立,而敢爲自拔之計,肆然呈疏,謂天可欺,將此心腸,奚事不爲?此不可一日置之於城闉之內,請具允明·允鈺及㢞,竝遠竄,新除授大司諫宋翼彦,時在京畿開城府地,請斯速乘馹上來事,下諭。答曰,不允,下諭事依啓。
同知李基敬上疏曰,伏以,我先大王,奄棄臣民,條已易月,伏惟聖情,皇皇如求,靡所逮及,先大王臨御五紀,深仁厚澤,浹人肌髓,窮深甿隷之賤,孰不奔走悲慕,如臣簪履舊物,不能身蓐螻蟻,益自俯仰號絶而已,顧癃老殘喘,又添浮腫別症,首尾一朔幾殊而甦,一息旣存,不敢息偃在鄕,始乃扶曳登程寸寸前進,以趁望日殷奠,而臣之踪地,自來危蹙晏然入參,有非臣分之所敢爲,只自伸哀於外班。臣於此,尤有所萬萬惶懍者,頃當代聽之日,猥蒙同樞之除,釁負病廢之餘,復齒朝籍,聞命惝怳,感涕無從。伏況聖人繼作,萬物咸覩,兇逆自伏,王章擧措,動叶輿情,跛躄尙起,莫不有須臾毋死之願。臣亦人耳,苟非有至難强之情勢,則豈不爲卽謝恩命計?而區區處義,變動無路,鈇鉞之誅,誠無所逃,念臣不忠無狀,獲戾先朝,今何敢追暴情實?而若臣所自傷悼者則有之,臣姿本愚下,跡又疎遠,而偏被特達之知,濫廁邇列,頂踵毛髮,罔非造化,在臣自效之圖,惟有陳力一事,而不幸天廢其身,遺以貞疾,自甲申以後,屢承召旨,一未趨膺,積有逋慢,輒賜寬暇,至于辛卯,恩補內移,筵席之許歸,又何等曠絶,而海島薄竄。臣實自召每誦匪怒之敎,心膽隕墜,雖天地至仁,旋蒙生還,而人臣負此罪名,何以自立於世,居常忽忽,若無所歸,空含在骨之恩,遽纏攀髥之慟,悠悠畢忠之志,已無此生,在今私義,只合復齒自靖,粗全微諒,庶幾爲不報之報,豈宜復襲冠紳,冒入脩門,以累始初淸明之治也哉?職名不容虛帶,疾痛未暇緩聲,干瀆嚴廬,尤增死罪。伏乞聖慈,曲察哀懇,亟許遞免,仍命重賜勘處,以安賤分,不勝大願,臣無任云云。答曰,省疏具悉。往事何過撕捱,卿其勿辭察職。
江原道春川幼學李明徽疏曰,伏以臣天崩之痛,日久彌深,伏惟我殿下孝思曷堪窮廬深墨之哀,仍伏念天下有一定之分,有不可犯之禮,而分生於位,禮生於分,蓋位有尊卑,分於是定,而禮之所施,等級殊制,下不敢干上,卑不得侵尊,夫如是故,皇天之澤普生成,而惟天子郊之,而諸侯無與焉,父母之恩均鞠育,而惟宗子廟之,而支庶不敢焉,其厚薄隆殺之間,曲有義意,然必統之有宗,會之有元,故孔子論禮樂,則要自上出而不要自下,子思語三重則曰,非天子,不議禮不制度,至若周公之制祭,文·武之禮也,以天屬之親,行當然之禮,然非因成王天子之位則不敢,由是觀之,位莫尊於天子,而有是位者,得廟而祭之,又有是位者,得制其祭之之禮,斯道也,天經地義,宜萬古不墜者也。夫何吾東秉禮之地,乃有一介陪臣主張,立天子廟而祭之,又倡配以前王之議,筆之書而無忌,分之所不敢祭而祭之,禮之所不敢議而議之,外而不知有天子之尊,內而不知有君臣之分,揆以周·孔之制,有司之法,宜不容但已,臣從士林之後,不敢不告,惟殿下裁省焉。嗚呼,惟我萬曆聖天子,有再造東土之恩,擧國含生之倫,爲之死無所辭,有若故相臣宋時烈,承孝宗大王不世之遇,自任以討復之功,而事卒無成,死有餘憾,則臨死書托其門徒,使立皇廟,以祀萬曆·崇禎兩天子,繼而曰,始欲配以孝廟,時人必以爲大罪,不敢生意,其後門徒,依遺旨作兩天子廟於其曾所棲息之地,今章甫間所稱華陽洞萬東廟者是已,大抵人之知思,不甚相遠,他人有心,容可忖度而知,而時烈之事,有非常情所能測者,彼爲時烈分疏者,必將曰,其所以爲此者,欲以寓瞻依之誠,而救其餒而之憂也,審如是也,宜汲汲皇皇以圖之,不容時月淹,而時烈身死之日,去皇明之勦祀,五十年于其間,而漠然不以爲心,卒委之門徒之手,身殞而廟始成,惡在其所云云也?蓋其出處始終,聲名祿位,無一之不取藉於皇明,而終無所表見於報皇明之地,其身一死,都成空蕩蕩,則乃騁其好夸務大之餘習,提空名而弄虛景,薄掩一世之耳目,蓋亦臨死悲惋無聊,倉卒叫喚而已,實非宿講豫究,商量禮意物情而發者也。今短時烈者,或竝其尊周之名而斬之,而臣爲原恕之論曰,其人未嘗不尊周,一區華陽廟,卽其方寸地之影子也云爾,使其死而有知,未必無知心之感矣。然嚮使時烈,高尙其志,不爲世用,則只抱得一部春秋,死於乾淨地而已,必不枉費,此許多神用矣,所謂得其情則哀者也。蓋其無得於義理之實,而措大小眼孔,自夾其名位太過,以爲今雖爲此,無敢誰何云爾,心有所夾,便不脫灑,所在爲害,此最學者之所忌,時烈豈亦有克未盡者耶?其所藉口作皇廟者,以張栻之修葺虞帝祠爲證案,而殊不知修與作,有仍舊貫創新制之異,且虞祠事實,朱子文詳之,彼豈固矇然耶?卽他陟方之地,立其妥靈之所,則蒼梧山下,有舜廟當也,華陽之於明天子,有何毫分交涉特東國大丞相宋時烈之居耳,以匹庶間事體言之,卽其居而立廟,奉蒸嘗,自有其人,時烈自視,何如而敢爲是也?有天子廟,斯有天子禮樂,彼山儒野士寒素椎樸之場,穆穆顯相之詠,奚宜於斯,使時烈而在者,玄冠玉佩,跪趨陞降,將於賓階乎,主階乎?承胙受釐,眉壽純嘏之辭,屬之己乎,屬之人乎?且廟數多寡,自有定制,非私意所可添損,皇廟之作,無論事是非如何,旣以靜江祠爲證,則彼豈有舜之後孫,如陳胡公之屬,竝饗之文,而輒配以毅宗耶?時烈之於禮,位雖不及,而智尙有餘,所以能行其所無事也耶。嗚呼,千歲厭世,人間之萬事灰冷,而彼乘機舞弄者,視作自私之資斧,於以求尊周之名則曰,於我乎處,遂創無於禮之皇廟,於以求學朱子之名則曰,於我乎食,遂薦酌山靈之醋酒,其爲計則巧矣,在皇靈,不亦悲乎?昔季氏旅泰山,孔子曰,嗚呼,曾謂泰山,不如林放乎?其意不專爲祭者之謬妄,實悲神道之受誣。嗚呼,痛切之辭,魯論二十篇傷時憤俗之辭何限,而此惟一見而已,則凡彼皇上罔極之恩,思致一分報效之道者,宜如何處?此臣與時烈,均之爲尊周,而時烈欲爲其不得爲者,以要尊周之名,臣欲不爲其不得爲者,以盡尊周之實而已,如臣不武,雖不能被堅執銳,爲時烈先驅,獨不可明目張膽,誦夫子之遺敎乎?堂堂聖朝,儀文制度之自我出,而其所以爲皇明崇報之者,僅自附於望廟爲壇之制,爲其下者,壇猶不敢,而況於廟乎?然而以萬乘之尊而設一壇之微,尙必廣詢博諮,鄭重而不敢輕,以陪臣之卑而創二廟之重,乃率意信筆,令行事擧,由是意快,至發配以孝廟之言。噫噫,方宗廟饗之,子孫保之,繼繼承承,於千萬年,而爲其臣者,私自享之,以分五廟七廟之重,古今天下,寧有是也?天地神鬼,昭布森列,而此等文字,肆行而莫之遏,尙可謂國有法乎?嗚呼,海外三重之權,在聖朝而惟其位不及天子,故其所議之禮,所制之度,皆信度以下之事,過此以往,不敢輕議,非其德之不足,道理事勢,誠然爾。今時烈處人臣之位,爲君上不敢爲之禮,此而任他,則無以總三重之權,而成一統之大,非細故也,抑有一事可設諭者,若舜之時,君旣有文祖·藝祖之廟,而其臣若夷·䕫·益稷之流,又自爲廟而祭之。成王之世,君方齋沐薦淸廟,而其臣南宮·散宜之徒,却自去鋪,越席郊上帝,則是可謂君君而臣臣者乎,天序而天秩者乎,有司之臣,匿不以聞,則是可謂五刑五用者乎?今時烈僅百年所,而譏刺之論不興,駁正之擧無聞,又或記述而表揚之,看作名賢大事業,是不但禮義之掃地,實見綱紀之解紐,後之主名敎者,將不專責一人之謬誤,而譏切國俗之貿貿,則其何說之辭?吳季札之觀周稱魯,在周禮,斥檜以無譏,以其有禮也,故想像千載之下,沂洙一域,山川草木,箇箇光昭回,惟彼檜也,長夜黑窣而視若無人焉。吾國禮義文明,伯仲東魯,生乎禮義之邦,保其禮義之風,士之幸也,彼舍其自有之樂地,而甘心於載胥之禍,亦獨何哉?然此非屋下私議之所可究竟,須裁以三重之彝章,正其百年之公議,故臣嘗瀝血封章,守闕門三日,終然見阻,逡巡泣涕而退,十數年于玆矣。一世風色,此可反隅,人謂臣爲此,必殲粉靡遺,臣非不自愛,而誠有不得自由者,蓋臣之謏寡無聞知,而獨於此,能見到衆見之表,人視爲尋常典禮,而臣則眞切痛傷,若已厄於塗炭之中,是孰使之然也?窮老拙澁,葸葸然體不勝衣,言未出口,而惟話及此,則口正沫而髮自豎,勃勃乎按住不得,又孰使之然也?嗚呼,赫赫皇靈,今無尺土一民之柄,而莅九宇統萬邦如前日事,乃抵當他一陪臣不得,受其困殢,長時掩抑,無是理也,故其顚倒闔闢之靈機妙運鼓發出窮山一布衣,壯其氣而直其舌,使自任以冉有所不能之事,臣懼不堪,而亦安得便已乎?迺者大聖人首出之政,以正名分立紀綱爲第一務,名分紀綱所係,事無大於此者,事會之來,殆不偶爾,輒敢撥塵函懷舊封,艱關跋涉,仰叩天門,不計時日之短長,必以得徹爲準,夫然後,臣之所以爲皇明盡分者,其志粗酬,其責粗塞,雖使卽日死,庶有歸報之辭矣。抑臣之意,不論朝家處分之如何,但寫此一通,流布中外,使斯人知有箇眞正義理,豁如大寐之新醒,又使知有不畏强禦底狂夫,能公行搏擊,强者氣廢,弱者心死,不復敢粧撰假飾,指非禮爲禮,以罔天聽而速邦憲,繼而有有司之執士林之論,則殿下祗可物付物而事其事而已,又何待動聖慮煩聲色而事得其正也哉?臣無任瞻天望聖激切屛營之至,謹昧死以聞。
丙申四月十八日,兼春秋朴行淳,義禁府啓目,以尙衣院直長沈興雲,濟用監副奉事尹英喆等,竝拿處,啓。傳曰,尙衣院之紅絨絲,雖非院儲,其若預爲待令,則安有此弊是旀,濟用監之結裹紬綿,不過一時不察,比諸尙衣院郞廳之供,可謂首實,尹英喆段,分揀放送,沈興雲段,除刑推議處爲良如敎。
丙申四月十八日卯時,上御廬次。藥房入侍時,提調徐命善,副提調洪國榮,假注書柳孟養,記事官白光澤,記注官朴聖鉉,醫官方泰輿·慶絢·吳道炯·徐命緯,以次進伏訖。命善曰,夜來聖體,若何?上曰,一樣矣。命善請診候,上曰,置之,上曰,惠慶宮進服益胃升陽湯本方中,加吉更一錢,自今日五貼劑入。出榻敎國榮曰,眞廟諡狀,前已撰出正書云,而明鼎旣已見罷,故本都監以黃景源改付標以入明鼎所撰之文,懸景源名以入,似好矣。上曰,趙明鼎所撰諡狀文罷職,前旣已正書云,仍用事,分付。出傳敎命善曰,朴相德·趙載俊陳疏請改名,乙亥傳敎有曰,逆賊名字之同行與音響相同者,此後勿許請改,旣有此下敎,則今番亦當稟定後擧行矣。上曰,今聞吏判所奏,曾在乙亥年,有勿爲更名之敎云,而朝家法制,皆從後施行,則以予見聞所及,年前亦有改名者,該曹知悉。出傳敎命善曰,臣以司僕事,有陳達者矣,今番所罷各宮房折受處,有太僕牧場,如定州之都致串,羅州之安昌島·其佐島,珍島之來德島帳內串,扇子島眞木里是也,牧場之關係不少,旣罷折受之後,不當渾歸於地部,自今還屬本寺,依前牧馬,何如?上曰,依爲之。出擧條上曰,油紙四卷·靑布二十匹內入。出傳敎命退去,諸臣以次出。
丙申四月十八日辰時,上詣魂殿。行朝上食入侍時,右副承旨申大升,假注書柳孟養,記事官白光澤,記注官朴聖鉉,都廳林得浩,以次侍立訖。上具衰服,詣中排設廳,視膳行禮,儀註上同,行禮訖,上還廬次,諸臣遂退出。
丙申四月十八日巳時,上御廬次。禮房承旨入侍時,都承旨洪國榮,假注書柳孟養,記事官白光澤,記注官朴聖鉉,以次進伏訖。上曰,禮曹參判入侍。出榻敎禮曹參判金華鎭進前奏曰,臣景慕宮奉審後,圖形以侍矣。上曰,今奉安正堂,以爲移安處,更建正堂於舊正堂之前,然後可成貌樣矣。華鎭曰,然矣。上曰,因山後,卽爲始役好矣。華鎭曰,役事時,役軍之雜亂出入,亦欠致敬,限畢役移安他所,似好矣。上曰,於義本宮,姑爲權奉,亦無妨矣,禮參先退。國榮曰,內殿寶尙今不得,模寫用之,似好矣。上曰,然矣,命退去,諸臣以次出。
丙申四月十八日午時,上御廬次。藥房副提調持湯劑入侍時,副提調洪國榮,假注書柳孟養,記事官白光澤,記注官朴聖鉉,醫官慶絢,以次進伏訖。上命讀大行大王諡狀及東五陵告由祭文訖,絢奉湯劑進前,上進御,命退去,諸臣以次出。
丙申四月十八日午時,上詣魂殿。晝茶禮行禮時,同副承旨李商巖,假注書徐有成,記事官白光澤,記注官朴聖鉉,都廳林得浩,以次隨詣。儀註上同。
丙申四月十八日申時,上御廬次。禮房承旨入侍,右承旨追後入侍時,左承旨洪國榮,假注書徐有成,記事官白光澤,記注官朴聖鉉,以次進伏訖。上曰,表咨文盡爲正書與否,注書知入。賤臣有成承命出去,以姑未正書之意覆奏。右承旨李秉鼎追後進伏。上曰,右承旨與注書,進去敬奉閣,彼國冊封勅前後幾度出來,考出以奏,可也。賤臣與李秉鼎先爲退出,諸臣以次退出。
丙申四月十八日申時,上御廬次。諸承旨請對入侍時,左承旨洪國榮,右承旨李秉鼎,右副承旨申大升,假注書柳孟養·徐有成,記事官白光澤,記注官朴聖鉉,以次進伏訖。上曰,以何事請對乎?國榮曰,有一儒疏入來,而於孝廟及先正,誣辱狼藉,如許凶逆,此殆前古所無也。上曰,何許人耶?大升曰,禮曹參議之遠族云矣。秉鼎曰,太陽中天,魑魁魍魎,自干嚴誅矣。上曰,上疏入之。國榮讀奏訖奏曰,果如此漢之言,則肅廟時,大報壇亦不可創建耶。諸承旨仍請鞫問。上命書傳敎曰,時原任大臣命招入侍,三司諸臣一體牌招入侍。又命書傳敎曰,嗚呼,環東土含生之類,知有君君父父之倫者,賴以有孝宗大王秉執之大義曁宋先正之至誠協贊之功也。到今國是大定之後,若有一毫語逼先正,則是誣孝廟也,誣天子也,而況此凶疏?滿紙凶言,不忍正視,罪人李明徽當親鞫,分付王府,李明徽具格式,囚南間事。出榻敎上曰,前後凶疏何限,而我國尊周大義則人無敢犯者矣。今見此疏,世道之壞亂,可知矣。秉鼎曰,如此疏頒布,似好矣。上曰,然矣。若知不敢之事,則渠輩豈爲之乎?秉鼎曰,此等人,若老死牖下,則天下寧有是理?上曰,義理之微妙者,人或難知而易犯,至於此等事,誠未可曉矣。大升曰,如尊周大義,不是難知之事矣。上曰,是非未定之前,種種歧異之論,不是異事,而國是大定之後,以尊周事,攻先正者,卽是攻孝廟也。年來隄防不嚴,如此之人,敢呈此等疏,語犯孝廟,逆無大於此者矣。親鞫處所,以內兵曹擧行,宮城扈衛置之,左右捕將命招事。出榻敎申退,承旨牌招事,金吾堂上一竝牌招事,禁軍以入直擧行,環衛軍兵出番,則勿爲待令事。以上竝出榻敎諸臣以次退出。
丙申四月十八日戌時,上御廬次。兵房承旨入侍,領議政·刑房承旨持罪人文書,追後入侍時,領議政金陽澤,左承旨洪國榮,右承旨李秉鼎,假注書徐有成,記事官白光澤,記注官朴聖鉉,以次進伏訖。上曰,尊周大義,我國之所以維持者,此實先正之功也,雖戊申處分,視尊周義理,有不可比矣。陽澤曰,夜氣不好,親臨殿座,下情誠甚悶慮矣。上曰,近日隄防解弛,至有此等疏,豈不怪駭乎?國榮曰,俄聞李東馨之言,此人初則辱先正,中間則辱尼山,末又辱先正云,其爲人,從可知矣。諸臣以次退出。
丙申四月十八日初更三點,上御廬次。兵判·兵房承旨同爲入侍,時原任大臣追後入侍時,兵曹判書李徽之,左承旨洪國榮,假注書徐有成,記事官白光澤,記注官朴聖鉉,左議政金尙喆,判府事李溵,右議政鄭存謙,以次進伏訖。上謂李徽之曰,卿則異於他人矣。見此疏,豈不凶乎?徽之曰,誠然矣。尙喆曰,千萬意外,有此妖惡之事矣。上曰,先正之道學卓越,姑捨孝廟志事之可見者,卽此尊周大義也,誣先正,豈非誣孝廟乎?徽之先退,諸臣以次退出。罪人李明徽上闕事。出榻敎
丙申四月十八日初更三點,上詣內兵曹。親鞫入侍時,左承旨洪國榮,右承旨李秉鼎,左副承旨徐有慶,右副承旨申大升,同副承旨李商巖,假注書徐有成·朴忠煥,記事官白光澤,記注官朴聖鉉,領議政金陽澤,左議政金尙喆,判府事李溵,右議政鄭存謙,判義禁趙重晦,同義禁鄭光漢·徐有隣·吳載純,問事郞廳李秉模·徐有防·金履正·沈有鎭·沈豐之·嚴思晩·李會遂·李商進,執義李重馥,掌令尹長烈·尹在醇,持平尹尙東,司諫李獻慶,獻納李謙彬,正言姜忱,禁府都事尹行儼·安廷瓛·李運祥·南鶴耆,以次侍立。上具頭冕布直領,乘輿出資政門,殿座于內兵曹。上曰,問郞持草紙上來。上曰,向來獄事則事關莫重,故親發問目,而今番則事關義理,議于諸大臣,書問目,可也。命書傳敎曰,儒臣李秉模·沈豐之·嚴思晩,問郞差下。又命書傳敎曰,在外禁堂改差,在外禁都更爲相換。又命書傳敎曰,新除授同義禁吳載純牌招,先入侍後謝恩。上曰,罪人疏入之。問郞徐有防,書問目讀奏訖,向罪人近處,一一讀諭,明徽以爲,矣身本非爲老少之論者,亦非好訟辯者也。上曰,老少之論,姑置之,尊周大義,汝何敢非之耶?明徽以爲,矣身非敢以尊周大義爲非,矣身之所非者,只華陽洞皇帝廟一事而已矣。上曰,尊周大義,自是祖宗朝家傳心法,先正之意,亦嘗以忍痛銜冤,迫不得已之心,存諸胸中,以爲俟時而擧之計,故當時養兵儲蓄,君臣之間,謀獻密勿,不幸天未祚宋,孝廟昇遐,終至於志事之未遂矣。東土含生,不知此箇義理,其可曰,臣子乎?況一聞茅屋祭昭王,古亦有之,則尤何敢以陪臣之祭皇帝爲非耶?明徽以爲,楚昭王則駐蹕於宜城縣,故宜城之民,懷舊德而祭之矣。至於我國華陽洞,則皇帝之影響,初不干涉,而故相臣之以陪臣而祀天子,尤非矣。上曰,我朝之於皇明,受恩,何如?自壬辰再造之後環東土數千里,雖一草一木之微,莫非皇恩所被,則雖家祭而戶祀之,無所不可矣,豈可比之於一時駐蹕之宜城縣乎?況今日之中州,化爲腥羶,一隅靑丘,獨保乾淨,則華陽之祀皇帝,此是無於禮而合於禮者也。雖以汝疏中虞帝祠言之,舜之崩於蒼梧,乃齊東野人之說也。張栻之修葺,朱子之著說,豈必以陟方之所,故爲合於妥靈之所,而然耶。蒼梧之說,尤不滿一哂矣。且孔子之以旅泰山爲非者,亦以周祚之未絶而陪臣僭之故也。明徽以爲,宗子爲廟,支子爲壇,則廟固重於壇,而朝家則設壇而祭之,臣下則立廟而祭之,此又不可矣。上曰,大報壇創於肅廟甲申,而萬東廟則已先建於己巳五月矣。當時先正,豈可預料朝家之設壇,而不敢立廟乎?況掃地而祭,卽天子祭天之禮,則壇廟輕重之說,尤不足辨矣。上又曰,汝之供辭,不稱先正,而必以故相臣稱之,何意也?明徽以爲,矣身疏中,旣以故相臣稱之,故不敢異同矣。上曰,說者或謂誣先正不必爲逆云,而先正之一生擔負者,卽孝廟之志事也,孝廟之晝宵咨度者,惟先正是仗,則其契合之昭融,可謂卓越矣。先正之他事,猶不可誣,況所誣者,春秋大義乎?汝疏中提空名而弄虛景,可謂辱先正之甚矣。若如汝言,則孔·孟之空言無施,亦可以非之乎?雖以孔·孟之賢聖,當時猶不免一種誣毁之說,則當先正之時,不能無異同之論者,固無足怪,而到今義理大定之後,必肆毁誣者,抑何心也?誣先正而不覺自歸於誣孝廟之科,則汝旣粗知讀書,而其果曰,不知而然乎?勸杖,可也。罪人明徽刑推一次後,上曰,汝之徒黨,予不欲問之矣。上又曰,汝疏中滿紙張皇,無非春秋大義也,假如汝言,則孝廟之寶算靈長,先正亦無故久於世,春秋大義,終不可成得耶。明徽以爲,故相必如伊尹·呂尙而後,可以成得,而矣身則以爲,故相不如伊·呂矣。上曰,罪人下之,親鞫姑罷。詳載事變日記中上還內後,諸臣以次退出。
上在慶熙宮廬次。
藥房提調徐命善,副提調洪國榮啓曰,親臨訊囚,撤宵勞動,伏未審夜間,聖體,若何?臣等,率諸御醫,趁早入診,詳察聖候爲宜,王大妃殿氣候,何如?惠慶宮氣候,亦何如?臣等,不任區區憂慮,敢來問安,竝此仰稟。答曰,知道。入侍。
王大妃殿,藥房口傳問安。答曰,罔極。惠慶宮·中宮殿,藥房口傳問安。答曰,知道。
大殿·王大妃殿,朝哭後,政院·玉堂口傳問安。答曰,罔極。惠慶宮·中宮殿,政院·玉堂口傳問安。答曰,知道。
洪國榮,以禮曹言啓曰,贈吏曹判書元命稷妻貞夫人沈氏,今月十七日卒逝云,取考五禮儀,則王妃外祖父母之喪,有擧哀節次,曾在肅廟朝癸亥年,王大妃殿爲外祖母,前參議宋國澤妻姜氏喪,有擧哀之例矣。依癸亥年例,王大妃殿當有擧哀之禮,儀註依禮文,磨鍊以入,以爲隨時擧哀之地,何如?傳曰,允。
洪國榮,以禮曹言啓曰,王大妃殿擧哀儀註,磨鍊直入王大妃殿,而五禮儀,王妃父母喪外,至於外祖父母喪,無成服節次,擧哀條下註有曰,惟衰服從俗麤布帶,十五日除云,癸亥年亦用此禮矣。今亦依前例進御麤布帶,令尙衣院趁今日擧哀時造入,何如?傳曰,允。
王大妃殿擧哀後,政院·玉堂單子問安。答曰,知道。王大妃殿擧哀後,藥房口傳問安。答曰,知道。大殿·惠慶宮·中宮殿,藥房口傳問安。答曰,知道。
傳于李秉鼎曰,他承旨與三使臣同爲入侍。
傳于洪國榮曰,大提學李徽之命招。
傳于李秉鼎曰,三請承傳色而不來,則請罪,例也,而問于中官,則限來屢請云,而至於屢呼不來,惠慶宮差備遠矣。猶不足怪,而至於中宮殿,承傳色在近不應,極爲可駭,當該承傳色,令該府處之,司鑰令攸司科治,當該別監,令本院囚禁治罪。
又傳于曰,雖遠惠慶宮,承言色不可全然無罪,從重推考。
以承傳色口傳下敎于李秉鼎曰,俄已下敎而承傳色三請不來則請罪,古例也,其間應爲頻請,而稍間請之,此後則三請不來,卽爲請罪事,政院知悉。
傳于洪國榮曰,宣傳官一員待令,騎馬四匹立之。
傳于洪國榮曰,大提學留待入侍。
又傳于曰,奎章閣上樑文書進知製敎李秉模,特賜織毛馬裝一部。
以備忘記,傳于李商巖曰,咸鏡道察民隱御史書啓,俄已回啓,各項更爲狀聞稟處事件,令該道臣,隨卽論理狀聞,其中三·甲貿鹽事,言念民事,殊極矜悶,依備局回啓,亦卽擧行,俾無後時之弊。至於別差與推刷官之不有飭敎恣意剝民之狀,萬萬痛駭,該官吏方行嚴繩,依湖西·海西例,各別嚴査從速啓聞事,下諭于咸鏡監司韓光會。
又以備忘記,傳于曰,新伯,似已交龜,此啓本下送,更旣査啓,旣非交承,則其所核實,尤無所難,凡所違法剝民之事,一切明査,隨聞見狀聞,斷勿撓貸,以淸新服之化,以謝西土之民,則自政院下諭于黃海監司李性源。
又以備忘記,傳于曰,明日次對停,貢市堂上·營造堂上,曉後來待,戶判如已就質大臣,則同爲入侍。
以平安監司徐命膺狀啓,江界公貴面閑良李休業等燒死·渰死等事,傳于李商巖曰,令本道恤典擧行。
洪國榮,以山陵都監郞廳,以摠護使意啓曰,本都監三物所郞廳韓大裕·金載均,身病俱重,勢難往役,當此山陵始役之日,不可虛帶,竝爲改差,其代工曹正郞尹龜東,尙衣院主簿李商質竝差下,使之察任,何如?傳曰,允。
又以山陵都監郞廳,以摠護使意啓曰,山陵役事,今方浩大,前僉使許圭以別看役差下,使之專意察任,何如?傳曰,允。
執義李重馥,司諫李獻慶,掌令尹長烈·尹在醇,持平尹尙東,獻納李謙彬,校理金履正,副校理沈豊之·沈有鎭,正言姜忱,修撰嚴思晩·李秉模啓曰,文氏敢以後宮,外結尙魯,潛懷不逞之心,肆行危逼之計,究厥罪狀,妖惡極矣。決不可收其爵號,安置私第而止,請文氏按律處斷。厚謙母子之罪關宗社,憤積神人,前後三司之討,已盡窮凶之跡,凡在血氣之倫者,咸曰可誅,厚謙之竄配其母之出第,不過薄勘邦憲未擧,輿情愈激,請厚謙快正王法,其母依律處斷。竄配罪人洪麟漢,本以濫猾之性,濟以陰譎之行,締結厚謙,敢懷叵測之心,沮戲聽政,顯有爭抗之意,罪惡貫盈,昭布國人之身目者,已悉於前後合辭之啓,而伏見傳敎下者,麟漢之罪狀,於是乎尤著,則勘罪之命,只止於近地竄配,公議轉激,輿憤逾鬱,究厥罪狀,不可薄竄而止,請礪山府竄配罪人洪麟漢,絶島安置。答曰,不允。
執義李重馥,司諫李獻慶,掌令尹長烈·尹在醇,持平尹尙東,獻納李謙彬,正言姜忱啓曰,荐棘罪人沈翔雲本以凶孼之裔,且兼妖邪之性,得罪倫紀,爲世所棄,蝨附厚謙,受其指使,向來一書,指意陰譎,情狀叵測,合辭之請,實是嚴懲討杜亂源之意,而閱歲爭執,天討未擧,世豈有妖惡如此,而終逭王章之理者哉?移配之命,雖出於授諸遠惡之意,而三尺至嚴,不可至此而止,請大靜縣荐棘罪人沈翔雲,亟命王府,嚴鞫得情,快正王法。答曰,不允。
執義李重馥,掌令尹長烈·尹在醇,持平尹尙東啓曰,趙德昌以入番掖隷,擅離番次,至於踰越宮墻之境,充軍之命,雖出於好生之德意,論其罪犯,不可充軍而止,請黑山島充軍罪人趙德昌,依律處斷。答曰,不允。
司諫李獻慶啓曰,黑山島充軍罪人趙德昌,身爲掖隷,乘夜踰墻,亂入深嚴之地者,論以罪犯,決難容貸,請充軍罪人趙德昌,依律處斷。綾恩君具允明,前判書具允鈺,遠竄罪人具庠,行副司直具㢞,本以凶邪之蹤,諂附厚謙,腸肚相連,陰謀秘計,無不干與,及今厚謙失勢之後,允鈺旣無明白樹立,而敢爲自拔之計,肆然呈疏,謂天可欺,將此心腸,奚事不爲?此不可一日置之於城闉之內,請具允明·允鈺及㢞,竝遠竄。答曰,不允。
丙申四月十九日卯時,上御廬次。藥房入侍時,都提調徐命善,副提調洪國榮,假注書柳孟養,記注官朴聖鉉,記事官白光澤,醫官慶絢·吳道炯·徐命緯,以次進伏訖。命善曰,昨夜撤漏勞動,聖體,若何?上曰,一樣矣。命善曰,寢睡善爲之乎?上曰,暫就寢矣。命善曰,王大妃殿意外遭私親喪氣候,何如?上曰,哀疚之中,尤難慰抑,切悶矣。命善曰,惠慶宮氣候,若何?上曰,姑爲支安矣。命善請診候,上曰,置之。命退去,諸臣以次出。
丙申四月十九日辰時,上詣魂殿。朝上食行禮入侍時,右承旨李秉鼎,假注書徐有成,記事官白光澤,記注官朴聖鉉,都廳林得浩,以次隨詣,上曰,行司直金漢耆,王大妃殿使之承候事。出榻敎上曰,王大妃殿諸臣問安,隨時爲之事。出榻敎儀註同前。
丙申四月十九日辰時,上御廬次。三使臣入侍時,上使金致仁,副使鄭昌順,書狀官李鎭衡,右承旨李秉鼎,假注書徐有成,記事官白光澤,記注官朴聖鉉,以次進伏。金致仁曰,昨夜親臨鞫囚,夜分乃罷,聖候,若何?上曰,一樣矣。致仁曰,王大妃殿氣候,若何?上曰,一樣矣。致仁曰,惠慶宮連進湯劑之餘,氣候,若何?上曰,一樣矣。上曰,日氣漸熱,萬里行役,何以往返?對曰,王事至重,何敢以日熱而憚勞乎?第區區下情,不得躬參於因山之時,以此自不勝戀結之誠矣。上曰,使事別無可慮耶?對曰,自來順便矣。自下雖或操縱,皇帝善爲周旋,似無慮矣。上曰,何間當入彼中耶?對曰,沿路數處方物査對,自費日子,到義州又爲改封裹,越江則似在來月初,而六月旬間,似可入燕矣。上曰,諡望,因左相所奏爲之矣。對曰,左相之意,出於十分完固之道,而從前亦多不索云矣。上曰,歸期當在何時?對曰,事若順成,則九月間可以復命,而先臣,則戊午年間入燕時,留九十餘日矣。上曰,然乎?左相入侍時,留燕幾日耶?對曰,三十餘日矣。此則順成故也。上曰,使行逢勅耶?對曰,勅使隨後云矣。上曰,庚子年勅使二番出來云矣。對曰,丁丑後,無勅使出來之事,而通事輩,每以我國看作利窟,然而今番勅行,似當兼來矣。上曰,冊封勅來後,又當送使耶?對曰,冬至使似兼謝恩使矣。上曰,卿須好,好往返焉。對曰,今當遠離,惟望聖體之益,加頤養矣。上使先退,副使進前。上曰,卿方出疆矣。須善往來焉。對曰,今當遠離,惟望聖體之對時益勝矣。副使退出,書狀進前。上曰,年已多矣,日且熱矣。須善往來焉。仍退出,諸臣以次退出。
丙申四月十九日辰時,上御廬次。禮房承旨入侍時,左承旨洪國榮,假注書柳孟養,記注官朴聖鉉,記事官白光澤,以次進伏訖。國榮曰,夜來聖體,若何?上曰,一樣矣。國榮曰,寢睡,何如?上曰,善寢矣。國榮曰,御將金漢耆病勢,方若有難起動,故雖有大妃殿承候之敎,不得入來云矣。上曰,今聞承旨所奏,御將尙未差云,其令調理承候。出傳敎命國榮讀公事訖,上曰,承旨以禮房入侍,禮記多有疑難處,當與論難矣。命中使持禮記檀弓篇以來,命國榮讀之,上,下詢文義,國榮仰對。上曰,注書有所見,其逐條陳達。賤臣對曰,臣學識罔昧,何以仰對乎?上曰,禮房之禮學,亦甚精明矣。國榮對曰,臣識見魯莽,至於禮學,尤爲罔昧,以故不能仰對聖問之萬一也。上曰,承旨謙辭過矣。命退去,諸臣以次退出。
丙申四月十九日午時,上御廬次。禮房承旨入侍時,左承旨洪國榮,假注書柳孟養,記注官朴聖鉉,記事官白光澤,以次進伏訖。上曰,知製敎李秉模牌招,其令書進上樑文。出傳敎上曰,大提學入侍。李徽之進前。上曰,宋時王圭,有堂號擬入之規故,今日特召文衡,其令擬御書閣揭號,卿果行王圭故事矣。上曰,此御書閣上樑文,卽左承旨所撰也,卿其讀之。徽之讀訖。上曰,左承旨行文詞律,予每稱善,而侶文亦可謂合作,至於侶文,工拙尤不難知,此上樑文,可謂合作矣。徽之曰,全篇極其善作矣。設以科文論之,批點句多矣。命徽之先退。上曰,他承旨入侍,左副承旨李商巖進前。命國榮先退。上曰,內乘一人入侍,內乘鄭景曾進前。上曰,內廐馬,幾匹?對曰,六十匹中,御乘十匹,便馬五十匹矣。命景曾先退。命書傳敎曰,奎章閣上樑文,可謂善作,此文字,事體自別,曾亦有陞資之例,而賞典其宜斟量,上樑文製進官,其令錫馬。上曰,左承旨,禮房也,當資之賞甚多,而至誠力辭,予何不諒?況此上樑文之作,例有加資之事,而予今錫馬,實諒禮房承旨意也。命退去,諸臣以次出。
丙申四月十九日申時,上詣魂殿。夕上食行禮入侍時,右副承旨申大升,假注書徐有成,記事官白光澤,記注官朴聖鉉,以次隨詣,儀註同前。上曰,知製敎書上樑文訖,使之請司謁以奏,可也。俄者賜馬,換以他好馬之意,分付本寺,亦可也。諸臣以次退出。
丙申四月十九日申時,上御廬次。藥房副提調持湯劑入侍時,副提調洪國榮,假注書柳孟養,記注官朴聖鉉,記事官白光澤,醫官慶絢,以次進伏訖。絢奉湯劑進前。上進御,命退去,諸臣以次退出。
丙申四月十九日酉時,上御廬次。左承旨入侍時,左承旨洪國榮,假注書柳孟養,記注官朴聖鉉,記事官白光澤,以次進伏訖。上曰,不過申飭,前承旨李養鼎敍用。出傳敎命讀備局回啓訖。命退去,諸臣以次出。
上在慶熙宮廬次。
自辰時至午時,日暈。
大殿·惠慶宮·中宮殿,政院·玉堂朝哭後,口傳問安。答曰,知道。王大妃殿,政院·玉堂朝哭後,口傳問安。答曰,罔極。
李商巖啓曰,待敎朴祐源由限已過,卽爲牌招入直,何如?傳曰,允。
以翰林朴祐源違牌傳旨,傳于徐有慶曰,只推。
徐有慶啓曰,戶曹判書鄭弘淳,貢市堂上徐命善,營造堂上鄭民始,依下敎來待矣。傳于申大升曰,戶房承旨與戶曹判書·貢市堂上入侍,戶曹參議姑爲留待。
事變假注書朴忠煥偕來代,以尹九宗爲之。
傳于洪國榮曰,騎馬一匹立之。
又傳于曰,副提調持二神交濟湯入侍。
又傳于曰,今日始役日,宣傳官一員馳往,看審而來。
李商巖啓曰,卽者副校理沈豊之,以其親病陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
洪國榮,以弘文館言啓曰,本館上番闕直,事甚未安,校理金履正卽爲牌招入直,何如?傳曰,允。
以備忘記,傳于洪國榮曰,深宮固壘,閽寺守之,古之嚴內外之意,有如此也,紀綱解弛,人不畏法,守門小宦,亦且犯禁,洞開差備門,外間,賤流,出入無忌,事之無嚴,莫此爲甚,當該掌務中官,問名內侍,卽爲先汰法,拿問定罪,不能檢飭之承傳色,不能防守之差備中官,一竝罷職。
又以備忘記,傳于曰,下敎之下,門禁無異前日,閑雜人往來,如入無人之境,今日摘奸,亦爲現捉,昌德宮入直衛將先汰後拿,兵判別定將校廉察,則身爲褊禆不遵,將令此等褊禆,緩急何恃,該褊禆,令兵判從重決棍除名。昌德宮衛將則擅離番所,已極駭然,而建陽門雖與闕門有異,卽是兩闕之界,則不但雜人無常出入,以至竊發之徒,亦云公行,此等紀綱,前所未聞,亦令兵判決棍汰去,明日政擇擬。
傳于李商巖曰,宣傳官待城門開,復命。
洪國榮,以禮曹言啓曰,今四月十八日弘文館啓曰,景慕宮祭禮,旣問大臣,合行儀節,自本館博考以奏事,命下矣。臣等以用牲用樂等節,取考可考文獻,則杜氏通典諸太子廟時享條曰,太樂令設軒懸於廟庭。又曰,宰人以鑾刀割牲,此實用樂用牲之一大明證,而大臣旣奏於筵席,今不必更陳,其他史籍,雖未見其昭載之文,粵自歷代,迄于皇朝儲君之樂,皆用軒懸三面之制,則幽明之理,本自無間,而享祀之禮,尤宜致隆,在平日則可用,而在歿後則獨不可用,在宴禮則可許,而在祀典則反不可許也耶?至若用牲,則攷之宋史,英宗用之於濮王,孝宗用之於秀王,惟彼二王,位不過乎藩王,屬則遠於璿系,而特以報本之義爰有隆祀之節,而未聞諸賢以此非之也。惟我景慕宮,以位則尊臨貳極也,以親則誕育聖躬也,受先王之命而旣聽庶政矣,奉先王之敎而亦擧軒懸矣。在聖人事死如生事無如存之義,凡係可爲之禮則宜無所不用其極,況此一二故實之可據而行者耶?抑臣等以我朝故事,有可以仰陳者,昔我孝宗大王,將臨昭顯墓也,禮官難於儀節,相臣閔鼎重,引漢帝太牢祀東平陵事,陳箚行殿,辭明義正,若使我朝,曾有用牢園陵之例,則相臣必請之矣,聖祖必行之矣。東平之於漢帝,昭顯之於聖祖語其親則兄也,諸父也,其宜致敬而盡禮也,尙且如此,伏況親愈尊而禮愈隆者耶?仍竊伏念,祭祀之禮,莫重於牲與樂,蓋其降歆之理,來格之效,灼然可見,試觀乎周雅楚茨之主人,卽公卿之有田祿者,而其詩曰,潔爾牛羊,以往烝嘗。又曰,樂其入奏,以裕後祿,以此推之,則不獨天子諸位之爲可用也。雖曰,古今之異宜,若乃今日之禮,揆諸天理,本之人情,恐無不可,而不但關係至重,以臣等謏才蔑識,旣不能廣探而遠引,顧安敢率意而質言乎?伏乞更加博詢於在野儒臣而處之,恐合事宜之意,敢啓。傳曰,知道。時原任大臣及在外儒臣處遣禮官,以此草記問議後以奏事,命下矣。發遣本曹郞廳,問議于時原任大臣及在外儒臣處則領議政金陽澤,左議政金尙喆,右議政鄭存謙以爲,景慕宮祭禮用牢用樂事,臣等已於入侍,有所考據而陳達,仍請博詢,而儒臣獻議若是纖悉,臣等更無可以仰達者矣云。行判中樞府事李溵以爲,三大臣旣已備陳前席,諸儒臣又復考以聞,臣無容別議云。領中樞府事金相福以爲,情勢危蹙,不敢獻議云。行判中樞府事金致仁以爲,病未獻議云。行判中樞府事韓翼謩以爲,病昏委頓,末由獻議云。副護軍洪啓能以爲,臣以萬不近似之身,猥充儒臣之數,問議之命,至再至三,而一向泯默,迷不知改者,誠以自知甚明,自量甚熟故也,雖其義有不敢跡涉慢蹇,俯仰踧踖,無任惶恐竢罪之至云,大臣儒臣之意如此,上裁何如。傳曰,待在外儒臣收議畢到,更爲稟處。
又以禮曹言啓曰,延福殿薦新,以太廟薦新之物,當爲封進,而補編中所減十六種,則孝明殿·徽寧殿旣不封進,延福殿一體勿爲封進乎?敢稟。傳曰,知道。
又以禮曹言啓曰,五禮儀,上諡殯殿儀,無讀祝之節,只有致詞讀冊寶之儀,故自前國恤時,皆不用祝文,而取考喪禮補編,則上諡殯殿儀,有讀祝致詞,讀冊寶之文矣,今番大行大王殯殿上諡時,依補編所載,擧行之意,敢啓。傳曰,知道。
李商巖,以兵曹言啓曰,昌慶宮衛將宋道洵,素患痰癖之症,近又添劇,勢難供職,呈狀乞遞,改差,何如?傳曰,允。
又以漢城府言啓曰,本府以詞訟劇地,雖諸郞廳俱存之時,猶患苟艱,而今當轝士大役,各掌許多抄出分排之役,極其浩繁,且道路修治橋梁造成,事役甚多,期日迫近,本府主簿兪彦錥,以該色郞廳,日前相換於義禁府都事矣。莫重之役,不可付之生手,在前如此之時,多有草記仍任之例,前主簿兪彦錥,仍任前任,以爲專意董察之地,何如?傳曰,允。
又以義禁府言啓曰,王獄何等嚴重,而雖常時雜人之不得出入,況今重囚在獄嚴秘之時乎,今日暮時,不知何許人,踰越北墻入來之際,守直羅將處現捉,故萬萬驚駭,一邊結縳,査問委折,則渠以爲摘奸別監朴有春云,故姑爲執留,何以爲之?敢啓。傳曰,果是摘奸掖隷,身佩通符,不可經宿闕外,放送。
執義李重馥,司諫李獻慶,副應敎李敬養,掌令尹長烈·尹在醇,持平尹尙東,獻納李謙彬,校理金履正,副校理沈有鎭·沈豊之,正言姜忱,修撰嚴思晩·李秉模啓曰,請文氏接律處斷,厚謙快正王法,其母依律處斷,礪山府竄配罪人洪麟漢,絶島安置。措辭竝見上答曰,不允。
執義李春馥,司諫李獻慶,掌令尹長烈·尹在醇,持平尹尙東,獻納李謙彬,正言姜忱啓曰,請大靜縣荐棘罪人沈翔雲,亟命王府嚴鞫得情,快正王法。措辭見上答曰,不允。
執義李重馥,掌令尹長烈,持平尹尙東啓曰,請黑山島充軍罪人趙德昌,依律處斷。措辭見上答曰,不允。
司諫李獻慶啓曰,請充軍罪人趙德昌,依律處斷,具允鈺·允明及㢞,竝遠竄。措辭竝見上答曰,不允。
丙申四月二十日辰時,上御廬次。江原監司入侍時,江原監司金夏材,左副承旨徐有慶,假注書徐有成,記事官白光澤,記注官朴聖鉉,以次進伏訖。上謂夏材曰,卿今出去,必善之矣。第須益加勉飭焉。對曰,臣以非才,猥膺藩任,而今承面飭,敢不益加勉勵,思所以一分報效之道乎?有慶讀宣諭訖,夏材先退。上謂有慶曰,儒疏凶矣。對曰,䥃之弟子云,其誣辱先正,豈有所受歟?上曰,䥃之弟子云耶?尊用大義,渠何敢非之耶?大小人必皆憤憤矣。對曰,然矣。上曰,東伯爲人甚合矣。對曰,精詳雅諒矣。諸臣仍爲退出。
丙申四月二十日辰時,上御廬次。戶判·貢市堂上·戶房承旨入侍時,戶曹判書鄭弘淳,吏曹判書徐命善,左副承旨徐有慶,假注書徐有成,記事官白光澤,記注官朴聖鉉,以次進伏訖。上謂弘淳曰,上樑擇日,已爲之耶?弘淳對曰,御書閣則擇以廿七日,而別堂擇日則姑未爲之矣。上曰,材木以宮房撤毁者取用耶?弘淳曰,新舊材合用似好,而別堂若只用新材,則似不足矣。上曰,酌定草記,可也。上曰,景慕宮則誰幹其任。弘淳曰,郞廳洪元燮軍門則白泰周別看役矣。弘淳又曰,諸宮房汰還稅入之物,何以爲之乎?上曰,田畓事,更議大臣處之,而有土條則自戶曹擧行,可也。弘淳先退,上謂命善曰,市民之於宮家,外上幾何,詳探以奏,可也。命善曰,臣以司僕事,因昨日下敎探問,則長湍地,有四十結收稅於和平翁主房者。錦城尉謂臣曰,此是前朝馬場,自前欲爲還納而無路不敢矣。今則必欲納之云,其言矣。命善先退。上曰,禮曹參議入侍。賤臣有成承命出去,與禮曹參議李東馨偕入進伏。上謂東馨曰,江華奉審果何如?東馨曰,殿宇間數不同,分一半則似好,而不然則次次奉安,似好矣。但間數不甚均適,故臣作圖形以來矣。上曰,用昭穆之例,何如?東馨曰,間數闊狹不同,似如何矣。上曰,待大臣入侍,圖形更爲持來,可也。東馨先退。上命書傳敎曰,戶判旣承下敎,各處材木區劃後,分類草記,草記令該廳持待。上問有慶曰,徐龍輔何當上來?有慶曰,其父急於奔哭因差使員上來云。今明間,似可隨其父入來矣。上曰,聞卿篤於友愛云矣。有慶曰,臣兄弟二人,一則出繼,零丁孤子,相依爲命,而寧有可稱之實乎?諸臣遂以次退出。
丙申四月二十日午時,上御廬次。藥房副提調持湯劑入侍時,副提調洪國榮,假注書柳孟養,記注書朴聖鉉,記事官白光澤,醫官慶絢,以次進伏訖。絢奉湯劑進前。上進御,命書傳敎曰,慈宮氣候,近日靡寧之中,以卿之尙不入城,爲用心之端,在卿道理,宜不他顧,況向者鄭履煥之批,慮患云者,知卿本心而然也,卿何自引若是之過乎?予有面諭者,卿須安心勿辭,卽爲入城,仍爲入侍事,遣史官傳諭于洪奉賀,仍與偕來。上曰,豊原家事,實爲矜惻矣。惡子悖孫,雖傾覆其家,爲其父祖者,旣有功於國家,則其絶祀,尤極慘絶矣。國榮曰,豊原旣是先朝帶礪之臣,則其祀之斬焉,在古人十世宥之義,深切惻然,伏願聖明,克軫繼祀之道焉。上曰,承旨所陳,允合予志,可不留念乎?從當問於大臣,然後處之矣。命書傳敎曰,豊原府院君趙顯命,卽先祖帶礪之臣也,在法當有十世宥之之義,今其祀斬焉絶矣。予庸愴焉,宜宥一子,不絶其祀,令大臣稟處。命退去,諸臣以次出。
丙申四月二十日酉時,上御廬次。禮房承旨入侍時,左承旨洪國榮,假注書柳孟養,記注官朴聖鉉,記事官白光澤,以次進伏訖。上曰,守令闕幾何?國榮對曰,四窠矣。命書傳敎曰,守令多窠,政官待開門牌招,各別另擇事,分付吏判,其令入侍承批。上曰,今覽湖南觀察使狀聞,可謂得體其中徐完碩尤涉無狀,當令拿問,而傷風敗俗背,公蔑法之事,令道臣條列以聞,以爲問目。出傳敎上曰,廚傳有弊,徐完碩待其待令,卽爲拿囚草記。出傳敎國榮曰,臣有區區所懷,敢此仰達矣,生民休戚,專在於守令之賢否,百里分憂之任,不輕而重,近來多不擇人,貪風猶未寢息,生民擧皆嗷嗷,在聖上一視之澤,不可放忽於係休戚之本矣。上曰,承旨所陳誠切實,可不留念?國榮曰,近來得除守令者,專事肥己,不念恤民,其他虐政,無所不至,至於徐完碩輩,極矣。上曰,徐命善當銓後,其守令之注擬者頗能擇人,予庸嘉之。國榮曰,非不另擇,而知人最難,安能知皆是善人?上曰,然矣。若去其太甚者,則斯可矣。命退去,諸臣遂退出。
上在慶熙宮廬次。
大殿·惠慶宮·中宮殿,政院·玉堂朝哭後,口傳問安。答曰,知道。王大妃殿,政院·玉堂朝哭後,口傳問安。答曰,罔極。
傳于李商巖曰,下直守令留待。
傳于李秉鼎曰,先下手書吏羅將,令該曹嚴問,若不直招,杖問捧供。
傳于李商巖曰,民事方殷,守令不可一時曠官,卽爲擬入,頃者聽政初,已爲下敎,而都民休戚,係於京兆,判尹代,各別擇差。
傳于洪國榮曰,今日作闕郞署及禁府堂上兼帶,今日卽爲差出。
又傳于曰,判書旣兼校正堂上,在外秋曹參議改差,今日政擇擬,其令牌招開坐。
又傳于曰,政廳承旨入侍。
有政。吏批,行判書徐命善進,參判尹得養進,參議洪檢牌不進,左承旨洪國榮進,以李在簡爲吏曹參議,魚錫定爲兵曹參判,羅學素爲典籍,金相台爲鐵原府使,趙榮克爲淳昌郡守,李東郁爲康津縣監,李殷福爲海南縣監,金鍾正爲判尹,尹東暹爲右參贊,李普觀爲刑曹參議,李煥爲禁府都事,金泰煒爲書題。再政。以鄭弘淳爲判義禁,沈墢·趙㻐·鄭一祥爲同義禁,尹得養爲惠民提調,金華鎭爲內資提調,趙㻐爲歸厚提調,洪大容爲禮賓主簿,李應重·南殷老·趙亨逵·朴右源·趙德洵·洪景厚·李弘源爲禁府都事。三政。以金孝大爲知敦寧,李得宗爲同敦寧,金魯鎭爲左尹,趙㻐爲右尹,李趾和爲引儀,沈亮賢爲宣陵參奉,李一源爲懿陵參奉,宋翼洙爲掌樂僉正,沈履之爲禮曹參判,李養鼎爲敦寧都正。兵批。判書李徽之進,參判未差,參議李得臣病,參知李商岳入直進。左副承旨徐有慶進啓曰,知訓鍊今當差出,而當品中可擬之人乏少,從二品竝擬,何如?傳曰,允。以具善復爲知訓鍊,李長爀爲內禁將,金相戊爲僉知,吳㑺爲忠壯將,李文顯爲都廳都事,李奭培爲武兼,曺景休爲昌德將,王道平·崔孝昌爲昌慶將,副司直單李溎·沈履之·李養鼎·李福源·尹東晢·閔鍾烈,副司果單崔遂燁·金聖和·尹守訥,同知單千聖輝。
洪國榮,以兵曹言啓曰,兼司僕將李壽鵬,素患痰癖之症,近又添劇,時月之內,勢難供職,呈狀乞遞,宿衛領軍之任,不可久曠,今姑改差,何如?傳曰,允。
又以魂殿都監郞廳,以摠護使意啓曰,梓宮漆布加漆,已準十度,全體加漆,依喪禮補編,以三度擧行,而吉日時則令該曹推擇間二日爲之意,敢啓。傳曰,知道。
又以摠護使意啓曰,二房郞廳李普瞻,修理所監造官洪亮獻汰去事,命下矣。郞廳李普瞻代,工曹正郞尹光孚,監造官洪亮獻代,掌苑署奉事金履中竝卽差下,使之察任,何如?傳曰,允。
又以兵曹言啓曰,昌德宮廉察將校,從重決棍除名,擅離番所,昌德宮衛將決棍汰去事,命下矣。依傳敎,當該將校盧翊臣,決棍十五度後除名,當該衛將趙泰鎭決棍十度後,汰去之意,敢啓。傳曰,知道。
大司諫宋翼彦,執義李重馥,司諫李獻慶,副應敎李敬養,掌令尹長烈·尹在醇,持平尹尙東,獻納李謙彬,校理金履正,副校理沈有鎭,正言姜忱,修撰嚴思晩·李秉模啓曰,請文氏按律處斷,請厚謙快正王法,其母依律處斷,請礪山府竄配罪人洪麟漢,絶島安置。措辭竝見上答曰,不允。
大司諫宋翼彦,執義李重馥,司諫李獻慶,掌令尹長烈·尹在醇,持平尹尙東,獻納李謙彬,正言姜忱啓曰,請大靜縣荐棘罪人沈翔雲,亟命王府,嚴鞫得情,快正王法。措語見上答曰,不允。
執義李重馥,持平尹尙東啓曰,請黑山島充軍罪人趙德昌,依律處斷。措語見上答曰,不允。
大司諫宋翼彦,正言姜忱啓曰,請充軍罪人趙德昌依律處斷,請具允明·允鈺及㢞,竝遠竄。措語倂見上答曰,不允。
戶曹參判鄭昌順上疏曰,伏以臣,昨已辭陛,行將出疆瞻望宸極,曷勝耿結,仍念所叨地部佐貳之任,元無仍帶往來之例,玆從縣道,冒控短章。伏乞聖明,亟命所司,照例遞改焉,臣無任云云。踏啓字。
掌令尹長烈上疏曰,伏以,日月不留,公除奄過,伏惟孝思靡逮,何可堪處?臣於賓筵,猥隨臺參之末,仰瞻深墨之容,下懷悲慮,益不勝耿結,念臣才學鹵莾,言議巽軟,時當一初之淸明,那堪言責之重任,而義重沐浴,不敢逡巡,詣臺陳列,已一旬有餘日矣。逐日祗詣,重觸寒感,頭疼身熱,冒逆氣昡,種種諸症,十分危惡,勉强驅策,實有汚穢淸禁之慮,玆不得不疾聲仰籲於天地父母之前,伏願亟遞臣見帶之職,仍治臣瀆擾之罪,以幸公私,千萬顒祝。臣方乞免,而有懷附陳,惟聖明裁幸焉,臣昨伏見傳敎下者,以豊原府院君趙顯命存祀事,有大臣稟處之命,臣竊以爲過矣,噫亂逆何代無之,而其排布醞釀,窮凶叵測,豈有若今番諸賊哉?論其窩窟,卽載翰爲最,天討克擧,輿憤少洩,收孥之典,纔已擧行,今何容追有低仰,遽議其原恕乎?聖意雖出於念勳,國法宜守於治逆,臣謂亟收成命,以嚴王章,宜矣,臣無任云云。答曰,省疏具悉。所陳令大臣稟處,予意有在爾,其勿辭察職。
丙申四月二十一日,兼春秋朴行淳,義禁府啓目,以向前沈興雲照律啓。傳曰,依允。
丙申四月二十一日卯時,上御廬次。藥房副提調入侍時,副提調洪國榮,假注書柳孟養,記事官白光澤,記注官朴聖鉉,以次進伏訖。上曰,特敎開政之下,判書之違牌,抑何事也?參判之尙無動靜,又何故也?判書·參判申飭開政,判書更爲牌招。出傳敎上曰,大獄尙未收殺,王府慮有疎虞,故昨使掖隷,持通符摘奸,必察虛實而來,則至於直入,直南間窺見罪人飮食之樣,已可見國法之解弛,況掖隷通符,與御史之馬牌等,都事以爲捕校之所佩,直爲結縛王人云,若然則御史之所佩馬牌,外邑亦以羅將之所佩結縛乎?且姑爲執留,以待草記後處分,何所不可,而旣知其分明摘奸之人,而御印通符旣佩於身,則任自結縛,事未前聞,金吾堂上從重推考,都事汰去,先下手羅將書吏爲先拿囚,秋曹嚴問後,捧供以聞,今此下敎,非爲掖隷之結縛佩符信者,到處皆然,則其將無廉察之擧乎?近日獄情疎漏,必有潛通之慮,從當嚴査,當處當律,王府知悉。出傳敎上曰,刑房承旨入侍,右承旨李秉鼎進前。上曰,近來獄情疎虞,守卒不守各間,已極駭然,掖隷直入南間,見其罪人之食,此豈重獄囚之道乎?承旨招致入直都事,各別申飭,結縛掖隷,亦涉駭悖,旣佩通符則何敢任自結縛乎?昨日守幕羅將,自政院捉囚。命承旨先退。上曰,注書出去,宣傳官三人招入。臣孟養承命出,與宣傳官李彦臣·李殷輔·沈公協進前,上曰,汝等往入禁府南間,或有書札往來者,搜來,罪人手足鎖堅否,摘奸以來。上曰,騎馬三匹立之。出榻敎宣傳官先退。上曰,下直守令入侍。谷山府使吳載紹,淮陽府使李鎭恒進前。命國榮讀宣別諭。上曰,下去後,善爲之。命鎭恒先退。上曰,谷山奉親而去乎?載紹曰,不得同去矣。載紹曰,臣以外方,出位陳達,極爲惶悚,而厚謙之尙不處分,非但輿情之食憤,在國法,豈可一時容貸乎?速爲處分,臣所望也。上曰,行且召矣。無事下去,着實爲之。上曰,注書出去,淸心丸十丸,蘇合丸十丸,分付藥房,以給谷山府使。命載紹先退。上曰,朝廷之名宦雜亂,故士夫之名節隨壞,此是世道之憂,況天官之職,爲任不輕,不可以伊時相奏之襲謬,至今遷就,此後銓曹亞三堂望三望,依古例爲之,而其通塞,亦依古例爲之,以尊朝廷,以勵士夫。出傳敎上曰,王府京軍,雖佩鄕軍之號牌,衛將所書員,宜無不知之理,令騎判崇政門棍問以奏,近來獄情,雖云疎虞,親鞫之時,無嚴若此,禁府軍輩一體棍問,其卽査實。出傳敎命退去,諸臣以次出。
丙申四月二十一日巳時,上御廬次。禮房承旨入侍時,左承旨洪國榮,假注書柳孟養,記事官白光澤,記注官朴聖鉉,以次進伏訖。上曰,爲善堂西月廊,旣無房舍,則宜乎修改,至於東月廊,則不過中官入接處,亦有房舍,別無前期修理之事,又況下敎前,大內處所爲中官入接處,任自修理,此等前例,曾所未聞,其在嚴內外之道,不可無飭,入直都監堂上都廳推考,該房郞廳汰去。出傳敎上曰,吏判入侍。徐命善進前曰,臂部不平之候,何如?上曰,不至大段,而尙今不平矣。上曰,右手背,時或牽引,麻木特甚,何以爲之乎?命善對曰,殿座處所,每向北故,此觸風之候也。命吳道炯入侍,道炯進前。上曰,手背頗麻木鍼灸則似好矣。道炯對曰,以長陸作片付肩隅,曲肢受灸好矣。上曰,與白文昌備受灸諸具入侍。吏判先退。上曰,新除守令,皆令不多日辭朝。出傳敎上曰,新除授金吾堂郞,皆令今日謝恩。出榻敎上曰,新除守令,今日謝恩。出傳敎上曰,國有法紀則豈有鞫獄罪人之枷杻自解手足不鎖者乎?若此而安用王府爲哉?身爲堂郞,飭敎之下,全不檢察,有此前所未聞之事,極爲駭然,禁府諸堂,一竝削職親鞫以後,入直都事一竝削去仕版,門外黜送,守直吏卒間軍士,令該曹考律草記。出傳敎上曰,昨日京兆草記混下,當該中官推考,欲爲下敎而未果,漢城主簿兪彦錥仍任勿施,其若仍任,則尹羲厚何以區處乎?卽此一節,難望聽訟,而循公堂上罷職。出傳敎命退去,諸臣以次出。
丙申四月二十一日未時,上御廬次。吏判持政望入侍時,吏曹判書徐命善,左承旨洪國榮,假注書柳孟養,記事官白光澤,記注官朴聖鉉,以次進伏訖。命國榮讀政望。命善曰,日已晩,湯劑進御好矣。上曰,頭痛未差,何以進藥乎?命善曰,湯劑進御然後,此等症候,可有減勢矣。命入湯劑,泰輿奉湯劑進前,上進御。上曰,白文昌入侍,文昌奉受灸諸具進前,上曰,受灸處卽何處?文昌對曰,外關曲肢矣。上曰,先受外關好矣。文昌奉長陸片付外關先灸三十二張訖,次灸曲肢三十二張。受灸訖。國榮曰,都提調聞殿下臂部不平之候,來詣闕下云矣。上曰,兼史出去,臂病不至大段,先已受灸,直爲還家事,傳諭于都提調,命讀海伯査啓。上曰,以監司爲名者,貪濁如此之甚,將奈何?前日洪述海納招,都是飭辭也。上曰,景慕宮改建,依定奪爲之,句管無人,禮曹參判金華鎭,旣已相址,亦出圖形,敦匠之役,宜付熟手,戶曹參判除授,仍差改建廳堂上。出傳敎上曰,嚴宮禁,王政之大者,近來紀綱解弛,民不畏法,肅肅淸禁,作一街路,末俗之多少弊端,皆從此中出,有識之寒心久矣。當此新服之初,宜修內政,古制宮禁出入,男以信符,女以漢符,用此憑驗,若無此者,不得攔入,法意森嚴,挽近以來,此法專廢,不知兩符之制,宮奴私隷,任意縱橫,事之無嚴,莫此爲甚,從今以後,依大典信漢符爲準,其令兵曹,爲先新造門禁,自頒符日申嚴。出傳敎命退去,諸臣以次出。
丙申四月二十一日申時,上御廬次。禮房承旨·吏判同爲入侍時,吏曹判書徐命善,左承旨洪國榮,假注書柳孟養,記事官白光澤,記注官朴聖鉉,以次進伏訖。命善曰,俄間聖候,若何?上曰,寒氣猶未快祛矣。命國榮讀政望落點訖。上曰,注書出去,刑曹開坐與否知入,臣孟養承命而出,回奏曰,姑未開坐云矣。命退去,諸臣以次出。
丙申四月二十一日酉時,上御廬次。副提調請對入侍時,副提調洪國榮,假注書柳孟養,記事官白光澤,記注官朴聖鉉,以次進伏訖。國榮曰,俄間聖候,若何?上曰,寒氣有時往來矣。命入直醫官一人入侍,吳道炯進前。國榮曰,上候以微感未寧,寒氣有時往來,且有頭痛之症,木米湯入蘇薑進御,何如?道炯曰,木米進御,則汗氣出而可以和解矣。國榮奏曰,今其煎入乎?上曰,依爲之。命退去,諸臣以次出。
上在慶熙宮廬次。
大殿·惠慶宮·中宮殿,政院·玉堂朝哭後,口傳問安。答曰,知道。
王大妃殿,政院·玉堂朝哭後,口傳問安。答曰,罔極。
洪國榮啓曰,假注書柳孟養,身病猝重,今姑改差,何如?傳曰,允。
柳孟養改差代,以李商球爲假注書。
李秉鼎啓曰,假注書李商球,時無職名,令該曹依例口傳付軍職,冠帶常仕,何如?傳曰,允。
備忘記,傳于李秉鼎曰,觀此四啓,卽前監司金載順狀啓,而此狀啓,聽政前來到者,不但閱歲之後,又當新舊之交,不無及時之嫌,今春錦伯之狀,已有飭令,前此大臣之奏,又有下令酬勞之典,雖不可一切防遏,罔功之資,亦不當隨請聽施,況原狀聞,旣是令前,虛實自在,未査之前則該曹回啓,難免曲循,勿施。
傳于洪國榮曰,副提調率醫官入侍。
徐有慶,以吏曹言啓曰,今此各陵告由祭大祝,皆以侍從塡差,而時無職名人員,令該曹口傳付軍職,何如?傳曰,允。
洪國榮,以禮曹言啓曰,景慕宮祭享用牲用樂事,因傳敎發遣本曹郞廳,問議于在外儒臣處,則前正宋德相以爲,疾病方苦,況此景慕宮用樂用牲一節,係是國家重禮,尤何敢有所容議,而第念弘文館所考通典之言,實爲明證,我朝諸世子廟已行之例,未知果如何,而今景慕宮事面體貌,有所懸殊,凡干儀節,如非礙逼,於太廟及所後之重者,之則其所不忘私恩,盡其至情,當如程子所論之意,樂牲等節,雖未現於程子之言,而庶幾可以推測而知也。然則儒臣所陳,尤不爲無據矣。臣病昏神錯,略陳謏見如此,伏惟上裁云。副護軍金亮行以爲,臣以愚陋之資,無所知識,而與聞於邦家典禮,則其在私分公體,俱甚未安,故曾於先朝屢承詢問之命,而一未仰對,況臣以頃年妄言,自速大戾,雖伏蒙先大王寬大之恩,薄勘旋宥,而臣之杜門省愆,不敢自齒於平人者,蓋十年餘矣。不意聖上,不棄滓穢之蹤,復置問議之列月前王人再臨,卽者復下詢以宮廟之重禮,臣之區區情勢,至是而不容終默,忘其猥越,略此陳暴,而又不得獻議,伏地戰慓尤增死罪云。前別提金鍾厚以爲,臣於前月,再辱聖問,輒以身未嘗出,不敢有言之義爲對,積犯違逋,知負大何,不意聖度包容,下問不倦,復詢以宮廟莫重之禮,臣於是益不勝震恐靡措,而顧其迷執依舊,無計變動,玆又不敢獻議,伏地戰慄,惟願亟降威譴,仍命刊去問議之列,俾公體無褻,私分獲安焉云,儒臣之意如此,上裁,何如?。答曰,獻議畢到,待領相造朝,左相復命,時原任大臣與禮官消詳,入侍稟處。
洪國榮,以營建都監言啓曰,御書閣定礎吉日,令日官推擇,則今四月二十四日巳時爲吉云,以此日時,排定礎石之意,敢啓。傳曰,允。
洪國榮,以兵曹意啓曰,新除授北虞候李迪,以其母病沈重,勢難離赴之望,呈狀乞遞,情理旣如此,則不可强令赴任,依例罷黜,何如?傳曰,允。
洪國榮,以兵曹意啓曰,臣依下敎開坐,龍虎營義禁府罪人守直軍十名及搖鈴軍五名,一竝捉來,嚴棍査問,則搖鈴軍,果川正金成福,安城正李乭伊,陽城正柳成福,海州正趙光彬,蔚珍正申鐸等五名,所供則渠等在於獄外,晝夜搖鈴而已,使不近於獄門,獄中之事,全無知得云云,一間守直軍,竹山正金光希,延安正金論男等二名所供則晝夜守直,曾無解枷杻脫足鎖之事,今日摘奸時亦無執頉云云,而二間守直軍,陽城正兪天克·李春正,三間守直軍,楊根正李得天,果川正高五壯,四間守直軍,楊州正金福眞,麻田正崔時同,五間守直軍,沔川正李旕奉,全州正李學明等八名所供則渠輩與罪人,同在獄中,晝夜守直,無解枷杻脫足鎖之事,而今日摘奸時,罪人之一足鎖,因宣傳官之手打,果爲自開,當初罪人,自外具枷杻鎖手足,囚獄間則鎖金之虛疎,初不覺得云云矣。鞫囚枷杻足鎖,何等嚴重,而足鎖之金,旣是自開之物,則必有與軍人符同自脫之時,而弄奸情節,嚴棍詰問,終是抵牢不服,不可尋常處之,上項各人等罪狀,令秋曹嚴究覈,考律處之,何如?傳曰,允。
大司諫宋翼彦,執義李重馥,司諫李獻慶,應敎鄭元始,掌令尹長烈·尹在醇,持平尹尙東,獻納李謙彬,校理金履正,正言姜忱,修撰嚴思晩·李秉模啓曰,文氏敢以後宮,外結尙魯,潛懷不逞之心,肆行危逼之計,究厥罪狀,妖惡極矣,決不可收其爵號,安置私第而止,請文氏按律處斷。答曰,不允。
又啓曰,厚謙母子之罪貫宗社,憤積神人,前後三司之討,已盡窮凶之跡,凡在血氣之倫者,咸曰,可誅,厚謙之竄配,其母之出第,不過薄勘,邦憲未擧,輿情愈激,請厚謙快正王法,其母依律處斷。答曰,不允。
又啓曰,竄配罪人洪麟漢,本以濫猾之性,濟以陰譎之行,締結厚謙,敢懷叵測之心,沮戲聽政,顯有爭抗之意,罪惡貫盈,昭布國人之耳目者,已悉於前後合辭之啓,而伏見傳敎下者,麟漢之罪狀,於是乎尤著,則勘罪之命,只止於近地竄配,公議轉激,輿情逾菀,究厥罪狀,不可薄竄而止,請礪山府竄配罪人洪麟漢,絶島安置。答曰,不允。
大司諫宋翼彦,執義李重馥,司諫李獻慶,掌令尹長烈·尹在醇,持平尹尙東,獻納李謙彬,正言姜忱啓曰,荐棘罪人沈翔雲,本以凶孼之裔,且兼妖邪之性,得罪倫紀,爲世所棄,蝨附厚謙受其指使,向來一書,指意陰譎,情狀叵測,合辭之請實是嚴懲討杜亂源之意,而閱歲爭執,天討未擧,世豈有妖惡如此而終逭王章之理者哉?移配之命,雖出於投諸遠惡之意,而三尺至嚴,不可至此而止,請大靜縣荐棘罪人沈翔雲,亟命王府,嚴鞫得情,快正王法。答曰,不允。
執義李重馥,持平尹尙東啓曰,趙德昌以入番掖隷,擅離番次,至於踰越宮墻之境,充軍之命,雖出於好生之德意,論其罪犯,不可充軍而止,請黑山島充軍罪人趙德昌,依律處斷。答曰,不允。
司諫李獻慶啓曰,黑山島充軍罪人趙德昌,身爲掖隷,乘夜踰墻,亂入深嚴之地,論以罪犯,決難容貸,請充軍罪人趙德昌,依律處斷。答曰,不允。
又啓曰,綾恩君具允明,前判書具允鈺,遠竄罪人具庠,行副司直具㢞,本以凶邪之種,諂附厚謙,腸肚相連,陰謀秘計,無不干與,及今厚謙失勢之後,允鈺旣無明白樹立,而敢爲自拔之計,肆然呈疏,謂天可欺,將此心腸,奚事不爲?此不可一日置之於城闉之內,請具允明·允鈺及㢞,竝遠竄。答曰,不允。
領議政金陽澤箚曰,伏以臣,冒膺匪據,兼當劇務,此時不敢以衰病辭强策奔走,今已兩個月矣。滾汨無暇,神精都疲,莫重誌文,尙未撰進,例行籌對,亦煩頉稟絲毫莫報,惶愧冞切。近發勞復之症,且挾毒感之候,初添於曩日夜中入侍,再添於昨夕詣闕歸路,傷風失汗,諸症倍劇,貼席叫楚,而素患腰腿痰結之症,氣敗則如期而至,坐臥屈伸,酸痛輒苦。自前如此之時,必煖堗穩息,多日調治,然後始能起動,而山陵破土之役隔日,臣旣帶摠護,義當進詣,顧此病勢,實無馳往山下,升降董役之路,公私狼狽,惶懍罔措,到此地頭,惟當蹙伏待勘,而耳考前例丁丑國恤,相臣之帶是任者,臨時病作,至有俯燭許解之命。苟如是,則與其泯默度日,僨誤大事不若早陳實狀,恭俟處分之爲愈,敢於呻囈之中,略綴文字,仰瀆宸嚴,乞垂鑑諒,先治臣不職之罪,仍命變通重任,毋使國事虛曠,不勝萬幸云云。答曰,省箚具悉卿懇。卿恙尙爾,爲卿悶焉,摠護之任,所請如此,特許勉副,卿其安心調攝,俟少間造朝,共濟國事焉。仍傳曰,史官傳諭于領議政。
副修撰洪鳴漢疏曰,伏以,皇穹降割,大行大王奄棄臣民,如喪之慟,率普惟均,日月不居,公除奄過,伏惟我殿下,孝思皇皇,攀慕靡逮,躬親奠饋,哀動左右,不瑕有損傷之節,區區下情,無任憂慮之至。念臣待罪下邑,居然周歲千里關外,遠奉諱音,北望號隕,有倍常品,乃於此際,伏承玉署除命,方抱遺弓之痛,遽蒙收簪之恩,以惶以感,有淚無從,馹召有命,剋日登程,奔哭義重,章皇出肅,叩謝於嚴廬之下,洩哀於陪哭之班,義分少伸,衷情倍切,臣以雷肆舊蹤,逖違耿光,重入脩門復叨邇列,旣切戀結之私,寧無昵侍之願,況今亂逆層生,誅討方嚴,合辭之請,尙未蒙兪沐浴之義,不容少緩,而第於僚席之間,竊有難安之端,揆以私義,不可冒居,而且臣偏母,隨往任所,遠路將還,間關趲程,觸冒風雨,重得傷寒,擔到私次,諸症越添,頑痰升降,咳喘交發,頭痛神眩,省識昏瞀,全廢食飮,委頓床玆,目下情私,實無離側供仕之勢,玆敢疾聲呼籲於孝理之下。伏乞聖慈,俯垂矜諒,亟命鐫臣見叨之職,治臣瀆擾之罪,以便救護,以昭法紀,不勝幸甚云云。答曰,省疏具悉。爾其勿辭,救護母病。
丙申四月二十二日,兼春秋朴行淳,忠淸監司閔百奮狀啓,興陽縣稅舡,致敗於泰安郡啓。傳曰,稅舡故敗,先朝飭敎何等嚴截是旀,同致敗情節,十分可疑,則身爲道臣,初不致疑,又不詳覈矇然封啓,若此不已,故敗稅舡之報,其將陸續兺不喩,不有先朝飭敎爲旀,不念莫重稅穀,卽此一節,可知其不事事也,不可以該廳之請推而止,忠淸監司閔百奮緘辭,從重推考爲良如敎。
丙申四月二十二日卯時,上御廬次。左承旨入侍時,左承旨洪國榮,假注書徐有成,記事官白光澤,記注官朴聖鉉,以次進伏訖。洪國榮進前問候,上曰,比昨差勝矣。木米茶進御後,頗出汗矣。醫官吳道炯追入。上曰,童便繼用,何如?道炯曰,童便誠好,而此是降氣之劑,夕間進御好矣。上命書傳敎曰,左議政金尙喆爲摠護使,諸臣以次退出。
丙申四月二十二日辰時,上御廬次。兵房承旨入侍時,左承旨洪國榮,假注書徐有成,記事官白光澤,記注官朴聖鉉,以次進伏訖。上曰,信符漢符,已造成者幾許,頒給處幾所,注書知奏。賤臣有成承命出去,還奏曰,信符漢符,自今日始造而闕內諸司員役則一竝頒給,外司則或一司十箇,或一司二十箇,而都數則未及通計云矣。諸臣以次退出。
丙申四月二十二日巳時,上御廬次。藥房副提調入侍提調醫官禁府都事追後入侍時,藥房提調徐命善,副提調洪國榮,假注書徐有成,記事官白光澤,記注官朴聖鉉,醫官方泰輿·吳道炯·白文昌,以次進伏訖。上曰,出使都事入侍。賤臣有成承命召入。上曰,文書何如是少乎?都事沈禧進伏奏曰,臣盤詰於罪人傔從輩,則多入於燒火或結繩之中云矣。都事先爲退出,洪國榮讀公事訖。上受灸七壯。提調及醫官先退,諸臣亦以次退出。
丙申四月二十二日午時,上御廬次。禮房承旨入侍,坐直承旨·慶州府尹追後入侍時,左承旨洪國榮,假注書徐有成,記事官白光澤,記注官朴聖鉉,以次進伏訖。上曰,坐直承旨入侍,賤臣有成承命召入,左副承旨徐有慶進伏,上曰,慶尹入來乎?有慶曰,今方入來矣。上曰,入侍,可也。賤臣承命召入,慶州府尹徐有寧進伏奏曰,臣民無祿,遭此罔極之痛,罔極之外,更何所達?上良久後,下詢曰,牟麥何如耶?對曰,中間幾乎棄之,今則可爲中年矣。上曰,移秧始之乎?對曰,今方移秧,而畓穀則頗好矣。上曰,慶州則民瘼,何如?對曰,到任屬耳矣。邑弊雖不敢以某事某事,指摘仰對,而物衆地大,自是敗局矣。上曰,宮家折受有之乎?對曰,於義烈宮有之矣。上曰,幅員幾何?對曰,甚大矣。或有相距百里處矣。上曰,卿之子率來乎?對曰,率來矣。上曰,曾見之夙成矣。仍命退去,有寧先爲退出。上命書傳敎曰,東京尹引見,略問邑弊民瘼,而予之所常駭怪者,卽內需司及宮房下屬之凡諸憑公,必以粉板書啓恐喝者也。宮中古規,元無粉板書啓之例,而外邑安知規例之如此耶?從今以後,內而各司,外而各道,稱以宮屬,以粉板書啓四字恐喝者,該司之堂上,該道之道臣,隨見聞登時,嚴勘後,或草記或狀聞事,自備局分付,左副承旨入侍事,慶州府尹入侍事。竝出榻敎諸臣以次退出。
丙申四月二十二日申時,上御廬次。藥房入侍時,提調徐命善,副提調洪國榮,假注書徐有成,記事官白光澤,記注官朴聖鉉,醫官方泰輿,以次進伏訖。上謂命善曰,貢市事,有何可陳者乎?命善曰,其人貢物有弊瘼後,苑生薑田末木事,亦有弊瘼矣。市人外上,則永城尉宮綾城尉宮及唐恩僉尉本家·宋參奉家有之云,而永城·綾城二處則今方流伊備償云矣。國榮曰,罷宮之後,各宮柴場則屬之掖庭,似好矣。上曰,予之本意,欲還他靑山,而亦不無豪右兼倂之慮矣。國榮曰,然矣。泰輿奉進童便,上進御後,上曰,戶房承旨·改建堂上入侍。賤臣有成承命出去,與左副承旨徐有慶,戶曹參判金華鎭偕入。上曰,五禮儀序例卷及改建廳圖形入之,在外儒臣書啓亦入之。內局先退。上曰,景慕宮基址,誠好矣。華鎭對曰,自古云云處矣。上曰,當有郞廳乎?華鎭曰,似有戶郞及監造官,而多亦不貴矣。華鎭又曰,移安處所,何以爲之耶?上曰,予亦思之矣。如別宮移安固好,而下闕別堂,亦好矣。孝章宮奉安,亦何如?華鎭曰,誠無所不可矣。上曰,今年內可盡爲耶?華鎭曰,始役似在七月晦間,而十月則可以畢役矣。上曰,於下闕,甚密邇矣。華鎭曰,然矣。不過越一路矣。上曰,須與摠護使,相議典禮間事好矣。華鎭先退,有慶讀奏儒臣書啓訖。上命書傳敎曰,改建廳郞廳一員,監造官一員,令吏曹差出,差出後,亦令會同,又命書傳敎曰,元陵碑石表陰記,依前定式草圖書,從近書出,以爲親書事,都監郞廳傳于摠護使。又命書傳敎曰,刑曹議處次堂擧行。又命書傳敎曰,史官一員待命。上命賤臣有成曰,汝出往元陵,看審以來,而近日雨水頻數,地性不至有卑濕之慮否,今方始役云,破土前所役者何事,役軍則見今募用者幾何,着實知來明日復命,可也。賤臣承命先退,進御二神交濟湯。今姑停止事,藥房提調入侍事,左副承旨·改建廳堂上入侍事。倂出榻敎諸臣以次退出。
丙申四月二十二日酉時,上御廬次。左承旨入侍時,左承旨洪國榮,假注書李商球,記事官白光澤,記注官朴聖鉉,以次進伏訖。上曰,注書誰也?國榮曰,李彦中之子也。上曰,宣傳官一員入侍事,吏曹郞廳祭官摘奸以來事。出榻敎賤臣承命出去,宣傳官李尙訥召入進前。上曰,闕外守直軍兵,勿爲摘奸,而一一勞問以來。上曰,注書出去,與中使闕內入直軍兵,勞問以來。上命書傳敎曰,親鞫待下敎擧行。諸臣以次退出。
上在慶熙宮廬次。
大殿惠慶宮·中宮殿,政院·玉堂朝哭後,口傳問安。答曰,知道。
王大妃殿,政院·玉堂朝哭後,口傳問安。答曰,罔極。
藥房提調徐命善,副提調洪國榮啓曰,伏未審夜間,聖體,若何?臣等,率諸御醫,趁早入診,詳察聖候爲宜,王大妃殿氣候,何如,惠慶宮氣候,亦何如?臣等,不任區區憂慮,敢來問安,竝此仰稟。答曰,諸節未愈,入侍。
王大妃殿,藥房口傳問安。答曰,罔極。
惠慶宮·中宮殿,藥房口傳問安。答曰,知道。
兵曹口傳政事,以鶴林君焴爲都摠管。
傳于洪國榮曰,定礎擇日,一兩日退定事,分付營造都監。
傳于李秉鼎曰,坐直承旨入侍。
傳于洪國榮曰,禮堂及追崇封園,兩都監都廳入侍。
以吏曹參議李在簡牌不進罷職傳旨,傳于李商巖曰,只推,牌招謝恩。
有政。吏批,判書徐命善進,行參判尹得養牌不進,參議李在簡牌不進,左承旨洪國榮進。以李魯述爲副修撰,金載人爲修撰,洪一源爲宗廟令,李沇爲敦寧主簿,閔養洙爲軍器主簿,李尙顯爲博川郡守,兼春秋二單禹禎圭·李宗榮,校書著作單金洪運。
兵批,判書李徽之病,參判魚錫定差祭,參議李得臣入直進,參知李商岳受由在外,左承旨洪國榮進,副司直鄭昌順·申益彬·李正吾·黃榦,副司果李秉模·洪鳴漢,副司正李商球。
洪國榮,以禮曹言啓曰。傳曰,多有相値之事,明日加漆,以二十七日退定事,命下矣。依傳敎初度加漆,今四月二十七日午時擧行,而再度加漆,來五月初一日午時,三度加漆,同月初四日午時,次次退定之意,分付,何如?傳曰,允。
又以健元陵獻官·顯陵獻官·穆陵獻官·徽陵獻官·崇陵獻官·惠陵獻官言啓曰,今此各陵告由祭祝文末句,有曰,敢奠泂醑,而香祝陪進後,聞諸陵司則實無奠酌之節,是如爲白臥乎所,旣無奠酌之節,則奠醑字,似涉未安,何以爲之?敢啓。答曰,四字更令撰送。
以吏曹參議李在簡牌不進罷職傳旨,傳于李商巖曰,只推。
大司諫宋翼彦,執義李重馥,司諫李獻慶,應敎鄭元始,掌令尹長烈·尹在醇,持平尹尙東,獻納李謙彬,校理金履正,副校理沈有鎭,正言姜忱,修撰嚴思晩啓曰,文氏敢以後宮,外結尙魯,潛懷不逞之心,肆行危逼之計,究厥罪狀,妖惡極矣。決不可收其爵號,安置私第而止,請文氏,按律處斷。答曰,不允。
又啓曰,厚謙母子之罪關宗社,憤積神人,前後三司之討,已盡窮凶之跡,凡在血氣之倫者,咸曰,可誅,厚謙之竄配,其母之出第,不過薄勘,邦憲未擧,輿情愈激,請厚謙快正王法,其母依律處斷。答曰,不允。
又啓曰,竄配罪人洪麟漢,本以濫猾之性,濟以陰譎之行,締結厚謙,敢懷叵測之心,沮戲聽政,顯有爭抗之意,罪惡貫盈,昭布國人之耳目者,已悉於前後合辭之啓,而伏見傳敎下者,麟漢之罪狀,於是乎尤著,則勘罪之命,只止於近地竄配,公議轉激,輿憤逾菀,究厥罪狀,不可薄竄而止,請礪山府竄配罪人洪麟漢,絶島安置。答曰,不允。
大司諫宋翼彦,執義李重馥,司諫李獻慶,掌令尹長烈·尹在醇,持平尹尙東,獻納李謙彬,正言姜忱啓曰,荐棘罪人沈翔雲,本以凶孼之裔,且兼妖邪之性,得罪倫紀,爲世所棄,蝨附厚謙,受其指使,向來一書,指意陰譎情狀叵測,合辭之請,實是嚴懲討杜亂源之意,而閱歲爭執,天討未擧,世豈有妖惡如此,而終逭王章之理者哉?移拜之命,雖出於投諸遠惡之意,而三尺至嚴,不可至此而止。請大靜縣荐棘罪人沈翔雲,亟命王府,嚴鞫得情,快正王法。答曰,不允。
執義李重馥,持平尹尙東啓曰,趙德昌以入番掖隷,擅離番次,至於踰越宮墻之境,充軍之命,雖出於好生之德意,論其罪犯,不可充軍而止,請黑山島充軍罪人趙德昌,依律處斷。答曰,不允。
司諫李獻慶,正言姜忱啓曰,黑山島充軍罪人趙德昌,身爲掖隷,乘夜踰墻,亂入深嚴之地者,論其罪犯,決難容貸,請充軍罪人趙德昌,依律處斷。答曰,不允。
又啓曰,綾恩君具允明,前判書具允鈺,遠竄罪人具庠,行副司直具㢞,本以凶邪之種,諂附厚謙,腸肚相連,陰謀秘計,無不干與,及今厚謙失勢之後,允鈺旣無明白樹立,而敢爲自拔之計,肆然呈疏,謂天可欺,將此心腸,奚事不爲?此不可一日置之於城闉之內,請具允明·允鈺及㢞,竝遠竄。答曰,不允。
丙申四月二十三日卯時,上御廬次。藥房入侍摠護使追後入侍時,藥房提調徐命善,副提調洪國榮,假注書徐有成,記事官白光澤,記注官朴聖鉉,醫官方泰輿·慶絢·吳道炯·徐命緯·白文昌,以次進伏訖。命善進前曰,夜間感候,何如?上曰,一樣矣。命善曰,寢睡,何如?上曰,不能穩寢,咳嗽甚苦矣。道炯曰,晩後童便,進御好矣。上曰,左相入侍。賤臣有成承命召入。左議政金尙喆進前奏曰,聖體感候,若何?上曰,一樣矣。尙喆曰,王大妃殿氣候,何如?上曰,一樣矣。尙喆曰,惠慶宮氣候,何如?上曰,一樣矣。上曰,明日斬破土後,何當入來耶?對曰,復命遲速,姑未預必矣。仍請許免摠護使之任。上曰,倚卿忘憂矣。尙喆曰,國葬都監堂上金鍾正,向來承批之後,尙不膺命,不但都監事之可悶,至於本職,目下擧行尤多緊急,而其所撕捱,雖似由於頃者人言,其言旣甚過中,本事今屬過境,其在分義何可一向不出乎?事體極爲未安,從重推考,牌招察任,何如?上曰,依爲之。出擧條上曰,漢城判尹金鍾正從重推考,牌招察任事。出榻敎上曰,殯殿都監堂上黃景源,寶劍改付標事。出榻敎上曰,未差摠管,口傳擬入事。出榻敎尙喆先退,上命書傳敎曰,多有相値之事,明日加漆,以二十七日退定。命善曰,聞昨日吏郞之摘奸祭官也,大祝柳煥德·呂龜周,未及出齋,以致執頉,極爲駭然,事過後,竝拿處,何如?上曰,依爲之。出擧條上曰,元陵進去注書入來乎?國榮曰,入來矣。賤臣奏曰,臣敬奉聖敎,馳往山陵看審,則裁穴封標處,地性別無濕氣,而見今所役之事,則伐木運木等事,役軍及匠手已付之數,都合一千五百九十九名矣。諸臣以次退出。左議政入侍事。出榻敎
丙申四月二十三日辰時,上御廬次。坐直承旨入侍時,同副承旨李商巖,假注書李商球,記事官白光澤,記注官朴聖鉉,以次進伏。上曰,掌樂提調誰也?商巖曰,不知也。上曰,注書出去知入。賤臣承命出來,入奏曰,黃景源·金漢耆矣。上命書傳敎曰,奉常提調持牲弊謄錄,掌樂提調持樂舞謄錄,大臣禮堂入侍時,同爲入侍。勿出朝報上曰,新唐書·舊唐書中,樂志卷持入。賤臣承命出來,入奏曰,唐書散帙,樂志卷無之云矣。上曰,宋史樂志篇持入。賤臣承命出來,入奏曰,宋史樂志篇,亦無之云矣。上曰,都廳誰來乎?商巖曰,林得浩來矣。上曰,都廳林得浩入侍。出榻敎賤臣承命出來,召入進前。上曰,他承旨入侍。賤臣承命出來,左承旨洪國榮召入進前,承旨李商巖,都廳林得浩先退。上曰,李秉模入來乎?國榮曰,入來矣。上曰,今日勿爲入侍,大臣入侍日同爲入侍。上命書傳敎曰,儒臣李秉模·洪鳴漢許遞,政官牌招開政。又命書傳敎曰,政官牌去來催促,日暮前擧行事,分付吏曹。諸臣以次退出。
丙申四月二十三日申時,上御廬次。藥房入侍時,藥房提調徐命善,副提調洪國榮,假注書徐有成,記事官白光澤,記注官朴聖鉉,醫官方泰輿·吳道炯·白文昌·朴春源,以次進伏訖。命善進前曰,咳嗽症候,何如?上曰,無減矣。命善曰,今番則童便稍優,進御似好矣。泰輿奉進童便,上進御後,醫官先退。命善請受灸,上受灸七壯。上曰,吏郞何以爲之?國榮曰,吏判一番筵奏之後,復舊似好矣。上曰,翰林復薦,則誰將當之藝文應敎當之乎?命善曰,時任人似可當之矣。上曰,進士壯元,亦當次第復舊矣。命善曰,如是則掌議亦當自中擇之矣。上曰,如是之後,則北評事,亦當爲極選,而監司人必不爲力爭矣,貪風亦當小霽矣。國榮曰,名宦旣出則議論在下,所以維持國脈矣。命善曰,當初革罷,亦出於一時權宜之道矣。國榮曰,物理推遷,到今復舊,則亦是理勢之必然者矣。政官牌招開政事。出榻敎諸臣以次退出。
丙申四月二十三日申時,上御廬次。左承旨入侍時,左承旨洪國榮,假注書李商球,記事官白光澤,記注官朴聖鉉,以次進伏訖。上曰,當直都事入侍,賤臣承命出來,都事李弘源召入進前。上曰,都事誰也?國榮曰,李珪輔之子李弘源也。上曰,馳往本府,罪囚一一摘奸以來,弘源承命先退。上曰,吏曹參議只推,更爲牌招。上曰,禮堂與都廳入來乎?知入,賤臣承命出來,入奏曰,禮堂未及來,而都廳來待矣。上曰,他承旨待令近處。上曰,政官持望單子入侍。賤臣承命出來,吏曹判書徐命善召入進前。上命承旨讀望單子,國榮讀奏訖。諸臣以次退出。
丙申四月二十三日酉時,上御廬次。坐直承旨入侍時,右副承旨申大升,假注書李商球,記事官白光澤,記注官朴聖鉉,以次進伏訖。上曰,都廳李秉模持庚子年儀軌入侍。賤臣承命出來,都廳李秉模召入進前。上命讀儀軌,秉模讀奏。上曰,其時都廳不爲加資乎?秉模曰,二人加資,而其中洪正弼則六月差下,七月罷職,故不爲加資矣。上曰,丁丑十二月日記入之。上曰,禮堂及兩都廳入侍。出榻敎上曰,兩都廳先爲入侍。賤臣承命出來,都廳徐有防·柳義養召入進前。上曰,都監事役,今至何境乎?有防曰,一二房則今幾爲半役,而三房則謚哀冊諸文字,尙不製進,故未免停役等待之患矣。上命書傳敎曰,聞諸都廳之言,三都監攻玉垂畢,而冊文尙無製進云,領相曾於入侍,旣已面喩,他餘製述官斯速製進事,各各知悉。上曰,追崇上諡都監事例依何年謄錄而擧行乎?有防曰,追崇都監當依章陵·敬陵兩廟儀軌擧行,而無可據文蹟,故取考端廟追崇時謄錄,參互用之,而但禮曹節目,尙不啓下,故擧行甚難矣。上曰,遺衣別無可奉之件,石亟勿爲造成,可也。仍命書傳敎曰,庚子甲辰年遺書,不但不用,先朝亦無以遺衣遺書措置者,今番亦依庚子甲辰例,石亟勿爲造成事,分付。上曰,監印之役,幾何爲之乎?義養曰,舊本列聖御製,已盡印出,而大行大王御製,今方始印,有不可不稟裁者,故自然遲滯矣。上曰,何事也?義養曰,大行大王御製中,有眞宗誌文,而篇首有世子諱某,當依他例,以御諱二字,書入小註乎,抑依譜略例,以小字當中書之乎?上曰,似當書之矣。義養曰,大行大王御製,有原集續集別編,當竝爲奉安於退壙乎?上曰,當盡爲奉安矣。義養曰,御製原集,旣合於列聖御製爲一統,則卷之第次有礙矣。上曰,予已諒之,似當洗補矣。上仍命有防·義養先退。上曰,禮堂入侍。賤臣承命出來,禮曹判書鄭尙淳,參判沈履之召入進前。上曰,眞廟輦輿,移用於景慕宮似好,而未知何如也,上曰,眞廟移奉時,殆同登極之初,服色當用吉,景慕宮移奉時服色,當用素矣。履之曰,然矣。上命書傳敎曰,景慕宮改建時,權奉延福殿前奉處,床卓鋪陳儀仗器皿,自當移用,亦當仍用,今番都監切勿新造事,分付。上曰,杜氏通典有諸太子廟用三牲之文,而旣有大中之別,則宜與太廟有間,而且太廟親祭外,本無用太牢之規矣。上曰,樂舞等節,何以爲之乎?尙淳曰,天子八佾,諸侯六佾,以次推之。似有隆殺之節,而尙未論稟矣。上曰,待大臣造朝,卿等各以所見草記,可也。上曰,梓宮加漆,當以退定日爲之乎?加漆凡爲幾度耶?尙淳曰,前例則三次,而仁元王后國恤時,仍特敎加漆五度矣。上命書傳敎曰,禮當從厚,其在固所自盡之道,況有丁丑已例,梓宮全體加漆,今番亦以五度爲之事,分付該曹該都監。上曰,玉堂來待近處,禁軍一名待令,騎馬一匹立之,上曰,各陵告由祭祝文末句四字,令玉堂改撰以進。賤臣承命出來,旣改撰以進,上曰,使禁軍卽爲齎去,左承旨洪國榮請對。上曰,入侍。國榮進前奏曰,使禁軍持去祝文,非但無前例,亦似有未安之節矣。上曰,然則使忠義進去,騎馬一匹給之。國榮承命先退。上曰,他承旨入侍。賤臣承命出來,左承旨洪國榮召入進前。上命大升·尙淳·履之先退。上曰,戊寅八月日記入之,上曰,吏曹參議牌望知入,若復違牌,傳旨速書以入。賤臣承命出來,諸臣以次退出。
上在慶熙宮廬次。
大殿·惠慶宮·中宮殿,政院·玉堂朝哭後,口傳問安。答曰,知道。
王大妃殿,政院·玉堂朝哭後,口傳問安。答曰,罔極。
傳于洪國榮曰,副提調入侍。
傳于李商巖曰,都監郞廳入侍,班次圖及儀軌持入。
又傳于曰,追崇上諡都監新造與舊造別單,書入。
又傳于曰,可差祭官之人優如之時,以有故之人塡差,當該吏曹郞廳汰去,柳煥德·呂龜周分揀。
李商巖,以弘文館言啓曰,新除授修撰金載人,時在京畿交河地,副修撰李魯述,時在江原道原州地,經筵入番事緊,請竝斯速乘馹上來事,下諭。傳曰,依啓。
洪國榮,以禮曹言啓曰,梓宮全體加漆五度爲之事,命下矣。初度再度三度加漆吉日時,已爲推擇啓下,而四度加漆,來五月初七日午時,五度加漆,同月初十日午時,分排定行行禮等節,一依再度三度加漆時例擧行之意,知委,何如?傳曰,允。
又以營建都監言啓曰,御書閣定礎一兩日退定事,命下矣。令日官推擇,則定礎今四月二十七日辰時爲吉,立柱上樑同日申時爲吉云,以此日時擧行之意,敢啓。傳曰,知道。
大司諫宋翼彦,執義李重馥,司諫李獻慶,應敎鄭元始,掌令尹長烈·尹在醇,持平尹尙東,獻納李謙彬,校理金履正,正言姜忱,修撰嚴思晩啓曰,文氏敢以後宮,外結尙魯,潛懷不逞之心,肆行危逼之計,究厥罪狀,妖惡極矣。決不可收其爵號,安置私第而止,請文氏,按律處斷。答曰,不允。
又啓曰,厚謙母子之罪關宗社,憤積神人,前後三司之討,已盡窮凶之跡,凡在血氣之倫者,咸曰,可誅,厚謙之竄配,其母之出第,不過薄勘,邦憲未擧,輿情愈激,請厚謙快正王法,其母依律處斷。答曰,不允。
又啓曰,竄配罪人洪麟漢,本以濫猾之性,濟以陰譎之行,締結厚謙,敢懷叵測之心,沮戲聽政,顯有爭抗之意,罪惡貫盈昭布國人之耳目者,已悉於前後合辭之啓,而伏見傳敎下者,麟漢之罪狀,於是乎尤著,則勘罪之命,只止於近地竄配,公議轉激,輿憤逾菀,究厥罪狀,不可薄竄而止,請礪山府竄配罪人洪麟漢,絶島安置。答曰,不允,
大司諫宋翼彦,執義李重馥,司諫李獻慶,掌令尹長烈·尹在醇,持平尹尙東,獻納李謙彬,正言姜忱啓曰,荐棘罪人沈翔雲,本以凶孼之裔,且兼妖邪之性,得罪倫紀,爲世所棄,蝨附厚謙,受其指使,向來一書,指意陰譎情狀叵測,合辭之請,實是嚴懲討杜亂源之意,而閱歲爭執,天討未擧,世豈有妖惡如此,而終逭王章之理者哉?移配之命,雖出於投諸遠惡之意,而三尺至嚴,不可至此而止,請大靜縣荐棘罪人沈翔雲,亟命王府,嚴鞫得情,快正王法。答曰,不允。
執義李重馥,持平尹尙東啓曰,趙德昌以入番掖隷擅離番次,至於踰越宮墻之境,充軍之命,雖出於好生之德意,論其罪犯,不可充軍而止,請黑山島充軍罪人趙德昌,依律處斷。答曰,不允。
正言姜忱啓曰,黑山島充軍罪人趙德昌,身爲夜隷,乘夜踰墻,亂入深嚴之地者,論以罪犯,決難容貸,請充軍罪人越德昌,依律處斷。答曰,不允。
又啓曰,綾恩君具允明,前判書具允鈺,遠竄罪人具庠,行副司直具㢞本以凶邪之種,諂附厚謙,腸肚相連,陰謀秘計,無不干與,及今厚謙失勢之後,允鈺旣無明白樹立,而敢爲自拔之計,肆然呈疏,謂天可欺,將此心腸,奚事不爲?此不可一日置之於城闉之內,請具允明·允鈺及㢞,竝遠竄。答曰,不允。
幼學洪履猷·金勉柱·金益煥·趙命喆·李商師·金鍒·朴在學·金華柱·李商沃·申鳳朝·柳諄·朴和文·李喆憲·李煥·申漢朝·李商正·韓樂裕·徐有陽·魚用翼·洪鼎燮疏曰,皇天不弔,大行大王奄棄臣民,如喪之痛,率土惟均,嗚呼書曰,天佑下民,作之君,作之師,夫君師之義生於三事如一,而撐天亘地,極萬古而不墜者也。一有背於此者,則是固爲滅倫亂理,反道悖逆之大,而乃又不能明目張膽,嚴闢而痛拒之,則其流之弊,將至於天地閉塞,人類殄滅,擧一世盡入於長夜之域矣。迺者凶人明徽之疏出,而其所以誣皇朝與我國,辱百世之賢師者,罔有紀極,此眞所謂滅倫亂理,反道悖逆者,則嚴闢痛拒之責,臣等無似,何足以當之?然竊嘗聞先儒之言曰,亂臣賊子,人得以誅之,不必士師然後,可也。臣等,雖欲不言,其於秉彝之不泯,忠憤之自激何哉?蓋彼疏一篇,無非凶言。臣等,誠不欲句析字辨,以汚齒舌,而若其大體之緊關於義理者,則不得不條列痛陳,而繼之以溯源之論,惟殿下澄省焉。彼疏以三重之說,首尾張皇,有若三重之義,先正不知而渠獨知之者然。噫嘻痛矣,夫三重之說,出自思傳,而所謂非天子,不議禮不制度者,卽言其聖人御世,制禮興樂,天地萬物,一齊剪截,定爲一王之制,布之四海之廣,其規模之大,功用之博,非有位有德者,不能爲也。從古以來,得其位行其道者,惟周公一人而已。其餘許多聖賢,皆以不得其位之故,雖不能制之作之,行乎天下,而若其私室之所講,一身之所行,則國不之禁焉,人不之罪焉。苟如明徽之言,則經界,乃王者之政,而橫渠議行井田於一鄕,其可謂僭乎?委積,乃周官之法,而朱子創設社倉於崇安,其可謂濫乎?由是言之,則禮儀三百,威儀三千,無其位者,都廢不講,而又益推盡其類,則黜陟褒貶,以其有嫌於天子之事,而春秋不可作矣。位天地育萬物,以其有逼於堯·舜之業,而一家之中和,亦不可行矣。是可謂識三重之義者乎?若先正者,卽所謂無其位有其德者,無其位故,不能使天下之人,信而從之也,有其德故,猶能講之於私室,行之於一區也,其理致之極,精義之微,有非俗士拘儒所可窺測,況明徽之怪鬼罔狀,尤安敢僭論而妄議者哉?彼疏又以爲蒼梧山下,有舜祠堂也,而明天子之於華陽,有何毫分交涉,噫嘻痛矣,夫舜廟事實,紫陽所撰碑文詳矣。其文曰,傳記所稱南巡不返,遂葬蒼梧者,旣非經語,無所考信,而惟是天理人倫之際,帝之所以幸敎後世者,蓋嘗與侯,講而志之,然則張侯之所修葺,朱子之所贊頌,只爲其幸敎後世者,非爲其陟方之所也。廟之始立,未知昉於何時,而假使因襲傳記之謬,而姑借蒼梧之名,抑必識理君子,戀德慕仁,因名起義而已,豈復拘拘於陟方與不陟方乎?若以陟方之所,而必皆立廟,而他則不可云爾,則須城之祀唐堯,滑縣之祀顓頊,鄠縣之祀神農,滎河之祀商湯,與虞舜之廟之又在寧遠者,果皆有取於陟方之義耶?若使中原,果非今日之中原,而有忠臣義士者,有取乎陟方之義,而享神皇於弘德之址,祀毅皇於萬歲之山,則名實俱得,夫誰曰,不可,而今則四海九州,盡入腥羶,無論陟方與不陟方,初無尺土片地之可以立祠而崇享者,則一隅海東,豈非兩皇之所眷顧,而一區華陽,又是一介忠臣寤寐薖軸之所,則明天子之廟,不立於此而立於何處乎?彼疏又以爲穆穆顯相,奚宜於斯,而以賓階主階,屬己屬人等語,與而詰之,凌蔑侮辱,全沒倫理。噫嘻痛矣,夫有天子廟,斯有天子禮樂,臣等亦曰,云云,何以明之?虞帝廟迎送樂歌,可考也,夫豈無於禮之禮,而朱夫子創之哉?但華陽狹小,棟宇粗成,禮樂儀文,特未及備耳,假令有之,而先正躬薦,則周旋升降之際,自有當立之處,頌德祝嘏之辭,亦必有所屬之地,苟如明徽之言,則靜江將事之際,張侯之奉承牢醴,俯伏灌薦,亦復致詰於賓階主階之間,而皇之祜沛皇澤之詠,將謂之無所於屬乎?彼疏又引孔子·冉有之言,以證神道之受誣。噫嘻痛矣,夫泰山之旅,自是魯君之所主,而季氏僭之,所以見斥於夫子也。假使魯亡,而季氏祭魯君於泰山,則夫子其將褒奬之不暇,夫豈有林放之嘆乎?此於華陽之事,其相懸,不啻千里,而今明徽,急於誣辱,揑而合之,比而同之,此誠不滿一哂,而適露其奰慝之態也。彼疏又以爲,聖朝崇報之道,不過設壇,而以陪臣之卑,創二廟之重。噫嘻痛矣,夫萬東之設,已在皇壇之前,而其後肅廟,興慨於風泉之思,又聞先正臣文純公權尙夏之議,初命有司,建廟於禁苑,畢竟廷議,以虜人之致詰爲慮,遂至於改廟爲壇,何嘗以廟之不敢而易之以壇耶?且壇與廟,本無輕重祭天之圜丘,祭地之方壝,獨非壇乎?蓋國家之享三皇,華陽之建二廟,皆出於懷忠寓慕,因思義起之擧,則壇亦可也,廟亦可也。夫何疑於壇廟之輕重乎?華陽之祠先成,大報之享繼擧,則洋洋皇靈之左歆右饗,有何不快於明徽之心耶?苟如渠言,則上所謂寧遠之祠,卽朝家之所享也,靜江之祠,卽士民之所享也,虞舜之南北二祠,君民各祭,而自古及今,無一人非之者,何也?彼疏又引孝廟配享之議,歸之於分五廟之重。噫嘻痛矣,夫先正,固孝廟之忠臣,而孝廟,乃兩皇之忠臣也,先正之不配於孝廟之庭,識者至今恨之,況以兩皇之忠臣,腏食兩皇之遺廟,實天理人情之所不容也,而豈不上有光於兩皇,下有榮於孝廟哉?先正此論,本以擬之於國家建廟之後,而卽以華陽事體言之,陪臣之享天子,旣出於情文之至當,則配侑孝廟,未知其有所不敢,而又旣與私享別廟有異,則何謂之分五廟之重乎?但我國禮制太嚴,論議多端,姑未及講而行之耳,若以分重而致疑,則夫子之廟,遍天下州郡而滄洲之舍,私行釋菜之禮,是亦有分重之嫌耶?嗚呼,春秋之書大義數十,尊攘爲重,人而不知此意,則中國而裔戎矣,冠裳而禽犢矣。蓋當甲申之歲,天地翻覆,京國蕩殘,十陵入於灰燼,九宇沈於腥穢,於是乎毅皇殉社之靈,靡有依歸之所,而神皇再造之恩,永無可報之地矣。惟我聖祖,赫然奮發,志欲一灑至於至痛在心,日暮途遠之敎,直令千古志士,哀冤而雪涕也,時則先正密贊大計,期以身殉,君臣一德,謨猷密勿,蓄憾懷憤,以有待焉。不幸志業未半,弓劍遽遺,而先正血誠,亦無以自效,則四字御筆之刻諸石龕,煥章小菴之豎諸巖間,皆出於哀痛寓慕之意,而萬東之議,又因是而作矣。此眞朱夫子所謂忍痛含冤,迫不得已,以存天下之防者,而其義則蓋取於古,而非由於一時之創見也。昔巴人,祀昭烈之廟,則杜甫詩所謂歲時伏臘走村翁是也。楚民,祭昭王之廟,則韓愈詩所謂一間茅屋祭昭王是也。惟以體貌至重事力未備,又以南竄北謫,不遑寧處,則其有志未就,固爲先正難瞑之恨,而臨歿遺書之託,烏可已乎?其門人文純公,不負遺訓,竭力經營,廈屋之制乃成於涒灘重回之甲,則非但先正九原之恨,得以少伸,抑亦孝廟尊周之義,昭如日星,輝煌萬代,然而文純猶以擅便爲嫌,因故相臣鄭澔,稟于筵席,得蒙允許矣。又因此而我肅廟繼述聖祖建築皇壇之擧,同時而成矣。及至我先大王,則旣承靈考之遺志,竝擧兩皇之崇享,又命摹印煥章所藏石刻御筆親覽之,又命劃給田土幾結,以助粢盛之需,猗歟盛哉?夫然後,環東土愚夫愚婦,皆知神皇再造之恩,同於泰山深海,毅皇殉社之正,卓如靑天白日,又皆知孝廟討復之忠,亘萬世而有辭,肅廟與先大王繼述之盛,與前聖而一揆,又皆知先正之一心同德誓天,必酬血腔苦衷,至死未渝。彼明徽者,有耳有目,亦一人耳,抑獨何腸,蓄忿懟之心,發凶悖之言,其不滿於毅皇,則乃引陳胡公之說,而斥其竝享於神皇至於餒而二字,引喩絶悖,有不忍索言,其不滿於孝廟,則外假侮辱先正之說,謂之提空名而弄虛景,隱然以聖祖未卒之志業,竝歸之有名而無實,其不滿於肅廟及先大王,則以爲惟天子郊之而諸侯無與焉。又以巍卓光明,秩秩燦燦之禮,擬之於檜邦之無譏,其無君無嚴,悖逆凌犯,殆古今天下之所未有也。此實皇朝三聖之逆,我國三朝之賊,不可一日容息於覆載之間者也。至於誣辱先正之說,千言萬語,極口凶慘,非但無足悉辨,實亦無暇於聲討也,噫大義之受困久矣。自夫尹宣擧之失身江都討復之論,視若寇讎,句踐詐延廣狂之說,肆發於口,而一番凶徒,靡然從之,先正之終始遘禍,蓋由於此,其後廈·成·昱·甲之疏,同一心印,護法傳神,至於賊臣,眞儒則請毁院額,而其時凶黨以先正華陽之事,通文構捏,持欲陳疏,而天日所照,不禁自沮,此乃甲辰年間事,而距今五十餘載,蓄伺已久,醞釀已深,然則明徽之疏,亦可謂發之太晩也,迺惟我聖上承三聖之心法,撫一初之熙運,德合天地,明竝日月,鬼蜮情狀,無幽不燭,親鞫時傳敎,辭嚴義正,出尋常萬萬,凡在聽聞,莫不欽誦,而第此源委旣遠,流波甚長,此而不誅,則臣等,竊恐亂賊之徒,接跡而起,春秋之義,日以晦盲,宗國之憂靡所止泊,寧不懍然而寒心哉?伏乞聖上,長慮深思,廓揮乾斷,亟誅明徽,懸首藁街,使一國含生之倫,咸知有君師之重焉云云。答曰,省疏具悉。予之姑不酌處明徽者,蓋有意焉,而館學寥寥,心竊訝之。今爾等所陳,可謂不失士氣,心庸嘉尙,處分從當酌量。爾等以此心衛吾道。
丙申四月二十四日,兼春秋朴行淳,義禁府啓以沈興雲照律事。傳曰,功減一等爲良如敎。
義禁府啓目,承傳色申宅夏,令該府處之啓。傳曰,依允。
丙申四月二十四日卯時,上御廬次。藥房副提調入侍,提調追後入侍時,藥房副提調洪國榮,假注書徐有成,記事官白光澤,記注官朴聖鉉,以次進伏訖。國榮曰,聖候夜間,何如?上曰,差勝矣。上曰,金吾滯囚可悶,今日開坐事,注書出往傳之。賤臣承命出傳,提調徐命善進伏。上曰,攻乎異端,何謂也?命善曰,專治之意也。上曰,宣傳官一員入侍。賤臣承命召入。上曰,誰也?對曰,沈公協也,上曰,廳風近則,何如?對曰,近亦爲之矣。上曰,薦事比前,何如?對曰,近亦爲之矣。上曰,行首宣傳官待令近處。賤臣承命出傳。上曰,景慕宮受香何日,知入。賤臣承命,以二十六日知奏。諸臣以次退出。
丙申四月二十四日申時,上御廬次。都監郞廳入侍時,右承旨李秉鼎,都廳徐有防·柳義養,假注書李商球,記事官白光澤,記注官朴聖鉉,以次進伏訖。上曰,儀軌持入乎?有防曰,持入矣。上曰,何年儀軌乎?有防曰,此乃國葬儀軌,而庚子·甲辰兩年儀軌矣。上曰,非端廟追崇時儀軌乎?有防曰,然矣。上曰,誤傳矣。端廟追崇時儀軌,入于政院,可也。仍命都廳先退。上命書傳敎曰,巡綽之職,爲任不輕,雖以省記一事言之,近日不成貌樣,兵曹參議李得臣推考,此後自政院申飭。上曰,藥房提調入侍。仍命書傳敎曰,提調·副提調率醫官入侍,副提調則牌招。賤臣承命出來,提調徐命善,醫官方泰輿·吳道炯·白文昌召入進前。上受灸訖,命書傳敎曰,追崇後移奉時,神輿服色,習儀班次等儀節,今無可據之儀節,都監眩於擧行,令禮曹就議都提調,節目從速稟處。上曰,武科榜出乎?命善曰,榜出而武榜例隨文榜,故文榜不出則武榜亦削云,事甚難處矣。上曰,小科榜,八道盡來乎?命善曰,然矣。秉鼎曰,今日仍特敎禁府開坐云矣。上曰,禁府公事持入。上曰,判尹謝恩乎?秉鼎曰,已謝恩矣。上曰,其若出去,則京兆之事,誰將爲之?秉鼎曰,國葬都監矣。上曰,李商岳之掃墳,以其贈職故爲之乎?秉鼎曰,然矣。此非臣子呈辭之時,而至於商岳,則受罔極之恩,與他人有異,故呈辭矣。上命讀儀軌,秉鼎讀奏。上曰,都監堂上誰也?秉鼎曰,閔鎭遠·金鎭圭矣。上曰,泰耇·泰億,與忠翼爲幾寸乎?秉鼎曰,泰耇與泰億四寸,而於忠翼爲六寸矣。上曰,藥房提調先退。仍命書傳敎曰,追崇上諡都監,應有擧行事目,而訖未修啓,亦不稟定,問于該都監以奏。上曰,行首宣傳官入侍。出榻敎賤臣承命出來,宣傳官李漢豊召入進前。上曰,官方近來濫雜甚矣。宣廳則,何如?漢豊曰,如前矣。上曰,如前之說,何謂也?漢豊曰,新通淸外,皆如前矣。上曰,每科必薦乎?漢豊曰,然矣。上曰,每薦凡幾人乎?漢豊曰,四十餘人矣。上曰,每薦四十人之多,雖不欲淆雜得乎?上曰,其亦有錄置者乎?漢豊曰,有之。上曰,持入。漢豊承命出去,持入薦記。上曰,只通淸而未入仕者,凡幾人乎?漢豊曰八百人矣。上曰,近來宣傳官不成說矣。有膂力乎,有身乎,善騎射乎?因山後,武士無不可習射之義,日往下闕,習騎芻片箭而若不能則當論罪矣。仍命讀薦記,秉鼎讀奏。上曰,二十一人,宣傳官通淸則至八百人之多,豈有如此事乎?若覆薦則其稱冤乎?武士物情,以爲何以則好云耶?漢豊曰,渠輩亦以爲禁軍,中若變通,則庶可疏通云矣。秉鼎曰,前則薦者甚小,至癸酉年已十四人矣。漢豊曰,自癸巳至今,已爲七十餘矣。上曰,薦送何處乎?漢豊曰,送于兵曹矣。上曰,新通淸旣有成命,爲則爲矣。何不擇人而如是淆雜乎?非謂一切防塞,大體另擇事,申飭。上曰,合通淸與入仕者,爲八百人乎?抑通淸者獨八百人乎?漢豊曰,通淸者八百人矣。上曰,武士誠可悶矣。以文官言之出名宦者,實出於誘以餌之意而武士如此,何望爲王前驅乎?漢豊仍命退出,左承旨洪國榮追後入侍時,上曰,到院儒疏持入,疏儒入侍。賤臣承命出來,疏頭幼學洪履獻,製疏幼學金勉柱,寫疏幼學李商師召入進前。上曰,藥房提調入侍。出榻敎賤臣承命出來,提調徐命善召入進前。上曰,疏頭誰也?履猷曰,故相臣洪命夏之玄孫矣。上曰,近族立朝者誰也?履猷曰,前承旨洪相纘也,上曰,製疏誰也?國榮曰,金龜柱之六寸也。上曰,爾製此疏乎?勉柱曰,然矣。上曰,寫疏誰也?商師曰,故執義臣李永中之子也。上曰,與注書幾寸乎?商師曰,十寸矣。上命製疏讀疏,勉柱讀之。至三重之說,上曰,語意甚好,文理亦達矣。又讀至無禮之禮,上曰,雖曰,無於禮而合於禮,尤好矣。又讀至須城等語,上曰,援引該博矣。向日親鞫時,以此出問目矣。可謂不謀而同矣。仍命書傳敎曰,親鞫明日爲之。早食後來待,應參諸臣,依例命招,宮城扈衛置之,軍兵依初一日例擧行。又讀至圜丘方壝之句,上曰,親鞫時,予以壇重廟輕爲問矣。疏辭亦然,可謂不謀而同矣。又讀至廟廷配享之說,上曰,孝廟之廷,尙未配先正,予嘗以爲缺典矣。此乃當爲之事,而平生予意如此,故曾於春宮,以此事,與宮官時與酬酢矣。仍顧問命善曰,卿意,何如?命善曰,果如聖敎矣。先正之於他廟廷,未必配享,而至於孝廟之廷,誠是不可闕者矣。國榮曰,聖敎至此,臣不敢更贊,適因儒疏,言端旣出,臣請奏之,蓋先正之於孝廟,其際遇之隆,魚水之合,殆古今所罕有,揆以人情天理,誠是不可已之事,而追配之典,尙今闕焉。今當因山前,雖不敢有所建白,而待附廟時,一體追配,則有光於聖德,當如何哉?此是不可已之事,而職忝參贊官,故敢此預達矣。上曰,予於幼時戊寅八月,聞有儒疏,陳請追配事,尙今不忘矣。上問製疏曰,廟廷配享事,爾亦陳所見。勉柱起伏奏曰,臣之所懷,亦與承旨所奏者同,而蓋至今不配,大爲士林之恨矣。上曰,疏文善作而義理森嚴矣。勉柱讀奏訖。上曰,製疏容貌甚好,而筵中周旋,無異屢經入侍之人矣。國榮曰,明徽疏出後,儒疏宜出於其明日,而今乃有此疏,誠奇特矣。上曰,予之不酌處明徽,意蓋有在,而館學尙今寥寥,誠爲慨然矣。仍命疏儒退出待閤外,承批而去。仍命書批答,上曰,頃者親鞫,何日也?命善曰,初一日矣。上命書傳敎曰,卿恙之未差,予已諒矣。卿須安心善攝,勿參鞫坐事,遣史官傳諭于領議政,殯殿有修理事,摠護使亦勿進參鞫坐事,待左相入來,史官傳諭。諸臣以次退出。
丙申四月二十四日酉時,上御廬次。左承旨入侍時,左承旨洪國榮,假注書李商球,記事官白光澤,記注官朴聖鉉,以次進伏訖。上曰,都監別單,不必今日書納,仔細爲之事,分付。上曰,醫官吳道炯入侍。賤臣承命出來,召入進前。上曰,茶飮煎入。上曰,開陽門因留。上曰,滯囚可悶,今日照律以奏。上曰,若未及照律,門當閉矣。問于當直以奏,賤臣承命出來,諸臣以次退出。
上在慶熙宮廬次。
大殿·惠慶宮·中宮殿,政院·玉堂朝哭後,口傳問安。答曰,知道。
王大妃殿,政院·玉堂朝哭後,口傳問安。答曰,罔極。
傳于李秉鼎曰,罪人李明徽·李養善外,竝上闕。
吏曹口傳政事,李碩載爲同義禁。
洪國榮,以兵曹言啓曰,依傳敎侍衛禁軍等處,療氣之意,敢啓。傳曰,知道。
又以訓鍊都監言啓曰,今日親鞫時軍兵,依初一日例擧行事,命下矣。大將率標下軍把守,興化門外信地之意,敢啓。傳曰,知道。
又以御營廳言啓曰,今日親鞫時軍兵,依初一日例擧行事,命下矣。大將率標下軍把守,武德門外信地之意,敢啓。傳曰,知道。
又以禁衛營言啓曰,今日親鞫時軍兵,依初一日例擧行事,命下矣。大將率標下軍把守,開陽門外信地之意,敢啓。傳曰,知道。
又以訓鍊都監言啓曰,依下敎挾輦軍御前前排環衛軍及把守將校軍兵等處,療氣之意,敢啓。傳曰,知道。
又以御營廳言啓曰,依下敎環衛軍及把守將校軍兵等處,療氣之物,分饋之意,敢啓。傳曰,知道。
又以禁衛營言啓曰,依下敎環衛軍及把守將校軍兵等處,療氣之意,敢啓。傳曰,知道。
李秉鼎,以義禁府言啓曰,時囚罪人李繼興照律公事判付內,濫刑照律段安徐,以右項二罪俱發,論事啓下矣。李繼興以倉庫盜用錢糧失覺察及威逼人致死,二罪俱發,從一科斷杖一百,依例收贖,告身盡行追奪放送之意,敢啓。傳曰,知道。
丙申四月二十五日,兼春秋朴行淳,義禁府啓目,以承傳色申宅夏,依法典科罪啓。傳曰,依允。功減一等爲良如敎。
丙申四月二十五日卯時,上御廬次。藥房入侍時,藥房提調徐命善,副提調洪國榮,假注書徐有成,記事官白光澤,記注官朴聖鉉,醫官方泰輿·慶絢·吳道炯·徐命緯·白文昌,以次進伏訖。命善曰,滯症今日則差勝乎?上曰,差勝矣。命善曰,惠慶宮氣候,何如?上曰,一樣矣。問于醫官,蘇葛茶今日亦爲製進宜矣。命善曰,王大妃殿蔘香散,亦止於今日矣。更爲製入乎?上曰,姑觀之。國榮曰,今日童便,亦爲進御好矣。上曰,唯。上命書傳諭曰,惠慶宮氣候,若是未寧,在卿道理,尙不知變,實非所望於卿者,至於本事,二字開釋,實布予心,雖使予百諭千諭,無出於此二字,卿其思之,予不更誥,卽爲入城,聽我面諭,仍爲入對,惠慶宮事,偕來史官,傳諭于洪奉朝賀,仍與偕來,國榮書禁府判付。醫官先退。上命持入祝板祝硯祝文紙山陵擇日記。賤臣承命持入,上命命善書告由祝文訖。諸臣退出。
丙申四月二十五日辰時,上詣魂殿。朝上食陪祭入侍時,左承旨洪國榮,左副承旨徐有慶,右副承旨申大升,同副承旨李商巖,假注書徐有成·李商球,記事官白光澤·朴祐源,都廳林得浩,以次陪進。上詣魂殿中排設廳,視膳訖。入自東挾門,內侍陳設。上出自東挾門,詣盥洗所盥洗訖。詣板位上俯伏哭,在位諸臣皆哭。上詣樽所,斟酌跪香案前三上香,獻酌正箸。出自東挾門,復詣板位上俯哭,在位諸臣皆哭。哭訖,內侍進茶。上還廬次,諸臣以次退出。
丙申四月二十五日辰時,上詣內兵曹。親鞫入侍時,左承旨洪國榮,右承旨李秉鼎,左副承旨徐有慶,右副承旨申大升,同副承旨李商巖,假注書李商球,事變假注書尹九宗,記事官白光澤·朴祐源,判府事李溵,右議政鄭存謙,判義禁鄭弘淳,同義禁沈墢·趙㻐,問事郞廳徐有防·李秉模·金履正·沈有鎭·沈豊之·柳義養·李顯永,大司諫宋翼彦,司諫李獻慶,獻納李謙彬,執義李重馥,掌令尹長烈·尹在醇,持平尹尙東,正言姜忱,刑房都事李弘源·洪景厚,文書色都事南殷老·趙亨逵,以次侍立訖。上具布裹白笠布袍,乘素輿,由崇政殿出建明門,轎前下敎曰,洪奉朝賀傳諭例備兼春秋進去。上至內兵曹,降輿入小次,下敎曰,問郞持草紙入侍,秉模持草紙進前。上命書問目訖,上出御帳殿,大臣以下諸臣,以次進伏。上曰,罪人具庠上之,旣上,秉模讀問目,又釋其意而諭之。庠口供訖,上曰,何與載興說相反也?上顧謂秉鼎曰,持具庠書札以來,秉鼎取書以進。上曰,汝以讀文字之罪人,至死不變之說,何用於此等處乎?庠口供訖,請與載興面質。上曰,面質前,眞贓盡露,將何以爲之?上又敎曰,所謂時輩自作一局云者,時輩謂誰,而一局何謂也?庠口供,有驚聞等語。上曰,語可驚則驚聞而已,何與亂逆相謀耶?載興非凶徒而何?庠口供以爲,載興於渠,爲外叔云云。上曰,外叔則以外叔知之而已。何與之綢繆乎?上又敎曰,旣非疏事,則胡大事,而汲汲書通乎?此豈非逆謀之彰露者乎?庠口供訖,又請與面質。上曰,問于載興而若有之,汝當罪上添罪矣。上又敎曰,罪人姑下之,上入小次後下敎曰,藥房提調·副提調入侍。提調徐命善,副提調洪國榮,假注書李商球,記事官白光澤·朴祐源以次進伏訖。上招謂刑房承旨曰,載興不可與庠同,問目善出之事,傳于大臣。秉鼎曰,載興問目,使委官爲之乎?上曰,然矣。上曰,同義禁鄭一祥改差,口傳差出。出榻敎上曰,惠慶宮進服蘇葛茶一貼,更爲前入。出榻敎上曰,首醫持童便入侍,首醫方泰輿持童便進前。上進御訖,仍下敎曰,左相修理幾盡爲之乎?知入。賤臣承命出來,入奏曰,姑未盡爲云矣。上命書傳敎曰,摠護使殯殿修理後,來參鞫坐事,遣吏官傳諭于左議政上出御帳殿。仍下敎曰,罪人載興上之。上曰,同義禁李碩載牌招,先入侍後謝恩。出榻敎上曰,問郞李普溫代,以鄭元始差定。出榻敎罪人載興上之,有防讀問目,又釋而諭之。載興口供訖,上曰,何與頃者之言不同乎?上又敎曰,載興旣承款,別無更問之事,而頃者已告之言,言之何難?載興口供,有虛頭潤色等語。上招秉鼎,傳敎于罪人曰,汝見疏而挽止,猶有知情不告之罪,況潤色之乎?載興口供以爲,東讓勃然變色,爲人妄毒,故不得已改給云云。上曰,如許凶疏,死且不爲,豈以人之勃然變色而改給之乎?當捧結案,而姑問徒黨,欲知窩窟,汝旣云但與東讓爲之,則又何與庠書札綢繆乎?仍下敎曰,載興施刑。上曰,庠書所謂義理云者,及時輩自作一局等語,逐條問之。上仍入小次,有防·秉模進伏窓外,口奏載興供說。上曰,龍仁何遠而不聞聽政消息乎?況徐命善疏,出於昨冬,聽政卽在其後,汝所謂不聞聽致消息,而但聞徐疏消息云者,其果成說乎?以此發問。上又招問郞下敎曰,附時趨勢云者,指何事也?以此又爲發問。載興口供訖,上出御帳殿,下敎曰,徐命善疏事,勿復提說,而但以與庠綢繆之狀直告,載興口供,有久不見具庠,又不知書札語意等語。上曰,勸杖,載興準次後。上曰,載興下之,壽賢上之。秉模讀問目訖,又釋而諭之。上曰,詳細諭之。同義禁李碩載,問郞鄭元始,以次追入進前。上曰,雨勢如此,侍衛及軍兵,皆雨具。徽之進別雲劍望,上落點後,命宣傳官,持標信開門納之。別雲劍金用謙入侍帳殿。上曰,十餘年前事,汝能知之乎?壽賢口供,以爲全然忘却云云。上曰,予有錄置者,不必問汝,而問汝者,欲以汝說憑準也。所謂朝士,一一直告,壽賢口供以爲,初無與朝士相通之事,而只爲興祿所誤,果有所奏,而到今年久,不能記得云云。上曰,興祿已死,故汝敢如是耶?興祿卽汝,汝卽興祿,焉敢發明也?所謂朝士一一直告,壽賢口供訖。上曰,南人少論五六人,從實直告,壽賢口供,以爲宋載經·金尙默·沈履之云云。履之趨出,上曰,沈履之何爲出去乎?其令入侍,上曰,妖惡矣。汝之其時所奏,豈此人乎?上又敎曰,汝不聞南漢·北漢·不漢黨之說乎?仍顧謂侍臣曰,南漢·北漢·不漢黨云者,以其不入於南黨·北黨之謂也。上曰,汝之所親士夫告之,壽賢口供,以爲往來興祿家時,見睦祖煥在矣。上曰,豈一睦哥而已哉?上又敎曰,汝若直告,則予當活汝矣。弘淳進前,奏曰,壽賢豈可活之罪人乎?俄者下敎,亟命還收焉。秉鼎·有慶又齊聲,奏曰,壽賢決不可容貸,請還收成命焉。弘淳又奏曰,壽賢所告人,盡爲發捕,何如?秉鼎曰,判義禁之言非矣。聖明俯燭其奸情,旣有此洞諭,則豈因其亂招,盡爲發捕乎?上曰,然矣。仍下敎曰,勸杖。上曰,興祿家往來人,皆已綻露於諸賊之招,汝雖欲欺罔,其可得乎?壽賢以爲趙政承之子趙哥,而不能記名矣。上曰,名雖不記,官則可記,今爲何官乎?上又敎曰,其說勿爲之,趙哥之外,豈無他人乎?其盡告之。上顧問兵曹參議李得臣曰,趙璐鎭爲洗馬時,爾亦在桂坊乎?得臣奏曰,臣則其時不在桂坊矣。壽賢口供,以爲有李哥名鎭字,而中間一字忘之矣。上曰,忘之云者,詐也。旣知其姓,又記鎭字,則中間一字之竝告,何難之有乎?壽賢口供訖,上曰,朴志源以輔德,書心箴贊於屛風時,爲司禦者乎?壽賢口供訖,上曰,李守鎭發捕,上命書傳敎曰,雨勢如此,摠護使畢役後,除肅拜入侍。上曰,其時所奏某相因某名士居間,得爲政承云者,誰也?壽賢口供訖,上曰,政承則已故之大臣,勿說,其名士告之,仍顧謂侍臣曰,某相之卜相,出自宸衷,而所謂名士者,自以爲居間之功矣。上又下敎曰,已死之名士,汝何畏而不告乎?壽賢口供,以爲李昌任矣。上曰,旣告名士,主張者,薦擧者,竝告之。壽賢口供訖,上曰,南人少論五六人,皆告之。上又曰,興祿曾所奏者,亦告之。壽賢口供訖,上曰,爛漫謀議者,豈有忘之之理乎?汝以興祿之斃,而敢如是乎?壽賢口供訖,上曰,崔益男事,汝何以告之乎?上又下敎曰,李昌任旣告之,則何許人告之,而何許人終不告之乎?仍下敎曰,勸杖。壽賢準二次後,上曰,姑下之。上入小次,上曰,大臣入侍,判府事李溵,右議政鄭存謙,右副承旨申大升,假注書李商球,記事官白光澤·朴祐源以次進伏訖。上顧謂右相曰,卿其出守鎭問目,而必以許多鎭字中,罪人之招,何以獨及於汝爲問,可也。大升奏曰,洪奉朝賀書啓來到矣。上曰,置之。諸臣以次退出。罪人守鎭拿來,禁府都事呈囚單。上出御帳殿,仍命問郞,持草紙入侍。上曰,襯身文書,亦搜來乎?仍命金吾諸堂,與諸承旨兩司諸臣,同爲考閱。又下敎曰,不緊文書,出給,可也。大臣出問目未訖,上曰,此罪人當掩而問之矣。存謙曰,已書締結宦寺等語,其改之乎?上曰,改之,可也。仍口授數句,有防書問目訖,上曰,罪人守鎭上之。秉模讀問目,又釋而諭之。守鎭口供訖,上曰,汝締結宦寺之狀,雖非妖宦之招,汝在桂坊時,使宦寺流入言語,俾予聽之者,不知幾番,汝焉敢隱諱乎?守鎭口供訖,上曰,予在沖年時,雖微細事,汝必使興祿輩,流入言語,豈敢曰,不知乎?守鎭口供,以爲渠之戚屬,有與鄭厚謙連姻往來者,故渠常戒之云云。上曰,往來厚謙家,何如締結宦寺,而汝常戒之乎?上又敎曰,明白已知之事,如是抵賴,豈非欺君罔上乎?守鎭口供,有載翰要渠見相者等說,上曰,甚詐矣。汝之平日議論,若異於趙哥,則豈有援引之理乎?守鎭口供,以爲議論不知旨何事云云。上曰,今番凶疏,謀議之謂也。守鎭口供訖,上曰,非汝締結,則妖宦何以知之?非汝綢繆,則凶徒何以援引乎?守鎭口供,有刳腹自明等語。上曰,刳腹何爲,汝之心肝,予所洞燭矣。守鎭請與壽賢頭面,上顧問大臣與諸承旨曰,使之面質,何如?諸臣同聲奏曰,似好矣。上召兩司陳所懷,翼彦·獻慶·謙彬·忱·重馥·長烈·在醇·尙東,進前奏曰,平問之下,終不承款,嚴訊得情,斷不可已也。弘淳曰,罪人之千言萬語,都是一說,別無更問之端矣。上曰,勸杖,仍下敎曰,予自沖年所知之事,而汝謂宦寺之誣招乎?予每有一訊之心,而汝敢以興祿之死,如是抵賴乎?上又下敎曰,汝欲杖斃,則納杖斃侤音。上命大升,讀洪奉朝賀書啓。大升讀奏訖,上曰,頃者傳諭事變假注書進去乎?大升曰,卽今事變則尹九宗也。上曰,朴忠煥進去矣,上曰,都事誰也?有慶曰,李弘源也。上曰,年少矣。有慶曰,然矣。守鎭準次後,上曰,罪人下之。上曰,殯殿修理都監堂上爲之。摠護使入侍,上入小次,上曰,大臣·藥房提調入侍,左議政金尙喆,提調徐命善,左承旨洪國榮,假注書李商球,記事官白光澤·朴祐源,以次進伏訖。上曰,山陵奉審則,何如?尙喆曰,今番裁穴處,比前裁穴處,當中爲之,而土色亦與前裁穴處,無異矣。上命諸臣退出。上出御帳殿,仍下敎曰,壽賢上之。上曰,俄者,予發端然後,汝乃納招,而其中魁首李萬軾,何不告之乎?又下敎曰,汝所交通士夫,盡爲告之。壽賢抵賴良久,口供曰,趙宗鉉也。上顧謂大臣曰,予以此終日用心矣。尙喆·溵曰,宗鉉尤無狀矣。秉鼎曰,不意宗鉉之如此無狀矣。上曰,宗鉉之父誰也?壽賢口供,以爲趙雲逵也。上曰,無更問之事,罪人下之。上曰,宗鉉何以爲之乎?以禁推例拿囚,何如?尙喆曰,何可以禁推例拿囚乎?請命依格式拿來。秉鼎·有慶齊聲奏曰,宗鉉旣出於逆招,獄體至嚴,王法至重,豈可遽用寬典乎?翼彦·獻慶·謙彬·忱·重馥·長烈·在醇·尙東趨入進前。齊聲奏曰,請罪人趙宗鉉,依例發捕。秉模·有防亦進伏奏曰,王法不可以低昂,請命急速發捕。上卽命發捕。上曰,罪人萬軾上之。秉模讀問目,又釋以諭之。上曰,汝於李鳳徵,族屬爲何?萬軾口供,以爲四寸孫矣。上又下敎曰,汝父何以杖斃,又何以伸冤乎?萬軾口供訖,上曰,予在沖年時,聽汝名於兩宦者,非一二,須勿隱諱,若隱諱,則當用欺君罔上之律矣。萬軾口供,以爲初不知興祿死生,且以金壽賢爲金應賢。上曰,妖惡矣。汝豈不知壽賢,而以曾行裨將之金應賢,爲壽賢乎?上又下敎曰,予之錄置汝名者,今已十餘年矣。汝尙敢隱諱乎?仍命勸杖。萬軾口供,請面質曰,面質而與一宦知面,則當伏正刑矣。上曰,汝以一宦之知面,請伏正刑,而當妖宦說汝時,予已詳細盤問,殆同侤音,汝儻納正刑侤音乎?萬軾準次後,上曰,萬軾下之。上又下敎曰,罪人庠上之。有防讀問目,又釋以諭之訖,上曰,所謂默識心通,持斧碎首等語,今與載興之所供,相反何也?庠口供訖,上曰,果如汝言,彰善癉惡云者,豈成說乎?庠口供,以爲渠之平生,難以一夜盡招。上命移罪人稍前,又使之高聲以奉。庠口供訖,上曰,書中所云,節節叵測,汝之不參凶疏凶論之跡,何以發明乎?汝之締結匪類之狀,從實直告。庠口供,以爲雲亨非逆種。上曰,有逆賊焉,有小人焉。揭是匪類,而今番參於凶疏,則豈可謂非逆乎?上又下敎曰,豈有如汝士流乎?以汝地處,若不出入於洪奉朝賀家,則汝父豈能自致乎?汝以善變化之人,千百其身,初附於洪奉朝賀,又附於厚謙,而末又以士流自稱,豈有如汝之士流乎?庠口供訖,上曰,俄以問目條件,使之遲晩,則何不遲晩乎?此非當死之遲晩,雖禁推,亦有遲晩,何敢不遲晩乎?仍命勸杖。至第五度,上下敎曰,汝之參於凶論,則昭昭難掩,而至於參疏一節,雖以書札觀之,姑無現露之端,罪人庠姑下之。罪人宗鉉拿來,禁府都事呈囚單。上曰,罪人宗鉉上之。秉模讀問目,又釋以諭之訖,宗鉉口供,請與壽賢面質。上曰,壽賢上之。旣上,上命去蒙頭,與宗鉉面質。上曰,罪人勿使仰瞻帳殿也。宗鉉與壽賢面質後,壽賢口供,以爲不知宗鉉之面目云云。上曰,罪人宗鉉特放。出榻敎上又下敎曰,趙宗鉉使之着笠而出送。上命書傳敎曰,親鞫撤罷,翌日問安勿爲之。又命書傳敎曰,罪人李守鎭·金壽賢·李萬軾,今當酌處,載興疏事,旣已承款,今則不過捧結案而已,明日本府推鞫,具庠待結末,更當處分。親鞫撤罷,上乘輿還內時。上曰,闕內軍兵沾濕,卽爲解嚴。出駕前下敎上曰,牌房中官罷職。出駕前下敎上還入大內,諸臣以次退出。
丙申四月二十五日酉時,上御廬次。左承旨入侍時,左承旨洪國榮,假注書李商球,記事官白光澤·朴祐源,以次進伏訖。上曰,趙宗鉉果不知壽賢矣。國榮曰,然矣。國榮曰,終日鞫囚,侵夜還內,不審聖體,若何?上曰,別無添損之節矣。諸臣以次退出。
上在慶熙宮廬次。
大殿·惠慶宮·中宮殿,政院·玉堂朝哭後,口傳問安。答曰,知道。
王大妃殿,政院·玉堂朝哭後,口傳問安。答曰,罔極。
備忘記,傳于洪國榮曰,中官金德瑞敍用。
傳于李商巖曰,御製閣營造堂上入侍。
有政。吏批,行判書徐命善進,參判尹得養牌不進,參議李在簡牌不進,左承旨洪國榮進。以金熤爲大司成,洪文海爲吏曹佐郞,朴師郁爲尙衣主簿,漢學敎授二單徐有防·鄭元始,馬之徽爲開城敎授,許任爲定州牧使,李沇爲信川郡守。
兵批,判書李徽之病,參判魚錫定入直進,參議李得臣病,參知李商岳受由在外,左承旨洪國榮進,副司直金文淳。
以吏曹參議李在簡牌不進罷職傳旨,傳于李商巖曰,只推。
傳于李秉鼎曰,刑房承旨持推案入侍。
洪國榮,以弘文館言啓曰,本館上番應敎臣鄭元始,以問事郞廳,本府推鞫坐起時,晝仕出去之意,敢啓。傳曰,知道。
徐有慶,以戶曹言啓曰,卽接廣興倉所報,則五月朔頒祿次,倉官進去于領府事金相福南門外所住處,請受祿牌,則以爲情勢危懍,不敢冒受常祿云,祿牌不爲出給,何以爲之?敢稟。傳曰,令倉官更爲輸送。
又以戶曹言啓曰,卽接掌苑署所報,則惠慶宮供上各果,依定例封進價本,磨鍊上下云矣。各果中元貢有裕者,則以此封進,而其不足生梨乾柿兩種,依例加定後,別單書入,依此給價之意,分付宣惠廳,何如?傳曰,別單姑爲留置正例,斯速修整,待啓下更當下敎矣。
洪國榮,以山陵都監京郞廳,以摠護使言啓曰,本都監郞廳尹龜東·李商質,俱有身病,勢難董役,竝姑改差,其代司憲府監察李耇永,平市署主簿徐有後,竝差下,使之察任,何如?傳曰,允。
又以改建都監言啓曰,本都監應行事目,參考前例,酌量磨鍊以入之意,敢啓。傳曰,知道。
又以追崇上諡都監郞廳,以都提調言啓曰,追崇上諡都監新造與舊造別單書入事,命下矣。依下敎別單開錄以入之意,敢啓。傳曰,知道。
又以禮曹言啓曰。傳曰,追崇後移奉時,神轝服色,習儀班次等儀節,今無可據之儀節,都監眩於擧行,令禮曹就議都提調,成節目從速稟處事,命下矣。節目事,當卽爲磨鍊,而服色,問議大臣·儒臣後稟處事,旣已啓稟,姑待講定服色後,成節目擧行之意,敢啓。傳曰,知道。
李商巖,以禮曹言啓曰,臣等於昨日筵中,以延福殿移奉時,上下服色,從吉當否,博考草記事,伏蒙聖敎矣。臣等退而相議,旣無經傳中可據之典禮,我朝已行之禮,亦不可援而爲例,反復思量,博採衆論,敢此陳列,以備睿覽焉。蓋追崇與嗣位,大體一般,則外面驟看,宜有從吉之議,而從古帝王家嗣位時從吉,以其導揚先朝之末命,至於追崇後,儀文從吉,似或不同,而臣等蔑學謏識,全不識禮意,莫重儀節有不敢臆斷,博詢于時原任大臣及在外儒臣處,亦令弘文館,廣考稟處,何如?傳曰,再昨筵敎,非謂移奉時,上下服色,卽爲移奉時,神輦服色也。以此先令弘文館,博考可據典禮以聞。
洪國榮,以兵曹言啓曰,卽接東所衛將牒報,則武德門東邊四軍堡後,宮墻四間許,今日頹壓云。依例令紫門監爲先把子圍排,急速修築,而北二營入直御營軍二十名除出,限修築間,各別守直之意,敢啓。傳曰,知道。
又以御營廳言啓曰,武德門東邊宮墻四間許頹壓處,北二營入直鄕軍二十名除出,限修築間守直事,自兵曹草記矣。北二營入直鄕軍二十名除出,限修築間,晝夜輪回守直之意,敢啓。傳曰,知道。
又以御營廳言啓曰,本廳來五月六月兩朔應立右部右司屬忠淸左道五哨軍兵六百七十名,已爲逢點整齊矣。五月初一日,與中司軍兵替代後,舊軍放送之意,敢啓。傳曰,知道。
又以御營廳言啓曰,本廳來七月八月兩朔應立右部後司屬江原道五哨軍兵,六月二十五日,京中逢點,七月初一日,與右司軍兵,當爲替代立番,趁期調送事,本道監司處,依前知會之意,敢啓。傳曰,知道。
又以禁衛營言啓曰,來五月當八番右部前司屬全羅道五哨軍兵,逢點實數六百五十二名,已爲點閱整齊,來五月初一日,與內外各處入直軍兵等,依例替代後,舊軍放送之意,敢啓。傳曰,知道,
又以禁衛營言啓曰,來七月當九番右部左司屬全羅道五哨軍兵來六月二十五日京中逢點,依例準二朔立番之意,本道監·兵使處預爲知委,何如?傳曰,允。
傳于李商巖曰,開陽門仍留,待禁府都事下直後下鑰,西小門仍置,罪人發配後下鑰。
李商巖,以推鞫問事郞廳,以委官言啓曰,依下敎罪人守鎭·萬軾·壽賢,各發問目取招後,加刑一次,罪人庠,亦爲發問目取招後,因前劃紙加刑準次之意,敢啓。傳曰,知道。
又以義禁府言啓曰,凶疏人李明徽,出付秋曹,嚴刑島配事,命下矣。依傳敎出付秋曹,使之擧行之意,敢啓。傳曰,知道。
又以義禁府言啓曰,罪人李養善特爲放送事,命下矣。依傳敎放送之意,敢啓。傳曰,知道。
又以義禁府言啓曰,罪人具庠,絶島圍籬安置事,命下矣。罪人具庠,慶尙道南海縣定配所,依例發遣府都事,圍籬安置,何如?傳曰,允。
又以義禁府言啓曰,罪人李萬軾邊遠定配事,命下矣。罪人李萬軾咸鏡道茂山府邊遠定配,而以傳敎內辭意具罪目,依例發遣府羅將,押送配所,何如?傳曰,允。
又以義禁府言啓曰,罪人李守鎭,限已身絶島安置,依爲奴婢,法典勿揀赦典事,命下矣。罪人李守鎭全羅道珍島郡限已身安置,依爲奴婢,法典勿揀赦典,而以傳敎內辭意具罪目,依例發遣府羅將,押送配所,何如?傳曰,允。
又以義禁府言啓曰,罪人金壽賢濟州牧大靜縣爲奴事,命下矣。以傳敎內辭意具罪目,依例發遣府書吏,押送配所之意,敢啓。傳曰,知道。
李秉鼎,以刑曹言啓曰,凶疏人李明徽嚴刑島配事,命下矣。依傳敎罪人李明徽嚴刑一次後,全羅道靈巖郡楸子島定配所,卽爲押送之意,敢啓。傳曰,知道。
又以刑曹言啓曰,義禁府書吏李德裕,羅將柳東植奉命掖隷結縛罪,羅將李枝盛不謹守直罪,照律施行事,判下矣。取考律文,則凡奉制命出使,而官吏毆之者,杖一百徒三年,法典內獄囚,如有不牢之事,則杖一百結縛,稍異於毆打,而此外無可據之律,李德裕·柳東植等,依毆奉制命出使罪,各杖一百徒三年,李枝盛以獄囚不牢罪,杖一百,竝以此律勘處,何如?傳曰,知道。與毆打有異,只以獄囚不牢之律擧行。
又以刑曹言啓曰,書吏李德裕,羅將柳東植間軍士兪千克等八名,供辭啓目判付內,除刑推勘律事,判下矣。取考律文,則凡獄囚應枷鎖杻,而不枷銷杻及脫去者若囚該死罪,杖六十名,例云二罪俱發,以重者論,以書吏李德裕,羅將柳東植等,二罪俱發,旣以獄囚不牢罪,杖一百勘律,故杖六十罪,則依律文勿論間軍士兪千克·李春正·李得天·高五壯·金福眞·崔時同·李旕奉·李學明等,竝決杖六十之意,敢啓。傳曰,知道。
又以刑曹言啓曰,書吏李德裕,羅將柳東植·李枝盛,只以獄囚不牢律擧行事,命下矣。依傳敎罪人李德裕·柳東植·李枝盛等,以獄囚不牢罪照律,各決杖一百之意,敢啓。傳曰,知道。
大司諫宋翼彦,執義李重馥,司諫李獻慶,應敎鄭元始,副應敎李敬養,掌令尹長烈·尹在醇,持平尹尙東,獻納李謙彬,校理金履正,正言姜忱,修撰嚴思晩啓曰,文氏敢以後宮,外結尙魯,潛懷不逞之心,肆行危逼之計,究厥罪狀,妖惡極矣。決不可收其爵號,安置私第而止,請文氏按律處斷。答曰,不允。
又啓曰,厚謙母子之罪關宗社,憤積神人,前後三司之討,已盡窮凶之跡,凡在血氣之倫者,咸曰,可誅,厚謙之竄配,其母之出第,不過薄勘,邦憲未擧,輿情愈激,請厚謙快正王法,其母依律處斷。答曰,不允。
又啓曰,竄配罪人洪麟漢本以濫猾之性,濟以陰譎之行,締結厚謙,敢懷叵測之心,沮戲聽政,顯有爭抗之意,罪惡貫盈,昭布國人之耳目者,已悉於前後合辭之啓,而伏見傳敎下者,麟漢之罪狀,於是乎尤著,則勘罪之命,只止於近地竄配,公議轉激,輿憤逾菀,究厥罪狀,不可薄竄而止,請礪山府竄配罪人洪麟漢,絶島安置。答曰,不允。
大司諫宋翼彦,執義李重馥,司諫李獻慶,掌令尹長烈·尹在醇,持平尹尙東,獻納李謙彬,正言姜忱啓曰,荐棘罪人沈翔雲,本以凶孼之裔,且兼妖邪之性,得罪倫紀,爲世所棄,蝨附厚謙,受其指使,向來一書,指意陰譎,情狀叵測,合辭之請,實是嚴懲討杜亂源之意,而閱歲爭執,天討未擧,世豈有妖惡如此,而終逭王章之理者哉?移配之命,雖出於投諸遠惡之意,而三尺至嚴,不可至此而止,請大靜縣荐棘罪人沈翔雲,亟命王府,嚴鞫得情,快正王法。答曰,不允。
執義李重馥,掌令尹長烈·尹在醇啓曰,趙德昌以入番掖隷,擅離番次,至於踰越宮墻之境,充軍之命,雖出於好生之德意,論其罪犯,不可充軍而止。請黑山島充軍罪人趙德昌,依律處斷。答曰,不允。
司諫李獻慶啓曰,黑山島充軍罪人趙德昌,身爲掖隷,乘夜踰墻,亂入深嚴之地者,論以罪犯,決難容貸。請充軍罪人趙德昌,依律處斷。答曰,不允。
又啓曰,綾恩君具允明,前判書具允鈺,推鞫罪人具庠,行副司直具㢞,本以凶邪之種,諂附厚謙,腸肚相連,陰謀秘計,無不干與,及令厚謙失勢之後,允鈺旣無明白樹立,而敢爲自拔之計,肆然呈疏,謂天可欺,將此心腸,奚事不爲?此不可一日置之於城闉之內,請具允明·允鈺及㢞,竝遠竄。答曰,不允。
大司諫宋翼彦疏曰,伏以臣,民無祿大行大王仙馭賓天,公除已過,日月寢遠,如喪之痛,率普惟均,仍伏念臣於向者,身陷罔測之地,獲蒙天日之燭,生死肉骨,一歸之於造化,隆天厚地,不足喩其高深,自今以往,臣之一身,不復得爲已有矣。闔門感泣,圖報無地,誠不意諫長除旨,忽下於蹙伏頌恩之際,不肖如臣,何以得此於聖明之世也?惝怳隕越,不知死所,臣以才識則魯,以資歷則淺,以言議則拙,今於見識,夫豈有一分堪承之勢,而恩出望外,義不他顧,章皇出肅,若固有之,反省慙恧,如難自容,連日詣臺,只傳故紙,不復出一言論一事者,蓋不敢以言官自居也。第於昨日鞫坐進參之際,有不可不及時論列者,而適値深夜,未及周旋,今又賤疾猝劇,不得隨詣臺次,玆敢以疏替陳,惟聖明垂察焉。今此諸罪人酌處之命,雖出於我聖上好生之德,而其中妖宦壽賢窮凶絶悖之罪,決不可使之容息於覆載之間,亟令王府,更加嚴鞫,期於得情,斷不可已也。李祖源,本以具庠之爪牙,其陰譎奰慝,與庠一而二,二而一者也,自在韋布,敢發凶論於四忠文集,始則見枳公議,爲世指目,及竊科第,深結於庠,陰謀凶計,無不參涉,夤緣吹噓,如鬼如蜮,其無嚴虛謊之罪,至於昨冬,而尤益彰露,當此乾斷赫然,處分嚴正之時,其徒黨之如祖源叵測者,不可一刻置諸輦轂之下,李祖源亟施屛裔之典,以示明好惡辨淑慝之意,厚謙之尙逭王章,已是擧國之同憤,而當厚謙鴟張氣焰,肆其凶毒也。金應賢爲名漢,本以賤隷,夤緣厚謙,投入掖庭,締結鄙悖之徒,大開賄路之門,如元義孫·安兼濟之爲完伯也,互相迎致,極意承奉,渠亦怙勢威喝,討出錢貨,輦輸載路,與厚謙分利,噫,義孫·兼濟,何可以常人責之,而其縱恣凶猾之罪,不可不嚴懲,金應賢亦令攸司,嚴刑島配宜矣云云。答曰,省疏具悉。壽賢之酌處,意亦有在,李祖源事過矣,金應賢卽一賤品,苟有罪也,一攸司足矣。予何費辭?爾其勿辭察職。
丙申四月二十六日辰時,上御廬次。左承旨入侍時,左承旨洪國榮,假注書李商球,記事官白光澤·朴祐源,以次進伏訖。上曰,委官誰來乎?知入。賤臣承命出來,入奏曰,左相昨宿闕外,仍往禁府,右相亦進,兩司皆進云矣。上曰,刑房承旨入侍。賤臣承命出來,右承旨李秉鼎召入進前,左承旨洪國榮先退。秉鼎曰,載興今日,當捧結案乎?上曰,然矣。推案櫃入之。上曰,大逆同參律,只誅其身乎,抑孥籍乎?知入。賤臣承命出來,入奏曰,同參律,亦孥籍云矣。上命書傳敎曰,莫重傳命,注書稽緩,推考。上曰,載興以知情罪,捧結案。出榻敎上命書傳敎曰,罪人具庠,昨日夜深,未及準次,今日推鞫時加刑一次,劃紙以前,劃紙用之,載興外諸罪人,爲先次次刑推,卽以委官意草記事,傳于委官。秉鼎曰,推鞫明日,亦當永罷,明徽與李養善,何以爲之乎?滯囚可悶,亦爲酌處則似好矣。上命讀具庠·壽賢·萬軾問目。秉鼎讀奏訖,上曰,刑房承旨請坐來否?知入。賤臣承命出來,入奏曰,姑不來矣。上命書傳敎曰,今日推鞫時,罪人守鎭·萬軾·壽賢加刑一次,加刑後當酌處,以此傳于委官。上曰,此輩非爲國家義理也,欲爲趙載浩報讐也,其復官似不緊矣。秉鼎曰,聖敎至當矣。諸臣以次退出。
丙申四月二十六日巳時,上御廬次。左承旨入侍時,左承旨洪國榮,假注書李商球,記事官白光澤·朴祐源,以次進伏訖。上曰,刑房承旨若來,直爲入侍。上曰,藥房提調率醫官入侍。賤臣承命出來,藥房提調徐命善,醫官方泰輿·吳道炯·白文昌·朴春源召入進前。命善曰,昨夜勞動,聖體,若何?上曰,一樣矣。上曰,童便則待下敎封進。醫官先退,國榮曰,頃日禁府都事中,亦有冤者云矣。上曰,然則合有變通之道。仍下敎曰,頃者禁都削黜中,不經宿而只晝代者,區別書入。上曰,政院書吏往禁府,推鞫不必速爲,而須着實善爲之。載興若不直招,明日當又設鞫,姑勿罷鞫事,分付。上曰,頃日親鞫日記,若已修整,持入。賤臣承命出來,入奏曰,今始修整,而姑未畢云矣。國榮曰,適因鞫獄事,有所仰達者矣。逆家應坐婦女之拘留捕廳,非古例也。臣聞乙亥年,主獄之臣,創此無前之規,因循至今云,應坐之律,固不可不嚴,而婦女之繫於捕廳,亦是法外,此後則依乙亥以前例,直爲押送於各其配所,恐合事宜,下詢獄官處之,何如?上曰,所奏誠是,以此出擧條,此後依此定式施行,可也。國榮曰,凡發配罪人之特敎倍道,雖成近例,而其配也,旣傳諸生議,則兼程疾馳之際,不無顚仆之慮,恐宜有軫念之道,下詢執法之臣而處之,何如?上曰,以此出擧條,此後永除倍道之制事,定式施行,可也。上曰,事變注書馳往禁府,載興以知情罪捧結案事,傳于承旨,而雖道逢承旨,同爲入去,着實分付,而推案承旨持來以奏。賤臣承命出來,諸臣以次退出。
丙申四月二十六日午時,上御廬次。刑房承旨持推案入侍時,右承旨李秉鼎,假注書李商球,記事官白光澤·朴祐源,以次進伏訖。上曰,獄情,何如?秉鼎曰,諸賊之招,皆如昨日,而獨守鎭今日之招,以爲果見相者於載翰家云矣。上曰,然則見宦者無疑矣。上曰,載興何以爲之?秉鼎曰,載興旣無加刑之敎,故該府不得擅刑矣。上命讀推案。秉鼎讀奏訖,上命書傳敎曰,諸囚今方酌處,推鞫撤罷。上曰,頃者獄案,勿出朝報乎?秉鼎曰,然矣。上曰,納于推案櫃以置,可也。諸臣以次退出。
丙申四月二十六日未時,上御廬次。左承旨·戶曹參議同爲入侍時,戶曹參議鄭民始,左承旨洪國榮,假注書李商球,記事官白光澤·朴祐源,以次進伏訖。上曰,庭鞫櫃,事變注書持去,更推罪人文書持來。上曰,三月日記入之。賤臣承命出來,入奏曰,姑未修整云矣。上曰,役事今至何境,而別堂材木,何以爲之?民始曰,判書方鳩聚材木,而姑未始役矣。上曰,彩色姑勿爲之,可也。民始先退。上命書傳敎曰,亂臣賊子,何代無之,而豈有若今番諸賊乎?究其窩窟,卽載興是也。載興文書中,庠之書札,極其凶惡,有不忍正視,所謂持斧碎首,所謂某年義理,所謂春秋之義,所謂舅甥熟講,所謂吾輩秉執,所謂昧於本者云云,乃是叵測陰慘之說。千里發捕,蓋以此也,而及當親問之下,渠雖欲游辭漫漶,其所情節,灼然可知。法有三尺,焉可免乎?大抵庠也本末,予所知也,性本陰鷙,行又悖戾陰結匪類,陽附士論,平日伎倆,無非傷人害物之事,半生揣摩,卽是閃倐變幻之計,十手所指,焉敢誣也?此所謂見利而附利,盡則去者,雖以予所洞燭者言之,初爲洪奉朝賀所援引,再爲鄭厚謙所交結,千百變化,末乃有此締結凶徒,譸張凶論之擧,噫嘻庠亦人也,此何事也?是可忍也,孰不可忍也?設令庠也,欽慕士論,焉有士論爲名者,容渠無倫絶悖之行,使之徘徊於士類之鄕黨州閭乎?此予所以深惡庠也,深誅庠也,況此今番端緖之後,予之罪庠也,罰庠也之典,尤豈可曲貸乎?然累世勳戚之家,不幸而有此人矣。其若正法,家將亡矣。予所悶也,且渠平日凶論,綻露於書札之中,而至於參涉疏事,旣無模捉之端,揆以平允之意,不可勒成大案,決矣。旣施準次之刑,罪人具庠,絶島圍籬安置。又命書傳敎曰,推鞫時,載興別無添問目更問之事,依前問目,以同情之律,捧結案以聞。上曰,禁府公事催促。上曰,事變注書勿入,注書出捧更推文書以入。上曰,刑房承旨入侍。出榻敎諸臣以次退出。
丙申四月二十六日申時,上御廬次。刑房承旨持推案入侍時,右承旨李秉鼎,假注書李商球,記事官白光澤·朴祐源,以次進伏訖。上曰,傳敎何以書之乎?秉鼎曰,書以依本府照法處斷,似好矣。上曰,踏啓字乎,不踏啓字乎?秉鼎曰,旣書傳曰,則雖不踏啓字,亦是前例矣。上命書傳敎曰,罪人載興旣已決案,依議啓處決事,分付王府。上曰,左承旨·戶曹參議入侍。出榻敎諸臣以次退出。
丙申四月二十六日申時,上御廬次。左承旨·戶曹參議同爲入侍時,戶曹參議鄭民始,左承旨洪國榮,假注書李商球,記事官白光澤·朴祐源,以次進伏訖。上曰,上樑文讀之乎?國榮曰,營造堂上讀之矣。民始曰,上樑文無讀之之規矣。上曰,其讀之,可也。旣讀之後,上樑文持來。民始先退。上命書傳敎曰,凶疏人李明徽,滯囚王府,其亦陋矣。出付秋曹,嚴刑島配事,卽爲分付。又命書傳敎曰,賢關首善之地,而明徽疏後,東土衣冠之倫,孰無請討之義,而側聽多日,尙此寥寥,可勝寒心,此專由於齋任不古之致也。在外大司成許遞,政官牌招開政,待下批,其令肅命後入侍,時任太學齋任,一竝停擧。上曰,太學掌議誰也?知入。賤臣承命出來,入奏曰,朴鎤·李唐白云矣。上曰,入直玉堂上下番入侍。賤臣承命出來,應敎鄭元始,修撰嚴思晩召入進前。上曰,右副承旨入侍。右副承旨申大升進前,國榮先退。元始·思晩所懷,臣等今適入侍,有區區所懷,敢此仰達矣。故大司諫李昌任,身爲朝士,締結逆宦,情跡詭秘,縉紳之間,虛張聲勢,做出妖言,自歸誣罔之狀,綻露無餘,已萬萬叵測,而前後綢繆之情節,緊出於妖宦壽賢之招,則其在嚴懲討之義,不可以身故而不論,臣等謂故大司諫李昌任,亟施追奪官爵之典,斷不可已也。上曰,李昌任之罪,可勝誅哉?浮於載翰,浮於興祿,又浮於守鎭,綢繆之狀,不特形見於當日之後,宵小之態,呈露於當日之前,嗚呼,德成閤入對時,賊也小人也之責敎,旣在於伴僚維鎭之際,則予之必欲痛治昌任,乃所以追先志也,予不覺掩抑,其何靳持,依啓。又所懷,定州牧使李昌伋,信川郡守李定鎭,以昌任之兄,以守鎭之弟,俱不可一日晏然於守宰之任,臣等,謂竝施削版之典,斷不可已也。上曰,依啓。上命書傳敎曰,妖宦逆豎,何代無之,而如壽賢輩之至奸極妖,窮凶絶悖之事,實是亘古今之所未聞所未有之變怪也。予之處分,非不知登時嚴懲,以破亂源,而壽賢之尙保首領,視息牖下者,非予忽於隄防,忽於誅討而然也。特欲待此鬼蜮情狀之呈露,而明行誅討之意也。大抵宦寺之職,不過傳令之事,灑掃之節而已,身爲宦寺,則於士夫,是豈聲聞之相及?又若所謂言論,所謂義理云云等說,尤豈渠輩所可耳聞而口傳者哉?況所親之士夫,所道之說話,旣是凶論與凶徒,則可勝痛哉?今番獄事,情節彰著,窩窟打破,究厥所由,卽此輩爲凶賊之根底也。往在十餘年前,時予沖歲,壽賢以長番內官,給使於本宮,興祿以慈宮承言色,隨行壽賢,每奏予曰,與興祿有同奏之事矣。當予進詣養德堂時,此輩隨來,養德堂,卽慈宮所御堂也,此輩謂予沖歲,必不知渠輩情狀,迨予遊於堂後之苑,壽賢·興祿,以窮凶極惡之語,誘說於予曰,如此方可謂孝也。又奏某某士夫,與渠輩相親,同此義理,可用於將來之人矣。予雖沖歲,一聞已知其爲亂逆,未嘗以言語發落,其時因事除汰,尙今不忘,一欲以此起獄,或慮蔓延者多,今則凶逆次第伏法,豈可因置不問,以釀禍機乎?興祿令前已故,壽賢發捕者,蓋以此也,親問之下,箇箇取招,與予所聞記者,無一差錯,噫宦寺之交結朝廷,顧何等罪案,而士夫之如此,亦不可謂之士夫,良可痛嘆,三尺至嚴,焉可逭也,而興祿旣以魁首已死,壽賢則猶屬之隨從,不是失之太寬,惟輕之典,亦不害爲仁政之一端,旣施數次之刑,罪人金壽賢,濟州牧大靜縣爲奴。又命書傳敎曰,萬軾之罪,可勝言哉?萬軾,以釁孼之種,蒙先大王不世之恩,得廁生人之倫,在渠之道,固當一念圖報,仰酬鴻恩不,此之爲,締結凶徒,綢繆凶論,日夜所以聚首聠裾,排布設施者,不但口不敢道,亦是耳不忍聞者,萬軾亦具秉彝,抑何心腸,萌此窮凶極惡之計,而發此無倫不道之說乎?究厥情狀,已極凶慘,而萬軾之罪,別有在焉,別院笙歌,嘯聚徒黨於昏夜黯黯之中者,卽凶徒之外,又是妖宦逆豎也。萬軾旣是釁孼,則常人之廉恥,雖不足責,然旣登科甲,又出仕路,則雖無凶徒,亦無宦豎,宜無所害於渠,而凶論則主張,凶疏則參涉,此則無論某處,惟禍機是伺,此雖萬軾半生伎倆,至於締結宦寺,圖此不道,尤何等罪惡乎?往年妖宦之口,昨日妖宦之招,其所情節,彰著無餘,實非以人心論者也,雖然旣施數次之刑,庶懲厥罪,至於今番德師等凶疏,渠在邑倅,論以王法,似不可以知情,與同參論罪人李萬軾,邊遠定配。又命書傳敎曰,以士夫而焉有締交宦豎者哉?尋當宦豎,尙且然矣。況此亘古今所未聞所未有之妖宦逆豎乎?與之綢繆,與之盤結,已極無狀,又況所以綢繆者,何等不忍言不敢道之事,所以盤結者,又何等不忍提不敢聞之說乎?渠之嘯聚凶徒,符同匪類,晝宵揣摩,無非凶謀者,惟是渠輩之例事也。渠以士族,忍爲此絶悖無倫之行,以辱淸朝衣冠之倫,吁亦痛矣。蓋論守鎭之罪,凶論主張,與載翰·載興輩,同一心腸,而至於欲籍幽隱之逕,急圖凶慘之計,又浮於正法之諸賊,以此一節,於渠不但自初不能發明,妖宦之招,以首犯納招鞫問之下,渠又以陪衛時麾鞭之事,載翰家逢着等說,箇箇納招,到今誅討之典,宜不下於正法諸賊,而國有紀綱,亦豈使此賊得保首領哉?雖然凶疏諸賊,先已伏法,則參涉疏事之說,更無可覈之處,渠魁之興祿,亦已徑斃,則前後情跡,有難詳覈,而昨今訊問,亦準數次之刑,姑貸一律,投諸四裔,似非失刑之大端。罪人李守鎭,限已身絶島安置,守鎭特一貸頭之鬼,依爲奴婢,法典勿揀赦典,又命傳敎曰,鞫獄今旣收殺,文案例有內入封置,而其在防奸之道,不可以各張文書,散在休紙中,刑房承旨正書一通八啓,元草付丙。勿出朝報上命書傳敎曰,信川郡守定州牧使代,今日政差出。上曰,左承旨入侍,政官持政望同爲入侍。賤臣承命出來,左承旨洪國榮,吏曹判書徐命善召入進前。上命承旨讀政望,國榮讀奏訖,上曰,大司成金熤牌招謝恩。出榻敎國榮曰,鞫獄今已收殺,而禁府罪人,只有二人云,宜有酌處之道矣。上命書傳敎曰,李養善,大臣·宰臣章箚之後,今無問渠之端,特爲放送事,分付王府。又命書傳敎曰,申大益罪狀,旣悉於前後問目,末梢招辭,情跡難掩,囹圄諸囚,旣皆酌處,何必更問?嶺沿定配。又命書傳敎曰,屢月滯囚鞫獄,旣已收殺,前御史任希雨,以奉使無狀,今日內照律草記。又命書傳敎曰,聞前禁府都事吳彦思·沈公藝,不過一時代直,非經夜者,而混入現告云,原傳旨中付標,旣已出代,待三十朔窠復職,依仍任例施行事,分付。又命書傳敎曰,惠慶宮患候未復,在卿之道,宜卽入城,而況又日昨敦諭之後,尤無趑趄之端,卿何若此?卽爲安心入城事,使偕來史官傳諭于洪奉朝賀,期於偕來,又命書傳敎曰,行副司直金漢耆,承候慈殿事,分付。諸臣以次退出。
丙申四月二十六日酉時,上御廬次。承旨入侍大司成追後入侍時,大司成金熤,左承旨洪國榮,假注書徐有成,記事官白光澤·朴祐源,以次進伏訖。上曰,太學,賢士之所關,士習之不振,莫近日若,此莫非齋任不能復舊之致,卿須勉之。熤對曰,太學義理所關,近來士氣消阻,言論委靡,此實世道之憂,而非但多士之責,乃齋任不得其人之故也。上曰,似捲堂矣。對曰,道理,則當然矣。上曰,齋任復舊無妨,卿何以處之?對曰,臣未知規例,而須先出東一房掌議,然後齋任可以出之矣。上曰,先朝一時處分,今則復舊,可也。熤先退,國榮曰,適因鞫獄事,有所仰達者矣。逆家應坐婦女之拘留捕廳,非古例也。臣聞乙亥年主獄之臣,創此無前之規,因循至今云,應坐之律,固不可不嚴,而婦女之繫於捕廳,亦是法外,此後則依乙亥以前例,直爲押送於各其配所,恐合事宜矣。上曰,所奏誠是,依爲之,以此出擧條,此後依此定式施行,可也。出擧條國榮曰,凡發配罪人之特敎倍道,雖成近例,而其配也,旣傳諸生議,則兼程疾馳之際,不無顚仆之慮,恐宜有軫念之道矣。上曰,依爲之。此亦出擧條定式施行,可也。出擧條諸臣以次退出。
上在慶熙宮廬次。
大殿·惠慶宮·中宮殿,政院·玉堂朝哭後,口傳問安。答曰,知道。
王大妃殿,政院·玉堂朝哭後,口傳問安。答曰,罔極。
大殿·惠慶宮·中宮殿,加漆後,政院·玉堂·藥房·朝廷二品以上·六曹堂上·宗班,口傳問安。答曰,罔極。
備忘記,傳于洪國榮曰,軍職之子,軍職之孫,以有先朝屢得承傳,而今番看役,不特所重莫大。所勞莫大,今見圖形,此等功勞,豈可軍職之數,多至數十而中止乎?見於入侍,爲人亦是可合御製閣別看役,金命埏賞典,追後下敎,而先爲加資,別軍職差下,例授實職,今日內啓下事,分付兵曹。勿出朝報
李商巖啓曰,時原任大臣依下敎來待矣。
傳于李商巖曰,時原任大臣入侍。
傳于洪國榮曰,騎馬三匹立之。
又傳于曰,追崇都監堂上·改建廳堂上·上謚都監堂上·戶曹判書入侍。
傳于李秉鼎曰,騎馬二匹立之。
兵曹口傳政事,僉知單金命埏。
傳于申大升曰,加漆正時,以午正一刻爲之。
申大升啓曰,三軍門大將,依下敎來待矣。
傳于申大升曰,入侍。
李商巖,以改建廳言啓曰,景慕宮開基始役吉日,令日官推擇,則來五月十六日辰時,二十四日卯時,二十七日卯時俱吉云,以何日擧行乎?敢稟。答曰,以十六日爲之。
又以義禁府言啓曰,時囚罪人申大益,嶺沿定配事,命下矣。申大益慶尙道熊川縣定配,而以傳敎內辭意,具罪目依例發遣府羅將,押送配所,何如?傳曰,允。
又以義禁府言啓曰,時囚罪人任希雨奉使無狀,今日內照律草記事,命下矣。取考律文,則大明律對制上書詐不以實條云,若奉制推按問事報上不以實者,杖八十徒二年載在矣。任希雨忠淸道槐山郡仁山驛,徒二年定配,而杖則依例收贖後,發遣府羅將押送配所,何如?傳曰,允。
大司諫宋翼彦,執義李重馥,司諫李獻慶,應敎鄭元始,副應敎李敬養,掌令尹長烈·尹在醇,持平尹尙東,獻納李謙彬,校理金履正,正言姜忱,修撰嚴思晩啓曰,文氏敢以後宮,外結尙魯,潛懷不逞之心,肆行危逼之計,究厥罪狀,妖惡極矣。決不可收其爵號,安置私第而止。請文氏按律處斷。答曰,不允。
又啓曰,厚謙母子之罪關宗社,憤積神人,前後三司之討,已盡窮凶之跡,凡在血氣之倫者,咸曰,可誅,厚謙之竄配,其母之出第,不過薄勘,邦憲未擧,輿情愈激,請厚謙快正王法,其母依律處斷。答曰,不允。
又啓曰,竄配罪人洪麟漢,本以濫猾之性,濟以陰譎之行,締結厚謙,敢懷叵測之心,沮戲聽政,顯有爭抗之意,罪惡貫盈,昭布國人之耳目者,已悉於前後合辭之啓,而伏見傳敎下者,麟漢之罪狀,於是乎尤著,則勘罪之命,只止於近地,竄配罪人洪麟漢絶島安置。答曰,不允。
執義李重馥,司諫李獻慶,掌令尹長烈·尹在醇,持平尹尙東,獻納李謙彬,正言姜忱啓曰,荐棘罪人沈翔雲,本以凶孼之裔,且兼妖邪之性,得罪倫紀,爲世所棄,蝨附厚謙,受其指使,向來一書,指意陰譎,情狀叵測,合辭之請,實是嚴懲討杜亂源之意,而閱歲爭執,天討未擧,世豈有妖惡如此,而終逭王章之理者哉?移配之命,雖出於投諸遠惡之意,而三尺至嚴,不可至此而止。請大靜縣荐棘罪人沈翔雲,亟命王府,嚴鞫得情,快正王法。答曰,不允。
大司諫宋翼彦啓曰,臣之謏才蔑識,本不合於耳目之任,而只緣感激恩造,怵畏義分,冒沒承膺,居常愧恧,而今於目下數事,有不容泯默者,略效論列,以備一日之責矣。及承恩批,不惟不賜允可,至於李祖源事,又有過矣之敎,此莫非臣言議無素,不能孚格之致,何可一刻晏然於臺次乎?請命遞斥臣職。答曰,勿辭。
執義李重馥,掌令尹長烈·尹在醇,持平尹尙東啓曰,趙德昌以入番掖隷,擅離番次,至於踰越宮墻之境,充軍之命,雖出於好生之德意,論其罪犯,不可充軍而止。請黑山島充軍罪人趙德昌,依律處斷。答曰,不允。
又啓曰,妖宦壽賢之締結一種嗜利之凶徒爛漫和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。答曰,不允。
司諫李獻慶,正言姜忱啓曰,黑山島充軍罪人趙德昌,身爲掖隷,乘夜踰墻,亂入深嚴之地者,論以罪犯,決難容貸,請充軍罪人趙德昌,依律處斷。答曰,不允。
又啓曰,綾恩君具允明,前判書具允鈺,絶島圍籬安置罪人具庠,行副司直具㢞,本以凶邪之種,諂附厚謙,腸肚相連,陰謀秘計,無不干與,及今厚謙失勢之後,允鈺旣無明白樹立,而敢爲自拔之計,肆然呈疏,謂天可欺,將此心腸,奚事不爲?此不可一日置之於城闉之內。請具允明·允鈺及㢞,竝遠竄。答曰,不允。
又啓曰,南海縣圍籬安置罪人具庠,本以凶譎之性,兼有悖戾之行,陰結凶類,綢繆秘謀,出沒閃倐,如鬼如蜮,而今其凶肚眞贓,綻露於凶賊載興文書中,所捉書札,指意叵測,情節難掩,則今此酌處之命,雖出於好生之德,三尺至嚴,決難容貸。請南海縣圍籬安置罪人具庠,更令王府,嚴鞫得情,快正王法。答曰,不允。
又啓曰,大靜縣爲奴罪人金壽賢,以幺麽宦寺,交結士夫,終爲凶賊之根抵,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋,請大靜縣爲奴罪人金壽賢,更令王府,拿鞫嚴問,依律處斷。答曰,不允。
又啓曰,大司諫宋翼彦,以臣之謏材蔑識,本不合於耳目之任,而只緣感激恩造,怵畏義分,冒沒承膺,居常愧恧,而今於目下數事,有不容泯默者,略效論列,以備一日之責矣。及承聖批,不惟不賜允可,至於李祖源事,又有過矣之敎,此莫非臣言議無素,不能孚格之致,何可一刻晏然於臺次乎?引嫌而退,隨見論列,臺體則然,聖批之下,何可過引?請大司諫宋翼彦出仕。答曰,依啓。
校理金履正疏曰,伏以臣,卽伏見諸獄囚酌處之命,此雖出於我聖上好生之至意,而其中凶疏人明徽出付秋曹之命,臣竊不勝愕然滋惑也。噫嘻痛矣,明徽之罪,可勝誅哉?斯文變怪,何限前後,而未有若今番明徽之窮凶絶悖也。一部春秋,獨葆於靑丘,賴以爲禮義東魯者,罔非先正協贊我聖祖,倡明大義之功,而千百歲環東土思漢之誠,只寓於一間之祠,則今者明徽,抑獨何心,敢蓄忿懟,其所千言萬語,匪止誣辱先正,滅倫亂理,自底妖逆者,實是皇朝三聖之賊,我國三朝之逆也。矧玆帳殿親問之時,姦肚亂腸,莫遁於天鑑之下,則不可暫時容息於覆載之間也決矣,而昨日自秋曹刑配之敎,臣實未敢曉也。夫國家之置王府,正以爲治亂臣賊子者也,豈以如明徽之罪貫三尺,而不以王府鞫之,乃反降付有司之獄乎?此不但一國冠甫之所抑鬱而已,實有欠於聖朝治亂賊之政也。伏乞聖明,亟收明徽付秋曹之命,仍令王府,連日嚴訊,期於得情,快正王法,以洩神人之憤,千萬幸甚云云。答曰,省疏具悉。處分亦有所酌量矣。
副校理沈豊之疏曰,伏以臣於日昨,得蒙恩暇,將護病母,母子相對,感祝洪私,間試醫藥,症情乍減,一向言私,義分是懼,黽勉就直矣。纔接家信,臣母所患,夜來越添,頷下痰核,挾感肆毒,嘔逆兼發,勺水不入,元氣暴下,昏眩不省,諸般症形,俱係危急,臣聞此報,方寸煎灼,數日之內,再瀆嚴廬,固知萬萬悚懍,而情私所迫,按住不得,玆陳短章,徑出禁扃。伏乞聖慈,俯垂諒察,亟命鐫遞臣職,仍治臣擅離之罪,以安微分,以肅朝綱,不勝幸甚云云。答曰,省疏具悉。爾其勿辭,救護母病。
洪國榮,以成均館官員,以行大司成意啓曰,臣聞本館居齋儒生等,今日朝食堂不爲設行,臣馳詣泮宮,招致諸生,問其捲堂之由,則諸生等書納所懷,以爲伏以臣等,得伏見王府罪人明徽之疏,而不覺心骨俱冷,髮豎而瞻裂也。嗚呼,從古凶徒之誣賢而毒正者何限,而未有如明徽之甚者,環東土頂天立地之人,孰不欲沐浴請討,而至於臣等,則忝太學首善之地,在先正俎豆之所,思所以嚴討而明辨者,豈後於人哉?今二十日設疏廳,二十四日會章甫大議事,仍爲治疏,方將詣闕之際,忽伏見幼學臣洪履猷上疏批答及承館學寥寥之敎,臣等聚首相顧,愕然失圖,或曰捲堂以明其所懷,或曰所懷不如陳章,甲乙不一,言議多岐,未能卽時封章,且太學疏擧,必通於四學,使之齊會,指揮於五部,亦受名帖,多士畢集,僉議會同,然後始爲陳章,故一日二日,果至於此,方以今曉,治疏伏閤矣。伏承嚴旨,至有齋任停擧之敎,此莫非臣等遲緩之罪,而聖敎至此,義不敢抗顔入堂,且區區所懷,無以仰暴,故玆敢捲堂,兼附本情,伏惟澄省焉。嗚呼,天下之禮,皆本於人情,王者之法,不出於天理,參之情而不悖於禮,揆之法而不違於理,則古之聖人君子,皆得以行之矣。此三代之所以制之,三王之所以用之者,而今此萬東廟,卽所謂本於人情而合於天理者也。昔宋臣洪浩,滯囚冷山也,遇徽宗諱日,爲文而祭之,以臣而私祭其君,自常情視之,似若僭猥,而朱子之撰名臣錄也,錄其祭文,則其所褒與者,可知也。巴蜀故老,祭昭烈而登諸子美之詩,河南遺民,祀夏禹而載之紫陽之筆,至若陳州之祀伏羲,阜縣之祀少昊,滑縣之祀顓頊,寧遠之祀虞舜,皆是遺民之私建,而亦是遺民之私祭,則此可見百世不忘之義,而天理人彝之賴而不墜者也。假使皇朝天命未改,實籙靈長,九廟之享,八佾之薦,至于今自如,而我國只以酬恩之義,建祠而私祀之,則雖謂之違禮可也。而今則不然,九廟已墟,芬苾永斷,瞻望神州,大地陸沈,壬辰再造之恩,無地可報,下國風泉之感,無處可寓,則乃於乾淨一隅之地,涒灘再回之年,結得數間之屋,以爲揭處之所,而籩豆潔牲,禮肅而儀簡,山芼澗藻,物薄而誠勤,以皇朝之遺民,祭皇明之舊君,則光明之義,懸如日星,惻怛之誠,可質神明,有何一毫僭越之嫌,而渠安敢比擬於季氏之旅乎?嗚呼,惟我肅宗大王,體孝廟尊周之志,寓江漢朝宗之義,乃於禁苑之北,遂成大報之壇,以祀兩皇帝之靈,亦華陽建廟之年也。孝廟尊攘之義,始明於今日,先正崇報之誠,始遂於是年,而一年壇廟,同時竝成,則今此萬東廟,卽與大報壇,其義一也,況且自上有劃給免稅之敎乎?今此徽賊之疏有曰,天子郊之,諸侯不與。又曰,在下者壇猶不敢,況廟乎?以此觀之,其所譏斥,非獨在於萬東廟,而竝與大報壇而非之者也,此非獨誣先正誣皇明也。嗚呼,顧瞻周道,風發車偈,美人已逖,好音難懷,萬里神州,腥穢滿目,則於休我赫赫皇靈,安得不眷顧於一隅東土,陟降於洛山·巴水之間,而徽疏有曰,不能抵當一陪臣鼓發出窮山一布衣,使之壯其氣而直其舌,噫渠以幺麽凶醜,乃敢藉重皇靈,以爲恐動天聽之計,尤亦痛矣。嗚呼,中華腥膻之後,惟我蕞爾東土,獨免被髮左袵,而尙保其禮義之風,皆得知君君臣臣父父子子之義者,是誰之功也?於休我孝宗大王,大明其春秋之義,繼以我肅宗大王,克盡其崇報之道,今我先正臣協贊三朝,鞠躬盡瘁,已頹之綱常,賴而幸存,旣晦之節義,由以復明,皇明朝一片日月,獨照我一隅東土者,無非我先王及先正之功也,而今此明徽,抑獨可心,乃有此罔測之擧哉,此而若不嚴治,則臣恐一種不逞之徒,以明徽爲嚆矢,而彈冠而興,接跡而起,其所爲害,甚於洪水猛獸而莫之遏也。凡我衣儒衣冠儒冠者,孰不欲操戈鳴鼓,以爲共誅之者哉?秪緣臣等無狀,未卽請討,致承嚴旨,臣等之罪,實與齋任無異矣,何敢晏然於食堂乎?玆暴所懷,以待重勘云,臣以聖廟空堂,事體極爲未安之意,縷縷開諭,多般勸入,而諸生等不爲回聽,無意還入,何以爲之?敢啓,批答出傳敎。
丙申四月二十七日卯時,上御廬次。左承旨入侍時,左承旨洪國榮,假注書李商球,記事官白光澤·朴祐源,以次進伏訖。上曰,以代奠官告由,仍行朝奠事,分付。上曰,洪奉朝賀書啓入來乎?知入。賤臣承命出來入奏曰,來矣。上曰,入之。上曰,大臣入來乎?知入。賤臣承命出來入奏曰,姑不來矣。上曰,何大臣當進云乎?賤臣曰,左右相·李判府事當進云矣。上曰,下闕何門開乎?知入。賤臣承命出來入奏曰,曜金門·金虎門開云矣。上曰,今日饋募軍之飮食,勿禁卽入事,分付衛將。上曰,今番親鞫文書,禁府其已修整乎?知入。賤臣承命出來入奏曰,自今日始釐整云矣。上命承旨讀書啓,國榮讀奏訖,諸臣以次退出。
丙申四月二十七日巳時,上御廬次。時原任大臣入侍時,左議政金尙喆,判府事李溵,右議政鄭存謙,同副承旨李商巖,假注書李商球,記事官白光澤·朴祐源,以次進伏訖。尙喆曰,聖體,若何?上曰,一樣矣。上曰,山陵果何如也?尙喆曰,臣無眞知的見,何敢質言?而大體極好,又是已驗之處,土色亦異常矣,更求他處,豈有如此好處耶?以臣愚見,誠無憾矣。上曰,前陵何向乎?尙喆曰,前陵乾坐巽向,新陵亥坐巳向矣。上曰,戶曹參判入侍。出榻敎賤臣承命出來,戶曹參判金華鎭召入進前。上曰,新陵比明陵,大小,何如?尙喆曰,似不及明陵之弘大矣,仍進圖形,上覽訖。尙喆曰,今番山陵都監凡事,一依庚子儀軌擧行,而與喪禮補編,或無不矛盾處,新陵事役,與舊陵事役,自多不同,與丁丑弘陵儀軌,參互擧行之意,分付,何如?出擧條上曰,從後施行,可也。尙喆曰,山陵丁字閣所入大椽二百四十餘株,當於營造廳所用中,先爲取用,卽今運石,最爲緊急,漢車限十輛,亦爲出送之意,分付戶曹,使之竝卽擧行,何如?出擧條上曰,依爲之。尙喆曰,山陵丁字閣上樑文,自甲辰以後,皆不用之矣,今番何以爲之乎?出擧條上曰,依前勿用,可也。尙喆曰,新山陵齋室基址,定於惠陵齋室北邊,都監自當擧行,而徽陵齋室,當移建於健元陵齋室東邊,此不過仍舊材取用,分付戶曹,使之趁卽擧行,何如?出擧條上曰,依爲之。尙喆曰,庚子年假齋室造成,爲八十餘間,丁丑年因守陵官之入接於正齋室,弘陵假齋室造成,爲六十餘間,今番間數加減,何以爲之乎?出擧條上曰,依丁丑年例擧行,可也。尙喆曰,舊寧陵象設石物露置者,當於淨潔處,使之埋置,而至於地臺石,與他象設有異,此則恐不必埋置,何以爲之乎?出擧條上曰,地臺石不必埋置,仍用,可也。尙喆曰,漢城判尹金鍾正,頃日出肅之後,托以往役,雖赴都監,本職則呈告,不爲行公云矣,卽今判尹兼頓遞使之任,轝士軍之前期屢閱,道路橋梁之預爲修治,俱係緊重,此何異於敦匠之事乎?雖云有情勢,其間已經罪罷,又且陳疏承開釋之批,則一向若此,分義誠極未安,另加申飭,使之察任,何如?出擧條上曰,從重推考,申飭行公,可也。上曰,弘陵雖好,寧陵豈不如弘陵乎?弘陵則必不欲同奉矣。上曰,十餘年梓宮,不必改造乎?尙喆曰,然矣。存謙曰,聖心若牢定,則自下當奉行矣。上曰,豈無各奉陵寢,而合附亦遺志矣。上曰,禮曹判書入侍。出榻敎賤臣承命出來,禮曹判書鄭尙淳召入進前。上曰,弘陵遷窆,年運合乎?令日官擇日,而地師亦令待令。上曰,端宗大王附廟時,應有事目,而今番服色,何以爲之?尙淳曰,殿內旣不用素,則殿外亦何異乎?上曰,廟內只用嗣位禮乎?釋冕返喪服,見於康王之誥,而東坡議論雖不足取,朱子亦不非之,從素而不足於禮,亦無妨矣。上曰,罷宮家折受,何以則好耶?雖以田結言之,半入宮家,半入戶曹,而戶曹得田結,亦將何用乎?當屬內司,而新導掌,欲自內司差出,舊導掌欲依前爲之,何以則好耶?上曰,無土免稅,尙未決定矣,結數不過九百,而導掌則無數,將何以處之?華鎭曰,臣曾見導掌之弊,日後宮差,若作弊外方,使監司守令嚴飭狀聞,則庶無弊矣。上曰,左右相皆經嶺伯,慶尙道果何如也?尙喆曰,慶尙道,乃國家之大地,而其所出,半不入國家矣。上曰,結錢亦均役之害也,大抵改法之國,未必不亡矣。上曰,禮判若已博考,入侍。出榻敎上命承旨讀御製閣上樑文,商巖讀至昌歜。上曰,昌歜何物也?存謙曰,文王嗜之,沈菜也。商巖讀奏訖,諸臣以次退出。
丙申四月二十七日午時,上詣魂殿。晝茶禮陪祭入侍時,右承旨李秉鼎,左副承旨徐有慶,右副承旨申大升,同副承旨李商巖,假注書李商球,記事官白光澤·朴祐源,以次陪進。上詣魂殿中排設廳,視膳訖,入自東挾門,內侍陳設,上出自東挾門,詣盥洗所盥洗訖,詣板位上俯伏哭,在位諸臣,皆哭,哭訖,上詣樽所,斟酌跪香案前三上香,獻酌訖,正箸,出自東挾門,復詣板位上俯伏哭,在位諸臣,皆哭,哭訖,仍行加漆。時摠護使金尙喆,都監堂上黃景源·金漢耆·鄭尙淳,都廳林得浩·李秉模,一房郞廳南鶴聞·兪漢鼎,以次進伏訖。上顧謂禮判曰,問于日官則以爲,何如?尙淳曰,年運不合云矣。上曰,改建堂上入侍,賤臣承命出來,戶曹參判金華鎭召入進前。上曰,新舊材木混用之,果何如也?華鎭曰,寢室則不可混用,而非寢室則無不可用之事矣。上曰,三堂相議,先見其家材之可用者,鳩合用之,可也。上曰,三軍門大將陪班後入侍。出榻敎上曰,改建堂上出去,擇日以入。華鎭曰,以旬前旬後爲之乎?上曰,依爲之。上曰,戶判入侍。賤臣承命出來,戶曹判書鄭弘淳召入進前。上曰,貢物一名子剩矣,加上下,何如?弘淳曰,不給貢人而屬之戶曹乎?上曰,貢物之剩,其弊不少,誠可悶矣。弘淳曰,聖敎誠然矣。上還廬次,諸臣以次退出。
丙申四月二十七日申時,上御廬次。三軍門大將入侍時,訓鍊大將張志恒,御營大將金漢耆,禁衛大將李漢膺,右副承旨申大升,假注書李商球,記事官白光澤·朴祐源,以次進伏訖。上曰,追崇上謚都監堂上入侍,賤臣承命出來,都監堂上判尹金鍾正,兵曹判書李徽之召入進前。上謂鍾正曰,疑字有然疑之疑,有疑信之疑,何必以此撕捱乎?上曰,追崇儀仗,足可移用於上謚,不必改造矣。鍾正曰,有內儀仗,有外儀伏矣。上曰,以因山儀仗,仍用之,可也。鍾正曰,聞大臣言,則延福殿服色吉凶,尙未定云矣。上曰,然矣。上曰,頃以宣薦事,有所酬酢,而八百宣薦,豈不壯哉?訓將之意,何如?志恒曰,宣薦非獨兩班爲之,惟人是擇,而近年以來,淆濫如是,誠可悶矣。上曰,覆薦則,何如?志恒曰,多有難處事,或有死者,或有不可知者,此亦難處之一端矣。上曰,如卿者,當任謗爲之,非卿誰肯爲此等事乎,卿能任謗爲之乎?志恒曰,聖意若欲爲之,則臣豈敢辭避乎?上曰,兵判之意,何如?徽之曰,訓將則雖易言之,臣意則不然,若覆薦則非徒不得仕之怨,兩班亦將失之,此豈非難處事乎?上曰,御將之意,何如?漢耆曰,臣意亦如兵判矣。上曰,何以區處也?八百若付料,則庶爲疏通之道,以禁軍區處,果何如也?志恒曰,禁軍之議,亦嘗有之,而自此仍通仕路,則八百之數,亦難盡爲分排矣。徽之曰,近來科場不嚴,操弓者皆決科,故武科如是多矣。上曰,騎士,兩班亦爲之乎?徽之曰,前則兩班爲之,今則不爲之矣。上曰,夫科者,本出慰悅之意,今則感傷和氣矣,雖付禁軍,若待久勤,轉于宣傳官,當爲幾年之久乎?徽之曰,禁軍豈可爲宣傳官乎?上曰,此亦然矣。上曰,渠輩,以爲何以則好云耶?志恒曰,渠輩亦不知何以則好云矣。上曰,都監債錢,幾何捧之,而大摠凡爲幾何耶?志恒曰,四萬餘兩而未及準捧矣,上曰,禁營債錢,爲幾何耶?漢膺曰,債錢則別無而庫直之無面多矣。上曰,近來不往赴防,何事也?志恒曰,非徒無益,其弊亦多矣。上曰,自備糧乎?漢膺曰,自備糧則居六朔,官給糧則居一年矣。上命三軍門大將先退。上曰,藥房提調入侍。出榻敎賤臣承命出來,提調徐命善,醫官方泰輿·吳道炯·白文昌·朴春源,召入進前。上進御童便,仍爲受灸訖。上曰,掌議差出乎?大升曰,未知也。上曰,儒疏入之。賤臣承命出來,四學儒生沈綏鎭上疏持入。上命承旨讀之,大升讀奏訖。上曰,大報壇雖少論,豈曰不可?命善曰,春秋大義,孰敢非之?上曰,儒疏皮封違格出給,使之改入。諸臣以次退出。
丙申四月二十七日申時,上御廬次。承旨入侍時,左承旨洪國榮,假注書徐有成,記事〈官〉白光澤·朴祐源,以次進伏訖。上曰,注書出去,政院日記捲堂前例詳考以來,它注書入侍。賤臣承命出去,注書李商球入侍。上命書傳敎曰,聖廟事體莫重,他儒生勸入。諸臣以次退出。
上在慶熙宮廬次。
藥房都提調金陽澤,提調徐命善,副提調洪國榮啓曰,伏未審夜間,聖體,若何?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道,入侍。
大殿·惠慶宮·中宮殿,政院·玉堂朝哭後,口傳問安。答曰,知道。
王大妃殿,政院·玉堂朝哭後,口傳問安。答曰,罔極。
王大妃殿,藥房口傳問安。答曰,罔極。
惠慶宮·中宮殿,藥房口傳問安。答曰,知道。
洪國榮啓曰,領議政金陽澤有稟達事,來詣請對矣。傳曰,入侍。
申大升啓曰,前訓將具善復,前從事官鄭民始,訓鍊大將張志恒,依下敎來待矣。傳曰,入侍。
傳于徐浩修曰,騎馬三匹立之,史官一員待命。
事變假注書尹九宗偕來,代以安策爲假注書。
李商巖,以司饔院官員,以監膳提調意啓曰,全羅道生竹笋進上,今日來到,而折封看品,則擧皆腐傷,在前竹笋進上,例爲隨産,卽時別封,罔夜上送,蓋爲腐傷之慮矣。今番則同封於朔膳中,日字稍久,以致如此之弊,進上事體,何等重大,而若是不謹,誠極未安,竹笋退送,使之改備封進,本道道臣從重推考,封進官罷職,領來陪持令,攸司科治,何如?批答出傳敎
洪國榮,以內醫院官員,以都提調·提調意啓曰,前陽知縣監鄭允明,旣遞外任,依例還屬本院,令該曹付軍職,冠帶常仕,何如?傳曰,允。
假注書尹九宗書啓,臣敬奉聖旨,馳往傳諭于西部盤石坊古巡廳契領中樞府事金相福所住處,則以爲臣罪負至重,人言罔極,席藁城外,鈇銊是俟,千萬不意,史官臨宣聖諭,至命偕來,而昨冬之事,恕之以失着,言者之言,歸之於過矣。臣罪合萬死,恩出再造,以首頓地,有淚被面,以臣感泣之心,豈不欲顚倒趨命?仰瞻深墨之容,少伸戀慕之忱,而顧臣情勢,萬無束帶抗顔重入脩門之望,聖上特垂收召之恩,賤臣冒犯違逋之科,臣罪至此,尤無所逃,惟願亟被重誅,以嚴國體,以礪臣分云矣,臣旣承偕來之命,姑爲仍留之意,敢啓。答曰,知道。
假注書徐有成書啓,臣敬奉聖敎,馳往傳諭于西部龍山坊麻浦契奉朝賀洪鳳漢所住處,則以謂臣負罪如山,祈死不得,略陳崩迫之懇,方深瀆擾之悚,又伏奉別諭,辭旨隆摰,開釋備,至驚惶感祝,涕淚交逬,嗚呼,臣之罪,臣自知之,不待人言,萬戮猶輕。惟我殿下,曲垂全保之恩,必欲置之於可生之地,連下慰藉之敎,必欲廁於人類之中,似此曠絶之恩,於古未有,而臣獨偏被,生當隕首,死當瞑目者,卽臣今日情事也。仍念臣本以無似,猥荷先大王殊遇,三事重任,十年尸居,全昧處世,滿而不挹,心在忠君,而世或疑其負君,志欲報國,而人或責其誤國,一事二事,千錯萬錯,至若朝野讜言之未能扶護,人家後嗣之誤引他例,實爲臣沒齒之罪恨,有時循省,每切隱痛,方當一初淸明之時,以此被勘,實所甘心,緣臣命道奇險,今又遭罹罔測,俯仰慙痛,此何人哉?負罪如臣而尙此偃息,受恩如臣而猶敢違慢,王法由臣而壞,臣分由臣而虧,有臣如此,死有餘誅,只自戰懍窮阨,不知所達云,臣旣承偕來之命,姑爲仍留之意,敢啓。答曰,卿辭愈往愈懇,予心益復悵惘,命讀未半,爲卿一噫,卿之心事,予豈不知?予敎中曰慮患,曰先見,言雖略矣,畫出卿腔子中底蘊,卿應爲喜,二件自引,無乃卿過於自引,拖至此耶?予則曰過矣,惠慶宮患候,比昨有加,方議湯劑,此時豈可一向處外,尤況無趑趄之端者乎?予亦見卿久矣,卿以休戚之臣,獨無戀結之忱乎?其卽入城,仍爲入診,於惠慶宮事,更爲傳諭于洪奉朝賀,期於偕來。
大司諫宋翼彦,執義李重馥,司諫李獻慶,應敎鄭元始,副應敎李敬養,掌令尹長烈·尹在醇,持平尹尙東,校理金履正,正言姜忱,修撰嚴思晩啓曰,文氏敢以後宮,外結尙魯,潛懷不逞之心,肆行危逼之計,究厥罪狀,妖惡極矣,決不可收其爵號,安置私第而止,請文氏按律處斷,厚謙母子之罪關宗社,憤積神人,前後三司之討,已盡窮凶之跡,凡在血氣之倫者,咸曰可誅,厚謙之竄配,其母之出第,不過溥勘,邦憲未擧,輿情愈激,請厚謙快正王法,其母依律處斷。竄配罪人洪麟漢,本以濫猾之性,濟以陰譎之行,締結厚謙,敢懷叵測之心,沮戲聽政,顯有爭抗之意,罪惡貫盈,昭布國人之耳目者,已悉於前後合辭之啓,而伏見傳敎下者,麟漢之罪狀,於是乎尤著,則勘罪之命,只止於近地竄配,公議轉激,輿情愈菀,究厥罪狀,不可溥竄而止,請礪山府竄配罪人洪麟漢絶島安置。答三司合啓曰,不允。
執義李重馥,司諫李獻慶,掌令尹長烈·尹在醇,持平尹尙東,正言姜忱啓曰,荐棘罪人沈翔雲,本以凶孼之裔,且兼妖邪之性,得罪倫紀,爲世所棄,蝨附厚謙,受其指使,向來一書,指意陰譎,情狀叵測,合辭之請,實是嚴懲討杜亂源之意,而閱歲爭執,天討未擧,世豈有妖惡如此,而終逭王章之理者哉?移配之命,雖出於投諸遠惡之意,而三尺至嚴,不可至此而止,請大靜縣荐棘罪人沈翔雲,亟命王府,嚴鞫得情,快正王法。答兩司合啓曰,不允。
掌令尹長烈,持平尹尙東啓曰,趙德昌以入番掖隷,擅離番次,至於踰越宮墻之境,充軍之命,雖出於好生之德意,論其罪犯,不可充軍而止,請黑山島充軍罪人趙德昌,依律處斷,妖宦壽賢之締結一種嗜利之凶徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止,請大靜縣爲奴罪人金壽賢,依律處斷。答府啓曰,不允。
正言姜忱啓曰,黑山島充軍罪人趙德昌,身爲掖隷,乘夜踰墻,亂入深嚴之地者,論以罪犯,決難容貸,請充軍罪人趙德昌,依律處斷,綾恩君具允明,前判書具允鈺,絶島圍籬安置罪人具庠,行副司直具㢞,本以凶邪之種,謟附厚謙,腸肚相連,陰謀祕計,無不干與,及今厚謙失勢之後,允鈺旣無明白樹立,而敢爲自拔之計,肆然呈疏,謂天可欺,將此心腸,奚事不爲?此不可一日置之於城闉之內,請具允明·允鈺及㢞,竝遠竄,南海縣圍籬安置罪人具庠,本以凶譎之性,兼有悖戾之行,陰結凶類,綢繆祕計,出沒閃忽,如鬼如蜮,而今其凶肚眞贓,綻露於凶賊載興文書中,所捉書札,指意叵測,情節難掩則今此酌處之命,雖出於好生之德,三尺至嚴,決難容貸,請南海縣圍籬安置罪人具庠,更令王府,嚴鞫得情,快正王法,大靜縣爲奴罪人金壽賢,以幺麽宦寺,交結士夫,終爲凶賊之根抵,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋,請大靜縣爲奴罪人金壽賢,更令王府拿鞫嚴問,依律處斷,前校理鄭義達爲都監郞廳之時,私用軍錢,如取己物,其數至於七千餘兩之多,而人畏其勢,掩覆爲事,及至今春,本監積逋現發收殺之時,始乃略略彌縫,渠若有一分畏怯之心,名以侍從,縱恣貪汚,至此之極乎?搢紳唾罵,道路傳說,當此一初之時,懲墨之政,不可不嚴請,前校理鄭義達,亟施屛裔之典。答院啓曰,鄭義達事,當問于將臣處之。
洪國榮,以成均館官員,以大司成意啓曰,臣依聖敎他儒勸入後,因設夕食堂,臣則退去之意,敢啓。答曰,知道。
獻納李謙彬疏曰,伏以皇天降割,仙馭上賓,光陰易邁,公除奄過,如喪之慟,八域惟均,臣於臺職,鐵限有素,向者冒出,寔由於義重沐浴,先公後私之義也。旋卽引嫌,略暴情勢,而僚臺處置,大違格例,其曰旣有行公,今何過引?未知前者行公者,果指誰某,而以臣之所睹記,同擬十三人,雖或有如臣之一時冒出者,輒自引避,皆蒙我大行朝禮使群工之盛德,卽許遞免,或賜勿辭之批,則處置請遞,已成通行之例,此皆耳目之所共知,通朝之所共諒者也。今獨於臣而請出者,此果何所據而發也。臣於伊時,以疏自引,見阻喉院,不得已自犯逋慢之罪,益增惶懍,適値親臨訊囚之日,他不暇顧,章皇又出,連參鞫坐,而反顧私義,已極郞當,乍出旋入,乍入旋出,雖閑仕漫職,其在處義,決不當若是,況耳目之職,何等責任,而去就苟艱,處義顚倒,自壞臺體,自損廉防,無復餘地,臣之情勢,到此尤無可言,且臣母素抱貞疾,近又添得天行重感,宿症新,一倍危劇,以此情理,實難暫時離捨,玆敢疾聲呼籲於孝理之下。伏乞聖慈,俯垂鑑諒,亟遞臣職,以存臺體,仍治臣罪,以肅朝綱,千萬幸甚。省疏具悉。十三通淸中人,行公於通淸之職,姑勿論,雖以爾言之,旣已行公於館職,則今爾所叨臺銜,卽當品納言,張皇疏辭,何其梗生?可謂無義之處義也。
四學儒生沈綏鎭·金斗晶·李義獜·朴瑞源·金斗陽等疏曰,伏以皇天不弔,大行大王奄棄臣民,如喪之慟,八域惟均,居諸易得,因山已卜,伏想我殿下,以出天之孝,居深墨之中,任情哭泣,玉體必損,區區下情,實不勝憂慮之至,嗚呼,今此明徽之罪,可勝誅哉?昔我孝宗大王,當天地翻覆之運,秉春秋尊攘之志,將欲匡復帝室,以明大義於天下,時則同德之臣,有若先正臣宋時烈,起自巖穴,處於賓師,契合之昭融,不下於周室之尙父,經猷之密勿,允邁於蜀主之諸葛,魚水之歡,薪膽之志,庶幾大業之有成,而天不祐我,仙馭遽陟,事雖未就,惟其所講之義,昭如日星,使環東土數千里,知有君君臣臣之倫,而得免於侏㒧左袵之歸者,莫非聖祖之化,先正之功也。於是乎先正白首窮山,不禁其風泉之痛,則乃於華陽之崖,刻以毅宗皇帝御筆,又以印本,結菴而藏之,是所謂煥章菴者也,蓋其尊周一念,炳然如丹,至死耿耿,故臨沒之際,托其門人文純公臣權尙夏,依朱文虞廟之制,倣楚老茅屋之儀,使於煥章之西,營立數間屋子,以妥神宗·毅宗兩皇帝之靈而侑之,文純公體聖祖朝宗之義,念賢師付托之重,乃與文敬公臣鄭澔,悉心經紀,粤以涒灘重回之歲始建,而享之以四豆四籩之禮,噫,顧瞻神州,皇靈靡托,而惟我東方,旣是壬辰再造之地,而一區華陽,又爲先正薖軸之所,則洋洋陟降之靈,其不有感於斯,而來格於忠臣義士之祀乎?是廟之論,雖肇於先正之遺托,而是廟之創,實由於先朝之成命,肅宗大王五十年繼述,不越於寧考所秉之義,則大報之築,旣創於禁苑萬東之祀,又許其私薦,曁我大行大王,又命有司,改其傾圮,重新廟貌,賜田幾結,俾助享需,列聖崇報之典,先賢創建之義,所以追皇朝罔極之恩,寓小邦含冤之私者,可謂質鬼神而無疑,俟百世而不惑矣。是以文正公臣李縡,又於麗牲之文,盛述其所以立廟之意,以明聖主賢臣所講之大義於天下後世,苟有一毫秉彝之天者,孰敢不尊崇欽仰,而惟彼一種陰邪之徒,乃敢讎視寧廟所樹立之倫常,陰詆而陽誣者,靡不用極,至於今番明徽之凶疏而極矣,嘻噫痛矣,此豈無所自而然也。蓋宣擧,本以江都之俘虜,素蓄不滿之意,於復雪之義,敢以句踐詐延廣狂之說,誣聖祖而辱先正,其子拯,又敢刊諸板而行之世,欲以抗千古之名義,夫尊衛先正者,未必盡得先正之學,而平日濡染,不越於彝倫大體,則終爲國邊人,而宗社是賴,黨附宣擧者,未必盡有羿·浞之行,而平日慣習,多在於背義蔑倫,則終爲賊邊人,而宗社幾覆焉。自辛壬而爲戊申,自戊申而爲乙亥,式至今日,醜類橫發,而至於明徽,則復述宣擧之餘論,直斥大義所在之地,乃於聖上嗣服之初,欲售其疑亂熒惑之計,嘻噫痛矣,其所爲計,經營揣摩,殊極巧慝,而其所爲說,荒亂凶悖,全不成理,皇廟之建,亶出於蜀翁伏臘之義,則不可比而同之於天子議禮制度者明矣,其所引三重之喩,不亦悖乎?至若夫子所云禮樂自天子出者,蓋亦春秋尊王之義,而中州之禮樂儀文,盡入腥膻之域,則明徽之意,果以爲今日之禮樂出於何處,而後方可謂無僭耶?禮義從賢者出,則以先正之賢,結京周之念而爲此義起之擧者,是天理人情之所不容已者也,有何僭越之懼哉?昔朱夫子作虞帝廟碑也,無所考蒼於·信梧之葬,而惟以天理人倫之幸敎後世者,稱述而表章之,噫,一心帝室,夙夜不忘者,卽先正之本意,而千古石崖,寶墨如新者,卽華陽之洞,則華陽一洞山川草木,便是皇朝之天地矣,然則皇廟之設,不於華陽而果於何處耶?若使皇朝鐘簴未移,郊社如故,穆穆淸廟,薦以玉瓚,則萬東之享,何必於海隅,而噫,彼十陵之松柏無主,九廟之香火已冷,則一區乾淨之地,有此遺民之薦者,其果悖於理而害於義乎?嗚呼,人臣固無私享之典,而禮有常變,理有當否,以孝廟尊周之志,腏享於皇廟芬苾之薦者,可謂當於理而合於禮矣,明徽所云以分五廟七廟之重者,其造意遣辭,何若是絶悖也?尤所痛惡者,敢以餒而二字,比之於皇靈之不血,胡公之屬,擬之於毅王之殉社,渠若有一分人心,則何敢發於口而筆之書乎?其侮蔑之意,悖亂之辭,殆令人髮豎而眦血矣。噫,爲人臣子者,苟不知節義之可尙,則其流之害,終至於亂逆而後已,介淸嘗作排節義之論,而其身不免爲逆黨,凶積嘗斥三學士之義,而其身不免於顯戮,此事理必然之勢也。宣擧甘心爲俘,而誣毁聖朝之大義,極文飾父惡而僭擬孔子之微服,其父子徒黨之間,傳肚受腸,一轉再轉,凶逆相仍,以至於明徽之凶言,則罔極之辱,上及於皇朝兩天子,若溯其流而尋其源,執其末而究其本,則宣擧父子,安得免首惡之誅哉?臣等不勝公正之憤,玆敢沫血飮泣,齎誠痛陳於嚴廬恭默之中。伏願聖上,穆然深思,赫然威斷,先施明徽梟街之典,而亟行宣擧父子追奪之律,因以此義,明白布告於八域,以定國是,以杜禍根焉。臣等自見凶疏之後,宜卽請討之不暇,而第念館學之規,必待章甫齊會,然後始乃封章,故如是之際,自爾多日,致勤聖敎,此莫非臣等稽緩之罪,實不勝惶悚之至,臣等治疏將上之際,繼伏見前日傳敎下者,罪人明徽,特從末減,薄施刑配之典,此雖出於我聖上好生之盛德,而如此凶逆之得罪於皇朝,誣及於聖朝者,若示寬貸之意,則亂逆之徒,必將接跡而起。伏乞亟揮乾斷,夬施王章,以雪神人之憤焉。臣等無任屛營祈懇之至,謹昧死以聞。省疏具悉。明徽酌處,意亦有在,末端事,丙申處分旣定之後,何必更提?爾等退修學業。
幼學郭遠濟疏曰,伏以昊天降割我宗祊,大行大王奄棄臣庶,崩天之痛,率土惟均,嗚呼,今日何等時耶?仙寢在殯,至尊㷀疚,是宜上下縱縱,講究儀文,克盡大事,以恔聖主之孝思,以安先王之禮陟,而顧乃凶邪接跡,訊鞫連設,玉體久勞,衆情悲憤,至如凶人明徽之誣辱先正,又是世道之一大變怪,日昨疏儒洪履猷之批,有以見扶正斥邪之聖意,末稍處分之磊落,臣方拭目而俟矣。伏見傳敎下者,有移送秋曹,加刑正配之命,豈殿下以狂譫亂嚷之不足深誅,而乃有此薄勘耶?臣雖微如螻蟻,亦有一段憂慨之忱,不得不爲殿下一陳之,嗚呼,目今神州陸沈,六合昏濛,百年之虜運猶遲,七日之陽復無期,而惟有一脈正理之存留天壤間,則寔賴左海一隅之有大報壇·萬東廟耳。苟其攝生形氣,具此心腸,則愛護尊奉,當復何極,而今乃侮毁而凌藉之,無所忌憚,是實極萬古所無之凶賊,而若其種子脈絡之所自來,則厥有久矣。惟我孝宗大王,以上聖堯·舜之姿,秉春秋尊攘之義,寤寐薪膽,大義將伸,而先正臣宋時烈,實左右之,入則幄猷密勿,出則綱維振肅,殷傅·漢葛,未足專美,時則尹宣擧以江都之俘虜,旣陽附而陰岐之,至其子拯,又肆爲逢蒙之反射,而若其最所忌嫉,則專在於聖祖與先正所秉執之大義,其密授徒黨,醞釀伺釁者已久矣,而及有大報之築,萬東之祠,以爲扶植綱紀,建立人極,則奸凶輩,益肆狠怒,視若一敵,向來鏡·夢得志之日,旣倡毁撤萬東之論,而今此明徽,祖述宣擧,幻出鏡·夢,又售此拚死逞凶之計,噫嘻痛矣,天下寧有是耶?臣謹按馬端臨文獻通考,伏羲以下帝王祠廟之在郡縣者,爲二十有五,而其中村閭祠享居多,如蜀廟村翁之薦是已,而至於靜江之虞帝廟,則先儒張栻之爲州剌史,首先改葺之,朱夫子旣載筆於繫牲之石,又作迎神送神曲以侑之,苟有一毫僭越之懼,則以彼朱·張之大賢,固當申請朝家,亟謀撤去,以嚴祀典,而乃反賁飾而鋪述之耶?其所謂創設與仍舊之有異者,愚婦亦必知辨矣,至於大報之止於壇而萬東之爲廟,則亦有由焉。惟我肅宗大王,取覽先正所撰三學士傳,慨然有報祀皇朝之意,而或慮敵虜之生釁,爲此築壇之擧,蓋亦出於不得已者,而至於士林之建廟,特命勿禁,於是先正臣權尙夏,承先師之遺托,體聖祖之盛意,略設廈屋之制,以爲籩豆之所,而至於追享孝廟之論,則先正書中旣有事體未安之語,今明徽截去中間一句,捏合首尾假設之辭,而恣爲誣詆,其爲計,似巧而亦疎矣。嗚呼,肅廟設壇之擧,卽孝廟當日之志事,而逮我大行大王,又增飾壇儀,追享二帝,禮節大備,人情允協,而申命攸司,亟修萬東廟,賜田幾結以助享需,前聖後聖,一意而尊嚮之者,若是鄭重,斯文之不隳,人紀之賴持,亶在是矣。惟彼凶賊輩,素所不滿而譏議之者,專在於大壇,而猶不敢遽然直斥,則先論萬東,以爲嘗試之計,疏中許多,駕說郊廟云云,莫非以壇祀爲僭之意,而至於陳胡傡祀一段,則專指大行大王追享二帝之擧而誣詆之,其凶肚逆腸,昭不可掩,是則非直爲斯文之賊,實列朝之凶逆,皇朝之亂臣也,豈容一日稽誅?假息於覆載之間,而若其窠窟之所由本,則又不可不一遭打破,以杜亂源。伏願聖明,赫然威斷,先將明徽罪狀,布告中外,收還竄配之命,亟施藁街之典,宣擧·拯父子官爵,盡行追削,以嚴國是,以戢姦宄焉。若臣蒙謏寡識,無足與聞於時論,而第臣曾祖臣始徵,受業先正之門,最被奬育,而及至晩年,陪講於先大王在邸之日,先大王嘗視以甘盤,追念而眷係者,前後備至,今此凶言,固係臣祖師淵源之地,而若其誣逼之語,實有推上於列祖曁先大王者,臣於是私痛公憤,腸崩眦血,誓不欲與此賊共生,玆敢大聲疾號,以附沐浴之義,若其瀆撓嚴廬之罪,則有不暇顧矣,臣無任屛營祈懇之至。省疏具悉。明徽酌處,意亦有在,疏末添入,故師傅句語,挽近此等士習,予嘗惡之。
丙申四月二十八日,兼春秋洪光一,告訃·請謚·請承襲兼陳奏正使行判中樞府事金致仁,副使前行戶曹參判鄭昌順狀啓,臣等一行,本月二十四日到黃州站,二十五日與書狀官臣李鎭衡及黃州牧使朴師沃,遂安郡守姜游,奏表文及咨文申文眼同査對,則別無差誤處是白乎旀,方物八十二馱,依前例改結裹,明日仍向前路緣由,竝以馳啓爲白臥乎事。
丙申四月二十八日,兼春秋朴行淳,刑曹啓目罪人李長煥更推啓。傳曰,獄案明白不可欺隱之事是置,更加嚴刑,期於取服爲良如敎。
刑曹啓目,罪人尹起等,更加嚴刑,期於得情啓。傳曰,更良訊問取服爲良如敎。
刑曹啓,目罪人奴金伊更推加刑啓。傳曰,更加嚴刑,期於直招爲良如敎。
丙申四月二十八日卯時,上御廬次。藥房入侍時,都提調金陽澤,提調徐命善,副提調洪國榮,假注書徐有成,記事官白光澤·朴祐源,醫官方泰輿·吳道炯·徐命偉·白文昌·朴春源,以次進伏訖。陽澤曰,聖體,若何?上曰,感氣不差矣。陽澤曰,受灸處,症候,何如?上曰,猶未快瘳矣。陽澤曰,王大妃殿氣候,何如?上曰,一樣矣。陽澤曰,惠慶宮氣候,何如?上曰,一樣矣。陽澤曰,臣重患毒感,兼有痰入骨節之苦,以致久未入侍矣。陽澤又曰,日氣漸熱,廬次壅鬱,若於興政堂臨御,以待聖候之快復則好矣。上曰,王大妃殿處外,而予則處內,豈不未安乎?命善曰,視事時則於興政堂臨御,恐無不可矣。上曰,然則晝則當處興政堂矣。陽澤曰,目今悠悠萬事,孰有重於聖躬耶?上曰,動身厭矣。陽澤曰,運用動作,甚有效於滯症矣。陽澤仍請診候,泰輿進前診候,退伏奏曰,脈候左右三部調均,脆弱之候,亦差勝矣。道炯進前診候,退伏奏曰,脈候左右三部調均,而稍有力矣。上曰,白文昌進前,受灸處占穴。文昌進前,占穴後,上受灸二十一壯。上謂陽澤曰,罷宮之後,當自內司收稅,而所謂都掌,委之守令,如有加徵之弊,則守令猛治其罪何如,若使色吏納之,則又將有弊矣。陽澤曰,安保其更無他弊乎?上曰,紀綱解弛,不可不申飭矣,陽澤曰,綱擧則目張矣,何可每每申飭乎?陽澤又曰,今當罷宮矣,如寧嬪則有異於他貴人,己巳甲戌,亦多有效勞者矣。上曰,其時自中殿亦敬待云,不可與他後宮同,勿入壽進宮,屬之昌城尉好矣。陽澤曰,回還冬至副使李海重,以向來所遭,待命城外,旣不敢復命,故亦未行奔哭之禮,又遭其同氣之喪,而不敢往哭云矣。上曰,使之入侍,可也。命善曰,童便今日則停止耶?上曰,唯。陽澤曰,醫官之言曰,湯劑中入竹瀝兩匙,薑汁半匙,爲好云矣。上曰,具庠處分傳敎,何如?陽澤曰,書出矣。上曰,以先正之賢,何不配享於孝廟廟庭耶?陽澤曰,孝廟同德之臣,當先稱先正宋時烈,而際遇之隆盛,往牒罕與其比,固當優入於配享,而肅廟時故相臣鄭澔,在副學時,疏請配享,而命該曹覆啓。其時先臣,以禮堂覆奏曰,宋時烈之當入於孝廟朝配享,實是擧國之公論,而但臣死於其君之朝,始乃配享廟庭,若不然,有異常例,今難輕議云云,先臣素嘗尊慕先正,此議豈有他哉?第恐有流弊,爲此守經之論,蓋其委折,臣請以家間所聞仰奏矣,鄭澔平日與先臣情如兄弟,言議無不相合,獨於此事差異,故故相始有不平色,先臣曰,此於先正尊慕之心,夫豈有間?而但今之世道人心,日漸變嬗,如此罕有之擧,若不守經而輕易開路,則他日必有紛紜混淆之弊,而勢將不得防杜,然則今之所請,必不免捨經之誚,故相然其言,臣之族叔故監司臣鎭玉,是先正門人,自鄕來見先臣曰,配享之請,何故而妨啓耶?先臣曰,此之景仰先正,無異於及門之士,而竊有慮後之意,覆奏果難持,遂以酬酢於鄭澔之言言之,且曰,異日世變,此雖不及見,後死者當見之,其後十餘年間,不當請享而請之者,紛然四起,臣之族叔謂臣曰,前日慮世道之言,今果驗矣。賤臣曾聞族叔所傳之言,而亦目見混淆請享之事,故今於俯詢之下,竝此仰達矣。諸臣以次退出。
丙申四月二十八日辰時,上詣魂殿。朝上食陪祭入侍時,同副承旨李商巖,假注書李商球,記事官白光澤·朴祐源,都廳李秉模,以次陪進。上詣魂殿中排設廳,視膳訖,入自東挾門,內侍陳設,上出自東挾門,詣盥洗所盥洗訖,詣板位上俯伏哭,在位諸臣皆哭,哭訖,上詣樽所,斟酌跪香案前三上香,獻酌訖,正箸,出自東挾門,復詣板位上俯伏哭,在位諸臣皆哭,哭訖,內侍進茶,上還廬次,諸臣以次退出。
丙申四月二十八日巳時,上御廬次。領議政入侍時,領議政金陽澤,右副承旨申大升,假注書李商球,記事官白光澤·朴祐源,以次進伏訖。陽澤曰,大行大王君號中,有可改字矣。上曰,自此改送,似好矣。上曰,大提學李徽之入侍。賤臣承命出來,召入進前。徽之曰,臣俄與大臣,已相議改之矣。上曰,眞宗玉冊文,卿其製之乎?徽之曰,臣則不製矣。徽之曰,直自義州改書以送,亦似無妨矣。陽澤曰,自此安寶然後,可以入送矣。上曰,竹笋無一箇可用者乎?知入。賤臣承命出來入奏曰,無一箇可用者云矣。上命書傳敎曰,前訓鍊大將具善復,前從事官鄭民始入侍。上曰,冬至回還副使李海重入侍。出榻敎諸臣以次退出。
丙申四月二十八日巳時,上御廬次。左承旨入侍時,冬至回還副使李海重,左承旨洪國榮,假注書李商球,記事官白光澤·朴祐源,以次進伏訖。上謂海重曰,卿之不參哭班過矣。上曰,卿遭同氣之慼乎?海重曰,昨年十二月矣。上曰,萬里銜命,遭公私之慟矣。仍命海重先退。上曰,首醫入侍,賤臣承命出來,首醫方泰輿召入進前。上曰,藥房人蔘,見存者幾何耶?泰輿曰,隨捧隨用,故未知幾斤見存矣。上曰,注書與首醫出去,知入以奏。賤臣承命出來。上曰,進御二神交濟湯,竹瀝三匙,薑汁半匙,自明日調進。出榻敎諸臣以次退出。
丙申四月二十八日午時,上御廬次。左承旨入侍時,左承旨洪國榮,假注書李商球,記事官白光澤·朴祐源,以次進伏訖。國榮曰,有竹笋封進官稟處之命,而其數爲十三官之多云矣。上命書傳敎曰,各殿進上,雖或腐傷,其在恤民弊之道,宜乎參酌,莫重殯殿進上,所重何如,而無一箇不腐云,此則事未前聞,道臣從重推考,封進官,此時守令遞易,可悶,竝緘辭從重推考,陪持人,自本道科治,殯殿進上,更令封進,大殿及各殿進上,勿令改封,旣已腐傷,自本院區處。勿出朝報上曰,館掌議,誰爲之乎?知入。賤臣承命出來入奏曰,姑未差出云矣。上曰,訓將與前訓將入侍。上曰,戶曹參議入侍。賤臣承命出來,前訓將具善復,訓鍊大將張志恒,戶曹參議鄭民始召入進前。上曰,頃以宣薦覆薦事,有所下問,而訓將能欲擔當爲之,誠可謂任謗矣。志恒曰,臣豈敢避事,而但恐怨謗之不獨歸臣身,以此爲悶矣。善復曰,臣意則覆薦誠難矣,曾有尹靖柱爲名人,本以庶孼欺世,而以兩班行世,官至兵使矣,其孫欲宣薦而見阻,至有投書之變,雖一人猶且如此,況衆人乎?上命訓將,前訓將先退。命書傳敎曰,入侍戶堂,旣承下敎,到泊稅船,明日點檢,尺文卽爲成給,俾無船人留滯之弊。勿出朝報上曰,玉堂幾盡博考乎?知入。賤臣承命出來入奏曰,連爲博考,而無可據文字,故方又博考云矣。上曰,御營禁營文郞廳誰也?知入。賤臣承命出來入奏曰,御營郞廳沈豊之,禁衛郞廳李謙彬云矣。上命書李謙彬疏批訖。上曰,儒疏入之。賤臣承命出來,幼學郭遠濟上疏持入進前,上命承旨讀之,國榮讀奏訖。上命書批答,又命書學儒沈綏鎭疏批。仍下敎曰,上注書入侍。賤臣承命,注書徐有成召入進前。上命書傳敎曰,待卿入城,書啓又到,一味深引,予庸悵焉。噫,第三案事,卿固自處以妄發,而妄發有許多般,卿之本心,予豈不諒?今番獄事之後,雖謂卿以先見,可也。開釋至此,卿何邁邁?惠慶宮患候,一向彌留,卿須卽爲入城,聽我面諭事,使入侍注書,傳諭于洪奉朝賀,與之偕來,有成奉命先退。上曰,事變〈假〉注書入侍。賤臣承命出來,事變〈假〉注書尹九宗召入進前。上命書傳敎曰,聞戶曹草記,卿尙處城外云,卿之昨冬入對時,擧措可謂失着,而至於情外之言,過且過矣,卿以先朝舊臣,不可一直處外,入城亦爲入侍事,使注書傳諭于金領府事,仍與偕來。九宗奉命先退。上命書傳敎曰,史官一員待命,騎馬三匹立之。諸臣以次退出。
丙申四月二十八日申時,上御廬次。戶曹參議·左承旨同爲入侍時,戶曹參議鄭民始,左承旨洪國榮,記事官尹翊東,記事官白光澤,記事官朴祐源,以次進伏訖。上曰,事變注書望筒,何處人乎?賤臣曰,三望皆關西人矣。上曰,何不擇差?賤臣曰,不善擇差矣。上曰,改望以入。上命國榮書傳敎曰,明日次對停,大臣·禮堂與掌樂·奉常提調,食後來待。又命書傳敎曰,漢車,摠護使旣以劃給事稟定,營造所役處,以三軍門車,推移取用,待新造,三軍門車子,一竝加數取用。民始先退。上曰,金領府事偕來史官書啓入來與否,知入。賤臣承命出去,以姑未入來還奏。上命退,諸臣以次退出。
丙申四月二十八日酉時,上御廬次。兵房承旨入侍時,左承旨洪國榮,記事官尹翊東,記事官白光澤,記事官朴祐源,以次進伏訖。上曰,注書出去,分付兵曹,頒符謄錄持入。賤臣承命持入。上曰,洪奉朝賀偕來史官書啓入來乎?知入。賤臣承命出去,以姑未入來還奏。上曰,兼春秋出去,竹泉集收議卷持入。光澤承命持入。上命國榮讀奏奉朝賀洪鳳漢偕來史官書啓,仍命書批答訖。上命退,諸臣以次退出。
上在慶熙宮廬次。
大殿·惠慶宮·中宮殿,政院·玉堂,朝哭後,口傳問安。答曰,知道。
王大妃殿,政院·玉堂,朝哭後,口傳問安。答曰,罔極。
以承傳色口傳下敎曰,左承旨進詣南壇,奉審以來,左副承旨先農壇進詣,奉審以來。勿出朝報傳于申大升曰,司饔提調下敎安徐,該寺進排郞廳推考。
又傳于曰,獻納李謙彬欲爲停啓乎?牌招牌去來催促。
傳于洪國榮曰,今日闕啓乎?申飭。
以承傳色口傳下敎曰,加漆時刻,朝上食後晝茶禮前,定入。
傳于申大升曰,坐直承旨入侍。
以承傳色口傳下敎曰,加漆時刻差晩,時刻進定,而朝奠後如有可爲之時,則更爲定入。
傳于申大升曰,營建堂上明朝留待。
以承傳色口傳下敎曰,俄者出給行狀,何以書之?入之,正使勿待罪事,回諭。莫重文字,疏忽爲之,承文提調推考。
洪國榮,以魂殿都監言啓曰,本都監二房郞廳尹光孚,身病難强,久不仕進,改差,其代禮賓寺主簿洪大容差下,使之專意察任,何如?傳曰,允。
又以山陵都監言啓曰,本物次第來到,而以數少津船,萬無及期運致之勢,水上往來船執捉使用事,分付該曹,何如?傳曰,允。
申大升,以吏曹言啓曰,李昌任追奪告身事,允下矣。告身依例收來,燒火之意,敢啓。傳曰,知道。
又以禮曹言啓曰,加漆時刻差晩,朝上食後晝茶禮前定入事,命下矣。卽令日官推擇,則辰時爲吉云,以此時擧行,何如?傳曰,允。
洪國榮,以禮曹言啓曰,徽陵齋室移建事,啓下矣。移建吉日,令日官推擇,則開基來五月十二日卯時,定礎同月十七日辰時,立柱上樑同月二十二日辰時爲吉云,以此日時擧行之意,分付,何如?傳曰,允。
假注書朴忠煥書啓,臣敬奉聖敎,馳往傳諭于西部龍山坊麻浦契奉朝賀洪鳳漢所住處,則以爲以臣萬死之罪,苟延一縷之命,尤慙冥頑之甚,而區區痛迫情私,惟冀上天俯照,頃者恩敎,已極萬萬銘鏤,而今於夢寐之外,別諭又宣,慰勉懇摰,驚惶感泣,益不知置身之所,惠慶宮未寧之候,下情不勝伏慮,而顧此當死賤臣之蠢動與否,非所可論,聖敎之下,只增隕越震懍而已云,臣旣承偕來之命,姑爲仍留之〈意〉,敢啓。答曰,知道。
又啓曰,臣敬奉聖批,更爲傳諭于西部龍山坊麻浦契奉朝賀洪鳳漢所住處,則以爲臣罪犯罔赦,尙逭王章,當死不死,震懍罔措,而前後恩敎,去益懇摯,驚惶之極,無辭仰達,只以數行連陳,感泣之忱,惟俟誅殛之命,不意別諭又降,辭敎鄭重,臣瞻天九頓,血淚被面,臣若徒恃上天之俯燭,而終無一言,則人將謂何,而臣罪尤大,故敢收飛越之魂,略暴痛迫之私。噫,臣之死罪有三案,而第一案則聖上已以先朝下敎,有所洞諭,臣不敢更爲煩陳,第二案則御藥所用,事體至重,臣非嘗藥之任,則何敢與議?而適過都提調之直所,仍其酬酢,至勸別卜定·別貿易,以爲繼用羅蔘之地,則今此操切之罪,終未知其何說,而伊時都提,又以純用羅蔘陳辨,則臣之罪,自在於脫空中,而且有一言可辨者,都提若被臣操切,則都提之罪,比臣果如何耶?聖明俯悉,不須費辭,而至於第三案,嗚呼,臣自經某年以來,世道危險,人心叵測,家國之憂,未嘗暫忘于心,而以小人之腹,不能仰度聖人之心,果於私覿之時,乃敢議到於不敢言之事,其不識道理,大爲妄發之罪,雖被萬戮,臣何敢辭?而臣以割斷固守,亦有所陳,則臣之無他,庶蒙俯諒,而聖明哀臣無告,憐臣就死,敎以慮患,又敎以本心,臣雖欲十口自明,何以加此?頭戴肉骨之恩,心銘結草之願,而言者言之不已,反驅臣於戊申之黨,臣雖愚迷,愛戴我殿下,豈下於他人?而臨死之年,蒙此惡名,汚衊無餘,生亦何爲?且念臣不學無術,出入禁闥三十餘年,未能謹愼如古人,不知不覺之中,自陷罔測之罪,天地雖大,容身無所,自顧慙恧,惟願速死,而情之所迫,自爾張皇,尤增震掉,伏聞惠慶宮欠和之節,尙此彌留,區區下忱,不任伏慮,而以臣情地,近郊偃息,猶懼公議,其何忍仰憑寵眷,敢生蠢動之計哉?百爾思量,惶阨轉深。伏乞聖明,亟收史官偕來之命,俾蒙終始曲保之恩,不勝哀懇泣祝之至云矣,臣旣承偕來之命,仍留之意,敢啓。答曰,知道。
記事官文采五書啓,臣敬奉聖敎,馳往傳諭于西部龍山坊麻浦契奉朝賀洪鳳漢所住處,則以爲臣於席稾俟勘之中,又伏承別諭,當死賤臣,何以得此?百拜莊誦,有淚而已,惠慶宮患候之尙未快復,曷勝伏慮?念臣罪孼,罔非自作,猥荷開釋之屢勤,輒覺感惶之冞切,臣之至今寄在地上,猶恨其頑忍,尙何敢憑恃覆庇之私,冒沒趨承,以益其無忌憚之誅哉?此時王人之多日相守,亦爲臣惶懍之端。伏願亟收偕來之命,仍降斧鉞之誅,千萬至祝云矣,敢啓。答曰,知道。
假注書徐有成書啓,臣敬奉聖批,更爲傳諭于西部龍山坊麻浦契奉朝賀洪鳳漢所住處,則以爲前此史官之書啓,附陳感泣之忱,仍俟違慢之罪,卽於深夜,兼史又臨,傳宣聖諭,十行恩言,反覆諄勤,敎之以慮患先見,諭之以畫出腔子,此非負罪賤臣所敢承當者,奉讀未半,血涕先零,人臣之得此異渥於君父者,古有是否,感惶之極,不知死所,況伏承惠慶宮患候有加,不勝區區焦悶之至,此時召命,豈不知聖意之所在,而第臣遭罹,萬萬危懍,卽一未勘律之罪人,決不可夤緣冒沒,輕越大防,且先輩之有情勢者,雖帶藥院之任,亦有不敢進之時,是豈或昧於嘗藥之重耶?誠以分義廉防,有所參倚而然矣,況臣罪名之重,非特一時情勢之比,則豈可諉以地處之稍異,恩眷之愈降,肆然放倒,遽議變動乎?荐召之下,終未祗承者,非敢有忽於分義,乃所以畏公議也,尊國體也。臣罪至此,益無所逃云,臣旣承偕來之命,姑爲仍留之意,敢啓。答曰,知道。
執義李重馥,應敎鄭元始,副應敎李敬養,掌令尹長烈·尹在醇,持平尹尙東,獻納李謙彬,校理金履正,修撰嚴思晩啓曰,文氏敢以後宮,外結尙魯,潛懷不逞之心,肆行危逼之計,究厥罪狀,妖惡極矣,決不可收其爵號,安置私第而止,請文氏按律處斷。答曰,不允。
又啓曰,厚謙母子之罪關宗社,憤積神人,前後三司之討,已盡窮凶之跡,凡在血氣之倫者,咸曰可誅,厚謙之竄配,其母之出第,不過薄勘,邦憲未擧,輿情愈激,請厚謙快正王法,其母依律處斷。答曰,不允。
又啓曰,竄配罪人洪麟漢,本以濫猾之性,濟以陰譎之行,締結厚謙,敢懷叵測之心,沮戲廳政,顯有爭抗之意,罪惡貫盈,昭布國人之耳目者,已悉於前後合辭之啓,而伏見傳敎下者,麟漢之罪狀,於是乎尤著,則勘罪之命,只止於近地竄配,公議轉激,輿憤愈菀,究厥罪狀,不可薄竄而止,請礪山府竄配罪人洪麟漢,絶島安置。答曰,不允。
執義李重馥,掌令尹長烈·尹在醇,持平尹尙東,獻納李謙彬啓曰,荐棘罪人沈翔雲,本以凶孼之裔,且兼妖邪之性,得罪倫紀,爲世所棄,蝨附厚謙,受其指使,向來一書,指意陰譎,情狀叵測,合辭之請,實是嚴懲討杜亂源之意,而閱歲爭執,天討未擧,世豈有妖惡如此,而終逭王章之理者哉?移拜之命,雖出於投諸遠惡之意,而三尺至嚴,不可止此而止,請大靜縣荐棘罪人沈翔雲,亟命王府,嚴鞫得情,快正王法。答曰,不允。
執義李重馥,掌令尹長烈·尹在醇,持平尹尙東啓曰,趙德昌以入番掖隷,擅離番次,至於踰越宮墻之境,充軍之命,雖出於好生之德意,論其罪犯,不可充軍而止,請黑山島充軍罪人趙德昌,依律處斷。答曰,不允。
又啓曰,妖官壽賢之締結一種嗜利之凶徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止,請大靜縣爲奴罪人金壽賢,依律處斷。答曰,不允。
獻納李謙彬啓曰,黑山島充軍罪人趙德昌,身爲掖隷,乘夜踰墻,亂入深嚴之地者,論以罪犯,決難容貸,請充軍罪人趙德昌,依律處斷。答曰,不允。
又啓曰,綾恩君具允明,前判書具允鈺,絶島圍籬安置罪人具庠,行副司直具㢞,本以凶邪之種,諂附厚謙,腸肚相連,陰謀祕計,無不干與,及今厚謙失勢之後,允鈺旣無明白樹立,而敢爲自拔之計,肆然呈疏,謂天可欺,將此心腸,奚事不爲?此不可一日置之於城闉之內,請具允明·允鈺及㢞,竝遠竄。答曰,不允。
又啓曰,南海縣圍籬安置罪人具庠,本以凶譎之性,兼有悖戾之行,陰結凶類,綢繆祕謀,出沒閃倏,如鬼如蜮,而今其凶肚眞贓,綻露於凶賊載興之文書中,所捉書札,指意叵測,情節難掩,則今此酌處之命,雖出於好生之德,三尺至嚴,決難容貸,請南海縣圍籬安置罪人具庠,更令王府,嚴鞫得情,快正王法。答曰,不允。
又啓曰,大靜縣爲奴罪人金壽賢,以幺麽宦寺,交結士夫,終爲凶賊之根底,而況其窮凶極惡之語,故欲潛售亂逆之心,究厥罪惡,萬戮猶輕,情節未盡究覈,輿情莫不憤惋,請大靜縣爲奴罪人金壽賢,更令王府,拿鞫嚴問,依律處斷。答曰,不允。
又啓曰,前校理鄭義達本來爲人,千不近似,自在蔭路,貪饕是事,及竊科第,以都監從事官,私犯軍需,至於六千兩之多,而人畏其勢,掩覆爲事,及至今春現發之後,尙未準納者,亦爲千餘金,則貪墨之典,不施於此輩,而將安用之哉?縉紳之唾罵,道路之傳說,固已久矣,請前校理鄭義達,先改三司之職,亟施屛裔之典。答曰,不允。
以全羅監司狀啓,三月令藥材進上物種中,馬藺花及玄胡索,節候尙早,未及産出,限內不得封進,惶恐待罪事。傳于申大升曰,勿待罪事,回諭。
漢城府右尹趙㻐疏曰,伏以臣民無祿,仙馭上賓,日月不居,夏序將半,仰惟聖孝出天,攀擗之慟,愈久愈切,下情哀慕,曷有其極?不幸此際,亂賊干紀,乃於諒闇之中,勉行刑討之政,勞玉體而煩聖憲,臣於此益不勝痛心而沫血也。仍伏念臣譾劣鈍滯,百無肖似,特一簪佩之冗調耳,曾所踐歷,罔非踰濫,而不意亞卿之擢,又在殿下嗣服之初,臣是何人,得此異恩,驚惶感激,莫知所以自措,累控懇辭,而疏旣未撤,三違召牌,而罪亦不加,適値親鞫有命,身帶獄官,不得不顚倒出肅,果然匪分之任,自速僨職之辜,愧懼悚蹙,於是益切矣,曾未幾何,甄敍如舊,半日之間,除旨聯翩,而鞫事方殷,他不暇顧,又復冒膺,今則天誅甫訖,目下無事,臣始可以言私乞免,而諉以已出,蹲而不去,則豈義分之所敢安也?且臣嘗於先朝,妄論中批之失,而臣之新資,亦出於特恩,在他人則言其不可,在臣身則視若固有,不惟自恧,人將謂何?昔當宣廟初服,文純公李滉之辭特資也,有曰博賤技也,一手虛着,全局皆敗,而況新政之擧措乎?夫以文純之大賢,其言如此,況於凡人乎?況如臣之不及凡人,又萬萬者乎?噫,大明初昇,萬化拭目,而顧此庸陋,首被寵簡,其貽累於新政,奚翅如博者之虛着也哉?抑臣又有私情之切悶者,臣之偏母,年已八耋,居常凜綴,近又添以輪感,諸症倍劇,臣之方寸煎灼,實無供仕之勢,則京兆·金吾,皆不可一日虛縻,至於歸厚提調,雖是閑司,亦非如臣賤品所可句管者。伏乞聖明,俯垂諒察,將臣本兼諸任,盡行汰免,以爲公私之幸焉云云。答曰,省疏具悉。卿之陞擢,予欲試卿,卿其勿辭,救護母病。
注書尹翊東疏曰,伏以臣與弘文館應敎臣鄭元始,有娚妹應避之嫌,臣之所帶春秋,自在當遞之科,玆敢援例陳懇。伏乞聖慈,特許遞改,以存公格,不勝幸甚。答曰,省疏具悉。疏辭,下該曹稟處。
丙申四月二十九日,兼春秋朴行淳,刑曹啓目,以別監等馬,令攸司科治,當該司謁從重推考啓。傳曰,大臣分付,雖有過去之事是乎乃,渠是掖隷,不佩標信,則當初告課,已極猥濫兺不喩,大臣除良,奉命之行,兩次等馬則焉敢以發明之語納供是置,其在嚴朝廷之道,所當杖配是乎矣,常時使役之太不緩慢,曾所熟知,決杖放送爲旀,杖乙良,朔奠隔夜,贖爲良如敎。
丙申四月二十九日卯時,上御廬次。禮房承旨入侍時,左承旨洪國榮,記事官尹翊東,記事官白光澤,記事官朴祐源,以次進伏訖。上曰,大臣入來與否知入。賤臣承命出去,以姑未入來還奏。上命國榮書傳敎曰,召對爲之。上命退,諸臣以次退出。
丙申四月二十九日辰時,上御興政堂。召對入侍時,參贊官李秉鼎,侍講官李敬養,檢討官嚴思晩,假注書李商球,記事官白光澤·朴祐源,以次進伏訖。敬養進讀禮記自曾子問曰,大功之喪,止大功以下者。思晩進讀,自曾子問曰相識有喪服,止擯相可也。上讀新受音訖。敬養曰,別無可達文義,而曾子於禮,無論淺深,問之不已者,蓋出於不知不措,辨之不措之義,講學之工,亦可見於此矣,以是體念,是臣區區之望也。思晩曰,臣亦別無文義之可達者,而以此章推之,禮記所論,雖近繁細,究其本則皆取得安於吾心者而爲之,以此推類,凡事之疑於心者,皆不安於心,而不安於心,則不可爲也,以疑謀勿成四字,敢爲仰勉之要矣。上曰,大功之喪,可以與於饋奠云,指己有大功之喪乎?敬養曰,然矣。上曰,不足則反之云者,何謂也?敬養曰,參於饋奠之列者不足,則以已執事者反充之謂也。上又問下番。思晩曰,臣雖見注疏,大抵不分明,而以意推之,執事者不足,則以前執事者,更爲執事之意也。上曰,參贊官之意,何如?秉鼎曰,天下諸侯之喪,斬衰者奠,士則朋友奠,而不足則取大功以下者,似以等級言之也。上曰,斬衰者皆與祭,上下同,而又曰,脫衰與奠,非禮也云者,何也?敬養曰,祭有吉凶,故似然矣。上曰,此是陳澔之注乎?思晩曰,然矣。上曰,陳澔之注,不甚分明,而注疏則亦太支離矣。上曰,五月而禫,中月而禫,鄭康成之注,王肅之注,各異,至今未定矣。秉鼎曰,今人亦有中月行禫者矣。上曰,朱子曰禮當從厚,檀弓所謂彈琴五日而不成聲云者,蓋以此也。上曰,曾子易簀,可見終于正之義而初受大夫之簀者,是甚疑晦處也。思晩曰,然矣。上曰,防墓崩之說,亦甚疑晦也,參贊官則何以知之?秉鼎曰,臣亦嘗以爲疑晦難知矣。思晩曰,此等處恐多漢儒之傳會矣。上曰,樂記流厲動蕩,諷詠以過,可見先王制禮樂之意氣像,亦可見矣。敬養曰,然矣。思晩曰,臣以爲樂記流厲動蕩,與中庸·繫辭,同一文章矣。玉堂上下番先退。上曰,時任大臣入侍。賤臣承命出來,領議政金陽澤,左議政金尙喆,右議政鄭存謙,以次進伏。上曰,予之請大臣,乃景慕宮事也。存謙曰,臣持杜氏通典以來矣。上曰,與五禮儀序例卷,同爲持入。上曰,禮堂·掌樂提調·奉常提調入侍。出榻敎賤臣承命出來。禮曹判書鄭尙淳,掌樂提調黃景源,奉常提調蔡濟恭,召入進前。上曰,大中牢何以爲定耶?尙喆曰,通典與開元禮,惟有可據,而他無可據之文矣。上曰,祭以大夫之祭,不敢與太廟等,則似好矣。存謙曰,祭以大夫,而降太廟一等,乃是大綱領也,綱領旣定,則其他節目,乃次第事也。上曰,服色將何以爲之?尙喆曰,先定大中牢,則服色亦當隨之矣。上曰,奉審承旨入來乎?知入。賤臣承命出來入奏曰,姑不來矣。上曰,中牢則似的實矣。尙喆曰,開元禮則有俎二俎三之節,而太廟則十二籩豆矣。上曰,俎與豆異乎?景源曰,然矣。左承旨洪國榮,左副承旨徐有慶,以次進伏。國榮曰,伏奉聖旨,奉審南壇,則多有不潔之物,又招庫直,則不爲來現矣。有慶曰,臣伏奉聖旨,奉審先農壇,則別無頉處,而一年草甚長,故臣問之則以爲,報禮曹斬伐云矣。國榮·有慶先退。存謙曰,開元禮,乃是諸太子廟也,比之諸太子廟則較重,而當降太廟一等矣。尙淳進樂圖,上覽訖。上曰,皇壇亦用六佾矣。陽澤曰,初有用八佾之議而不果矣。上曰,禮曹參判·參議入侍。賤臣承命出來。禮曹參判沈履之,禮曹參議李東馨,召入進前。上曰,俎則置之,而籩豆則稍減,可也。尙喆曰,佾舞先爲講定,似好矣。上曰,佾舞一隊其數幾何?尙喆曰,八八六十四,六六三十六矣。上曰,佾與牲,其數當與之相升降矣。尙喆曰,祭官與祭用中朔等節,亦當講定矣。上曰,物膳事,誠可悶矣,大殿物膳,先朝減之又減,比於大妃殿物膳,或有多者,或有小者,今則大妃殿物膳,先有一定之規,然後他殿物膳,亦皆停當,大臣與禮堂稟定,可也。尙喆曰,山陵有稟定事矣,若當中用之,則虛左之計,似難矣,而虛前虛下,亦無不可,今番裁穴,當中爲之,何如?上曰,從好爲之可也。尙喆曰,弘陵表石陰記,曾已偏書,虛左方矣,今番則不必虚左方,而當中書之乎?上曰,仁顯王后喪,雖先出於肅廟,而所重在焉,故與今番有異,勿虚左方而當中書之,可也。上曰,禮判有何稟裁事乎?尙淳曰,中排設廳,頃以草家下敎,而省費則不多,而風雨可悶矣。上曰,非欲省費也,豈有造家處乎?大臣之意,何如?陽澤曰,聖敎誠然矣。上曰,以草家爲定,可也。尙淳曰,前後魂殿謄錄,俱有祭器庫名色矣,今番則何以爲之乎?敢稟。出擧條上曰,泰寧殿西行閣,旣命守僕入直,其中一間爲之。尙淳曰,前後魂殿謄錄,俱有移安廳矣,今番則姑未承下敎,何以爲之?敢稟。出擧條上曰,以爲善堂房爲之。尙淳曰,魂殿所排牧丹屛,取考庚子·丁丑謄錄,皆以綃屛擧行,而補編受敎條,有以紵布爲之之敎,今番則何以爲之乎?敢稟。出擧條上曰,依補編施行。尙淳曰,取考前後謄錄,改銘旌時書寫處所,皆以正殿內擧行矣,今番則何以爲之乎?敢稟。出擧條上曰,以崇政殿爲之。尙淳曰,寶冊三層欌,今當造成,而庚子謄錄及補編諸具條,皆爲唐朱漆,而丁丑謄錄及受敎,以燔朱漆載錄,今番則何以爲之乎?敢稟。出擧條上曰,依受敎擧行。尙淳曰,來頭發靷時,宗廟·永寧殿·徽寧殿·社稷,有告啓殯之節矣,儲慶宮,毓祥宮亦當擧行乎?出擧條上曰,一體擧行。尙淳曰,取考庚子·謄錄,則初銘旌燒火處所,以崇政殿南階上爲之,今亦依此擧行,何如?出擧條上曰,依爲之。上命書注書尹翊東疏批後,諸臣以次退出。
丙申四月二十九日巳時,上御廬次。左承旨入侍時,左承旨洪國榮,記事官尹翊東,記事官白光澤,記事官朴祐源,以次進伏訖。上曰,頒符各司,有古有而今無者,有今有而古無者,不可以此爲準,今日內參酌磨鍊,別單書入事,分付兵曹。賤臣承命出傳。上命退,諸臣以次退出。
上在慶熙宮泰寧殿南行閣廬次。
未時申時,日暈。
大殿·惠慶宮·中宮殿朝哭後,政院·玉堂·藥房口傳問安。答曰,知道。
王大妃殿,朝哭後,政院·玉堂·藥房口傳問安。答曰,罔極。
梓宮加漆後,大殿·惠慶宮·中宮殿,政院·玉堂單子問安。答曰,知道。
大殿·惠慶宮·中宮殿,藥房口傳問安。答曰,知道。
王大妃殿,政院·玉堂單子問安。答曰,罔極。
王大妃殿,藥房口傳問安。答曰,罔極。
梓宮加漆後,大殿·惠慶宮·中宮殿,朝廷二品以上·六曹堂上·宗班單子問安。答曰,知道。
王大妃殿,朝廷二品以上·六曹堂上·宗辨單子文安。答曰,罔極。
傳于申大升曰,嶺伯留待。
備忘記,傳于李秉鼎曰,他餘各殿輦輿,皆勿新造,以前件用之,杠井如有不足之事,慈殿輦輿,只改橫杠事,分付內司僕,以除冗費。
備忘記,又傳于曰,先朝所御平轎子與輦輿,予欲御之,以此用之,三年後修補取色,勿設都監,亦勿新造,以寓予羹墻之慕。
申大升啓曰,司僕提調徐命善,有稟達事,請對矣。傳曰,入侍。
追崇都監金寶草記,傳于申大升曰,以副本擧行。
申大升啓曰,今日加漆入侍時,承旨當爲備員,左承旨洪國榮,所當牌招,而拘於廳規,不得請牌,何以爲之?敢稟。傳曰,牌招。
傳于申大升曰,大臣禮堂·上謚都監堂上·追崇都監堂上·營建堂上·改建堂上·國葬都監堂上·嶺伯,入侍。
申大升,以禮曹言啓曰,卽接觀象監牒呈,則來五月初五日,魂殿端午奠,同日朝奠兼行事磨鍊矣,取考謄錄,則自前國恤時,因山前,若値節日,則其日朝奠兼行,已有前例,今亦依此例,原牒呈粘目以入,依禮文,百官陪祭進參之意,敢啓。傳曰,知道。
申大升,以國葬都監郞廳,以摠護使意啓曰,發靷及返虞時,魂帛輦空輦,平轎子,當依前例,竝以平日所御仍用,而初度習儀爲始用之矣,如或有傷損之處,則不可不預爲修補,陪來奉審之意,敢啓。傳曰,先朝常時所御輦輿,予欲乘之,魂魄輦輿,以將用於延福殿移奉時者用之,空輦,不必取色,前件仍用,平轎子常時所御者,予一己乘之,此亦外寺奉安中,將用於延福殿移奉時者用之,延福殿所用件,以肅廟所御轎輦取用。
申大升,以國葬都監郞廳,以摠護使意啓曰,大行大王哀冊文,付標以入之意,敢啓。傳曰,知道。
又以追崇都監廊廳,以都提調意啓曰,孝純王后金寶篆文,令書寫官慶尙監司李衍祥,書出正副二本以入,仰備睿覽,裁擇之意,敢啓。傳曰,知道。
申大升,以禮曹言啓曰,傳曰,萬寧殿所奉影幀,移奉長寧殿第三間,令禮曹知悉擧行事,命下矣,長寧殿修改吉日,卽令日官擇,則今五月二十九日辰時爲吉云,以此日時擧行,告事由,同日曉頭設行,移安同日同時,還安及還安告由事畢後,擇日擧行,所用物力,令該司,磨鍊進排,亦令本殿官員兼監役,趁卽修改,本府留守,亦爲監董畢役,而萬寧殿影幀移奉節次,待節目啓下後,擧行之意,竝以分付,何如?傳曰,允。
申大升,以戶曹言啓曰,惠慶宮掌苑署供上果物中,生梨乾柿,以有裕物種,換色代封事,旣承下敎,故就其該署元貢中,有裕物種,換色磨鍊,別單書入之意,敢啓。傳曰,知道。
假注書望,李商球汰去代,以徐龍輔爲假注書。
申大升,以兵曹言啓曰,五衛將曺潤根,身病猝重,勢難供職,呈然乞遞,宿衛輪番之任,不宜久曠,今姑改差,何如?傳曰,允。
有政。吏批,行判書徐命善進,參判尹得養牌不進,參議李在簡陳疏入啓,左承旨洪國榮進,以成胤儉爲司諫,金用謙爲刑曹參判,朴師郁爲江華經歷,李柱華爲明川府使,柳光明爲平海郡守,沈逵爲平昌縣監,白光澤爲興德縣監,李尙蕃爲機張縣監,金道淳爲獜蹄縣監,李壽彬爲懷仁縣監,姜壽仁爲金井察訪。
兵批,判書李徽之進,參判魚錫定病,參議李得臣病,參知李商岳入直進,同知單金時鍊,僉知三單吳儁·魚有南·崔孝昌,副護軍鄭允明,副司直兪恒柱,副司果李鉉相,以李行仁爲露梁別將,異景基爲甕津別將,趙惠慶爲兼司僕將,高明輝爲忠翊衛將,崔宗大爲五衛將,鄭潤弼爲訓鍊判官,李近冑爲武兼,崔擎漢爲訓鍊判官,李弘采爲北虞候,徐敬默爲登山僉使,安尙恒爲西生僉使,金光緖爲美錢僉使,李海重爲同知。
李秉鼎,以刑曹言啓曰,別監安復興,決杖放送而杖贖事,判下矣。依判付,杖八十收贖放送之意,敢啓。傳曰,知道。
執義李重馥,應敎鄭元始,副應敎李敬養,掌令尹長烈·尹在醇,持平尹尙東,獻納李謙彬,校理金履正,副校理沈豊之,修撰嚴思晩啓曰,文氏,敢以後宮,外結尙魯,潛懷不逞之心,肆行危逼之計,究厥罪狀,妖惡極矣,決不可收其爵號,安置私第而止,請文氏,按律處斷。又啓曰,厚謙母子之罪關宗社,憤積神人,前後三司之討,已盡窮凶之跡,凡在血氣之倫者,咸曰可誅,厚謙之竄配,其母之出第,不過薄勘,邦憲未擧,輿情愈激,請厚謙快正王法,其母依律處斷。又啓曰,竄配罪人洪麟漢,本以濫猾之性,濟以陰譎之行,締結厚謙,敢懷叵測之心,沮戲聽政,顯有爭抗之意,罪惡貫盈,昭布國人之耳目者,已悉於前後合辭之啓,而伏見傳敎下者,麟漢之罪狀,於是乎尤著,則勘罪之命,只止於近地竄配,公議轉激,輿情愈菀,究厥罪狀,不可薄竄而止,請礪山府竄配罪人洪麟漢,絶島安置。答三司曰,不允。
執義李重馥,掌令尹長烈·尹在醇,持平尹尙東,獻納李謙彬啓曰,荐棘罪人沈翔雲,本以凶孼之裔,且兼妖邪之性,得罪倫紀,爲世所棄,蝨附厚謙,受其指使,向來一書,指意陰譎,情狀叵測,合辭之請,實是嚴懲討杜亂源之意,而閱歲爭執,天討未擧,世豈有妖惡如此,而終逭王章之理哉?移配之命,雖出於投諸遠惡之意,而三尺至嚴,不可至此而止,請大靜縣荐棘罪人沈翔雲,亟命王府,嚴鞫得情,快正王法,答兩司曰,不允。
獻納李謙彬啓曰,黑山島充軍罪人趙德昌,身爲掖隷,乘夜踰墻,亂入深嚴之地者,論以罪犯,決難容貸,請充軍罪人趙德昌,依律處斷。又啓曰,綾恩君具允明,前判書具允鈺,絶島圍籬安置罪人具庠,行副司直具㢞,本以凶邪之種,諂附厚謙,腸肚相連,陰謀祕計,無不干與,及今厚謙失勢之後,允鈺,旣無明白樹立,而敢爲自拔之計,肆然呈疏,謂天可欺,將此心腸,奚事不爲?此不可一日置之於城闉之內,請具允明·允鈺及㢞,竝遠竄。答曰,不允。又啓曰,南海縣圍籬安置罪人具庠,本以凶譎之性,兼有悖戾之行,陰結凶類,綢繆祕謀,出沒閃倏,如鬼如蜮,而今其凶肚眞贓,綻露於凶賊載興文書中,所捉書札,指意叵測,情節難掩,則今此酌處之命,雖出於好生之德,三尺至嚴,決難容貸,請南海縣圍籬安置罪人具庠,更令王府,嚴鞫得情,快正王法。又啓曰,大靜縣爲奴罪人金壽賢,以幺麽宦寺,結交士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋,請大靜縣爲奴罪人金壽賢,更令王府,拿鞫嚴問,依律處斷。又啓曰,前校理鄭義達,本來爲人千不近似,已自蔭路,貪饕是事,及竊科第,以都監從事官,私犯軍需,至於六千兩之多,而人畏其勢,掩覆爲事,及至今春現發之後,尙未準納者,亦爲千餘金,貪墨之典,不絶於此輩,而將安用之哉?縉紳之唾罵,道路之傳說,固已久矣。請前校理鄭義達,先改三司之職,亟施屛裔之典。又啓曰,正法罪人載興之主張凶論,爛漫參涉於凶疏之狀,前後鞫訊,渠自承款,論其情節,不下於伏法諸賊,而奴孥之當律未施,憤鬱之情愈激,請正法罪人載興諸子,亟施散配之典。
執義李重馥,掌令尹長烈·尹在醇,持平尹尙東啓曰,趙德昌,以入番掖隷,擅離番次,至於踰越宮墻之境,充軍之命,雖出於好生之德意,論其罪犯,不可充軍而止,請黑山島充軍罪人趙德昌,依律處斷。又啓曰,妖宦壽賢之締結一種嗜利之凶徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止,請大靜縣爲奴罪人金壽賢,依律處斷。又啓曰,正法罪人載興,主張凶論,刪潤凶疏之狀,渠旣承款則無異於載輸等諸賊,而只施知情之律,未擧奴孥之章,王法未伸,輿憤愈鬱,請正法罪人載興諸子,竝施散配之典。答府院曰,不允,載興諸子事,依啓。
敦寧都正李養鼎疏曰,伏以居諸易邁,公除奄過,夏序已半,殷奠又行,伏惟孝思皇皇,益復罔極,念臣,猥以無似,曩忝喉司,奏對之時,語涉妄率,擧行之際,事多稽緩,揆諸邦憲,合被重誅,而聖度包容,薄施譴罷,臣念恩訟愆,只切兢惶,曾夫幾何?特敍遽下,至以一時申飭爲敎,不數日而敦府除旨,繼降於往省先壟之日,負罪賤臣,何以得此於君父?惝怳驚感,不遑他顧,竭蹶登途,祗肅恩命,粗伸區區叩謝之忱,而第臣於敦寧,今旣代盡,則法不當冒昧仍帶,玆敢略暴微懇,冒瀆嚴廬。伏乞聖明,俯賜鑑諒,亟令該曹,照例遞改,不勝幸甚。答曰,省疏具悉。疏辭,下該曹稟處。
丙申五月初一日卯時,上詣魂殿。朔奠陪祭入侍時,左副承旨徐有慶,右副承旨申大升,同副承旨李商巖,記事官尹翊東,假注書李商球,記事官白光澤·朴祐源,都廳林得浩·李秉模,以次陪進。上詣魂殿中排設廳,視膳訖,入自東挾門,內侍陳設,上出自東挾門,詣盥洗所,盥洗訖,詣板位上,俯伏哭,在位諸臣皆哭,哭訖,上詣樽所,斟酌,跪香案前三上香,獻酌訖,正箸,出自東挾門,復詣板位上,俯伏哭,在位諸臣皆哭,哭訖。上還廬次,諸臣以次退出。
丙申五月初一日辰時,上御廬次。時任大臣·都監堂上·慶尙監司,同爲入侍時,領議政金陽澤,左議政金尙喆,右議政鄭存謙,營建堂上戶曹判書鄭弘淳,魂殿都監堂上鄭尙淳,上謚都監堂上判尹金鍾正,兵曹判書李徽之,改建堂上戶曹參判金華鎭,營造堂上禮曹參判沈履之,參議李東馨,營建堂上戶曹參議鄭民始,慶尙監司李衍祥,左副承旨徐有慶,假注書李商球,記事官白光澤·朴祐源,以次進伏訖。上曰,昨日諸件事,其已消商講定否。陽澤曰,昨承下敎,與禮曹三堂相議,而樂舞牲幣等節,差加於開元禮,差減於太廟矣。上曰,奏文誤字,誠可駭矣。陽澤曰,臣等亦惶悚矣。陽澤曰,籩豆十二,別無可減之數而,以十籩十豆用之,簠簋則置之,牲用中牢,似好矣。上曰,杜氏通典入之。上曰,奉常提調入侍。賤臣承命出來,奉常提調蔡濟恭,召入進前。陽澤曰,樂之九成,以迎神曲言之,一章而已,非有九章也。存謙曰,以開元禮言之,樂有三成而終有一成,若以奇數用之,五七成,俱合於奇數矣。上曰,禮堂之意,何如?尙淳曰,五成七成,臣所不知,而以開元禮用之,似好矣。履之曰,臣不知樂意,而太廟旣用九成,則降太廟一等,似合禮意而亦有八成矣。上曰,八成用於何處耶?履之曰,社稷用八成矣。存謙曰,社稷則異於宗廟,故樂用耦數矣。東馨曰,太廟旣用九成,則降一等用之,似好矣。上曰,二十一代史,應有五成七成之文,而歷代樂志,亦應有之。禮曹參判先退。與諸玉堂,同爲博考以奏。仍命書傳敎曰,諸玉堂牌招,歷代樂志,與禮官,博考以奏。上曰,服色何以爲之?陽澤曰,服色,從上服故,聖上若袞〈龍〉袍,則百官黑圓領,聖上若絳紗袍,則百官朝服矣。上命承旨,讀嶺伯敎書,有慶讀奏訖。上曰,長寧殿雖狹,以神理人情言之,豈不慰悅乎?不必改造,而仍其勢用之,似好矣。尙喆曰,聖敎至當,不必廣其二尺矣。上命書傳敎曰,萬寧殿所奉影幀,移奉長寧殿第三間,令禮曹,知悉擧行。諸臣以次退出。
丙申五月初一日辰時,上詣魂殿。朝上食陪祭入侍時,左副承旨徐有慶,右副承旨申大升,同副承旨李商巖,記事官尹翊東,假注書李商球,記事官白光澤·朴祐源,以次陪進。上詣魂殿中排設廳,視膳訖,入自東挾門,內侍陳設,上出自東挾門,詣盥洗所,盥洗訖,詣板位上俯伏哭,在位諸臣皆哭,哭訖,上詣樽所斟酌,跪香案前三上香,獻酌訖,正箸,出自東挾門,復詣板位上,俯伏哭,在位諸臣皆哭,哭訖。內侍進茶,禮畢後,仍行加漆時,領議政金陽澤,判府事韓翼謩,摠護使金尙喆,判府事李溵,右議政鄭存謙,都監堂上戶曹判書鄭弘淳,禮曹判書鄭尙淳,左參贊黃景源,都廳林得浩·李秉模,一房郞廳南鶴聞·兪漢鼎,以次進伏訖。上曰,梓宮加漆時,時原任大臣入參。出榻敎上曰,禮判入侍。尙淳進前。上曰,物膳事,何以爲之乎?尙淳曰,今方釐整矣。尙淳曰,延福殿服色,預定然後,可以擧行矣。上曰,似當用素矣。仍命書傳敎曰,延福殿上冊寶時,移奉時,神輦服色用吉用素,當否,弘文館,旣無可考之例云,令禮官,問議于時原任大臣,稟處。上曰,改建堂上入侍。賤臣承命出來,戶曹參判金華鎭,召入進前。上曰,材木何以爲之乎?華鎭曰,方待材木之畢來,欲爲分排,而以忠淸監司狀啓觀之,船隻之致敗者多矣,誠可悶矣。上曰,築墻事,何以爲之乎?華鎭曰,曾已言及于三軍門大將,則答以當相議更報云,而尙無回報矣。上曰,禮判,明日往徽寧殿,觀其床卓漆色,仍爲奉審以來。尙淳曰,奉審時,郞廳一人率去乎?上曰,依爲之。上命書傳敎曰,徽寧殿齋殿,以齋室爲之,延福殿齋殿,兼用。上顧謂尙淳曰,今日景慕宮祭物,已講定矣。籩豆則十籩十豆,牲牢則牛羊而已,豕則拔之矣,卿其作式例以進。仍命尙淳·華鎭先退。上曰,改建堂上·營建堂上·時任大臣,留待。出榻敎上命書傳敎曰,禮曹判書留待,持物膳謄錄入侍。上還廬次,諸臣以次退出。
丙申五月初一日午時,上詣魂殿。晝茶禮陪祭入侍時,左副承旨徐有慶,假注書李商球,記事官白光澤·朴祐源,都廳李秉模,以次陪進。上詣魂殿中排設廳,視膳訖,入自東挾門,內侍陳設,上出自東挾門,詣盥洗所盥洗訖,詣板位上,俯伏哭,在位諸臣皆哭,哭訖,上詣樽所斟酌,跪香案前三上香,獻酌正箸,出自東挾門,復詣板位上,俯伏哭,在位諸臣皆哭,哭訖。上還廬次時,有慶奏曰,領相有稟達事云。上曰,領相與禮判·騎判入侍。賤臣承命出來,未及復命。上命書傳敎曰,注書亦任便耶?傳命注書汰去。
丙申五月初一日午時,上御廬次。領相·禮曹三堂上,兵判入侍,左右相追後入侍時,領議政金陽澤,禮曹判書鄭尙淳,兵曹判書李徽之,禮曹參判沈履之,禮曹參議李東馨,左副承旨徐有慶,記事官尹翊東,記事官白光澤,記事官朴祐源,以次進伏訖。上下問尙淳等曰,樂舞節次,博考乎?履之曰,與玉堂,博考樂志等冊,則享人神,九成三成,享天神,六成八成,而五成七成,無古例矣。上曰,以三爲成故或爲三或爲九乎?陽澤曰,此則未詳,而五七,於禮無之矣。上曰,舞數亦考出乎?履之曰,天子八佾,諸侯六佾,大夫四佾,而蓋以主祭之爵位爲等級矣,我朝蠶農祭,皆用六佾,景慕宮,豈用六佾以下乎?上曰,左右相皆不出去乎?陽澤曰,在近矣。上曰,左右相入侍。賤臣承命,召入左議政金尙喆,右議政鄭存謙,進伏。上曰,信漢符,辛亥獄後,金在魯兵判時爲之,而一司中,亦有頒不頒者何也?徽之曰,吏輩則不佩矣。陽澤曰,人數甚多,定給似好矣。上曰,院隷幾何?問於注書。賤臣對曰,實隷三十五人矣。尙喆曰,以信漢符,給闕內各司,而外各司,則成給勿禁帖,無妨矣。上曰,外各司數多,何以則爲好?徽之曰,外各司,則拔其不緊處,而闕內則加給,似好矣?上曰,同是司也,而或有減處,亦似有加處,卿其出去,更爲釐正,可也。上命尙淳等進前曰,大殿物膳,無四月令,先朝只減大殿物膳,而未及釐正矣。仍命尙淳,讀奏正月令三月令。尙喆曰,大殿物膳減後,尙有載錄者矣。存謙曰,不可不査實矣。上曰,猝難爲之,詳議,可也。陽澤曰,惠廳依例會減,而不納物膳,則有虛實相蒙之弊矣。上曰,問于畿營,可也。存謙曰,貢獻之物,先定根本,何如?上曰,減者當加云乎?上曰,諸道物膳別單持入。賤臣承命持入,上命尙淳讀奏大殿進上條。上曰,丁丑以後,勿爲讀奏。尙淳曰,東北物膳之數,則異於兩南物膳之多減矣。上曰,若是減之,必有聖意矣。上曰,物或有腐傷者,暴棄天物可惜,一從先朝減例,而代封好矣。陽澤等曰,物膳釐正,自有體段矣。上曰,各殿物膳層等云乎?大妃殿物膳,有加於大殿者,宜不減矣,使戶·禮·惠廳堂郞,問議大臣,釐正好矣。上曰,戶禮堂多事,有可合人乎?陽澤曰,職掌之人,可爲之矣。存謙曰,禮曹參判可善爲之,戶判看檢則好矣。上曰,戶曹參判,新經嶺伯,亦好矣。存謙曰,禮曹參判,亦經完伯矣。上命有慶書傳敎曰,諸道朔膳物膳,方有釐正者,戶禮堂,與戶惠郞,同爲磨鍊節目,而兩曹判堂,俱帶都監之任,以次堂擧行。履之曰,臣旣入筵席,故敢達矣,大殿物膳,有數減者,有名色減者,加減之數,承聞下敎,然後可以釐正矣。上曰,仰體先朝恤民弊之聖意,依前減數爲之,好矣。存謙曰,國體則大殿物膳先定後,體段自可正矣。上曰,大殿物膳,先爲磨鍊,則自有推類者矣。上曰,景慕宮,當用六佾乎?陽澤等曰,中祀爲六佾矣。上曰,然則依此用之,而樂則以三成爲定,可也。尙喆曰,樂章當速製矣。上曰,速製,可也。上曰,景慕宮服色,何以爲之,而延福殿上冊寶時及移奉時,神輦服色,議定乎?尙喆曰,從素之論,外面有不安之意,從吉之論,似有可據,而姑無定論矣。上曰,神輦儀仗從吉,以從從吉之義,侍衛服色,從素,以從從素之義,似宜矣。陽澤曰,東大門路,今將修治,而濬川所,自當擧行矣,役事頗巨,宜付熟鍊之手,行副司直具善復,還差堂上,使之着實董役,何如?上曰,依爲之。出擧條上曰,行副司直具善復,濬川堂上還差。出榻敎陽澤曰,備局有司堂上,以漢城判尹金鍾正,吏曹判書徐命善,差下,何如?上曰,依爲之。出擧條上曰,漢城判尹金鍾正,吏曹判書徐命善,備局有司堂上差下。出榻敎上曰,景慕宮祭器當造成,而罇所祭器,有減數乎?陽澤曰,別無所減矣。上曰,分付都監,造成,可也。陽澤等先退。上命履之曰,物膳釐正時,東宮物膳,竝爲磨鍊,而方物物膳及京各司物膳,亦釐正,可也。上命退,諸臣以次退出。
丙申五月初一日酉時,上御廬次。司僕提調入侍時,司僕提調徐命善,右副承旨申大升,假注書徐龍輔,記事官白光澤·朴祐源,以次進伏訖。命善曰,湯劑持入乎?上曰,持入,可也。醫官方泰輿,奉進湯劑,上進御。命大升,讀國葬都監草記。上曰,輦輿例於登極後新造,而予則欲以先朝所御之輦輿,乘之,何如?命善曰,例當於三年後,別設都監,新造輦輿,而聖意旣如此,則亦甚好矣。上曰,然則發靷及返虞時,以外寺所藏肅廟輦輿,用之則好矣。命善曰,好矣。命書國葬都監草記批。上曰,兵判禮房承旨入侍。賤臣承命而出,與兵曹判書李徽之,左承旨洪國榮進伏。上曰,兵判方兼國葬都監,提調俄者草記,賜批答,而發靷及返虞時,當以肅廟所御輦輿用之,自初度習儀爲始,依此擧行,可也。命大升書傳敎曰,景慕宮移奉時輦輿,以常時所御者用之,轎子外寺所藏中東宮轎子取用,簾箔不必新造,藏置諸件中,不渝色件,推移用之。勿出朝報上曰,吏兵批守令及鎭將,合爲幾窠?命善曰,吏批窠守令,合經歷察訪,爲九窠矣。徽之曰,兵批窠,方有北虞候三陟營將兩窠,而亦有僉使別將等窠矣。命書傳敎曰,守令多窠,鎭將亦有窠,政官,牌招開政。命善曰,今朔爲始,當爲儲窠,而郡守以上窠,則京職可擬之人,每患苟艱,雖非啓請邑,限都政前,以限滿守令,勿苟純望,通融備擬,以爲次次遷轉之地,雖値口傳,亦爲一體擧行,已成近例,今亦依此爲之,何如?上曰,依爲之。出擧條命善·徽之先退。命書傳敎曰,符信旣造,明日頒符,更申門禁之制事,分付騎省,命退,承史以次退出。
丙申五月初一日戌時,上御廬次。左承旨入侍時,左承旨洪國榮,假注書徐龍輔,記事官白光澤·朴祐源,以次進伏訖。上曰,政事催促,吏兵判持望筒入侍。賤臣承命而出,與吏曹判書徐命善,兵曹判書李徽之,進伏。命國榮,讀政望,上落點。兵曹參知李商岳,追入進伏。上曰,參知,省墳而來乎?商岳曰,省墳矣。命退,諸臣以次退出。
上在慶熙宮泰寧殿南行閣廬次。
大殿·惠慶宮·中宮殿,朝哭後,政院·玉堂口傳問安。答曰,知道。王大妃殿朝哭後,政院·玉堂口傳問安。答曰,罔極。
洪國榮啓曰,山陵都監堂上尹東暹,依下敎來待矣。
傳于洪國榮曰,副提調,持二神交濟湯入侍。
申大升啓曰,假注書徐龍輔,事變假注書安策,時無職名,令該曹,依例付軍職,官帶常仕,何如?傳曰,允。
以備忘記,傳于申大升曰,贓吏趙曮,從當更處之意,已有下敎,而洪述海事,道臣査啓旣到,下王府照律稟處,至於元義孫,旣有公除後處分之敎,而伊後忘却,何可異同?亦令本道査啓,此乃懲貪不可忽之意也。
傳于洪國榮曰,禮房承旨入侍。
洪國榮啓曰,營造堂上鄭民始,有稟達事,來詣請對矣。
徐有慶,以禮曹言啓曰。傳曰,延福殿上冊寶時及移奉時,神輦服色,用吉用素當否,弘文館旣無可考之例云,令禮官,問議于時原任大臣,稟處事,命下矣。發遣本曹郞廳,問議于時原任大臣,則領議政金陽澤,左議政金尙喆,右議政鄭存謙,以爲臣等已於入侍,有所陳白,更無可獻議者云,領中樞府事金相福,以爲情勢惶懍,不敢獻議云,行判中樞府事韓翼謩,以爲病未獻議云,行判中樞府事李溵,以爲日昨筵中,伏奉聖敎,俄者嚴廬,又承下問,而臣未昧於典章,不敢創爲之說,退考先賢禮說,又無旁照之文,無以臆對,不勝惶愧云。時原任大臣之意如此,上裁,何如?傳曰,知道。
李秉鼎,以刑曹言啓曰,罪人載興諸子,令京兆考籍,又令各部,一一査出後擧行事,草記蒙允矣,卽接漢城府回移,則罪人載興,己卯式後,元無入籍之事,其子粹臣,只甲午式入籍於西部蓮池契云。西部牒呈內,載興子粹臣,居生於蓮池契,今二月賣家下往于龍仁本家云,而粹臣,曾經參奉,令義禁府擧行,其餘諸子有無,査問其京居奴子,則以爲粹臣外,又有二子居在龍仁云,而旣不載籍,則不可只憑其奴之言,而率爾擧行,令道臣,一一査出,依傳敎散配後,卽爲啓聞事,發關分付于該道道臣之意,敢啓。傳曰,知道。
又以義禁府言啓曰,因臺啓正法罪人載興諸子,亟施散配之典事,允下矣。載興子粹臣,慶尙道丹城縣散配,而以臺啓內辭意,具罪目依例發遣府羅將,押送配所,何如?傳曰,允。
又以刑曹言啓曰,因臺啓,正法罪人載興諸子,亟施散配之典事,命下矣。罪人載興諸子,令京城考出帳籍,又令各部,一一査出後,擧行之意,敢啓。傳曰,知道。
又以義禁府言啓曰,洪述海事,道臣査啓,旣到,下王府照律稟處事,命下矣。洪述海拿囚後,擧行之意,敢啓。傳曰,知道。
又以義禁府言啓曰,翰申父,年過六十,又是鄕曲愚氓,宜貸一律,大臣之意,亦然,減死定配,其他應坐,依例擧行事,命下矣。正法罪人翰申父文輔,咸鏡道富寧府減死定配,弟宅申,慶源府爲奴,妾阿只·連伊,鍾城府爲婢,庶女勃旕德伊,會寧府爲婢,而依筵敎,竝令刑曹,押送于各其配所,何如?傳曰,允。
傳于徐有慶曰,徐完碩事,以狀聞條列觀之,不可拿處而止,去月二十九日,旣有拿命,則其間入來與否,知入。
又傳于曰,奉審承旨入侍。
執義李重馥,應敎鄭元始,副應敎李敬養,掌令尹長烈·尹在醇,持平尹尙東,獻納李謙彬,校理金履正,副校理沈豊之,修撰嚴思晩啓曰,請文氏按律處斷事。又啓曰,請厚謙快正王法,其母依律處斷事。又啓曰,請礪山府竄配罪人洪麟漢,絶島安置事。答三司曰,不允。措辭見上
執義李重馥,掌令尹長烈·尹在醇,持平尹尙東啓曰,請黑山島充軍罪人趙德昌,依律處斷事。又啓曰,請大靜縣爲奴罪人金壽賢,依律處斷事。又啓曰,請正法罪人載興諸子,竝施散配之典事。答曰,不允。措辭見上
獻納李謙彬啓曰,請充軍罪人趙德昌,依律處斷事。又啓曰,請具允明·允鈺及㢞,竝遠竄事。又啓曰,請南海縣安置罪人具庠,更令王府,嚴鞫得情,快正王法事。又啓曰,請大靜縣爲奴罪人金壽賢,更令王府,拿鞫嚴問,依律處斷事。又啓曰,請前校理鄭義達,先改三司之職,亟施竝裔之典事。又啓曰,請正法罪人載興諸子,亟施散配之典事。又啓曰,新除授司諫成胤儉,時在忠淸道大興地,請斯速乘馹上來事。答曰,不允。下諭事,依啓。
副司直金漢耆疏曰,伏以,居諸易得,因山已卜,伏惟我殿下撫時號慕,益復罔極,仍伏念臣於將兵之任,豈有一分堪承之望?而日前新除,適下於親臨訊囚之際,他不暇顧,顚倒膺命,滿心悚恧,歷日靡已,今則事端已定,臣可以言私矣。蓋臣之向年一疏,畢露情實,披瀝肝血,乃蒙先大王曲察之恩,所帶緊任,倂許鐫免,五載之間,投置閒散,臣亦謹守拙規,屛去世慮,除非慶賀之班起居之禮,未嘗飄結纓綬,廁跡周行,此同朝之所共知也。至於是職,春間亦嘗一叨,伊時先大王,促臣入侍,面許恩遞,其全保之意,生成之仁,藹然於辭敎之間,臣親奉玉音,鏤諸心骨,至今追思,不覺血涕之被面也。今當一初之政,尋常除拜,一皆愼重,而獨於臣身,復降寵命,若是無難,臣誠倘怳踧踖,罔知所以置身也。臣雖至愚,亦有四維,今若冒膺於從前力辭之地,則是不免爲兩截人也。縱欲徒恃寵靈,因仍盤礡,其於一世之嗤點,何哉?玆敢疾聲仰籲於仁覆之天。伏乞聖上,察臣言之非出飾讓,亟命遞改臣將任,以卒先大王曲保之恩,不勝幸甚。答曰,省疏具悉。今予特授,卽先朝許免之意也,事面自別,休戚與同,今何過辭?疏中所引年前辭疏顚末,曾已熟知,不須言也,卽爲承候於慈殿。
丙申五月初二日卯時,上御廬次。禮房承旨入侍時,左承旨洪國榮,假注書徐龍輔,記事官文采五·朴祐源,以次進伏訖。上曰,刑曹參判,平安兵使入侍。賤臣龍輔,承命而出,與刑曹參判金用謙,平安兵使李國賢,進伏。上謂國賢曰,予聞崔東岳,在平安兵使之時,爲弊多端云,卿其下去之後,必勵精而圖治,事之大者,稟于朝廷,小者卿其自斷處決,懋哉懋哉。命國榮,讀宣諭訖,命國賢先退。上謂用謙曰,卿與故相爲幾寸?用謙曰,臣爲故相之姪矣。上曰,年方幾何?用謙曰,今方七十五歲矣。上曰,卿曾在桂坊時,有先生案修整之事乎?用謙曰,然矣。上曰,卿曹亦有式例冊子乎?用謙曰,式例冊子,只有一卷,而未得詳備矣。上曰,卿可能輯出其詳乎?用謙曰,臣於此等事,性頗有癖,故曾於待罪永禧殿參奉時,亦做出式例矣,今見本曹式例,甚不詳備,故亦欲一番增刪矣。上曰,符信今日頒布與否知入。賤臣承命而出。還奏曰,今方頒布云矣。命退,諸臣以次退出。
丙申五月初二日辰時,朝上食陪祭入侍時,同副承旨李商巖,假注書徐龍輔,記事官文采五·朴祐源,都廳李秉模,以次陪進。上自廬次,詣殯殿中排設廳,視膳訖。上曰,行副司直金漢耆,朝上食後,王大妃殿承候事,分付。出榻敎上入自東挾門,內侍陳設,上出自東挾門,詣盥洗位,盥洗訖,就板位上俯哭,在位者皆哭,上止哭,詣尊所,內侍斟酌訖,上詣香案前,北向跪三上香,獻盞,上俯伏興,正箸,出自東挾門,復就板位,上俯伏哭,在位者皆哭,內侍進茶,上止哭,還廬次。命書傳敎曰,同副承旨,進詣山陵役處看審,仍爲奉審諸陵以來。上曰,他承旨入侍。賤臣承命而出,與左承旨洪國榮進伏,商巖先退。上曰,右副承旨,馳詣西五陵,奉審以來。出榻敎命書傳敎曰,山陵都監堂上尹東暹入侍。命退,承史以次退出。
丙申五月初二日辰時,上御興政堂。營造堂上入侍時,戶曹參議鄭民始,左承旨洪國榮,記事官尹翊東,記事官文采五,記事官朴祐源,以次進伏訖。上曰,御將,承候於王大妃殿乎?國榮曰,陳疏未承批矣。上命國榮,書行司直金漢耆上疏批答。又命書傳敎曰,差備所屬匠人,其令使役於奎章閣營造所。民始曰,營造都監郞廳,曾以戶曹正郞洪元燮,永禧殿令鄭東協啓下,而洪元燮,則分差奎章閣矣。日昨改建郞廳,又以洪元燮啓下,各處看檢,不能專意,事多掣肘,極爲可悶,改建郞廳之任,今姑減下,別堂旣有他郞廳,洪元燮則使之專管奎章閣工役,似好矣。上曰,依爲之。出擧條上曰,戶議留待,更爲入侍,而上注書,亦爲入侍。上命退,諸臣以次退出。
丙申五月初二日辰時,上御興政堂。承旨入侍時,左承旨洪國榮,假注書徐龍輔,記事官文采五·朴祐源,以次進伏訖。上曰,營造堂上入侍。賤臣承命而出,與營造堂上鄭民始進伏。上曰,役事,幾何爲之?民始曰,方開基治材,而材木中棟材太短,甚爲難處矣。上曰,短者續之無妨。命退,諸臣以次退出。
丙申五月初二日巳時,上御廬次。禮判入侍,戶曹參議追後入侍時,禮曹判書鄭尙淳,左承旨洪國榮,記事官尹翊東,記事官文采五,記事官朴祐源,以次進伏訖。上下問尙淳曰,景慕宮祭享節目,出草而持入乎?尙淳曰,草本持入矣。上曰,入之。尙淳曰,宮所朔望臘享祭享及園所冬至祭享,何以擧行乎?上曰,依例爲之。尙淳先退。上曰,營造堂上入侍。賤臣承命召入,戶曹參議鄭民始進伏。上命國榮,讀奏景慕宮祭享節目草本訖。上曰,備局堂上,座目持入。賤臣承命持入。上命退,諸臣以次退出。
丙申五月初二日未時,上御廬次。藥房副提調,持湯劑入侍,營造堂上,追後入侍時,副提調洪國榮,記事官尹翊東,記事官文采五,記事官朴祐源,醫官方泰輿,以次進伏訖。國榮請進湯劑,上進御訖。泰輿先退。上曰,王大妃殿進御蔘香散,今姑停止。出榻敎上曰,戶議,持懸板書入侍。賤臣承命召入戶曹參議鄭民始進伏。國榮曰,景慕宮·永祐園祝文及樂章文,藝文館當製進,而有下敎然後,可以擧行矣。上命國榮書傳敎曰,景慕宮·永祐園祝文與樂章文,明日大提學,牌招製進。國榮曰,刑曹判付有誤下者矣。上曰,持入。賤臣承命持入。民始先退。上命國榮書傳敎曰,翰申父年過六十,又是鄕曲愚氓,宜貸一律,大臣之意亦然,減死定配,其他應坐,依例擧行。又命書傳敎曰,推刷官法外之事,曾已申飭,而本官眼同,然後可無自主號令之弊,以此施行事,分付海西道臣,此道旣始之道,故不得已更送刷官,而自後式年,當有定式之事,竝須知悉。上曰,平安兵使李國賢,刑曹參判金用謙入侍。上曰,坐直承旨,與廳注書·山陵都監堂上·禮曹判書入侍。上命退,諸臣以次退出。
丙申五月初二日申時,夕上食陪祭入侍時,左副承旨徐有慶,假注書徐龍輔,記事官文采五·朴祐源,都廳林得浩,以次陪進。上自廬次,詣殯殿中排設廳,視膳訖,入自東挾門,內侍陳設,上出自東挾門,詣盥洗位,盥洗訖,就板位,上俯伏哭,在位者皆哭,上止哭,詣尊所,內侍斟酌,上詣香案前,北向跪三上香,獻盞訖,上俯伏興,正箸,出自東挾門,復就板位,上俯伏哭,在位者皆哭,內侍進茶,上止哭,還廬次。諸臣以次退出。
丙申五月初二日酉時,上御廬次。奉審承旨入侍時,右副承旨申大升,同副承旨李商巖,假注書徐龍輔,記事官文采五·朴祐源,以次進伏訖。大升曰,臣敬奉聖敎,馳詣西五陵,奉審陵上無頉,丁字閣無頉,碑閣無頉,守直無頉矣。商巖曰,臣敬奉聖敎,馳詣山陵,看審役處,則今方晝夜董役,徽陵齋室,當爲移建,而尙無禮曹之知委,故姑未擧行,而若臨時移建,則工役似甚窘急云矣,健元陵·徽陵·穆陵·惠陵·崇陵諸陵寢奉審,陵上丁字閣·碑閣無頉,守直無頉,永祐園奉審,園上丁字閣無頉,而聞守奉官所言,永祐園前路,不可不回移云矣。上曰,楊州牧使·永祐園守奉官,明日入侍。出榻敎上曰,他承旨入侍。賤臣承命而出,與左副承旨徐有慶,進伏。命書傳敎曰,徽陵齋室移建事,今聞奉審承旨所奏,工役斯急,而以其無禮曹分付,不卽擧行云,卽爲移建事,自禮曹,分付,大升·商巖,先退。上曰,禮房承旨入侍。賤臣承命而出,與左承旨洪國榮進伏。命書傳敎曰,在外玉堂中,時在任所者,自當上來,元在外人許遞。又命書傳敎曰,副司果李秉模,爲副修撰,待開門牌招謝恩。命有慶先退。上曰,明日楊州牧使入侍,置之。出榻敎上曰,書陰記竹淸紙,明日楨幹以入,寫字官今姑退去,明日待令事,分付。命書傳敎曰,知製敎李秉模,明朝牌招,製進祝文。命退,承史以次退出。
丙申五月初二日酉時,上御廬次。山陵都監堂上,禮曹判書入侍時,山陵都監堂上尹東暹,禮曹判書鄭尙淳,左副承旨徐有慶,假注書徐龍輔,記事官文采五,記事官朴祐源,以次進伏訖。上謂東暹曰,陵役,方幾何爲之?東暹曰,方開基治石矣。上曰,卿善解篆字,山陵碑石前面,卿其書進。東暹曰,臣不能善書篆字,而聖敎如此,謹當書進矣。命東暹先退。尙淳曰,取考庚子·甲辰·丁丑謄錄,則梓宮結裹時,有結裹後別奠,而補編儀註中,初不載錄,雖未知緣何不爲擧論,而旣有從前已行之例,則事當依補編朔望俗節,別奠儀,設行於結裹後矣,敢稟。上曰,依補編爲之,可也。出擧條尙淳曰,補編朝祖儀中,大祝捧神帛函,安於輦,梓宮至外殿,安於榻上。其註曰,若無外殿,則略擧梓宮上下云,無論外殿有無,梓宮奉詣節次,今雖不爲磨鍊,而梓宮略爲移動一節,當依小註擧行乎?敢稟,上曰,依爲之。出擧條尙淳曰,前後國恤謄錄,俱有內哭臨廳,而今番則姑未承下敎,不得擧行,何以爲之乎?敢稟。上曰,以右文閣爲之。出擧條尙淳曰,延福殿移奉後,朔望及五享俗節,祭禮·祭物·祭官等節,當依孝明殿例擧行,而其中祭物,則徽寧殿五享祭,進肉膳,俗節則,因先朝下敎,用素膳矣,自下不敢擅便磨鍊,何以爲之乎?敢稟。上曰,依徽寧殿例爲之。出擧條尙淳曰,來頭發靷時,各項祭奠,今方磨鍊,而取考五禮儀及喪禮補編,則自下山陵奠,而自有國恤謄錄,曾無下山陵奠設行之文,未知當設於何時,而旣是典禮所在,則事當磨鍊擧行矣,敢稟。上曰,問于摠護使稟處。出擧條尙淳曰,補編中雖載朝祖儀,而從前未嘗行之,故習儀及差備官等節,曾無節目磨鍊之事,今番則就其儀註中,參酌磨鍊擧行,何如?上曰,依爲之。出擧條命退,諸臣以次退出。
上在景熙宮泰寧殿南行閣廬次。
辰時,下雨,測雨器水深二分。
大殿·惠慶宮·中宮殿,朝哭後,政院·玉堂口傳問安。答曰,知道。
王大妃殿,朝哭後,政院·玉堂口傳問安。答曰,罔極。
傳于洪國榮曰,禮房承旨入侍。
李秉鼎啓曰,同副承旨李商巖,今日病不仕進,卽爲牌招,何如?傳曰,允。
傳于申大升曰,贓吏絞法,不行於監司貪吏,而只行於守令貪吏乎?知入。
又傳于曰,凡律文,雖一二字,不可不審愼,判金吾則豈可掩護而然也?此是律官之事,令攸司科治。
又傳于曰,判金吾於戶惠堂,守國法故,使之照律矣,獨不能守法於議讞乎?其令更爲照律以入。
傳于洪國榮曰,明日加漆時刻,朝上食後,如有可合之時,以此定入。
李商巖,以禮曹言啓曰,明日加漆時刻,朝上食後,如有可合之時,以此定入事,命下矣。卽令日官推擇,則辰時爲吉云,以此時擧行,何如?傳曰,允。
洪國榮,以國葬都監郞廳,以摠護使意啓曰,表石親書事,下敎矣。前後面草圖書,令書寫官副司果李秉模,書出以入之意,敢啓。傳曰,知道。
李商巖,以追崇都監郞廳,以都提調意啓曰,眞宗大王金寶篆文,令書寫官議政府右參贊尹東暹,書出正副二本以入,仰備睿覽裁擇之意,敢啓。傳曰,知道。
又以上謚都監郞廳,以都提調意啓曰,莊獻世子,玉印篆文,令書寫官錦城尉朴明源,書出正副本以入,仰備睿覽裁擇之意,敢啓。傳曰,知道。
徐有慶,以戶曹言啓曰,禮曹啓下關內,大行大王殿陵所,三年內,朝夕上食晝茶禮所用,炭燒木及各樣菜物,依前例令戶曹,磨鍊擧行事,據取考前例,則陵所三年內所用柴炭菜物,自本曹磨鍊啓下後,分付京畿,分定各邑矣。己亥年,始因大臣陳達,除出江都米三千石,劃給宣惠廳,給價進排,甲寅以後,宣惠廳,或以賑廳米,啓稟給價,或以賑廳常平江都米啓下取用,或自宣惠廳,直爲給價,或以宣惠廳及米布所在衙門,自本廳,啓稟給價矣。今此三年內,朝夕上食晝茶禮所用炭燒木及各樣菜物,亦令宣惠廳,從便給價司圃署,奉常寺貢人及下人等處,分給一款,依例擧行,而柴炭菜蔬等物價米,依定奪,一從丁丑年例磨鍊,別單書入之意,敢啓。傳曰,知道。
李秉鼎,以刑曹言啓曰,因義禁府啓辭,正法罪人翰申父文輶,咸鏡道富寧府,減死定配,弟宅申,慶源府爲奴,妾阿只·連伊,鍾城府爲婢,庶女勃旕德伊,會寧府爲婢,竝令刑曹,押送事,命下矣。罪人文輶,時在京畿廣州地,令本道,卽爲押送事,發關分付,罪人宅申·阿只·連伊·勃旕德伊等,竝卽押送配所之意,敢啓。傳曰,知道。
又以義禁府言啓曰,罪人洪述海,照律公事判付內,特爲參酌減死,以次律杖配事,啓下矣。洪述海減死,以本照律中次律,決杖一百後,咸鏡道鏡城府,流三千里定配,而以判付內辭意,具罪目,依例發遣府書吏,押送配所之意,敢啓。傳曰,知道。
洪國榮,以兵曹言啓曰,北部居趙鎭寬,自興化西挾門入來,鳴申聞鼓,依定式,下該曹推問,而係是朝官,令攸司稟處,何如?傳曰,允。判堂以長生提調進參,令次堂,待明朝,捧供以聞。
吏曹參議李在簡疏曰,伏以臣之積犯違逋,迷不知變,是豈臣樂爲而然哉?誠以情勢之末由冒進,廉防之不可放倒也。噫,身爲銓官,潛囑下吏,瞞過判堂,混入草記,是何等罪也,是何等人也?以此見疑於人,猶是難洗之羞,而況臣所遭,乃出於僚寀之間,其所把持而凌籍之者,殆無餘地,有非尋常規評之比,受困於同僚,旣如此,而揚揚復廁於僨敗之地,得不有靦面目乎?傷弓之鳥,見曲木而猶驚,若使之見眞弓,則必將高飛遠擧而不敢近,臣於見職,猶鳥之弓也。必遞之義,不啻參前而倚衡,今若諉以時月之稍久,而晏然行公,則眞所謂不識世間羞恥事者也,臣豈忍爲是哉?臣伏覩近日絲綸之間,深軫名節之隳壞,大哉之言,有足以聳動臣隣,搢紳大夫,莫不欲淬勵洗濯,仰承新化之萬一,縱臣弁髦廉隅,强欲彈冠,抑恐有違於飭勵之聖意,其爲關世道而羞朝廷,非細故也,是豈但爲一身之去就而已哉?方今舊制旣復,揀選至嚴,臣是何人,首膺是任,不稱之愧,比昔益切,而亦有所不暇論耳,居諸迅邁,朔奠在明,而職名靡身,無路進參,縮伏累日,益增惶悶,玆敢不避瀆擾之誅,冒陳肝膈之懇。伏乞聖慈,天地父母,諒臣情之不可强迫,察銓任之不可虛靡,亟令遞臣之職,勘臣之罪,以肅朝綱,以安賤分,不勝幸甚。答曰,省疏具悉。往事何過撕捱?且今新除,乃是新通,爾其勿辭察職。
大司憲金載順疏曰,伏以臣猥陳由中之懇,特蒙體下之眷,許以鞶遞,恩批鄭重,以公則奔哭殯殿,微誠可遂,以私則將歸病母,至情獲伸,仰戴洪私,圖報無地,忽於此際,伏奉長憲新除,如臣無似,何以得此,且惶且感,莫省攸措,顧今亂孼滋多,懲討方嚴,三司之臣,正宜沫血剖心,積誠虔籲,冀回天聽而後已,此時此任,決非在遠之臣,所可一日虛帶者。伏乞聖明,俯垂諒察,亟命遞改,以幸公私焉。嗚呼,近日群凶之罪,可勝誅哉?惟彼文氏,敢以一宮人,締交逆臣,潛懷不逞之心,肆行危逼之計,暗地禍機,醞釀積久,貫盈罪惡,今已畢露,此實國人之所共讎,王法之所必誅,尙魯·聖國,旣施孥籍之典,則爲此兩賊之窩主者,其安可一刻容息,晏然自在乎?安置私第,未免失之太寬,厚謙母子之負犯,卽從古史牒以來所未有之極惡大憝也。迹其平生所爲,一毛一髮,無非覆載難容者,宗社之憂,固非一日,神人之憤,積有年所,而最其陰懷凶圖,不滿代聽,包藏禍心,恣行胸臆,滔天之罪,人人可得而誅,前後諸臣之箚啓,論列無餘,彰著難掩,凡有血氣者,孰不腐心切齒,誓不共生,而天網太恢,顯戮不加,此豈天討五用之義哉?厚謙之快正王法,其母之依律處斷,斷不可已也。噫,彼洪麟漢,猾性難化,稔惡旣多,濟以猜暴,全無顧忌,締結厚謙,敢蓄叵測之心,沮戲聽政,顯有爭抗之意,情節綻露,在法罔赦,若其賣權怙勢,貪榮嗜利之習,在渠猶屬薄物細故耳,近地薄竄,不足以少懲其罪之萬一,加律之請,烏可已乎?當此合辭方張,臣適跡滯遐外,未免同聲,沐浴之義,不容少緩,玆敢瀝血陳章,此而不得請,則王綱無以振矣,人彝從此泯矣,淹以時日,兪音尙靳,群情愈激,國體有損。惟願聖上,廓揮乾斷,夬允三司之請,使王法亟正,輿憤少洩,不勝幸甚。答曰,省疏具悉。所陳臺體則然,其所靳允,予意有在,卿其勿辭,上來察職。
大司諫宋翼彦疏曰,伏以臣受恩如天,身非已有,見職冒膺,只爲叩謝之計,數條疏論,聊酬一日之責,而引避則未能爭執,牌召則不敢違逋,非不知淸朝臺體,緣臣墜壞,而區區寸忱,庶幾鑑燭,方擬悉暴衷懇,仰冀卸免,此際臣本生母,方在臣父松營任所,而宿病猝添,症勢危劇,急伻踵至,促臣歸視,臣自聞此報,心神飛越,按住不得,玆敢投進短章,徑尋鄕路。伏乞聖慈,諒臣職事之難任,察臣情理之甚迫,亟賜鐫改,俾便救護,仍治臣擅行之罪,以肅朝綱,千萬幸甚。答曰,省疏具悉。爾其勿辭,往護焉。
丙申五月初三日,記事官姜彙鈺,義禁府啓目罪人洪述海段,黃海監司査啓內,勅需錢貸下一萬四千七百五十兩,各庫貸下一萬三千六百十四兩,勅庫銀貸下六千一百五十兩,貿米餘利錢四千四百兩,賣銀取利錢兩一千五十兩,乙未耗條折租一千五百七十石零內,一千三百六十石作錢二千四十一兩,昨年賑穀留庫租,盡數加分捧耗九百五十五石內,八百七十石作錢一千二百十一兩是遣,五百二十七石,營穀貸用代充報安樂鄕人禮錢屬公四百兩,觀風閣修改時,斫取長山松木二百六十株,而畢竟餘數區處,則又爲運致京江罪,依律典,斬待時施行事。傳曰,法者制治之具也,可以以之而不可以容之者也,況旀懲貪之法,國家之紀綱係焉,生民之休戚存焉。雖以人主之尊,操威福之柄是良置,有不可低仰是去等,至於述海,身爲方伯,所犯贓汚,不但在法罔赦而已行査之後,其所現發,幾至萬金,而又況所坐不止一二不法兺不諭,予則曰,王法行於孱蔭冷武,不行於按道之方伯,故紀綱之掃地,民生之盡劉,職此之由也。論以法律,朝廷不知則已,旣已知之,又已査之,雖欲傅生,奈王府之關石何哉?抑又贓汚之典,廢却久矣,人不畏法,莫挽近若也,其在重典之道,一罪之發,尙不可逭也,況此述海耳亦,冒犯當死之數罪,其可幸逭乎?入侍時惟允之奏,可見爲予之誠,不愧古人停筆覆難之義,予之轉圜者,非欲低法也。果然近世以來,監司守令之恣行不法,略無顧忌,畢竟此輩,皆不抵法矣,述海之前,或不無倖免之人,則述海之論以死罪,似不稱停是遣,趙曮之犯贓,累倍述海,元義孫,亦令行査,果有所犯,則亦不可容貸,然則死囚至三人之多,渠輩雖無狀,俱是世臣之裔是置,此不可不審恤處是旀,贓法非不嚴矣,循常亦且久矣,事在申禁之前,雖或屬於宥旨前事,不害爲原情之端,特爲參酌,述海減死,以次律杖配爲良如敎。
丙申五月初三日卯時,上御廬次。左承旨入侍時,左承旨洪國榮,假注書徐龍輔,記事官文采五·朴祐源,以次進伏訖。上曰,永祐園守奉官如來待,入侍。賤臣龍輔,承命而出,與永祐園守奉官柳曾養進伏。上曰,永祐園前路,何以則爲好耶?曾養曰,似不可不回移矣。上曰,將由何處而回移乎?曾養曰,由馬場回移則似好矣。上曰,人力能多入乎?曾養曰,由馬場以來,地形平坦,人力不必多入矣。上曰,然則與楊州牧使,相議看審形地,可也。命曾養先退。上曰,大提學李徽之,判義禁鄭弘淳,知製敎李秉模入侍,出榻敎賤臣承命而出,與知製敎李秉模進伏,大提學及判義禁,未及來待之意,仰奏。上謂秉模曰,祝文製來乎?秉模曰,未及正書矣。命退,諸臣以次退出。
丙申五月初三日辰時,朝上食入侍時,右副承旨申大升,假注書徐龍輔,記事官文采五·朴祐源,都廳李秉模,以次陪進。上自廬次,詣殯殿中排設廳,視膳訖,入自東挾門,內侍陳設,上出自東挾門,詣盥洗位盥洗訖,就板位上,俯伏哭,在位者皆哭,上止哭,詣尊所,內侍斟酌,上詣香案前,北向跪三上香,獻酌訖,上俯伏興,正箸,出自東挾門,復就板位,上俯伏哭,在位者皆哭,內侍進茶,上止哭,還廬次。諸臣以次退出。
丙申五月初三日巳時,上御廬次。左承旨入侍時,左承旨洪國榮,假注書徐龍輔,記事官文采五·朴祐源,以次進伏訖。上曰,判義禁·大提學入侍。賤臣龍輔,承命而出,與判義禁鄭弘淳,大提學李徽之進伏。上謂徽之曰,樂章文製來乎?徽之進所製樂章文,命國榮讀之。上曰,樂章文果是善製矣。上謂弘淳曰,洪述海事,何其輕處也?弘淳曰,臣豈敢低仰國法,而但忙急照律,故果爲失錯矣。上曰,述海之罪,決不可赦,予豈欲創出古無之法哉?但律文昭然明白,今此新政之初,予豈敢低仰國法,卿豈敢低仰國法乎?弘淳曰,當初議律,臣實有不審之罪矣。上曰,卿以爲述海之罪幾件耶?弘淳曰,三件罪矣。上曰,然則一件罪,猶不可赦,況兼此三者乎?若不殺洪述海·趙曮輩則將無以懲勵來頭矣,向來朴奎壽輩,雖日殺百奎壽,不足以懲勵,故姑爲酌處,而近來貪汚之習肆行,至於洪述海·趙曮而極矣,贓汚之律,必也先施於監司,然後可以懲勵其餘矣。國榮曰,臣有區區所見,敢此仰達矣。述海之罪,論以國法,固不可赦,而但殺人至重,今當一初之政,殊非好事,且近來贓汚之律,廢之久矣,今此處分,卽殿下卽位後初令也。述海犯贓,在於殿下卽位之前,付之令前,不害爲寬典,臣則與述海,素有私嫌,今臣此言,非敢一毫爲述海地也,惟殿下念哉。上謂徽之曰,何如?徽之對曰,以法論之,則述海之罪,固不可赦,而承宣所奏付之令前之言,實爲好矣。國榮曰,近來貪汚之習,殆無人不犯,今若於述海斷之以法,則何人可得而生乎?徽之曰,承宣所奏之言,果爲切實矣。上曰,今此承宣及卿之所奏如是,卿輩豈不欲導予以善,而但若不於述海明施典刑,無以懲日後矣。國榮曰,此則付之令前,特爲減死,自今日爲始,若有更犯者,斷不要貸,亦未晩矣。上曰,判禁,第擬律以入。弘淳曰,今適入侍,敢此仰達矣,日前以殯殿內人蔘䓀菜蔬,依壬申定例及丁丑前例,擧行事,仰稟,而有上下元數及直下處所,知奏之敎矣,米則以日數磨鍊之故,出入於三百石之內外,而輸送於內需司,卽其前例云故,敢稟。上曰,只殯殿內人八十人擧行,可也。出擧條弘淳·徽之先退。上曰,他承旨入侍。賤臣承命而出,與右副承旨申大升進伏。國榮先退,命大升,讀禁府草記訖,命書判付。命退,承史以次退出。
丙申五月初三日未時,上御廬次。藥房副提調,持湯劑入侍時,副提調洪國榮,記事官尹翊東,記事官文采五,記事官朴祐源,醫官方泰輿,以次進伏訖。國榮,請進湯劑,上進御訖,泰輿先退。上親書元陵表石前面。上曰,右副承旨,與禮判入侍。賤臣承命出傳。上命退,諸臣以次退出。
丙申五月初三日未時,上御廬次。左副承旨入侍時,左副承旨徐有慶,假注書徐龍輔,記事官文采五,記事官朴祐源,以次進伏訖。上曰,承宣聞左承旨所奏之事乎?有慶曰,聞之,眞所謂以德報怨矣。上曰,其所奏,必非私義也。有慶曰,然矣。上曰,予之所書元陵碑銘,見之乎?有慶曰,見之矣。上曰,書法極難矣。有慶曰,何用書法爲?惟殿下,益加勉旃於正學工夫焉。上曰,大提學所製玉冊文,如已正書,入之。命退,承史以次退出。
丙申五月初三日申時,上詣殯殿。夕上食行禮時,上具祭服,詣內廬次,左副承旨徐有慶,記事官尹翊東,記事官文采五,記事官朴祐源,殯殿都廳李秉模,以次陪入。上詣中排設廳,親審祭物訖,仍詣殯殿內床卓前,親審陳設,出詣盥洗位,盥洗訖,就板位,西向立待正時入,上跪伏哭,諸臣俯伏板位左,北向哭,上止哭,俯伏興,詣罇所西向立,親審斟盞訖,仍詣香案前跪,三上香訖,挾侍進盞,上獻盞訖,俯伏興,詣床卓前,親行正箸,仍詣板位,俯伏哭,諸臣隨哭,上止哭,俯伏興,詣床卓前,親行進茶訖,還詣廬次。上曰,都監堂上金漢耆,夕上食後,王大妃殿承候。諸臣以次退出。
丙申五月初三日戌時,上御廬次。左承旨入侍時,左承旨洪國榮,假注書徐龍輔,記事官文采五,記事官朴祐源,以次進伏訖。上曰,模寫之役,何以爲之耶?國榮曰,未及畢模矣。命書傳敎曰,行狀如有大國犯諱字,不必更爲上送,正使看瀋改後,狀聞事,下諭于正使。命讀趙鎭寬擊鼓草記。命書傳敎曰,在外臺諫,竝許遞。命退,承史以次退出。
上在慶熙宮泰寧殿南行閣廬次。
孝宗大王忌辰。
藥房提調徐命善,副提調洪國榮啓曰,伏未審日間,聖體,若何?臣等今日率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。入侍,大殿·惠慶宮·中宮殿,朝哭後,政院·王·堂口傳問安。答曰,知道。王大妃殿,朝哭後,政院·玉堂口傳問安。答曰,罔極。惠慶宮·中宮殿,藥房口傳問安。答曰,知道。王大妃殿,藥房口傳問安。答曰,罔極。加漆後,大殿·惠慶宮·中宮殿,政院·玉堂·藥房口傳問安。答曰,知道。王大妃殿,政院·玉堂·藥房口傳問安。答曰,罔極。大殿,朝廷二品以上·六曹堂上·兩司長官·宗班單子問安。答曰,知道。王大妃殿,朝廷二品以上·六曹堂上·兩司長官·宗班口傳問安。答曰,罔極。中宮殿,朝廷二品以〈上〉·六曹堂上·兩司長關·宗辨口傳問安。答曰,知道。
傳于洪國榮曰,戶曹參議入侍。
備忘記,贓者之死,卽法也,未聞以此爲新法之歸,昨日處分,實寓右相所奏昧爽以前之意也,其若不然,萬兩之贓,能不死乎?近來朝綱解弛,廟堂之上,不念法紀之重,徒知自全之計,雖以俄者左相所奏創開云云之說言之,得無近於開荆棘七十年之語乎?朱夫子所謂舜流四凶,爲皐陶者,亦不念反爾之戒,何耶者,政謂今日準備語也。
以尙衣提調李福源,再牌不進,推考傳旨,傳于李商巖曰,更爲牌招。
傳于申大升曰,別軍職衣次,下敎已經屢日,尙不擧行,內需司當該書員,令攸司科治。
傳于李商巖曰,承旨與大臣,便殿入侍。
又傳于曰,武藝別監,便同軍兵待令使喚,而只有數人,行首別監,掌務別監,令騎曹決棍。
又傳于曰,兵曹郞廳遲滯,當該郞廳汰去。
又傳于曰,傳旨,催促則捧入,不爲催促則明日捧入耶?當該注書推考。
又傳于曰,傳旨尙不捧入,政院無牌乎?坐直承旨,竝爲推考。
傳于洪國榮曰,兩輪轎子·獨輪轎子·藍輿轎子,卽位後例爲造入,而甲辰年所造,所當依前用之,而傷破難用,其令尙衣完,竝改造以入,見樣,問于中使。
又傳于曰,自內所御轎子,令尙衣院造進已久,而聞國葬都監,不送匠手,尙今遲滯,書吏自政院盡爲捉囚一房,都廳罷職,郞廳汰去。
傳于李商巖曰,都監郞廳,只汰都監,郞廳勿汰本職。
以承傳色口傳下敎曰,予非幼主廳瑩,朝者大臣筵奏,若爲筵說,入侍時,注書持入。
傳于李商巖曰,安山郡守代,口傳差出。
申大升啓曰,大臣胥命金吾,則都事來告本院,例也,而今日左議政金尙喆,待命去就,終不來告,誠極駭然,當該都事,所當論罪,而本院請推之外,無他可施之罰,何以爲之?敢稟。傳于申大升曰,下都事于府處之。
吏曹口傳政事,以茂林君塘,海溪君,安春君,爲司饔提調,李禹圭爲安山郡守。
李商巖,以上謚都監郞廳·都提調意啓曰,景慕宮移奉時,輦輿,以常時所御者用之,轎子,外寺所藏中,取用事,命下矣。或有修補處,預爲陪來奉審之意,敢啓。傳曰,知道。
又以追崇都監郞廳·都提調意啓曰,延福殿移奉時,輦輿玉轎,以大行大王返虞時輦輿玉轎,仍爲用之事,命下矣。依下敎陪來,而孝純王后輦輿,一體預爲陪來都監之意,敢啓。傳曰,知道。
又以追崇都監郞廳·都提調意啓曰,眞宗大王·孝純王后改造主造成處所,以咸一齋爲之事,命下矣。造主所監造官,以大行大王虞主所監造官奉常寺奉事全佐天,仍爲兼察之意,敢啓。傳曰,知道。
李秉鼎,以兵曹言啓曰,依傳敎,武藝別監行首金貴善,掌務別監韓弼良等,各決棍十度之意,敢啓。傳曰,知道。
又以義禁府言啓曰,因兵曹啓辭,趙鎭寬,令次堂,待明朝捧供以聞事,命下矣。趙鎭寬,今方待命於本府,卽爲拿囚之意,敢啓。傳曰,知道。
有政。吏批,行判書徐命善進,參判尹得養病,參議李在簡未肅拜,左承旨洪國榮進,以趙德成爲大司憲,林鼎遠爲大司諫,李迪輔爲司諫,金斗象爲正言,朴在源爲持平,姜爲正言,朴盛源爲敦寧都正,朴聖鉉爲兵曹佐郞,徐有龍爲刑曹正郞,李煥爲工曹佐郞,李耉永爲敦寧判官,金載華爲尙衣主簿,鄭存玉爲平昌郡守,吳泰讓爲果川縣監,閔是祥爲司饔奉事,兼春秋單金鳳顯,校書著作單孫處仁,書題單鄭尙僑,歙谷縣令沈逵,仍任事承傳。
兵批,判書李徽之病,參判魚錫定病,參議李得臣病,參知李商岳入直進,左承旨洪國榮進,護軍成胤檢,司直金載順·宋翼彦·李命植·李養鼎·李宜老·趙·洪樂任·洪樂信·朴起采·李敬玉·李萬育·李邦榮·姜趾煥·李文源·鄭景仁·姜世晃·尹光昇,司果李魯述·金致信·姜忱,司正徐龍輔·安策。
傳于洪國榮曰,副提調,持二神交濟湯入侍。
丙申五月初四日,記事官姜彙鈺,刑曹啓目內,需司書員白祥暻,身爲當該書員,別軍職衣次下敎,已經屢日,尙不擧行,罪旣已遲晩,考律科罪,何如?傳曰,非是故犯,斟酌照律爲良如敎。
丙申五月初四日卯時,上御廬次。藥房入診入侍時,提調徐命善,副提調洪國榮,記事官尹翊東,記事官文采五,記事官朴祐源,醫官方泰輿·慶絢·吳道炯·徐命緯,以次進伏訖。命善曰,聖體,何如?上曰,一樣矣。命善曰,王大妃殿氣候,何如?上曰,一樣矣。命善曰,惠慶宮氣候,何如?上曰,一樣矣。命善曰,新除授平昌郡守沈逵,與本曹佐郞沈,有從兄弟應避之嫌,而臣矇不覺察,首擬蒙點,臣惶恐待罪,而平昌郡守沈逵,改差,何如?上曰,卿則勿待罪,沈逵仍任本職,可也。出擧條命善·泰輿等先退。國榮曰,尙衣院一提調,出去山陵,二提調有情勢,副提調在外,明日端午進上封進之時,無路推移,合有變通之道矣。上曰,李福源,申飭則行公乎?國榮曰,同遭人言,而左相已出仕,鄭昌順亦奉命,李福源亦申飭,然後可出決末矣。上命國榮,書傳敎曰,尙衣一副提調皆在外,二提調李福源牌招,其令封進端午進上。上曰,提調入侍。賤臣承命召入,藥房提調徐命善進伏。上曰,卿見予所書乎?命善曰,伏見矣。上命命善,書進登賢門。又命國榮,書進魚水門,仍賜御筆仁和二字於命善。上命退,諸臣以次退出。
丙申五月初四日申時,上御廬次。藥房副提調,持湯劑入侍時,副提調洪國榮,記事官尹翊東,記事官文采五,記事官朴祐源,醫官方泰輿,以次進伏訖。國榮請進湯劑,上進御訖,泰輿先退。上曰,戶曹參議入侍。賤臣承命,召入戶曹參議鄭民始進伏上命國榮,書傳敎曰,政事當日爲之。又命書傳敎曰,庭請不參卿宰,旣已敍用,陪祭在明,其時堂上削職人,竝給牒敍用,玉堂·兩司罷職人,竝敍用。又命書傳敎曰,不可異同,司饔院·漁箭監提官汰去。上命退,諸臣以次退出。
丙申五月初四日戌時,上御廬次。左承旨入侍時,左承旨洪國榮,假注書徐龍輔,記事官文采五,記事官朴祐源,以次進伏訖。上曰,醫官一員入侍,賤臣龍輔,承命而出,與醫官徐命緯進伏。上曰,近來小若失時,則腹部有微痛之漸,此是何症?命緯曰,大體則癖積,而兼以膽滯,故致有此症矣,若於香橘茶,加山査肉二錢,進御則似好矣。上曰,勿爲喧擾,從容煎入,可也。命緯承命而出。上曰,香橘茶,如已煎,持入。賤臣承命而出,與醫官方泰輿,奉香橘茶進前,上進御。諸臣以次退出。
上在慶熙宮泰寧殿南行閣廬次。
大殿·惠慶宮·中宮殿,朝哭後,政院·玉堂口傳問安。答曰,知道。
王大妃殿,朝哭後,政院·玉堂口傳問安。答曰,罔極
大殿·惠慶宮·中宮殿,端午奠罷後,政院·玉堂單子問安。答曰,知道。
王大妃殿,端午奠罷後,政院·玉堂單子問安。答曰,罔極。
大殿·惠慶宮·中宮殿端午奠罷後,藥房口傳問安。答曰,知道。
王大妃殿,端午奠罷後,藥房口傳問安。答曰,罔極。
大殿·中宮殿,端午奠罷後,朝廷二品以上·六曹堂上·兩司長官·宗班單子問安。答曰,知道。
王大妃殿,端午奠罷後,朝廷二品以上·六曹堂上·兩司長官·宗班單子問安。答曰,罔極。
傳于李秉鼎曰,次對明日爲之。
洪國榮,以禮曹言啓曰,今此大行大王發靷時,各祭奠,今方磨鍊,而自前國恤時,發引日及翌日,朝奠兼行朝上食,發引及返虞時,晝停,則只設晝停奠,而不設茶禮矣,今亦依此例擧行之意,分付,何如?傳曰,允。
李商巖啓曰,卽者副校理沈豊之,謂有難安之端,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
傳于洪國榮曰,國葬都監都廳入侍。
又傳于曰,史官一員待命,騎馬三匹立之。
又傳于曰,奉審承旨竝入侍。
以臺諫有闕,政事取稟,傳于洪國榮曰,當日爲之。
洪國榮,以弘文館言啓曰,上番闕直,事甚未安,應敎鄭元始,副應敎李敬養,竝卽牌招,以爲推移入直之地,何如?傳曰,允。
又以弘文館言啓曰,修撰金載人,自鄕上來云,卽爲牌招察任,何如?傳曰,允。
以應敎鄭元始,副應敎李敬養,牌不進罷職傳旨,傳于李商巖曰,只推,更爲牌招。
傳于洪國榮曰,禮房承旨入侍時,禮判同爲入侍,擇日官,亦爲待令。
洪國榮,以耆老所言啓曰,今此大行大王殯殿諸上司,皆將依例進香矣,本所事體情禮,比他司尤別,依庚子年例,許令進香,何如?傳曰,允。
傳于洪國榮曰,牌去來,使之申飭,則催促之聲數少,實注書,不能檢飭之然,推考。
傳于洪國榮曰,政院卽百各司號令衙門,牌去來催促,聲音低微,何若是乎?申飭。
洪國榮,以濬川司言啓曰,本司都廳具世勣有頉代,以御營廳千摠田翊顯差下,使之察任,何如?傳曰,允。
傳于洪國榮曰,禮曹判書入侍
洪國榮,以兵曹言啓曰,依傳敎,兵曹當該書吏張運昌,決棍十度之意,敢啓。傳曰,知道。
有政。吏批,行判書徐命善進,參判尹得養疏批未下,參議李在簡未肅拜,右副承旨申大升進,以李聖圭爲大司憲,洪檍爲大司諫,申思運爲執義,鄭宇淳·柳榮鎭爲掌令,朴聖泰爲持平,李儒慶爲獻納,洪樂淵爲正言,李在學爲修撰,洪相聖爲禮曹正郞,李趾和爲監察,李商質爲典簿,辛錫範爲禁府都事,閔師伯爲濟用主簿,尹守喆爲郭山郡守,李禮輔爲陰竹縣監,朴聖鎭·韓㵛爲兼春秋。
兵批,判書李徽之進,參判魚錫定入直進,參議李得臣病,參知李商岳,同副承旨李商巖進,以金斗象爲副司果。
吏曹口傳政事,永禧殿令鄭東協,平市令李昌會相換。
李商巖,以義禁府言啓曰,慶源府竄配罪人鄭厚謙,卽其地荐棘事,命下矣。依例發遣府都事,與配所官,眼同荐棘之意,敢啓。傳曰,知道。
傳于李商巖曰,行副司直尹東晳,明日次對,同爲入侍。
傳于洪國榮曰,副提調,持二神交濟湯入侍。
假注書徐有成書啓,臣敬奉聖敎,傳諭于西部龍山坊麻浦契奉朝賀洪鳳漢所住處,則以爲臣罪合萬死,恩荷再生,感祝之極,違慢徒悚,卽者別諭,又降意外,辭旨懇惻,誨責備至,臣益不勝其萬萬罔措,而至於金寶效力之敎,寸衷自激,淸血交逬,臣受先朝恩,與天無極,下從之願,縱未能遂,自效之道,固所當盡,而顧以滓穢之身,猥玷刻畫之役,揆諸事體,極涉未安,在臣道理,決難奉承,撫躬慟恨,此何人哉?且今聖諭,以臣弟事,有所提誨,悶阨之中,尤切悚懍,以其重犯,姑止薄竄,莫非格外聖恩,臣何敢一毫自阻,而不善敎弟之罪,臣方自訟之不暇,則當此合辭方張之時,雖欲憑恃寵眷冒沒趨承,其於傷倫理而咈公議,何哉?此猶臣處義之一端,而若臣死罪,固自如耳。惟我殿下,曲諒臣心,京矜臣身,前後開釋,不啻縷縷,此生此恩,雖極銘鐫,論以邦憲,終難幸逭,況當一初之政,亦不宜由臣而屈公法,則此尤臣不敢冒進之一大鐵限也。臣釁累雖重,知覺猶存,瞻望雲天,只自戀結,而區區泣祝,惟在於亟收偕來之命,仍降鈇鉞之誅云,奉朝賀旣無造朝之意,臣姑爲仍留之意,敢啓。傳曰,知道。
校理沈豊之疏曰,伏以館僚之分日更直,自是古規,而臣於今日,已準直限,果於陪祭之後,依例送吏於僚員當次者,傳致交替之意,則校理臣金履正,方開坐於都監新營,不惟無一言回答,大加嗔叱,猛杖館吏,又從以除汰之,館吏則,不過以臣之意,致臣之言而已,杖之汰之,吏固何罪?此莫非臣爲人孱劣,行已無素,僚寀之間,受其凌侮,反顧漸恧,若無所措,且館吏之不爲在家決杖,旣是前規,則而況軍門之杖乎?緣臣無似,致此無前之擧,尙何顔面,周旋僚席,復對吏胥乎?玆不得不略陳短章,徑出禁扃。伏乞聖明,俯垂諒察,亟命鐫削臣職,以靖私義,不勝幸甚。答曰,省疏具悉。不引何傷,爾其勿辭察職。
校理金履正疏曰,伏以臣,卽伏見副校理臣沈豊之疏,臣誠愕然失圖,繼以慙恧靡措也。臣於昨日,慘遭兒慼,憯痛于中,悲緖難抑,此際豹直之次,適當於臣身,故臣招致館吏,備言事情之如右,使之預告於諸僚,以爲須資之地矣。俄者館吏,忽以番次來督,館吏之不有臣辛勤預言之意,而致此臨時窘急者,似不可無警責,故臣果以五度笞罰,略施薄警,而其所笞罰,實非移怒寮員也,乃是警責館吏之失也,況臣以此事實,言送僚員,則疏中所謂凌侮云者,誠非臣意慮之所到也。且嗔叱猛杖,至謂以營門之杖者,有若怒其請番,棍治館吏者然,何其不相悉之甚也?僚員以不當引之事,有此過引之擧,此莫非臣不能見孚於平日也。僚員之疏,旣徹天聽,則在臣之道,惟有自訟而已,臣何敢費辭多辨乎?玆敢短章自列。伏乞聖明,亟命鐫削臣職名,以靖私義,仍治臣瀆擾之罪,以昭法紀,不勝幸甚。答曰,省疏具悉。不治何妨,爾其勿辭察職。
正言金斗象疏曰,伏以臣民無祿,仙馭賓天,如喪之慟,八域惟均,居諸易邁,旬朔已更,伏惟嚴廬攀慕,益復罔極。噫嘻,亂臣賊子,從古何限,而豈有若今番諸賊者乎?文氏之奸凶情節,今旣畢露,而孥籍之典,旣行於枝葉之尙魯·聖國,則窩主之尙稽天誅,豈非大乖於王政乎?厚謙母子之盤據內外,恣行威福,稔惡不已,禍極滔天,晝〈夜〉醞釀,不出於陰移國柄,左右攛掇,甚至於沮遏聽政,窮天極地之惡,往牒所無,而顯戮未加,輿情愈激,未知殿下,何所惜而三司之請,一向靳兪乎?至於洪麟漢之罪,可勝誅哉?陰附邪逕,濫據三事,只知有厚謙,不知有殿下,腸肚叵測,毛髮皆罪,此而薄竄而止,則其可曰國有法乎?噫,彼具庠,雖以縷縷殿敎中一二句語言之,猶足以亟施王法,而況此節節凶慘,罪積不道乎?伏願殿下,夬恢乾斷,亟正群兇之罪,少洩神人之憤焉。臣當此合辭方張之日,獲叨見職,則固當竭蹶趨參,以盡沫血之義,第臣有區區情勢,敢此尾陳,惟聖明財處焉。司諫臣李迪輔,頃年堂錄後,盛論參圈諸人,而臣父亦入其中矣,此實世所共知之嫌,則不可與共於一院也決矣,官職去就,非所可論,玆敢略控短章,仰瀆崇嚴。伏乞聖慈,俯垂諒察,亟賜遞改,以安私分,不勝幸甚。答曰,省疏具悉。所陳靳允於合啓者,意有在焉,爾之處義似當,故本職許遞焉。
漢城判尹金鍾正疏曰,伏以臣杜門訟愆之中,伏承敦匠之命,繼有京兆之除,又因大臣筵推,天牌踵臨,在臣螻蟻之忱,不容辭避於終事之地故,雖卽肅命勉赴,而追思宿罪,尙切惶懍,因仍供職,有非敢論,尋單泯蹙,惟俟譴何,不意聖度如天,曲賜矜諒,臨筵開諭,反覆諄懇,無異慈父之詔迷子,從古人臣之獲此於君父者,能有幾人,臣咫尺前席,面承天語,仰戴恩造,感涕自零,雖不敢更事瀆撓,而惶恐踧踖,益不知措躬之所也。卽又得見三銓之疏,則追提前事,斷斷於臣者,愈往愈深,臣竊爲之訝惑也。今屬過境,不必屑屑,而蓋以下吏擧措,旣係事變,罪廢陞資,大關後弊,陳章請寢,誠非得已,而若其致慨於三銓者,則不爲往復,有違事例而已,初若一言往復後,豈有多少紛紜耶?臣於其時,私書相問,備得此意,雖使三銓,易地而處,恐不能無此語也。頃見其初疏曰,重臣之前後把持臣者,以初不關由,不爲往復爲言云爾,則臣章之無他語,可知也。顧臣所言,只是平說事理,而今反以潛囑瞞過等語,自出註脚,有若對辨然者,抑何故也,臣自來情地,旣甚悶蹙,目下困惱,又復如此,尙何敢晏然居職乎?玆陳短章,冒瀆宸嚴。伏乞聖明,俯賜照察,將臣本兼諸任,竝行鐫削,以夬人心,以安私分,不勝幸甚。答曰,省疏具悉。此事之尙今相持,可謂太支離,卿等休焉,亦勿辭職。
左議政金尙喆疏曰,伏以臣之不才,其於三事重任,豈有一直承當之望,而感激恩數,怵迫義分,黽勉復出,又踰月矣。性本拙疎,事多顚錯,誠雖切於忠受,罪實積於孤負,昨日筵奏,亦其一也。噫,人君礪世之政,莫大於懲貪之法,矧當我殿下一初淬勵之時,臣雖無狀,何敢懷較計之私,而負法紀之公哉?誠以今番處分,實出欽恤之盛德,非謂其人罪犯之有一分可貰,而以臣之不閑律文,前席讚頌之際,辭不達意,竟犯妄率之科,及伏見備忘下者,辭旨截嚴,奉讀未半,自不覺惶汗浹背,咋指不及,何辭自解?至於廚院日供,事體至重,而臣不能董飭郞吏,致速飭勵之嚴敎,論其責罰,臣實爲首,畢竟勘罷,臣獨幸逭,罪同罰異,亦豈臣廉義之所敢安也?一事二事,罪實難赦,走伏金吾,恭俟大何,而聖恩天大,連下勿胥之命,負衅賤臣,何以得此於君父也?臣誠感泣惶蹙,跼蹐靡措,以今待勘之蹤,實無進身之路,節日陪奠之班,大庭奉慰之列,闕禮,有臣如此,生不如死,玆敢猥入文字,仰瀆崇嚴。伏乞聖明,亟降威譴,使具僚警而朝綱肅焉。取進止。答曰,省箚具悉卿懇。卿之筵奏,可謂失着,君臣之間,貴相無隱,予之下敎,蓋以此也,卿何過引?安心勿辭,明日賓對,同爲入參焉。仍傳曰,遣史官,傳諭于左議政。
丙申五月初五日,記事官姜彙鈺,兵曹啓目,今此大行大王發靷敎是時,應入各差備忠順衛·忠贊衛·忠壯衛等,依都監磨鍊數,預差竝一百八十二人,京畿·忠淸·黃海三道良中,依前例,分定錄後爲白去乎?預先知委,整齊以待爲白有如可,待標信別定差使員,領送事,各該道監,兵使處,行移,何如?傳曰,依允。
丙申五月初五日卯時,端午奠陪祭入侍時,左承旨洪國榮,右承旨李秉鼎,右副承旨申大升,同副承旨李商巖,記事官尹翊東,假注書徐龍輔,記事官文采五·朴祐源,都廳林得浩,以次陪進。上自廬次,詣殯殿中排設廳,視膳訖,入自東挾門,內侍陳設,上出自東挾門,詣盥洗位,盥洗訖,就板位上,俯伏哭,在位者皆哭,上止哭,詣尊所,內侍斟酌,上詣香案前,北向跪三上香,獻酌訖,上俯伏興,正箸,出自東挾門,復就板位上,俯伏哭,在位者皆哭,上止哭還廬次。命國榮書傳敎曰,勿待命事,遣史官傳諭于左議政。仍傳命召,命退,諸臣以次退出。
丙申五月初五日辰時,上詣殯殿。朝上食行禮時,上具祭服,詣內廬次,右承旨李秉鼎,記事官尹翊東,記事官文采五,記事官朴祐源,殯殿都廳李秉模,以次陪入。上詣中排設廳,親審祭物訖,仍詣殯殿內床卓前,親審陳設,出詣盥洗位,盥洗訖,就板位西向立,待正時入,上跪,俯伏哭,諸臣俯伏板位左,北向哭,上止哭,俯伏興,詣尊所西向立,親審斟盞訖,仍詣香案前,跪三上香訖,挾侍進盞,上獻盞訖,俯伏興,詣床卓前,親行正箸,仍詣板位,俯伏哭,諸臣隨哭,上止哭,俯伏興,詣床卓前,親行進茶訖,還詣廬次,秉模先退,上命諸臣入侍,諸臣以次進伏訖。上曰,推案正書,速書矣。秉鼎曰,四日畢書矣。上仍命秉鼎,讀奏訖。上曰,左相,命召受之乎?秉鼎曰,依前待命云矣。上曰,知傳敎中,開荆棘之意乎?秉鼎曰,知之矣。上曰,此是范純仁過於調停之致也,屛出小人,豈可爲後日地乎?范純仁,此等處非矣。秉鼎曰,然矣。上曰,左相昨日所奏非矣,財非人主所用之物,卽是爲民者也,故宋太祖曰,朕爲百姓守之紀綱,卽治民之本,都是一副當義理,上天爲百姓置人主,人主爲百姓置監司守令,則監司守令,豈敢私用國家之財乎?秉鼎曰,在皐陶曰殺,帝曰宥之之義,自上雖以好生之德,特用寬典,然在下者,固當爭執,而左相所奏,誠非矣。上曰,近來贓法久廢,貪風日盛,故予必欲按法洪述海,而左相所奏,若前無是法者然矣。秉鼎曰,判義禁,亦非矣。上曰,然矣,法雖久廢,豈可低仰乎?人君雖愛欲生之,惡欲殺之,所當執法,而況大臣乎?予若斷之以法,則其在救生於必死之道,如是可也。而乃於妥帖之後,曰請對,曰創開,曰廷尉當,我國雖以仁厚立法,而貪汚者豈不按法乎?雖臺臣,可以爭執,而大臣如此非矣,其仁厚開創之言,豈成說乎?秉鼎曰,有下敎,故發牌禁府都事出給,正書推案,而凶疏當燒火乎?上曰,頒示無妨矣。秉鼎曰,如此極凶絶悖之疏,豈忍頒示乎?燒之爲好矣。上曰,燒之可也。上曰,尹宣擧入誰疏中乎?秉鼎曰,一和疏入之矣。上曰,他承旨在近處者入侍。賤臣承命召入左承旨洪國榮進伏。秉鼎先退。上命國榮書傳敎曰,昨聞大臣所奏,金寶書寫,一時爲急云,卿之效力,專在於此,則何可一向延拖?況伊時事,前後敦諭,予意已悉,不必更提,卿或以合啓之方張,爲難安之端乎?此則大不然矣,卿欲與卿弟,同去就乎?然則予之見卿,惠慶宮之見卿,恐無其期也,此豈卿心之所安乎?卿須體予慇懃之意,其卽入城,承候於惠慶宮,入侍於予,聽予面諭事,使偕來史官,傳諭于洪奉朝賀,期於偕來。上曰,右承旨入侍。賤臣承命,召入右承旨李秉鼎進伏。上曰,左承旨馳詣永禧殿,右承旨馳詣太廟,奉審以來。出榻敎上命退,諸臣以次退出。
丙申五月初五日午時,上御廬次。奉審承旨入侍時,左承旨洪國榮,右承旨李秉鼎,記事官尹翊東,記事官文采五,記事官朴祐源,以次進伏訖。秉鼎曰,臣奉審宗廟,則無頉,奉審永寧殿則無頉矣。國榮曰,臣奉審永禧殿則無頉,而殿官番次事,有所仰稟者矣。本殿,只有令與參奉,而令則移差都監郞廳,不得入直,參奉爲獨番,其疾病事故,有不可知,而無提調,故亦不得草記變通,所見可悶矣。上曰,永禧殿令鄭東協,以閑司口傳相換。出榻敎上曰,召對爲之,推考房承旨,與三司諸臣,入侍便殿。出榻敎上命退,諸臣以次退出。
丙申五月初五日午時,上御興政堂。召對入侍,該房承旨三司,同爲入侍時,參贊官洪國榮,侍讀官沈豊之,檢討官嚴思晩,大司憲趙德成,大司諫林鼎遠,執義李重馥,掌令尹長烈,掌令尹在醇,持平尹尙東,獻納李謙彬,副校理沈豊之,修撰嚴思晩,副修撰李秉模,右承旨李秉鼎,記事官尹翊東,記事官文采五,記事官朴祐源,以次進伏訖。上命豊之,讀禮記曾子問篇,自婚禮旣納幣,止又何反於初訖。上親讀曾子問篇,自婚禮旣納幣,止又何反於初。上命豊之,奏文義。豊之曰,此章,大體論之,聖人於此等變禮,參以天理,酌以人情,無不曲當於中正之禮,以此推類而通變之,則於他變禮,亦有可以推移傍照者矣,至於女氏許諾而不敢嫁,禮也云者,可見古人重禮崇信之風,而世衰敎弛,婚嫁失信者,世或有之,此莫非古禮不明之致,誠可慨歎也,三代之時,雖婦人女子,無不明於禮,雖於倉卒急遽之際,遭此變禮,而皆有當行之節,當服之服,不違於禮家三尺者,以其講明之有素也,講明之有素者,亶由於古聖王導以禮之化也。伏願殿下,深加體念,凡於化民成俗之方,必以禮導之,則比屋可封之化,可復見於今日矣。上命思晩,奏文義。思晩曰,禮節,貴得時措之宜,以此章文議推類觀之,事變無窮,而吾之應之者,自然中度,此無他,由平日積德於中,隨處發之,自然得時措之宜矣,敢以養德二字,爲加勉之要矣。上曰,參贊官,亦奏文義,可也。國榮曰,儒臣所奏文義甚好,臣則別無可奏者矣。上曰,諸臺皆進,前班德成等,以次進伏訖。德成·鼎遠·重馥·長烈·在醇·尙東·謙彬·豊之·思晩·秉模啓曰,文氏敢以後宮,外結尙魯,潛懷不逞之心,肆行危逼之計,究厥罪狀,妖惡極矣,決不可收其爵號,安置私第而止,請文氏按律處斷。上曰,不允。出擧條德成·鼎遠·重馥·長烈·在醇·尙東·謙彬·豊之·思晩·秉模啓曰,厚謙母子之罪,關宗社,憤積神人,前後三司之討,已盡窮凶之跡,凡在血氣之倫者,咸曰可誅,厚謙之竄配,其母之出第,不過薄勘,邦憲未擧,輿情愈激,請厚謙快正王法,其母依律處斷。上曰,不允,予所靳允,意有在焉,而止施竄配,無以答公議,鄭厚謙,卽其地荐棘,可也。出擧條上曰,慶源府竄配罪人鄭厚謙,卽其地荐棘。出榻敎德成·鼎遠·重馥·長烈·在醇·尙東·謙彬·豊之·思晩·秉模啓曰,竄配罪人洪麟漢,本以濫猾之性,濟以陰譎之行,締結厚謙,敢懷叵測之心,沮戲聽政,顯有爭抗之意,罪惡貫盈,昭布國人之耳目者,已悉於前後合辭之啓,而伏見傳敎下者,麟漢之罪狀,於是乎尤著,則勘罪之命,只止於近地竄配,公議轉激,輿憤愈鬱,究厥罪狀,不可薄竄而止,請礪山府竄配罪人洪麟漢,絶島安置。上曰,不允。出擧條德成·鼎遠·重馥·長烈·在醇·尙東·謙彬啓曰,荐棘罪人沈翔雲,本以凶孼之裔,且兼妖邪之性,得罪倫紀,爲世所棄,蝨附厚謙,受其指使,向來一書,指意陰謪,情狀叵測,合辭之請,實是嚴懲討杜亂源之意,而閱歲爭執,天討未擧,世豈有妖惡如此,而終逭王章之理者哉?移配之命,雖出於投諸遠惡之意,而三尺至嚴,不可至此而止,請大靜縣荐棘罪人沈翔雲,亟令王府,嚴鞫得情,快正王法。上曰,不允。出擧條德成·重馥·長烈·在醇·尙東啓曰,趙德昌,以入番掖隷,擅離番次,至於踰越宮墻之境,充軍之命,雖出於好生之德意,論其罪犯,不可充軍而止,請黑山島充軍罪人趙德昌,依律處斷。上曰,不允。出擧條德成·重馥·長烈·在醇·尙東啓曰,妖宦壽賢之締結一種嗜利之凶徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止,請大靜縣爲奴罪人金壽賢,依律處斷。上曰,不允。出擧條鼎遠·謙彬啓曰,黑山島充軍罪人趙德昌,身爲掖隷,乘夜踰墻,亂入深嚴之地者,論以罪犯,決難容貸,請充軍罪人趙德昌,依律處斷。上曰,不允。出擧條鼎遠·謙彬啓曰,綾恩君具允明,前判書具允鈺,絶島圍籬安置罪人具庠,行副司直具㢞,本以凶邪之種,諂附厚謙,腸肚相連,陰謀祕計,無不干與,及今厚謙失勢之後,允鈺旣無明白樹立,而敢爲自拔之計,肆然呈疏,謂天可欺,將此心腸,奚事不爲?此不可一日置之於城闉之內,請具允明·允鈺及㢞,竝遠竄。上曰,初啓已諭,具庠雖有罔赦之罪,四父子一啓臚列,有欠淸朝忠厚之風,至於具允鈺,不但與庠有間,今番獄事,元無干連,其在綜核之道,亦不可混同,亟停勿煩。出擧條鼎遠·謙彬啓曰,南海縣圍籬安置罪人具庠,本以凶譎之性,兼有悖戾之行,陰結凶類,綢繆祕謀,出沒閃忽,如鬼如蜮,而今其凶肚眞贓,綻露於凶賊載興文書中,所捉書札,指意叵測,情節難掩,則今此酌處之命,雖出於好生之德,三尺至嚴,決難容貸,請南海縣圍籬安置罪人具庠,更令王府,嚴鞫得情,快正王法。上曰,不允。出擧條鼎遠·謙彬啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋,請大靜縣爲奴罪人金壽賢,更令王府,拿鞫嚴問,依律處斷。上曰,不允。出擧條鼎遠·謙彬啓曰,前校理鄭義達,本來爲人,千不近似,已自蔭路,貪饕是事,及竊科第,以都監從事官,私犯軍需,至於六千兩之多,而人畏其勢,掩覆爲事,及至今春,現發之後,尙未準納者,亦爲千餘金,則貪墨之典,不施於此輩,而將安用之哉?搢紳之唾罵,道路之傳說,固已久矣。請前校理鄭義達,先改三司之職,亟施屛裔之典。上曰,不可一向靳持,亟施削黜之典。出擧條秉模·豊之·思晩所懷,懲貪之典,王政所先,肆古哲王粵我列聖,莫不嚴法重繩,而挽近以來,國綱解弛,人心恬憘,不有法令,貪風日盛,此實由於天網之太寬,非緣國家無懲貪之典也。雖以洪述海事論之,査啓旣明,眞贓畢露,加以常憲,夫孰曰不可,而惟我殿下,特以欽恤之意,屬諸宥旨前事,而曲貸本律,好生之德,臣等固欽歎不暇,而其在司法之地,則宜有爭執之論,今乃不然,大臣謂以新法,臺閣默無一言,此等國體,曾所未聞,臣等實爲大臣慨嘆,爲臺閣寒心也,請今日入侍兩司,一竝罷職。上曰,依啓。出擧條上曰,今日入侍諸臺,一竝罷職。出榻敎德成等先退。上曰,玉堂所奏是矣,而臺體果不成說矣,先朝時,鄭世柱則爭之,洪述海則不爭乎?玉堂擧條,速出可也。上曰,李秉模是矣。秉鼎曰,從前樹立可尙矣。上曰,果有樹立矣。秉鼎曰,臺諫旣未下諭,多臺政事,似當爲之矣。國榮曰,參判之疏又入矣。上曰,疏批未下矣。秉鼎曰,參議則承批矣。上曰,政事當日爲之。上命退,諸臣以次退出。
丙申五月初五日申時,上御廬次。禮判國葬都監都廳,同爲入侍時,禮曹判書鄭尙淳,國葬都監都廳柳義養·徐有防,左承旨洪國榮,假注書徐龍輔,記事官文采五·朴祐源,以次進伏訖。上曰,向者先朝遺衣之存否,未及詳知矣,今聞遺衣,又有一件云矣。有防曰,然則遺衣櫃見樣,預爲出給於都監,然後似無窘急之慮矣。上曰,見樣當出給矣。義養·有防先退。上曰,畫黼黻,擇日爲之乎?尙淳曰,方招問日官之際,入侍有命,故未及擇日而入來矣。上曰,卿出去,推擇後入來,可也。尙淳,承命退出。命國榮,讀政望,上落點,尙淳持擇日記進伏。上曰,何日也?尙淳曰,初旬以前,無可合日,初七日雖好,加漆相値,十三日洽好云矣。上曰,加漆雖相値,以初七日爲定,可也。尙淳曰,向者永祐園道路回移事,守奉官,已承下敎矣,若由馬場而回移,則不但泥濘,夏月霖雨之時,川渠盛溢,有不通往來之慮矣,若自北巖,由懿陵火所內回移則似好矣。上曰,若如此,則似甚逶迤矣。尙淳曰,雖如此,不必逶迤矣。上曰,更爲看審形地後,治道可也。尙淳曰,魂殿殿內排設,有八面床·四面床,而丁丑謄錄,則以倭朱漆擧行,補編中,以黑眞漆載錄,而戶曹前排所在八面床,亦是倭朱漆,而四面床,則今當造成矣,今番則何以爲之乎?敢稟。上曰,以前排朱漆用之,新造者,一體擧行,可也。出擧條尙淳曰,獻官房,以司鑰房爲之事,命下,而司鑰房,只是二間,何以爲之乎?敢稟。上曰,亞終獻官,推移,同爲入接,可也。出擧條命退,諸臣以次退出。
丙申五月初五日戌時,上御廬次。禮判入侍時,禮曹判書鄭尙淳,左承旨洪國榮,假注書徐龍輔,記事官文采五·朴祐源,以次進伏訖。上曰,帀柩衣,用於結裹上乎?尙淳曰,然矣。上曰,畫黼黻處所,泰寧殿空閑,似無妨矣。尙淳曰,好矣。上曰,丁丑四月初二日,先大王,旣親書下玄宮銘旌,及其因山臨時,故重臣李益輔,又書銘旌,故重臣所書銘旌,卽何件?尙淳曰,此是行中銘旌矣。上曰,先朝遺衣,俄者聞有所存,故命造石函矣,更聞今在一件,當於柩衣內奉安云矣。命書傳敎曰,明日次對,國葬都監都廳,同爲入侍。尙淳曰,卽接司饔院移文,則嗣位後國忌素膳,六時三時,何以封進云,而考見本院所錄,則先王朝素膳,自穆陵國忌爲始,以六時封進矣,今此大殿素膳,當自寧陵國忌爲始,以六時封進,何以爲之乎?敢稟。上曰,自顯廟國忌爲始,以六時封進,可也。出擧條命退諸臣以次退出。
上在慶熙宮泰寧殿南行閣廬次。
辰時巳時,日暈。酉時,日暈。
大殿·惠慶宮·中宮殿,朝哭後,政院·玉堂口傳問安。答曰,知道。
王大妃殿,朝哭後,政院·玉堂口傳問安。答曰,知道。
傳于洪國榮曰,左承旨入侍。
洪國榮啓曰,大臣·備局堂上,依下敎來待矣。傳于洪國榮曰,引見。
又傳于曰,柩衣畫黼黻畫員,以申漢平·金弘道·金厚信待令,銘旌模寫官洪聖源·安福信待令。
又傳于曰,古之知製敎,倚馬草檄,今日許多玉堂中,豈無撰進之人?其令今日內撰進。
傳于申大升曰,同義禁開坐本府,捧招權烋,而徐完碩供辭,坐直承旨待下敎持入。
申大升啓曰,同義禁沈墢,持徐完碩供辭,依下敎來待矣。
傳于洪國榮曰,刑曹判書蔡濟恭牌招入侍。
李商巖啓曰,新除授判義禁蔡濟恭,時無職名,令該曹,依例口傳付軍職,何如?傳曰,允。
兵曹口傳政事,副司直蔡濟恭。
吏曹口傳政事,以宋鍈爲安樂郡守。
李商巖,以國葬都監郞廳,以摠護使意啓曰,大行大王諡冊文草圖書,睿覽後,方可正書入刻,故令書寫官奉朝賀李最中,先爲寫出以入之意,敢啓。傳曰,知道。
又以國葬都監郞廳,以摠護使意言啓曰,大行大王哀冊文草圖書,睿覽後,方可正書入刻,故令書寫官昌成尉黃仁點,先爲寫出以入之意,敢啓。傳曰,知道。
洪國榮,以弘文館言啓曰,校理金履正,副校理沈豊之,疏批已下,竝卽牌招察任,何如?傳曰,允。
以校理金履正,副校理沈豊之牌不進罷職傳旨,傳于李商巖曰,只推。
李商巖,以禮曹言啓曰,延福殿奉移本殿時,當由何門乎?敢稟。答曰,由弘化門。
洪國榮,以弘文館言啓曰,新除授修撰李在學,時在江原道春川地,經筵入番事緊,請斯速乘馹上來事,下諭。傳曰,依啓。
又以奉常寺官員,以都提調意啓曰,東籍親耕田所種大麥,今五月初旬間,當爲成熟之意,敢啓。傳曰,知道。
申大升,以義禁府言啓曰,康津前縣監徐完碩,今方上來,待命於本府,卽爲拿囚之意,敢啓。傳曰,知道。
又以義禁府言啓曰,削黜罪人安兼濟,邊遠定配事,命下矣。安兼濟平安道碧潼郡,邊遠定配,而以傳敎內辭意,具罪目,依例發府書吏,卽爲押送配所之意,敢啓。傳曰,知道。
李商巖,以義禁府言啓曰,削黜罪人鄭義達,亟施屛裔之典事,命下矣。鄭義達全羅道康津縣屛裔,而以承傳內辭意,具罪目依例發府羅將,押送配所,何如?傳曰,允。
假注書尹九宗書啓,臣敬奉聖批,馳往傳諭于西部盤石坊古巡廳契領中樞府事金相福所住處,則以爲負罪賤臣,宜伏重誅,而反紆恩數,史官多日相守,臣惶隕迫隘,不得已冒上短疏,及承聖批,辭旨鄭重,至命卽日入城,又敎以面諭之意,臣奉讀涕泣,罔知所措,到此地頭,他不暇顧,不得不冒沒入城,而震剝棲遑之餘,所有風痺之疾,挾感添劇,肢體頑麻,神識昏瞀,今方擔舁還次醫治,而如得少甦,謹當祗趨恩命,仰承聖諭云矣,領府事今方入城,故臣先爲入來之意,敢啓。傳曰,知道。
吏曹參判尹得養疏曰,伏似臣於見職,特以臣代臣,論以私義,無可出之勢,參以公格,爲必遞之端,冒上辭本,略陳衷懇,而及承批旨,未蒙矜許,伊後三牌之降,聞有銓望復舊新通之敎,臣若不參,莫重成命,其將緣臣而不得奉行,怵迫分義,雖不得不黽勉參政,若臣所叨,亦一舊望中人,則便屬已遞之官,更無冒進之勢,連違政牌,恭竢重勘,適又重患毒感,一再加痛,淹淹床玆,無計蠢動,近日哭班,一未進參,臣罪至此,尤無所逃,以情以病,不敢一向泯默,玆敢短章自列,仰瀆嚴廬之中。伏乞聖慈,俯賜鑑諒,亟許鐫改,使銓法復明,私分粗安,不勝幸甚。答曰,省疏具悉。卿其勿辭察任。
大司成金熤疏曰,伏以夏序將殷,節過重午,伏惟聖孝,撫時哀慕,益當如何?仍伏念朝家所以設置師儒之官,將以待有學識負士望者,俾之矜式儒林,敎迪靑衿,以裨菁莪之化他,是豈如臣淺劣,所敢玷冒,而誤蒙聖簡,猥叨見職,時値賢關有事,嚴命滾迫,不得不一番冒應,拖到今日,每自循省,只增悚蹙,噫,太學,章甫之所關,士論之所出也。明徽凶疏,誣及君師,則辨討之章,宜宜自太學先之,而寂然多日,反後於人,此聖上所以慨賢關之不古,歎士論之寥寥,至下兩齋任停擧之命者也,昔程子之受誣也,呂大臨,上辨理文字於時月稍久之後,朱子責其晩也。今我聖上,責賢關之敎,正與朱子責大臨之意,一般義理,凡在搢紳章甫之列者,孰不欽仰贊歎,思所以仰體聖意,奉揚休命也哉。爲今之道,惟宜竗選齋任,畀以賢關之責,丕變渝惰之積習,鼓發義理之正論,而齋生會議,定出東一榜掌議,東一榜入齋,定出東西齋掌議,卽太學格例,而有齋薦,然後乃擬於齋任者,亦是不易之例也。齋薦之廢却不行,殆十許年所,新薦未出,舊薦幾盡,就其中分排擬定,纔得兩齋任備員,此卽臣承命後事,而士子處義,便同未歸之女,過於辭遜,歷三日而始爲進身,於是乎疏擧薦事,庶幾次第就緖,忽有方外儒單,病其進身之稍遲,攻斥之論,闖入於未了薦之前,遂使旣進之齋任,旋卽逬出,而薦事疏擧,終歸一場打乖矣。事端之橫生,泮士之渙散,實屬可悶,臣以儒單聲罪,雖出於督過之意,反不免爲敗事之歸,略示慨然之意於酬酢之間矣。此語轉傳,激其疑怒,乃至於外議之沸騰,致使相知者,爲臣而憂虞,臣雖無似,問其職則師儒之長也,以師儒而被士論,豈不爲朝廷之一大羞恥耶?雖使冗官漫職,若不厭於人心,見斥於衆論,則尙不可晏然自在,況此長縫腋而主賢關者,旣聞有沸騰之外議,而呴然矇然,不知所以自處,則是眞沒省覺無忌憚之甚者也。在臣廉隅,惟當先事而退,奉身而避,不失其自靖之義,無陷於僨事之科,玆敢不避煩猥,略暴衷懇。伏乞聖明,曲加諒察,亟遞臣所帶國子之任,改授可堪之人,使匹夫之賤,獲全微諒,賢關之事得以䌤綸焉,臣無任屛營祈懇之至。答曰,省疏具悉。疏辭未詳其顚末,不過去來私說,卿其勿辭,卽速察職。
領中樞府事金相福疏曰,伏以,節序嬗變,山陵卜吉,聖情哀慕,何以堪處?矧又親臨訊囚,凶逆就戮,輿憤少洩,而臣以釁累之蹤,未效臣子之義分,席稾城外,惟願嚴誅之遄伏,千萬不意,史官儼臨,傳宣聖諭,恩鄭重,敎誨之開釋之,若慈父之詔迷子,至於舊臣之敎,臣讀之至此,不覺聲淚之俱發,以臣惶感之心,豈不欲卽日趨命?仰瞻深墨之容,仍參朝晡之班,以少伸戀慕之忱,而臣之情跡,不可以復入闕庭,惟有俯仰踧踖,如無所歸,念臣昨冬入對之時,愚迷顚錯之狀,至今追思,惶汗浹背,雖萬戮而有餘罪矣。自玆以後,無非臣追愆訟罪之日,中間之抗顔周行,冒登文陛,雖由於事會之不得不爾,而外面觀之,殆若不知嚴畏,全昧分義者然,中心愧悚,無面可顯,嶺海鈇鉞,未足以少贖臣罪,而聖度弘大,諭之以擧措之失着,顧臣罪犯,豈尋常筵席間小小失措之比,而寬假之敎,曲垂恕諒,臣雖糜身而粉骨,何足以少酬德恩之萬一哉?至於臣之所遭人言,聖明俯燭其情外,至以過矣爲敎,負累賤臣,何以得此於君父?拜誦感泣,不知死所,臣神識昏迷,言辭短拙,惟當謹守古人無辨之戒,今於言者之言,有所分疏,則豈不益增臣罪而爲淸朝之羞哉?然臣之所自悼者,若使臣,早能斂跡而自守,則人之醜詆,奚爲而至哉?亦能避權而不居,則人之疑謗,又奚爲而至哉?至於疑人於不當疑之地,勒加以至危險之案,吁,亦怕矣,臣於此縱有可明之端,顧何敢煩浼於崇嚴之聽哉?臣之有罪無罪,聖鑑在上,其生其死,處分是俟,伏地瞻天,惟有自訟。嗚呼,臣官秩濫,災生於處散之後,人器孤淺,易爲人凌藉之資,罔非自取,尙誰尤哉?僇辱之蹤,自分爲聖世之棄,彈冠束帶,已矣無望,而史官之多日相守,有非罪戾如臣,猥辱恩禮者,隕越迫隘,玆敢冒萬死仰控危懇。伏乞天地父母,俯垂憐察,亟令收還偕來之命,仍命攸司,勘定臣罪,以肅朝綱,以礪臣分,千萬幸甚。答曰,省疏具悉卿懇,疏中所引太過矣,卿何若此?於今少無不安之端,卿須卽日入城焉,待卿之來,當命入侍,聽我面諭。仍傳曰,偕來史官,傳諭于金領府事,期於偕來。
左議政金尙喆箚曰,伏以臣昨上短箚,略陳悚蹙之情,而及承聖批,諭之以貴無隱,敎之以同參次對,辭旨藹然,如父詔子,臣誠感泣惶恐,惟當顚倒承命,而伊日儒臣之筵席所論奏,其言箚切,臣方縮伏竢勘,不敢爲冒進之計,而身帶摠護之任,明日梓宮加漆之時,其將緣臣而不能備員,國體臣分,萬萬悚悶,玆不得不荐犯瀆撓,臣尤死罪。伏乞聖明,重降威譴,以安私心,以幸國事焉。取進止。答曰,省箚具悉卿懇。昨日玉堂之奏,不過論罪執法之臣,而於卿別無箚著之語,卿何過引?大抵卿之當日之奏,殊非所望於明者之見,予之臨筵嘅嘆者,亦出於求備之意也,予豈有深意?雖然,如卿明見,不能擺脫此等境界,始知末俗之難治,有如是矣,梓宮加漆及畫黻書旌,俱在明日,卿其安心勿辭,卽起造朝,以副予三日之企焉。仍傳曰,此批答,史官傳諭于左議政。
丙申五月初六日,記事官姜彙鈺。義禁府啓目,安山前郡守金峙默進上魚膳,不善照氷,而泛稱遲晩,照律,何如?傳曰,該郡守餒敗不食之文,或不及讀了是喩,身爲守土之官,魚膳餒矣乙良,何不以氷照之乎?峙默旣不讀禮,前例亦豈知之?所引前例段,自歸難信是置,以此照律爲良如敎。
義禁府啓目,前察訪權烋,前爲平安監司趙曮裨將,一營大小事,無不擔當,而嚴刑訊問之後,始乃從實納招,其爲情狀,極爲巧惡,旣有得情後以聞之命,上裁,何如?傳曰,觀此供辭,其所吞吐,雖與平問時納招有間,是乃初招中一包之價,只以三四兩納供,訊問之後,又以六七兩納招,更加嚴訊則,安知其不倍於再招是置,辛卯臺臣之疏,一包之價,小米爲十餘兩云爾則,大米之過於十兩,明若觀火是去乙,嚴刑之下,游辭粧撰,情狀痛駭兺不喩,至於債錢十萬兩之入於三萬餘石貿取之中事段,渠雖曰云然,渠隱諱之情跡,難保其必然是置,更良嚴問爲旀,渠非該掌裨將,是則同裨將指名納招爲旀,趙鎭寬之擊鼓原情,以爲民債所捧,亦非純錢,有木條布條,皆以本色徵捧是如,丁寧納招是加尼,權烋則以爲西營,原無麻布名色云,然則鎭寬之供,自歸誣罔是置,以烋供觀之,可知其所掌之不同,該裨將亦爲推問究覈爲旀,大抵趙曮段,烋供中,先已現發之眞贓,至於三十萬兩之多,四十貫以上,論以一律,尙不可逭,況千百倍於四十貫者乎?古今焉有此等貪吏,核實除良,卽此於曮,死有餘辜,不必更此盤問於裨將是乎矣,其在朝家綜核之政,右項問內違端,或有未盡吐實,不可徑先決折乙仍于,更爲嚴加盤問,若不直招,又當訊問,到此之後,在烋之道,隱之不足爲益,告之得免欺君,以此問目內辭意,參以獄官之見,得情以聞爲良如敎。
義禁府啓目,本府都事洪景厚,大臣胥命,不爲來告,刑推得情,何如?傳曰,分揀放送爲良如敎。
義禁府啓目,康津縣監徐完碩,詬辱守令,捽曳邑子,承聞國哀之日,屢次屠宰於衙中,國穀那移等罪,有嚴問後入侍之命,上裁,何如?傳曰,渠以厮役之賤,猥蒙罔極之恩,資至崇品,官爲字牧,則完碩,亦具知覺,固當嚴畏怵惕,以圖塵刹之報答是去乙,不此之爲,恣意肆惡,不有國法,不有朝綱,其所罪狀,不一而足是則,渠雖頑慢,到此事覺之後,不敢容喙發明是如乎?觀此供辭,問目內條件,或呑或吐爲旀,或粧撰爲旀,或不對是置,方今地處,雖十倍於完碩者,苟有犯禁,則以其律律之,不少回互是去等,幺麽完碩,卽一賤品,若知國綱,焉敢更事發明是置?右項依初招問目內辭緣,更良盤問爲乎矣,原供辭全不成說,禁堂逐條發問,期於取服爲旀,諸般條件,雖一件,如不明白直招,施威嚴問,持供以奏爲良如敎。
丙申五月初六日辰時,朝上食陪祭入侍時,右副承旨申大升,假注書徐龍輔,記事官文采五·朴祐源,都廳李秉模,以次陪進。上自廬次,詣殯殿中排設廳,視饍訖,入自東挾門,內侍陳設,上出自東挾門。上曰,帀柩衣,今當造成,而大小當適中,結裹當爲幾重與否,都廳知入。秉模承命而出。還奏曰,內柩衣上,用紫的衾,衾上用紅氈,其厚當爲一寸許云矣。上曰,帀柩衣,當自內造成,都監,勿爲磨鍊,可也。上詣盥洗位,盥洗訖,就板位上,俯伏哭,在位者皆哭,上止哭,詣尊所,內侍斟酌,上詣香案前,北向跪三上香獻盞訖,上俯伏興,正箸,出自東挾門,復就板位上,俯伏哭,在位者皆哭,內侍進茶,上止哭,還廬次。諸臣以次退出。
丙申五月初六日巳時,上御興政堂。大臣·備局堂上,引見入侍時,右議政鄭存謙,仁陽君李景祜,行司直具善復,行戶曹判書鄭弘淳,行吏曹判書徐命善,禮曹判書鄭尙淳,兵曹判書李徽之,行副護軍張志恒,行副護軍李漢膺,行副護軍李柱國,戶曹參判金華鎭,禮曹參判沈履之,開城留守宋淳明,漢城左尹金魯鎭,大司憲李聖圭,大司諫洪檍,掌令柳榮鎭·鄭宇淳,應敎鄭元始,持平朴聖泰,獻納李儒慶,國葬都監都廳柳義養·徐有防,左承旨洪國榮,假注書徐龍輔,事變假注書安策,記事官文采五·朴祐源,以次進伏訖。存謙曰,日氣漸熱,聖體,若何?上曰,一樣。存謙曰,王大妃殿氣候,何如?上曰,一樣。存謙曰,惠慶宮氣候,何如?上曰,一樣。存謙曰,此京畿監司尹蓍東狀啓也,以爲元陵守護軍戶保竝二百十名,當爲充定,以各陵軍子枝塡充者,已成近例,而不然,則以隣近各邑騎兵充定,其代充額,依長山鎭牙兵例,移送他道事,請令廟堂稟處矣。當此閑丁極艱之時,毋論他道與本道,數百良額,一時充定,其勢誠難,以各陵軍子枝依前例,抄擇定送之意,分付道臣,何如?上曰,依爲之。出擧條存謙曰,此平安監司徐命膺狀啓也。枚擧孟山縣監朴景新,義州府尹李亨逵牒呈,以爲孟山民家失火,延燒爲一百四十四戶,義州民家失火,延燒爲一百四十四戶,從前失火民人等處,有會付耗穀題給之例,兩邑失火民人等處,考例施行事,請令廟堂,稟旨分付矣。二百八十餘戶之燒燼,誠爲驚慘,會付耗米之分大中小殘之戶,題給於失火者,旣有前例,今亦依例擧行之意,分付道臣,何如?上曰,依爲之。出擧條存謙曰,此京畿監司尹蓍東狀啓也。以爲道內各陵奉審,國恤因山前,曾有停止之例,已奉審西道各陵,有頉處,別單馳啓,東南各陵奉審,固當依前例停止,而事體重大,請令廟堂稟處矣。道臣於因山前,各陵奉審,不得擧行,旣是前例,今亦依例停止之意,分付,何如?上曰,依爲之。出擧條景祜曰,臣方待罪勳堂,故敢有所達矣。勳府田畓,有各宮房折受處,而宮結革罷,旣有成命,太僕亦已陳稟還推矣。寧殯房折受金海田畓,金貴人房折受務安田畓,兩處一竝還屬本府,未知何如,惶恐敢達矣。上曰,依爲之。出擧條命善曰,江原前道臣徐迥修,移文臣曹,還送賑餘空名僧帖一百六十七張,而此非留置臣曹者,俄與大臣相議,則送置賑廳爲宜云,何以爲之乎?上曰,惠堂之意,何如?弘淳曰,賑廳有流來空名帖若干張載於記簿,似是設賑時請得,未盡區處,而留置矣。上曰,依爲之。出擧條尙淳曰,延福殿追崇,及景慕宮上諡封園時,宗廟·永寧殿·社稷·徽寧殿及延福殿·景慕宮,當有前期三日告由之節,而儲慶宮·毓祥宮,何以爲之乎?敢稟。上曰,一體擧行,可也。出擧條尙淳曰,延福殿親上冊寶後,行三獻祭,而同日移奉延福殿時,亦當有告動駕祭,上冊寶後,仍爲設行乎?敢稟。上曰,依爲之。出擧條尙淳曰,景慕宮,親上冊印後,行三獻祭,而同日移奉彰義宮時,亦當有告由祭,依延福殿上冊印祭後,仍爲設行矣。上曰,依爲之。出擧條尙淳曰,景慕宮酌獻禮,當爲磨鍊,啓下矣。太廟則無酌獻禮,故曾無饌品磨鍊之事,永禧殿酌獻禮時,以果祭設行,故不可援以爲例,取考五禮儀序例,則文廟酌獻禮時饌品,以一籩·一豆·一爵磨鍊矣。今此景慕宮酌獻禮時,饌品,則似當以二籩·二豆·一爵擧行,何以爲之乎?敢稟。上曰,依爲之。出擧條尙淳曰,取考五禮儀,則文廟酌獻禮時,無祝文之節,而永禧殿酌獻禮時,有祝文矣。今此景慕宮酌獻禮時,似當有祝文,而撰出一款,當預爲擧行,載錄於式例乎,抑臨時擧行乎?上曰,豫爲撰出,同載式例,可也。出擧條尙淳曰,殯殿所排交椅·祭床·香床·燭臺床,移用於魂殿,而都監勿爲疊送事,載在補編受敎條矣。今番,則何以爲之乎?敢稟。上曰,依爲之。出擧條尙淳曰,國忌時素饌,昨已稟定矣。王大妃殿素膳,亦以四代磨鍊乎?上曰,依爲之。徽之曰,開城府今春等都試狀聞,當爲回啓,而沒藝至於十一人之多,本曹從前無防塞之規,聞武藝比他處雖多,而亦不無過濫之慮,此後申飭,何如?上曰,依爲之。出擧條徽之曰,發靷及返虞時,輦輿,以肅廟所御輦輿,取用事,命下矣。自都監,往見外寺所藏,則不無略干傷損處,何以爲之乎?上曰,其傷損處,卽爲修補,可也。命書傳敎曰,近因諒闇之時,公事,承旨雖不讀奏,啓字之誤踏,判付之誤下,莫近日若,當該中官,從重推考。漢耆曰,臣以營門事,有稟達事矣。年來尹泰淵,爲禦將時,自廟堂以戶曹鑄錢四十四萬兩,出給御營廳,使之鑄錢矣。今則本非營門之物,故主管無人,不可不早爲區處,下詢大臣處之,何如?上曰,大臣之意,何如?存謙曰,有難卒然區處,與領左相,相議後緩緩區處,亦非晩矣。上曰,刑判,何不入來云耶?存謙曰,謂有情勢,不敢入來云矣。命書傳敎曰,今聞大臣所奏,處義萬萬過矣。刑曹判書蔡濟恭,從重推考,更爲牌招入侍。聖圭·檍·元始·榮鎭·宇淳·聖泰·儒慶所啓,文女敢以後宮,外結尙魯,潛懷不逞之心,肆行危逼之計,究厥罪狀,妖惡極矣。決不可收其爵號,安置私第而止,請文女按律處斷。上曰,不允。又所啓,厚謙母子之罪,關宗社,憤積神人,前後三司之討,已盡窮凶之跡,凡在血氣之倫者,咸曰可誅,厚謙之荐棘,其母之出第,不過薄勘,邦憲未擧輿情愈激,請厚謙快正王法,其母依律處斷。上曰,不允。又所啓,竄配罪人洪麟漢,本以濫猾之性,濟以陰譎之行,締結厚謙,敢懷叵測之心,沮戲聽政,顯有爭抗之意,罪惡貫盈,昭布國人之耳目,已悉於前後合辭之啓,而伏見傳敎下者,麟漢罪狀,於是乎尤著,則勘罪之命,只止於近地竄配,公議轉激,輿情愈鬱,究厥罪狀,不可薄竄而止。請礪山府竄配罪人洪麟漢,絶島安置。上曰,不允。以上出擧條聖圭·檍·榮鎭·宇淳·聖泰·儒慶所啓,荐棘罪人沈翔雲,本以凶孽之裔,且兼妖邪之性,得罪倫紀,爲世所棄,蝨附厚謙,受其指使,向來一書,指意陰譎,情狀叵測,合辭之請,實是嚴懲討杜亂源之意,而閱歲爭執,天討未擧,世豈有妖惡如此,而終逭王章之理哉?移配之命,雖出於投諸遠惡之意,而三尺至嚴,不可至此而止。請大靜縣荐棘罪人沈翔雲,亟令王府,嚴鞫得情,快正王法。上曰,不允。出擧條聖圭·榮鎭·宇淳·聖泰所啓,趙德昌,以入番掖隷,擅離番次,至於踰越宮墻之境,充軍之命,雖出於好生之德意,論其罪犯,不可充軍而止。請黑山島充軍罪人趙德昌,依律處斷。上曰,不允。又所啓,妖宦壽賢之締結一種嗜利之凶徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。上曰,不允。又所啓,洪述海身爲方伯之任,犯贓之數,至於萬兩之多,道臣旣已査啓,王府亦已議讞,則其在國法,不可容貸也,明矣。今此酌處之命,雖出於我聖上好生之德意,贓律不可不嚴,王法不可不伸,請鏡城府定配罪人洪述海,依律處斷。上曰,不允。又所啓,新除授執義申思運,時在忠淸道洪州地,持平朴在源,時在全羅道泰仁地,請竝斯速乘馹上來事,下諭。上曰,依啓。以上出擧條檍·儒慶所啓,黑山島充軍罪人趙德昌,身爲掖隷,乘夜踰墻,亂入深嚴之地者,論以罪犯,決難容貸,請充軍罪人趙德昌,依律處斷。上曰,不允。又所啓,綾恩君具允明,前判書具允鈺,絶島圍籬安置罪人具庠,行副司直具㢞,本以凶邪之種,諂附厚謙,腸肚相連,陰謀祕計,無不干與,及今厚謙失勢之後,允鈺旣無明白樹立,而敢爲自拔之計,肆然呈疏,謂天可欺,將此心腸,奚事不爲?至於㢞,則名登臺啓,請討方嚴之時,多率騶從,呼唱道路,渠若眼有國法,放恣無嚴,胡至此極?此不可一日置之於城闉之內,請具允明·允鈺及㢞,竝遠竄。上曰,不允。又所啓,南海縣圍籬安置罪人具庠,本以凶譎之性,兼有悖戾之行,陰結凶類,綢繆祕謀,出沒閃倏,如鬼如蜮,而今其凶肚眞贓,綻露於凶賊載興文書中,所捉書札,指意叵測,情節難掩,則今此酌處之命,雖出於好生之德,三尺至嚴,決難容貸,請南海縣圍籬安置罪人具庠,更令王府,嚴鞫得情,快正王法。上曰,不允。又所啓,大靜縣爲奴罪人金壽賢以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋,請大靜縣爲奴罪人金壽賢,更令王府,拿鞫嚴問,依律處斷。上曰,不允。又所啓,削黜罪人鄭義達本來爲人,千不近似,已自蔭路,貪饕是事,及竊科第,以都監從事官,私犯軍需,至於六千兩之多,而人畏其勢,掩覆爲事,及至今春現發之後,尙未準納者,亦爲千餘金,則貪墨之典,不施於此輩,而將安用之哉?縉紳之唾罵,道路之傳說,固已久矣。不可削黜而止,請鄭義達,先改三司之職,亟施屛裔之典。上曰,依啓。以上出擧條又所啓,新除授司諫李迪輔,時在忠淸道瑞山地,正言洪樂淵,時在京畿積城地,正言姜,時在安山地,請竝斯速乘馹上來事,下諭。上曰,依啓。出擧條檍所啓,荐棘罪人翔雲,雖無向來凶疏,其亂倫悖常之罪,固難容於覆載之間,無論縉紳韋布,稍有知覺者,見其面貌,擧有若浼之心,苟非更有一介翔雲,則孰肯與渠結姻,而今此以士爲名之宋煥經,乃以先正之後孫,忍以翔雲之子,爲其女壻,及其翔雲投呈凶疏之日,親往卜家,問其吉凶,渠若有一分人心,豈忍爲此?且於鄭錫達之在南邑也,尋常往來,甘心衙客,主張婚議,又以先正之無父孫兒,爲錫達之子婦,苟使先正而有知,其肯曰,余有孫乎?其他平日悖戾之行,猶屬餘事,如此醜惡之類,臣不欲汚之筆舌,而其在爲先正傷痛之心,亦不可置而不論,請幼學宋煥經,邊遠定配。上曰,依啓。出擧條檍曰,臣有區區所懷,敢此仰達矣。近日臺臣之合辭請討,關係至重,聖上之一向靳持,徒傷國體,已極憂悶,而其中翔雲事之尙未蒙允,尤不勝抑鬱之至,蓋昨冬先大王,爲宗社至誠懇惻之敎,記注不書,大臣不言,中外之人,茫然無聞,幸而徐命善之疏出,而快若披霧而覩天,苟有北面於殿下之心者,孰敢以邪說間之,而翔雲,乃敢挺身投章,上款許多駕說,皆是游辭虛影,而其精神骨子,則專在於下段一句語,究其指意,顯有叵測之心,其於授受光明之際,隱映妖凶之語,要爲亂逆之張本者,實有浮於辛壬之耇輝,是必非渠之所獨辦,而端緖未究,一向掩置,使主張凶論之徒,尙今隱伏,則此何異於轂下强胡?臣每念至此,隱憂深慮,有不勝言,雖以乙亥·戊申之逆言之,溯其源委,實由於緩治耇輝等諸賊,今此翔雲情節之未究,根柢之未拔,臣未知何等變怪,醞釀於何處,以殿下之明聖,亦豈不惕然念及於斯乎?臣旣與憲臣,合辭請討,而又此縷縷者,實出於不得請則不敢退之義,翔雲訊鞫之請,無少持難,爲先允從,是臣區區之望也。上曰,予之靳允,非欲漫漶也,情狀呈露,何更問之有?出擧條上曰,國葬都監都廳進前。上曰,工役幾何爲之?有防曰,一房及二房,已爲畢役,三房未及畢役矣。上曰,昨日未及詳知矣,更聞所存遺衣,卽柩衣內奉安云,遺衣櫃,不必更造矣。上曰,校正郞廳,御製何以爲之乎?義養曰,幾至畢役矣。上曰,無誤字乎?義養曰,臣等詳細校準,有誤輒改矣。上曰,他承旨入侍,禮房承旨出去,丁丑年親進香月日考入。策承命而出,與右副承旨申大升進伏,國榮先退。上曰,樂安連爲替易,民事可悶。存謙曰,此邑素稱廢邑矣。上曰,樂安郡守,文臣中,口傳另加擇擬。出榻敎國榮還奏曰,丁丑年親進香,五月十二日矣。命大升書傳敎曰,徐完碩,旣已就囚,以道臣狀啓辭意,發問目嚴問取服後,禁府諸堂入侍。命讀北伯狀啓。命書傳敎曰,咸鏡道推刷官,待竣事,令該道道臣,械送該曹事,分付。命退,諸臣以次退出。
丙申五月初六日未時,上御廬次。藥房副提調,持湯劑入侍時,副提調洪國榮,記事官尹翊東,記事官文采五,記事官朴祐源,醫官慶絢,以次進伏訖。國榮,請進湯劑,上進御訖。絢先退。上曰,壽賢獄事草推案,正書推案禁府所置者,盡爲入之,而當直都事,親往持來事,招來分付。賤臣,承命出傳。上命國榮,書領府事金相福上疏批答。又命書大司成金熤上疏批答。又命書傳敎曰,安兼濟,尙不處分,非以兼濟無罪也。鷄龍之說,未知傳自何時,而卽一讖說,則王者不貴虛無,設使兼濟,眞有作舍之事,厚謙能應其兆耶?從古君子,未嘗以此等事罪人也。況帝王之尊乎?此政先儒所謂罪蔡確,不患無辭,而以車蓋亭詩爲案者,元祐諸賢,反不免爲捨正之歸,兼濟之附麗,厚謙諂事,厚謙卽通朝之所知,以此定罪,於渠當矣。削黜罪人安兼濟,邊遠定配。又命書傳敎曰,昨今不當捧之章奏,紛紜捧納,承旨推考。上命退,諸臣以次退出。
丙申五月初六日申時,上御廬次。坐直承旨入侍時,同副承旨李商巖,假注書徐龍輔,記事官文采五·朴祐源,以次進伏訖。命書傳敎曰,明日棺衣畫黼黻時,及下玄宮銘旌親書時,摠護使都監堂郞入侍,此是自內別殿,撒扇侍衛置之,寫字官及畫員,皆令權着冠帶事,分付。上曰,壽賢推案持入。賤臣,承命持入。上曰,刑判入侍。賤臣承命而出,與刑曹判書蔡濟恭進伏。上曰,壽賢所供,極爲巧惡,故俄命推案持入,沈履之及卿之名字,已爲割去,今則尤無引義之端,更勿過引焉。命書傳敎曰,趙鎭寬撃鼓原情,旣請行査,予之尙未行査,屬之寬邊之意也。鎭寬閱月之後,今始撃鼓,有若曖昧者然,而今聞諫長所奏,權烋爲名之偏裨,旣登於閔昌烈之疏,故原疏旣已取覽,行査之道,無出於査問偏裨,權烋,令該曹嚴問査實,如不一一直告,嚴刑得情。上曰,卿出去,善爲査問焉。濟恭曰,權烋,若鄕居則自本曹推捉乎?上曰,依爲之。閔昌烈上疏,亦爲持去,如有可問者,逐條嚴問。濟恭先退。命商巖,讀議政府進香祭文。命書傳敎曰,知製敎之職,古所謂三字銜也,其爲職也,顧不重歟?近日代撰文字,不負華銜者,鮮矣。代撰誥命,雖是重事,模畫天日,尤何等審愼者,則今日製進祭文,文與義理,俱甚未暢,況曾有飭敎於此知製敎者乎?知製敎嚴思晩,特遞知製敎之任,祭文,更令撰進。命退,承史以次退出。
上在慶熙宮泰寧殿南行閣廬次。
大殿·惠慶宮·中宮殿朝哭後,政院·玉堂問安。答曰,知道。
王大妃殿朝哭後,政院·玉堂口傳問安。答曰,罔極。
梓宮加漆後,大殿·惠慶宮·中宮殿,政院·玉堂·藥房口傳問安。答曰,知道。
加漆後,王大妃殿,政院·玉堂·藥房口傳問安。答曰,罔極。
加漆後,大殿·朝廷二品以上·六曹堂上·宗班單子問安。答曰,知道。
加漆後,王大妃殿,朝廷二品以上·六曹堂上·宗班單子問安。答曰,罔極。
加漆後,中宮殿,朝廷二品以上·六曹堂上·宗班單子問安。答曰,知道。
李商巖啓曰,卽者副修撰李秉模,謂爲難安之端,陳疏徑出,原疏以國忌齋戒留院矣。所當直捧禁推傳旨,而此與無端徑出有異,推考警責,何如?傳曰,允。
又啓曰,卽者待敎朴祐源,因副修撰李秉模留院之疏,謂有難安之端,陳疏徑出,原疏以國忌齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
李秉鼎啓曰,今日加漆時,承旨當爲備員,而左承旨洪國榮,病不仕進,所當牌招,而拘於廳規,不得請牌,何以爲之?敢稟。傳曰,牌招。
洪國榮,以山陵都監京郞廳,以摠護使言啓曰,陵上莎草,自前浮取於慕華館丁字閣前後面,則例以本陵近處莎草浮出以用矣。今亦依謄錄,慕華館莎草軍一千五百名,陵所近處浮莎軍二千名,以轝士餘軍,劃送都監及時浮出之意,分付漢城府,何如?傳曰,允。
傳于申大升曰,戶判·釐正堂上,入侍。
又傳于曰,戶曹參議鄭民始留待。
以待敎朴祐源牌不進傳旨,傳于洪國榮曰,左右史不備,只推,更爲牌招入直。
以副修撰李秉模牌不進罷職傳旨,傳于李商巖曰,只推,更爲牌招。
李商巖啓曰,玉堂上下番俱空,事甚未安,除在外除本任外,竝卽牌招,以爲推移入直之地,何如?傳曰,允。
以校理金履正,副校理沈豊之,修撰嚴思晩,副修撰柳戇,牌不進罷職傳旨,傳于李商巖曰,只推,更爲牌招。
洪國榮,以弘文館言啓曰,本館下番修撰嚴思晩,副修撰柳戇,牌不進傳旨未下,副修撰李秉模承牌之後,謂有情勢,直爲出去,下番闕直,事甚未安,副修撰李秉模牌招入直,何如?傳曰,允。
洪國榮,以追崇都監郞廳,以都提調意啓曰,眞宗大王玉冊文書寫官洪樂性,罷職,代預差禮曹判書鄭尙淳,陞實,原單子中改付標以入之意,敢啓。傳曰,知道。
李秉鼎,以義禁府言啓曰,全羅監司狀啓,據刑曹粘目內,樂安郡守林世載,移本府處之事,允下矣。林世載,時在任所云,依例發遣府書吏,拿來,何如?傳曰,待待命拿囚。
又以刑曹言啓曰,因臺臣所啓,幼學宋煥經,邊遠定配事,命下矣。依傳敎,罪人宋煥經,全羅道海南縣定配所,卽爲押送之意,敢啓。傳曰,知道。
副修撰李秉模疏曰,伏以臣,昨在私次,藝苑吏來言,政府進香文,有命撰進,故臣以旣有入直僚員,何必分排於出直之人?報于藝苑,則苑吏又來言入直及他員,亦有所屬之文,竝當於今日內撰進,故不得已如是分排云云。臣不料苑吏之瞞告,徒知上命之難稽,副急構出,冒拙呈進矣。及入闕中,細聞委折,則入直及他員,皆無撰進之事。嗚呼,模畫天日,事體至重,濟濟學士,袖手傍觀,而臣是何人,獨自擔當,有若能文者然哉?特以臣之性本疎拙,勒加分定,同朝相敬之義,恐不當若是矣。臣雖疲劣,亦有知覺,豈可受人侮蔑,若是之甚,而默默而已乎?臣受恩如天,圖報無地,惟有奔走一節,庶可仰答其萬一,顧何敢有所瀆擾於嚴廬之中而見瞞於一苑吏如此,尙何望於論思啓沃之責哉?玆敢略控短章,徑出禁扃,擅離之罪,已極惶悚,而今日梓宮加漆及銘旌親書時,亦不得進參,臣罪至此,尤合萬戮。伏乞聖明俯垂諒察,亟解臣本職及都廳之任,仍治臣罪,以存國體,以安私分,千萬幸甚。臣方俟罪之不暇,豈可贅及他說?而旣有所懷,亦難自隱,敢此尾陳焉。臣於嚴思晩特遞之敎,有以見我殿下重華銜振文風之意,凡在詞臣之列者,孰不淬勵琢磨,有所興起?而第念人材,亦非一端,或有能於文而薄於行者,或有博於識而短於述者。臣固不知思晩之材之如何,而恐不可以一作之不稱遽加遞斥。伏願聖上,更加三思,特寢成命焉。嗚呼,一初之政,動合典謨,自成律度,而區區愚衷,恐或一毫之放過。惟殿下勉哲王愼如始之圖,持聖人久於道之義,俯答八域臣民之望,是臣昕夕之祝也。臣無任兢惶祈懇之至。答曰,省疏具悉。爾旣長於文華,凡有代撰,輒先於爾者,於爾不害爲好事,則爾反以此悻悻於藝苑何也?嚴思晩事,雖不知思晩文章之如何,而代撰之失當,前已推考,更此失當,則加等處分,焉可乎也?只遞兼銜者,誠如爾言,欲試博於識而短於述,於顧問之席也。爾其勿辭察職。
丙申五月初七日,記事官姜彙鈺,義禁府罪人權烋更招啓目。傳曰,觀此所供,包米之價,無大小米,渠供中,姑先現納者,無慮屢十萬,則趙曮絶無之貪,不必加損於渠供,從實如數納招是乎矣。屢次盤問者,以其與臺章有異是置,此亦不可不更加盤問是旀,補軍庫事段,渠之初招,旣以問於趙鎭禎,則可知是如,明白納招是加尼,今此鎭禎之供,不但極口發明,鎭禎之在營日字,旣非債錢收殺之時,亦非重記修整之時,則鎭禎之發明,似非大段違端兺不喩,渠招之援引鎭禎,出於推諉之意,昭不可掩,更加嚴問爲乎矣,如復吞吐債錢去處,木布區處,趁不現納是去等,嚴刑究問,期於得情爲良如敎。
義禁府啓目,罪人趙鎭禎屢次盤問之下,所供如此,上裁,何如?傳曰,姑觀權烋之供,若有可問之端是去等,頭面納招爲良如敎。
丙申五月初七日巳時,上御廬次。承旨入侍時,同副承旨李商巖,假注書徐龍輔,記事官文采五·朴聖鉉,以次進伏訖。上曰,戶曹堂上·禮曹堂上,入侍,賤臣承命而出,與行戶曹判書鄭弘淳,禮曹判書鄭尙淳,戶曹參判金華鎭,禮曹參判沈履之進伏。履之,進貢膳定例草本。上覽訖,上曰,蔘䓀價米,自何處出乎?履之曰,自戶曹出矣。弘淳曰,在前各陵有事而設都監時,自有戶曹禮工曹郞及分差別工作,則陵官之別定兼監役,實爲無義,臣常病之。然目今事勢,只令戶郞別工作,往來兼管,不能無不實之慮,本陵入直官員,使之一體看檢,伐木開基等事,亦以陵軍,量宜使用之意,分付,何如?上曰,依爲之。出擧條弘淳曰,徽陵齋室移建,自本曹擧行,郞廳及繕工別工作,當爲定送,而卽今各都監分差之外,實無推移之道,不得不使山陵都監郞廳中戶郞及繕工,分差官兼管擧行,以此分付,何如?上曰,依爲之。出擧條弘淳·華鎭·履之先退。上曰,銘旌及柩衣,移奉於泰寧殿時,將以手奉之乎?尙淳曰,方造函矣。上曰,左承旨入侍,尹東晢亦爲入侍。賤臣,承命而出,與左承旨洪國榮,行副司直尹東晢進伏。東晢,進所書篆字,上覽訖。上曰,廣織亦可以模寫乎?東晢曰,然矣。上曰,竹淸紙及唐筆,令都監入之。上曰,左承旨入來乎?商巖曰,姑未入來矣。上曰,牌去來催促,畫黼黻時,應參諸臣,皆待令。命退,諸臣以次退出。
丙申五月初七日巳時,上詣泰寧殿。棺衣畫黼黻,親書下玄宮銘旌入侍時,摠護使金尙喆,魂殿都監堂上鄭尙淳·金漢耆·黃景源,行副司直尹東晢,魂殿都監郞廳林得浩,左承旨洪國榮,右承旨李秉鼎,右副承旨申大升,同副承旨李商巖,記事官尹翊東,假注書徐龍輔,記事官文采五·朴聖鉉,以次進伏訖。命都監堂上,展出柩衣,命畫員,畫黼黻。上曰,諸承旨輪回入侍,左承旨及左副承旨如入來,直爲入侍。左承旨洪國榮,追入進伏。上曰,李秉模上疏入之。翊東,承命持入。上還御廬次。尙喆進伏曰,近日漸熱,聖體,若何?上曰,一樣。尙喆曰,王大妃殿氣候,何如?上曰,一樣。尙喆曰,惠慶宮氣候,何如?上曰,一樣。尙喆曰,臣愚迷不明,向於筵席,不知大明律之法文,率爾陳達,不覺自歸於臆對之科。臣罪臣實自知,走伏金吾,恭俟鈇鉞之至,不惟不賜之譴罰,又從而恩諭累下,當此之時,不敢言私,冒沒入來,而臣之惶隕愧恧,於是尤切,伏願亟賜重勘焉。上曰,卿之所引,何若是太過乎?若不知律文,則向日所奏,固無傷也。予之本性,凡於常時所恃之人,若有少不協,其發於言者,尤爲過中,且有諸心則必形於言,故伊時備忘,蓋出於無隱之意,豈有深意哉?卿須勿咎而安心焉。尙喆曰,以向日司饔院事言之,莫重進上魚鮮,以致腐敗,至於提調之被罪,臣旣忝居都提之任,則本院之事,豈有不管之理乎?一事二事,莫非臣罪,惟願鈇鉞之遄降。上曰,以此引義,尤豈不萬萬過當乎?卿之所引如是,向日備忘,當卽爻周,而廚院提調下敎,亦當安徐矣。命國榮書傳敎曰,司饔提調罷職,不過一時飭勵,竝卽敍用,以安都提擧之心。命商巖書傳敎曰,前席詳知顚末,微官尙不可以不稱之言勒加,況大官乎?左相當日所奏,果是不知大明律之故,然則日前備忘中,不知法紀之重者,非是著題語。此六字,原備忘中抹去。尙喆曰,聖恩如是鄭重,臣心,益增惶隕矣。上曰,卿則往看畫黼黻。尙喆退出,左副承旨徐有慶進伏。上曰,左副承旨,奉審而來乎?有慶曰,臣敬奉聖敎,馳詣英陵,奉審陵上無頉,丁字閣無頉,碑閣無頉,守護軍摘奸無頉,所經諸陵寢,奉審,俱無頉處矣。上曰,戶曹參議入侍。賤臣,承命而出,與戶曹參議鄭民始進伏。上曰,役事,方至何境?民始曰,方蓋瓦仰壁矣。上曰,書香閣及守直房,已建乎?民始曰,姑未建之,而今初十日,當定礎矣。上曰,奉謨堂,何如?民始曰,奉謨堂,不過略干修補矣。民始先退。命秉鼎書傳敎曰,李敬養之徑出,果是甚事耶?以傳敎中事之疎率爲嫌,則雖是儒臣,旣有疎率之事,則使自上欲爲曲諱耶?以上疏中袖手傍觀爲嫌,則此等細事,煩浼於恭默之時乎?不但此是無端徑出,其爲壞損於體統,大矣則,豈可推考而止?副應敎李敬養,下義禁府推考。上復詣泰寧殿,命寫字官,模寫篆字。上曰,今日都監,不可不備,李秉模牌去來催促,秉鼎進讀李秉模再牌不進傳旨。命書傳敎曰,此何事體?況今親書銘旌?都監之臣,何敢不當引之嫌,一違再違,至於三牌乎?副修撰李秉模,從重推考,更爲牌招入侍。上曰,朴祐源牌去來,亦爲催促。上曰,司僕提調入侍。翊東,承命而出,與司僕提調徐命善進伏。上曰,返虞時輦輿,當由泰寧門前路,可不狹窄乎?僕提與禮判出去,以輦輿見樣,看審形地,可也。命尙淳退出。魂殿都監都廳李秉模,記事官朴祐源,追入進伏,聖鉉退出。上曰,篆字幾許模寫乎?尙喆曰,今方模寫,泥金補畫之際,寫字官生疎,必致遲滯,命尹東晢補畫,則手法鍊熟,必爲容易矣。上曰,依爲之。東晢曰,臣眼昏,不能善模矣。上曰,毋庸謙辭,着眼鏡補畫。尙淳進前曰,泰寧門前路看審,則藝文館右邊,有一門,輦輿之出入無慮矣。畫黼黻訖,命安於函中。尙喆曰,日勢今已昏黑,銘旌未及補畫處,明日更爲補畫,似好矣。上曰,依爲之。命退,諸臣以次退出。
丙申五月初七日申時,上御廬次。藥房副提調持湯劑入侍時,副提調洪國榮,記事官尹翊東,記事官文采五,記事官朴聖鉉,醫官方泰輿,以次進伏訖。國榮,請進湯劑,上進御訖。上曰,寫字官召入。賤臣承命召入。寫字官洪聖源·安福臣進伏。上曰,正時入來,諸承旨,以祭服入侍。賤臣承命出傳,仍先退。
丙申五月初七日酉時,夕奠陪祭入侍時,同副承旨李商巖,假注書徐龍輔,記事官文采五·朴祐源,都廳林得浩,以次陪進。上詣殯殿中排設廳,視膳訖,行夕奠。儀註上同上詣廬次,承史進伏。上曰,判義禁入侍。賤臣承命而出,與判義禁蔡濟恭進伏。濟恭,進權烋供辭,命商巖讀之,命書判付,命退,諸臣以次退出。
上在慶熙宮泰寧殿南行閣廬次。
大殿·惠慶宮·中宮殿,朝哭後,政院·玉堂口傳問安。答曰,知道。王大妃殿朝哭後,政院·玉堂口傳問安。答曰,罔極。
徐浩修啓曰,摠護使·魂殿都監堂上及行副司直尹東晢,來待矣。
傳于洪國榮曰,祭需及犒軍不得已之費,錢文參百貫,輸送內需司事,分付兵曹。
又傳于曰,副提調,持二神交濟湯入侍。
又傳于曰,大提學·都承旨,同爲入侍,戶曹參議,牌招入侍。
傳于徐浩修曰,都承旨入侍。
徐浩修啓曰,戶曹參議鄭民始,依下敎來待矣。
傳于徐浩修曰,應敎鄭元始來待。
徐浩修啓曰,應敎鄭元始,依下敎來待矣。
傳于洪國榮曰,改建堂上,明日使之來待。
吏曹口傳政事,恩彦君裀爲宗簿提調,恩彦君裀今加嘉德,加資事承傳。
洪國榮,以魂殿都監·郞廳·摠護使意啓曰,本都監二房修理所監造官金履中,身病難强,久不仕進,不得已改差,其代敦寧參奉朴知源差下,使之察任,何如?傳曰,允。
又以兵曹言啓曰,今五月初七日,北部居洪樂述,自興化西挾門入來,鳴申聞鼓,依定式下該曹推問,而係是朝官,令攸司稟處,何如?傳曰,允。今日捧供以聞。
李秉鼎,以義禁府言啓曰,因兵曹啓辭,鳴申聞鼓人洪樂述,今日捧供以聞事,批下矣。洪樂述,今方待命於本府,卽爲拿囚之意,敢啓。傳曰,知道。
李商巖,以兵曹言啓曰,依下敎錢文參百貫,輸送于內需司之意,敢啓。傳曰,知道。
丙申五月初八日,記事官姜彙鈺義禁府啓目,金峙默段,依法典杖八十,收贖,奪告身三等,私罪照律事。傳曰,功議各減一等爲良如敎。
義禁府罪人權烋,更招啓目。傳曰,渠供中未價段,邑各不同是乎乃,如江界之邑,則以其有銀店之故,小米之價,一包十兩是如,丁寧納招,則雖謂之吐實,似無不可是旀,補軍庫事段,二十四萬兩區處,渠之到今六七年之後,不能指數以對者,亦非理外之事,是置,方命本道嚴査,權烋乙良,保放爲旀,趙鎭禎,別無更問之端,放送爲良如敎。
義禁府罪人徐完碩,更招啓目。傳曰,以渠原情觀之,與狀啓中臚列者,皆有苗脈兺不喩,渠以掖庭賤類,濫叨字牧之任,是則在渠道理惟當畏懼謹愼是去乙,及夫莅任之後,不但束吏治民之無一善狀,狀啓中臚列之罪,大者有六,一則稅米四百石,以稟餘樣直輸京江者,一則八域罔極之時,屠宰於成服之內者也。一則結錢屢千兩,正月內急捧料利者也。一則詬辱道內守令事也。一則猝治縣中士子事也。一則聽訟斷獄,一視貨賂之高下,定其立落事也。至於渠之恒語,自稱天落水者,渠之自來愚悖之習,不待發此三字說而朝家旣已照燭,何必盤問是如乎?同右項六件事段,係是不法之事旀,剝民之政是旀,悖義之罪旀,傷風之習是置,特敎嚴問,事體何等重大,則一招再招,推以漫漶爲事,完碩雖極愚惡是乎乃,若有一分嚴畏之心,則焉敢更事發明乎?若不直招,刑之杖之,何所不可以此更良施威嚴問爲旀,稅米結錢事段,關係不法,渠欲隱諱,朝家自當査得,情狀雖欲諱也,焉可欺也?只增誣罔之罪,更爲嚴問此事,承服後捧供以奏是旀,屠宰詬辱捽治事段,露頭隱尾是遣,聽獄用賂事段,此等手段,渠輩伎倆,則以不成說之說,雖欲發明,其可得乎?以此問目辭意,更添獄官之見,反覆盤問,期於得情爲乎矣,若有不可不訊問之端是去等,姑勿罷坐,卽爲草記爲良如敎。
義禁府罪人徐完碩,更招啓目。傳曰,雖謂之直招,可也。議處爲良如敎。
丙申五月初八日卯時,朝奠陪祭入侍時,左副承旨徐有慶,假注書徐龍輔,記事官文采五·朴祐源,以次陪進。上詣殯殿中排設廳,視膳訖,行朝奠。儀註上同上還廬次。上曰,畫黼黻時,應參諸臣,皆待令。諸臣以次退出。
丙申五月初八日辰時,上詣泰寧殿。親書下玄宮銘旌入侍時,摠護使金尙喆,魂殿都監堂上鄭尙淳·金漢耆·黃景源,行副司直尹東晢,魂殿都廳林得浩·李秉模,左承旨洪國榮,右承旨李秉鼎,左副承旨徐有慶,右副承旨申大升,同副承旨李商巖,假注書徐龍輔,記事官文采五·朴祐源,以次進伏訖。命東晢銘旌補畫。上曰,翰林祭文,盡爲分排乎?祐源曰,已爲分排矣。尙淳曰,魂殿典祀廳,移定於內帑庫事,纔承下敎,內帑庫則內司造果廳,今方入接,祭物熟設,雖是每月朔望兩次,而自多掣礙之端,勢難竝行修理之役,臣意則內司造果廳,使之移接於忠壯衛將廳,奉常寺則姑爲推移,同入於內贍·內資入接處所,而內帑庫則專屬於典祀廳及水刺間,各樣所屬,似宜故,敢此仰達。上曰,依爲之。出擧條尙淳曰,自前國恤時,請諡告由,只行於宗廟·永寧殿,上諡告由,行於殯殿矣。丁丑年仁元王后國恤殯殿上諡時,儲慶宮·毓祥宮·徽寧殿告由文,大行朝親製以下,故竝爲擧行矣。今番上諡時,告由之節,何以爲之乎?敢稟。上曰,依丁丑年例擧行,可也。尙淳曰,延福殿·景慕宮,亦當有告由矣。上曰,一體擧行,可也。尙淳曰,告文則何以爲之乎?上曰,令詞臣撰進,可也。出擧條上曰,宗廟請諡時,有祭物乎?尙淳曰,然矣。上曰,告由行於請諡前乎?尙淳曰,此則臣未及詳知矣。上曰,禮判出去,詳考以入。尙淳,承命而出,還奏曰,宗廟·社稷請諡,臨時遣大臣告由,永寧殿則只有祭物,而亦非請諡矣。上曰,諸臣,輪回朝飯以入。命書傳敎曰,宗親府進香在近,有司堂上命下然後,可以擧行。恩彦君裀,差下宗正,亦不可久曠者,宗簿提調,亦爲口傳擬入。又命書傳敎曰,在前守陵官,以崇品爲之,以其重事體也。恩彦君裀,以二品之人,方爲守陵官,事甚苟簡,特爲加資,其令該曹,今日下批,上還廬次。命書傳敎曰,親贈玉帛,補編旣載,因山時,當隨靈轝,小寓攀慕之痛,禮曹知悉。又命書傳敎曰,愼重之道,旣知一分未盡,則不可不改卜吉日,因山擇日,當日內改卜事,分付。行都承旨徐浩修,追入進伏,銘旌補畫訖。命都監堂上,安于函中,命內侍,奉安于殯殿,諸臣皆退。上曰,都承旨·左承旨,入侍于廬次,承史以次進伏。上曰,知申遄返矣,西伯好在否?浩修曰,伏蒙聖澤,好在矣。上曰,國葬都監都廳及日官入侍。賤臣承命而出,與國葬都監都廳柳義養·徐有防,日官金啓漢·池日賓·趙重逵,進伏。上曰,因山擇日,果無未洽處乎?日賓等對曰,國家莫重之大事,安敢以未洽日推擇乎?上曰,汝輩三人之所見,僉同乎?日賓等曰,果是僉同矣。上曰,此何等大事乎?所見若有參差,毋憚些小人情,早卽仰奏。日賓等曰,實無參差之見矣。上曰,以予所見,猶有未盡處矣。命義養問之。義養曰,因山擇日,有將軍箭殺,此豈非欠處乎?日賓等曰,此則無傷也,術家之法,有制殺之道,今此擇日,雖有些少之殺,吉多凶少,以吉制凶,如此些少之殺,豈有少妨乎?上曰,汝輩所業何冊?對曰,天機大要矣。命日官退待,命退,諸臣以次退出。
丙申五月初八日申時,上御廬次。藥房副提調,持湯劑入侍,國葬都監堂郞·日官,追後入侍時,副提調洪國榮,記事官尹翊東,記事官文采五,記事官朴祐源,醫官方泰輿,以次進伏訖。上曰,國葬都監堂上李徽之,都廳柳義養,日官池日賓入侍。賤臣承命召入進伏。上下問義養曰,曆理通書,持入乎?義養曰,持入而在申之對沖,不可用矣。上下問日賓曰,他則對沖可制而,此則不可制矣。日賓曰,臣不曾見曆理通書,故此將軍箭則不知矣。上曰,此冊,汝旣不見,則當博考方書,言于摠護使,可也,而敢不致謹如是乎?天機大要,出於曆理通書,而不知宗旨,有何知之乎?日賓曰,臣但知寅申俱全之爲將軍箭矣。義養曰,丙年午日,亦爲將軍箭矣。上命日賓曰,何等莫重之事,汝何不博考方書,而敢以此拘忌之日擇入乎?日賓曰,罪合萬死矣。上命給曆理通書于日賓曰,第五句絶,汝見之,見此而汝復爲固執乎?日賓曰,他方書,無可忌故,初敢以無欠仰達矣。上曰,日官中,又有善爲擇日者乎?日賓曰,金喜慶術業甚精,而方在草土中,不得入闕矣。上曰,汝出去,與金喜慶等,詳議改擇以入。日賓先退。上曰,都廳甚該博矣。國榮曰,都廳見擇日之後,每憂慮云矣。國榮請進湯劑,上進御訖。命退,諸臣以次退出。
丙申五月初八日申時,上御廬次。左承旨入侍時,左承旨洪國榮,假注書徐龍輔,記事官朴祐源·文采五,以次進伏訖。命讀親進香祭文。上曰,大提學及都承旨入侍。賤臣,承命而出,與大提學李徽之,行都承旨徐浩修進伏。命浩修讀祭文。上曰,無字病乎?徽之曰,果好矣。且至誠惻怛之意,溢於字句之外,臣伏覩未半,不禁涕淚之被面矣。命徽之·國榮先退。命書傳敎曰,未及下敎,聞大殿進香,例在政府之前云,大殿進香,以十一日爲之,親書上字後,又有進香之例云,依初擇日,以十三日爲之,祭文皆當親製,祭物亦當自內措備,只執事磨鍊事,分付該曹,政府進香,退定於十五日,他餘各司各道進香,次次退定,單子更爲啓下事,分付。上曰,丁丑年進香祭文持入。命退,承史以次退出。
丙申五月初八日酉時,上御廬次。戶曹參議鄭民始,行都承旨徐浩修,左承旨洪國榮,假注書徐龍輔,記事官文采五·朴祐源,以次進伏訖。上曰,役事何以爲之?民始曰,着實董役矣。命書傳敎曰,進香所用天門冬·麥門冬·龍眼·荔枝各三斤,白淸一斗,蜜棗一斤入之事,分付內醫院。民始曰,營建廳材木,極其苟艱,勢將更爲分定於各道,而方農之時,動民亦甚可悶,正此趑趄矣。伏聞關西寧遠郡狼林地,以營舍修補,從前斫置之柱樑木,殆過累千株云,許多材木,不必盡用於修補,而國役甚急,材木之區劃極難,以此取用,則不但事勢之甚便,亦爲省民力之一端。亟令本道道臣,發遣褊裨,詳計株數,爲先狀聞,亦定差員,斯速輸於京江之意,自營造廳,發關分付,何如?上曰,依爲之。出擧條上曰,兵判及應敎入侍。賤臣,承命而出,與兵曹判書李徽之,應敎鄭元始進伏。上曰,因山吉日,今已推擇乎?徽之曰,事甚重大,議論多岐,未可以率爾擧行,故未及推擇矣。上曰,弘文館及侍講院所存冊字,有成冊錄置者乎?元始曰,冊色吏,有錄置者,而其中或有散秩者,又有有名而無實矣。上曰,弘文館·侍講院所存冊子及下闕所存冊子,應敎竝爲錄出,可也。上曰,注書出去,吉日已爲推擇與否,問于摠護使。賤臣,承命而出,還奏曰,摠護使,有入侍稟處事云矣。上曰,領事及摠護使以下入侍。賤臣,承命而出,與領議政金陽澤,左議政金尙喆,禮曹判書鄭尙淳,進伏。陽澤曰,近日極熱,聖體,若何?上曰,一樣。陽澤曰,王大妃殿氣候,何如?上曰,一樣。陽澤曰,惠慶宮氣候,何如?上曰,一樣。上曰,所欲稟定者,何事?尙喆曰,以擇日事,不可不仰稟而完定矣。七月之內,以十九日·二十七日爲定,而不無拘礙於時刻,自下不敢擅斷矣。上曰,二十七日,似好矣。尙淳曰,梓宮上字親書及結裹吉日,更令日官推擇,則梓宮上字親書,今五月十五日辰時,結裹同月十九日辰時爲吉云,敢此仰達。上曰,依爲之。出擧條尙淳曰,各司進香時,執事,以忠贊衛擧行事,載在五禮儀及補編,故節目,纔已啓下,而忠贊衛,自是賤流使之出入於殿內執事之列,終涉未安,合有變通之道,敢此仰達矣。上曰,以蔭官參上,塡差,可也。出擧條命浩修,讀御製親進香祭文。陽澤曰,今伏見御製祭文,臣等之痛慕益切,尙何進達?上曰,今讀此文,更復何言?尙喆曰,臣等不能成語音矣。大臣·兵判·禮判·戶議·應敎先退。上曰,坐直承旨,與金吾堂上入侍。賤臣,承命而出,與判義禁蔡濟恭,同義禁沈墢,右副承旨申大升進伏。浩修·國榮先退。命大升,讀禁府公事。命書傳敎曰,趙鎭寬之撃鼓原情,旣請行査,故當初予意,雖在於寬典,鎭寬,亦非無識賤流之比,則訟父雖急,告君宜直,以故査問趙曮之偏裨矣。趙曮所犯贜汚百萬之中,小米發賣價三十萬兩,旣於權烋之供,明白執贜,此是自平問之時,已爲吐實者,而上所稱三十萬,卽以烋之初招中,輕價約略折計者,以今更招中,如江界之邑小米一包,價過十金之說折計,則其數豈止三十萬而已哉?姑先以明白現發者言之,趙曮之犯贓,無慮幾十萬,從今以後,鎭寬可以訟冤耶?至於所犯中,幾十萬執贓之外,又有未及査實者,卽烋供所謂民債所捧二十四萬兩也。所捧旣如是夥然,則庫儲宜乎倍蓰於前,而何不於交承道臣到任之初,如數留在,至於向日重臣入侍之時,以不見一錢爲奏乎?此一款,雖以烋供觀之,非是曮之不犯也。渠果年久,不能記得,然則其所區處之外,無他道理,其令本道,嚴査狀聞,而曮之犯贓百萬之中,王府査得者,恰過其半,曮之罪固無加損於二十萬兩之査不査,而其在綜核之政,不可公然置之混圇之科,該道臣,須知此意,親執詳査,切勿疎漏事,下諭于平安監司徐命膺。命退,諸臣以次退出。
上在慶熙〈宮〉泰寧殿南行閣廬次。
藥房提調徐命善,副提調洪國榮啓曰,伏未審日間,聖體,若何?臣等今日率諸御醫,趁早入診,詳察聖候爲宜。王大妃殿氣候,何如?惠慶宮氣體候,何如?臣等不任區區憂慮,敢來問安,竝此仰稟。答曰,知道。入侍。
大殿·惠慶宮·中宮殿,朝哭後,政院·玉堂口傳問安。答曰,知道。王大妃殿,朝哭後,政院·玉堂口傳問安。答曰,罔極。
傳于徐有慶曰,禮判入侍。
李商巖,以義禁府言啓曰,卽者入直都事所告內,時囚罪人趙鎭寬,自刺其頸,流血狼藉云,聞極驚駭,使月令醫員,各別救療之意,敢啓。傳曰,知道。從當判付,姑先放送,雖是例囚,旣入囹圄,又有守直軍士,則至於自刺而莫之禁乎?難免不察之失,當該入直都事,從重推考。
丙申五月初九日,記事官姜彙鈺,義禁府啓目,罪人趙鎭寬,鳴申聞鼓事捧供,而所供如此,上裁,何如?傳曰,渠供果是爲渠父訟冤耶,暴渠父眞贜耶?處分數月之後,始乃鳴冤,已是不可知之事兺不喩,此事除良,焉有贜汚,百萬而自謂冤痛者乎?權烋,旣已明白納招於杖門之前,不可尋常査啓之比,欲巧反拙,在鎭寬,猶是歇後語是旀,又如鎭寬之供以不成說之說,節節欺罔,至以箕營所無之麻布納供者,尤是變怪之事乎矣。在鎭寬,亦屬薄物細故是置,今則獄案旣具,辭證昭如,先査之屢十萬,卽絶無之大貪巨贜是去等,些少二十四萬兩之査不査,不爲加損於贓律是則,同原情,不過一張休紙是置,不罪鎭寬,猶是寬典之寬典是去乎,厚供辭勿施爲旀,第二條洪麟漢事段,洪樂述之供,旣已判付是遣,第三條鄭厚謙事段,惑於尹養厚之罪,渠所不辭,而至於附麗厚謙是則,益信養厚,益慣厚謙則,畢竟附麗與否,有非逆睹是乎矣。但以一望之擬,目以附麗則,爲子弟者之稱冤,不是異事是乎乃,昨春之後,雖尋常官職,銓曹一不檢擬,卽大同之公議也。曮也,獨何心腸,寧爲甘作得罪於公議之人,不敢不擬厚謙於官職乎?以此觀之,無釁累之厚謙,何故力拔館錄於無釁累之時乎?卽此一節,不啻卽當是旀,渠供中養厚云云之說,措語亦與朝家所知,何其鑿柄爲良如敎。
義禁府啓目,罪人洪樂述,鳴申聞鼓事,捧供而所供如此,上裁,何如?傳曰,觀此所供,趙鎭寬,卽洪麟漢之甥,而洪麟漢,卽趙鎭寬之舅是置,麟漢所坐,非是惡逆是則,以甥證舅,不但有傷倫理兺不喩,淸朝之上,方務敦風勵俗之化,而數日之間,內外兄弟,互相較辨,有若讎怨作隻者然,事係變怪,朝家不欲別其曲直於兩間乙仍于,今不汚筆而汚口是乎矣。汝矣父之伊時事曁處分下敎,洞諭無餘,何必更使朝家煩諭乎?原情中,厚謙相親事段,此非上款事之關緊者則,贅及末端,此何意思是喩?旣已鳴冤,則朝家不可不一番洞諭是齊,所謂庚寅以後,以爲父兄之心,加意往來於厚謙之家云云段,汝矣家庚寅以前之睢盱於厚謙,果出於公心是諭,朝家則以爲決非仁人君子之事也。汝矣家先失其道,何恤於庚寅以後之屈意相從乎?原情中厚謙矣父大拜之後,頗有非笑之言,昨春以後,顯有不悅之意云云段,汝矣身之原情,欲罪厚謙,是乃獨不念反拙之嫌乎?汝矣父秉軸以來,果以至公血誠,協贊聖治乎?其在朝家忠厚之義,雖不以其父之事,索言於其子是乎乃,伊時朝象,伊時世道朝家之所以駭憤者在焉,故非笑之言,不悅之意,不待厚謙之言,而朝家先已有所酬酢於厚謙,汝矣供所謂厚謙之非笑矣父,不悅矣父云者,或不知本事而有此納供乎?朝家,以爲厚謙雖有千罪百罪,以負棄汝矣家,爲厚謙之罪案則,汝矣家,獨無負人之愧乎?原情中夏間引入,出於以厚謙之不悅,斂跡自處是如,爲說是乎矣,朝家於此,有駭怪者,汝矣父之其時引入,果因厚謙之致憾而然乎?以朝家之所未安者,歸之廢棄之一厚謙,亦非常理之所可度是置,今則汝矣父之與厚謙相親者,毋論畏怯往來與腸肚相連,先庚寅而不親,非汚厚謙而不親也。後庚寅而相親,亦非賢厚謙而相親也。此訟立落,可謂沒頭臘公事也,朝家綜核之政,不必枉用於此等處爲良如敎。
義禁府啓目,罪人徐完碩六條罪狀,幾皆直招,以此照律,何如?傳曰,依允。
丙申五月初九日卯時,朝奠陪祭入侍時,右副承旨徐有慶,假注書徐龍輔,記事官文采五·朴祐源,以次陪進。上詣殯殿中排設廳,視膳訖,行朝奠。儀註上同上還廬次。諸臣以次退出。
丙申五月初九日卯時,上御廬次。藥房入診入侍,禮判·改建堂上,追後入侍時,提調徐命善,副提調洪國榮,記事官尹翊東,記事官文采五,記事官朴祐源,醫官方泰輿·慶絢·吳道炯·徐命緯,以次進伏訖。命善曰,聖體,何如?上曰,近來憊矣。命善曰,王大妃殿氣候,何如?上曰,一樣矣。命善曰,惠慶宮氣候,何如?上曰,一樣矣。上曰,禮判及改建堂上入侍。賤臣,承命召入,禮曹判書鄭尙淳,改建堂上金華鎭進伏。尙淳曰,泰寧殿東邊三間屋,始役時,以寅辰兩時推擇,以何時擧行乎?上曰,以辰時爲之,可也。尙淳曰,與匠手磨鍊月臺上三間,形止則未詳矣。上曰,當中右文閣門而低月臺一層,以爲立柱,好矣。尙淳先退。上下問華鎭曰,戶曹參議所奏關西木物事,知之乎?華鎭曰,臣知之矣。上曰,木物似優如矣。華鎭曰,箇數雖多,運路甚遠矣。上曰,別堂材木,可以推移矣。上曰,山陵木物何如云乎?華鎭曰,別無不足云矣。上曰,關西木物,今月內當入來乎?華鎭曰,似不及矣。上曰,戶曹參議擧條,未及啓下,自戶曹,先爲行關,可也。上曰,物膳幾何釐整乎?華鎭曰,盡爲釐正,送于禮曹參判矣。上曰,中草已出乎?出去入之。上曰,式例已定乎?華鎭曰,節目式例,間有釐正處,一番稟定然後,可以擧行矣。上曰,明日入來,稟定,可也。華鎭先退。上命命善,讀奏親製進香文。上曰,都承旨牌招,戶曹參議鄭民始入侍。上命退,諸臣以次退出。
丙申五月初九日巳時,上御廬次。禮曹判書入侍時,禮曹判書鄭尙淳,左承旨洪國榮,假注書徐龍輔,記事官文采五·朴祐源,以次進伏。上曰,魂殿都監都廳入侍。賤臣,承命而出,與魂殿都監都廳林得浩進伏。上曰,魂殿中排設廳,有滲漏處,不可不早爲修改,匠手盡爲待令。得浩,承命退出。上曰,進香時儀註磨鍊乎?尙淳曰,磨鍊矣。上曰,禮判出去後,卽爲入啓,可也。尙淳先退。上曰,都承旨·戶曹參議入侍。賤臣,承命而出,與都承旨徐浩修,戶曹參議鄭民始進伏。上詣興政堂,命國榮,讀禁府公事,命書判付,命退。諸臣以次退出。
丙申五月初九日申時,上御廬次。藥房入侍時,副提調洪國榮,假注書徐龍輔,記事官朴聖鉉·朴祐源,醫官方泰輿,以次進伏訖。泰輿進湯劑,上進御,命書傳敎曰,有擧行事,都承旨牌招,卽爲來待。又命書傳敎曰,未下直守令,皆令數日內辭朝。又命書傳敎曰,金領府事,明日加漆時進參,仍爲入侍事,遣史官傳諭。上曰,都承旨牌去來,連爲催促,如入來,卽爲入侍。行都承旨徐浩修進伏。上曰,戶曹參議入侍。賤臣,承命而出,與戶曹參議鄭民始進伏。命書傳敎曰,近來公事,每每誤下,以至不判付之公事,有混下之事,況此金吾之口招文書乎?不可以蒙騃而曲恕,當該中官,拿問定罪。又命書傳敎曰,寶篆書寫一時爲急,而況今惠慶宮患候添加,湯劑連日進服,在卿道理,豈忍一向邁邁?至於卿之書啓中云云之說,予不待卿言而悉燭無餘,前此效諭,予豈不云云耶?予之云云之敎,卽卿云云之意,予以云云之意若是效勉,則卿何不幡然入城,思所以登筵之道乎?幾次效諭,言已窮而思亦竭矣。卿須體予慇懃之意,須卽入城,仍爲入侍事,卽爲傳諭于洪奉朝賀。命讀禁府洪樂述供辭,命書判付,命退,諸臣以次退出。
丙申五月初九日酉時,夕奠陪祭入侍時,右副承旨申大升,假注書徐龍輔,記事官朴聖鉉·朴祐源,都廳林得浩,以次陪進。上自廬次詣殯殿中排設廳,視膳行夕奠。儀註上同上還廬次,諸臣以次退出。
上在慶熙宮泰寧殿南行閣廬次。
太宗大王忌辰。
大殿·惠慶宮·中宮殿,朝哭後,政院·玉堂口傳問安。答曰,知道。
王大妃殿,朝哭後,政院·玉堂口傳問安。答曰,罔極。
梓宮加漆後,大殿·惠慶宮·中宮殿,政院·玉堂·藥房口傳問安。答曰,知道。王大妃殿,政院·玉堂·藥房口傳問安。答曰,罔極。大殿·中宮殿,朝廷二品以上·六曹堂上·兩司長官·宗班單子問安。答曰,知道。王大妃殿,朝廷二品以上·六曹堂上·兩司長官·宗班單子問安。答曰,罔極。
徐浩修啓曰,今日加漆時,承旨不可不備,而右承旨李秉鼎,以式暇不爲仕進,卽爲牌招,何如?傳曰,允。
申大升,以摠護使金尙喆,國葬都監提調蔡濟恭·李徽之,觀象監提調金鍾正,禮曹判書鄭尙淳,參判沈履之,參議李東馨言啓曰,因山吉日,更爲推擇以入事,命下矣。臣等齊會賓廳,招致觀象監諸日官,詳細論難,更爲精擇,別單書入之意,敢啓。傳曰,知道。
傳于洪國榮曰,騎馬三匹立之,史官一員待命。
傳于申大升曰,改建堂上入侍。
傳于洪國榮曰,副提調,持六神交濟湯入侍。
又傳于曰,都承旨,持祝文紙入侍。
以全羅監司狀啓,竹笋進上,日氣蒸鬱,未免腐傷之境,惶恐俟罪事。傳于李商巖曰,勿待罪事,回諭。
又傳于曰,坐直承旨與山陵看審宣傳官,同爲入侍。
假注書徐有成書啓,臣敬奉聖批,傳諭于西部龍山坊麻浦契奉朝賀洪鳳漢所住處,則以爲昨於史官之回,冒控不敢進之由,而積逋之罪,去益自訟,纔經一宿,恩諭荐降,辭旨反復,勉之以入城聽諭,感惶之極,尤無所措躬,念臣罪名之至重,踪地之至蹙,前後書啓連爲仰陳,到今自處之義,惟是伏地俟勘而已,顧何敢更事煩瀆,而第臣所患賤疾,夜又添劇,宛轉叫楚,殆不省事,情罪之外,病狀如許,恩命之下,終不免違傲,惶恐隕越,不知所達云,奉朝賀姑無造朝之意,臣則仍留之意,敢啓。
又書啓,臣敬奉聖諭,又爲傳諭于西部龍山坊麻浦契奉朝賀洪鳳漢所住處,則以爲王人來守,凡幾日矣,別諭特降又幾遭矣。聖恩愈勤,臣情愈迫,跼高蹐厚,如窮無歸,千萬夢想之外,又伏奉聖諭,辭旨反復,比前尤隆,至提以云云之說,又申以悉燭無餘,臣雙手而拌,九頓而讀,且惶且感,且涕且泣。嗚呼,臣之當初語到莫重,莫非臣死罪,莫非臣死罪,而臣之本心無他,在於前啓中四字云云,庶幾聖明俯燭,而此係臣人鬼關頭,故敢冒萬死略有所陳,而私心猥惶,已不勝其萬萬,今者聖敎,及於云云,若是縷縷,臣旣承此罔極之恩言,庶可瞑目而入地。臣雖棄身粉骨,曷報此隆天厚地之至恩大德乎?在臣今日道理,固當冒沒暫進,以伸叩謝之忱,旋卽退伏,以守自靖之意,而不但罪戾之終難自恕,數日以來,重患毒感,症情非細,蠢動無路,罪添違傲,冞切悚懍,而至於金寶書寫之未卽奉承,分義都虧,惠慶宮承候之不得趨進,情禮亦廢,種種當復如何,惟伏望書寫之役,速賜變通,仍降誅罰以勵臣分云矣。臣旣承偕來之命,仍留之意,敢啓。傳曰,知道。上書啓,批答無
丙申五月初十日卯時,上詣殯殿,行朝奠後,梓宮加漆入侍時,行都承旨徐浩修,左承旨洪國榮,右承旨李秉鼎,左副承旨徐有慶,右副承旨申大升,同副承旨李商巖,記事官尹翊東,假注書徐龍輔,記事官朴聖鉉·朴祐源,以次陪進。上自廬次,詣殯殿中排設廳,視膳行朝奠。儀註上同上曰,時原任大臣·摠護使·都監堂郞,率匠手入殯殿擧行。翊東,承命出傳,領府事金相福,判府事韓翼謩,摠護使金尙喆,判府事李溵,右議政鄭存謙,魂殿都監堂上黃景源·金漢耆·鄭尙淳,都廳林得浩·李秉模·南鶴聞·兪漢鼎,以次入殯殿。上跪板位上。尙喆進前曰,加漆已訖矣。上還廬次。上曰,大臣於便殿入侍。諸臣以次退出。
丙申五月初十日巳時,上御興政堂。大臣入侍時,領府事金相福,左議政金尙喆,右議政鄭存謙,左副承旨徐有慶,假注書徐龍輔,記事官朴聖鉉·朴祐源,以次進伏。相福曰,連日勞動,聖體,若何?上曰,一樣。相福曰,王大妃殿氣候,何如?上曰,一樣。相福曰,惠慶宮氣候,何如?上曰,一樣。相福曰,臣罪負至重,待罪城外,鈇鉞重勘,日夜是俟,不意待勘之中,敦喩備至,此時分義,不敢言私,冒沒入來,臣之罪於是尤大矣。伏乞亟賜重勘焉。上曰,何必過引?勿復如是。上曰,摠護使擇日停當乎?尙喆曰,七月初二日及二十二日,爲好,而二十二日尤勝云矣。上曰,以二十二日停當,可也。有慶曰,禮判,持祝式待令矣。上曰,入侍。賤臣承命而出,與禮曹判書鄭尙淳進伏。上覽訖,命退。諸臣以次退出。
丙申五月初十日午時,上御廬次。改建堂上入侍時,戶曹參判金華鎭,左承旨洪國榮,假注書徐龍輔,記事官朴聖鉉·朴祐源,以次進伏訖。華鎭曰,永祐園表石,當趁八月展拜前刻立乎?上曰,唯。命書傳敎曰,永祐園碑石,及此設都監時造成,不但可省碑役,今秋展拜時,欲見其立其令上諡都監知悉,草圖書從速書入。又命書傳敎曰,應敎鄭元始,持修整冊錄入侍。賤臣承命而出,與應敎鄭元始進伏。元始進冊目錄,上覽訖,命元始先退。命書傳敎曰,洪樂述依例放送。命華鎭先退。命書傳敎曰,予之敦諭,旣曰云云,卿之書啓,又曰云云,卿之云云,還卿云云,予之云云,從予云云,則所謂云云,更不須提也。卿其卽爲入城,聽我面諭事,傳諭于洪奉賀,與之偕入。命退,諸臣以次退出。
丙申五月初十日午時,上御廬次。藥房副提調,持湯劑入侍時,副提調洪國榮,記事官尹翊東,記事官朴聖鉉,記事官朴祐源,醫官慶絢,以次進伏訖。國榮請進湯劑,上進御訖。上曰,吏判禮判入侍。上命退,諸臣以次退出。
丙申五月初十日申時,上御廬次。都承旨入侍時,行都承旨徐浩修,假注書徐龍輔,記事官朴聖鉉·朴祐源,以次進伏訖。上曰,禮曹參判·同副承旨入侍。賤臣承命而出,與禮曹參判沈履之,同副承旨李商巖進伏。履之,進貢饌定例,上覽訖,命履之先退。命書傳敎曰,進香時祭物,已命自內措備,只祭酒待令事,分付該寺。又命書傳敎曰,偶考在昔山陵都監儀軌,役軍之傷病,亦必狀聞,可仰烈祖恤民之聖德,今番山陵役處浩大,役軍夥多,能無傷病者乎?宣傳官,旣承下敎,以此意傳于敦匠之臣,役處亦爲看審以來。又命書傳敎曰,騎馬一匹立之,宣傳官一員入侍。命退,諸臣以次退出。
丙申五月初十日四更三點,上御廬次。坐直承旨同爲入侍時,同副承旨李商巖,假注書徐龍輔,記事官朴聖鉉·朴祐源,宣傳官李尙律,以次進伏訖。上曰,陵役今到何境?尙律曰,輔土之役,姑未畢矣。命退,諸臣以次退出。
上在慶熙宮泰寧殿南行閣廬次。
午時未時,灑雨或下雨,測雨器水深一分。
下直,定州牧使許任,江華經歷朴師郁,信川郡守李沇,機長縣監李尙蕃,懷德縣監李壽彬,興德縣監白光澤,麟蹄縣監金道淳,郭山郡守尹守喆,江界府使洪秀輔,博川郡守李尙彬,西生僉使安相恒,陰竹縣監李禮輔,樂安郡守申致權。
大殿·惠慶宮·中宮殿,親進香罷後,政院·玉堂單子問安。答曰,知道。
王大妃殿,親進香罷後,政院·玉堂單子問安。答曰,罔極。
大殿·惠慶宮·中宮殿,親進香罷後,藥房口傳問安。答曰,知道。
王大妃殿,親進香罷後,藥房口傳問安。答曰,罔極。
大殿·中宮殿,親進香罷後,朝廷二品以上·六曹堂上·大司憲·大司諫·宗班單子問安。答曰,知道。
王大妃殿,親進香罷後,朝廷二品以上·六曹堂上·大司憲·大司諫·宗班單子問安。答曰,罔極。
傳于李商巖曰,邊將外下直守令留待。
傳于洪國榮曰,領議政奉慰後,留待事,遣史官傳諭。
洪國榮,以弘文館言啓曰,副修撰柳戇,疏批已下,卽爲牌招察任,何如?傳曰,允。
又以弘文館言啓曰,修撰嚴思晩,旣有只推之命,卽爲牌招察任,何如?傳曰,允。
又以禮曹言啓曰,因山吉日,旣已退行,因山時各祭奠日子,原啓目中,改付標以入之意,敢啓。答曰,知道。
又以禮曹言啓曰,萬寧殿所奉影幀,移奉長寧殿吉日,以來七月三十日推擇,啓下矣。今此卒哭,旣已退行,移奉吉日,更令日官推擇,則來八月初十日寅時爲吉云,以此日擧行,而原節目中,改付標以入之意,敢啓。傳曰,知道。
又以禮曹言啓曰,魂殿所封京各司供上及日,下雉鮮,京畿所封月令誕日,各名日,進上物膳,則依丁丑年例,限三年仍爲封進,而諸道所封朔膳物膳,亦依前例,因山後,則勿爲封進之意,分付,何如?傳曰,允。
又以禮曹言啓曰,因永祐園奉審承旨所奏,本園香炭山及位田,優數磨鍊事,啓下矣。卽接本園守奉官所報,則江原道原州地所在酒泉·水周·加里坡·右邊等面,量外加耕處可合香炭山,慶尙道義城地所在玉山·舍谷所也。安平·丹村·下川等面,量外加耕處,可合位田,卽爲入啓劃定云,今此望報處,旣是量外加耕之地,則事當依所報畫屬本園,卽令地方官,斯遠打量後,御覽成冊,修正上送事,兩道監司處,竝以分付,何如?傳曰,允。
傳于洪國榮曰,承旨入侍。
又傳于曰,時囚中,中官吳喜謙,付過放送。
又傳于曰,宣傳官一員待命,騎馬三匹立之。
又傳于曰,上諡都監都廳徐有防入侍。
以修撰嚴思晩牌不進罷職傳旨,傳于洪國榮曰,只推。
傳于洪國榮曰,副提調,持二神交濟湯入侍。
又傳于曰,備局有司堂上蔡濟恭,持下家奴婢減員節目,入侍。
京畿監司尹蓍東狀啓,高陽郡下道面居,盲人朴景位等燒死事,傳于洪國榮曰,令本道,恤典擧行。
又傳于曰,今日政有闕代,竝令差出。
備邊司薦望,趙重晦爲咸鏡監司。
李商巖,以吏曹言啓曰,兩邑改號之意,纔已筵稟矣。時任守令改單子啓下之意,敢啓。傳曰,允。
又以吏曹言啓曰,禮曹正郞洪相聖呈狀內,身病甚重,勢難察任云,翼陵參奉宋時淵,除授後過限未肅拜,竝依例改差,何如?傳曰,允。
洪國榮,以承文院官員·都提調意啓曰,院寫字官前銜朴履孝·崔宗赫·李彦相·金樂瑞·金光澤·崔昌遠·金世鐸·李弘國陞實,代肄習,李栽·宣起範·安思賢·田景春·孫欽祖·李聖臣·林東彧·安景文,依例陞補,付軍職冠帶常仕,肄習陞付,代學生李聖民·金大興·劉億基·劉宅基,筆才頗有成就之望,屬于本院肄習,使之鍊業,何如?傳曰,允。
徐浩修,以兵曹言啓曰,新除授美錢僉使金光緖老母,今年七十六歲,法不當遠離赴任,呈狀乞遞,邊將之親,年七十五歲以上者,許遞其任,已有定式,依例改差,何如?傳曰,允。
吏批啓曰,忠淸監司今當差出,而擬望之人乏少,他道守令,竝擬,何如?傳曰,允。
有政。吏批,判書徐命善進,參判尹得養病,參議李在簡未肅拜,同副承旨李商巖進,李溎爲刑曹判書,李宜哲爲弘文提學,鄭光漢爲同經筵,趙明鼎爲掌院提調,柳義養爲司成,洪文海爲兵曹正郞,崔致白爲禮曹正郞,宋綸源爲監察,洪益烈爲敦寧主簿,金斗憲爲尙衣別提,李最源爲肇慶廟參奉,徐有臣爲忠淸監司,權綸爲仁同府使,李商運爲翼陵參奉,趙嶸爲渭原郡守,韓用和爲江西縣令,尹珖爲龜城府使,李應爀爲南陽府使,李國材爲律學敎授,池恂爲兼律學敎授,沈基泰爲吏曹佐郞,張顯慶爲司藝,具世勣爲長淵縣監,楚山府使單李徽遠,尼城縣監單金履容,以上改邑號,承文博士單李柱延,鶴城君楡,恩全君禶,河恩君垙,延豐君李,已上敍用事,承傳。
兵批啓曰,渭原郡守今當差出,而本郡以遽上重地,不可不擇差,他道未準朔,守令竝擬,何如?傳曰,允。
有政。兵批,判書李徽之進,參判魚錫定入直進,參議李得臣呈辭受由,參知李商岳病,恩全君禶爲都摠管,金朝潤爲同知,申光復爲訓鍊主簿,康佐堯爲美錢僉使,李漢昌爲唐浦萬戶,副護軍李獻慶,副司直韓光會·趙明鼎·趙重晦·洪樂性·鄭光漢·權噵·徐有隣·李瀰·趙德成·吳載純·閔百奮,邊聖和爲宣傳官。
大司憲李聖圭,大司諫洪檍,應敎鄭元始,副應敎李敬養,掌令柳榮鎭·鄭宇淳,校理金履正,副校理沈豐之,獻納李儒慶,副修撰李秉模·柳戇所啓,請文氏按律處斷。措辭見上又啓曰,請厚謙快正王法,其母依律處斷。措辭見上又啓曰,請礪山府竄配罪人洪麟漢,絶島安置。措辭見上答三司曰,不允。
大司憲李聖圭,大司諫洪檍,掌令柳榮鎭·鄭宇淳,獻納李儒慶所啓,請大靜縣荐棘罪人沈翔雲,亟命王府,嚴鞫得情,快正王法。措辭見上答兩司曰,不允。
掌令柳榮鎭·鄭宇淳所啓,請黑山島充軍罪人趙德昌,依律處斷。措辭見上又啓曰,請大靜縣爲奴罪人金壽賢,依律處斷。措辭見上又啓曰,請鏡城府定配罪人洪述海,依律處斷。措辭見上答府曰,不允。
獻納李儒慶所啓,黑山島充軍趙德昌,身爲掖隷,乘夜踰墻,亂入深嚴之地者,論以罪犯,決難容貸,請充軍罪人趙德昌,依律處斷。又啓曰,綾恩君具允明,前判書具允鈺,絶島圍籬安置罪人具庠,行副司直具㢞,本以凶邪之種,諂附厚謙,腸肚相連,陰謀祕計,無不干與,及今厚謙失勢之後,允鈺旣無明白樹立,而敢爲自拔之計,肆然呈疏,謂天可欺,將此心腸,奚事不爲?至於㢞,則名登臺啓,請討方嚴之時,多率騶從,呼唱道路,渠若眼有國法,放恣無嚴,胡至此極?此不可一日置之於城闉之內,請具允明·允鈺及㢞,竝遠竄。又啓曰,南海縣圍籬安置罪人具庠,本以凶譎之性,兼有悖戾之行,陰結凶類,綢繆祕謀,出沒閃倏,如鬼如蜮,而今其凶肚眞贓,綻露於凶賊載興文書中,所捉書札,指意叵測,情節難掩,則今此酌處之命,雖出於好生之德,三尺至嚴,決難容貸,請南海縣圍籬安置罪人具庠,更令王府,嚴鞫得情,快正王法。又啓曰,大靜縣爲奴罪人金壽賢,以幺麽宦侍,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢,更令王府,拿鞫嚴問,依律處斷。答院曰,不允。
全羅監司李普行疏曰,伏以臣以至庸極陋,百無一能,濫蒙天地之洪造,偏荷雨露之殊私,倉卒受命,叨此重寄,生疎齟齬,昏謬迷錯,一日二日,罔非罪戾,夙夜憂懼,不知所出,乃於此際,伏見廚院所下關文,以進上竹笋之不爲別封,而同封於朔膳之中,以致腐傷之患,乃有道臣·守令論啓請罪之擧,臣之不謹不職之罪,於是乎益著矣。蓋竹笋進上之規,薦新則別封,朔膳則同封,自有定式在焉,薦新之所封,固不可後時,而同封朔膳之所封,亦不可先期而別封,苟非狀聞請退,或別下卜定,則單種竹笋之獨爲別封,旣無其例,雖欲創而爲之,自是法之所不敢擅便也。適會封進之後,雨水連仍,日氣蒸鬱,生濕新軟之物,竝歸傷敗之境,此莫非臣意慮未周,不善料度之致,孽由已作,咎將誰任?噫,進上事體,何等嚴重,而苟有毫髮不謹,雖其事則眚災,情非故犯,斷之以法,猶在罔赦,又況當爲別封而不爲之別封,不當同封而乃爲之同封,則是乃違越令式,自爲擅便也,故致腐敗,自犯不謹也。究厥情狀,萬戮猶輕,臣罪至此,尤無所逃,乃蒙聖度天大,曲賜容貸,罰止問備,不加刑章,守令黜罷,下吏科治,亦皆參酌,竝從末勘,特擧所重,只以殯殿所薦,更令封進,臣於是,益不勝惶隕震越,不知所措。夫按藩之任,其責不輕,本非如臣駑劣,所可一日冒據,而今此罪犯,又不尋常,事係薦獻,所關尤大,揆以邦憲,不可幸逭,猶復晏然,官秩自如,其在義分,寧有此理?玆敢冒死自列,恭俟重勘。伏乞聖慈,亟降明命,削臣之職,治臣之罪,以爲人臣奉職不謹者之戒,千萬幸甚。答曰,省疏具悉。旣是前例,則不必過引,卿其勿辭察任。
忠淸監司閔百奮疏曰,伏以仙馭上賓,公除旣訖,臣民號寶,八域惟均,我殿下以出天地誠,當踐行之際,羹墻之思,尤宜如何?仍念臣出自嘗藥之地,經歲在外,區區微誠,只願早蒙鞶褫,歸覲耿光,乃於逖違之餘,遽纏抱弓之慟,嗚呼,此生,永無叨陪之日,則在今褥蟻之忱,惟有奔赴因山之班,少洩罔極之懷,而職事縻身,彊土有守,進退行止,不得自由,臣之隕結,於是益切。抑臣疾痛之呼,不容緩聲,冒死哀籲於慈覆之下,惟聖明之垂憐焉。臣少而虛脆,中傷水土,卅載下血之證,最是貞痼之疾,而南方風氣,尤妨調攝,故臣於春間,略控危懇,批旨之下,終失所圖,蹲仍如舊,惶悶轉深,而尙庶幾藥餌爲命,撐拄遣日,少效驅策之勞,仰答委寄之眷矣。顧今時月已久,證形漸劇,痰火上昇而眩喘忒甚,榮衛內鑠而食飮頓減,似此兆朕,誠恐藥餌之不能爲命,而撐拄者終不可久矣。驅策之所無自效而委寄者末由少答,則臣之情勢,吁亦慼矣。病中一念,惟冀及今遞解,擔還私次,息偃優閑,專意治療,以公而免尸素之譏,以私而有延縷之望,而哀疚之中,瀆擾是懼,一日二日,囁嚅至今,而若其自量已審,人亦莫不危之,到此地頭,他不暇顧,猥入文字,仰干嚴廬。伏乞天地父母,察臣危苦之情,亟命遞臣藩臬之任,俾蒙終始生成之澤,不勝幸甚。臣方以病乞免,則不宜贅及他事,而第其私懷慙悚,有不敢厭然自揜者。臣於向日,以興陽縣稅船致敗事,不能詳覈,至有緘問之命,臣席藁泥首,惟鈇鉞是俟,而乃蒙聖度天大,不罪其罪,臣尤惶感不知死所。蓋臣愚昧之見,只以穀物之準拯,不深置疑於致敗之由,及承判付,及顧惝怳,不覺愧汗之浹背也。噫,此特一易知者耳,臣之昏謬,尙不能辨其眞僞,致煩聖敎,則其於承流宣化之責,誠有未暇論者矣。訓止問備,雖出曲貸,罪著溺職,終難僥逭,玆敢首實尾陳,冀被重勘。臣無任屛營隕越之至,謹昧死以聞。
咸鏡監司韓光會疏曰,伏以皇天降割,大行大王,奄棄臣民,環東土數千里含生之類,莫不號慟,惟我聖上,以出天之孝,㷀然在疚,公除已過,哀毁深深,臣竊不勝焦慮之至。仍伏念臣之事先朝,已四十年所矣,偏荷殊知,濫躋崇品,畸跡寡助而奬拔每出於聖簡,散材蔑用而踐歷殆遍於華塗,頂踵毛髮,罔非洪造,筋力奔走,期殫微勞,而猥叨關臬,逖違宸陛,闕候起居之班,倏已周歲于玆,夙夜耿結之忱,惟願早納藩節,一覲耿光則退塡溝壑,亦無所恨,豈意脩門未入,雲鄕永隔,千里攀號,五內摧霣。嗚呼,今日在廷諸臣,孰非涵育於先朝之至澤,而曠絶之渥,若偏臣身,區區感戴之私,自謂不後於人,而今當天崩之日,拘於官守之限,不得從諸大夫之後,一哭於欑宮之前,南望長痛,生不如死。儻蒙藩寄之許解,俾趁廞儀之未啓,則少伸擧髥之慟,用酬褥蟻之悃,實是賤分之所當然,微誠之不容已者,矧又衰病轉甚,職務多妨,黔驢之技已窮,越鳥之戀徒切,必遞之願旣如彼,難强之勢又如此,衷情所迫,玆不得不疾聲煩籲於嚴廬深墨之中。伏乞聖慈,俯加矜察,諒臣言之寔出至懇,體天之必從所欲,亟賜褫鞶之恩,俾遂相紼之願,千萬幸甚。臣不勝瞻天望聖激切祈懇之至。答曰,省疏具悉。旣許前嶺伯所請,辭職依施。
持平朴聖泰疏曰,伏以臣民無祿,大行大王仙馭賓天,如喪之慟,率普惟均,居諸易邁,旬朔屢更,伏惟嚴廬攀號,益復罔極。仍伏念臣,自來情地之臲卼,卽一世之所共知,實無抗顔朝班,復側衣冠之念,而日前新除之下,義重沐浴,冒沒出肅,隨衆傳啓,至於洪述海事,以臣處義,事當引避,而人本愚迷,咫尺前席,未及周旋,以至隨參。噫,臣父昨冬所坐,蓋由於凶逆德師之論啓,而將至不測之科矣。幸賴先朝曲庇之恩,薄竄旋宥,闔門感祝,殞結是圖,而顧臣自守之道,雖平居對人,不宜論人長短,況可以居臺地而參論人此等事乎?反省愧恧,寧欲無吪,臣旣自壞其自處,又招人嗤點,啄長三尺,其何以自解乎?從今以往,臣之情勢,又添難安,其不可因冒於臺次,決矣。敢陳自劾之章,冀蒙鐫削之恩,伏願聖明,俯垂諒察,亟賜處分,因命選部,勿復檢擬於言地,以靖私義焉。臣方治疏將上之際,卽接鄕信,則臣父年近七耋,累千里往還之餘,氣息綿綴,委頓床席,近添輪行毒感,症形危苦,飮啖全却,日事醫藥,少無所減,臣自聞此報,心神飛越,按住不得,徑尋鄕路,臣罪至此,尤無所逃,亦乞治臣擅離,以肅朝綱,千萬幸甚。答曰,省疏具悉。爾其勿辭,救護父病。
中學敎授柳戇疏曰,伏以臣日前,以前校理臣申大年引嫌之疏,對章徑出矣。見阻喉院,至承問備之澤,臣心惶愧,歷日靡已。夫人之所以爲人,以其有廉隅也。大年,由臣而乞解,臣獨矇不自處,其爲放倒四維,羞辱朝廷,爲何如哉?蓋臣於丙子年間,待罪憲職時,故贊善臣申暻,疏請其外祖文純公臣朴世釆廡食聖廟,臣略論從享,惟當一付之士林公共之論,非爲其子孫者所敢干與,請施甄罷之典,伊時事實,不過如斯,初非以惡言相加,則今忽追提數十年前規警之一微事,有若眞箇父兄嫌讎之不可與同朝者然,甚矣。人見之難齊也,本事是非,不欲索言爭辯,瀆擾恭默之下,而彼旣以此而引嫌,則臣之處義,在所必遞,而疏旣見却,官銜尙縻,此豈聖朝禮使群下之意哉?玆敢不避猥越,更瀆宸嚴,尤不任惶悚之至。伏乞聖明,亟削臣職,仍治臣罪,以肅朝綱,以安賤分,千萬幸甚。答曰,省疏具悉。爾其勿辭察職。
丙申五月十一日卯時,親進香陪祭入侍時,行都承旨徐浩修,左承旨洪國榮,右承旨李秉鼎,左副承旨徐有慶,右副承旨申大升,同副承旨李商巖,記事官尹翊東,假注書徐龍輔,記事官朴聖鉉·朴祐源,都廳林得浩,以此陪進。上自廬次,詣殯殿中排設廳,視膳訖,入自東挾門,內侍陳設。上出自東挾門,詣盥洗位,盥洗訖,就板位上俯伏哭,在位者皆哭。上止哭,詣尊所斟酌訖。上詣香案前,北向跪三上香,獻盞訖。國榮進前讀祝訖。上俯伏興,正箸,出自東挾門,復就板位上,俯伏哭,在位者皆哭。上止哭,還廬次,諸臣以次退出。
丙申五月十一日辰時,上御廬次。大臣·吏曹判書同爲入侍時,領議政金陽澤,吏曹判書徐命善,同副承旨李商巖,假注書徐龍輔,記事官朴聖鉉·朴祐源,以次進伏訖。陽澤曰,日氣漸熱,聖體,若何?上曰,一樣。陽澤曰,王大妃殿氣候,何如?上曰,一樣。陽澤曰,惠慶宮氣候,何如?上曰,一樣。陽澤曰,今日過進香,輿情益復罔極矣。上曰,夫復何喩?上曰,錦伯今已許遞,此道素稱多弊,誰當爲之?吏判留意否?命善曰,欲以徐有臣爲之矣。上曰,好矣。北伯亦方出窠,領相欲以何人爲之乎?陽澤曰,臣所留意之人,亦是徐氏,卽徐有寧矣。上曰,此亦好矣,而錦伯先以徐氏中人停當,則一門之內,不必一時竝除道伯。且領相所薦之人,方在外任,崇品有何可爲人乎?陽澤曰,然則趙重晦矣。上曰,好矣。命書傳敎曰,政事當日爲之。又命書傳敎曰,卿宰罷削人員,一竝給牒敍用。上曰,左右相入侍,下直守令,亦爲入侍。賤臣承命而出,與左議政金尙喆,右議政鄭存謙,江界府使洪秀輔,鐵原府使金相台,博川郡守李尙顯,定平府使許任,信川郡守李沇,明川府使李華柱,平海郡守柳光命,麟蹄縣監金道源,懷仁縣監李壽彬,興德縣監白光澤,機張縣監李尙蕃,郭山郡守尹守喆,陰竹縣監李禮輔,樂安郡守申致權,進伏。上曰,摠護使,何日當進山陵?尙喆曰,當於開金井日進去矣。命善曰,臣有稟定事矣。平安道一邑,忠淸道一邑,有御諱音相似處,不可不改其邑號矣。上曰,新政之初,凡事變易,不是好事矣。陽澤曰,上敎則儘好,而但自下之擧行,不可不改之矣。上曰,姑非時急之事矣。尙喆曰,永祐園表石豎立事,命下矣。表石自都監備置之好品,可以入用,而至於碑閣之役,今不可別設都監,差待山陵事役之垂了,使別工作,往治其木石,待該曹擇日之頒下,趁期擧行之意,分付於陵所都監,何如?上曰,依爲之。出擧條大臣·吏判先退,秀輔進前,命商巖讀宣諭。上曰,下去懋哉。相台進前,命奏履歷及七事。上曰,下去懋哉。尙顯進前,命奏七事。上曰,下去懋哉。任進前,命奏七事。上曰,下去懋哉。沇進前,命奏七事。上曰,下去懋哉。華柱進前,命奏七事。上曰,下去懋哉。光命進前,命奏七事。上曰,下去懋哉。道源進前,命奏七事。上曰,下去懋哉。壽彬進前,命奏七事。上曰,下去懋哉。光澤進前,命奏七事。上曰,下去懋哉。尙蕃進前,命奏七事。上曰,下去懋哉。守喆進前,命奏七事。上曰,下去懋哉。禮輔進前,命奏七事。上曰,下去懋哉。致權進前,命奏七事。上曰,下去懋哉。命退,諸臣以次退出。
丙申五月十一日巳時,上御廬次。右承旨入侍時,右承旨李秉鼎,記事官尹翊東,記事官朴聖鉉,記事官朴祐源,以次進伏訖。上曰,開政乎?秉鼎曰,姑未開政矣。上曰,大臣在何處?秉鼎曰,在藝文館矣。上曰,坐直誰也?秉鼎曰,右副承旨·同副承旨矣。上曰,開政後入侍,可也。上命退,諸臣以次退出。
丙申五月十一日未時,上御廬次。藥房副提調,持湯劑入侍時,副提調洪國榮,記事官尹翊東,記事官朴聖鉉,記事官朴祐源,醫官慶絢,以次進伏訖。國榮,請進湯劑,上進御訖。上命退,諸臣以次退出。
丙申五月十一日申時,上詣殯殿。行夕上食,陪祭入侍時,同副承旨李商巖,假注書徐龍輔,記事官朴聖鉉·朴祐源,都廳李秉模,以次陪進。上自廬次,詣殯殿中排設廳,視膳訖,行夕上食。儀註上同上還廬次,諸臣以次退出。
丙申五月十一日酉時,上御廬次。左承旨入侍時,左承旨洪國榮,假注書徐龍輔,記事官朴聖鉉·朴祐源,以次進伏訖。上曰,戶曹參議入侍。賤臣,承命而出,與戶曹參議鄭民始進伏。上曰,役事着實爲之乎?民始曰,方着實董役矣。命國榮,讀各司祭文,命書全羅監司疏批。上曰,國葬都監都廳徐有防入侍。賤臣,承命而出,與國葬都監都廳徐有防進伏,命出給碑文。上曰,草圖書書入,命退,諸臣以次退出。
丙申五月十一日戌時,上御廬次。校正堂上入侍時,校正堂上蔡濟恭,郞廳柳義養,右副承旨申大升,假注書徐龍輔,記事官朴聖鉉·朴祐源,以次進伏訖。上曰,御製誤字,盡爲校正乎?濟恭曰,盡爲校正矣。上曰,當爲幾卷?濟恭曰,當爲十一卷矣。以活字印出乎?上曰,依爲之。上曰,近日推刷官宮屬,皆厭避何也?濟恭曰,前日則渠輩任意作弊,無所忌憚矣,近日則不得任意作弊,故渠輩厭避,宜矣。上曰,卿是備局有司堂上,各道婢摠,與大臣,相議釐正,可也。濟恭·義養,先退。命書傳敎曰,予已有料,頃聞大臣所奏,政若予意,而以予之仰聞年前貴人房奉祀時,下敎推之,聖敎所謂奉祀,卽指雖入壽進宮之後,奉祀之都尉,躬往奠酌故也。然則,奉祀與否,不在於入壽進宮之與否,明矣。今不必以此起疑,而予之有料者,非謂此也。大臣之意,亦與予意不甚相遠。大扺寧嬪地處,與等閑妃嬪自別,到今代遠之後,雖不可如前設宮,而與等閑妃嬪,一廟竝祀,亦有所不可矣。寧嬪房,移奉壽進宮一節,當初旣有待下敎之命,其令仍奉本宮,使奉祀之都尉,依壽進宮祭例,墓以寒食,廟以春秋,仰體先大王尊敬之聖意,此持本宮之壽進宮也,聞有墓下位田云,其中十結劃給,以爲祭需事,分付戶曹。勿出朝報又命書傳敎曰,聞於毓祥宮·靖嬪房,皆聖國冒占者,各爲累百結之多,成冊自內先已錄置,自該曹,問于該宮,一一査出,竝卽出稅後,草記事,分付戶曹。大升曰,俄者禮判,有稟定事云矣。上曰,他承旨,與禮判入侍。賤臣,承命而出,與禮曹判書鄭尙淳,左承旨洪國榮進伏,大升先退。尙淳曰,景慕宮移奉彰義宮後,似當有奉安祭,而彰義宮移奉,旣是權安,故不敢循例磨鍊,何以爲之乎?敢稟。上曰,一體擧行,可也。出擧條尙淳曰,延福殿移奉本殿時,神輦儀仗,當以大駕,鹵薄磨鍊,而景慕〈宮〉移奉彰義宮時,儀仗何以擧行乎?敢稟。上曰,以代理時導駕儀仗,擧行,可也。出擧條尙淳曰,元宗大王追崇,奉安崇恩殿後,行奉安祭矣。崇恩殿,旣是別廟,則今不必援此爲例,而延福殿奉安後,亦當有行祭之節矣。上曰,依例擧行,可也。尙淳曰,上冊寶後,旣行三獻祭,又有告動駕祭,延福殿奉安後,又有奉安祭,半日之內,三次行祭,殊涉荐疊,若兼告動駕事由於上冊寶祭,則恐合便宜,敢此仰達矣。上曰,依爲之。出擧條尙淳曰,今此元陵齋室立柱上樑期日,該都監,欲趁今月晦間擧行云,故推擇吉日之際,日官定二十九日辰時,而報本曹時,誤書以三十日卯時,臣曹,亦依此啓下矣。莫重擇日,如是做錯,事極可駭,當該日官及本曹下吏,令攸司科治,臣亦有不察之失,惶恐待罪,而齋室立柱上樑吉日,以今月二十九日辰時,原單子中,改付標以入,何如?上曰,卿則勿待罪,下吏亦勿推治,至於日官,則不可無飭,依爲之。出擧條尙淳曰,今番端午節扇進上時,全羅左水營,不爲封進於殯殿,故自臣曹,發關査問,則該水使報辭,以爲巡營,關文中,有依庚子·甲辰·丁丑例擧行云,本道巡營,旣爲一體知委,則一道之內,右水營所封進者,左水營獨爲闕封,雖緣疎忽不審之致,而事體則誠爲大段未安,當該水使洪和輔,宜有譴責之道,而取考臣曹謄錄,則從前方物闕封之兵·水使,或請緘辭推考,或請從重推考,而無請罷之例,故不得直請譴罰,何以爲之乎?敢稟。上曰,闕封之失,比發關不察,大矣。該水使,緘辭從重推考。尙淳曰,未封節扇,則使之急速封進,何如?上曰,今已過時,勿爲封進,可也。出擧條命退,諸臣以次退出。
上在慶熙宮泰寧殿南行閣廬次。
卯時,有霧氣。
大殿·惠慶宮·中宮殿,朝哭後,政院·玉堂口傳問安。答曰,知道。
王大妃殿,朝哭後,政院·玉堂口傳問安。答曰,罔極。
傳于洪國榮曰,副提調持六神交濟湯入侍。
又傳于曰,承旨入侍。
李商巖,以魂殿都監郞廳摠護使意啓曰,本都監三房郞廳韓用和,移拜外任,代工曹正郞尹龜東差下,使之察任,何如?傳曰,允。
以江原監司加分狀啓,傳于李商巖曰,草記擧行。
傳于洪國榮曰,書樓別監二名料布,每月各米一石,布三疋,其外二名,依朔下例,各月給二兩。
徐有慶,以戶曹言啓曰,毓祥宮·靖嬪房,皆有聖國冒占者,問于該宮,出稅後草記事,命下矣。該宮成冊,今爲來到,毓祥宮免稅中,忠淸道恩津五十結,海美五十五結,牙山六十結,全美四十結,沃川四十五結,全羅道谷城一百結,和順五十結,礪山五十結,慶尙道金海五十結,京畿加平柴場六十結九十一負三束,靖嬪房免稅中,忠淸道德山五十結,全羅道扶安五十結,靈光五十結,和順五十結,慶尙道丹城一百結,丙申條爲始出稅,乙未條未納中田結所收,納于本曹,土地所收,納于內需司事,竝以分付各道之意,敢啓。答曰,知道。
李商巖,以奉常寺官員都提調意啓曰,東籍親耕田所種大麥打作,則所出爲五石之意,敢啓。答曰,知道。
又以兵曹言啓曰,闕門事體,極爲嚴重,朝官出入,自有跟隨,而朝者,以濫率跟隨事,至有本曹入直堂上郞廳罷職之命,則守門將,不可無飭,當該守門將朴晉煥,汰去,何如?傳曰,允。
又以吏曹言啓曰,掌樂院主簿趙鎭完呈狀內,身病猝重,勢難察任云,依例改差,何如?傳曰,允。
徐浩修,以兵曹言啓曰,五衛將李東曄,身病猝重,旬月之內,無望供職,呈狀迄遞,宿衛輪回之任,不可久曠,今姑改差,何如?傳曰,允。
吏曹口傳政事,金載順爲兵曹參判,鄭濡爲佐郞。
兵曹口傳政事,河恩君垙爲都摠管。
以承傳色口傳下敎曰,敬奉閣有皇朝誥命與否,有金寶與否,問于藝文館知入。
丙申五月十二日午時,上御廬次。藥房入侍,都承旨·禮判·領相,追後入侍時,副提調洪國榮,記事官尹翊東,記事官朴聖鉉·朴祐源,醫官慶絢·徐命緯,以次進伏訖。上曰,湯劑似熱矣。國榮問絢等曰,二神交濟湯,似熱,心腎湯更爲進御,何如?絢曰,二神交濟湯,別無所熱矣。命緯曰,材料別無熱者矣。上曰,似熱矣。國榮問絢等曰,有似熱之候,何如?絢曰,似非湯劑所致也。上曰,玉堂入番,誰也?問入。賤臣承命出去,以上番李敬養,下番柳戇還奏,絢等先退。上曰,林得浩入侍。賤臣,承命召入,魂殿都廳林得浩進伏。上曰,役事幾何爲之?得浩曰,窓戶未及造懸矣。上曰,都承旨入侍。賤臣承命召入。都承旨徐浩修進伏,國榮·得浩先退。上命浩修,書傳敎曰,誌文雖未脫稿,如有起草者,持草本入侍之意,遣史官傳諭于領議政。浩修曰,跟隨之法,旣有定數,宮門之禁,本自嚴重,而況今信漢符申明之後,奉行之道,比前尤異,近來紀綱解弛,人心忸玩,恩全君禶,出入殿庭之際,跟隨之多,至於數十人,事之驚駭,莫此爲甚,朝家立法,當自貴戚始,不飭之該曹堂郞,亦當有警,恩全君禶,兵曹入直堂郞,竝從重推考,何如?上曰,依爲之。其在立紀綱之道,不但自宗戚始,爲渠敎戒之道,亦不可推考而止,恩全君禶削職,入直堂郞罷職。出擧條上曰,招騎郞,問入直堂郞知入。賤臣,承命出去,以參判魚錫定,佐郞金憲球還奏。上曰,恩全君禶削職,兵曹入直堂郞罷職。出榻敎上曰,騎省堂郞摠管有闕代,口傳差出。出榻敎上曰,禮曹判書入侍。賤臣承命召入,禮曹判書鄭尙淳,進伏。尙淳曰,正殿修理時,廣窓塗排爲之乎?冊寶亦當奉安矣。上曰,冊寶當奉安於北壁,而始役似預矣。尙淳曰,然則當臨時更擇日矣。上曰,魂殿山陵兩都監物力,何處有裕?尙淳曰,魂殿都監,似無不足之慮,然申晦爲摠護使時,依庚子年例磨鍊,而鑄成延福殿·景慕宮祭器,故似不足,而山陵都監,爲主人,物力盡在其處,故可以次次取用矣。上曰,祭器何處鑄成乎?尙淳曰,下闕鑄成,而延福殿·景慕宮祭器,始鑄矣。上曰,山陵役軍,用京軍乎?尙淳曰,京募軍而或有外方軍矣。上曰,轝士軍,幾番點考乎?尙淳曰,自部,連爲點考矣。上曰,領議政入侍。賤臣承命召入,領議政金陽澤進伏。陽澤曰,聖體熱候,何如?掌務官,以聖體有熱候,湯劑不爲進御來言,故臣下情,不勝伏慮入來矣。上曰,掌務官誤傳矣。陽澤曰,王大妃殿氣候,何如?上曰,一樣矣。陽澤曰,惠慶宮氣候,何如?上曰,一樣矣。上曰,誌文盡製乎?陽澤曰,姑未出草矣。上曰,明日則出中草乎?精神似多用矣。陽澤曰,明日則似未及矣。上曰,寧陵誌文,三起軸矣。陽澤曰,先正,靜處山寺製出云,而臣則百不及矣。上命退,諸臣以次退出。
丙申五月十二日未時,上御廬次。藥房副提調,持湯劑入侍,刑房承旨追後入侍時,副提調洪國榮,記事官尹翊東,記事官朴聖鉉,記事官朴祐源,醫官慶絢,以次進伏訖。國榮,請進湯劑,上進御訖。上曰,宣傳官一員待命,騎馬一匹立之。賤臣,承命出傳,召入宣傳官李尙訥進伏。上曰,往漢北門,摘奸守直,而非姜姓人爲部將云,誰爲大將時差出乎?知來。尙訥先退。國榮曰,湯劑,明日已準一劑,再明日,當更爲議定矣。絢先退。上曰,刑房承旨入侍。賤臣承命,召入右承旨李秉鼎進伏。上曰,大臣,請謄給庚戌鞫案與事變注書謄來,可也。仍復命秉鼎曰,使金吾堂上擧行事,分付。秉鼎曰,出榻敎乎?上曰,庚戌鞫案,金吾諸堂,考出謄入。出榻敎秉鼎先退。上命國榮書傳敎曰,聞承旨所奏,則御押模寫,院吏廉載亨專當爲之云,其涉可嘉,司鑰除授事,分付掖庭署,捧承傳。又命書傳敎曰,書樓別監二窠付料布,每月題給事,分付。上命退,諸臣以次退出。
丙申五月十二日戌時,上御廬次。左承旨入侍時,左承旨洪國榮,假注書徐龍輔,記事官朴聖鉉·朴祐源,以次進伏訖。上曰,摘奸宣傳官入侍。賤臣承命而出,與宣傳官李尙律進伏。上曰,漢北門摘奸以來乎?尙律曰,摘奸則守門將,守直無頉矣。命尙律先退。國榮曰,應敎鄭元始,持冊目錄來待矣。上曰,明日待令,可也。命退,承史以次退出。
上在慶熙宮泰寧殿南行閣廬次。
未時,日暈。
大殿·惠慶宮·中宮殿,朝哭後,政院·玉堂口傳問安。答曰,知道。
王大妃殿,朝哭後,政院·玉堂口傳問安。答曰,罔極。
傳于申大升曰,永祐園碑石,今欲親書,而稟定後可以草圖書云,都提調都廳入侍。
申大升啓曰,摠護使金尙喆,有稟定事,請對矣。
傳于洪國榮曰,禮房承旨,馳往昭寧園,奉審以來。又傳于曰,奉審承旨入侍。
傳于李秉鼎曰,景慕宮祭禮,有下敎事,宗廟提調沈履之入侍。
申大升,以追崇都監郞廳都提調意啓曰,眞宗大王冊文草圖書,睿覽後,方可正書入刻,故令書寫官禮曹判書鄭尙淳,先爲寫出以入之意,敢啓。傳曰,知道。
申大升,以追崇都監郞廳都提調意啓曰,孝純王后玉冊文草圖書,睿覽後方可正書入刻,故令書寫官副司直洪梓,先爲寫出以入之意,敢啓。傳曰,知道。
又以上諡都監郞廳都提調意啓曰,莊獻世子竹冊文,草圖書睿覽後,方可正書入刻,故令書寫官行吏曹判書徐命善,先爲寫出以入之意,敢啓。傳曰,知道。
又以上諡都監郞廳都提調意啓曰,永祐園表石陰記,令書寫官掌樂院正徐有防,書出以入之意,敢啓。傳曰,知道。
大司憲李聖圭,大司諫洪檍,應敎鄭元始,副應敎李敬養,掌令柳榮鎭·鄭宇淳,校理金履正,副校理沈豊之,獻納李儒慶,副修撰李秉模等,所啓,文氏,敢以後宮,外結尙魯,潛懷不逞之心,肆行危逼之計,究厥罪狀,妖惡極矣。決不可收其爵號,安置私第而止,請文氏按律處斷。又啓曰,厚謙母子之罪關宗社,憤神人,前後三司之討,已盡窮凶之迹,凡在血氣之倫者,咸曰,可誅,厚謙之竄配,其母之出第,不過薄勘,邦憲未擧,輿情愈激,請厚謙,快正王法,其母依律處斷。又啓曰,竄配罪人洪麟漢,本以濫猾之性,濟以陰譎之行,締結厚謙,敢懷叵測之心,沮戲聽政,顯有爭抗之意,罪惡貫盈,昭布國人之耳目者,已悉於前後合辭之啓,而伏見傳敎下者,麟漢之罪狀,於是乎尤著,則勘罪之命,只止於近地竄配,公議轉激,輿情愈菀,究厥罪狀,不可薄竄而止,請礪山府竄配罪人洪麟漢,絶島安置。答三司曰,不允。
大司憲李聖圭,大司諫洪檍,掌令柳榮鎭·鄭宇淳,獻納李儒慶等所啓,荐棘罪人沈翔雲,本以凶孽之裔,且兼妖邪之性,得罪倫紀,爲世所棄,蝨附厚謙,受其指使,向來一書,指意陰譎,情狀叵測,合辭之請,實是嚴懲討杜亂源之意,而閱歲爭執,天討未擧,世豈有妖惡如此,而終逭王章之理哉?移配之命,雖出於投諸遠惡之意,而三尺至嚴,不可至此而止。請大靜縣荐棘罪人沈翔雲,亟命王府,嚴鞫得情,快正王法。答兩司曰,不允。
掌令柳榮鎭·鄭宇淳所啓,趙德昌以入番掖隷,擅離番次,至於踰越宮墻之境,充軍之命,雖出於好生之德意,論其罪犯,不可充軍而止。請黑山島充軍罪人趙德昌,依律處斷。又啓曰,妖宦壽賢之締結一種嗜利之凶徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。又啓曰,請鏡城府定配罪人洪述海,依律處斷。措辭見上答府曰,不允。
丙申五月十三日卯時,上御廬次。左承旨入侍時,左承旨洪國榮,假注書徐龍輔,記事官朴聖鉉·朴祐源,以次進伏訖。上曰,承宣,今日馳詣昭寧園,奉審以來。昭寧園爲幾里?國榮曰,六十里矣。上曰,今日可以往返乎?國榮曰,今日似可値暮,而當某條往返矣?上曰,都承旨,與戶曹參議入侍。賤臣承命而出,與都承旨徐浩修,戶議鄭民始進伏。國榮先退。上曰,戶議連日進去奎章閣役處乎?民始曰,然矣。浩修曰,摠護使,以陰記事,有稟定事云矣。上曰,入侍。賤臣承命而出,與摠護使金尙喆進伏。尙喆曰,日間聖體,若何?上曰,一樣。尙喆曰,王大妃殿氣候,何如?上曰,一樣。尙喆曰,惠慶宮氣候,何如?上曰,一樣。今日都廳,不爲入來乎?尙喆曰,柳義養則入來,而徐有防,則草圖書未及書之,故不得入來矣。上曰,卿所稟定者何事?尙喆曰,陰記中,本無書御諱之例,丙申登極之登極二字,改以嗣服,則好矣。上曰,然則登極二字,改以嗣服書之,可也。尙喆先退。命書傳敎曰,別無深意,而飭不可不嚴故也,前恩全君禶,給牒敍用。上曰,禁軍一人招入,一馬牌入之。賤臣承命而出,招禁軍一人,立於庭下。上曰,汝持此馬牌乘撥馬,馳詣昭寧園,如路逢奉審承旨,今日可以復命與否知來。禁軍承命退出。上曰,進御二神交濟湯,一貼封入。出榻敎命退,諸臣以次退出。
丙申五月十三日戌時,上御廬次。奉審入侍時,左承旨洪國榮,假注書徐龍輔,記事官朴聖鉉·朴祐源,以次進伏訖。國榮曰,臣敬奉聖敎,馳詣昭寧園,奉審園上無頉,守直無頉矣。上曰,何其遄返也?國榮曰,或慮未及於門限前故,疾馳往返矣。上曰,今當以傳敎書下,而奉審承旨,倚枕苦待之際,復命甚遄,予心欣喜,當示褒嘉意,戶曹郞廳發牌聽傳敎,豹皮一令待令。命書傳敎曰,奉審承旨食後奉命,百數十里門限前復命,能知予今日之懷,宜禾褒嘉之意,豹皮一令賜給。上曰,禮曹參判入侍。賤臣,承命而出,與禮曹參判沈履之進伏。上曰,景慕宮守僕,以宗廟守僕中,取才擬望以入。履之曰,貢膳定例中草,似於再明間正書入之乎?上曰,然則再明請對,可也。履之先退。上曰,坐直承旨,藥房提調入侍。賤臣承命而出,與藥房提調徐命善,右承旨李秉鼎進伏。命善曰,俄者湯劑封入矣。已爲進御乎?上曰,姑不進御矣。國榮先退。命書傳敎曰,嗚呼,當此月逢此日,崩霣摧咽,如不欲生,嗚呼,以予今日之心,豈忍發號施令,而噫嘻聖國,窮天極地之罪惡,予之所以腐心鏤骨,而含憤茹痛者也。若於今日,不爲洞諭百官萬民,何以知此賊之本末,而共憤於窮天之罪,胥痛於極地之惡也哉?嗟,爾小大臣庶,明聽予哀苦之辭。嗚呼,聖國之罪惡,不可以十百計,而千罪萬惡,無非罔測絶悖,不忍提不忍言之凶圖逆節也。夫彼聖國,以僕隷之賤,有虺螫之性,內挾妖妹,外結賊相,凡所以日夜綢繆者,苟非篡奪之計,卽是弒逆之謀,粵自癸酉以來,其志愈肆,其謀愈急,後庭深處,鑾輿幸臨,則聖國與其妹,譛間我兩宮,爲言罔極,或曰,某日爲某事,某時行某事,無時而不譛間,無事而不譛間。嗚呼,當時毓德春宮,令聞日彰,而聖國則乃謂問寢不以時,視膳不以時,甚至於殺越人命,漁取女色等語,白地粧撰,欲試眩惑,天聽之計,此特構捏之一端,噂之初階也。凡玆數事,已是覆載之所難容,則況且樂善之火,祟於聖國,禁井之變,由於聖國,痛矣痛矣。此豈予所忍提道者,而只開端倪而不明聖國,弒逆之謀,則今日臣庶,安知我大行大王天地之仁日月之明哉?儻非我大行大王,逆折奸萌,屛逐閭里,使不得接足於宮禁,則宗社之危,國本之絶,可立而待也。幸賴我大行大王止慈之恩,燭奸之聖,使宗社幾危而復安,國本旣絶而復續,此非但予小子含恩頌德,沒世不可忘,將且有光於天下萬世也。嗚呼,欲報之德,昊天罔極,嗚呼,皇天不弔我東土,大行大王慈覆之德,如彼其摯且切矣,則先親前日之沈疴,庶幾由是復常,而醞釀之凶計旣久,疑懼之積漸難醫,伊時則不但問寢可以得以時,視膳可以得以時之時。我大行大王,亦嘗頻遣左右,問其起居之安否,察其飮食之多少,此乃慈孝兩宮之一大好機會,而其奈患候之轉益沈痼而莫可平復,何哉?天乎天乎,胡寧忍予?噫嘻,痛矣。聖國之罪,雖千剮萬戮,何足以少贖貫盈之惡,而少洩神人之憤哉?至若每當文女有娠之時,潛求良人之子,表裏交煽,陰圖篡奪,此正不韋盜秦之謀,僧肫亡麗之術,不但宮省之中,有口皆傳,抑亦市井之間,有耳皆聞,亦非我大行大王嚴宮禁杜亂源,則惟彼聖國之凶謀,豈可以不得試而不敢售哉?此實亘古今之所未嘗聞所未嘗有之亂賊也。每一念至重,爲之心寒而骨顫。嗚呼,記昔予三歲時,大行大王,見和寧與予言,而敎予勿復語,及予之長,常提不臨延齡君家之事,以訓予曰,兄弟之情非不至矣,所不忍者,䄙嬪祠版之同在一室也。以此推之,可以仰大行大王指敎予小子之微意也。嗚呼,如䄙嬪微細之故,以大行大王友于至德,猶且不臨延齡之家,況予之所以罪文女,何可已乎?罪聖國,又何可已乎?雖然,文女之得貸一縷,聖國之不施追戮,參量裁酌,意各有在,而臚列罪狀,昭示八方之意,已及處分之傳敎,然而欲書則涕不禁,欲言則聲先吞,不忍滋筆,泯默至今矣。悲懷交集,中宵不寐,苫枕呼燭,敷此心曲,咨爾大小臣庶,咸須聽悉。上曰,聖國罪狀,尙忍言哉?思之不覺心寒而骨冷。命善曰,聖國罪狀,率土之人,孰不知之,而臣則其時待罪桂坊,故尤得詳知,聖國,實萬古所無之逆矣。今伏見傳敎,益知其所未知者,不覺毛骨之俱悚矣。秉鼎曰,亂臣賊子,何代無之,而如聖國之窮凶極惡,未之前有也。今伏見傳敎,實是萬古之大逆矣。此非臣所敢言者,而第伏念文女,負此罪名,而尙今假息覆載之間,率土臣民之憤鬱,已無可言,而國體之虧損,莫此甚矣。上曰,今日悲撓,言未盡諭矣。命退,諸臣以次退出。
上在慶熙宮泰寧殿南行閣廬次。
自寅時至巳時,灑雨下雨,測雨器水深五分。
下直,登山僉使徐敬默。
藥房都提調金陽澤,提調徐命善,副提調洪國榮啓曰,伏未審夜間,聖體,若何?今日臣等,率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。下敎時入侍。
大殿·惠慶宮·中宮殿,朝哭後,政院·玉堂口傳問安。答曰,知道。
王大妃殿,朝哭後,政院·玉堂口傳問安。答曰,罔極。
王大妃殿,藥房口傳問安。答曰,罔極。
惠慶宮·中宮殿,藥房口傳問安。答曰,知道。
傳于徐有慶曰,禮房承旨入侍。
備忘記,傳于李商巖曰,在家謹悉,雖曰古例,今日箚請之事,何等凶賊,何等亂逆,則近日堂箚,無一人入來拜箚者,其爲循訛襲謬之失,已非所望於讀書學士,而況此君父之讎,名以誅討,等閑看了,有若循例連啓者然,似此懲討,不如不爲,除呈辭及在外外,不參拜箚,諸玉堂,爲先一竝遞差。
洪國榮,以禮曹言啓曰,永祐園表石營建時,各項吉日,令日官推擇,則碑閣開基,來七月初一日卯時,定礎同月初四日卯時,立柱上樑同日午時,安籠臺同月十三日卯時,豎碑同月十六日午時爲吉云,以此日時擧行,而開基始役,先告事由,同月初一日曉頭,設行之意,知委,何如?傳曰,允。
備忘記,政事當日爲之。
徐浩修啓曰,事變假注書安策,身病猝重,勢難察任,今姑改差,何如?傳曰,允。
事變假注書望,安策改差,代以魚錫光爲事變假注書。徐浩修啓曰,事變假注書。魚錫光,時無職名,令該曹依例付軍職,冠帶常仕,何如?傳曰,允。
傳于徐有慶曰,都承旨入侍。
傳于洪國榮曰,副提調,持六神交濟湯入侍。
傳于申大升曰,濟州復命宣傳官入侍。
山陵都監狀啓,小浮石所石手李老味致死事,傳于徐有慶曰,恤典擧行。
黃海監司狀啓,遂安郡居幼學孔時廷等渰死事,傳于徐有慶曰,恤典擧行。
又傳于曰,史官一員待命,騎馬三匹立之。
傳于李商巖曰,宗廟提調入侍。
傳于徐有慶曰,禮房承旨入侍。又傳于曰,副提調入侍。
李秉鼎啓曰,左議政金尙喆,右議政鄭存謙,有稟達事,來詣請對矣。傳于李秉鼎曰,入侍。
李秉鼎啓曰,領議政金陽澤,有稟達事,來詣請對矣。
徐浩修啓曰,領府事金相福,判府事李溵,有稟達事,來詣請對矣。
又啓曰,判府事韓翼謩,有稟達事,來詣請對矣。
傳于徐浩修曰,原任大臣入侍。
李商巖啓曰,諸玉堂,有稟達事請對矣。傳于徐浩修曰,入侍。
李商巖啓曰,兩司有稟達事,請對矣。
領中樞府事金相福,議政府領議政金陽澤,行判中樞府事韓翼謩,議政府左議政金尙喆,行判中樞府事李溵,議政府右議政鄭存謙等,率百官啓曰,臣等伏見夜下傳敎,不覺骨寒而膽掉也。噫嘻痛矣,文女之排布暗地,危逼儲位,敢欲潛移國本,陰圖篡奪之凶謀逆節,昭著無餘,則一日容貸於覆載之間,其可曰,國有常法耶?究其情節,萬萬妖惡,此不但殿下之罪人,乃是先大王之罪人也。不但爲先大王之罪人,卽宗社之罪人。今殿下,雖靳允於喉院三司之請,其三尺之至嚴何,一國之齊憤何?前席下敎,不啻縷縷,臣等豈不知聖意攸在,而雖以下敎觀之,先大王所以燭奸情杜禍源者,若是其至矣。則在殿下繼志之道,亟正厥罪,快施常典,豈不益有光於先朝日月之明乎?尙魯·聖國之得保首領,死於牖下,實爲輿情之憤惋,而況罪惡貫盈之如文女,窩窟根柢之如文女者,尙今假息,則其爲國家之失刑,莫大於此。伏乞聖明,夬揮乾斷,亟命攸司,明正典憲,以洩神人之憤焉。答曰,文女之特貸一律,予有所參量,文女,城外安置。
庭請再啓曰,叵測之凶逆,不可一刻容貸,莫嚴之王章,不可一刻遲緩,臣等相率齊籲,亶出於沐浴之義,及承聖批,安置之命雖下,當勘之律未施,臣等於此,誠不勝愕怡抑鬱之至。噫,文女之罪,豈可以安置薄譴,少懲其窮天極地之惡哉?臣等之前日請討也,文女之情節本末,猶有所未盡悉矣。到今以後,其所以表裏和應,陰圖篡奪者,凶謀逆節,彰露無餘,則此誠史牒以來,所未有之劇賊也。雖千誅萬戮,猶未足以洩神人之憤,況可使之容息於天壤之間哉?夫參量云者,蓋亦參以情法,在於可恕不可恕之間者耳。今此文女之萬萬凶慝,萬萬妖惡,已被聖明之所悉燭,則亟施邦憲,何待群下之仰請,亦安有參量之可論也哉?況其陰謀奸狀,先大王,已燭無餘,殿下亦已有所受焉,則今者亟施乾斷,明正典憲,乃所以繼先王之志也,彰先王之明也。殿下,若念及於此,則不待臣等之畢辭而必有以廓揮者矣。臣分所在,不得請則不敢止,玆又疾聲申籲,此非臣等之言,卽國人之言,非特國人之言,卽是天經地義之不可已者。伏願聖明,穆然深思,亟賜允從,以副宗社臣民之望焉。答曰,罪實貫盈,恩有從輕,一請二請,徒增予掩抑之懷,卿等勿復提,可也。
本院啓曰,伏以臣等,伏見夜下傳敎,奉讀未半,不覺心寒而骨靑,髮豎而膽掉也。噫嘻痛矣,亂逆何代無之,而豈有若聖國·尙魯之窮凶極惡?而若論其根柢,卽文女,是已表裏締結,危逼儲位之罪,此豈可一日假息者,而三司之請靳允,擧國之情益激,及今洞諭之後,凶謀逆節,臣等雖不敢逐條臚列,以慼我聖心,而若其潛移國本,敢圖篡奪,卽天地之所不容,古今之所未聞,則殿下雖欲曲貸,其可得乎?臣等其若與此賊,共戴一天,則其可曰有臣分乎?尙魯·聖國之老死牖下,已切神人之憤,則文女之尙稽天誅,尤是失刑之大者。伏乞聖明,夬揮乾斷,亟正邦憲焉。惶恐敢啓。答曰,所請雖得體,予意有在,不允。
有政。吏批,行判書徐命善進,參判尹得養病,參議李在簡未肅拜,承旨李商巖進。吏批啓曰,玉堂多窠,今番差出,而擬望之人乏少,外任竝擬,何如?傳曰,允。以尹弘烈爲校理,兪彦鎬·申大年爲副校理,李普溫爲修撰,柳薰爲兵曹參議,嚴思憲爲禮曹佐郞,李台亮爲宗廟令,金最儉爲引儀,尹羲厚爲掌樂主簿,恩全君禶敍用事承傳。再政,以李秉模爲應敎,李潤謙爲順川郡守,李命勳爲扶安縣監。兵批,判書李徽之進,參判金載順病,參議柳薰未肅拜,參知李商岳入直進,承旨李商巖進,以李鎭璧爲五衛將,安允奭爲都摠經歷,徐翰修爲古今島僉使,朴弼熙爲老江僉使,護軍具敍五,司直李得臣·金履正·沈豊之,司正魚錫光。
大司憲李聖圭,大司諫洪檍,應敎鄭元始,副應敎李敬養,掌令柳榮鎭·鄭宇淳,獻納李儒慶,校理金履正,副校理沈豊之,正言姜,副修撰李秉模·柳戇啓曰,文氏敢以後宮,外結尙魯,潛懷不逞之心,肆行危逼之計,究厥罪狀,妖惡極矣。決不可收其爵號,安置私第而止,請文女按律處斷。又啓曰,厚謙母子之罪,關宗社,憤積神人,前後三司之討,已盡窮凶之迹,凡在血氣之倫者,咸曰可誅,厚謙之竄配,其母之出第,不過薄勘,邦憲未擧,輿情愈激,請厚謙快正王法,其母依律處斷。又啓曰,竄配罪人洪麟漢,本以濫猾之性,濟以陰譎之行,締結厚謙,敢懷叵測之心,沮戲聽政,顯有爭抗之意,罪惡貫盈,昭布國人之耳目者,已悉於前後合辭之啓,而伏見傳敎下者,麟漢之罪狀,於是乎尤著,則勘罪之命,只止於近地竄配,公議轉激,輿憤逾菀,究厥罪狀,不可薄竄而止,請礪山府竄配罪人洪麟漢,絶島安置。答三司合啓曰,不允。
大司憲李聖圭,大司諫洪檍,掌令柳榮鎭·鄭宇淳,獻納李儒慶,正言姜啓曰,荐棘罪人沈翔雲,本以凶孽之裔,且兼妖邪之性,得罪倫紀,爲世所棄,蝨附厚謙,受其指使,向來一書,指意陰譎,情狀叵測,合辭之請,實是嚴懲討杜亂源之意,而閱歲爭執,天討未擧,世豈有妖惡如此,而終逭王章之理哉?移配之命,雖出於投諸遠惡之意,而三尺至嚴,不可至此而止。請大靜縣荐棘罪人沈翔雲,亟命王府,嚴鞫得情,快正王法。又啓曰,亂逆何代無之,而豈有如文女·聖國·尙魯之窮凶極惡者哉?卽伏見夜下傳敎,臣等益知其所不知,尤不勝心寒骨靑,沫血飮泣之至,戮尸之典,於聖國·尙魯實爲當律,而旣有先大王禁令,則臣等雖不敢直,請至於逆種之只施爲奴,尙容覆載之間者,未免失之太寬,亂臣賊子,亦無懲畏,輿情齊憤,久而愈激,至於和寧翁主,卽是文氏所生,凶謀逆節,雖未必與知,而當此請討方嚴之時,決不可爵號自在晏然平居,請聖國·尙魯諸子,亟施當律,和寧翁主削去爵號,安置城外。答兩司曰,不允。新啓已下批矣。
大司憲李聖圭,掌令柳榮鎭·鄭宇淳啓曰,趙德昌,以入番掖隷,擅離番次,至於踰越宮墻之境,充軍之命,雖出於好生之德意,論其罪犯,不可充軍而止。請黑山島充軍罪人趙德昌,依律處斷。又啓曰,妖宦壽賢之締結一種嗜利之凶徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。又啓曰,洪述海身爲方伯之任,犯贓之數,至於萬兩之多,道臣旣已査啓,王府亦已議讞,則其在國法,不可容貸也,明矣。今此酌處之命,雖出於我聖上好生之德意,贓律不可不嚴,王法不可不伸,請鏡城府定配罪人洪述海,依律處斷。答府曰,不允。
大司諫洪檍,獻納李儒慶,正言姜啓曰,黑山島充軍罪人趙德昌,身爲掖隷,乘夜踰墻,亂入深嚴之地者,論以罪犯,決難容貸,請充軍罪人趙德昌,依律處斷。又啓曰,綾恩君具允明,前判書具允鈺,絶島圍籬安置罪人具庠,行副司直具㢞,本以凶邪之種,諂附厚謙,腸肚相連,陰謀祕計,無不干與,及今厚謙失勢之後,允鈺旣無明白樹立,而敢爲自拔之計,肆然呈疏,謂天可欺,將此心腸,奚事不爲?至於㢞則名登臺啓,請討方嚴之時,多率騶從,呼唱道路,渠若眼有國法,放恣無嚴,胡至此極?此不可一日置之於城闉之內,請具允明·允鈺及㢞,竝遠竄。又啓曰,南海縣圍籬安置罪人具庠,本以凶譎之性,兼有悖戾之行,陰結凶類,綢繆祕謀,出沒閃倏,如鬼如蜮,而今其凶肚眞贓,綻露於凶賊載興文書中,所捉書札,指意叵測,情節難掩,則今此酌處之命,雖出於好生之德,三尺至嚴,決難容貸,請南海縣圍籬安置罪人具庠,更令王府,嚴鞫得情,快正王法。又啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋,請大靜縣爲奴罪人金壽賢,更令王府,拿鞫嚴問,依律處斷。答院曰,不允。
刑曹判書李溎疏曰,伏以易月已再,因山漸近,仰惟聖慕攀號,何以堪抑?仍伏念臣於月前,自陷大戾,倖逭常刑,平地息偃,罔非造化,曲貸不日收敍,重以開釋備至,臣至今莊誦,感涕被面,自分沒齒訟愆,不敢自處恒人,乃於千萬意外,忽伏承秋官除旨,臣於是,惝怳悚惕,益不知所以爲措也。嗚呼,宰天甄物,霜雨皆化,聖王御世,威惠俱仁,則殿下之於微臣,偏庇而曲成之者,蓋極其方,而若臣之驚慄悔痛,則誠有所箚着心骨者,夫人臣之蒙被主恩,從古何限,而臣之所得於先大王,則實曠世而未曾有也。愚魯之質,乏管蒯之可取,孤孑之蹤,無墻壁之可依,而先王收之人望之外,廁之八座之列,前後奬借,迥出倫類,恩私所屆,高厚可參,而臣則未有塵露之效,小答罔極之恩,此其爲罪固已大矣,而及今仙寢在殯,萬姓茹痛之日,臣反愚蠢瞑迷,語不知擇,自犯罔赦之科,其忘恩背德,雖萬被誅戮,不足以自贖,惟殿下原之以無情,歸之以妄發,雖使臣,借辭而自辨,猶不敢出此,而今乃得之於君父,是則又生死而肉骨之也。噫,日月在上,無微不燭,衷情旣暴,九死猶甘,臣何敢更費一語,仰首鳴號之計?而若其所犯旣大,關係莫重,中夜追思,魂夢亦驚,則古人所謂聖渥愈摯,臣罪愈重者,正道臣今日情事也。其何敢憑恃恩寵,自顯面目,便同無故之人,更立縉紳之末哉?此際官銜之縻,尤增臣悚蹙之一端,玆敢露章自列,仰暴危懇。伏乞聖明,先收臣新授職名,仍命有司,更勘臣罪,以爲人臣不忠無狀之戒焉。臣無任瞻天望聖戰懼屛營之至。答曰,省疏具悉。卿其勿辭察任。
傳于申大升曰,刑判批下,牌招察任。
應敎鄭元始,副應敎李敬養,校理金履正,副校理沈豊之·沈有鎭,副修撰李秉模·柳戇等,伏以聖國及文女之罪,可勝誅哉?其窮天極地之惡,已發於三司之啓,而擧國含生之類,孰不欲食其肉寢處其皮,而誅止聖國,文女尙今偃息於覆載之間,其爲失刑,神人共憤,而卽伏見所下傳敎之洞諭臣庶者,臣等奉讀未半,不覺髮豎膽裂,繼之以涕淚被面也。噫嘻,痛矣。聖國·文女,一毛一髮,何莫非極惡大罪,天地之所不容,而就其中譛間兩宮,謀搖國本,潛求良人子,敢圖篡奪之凶計,實是亘萬古亂逆之所未聞所未見,則碎尸揚灰,以快輿憤,烏可一刻少遲,而文女之尙保一縷,臣等死罪,雖未知聖意所在之如何,而噫,彼文女,卽聖國之根本,千凶萬惡,無所不至。儻非我大行大王至慈至明,嚴防而痛斥,則宗廟社稷,安得式至今日有盤石之安乎?至今追思,懍然心寒,其窮凶罪惡,臣等亦不忍逐條臚列,以慼我聖心,而只此二大罪,聖國之戮尸,文女之正法,斷不可晷刻而淹延也,明矣。因念聖國,一賤隷也,如非內挾妖妹,外結賊相,其勢力,不能容易作惡。噫,彼尙魯,幾年秉軸,受恩如何,而潛結文女,陰謀篡竊,凶肚逆腸,與聖國一而二,二而一者也。況聖國之逆,得尙魯而始肆則,尙魯卽聖國之窩主,而不幸老死牖下,顯戮不及於其身,無以追正當時之罪惡,痛懲後世之亂賊。伏願殿下,廓揮乾斷,亟加追戮,一如聖國,使天下亂賊,有所知懼焉。取進止。答曰,省箚具悉。義是沐浴之義,誠欠沐浴之誠,所請不允。
副應敎李敬養,副修撰李秉模·柳戇等,伏以臣等,俄登筵席,略陳沐浴之請,而忱誠未孚,兪音逾邈,退而抑鬱,聚首失圖。噫,彼三賊,窮天之惡,極地之逆,聞者無不髮豎,思之不覺膽裂,縱使磔其屍而薤其骨,猶不足以洩輿憤之萬一,則而況與生存之文女,戴一天而履一地乎?以殿下高明之學,豈不斟酌乎義理,權衡其輕重,而臣愚死罪,竊恐於此,猶未講到於十分地頭也。儻殿下,爲其近侍先朝,而不忍置之法歟?抑謂兩賊之謀,渠未盡參涉而然歟?由前之說則先大王,旣已洞燭其奸妖矣。由後之言,則尙魯·聖國,非渠而誰爲之階耶?殿下雖欲曲全,先大王在天之靈,必不容貸矣,環東土共公之論,無以沮遏矣。殿下何不念及於此而尙靳諸臣之請乎?玆敢不避瀆擾之誅,更申懲討之義。伏乞聖明,赫然明斷,夬允文女依律之請,竝施兩賊追戮之典,以謝宗社神人,千萬幸甚。取進止。答曰,省箚具悉。庭批旣已酌處,爾等毋庸更煩。
丙申五月十四日卯時,朝奠陪祭入侍時,左副承旨徐有慶,假注書徐龍輔,記事官朴聖鉉·朴祐源,以次陪進訖。上自廬次,詣殯殿中排設廳,視膳訖,行朝奠。儀註上同上還廬次,諸臣以次退出。
丙申五月十四日辰時,上御廬次。副提調入侍時,左承旨洪國榮,假注書徐龍輔,記事官朴聖鉉·朴祐源,以次進伏訖。國榮曰,都提調,以湯劑事,待令於閤外矣。上曰,湯劑明日當畢服,都提調誌文,似未起草,明日入侍事入侍,注書出傳。賤臣承命出傳。命書傳敎曰,不可罪同罰異,禁府都事削黜人竝給牒敍用。命退,承史以次退出。
丙申五月十四日午時,上御興政堂。大臣·禮曹參判,同爲入侍時,領議政金陽澤,左議政金尙喆,右議政鄭存謙,禮曹參判沈履之,左副承旨徐有慶,假注書徐龍輔,記事官朴聖鉉·朴祐源,以次進伏訖。陽澤曰,日間聖體,若何?上曰,一樣。陽澤曰,王大妃殿氣候,何如?上曰,一樣。陽澤曰,惠慶宮氣候,何如?上曰,一樣。陽澤曰,卽伏見去夜傳敎,臣等不勝心寒骨冷,聖國之罪惡,東土之人,孰不知之而今以傳敎見之,益知其所不知者,尤不勝沫血飮泣之至,從古亂臣逆子,何代無之,而豈有若如此賊之窮凶極惡者哉?苟究其本,實是文女之爲窩窟根柢也,則文女之尙今偃息於覆載之間者,揆以王法,寧有是哉?臣等誓不欲與此賊,共立一天之下,敢此求對,仰陳沐浴之請。伏願快揮乾斷,亟施王章焉。尙喆曰,亂逆何代無之,而豈有如文女·聖國之至妖極惡者乎?臣等伏見去夜傳敎,奉讀未半,不覺血淚之被面也。有罪如此,尙容於覆載之間,國體之虧損,王法之壞了,莫甚於此,到今罪惡益彰之日,決不可一刻饒貸,伏願亟施王章焉。存謙曰,聖國之罪惡,領左相今已悉陳,而至於文女罪惡,如非去夜傳敎,臣等何以知其顚末,負罪如此,而至今偃息,自同平人,國體之壞損,已無可言,而今其凶肚眞贜,綻露無餘,豈可一刻容息於覆載之間乎?伏願快施王章焉。上曰,予之尙今泯默者,不忍擧之於言頭故也。又逢昨日,心懷有倍,敷心洞諭,而以先大王與和寧,勿復言之敎推之,可以仰先大王指敎予小子之微意也。雖然,在予之地,不無酌量者,故姑貸一律矣。陽澤曰,文女之罪,不但殿下之罪人也,卽先大王之罪人也。又不但先大王之罪人,實是宗社之罪人,則殿下雖欲饒貸,得乎?且以先大王與和寧,勿復語之敎觀之,可以仰先大王之意也。伏願殿下,無少持難,亟賜允從焉。尙喆曰,臣等今日之請,實是輿憤之所出,殿下何所持難,而不賜允許乎?伏乞亟賜允從焉。存謙曰,法者,乃祖宗之法,殿下豈得而私之乎?文女罪惡,如是彰著,而輿情之憤鬱愈激,臣等今日之請,實出神人之所共憤,殿下一日不許,則國體有一日之損,二日不許,則國體有二日之損,殿下豈不念及此乎?伏願亟下兪音焉。有慶曰,殊極惶恐,而今日大臣之請,實出輿情之共憤,伏願亟賜允從焉。上曰,請對臺臣入侍。賤臣承命而出,與大司憲李聖圭,大司諫洪檍,掌令柳榮鎭·鄭宇淳,獻納李儒慶,正言姜,應敎李敬養,副修撰李秉模·柳戇,進伏。聖圭·檍·榮鎭·宇淳·儒慶·,進前啓曰,亂逆何代無之,而豈有如文女·聖國·尙魯之窮凶極惡者哉?卽伏見夜下傳敎,臣等益知其所不知,而尤不勝心寒骨靑沫血飮泣之至。戮尸之典,於聖國·尙魯,實爲當律,而旣有先大王禁令,則臣等雖不敢直請,而至於逆種之只施爲奴,尙容覆載之間者,未免失之太寬,亂臣賊子,亦無懲畏,輿情齊憤,久而愈激,至於和寧翁主,卽是文女所生,凶謀逆節,雖未必與知而,當此請討方嚴之時,決不可爵號自在,晏然平居。請聖國·尙魯諸子,亟施當律,和寧翁主削去爵號安置城外。上曰,不允。和寧翁主事,不但所請之非時,雖在文氏按律之後,卽先大王骨肉也。是豈可以應坐者?況今文氏,只黜私第,則翁主之安置城外,又不但不審之失而已。至如和寧翁主,聖國設計之日,或在未生之前,或在襁褓之中,又況事到不得已之地,則莫可奈何?而王姫事體,豈與澂潚比乎?予不忍更聞,亟停勿煩。出擧條又啓曰,文女之罪惡貫盈,而和寧翁主,以其所生,不可晏然在第,故臣等有所論列矣。及承聖批,以非時不審,誨責備至,臣等妄論之失,於是乎著矣。何可一刻晏然於臺次乎?請命遞斥臣等之職。上曰,休他妄言之嫌,務歸至當之論,此其可已,卿等勿辭,亦勿退待。出擧條又啓曰,文女之罪,已悉於逐日連啓,而及承聖批,又未蒙允,臣等相顧愕眙,實不勝抑鬱之至。噫,文女之締結逆相,內外和應,日夜讒間,謀移國本,罪貫天地,憤極神人,如非先大王至慈至明,其將置宗社於何地?臣等思之及此,心骨俱靑。聖國之綢繆,尙魯之醞釀,一則文女,二則文女而尙稽王章,輿情轉激。此際伏見夜下傳敎之洞諭臣庶者,諸賊之窩窟根柢,惟文女是已,臣等奉讀未半,不覺血淚之被面,誓不欲與此賊俱生,尙今靳允,臣等雖不敢知聖意之攸在,而三尺至嚴,萬口同然矣。一刻容貸於覆載之間,則其可曰國有法乎?臣等謂亟從三司之請焉。聖國·尙魯之罪惡,不可無戮尸之典,旣有先大王禁令,雖不敢直請,此與尋常亂逆不同,則亦不可置以尋常之法,亦望更加三思,亟賜處分焉。上曰,不允。出擧條敬養曰,亂臣賊子,從古何限,而豈有如文女·聖國之至妖極惡者哉?臣等伏見夜下傳敎,讀之未半,毛骨俱竦,義不與此賊,共戴一天。臣等今日之請,寔循輿情,伏願亟賜允從焉。臣等不得竣請,則是無臣分矣。秉模曰,文女罪惡如彼彰著,臣等一日不得竣請,則是一日無臣分也,二日不得竣請,則是二日無臣分也。且法者,祖宗之法,殿下雖欲私之,不可得矣。上曰,其所靳允,意各有在,勿復瀆撓焉。戇曰,臣等愚迷,實不知聖意之所在也。文女,卽宗社之罪人,而今日三司之請,實出輿情之共憤,則殿下何所持難而尙靳兪音乎?上曰,俄已盡諭於大臣及兩司之請矣。予非曰文女無罪,而但有所不忍故也。俄者堂箚,至請聖國之追戮,而追戮一款,旣是先大王禁令,則非今日之所可擧論者也。陽澤曰,臣等俄已陳達,而文女,旣爲宗社之罪人,則殿下豈可一向靳持,徒傷國體乎?伏願亟從三司之請焉,非但一國神人之憤,可以少洩,抑亦先大王在天之靈,必將有喜於今日矣。履之曰,臣則有出位之嫌,而但大逆人得而誅之,敢此仰達矣。文女,卽是宗廟社稷之罪人,而今日大臣·三司之請,實出輿情之所共憤,伏願亟賜允從焉。文女之至今假息於覆載之間者,亦未免失之太寬矣。上曰,原任大臣入待。賤臣承命而出,與領府事金相福,判府事李溵進伏。相福曰,日間聖體,若何?上曰,一樣。相福曰,王大妃殿氣候,何如?上曰,一樣。相福曰,惠慶宮氣候,何如?上曰,一樣。相福曰,臣等伏見去夜傳敎,不勝心寒骨冷,亂臣賊子,從古何限而豈有如許凶逆乎?文女之至今假息者,猶未免失刑之大者,則到今罪惡彰著之後,豈可一刻容貸乎?輿情共憤,王章至嚴,伏願快揮乾斷,以正邦憲。上曰,適當昨日,悲懷尤倍,故不能泯默,敷此心曲,而予之酌處者,有所不忍故也。溵曰,聖國罪惡,孰不知之,而臣伏見去夜傳敎,益知其所未知者,臣奉讀未半,不覺毛骨之竦然。天下萬古,豈有如此窮凶極惡之逆乎?到今文女之陰肚眞贓,綻露無餘,揆以王章,決不可一刻容息於覆載之間。臣等今日之請,寔循輿憤,伏願快施王章焉。上曰,予之靳允,意有在焉,卿等姑爲退出,可也。陽澤曰,臣等不勝輿憤之激,仰陳沐浴之請,今日如未蒙允,不敢退出。臣等雖甚無狀,豈可導殿下以殺人乎?伏願無少持難,亟賜允從焉。存謙曰,臣等實未知聖意之攸在矣。此豈相持久不決,徒損國體哉?罪如文女而不施王章,則亂臣賊子,將無所懲畏。伏願更加三思,亟下兪音焉。上曰,今日氣甚不平,不得酬應,卿等退出,可也。陽澤曰,今適入侍,敢此仰達矣。觀象監進上曆書,國恤時,冬至在於因山前,則魂殿當進上,而冬至在於因山後,無進上之例,今番何以爲之乎?敢稟。上曰,前例若然,則今亦不封,可也。出擧條大臣·三司先退。履之,進貢膳定例曰,嶺東生魚物,在國家則不甚緊切,而在嶺東爲大弊,故減之矣。上曰,唯。命履之先退。上曰,韓判府事入侍。賤臣承命而出,與判府事韓翼謩進伏。翼謩曰,小臣則家在稍遠,故未免後時,不勝惶恐矣。上曰,事勢似然矣。翼謩曰,臣伏見去夜所下傳敎,不勝骨顫而膽掉矣。從古凶逆,何代無之,而如文女·聖國之至妖極惡,實往牒之所未有者也。文女之至今晏然於覆載之間者,揆以王法,失之太寬,況今洞諭之後,凶肚眞贓,綻露無餘,東土臣民,義不欲共戴一天,豈可一刻容貸乎?伏願明施典刑焉。上曰,俄已悉於時原任及三司諸臣,而予之靳允,有所不忍故也。翼謩曰,到今文女罪惡彰著之日,輿情之憤激愈甚,殿下何所持難而不賜兪音乎?今臣沐浴之請,寔循公議,伏願亟施王章焉。是非殿下殺之,乃國人殺之矣。上曰,其所靳允,意有在矣。非但今日氣不平,夕上食迫近,卿須退出焉。諸臣以次退出。
丙申五月十四日申時,上詣殯殿。夕上食行禮時,上具祭服,詣內廬次。右副承旨申大升,記事官尹翊東,記事官朴聖鉉,記事官朴祐源,殯殿都廳林得浩,以次陪入。上詣中排設廳,親審祭物訖,仍詣殯殿內床卓前,親審陳設,出詣盥洗位,盥洗訖,就板位西向立。待正時入,上跪俯伏哭,諸臣俯伏版位左,北向哭。上止哭,俯伏興,詣罇所西向立,親審卙盞訖,仍詣香案前跪,三上香訖。挾侍進盞,上獻盞訖,俯伏興,詣床卓前,親行正箸,仍詣版位,俯伏哭,諸臣隨哭。上止哭,俯伏興,詣床卓前,親行進茶訖,還詣廬次。得浩先退。上命諸臣入侍,諸臣以次進伏訖。上曰,副提調持湯劑入侍。賤臣,承命出傳,副提調洪國榮,醫官方泰輿進伏。大升先退。國榮請進湯劑,上進御訖。泰輿先退。上曰,右副承旨入侍。大升進伏。上曰,祝文紙入之。賤臣,承命持入。上命國榮,讀奏庭請啓辭訖。國榮先退。上命大升,書庭請啓辭批答,又命書玉堂箚子批答。上曰,問于香室,今日干支知入。賤臣承命出去,以辛未朔甲申日還奏。上曰,庭請承旨誰?往知入。賤臣承命出去,以左副承旨進去還奏。上命退,諸臣以次退出。
丙申五月十四日申時,上御廬次。都承旨入侍時,行都承旨徐浩修,假注書徐龍輔,記事官朴聖鉉·朴祐源,以次進伏訖。命書傳敎曰,玉堂呈告人許遞,與守令未差代,今日政差出。上曰,他承旨入侍。賤臣承命而出,與左承旨洪國榮進伏。浩修先退。命書傳敎曰,獄案事體,何等重也,而以沾濕,使之改書判付以入矣。尙不書入,該房承旨申退乎?知入。又命書傳敎曰,刑房承旨牌招,追省記·入直獄案,盡爲修整後,其令出去。上曰,奉命宣傳官入侍。賤臣承命而出,與宣傳官權邁進伏。上曰,汝往濟州,頒布諱音,其民人悲痛耶?邁曰,民人皆至情呼痛,不禁淚下矣。上曰,汝見御史乎?邁曰,御史今方賑恤,而一境民人,皆攢祝感頌矣。國榮曰,權邁是故相鄭澔外後矣。上曰,汝以標信,千里鯨濤,無事往返,予心欣喜。且聞汝是故相之外裔云,亦甚奇悅。當以汝陞六調用矣。命退,諸臣以次退出。
上在慶熙宮泰寧殿南行閣廬次。
自巳時至未時,日暈。
大殿·惠慶宮·中宮殿,朝哭後,政院·玉堂口傳問安。答曰,知道。
王大妃殿,朝哭後,政院·玉堂口傳問安。答曰,罔極。
大殿·惠慶宮·中宮殿,望奠罷後,政院·玉堂單子問安。答曰,知道。
王大妃殿望奠罷後,政院·玉堂單子問安。答曰,罔極。
大殿·惠慶宮·中宮殿,望奠罷後,藥房口傳問安。答曰,知道。
王大妃殿,望奠罷後,藥房口傳問安。答曰,罔極。
大殿·中宮殿,望奠罷後,朝廷二品以上·六曹堂上·兩司長官·宗班單子問安。答曰,知道。
王大妃殿,望奠罷後,朝廷二品以上·六曹堂上·兩司長官·宗班單子問安。答曰,罔極。
梓宮親書上字後,大殿·惠慶宮·中宮殿,政院·玉堂單子問安。答曰,知道。
梓宮親書上字後,王大妃殿,政院·玉堂單子問安。答曰,罔極。
梓宮親書上字後,大殿·惠慶宮·中宮殿,藥房口傳問安。答曰,知道。
梓宮,親書上字後,藥房口傳問安。答曰,罔極。
梓宮,親書上字後,大殿·中宮殿,朝廷二品以上·六曹堂上·兩司長官·宗班單子問安。答曰,知道。
梓宮,親書上字後,王大妃殿,朝廷二品以上·六曹堂上·兩司長官·宗班單子問安。答曰,罔極。
傳于申大升曰,右承旨入侍。
洪國榮,以改建都監言啓曰,景慕宮齋室以下開基,今五月十六日辰時,始役之意,敢啓。傳曰,知道。
又以山陵都監京郞廳,以摠護使意言啓曰,卽接本都監堂上所報,則郞廳李琜,身病猝重,事役方張之時,事多可憫云,今姑改差,其代掌樂主簿尹羲厚差下,使之察任,何如?傳曰,允。
徐浩修,以備邊司言啓曰,江原監司金夏材,加分回啓,草記擧行事,命下矣。癸巳年常賑穀五萬石劃給後,分之數,比前稍足,加分之請,永爲防塞事,有所分付,而今年該道設賑之餘,又値麥農之失稔,目下民事,亦難膠守常例,道臣陳請,宜有參酌許施之道,尤甚邑三分一,之次邑四分一,稍實邑五分一,特許加分,而江陵·三陟等尤甚面,依尤甚邑例,施行之意,一體分付,如何?傳曰,允。
備忘記,傳于李秉鼎曰,諸道雖皆下諭,未聞一羅卒之擬法,此豈無犯法而然乎?予甚訝之,今見完伯之狀,此雖細事,可見守法不撓之一端,予庸嘉之,宜施褒賞之典,而嚬笑亦不可不愼,外此凡係奉法之政,卿其益加着意事,自政院,下諭于全羅監司李普行。
李商巖,以弘文館言啓曰,新除授副校理兪彦鎬,時在全羅道扶安縣任所,經筵入番事緊,請斯速乘馹上來事,下諭。傳曰,依啓。
洪國榮啓曰,藥房三提調,來詣請〈對〉矣。
傳于洪國榮曰,人事迷劣,中官文鳳億,從重推考。傳于徐浩修曰,贓吏洪述海運石時,渰死人五名,令本道恤典擧行。
傳于洪國榮曰,副提調持二神交濟湯入侍。
又傳于曰,禮房承旨入侍。
李商巖,以吏曹言啓〈曰〉,今此宗親府進香時,大祝,以前司書李商進塡差,而時無職名,令該曹口傳付軍職,何如?傳曰,允。
洪國榮,以奉常寺官員,以都提調意啓曰,東籍親耕田所種小麥,今五月念前,當爲成熟之意,敢啓。傳曰,知道。
徐有慶,以漢城府言啓曰,依傳敎,文女城外安置之意,敢啓。傳曰,知道。
李秉鼎,以義禁府言啓曰,時囚罪人徐完碩杖九十收贖,告身盡行追奪,徒三年半定配事,照律公事判付內,依允啓下矣。徐完碩,杖九十收贖,告身盡行追奪。慶尙道金海府金谷驛,徒二年半定配,而以議啓內辭意,具罪目,依例發遣府書吏,押送配所,何如?傳曰,允。
領中樞府事金相福,領議政金陽澤,判府事韓翼謩,左議政金尙喆,判府事李溵,右議政鄭存謙等,率百官啓曰,噫嘻,痛矣,罪惡如文女,而國有常法,豈可暫容於覆載之間哉?臣等之昨日申籲,實出於擧國之同憤,而及承批旨,乃以罪實貫盈,恩有從輕爲敎,臣等相顧愕然,繼之以抑塞也。不審殿下,何爲而有此敎?苟使文女,罪不關宗社,情或在疑似,則以殿下好生之德,軫聖王惟恤之義,其欲參量,容或可也。而至於文女之罪惡,殿下已明燭無餘矣。論其情節,寧有一毫可恕之端,而殿下特以不忍之心,乃欲屈法而伸恩,臣等竊恐殿下,其於斟酌乎情法之間,權衡於輕重之分,大有違虞書所謂天討有罪,五刑五用之義也。噫,文女窮天極地之罪,一則謀移國本也。一則陰圖篡奪也,一或犯此,罪難容誅,況彼千凶萬惡,萃于一身,陰謀逆節,狼藉難掩,則三尺至嚴,一國齊憤,殿下安得以伸其恩而屈其法也耶?臣等之連日煩瀆,貽慼聖心,雖知其萬萬不安,國賊不可不討,王章終不可不伸,玆又疾聲仰籲,伏願聖明,亟賜允從,以副臣民之望焉。以承傳色口傳下敎曰,昨日洞諭,欲使百官萬民知之也。若用一律,則當初處分時,當施一律,何待今日?連日若此,予心益亂。領相入侍,當下敎矣。
本院啓曰,伏以臣等,昨以沐浴之義,略控懲討之請,及奉批旨,旣敎以所請得體,又諭以予意有在,臣等相顧愕眙,竊不勝抑塞之至。噫,君讎之必復,王法之必行,乃是撐天亘地不易之常經,而沫血飮泣,準請乃已,亦臣分之當然也。殿下始旣許之以得體,則畢竟靳允,無或以文女之近侍先朝,而不忍置之於法耶?雖以所下傳敎觀之,惟我先大王,燭奸情杜亂源者,靡有餘蘊,則在殿下仰體恭承之道,亦豈可一向相持,不思所以闡揚先大王日月之明乎?況文女妖凶之罪惡,篡逆之情節,卽覆載之不可晷刻假息者,則一日容貸,王章大壞,二日容貸,輿情益鬱,安置薄勘,初不襯當,於亘古今所未有之劇賊,殿下雖欲參量,其於三尺之至嚴何,一國之共憤何?臣等職忝近密,不勝憂憤,玆又相率煩瀆。伏乞聖明,赫然明斷,亟允三司·百官之請焉。惶恐敢啓。答曰,已諭庭請。
以承傳色口傳下敎曰,俄已詳諭於領相入侍,諸大臣必應詳知,而朝者祭奠以後,腹痛甚難,不能盥網,聞方請對,若是不可已之事,則當强爲酬應,果是何事乎?知入。
以承傳色口傳下敎曰,不必入診,酬應亦難,入侍醫官,旣承下敎,都提調·提調退去。
李商巖啓曰,卽者副修撰柳戇,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,何如?傳曰,允。
大司憲李聖圭,大司諫洪檍,應敎李秉模,副應敎李敬養,掌令柳榮鎭·鄭宇淳,校理尹弘烈,獻納李儒慶,正言洪樂淵·姜,修撰李在學啓曰,文女,敢以後宮,締結逆相,潛懷篡奪之心,肆行危逼之計,究厥情狀,罪關宗社,惡極天地,雖千剮萬戮,猶不足以少洩神人之憤,則豈可安置城外而止。請文女按律處斷。又啓曰,厚謙母子之罪關宗社,憤積神人,前後三司之討,已盡窮凶之跡,凡在血氣之倫者,咸曰可誅,厚謙之竄配,其母之出第,不過薄勘,邦憲未擧,輿情愈激,請厚謙快正王法,其母依律處斷。又啓曰,竄配罪人洪麟漢,本以濫猾之性,濟以陰譎之行,締結厚謙,敢懷叵測之心,沮戲聽政,顯有爭抗之意,罪惡貫盈,昭布國人之耳目者,已悉於前後合辭之啓,而伏見傳敎下者,麟漢之罪狀,於是乎尤著,則勘罪之命,只止於近地竄配,公議轉激,輿情逾菀,究厥罪狀,不可薄竄而止。請礪山府竄配罪人洪麟漢,絶島安置。答三司合啓曰,不允。
大司憲李聖圭,大司諫洪檍,掌令柳榮鎭·鄭宇淳,獻納李儒慶,正言洪樂淵啓曰,荐棘罪人沈翔雲,本以凶孽之裔,且兼妖邪之性,得罪倫紀,爲世所棄,蝨附厚謙,受其指使,向來一書,指意陰譎,情狀叵測,合辭之請,實是嚴懲討杜亂源之意,而閱歲爭執,天討未擧,世豈有妖惡如此,而終逭王章之理哉?移配之命,雖出於投諸遠惡之意,而三尺至嚴,不可至此而止。請大靜縣荐棘罪人沈翔雲,亟命王府,嚴鞫得情,快正王法。又啓曰,亂逆何代無之,而豈有如文女·聖國·尙魯之窮凶極惡者哉?臣等伏見傳敎下者,益知其所不知,尤不勝心寒骨靑,繼之以沫血飮泣,戮尸之典,於聖國·尙魯,實爲當律,而旣有先大王禁令,則臣等,雖不敢直請,至於逆種之只施爲奴,常容覆載之間者,未免失之太寬,亂臣賊子,亦無所懲畏,輿情齊憤,久而愈激。請聖國·尙魯諸子,亟施當律。答兩司合啓曰,不允。
大司憲李聖圭,掌令柳榮鎭·鄭宇淳啓曰,趙德昌,以入番掖隷,擅離番次,至於踰越宮墻之境,充軍之命,雖出於好生之德意,論其罪犯,不可充軍而止。請黑山島充軍罪人趙德昌,依律處斷。又啓曰,妖宦壽賢之締結一種嗜利之凶徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。又啓曰,洪述海,身爲方伯之任,犯贓之數,至於萬兩之多,道臣旣已査啓,王府亦已議讞,則其在國法,不可容貸,明矣。今此酌處之命,雖出於我聖上好生之意,贓律不可不嚴,王法不可不伸。請鏡城府定配罪人洪述海,依律處斷。
大司諫洪檍,獻納李儒慶,正言洪樂淵·姜,啓曰,黑山島充軍罪人趙德昌,身爲掖隷,乘夜踰墻,亂入深嚴之地者,論以罪犯,決難容貸,請充軍罪人趙德昌,依律處斷。又啓曰,綾恩君具允明,前判書具允鈺,絶島圍籬安置罪人具庠,行副司直具㢞,本以凶邪之種,諂付厚謙,腸肚相連,陰謀祕計,無不干與,及今厚謙失勢之後,允鈺旣無明白樹立,而敢爲自拔之計,肆然呈疏,謂天可欺,將此心腸,奚事不爲?至於㢞,則名登臺啓,請討方嚴之時,多率騶從,呼唱道路,渠若眼有國法,放恣無嚴,胡至此極?此不可一日置之於城闉之內,請具允明·允鈺及㢞,竝遠竄。又啓曰,南海縣圍籬安置罪人具庠,本以凶譎之性,兼有悖戾之行,陰結凶類,綢繆祕謀,出沒閃倏,如鬼如蜮,而今其凶肚眞贓,綻露於凶賊載興文書中,所捉書札,指意叵測,情節難掩,則今此酌處之命,雖出於好生之德,三尺至嚴,決難容貸。請南海縣圍籬安置罪人具庠,更令王府,嚴鞫得情,快正王法。又啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢,更令王府,拿鞫嚴問,依律處斷。答府院曰,不允。
副校理申大年疏曰,伏以皇天降割,大行大王奄棄臣民,節序嬗變,朔過重午,因山已卜,殷奠又廻,痛切攀髥,情均如喪。仍伏惟我殿下,孝思出天,號擗任情,嚴廬深墨之中,聖體傷損之憂,臣不勝焦迫之至。嗚呼,文女及聖國之,罪通天地,惡貫今古,神人共憤,覆載難容之狀,已自三司之啓,蓋見其擧國之誅,而天網猶恢,顯戮未加,固已輿情之所竊痛,人莫不欲食肉而寢皮矣。昨者又伏見傳敎洞諭,有以益知其所不知者,凡今日北面而粗有秉彝之類,孰不沫血而腐心,思欲手刃而殺此賊也?噫嘻,妖女猾賊,從古何限,而夫豈有若是之極惡窮凶者哉?今此聖敎中,譖間篡奪二斷案,實是窮宙亘古,亂賊逆節之所未有也。國人之聞而裂眦,誓不欲一刻共戴一天也。惟其情狀之陰憯,負犯之凶慝,臣亦未敢盡臚,重貽我聖心之慼,而其不可一日容息於天壤之間者,非惟三尺之嚴,實亦天經地誼之所當然也。且尙魯之以時相而陰結妖女,爲其外緩,與聖國,表裏煽應,潛圖篡竊,恣爲凶逆者,論其罪犯,三賊惟一,如是而苟緩其當律,則其可曰國有法乎,廷有臣乎?伏願聖明,赫然奮發,亟施文女依律,兩賊追戮之典焉。至於厚謙等群凶誅討之請,實係國論之所同,王章之應行,凡其惡積無將之凶肚,罪著不道之逆節者,環東土血氣之倫,雖在婦孺之賤,皆知其讎嫉之義,莫不曰邦憲之一時不可緩,合辭齊籲,今旣閱月,而一日二日,尙未蒙兪音,迺使罪惡貫盈之諸賊,偃息於編配之間,是豈天討五用之義哉?惟願聖上,快揮乾斷,亟允三司之請,以振王綱,俾洩輿憤,千萬幸甚。臣於昨日庭籲之班,忽叨見職,適有僚宷間私義難安者,章遑逬出,旋因門限已迫,未及控籲,今始附陳焉。蓋副修撰臣柳戇,頃年論斥臣叔父故贊善臣暻,章奏一事,便爲臣世所共知之嫌,其不可周旋於一館之中,決矣。近日諸臣之情勢如臣者,擧皆陳籲,輒蒙體下之恩,臣何可徒懷怵畏,不思所以仰首之號哉?玆敢略控短章,敢引區區之私。第此大論方張,義重沐浴之時,人皆自效於致討之擧,則顧臣切齒張膽之思,未嘗或後於人,而獨緣僚嫌之有拘,不克挺身於同聲之列,臣尤痛惋慙悚,拊躬自悼,誠不知其攸處也。伏乞聖慈,俯垂諒察,亟遞臣職,仍治臣罪,以安私分,以礪群工,不勝大願。答曰,省疏具悉。靳允於三司·百官,意亦有在矣。本職廉隅似然,許遞焉。
咸鏡監司趙重晦疏曰,伏以皇天降割,大行大王奄棄臣民,如喪之痛,率普惟均,居諸迅邁,夏序已半。伏惟聖孝攀慕,益復靡極,仍伏念臣向忝金吾,不善檢飭,致鞫囚緩杻,獄體疎忽,論其罪辜,宜被重誅,而聖度天大,罰止薄勘,臣杜門蹙伏,自訟愆尤,不意玆者,恩敍纔降,繼有北藩新除之命,臣於此驚惶感激,莫知措躬之所也。夫方伯之任,孰不爲重,而北門鎖鑰,比他尤別,地是豐沛,壤接彼境,王化旣遠,民俗獷悍,其所難治,不啻倍蓰,而關防有虞,則邊禁不可不嚴也,武略不競,則戎政不可不詰也。苟非威望足以彈壓,才猷足以措置,則莫宜居之,而今臣卽倥侗一措大耳,性本鈍滯,文質無當,一切事務,都不通曉,猥荷先大王特達之知,過加翦拂,致位隆顯,而內外任職,無一善狀,徒費廩祿,塵露莫效,每一念到,若隕淵谷。況今我殿下,新服厥命,百度惟貞,化理休明,萬目咸覩,此時方岳之任,尤宜簡畀才望,承流宣化,以爲廛民生固邊圉之圖,而乃以如臣庸陋,遽授以一路澄淸之責,匀弩蚊山,勢所必仆,臣身顚沛,固不足恤,而其於辱聖朝委寄之重何哉?百爾量度,實無承當之望,玆敢略暴血懇,仰瀆嚴廬之下。伏乞聖慈,俯垂諒察,特許鐫改,回授可堪之人,以幸國事,以安私分,千萬幸甚。答曰,省疏具悉。卿其勿辭,速往欽哉。
敦寧府都正朴盛源疏曰,伏以皇天降割,大行大王,奄棄臣民,如喪之痛,八域惟均,居諸迅邁,公除已過,節序亦變。伏惟我殿下,嚴廬深墨之中,撫時哀隕,益復罔極,螻蟻賤臣,伏不勝憂慮之至,新化方暢,萬物咸覩,而乾斷赫然,王章快伸,新舊凶逆,次第就伏,宗社之幸,孰大於是?仍竊伏念臣區區情勢,事在已往,今不敢覼縷,而臣罪臣固自知,特荷先朝洪造,薄竄海島,旋霈恩宥,閤門感祝,圖報無地,還朝屬耳,遽抱遺弓之悲,下從之誠,縱未能效,莫攀之痛,實有倍焉。不意聖明存錄,敍命未幾,除旨繼降,恩榮所被,惶感靡措,時在鄕外,未卽祇謝,臣實死罪,爲參望奠,今始拜命,而第於見職,本無敦寧,揆以公格,理難仍冒,玆敢援例陳暴。伏乞天地父母,俯賜照察,亟命遞改,以安私分,不勝幸甚。答曰,省疏具悉。疏辭下該曹稟處。
弘文館應敎李秉模,副應敎李敬養,校理尹弘烈,修撰李在學等箚曰,臣等一登筵席,再陳箚請,而庭籲只許其薄勘,堂批至敎以勿煩,此實臣等忱誠未孚之致,而抑恐聖明,猶未深思而然也。嗚呼,爲人臣而討君父之讎,卽天地之常經,爲人君而誅宗社之賊,亦義理之當然,臣焉而不能顯則其可曰有臣分乎?君焉而不加嚴誅,則其可曰國有法乎?今日諸臣之請,卽所謂君父之讎,宗社之賊也,乃殿下委之以參量,諭之以全恩,臣等雖甚愚迷,豈不知聖意之攸在,而臣等所請,實萬世之公也,殿下所靳,乃一時之私也。安有聖明在上,而以一時之私,掩萬世之公也哉?今若一日二日,上下相持,有若尋常傳啓者然,則不但有欠於我殿下繼志之孝,亦無以彰先王燭奸之明,殿下豈不念此,而臣等何敢但已乎?臣等達宵抑塞,玆更相率冒瀆,伏願殿下,念天地之常經,審義理之當然,亟施文女之一律,仍加兩賊之追戮,一以光殿下繼志之孝,一以揚先王燭奸之明,千萬血祝。取進止。答曰,省箚具悉。旣諭庭請,爾等無庸更煩。
丙申五月十五日,記事官姜彙鈺,義禁府啓目,向前徐完碩,依法典,杖九十收贖,告身盡行追奪徒二年半定配,私罪照律事。傳曰,依允。
丙申五月十五日卯時,梓宮親書上字,望奠陪祭入侍時,行都承旨徐浩修,左承旨洪國榮,右承旨李秉鼎,左副承旨徐有慶,右副承旨申大升,同副承旨李商巖,記事官尹翊東,假注書徐龍輔,記事官朴聖鉉·朴祐源,都廳李秉模·林得浩,以次陪進。上自廬次,詣殯殿中排設廳,視膳訖,行望奠。儀註上同浩修曰,莫重進香,祭酒未及備待,致有臨時窘束之弊,該寺提調,不可無飭,推考警責,何如?上曰,依爲之。出擧條上曰,望奠行禮之時,通禮不卽待令,當該通禮汰去。出榻敎祭酒不卽待令,當該進排官,令該府處之。出榻敎上入東挾門,諸臣隨入。上親書字。上出自東挾門,復就板位,上俯伏哭,在位者皆哭。上止哭,還廬次。諸臣以次退出。
丙申五月十五日辰時,上御廬次。藥房提調·副提調·上諡都監都廳,同爲入侍時,提調徐命善,左承旨洪國榮,假注書徐龍輔,記事官朴聖鉉·朴祐源,醫官方泰輿,上諡都監都廳柳義養·徐有防,以次進伏訖。上曰,國葬都監都廳,石材已爲治之乎?有防曰,石手不足,故自昨夜始役矣。上曰,着實董役,可也。上曰,延福殿奉安時,王后神輦,宮人不必侍衛,追崇都監都廳,以此知悉,班次圖,勿爲磨鍊,可也。有防·義養,先退。命善曰,二神交濟湯則自明日當停止,臣等日前相議于醫官輩,則加減心腎湯前方中,加陳皮一錢,貝母七分,進御,則好矣。上曰,依爲之,自明日煎入。出榻敎命善曰,今日當診候乎?上曰,診候姑置之。命善先退。上曰,他承旨與領相入侍。賤臣承命而出,與領議政金陽澤,右承旨李秉鼎進伏。國榮先退。陽澤曰,夜間聖體,若何?上曰,一樣。陽澤曰,王大妃殿氣候,何如?上曰,一樣。陽澤曰,惠慶宮氣候,何如?上曰,一樣。陽澤曰,臣俄伏見榻前所下敎,湯劑,自明日以心腎湯爲定矣。上曰,唯。陽澤曰,臣等以沐浴之請,連日仰陳,兪音尙靳,輿情之憤,已無可言,而國體之壞損,莫甚於此。臣等實未知殿下,何所持難,而使亘萬古所無之妖逆,尙今假息乎?上曰,尙今靳允,予意有在,設令允從,因山前施律,有所不忍故也。陽澤曰,聖敎至此,臣益不覺聖意之所在矣。文女之罪惡,如彼彰著,則是不可一刻容息於覆載之間,豈可待因山之久乎?秉鼎曰,聖敎以因山前爲持難,惟彼文女,實是先大王之罪人,宗社之罪人,則何必待因山之有也?上曰,已諭於庭請之批,卿等止之。陽澤曰,文女之罪惡如彼,而尙未施律,實未知聖意之攸在矣。命陽澤先退,命讀政院啓辭。上曰,都承旨入侍承批。賤臣承命而出,與行都承旨徐浩修進伏。命秉鼎書批答。浩修曰,今日百官·三司,實出輿憤之所激,則兪音之尙靳,未免失刑,伏願更加三思。上曰,旣諭於庭請之批,勿復瀆擾焉。命浩修先退。上曰,魂殿都監都廳入侍。賤臣承命而出,與魂殿都監都廳林得浩,進伏。上曰,中排設廳滲漏處,盡爲修改乎?得浩曰,盡爲修改矣。命退,諸臣以次退出。
丙申五月十五日申時,上御陶遂椽。右承旨入侍時,右承旨李秉鼎,假注書徐龍輔,記事官朴聖鉉·朴祐源,以次進伏訖。命書傳敎曰,景慕宮移奉時,班次圖,依追崇都監例,其令圖進事,分付上諡都監。又命書傳敎曰,明日,景慕宮改建吉日云,該都監堂上,似當進去役處,木物有下敎事,營造堂上鄭民始,明日次對後來待。又命書傳敎曰,大行大王挽章文,不但寫役之窘速,盡納則例有粧冊謄入之事,分付都監,從速製進之意,知委諸製述官。又命書傳敎曰,思效塵刹之報,固不可責之於廝役之賤,而亦具秉彝,則其所不法,豈至於此乎?徐完碩,旣已發配,今無可論,而雖無犯罪,已不似,況所犯如彼乎?別軍職徐完碩汰去事,分付政曹。又命書傳敎曰,延福殿奉安時,內外殿侍衛,雖用象生之例,而王后神轝,宮人侍衛,與因山時有異,勿爲磨鍊於班次圖事,分付追崇都監。又命書傳敎曰,聞兩銓長所奏,來朔都政,將欲如例云矣,意則都政非散政比,恭默之時,凡係朝會,皆在停閣中,退定於卒哭後,更考顯廟初服,宋先正,以銓長行都政,則或爲可據之例耶?其令該曹,問議大臣,明日次對稟處。又命書傳敎曰,兵判旣承筵敎,宣傳官權邁陞六調用事,分付。上曰,大提學齋室扁名,拈得與否知入。賤臣承命而出,還奏曰,以陶遂椽拈得云矣。命書傳敎曰,在前齋殿,皆命扁名,新建齋室,以陶遂椽命名,左承旨,今日書進事,分付。命退,承史以次退出。
丙申五月十五日申時,上御廬次。藥房副提調,持湯劑入侍時,副提調洪國榮,記事官尹翊東,記事官朴聖鉉,記事官朴祐源,醫官慶絢,以次進伏訖。國榮,請進湯劑,上進御訖。上曰,大臣將請對乎?國榮曰,然矣。上曰,注書出去而廳,注書使之入侍。賤臣承命出傳,仍先退。
丙申五月十五日申時,上御陶遂椽。禮房承旨入侍時,左承旨洪國榮,假注書徐龍輔,記事官朴聖鉉·朴祐源,以次進伏。命書傳敎曰,次對,明日爲之。上曰,吏兵判入侍。賤臣承命而出,與行吏曹判書徐命善,兵曹判書李徽之,進伏。上曰,都政與散政有異,方在恭默之中,凡係朝會,皆在停閣之中,予意則來月都政,欲爲退定於卒哭之後,兩銓官之意,何如?徽之曰,此則有已行之例矣。上曰,誰也?徽之曰,曾宣廟登極之年,先正臣宋浚吉,以銓長爲都政於因山前矣。命善曰,旣有先正已行之例,則今不必退定矣。上曰,同春文集持入。上曰,在前齋殿,皆命扁名,如先朝恭默閣,是也。今又新建齋閣,而姑未命名,兵判出去後,拈得齋名,可也。上曰,濟州奉命宣傳官權邁,千里鯨濤,善爲往返,宜有嘉償之道,自卿曹陞六,可。命退,諸臣以次退出。
丙申五月十五日酉時,夕奠陪祭入侍時,同副承旨李商巖,假注書徐龍輔,記事官朴聖鉉·朴祐源,都廳李秉模,以次陪進訖。上自廬次,詣殯殿中排設廳,視膳訖,行夕奠。儀註上同上還廬次,諸臣以次退出。
上在慶熙宮泰寧殿南行閣廬次。
自昧爽至辰時,下雨,測雨器水深二寸八分。
自巳時至申時,下雨,測雨器水深一寸五分。
自初昏至夜五更,灑雨,測雨器水深一分。
大殿·惠慶宮·中宮殿,朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
傳于申大升曰,大臣·備局堂上引見。
傳于洪國榮曰,承旨入侍。
事變假注書望,魚錫光偕來,代尹九宗爲假注書。
備邊司薦望,李瀰爲江華留守,李邦綏爲統制使。
李商巖,以吏曹言啓曰,承文院判校朴孝參,除授後過限未肅拜,依例改差,何如?傳曰,允。
李秉鼎,以義禁府言啓曰,行副司直尹光紹投畀事,承傳啓下矣。尹光紹,全羅道靈岩郡投畀,而以承傳內辭意,具罪目,依例發遣府書吏,押送配所,何如?傳曰,允。
大司諫洪檍疏曰,伏以臣於昨日入侍前席,粗陳沐浴之義,而方寸掩抑,言語拙澀,未蒙兪音,伈伈退出,終宵繞壁,幾乎成疾。噫嘻痛矣,三百年宗社,殆將殄覆於文女之手,而幸而獲有今日者,莫非先大王至仁至明之德也。其凶圖陰謀之節節叵測者,卽諸臣之所未敢知,而殿下,旣已洞悉之矣,諸臣之所未及言,而殿下,旣已洞諭之矣。及其三司百官之一辭請討也,乃反經日靳兪,使極惡妖逆,尙假息於覆載之間者,古今天下,寧有是哉?伏願殿下,快揮乾斷,亟行王法,無小顧慮焉。噫,彼厚謙,亦一天地間妖物也。渠以海曲稚兒,倖屬貴近,年纔成童,奸竅已穿,其母則長處禁中,姿行威福,內外交煽,無所不至,利之所在,一世趨風,托身射利,寔繁其徒,而若其深締固結,潛誘陰圖,助成氣焰,至於滔天者,未有如申晦·申光綏之設心至巧,用意至憯者也。噫,台扉禁臠,富貴極矣。更何求爲,乃忍此黨惡負國之事乎?厚謙之積成許多罪惡,做出幾層變怪者,無非其叔姪之所挑發而慫慂也。至於尹養厚輩之夤緣諂附,糾結聲勢者,莫不爲之根柢,助其羽翼,則當厚謙討罪之時,平日黨與,次第鋤治,而彈文不及,威罰不加,公議之駭惋,固已極矣。至其貪淫縱恣之狀,猶屬細故,臣不欲索言,而西米萬斛,盡歸宮家之私橐,園洞民舍,半入相門之竝占,爲媚妖兒,桂坊之薦,至托以輔導,廣開賂門,邊閫之除,輒出於親昵,文衡秉筆,有礙獨斷,則當面斥退,無所顧忌,武臣擢秩,亦非常格,而挾私薦引,有駭聽聞,及夫向來之重卜,豈敢抗顔行公,而適値罔極之會,冒沒摠護之任,相地山陵,何等至重,而誤薦庸技,幾僨大事。噫,彼頂踵毛髮,莫非先王之賜,而終事之地,不誠無狀,乃忍如此,則他尙何說?乃者薄罷之典,雖出懲勵之聖意,而論其罪犯,不可止此。伏願殿下,先自貴始,嚴加處分,使黨惡負國之類,有所懲畏焉。又有公議之不可已者,前參判尹光紹,以妖纉爲兄,逆述爲舅,干連鞫獄,竄配經年,終荷先大王好生之德,得以宥還,則在渠之道,固當沒齒含恩,縮首訟愆,而乃敢出沒京輦,陰事厚謙,銀臺亞卿,揚揚冒進,惟意跳跟,全無畏懼,祖述凶論,詆辱先正,無所不至,此非世道之細憂,有不容置而不論。臣謂尹光紹,亟施屛裔之典,斷不可已也。臣無任激切屛營祈懇之至。答曰,省疏具悉。所陳精白,辭理俱到,予所以嘉爾者,近日公車之章,不違無大同之議,而着題着緊,莫若爾章,然彼相臣之失,雖如彼之甚,而位在大官,則亦不可輕易處之,當問於賓對時,下敎矣。爾亦進參焉。
江華留守洪樂命疏曰,伏以居諸迅邁,奄經公除,旬朔屢更,又過望奠,仰惟聖孝哀慕,益復罔極。仍念臣稟賦虛脆,夙嬰奇疾,風濕熒眩,歲月以深,待罪見職,周年之間,又爲瘴霧所襲,轉輾沈痼,忽於日者,晨起而蹶,左體不遂,床笫凜凜,鍼藥罔功,遽作癃癈,臣實自悼,況今本府進香之期不遠而無路駿奔,長寧殿修改之役方張而末由董飭,義分都虧,罪戾交積,臣於是乎惶恐戰慄,有未暇自悼其癃癈矣。若不及今變通,則必致萬萬狼狽,玆不得不疾聲哀籲於嚴廬之下。伏乞聖慈,天地父母,俯垂矜諒,亟遞臣職,俾莫重之事,無至窘急,仍治臣瀆擾之罪,以肅朝綱焉。臣無任屛營祈懇之至。答曰,省疏具悉。所陳若此,特爲許解焉。
丙申五月十六日卯時,朝奠陪祭入侍時,行都承旨徐浩修,假注書徐龍輔,記事官朴聖鉉·朴祐源,都廳李秉模以次進〈伏〉訖。上自廬次,詣殯殿中排設廳,視膳訖,行朝奠。儀註上同上還廬次,諸臣以次退出。
丙申五月十六日卯時,上御廬次。左承旨入侍時,左承旨洪國榮,假注書徐龍輔,記事官朴聖鉉·朴祐源,以次進伏訖。命讀大司諫洪檍上疏賜批。上曰,都承旨入侍。賤臣承命而出,與行都承旨徐浩修進伏。上曰,每於朝·晡哭,諸承旨皆同參乎?浩修曰,然矣,而考之丁丑謄錄,朝哭則諸承旨竝參,晡哭則只承旨一員進參矣。上曰,然則今亦依此爲之。浩修曰,因山前則諸承旨,當除服制式暇,而今日左副承旨·右副承旨,皆以式暇,不爲仕進,此後則依定式,除服制式暇,今日式暇承旨,竝卽牌招,何如?上曰,依爲之。出榻敎命退,承史以次退出。
丙申五月十六日辰時,上御興政堂。大臣·備局堂上引見入侍時,領議政金陽澤,左議政金尙喆,右議政鄭存謙,仁陽君李景祜,行司直具善復,行司直蔡濟恭,行戶曹判書鄭弘淳,漢城判尹金鍾正,行吏曹判書徐命善,左參贊黃景源,禮曹判書鄭尙淳,兵曹判書李徽之,刑曹判書李溎,行護軍張志恒,行副護軍李漢膺,行副〈護〉軍李柱國,禮曹參判沈履之,漢城左尹金魯鎭,行副司直鄭一祥,大司憲李聖圭,大司諫洪檍,應敎李敬養,掌令柳榮鎭·鄭宇淳,獻納李儒慶,正言洪樂淵·姜,行都承旨徐浩修,假注書徐龍輔,事變假注書魚錫光,記事官朴聖鉉·朴祐源,以次進伏訖。陽澤曰,夜間聖體,若何?上曰,一樣。陽澤曰,王大妃殿氣候,何如?上曰,一樣。陽澤曰,惠慶宮氣候,何如?上曰,一樣。陽澤曰,臣等連以合辭之請,仰陳沐浴之義,忱誠未孚,兪音尙遲,輿情之抑鬱,去而愈甚。上曰,予非曰文女無罪,而但此因山之前,不忍施律矣。尙喆曰,此莫非臣等誠意淺薄之致矣。陽澤曰,無主僵尸掩埋事,此是王政之所當務,而前日大臣,有以此陳達,而惠廳,亦已量給物力,各該部不着實擧行云,別加嚴飭于京兆及部官,使之一不遺漏,竝皆善爲埋葬,俾無暴骨之患,何如?上曰,依爲之。該堂另加申飭,可也。出擧條陽澤曰,御營鑄錢之役,新大將,謂以生疎,實難堪當云,其勢似然,且此是摠廳鑄錢,移去於御營廳者,而摠戎使李柱國有氣力,頗解此等事,屬之摠廳,使之着實擧行,何如?上曰,依爲之。出擧條上曰,來朔例當爲都政,而今在恭默之中,凡係朝會,竝爲停閣,則都政,與散政有異矣。初欲退定於卒哭後,昨聞吏兵判所奏,則有先正已行之例云,大臣之意,何如?陽澤曰,旣有先正已行之例,則今不必退定矣。尙喆曰,臣意亦不必退定矣。存謙曰,先正已行之例如此,今亦以六月定行,好矣。上曰,銓長之意,何如?若有弊於銓曹,則亦難退定矣。命善曰,方今銓曹之儲窠者多,若退定於卒哭後,則勢將遷就於八月旬望間,多有掣礙之端矣。上曰,旣有宣廟已行之例,銓曹若有掣礙之端,則似難退定矣。上曰,領相方製誌文者,所以記實也。先大王事實,卽均役蕩平·濬川,而蕩平爲五十年大政,予意則謄此,以俟百世之眼,好矣。然其說去之際,若只書蕩平二字,則不無混沌之嫌,至於忠逆之分,不可不明言此直彼枉,彼客此主之別矣。今予追奪之典,亦是奉承先朝之意也。蕩平不害於義理,義理不害於蕩平,然後方可爲蕩蕩平平之大道理,今予所言,卽義理之蕩平也,非混淪之蕩平也。陽澤曰,臣猥當莫重文字之役,竊擬殫竭自效,而才識庸陋,未能模畫萬一,今以三件事下敎,若是諄勤,臣不勝惶恧,謹更加致力,思所以十分揄揚之道矣。上曰,俄者諫長上疏及批答持入。錫光承命奉進。命浩修讀之。上曰,大官之處分重難,欲問于諸大臣而處之,大臣之所見,何如?陽澤曰,如無所聞,諫長何可陳疏乎?尙喆曰,外間不無此等所〈聞〉矣。存謙曰,若無根柢,此言奚爲而至哉?上曰,諸臺臣之意,亦何如?聖圭曰,諫長所陳,皆是外間傳播之言矣。榮鎭·宇淳等〈曰〉,諫長之疏,實公議之所出矣。命書傳敎曰,臺臣之言,爲大臣,不但有奚爲而至之歎,其在待大臣之道,予不欲索言,而臺疏所論,俱非䵝昧之斥,則此予所以爲大臣慨然。立紀綱,爲尊朝廷之本,不可以大官而不答公議,前判府事申晦削職。檍曰,尹光紹詆辱先正之罪,尤大矣。上曰,尹光紹詆辱先正之事,果是無狀矣。檍曰,無狀何可言也?至於有刊行之冊子矣。命書傳敎曰,尹光紹事,臺臣曰,祖述凶論,又曰,詆辱先正,則以負累之蹤,其所同汚合流,不是難知之事,行副司直尹光紹投畀。陽澤曰,頃已陳達,而因山時隨轝一節,時當極熱,實爲憂慮矣。伏願還寢焉。補編中,旣有望哭禮,則是古補不爲隨轝也,若於八月陵幸,則足以伸聖孝矣。上曰,初欲親隨靈轝,少寓攀慕之慟,近日慈殿挽止之敎,至懇切,且比來氣甚不平,而大臣之所奏又如此,因山時動駕下敎還寢。出榻敎景祜曰,臣方待罪勳府,故敢此仰達矣。禮賓參奉一窠,舊功臣嫡長忠義付祿二十人中,以勳府自辟差出,是規例,而間有廢却,故曾於丙戌,陳稟筵中,更爲定式,而近來銓曹,謂以用承傳,不爲遵行,今後則毋論此窠彼窠,禮賓參奉兩窠中一窠,依丙戌定式,自勳府自辟,無或違越,何如?上曰,依爲之。出擧條濟恭曰,內需司奴婢貢事,已爲相議于大臣,則大臣亦以爲甚好云矣。上曰,大臣之意,何如?陽澤曰,臣得詳聞重臣,而若使之自本邑推納,則實爲好矣。濟恭曰,以乙亥婢,摠成節目,婢貢以三錢三分爲定,似好矣。上曰,依爲之。弘淳曰,關西木物,勢難取用,自臣曹方便區處事,日前有大臣陳達,而未蒙明白下敎,故姑不得擧行,當依所陳施行乎?上曰,依爲之。出擧條志恒曰,事雖微細,係關後弊,故敢此仰達矣。再昨夜,卽臣營之巡羅,而有一政院使令犯夜,而初無勿禁帖之所持者,故巡卒欲爲捉去,則謂以承旨家請座使令,敺打巡卒,仍爲逃走,其翌日,臣通及政院,以爲自本院治罪矣。政院之治罪,極爲泛忽,故臣不勝駭憤,發遣旗手,使之捉來,則自政院,大加激怒,多送院隷,捉去臣營執事,而其間下輩之敺打執事,罔有其極,將至死生之境。此雖微事,若此不已,日後之弊,有不勝言,故敢此仰達矣。上曰,承宣果有此事乎?浩修曰,事甚微細,而今緣訓將之言端,臣請奏之,日昨訓將,以院隷之犯夜事,通及院中,俾爲科治,故臣査出該隷,卽爲除汰,仍復囚禁矣。不意訓將,忽地激怒,多送旗手,縛去已治院,本院旣是號令百司之地,則軍門之任自縛去院隷,有關紀綱,故臣果招致該營之執事,以爲分付其不可之狀矣。至於敺打等說,實白地虛言矣。志恒曰,執事之被打,實非虛言,政院雖是號令百司之地,自軍門,捉去已汰之院隷,何所不可?檍進前啓曰,訓鍊大將張志恒,不知筵體之至嚴,聲氣俱厲,大欠敬謹,從〈重〉推考,何如?上曰,依爲之。出擧條上曰,本事之是非,姑不須言,元戎之體面自別,則今日筵奏,可見局量之大小,甚非所期於元戎之者也。命書傳敎曰,都承旨之囚治院隷,可謂守法,則訓將之縛去於囚治之後,已有較絜之嫌,而今日筵奏,亦非期於元戎之臣者,不可無警。訓鍊大將張志恒推考,院隷之敺打執事,亦關紀律,此則自該曹,査問科治。鍾正曰,旣有言端,故敢此仰達矣。日前自臣府,出送禁吏於江郊矣。奉朝賀家偕來史官,謂以禁吏之作拿,於偕來所,出牌捉囚,事雖微細,亦甚係關於後弊,故敢達矣。命書傳敎曰,士夫家豪奴悍僕,猶且嚴禁,況院隷乎?偕來史官之事,極爲疎率,假注書徐有成罷職,聖圭·檍·敬養·榮鎭·宇淳·儒慶·樂淵·啓曰,請文女按律處斷。措辭見上上曰,不允。又啓曰,請厚謙快正王法,其母依律處斷。措辭見上上曰,不允。又啓曰,請礪山府竄配罪人洪麟漢,絶島安置。措辭見上上曰,不允。聖圭·檍·榮鎭·宇淳·儒慶·樂淵·啓曰,請大靜縣薦棘罪人沈翔雲,亟令王府,嚴鞫得情,快正王法。措辭見上上曰,不允。又啓曰,請聖國·尙魯諸子,亟施當律。措辭見上上曰,不允。聖圭·榮鎭·宇淳啓曰,請黑山島充軍罪人趙德昌,依律處斷。措辭見上上曰,不允。又啓曰,請大靜縣爲奴罪人金壽賢,依律處斷。措辭見上上曰,不允。又啓曰,請鏡城府定配罪人洪述海,依律處斷。措辭見上上曰,不允。檍·儒慶·樂淵·啓曰,請充軍罪人趙德昌,依律處斷。措辭見上上曰,不允。又啓曰,請具允明·允鈺及㢞,竝遠竄。措辭見上上曰,不允。又啓曰,請南海縣圍籬安置罪人具庠,更令王府,嚴鞫得情,快正王法。措辭見上上曰,不允。又啓曰,請大靜縣爲奴罪人金壽賢,更令王府,拿鞫嚴問,依律處斷。措辭見上上曰,不允。榮鎭啓曰,洪麟漢犯分負國之罪,已盡於合辭之中,臣不必更爲臚列,而昨冬徐命善之疏出也。凡爲人臣子者,若有秉彝之心,血氣之憤,孰不明目張膽,請討之不暇,而其時都憲宋瑩中,乃於入侍俯詢之下,敢懷營救之意,不顧義理之嚴,至以深文等語,肆然仰對,諂附權勢,專事彌縫,作爲護黨立功,以圖進取之計,此而置之,則名義必將晦塞矣。伊時司諫成胤儉,身爲臺閣,凡於大義理關頭,豈可隨人苟合,而下詢之際,敢以臣意與都憲一般仰奏,義分掃如,疲劣極矣。請削黜罪人宋瑩中,亟施屛裔之典。前司諫成胤儉,削去仕版。上曰,依啓,宋瑩中尙不處分,猶是太寬,施以竄配之典。儒慶啓曰,前兵使崔東岳,受國厚恩,猥躋閫任,在渠道理,惟當小心畏謹,奉公守法,以無負如天之聖恩,而其縱恣悖戾,無所忌憚,固已萬萬駭惡。至於西閫濫叨之後,貪虐不法姑無論,聞有民家女稍有姿色者,則必百計威脅,獵取乃已,民情洶懼,道路唾罵,醜穢之謗,至今未已。當此一初淸明之時,如此之類,不可不痛加懲勵,請前平安兵使崔東岳,削去仕版。上曰,依啓。命退,諸臣以次退出。
丙申五月十六日午時,上御廬次。左承旨入侍,戶曹參議追後入侍時,左承旨洪國榮,記事官尹翊東,記事官朴聖鉉·朴祐源,以次進伏訖。上命國榮書傳敎曰,統制三道,雖非趙,豈無其人,而三次仍任,予則曰,朝廷之綱掃矣,況登諸臺章,又豈可仍置?統制使趙罷職,以警他武弁。又命書傳敎曰,廟薦皆令趁卽擧行。又命書江華留守洪樂命上疏批答,上詣陶遂椽,諸臣陪從。上曰,戶曹參議入侍,賤臣承命召入,戶曹參議鄭民始進伏。上曰,工役將至幾何?民始曰,奎章閣則六月內,可訖役矣。上還詣廬次,諸臣以次退出。
丙申五月十六日申時,上詣殯殿。夕上食行禮時,上具祭服,詣內廬次。左副承旨徐有慶,記事官尹翊東,記事官朴聖鉉,記事官朴祐源,殯殿都廳李秉模,以次陪入。上詣中排設廳,親審祭物訖,仍詣殯殿內床卓前,親審陳設,出詣盥洗位盥洗訖,就版位西向立,待正時入,上跪俯伏哭,諸臣俯伏版位左,北向哭。上止哭俯伏興,詣罇所西向立,親審斟盞訖,仍詣香案前跪,三上香訖,挾侍進盞,上獻盞訖,俯伏興,詣床卓前,親行正箸,仍詣版位俯伏哭,諸臣隨哭。上止哭俯伏興,詣床卓前,親行進茶訖,還詣廬次,命諸臣入侍,諸臣以次進伏訖。上命有慶,書傳敎曰,備局有司堂上蔡濟恭,再明與戶判入侍。上曰,注書則出去,而右承旨及廳注書,使之入侍。賤臣承命出傳,仍先退。
丙申五月十六日申時,上御廬次。副提調持湯劑入侍時,左承旨洪國榮,假注書徐龍輔,記事官朴聖鉉·朴祐源,醫官方泰輿,以次進伏訖。國榮曰,俄者偕來史官,有罷職之命矣。偕來所,何注書進去乎?上曰,事變注書進去。出榻敎上曰,俄者崔東岳處分矣。崔東岳之行事,承宣亦多聞之乎?國榮曰,聞之矣。其放恣驕侈之狀,不可一一枚擧,而以其近年之行事言之,其在平安兵使之時,橫奪閭家之婦女,至今西民,切齒痛心矣。命退,諸臣以次退出。
上在慶熙宮泰寧殿南行閣廬次。
大殿·惠慶宮·中宮殿,朝哭後,政院·玉堂口傳問安。答曰,知道。
王大妃殿,朝哭後,政院·玉堂口傳問安。答曰,罔極。
傳于徐有慶曰,左承旨入侍。
傳于申大升曰,藥房提調持心腎湯入侍。
李商巖啓曰,左邊捕盜大將李邦綏,移拜統制使矣。在前如此之時,有他邊大將兼察之例。今番則何以爲之?敢稟。傳曰,右邊捕將兼察。
兵曹口傳政事,李漢膺爲左邊捕盜大將,李柱國爲陪往大將。
李商巖啓曰,新除授左邊捕盜大將李漢膺,卽爲牌招,命召及大將牌·傳令牌傳授,何如?傳曰,允。
大司憲李聖圭,大司諫洪檍,應敎李秉模,副應敎李敬養,掌令柳榮鎭·鄭宇淳,獻納李儒慶,校理尹弘烈,正言洪樂淵·姜,修撰李在學啓曰,請文女按律處斷。又啓曰,請厚謙快正王法,其母依律處斷。又啓曰,請礪山府竄配罪人洪麟漢,絶島安置。又啓曰,請削職人申晦,亟施門黜之典。答三司曰,不允。措辭見上
大司憲李聖圭,大司諫洪檍,掌令柳榮鎭·鄭宇淳,獻納李儒慶,正言洪樂淵·姜啓曰,請大靜縣荐棘罪人沈翔雲,亟命王府,嚴鞫得情,快正王法。又啓曰,請聖國·尙魯諸子,亟施當律。答兩司曰,不允。
大司憲李聖圭,掌令柳榮鎭·鄭宇淳啓曰,請黑山島充軍罪人趙德昌,依律處斷。又啓曰,請大靜縣爲奴罪人金壽賢,依律處斷。又啓曰,請鏡城府定配罪人洪述海,依律處斷。答府曰,不允。
獻納李儒慶,正言洪樂淵·姜啓曰,請充軍罪人趙德昌,依律處斷。答院曰,不允。措辭見上又新啓曰,綾恩君具允明,前判書具允鈺,絶島圍籬安置罪人具庠,行副司直具㢞,本以凶邪之種,諂附厚謙,腸肚相連,陰謀祕計,無不干與,及今厚謙失勢之後,允鈺旣無明白樹立,而敢爲自拔之計,肆然呈疏,謂天可欺,將此心腸,奚事不爲?至於㢞則名登臺啓,請討方嚴之時,多率騶從,呼唱道路,渠若眼有國法,放恣無嚴,胡至此極?此不可一日置之於城闉之內,請具允明·允鈺及㢞,竝遠竄。又啓曰,南海縣圍籬安置罪人具庠,本以凶譎之性,兼有悖戾之行,陰結凶類,綢繆祕謀,出沒閃倏,如鬼如蜮,而今其凶肚眞臟,綻露於凶賊載興文書中,所捉書札,指意叵測,情節難掩,則今此酌處之命,雖出於好生之德,三尺至嚴,決難容貸。請南海縣圍籬安置罪人具庠,更令王府,嚴鞫得情,快正王法。又啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕。情節未盡究覈,輿情莫不憤惋,請大靜縣爲奴罪人金壽賢,更令王府,拿鞫嚴問,依律處斷。答新啓曰,不允。
丙申五月十七日卯時,上御廬次。左承旨入侍時,左承旨洪國榮,假注書徐龍輔,記事官朴聖鉉·朴祐源,以次進伏訖。命讀江華留守統制使望,上落點。上曰,江華及統營,俱是保障重地矣。國榮曰,然矣。上曰,若於昔日,使李舜臣,終始固守統營,則倭寇不能入乎?國榮曰,此是國運所關,則舜臣之不得終始固守,亦是天也,而第當初倭寇之犯統營也,舜臣竭力殫誠,屢次獻捷,不幸讒間滋長,幾使宗國顚覆,豈不惜哉?從古讒路之難遏,類皆如此,燕之樂毅,趙之廉頗是耳,惟殿下,警省于此焉。上曰,李舜臣事,至今思之,尙覺嗟惜。所陳勉誡,亦甚好矣。命退,承史以次退出。
丙申五月十七日未時,上御廬次。藥房提調持湯劑入侍時,提調徐命善,右副承旨申大升,記事官尹翊東,記事官朴聖鉉,記事官朴祐源,醫官方泰輿,以次進伏訖。命善請進湯劑,上進御訖,泰輿先退。上下問命善曰,陵官之各異何也,或有令直長或有別檢參奉矣。命善曰,然矣。上命持入提調別座官案,賤臣承命持入,上命大升,讀奏訖。上曰,遠代陵寢,則無別檢,不一其規也。大升曰,當初設立之意,未可知也。上曰,吏判知奏。命善承命還奏曰,考見經國大典,而旣無所載,似於癸亥·甲子年間所設,而且無謄錄,故問于禮曹矣。上曰,此後科小則爲別檢者,亦不足矣。參下沈滯之人今幾何,且無說書矣。命善曰,沈滯者多矣。上曰,變通之道留意,可也。命善曰,可以問議大臣矣。上曰,陵官窠小時,初入仕,何以爲之乎?命善曰,前則以察訪爲之矣。上曰,兩參奉處爲別檢,則其窠多乎?命善曰,然矣。上曰,疏通足矣。六品後沈滯則一也。上曰,今番都政,窠闕幾何?命善曰,不埋沒矣。上曰,先朝亦有都政退行之時,而當月爲之好矣。上命退,諸臣以次退出。
上在慶熙宮泰寧殿南行閣廬次。
大殿·惠慶宮·中宮殿,朝哭後,政院·玉堂口傳問安。答曰,知道。
王大妃殿,朝哭後,政院·玉堂口傳問安。答曰,罔極。傳于徐浩修曰,今日不爲仕進承旨牌招。傳于洪國榮曰,承旨入侍。又傳于曰,此是廬次外,則異於他,差備結束吏待令與否,屢爲下問,終不待令,兵曹判書從重推考。又傳于曰,大行大王誌文草,如已改構,付史官入送事,傳于領議政,仍爲持來。又傳于曰,副提調持加減心腎湯入侍。
洪國榮啓曰,領議政金陽澤,持誌文草,來詣請對矣。傳曰,入侍。
李商巖,以司饔院官員,以監膳提調意啓曰,鷹師貢人等連日呼訴內,供上生雉,當此草樹茂密之時,家養已盡,獵捉無路,逐日供上,將未免生事之境,斯速入啓變通云。此時獵雉之難,誠如所訴,在前如此之時,例有活鷄參半代封之規,而莫重御供,自下不敢擅便,惶恐,敢啓。傳曰,代封。
洪國榮,以國葬都監郞廳,以摠護使意啓曰,元陵祭器,今已畢鑄,而本陵典祀廳,姑未及營建,待其完役,卽爲陪進之意,敢啓。傳曰,知道。
又以追崇都監郞廳,以都提調意啓曰,永陵祭器,今已鑄造矣。本都監郞廳,依例陪進,而夫馬入把等事,分付京畿監司處,何如?傳曰,允。
又以上諡都監郞廳,以都提調意啓曰,永祐園祭器,今已鑄造矣。本都監郞廳,依例陪進,而夫馬入把等事,分付京畿監司處,何如?傳曰,允
傳于徐浩修曰,懸板奉來時及奉迎時,敦化正門留門。又傳于曰,騎馬一匹立之。
又以吏曹言啓曰,禮曹佐郞嚴思憲呈狀內,身病甚重,勢難察任云,依例改差,何如?傳曰,允。
申大升,以義禁府言啓曰,削黜罪人宋瑩中竄配事,承傳啓下矣。宋瑩中,慶尙道昆陽郡竄配,而以承傳內辭意,具罪目,依例發遣府書吏,押送配所,何如?傳曰,允。又以義禁府言啓曰,忠淸監司狀啓據刑曹粘目內,瑞山前縣監李奎緯,移本府處之事,允下矣。李奎緯,時在任所云,依例發遣府羅將拿來,何如?傳曰,待自現拿囚。
大司憲李聖圭,大司諫洪檍,應敎李秉模,副應〈敎〉李敬養,掌令柳榮鎭·鄭宇淳,持平朴在源,獻納李德慶,校理尹弘烈,正言洪樂淵·姜,修撰李在學啓曰,文女敢以後宮,締結逆相,潛懷篡奪之心,肆行危逼之計,究厥情狀,罪關宗社,惡極天地,難千剮萬戮,猶不足以少洩神人之憤,則豈可妥置城外而止,請文女按律處斷。又啓曰,厚謙母子之罪關宗社,憤積神人,前後三司之討,已盡窮凶之跡,凡在血氣之倫者,咸曰可誅。厚謙之竄配,其母之出第,不過薄勘,邦憲未擧,輿情愈激,請厚謙快正王法,其母依律處斷。又啓曰,竄配罪人洪麟漢,本以濫猾之性,濟以陰譎之行,締結厚謙,敢懷叵測之心,沮戲聽政,顯有爭抗之意,罪惡貫盈,昭布國人之耳目者,已悉於前後合辭之啓,而伏見傳敎下者,麟漢之罪狀,於是乎尤著,則勘罪之命,只止於近地竄配,公議轉激,輿憤逾菀,究厥罪狀,不可薄竄而止,請礪山府竄配罪人洪麟漢,絶島安置。又啓曰,申晦以當國首相,不思報效之道,乃反全事貪饕,市權趨勢,潛誘厚謙,助成氣熖,至於淊天者,莫非此人挑發慫惥之致,當此懲討厚謙之日,不可以削職而止,請削職人申晦,亟施門黜之典。答三司曰,不允。
大司憲李聖圭,大司諫洪檍,掌令柳榮鎭·鄭宇淳,持平朴在源,獻納李儒慶,正言洪樂淵·姜啓曰,荐棘罪人沈翔雲,本以凶孼之裔,且兼妖邪之性,得罪倫紀,爲世所棄,蝨附厚謙,受其指使,向來一書,指意陰譎,情狀叵測,合辭之請,實是嚴懲討,杜亂源之意,而閱歲爭執,天討未擧,世豈有妖惡如此,而終逭王章之理者哉?移配之命,雖出於投諸遠惡之意,而三尺至嚴,不可至此而止。請大靜縣荐棘罪人沈翔雲,亟命王府,嚴鞫得情,快正王法。又啓曰,亂逆何代無之,而豈有如文女·聖國·尙魯之窮凶極惡者哉?臣等伏見傳敎下者,益知其所不知尤不勝心寒骨靑,繼之以沬血飮泣,戮尸之典,於聖國·尙魯,實爲當律,而旣有先大王禁令,則臣等雖不敢直請,至於逆種之只施爲奴,尙容覆載之間者,未免失之太寬,亂臣賊子,亦無所懲畏輿情齊憤,久而愈激,請聖國·尙魯諸子,亟施當律。答兩司合啓曰,不允。
持平朴在源啓曰,請黑山島充軍罪人趙德昌,依律處斷。措辭見上又啓曰,請大靜縣爲奴罪人金壽賢,依律處斷。措辭見上又啓曰,洪述海身爲方伯之任,犯贓之數,至於萬兩之多,道臣旣已査啓,王府亦已議讞,則其在國法,不可容貸也,明矣。今此酌處之命,雖出於我聖上好生之德意,贓律不可不嚴,王法不可不伸,請鏡城府定配罪人洪述海,依律處斷。正言洪樂淵啓曰,請充軍罪人趙德昌,依律處斷。又啓曰,請具允明·允鈺及㢞,竝遠竄。又啓曰,請南海縣圍籬安置罪人具庠,更令王府,嚴鞫得情,快正王法。又啓曰,請大靜縣爲奴罪人金壽賢,更令王府,拿鞫嚴問,依律處斷。措辭見上答府院曰,不允。
江華留守李瀰疏曰,伏以皇天降割,大行大王,奄棄臣民,如喪之慟,普率惟均節屆仲夏,又過月半之奠,伏惟我殿下,孝思出天,哀毁過制,嚴廬深墨之中,聖體不瑕有損傷之節,臣不勝區區焦迫之至。念臣庸愚,厚被國恩,前後踐歷,已踰涯分,薄罷未幾,旋蒙恩敍,感祝洪渥,寤寐耿耿,不自意居留新命,忽及此際,惝怳感惶,不省所以爲措。噫,沁之爲府,自是保障重地,從古委畀,難愼其人者,誠以緩急有恃,必藉平日之規劃,撫禦得宜,實資朝廷之才彦,而今乃不少審擇,遽加臣之百無一能者,是豈聖朝綜核之政哉?臣雖欲感激恩數,冒昧承當,其爲僨保釐之重,而累簡知之明,匪細故也。況今眞殿移奉,期日不遠,事役敬謹,董飭爲急,而反復揣量,趨承無路,玆敢略控衷懇,仰瀆宸嚴。伏乞聖明,俯賜鑑諒,亟命鐫改臣新授職名,以重官方,以安私分,不勝幸甚。答曰,省疏具悉。卿其勿辭赴任。
副修撰柳戇疏曰,伏以,皇天降割,大行大王,奄棄群臣,率土號隕普切若喪之哀。伏惟我殿下,積月侍湯之餘,遽遭此天崩之慟,號慕攀擗,何以仰慰慈聖之思也?近者凶逆譸張,自干王章,天討亟行,輿情咸快,嚴廬深墨之中,婁日臨殿訊囚,聖候不暇有損,瞻望北極,尤不勝憂慮之至。伏念臣愚魯癡獃,素居人下,曾忝憲職,自速大戾,杜門田廬,泣血追愆,特蒙先大王曲赦之鴻恩,滌其辜犯,齒之縉紳,畀之以百里之任,聞命惶感,不敢以情勢自列,庶幾仍是而少效涓埃之報,而顧臣猥以簪履舊物,積違天陛,二十有一年矣。耿耿一念,何嘗不徊徨於五雲之邊,而千里海外,忽哭弓釰之遺,叫天抑塞,龍髥莫攀,臣罪至此,尤合萬隕。不自意玉署除命,遽下於千萬夢想之外,至令乘馹而上來,臣於是,驚惶震越,尤不知死所也。以言乎其人,則至庸至陋,學不通方,以言乎其罪,則負國負心,法所難赦,初非可議,擬於顧問論思之淸選,惟宜疎之斥之,以爲具臣不忠者之戒,而乃反寵而榮之,有若微眚薄過之,可以涵貸拂拭,而垂生成之澤,臣且惶且感,無地自容。臣之罪戾,如有一分可自恕者,則當聖朝一初之淸明,疲癃殘疾,無不歡欣蹈抃,咸願少須臾無死,佇見德化之成,臣獨何心,踧踖彷徨,不思所以奔走於諸臣之下風也哉?以罪爲榮,縱荷天地之大,怵分異義,自阻日月之明,祗爲義急奔哭,冒肅恩命,而情踪惶蹙,咫尺宸嚴,不得一瞻威顔,而徑出禁門,天牌屢臨,承膺無路,撫心慙悼,瞻天拜稽,臣罪固可誅,而臣情亦可悲也。玆伏禁扄之外,敢陳自劾之章。伏乞聖慈,亟削臣職名,仍治臣違遨之罪,以肅朝綱,以安賤分,不勝幸甚。答曰,省疏具悉。處義不可異同,本職許遞。
司諫李迪輔疏曰,伏以昊天不弔,臣臣無祿,大行大王,仙馭上賓,率普之痛,曷有其極?居諸易得,因山已卜,伏惟我殿下,哀疚莫逮,何以堪抑?上下號慕,去而益切,伏況臣負罪餘喘,蒙恩放還,未及出海,遽又承諱,北望呼天,五內崩隕,蒼黃趨哭,趁及於四月朔奠之班,玄宮已蕞,瞻依無所,叫叩關外,已無及矣。仍尋鄕路,歸見老父,父子相握,感哀號泣,環東土含生之類,孰不纏痛,而豈復有如臣之情懷也哉?恩私偏重,報答無路,只當一死,以身爲殉,而老父在矣,姑盡哺烏之情,終效褥蟻之願。臣之所期,如斯而已,豈敢如無故平人,俯仰世路哉?玆於日前,雖承除邑之恩,而不顧便養之私,粗伸揆分之義者,良以此也。不料今日,又以臣爲司諫院司諫,繼下馹召之命,臣感泣惝怳,罔知攸措。臣是何人,叨此殊私,伏想殿下,以臣爲先朝輦下之物,不忍便棄,有此非分之恩也,臣亦豈無區區之心?以此未報於先大王者,更爲移效於我殿下,而竊伏念,臣之昨年一疏,激於愚忠,率爾妄發,旨不明白,語未剴切,莫效盡言之誠,自速罔赦之辜,負犯旣重,生還亦榮,又於此際,冒赴恩命,復忝臺地,則其於廉隅,已無可言,而且臣老父,年今八十有五矣。衰病沈綿之餘,又以臣海外之往還,老懷易感,憂喜過中,病情更添,長在床褥。顧臣情勢,實難離側。古人有言曰,事君之日長,事親之日短,臣亦旣有他日之長,則豈忍捨今日之短哉?臣以公則有難冒之義,以私則有難捨之勢,於此於彼,實無承膺之道。玆敢悉暴忱懇,以付縣道,而臣敢以情私之微,仰瀆諒闇之中,臣罪至此,尤不勝誅。伏乞天地父母,特推終始生成之德,亟遞臣職,因治臣罪焉。臣治疏將封之際,得接邸報,則僚臺以臣前疏事,引嫌遞職,臣何可晏然獨冒乎?伏惟聖明,更加財察焉。臣無任屛營祈懇之至,謹昧死以聞。答曰,省疏具悉。爾其勿辭,救護父病。
丙申五月十八日,記事官姜彙鈺。
刑曹殺獄罪人李長煥更招啓目。傳曰,更加嚴刑,期於得情爲良如敎。
刑曹殺獄罪人尹起莘更招啓目。傳曰,更加嚴刑,期於得情爲良如敎。
刑曹殺獄罪人奴金伊更招啓目。傳曰,更加嚴刑,期於得情爲良如敎。
丙申五月十八日辰時。朝上食陪祭入侍時,行都承旨徐浩修,假注書徐龍輔,記事官朴聖鉉·朴祐源,都廳林得浩,以次陪進訖。上自廬次,詣殯殿中排設廳,視膳訖,行朝上食,儀注上同上還廬次。上曰,戶曹判書及備局有司堂上入侍,賤臣承命而出,與行戶曹判書鄭弘淳,備局有司堂上蔡濟恭進伏。上曰,各道推刷官變通事,戶判聞之乎?弘淳曰,臣得聞之而果好矣。上曰,若以乙亥婢摠成節目,則無盈縮之弊乎?弘淳曰,必無此弊矣。命書傳敎曰,推刷官,每當査括,貽弊民邑,不可勝言。自夫代聽之後,其所操切,非不嚴矣。未見令行而禁止,此職由於舍本而矯末也。予則以爲不委刷官,專責本道,似是救弊之實政也。今後諸道奴俾推刷,勿令內需司差得官吏,直自該道該邑,依先朝乙亥節目比摠擧行,推刷旣屬該道,代頉亦付該道。弘淳曰,萬寧殿影禎,移奉長寧殿後,祭物及各樣進排物種,當爲加定磨鍊矣。自前惠廳,有江華其人條米二百四十石,以湖南收租直劃之事,而甲戌年貢弊釐正時,其人條進排,作爲京貢,而定以八十石米,自惠廳上下直劃之米,則減爲一百六十石。今此加定,亦當以八十石爲定,自京上下,而江華直劃,又當隨而除減。前此萬寧殿點火燒木價二十五石,今當移入於加定八十石之內矣。以此擧行,何如?上曰,依爲。出擧條弘淳曰,萬壽殿燒木進排,旣爲革罷,則內官房直料,亦當減下,而璿源殿守直內官所報,以爲本殿,本無房直之料,以萬壽殿內官房直二名之料受食。今當釐正時,仍其料而改其名,以璿源殿守宮房直施行事爲請,果如其言,則事當釐,故敢稟矣。上曰,依爲之。出擧條弘淳·濟恭先退。上曰,二月日記,今已粧冊乎?浩修曰,姑多未納者,不得粧冊矣。上曰,日記未納注書,各別申飭,使之不多日內畢納。出榻敎命退,諸臣以次退出。
丙申五月十八日午時,上詣殯殿。晝茶禮行禮時,上具祭服,詣內廬次,左副承旨徐有慶,記事官尹翊東,記事官朴聖鉉,記事官朴祐源,殯殿都廳林得浩,以次陪入。上詣中排設廳,親審祭物訖,仍詣殯殿內床卓前,親審陳設,出詣盥洗位盥洗訖,就版位西向立,待正時入。上跪俯伏哭,諸臣俯伏版位左,北向哭。上止哭,俯伏興,詣罇所西向立,親審斟盞訖,仍詣香案前跪,三上香訖,挾侍進盞,上獻盞訖,俯伏興,詣床卓前,親行正箸,仍詣版位俯伏哭,諸臣隨哭。上止哭,俯伏興,還詣廬次。命祐源曰,出去換着冠服,與廳注書入來,祐源先退。上命諸臣入侍,諸臣以次進伏訖。祐源及假注書徐龍輔進伏,賤臣先退。
丙申五月十八日未時,上御廬次。藥房副提調持湯劑入侍,營造堂上·都承旨追後入侍時,副提調洪國榮,記事官尹翊東,記事官朴聖絃,記事官朴祐源,醫官方泰輿,以次進伏訖。國榮請進湯劑,上進御訖。泰輿先退。上曰,營造堂上入侍。賤臣承命,召入戶曹參議鄭民始進伏。上曰,別看役奉懸版入來。賤臣承命出傳。上曰,都承旨入侍。賤臣承命,召入都承旨徐浩修進伏。上命浩修,讀奏開城府雨澤狀啓,全羅道兵使巡點代行狀啓,元義孫査啓遲滯狀啓訖。上命退,諸臣以次退出。
丙申五月十九日未時,上御廬次。藥房副提調持湯劑入侍,吏·兵判追後入侍時,副提調洪國榮,記事官尹翊東,記事官朴聖鉉,記事官朴祐源,醫官方泰輿,以次進伏訖。國榮請進湯劑,上進御訖。泰輿先退。上命國榮,書傳敎曰,政事當日爲之。上曰,吏判·兵判入侍。賤臣承命,召入吏曹判書徐命善,兵曹判書李徽之。上詣陶遂椽,諸臣陪從,以次進伏訖。徽之曰,陶遂椽記製進矣。上命命善,讀奏訖。上曰,善作矣。仍命命善書進。上下問命善曰,別檢加出事完定乎?命善曰,未見大臣,故姑未決定矣。上曰,如或科小時,則當依前矣。命善曰,當隨時變通矣。今番兩參奉處,只出三窠,別檢亦當只差三窠,而此後,可以隨窠差出矣。上曰,承文參下察訪幾窠乎?命善曰,似是十餘窠矣。命善·徽之先退,上還詣廬次,諸臣以次退出。
丙申五月十八日申時,夕上食陪祭入侍時,左副承旨徐有慶,假注書徐龍輔,記事官朴聖鉉·朴祐源,都廳林得浩,以次陪進訖。上自廬次,詣殯殿中排設廳,視膳訖,行夕上食。儀注上同上還廬次,諸臣以次退出。
丙申五月十八日酉時,上御廬次。左承旨入侍時,左承旨洪國榮,假注書徐龍輔,記事官朴聖鉉·朴祐源,以次進伏訖。命書傳敎曰,近來敦諭者,待卿首疾之瘳也。卿之本意,已悉於前後之諭,卿以袖箚之心,豈有他哉?伊時事,卿雖以二字自咎,予則以二字俯燭,今何更事云云也?小無趑趄之端,又況實篆書寫,一時爲急,以卿不出,莫重工役,不免後時,此非所望於卿。卿須體此慇懃之意,卽爲入城,仍爲入侍事,遣史官傳諭于洪奉朝賀。上曰,事變假注書入侍。賤臣承命而出,與事變假注書尹九宗進伏。上曰,事變假注書持此傳敎,馳往洪奉朝所住處傳諭,期於偕來。命退,諸臣以次退出。
上在慶熙宮殿南行閣廬次。
夜二更,流星出天中淡雲間,入坤方天際,狀如拳,尾長三四尺許,色白。
大殿·惠慶宮·中宮殿,朝哭後,政院·玉堂口傳問安。答曰,知道。
王大妃殿,朝哭後,政院·玉堂口傳問安。答曰,罔極。
梓宮結裹後,大殿·王大妃殿·惠慶〈宮〉·中宮殿,政院·玉堂單子問安。答曰,罔極。結裹後,大殿·王大妃殿·惠慶宮·中宮殿,藥房口傳問安。答曰,罔極。
結裹後,大殿·王大妃殿·中宮殿,朝廷二品以上·六曹堂上·大司憲·大司諫,宗班單子問安。答曰,罔極。
傳于申大升曰,景慕宮改建堂上入侍。
傳于李商嚴曰,時任大臣入侍。
備忘記,傳于李商嚴曰,幺麽小官,知有紀綱,則作此無前之擧乎?爲先拿問定罪。
傳于洪國榮曰,偕來史官魚錫光,代事變假注書進去。
李商巖啓曰,兩司合辭,俄以齋戒,姑停矣。卽奉筵敎諸臺,未及聞知,先已出去,合辭之無端闕啓,事涉未安,竝卽牌招,何如?傳曰,允。
以大司諫洪檍,掌令鄭宇淳牌不進罷職傳旨,傳于申大升曰,只推。
傳于洪國榮曰,摠管有闕,代以儀賓武臣中新經人擇擬。
又傳于曰,享官之兼帶與否,雖出番摠管,可以知之,入直摠管,尙不知入,遞差。
兵曹口傳政事,朴明源爲都摠管,徐有大爲副摠管。
事變假注書望,李兢淵在外,代朴廣源爲事變假注書。
洪國榮,以奉常寺官員,以都提調意言啓曰,東籍親耕田所種小麥打作,則所出爲一石五斗之意,敢啓。傳曰,知道。
徐浩修,以兵曹言啓曰,內禁衛將李長爀,身病猝重,旬月之內,無望供職,呈狀乞遞。宿衛領軍之任,不宜久曠,今姑改差,何如?傳曰,允。
有政。吏批,判書徐命善進,參判尹得養病,參議李在簡病,同副承旨李商嚴進,以徐有防爲副校理,嚴思晩爲修撰,尹若淵爲副修撰,金觀柱爲副修撰,李時中爲右尹,徐逈修爲工曹參議,金相戊爲敦寧都正,洪樂命爲同義禁,吳彦啓爲禮曹佐郞,張顯慶爲判校,李憲泰爲漢城主簿,金宗勳爲典設別提,許澤爲掌苑別提,金重燮爲典籍,朴志海爲瑞山縣監。
兵批,判書李徽之進,參判金載順病,參議柳薰入直進,參知李商岳病,同副承旨兼進,同知單王道平,僉知單趙惠慶,洪宜海爲南陽監牧官,李鳳禎爲僉知,權邁爲武兼,閔百奮爲同知,李亨默爲都摠都事,權熻爲中樞都事,鄭元始爲副護軍,洪樂命·趙㻐·金鍾秀·朴盛源·申大年爲副司直,李普溫·柳戇爲副司果。
假注書魚錫光書啓,臣敬奉聖敎,傳諭于西部龍山坊麻浦契奉朝賀洪鳳漢所住處,則以爲臣日夕訟愆,期以待死,人亦以是相處,不以恒人視之,而惟是聖恩如天,愛欲其生,庇覆誨諭,前後相績。今又特遣史官,誕宣別諭,十行辭敎,字字懇惻,可以泣神鬼,而感豚魚。臣一息未泯,尙有知覺,則其所以且泣且感,當復如何?臣雖罪名旣重,情地至蹙,旣承此曠絶之恩言,豈不欲冒沒趨命,仰深墨之容,旋卽退伏,以仲自靖之義,而第臣近日以來,重患毒感,不得承命之意,巳陳於前此書啓,而伊後病情,轉輾曾加,仍成類瘧之症,寒熱無常,食飮都廢,氣息澌頓,轉側須人,時月之內,萬無起動之望。目下㱡㱡,欲絶之狀,傳諭史官之所目覩也。恩命之下,又犯違傲,病裏惶隕,罪上添罪。又況金寶之役,期日甚急,而緣臣之故,尙此稽滯,不但臣心之惶悚,其在國體,尤豈不未安乎?伏望卽賜變通,毋致重彼之遲延,王人之一向相守,徒屑恩數,偕來之命,亦願收還焉。臣之遭罹,莫非自作,而嚴廬之中,屢煩聖念者,亦莫非臣罪,惶恧之極,不知死所云。臣旣承偕來之命,姑爲仍留之意,敢啓。傳曰,知道。
大司憲李聖圭,應敎李秉模,副應敎李敬養,掌今柳榮鎭,持平朴在源,獻納李儒慶,校理尹弘烈,正言洪樂淵·姜,修撰李在學,啓曰,請文女按律處斷,請厚謙快正王法,其母依律處斷,請礪山府竄配罪人洪麟漢,絶島安置。答曰,不允。措辭見上又啓曰,申晦以當國首相,不思報效之道,乃反全事貪饕,市權趨勢,潛誘厚謙,助成氣焰,至於淊天者,莫非此人挑發慫慂之致,當此懲討厚謙之日,不可以削職而止,請削職人申晦,亟施門黜之典,三司合啓。答曰,不允。
大司憲李聖圭,掌令柳榮鎭,持平朴在源,獻納李儒慶,正言洪樂淵·姜啓曰,荐棘罪人沈翔雲,本以凶孼之裔,且兼妖邪之性,得罪倫紀,爲世所棄,蝨附厚謙,受其指使,向來一書,指陰譎,情狀叵測,合辭之請,實是嚴懲討,杜亂源之意,而閱歲爭執,天討未擧,世豈有妖惡如此,而終逭王章之理者哉?移配之命,雖出於投諸遠惡之意,而三尺至嚴,不可至此而止。請大靜縣荐棘罪人沈翔雲,亟命王府,嚴鞫得情,快正王法。難逆何代無之,而豈有如文女·聖國·尙魯之窮凶極惡者哉?臣等伏見傳敎下者,益知其所不知,尤不勝心寒骨靑,繼之以沬血飮泣,戮戶之典,於聖國·尙魯,實爲當律,而旣有先大王禁令,則臣等雖不敢直請,至於逆種之只施爲奴,尙容覆載之問者,未免失之太寬,亂臣賊子,亦無所懲畏,輿情齊憤,久而愈激,請聖國·尙魯諸子,亟施當律,兩司合啓。答曰,不允。
大司憲李聖圭,掌令柳榮鎭,持平朴在源啓曰,請黑山島充軍罪人趙德昌,依律處斷,請大靜縣爲奴罪入金壽賢,依律處斷。答府啓曰,不允。措辭見上又啓曰,洪述海身爲方伯之任,犯贜之數,至於萬兩之多,道臣旣己査啓,王府亦已議讞,則其在國法,不可容貸也,明矣。今此酌處之命,雖出於我聖上好生之德意,贜律不可不嚴,王法不可不伸,請鏡城府定配罪人洪述海,依律處斷。新啓答,不允。
獻納李儒慶,正言洪榮淵·姜啓曰,請黑山島充軍罪人趙德昌,依律處斷,請具允明·允鈺,及㢞竝遠竄,請南海縣圍籬安置罪人具庠,更令王府,嚴鞫得情,快正王法,請大靜縣爲奴罪人金壽賢,更令王府,拿鞫嚴問,依律處斷。答院啓曰,不允。至於具允明等事,三父子之一啓論列,果非淸朝敦風之義。故前此累批亟停者,良以此也。況今獄案旣具之後,與前有異,其在執法之道,與斷不貸之諸凶,一向爭執,尤無意義,亟停勿煩。
丙申五月十九日卯時,朝奠陪祭入侍時,右承旨李秉鼎,假注書徐龍輔,記事官朴聖鉉·朴祐源,都廳林得浩,以次陪進。上自廬次,詣殯殿中排設廳,視膳訖,上入自東挾門,內侍陳設。上出自東挾門,詣盥洗位盥洗訖,就板位,上俯伏哭,在位者皆哭,上止哭。內侍卙酌,上詣香案前北向跪,三上香獻酌訖。秉鼎進讀結裹告由,上俯伏興正著。山自東挾門,復就板位。上俯伏哭,在位者皆哭。上止哭,還廬次。諸臣以次退出。
丙申五月十九日辰時,朝上食後,梓宮結裹入侍時,行都承旨徐浩修,右承旨李秉鼎,左副承旨徐有慶,右副承旨申大升,同副承旨李商巖,記事官尹翊東,假注書徐龍輔,記事官朴聖鉉·朴祐源,都廳林得浩·李秉模,以次陪進。上自廬次詣殯殿中排設廳,視膳訖,行朝上食。上食儀注上同上曰,時原任大臣·摠護使都監堂郞竝入侍。翊東承命出,與領府事金相福,領議政金陽澤,摠護使金尙喆,判府事韓翼謩·李溵,右議政鄭存謙,魂殿都監堂上金漢耆·黃景源,禮曹判書鄭尙淳,都廳南鶴聞·兪漢鼎進伏。上曰,別看役許圭,亦爲入侍。尙喆曰,又有申英者,習熱於結裹云。今日與許圭,同入結裹乎?上曰,依爲之。尙喆曰,丁丑年國恤時,以紅氈結裹,而補編則本無用紅氈之禮,今則何以爲之乎?聞自前若値日氣寒冷之,則多用紅氈云矣。上曰,卽今姑不極熱,以紅氈用之,可也。上入殯殿,諸臣隨入。尙淳讀笏記,行結裹,一如儀注。陽澤曰,今日日氣蒸鬱,結裹節次頗久,終始親審,恐損玉體,小詣廬次,姑俟結裹之訖,更爲親審,似好矣。上曰,日氣雖似小熱,今當結裹,豈不終始親審乎?尙喆曰,日氣如是蒸鬱,而終始親審,下情不勝憂悶,小詣廬次似好矣。諸臣縷縷陳達,上竝不許,結裹訖。上出自東挾門,詣盥沈位盥洗,詣香案前,三上香獻酌訖。上俯伏興,就板位,上俯伏哭,在位者皆哭。上還盧次,諸臣以次退出。
丙申五月十九日巳時,上御廬次。大臣入侍時,左議政金尙喆,右議政鄭存謙,戶曹參判金華鎭,右承旨申大升,假注書徐龍輔,記事官朴聖鉉·朴祐源,以次進伏訖。尙喆曰,日月易得,梓宮結裹已過,臣民罔極,益復如新,日間聖體,若何?上曰,一樣。尙喆曰,王大妃殿氣候,何如?上曰,一樣。尙喆曰,惠慶宮氣候,何如?上曰,一樣。尙喆曰,領相俄者以署症,方昏倒於藥院,故不得入侍矣。上曰,領相待小差入侍,可也。尙喆曰,山陵工役方張,都廳李普溫,方帶館職,勢難入來行公,事多掣礙,誠可悶矣。上曰,本職許遞,可也。出擧條上曰,改建堂上入侍。賤臣承命而出,與改建堂上金華鎭進伏。上曰,役事今到何境?華鎭曰,今方列礎築墻,而含春苑樹木,略略治伐,然後墻垣,可以築之矣。上曰,樹木自都監伐之。華鎭曰,其川渠,亦不可不流鑿,令濬川司擧行乎?上曰,依爲之。濬川堂上具善復留待。出榻敎命退,諸臣以次退出。
上在慶熙宮泰寧殿南行閣廬次。
自寅時至巳時,下雨,測雨器水深二寸。
大殿·惠慶宮·中宮殿,朝哭後,政院·玉堂口傳問安。答曰,知道。王大妃殿朝哭後,政院·玉堂口傳問安。答曰,罔極。
傳于李商巖曰,坐直承旨與禮判復命禁府都事入侍。
以修撰嚴思晩,牌不進罷職傳旨,傳于申大升曰,只推。
洪國榮啓曰,假注書徐龍輔,身病猝重,勢難察任,今姑改差,何如?傳曰,允。
假注書望,徐龍輔改差,代以徐鼎修爲假注書。
傳于洪國榮曰,玉堂牌招入直。
又傳于曰,副提調持加減心腎湯入侍。
申大升,以弘文館言啓曰,伏見同知經筵事李宜哲疏批下者,有儀禮講論於經筵之敎,而召對冊子,旣以禮記進講,則此後召對,當以何書進講乎?敢稟。傳曰,講儀禮。
李商巖,以戶曹言啓曰,因禮曹啓下,關大行大王殿陵所三年內,朝夕上食晝茶禮所用炭燒木,及各樣菜物,令宣惠廳,依前例從便給價事,別單啓下矣。此是返虞日爲始擧行之事,而因山日子,今已退行,故更爲磨鍊,別單書入之意,敢啓。傳曰,知道。
李商巖,以弘文館言啓曰,日後召對冊子,以儀禮爲之事命下,而本館,旣無見之件,各道又無印本之處矣。進講冊子,一時爲急,御覽案冊及諸講官件及校正件,令藝閣,卽速印進,何如?傳曰,勿印,進講通解。
申大升,以義禁府言啓曰,行副司直申光履特施投畀之典事,承傳啓下矣。申光履,全羅道光陽縣投畀,而以承傳內辭意,具罪目,依例發遣府書吏,押送配祈,何如?傳曰,允。
以江原監司狀啓,原州水周面元貴泰女息屯民等,燒死囕死等事。傳于申大升曰,令本道,恤典擧行。
申大升,以兵曹言啓曰,卽接西所衛將牒報,則崇義門南邊宮墻一間許,因雨頹落云,依例令紫門監,爲先把子圍排,急速修築,而南營入直禁衛軍十名除出,限修築間,各別守直之意,敢啓。傳曰,知道。
弘文館提學李宜哲疏曰,伏以日月流邁,夏序已半,神皐卜吉,遠日有期,仰惟聖情,攀慕益復罔極。臣近因時感,病滯外次,昨於進香親行,力疾參叩於幾班之間,而仍被新授職名,有礙去就,退伏竢勘累日於玆,而疾勢添加,轉動不得,其間政府奠儀,月半殷禮,俱未得進參,至如庭籲大論,又是懲討大典,其在沐浴之義,尤當奔走陳請,而臣之情病所拘,適當此時,有不敢遽然進身於軒陛之下,以效區區之忱。今雖庭班已撤,而其爲惶恐隕越,有倍於常,不知所以爲喩也。噫,臣之所忝弘學之任,卽古之集賢學士,兼筦講筵之職,與藝苑文章之司專掌辭命者不同。自古以來,非名德宿儒文學俱備,莫宜居之。此其爲任之重,豈有一毫近似於臣者哉?臣早孤失學,材又駑下,凡於需世之具,百不猶人,不但聖賢經傳之文,義理之奥,鹵莾而莫究其旨,卽如科場功令之業,亦所不習,尋摘文句,僥倖一第,以至白首無聞,而病且死矣,是豈與論於館閣華職顧問之列哉?臣嘗聞國朝舊制,崇學尙文,明·宣之際,在朝之士,苟非詞學有名,明於治體者,不得與於臺閣淸貫,是以文敎日興,治理休明,此實天地自然之理也。惟我殿下,聰明首出,始初淸明,睿學夙就,右文爲治,而提衡文苑之臣,不過如臣無文蔑識之類而已。尙何望其裨聖學,而成文治之功哉?近日人物眇然,雖不及祖宗盛時,其中豈無才學之臣可堪是選者,而乃以老誖無用,年至而宜老者,苟充其任,亦非聖朝愼簡之道,不如因其所辭,而聽其自免,不得預於文儒,榮游之林,實任官制治之要道也。抑臣之頃日所被經筵之職,與今所叨者,卽所謂官職相須者也。臣於其時,自知不稱,蓋嘗陳疏祈免,出於本情,及承聖批,辭旨惶感,不敢遽進,因此而久闕陪奠之禮,尤切兢懼,不得不冒昧祗命,而及顧難安,惶汗沾衣。今此新除,又有一重擔負,在臣義分,有不可一例冒膺,以傷廉義,故輒復陳懇如此。伏乞聖慈,容臣辭免,竝行刋汰,以重官方,而伸私義,不勝大願。然臣於此,竊有區區之見,不能自已者,玆敢繼陳焉。臣之前疏所引居喪讀禮云者,本出於曲禮之文,其義有在,而係是辭免初疏,故不敢廣明其說,又不敢輒請行之,乃蒙殿下命行召對,而進講禮記,意甚盛也。嗚呼,居喪之禮,至哀在中,諒闇而不言,斯豈暇及於讀書之功之時哉?然而此是學問所本,不可廢者。故聖人許之。然必曰讀禮,而不曰讀他書矣。雖曰讀禮,必曰,未葬讀葬禮,而不曰讀祭禮矣。又必曰,旣葬讀祭禮,而不曰,讀他禮者,其意蓋以將行其事。故先講其禮,是爲居喪之一事,非爲讀書而然也。然而旣讀其禮,則讀書明理之功,自在其中,可謂務一而兩得者。故臣向所謂其義微,而其法嚴者,蓋此謂也。其禮記之書,則乃漢儒所掇拾古今經傳之文,卷帙浩汗,而難於卒業,記錄雜出,而艱於考究,以今觀之,似不如儀禮之爲要,儀禮則所載葬祭禮,不過兩三卷,其次第節目之祥,可以一開卷而盡得之矣。朱子繼爲通解,則又雜取禮記之文,各以其類,附見於經文之間,不待別讀而可見焉。今殿下旣講禮書,臣之妄意,恐不如儀禮之爲省事,而易於收功焉。伏惟聖明,俯賜鑑照,而進止之,幸甚。答曰,省疏具悉。所陳儀禮,可謂省當講論於經筵時矣。卿之文學,實合此任,勿辭察任。
修撰李普溫疏曰,伏以日月迅邁,大行大王因山,吉兆已卜,期日已涓。惟殿下嚴廬深墨之中,撫時㷀疚,益復如新。仍伏念臣,猥忝敦匠之任,粗效褥蟻之忱。迺於此際,伏奉玉署除旨,臣聞命驚惶,莫省措躬之所也。噫,臣罪臣自知之,出入從班,榮耀之私已極,屢典郡邑,便養之願獲遂,而曾未有出一言論一人,以裨淸明之化,以效塵刹之報,每自循省,無面可顯。雖使擢臣之髮,亦無以贖臣之罪矣。今當新化,方敷乾斷赫然,凶逆妖孼,次第懲討之日,如臣從前不言之罪,到今益無所逃,至若所遭之奇怪,情勢之難强,在臣猶屬餘事。伏乞聖慈,亟降明旨,勘臣前後不言之罪,以爲人臣不忠者之戒,仍令選部,勿復檢擬,以重公論,以靖私義焉。臣方引罪之不暇,而義重沐浴,有不容泯默者。臣於日前,伏覩十三日所下傳敎,奉讀未半,聲淚俱發,心肝欲裂,有以仰大行大王燭奸之明,日月如也。止慈之仁,天地如也。惟彼文女·聖國·尙魯,卽亘萬古所無之,窮凶劇賊也。臣不忍更事臚列,以戚我殿下之心,而臣聞,天討有罪,五刑五用,則法者天下之公也,雖以帝王之尊,有不得以私焉。肆惟我孝宗大王聖德洪仁,曠絶百代,而乃於嗣服之初,快正趙女,及自點之罪,誠以宗社之賊,有不可以私恩而貸之也。況此文女之罪,浮於趙女,尙魯之逆,甚於自點。孝廟之所已行於前者,殿下獨可靳持於後乎?伏乞殿〈下〉,深念天地之常經,宗社之大義,亟施文女之一律,仍加兩賊之追戮,一以掦先王燭奸之明,一以光殿下繼志之孝。厚謙等群凶之罪,臣嘗隨臣之後,謹參庭請之班,而三司之齊聲請,今幾月矣。罪名已露,當律未施,此豈所望於聖朝者哉?亦願亟允三司之請,以洩一國之憤焉。嗚呼,惟彼厚謙,故都尉申光綏,卽天生妖孼,禍胎所鍾也。一是卑微之浦産,一是禁臠之貴近,而其妖肚慝腸,若受一氣,終至於連締糾結,斲喪我國脈濁亂,我搢紳幾成滔天之厲階。思之及此,令人茹痛而含憤也。蓋於厚謙奸竇之未開也,光綏已知其性氣之相近。父事厚謙,恭執子弟之禮,朝夕追携,百千慫慂,使斲喪濁亂之謀,心授而口諭,危逼抵抗之計耳。濡而目染,自庚寅數三年之間,光綏之所以譸張閃弄,興妖作怪者,無爲厚謙之地,而及其厚謙之根抵,已固氣勢鴟張,則光綏之受報於厚謙者,亦云多矣。嶺藩萬錢之賂,猶屬細故,不欲汚筆,而如申晦之輕佻無行,狡悍不良者,無欲不遂,無事不爲,富埒王室,位極人臣哉,是誠何因而致此也?噫嘻,貪淫之行,卽其生質,而一按西藩人理都滅。聞兄之喪,無意奔哭,終祥之日,南館張樂,似此蔑倫敗常之類,豈可更廁衣冠之列,而以其固結有所,進塗日亨,及夫得志高位,手勢漸滑蔑視公議,全無顧忌,布植私黨,作爲聲勢,撐肚亘腹,患得患失,元輔之權,將歸他相,則乃以坐次之說,敢售沮遏,同升之地,舅甥之間,其勢相逼,則輒發不忍之語,顯示齮齕骨肉之親,聖候連在靜攝,則乃以奏語之易得準請爲幸,每於筵退之後,常有揚揚自得之態,曾無一分焦遑之色,有目皆見,有口皆言,其罪可勝誅哉?以至於私客賣官,嬖子開門,籌司薦引,無非座上之狎客,閫邑差餘,盡是門下之親昵,數年秉軸,谿壑幾充。申光履之自作難逭,而每借僚相之口,斷斷陳達,心欲甄收,以濟其私。頃年李遠之疏,出於何人,爲誰挺身,而初當命官,其子擢第,一世起疑,國言喧騰。至於今番摠護一着,尤爲平生斷案,彼申亨道之,全無知識,不分向背。臣於隨詣看審之行,實所目擊,而以其厚謙之私人,必欲汲引,始廁相地之列,力贊術業,敢售欺天之習,苟非日月之至明,幾誤山陵之大事。噫,今日君臣上下之竭誠盡心者,惟在於相擇吉岡,以效終事之忱,而噫,彼申晦,乃若是其不忠不誠,臣竊爲之深惡而痛絶之也。蓋論其平本末,雖可謂之無倫妄毒,而其爲巨猾大慝,則亦不料甚至此之甚也。自有厚謙·光綏以後,左右挾勢,跳跟躑躅,無所不至,又以光履爲姪,光履者,猾黠嚴甚,做出虛言,交搆搢紳,暗地排布,傷人害物。曾在先朝再降放逐之譴,而潛伏相門,把納權勢,又有孼子光純者,驕濫凶狠,世稱逆堅,豪奢放縱,甚於乃父,廟薦人,無不主張,晦之年來罪惡,光履·光純輩之所共濟耳。噫,彼申氏之子姪族類,何其多妖慝者也?前後臺臣之斥,雖出公正,而只論皮毛,日前大諫之疏,不請勘律,實爲慨然。臣謂不罪其罪,則已旣以罪而罪之,則申光綏之追削,申晦之遠竄,斷不可已也。其孼子光純絶島定配,其姪申光履遠地放流,俾小人有所懲畏焉。臣無任屛營祈懇之至。答曰,省疏具悉。申晦事,有罪與否姑勿論,有難以一人之言,輕先處分,當下詢大臣·三司而處之矣。申光綏已死,何必追誅?光純卽幺麽孼種,苟有罪矣。有司存焉,申光履自來不正之人,予所深惡者,特施投畀之典。
丙申五月二十日巳時,上御廬次。濬川堂上入侍時,行司直具善復,左承旨洪國榮,記事官尹翊東,記事官文采五,記事官朴祐源,以次進伏訖。上下問善復曰,景慕宮前路修改云,濬川何以爲之,而後邊則編結乎?善復曰,初則欲編結矣,將爲石橋,故當石築,而民田處,則宜編結矣。上曰,物力將入,幾何?善復曰,戶料兵布,不多入矣。善復曰,新石橋異於御路,其廣不大矣。上曰,將新造乎?善復曰,石築畢役,後當爲之,而亦有磚石餘在,可以補用矣。上曰,後邊編結,卽何處?善復曰,非後邊也。大門東向,故爲東邊矣。上曰,濬川卿其董役。善復先退,上命國榮,書傳敎曰,景慕宮前路新石橋添造,及其他造橋處,濬川堂上具善腹,一體監董事,分付戶兵曹。上命退,諸臣以次退出。
丙申五月二十日未時,上御廬次。藥房副提調持湯劑入侍時,副提調洪國榮,記事官尹翊東,記事官文采五,記事官朴祐源,醫官方泰輿,以次進伏訖。國榮請進湯劑,上進御訖。泰輿先退,上命國榮書前修撰李普溫上疏批答。又命書傳敎曰,今覽濟州御史下陸狀聞,此先大王宵旰憂慮,至於三月初四日之夕,而諄諄不置于聖衷者也。顧予小子之慟,益復如新,以先大王之靈,屢萬島民,幸免顚連,奉命繡衣,萬里無恙,還朝後御史陞資,守宰之賞典,卽是先大王遺意。濟州監賑御史柳焵,特授通政之資,牧使柳爀,表裏賞給,大靜縣監韓東岳,旌義縣監任光鉉,各賜弦弓一張,使島民知先大王南顧夙宵之憂念事,下諭。上曰,摠府夜巡檢,以因山前不爲乎?知入。賤臣承命出去,以因山前故,惶恐不敢爲之還奏。上命退,諸臣以次退出。
丙申五月二十日申時,上御廬次。禮曹判書·禁府都事·坐直承旨,同爲入侍時,禮曹判書鄭尙淳,禁府都事洪益烈,右副承旨申大升,記事官尹翊東,記事官文采五,記事官朴祐源,以次進伏訖。上命益烈進前曰,自黑山島,入大靜乎?益烈曰,然矣。上曰,翔雲之言語,居處行動,詳察乎?益烈曰,不問於渠,何以知之?而以所見言之,幾至死境矣。上曰,何以如此乎?益烈曰,濟州則無如此罪人,顧見之事矣。上曰,泰淵見之乎?益烈曰,候風海南時,適値其來,故見之矣。上曰,罪人會者,幾何?益烈曰,尙魯之子,相老之妻,德師之弟皆來到,而臣則不可與諸逆種同船,故與李趾和押去罪人,同船入去矣。上曰,候風所幾處乎?益烈曰,黑山島·濟州合五處矣。上曰,翔雲與其弟,同在乎?益烈曰,法則不可同在,而渠輩則同在云矣。上曰,往返日子,幾何乎?益烈曰,四月初五日離發,今日始還來矣。益烈先退。尙淳曰,安香廳,旣以爲善堂稟定矣。來頭受香時,當由光順·章德兩門以入,而正門外,俱無挾門,事當傍設,獻官以下出入之門,而取考丁丑謄錄,則孝昭殿安香廳,定於衛從司,而亦只是正門,不爲更設挾門云。今番則何以爲之乎?上曰,依衛從司例擧行,可也。尙淳曰,香祝旣奉安於爲善堂,則行祭時傳香,以何門擧行乎?上曰,以霽光門爲之,可也。出擧條尙淳曰,取考丁丑謄錄,則移安廳所排屛帳平床,俱以殯殿所排者移用矣。今番則何以爲之乎?敢稟。上曰,依爲之。出擧條尙淳曰,取考謄錄,則庚子·甲辰兩年,正殿內,有三間紅綃寢帳,而丁丑年則無之,今番何以爲之乎?敢稟,上曰,依丁丑年例爲之。出擧條尙淳曰,長寧殿修改吉日,以今月二十九日擇定啓下,而京外各處進香,有次次退行之下敎。故江華府進香,退定於二十九日矣。與修改日子相値,而本府擧行之際,若無留守之看檢,則事多掣礙,宜有變通之道。故修改日子,更令精擇,則六月初六日辰時爲吉云。以此日時,退定擧行,何如?上曰,依爲之。出擧條尙淳曰,延福殿移奉後,親祭時祭物,似當依定奪,以孝明殿時享例擧行,而上冊寶後親祭時,則旣有敬陵追崇時舊例,當用太牢,而自下不敢擅便,何以爲之乎?敢稟。上曰,上冊寶與移奉後祭物,一體擧行,可也。出擧條尙淳曰,景慕宮上冊印後,及移奉彰義宮後兩次親祭時祭物,當依稟定節目,以太牢磨鍊矣,敢稟。上曰,依爲之。出擧條尙淳曰,景慕宮樂器,當爲造成,而自前例爲設廳,本曹堂郞及該院堂郞,眼同擧行云。目今大役稠疊,且是三年後所用,姑待因山後擧行,恐合事宜,故敢此仰達矣。上曰,依爲之。不必設廳,自該院造成,可也。出擧條尙淳曰,今此追崇及上謚封園,實是國家莫大之慶,旣行上告之禮,則當有下布之節,而陳賀,雖不得循例磨鍊,至於頒敎,則事當依例擧行,故敢此仰達矣。上曰,陳賀勿爲磨鍊,頒敎一節,問于大臣稟處。出擧條上曰,魂殿役事,何日爲始乎?尙淳曰,正殿修釐擇日,退定於六月晦日,而日子可及矣。上命大升,書傳敎曰,進講以儀禮之意,旣於經筵之批下敎,則玉堂之尙不草記稟定,事涉疎忽。今日若命召對,將以何冊進講乎?甚非設置講官之本意,入直玉堂,一竝罷職。上命退,諸臣以次退出。
上在慶熙宮泰寧殿南行閣廬次。
藥房提調徐命善,副提調洪國榮啓曰,伏未審日間,聖體,若何?臣等今日率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。入侍。
大殿·惠慶宮·中宮殿,朝哭後,政院·玉堂口傳問安。答曰,知道。王大妃殿,朝哭後,政院·玉堂口傳問安。答曰,罔極。惠慶宮·中宮殿,藥房口傳問安。答曰,知道。王大妃殿,藥房口傳問安。答曰,罔極。
假注書望,徐鼎修在外,代柳孟養爲假注書。
傳于洪國榮曰,左副承旨永祐園,奉審以來。
傳于洪國榮曰,注書一員待命,騎馬三疋立之。
洪國禁,以弘文館言啓曰,儀禮勿印通解進講事,命下矣。本館則竝與通解而無之。春坊冊子,有通解續單秩,而喪禮中一卷又缺,御覽案冊,旣已不備,諸臣侍講冊子,亦無以分排,成命之下,難於擧行,何以爲之?敢稟。傳曰,可印進。
傳于徐有慶曰,朴聖鉉事,非但李之謂,必有他委折,而更問不服,筵說事體,何等嚴重,而何敢漫漶乎?秋判之來詣闕外,捧供以奏之意,焉在?啓目中亦有不審處,刑曹判書從重推考,此供辭勿施,更捧以入。
以備忘記,傳于徐有慶曰,領相之,予於日前已諒,雖於日次,起居似難强赴,都提調之任許副,當此慈殿·慈宮議藥之時,不可無都提調,而今日不可開政,右議政鄭存謙爲內局都提調,待明朝入侍,議定慈宮繼進湯劑事,遣史官,傳諭于右議政。
傳于洪國榮曰,其令刑判,此供辭勿施,更爲捧入,而下款語,若又抵賴,則勿爲捧入,過今日後,當令王府嚴問。
申大升,以刑曹言啓曰,因朴聖鉉緘辭,此供辭勿施,更爲捧入,而下款語,若又抵賴,則勿爲捧入事,命下矣。以傳敎內辭意,屢次嚴飭,必以李外他處傳示委折,使之毋隱直招,則謂以前招之外,無他可達之辭。其所緘對,又復如前,旣承若又抵賴勿爲捧入之下敎,則假飾之供,不敢捧入,而屢次嚴敎之下,終未捧直招,惶恐待罪之意,敢啓。傳曰,設置司寇,而不得捧鄕谷一文官緘答乎?卿則推考,卽爲捧緘以聞。
以承傳色口傳下敎曰,下問者,只是下疑語,承宜·翰注有何關乎?遐方文官,若於翰注,則雖可曰同行,而至於承宣,則敢提於供辭之中乎?緘答異於王府公事,雖不由秋曹·憲府,直自政院捧入例也,而其供辭中,至擧承宣,而該房承旨李秉鼎捧入,焉可無飭?罷職。
傳于申大升曰,承旨前望單子入之。
申大升啓曰,明日次對,兩司長官當爲進參,大司諫洪檍,待開門牌招,以爲進參之地,何如?傳曰,允。
傳于洪國榮曰,承旨有闕,代前修撰柳戇除授,牌招察任。
以承旨房望筒,傳于申大升曰,依前。
徐浩修,以御營廳言啓曰,武德門東邊宮墻三間許頹落處,北二營入直鄕軍二十名除出,限修築晝夜輪回守直之意,敢啓。傳曰,知道。
又以兵曹言啓曰,卽接北所衛將牒報,則武德門東邊宮墻三間許,因兩頹落云。依例令紫門監,爲先把子圍排,急速修築,而北二營入直御營軍二十名除出,限修築間,各別守直之意,敢啓。傳曰,知道。
丙申五月二十一日卯時,上御廬次。藥房入診入侍,都承旨·右承旨追後入侍時,提調徐命善,副提調洪國榮,記事官尹翊東,記事官文采五,記事官朴祐源,醫官方泰輿·慶絢·吳道炯·徐命緯,以次進伏訖。命善曰,昨日極熱,聖體,何如?上曰,一樣矣。命善曰,王大妃殿氣候,何如?上曰,一樣矣。命善曰,惠慶宮氣候,何如?上曰,一樣矣。命善曰,湯劑進御日,爲日次,而日次退定,故不得診候。今日則診候,何如?上曰,置之。上曰,行副司直金漢耆,王大妃殿承候。命善曰,金漢耆承候後,臣等當更爲入侍矣。上曰,右承旨入侍。賤臣承命,召入右承旨李秉鼎進伏。命善等先退。上曰,翰林出去,儀禮板所在處考出,各處形止案知入。又命曰,都承旨新經湖南伯,儀禮經傳通解板有無,注書出去知入。賤臣以湖南則無之還奏。上曰,朱子本通解,黃勉齋續通解,兩南有之云。故自春坊,發關問之,則未詳其何道,而散秩且頑當疏板印出云,豈有無之之理哉?本朝有板多印出處矣,詳問玉堂以奏。賤臣承命出去,以通解板,全州有之,而頑不用已久,春坊有之而落秩,冊板置簿,無所在處還奏。上曰,自玉堂,發關兩南,通解板所在處知入。上曰,都承旨入侍。賤臣承命,召入都承旨徐浩修進伏。上曰,經傳板,全羅道無之乎?浩修曰,在於全州,而頑不用聞之,則在於嶺南云矣。浩修曰,筵說事體,何等嚴重,而近來贗本之謄播於外間者頗多,以訛傳訛,或有來問於臣等者,筵席之間,固無可祕之言,而至若以誤聽爽實,不成說話之本,肆然謄播,則大關國綱,當該史官,所宜論罪,而臣等請推之外,他無可施之罰,何以爲之乎?上曰,史官爲先緘問,而先以今月內史官捧傳旨。出擧條上曰,事變注書入侍。賤臣承命出傳,賤臣及祐源仍退。
丙申五月二十一日午時,上御廬次。內局入侍時,提調徐命善,副提調洪國榮,假注書柳孟養,編修官張顯慶,記事官文采五,以次進伏訖。上曰,御將入侍。出榻敎御營大將金漢耆進前。上曰,大妃殿承候,則今日,何如?漢耆曰,以暑感未寧,而症情不甚大段矣,上曰,時御處所陋濕,故每以暑候未寧矣。國榮曰,夏月則移次似好矣,上曰,予將仰請移次矣。上曰,御將不參次對,甚可怪也。後次對則入參,可也。漢耆曰,臣則自前不入次對矣。上曰,今則與前有異矣。命御將先退。上曰,大妃殿所進湯劑,議定,可也。命善曰,臣等已與諸醫議藥,則皆以爲當以治暑之劑,進御云矣。上曰,兼史出去,持翰注緘辭以入。采五承命持入,命國榮讀之,命書判付,命善先退。上曰,奉審承旨·玉堂上下番入侍。出榻敎右承旨徐有慶,校理尹弘烈,副校理徐有防進前,左承旨先退。上曰,儀禮抄出刊印,則當爲幾卷乎?有防曰,只抄喪祭禮,則似當爲十五六卷矣。上曰,旣已印出,則以通解爲之好矣。有防曰,自芸閣印出乎,今兩南印出乎?上曰,分付兩南印出,可也。上曰,三房役事,至何境耶?有防曰,已畢役,而永祐園碑役,尙遠矣。命玉堂先退。命書傳敎曰,節目欲諭未果,發靷時城外奉辭,車駕出宮,依丁丑年例,更以駕轎磨鍊付標事,分付禮曹。命退出,諸臣以次退出。
丙申五月二十一日未時,上御廬次。藥房提調持湯劑入侍時,提調徐命善,副提調洪國榮,記事官尹翊東,記事官文采五,記事官朴祐源,醫官方泰輿·慶絢·吳道炯·徐命緯,以次進伏訖。上曰,王大妃殿湯劑,進蔘香散乎?命善曰,御將承候後,首醫待令矣。泰輿曰,王大妃殿湯劑,六和湯本方,加人蔘五分·厚朴一錢半減五分,進御五貼合宜矣。上曰,王大妃殿進御六和湯本方中,人蔘加五分,厚朴減五分,自今日五貼製入。出榻敎命善請進湯劑,上進御訖,泰輿等先退。上曰,朴聖鉉緘答入來乎?知入。賤臣承命出去,以未及入來還奏。上曰,奉審承旨·御營大將·玉堂上下番入侍。出榻敎上命退,諸臣以次退出。
丙申五月二十一日酉時,上御廬次。坐直承旨·玉堂上下番入侍時,右副承旨申大升,校理尹弘烈,副校理徐有防,假注書柳孟養,記事官文采五·朴祐源,以次進伏訖。上曰,注書出去,朱子行狀及黃勉齋集持入,近思錄亦爲持入。臣孟養承命持入。上命玉堂,次第讀之,講論文義訖。命書傳敎曰,今番追崇上謚時,讀冊寶及印官·出納主大祝,不必各差,依昨年例,以一人兼差事,分付銓曹。上曰,次對明日爲之,三提調次對時,同爲入侍,議定慈宮湯劑。出傳敎命退去,諸臣以次退出。
上在慶熙宮泰寧殿南行閣廬次。
大殿·惠慶宮·中宮殿,朝哭後,政院·玉堂口傳問安。答曰,知道。王大妃殿,朝哭後,政院·玉堂口傳問安。答曰,罔極。
申大升啓曰,大臣·備局堂上,依下敎來待矣。
以同副承旨柳戇牌不進罷職傳旨,傳于申大升曰,只推,更爲牌招。
申大升啓曰,執義申思運,下諭後過限不上來,依定式,遞差傳旨及禁推傳旨捧入之意,敢啓。答曰,知道。
備忘記,忠淸道之幅員,有異於嶺·湖兩南,而先朝前後飭敎,不啻嚴截。況又臨門處分時事,靜言仰惟,若在今日,則今見忠淸監司啓本,八十以上抄啓,其數不下嶺南,可知其泝考之循常,此啓本下送,更爲詳査修啓事,分付該道監司。
申大升啓曰,密符親納例也,而前江華留守洪樂命,謂有身病,使其偏裨,替納密符,依定式,推考傳旨捧入之意,敢啓。答曰,知道。
申大升啓曰,領議政金陽澤,有稟達事,來待矣。傳曰,入侍。
傳于洪國榮曰,營造堂上入侍。
柳戇啓曰,濟州牧使柳爀罪人沈翔雲圍離安置啓本中,正言宋煥億之億字,以德字書之,莫重奏御文此,有此誤書,事甚未安,依定式,推考警責,何如?傳曰,允。
備忘記,都監堂上,在點檢所,只次堂鄭民始入侍。
以修撰嚴思晩牌不進罷職傳旨,傳于申大升曰,只推。
有政。吏批,判書徐命善進,參判尹得養病,參議李在簡病,左承旨洪國榮進。以李一曾爲執義,柳義養爲修撰,李煥爲戶曹佐郞,卜台鎭爲兵曹佐郞,申應顯爲宗簿正,鄭元始爲掌樂正,盧泰觀爲司藝。前校理柳焵今加通政,超授通政事,承傳。再政。以南鶴遠爲大同察訪,朴瑬爲慶源府事。
兵批,判書李徽之進,參判金載純病,參議柳薰病,參知李商岳入直進,左副承旨申大升進。以李潤慶爲內禁將,李宜老爲僉知,李鎭豊爲訓鍊判官,金文淳爲僉知,李世澤爲同知,鄭宅興爲訓鍊主簿,副司直李河述·李秉鼎。
傳于申大升曰,政廳承旨與吏兵判入侍。
傳于洪國榮曰,判義禁蔡濟恭入侍。
柳戇啓曰,判義禁蔡濟恭,依下敎來待矣。
傳于柳戇曰,承旨與判義禁入侍。
洪國榮,以弘文館言啓曰,本館上番,姑降入直,事甚未安。今日政新除授玉堂,待下批,仍卽牌招,以爲入直之地,何如?傳曰,允。
又以弘文館言啓曰,新除授副修撰金觀柱,時在江原道平康地,尹若淵,時在忠淸道公州,經筵入番事緊,竝斯速乘馹上來事,下諭。校理李克生,自鄕上來,修撰嚴思晩,旣有只推之命,竝卽牌招察任,何如?傳曰,允。
備忘記,待士不可不禮,疏批豈宜門隨傳之,興化門留門,疏頭儒生,其令入來,親授事,分付。
洪國榮,以吏曹言啓曰,濟州監賑御史柳焵,特授通政之資事,命下矣。柳焵雖已資窮,未經準職,何以爲之?敢稟。傳曰,超授通政之階。
洪國榮,以國葬都監郞廳,摠護使言啓曰,前頭發靷時,輪轝豫先排設,而道路門戶迂直廣狹,必須詳審尺量。然後輪轝所入之數,及肩轝出入便否,可以磨鍊造作矣。都監堂上郞廳,率事知匠手,進詣看審,何如?傳曰,允。
申大升,以國葬都監郞廳,摠護使言啓曰,本都監各房匠手,今已畢役,竝皆罷遣,而金寶鐫刻與表石·誌石之役,猶未完畢,堂上郞廳,依例輪日開坐看檢,監造官,亦爲輪回直宿之意,敢啓。傳曰,知道。
柳戇,以兵曹言啓曰,今五月二十二日,瑞山居李召史,自興化西挾門入來,鳴申聞鼓,依定式,下該司推問,何如?傳曰,允。
徐有慶,以宣惠廳言啓曰,魂殿陵所三年內所供菜蔬·柴炭等價本,自戶曹磨鍊,分定於京畿各邑,而己亥後國恤時,爲除畿民之弊,始令本廳,句管給價,而價本則或以江都米,或以常平賑廳·宣惠各廳與兵戶曹·各軍門所在銀錢米布,啓稟取用者,已成恒例矣。今此大行大王殿三年內菜蔬等價,亦依此例,以木錢三分磨鍊,米一千一百五石四升三合八勺,木六十六同十五疋,錢六千六百三十兩等,取用於惠廳·各廳常平賑廳·兵戶曹·各軍門,而自本廳,有難直爲派定,依前例,特令廟堂,參量區劃,一依各其司定式上下,以爲貢人進排之地,而魂殿入番宗室以下蔘䓀價米元數一千三百八十九石十四斗七升六勺,依乙卯定奪,折半減除外,米木錢三分磨鍊,米二百三十一石九斗八升五合三勺,木十三同四十五疋,錢一千三百九十兩等,亦令廟堂,一體劃定,直給魂殿所屬,俾無窘急之弊,何如?傳曰,允。當此經費,耗縮之時,蔘䓀價之若是浩汗,宜有姑省之道,未知便宜之如何,大臣後日次對時,稟處分。
申大升,以追崇都監郞廳,都提調言啓曰,本都監各房匠手,今已畢役,竝皆罷遣而堂上·郞廳,輪日開坐,監造官,依前輪回直宿之意,敢啓。傳曰,知道。
又以上謚都監郞廳,都提調言啓曰,本都監匠手,今已畢役,竝皆罷遣,而表石之役,猶未完畢,堂上郞廳,依例輪日,開坐看檢,監造官,亦爲輪回,直宿之意,敢啓。傳曰,知道。
又以戶曹言啓曰,鄭弘淳,今日以法聖倉漕船點檢事,出來江上,而慶尙道右漕倉所屬晉州等七邑,乙未條田三稅及軍作米·大同米·太合二萬一千三百四十三石,本倉元漕船二十二隻分載,亦爲無事來泊,故一體點檢之意,敢啓。傳曰,知道。
又以戶曹言啓曰,本曹官學學號職名,今當改正,學號改以籌學,職名改以計士會士籌士,官案及省記,依此修正之意,敢啓。傳曰,知道。
又以禮曹言啓曰,昨年八月二十三日,傳曰,嗚呼,昔年爲耽羅濟恤,卽予仰覩,今雖八旬,此心敢馳,今聞狀聞,予心,若何?詳察農形,拯濟之方,莫敢忽焉。凡諸朔膳,減半封進,以示予意事,命下矣。今則麥農已登,又爲撤賑,本牧所封朔膳,依例復舊,封進之意,敢啓。分付,何如。傳曰,允。
柳戇,以義禁府言啓曰,因刑曹啓辭,朴聖鉉,移送本府事,批下矣。朴聖鉉,卽爲拿囚之意,敢啓。傳曰,知道。
又以刑曹言啓曰,申光純·金應賢,竝徒配事,親承下敎矣。依下敎,罪人申光純全羅道康津縣古今島,金應賢濟州牧旌義縣,竝定配所,卽爲抻送之意,敢啓。傳曰,知道。捉船之際,民弊多端,嘗聞押去都事之說,配則一也,以邊遠,更定配所以啓。
又以刑曹言啓曰,設置司寇,而不得捧鄕谷一文官緘答乎?卽爲捧緘以聞事,命下矣。臣以屢次飭敎之下,苟有臣分,決不敢終諱之意。終日反覆,十分嚴飭,而其所供辭,一向漫漶,終不吐實,事體道理,誠不勝萬萬痛駭,而朴聖鉉,旣係朝官,則臣曹緘問之外,無他究覈之道。緘對之辭,則如前無異,雖伏承捧緘以聞之敎,假飭之供,終不敢遽然捧入之,敢啓。答曰,移送義禁府。
又以刑曹言啓曰,金應賢,以邊遠,更定配所以啓事,命下矣。依傳敎,罪人金應賢,平安道昌城府定配所,卽爲押送之意,敢啓。傳曰,知道。
四學儒生幼學李性重·洪喆猷·李儒祜·金益煥·韓樂裕·金華柱·李偉祐·尹商鼎·金懋淳·洪大翼·金履完·金魯簡·徐美修·李祖應·李省存·趙顯履·李明謙·朴和文·李元一·李商容·李鉉商·尹養烈·金厚淵·兪益柱·兪鼎柱·安光烈·鄭弘善·任煜·李應宗·任熻·李克燮·柳·申大臨·鄭義榮·李亨烈·洪宜燮·申大泓·任頤周·金錫孚·李鎭玉·張相五·鄭履曾·李榮玉·李克謙·朴瑞源·趙昌濂·鄭棟·李鳳羽·曺命相·李象圭·柳孟裕·柳孟浩·申大瀁·金廷龍·姜一輔·金龍粲·金重瑞·曺碩衡·文粲奎·李運章·承應祚·梁鎭寬·金良鈺等疏曰,伏以皇天不弔,大行大王,奄棄臣民,如喪慟,八域惟均。仍竊伏念,天不能獨運,地不能獨成,日月不能獨行,故自古聖王哲辟之成大志建大業者,又必得良臣碩輔同德者,然後乃可以笙鏞於一代,竹帛於後世,在商則有若成湯之與伊尹,高宗之於傅說,在周則有若文·武之與周·召,在漢則有若昭烈之與諸葛,有我國則,有若孝宗大王之與先正臣宋時烈是也。嗚呼,聖莫聖於孝廟,賢莫賢於先正。此聖此賢,世不常有,而何幸天佑東方,竝生一時,譬彼九二之在田,而利見九五之在天。明哉良哉,千載一遇,微孝廟,無以知先正之賢而任之,微先正,無以得孝廟之聖而專之。蓋孝廟所以期於先正者,乃朱子所謂明天理正人心之責也。先正所以勉於孝廟者,卽堯·舜所謂精一執中之事也。其道義之相契,心期之相合,實有人不及知之妙矣。至於春秋之大義,則孝廟之寤寐豪英,勵志薪膽,可以質天地而感鬼神。雖於皮幣金珠往來之中,而戈干旗鼓,戰伐之意,常不忘焉。維時先正,身任經濟,誠切協贊,苦心血忠,譪然於章牘之間,宏謨大猷,密勿於幄對之際。雖其天不祚漢,志業未就,而猶使忠臣義士,增百倍之氣,而環東數千里,免爲被髮左袵之域者,誰之力也,此孝廟之烈,得比於禹之抑洪水,武王之兼夷狄,而先正之功,又不在於周公驅猛獸之下也。噫,君臣之際遇,從古攸難,而若孝廟之於先正,則托師友之義,結骨肉之恩。一言之出,如響之應,一事之行,若契之合,風雲而未足喩其盛也。魚水而未足喩其歡也,竊以當日之盛際推之,於赫聖靈之陟降帝庭,先正亦必奔走,而左右之矣。感通之理,神人無間,而尙今祼薦之庭,久闕腏食之擧者,豈非昭代之一大欠典乎?書曰,玆予大享于先王,爾祖其從與享之。周禮曰,凡有功者,銘書于太常,祭于太烝,夫君臣同享,於禮則然,則一體祭祀,豈獨讓於村翁之伏臘乎?昔在肅廟庚寅,文敬公臣鄭澔,首先建請,而京鄕章甫之疏,繼而作矣。其時朝議,以先正之卒,不在於孝廟之世,而引格例以難之,事遂竟已。因循至今,此有識者之公唱顯誦,齎恨不已者也。夫卒於後王之時,而配於前王之廟主者,其例不一。伯益卒於夏啓之時,而配於神禹之廟,伊尹卒於太甲之時,而配於成湯之廟,周公卒於成王之時,而配於文王之廟,召公卒於康王之時,而配於武王之廟。自漢以下,則蕭·張配於高祖之廟,而其卒則在於惠帝之世,武候配於先主之廟,而其卒則在於後主之世,曹彬配於宋祖之廟,而其卒則在於眞宗之世,韓琦配於英宗之廟,而其卒則在於神宗之世。此外可據之禮,殆乎指不勝屈也。假使禮無可據,先正之配孝廟,則只取其君臣同德,可也。區區格例,有不足言,況禮之可據者,如彼其班班乎?惟我殿下,丕承艱大,爰御一初,追聖祖之顯謨,而思所以繼述,慕先正之碩德,而恨不與同時,此足以見帝王之高致,知爲治之先務也。瞻聆所及,孰不欽仰?而揄揚崇報之典,又莫急於此,則宜殿下,不待臣等之請,而固已默運於淵衷矣。議者或曰,大喪三年之內,不必爲此請,此實有不然者。子曰,凡事豫則立,不豫則廢,夫莫重盛典,苟不早講,則所以行之者,將有所未至。今講之於一席之上,而行之於三年之後,庸何傷乎?欲望聖上,下臣等此意,詢之在朝,訪之在野,上下豫講,以俟可行之時也。臣等無任屛營祈懇之至。答曰,省疏具悉。凡係有光吾道,有益斯文之事,固不敢不靡不用極,況此不易之大義乎,方欲義起而行之,爾等益修學業。
京畿水原儒生幼學柳灚·柳瀚·柳㶅·柳涑·權中濂·柳沆·柳浤·柳溶·柳養來·柳時來·柳湸·宋文禧·宋毅中·宋赫中·宋翼中·宋學中·宋喆中·李希仁·李箕演·李宜衡·金星五·金樂憲·李國鉉·李國珩·金樂游·白東彦·張善孝·辛師周·李龜演·金致聖·尹陽東·金樂淵·金星燁·李延述·李命休·鄭䤮·鄭鏘·南宗說·金得炳·金磌·鄭順濟·孔允東·孔鼎和·鄭時淵·具師伋·具師文·具德衷·金樂浩·權遜·權述·金得良·李大逵·鄭鎭星·朴致萬·許默·趙始復·金完城·權煓·元橚·安百休·李宅蕃·崔道升·崔道建·崔相福·李宗恒·崔敬誠·李德材·元必壽·元懿常·崔龜釆·崔亮釆·崔匡濟·崔慶運·崔慶會·崔慶履·李孚萬·李綏萬·李應萬·禹夏宗·崔宗喆·李時默·崔泰彦·許塾·洪墀·李華·權炫·李尙謙·李蓍演·李斗演·辛師夏·金樂吾·李昌奎·安復仁·李益珍·金樂堯·李基鼎·李長流·金樂三·李澮·宋煓·李行祥·成德明·金斗壽·申思卨·金克寬·金克祿·沈鴻雲·朴祥欽·柳應運·韓益彬·韓泰彬·李道鍵·李延海·李命祥·朴釆和·李祿顯·李濬祥·朴至和·鄭鑄·黃思建·李延裕·鄭銓·李養存·李思近·閔鍾華·閔鍾萬·任殷尙·任夏尙·鄭台釆·李琔·鄭箕釆·鄭心釆·李萬曾·鄭斗釆·李敬懋·鄭喆濟·鄭賢濟·李璥·洪垍·權熻·權·權·朴相天·元札·元檉·元押·元弘鼎·元震常·元泰常·元復常·元權·趙鎭耆·沈紀雲·辛道三·安復休·安國休·金厚城·金達濟·金達人·許富·韓命赫·韓柱極·李慶大·黃仁熻·趙泰淳·趙光淳·趙挺淳·權瑛·李光健·李光垕·權世翼·李延德·朴琛·洪瑾·李宷·李時懋·尹慶觀·尹慶咸·尹濟遇·尹濟運·尹濟遠·朴壽鼎·朴東卨·李禧·柳萬元·朴舜欽·洪璨·洪琂·申·李徵休·李枝秀·金陽佐·金重垕·金重鎰·金重弼·韓孝曾·韓命曾·李遂靖·李晙·沈義榮·李普·沈仁榮·尹慶華·李晉垕·尹慶有·李熻·李貞垕·沈相恒·沈渭昌·金載昌·朴來陽·崔基彦·李東彧·韓百裕·韓敏裕·韓文裕·韓億裕·韓萬裕·韓近謩·韓述謩·李運永·李瑩祚·申檜·申栢·申楫·申壽潗·鄭國鉉·李國模·尹商柱·尹致恒·鄭學柱·鄭紀周·尹衡德·尹衡一·尹致健·權珪·韓達謩·韓烈謩·沈命舟·韓憲謩·韓健謩·申壽渾·尹匡國·鄭宗周·鄭天龍·李觀垕·鄭象鉉·兪廈柱·李大曾·兪漢益·黃基泰·吳百興·兪德柱·李聖欽·兪元柱·黃仁焯·李觀海·兪漢舒·黃仁焴·李鎭奎·黃仁爀·李應奎·趙宗鼎·兪漢房·兪漢昌·李日新·尹聲烈·朴理陽·李壽頤·柳瑞復·申勗·金載喆·金載賢·申日·申思儉·崔晸·金·鄭宗華·鄭明遠·朴弼昇·李明赫·金普明·金爀·金煜·金世楡·金世沐·金世楨·金桓·朴晠·金世懋·朴曦·朴晥·金東明·鄭復源·朴致讓·朴致義·朴致仁·鄭行源·朴致裕·朴最興·鄭鎭夏·朴致雄·朴致一·朴獜興·洪健行·朴師遜·洪述行·洪達行·許鎰·許鑄·許垸·許墉·許塤·韓文養·韓義養·崔東述·李道鎭·尹元柱·尹啓柱·兪鉉益·兪鉉復·鄭世豊·鄭世泰·尹致正·權琛·鄭顯周·鄭世復·鄭弼龍·權奎·權瑀·鄭晅·韓益增·辛師殷·鄭·宋達中·金星漢·崔慶彦·金·李浣·沈鼎鎭·金致明·尹衡寬·韓碩謩·韓錫裕·尹致寬·洪熙普·朴暕·李榮祚·朴弼曾·金樂元·李運行·李運亨·金希說·金達孫·閔榮福·金樂源·韓一裕·李東彬·李碩祚等疏曰,伏以皇天降割,大行大王奄棄臣民,如喪之慟,朝野惟均。伏惟我殿下,聖孝出天,哀毁煢疚,孝思罔極。臣等仍竊伏念,我殿下踐位行禮之際,思所以繼述者,願不在於列聖朝,明天理正人心之家法乎?蓋夫明天理正人心,莫大於春秋復雪之義,此乃天經地義民彝之不可無,而撐宇宙亘萬世殄滅他不得者也。此義若晦而不明,則人不人國不國,而擧將入於夷狄禽獸之域矣。肆惟我孝宗大王,當天地飜覆之後,旣然以尊周復雪之義,爲一重擔負于斯時也。先正臣文正公宋時烈以〈甘〉盤舊契,起自出林,感荷殊遇,對揚聖意,囊封筵對,密勿協贊,俱是討復訏謨,而不幸天不祚宋,弓劍遽遺,大業未成,萬事都已。先正痛泣還山,惟以推明春秋之義,揄揚聖朝之心,爲己任乃己。忍痛含冤迫不得已八字,存諸胸中,而顧瞻神州,腥膻滿地,追慕神聖之意,無處可伸,一部春秋之義,無地可明矣。思於一片淨地,設立一間屋子,薦以蘋藻,庸寓瞻依慕仰之誠,而有志未就,寄托於門人,此實出於天經地義民彝之不可掩者,夫豈有悖於三重之禮耶?不意一種凶徒,指彼茅屋之遺制,以爲搆捏柄。噫嘻,痛矣。其訾毁大義,誣逼聖朝之罪,殿下旣已俯燭之明矣。其閃弄悖亂之說,前後儒疏,亦已辨釋之詳矣。臣等又何必費辭煩瀆哉?嗚呼,秉春秋之大義,而明天理正人心者,惟我孝廟也。贊修攘之盛意,而以復雪爲己任者,亦惟先正是已,則知遇之隆摰,逈出百王,契合之昭融,卓絶千古。雖高宗之於傅說,昭烈之於諸葛,猶未足以喩其盛也。若其顯廟親傳之御札,熙政獨對之說話,千載之下,足令隕涕,而至於豹裘之賜,乃以將禦遼·薊之風霜爲敎,則君臣之間,志意之相孚,有如是矣。肆我列聖之待遇先正,極其隆重,逮于先朝,特行文廟從享之典,則其崇儒重道,尊尙先正,果如何,而然猶孝廟之庭,未擧先正配食之禮,此誠朝家之闕典也。蓋從古人臣之配享於太廟之庭者,必取其際會之密勿,則先正之於孝廟,同心同德,奉揚春秋之義者,歷數古今,罕有其比,而尙遲廟庭之腏享者,此非國家之未遑,而士林之缺望耶?顧以我殿下聖學之高明,義理之眞正,慨然興感於盛際,而繼述列聖之待遇,先朝之尊尙,斷自宸衷,特配廟庭,則天理乃明,人心亦正,有如賊徽之徒,能知有春秋之〈義〉,而莫敢復肆其誣毁之說矣,豈不大有光於孝廟,而亦無憾於先正耶?臣等仍伏念,天下之事,有本有末,有捨其本,而治其末也。今此明徽之言,實本於宣擧父子,故其疏中,語意脈絡,都自宣擧父子書中出來,而其祖述傳授之迹,殆若印板。蓋宣擧,失身於江都,以渠之不死,欲爲十分道理,必援引不敢言之地而自況,乃敢曰,吾爲杜擧,有或曰,今日則可言,而他日則不可言,又曰,句踐詐矣,延廣狂矣,狼籍傳說於知舊之書。噫嘻,此豈人臣之所可爲說者耶?其凶言悖說,父以是傳其子,子以是傳其徒,肆然刊布,顯道而公稱之,惑也誣民,迤爲吾道之害者,倍蓰於今日之明徽矣,豈不痛哉?是故曾在丙申年間,肅廟特下大處分下敎曰,近日事,是非大明,可以不惑於百世,而一種怪鬼之輩,血戰公議,甘心死黨,此無他,處分不嚴故耳。特命追奪其官爵,撤其祠院之額,毁其凶書之板,又以書示予意爲題,特成一文字曰,予深究義理,是非大定,可以有辭於後世矣。爲子孫者,須遵此意,堅持勿撓,可也。大哉王言,昭揭日星。此實聖人慮世之深意,爲我朝臣子者,孰敢容喙於其間?而逮至辛壬間,耇·恒凶賊之徒,敢以非先王本意之說,肆然登啓,改易先朝之處分,遂復其父子之官爵,而復刊已毁之板,廣布肆行,致令毁大義侮聖祖之凶言,復作於世,釀成今日之明徽。噫嘻,痛矣。臣等竊伏聞殿下,於諸儒之疏批,以旣有丙申處分爲敎,顧今宣擧父子之官爵自如,毁板之刊行無禁,此豈不大違於丙申處分耶?噫,天運循環,舊甲重回,而彼凶徒誣毁聖祖之說,又出於此歲者,此殆天誘其衷,自速其辜,而使我聖祖舊歲之處分,復明於今歲,事非偶然,亦有所待而然歟。噫,太歲涒灘之句,旣感於前甲申後甲申,而又感於前丙申後丙申,則其推明春秋之義,繼述先王之道,適遇此一大機會,而時不可緩者也。今欲永塞其末流之淊天,則莫若先治其本源。伏乞聖明,特擧先正臣文正公宋時烈,追配孝廟廟庭之禮,以明春秋之大義,且一依肅廟丙申處分,追削宜擧·拯官爵,而毁其祠火其書,以杜誣惑之源,千萬幸甚。答曰,省疏具悉。向日承宣之奏,正合予平日所思,方欲決意行之,而尹宣擧父子事,已處分矣。爾等益修學業。
忠淸道幼學黃時亨·韓亨潤·朴命和·洪命赫·朴漢純·趙鼎慶·愼佐·李憲載·閔時洙·朴柱煥·李遇載·朴春煥·李顯壤·朴禎煥·李敎明·黃時聖·李維昌·徐錫範·成泰柱·金履石·洪彦網·金載燦·李櫶·尹潑·徐錫器·黃克中·權博·韓璞潤·鄭東哲·金命淵·柳匡德·柳彦範·韓益潤·金履道·洪懋·李商復·許瓛·柳道述·辛亨復·許㝡·洪梯·申器憲·朴漢斗·鄭奭基·白師肅·朴舜瑞·韓海元·韓義潤·柳匡迪·吳載坤·尹義和·河必運·李元曾·柳道行·李克載·閔希洙·成就德·趙憲鎭·尹尙東·郭履濟·鄭宅祚·朴漢吉·韓光浹·宋載乙·閔百龍·朴新和·卞世鎭·韓億·鄭履輝·宋載淳·閔景烈·尹興辛·李維英·李壽龜·崔憲柱·鄭祖輝·李海載·朴漢箕·朴漢吉·韓海振·趙顯逵·朴炳·柳行直·孟亨遠·朴裁根·林徵遇·林慶彙·朴敬和·李鼎吉·黃時美·李昌烈·金載煜·閔向洙·金得說·愼羲瑞·洪處大·愼始德·洪彦弼·愼侙·洪履復·愼俁·洪惟直·朴震煥·洪命鎔·朴漢九·洪惟·朴起煥·任景夏·洪命鎰·朴光新·洪命錠·閔百羲·愼侃·李致堂·吳海源·朴漢師·孟鎭璧·李浻烈·孟鎭中·李晉烈·崔鍾純·李普淵·韓歲霖·李宗老·韓肅霖·李興賓·韓宗賓·金徽老·韓光渭·崔百能·閔聖烈·申大臨·韓道養·郭修濟·韓義養·閔大烈·呂善晦·韓運養·池舜瑞·蔡弘圭·池德中·李圭·李錫鵬·蔡周燮,進士蔡商燮,幼學李玉·蔡文燮,進士洪斗燮,幼學蔡復圭·李錫鱗·金範純·李長漸·鄭哲復·金鍾章·鄭晢章·金鍾韶·金鍾慶·吳處義·黃檠·柳必植·申中權·辛最五·吳必德·柳必秀·柳雲茂·吳德成·李商興·柳宗文·鄭章煥·任義英等疏曰,伏以仙寢在殯,喬山已卜,域內含生,擧切如喪之慟,況我殿下,聖孝天至,攀慕彌篤。臣等竊伏念,今年卽肅廟朝丙申回甲也。其褒崇先正,斥罰邪枉,處分光明,寶墨輝煌,而顧於六十一年之間,世道日下,變怪增生,至有今日明徽而極矣。幸賴我殿下明竝日月,威侔雷霆,奸肚旣燭,嚴斷爀然,聖祖神孫,一揆前後,凡在秉彝之倫,孰不欽仰贊歎?而第臣等愚淺之見,則獨以爲治其末而遺其本,塞其流而捨其源也。噫,肅廟丙申之處分,旣追削宣擧·拯父子之官謚,又命撤宣擧·拯父子之祠板,而親書華陽院額,仍題成命,鏤版昭揭,而以嚴義理之是非之分,豈非拔本塞源,爲萬世救弊之盛意耶?宣擧·拯父子之罪,雖有丙申之大處分,而以今明徽之凶疏,溯流而究源,則莫非從宣擧父子臟肚中種得,其換名爲奴,背師反射,以江都之不死,自以爲義理,而騁喙於書辭,眩簧於日記,其僭擬誣逼,至及於不敢言之地,肆然刊布,情態難掩,則其流之害,將至於率天下,歸之被髮左袵之域矣。以此言之,則是非特斯文之叛卒,爲國家之亂臣,皇朝之罪人矣。夫楊·墨,學仁義而差者,孟子猶懼其禍至於無父無君,辭而闢之廓也。宣擧父子餘波之滋蔓,而倫常將斁,亂逆接迹,則雖其父子之身,不爲親犯無將,而原情正罪,安得免諸凶之窩屈乎?當初拔身,假冒儒名之故,朝家之待之者,每從寬貸,削罰纔行,官秩自如,院宇乍撤,俎豆猶前,則傅會假借,轉作膏肓,以譏毁先正,爲渠輩之家計,而誣逼於孝廟,侮加於天子,豈以明徽而爲明徽哉?噫嘻,痛矣。吾東土,海外中華,四百文治者,豈非尊周之大義耶?列聖事大之誠,皎若星日,而惟我孝廟,志在報雪,謨猷察勿,雖弓劍遽墜,志土絶望。然至痛在心,日暮途遠之敎,至今奉讀,不覺涕泗之旁流也。誠以皇上字育之盛德,列聖崇報之至意言之,則今日臣子,雖家祀萬曆,戶祭崇禎,於禮於情,有何不可,而彼一種陰邪之類,乃敢恣意撓撼於華陽洞天一區妥靈之所耶?雲漢閣上,奉聖帝之宸翰,泣弓巖邊,留老臣哀淚,水石明麗,腥膻不到,則華陽一洞,便是殷家之首陽,廟於是祀於是者,尤可謂地之宜事之合,而又況肅廟,不以爲不可。先大王賜田崇奉,靡有餘憾,則今者明徽,踵宣擧父子之舊套,灰萬世不昜之常經者,寧不痛心哉?且其疏中無倫悖說,固不足逐條臚列,而至於臣從士林之後,不敢不告云者,隱然自處以孔夫子沐浴請討之義,此亦宣擧微服過宋之餘論也。心術口氣,發輒凶巧,若是之甚,則尤豈非一串貫來者耶?嗚呼,臣等所居之鄕,卽先正所嘗棲息之方也。杖屨所經,草木懷馨,平生仰德,有異他道,而又嘗秉芬苾於萬東之庭,振衣巾於冽泉之齋,則粗知此眞箇義理之貫徹古今,殄滅不得矣。目見伐樹之魋,敢效逐雀之鸇,相率裹足,齊籲於嚴廬恭默之中。伏願聖上,亟擧肅廟丙申已施之典,宣擧·拯父子官謚,盡行追奪,祠院之在畿·湖者,亦命毁撤,嚴防亂源,以明大義,而又以傳旨,特命鏤板,揭諸華陽書院,如肅廟故事,則豈不爲殿下今丙申之大處分乎?臣等不勝屛營祈懇之至。答曰,省疏具悉。明天理正人心,治道之先務。顧予新服之初,曷不慥慥於斯?爾等之請,可見士林之輿論,特遵聖祖丙申·丁酉處分而行之,欲以爲尊崇斯文,扶植世敎之一助,爾等益修學業。
應敎李秉模,校理尹弘烈,副校理徐有防等箚曰,伏以厚謙之罪,尙何言哉?三司之請,今已經月,而兪音尙靳,天討未行,此莫非臣等忱誠淺薄,未能仰孚之致。臣等徊徨抑鬱,日深一日,此際得伏聞大司諫洪檍疏中數三句語,臣等姑未見其疏本,而已不覺骨顫而膽掉也。嗚呼,昨冬徐命善一疏,義理明正,樹立卓然,所謂建天地而不悖,質聖賢而無疑者也。凡在戴天履地之列者,孰不一心齊聲,秉執斯義,而噫,逆謙不惟不滿於心,乃敢發之於口,不惟發之於口,乃敢筆之於書,此殆耇輝之所未有懿溫之所不敢,而謙,乃容昜說去,肆然攻斥。噫嘻,痛矣。古今天下,寧有是哉?至於暗嗾妖雲,幻出駭疏,滿地凶言,莫非至憯極巧,而若其機關命脈,則專在於網打宮僚,危逼儲位之計。嗚呼,伊時之事,思之尙覺懍然,言之不勝痛心,蓋謙之徒黨,布列朝著,左右交煽,表裏和應,夙宵之所經營揣摩者也。皆是不敢言不忍道之事。當是時也,殿下所恃而安者,先王止慈之德也。殿下所倚而仗者,冑筵近侍之臣也。斯實朝野之所共觀,臣民之所共知者也。向非宮僚一心殫竭,矢死報效,則岌嶪之勢,危逼之形,孰能潛摧逆節,而彼謙,則必欲先自殿下所倚仗者,而除去,然後肆行凶臆,快售陰國,其綢繆排布之狀,聖明亦已俯燭,而幸賴先大王日月之明,凶謀畢露,無所洩憤,則乃敢以囚人南間等語,唱爲不道之說,安有凶言如此,逆節如彼,而尙貸一息於覆載之理哉?擧國同情之論,非不至嚴,而三司之啓,猶有所未盡,諫疏未出之前,非爲不逆,而諫疏之後,益聞所不聞,今若諉之以已發言之啓,而更遲一日,則此豈國家置論思之意,而亦豈臣子沐浴〈請〉討之義哉?玆敢相率陳箚,仰請處分。伏乞聖明,亟揮乾斷,快正王法,使一國之人,洞知謙之所以爲逆,國之所以誅謙也。臣等方討逆之不暇,而向來明徽之疏,誠是天地間大變怪,若論其源頭,則尹宣擧父子是已,肅廟丙申處分,昭如日星,豈非我殿下可繼述而可遵守者哉?前後儒疏,非止一再,而殿下,特以久遠之事,置而不論,臣愚死罪,竊恐有欠於明義理正趨向之道矣。若其是非,先輩之論,已無餘蘊,今不更陳。惟願聖明,念世道之不可不明,諒國是之,不可不定,特遵肅廟處分,亟施追削之典,以光聖孝,以幸斯文焉。取進止。答曰,省箚具悉。爾等職在論思,感陳沐浴之義,敷陳明白,辭意覬切,足令人感慨激昂。爾等之言,予非不虛受,猶所靳允意亦有在。尹宣擧父子事,明天理正人心之一大關捩也。方務明倫敦風之治,凡係光先烈,而扶斯文者,曷不◆◆,思所以繼述之道耶?儒疏之尙未允兪,職由未諳領末而然矣。察見先正年譜,詳知聖祖處分,特從爾等之請,以爲樹世敎之一助焉。
校理李克生疏曰,伏以皇天降割,仙馭上賓,日月流駛,因山已卜。伏惟聖孝無窮,攀慕曷極,念臣十載從班,偏荷先朝生成之澤,而經年離陛,千里奉諱,北望號叫,直欲無生,際承玉署之移除,繼以馹召之遠辱,蒼黃登程,顚倒赴哭,而玄宮一閉,萬事長已。悠悠天地,此何人哉?不意擧國哀遑之日,又有奸凶干紀之變,何幸乾斷廓揮,誅討略盡,而尙患天網太恢,根莠不媷,日前大臣·諸臣之庭討,目今三司·兩司之連啓者,實是一國之齊憤,千人之所指,而殿下,或翦枝而留根,或全恩而屈法,使彼覆載難容之類,尙今假息而偃處,此雖出於好生之聖德,豈不有乖於天討五庸之義哉?伏願亟回三思,特允合辭之所請,以嚴王章,以洩輿憤焉。臣旣職忝論思,則固當日伏天閤,齊聲討,以自效沐浴之義,而抑臣有區區情勢不可以冒膺者。臣於年前,以暗昧奇怪之說,被人論斥,臣之有罪無罪,先大王,固已洞燭而昭晣之矣。然其疏中,竝論數三侍從,而末請竝改三司之望,則臣亦同入於擬律之中矣。人之爲言,雖或拖引以他事,在臣處義,固當自劃於三司。故自是厥後,屢叨館職,間忝臺省,而積逋恩命,一未敢承膺,先大王,亦俯燭其情勢之似然也。始示飭敎,而終輒許免之矣。今當新化淸明,四維是張,如臣情勢,不待畢辭,而庶蒙鑑諒。伏乞亟削臣職,以全徵諒,千萬幸甚。臣方自引,不宜言事,而若其義關王紀,事係民隱,則雖韋布之士,亦許進言,竊附此義,略陳於辭疏之末,惟聖明,裁處焉。春秋之法,莫嚴於討亂賊,古昔聖王,於罪疑則未嘗不惟輕,至於顚越姦宄,則亦不曰,劓殄滅之無遺肓乎?噫,光·恒·億三賊,其與耇輝,同一腸肚,均是犯負,而歷考辛壬以後,幾番亂逆,蓋莫不一脈相通,則顧其風氣種落,決不可置諸含生之域也,明矣。而孥籍之典,獨逭於三賊,故由已蘖潛滋,徒倘漸繋,投間抵隙,稍稍生心,復官應擧,以至於一榜三第而矣。何幸聖斷赫然,官牒復收,而種子不翦,遺孼尙在,安知不復爲日後生心之階乎?追施孥戮,旣有受敎,臣不敢遽請,而伏願亟命有司,考出三凶之應坐者,散配安置,以遵聖王無俾昜種之訓焉。殿下一初政,譬如太陽之初昇,而尙有一種妖祲,睥睨嘗試,向來明徽之疏,誠一世道之燮怪也。斯文之賊,罪同悖逆,使徽疏,只誣先正,罪不容於誅戮,而臣伏覩傳敎下者,有曰是誣孝廟也,誣天子也。噫嘻,夫焉有頂天立地者,誣逼我聖祖皇朝而得免凶逆之律者乎?臣謂亟寢明徽酌處之命,仍令王府,施以逆律,斷不可已也。臣新從下邑,竊聞南民之巨瘼,有不可不仰徹天聽者。向來點船一事,本出於萬軾之畫策,而及其自任行點之役,則法外尺量,勒定重稅,謂以點行之盤纏,而計減於添稅之中,利歸於私橐,怨歸朝廷,又嗾兼濟,差送私人於各鎭漁場,恣行號令,擅頒掌標,小盆之爲大盆,稀網之爲密網,不待點檢,出其掌中,船邊騷然,荷擔而立,此在萬軾·兼濟,實是薄物細故,而民情之擾動,關係甚重,幸於新道臣莅任之後,以無均廳之新頒,姑令一從舊稅,故荷擔者,稍自鎭安,而今若更頒節目,定行新增之稅,則沿邑民情,必有瑣尾之慮。臣謂亟令廟堂,知委道臣,凡係新點定稅,一切革罷,然後萬軾·兼濟,本罪之外,更施當律,回示本道,以謝南民,宜矣。臣無任激切屛營之至。答曰,省疏具悉。首陳請討,果指何人耶?設欲從之,莫曉其施於何許凶賊也。萬軾·兼濟回示之請,予則曰殊非讀書學士之言也。軍中之律,用於虐民之吏,予未之聞也。
統制使李邦綏敎書,王若曰,南溟大鎭,東國巨防,豹纛開細柳之營,管轄三略,鯨波接扶桑之域,來往一帆,顧昇平殆過百年,而疎虞難以數計,樓櫓廢閣,半是漁販之歸,貸賄尾閭,紛然鞭鞾之費,在昔設閫以後,不輕其人,逮予嗣服之初,尤重是選。惟卿,少年投筆,壯志裹屍,閉戶讀孫吳之書,戒常存奔馳之習,持身以曺李爲法,世皆稱忠謹之風,掌關外節制之權,西北之桴鼓不警,任都下詗察之責,左右之嘯聚俱空。惟令望夙著於韜鈐,故予意欲試於盤錯。玆授卿以三道統制使兼慶尙右道水軍節度使,卿其祗服寵命,益恢良猷,人心久狃於宴安,詎忽振刷之道,軍政積困於推剝,宜先撫綏之方,推轂之隆眷斯存,可不殫力,點船之舊規方講,亦宜盡心,自餘稟裁,厥有典憲。於戲,閑山之壁壘尙屹,忍忘龍蛇衄師之羞,轅門之鈇鉞是專,庶勉虎豹在山之勢,故玆敎示,想宜知悉。知製敎徐有防製進
柳戇,以義禁府言啓曰,前執義申思運,下諭後過限不上來,依定式禁推事,傳旨啓下矣。申思運,時在忠淸道洪州地云,依例發遣府羅將拿來,何如?傳曰,待待命拿囚。
丙申五月二十二日卯時,上詣殯殿。行朝奠入侍時,行都承旨徐浩修,假注書柳孟養,記事官文采五·朴祐源,都廳林得浩,以次侍立訖。上具衰服,詣中排設廳,視膳行禮,儀注上同,行禮訖,上還廬次,命承史進前。上曰,他承旨入侍。出榻敎左承旨洪國榮進前。上曰,先王朝,每以解由勿拘除職,而古法何如云耶?國榮曰,臣問其前例,則承旨·玉堂,則古法亦有勿拘之例云矣。上曰,同副承旨解由勿拘,出榻敎上曰,大臣·備局堂上引見。出榻敎命退去,諸臣以次退出。
丙申五月二十二日卯時,上御興政堂。藥房入診入侍時,都提調鄭存謙,提調徐命善,副提調洪國榮,記事官尹翊東,記事官文采五,記事官朴祐源,醫官方泰輿·慶絢·吳道炯·徐命緯,以次進伏訖。存謙曰,聖體,何如?上曰,一樣矣。存謙曰,王大妃殿氣候,何如?上曰,一樣矣。存謙曰,惠慶宮氣候,何如?上曰,未寧之候,尙未快復矣。道炯曰,治暑之劑當進服淸暑益氣湯,似合宜矣。上曰,惠慶宮進服淸暑益氣湯,依本方限十貼,自今日五貼式製入。出榻敎上命國榮先退,國榮及賤臣·泰輿等先退。
丙申五月二十二日辰時,上御興政堂。大臣·備局堂上引見入侍時,左議政金尙喆,右議政鄭存謙,仁陽君李景祜,行司直具善復·蔡濟恭,判尹金鍾正,行吏曹判書徐命善,行副司直金漢耆,禮曹判書鄭尙淳,兵曹判書李徽之,刑曹判書李溎,行副謢軍張志恒·李漢膺,戶曹參判金華鎭,禮曹參判沈履之,江華留守李瀰,漢城左尹金魯鎭,行副護軍鄭一祥,大司憲李聖圭,掌令柳榮鎭·鄭宇淳,持平朴在源,獻納李儒慶,正言姜·洪樂淵,校理尹弘烈,行都承旨徐浩修,假注書柳孟養,事變假注書朴廣源,記事官文采五·朴祐源,以次進伏訖。上曰,誌文草圖書,已爲之乎?尙喆曰,昨日往復於領相,則以爲有可改處,待病間,入侍稟定云矣。尙喆曰,此全羅監司李普行狀啓也。以爲禁御營上番軍,礪山境上,兵使之親點上送,自有令甲,而今年,兵使旣經一次,曾未數月,又爲當次,其在恤弊課農之道,不可無弛張之方,兵使軍點之行,以虞候依例代行事,請令廟堂,稟旨分付矣。兵使之親點屬耳,而方當農節,民弊可悶,今番虞候代行,依狀請許施,何如?上曰,依爲之。出擧條尙喆曰,六月大政不遠,而方當新服之日,京外殿最,尤不可不嚴,內而各司,外而諸道,另加申飭,俾有實效,湖西·關北兩道臣,姑未赴任,使舊道臣,依例封進事,分付,何如?上曰,依爲之,出擧條尙喆曰,三月初四日擧條,未得啓下,今欲入啓,而非但爲後時,以令曰書之,故尙今趑趄矣。上曰,事過者不必啓下,其餘則後日次對,大臣更奏施行,可也。上曰,景慕宮齋室,已開基乎?華鎭對曰,業已開基,而今方定礎矣。上曰,正堂役事,移奉後當始作矣,華鎭曰然矣。齋室及翼閣墻垣等役,移奉前可當畢役,而車子不足石材,尙未輸來,軍門車子,多少間借得,然後可能運石。將臣旣入侍,許借之意,分侍,何如?上曰,軍門車子,無不足之事乎?志恒曰,三軍門車子,非不多矣,而山陵輸石所及營造所,皆已分排,景慕宮,亦有送去,軍門無餘件,待山陵出車之來,當送於改建所矣。漢耆曰,三軍門,各送將校於改建都監,監董墻役,而戶曹不送計士以爲籌摘,故所入許多,而無酌量所入之財者,自戶曹送計士,隨所入籌摘之意,分付,何如?上曰,改建堂上之意,何如?華鎭對曰,貿石次三千兩錢,自戶曹已給軍門,以此之財,墻垣畢役後,可當籌摘,未爲不可,何必送計士,豫爲籌摘乎?上曰,然則三千兩,分給三軍門,財力如有不足者,自其軍門,擔當無妨矣。華鎭曰,景慕宮軍士,將出擧條定立,而宗廟則二十名,永禧殿則十二名,以永禧殿例爲之乎?上曰,依爲之。上曰,旣有守門軍,則當有部將,部將無苟簡乎?徽之對曰,部將本來數多,雖移差,無苟簡之端矣。濟恭曰,推刷官革罷節目持入矣。命讀之。上曰,御將不參次對久矣。今初入參矣。尙喆曰,非原備堂,故不得入矣。上曰,行司直洪樂性·金漢耆,副司直權導·徐有隣,備堂還差。出榻敎尙淳曰,當初山陵擇日,下玄宮爲寅時,故不無窘急之慮,朝奠則兼行朝上食,返虞時,畫停奠與晝茶禮相値,故依前例,只行晝停奠,而不設晝茶禮事,已爲啓下矣。今則下玄宮時刻差晩,朝奠及晝茶禮,依例設行,何如?上曰,依爲之。出擧條尙淳曰,徽寧殿·弘陵·懿昭廟墓各祭祝文,今當改撰,而孝明殿·元陵·延福殿·永陵祔·廟前各祭祝文,亦當一體撰出,故敢此仰達矣。上曰,大提學一體撰出,可也。出擧條尙淳曰,自前稱慶之時,陳賀頒敎,當日或翌日擧行,乃是前例,而今番則追崇行禮之日,又値景慕宮動駕,事當待上謚禮成還宮後,當日竝爲擧行,故敢此仰達矣。上曰,依爲之。出擧條尙淳曰,來頭頒赦時,京外當爲進箋,而追崇封園,事係莫重,不宜一箋兼撰,事當各爲封箋,敢此仰達矣。上曰,頭辭同爲撰出,可也。出擧條尙喆曰,永祐園碑閣營建時,不可無監造官,本園守奉官一人,以兼監造差下,何如?上曰,山陵郞廳中一人,往來監役,可也。徽之曰,大駕·法駕·小駕儀仗,各有定數,而大駕·儀仗,宗廟展謁動駕時用之,法駕儀仗,永禧殿展謁動駕時用之,小駕儀仗,城內外動駕時及陵幸時用之矣。聽政初,先大王,命用法駕儀仗,故其後動駕時,連用法駕儀仗,今後何以爲之乎?上曰,依前例爲之。出擧條溎曰,前修撰李普溫,疏請申光純絶島定配,而批旨以有司存焉爲敎,自臣曹,昨已捉囚光純矣。第先大王乙酉受敎,有無論中庶,名登司馬,則勿爲加刑直配之敎,今此光純,旣登司馬,則固不可施刑,而配所則玉堂之疏,旣請絶島,法司勘律,不可低昂,故敢此仰達矣。上曰,絶島定配,可也。出擧條溎曰,向來大諫疏中金應賢,臣又爲捉囚,已施一次之刑,而如此妖惡之徒,不可置之陸地,此亦與光純,一體絶島定配,何如?上曰,依爲之。出擧條徽之曰,景慕宮動駕時,用何儀仗乎?上曰,用法駕儀仗。出擧條聖圭·榮鎭·宇淳·在源·儒慶·樂淵·等曰,臣等俱以無似,猥叨言地,豈可有一分堪承之望,而當此沐浴請討之時,黽勉行公,今已多日,自顧慙恧,無地自容,日昨削職人申晦之論啓也。非不知負犯之緊重,而大臣論罪,自有次序,先請門黜矣。卽見前修撰,李普溫疏本,則以三司只論皮毛爲斥,人見雖自不同,臣等旣被非斥,則其何可晏然於臺次乎,請命遞斥臣等之職。上曰,勿辭。亦勿退待。聖圭·榮鎭·宇淳·在源·儒慶·弘烈·樂淵·等曰,請文女按律處斷。措辭見上上曰,不允。聖圭等曰,請厚謙快正王法,其母依律處斷。措辭見上上曰,不允。聖圭等曰,請礪山府竄配罪人洪麟漢,絶島安置。措辭見上上曰,不允。聖圭等曰,請削職罪人申晦,亟施中途付處之典。措辭見上上曰,待領相造朝,當有所下敎,不允。聖圭·榮鎭·宇淳·在源·儒慶·樂淵·等曰,請大靜縣荐棘罪人沈翔雲,亟令王府,嚴鞫得情,快正王法。措辭見上上曰,不允。聖圭等曰,請聖國·尙魯諸子,亟施當律。措辭見上上曰,不允。聖圭·榮鎭·宇淳·在源等曰,請黑山島充軍罪人趙德昌,依律處斷。措辭見上上曰,不允。聖圭等曰,請大靜縣爲奴罪人金壽賢,依律處斷。措辭見上上曰,不允。聖圭等曰,請鏡城府定配罪人洪述海,依律處斷。上曰,不允。儒慶·樂淵·等曰,請充軍罪人趙德昌,依律處斷。措辭見上上曰,不允。儒慶等曰,請具允鈺及㢞,竝遠竄。措辭見上上曰,前批旣諭,毋論本事,一日二日,連啓爲事,則其將與外此諸凶之爭論者,期於準請而後已乎?亟停勿煩。儒慶等曰,請南海縣圍籬安置罪人具庠,更令王府,嚴鞫得情,快正王法。措辭見上上曰,不允。儒慶等曰,請大靜縣爲奴罪人金壽賢,更令王府,拿鞫嚴問,依律處斷。措辭見上上曰,不允。樂淵曰,臣見職空疎,言議巽軟,本不合於淸朝耳日之任。沐浴義重,章皇出肅,向參賓對,退出之際,誤失班次,致勤問備之敎,惶隕恧蹙,措躬無地,因退臺廳,卽呈辭避,則見斥喉院,尙未徹聽,而合辭方急,私義難顧,冒沒隨詣,臺體之壞損,尤無可言,以此情勢,何敢一刻晏然於臺次乎?請命遞斥臣職。上曰,勿辭。行都承旨徐浩修曰,正言洪樂淵,再啓煩瀆,退待物論矣。上曰,知道。浩修曰,合辭前避嫌,有違格例,而兩司諸臣,傳啓未發之前,遽達避辭,不無做錯之失,推考,何如?上曰,勿推。聖圭·榮鎭·宇淳·在源·儒慶·等曰,先避後啓,旣有前例,故臣等果於合啓之前,有所引嫌矣。今於承宣請推之擧,有不敢晏然者,請命遞斥臣等之職。上曰,勿辭。行都承旨徐浩修曰,大司憲李聖圭等,再啓煩瀆,退待物論。上曰,知道。上謂履之曰,貢獻節目,盡爲詳正乎?對曰,幾盡正書矣。上曰,正書後出給藝館,以新活字印出,可也。履之曰,印役自然日久,各道頒布件,當於七月間,粧䌙頒布矣。上曰,似然矣。命退去,諸臣以次退出。
丙申五月二十二日巳時,上御廬次。承旨入侍時,左承旨洪國榮,假注書柳孟養,記事官文采五·朴祐源,以次進伏訖。上曰,次對承旨入侍。出榻敎行都承旨徐浩修進前。上曰,朴聖鉉緘辭,何如?國榮曰,李外,他無傳示者云矣。上曰,兵曹佐郞朴聖鉉,爲先汰去。出榻敎上曰,刑曹判書入侍。出榻敎浩修曰,卽伏見江原監司金夏材鬱陵島搜討啓本則越松萬戶之報狀,極其張皇,考之前例,亦無如此之規,而依所報謄啓,有欠詳審,推考警責,何如?上曰,依爲之。越松萬戶,從重推考,可也。出擧條刑曹判書李溎進前。上曰,金應鉉招辭,何如?溎對曰,語極妖惡矣。上曰,忍杖乎?對曰,然矣。上曰,今日內決配,可也。命書傳敎曰,臺諫有闕,則宜有政稟,而尙無稟啓之事,不但該曹之不職,亦是該房之不察,吏曺郞廳推考,此後申飭,命讀搜討狀啓。上曰,城內巫覡,嚴禁逐送,可也。溎曰,當依下敎,各別嚴禁矣。上曰,我朝家法,卽禮遇士大夫也。以是政院之啓辭,稱以傳喝,諸臣之引見,稱以客入,今則不然,不但中官爲然,司謁掖隷,亦皆不知,古所謂傳喝,今則擧姓名而曰某稟,古所謂客入,今則擧某官而曰入來,此雖小事,可見此輩不畏士大夫之一端也。此後申明舊制事,分侍掖庭署。出傳敎上曰,政事當日爲之。出傳敎上曰,金吾開坐,時囚竝議處。出榻敎命退去,諸臣以次出。
丙申五月二十二日未時,上御廬次。藥房副提調持湯劑入侍時,副提調洪國榮,記事官尹翊東,記事官文采五,記事官朴祐源,醫官慶絢,以次進伏訖。國榮請進湯劑,上進御訖。上命退,諸臣以次退出。
丙申五月二十二日申時,上御興政堂。領議政入侍時,領議政金陽澤,右副承旨李商巖,假注書柳孟養,記事官文采五·朴祐源,以次進伏訖。陽澤曰,日氣陰濕,此時聖體,若何?上曰,一樣矣。陽澤曰,王大王大妃殿氣候,若何?上曰,平安矣。陽澤曰,惠慶宮氣候,若何?上曰,尙未快差矣。陽澤曰,近有狗馬之疾,雖帶保護之任,久不得入參診筵,故恒切惶悶矣。幸蒙許免,不勝感幸矣。上曰,誌文持入乎?對曰,奉來矣。命商巖讀之。陽澤曰,稟裁然後,當出草圖書矣。上曰,大體好矣。以此用之,可也。陽澤曰,草圖書先爲入啓乎?上曰,唯。命讀水原湖西儒疏,命領相,從傍詳見。上曰,諸儒疏語,卿意,何如?陽澤曰,臣於此事,欲一陳達,今承下詢,當悉奏矣。兩尹之背先正宋時烈,蓋有所由。尹宣擧,丙子之難,初參斥和之論,及其城陷,變名遠走,苟且偸生矣。上曰,似聞其時,殺其妾矣。對曰,非妾卽妻,城將陷,自分處義,與友約死,與妻約死,而其友其妻殉節之後,獨自變服匿跡,終不死矣。其後自知其過之難容,廢科不仕,欲爲自靖之計。先正臣宋時烈,初則頗容貸而善遇之,及其身死,心事多露,所著文字,率皆言實不同,蹟其平生,亦多可疑。其子尹拯,從而掩覆之,謂以栗谷雖有入山之失,先人初無可死之義,栗谷卽先正臣李珥之號。其誣賢悖說,尤極痛駭。上曰,其文字中句賤詐矣等說有之乎?陽澤對曰,非但此言之駭怪,又有雜著引用之語,是何等絶悖之言,而初則礙眼文字,潛藏不出,故先正,終始不失交道,及宣擧死,操文來哭,猶有悼惜之意,拯以事一之義,善事之。受其父墓文於先正,先正婉辭善製而歸之。拯初不懷憾,師生之間,少不乖離。辛酉擬書,亦非直爲往復而告絶也。惡聲慍意,漸次層加,終至倫義,不保其後,其父文字中不遜之語,始皆發露,世道屢變,遂成師門大是非。肅廟朝丙申,取覽彼此文蹟,快正其是非,處分赫然,卽命追奪官撤院額,又命毁板。逮至景廟朝,拯之徒儒生輩,先請復官爵建院宇,復刊文集,疏下該曹及廟堂覆奏,請依儒疏施行,其時大臣卽泰耇,禮堂卽錫恒也。肅廟處分,中間寢而不行,到今舊甲重回,以殿下繼述之道,此時宜有廓揮之擧矣。命退去,諸臣以次出。
丙申五月二十二日申時,上御廬次。政廳承旨·吏兵判,同爲入侍時,吏曹判書徐命善,兵曹判書李徽之,左承旨洪國榮,假注書柳孟養,記事官文采五·朴祐源,以次進伏訖。上曰,關西道臣査啓,專不別白,怪矣。國榮曰,傳敎辭語,必不明知,故其所査啓,似是顚錯矣。大扺其重臣,豈有他意而然哉?命讀政望訖,上落點。上曰,吏判先退,有闕擬入,可也。上曰,魯西集有之乎?徽之曰,間或有之矣。命退去,諸臣以次出。
丙申五月二十二日酉時,上御廬次。判義禁·吏判,同爲入侍時,判義禁蔡濟恭,吏曹判書徐命善,都承旨徐浩修,假注書柳孟養,記事官文采五·朴祐源,以次進伏訖。上命讀政望。上落點,吏判承批後先退。命濟恭,讀關西趙曮査啓。上曰,所謂査啓,全不別白,雖曰誤看傳敎,予則詳備辭緣,其豈有錯見之理?道臣之意,予未可曉也。若非使客時,則欲爲罷職,民弊不可不顧,故參酌姑置之矣。濟恭曰,更令査啓,好矣。上曰,更査又復如前,則將奈何?國榮曰,此是傳敎誤見之致,更令査啓,則必有所悟,而似當詳査矣。上曰,右副承旨入侍。右副承旨李商巖進前。命書傳敎曰,當初關西査啓之命,只以二十四萬兩徵債,而不及十一萬石發賣者,朝家非不知趙曮之所轉幻取剩,不在於二十四萬兩之徵債,而專在於十一萬石之發賣者也。十一萬石發賣取剩事,則權烋,旣於平問之時,幾皆吐實,及其訊問,如江界邑十餘兩之說,明白納招,則雖令除此一邑十餘兩之價,而從最少價,春則六兩餘,秋則七兩,準折於十一萬石,則除詳定三兩,其爲除剩,爲幾十萬兩乎?以此之故,十一萬石之剩,從最歇價,則爲累十萬兩,從烋所告,則爲近百萬兩也。然則累十萬兩之於近百萬,論以計贜之律,實無加損於其間,則朝家非是不能思,求曮之生於死中之道而然也。其所行査實,無益於曮故也。更以思之,雖以二十四萬兩徵債之査事言之,前此朝家所不知之七萬兩,又已現發,則顧此十一萬石取剩,又安知無厥數,倍蓰於烋供者耶?今則徵債事,旣已査實,至於七萬兩,則又得於本査之外,此則竝付法府待決末,徵債査事,今已收殺,而十一萬石取剩條,姑未行査於本道者,亦爲詳査以聞,去趙曮在營之時,不過五六年之間,則其時監色,必皆生存,其年市直,亦皆記得,各別嚴問,從實査覈,論理區別狀聞,而務從明白,俾無混淆之弊事,下諭於平安監司徐命膺。上曰,拜箚玉堂入侍。出榻敎應敎李秉模,校理尹弘烈,副校理徐有防進前。上命秉模,讀箚訖賜批。秉模曰,厚謙所爲囚人南間耇輝復出之說,亘萬古所無之凶言也。聞此之後,尤不覺心戰骨靑,如此凶賊,不可一刻容貸,亟從三司之請,臣所望也。上曰,玉堂出去,博考尹宣擧文集揭板與否,及丙申處分追奪事知入。判義禁·玉堂先退。上曰,營造堂上明日入侍。出傳敎上曰,只以該房之致,予無深意,前承旨李秉鼎敍用。出傳敎命退去,諸臣以次出。
丙申五月二十二日初更四點,上御廬次。坐直承旨,玉堂同爲入侍時,應敎李秉模,校理尹弘烈,副校理徐有防,修撰柳義養,同副承旨柳戇,假注書柳孟養,記事官文采五·朴祐源,以次進伏訖。上曰,玉堂博考而來乎?秉模對曰,追削時事跡有之,故持入,而復官時事,無可考處矣。命讀追削時事跡。上曰,承旨知此顚末乎?戇對曰,不得詳知,而大體則知之矣。追削後,別無復官傳敎,而其後致祭時,以故相稱之,故仍此以復官施行云矣。命書玉堂箚批。秉模曰,士林積鬱之論,今日始得申明,不勝欽歎。至於厚謙事,尙靳兪音,輿情之憤鬱,去而益甚。臣等之論,卽三司之論,三司之論,卽一國共公之論,亟降允兪,千萬伏望。戇曰,臣於此,不勝憤惋,敢此仰達矣。大扺厚謙之窮凶情節,旣皆綻露無餘,不可一刻容貸,且其黨與根據朝廷,憂懼不自安,不測之慮,誠爲無窮,速降兪音,以除妖賊,以安反側,臣切顒望。上曰,承旨所奏言甚是矣。予方思之矣。上曰,承旨聞名久矣。每一欲見之,今始得見,可謂一面如舊。今番特除,便同陞擢,惟允之責,不輕而重,須勉勵供職,可也。戇對曰,臣久伏草野,特蒙先大王拂拭之恩,待罪南邑,旋添瀛館,榮寵已踰涯分。今此銀臺新命,又是千萬意慮之外。臣方惶蹙不安之中,以臣空疏蔑劣,萬無承當出納之任,以是愧懼而已。上曰,承旨文章學識,予亦飽聞,以參贊官,出入於經筵,則庶有賴於顧問之備矣。戇對曰,臣學識鹵莾,智慮淺短,至於備顧問之地,實無一半分近似者,而聖敎若是鄭重,恩褒若是隆摰,徒切惶愧而已。命退去,諸臣以次退出。
上在慶熙宮泰寧殿南行閣廬次。
大殿·惠慶宮·中宮殿,朝哭罷後,政院·玉堂口傳問安。答曰,知道。王大妃殿,朝哭罷後,政院·玉堂口傳問安。答曰,罔極。
柳戇啓曰,營造堂上鄭民始,依下敎來待矣。
傳于徐有慶曰,判義禁入侍。
徐有慶啓曰,判義禁蔡濟恭,依下敎來待矣。
傳于洪國榮曰,禮房承旨入侍。
假注書望,尹翊東病,代以尹致性爲假注書。
傳于洪國榮曰,副提調持加減心腎湯入侍。又傳于曰,貢膳節目,今已啓下,以藝館新活字印出,而監印則柳義養爲之,十仵內入,五仵藏于五處史庫,一件宣惠廳,一件戶曹,一件禮曹,一件司饔院,一件政院,一件禮房承旨,釐正堂上各一件,八道·兩都各一件頒賜。
柳戇,以吏曹言啓曰,尹宣擧·尹拯,特施追削之典事,命下矣。所授告身,竝依例收來,燒火之意,敢啓。傳曰,知道。
又以兵曹言啓曰,卽接西道參軍牒報,則訓鍊都監所授仁王山南邊樓閣洞上體城,四間半許頹落云。依例令繕工監,爲先把子圍排,分授軍門,急速修築,而把守軍兵,亦令該軍門,量宜定送,修築間各別守直之意,分付,何如?傳曰,允。
大司諫洪檍疏曰,伏以臣卽伏見前修撰李普溫疏,則盛論申晦罪狀,以臣日前疏中不請律名,至有慨然之斥,臣不勝瞿然慙悚之至。第三司論人,自有體段,大臣擬律,亦有次序。合啓之前,疏請某律,非臣攸聞,彼雖罪在罔赦,顧其職則大官也。臣於疏論之際,只請嚴加處分者,果出於遵守古例之意,而今乃被人非斥,臣何可一刻冒居於臺次乎?玆敢露章自列。伏乞聖明,亟賜斥退,以安私分焉。臣於沐浴之討,憂憤轉激,玆於引避之章,敢又沫血而陳之。噫,彼厚謙之罪,擢髮而不勝數,懸首而無足惜,都憲之箚,三司之啓,臚列罪惡,不爲不多,以此加誅亦云足矣,而猶不能按發眞贓,證成斷案,則尙可謂明其爲賊,賊乃可服者乎?渠以天生妖物,出自卑微,入屬貴近,其本則海曲之樵牧也,而自視如生貴,其身則沁園之螟蛉也,而自處若血屬,乃敢傲然自尊,肆然無忌,朝廷則隨意脅制,士夫則全事凌蔑,威焰日熾,聲勢張甚,將相銓衡,莫不爲其羽翼與瓜牙,而專意承奉,猶恐或後,只知有厚謙,而不知有朝家,雖以戚畹之親,大臣之貴,猶且托婚而丐命,則其竊弄威福,惟意殺活,推此可知。於是乎邪心漸長,驕氣益肆,自以爲環顧一世,莫我若也。甚至於眼無儲君,恣意犯分,此國人之所共憤者,而尤有所腐心痛骨,誓不俱生者。惟我殿下,早膺儲位,養德春宮,凡在含生之倫,孰無願戴之誠,而惟彼厚謙,獨何心腸,敢蓄猜疑之志,潛懷危逼之計?昨冬先大王,爲宗杜,至誠惻怛之敎,可質神明,而厚謙,乃敢唱出妖言,誑惑其徒黨,必欲沮戲而後已。噫嘻,痛矣。渠之頂踵毛髮,何莫非國家之賜,而乃忍以叵測之心,欲售疑亂之計,則此不但殿下之罪人,卽先大王之罪人,宗社之罪人也。及夫徐命善疏出後,貽書一相臣,以爲耇·輝復出。噫,重臣此疏,實出於斷斷忠赤,則何嘗一毫彷彿於耇·輝,而顯言攻斥,全不顧忌,其陰懷二心,路人所知。又有萬萬巧惡者,潛嗾妖孼,粧出凶疏,指意陰慘,其所以圖害宮僚者,乃所以圖危儲位也。是可忍也,孰不可忍也?至於翔雲推鞫之日,敢又攘臂大言於稠人之中,至曰,焉有儲君而囚人南間之事乎?其將心逆節,於此益彰露無餘,古今天下,寧有如此巧慝之賊乎?此賊之平生負犯,有不勝言,而只撮其大者,則曰竊弄威福也,危逼儲君也,不滿代聽也。有一於此,尙難逭肆市之戮,而況兼有此三大案者乎?此而不誅,一向容息於覆載之間,則亂賊無以懲矣,人彝從此泯矣。伏願殿下,廓揮乾斷,快降兪音,少洩神人之憤,國家幸甚。臣治疏將上之際,天牌儼臨,而情勢難安,承膺無路,隨詣陳章,經還私次,益增悚惶,亦願亟加威罰,以肅朝綱焉。答曰,省疏具悉。三司之前後箚啓,聲罪厚謙也。未見其發眞贜而成斷案者,予所慨歎。爾疏中明其爲賊云者,政是予今日倣治之本意,此所以喜乃疏之把得緊證也。耇·輝復出之說,囚人南間之言,以厚謙放恣無忌,以此心術,似此口氣,固非異事,而至於嗾囑妖雲,粧出凶疏,則究厥情狀,路人所知。每一念及,尙爲之懍然而心寒。噫嘻,伊時渠輩,做出許多浮言,入而煽動于內,出而譸張于外,此皆予飫聞於渠輩之間者,以渠輩證渠輩,雖欲發明得乎?堂箚所列,剖析圖害圖危之計,覰破至姦至凶之謀,公議所在,予何必疊諭,靳允三司?意有存焉,爾其勿辭察職。
丙申五月二十三日,記事官姜彙鈺。
義禁府啓目,假注書魚錫光,奉命之地,遽然擅離,刑推得情,何如?傳曰,旣曰有稟啓後變通之例,則何不姑竢變通是喩,卽此除良,幺麽小官,知有紀綱,則奉命行止,擇其燥濕乎?極爲無嚴,不可尋常處之是置。魚錫光,削職放送爲良如敎。
宣惠廳啓目,魂殿陵所三年內所供菜蔬柴炭等價及入番宗室以下蔘䓀價磨練進排事。傳曰,允。當此經費耗縮之時,蔘䓀價之若是浩汗,宜有姑省之道,未知便宜之如何,大臣後日次對稟處。
丙申五月二十三日卯時,上御廬次。左承旨入侍時,左承旨洪國榮,假注書柳孟養,記事官文采五·朴祐源,以次進伏訖。國榮曰,夜來聖體,若何?上曰,一樣矣。國榮曰,寢睡,何如?上曰,今夜則穩寢矣。國榮曰,昨日堂箚,亟賜允從,士林積鬱之論,幸得申明矣。上曰,肅廟庚寅,故相鄭澔,疏請先正配享,想在於政院日記,令守廳承旨考入,可也。上曰,以老論爲名者,尹拯追奪與復官時事,世無知者,良可寒心。此無他,是非不明,義理晦塞之致也。國榮曰,年久之事,實難記之矣。上曰,昨日疏儒,皆入來承批耶?國榮曰,學儒則承批,而其他儒生,不知在何處,故未及入來矣。命退去,諸臣以次退出。
丙申五月二十三日辰時,上詣殯殿。行朝上食入侍時,右副承旨李商巖,假注書柳孟養,記事官文采五·朴祐源,都廳林得浩,以次侍立訖。上具衰服,詣中排設廳,視膳行禮,儀注上同,行禮訖,上還廬次。諸臣遂退出。
丙申五月二十三日巳時,上御廬次。禮房承旨入侍,營造堂上·都承旨追後入侍時,左承旨洪國榮,記事官尹翊東,記事官文采五,記事官朴祐源,以次進伏訖。上曰,尹拯父子追奪傳旨已下,而該曹尙無入草記之事,知入。賤臣承命出去,以堂上家遠,故草記未及入之還奏。上曰,營造堂上及都承旨入侍。賤臣承命,召入戶曹參議鄭民始,都承旨徐浩修進伏。上曰,儒疏以謂,丙申處分時日記,鳳輝墨沬,請依丙申處分云,故取見文跡,則泰耇爲左相,鳳輝爲右相時,上疏請尹宣擧父子復官致祭矣。今番一依丙申處分,而尹拯門生故吏多乎?浩修曰,今則似無矣。上曰。一行塗墨浩修曰,然矣。上命浩修,書大司諫洪檍上疏批答訖。上命退,諸臣以次退出。
丙申五月二十三日午時,上詣殯殿。行晝茶禮入侍時,右承旨徐有慶,假注書柳孟養,編修官張顯慶,記事官文采五,都廳林得浩,以次侍立訖。上具衰服,詣中排設廳,視膳行禮,儀注上同,行禮訖,上還廬次。諸臣遂退出。
丙申五月二十三日午時,上御廬次。判義禁入侍時,判義禁蔡濟恭,右承旨徐有慶,假注書柳孟養,記事官文采五·朴祐源,以次進伏訖。上命讀林世載供辭訖,命書判付。濟恭曰,近來禁堂不備,故尙有滯囚,誠爲可悶。上曰,時囚誰耶?濟恭曰,奉常寺官員石宗克也。命書傳敎曰,奉常主簿石宗克,分揀放送。濟恭曰,向來判金吾入侍時,當放者,待放未放入來處之事,下敎矣。放未放,今已入來,而爲奴婢秩,不入於其中,何以爲之乎?上曰,判金吾旣承下敎,爲奴婢十二名放送。出傳敎命退去,諸臣以次出。
丙申五月二十三日未時,上御廬次。藥房副提調持湯劑入侍,戶曹參議·都承旨追後入侍時,副提調洪國榮,記事官尹翊東,記事官文采五,記事官朴祐源,醫官方泰輿,以次進伏訖。國榮請進湯劑,上進御訖。泰輿先退。上曰,戶曹參議入侍。賤臣承命,召入戶曹參議鄭民始進伏,上曰,工役何間當訖乎?民始曰,可至七月矣,上曰,都承旨入侍。賤臣承命,召入都承旨徐浩修進伏。上命退,諸臣以次退出。
丙申五月二十三日酉時,上御廬次。承旨入侍時,左承旨洪國榮,假注書柳孟養,記事官文采五·朴祐源,以次進伏訖。國榮曰,領相之病,尙今彌留,連服蔘劑,在朝家待大臣之道,宜給若干藥料,故敢此仰達矣。上曰,予果忘之矣。命書傳敎曰,聞副提調所奏,領相尙服蔘劑云。嗚呼,先朝每眷此大臣,頻賜蔘料,予所仰覩。其令內局,如干參料,令入直醫官傳致,此下敎,遣史官,傳諭于領議政。上曰,同副承旨·玉堂上下番入侍。出榻敎命讀各道狀啓。同副承旨柳戇,副校理徐有防,修撰柳義養進前,左承旨先退。上曰,六十二年之後,始爲追削,歲且丙申,亦非偶然。凡所以對揚聖德,扶植士林,予不顧些小拘礙之事而處之矣。有防曰,此事非但有光聖德,實爲關係世道,不勝欣幸。上曰,同副必有識於性理工夫,故欲爲講論,召之矣。命有防,讀近思錄,討論心性訖。命退去,諸臣遂退出。
上在慶熙宮泰寧殿南行閣廬次。
大殿·惠慶宮·中宮殿,朝哭罷後,政院·玉堂口傳問安。答曰,知道。王大妣殿,朝哭罷後,政院·玉堂口傳問安。答曰,罔極。惠慶宮患候時,大殿·王大妣殿·惠慶宮·中宮殿,政院·玉堂·藥房口傳問安。答曰,知道。
傳于洪國榮曰,前大提學黃景源,大提學李徽之入侍。
洪國榮啓曰,前大提學黃景源·大提學李徽之依下敎來待矣。傳曰,入侍于便殿。
傳于洪國榮曰,中官金德瑞禁推。
傳于洪國榮曰,先正宋文正公子孫中出身者,其令入侍。
柳戇啓曰,因兵曹啓目,楚山·尼城新造兵符,令本院下送事,允下矣。兩邑兵符,今旣新造,監兵營所留左隻及兩邑右隻,依例定禁軍下送,而舊兵符,收聚上送燒火事,平安監司·忠淸監司處下諭,何如?傳曰,允。
傳于洪國榮曰,都承旨馳詣健元陵及東五陵·元陵役所,奉審以來。
又傳于曰,副提調持加減心腎湯入侍。
又傳于曰,玉堂上下番持近思錄入侍。
柳戇啓曰,先正臣宋時烈子孫前應敎宋煥喆,前校理宋煥億,依下敎來待矣。
申大升啓曰,先正臣宋時烈子孫中出身者入侍事,命下矣。前校理宋煥億,當爲入侍,而時無職名,令該曹,口傳付軍職,何如?傳曰,允。
兵曹口傳政事,副司直柳焵,副司果宋煥億。
傳于柳戇曰,玉堂明日入侍。
傳于洪國榮曰,孝廟御札奉來時,全義縣監宋宅奎,似當陪來,所經處給馬事,分付。又傳于曰,惠慶宮,有議藥事,副提調率醫官入侍。
申大升,以國葬都監郞廳,摠護使言啓曰,沙誌石正燔次,誌石所監造官李普榮,下送燔造所時,依例除下直,而所騎馬,亦依例入把之意,敢啓。傳曰,知道。
徐浩修,以訓鍊都監言啓曰,因兵曹草記,都監分授都城仁王山南邊體城四間半,因雨頹落,令該軍門,急速修築,把守軍多數定送,限修築守直事,允下矣。修築則待快晴擧行,而今日爲始,砲手二十名,將校率領,限畢築,輪回守直之意,敢啓。傳曰,知道。
副校理徐有防,修撰柳義養等箚曰,伏以大司憲李聖圭,掌令柳榮鎭·鄭宇淳,持平朴在源,獻納李儒慶,正言姜,以先避後啓,旣有前例,故臣等果於合啓之前,有所引嫌矣。今於承宣請推之擧,有不敢晏然者。正言洪樂淵,以臣見識空疎,言議巽軟,本不合於淸朝耳目之任,沐浴義重,章皇出肅,向參賓對,退出之際,誤失班次,致勤問備之敎,惶隕恧蹙,措躬無地,因退臺廳,卽呈辭避,則見斥喉院,尙未徹聽而合辭方急,私義難顧,冒沒隨詣,臺體之壞損,尤無可言。以此情勢,何敢一刻晏然於臺次乎?竝引嫌而退,承宣請推,初無深意,一時問備,不宜過嫌,不可以此輕遞言官。請大司憲李聖圭,掌令柳榮鎭·鄭宇淳,持平朴在源,獻納李儒慶,正言姜·洪樂淵,竝命出仕。取進止。答曰,省箚具悉。避嫌事依施。
丙申五月二十四日卯時,上御廬次。左承旨入侍時,左承旨洪國榮,假注書柳孟養,記事官文采五·朴祐源,以次進伏訖。國榮曰,夜間,聖體,若何?上曰,一樣矣。國榮曰,寢睡,何如?上曰,煩甚,不得善寢矣。命入文獻備考廟庭配享卷,命國榮讀之,讀訖。命退去,諸臣以次出。
丙申五月二十四日辰時,上詣殯殿。朝上食行禮時,上具祭服,詣內廬次,同副承旨柳戇,記事官尹翊東,記事官文采五,記事官朴祐源,殯殿都廳李秉模,以次陪立。上詣中排設廳,親審祭物訖。仍詣殯殿內床卓前,親審陳設,出詣盥洗位盥洗訖。就版位,西向立,待正時入。上跪俯伏哭,諸臣俯伏版位左北向哭。上止哭俯伏興,詣罇所西向立,親審卙盞訖。仍詣香案前跪,三上香訖,挾侍進盞,上獻盞訖。俯伏興,詣床卓前,親行正箸。仍詣版位,俯伏哭,諸臣隨哭。上止哭俯伏興,詣床卓前,親行進茶訖,還詣廬次。諸臣以次退出。
丙申五月二十四日巳時,上御興政堂。大提學入侍時,前大提學黃景源,大提學李徽之,左承旨洪國榮,假注書柳孟養,記事官文采五·朴祐源,以次進伏訖。上命書傳敎曰,予惟繼志述事,人君之盛節,崇儒重道,有國之急務。予小子初服新命,纘承我列聖丕丕基,夙夜孜孜,凡所以對揚我列聖之謨烈,增光我斯文之淵源者,矧敢不秪懼若思效表章之道也。昔在孝宗大王時,先正宋文正公,以不世出之大賢,膺不世有之殊遇,聖祖授以仔肩之託,先正期以鞠躬之忠,而其昭融契合,密勿謀猷,卽春秋之大義也。夫知遇如此其殷,際會如此其盛,而配享孝廟之禮,訖不行焉,非但爲朝家之闕典,予惟念於昭聖祖在上之靈,安知不有待於芬苾焄蒿之時乎?今之議追配之禮者,或以本朝所無爲言,或以前史所載爲證。前史所載雖多矣,不足爲本朝之例,至若本朝所無者,此所謂無稽之說,其亦固矣。如翼成公黃喜之追配世宗大王,文敬公金安國之追配仁宗大王廟庭,實爲我朝之成憲,今日之明據。予則曰,聖祖之於先正,旣有不世出之際遇,則其所崇奉而尊報者,必當講究不世有之典禮而行之,已例之有無,本不足說也。卽予所已默斷於宿昔在儲之時,而亦嘗深契於曩日承宣之言也。幾百章甫,今又申請,公議所在,義理可見。嗚呼,師先正之道,法先正之言者,環顧域中,果未知幾許,而尊德之心,秉彝之所同然,以先正配享孝宗大王之廟庭,必將泯然一辭,莫或有異論於其間也。玆豈非龜疇大同之吉歟?此寡人所以對揚我列聖謨烈,增光我斯文淵源之一助也。事在曠古,禮豈循常,可令所司,追配先正臣議政府左議政文正公宋時烈於第九室孝宗大王廟庭,書訖。徽之曰,國家之盛擧,斯文之大幸。上曰,士林必聳動矣。景源曰,頒此傳敎,可以一道德而同風俗,大有益於世道矣。徽之曰,近日連以申明好義理,非但斯文之增光,聖學之高明,不勝欽仰。國榮曰,肅廟丙申處分,而今年,又値丙申,事非偶然。自此以後,斯文可以增萬丈光輝也。徽之曰,先正春秋大義,昭如日星,嚴如霜雪,先正際遇,專由於春秋之義。以此觀之,春秋之義明,然後君臣之分正矣。上曰,今此傳敎,予其呼之,承旨書之,予與承旨,與有光焉。命大提學先退。上曰,殯殿堂上黃景源兼帶摠管,禁府堂上呈告及實病人,竝許遞。命退去,諸臣以次退出。
丙申五月二十四日午時,上詣殯殿。晝茶禮行禮時,上具祭服,詣內廬次,左副承旨申大升,記事官尹翊東,記事官文采五,記事官朴祐源,殯殿都廳李秉模,以次陪入。上詣中排設廳,親審祭物訖。仍詣殯殿內床卓前,親審陳設,出詣盥洗位盥洗訖。就版位,西向立,待正時入。上跪俯伏哭,諸臣俯伏版位左北向哭。上止哭俯伏興,詣罇所西向立,親審卙盞訖。仍詣香案前跪,三上香訖,挾侍進盞訖。俯伏興,詣床卓前,親行正箸。仍詣版位,俯伏哭,諸臣隨哭。上止哭俯伏興,還詣廬次。諸臣遂以次退出。
丙申五月二十四日申時,上御陶遂椽。藥房副提調持湯劑入侍,禮判·坐直承旨追後入侍時,副提調洪國榮,記事官尹翊東,記事官文采五,記事官朴祐源,醫官慶絢,以次進伏訖。國榮請進湯劑,上進御訖。絢先退。上曰,禮判·坐直承旨入侍。出榻敎賊臣承命,召入禮曹判書鄭尙淳,右副承旨李商巖進伏。上命商巖,書傳敎曰,玉堂上下番,持近思錄入侍。上曰,同副承旨與玉堂上下番,閤外待令事,分付。賤臣承命出去,召入應敎李秉模,修撰柳養義進前。上曰,玉堂出去,待令於閤外。商巖曰,注書誤爲傳命,推考,何如?上曰,誤聽無怪,勿推,可也。上命商巖,書傳敎曰,先正宋文正公追配孝廟廟庭擇日,禮判旣稟,令禮官,問議大臣以聞。商巖曰,臣伏見今日先正追享傳敎下者,臣奉讀再三,不勝欽仰。自此天理可明,人心可正矣。臣有區區所懷,戡亂錄序文,乃戊申年間御製,而其後三人,旣復其官,錄用其子孫,則事實與序文,似涉逕庭。大行朝御製,今當刊行,殿下宜有參量之道矣。臣旣有迷見,敢此仰達矣。上曰,予未及見知,當考見序文而參量耳。上命退,諸臣以次退出。
丙申五月二十四日申時,上御廬次。同副承旨·玉堂上下番同爲入侍時,校理徐有防,修撰柳義養,同副承旨柳戇,假注書柳孟養,記事官文采五·朴祐源,以次進伏訖。上曰,追配傳敎,何如,而無疵病處乎?戇對曰,義理明正,辭敎懇至,臣等伏讀再三,只增感泣而已,有何疵病之可達者乎?命有防,讀配享傳敎,讀訖。上曰,初以追配之無前例,有所趦趄,到今思之,無前例尤好矣。戇曰,聖敎至當矣。上曰,追配議論,前亦非不多矣,而至今未成,久爲士林之憂歎,至于予而始成,於予與有榮焉。有防曰,斯文之義理復明,非但士林之聳動,在聖德,尤有光焉,臣等不勝欽仰。上曰,先正臣子孫副司果宋煥喆·宋煥億入侍。出榻敎宋煥喆·宋煥億進前。上曰,先正追配,予之所嘗留意者,故新服之初,特命許配,而予亦不勝感愴,爲其子孫者,尤當如何哉?煥億對曰,聖恩之及於臣家,至此之極,臣等感泣無地,無以報聖恩之萬一也。上曰,御賜貂裘,在於何處?煥億對曰,方奉安於臣之兄煥九家矣。上曰,萬東廟,姑未賜額乎?煥億對曰,然矣。上曰,丙申復回而義理復明,事非偶然。戇對曰,天運循環,無往不復之理在焉。故旣明於前丙申,而復明於後丙申矣。上曰,予雖拙筆,當書萬東廟廟額矣。戇曰,聖意至及於此,斯文益有光矣。上曰,獨對說話及孝廟御札,先正子孫,明日持入。煥億曰,在於宗孫家宗孫方待罪全義縣矣。命煥億·煥喆先退。上曰,同副與下番儒臣,爲幾寸。戇對曰,七寸親矣。上曰,君子不以口譽人,同副雖初見,爲人甚淳正矣。有防曰,自幼學時,皆稱名下士,及其登第,適會廢蟄,多讀古人書,見識多矣。上曰,然矣。有防曰,若以御筆,賜額於萬東廟,則非但爲繼述,春秋之義,又明於今之世矣。上曰,予之所學者,必欲辨明義理,扶植世敎而已。戇曰,先正臣文集,忙急出之,故多有落漏者,至今爲士林之恨也。上曰,國家事役稍歇,則將留意於更刊矣。上曰,予在邸時,竝原集續別,一統書置,而別聚朱·宋二書,作一冊子,名曰兩賢傳心錄,予作序文,承旨·玉堂見之,命中官持來。有防讀序文訖。戇曰,臣等尊慕先正臣學術如朱子,而此等義理,全然不知,今見此序文,臣等感歎莊誦,益知聖學之高明也。孔子沒後千有餘年,至程·朱,始闡孔子之學。先正臣道學,及殿下而如是闡揚,事非偶然。此序文布於中外,則尤大於追配之事矣。上曰,姑未脫稿,從當出給矣。戇曰,雖是筵中事,當傳布於外人矣。有防曰,此乃大義理文字,從速頒布似好矣。上曰,濟州監賑御史柳焵,時無職名,令該曹口傳付軍職入侍。出傳敎命退去,諸臣以次出。
丙申五月二十四日酉時,上御廬次。左承旨濟州御史同爲入侍時,御史柳焵,左承旨洪國榮,假注書柳孟養,記事官文采五·朴祐源,以次進伏訖。上曰,見御史,掩抑無言矣。萬里銜命,屢經危渡,何以往還乎?焵對曰,王靈攸曁,無事往來矣。上曰,島中無連瘠之患乎?焵對曰,連爲督運,救活飢民,故春夏之間,僅免顚連之患矣。上曰,明日次對,持書啓更爲入侍。御史先退。命國榮,讀洪檍疏訖。命退去,諸臣以次出。
丙申五月二十四日酉時,上御陶遂椽。藥房副提調率醫官入侍時,副提調洪國榮,記事官尹翊東,記事官文采五,記事官朴祐源,醫官方泰輿·慶絢·徐命緯,以次進伏訖。國榮曰,惠慶宮未寧之候,不勝伏慮矣。上曰,似是癨氣症候矣。上曰,注書出去,待吳道炯入來率入。賤臣承命,召入醫官吳道炯進伏。上曰,惠慶宮氣候,自午後未寧之中,麥水刺小進矣。似是關膈症候矣。道炯曰,似是暑癨症候,茹藿湯似合宜矣。加入神曲麥芽,而白朮代,入蒼朮,何如?上曰,惠慶宮進服淸暑益氣湯,今姑停止,茹藿湯,加神曲麥芽各一錢,白朮代入蒼木,一貼煎入。出榻敎上曰,湯劑當再進服,首醫先爲出去,而副提調,亦當卽出矣。卽爲煎入,可也。泰輿等先退。上命國榮,書傳敎曰,惠慶宮氣候,大段未寧,方此焦遑,卿其卽爲入來事,遣史官,留門傳諭于洪奉朝賀。又命書傳敎曰,都提調·提調,雖令勿爲入來,醫官議藥人,本院直宿醫女,勿爲待令。上命退,諸臣以次退出。
上在慶熙宮泰寧殿南行閣廬次。
藥房都提調鄭存謙,提調徐命善,副提調洪國榮啓曰,伏未審日間,聖體,若何?臣等今日率諸御醫,趁早入診,詳察聖候爲宜。王大妃殿氣候,何如?惠慶宮湯劑進服後,氣候,何如?臣等不任區區憂慮,敢來問安,竝此仰稟。答曰,知道。次對同爲入侍議藥。大殿·惠慶宮·中宮殿,朝哭罷後,政院·玉堂口傳問安。答曰,知道。王大妃殿朝哭罷後,政院·玉堂口傳問安。答曰,罔極。惠慶宮·中宮殿,藥房口傳問安。答曰,知道。王大妃殿,藥房口傳問安。答曰,罔極。
傳于徐浩修曰,大臣·備局堂上引見。
傳于徐有慶曰,同副承旨與玉堂上下番入侍。
以備忘記,傳于徐浩修曰,今下弓矢,美錢僉使康佐堯處給送。
徐浩修啓曰,假注書尹致性,時無職名,令該曹,依例付軍職,冠帶常仕,何如?傳曰,允。
刑曹判書李溎,持罪人草供來待矣。
徐浩修,以黃海兵使狀啓,長淵縣舊軍器庫舍良中,偶然失火,延燒火藥庫,而摘奸往來之際,日字自爾遲滯,惶恐待罪事。傳于徐浩修曰,勿待罪事,回諭。
吏曹口傳政事,李海重·李爲同義禁,朴盛源爲安邊府使。
刑曹判書李溎,持罪人草供,依下敎來待矣。
以大司諫洪檍牌招不進,罷職傳旨,傳于柳戇曰,只推,更爲牌招。
判義禁蔡濟恭,依下敎來待矣。傳于洪國榮曰,待下敎入侍。
傳于徐浩修曰,明日時任大臣便殿入侍事,遣史官傳諭。
柳戇,以義禁府言啓曰,李克生依疏請,下該司稟處事,命下矣。李克生,今方待命,卽爲拿囚後稟處之意,敢啓。傳曰,知道。
記事官金鳳顯書啓,臣敬奉聖敎,馳往傳諭于西部龍山坊麻浦契奉朝賀洪鳳漢所住處,則以爲卽者兼史,深夜來臨,傳宣別諭,惶感之餘,又以惠慶宮氣候之大段未寧,區區下情,不任驚慮。旣承卽爲入來之敎,在臣分義,安敢他顧,而臣之實病難强,前已仰陳。蓋臣病情,始若一時毒感,而轉輾層加,仍成痁瘧之症,寒熱交作,食飮全廢,數旬苦痛,氣息凜綴,恩敎之下,萬無祗承之望。臣之耿耿憂煎,尤當如何?負罪賤臣,積逋恩命,而尙逭嚴誅,已極惶懍。今日疾病之沈篤,又犯違傲,此殆臣命卒之秋,病裏悚罪,惟俟鈇銊云矣。傳曰,知道。
李商巖,以改建都監言啓曰,景慕宮御齋室定礎吉日,令日官推擇,則今五月二十六日未時爲吉云。以此日時定礎之意,敢啓。傳曰,知道。
柳戇,以刑曹言啓曰,內需司該吏奴子等,昭律嚴處事,命下矣。大明律增減官文書者,杖一百流三千里,續大典封山禁松九株以下犯斫者,減死定配。書員金宇釆,以增減官文書罪,決杖一百流三千里,定配於慶尙道蔚山府,奴卜萬,以禁松九株以下犯斫罪,減死定配於平安道朔州府,竝卽發配之意,敢啓。傳曰,知道。聞供辭新差云,該吏與該奴有間,決杖後畿沿定配。
假注書尹致性偕來,代徐龍輔爲假注書。
柳戇,以弘文館言啓曰,修撰嚴思晩疏批已下,卽爲牌招察任,何如?傳曰,允。
以修撰嚴思晩牌不進,罷職傳旨,傳于柳戇曰,推考傳旨捧入。
柳戇,以禮曹言啓曰。傳曰,先正宋文正公追配孝廟廟庭擇日,禮判旣稟,令禮官,問議大臣以聞事,命下矣。發遣本曹郞廳,問議于時厚任大臣,則領議政金陽澤,左議政金尙喆,右議政鄭存謙等以爲,今此先正臣宋時烈配享孝廟朝廟庭之擧,實是曠世之盛典,成命之下,固當趁速奉行,而方今國家,喪制未畢,祔禮未行,此時盛禮之擧行,似涉難便。姑待三年後,卽行躋配之禮,恐爲得宜,而以臣等膚淺之見,未敢質言。伏願聖明,博詢而裁處焉云。領中樞府事金相福以爲,病未獻議云。行判中樞府事韓翼謩以爲,與三相議同云。行判中樞府事李溵以爲,臣意亦與三相議同,無容別議云。時原任大臣之意如此,上裁,何如?傳曰,依大臣議施行。
大司憲李聖圭,大司諫洪檍,應敎李秉模,掌令柳榮鎭·鄭宇淳,持平朴在源,獻納李儒慶,副校理徐有防,正言洪樂淵·姜,修撰柳義養啓曰,請文女依律處斷。措辭見上答曰,不允。又啓曰,請厚謙快正王法,其母依律處斷。措辭見上答曰,不允。又啓曰,請礪山府竄配罪人洪麟漢,絶島安置。措辭見上答曰,不允。又啓曰,申晦以當國首相,不思報效之道,乃反專事貪饕,市權趨勢,締結厚謙,百計敎誘,助成驕恣之氣焰,馴致滔天之罪惡者,莫非此人挑發慫慂也。噫嘻,白首黃扉,更何所求,而忍爲此忘廉背義之態耶?當此厚謙討罪之日,爲其黨與者,次第鋤治,則特以位在大官,尙今倖逭者,其可曰國有法乎?且其不盡終事之誠,幾僨莫重之事者,尤是不可容貸者,豈可以削職薄勘,而有所懲畏也者?請削職罪人申晦,爲先施以中途付處之典。答曰,依啓。
大司憲李聖圭,大司諫洪檍,掌令柳榮鎭·鄭宇淳,持平朴在源,獻納李儒慶,正言洪樂淵·姜啓曰,請大靜縣荐棘罪人沈翔雲,亟命王府,嚴鞫得情,快正王法。措辭見上答曰,不允。又啓曰,聖國·尙魯諸子,亟施當律。措辭見上答曰,不允。
大司憲李聖圭,掌令柳榮鎭·鄭宇淳,持平朴在源啓曰,請黑山島充軍罪人趙德昌,依律處斷。措辭見上答曰,不允。又啓曰,請大靜縣爲奴罪人金壽賢,依律處斷。措辭見上答曰,不允。又啓曰,請鏡堿府定配罪人洪述海,依律處斷。措辭見上答曰,不允。又啓曰,新除授執義李一曾,時在平安道大同察訪任所,請斯速乘馹上來事,下諭。答曰,依啓。
大司諫洪檍,獻納李儒慶,正言洪樂淵·姜啓曰,請充軍罪人趙德昌,依律處斷。措辭見上答曰,不允。又啓曰,請具允鈺及㢞,竝遠竄,措辭見上答曰,具允鈺等事,具允明停啓之後,若是爭執者,無所據,亟停勿煩。又啓曰,請南海縣圍籬安置罪人具庠,更令王府,嚴鞫得情,快正王法。措辭見上答曰,不允。又啓曰,請大靜縣爲奴罪人金壽賢,更令王府,拿鞫嚴問,依律處斷。措辭見上答曰,不允。
柳戇,以義禁府言啓曰,因三司合啓,申晦中途付處事,依啓矣。申晦忠淸道洪州牧中途付處,而以合啓內辭意,具罪目,依例發遣府都事,押送配所,何如?傳曰,允。
柳戇,以刑曹言啓曰,該吏決杖,畿沿定配事,命下矣。依傳敎,書員金宇采,京畿喬桐府定配所,卽爲押送之意,敢啓。傳曰,知道,
領議政金陽澤箚曰,伏以臣頃日重病之後餘症,呻吟度日,忽於夜中,史官臨宣聖旨,內醫奉傳珍劑,臣顚倒祗受,惝怳驚感,不知置身之所。臣於年來,衰病侵尋,屢阽危域,上貽先大王慮念,補劑之頒,前後便蕃,賴天之恩,以濟其死,而臣民無祿,奄遭攀髥之慟,涓埃圖報,何地可施,中夜悲號,五內如隕,臣之區區所自勉,只擬追先朝之恩眷,欲報答於殿下,而聖心追記昔年之殊遇,俯憐殘骸之嬰疾,恩諭恩賚,至及於夢想不到之地。臣三復溫綸,愴古感今,自不覺涕淚之被面。噫,從古人臣之得於君父者,皆以才能之有所可取,而豈有如臣之庸陋,徒竊祿位,又辱恩數,至此之極乎?反復思惟,不任惶恧之私,乃敢冒入文字,仰瀆宸嚴,乞垂鑑諒,收還已頒之寵命,以重恩典,以安微分,不勝大願。取進止。答曰,省箚具悉卿懇。蔘掗之送,不過體先朝眷卿之聖意,以有裕之藥料,資未痊之卿恙,何辭謝之有?卿其安心領受焉。仍傳于洪國榮曰,此批答,遣史官,傳諭于領議政。
大司憲李聖圭,掌令柳榮鎭·鄭宇淳,持平朴在源,獻納李儒慶,正言洪樂淵·姜箚曰,伏以厚謙之窮凶極惡,天地之所不容,神人之所共憤也。諫長之疏出,而臣等益知其所不知,尤不勝心寒骨顫,膽掉髮豎,懲討之擧,決不可晷刻少緩。噫嘻,痛矣。謙賊之平生作爲,莫非貫盈之罪,而耇·輝復出之書,囚人南間之說,若有北面於殿下之心,豈敢發諸口而筆之書哉?況且竊弄威福,危逼聖躬,沮戲代聽,於此三者,有一於此,千剮萬戮,猶不足以贖其萬一,則三案旣成,眞臟畢露,旣著於國人之耳目,大關於宗社之安危。使此賊,容息一日,則有國家一日之憂,容息二日,則有國家二日之憂。臣等擧皆欲食肉而寢皮,誓不與此賊俱生。今於召牌之下,義重沐浴,隨詣闕下,而昨日諫長之批,有三司慨歎之敎。臣等惶懍之極,亦不敢晏然就職,玆敢沬血裁箚,相率齊籲。伏乞聖明,廓揮乾斷,亟降兪音,以伸邦憲焉。取進止。答曰,省箚具悉。玉堂之箚曰,諫長再疏,明白嚴正,卿等依此知悉,斯其可乎?
大司諫洪檍疏曰,伏以臣聞,人臣之進言於君父者,苟行其言,罰及其身,而猶以爲榮,苟廢其言,寵踰華衮,而適足爲恥。臣之日昨所陳,蓋得妖逆之斷案,以冀天誅之亟行,而及承下批,十行之諭,雖優於嘉,乃一字之兪,終靳於殱厥,此臣之所以不敢以恩言爲榮,而愈覺其誠淺之爲恥也。然而彼逆之罪,貫盈天地,則豈殿下,過於容貸,爲此靳持,而只緣臣聲討之辭,猶未盡慷慨激切,不足以孚格天心而然也。此則臣之罪也,臣安得徒抱抑鬱之懷,更無一言而痛陳之乎?噫嘻,昨冬國勢之凜綴,群情焦遑,實有呼吸存亡之勢。惟我先大王至誠懇惻之敎,上以爲四百年宗社,下以爲幾百萬生靈,光明如日月,正大如天地,雖堯舜授受之盛,亦無以過此。苟非有莽操懿溫之心者,孰敢異議於其間,而不料三不必知之說,遽出於猾相之口,而躗言邪說,誑惑中外,幾使先大王盛德大計,閼而不行,伊時事機,正所謂岌岌乎殆哉?幸以徐命善之疏,見得義理之至正,剖破權奸之慝謀,淵衷卽契於一言,大策不俟於終朝,俄頃之間,奠國勢於泰山磐石之安,及至崩天若喪之日,百官萬民,深山窮谷,雖有攀號之痛,而得無危懼之情者,以其离日,代照之輝,在於仙馭上賓之先者也。到此而沮遏聽政之大計者,益知其爲逆,贊成聽政之大計者,益知其爲忠,而噫,彼厚賊,乃於重臣之疏,不惟不滿於心,敢又發之於口,至以耇·輝復出之說,肆然抵書於時相,不少顧忌。古今天下之逆,不爲不多,而必欲甘心逞忿於朝野延頸之地者,未有如此賊之凶且毒也。及其憯謀未售,狼心益肆,則募得逆昌之妖孼,做出罔測之邪說,滿紙奰慝,虛影回互,而末端句語,卽是戕害宮僚,危動儲位之凶肚逆腸也。噫嘻,尙忍言哉?內外布列,糾結閃倏,盡是厚賊之血黨,而惟有數三宮僚,左右扶持,一心殫竭,早覷駭機,逆折奸萌,靡不用極,則伊日宮僚之禍福,實係儲位之安危,彼厚賊深知此機,以爲不除宮僚,無以肆行其胸臆,乃以惎憯之語,敢售網打之計,幸賴我先大王至仁至明之德,處分嚴正,魑魅莫逃,則又敢以囚人南間等說,顯言咆喝,有若平交等輩之惡言相加者然,潛藏禍心,猶謂之逆,內懷陰圖,猶謂之賊,則今此北面於先王之庭,而直向儲君,唱出不道者,實載籍以來所未聞所未見之惡逆亂賊也。三司之啓,發之旣久,而尙未執其眞贓,則殿下之至今靳兪者,正是孟子所謂見可殺然後殺之之意,而今則殿下,旣見其可殺之實矣。又何爲而一向容貸?以有意存三字,堅拒三司之大論,使窮凶極惡之大逆,戴頭假息於天覆地載之間也。臣又於批旨中,渠輩云云之敎,尤不覺心寒而骨驚者,天地之間,生出一箇妖逆如厚謙者,已是世道之一大變怪,而不料厚謙之外,更有厚謙寔繁其徒,共濟其惡。噫嘻,此何事也?此固諸臣之所未及知,而殿下之所獨知之者,內外譸張,以渠證渠者,未知何等凶人,做出何等凶言也。如尙魯之萬古惡逆,幾年掩蔽,今始彰露,五尺之童,莫不知此逆之窮凶,含生之倫,莫不欲朽骨之粉碎者,以其有殿下一言之洞諭也。君讎國賊,莫過於尙魯,而猶屬旣往之凶圖,固無目下之危機,至於幾箇厚謙,藏伏於輦轂,出沒於肘腋者,無非爲殿下之敵國,而殿下旣發其端,則何不明言顯諭,使在廷臣僚,同聲致討,掃蕩而廓淸之也。臣之向來所懷,力請拿鞫翔雲,究覈根柢者,固有區區之慮矣。今承下敎,始覺臣言之非出過慮也。伏願殿下,先誅厚賊,以洩神人之憤,次以其徒黨之盤據者,洞諭群僚,明正典刑,使亂臣賊子,無或幸漏,則實宗社臣民之幸也。仍伏念臣,蒲柳早衰,殘骸善病,而適當諸賊討罪之日,有非臣子言病之時,惟期筋力奔走,粗效一日之責矣。素患伏暑之症,重發於日前公退之後,頭部疼痛,胸腹煩悶,吐瀉兼作,食飮全却,以此病狀,實無時日內供職之望,玆不得不疾聲呼籲於宸嚴之下。伏乞聖慈,俯垂諒察,亟賜遞改,以幸公私焉。臣無任激切祈懇之至,謹昧死以聞。答曰,省疏具悉。疏陳明白,有足以見爾嚴於懲討之心也,非不欲勉從。予之不允者,卽予不忍之心也。不得不更以意有在答之者,非是悅不繹之意也。至於爾疏中明言顯諭之請,言事之體,固當若是,而予之不釋輩字者,以夏誓罔治之義,寓羲繇用革之道,所請不允。爾其勿辭,卽速察職。
校理李克生疏曰,伏以仲朔且晦,殷禮又近,仰惟嚴廬哀疚,夙宵愈新。仍伏念臣之一謝恩命,祗伸奔哭之義,忙投短章,粗陳懲討之請,而及承批旨,辭敎截嚴,臣且驚且惶,泣血追尤,念臣人固無似,跡亦疎逖,正所謂人主之不識何狀者,而若其如鷹逐雀之誠,不與賊俱生之義,尋常自以爲不後於人矣。今於討罪之章,豈徒循例糢糊,而獨無耿耿之骨髓乎?臣之前疏中討罪之辭,厥惟曰,大臣·諸臣之庭討,三司·兩司之連啓者云云,而繼以請亟允合辭之所請矣。庭討者何?卽文女依律也,聖國·尙魯戮屍也。連啓者何?卽又文女也,厚謙母子依律處斷也。洪麟漢絶島加律及翔雲·壽賢·庠賊等事也。若使臣,苟可以無故行公於三司之職,則肅命之後,所當直赴籲班,沬血齊聲,不準不止而已。又何用疏爲哉?不幸所遭奇怪,値此淸明世界,謾作三司有情勢之人,非不欲彈冠躡武,極言竭論,而處義難放,廉防可畏,不得不於辭疏之中,略暴區區沐浴之義,而顧今諸賊,頭目數多,罪惡貫盈,分以爲啓,則庭請也,三司也,兩司也,各自成體,而合爲一疏,難以毛擧。顧彼庭請與合辭之中,頭領備擧,罪目昭布,則其所條列,卽臣之所欲言也。所以只就合辭,而亟請允兪者此也。斷斷此心,豈或於爲君父討寇讐之辭,囫圇而不鶻突也耶?噫嘻,臣伏讀十三日夜下傳敎,則字字哽塞,箇箇髮豎。文女之罪,上通於天,雖使人人,手刃而肉臠,猶不足以甘心,而聖國·尙魯之臥死牖下,神人咸憤,則剖棺戮屍,肢解寸斷,正是此輩當律也。厚謙子母,內外交煽,敢懷不測之圖,日夜經營,無非謀危之計,則凡有血氣者,豈忍與此賊,共戴一天乎?顧彼洪麟漢,附麗厚謙之凶逆,惟懷患得之心,沮戲吾君之聽政,顯有爭抗之意,人臣負此罪惡,其可以一刻偃處於中道善地乎?所以百官之庭籲,三司之啓請,此實人理之所不容已,而王章之所不容貸也,明矣。臣之前疏所指者,正指此七八箇頭領,而竝請亟允也。凡此諸賊可施之律,本非難解之義理,亦非難從之所請,而顧今上下相持,一兪尙靳,臣愚死罪,不能無慨然於大聖人奉三無私之義也。至於疏末附陳事,漁稅之新增,實爲南沿之深憂。若令道臣,一番査啓,則臣言之非誣,庶可燭矣。區區本意,只出於釐革民瘼,初非爲請罪渠輩而發也。此事於渠,實是緦功之察,而旣論其弊,不得不論及其罪,勢所然也。回示二字,亦非請用軍中之律也,只云如向來趙曮之例也,而副急具疏,語失照檢,聖敎之下,臣何敢辭不審之失乎?仍念臣自作聖世之棄物,未隨聯啓之末班,草草數行,竊自附輿疾之義,而辭不達意,致勤責敎,此外數事之陳請,亦出一段之憂憤,而忱誠未孚,叩應邈然。臣罪至此,尤合萬死。自來情勢之外,重以目下之惶蹙,縮伏私次,恭俟嚴譴,官職去就,非所可論。伏乞將臣職名,先賜鐫削,仍下司敗,斷以重律,以爲爲人臣不忠者之戒,不勝大願。臣無任泣血祈懇之至,謹昧死以聞。批答在傳敎。
修撰嚴思晩疏曰,伏以因山卜日,此月將晦,聖孝靡極,益切撫時之痛。仍伏念臣之不稱見職,臣固自知,間因不敢言私之時,隨除輒膺,殆若固有,已愧古人量入之義,而每一詞頭之下,輒多汗顔之羞,果然醜拙之本色,莫能自掩於天鑑之下燭,一誤再誤,飭敎屢勤,罪合重誅,罰止遞減,臣於是,惶懍震越,直欲鑽地以入而不可得也。噫,齋潔肅告之辭,模畫天日之文,是皆至敬至愼之地,而才短筆拙,瑕類疊生,此莫非臣姿旣鈍滯,性又疎忽,冒膺不敢當之職,猥撰不敢當之文,以致自速大戾,沾汚華選,臣之恧蹙悚隕,如難自容,姑置無論,其所以辱名器而損國體,爲如何哉?夫名以詞臣,不能代撰是猶輪人之不能以斲,冶氏之不能以鍛,旣無其實,則不可以居其名也,決矣。揆以私義,參之館規,金華一步,便成鐵限,間得一遞,粗安私心,誠不意數日之間,恩除又辱,有若物無全棄,猶堪强策者然,不知負罪賤臣,何以得此於君父也?臣手奉敎旨,涕淚被面,雖欲感激恩遇,冒沒趨承,其於格例之有違,廉防之有損,何哉?荐違召命,惟譴何是竣,恩出曲恕,罰靳例勘,臣且惶且悚,誠不知所以爲計也。顧今論思之列,學優才贍者,不爲不多,臣之一身,不足有無於其間。在朝家綜核之政,使之强其不能,以責僬僥之重擔,曷若各遂其性,一任樗櫟之處散哉?反覆思量,承膺無路,玆不得不略入文字,仰暴情實。伏乞聖明,俯賜鑑諒,遞臣職名,以安微分,亟命選部,勿復檢擬於館銜,以爲人臣不職者之戒焉。臣旣不敢以館職自居,則凡係論事,亦不容干議,而至於亂臣賊子,人皆得以誅之,則豈可以情踪之難安,敢緩沐浴之討也。嗚呼,自古亂賊何限,而豈有如厚謙之窮凶極逆哉?前後三司之疏啓,其罪惡彰著無餘,而兪音尙靳,王章未伸輿情憤痛,久而冞切矣。日昨諫長疏中數三條論,實是臣創聞而創知者也。讀之未半,不覺骨顫而膽掉,髮豎而眦裂。噫嘻,痛矣。渠亦國家之一臣子,敢懷此心,春秋誅將之法,固宜顯加,而況心之所萌,發之於言,言之不足,筆之於書,其謀撓國本,潛釀凶禍之眞贓的證,畢露昭著,視前日尤不啻萬倍,則此不但爲殿下之逆臣,實是宗社之逆臣也。殿下雖欲姑貸其晷刻之命,其可得乎?在館諸臣,聲罪請討,而未承允可之音,苟使此賊,一日容息於覆載之間,則國家治逆之典,更安用哉?其在沬血之義,不忍終默,玆敢附陳。伏乞亟加三思,快揮乾斷,以伸王章,以洩輿憤,不勝幸甚。臣無任屛營祈懇之至,謹昧死以聞。答曰,省疏具悉。靳允意有在,爾其勿辭察職。
忠淸道觀察使徐有臣疏曰,伏以昊天降割,大行大王,奄棄群臣,率土銜恤,普切如喪,時日嬗改,山陵已卜。伏惟我殿下,孝思出天,攀慕靡極,哀毁之餘,不瑕有損,區區下情,不勝憂慮之至。臣適滯下邑,遽奉諱音,瞻望京國,慟隕倍深。仍伏念臣,庸魯蔑裂,最居人下,而徒藉先蔭,濫蒙洪造,通籍五年,涓埃蔑效,分憂百里,俸廩徒費,夷考伎倆,內外無當,日夕悚愧,譴郵是竢,千萬不意恩命遠辱,藩臬陞除,寵光愈隆,雙擎九頓,震越靡措。噫,國家任官,孰非難愼,而按廉之職,厥責最鉅,守令之黜陟,生民之休戚係焉。方岳之重輕,風謠之淳漓由焉。矧玆湖西,民物之殷,簿牒之繁,竝于兩南,而挽近以來,禮俗漸壞,訟獄滋多,剸治之難,甚於諸路。威望淺則無以彈壓,智慮短則莫能管理,其不可輕授,自來如此,而顧今新化淸明,百度咸貞,八域生靈,莫不翹首拭目,竚見堯舜德敎之盛,此時承流之任,尤宜簡畀賢俊,對揚洪休,而乃以如臣菲劣,苟然濫充,蚊䖟負山,理必無幸,一身顚沛,雖不足恤,僨誤國事,亦豈細故,自量已審,承膺無路,邑符才交,泯伏爲懼,敢暴肝膈之懇,冒控嚴廬之下。伏乞聖明,俯垂諒察,將臣新授職名,亟賜鐫改,以重官方,以安賤分,不勝大願。臣無任屛營懇望之至,謹昧死以聞。答曰,省疏具悉。卿勿辭往其欽哉。
丙申五月二十五日,記事官姜彙鈺。
義禁府啓目,瑞山前縣監李奎緯,以刑殺李鼎在事納供,而泛稱遲晩,直爲照律,何如?傳曰,渠之樣子,不適時俗乙仍于,意謂治績之有別於人,辭朝之時,果有勉勵之敎是加尼,道臣狀罷,論以枉殺,則實非伊時下敎之意,是乃狀啓中,加以狂妄之目,不少難愼。道臣旣不能詳知李奎緯如許之疾,則其在淸朝忠厚之道,輕加惡言於曾任經幄之臣者,已非美事是置。觀此供辭,鼎在事,道臣則二次嚴刑題送是去乙,奎緯則用刑不滿一次是遣,鼎在又是病染致斃,是如納供,是則此是行査可知之事是去乎,奎緯似不以孟浪之說納供是旀,至於酷杖與否,亦是行査可覈之事,不可委之誣罔是乎矣,本事除良,原供辭實事之外,張皇支蔓,殊甚未安兺不喩,道臣狂字之目,猶不免坐於口氣是去等,奎緯之供辭,旣與辭疏自別,則侵斥上官,不少顧藉,雖失事體是乎乃,此非關於鼎在之致斃者,本事兺議處爲良如敎。
丙申五月二十五日卯時,上御興政堂。藥房入診入侍時,都提調鄭存謙,提調徐命善,副提調洪國榮,記事官尹翊東,記事官文采五,記事官朴祐源,醫官方泰輿·慶絢·吳道炯·徐命緯,以次進伏訖。領議政金陽澤曰,聖體,何如?上曰,一樣矣。陽澤曰,王大妃殿氣候,何如?上曰,一樣矣。陽澤曰,臣在外聞之,則惠慶宮問安,有未寧之候,夜間,何如?存謙曰,湯劑進服後,氣候,何如?上曰,尙未復常,焦悶矣,上下問泰輿等曰,膈間氣候,尙未快復,何以則差復乎?泰輿曰,茹藿湯一貼,更爲進服,合宜矣。上曰,惠慶宮進服茹藿湯一貼製入。出榻敎命善曰,一貼進服後,見晩來動靜,更當議定湯劑矣。臣則出去監劑,何如?上曰,副提調一體出去,可也。命善·國榮及賤臣·泰輿等先退。
丙申五月二十五日卯時,上御廬次。藥房副提調入侍時,副提調洪國榮,假注書柳孟養,記事官文采五·朴祐源,以次進伏訖。國榮曰,夜間,聖體,若何?上曰,一樣矣。國榮曰,寢睡,何如?上曰,善寢矣。國榮曰,惠慶宮問安,何如?上曰,今日則少勝矣。命讀國葬都監草記訖。命退去,諸臣以次出。
丙申五月二十五日辰時,上御興政堂。大臣·備局堂上引見入侍時,領議政金陽澤,左議政金尙喆,右議政鄭存謙,行司直具善復·蔡濟恭,判尹金鍾正,行兵曹判書徐命善,左參贊黃景源,行副司直金漢耆,禮曹判書鄭尙淳,刑曹〈判書〉李溎,行副護軍張志恒·李柱國·李漢膺,禮曹參判沈履之,行副司直徐有隣,開城留守宋淳明,左尹金魯鎭,行副司〈直〉鄭一祥,副校理徐有防,行都承旨徐浩修,假注書柳孟養,事變假注書朴廣源,記事官文采五·朴祐源,以次進伏訖。陽澤曰,日間,聖體,若何?上曰,一樣矣。陽澤曰,王大妃殿氣候,何如?上曰,姑爲支安矣。陽澤曰,惠慶宮氣候,何如?上曰,連以暑候,少有未寧矣。上曰,人命物故,何等重大,則況罪囚乎?京畿罪人尹師恭物故啓本,不言某罪,卽他道所無之例。雖未知此道前例之如何,不可無警。京畿監司尹蓍東,從重推考,此啓本還爲下送。出傳敎陽澤曰,千萬意料之外,內醫來傳蔘料,史官臨宣聖諭,辭旨鄭重,非但恩數之曠絶,且以先王眷戀等敎慰諭,感惶之餘,涕淚被面。上曰,適有所儲,故悶卿之病,有所送矣。上曰,昨日追配傳敎見之否?卿意,何如?陽澤曰,伏見傳敎,義理明正,辭旨懇惻,聖德尤有光焉,世道多有益焉。臣等莫不欽仰贊歎,益知聖學之高明。尙喆曰,孝廟之於先正,魚水之契,何如其深且大乎?今日此擧,非但爲聖學之高明,寔有光聖祖矣。上曰,追配擧行遲速,使禮官,問議於大臣,聞之否?陽澤曰,昨夜禮官,來傳下敎,故略陳愚見,而此時異於他時,姑待三年附廟後擧行,亦未晩也。上曰,予意亦如此矣。上曰,辛壬年尹拯復官之時,耇·輝輩以爲,丙申處分,非肅廟本意,其心所在,窮凶極惡矣。道峰黜享,亦在此時乎?陽澤曰,然矣。上曰,黜先正復拯官,而已極凶謀,而且以聖祖處分,爲非本意者,尤萬萬叵測。陽澤曰,殿下今日處分,非殿下之處分,乃肅廟處分也。上曰,此下敎後,似無紛紜之端矣。陽澤曰,是非旣定,義理復明,孰敢有容喙者乎?上曰,似然矣。陽澤曰,厚謙事,以從當處分爲敎,而尙斬一兪,臣等已不勝憂鬱。且以今番臺疏中囚人南間之說,耇·輝復出之言,又是不道之說,究其心跡,豈可一刻置之於覆載之間乎?亟從三司之請,千萬伏望。尙喆曰,向者庭請後,尙今容忍矣。罪惡又如是疊出,則不可容貸,亟從臺請焉。存謙曰,眞贓旣已畢露,則以先正春秋之義,不可一時容息,亟降兪音,速爲處分,臣所望也。有防曰,凶逆何代無之,而世豈有厚謙之凶且妖哉?況以囚人南間,耇·輝復出之說,肆發於書札,尤萬萬巧惡。如此凶逆,豈可一日置之於天地之間乎?亟下明命,斷之王法,臣所望也。陽澤曰,此而容貸,則豈曰國有法乎?上曰,渠常時爲人,放恣無忌憚,故此言出於一時乘憤而發也。陽澤曰,渠安敢乘憤,而發此不道之說乎?其指意所在,萬萬妖惡矣。上曰,此必激憤於徐命善之疏也。存謙曰,雖曰激憤於徐命善之疏,渠有一分人臣之分義,則囚人南間等說,渠焉敢肆然是非,命善樹立,亦焉敢歸之耇·輝乎?上曰,勸出翔雲疏,其設意排布,極其巧惡,渠旣締結宮禁,前後左右,無非渠腹心,而其所疑慮者,卽宮官也。以故做出溫室樹等說,良以此也。鍾正曰,春秋作而亂臣賊子懼,春秋之義旣嚴,則厚謙之尙今容息,輿憤益激,況是不道之言,旣登臺疏,則尤不當屈法而貸死也。尙淳曰,厚謙討罪,非但三司諸臣之請,國人皆曰,可殺也。溎曰,臣見大司諫疏,則耇·輝復出,囚人南間等說,豈忍出於人臣之口頭耶?其窮凶極惡之罪,不可一時容貸,惟願速降兪音。濟恭曰,殿下之不忍誅厚謙,仰惟先大王眷愛之意而然也。先大王若知此賊如此之罪惡,則豈可一日假息乎?溎曰,前嗾麟漢,沮戲聽政,後囑翔雲,構出凶疏,此而不足,又發不道之言,世豈有如許極逆乎?上曰,翔雲若知其渠死,則必不爲此,而以其有所恃者,故敢售其凶計也。溎曰,此乃嘗試之意也。有隣曰,此非但嘗試,其醞釀排布,亦已久矣。上曰,聽政之前,此輩譸張浮言,煽動內外,危機迫在呼吸。故心常憂懼,夜未嘗解衣而寢矣。諸大臣齊聲奏曰,臣等伏承下敎,痛骨腐心,不欲與此賊俱生也。殿下旣知如此,而何靳一兪,以快輿憤乎?上曰,翦除宮僚之計,尤極凶惡矣。溎曰,翔雲之疏,非獨爲厚謙之指嗾,必有窩窟矣。上曰,然矣。厚謙旣非稱兵犯闕,則豈可以此乘憤之語,斷以王法乎?陽澤曰,謀危儲君,肆發不道之言,豈可與稱兵犯闕有異哉?濟恭曰,法者非殿下之法,卽是朝宗之法也。亦非朝宗之法,乃是天法也。上曰,以徐命善樹立之事曰,以耇·輝者,此是乘憤而然也。鍾正曰,徐命善疏,卽討耇·輝也,豈可謂耇·輝云耶?景源曰,四凶在堯之時,不敢售其奸凶,至舜時,不滿之心生矣。上曰,吏判事極危矣。驅之以耇·輝,則必殺乃已而然也。浩修曰,卽伏見江華留守李瀰稅船護送狀啓,則年月疊書兩行,莫重奏御文字,若是做錯,事體極爲未安,從重推考,何如?上曰,依爲之。捧納承旨,亦爲推考。出擧條上曰,當該承旨推考。出榻敎上曰,大司諫批下,與陳箚諸臺,牌招察任。出傳敎上曰,摠戎廳鑄錢,已始作乎?柱國對曰,倭銅姑未貿來,始鑄遲速,不可時月而期也。尙喆曰,多散國財,尙不貿銅,尙不始鑄,此無他,互相推諉,互相厭避之故也,上曰,當國事而厭避推諉,大段不可矣。柱國曰,以戶曹錢御廳財,摠戒使監董,則此乃鑄錢監官也。若以戶判出句管,則臣將監董矣。上曰,咫尺筵席,敢以監官之說,作色以對,極爲駭然。命書下敎曰,摠戎使李柱國推考。陽澤曰,因言端,有所仰達者矣。生獐貢獻減省之後,貢人失業,不無呼訴之弊。臣有聞於禮曹參判沈履之,有區處之道云,下詢處之,何如?上曰,禮參進前奏之。履之曰,臣雖釐正節目,而貢物則非臣所管,臣不敢仰達矣。上曰,第奏達也。履之曰,生獐貢人,不無失業之歎。若以新貢物許給則似好,故臣於賓廳,以此答于領相之言矣。上曰,從便爲之好矣。出擧條存謙曰,京貢蔘事,前都提調,頃已陳達矣。從前仍用,則旣已給價,今年爲始以當年條,依例備納事,分付,何如?上曰,依爲之。出擧條上曰,濟州御史柳焵入侍。出榻敎柳焵進前。上曰,以先大王德意,賑恤島氓,能無連瘠之患否?焵對曰,督運之穀旣多,故僅免連瘠矣。上曰,因山時濟民,或有赴役者乎?焵對曰,今方連續出來矣。上曰,何時奉諱乎?對曰,三月十七日奉諱矣。浩修曰,江華民九十六名,自今日,赴役於山陵云矣。上曰,濟州弊瘼,何如?焵對曰,別無他弊,而民多穀少,此大可悶者也。尙喆曰,在前儀軌,山陵啓欑宮後上山陵時,若値天未明之時,則左右植炬軍二百五十名,自畿營,整待擧火矣。今番下玄宮時刻,在於未時,何以爲之乎?上曰,勿爲磨鍊,可也。出擧條尙喆曰,丁字閣四面,立紅門設把子,而甲辰以後以軍門布帳代用矣。今番亦依此擧行乎?上曰,依爲之。出擧條尙喆曰,丁丑儀軌,因其時傳敎,魂殿所排設欑宮外素帳及紅綃帳交倚·祭床等諸具,仍用於山陵移奉時矣。今番亦依此擧行乎?上曰,依爲之。出擧條尙喆曰,玄宮奉安丁字閣後,大轝吉凶儀仗假家,肅廟辛巳以後,連不造作,只設雨備及油遮日矣。今番亦依此擧行乎?上曰,依爲之。出擧條命書傳敎曰,初疏何其漫漶,再疏又何其荒雜也?不但大失論思之體,難免不以實之歸。校理李克生,本職爲先遞差,所辭依疏請,下該司稟處。命退去,諸臣以次出。
丙申五月二十五日午時,上御廬次。晝茶禮入侍時,右承旨徐有慶,假注書尹致性,記事官文采五·朴祐源,以次進伏。上行晝茶禮,承·史陪祭後退出。
丙申五月二十五日午時,上御廬次。玉堂上下番·同副承旨入侍時,副校理徐有防,修撰柳義養,同副承旨柳戇,假注書尹致性,記事官文采五·朴祐源,以次進伏訖。上曰,俄見湖南査啓,元義孫之貪,不成說矣。贓物幾許?戇曰,錢十萬餘緡,穀二萬餘包矣。上曰,豈有設賑而如是無狀者乎?上命書傳敎曰,全羅道査啓旣到,元義孫之犯贓,至於十萬餘緡之錢,二萬餘包之米,聞極無狀。判義禁時囚開坐後來待,命讀近思錄,有防讀之。上曰,學曰,則隱之心,仁之端也,而程子則不曰端,而只曰仁者,何也?予意則端字意思,亦在其中矣。有防曰,雖不着一箇端字,而端字意思,自在其中,果如聖敎矣。戇曰,伊川文字簡要,故如此矣。上曰,格致宜先於文學矣,今日格一事,明日格一理,則所得雖少,而其效多矣。古人所謂日計不足,月計有餘者,儘好語矣。有防曰,格致工夫,實爲學問上第一緊要,忽了此一關,則餘無下手處矣。凡人日用事爲之間,自有箇道理,今日格明日格,優遊浸漬,積習旣多,則自然有脫然之時矣。上曰,邢七三點檢之說,在於何書?有防曰,在伊洛淵源矣。上命讀之。上曰,邢七之至於如此,亦坐於義理之心,不能勝利慾之私也,有防曰,然矣。上曰,雖然猶勝於後生之不學矣。命釆五,持入栗谷全書書卷,命有防讀之。上曰,此非論顔子求放心段矣。有防曰,臣考戊午年條書卷,而終不得,至庚午書,有此數段論顔子處故考出,而不分明矣。上曰,朝報以鑄字印出,何如?戇曰,宣廟朝,亦有此議,而未果行矣。上曰,朝報之誤書頒布,極可悶,鑄字印出,則或以流入中原爲慮,而無愧屋漏,則雖入中原,有何所妨?有防曰,亦有勿出朝報之事矣。戇曰,臣極知惶恐,而有區區所懷,敢達矣。筵說固當嚴祕,而一自頃日下敎後,父子不相傳,臣姪方爲注書,而亦不敢傳說於臣,叔姪猶父子,而同是立朝,祕諱至此,故承宣之交替入侍,亦不敢相傳登筵時說話,聖明在上,非有他慮,而或有大奸似忠之類,有蔽惑聖聰之奏,而外間漠然不得聞,則耳目之臣,無以論斥,豈不可悶乎?上曰,所奏誠是,予意亦不過以誤傳之故,有所飭敎,外間不知,而過於畏愼,有此嚴禁云,但以訛傳訛,可悶,父子不相傳,則過矣。戇曰,筵說之傳雖可禁,而機密之外,上下酬酢,允協人心,則傳於外間,有何不可乎?且事有本末,如臣無似,亦忝近密,先自臣始遞改,而極擇承旨,左右史亦爲極擇,則不禁而自嚴,寧有機密外泄之慮乎?上曰,此言極好,而姑示禁之之意,可也。義養曰,伏聞以勘亂錄序文事,有下敎矣。臣取考御製謄本,則所云修節洽一句八字,曾前刪去,故已印出御製中矣。上曰,曾已刪去乎?義養曰,先朝釐正御製時,似已刪去矣。上曰,大訓刪改時,或竝改乎,大訓改於何年?義養曰,臣固未知,而刪改則分明矣。上曰,今領相拜相時,似刪改矣。然則勘亂錄冊中序文,尙今留存不改,何也?義養曰,臣未敢知,而似是先朝,御製親自釐正時,特命刪去,而其時筵臣,未有提稟,故不得竝改於勘亂錄矣。上曰,似然矣。義養曰,今則御製中,更無可論之事,而卽今京外勘亂錄,則宜一竝刪改矣。上曰,當令聚合刪改矣。玉堂先退。上曰,刑曹判書右承旨入侍。賤臣致性,承命出去,與刑曹判書李溎,右承旨。徐有慶,入侍進伏。上敎于有慶曰,勘亂錄序文中一句,旣已刪改於御製中,無容更議矣。有慶曰,然矣。上曰,刑判進前。上曰,秋判見先正追享傳敎乎?溎曰,前後丙申,誠不偶然矣。命讀內需司所屬草供,溎讀奏。上曰,此雖微事,宜守法紀,秋判出去,次知工房捉來,捧供以奏。戇先退。上曰,坐直乎?戇曰,然矣。命書傳敎曰,禁府方有擧行之事,該堂不備云,與守令有闕代,口傳差出。又命書傳敎曰,副提調牌招入侍,同爲議定湯劑。諸臣以次退出。
丙申五月二十五日申時,上御廬次。夕上食入侍時,左副承旨申大升,假注書尹致性,記事官文采五·朴祐源,以次進伏訖。上曰,秋判入侍事。榻前下敎刑曹判書李溎進伏。上仍命書傳敎曰,內需司之楸椴板請得,於甲午年,旣有啓下文書,則雖與偸斫有異,至於松板,不但朝家之法禁至嚴,當初啓下文書,原無一株松載錄,則今年三月促關,旣與朝家申飭此輩之前大異,則身爲該吏,法外之物,焉敢肆然促關?況初關所無者,則次知中官,設或不知松禁之至嚴,而至於初關所無者,則豈可促之於再關耶?雖欲原以無情,文書皎然,則渠焉敢發明?此輩若知朝綱,此等小事,恣意犯禁,若是無忌,外此可以推知,該吏當自該曹,照律嚴處,而次知中官,不可無罪,當該次知中官韓聖揆,拿問定罪。此後此等公事,雖是啓下,不自備局反貼者,該道道帥臣,直爲狀聞勿施事,下諭于諸道監司·兵水使處。上曰,藥房提調副提調,持加減心腎湯入侍事。榻前下敎上命書傳敎曰,惠慶宮氣候,與昨無減,方此焦悶,卿恙如已少間,卽爲入來。仰慰慈意事,此注書傳諭于洪奉朝賀,與之偕來。諸臣以次退出。
丙申五月二十五日申時,上御廬次。刑判持草記入侍時,刑曹判書李溎,右承旨申大升,假注書柳孟養,記事官文采五·朴祐源,以次進伏訖。上命溎,讀內司差人供辭,讀訖。命書傳敎曰,內需司之楸椴板請得,於甲午年,旣有啓下文書,則雖與偸斫有異,至於松板,不但朝家之法禁至嚴,當初啓下文書,原無一株松載錄,則今年三月促關,旣與自朝家申飭此輩之前大異,則身爲該吏,法外之物,焉敢肆然促關?況初關所無者,則次知中官,設或不知松禁之至嚴,而至於初關所無者,豈可促之於再關耶?雖欲原以無情,文書皎然,則渠焉敢發明?此輩若知朝綱,此等小事,恣意犯禁,若是無忌,外此可以推知,該吏當自該曹,照律嚴處。命刑判先退。命書傳敎曰,政院之分置六房,雖未知昉於何時,而旣設六房,則各房分管六房之職,事例然矣。政院之房,以座次之升降,爲分房之規式,若此而豈可慣於該房之職耶?以此之故,近日承宣除拜之時,房皆依前者,良以此也。至以今日觀之,兵房承旨之入直於次對曰,以其檢察擧條也,而以都承旨之故,申退云,我國痼弊,卽是前例之因循。事苟當矣,豈以無前例而不創?事亦不當,豈以有前例而襲謬乎?在前知申,特以不帶兵房,無入直之規,此所以不當之例,則可更者也。都承旨牌招入直,此後以此定式,載於政院故事。上曰,內局持湯劑入侍。都提調鄭存謙,提調徐命善,副提調洪國榮,醫官方泰輿進前,進湯劑。上進御,存謙曰,惠慶宮湯劑,今日議定乎?上曰,明日入侍議定,可也。命退去,諸臣以次退出。
丙申五月二十五日酉時,上御廬次。判義禁入侍時,判義禁蔡濟恭,行都承旨徐浩修,假注書柳孟養,記事官文采五·朴祐源,以次進伏訖。上命讀李奎緯供辭,命書判付。上曰,元義孫査啓,見之否?濟恭對曰,已見之,而査啓甚明白矣。上曰,然矣。命濟恭先退。浩修曰,都承旨入直,則西壁行首,當爲入直,何以爲之乎?上曰,都承旨旣以該房入直,則不必用此例矣。上曰,他承旨入侍。出榻敎左承旨洪國榮進前。上曰,忠伯狀啓中,李奎緯狂妄爲言者,決非同朝忠厚之意也。國榮曰,如有罪,則只論其可罪之端,狂妄云者,實爲遣辭之不美也。上曰,然矣。命書傳敎曰,朴聖鉉分揀放送。命退去,諸臣以次出。
上在慶熙宮泰寧殿南行閣廬次。
藥房都提調鄭存謙,提調徐命善,左副承旨申大升啓曰,伏未審夜間,聖體,若何?今日臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。下敎時入侍。
大殿惠慶宮·中宮殿,朝哭後政院·玉堂口傳問安。答曰,知道。
王大妃殿,朝哭後,政院·玉堂口傳問安。答曰,罔極。
惠慶宮·中宮殿,藥房口傳問安。答曰,知道。
王大妃殿,藥房口傳問安。答曰,罔極。
柳戇啓曰,假注書徐龍輔,時無職名,令該曹依例付軍職,冠帶常仕,何如?傳曰,允。
傳于洪國榮曰,該道方有査命,忠淸道臣,其令不多日內辭朝。
柳戇啓曰,領議政金陽澤,左議政金尙喆,右議政鄭存謙,依下敎來待矣。傳于柳戇曰,大臣便殿入侍。
以校理沈豐之牌不進罷職傳旨,傳于柳戇曰,只推,更爲牌招。
傳于洪國榮曰,副提調持加減心腎湯入侍。
又傳于曰,守奉官,今當差出,政事當日爲之。
傳于徐浩修曰,承旨二員,下敎處馳詣,卽爲奉審以來。
傳于徐有慶曰,中官金德瑞禁推分揀。
傳于柳戇曰,騎馬三匹立之,宣傳官一員待命。
傳于申大升曰,阻門中官,以入直數多,送羅將,盡爲捉囚後,囚單子之該府,卽爲入之。
以同副承旨柳戇,持全義儒生上疏,來詣請對矣。傳于申大升曰,入侍。
傳于柳戇曰,監印郞廳柳義養入侍。
以修撰嚴思晩牌不進罷職傳旨,傳于申大升曰,只推。
傳于柳戇曰,改建堂上明日入侍。
又傳于曰,左副承旨姑勿申退,沈有鎭入侍。
傳于徐有慶曰,承旨入侍誤傳,當該中官,從重推考。
又傳于曰,同副承旨入侍。
柳戇啓曰,刑曹判書李溎,依下敎來待矣。傳于柳戇曰,入侍。
柳戇啓曰,刑曹判書李溎,持罪人草供,依下敎來待矣。又傳于曰,入侍。
又傳于曰,夜向深,元義孫,爲先一次加刑後,判義禁坐直承旨同爲入侍。
申大升啓曰,判義禁蔡濟恭,依下敎來待矣。
又傳于曰,入侍。
以獻納李儒慶牌不進罷職傳旨,傳于申大升曰,只推。
洪國榮,以改建都監言啓曰,景慕宮御齋室立柱吉日,令日官推擇,則今五月二十七日午時爲吉云,以此日時立柱之意,敢啓。傳曰,知道。立柱後,堂上入侍。
柳戇,以弘文館言啓曰,修撰嚴思晩,旣有只推之命,更爲牌招察任,何如?傳曰,知道。
洪國榮,以弘文館言啓曰,本館下番修撰柳義養,以校書館監印事,今日晝仕出去,而每每草記,事涉煩瀆,今後則除草記往來之意,敢啓。傳曰,知道。
申大升,以義禁府言啓曰,元義孫拿囚,具格取招以聞事,傳旨啓下矣。依筵敎,取考謄錄,則曾有贓吏具格囚南間之例,元義孫,今方待命,具枷杻拿囚南間之意,敢啓。傳曰,知道。
柳戇,以義禁府言啓曰,罪人元義孫,以道臣査啓內辭意,反覆究問,口招啓目,纔已修上矣。貿牟位太及還穀發賣事遲晩,而貿牟位太所餘錢二萬餘兩,歸之於補賑之資,則其所遲晩,只是還穀一事而已。餘外條項,屢次盤問之下,竝以無所犯納招,何以爲之?敢稟。傳曰,元供辭勿施加刑。
又以刑曹言啓曰,疏儒嚴囚事,命下矣。疏儒成泰柱,爲先嚴囚之意,敢啓。傳曰,知道。
又以刑曹言啓曰,成泰柱,更加嚴照律事,命下矣。法典內,外方祠院冒禁創設首倡儒生遠配,別立精舍者,依創設祠院例論,罪人成泰柱,依法典,遠配於平安道江界府,而待栲訊五日之限,加刑發配之意,敢啓。傳曰,知道。
徐浩修,以兵曹言啓曰,昌德宮衛將千聖輝,昌慶宮衛將崔孝昌,俱以身病,旬月之內,勢難供職,呈狀乞遞,輪番之任,不可久曠,竝改差,何如?傳曰,允。聽政時,以衛將事有擇差,而久任之令而數遞,近又如前,當初飭令,其間已作弁髦耶?
假注書尹致性書啓,臣敬奉聖敎,馳往傳諭于西部龍山坊麻浦契奉朝賀洪鳳漢所住處,則以爲昨夜特召之下,病未趨承,惶悚之中,繼以耿結,卽又入侍史官,來傳聖諭,伏審惠慶宮患候,與昨無減,益不勝區區焦憂,至於恙如少間,卽爲入來之敎,感戴恩數,一倍罔措,臣亦有秉彝之心,賤疾如可一分可强,則所當拚棄情地,顚倒進身,而顧臣病狀,昨已略陳,庶蒙俯諒,而今日又經寒熱,見方㱡㱡委頓,積敗之形,苦痛之狀,史官之所目見。苟有所自力之勢,當此之時,承此下敎,安敢爲故引病,孤負聖意也哉?跡涉鄙便,罪添慢命,惶阨隕越,恭俟嚴誅云矣。臣旣承偕來之命,姑爲仍留之意,敢啓。傳曰,知道。
有政。吏批,判書徐命善進,參判尹得養病,參議李在簡病,同副承旨柳戇進,沈豐之爲校理,吳載重爲工曹佐郞,吳著爲司成,金鳳著爲直講,宋煥億爲兼中學敎授,李邦喆爲軍器僉正,鄭爲判官,李獻祐·尹昌胤爲景慕宮守奉官,兼春秋單朴道翔。
有政。兵批,判書李徽之進,參判金載順差祭,參議柳薰入直,參知李商岳病,同副承旨柳戇進,蔡述夏爲咸興監牧官,管城將單李邦一,副護軍李潤慶,副司正尹致性。
柳戇,以弘文館言啓曰,今日政新除授玉堂,待下批,仍卽牌招察任,何如?傳曰,允。
大司憲李聖圭,大司諫洪檍,應敎李秉模,掌令柳榮鎭·鄭宇淳,持平朴在源,副校理徐有防,正言洪樂淵。姜,修撰柳義養所啓,請文女按律處斷。措辭見上又啓曰,請厚謙快正王法,其母依律處斷。措辭見上又啓曰,請礪山府竄配罪人洪麟漢,絶島安置。措辭見上又啓曰,請付處罪人申晦,亟施遠竄之典。措辭見上答三司曰,不允。
大司憲李聖圭,大司諫洪檍,掌令柳榮鎭·鄭宇淳,持平朴在源,正言洪樂淵·姜所啓,請大靜縣荐棘罪人沈翔雲,亟命王府,嚴鞫得情,快正王法。措辭見上又啓曰,請聖國·尙魯諸子,亟施當律。措辭見上答兩司曰,不允。
持平朴在源所啓,請黑山島充軍罪人趙德昌,依律處斷。措辭見上又啓曰,請大靜縣爲奴罪人金壽賢,依律處斷。措辭見上又啓曰,請鏡城府定配罪人洪述海,依律處斷。措辭見上答府曰,不允。
正言洪樂淵·姜所啓,請充軍罪人趙德昌,依律處斷。措辭見上又啓曰,請具㢞削去仕版。措辭見上又啓曰,請南海圍籬安置罪人具庠,更令王府,嚴鞫得情,快正王法。措辭見上又啓請大靜縣爲奴罪人金壽賢,更令王府,拿鞫嚴問,依律處斷。措辭見上答院曰,不允。
大司憲李聖圭,掌令柳榮鎭·鄭宇淳,持平朴在源,獻納李儒慶,正言洪樂淵·姜等疏曰,伏以臣等,猥忝臺職,與參請討之列,而冥行逐隊,尙不得滌窩窟而破頭顱,終未能發其贓而成斷案。臣等自顧慙恧,措躬無地,卽伏見諫長批旨,有以夏誓罔治之義,羲繇用革之意爲敎,臣等不覺驚心失圖,相顧愕眙。夫厚謙窮凶之罪,實天地之所難容,國人之共討,而凡厥爲此賊瓜牙心腹,入而煽動,出而譸張者,其爲罪惡,實有浮於謙賊。殿下乃反處之以脅從,開之以自新,不爲顯言明論,出付有司,輿情轉相疑怪,公議愈加憤激,以殿下之明聖,豈有是哉?且此輩豈以謂脅從而緩治,可期其自新而曲恕者也?易革之傳曰,小人昏愚,雖聖人不能移,以堯舜爲君,以聖繼聖,而百有餘年,天下之被化,深且久矣。有苗格乂,蓋亦革面而已,然則此輩之頑,有甚於有苗矣。我殿下之化,與堯舜同大,而頑甚有苗者,安保其必能革心自新哉?胤征罔治之訓曰,隱其叛逆而不言者,蓋正名其罪,則必鋤根除源而後已,只責其曠職之罪,而實誅其不臣之心也。方今聖明在上,綱紀日振,則爲謙賊,煽動而譸張者,無異於黨羿之惡矣。殿下惟當正名其罪,鋤根除源,無所不可,而乃反引夏后隱叛逆之言,遵羲繇用革面之訓,使王法過而不行,天討稽而不施也哉?臣等不知此輩,在於宮掖之間乎,在於朝著之上乎?不可使此輩,潛伏暗地,滋長禍機。伏願聖上,亟下明命,昭諭臣庶,逆折奸萌,俾絶禍階焉。臣等無任屛營祈懇之至。答曰,省疏具悉。所陳具悉,而卿等勿辭察職。
幼學臣成泰柱·朴命和·金載燦·徐錫範·洪命爀·愼佐·韓亨潤·朴日煥·金得說·徐錫器·李顯壤·金載煜·愼箕東·愼無典·李維昌·李敎明·洪推直·李恒吉·洪彦佐·李遠吉·洪彦綱·邊弘遂·卞星鎭·鄭師濟·邊弘逵·李㷞·李遠·邊始成·李普淵·金履石·李載杰·柳匡運·李載復·柳道章·朴漢純·李遇載·愼倬·趙鼎慶·宋載乙·李憲載·金載煥·愼惠東·宋載淳·邊始柱·李彦彬·李龍復·吳海源·黃克中·吳濂源·黃瑛·朴貴源·金履道·洪楙·韓璞潤·洪梯·鄭東喬·韓智潤·鄭光哲·韓光浹·鄭亨淳·金景益·金履彬·韓光渭·李時晦·徐錫初·李玉·洪命燁·金錫謙·洪命錠·洪惟正·林徵遇·閔百禧·金鎭大·愼喜東·黃時聖·李燮·李元彬·孟亨遠·黃時美·盧欽德·趙彦逵·洪洛基·朴敬和·趙命彬·崔穆觀·金應元·洪命鎰·柳匡迪·韓宗潤·李鼎吉·崔鍾純·金鎭廈·洪惟敬·趙遠彬·辛亨復·盧明德·柳匡德·李載運·柳道甲·李致垕·許憲·李瑾·洪得禧等疏曰,伏以臣等,敢瀝血忱,昨叫天閽,則殿下,不以人微而廢言,卽賜察納,明示淑慝之辨,克追我肅廟朝處分。噫,前後丙申,卽作興斯文之一大機會也。臣等奉讀綸音,益仰我殿下明天理正人心之功,有光於繼述之聖孝,而不覺攢手而賀,蹈足而喜,繼之以感淚也。有君如此,苟不以區區所抱之懷,畢陳而退,則是自阻於三代之聖也,臣等豈敢爲是哉?竊伏念殿下,於代理之初,特賜故判書臣李縡隱卒之典,不待狀而賜諡,以縡之道德學問,爲世大儒也。至哉王言?實尊斯文扶世敎之盛擧也。湖西一道,素稱文獻,而至於全義,雖僻在湖堧,前賢杖屨,猶有及者,遺風餘敎,百世未沫,有若故參判臣李翔,故文正公臣李縡,故文簡公臣洪啓禧是已。李翔,學於先正臣宋時烈,李縡,私淑成德,洪啓禧,又學於縡,其淵源門路,本自正大,而縡,卽翔之從孫,啓禧,又翔之外孫也。翔累世丘墓之托,在於全義,故晩歲築室於縣之北打愚之里,別構書齋於雷巖,庋書數百卷其中,而日與學者講討,以明斯道爲己任,不幸翔死,而縡亦歲一至焉,或二至焉,皐比聽講於書齋。洪啓禧,又是生長之地,故繼縡之跡,而益唱起之,當是之時,遠近之負笈者,孰不鼓舞於絃歌之場,感化於陶鑄之地乎?嗚呼,翔之道學,爲世矜式,而際孝廟大有爲之辰,光膺旌招,雖遐心莫回家食爲,而平生操履,確乎有不可拔之固,其出處榮辱,未嘗不與先正,同其屈伸,至於剌劾相積,先見卓然,斥絶尹極,辭意嚴正,則百世之下,可以承風而廉頑,縡早脫軒冕,固守林泉,積其窮格之工,洞見道理之原,明聖學於將晦,闢異議於橫流,而明白純粹,剛毅正直,尤嚴於忠逆之分,深劈乎義利之辨,則如靑天白日之磊落光明,和風甘雨之敷暢浸漬矣。一室之內,以道學相傳,而繼開之功,尤彰明於縡,則今之爲章甫者,孰不欲以祭祀之禮祀之,而啓禧,一生功用,無一非學問之力。嘗以學術政事,謂非二塗,進而在朝,成己成物之工,無時或間,退而在野,憂國家民之意,無時或弛,則信乎廊廟之元老,士林之宿德矣。自肅廟己卯之歲,翔門人贈持平臣愼後尹,與諸生,用春秋一薦之禮,以菹脯各一器,祀翔於雷岩書齋,退而講學,如翔生時,蓋誘掖之恩旣深,而不忍敢忘之意也。爾來七十有餘年,此禮常行,則便是李氏之古祠,而惟縡與啓禧,俱是翔之孫,則祖孫一祠,以寓尊慕之誠,於義似或無害,若縡之賢,允爲八路之所同師,故數年前,因讀會,列邑多士,遂以縡·啓禧配於翔,而其祭之之物,則不敢過二簋單酌,其齋舍則不敢正堂三架,講學所草屋三椽,規模儀節,則不敢如書院,未及告君故也。天下之大經有三,而君也師也父也,事之如一,則臣等之敢爲此擧者,豈無知罪之道耶?我朝書院之制,倣朱子白鹿之規,而爲士子藏修之地,故只以湖西言之,先賢杖屨之地,桑梓之鄕,講學之所,無不立書院以尊奉之,無邑無之,而自朝家,必賜田賜號,獨全義,則初無書院之設,書院之設,旣有四百年之古規,又有列聖表章之盛德,則如翔·縡之培植士風,啓禧之導迪後學,而獨不得備禮尊祀於全義者,豈非士林之所羞,朝家之欠典也耶?向來朝禁,禁其疊設與新設,而以翔·縡·啓禧之賢,尙無設院之事,則祀於全義,旣非疊設也。書齋之祭翔,年近八十,則又非新設也。竊惟殿下,方在嚴廬哀疚之中,臣等之瀆冒煩達,極知僭越,無所逃罪,然此亦有關於斯文之事,故玆敢仰煩于黈纊之下。伏乞聖明,察臣等慕賢之誠,念昭代右文之道,亟許以雷巖書齋,改爲書院,合祭李翔·李縡·洪啓禧,賜號如例,則斯文幸甚。批答無。
丙申五月二十六日,記事官姜彙鈺。
刑曹啓目,瑞山居李召史鳴申聞鼓事捧供,而所供如此,上裁,何如?傳曰,今日議處爲良如敎。
刑曹啓目,今觀李召史所供,則不可以一邊之言論斷,令道臣査啓後稟處,何如?傳曰,本事非李召史兺撃鼓者,初在道臣狀聞中是如可,又經李奎緯之置對,則可謂竝聽兩邊兺不喩,奎緯旣在從班之列是遣,人品予亦知之,似不以不實之語,納供是乎矣,其在獄體,不可輕易酌處是置,依回啓,行査本道爲良如敎。
義禁府啓目,內需司次知中官韓聖揆恣意犯禁罪照律,何如?傳曰,方帶殯殿內官,受贖放送爲良如敎。
丙申五月二十六日卯時,上御廬次。左承旨入侍時,左承旨洪國榮,假注書柳孟養,記事官文采五·朴祐源,以次進伏訖。國榮曰,夜間聖體,若何?上曰,一樣矣。國榮曰,寢睡,何如?上曰,今夜則穩寢矣。上曰,改建堂上入侍。出榻敎命讀各道狀啓,命讀湖儒疏,賜批訖,命退去,諸臣以次出。
丙申五月二十六日辰時,朝上食陪祭入侍時,右承旨徐有慶,假注書徐龍輔,記事官文采五·朴祐源,都廳林得浩,以次陪進,上自廬次,詣殯殿中排設廳,視膳訖,行朝上食。儀註上同上還廬次,諸臣以次退出。
丙申五月二十六日巳時,上御興政堂。時任大臣入侍時,領議政金陽澤,左議政金尙喆,右議政鄭存謙,左副承旨申大升,假注書徐龍輔,記事官文采五·朴祐源,〈以〉次進伏訖。陽澤曰,日氣極熱,聖體,若何?上曰,一樣。陽澤曰,王大妃殿氣候,何如?上曰,一樣。陽澤曰,惠慶宮氣候,何如?上曰,近以暑症,久未差復矣。存謙曰,惠慶宮湯劑,已爲進服乎?上曰,已爲進服,而尙未差復矣。上曰,藥房提調率醫官入侍。賤臣承命而出,與藥房提調徐命善,醫官方泰輿·慶絢·吳道炯·徐命緯進伏。上曰,惠慶宮患候,當連進茹藿湯乎?泰輿曰,茹藿湯前方中,減神曲麥芽,加枳角檳榔各一錢,一貼製進,則似好矣。上曰,一貼製入。出榻敎上曰,王大妃殿六君子湯,連爲進御乎?泰輿曰,五貼更爲〈進〉御,則似好矣。上曰,五貼更爲製入。出榻敎內局先退。上曰,改建堂上,判義禁入侍。賤臣承命而出,與判義禁蔡濟恭,改建堂上金華鎭進伏。上曰,今則盡爲開基乎?華鎭曰,方今定礎矣。上曰,墻垣役事,今到何境?華鎭曰,墻垣役事尙遠矣。上曰,石橋何以爲之耶?華鎭曰,聞濬川堂上所言,則可趁八月擧動前,訖役云矣。上曰,景慕宮,欲置守奉官,大臣之意,何如?陽澤曰,臣業欲奏達而未果,今聖敎又如此,不可不置守奉官矣。上曰,左右相之意,何如?尙喆曰,設置守奉官,固是當然之事矣。存謙曰,臣意亦然矣。命善曰,臣意亦然矣。命書傳敎曰,旣問大臣·銓官,景慕宮守奉官二員,另加擇擬事,分付。旣定守奉官,外門亦可無部將,此則依他例,勿爲新差,本廳中推移入直事,一體分付。上出景慕宮園儀引,命大升讀之。上曰,何如?陽澤曰,簡而偕甚好矣。華鎭先退,命大升,讀完伯査元義孫事狀啓。上曰,元義孫犯贓之數,今畢露,渠若眼有國法,焉敢若是?陽澤曰,果爲無狀矣。上曰,審恤之道,不可不一番盤問矣。濟恭曰,然矣。命書傳敎曰,旣問大臣,法官其在審恤之道,不可以査啓之明白,直爲勘律,元義孫拿囚,具格取招以聞。又命書傳敎曰,昨夕處分,未及頒布云,今又思之,李克生,以渠之疏請安兼濟·李萬軾回示事再疏,則曰,以如趙曮之例爲請云,是何言也?民事軍務,各自不同,則其所用律,又不但風馬牛之不相及,然則朝家之罪趙曮,何嘗一毫近似於回示乎?贓吏趙曮,則罪不過投畀,該道民人,則慰不過諭書,在渠道理,何敢以此相反之說,敢爲自明之階乎?事固無嚴,不可止以疏辭而稟處,前校理李克生,罷職不敍。又命書傳敎曰,渠以至微賤品,蒙被聖恩,則固當十分惕勵,而不此之爲,跳跟外邑,萬萬無狀,濫猾之習,尤不可不懲,別軍職林世載,爲先汰去事,分付兵曹。命退,諸臣以次退出。
丙申五月二十六日午時,上御廬次。奉審承旨入侍時,行都承旨徐浩修,左承旨洪國榮,假注書徐龍輔,記事官文采五·朴祐源,以次進伏訖。浩修曰,臣敬奉聖敎,馳詣奎章閣,看審役處,則外椽丹靑,已盡爲之,內丹靑姑未爲之,其他役事,竝着實董役矣。上曰,中官何不開門?國榮曰,中官之不爲開門,誠是得體矣。上曰,何爲得體?國榮曰,自前奉審之行,自內每有下敎於守直中官,而今番則無自內之下敎,故不爲開門云矣。上曰,然則誠是得體矣。俄者聞以不納,故有所下敎矣,今聞承宣所奏,事勢似然矣。命書傳敎曰,奉審承旨所奏中官,可謂得體,自內下敎,予未及分付而然也。俄者下敎勿施,守直中官二人,問名內侍府,各賜玄弓一張。命退,承史以次退出。
丙申五月二十六日未時,上御廬次。同副承旨入侍時,同副承旨柳戇,假注書徐龍輔,記事官文采五·朴祐源,以次進伏訖。命讀儒疏,上曰,承宣知此事乎?戇曰,臣於少時,出入於贈文正公李縡之門下,故果得知之矣。李翔,卽贈文正公李縡之從祖,南臺至大司憲,果有學問工夫,而文正則不階師承,獨造奧域,非學於李翔者也。洪啓禧則雖出入文正之門,而未嘗稱之以門弟子,臣則但知其爲時務宰相,至於學問,則臣實不知矣。今以李縡,上接李翔,下接啓禧云者,極爲不可矣。上曰,然矣。況先正道學,何等高明,而豈可以洪啓禧,爲先正之淵源乎?戇曰,然矣。辱及先正,莫此甚矣。上曰,其門人中,有誰生存者乎?戇曰,弘文提學李宜哲,多年出入於門下,咸鏡監司趙重晦,奉朝賀李最中,亦出入其門矣。命書傳敎曰,同副承旨請對,意謂尋常儒疏之違格者也,而觀此疏本,以洪啓禧,爲宋先正淵源嫡派,至有書院合設之請,末又有賜號之請。噫,先正道學,有此等疏請,果如同副之言,辱及先正,大矣。雖然朝家處分,不可不明白,問於師受陶菴之人,則可以知之。聞弘文提學李宜哲,門生中耋宿云,其令卽爲牌招入侍。命退,承史以次退出。
丙申五月二十六日申時,上御廬次。藥房提調持湯劑入侍時,副提調洪國榮,假注書柳孟養,記事官文采五·朴祐源,醫官慶絢,以次進伏訖。絢奉湯劑進前,上進御。上曰,奉審注書入侍。徐龍輔進前奏曰,臣敬奉聖敎,馳詣奎章閣,看審役處,則今方着實董役,而以石材之未及裁治,役事尙無告訖之期矣。命退去,諸臣以次出。
丙申五月二十六日酉時,上御廬次。坐直承旨入侍時,同副承旨柳戇,假注書徐龍輔,記事官文采五·朴祐源,以次進伏訖。上曰,監印郞廳,今春增廣試官入侍。賤臣承命而出,與監印郞廳柳義養,試官沈有鎭進伏。上問有鎭曰,今春增廣,初試所捧之文,幾許考之?有鎭曰,初場·中場,已盡考之,終場則只八十餘張考之矣。上曰,其文置之何處?有鎭曰,悉爲封置於內工房矣。上曰,何以處之,則爲好耶?戇曰,其文則似不可用之矣。上曰,其勢然矣。上謂義養曰,印役何時,當告訖乎?義養曰,姑未知何時可以告訖,而方着實董役矣。上曰,詳細校準,可也。義養曰,有誤書處,輒爲改之矣。上曰,湖儒之疏,以洪啓禧,爲尤庵之道統云者,豈不怪異乎?義養曰,臣略聞其槪,而誠一變怪事矣。有鎭·義養先退,戇曰,李宜哲,趙重晦,李最中,竝來待矣。上曰,竝入侍。賤臣承命而出,與咸鏡監司趙重晦,奉朝賀李最中,弘文提學李宜哲進伏。上曰,尤庵卽予平生景仰者也,今見湖儒疏,則以尤庵之道統,傳於故判書李縡,以故判書之道統,傳於洪啓禧,有若尤庵之淵源,直接於啓禧,至請建院而配享,此說豈不寒心?胡爲而捨尤庵高弟之如遂庵者,以莫重莫大之淵源,謂之屬之於啓禧耶?此莫非時世不淸之致,誠予自反之處,而特召卿等者,欲問洪啓禧之於陶庵,其師受何如之狀矣。宜哲曰,啓禧之於文正公,爲異姓六寸,故不無幼時受學之事,而及其長也,未嘗稱之以門弟子,雖或往往出入於門下,而至於道統云云者,萬不成說矣。此事渠輩,經營已久,曾於全義地,有文正公講堂,故渠輩,以李翔·文正公及洪啓禧三人,私自配享於講堂,此尤駭然,私自享祀,旣有朝家之禁令,則渠輩,安敢不稟朝廷,任自私享乎?日前李翔之孫,有來見臣者,臣以不敢私享之意,縷縷責之矣。大扺啓禧之於文正,未嘗稱門人,而只有兒時受學之事而已矣。上曰,北伯及奉朝賀之意,何如?重晦曰,啓禧之於文正,不無幼時受學之事,故亦或稱之以門人,而至於道統二字,初非可擬議者,臣亦聞其私自配享之說,臣亦以謂私享一款,旣是朝家之禁令,則不但法外,以文正平日標直之姿,爲犯邦禁,則其在承奉文正本意之道,不可若是云云矣。上曰,予之所問者,乃啓禧之學問,視文正如何之狀矣。重晦曰,啓禧雖博覽好書,而亦非高弟矣。戇曰,此則不善仰對者矣。高弟與否,何可論也?最中曰,臣則雖未受學於文正,而平生景仰,故亦嘗稱之以門人矣。蓋啓禧之於文正,不無兒時受學之事,故亦或稱之以門人,而以其好怪,故士類亦多非之,至謂之學問云云,則初非可擬議者,以均役一事觀之,文正決不以此等事敎之矣。其平生所著多矣,而皆是時俗雜冊,亦非經學等事也,謂之事務,則可也。謂之經學,則萬不成說,然則道統二字,何可論也?上曰,此言甚切實矣。然則其師弟間學問,從可知矣。戇曰,然矣。上曰,陶庵之文集,何不刊行?戇曰,只刊墓文十卷,而其餘則,編秩浩繁,且無物力,尙未盡刊,今則旣有北伯,且有尙州,或有相議刊出之望矣。上曰,曾聞故諭善朴盛源,以洪啓禧之拔去陶庵文集中書札事相爭云,此事卿等,亦知之乎?宜哲曰,臣果聞此事,而不能詳知其曲折矣。重晦曰,臣亦聞此事,而不知所拔者,爲何事矣。戇曰,臣則以鄕居之故,雖未目覩,而其時以啓禧之拔去陶庵書札事,故諭善朴盛源,往復相爭矣。上曰,其師弟間不須論矣。戇曰,其學問,非所可論矣。上曰,儒疏何以處分爲好耶?戇曰,未處分前,臣雖論列是非,而不敢請罪之輕重,惟願嚴處焉。命書傳敎曰,弘文提學李宜哲等召見,以其及門之士也。欲問洪啓禧學問有無,而然聞重宰臣之言,於洪啓禧謂之受業於故判書,則無或不可,而至於學問二字,初非擬議者云,可知其洪啓禧之顚末,而奉朝賀李最中所奏中,洪啓禧立朝,均役一事看之,決非有得於故判書者所爲,予聞此言,益知其所不知矣。且況故判書諸門生,又有酬酢之言,則卽此一事,抑非洪啓禧,反爲得罪於師門者耶?然則湖儒之疏,不但誣罔朝廷而已。予則以爲,玆猶比諸儒疏中上款語,猶屬第二件事也。噫嘻先正,吾東之朱子,以如許之洪啓禧,上接先正之淵源,實是斯文之一大變怪,其所嚴處,烏可已乎?累及先正,忝及先正,大矣。朝廷處分,當以爲先正處之,疏頭儒生,令該曹,照律嚴處,不稟朝廷,任自私享,紀綱所在,極爲駭怪,令本道監司,依法令嚴斷。又命書傳敎曰,疏儒先爲嚴囚,刑曹判書入來,聽下敎擧行。勿出朝報重晦·最中·宜哲先退。上曰,今春增廣試所差備官竝入侍。賤臣承命而出,與奉常判官李顯采,禮曹佐郞洪箕敍,南學訓導洪一源,典籍李陽馥進伏。上曰,試券皆置何處乎?顯采等曰,悉爲封置於內工房矣。上曰,其封彌無遺漏之弊乎?顯采等曰,堅封着銜,以置內工房,豈有遺漏之弊乎?命退,諸臣以次退出。
丙申五月二十六日戌時,上御廬次。刑判入侍時,刑曹判書李溎,左承旨洪國榮,假注書柳孟養,記事官文采五·朴祐源,以次進伏訖。上曰,已爲得情乎?溎對曰,終不直招,而以愚微所致爲之云矣。上曰,洪啓禧,豈敢與論於道學淵源乎?誠是怪事。溎曰,所謂以洪啓禧爲學問云者,直不過尋摘音釋之工,以故重臣外族,少也出入於其門而已,有何師受之可言者乎?儒疏之言道統相繼云者,誠是妖變矣。上曰,今日故重臣門生,特命入侍,問其委折,則無一人痛言者,今聞秋判之言,予心爽快矣。厥儒何以,則可當嚴處分乎?溎對曰,加刑遠竄,似好矣。上曰,卿出去後,卽爲照律,可也。命退去,諸臣以次退出。
丙申五月二十六日初更四點,上御廬次。坐直承旨,判義禁同爲入侍時,判義禁蔡濟恭,同副承旨柳戇,假注書徐龍輔,記事官文采五·朴祐源,以次進伏訖。命讀元義孫供辭。上曰,義孫忍杖乎?濟恭曰,忍杖矣。上曰,明日開坐後,施威嚴問,若不直招,當加刑之意諭之,期於得情,可也。命書判付,命退,諸臣以次退出。
上在慶熙宮泰寧殿南行閣廬次。
自初昏至夜五更,灑雨或下雨,測雨器水深六分。
洪國榮啓曰,右承旨徐有慶,右副承旨李商巖,今日不爲仕進,竝卽牌招,何如?傳曰,允。
以右副承旨李商巖牌不進罷職傳旨,傳于申大升曰,只推,更爲牌招。
柳戇啓曰,領議政金陽澤,左議政金尙喆,右議政鄭存謙,有稟達事,來詣請對矣。傳曰,入侍。
傳于洪國榮曰,副提調持加減心腎湯入侍。
傳于柳戇曰,都承旨入侍。
以修撰嚴思晩牌不進罷職傳旨,傳于申大升曰,只推。
洪國榮,以弘文館言啓曰,修撰嚴思晩,旣有只推之命,卽爲牌招察任,何如?傳曰,允。
傳于洪國榮曰,再明領相有進去處,且有下問事,次對進定於明日。
徐浩修啓曰,判義禁蔡濟恭,持罪人供辭,依下敎來待矣。傳曰,入侍。又啓曰,戶曹參議鄭民始,依下敎來待矣。
柳戇啓曰,明日次對,兩司長官當爲進參,大司諫洪檍,待開門牌招,以爲入侍之地,何如?傳曰,允。又以義禁府言啓曰,時囚罪人韓聖揆原情公事判付內,收贖放送事啓下矣。韓聖揆,以不應爲公律,杖八十收贖放送,何如?傳曰,允。
江華留守李瀰狀啓,水原大同船護送狀啓中,年月疊出,惶恐待罪事。傳于徐有慶曰,勿待罪事回諭。
柳戇,以義禁府言啓曰,時囚罪人宋雲佐,告身盡行追奪,徒三年定配,五年禁錮事,照律啓目判付內,依允矣。宋雲佐,忠淸道稷山縣成歡驛,徒三年定配,五年禁錮,而以議啓內辭意,具罪目,依例發遣府書吏,押送配所,何如?傳曰,允。
領中樞府事臣金相福,領議政金陽澤,判府事韓翼謩,左議政金尙喆,判府事李溵,右議政鄭存謙等,率百官啓曰,臣等連日登筵,仰申沐浴之請,而忱誠淺薄,辭語拙訥,未能有以孚格天聽,抱鬱而退,徒切耿耿。嗚呼,從古亂逆,顧亦何限,而窮凶極惡,貫通天地者,史牒以來,未有如厚賊者也。根連禁掖,盤據朝廷,竊弄威福,權傾人主,遂使六七年間,宮府內外,只知有厚賊,不知有國家,千罪萬惡,擢髮難數,而最是諫長疏中數三條件,尤其眞贓斷案也。噫嘻,昨冬之事,思猶凜然,國勢危綴,群情岌嶪,存亡之機,迫在呼吸,惟我先大王,深惟宗社大計,丁寧懇惻之敎,正大光明之擧,有足以建天地而質鬼神,則于斯時也,職在承弼之列者,不惟不能對揚而贊成,乃敢以三不必知之說,力加阻搪,必欲沮敗者,其心所在,有不可測,而徐命善一疏,拚棄禍福,力扶義理,巨猾屛退,樹立甚卓,苟有一分臣子之心者,孰敢異議於其間,而惟彼厚賊,乃以耇·輝復出之說,肆然筆之,略不顧忌,可勝痛哉?夫耇·輝之爲耇·輝,以其危逼儲位,讎視代理也。重臣之疏,方斥彼沮戲聽政者之罪,而厚賊,乃反以耇·輝目之,所謂耇·輝復出,非徒渠之自道,抑亦耇·輝當日所不敢道者,以是觀之,厚賊之罪,有浮於耇·輝,至於陰嗾翔雲,幻出駭疏,則其心至慘,其計至凶,雖以昨日筵敎觀之,伊時聖躬之孤危,可知也。廊廟之臣,負國如彼,而布例中外,又皆厚賊之黨與,則殿下之所倚仗者,只是一二宮僚,賊徒之所忌嫉者,亦惟一二宮僚,於是乎倡爲叵測之說,欲售網打之計,此豈只爲宮僚而發哉?直是先除羽翼,然後可以肆行胸臆,無所不至,自古凶逆之禍人邦國,皆用此術,追思及此,毛髮俱竦,宗國之式至今休,莫非先大王止慈至明之德也。厚賊憤其陰鄙之未售,肆發不道之悖說,一副凶肚,不自遮掩,眼無貳極,直欲抗衡。噫,春秋之義,人臣無將,將則必誅,況厚賊之凶謀逆節,若是狼藉,不止於將心而已,則豈可一日假息於天壤之間也哉。殿下初不知則已,旣明知其群下之所不知者,而猶復一向寬貸,頃日諫疏之批,至有不忍心之敎,臣竊以爲過也。夫不忍之心,卽仁之端,於人於物,無施不可,但不當施之於凶逆耳。上天非不仁也,雷霆霜雪,錯行於雨露之間,聖王非不仁也,誅殛刑殺,竝施於雍熙之世,今若以一時不忍之心,涵貸窮天之劇賊,則是長亂逆之氣,而壞國家之法也,豈天討五用之意哉?實非群下之所仰望於殿下者也。況其徒黨,雖已逬逐,散處中外,不知其幾,私憂過慮,殆無所不至。伏乞聖明,快揮乾斷,亟擧邦章,以雪一國臣民之憤焉。且念翔雲之疏,機關之憯,排布之巧,端緖猶未盡究,王法未卽快伸,則其在治亂本杜禍源之道,決不可因循漫漶而止,亟命拿鞫,嚴覈其受嗾情節,明正典刑,斷不可已也。臣等已發之懲討,不但止此,而其欲遲待,已不勝其萬萬抑鬱,至於此賊諫疏旣出之後,一日不得請,則有一日之憂,玆不得不疾聲仰籲,唯願亟加三思,快賜一兪,以振王綱,以定人心焉。答曰,臺批中不忍二字,卽有不忍之心也。予不索言,卿等以俄者筵敎,可以推知矣。筵席旣已詳諭,尋常罪囚,固不可直斷,以予不忍之心乎?覈得於翔雲,然後可以知矣。卿等止請,以待翔雲拿鞫。
以承傳色口傳下敎曰,其止之。
大司憲李聖圭,大司諫洪檍,應敎李秉模,掌令柳榮鎭·鄭宇淳,持平朴在源,獻納李儒慶,校理沈豐之,副校理徐有防,正言洪樂淵·姜,修撰柳義養啓曰,文女敢以後宮,締結逆相,潛懷纂奪之心,肆行危逼之計,究厥情狀,罪關宗社,惡極天地,雖千剮萬戮,猶不足以小洩神人之憤,則豈可安置城外而止?請文女按律處斷。又啓曰,厚謙母子之罪,前後聲討,已盡窮凶之跡,凡在血氣之倫者,皆曰可殺,而至若厚謙,平日作爲,莫非貫盈之惡,而撮其大者而言之,則竊弄威福也,危逼聖躬也,不滿代聽也。有一於此,難逭顯戮,況且耇·輝復出之書,囚人南間之說,實是渠斷案眞贓,則其何可一刻容息於覆載之間乎?母子相應,內外交煽,潛懷凶圖,謀危宗國,此而不誅,其可謂國有法乎?厚謙之荐棘,其母之出第,不過薄勘,輿情憤鬱,久而益激,請厚謙快正王法,其母依律處斷。又啓曰,竄配罪人洪麟〈漢〉,本以濫猾之性,濟以陰譎之行,締結厚謙,敢懷叵測之心,沮戲聽政,顯有爭抗之意,罪惡貫盈,昭布國人之耳目者,已悉於前後合辭之啓,而伏見傳敎下者,麟漢之罪狀,於是乎尤藉,則勘罪之命,只止於近地竄配,公議轉激,輿情愈鬱,究厥罪狀,不可薄竄而止,請礪山府竄配罪人洪麟漢,絶島安置。又啓曰,付處罪人申晦,以當國首相,不思報效之道,乃反專事貪饕,市權趨勢,締結厚謙,百計敎誘,助成驕恣之氣焰,馴致滔天之罪惡者,莫非此人挑發慫慂之致也。當此厚謙討罪之日,爲其黨與者,次第鋤治,則特以位在大臣,尙今倖逭者,其可曰,國有法乎?且其不盡終事之誠,幾僨莫重之事者,尤是不可容貸者,豈可付處而止?請付處罪人申晦,亟施遠竄之典。大司憲李聖圭,大司諫洪檍,掌令柳榮鎭·鄭宇淳,持平朴在源,獻納李儒慶,正言洪樂淵·姜啓曰,荐棘罪人沈翔雲,本以凶孼之裔,且兼妖邪之性,得罪倫紀,爲世所棄,蝨附厚謙,受其指使,向來一書,指意陰譎,情狀叵測,合辭之請,實是嚴懲討杜亂源之意,而閱歲爭執,天討未擧,世豈有妖惡如此,而終逭王章之理哉?移配之命,雖出於投諸遠惡之意,而三尺至嚴,不可至此而止,請大靜縣荐棘罪人沈翔雲,亟命王府,嚴鞫得情,快正王法。又啓曰,亂逆何代無之,而豈有如文女·聖國·尙魯之窮凶極惡者哉?臣等伏見傳敎下者,益知其所不知,尤不勝心寒骨靑,繼之以抹血飮泣,戮尸之典,於聖國·尙魯,實爲當律,而旣有先大王禁令,則臣等雖不敢直請,至於逆種之只施爲奴,尙容覆載之間者,未免失之太寬,亂臣賊子,亦無所畏,輿情齊憤,久而愈激,請聖國·尙魯諸子,亟施當律。正言洪樂淵啓曰,黑山島充軍罪人趙德昌,身爲掖隷,乘夜踰墻,亂入深嚴之地者,論以罪犯,決難容貸,請充軍罪人趙德昌,依律處斷。又啓曰,具㢞,當請討方嚴之時,名登臺啓,多率騶從,呼唱道路,放恣無嚴,莫此爲甚,請具㢞削去仕版。又啓曰,南海縣圍籬安置罪人具庠,本以凶譎之性,兼有悖戾之行,陰結凶類,綢繆祕謀,出沒閃倏,如鬼如蜮,而今其凶肚眞贓,綻露於凶賊載興文書中,所捉書札,指意叵測,情節難掩,則今酌處之命,雖出於好生之德,三尺至嚴,決難容貸,請南海縣圍籬安置罪人具庠,更令王府,嚴鞫得情,快正王法。又啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋,請大靜縣爲奴罪人金壽賢,更令王府,拿鞫嚴問,依律處斷。持平朴在源啓曰,請黑山島充軍罪人趙德昌,依律處斷。又啓曰,請大靜縣爲奴罪人金壽賢,依律處斷。又啓曰,洪述海,身爲方伯之任,犯贓之數,至於萬兩之多,道臣旣已査啓,王府亦已議讞,則其在國法,不可容貸也,明矣。今此酌處之命,雖出於我聖上好生之德意,贓律不可不嚴,王法不可不伸,請鏡城府定配罪人洪述海,依律處斷。答三司,不〈允〉。具㢞事亟停勿煩,沈翔雲事,已下敎矣。答兩司曰,不允。答府院曰,不允。
丙申五月二十七日,記事官姜彙鈺。
義禁府罪人元義孫更招啓目。傳曰,觀此所供,雖曰遲晩,節節呑吐,有若實有冤狀,强爲遲晩者然是置,雖以臺箚,直爲推問是良置,固不敢若是欺隱是去等,旣經該道之行査,其所査啓,又不啻明白,則渠焉敢更事欺隱,以爲罪上添罪乎?不可以此爲死囚之遲晩是置更良,逐條嚴問,捧遲晩爲乎矣,若不直招,加刑取服爲旀,取服後具格結案以聞爲良如敎。
義禁府啓目,以李奎緯所納文書觀之,似無可罪之端,上裁,何如?傳曰,致命於一次之刑,事違於道臣之狀是置,依回啓施行爲良如敎。
丙申五月二十七日卯時,朝奠陪祭入侍時,同副承旨柳戇,假注書徐龍輔,記事官文采五·朴祐源,都廳林得浩,以次陪進。上自廬次,詣殯殿中排設廳,視膳訖,行朝奠。儀註上同上還廬次,命書傳敎曰,知有法紀,焉敢更事扺賴?杖斃之前,決不可停刑,以此添問目,各別嚴問,取服以聞。勿出朝報命退,諸臣以次退出。
丙申五月二十七日巳時,上御興政堂。大臣入侍時,領議政金陽澤,左議政金尙喆,右議政鄭存謙,同副承旨柳戇,假注書徐龍輔,記事官文采五·朴祐源,以次進伏訖。陽澤曰,夜間聖體,若何?上曰,一樣。陽澤曰,王大妃殿氣候,何如?上曰,一樣。陽澤曰,惠慶宮氣候,何如?上曰,一樣,卿等之請對何事?陽澤曰,厚謙之眞贓大案,綻露無餘,而三司之請,今已屢月,一向靳持,臣民之憤鬱,久而益甚。伏願亟賜允從焉。尙喆曰,厚謙之罪惡,一國臣民之所共憤惋者也。臣等今日之請,實循輿情之所激。伏願無少持難,亟賜允從焉。存謙曰,若使厚謙,處可殺不可殺之間,則臣等雖甚無狀,豈可導殿下以刑戮乎?今則厚謙凶肚眞贓,彰著無餘,明施典刑,然後輿情之庶可小洩矣。上曰,予之靳允,意有在焉,卿等止之。陽澤曰,原任大臣,亦來待矣。上曰,入侍。賤臣承命而出,與領府事金相福,判府事韓翼謩·李溵進伏。相福曰,日來漸熱,聖體,若何?上曰,一樣。相福曰,王大妃殿氣候,何如?上曰,一樣。相福曰,惠慶宮氣候,何如?上曰,一樣。相福曰,厚謙罪惡,大諫疏旣出之後,彰露無餘,殿下豈可一向靳持乎?臣等以一國臣民之憤,仰陳沐浴之請。伏願亟賜允從焉。翼謩曰,自古聖君哲辟,皆用刑戮,此非仁義之不足而然也,法者乃天下之法,不可以人主之尊而私之故也。今此厚謙之千罪萬惡,罔非國人之所共憤,殿下豈可一向靳持,徒損國體乎?伏願亟賜允從焉。溵曰,厚謙之眞贓大案,彰著無餘,快施王章,然後國體民情,同歸得矣。上曰,厚謙之罪狀雖著,猶異於稱兵犯闕之逆矣。陽澤曰,聖敎如此,臣等實不勝抑鬱之至,耇·輝復出之說,囚人南間之語,豈不爲萬古之凶逆乎?上曰,此特角勝徐命善,故憤頭發言者也。陽澤等齊聲仰達曰,殿下何爲而發此敎也?渠雖欲角勝,徐命善之地,歸於何地,又安敢出憤於何等地乎?以此以彼,莫非厚謙罔赦之大案,殿下何所持難,而尙不允許乎?上曰,特是先大王之所愛者,故不忍加之以一律矣。陽澤曰,渠蒙先大王如天之恩,不思報效之道,敢生亂逆之心,此尤臣所以切齒痛心者也。存謙曰,俄者以異於稱兵犯闕爲敎,而此則事有不然者。徒置必死之地,相持久不決,臣等不知何樣禍機,伏在何處矣。陽澤曰,渠方作几上肉,死中求生之計,必無所不至,臣等之憂,有不可勝言矣。尙喆曰,臣等今日之請,斷斷出於輿憤之所激。伏乞無所持難,快揮乾斷焉。是非殿下殺之也,乃國人殺之也,非國人殺之也,卽渠自抵於死矣。溵曰,今其凶肚逆腸,更無餘地,此而不誅,亂臣賊子,將無所懲畏矣。上曰,已悉予意,卿止之。翼謩曰,如是靳持,臣等實不勝抑鬱之至,厚謙非但殿下之罪人,卽先大王之罪人也。又非但先大王之罪人,卽宗社之罪人,殿下雖欲私之,得乎?俄者以渠特出憤爲敎,渠敢出憤於何等地乎?上曰,特是渠一時務勝之心矣。存謙曰,無往而不逆節矣,渠又安敢務勝於何等地乎?一日不用國法,則有一日之憂,二日不用國法,則有二日之憂,殿下豈不念於此,而徒事靳持乎?上曰,今日氣甚不平,卿等姑爲退出,可也。陽澤曰,臣等專爲此事請對矣,誠意未格,不得蒙允,懲討不嚴之罪,臣固有之矣。臣等出去庭請之外,無他道矣。上曰,毋,旣已盡諭,何復如是乎?陽澤曰,今旣入侍,敢此仰達矣。景慕宮改建時,墻垣修築,三軍門合力擧行,而至於新石橋添補及新石橋左右石築所入石材,御營廳全數擔當,當此國役浩繁之時,許多石材,猝難辦備,本廳聞甚罔措矣。劉昭儀房,今當毁撤,而此宮比他最小,略有石材之可用者云,今若移劃御營廳,則橋梁之役,似可順成,敢此仰達矣。上曰,依爲之。出擧條相福曰,山陵開金井日,臣等當進詣矣。上曰,唯。尙喆曰,開金井時,臣等旣有名色,出去日當爲下直,而右相及原任大臣,則除下直乎?上曰,依爲之。尙喆曰,江原監司金夏材,論報備局,而以今番本道屬公木物,請用於國役,誠好矣。使之趁卽流下,屬之地部,補用於目下諸處役,何如?上曰,依爲之。已上出擧條命退,諸臣以次退出。
丙申五月二十七日午時,晝茶禮陪祭入侍時,右副承旨李商巖,假注書徐龍輔,記事官文采五·朴祐源,都廳李秉模,以次陪進,上自廬次詣殯殿中排設廳,視膳訖,行晝茶禮。儀註上同上還廬次,命書傳敎曰,惠慶宮氣候,彌留多日,焦迫之中,諸節比昨有加無減,此豈卿一向言私之時?至於本事,意窮言渴,今何更誥?卿心旣悉於書啓,予意亦悉於敦諭,從此雖使更諭,無以加此,況寶篆尙今遷就,尤是卿飜然之一端也。敦諭則洞諭本意,言無未盡,傳諭則,不遣近侍,禮或有闕,特遣承旨傳諭,卿其卽爲入城,承候惠慶宮,聽予面諭事,左副承旨傳諭于洪奉朝賀。命退,諸臣以次退出。
丙申五月二十七日未時,上御廬次。都承旨入侍時,行都承旨徐浩修,假注書徐龍輔,記事官文采五·朴祐源,以次進伏訖。上曰,改建堂上入侍。賤臣承命而出,與改建堂上金華鎭進伏。上曰,宮園儀圖式,以木板爲之乎,鑄字板爲之乎?華鎭曰,圖式則以木板爲,書字則以鑄字爲之矣。上曰,好矣。華鎭曰,本草校正之際,若無主掌看檢之人,則易致錯誤,令玉堂一員監印,則似好矣。上曰,依爲之。華鎭曰,景慕宮守直軍,以京軍雇立有弊,依永禧殿例,以鄕軍十二名分定,而守奉官旣入直,則不可無使役之人,書員庫直房直各一人,亦依永禧殿例差定,何如?上曰,依爲之。出擧條華鎭曰,景慕宮守僕,若有差代之事,則自禮曹,擬望入啓,六人料布,亦依太廟守僕例,加給,何如?上曰,依爲之。出擧條華鎭先退,中官進庭請啓辭,命浩修讀之,賜批,命書傳敎曰,翔雲拿鞫,旣許庭批,其令該府拿來。勿出朝報命退,諸臣以次退出。
丙申五月二十七日申時,上御廬次。判義禁入侍時,判義禁蔡濟恭,右承旨徐有慶,假注書徐龍輔,記事官文采五·朴祐源,以次進伏訖。命讀禁府元義孫供辭。上曰,加刑乎?濟恭曰,初不施威,而渠自願遲晩,故不爲加刑矣。命書判付。上曰,李弘源氣弱,似難遠涉矣。濟恭曰,武都事換送乎?上曰,武都事亦無妨矣。濟恭先退。上曰,營造堂上入侍。賤臣承命而出,與營造堂上鄭民始進伏。上曰,役事方到何境?民始曰,奎章閣則外丹靑,已爲畢役矣。上曰,書香閣方到何境?民始曰,方掛椽矣。上曰,石井已爲鑿之乎?民始曰,方始鑿矣。命退,諸臣以次退出。
丙申五月二十七日申時,上御廬次。副提調率醫官同爲入侍時,左承旨洪國榮,假注書徐龍輔,記事官文采五·朴祐源,醫官方泰輿·慶絢·鄭允協·徐命緯,以次進伏訖。上曰,惠慶宮患候,尙未快復,當用何劑?泰輿曰,茹藿湯今姑停止,淸暑六和湯本方中,加檳榔一錢,三貼進服,則似好矣。上曰,三貼製入。出榻敎泰輿進湯劑,上進御。上曰,出使禁府都事入侍。賤臣承命而出,與禁府都事李弘源進伏。上曰,都事之名誰也?國榮對曰,李弘源矣。上曰,都事之氣質,似甚淸弱,必難疾馳遠涉,都事換差,可也。命退,諸臣以次退出。
丙申五月二十七日酉時,上詣殯殿。行夕奠入侍時,右承旨徐有慶,假注書柳孟養,記事官文采五·朴祐源,都廳李秉模,以次侍立訖。上具衰服,詣中排設廳,視膳行禮,儀注上同,行禮訖。上還廬次,命承史進前。上命書傳敎曰,予未諳前例,殯殿,慈殿·府寺守侍陵官等各項賞格,初喪時爲之者,尙未擧行,木伍同·紬壹同·布漆同,大妃殿例入,木參同·布壹同,惠慶宮,木布各壹同半,令戶兵曹分半,明日入于廂庫事,分付。命退去,諸臣以次退出。
上在慶熙宮泰寧殿南行閣廬次。
夜自一更至四更,灑雨下雨,測雨器水深七分,自昧爽至酉時,下雨,測雨器水深三寸五分。
大殿·惠慶宮·中宮殿,朝哭後,政院·玉堂口傳問安。答曰,知道。
王大妃殿,朝哭後,政院·玉堂口傳問安。答曰,罔極。
傳于洪國榮曰,承旨入侍。
徐浩修啓曰,今日次對,兩司長官,當爲進參,大司憲李聖圭,卽爲牌招,何如?傳曰,允。
柳戇啓曰,大臣·備局堂上,依下敎來待矣。
傳于柳戇曰,大臣·備局堂上引見。
以大司諫洪檍牌不進罷職傳旨,傳于徐浩修曰,只推,更爲牌招。
徐浩修啓曰,預備兼春秋朴道翔,身病猝重,勢難察任,今姑減下,其代,令該曹口傳差出,何如?傳曰,允。
吏曹口傳政事,朴鎭宇爲兼春秋。
傳于洪國榮曰,副提調持加減心腎湯入侍。
洪國榮,以弘文館言啓曰,修撰嚴思晩,旣有只推之命,卽爲牌招察任,何如?傳曰,允。
以修撰嚴思晩牌不進罷職傳旨,傳于柳戇曰,嚴思晩之牌招,徒損朝體,訖可停矣,本職許遞。
柳戇,以改建都監言啓曰,景慕宮御齋室上樑吉日,令日官推擇,則今五月二十九日辰時爲吉云,以此時上樑之意,敢啓。傳曰,允。
以江華府進香執事望單子,傳于徐浩修曰,此時殯殿報事,則全不擇差,極爲駭然,當該享色郞廳汰去。
徐浩修,以兵曹言啓曰,直接南所衛將牒報,則開陽門東邊宮墻一間半許,今日頹落云,依刑令紫門監,爲先把子圍排,急速修築,而東營入直砲手十名除出,限修築間,各別守直之意,敢啓。傳曰,知道。初果築之陾陾,則安有頹之屬屬之弊?嚴飭紫門監,今後宮墻新築處,數年內頹圮,則該官吏目,本曹草記論罪。
行都承旨徐浩修書啓,臣敬奉聖敎,馳往敦諭于西部龍山坊麻浦契奉朝賀洪鳳漢所住處,則以爲當此惠慶宮未寧之時,臣之不敢進身,雖由情病之俱苦,而慢蹇徒積,惶悚冞切,卽此千萬不意,別諭又下,十行辭敎,一倍隆摯,叩首攢手,血淚繼逬,史官之許久相守,已極感悚,況承宣之遠臨傳諭,尤是曠絶異數,此非負罪賤臣所可得者,惝怳震越,益不知措躬之所也。我殿下前後憫念而開釋者,愈往愈加,不啻縷縷,則在臣之道,雖有可言之私義,固當蹔承恩命,以伸寸忱,而目下病情,十分苦劇,逐日寒熱,有加無減,氣力澌頓,無以起動,似此危綴之實,近侍之所目見也。伏願聖明,俯察悲苦之情,曲諒疾痛之狀,使此訟罪之身,得以隨分調治,至於金寶書寫,雖微情勢,以此病狀,無以自效於莫重之事,亦命從速變通,不任至祝云矣,敢啓。傳曰,知道。
丙申五月二十八日卯時,上御廬次。左承旨入侍時,左承旨洪國榮,假注書徐龍輔,記事官文采五·朴祐源,以次進伏訖。上曰,予以科弊事,有所製綸音,今日欲諭於大臣·備堂矣。命書綸音。見日日記書訖。命國榮讀之。上曰,何如?國榮曰,科之弊久矣,近年以來,紀綱漸弛,士習不振,士夫豪華之徒,不事學業,惟以盜竊科名爲志,有或目不識一字,而曳紙入場,其甚者,欺蔽在上,陰謀暗計,無所不至,此爲今日之大可寒心者矣。上曰,有何救弊之道乎?國榮曰,殿下第下詢於大臣·卿宰,而臣則以爲救弊之道,不過曰,立紀綱·正士習而已矣。上曰,大臣·備局堂上引見。命退,承史以次退出。
丙申五月二十八日辰時,上御興政堂。大臣·備局堂上引見入侍時,領議政金陽澤,左議政金尙喆,右議政鄭存謙,仁陽君李景祜,行司直具善復,行司直蔡濟恭,判尹金鍾正,左參贊黃景源,行副司直金漢耆,禮曹判書鄭尙淳,兵曹判書李徽之,刑曹判書李溎,行副護軍張志恒,行副護軍李漢膺,行副護軍李柱國,禮曹參判沈履之,行副司直權噵,行副司直徐有隣,江華留守李瀰,漢城左尹金魯鎭,行副司直鄭一祥,大司諫洪檍,掌令柳榮鎭·鄭宇淳,獻納李儒慶,持平朴在源,正言洪樂淵·姜,校理沈豐之,行都承旨徐浩修,假注書徐龍輔,事變假注書朴廣源,記事官文采五·朴祐源,以次進伏訖。陽澤曰,日間聖體,若何?上曰,一樣。陽澤曰,王大妃殿氣候,何如?上曰,一樣。陽澤曰,惠慶宮氣候,何如?上曰,一樣。上曰,大臣明日,當進詣山陵乎?陽澤曰,然矣。上曰,雨勢如此,陵役得無妨乎?尙喆曰,別無所害,而第安得如不雨時乎?上曰,科擧之弊,最是今日之深憂,故予有所製綸音,參究大臣之意。可也。命讀綸音,上曰,科弊之爲痼疾,久矣,不可不及時變通,卿等各陳救弊道焉。陽澤曰,科弊一事,誠是今日之深憂,然此不可卒然陳達者,臣等出去,當商確稟定矣。上曰,大臣館閣堂上,皆當獻議,其餘諸宰,或有宿昔經綸者,各陳所見焉。景祜曰,科弊之憂,誠不細矣,然而臣則無常時請究之經綸矣,不敢率爾仰達也。鍾正曰,臣則以爲救弊之道,莫若罕設科擧矣。漢耆曰,臣意則依古之鄕貢法,令各道擧以讀書修行之人,則似好,而亦不敢質言矣。尙淳曰,科擧之千百弊端,已成痼疾,萬無救弊之道,而大體,則莫如罕設科矣。溎曰,古者只有式年,而無他科矣,今亦依古例,只以式年役行,而初試,則以講試取,會試,則以策試取,似好矣。噵曰,卽今科弊,莫非紀綱不立之致,爲今之道,莫若先立紀綱,而擇取人才之道,莫若復古之鄕貢法矣。履之曰,先輩之論,或有只設式年,則爲好云,此言甚有理矣。有隣曰,科擧之弊,莫有甚於近來,而鄕貢及孝廉,亦必有弊端,不如因舊科制,擇其主試矣。瀰曰,罕設科擇主試,爲救弊之大體要道矣。魯鎭曰,科制雖更,士習不立,則無以鎭安,臣則以爲救弊之千言萬辭,都不如正士習三字矣。一祥曰,救弊之道,都不如因舊制擇主試而已,至於鄕貢孝廉等事,皆是不可行之事矣。檍曰,臣則無平日講究者,不敢卒然仰陳矣。榮鎭曰,臣亦無平時講究,故不敢陳達矣。宇淳曰,救弊之道,終無良策,不如罕設科擧矣。儒慶曰,科擧救弊之道,無出於擇主試矣。樂淵曰,臣無常時講究,非卒辭間所可仰奏者矣。豐之曰,鄕貢孝廉,皆是行不得之事也,若罕設科擇主試,則庶可爲救弊之一道矣。上曰,大臣館閣堂上,則皆以所見獻議,可也。陽澤曰,吏曹參判尹得養,適有難强之情勢,久不行公,大政隔月,銓堂宜備員,吏曹參判,今姑許遞,何如?上曰,依爲之。出擧條陽澤曰,湖西新道伯,日前有不多日內辭陛之命,而似伏聞頃日本道褒貶,令舊伯擧行事,命下,新伯今若下去,則勢當秋晩,封進殿最大政隔月,一道殿最之稽滯,亦甚可悶,依初下敎,使舊伯擧行,新伯稍緩行期,恐似得宜矣。上曰,旣命不多日內辭朝,殿最則舊道臣,月初進期封進,可也。出擧條陽澤曰,湖南句管堂上行司直洪樂性,關西句管行司直朴宗德,北關句管戶曹判書鄭弘淳,關東句管漢城判尹金鍾正,海西句管前參判尹得養,貢市堂上工曹判書李重祜竝還差。嶺南句管戶曹參判金華鎭,堤堰堂上行副司直徐有隣,備堂有司禮曹參判沈履之差下,使之察任,何如?上曰,依爲之。出擧條陽澤曰,此全羅右水使崔景岳狀啓也。以爲營各庫記簿舊債錢,散在民間,今已年久,流亡居多,徵捧無路,累千兩錢,何以爲之云,其意欲蕩減,而營簿公債,不當猝然蕩減,亦必有査徵之路,以此申飭,造船役糧,則昨春雖有題給之事,今不宜每每援例,而儲置之穀,蓋爲戰器等修補之資,則亦難全然防塞許劃一百石米,使之取用,至於水操時犒饋,則臨時量其容入,報備局受題擧行之意,何如?上曰,依爲之。出擧條陽澤曰,近年以來,無賴閑雜之輩,牟利爲業者,稱以田場柴場,進告於各宮房,或各衙門以爲分利之計,甚至有攘奪民田之弊,極爲痛駭,此後如更有此等進告之人,則各該道臣,隨現摘發,報備局嚴處之意,申飭京外,何如?上曰,依爲之。出擧條上曰,今春增廣,何以處分,則爲好耶?陽澤曰,小科初試,則已爲出榜,而今則聖意,以慶爲名之科,皆欲革罷,大科若罷,則小科爲皮不存矣。上曰,以慶設科者,豈非無義乎?尙喆曰,此則事有不可行者,登極增廣,卽自國初設行者也。今若不設行,則臣等豈可奉行乎?上曰,以慶設科,卽與民同慶之意也。然則以土爲名,以科爲慶者,豈是士子之高操乎?陽澤曰,此則有不然者,至於登極增廣,則非特與民同慶之意也,乃登極之初,擇取人才之義也。上曰,登極增廣,予意則終有所如何矣。溎曰,日前因判禁吾所奏,各道爲奴婢罪人十二名,已爲蒙放矣。本曹所管爲奴婢罪人中,亦有同時定配於北關者二名,一體放送,何如?上曰,一體放送,可也。出擧條瀰曰,本府軍餉,與他穀物自別,年來減縮,實爲可悶,甲午,自戶曹,貸去六千石米,以翌年稅穀上來時,直爲還報江都之意,筵稟定奪矣。及至其翌年,謂以稅穀不足,無意還償,自前前留守時,筵達督償,該曹始於昨冬,以嶺南軍作米區劃,且令自本府,送船運去,而到今本府送船運來,實無義,且有違於當初定奪之意,下詢大臣後,依甲午定奪。今年稅穀上來者,直劃以償,則固好,雖或以軍作米劃給,竝雜費條輸運還報似宜,敢此仰達矣。上曰,大臣之意,何如?領議政金陽澤曰,沁都保障重地,儲置穀物,本不遷動,而年來地部經費匱乏,貸去本府軍餉,固當卽爲還,而至今遷延,尙不備送,末乃以所劃軍作米,使之送船推去,是則不成事理,此後地部,無論某樣米,自南船運者,到本府境,而準數還償,恐爲得宜。左議政金尙喆曰,以今經費之苟艱,已上納稅米中,難責其還報,以嶺軍作米,從長區劃,俾得充代,好矣。右議政鄭存謙曰,臣意亦然矣。上曰,依爲之。出擧條檍·榮鎭·宇淳·儒慶·在源·樂淵··豐之啓曰,請文女按律處斷。措辭見上上曰,不允。又啓曰,請厚謙快正王法,其毋依律處斷。措辭見上上曰,不允。又啓曰,請礪山府竄配罪人洪麟漢,絶島安置。措辭見上上曰,不允。又啓曰,付處罪人申晦,以當國首相不思報效之道,乃反專事貪饕,市權趨勢,締結厚謙,百計敎誘,助成驕恣之氣焰,馴致滔天之罪惡者,莫非此人挑發慫慂之致也。當此厚謙討罪之日,爲其黨與者,次第鋤治,則特以位在大官,尙今倖逭者,其可曰,國有法乎?且其不盡終事之誠,幾僨莫重之事者,尤是不可容貸者,豈可付處而止?請付處罪人申晦,亟施遠竄之典。上曰,不允。檍·榮鎭·宇淳·儒慶·在源·樂淵啓曰,請聖國·尙魯諸子,亟施當律。措辭見上上曰,不允。榮鎭·宇淳·在源啓曰,請黑山島充軍罪人趙德昌,依律處斷。措辭見上上曰,不允。又啓曰,請大靜縣爲奴罪人金壽賢,依律處斷。措辭見上上曰,不允。又啓曰,請鏡城府定配罪人洪述海,依律處斷。措辭見上上曰,不允。儒慶·樂淵·啓曰,請充軍罪人趙德昌,依律處斷。措辭見上上曰,不允。又啓〈曰〉,副司直具㢞,當請討方嚴之時,名登臺啓,多率騶從,呼唱道路,放恣無嚴,莫此爲甚,請副司直具㢞,削奪官爵。上曰,亟停勿煩。又啓曰,請南海縣圍籬安置罪人具庠,更令王府,嚴鞫得情,快正王法。措辭見上上曰,不允。又啓曰,請大靜縣爲奴罪人金壽賢,依律處斷。措辭見上上曰,不允。檍所懷,日昨賤臣疏批中,以不忍之心,有所下敎,臣不勝抑鬱,繼之以訝惑也。夫不忍之心,卽仁之端也,於人於物,無施不可,而獨不可施之於凶逆耳。今此厚賊,罪關宗社,而渠不過入屬貴近者,則殿下,初何有不忍之心,涵貸窮天之劇賊,以至長亂逆之氣,壞國家之法乎?且其罪惡貫盈,不但陰嗾翔雲一事,則明正典刑,何待翔雲之拿鞫,而若以極妖極惡,抵賴不服,則其將不得端緖,仍以容貸而不誅耶?殿下今日之擧,不幸近於優游不斷之歸,此豈臣之所仰望於殿下者哉?伏願更加三思,快賜允從焉。上曰,昨日事,以不忍之心,有不忍之敎,大抵不忍之政,寧失於寬,毋失於過,予非欲漫漶也。豐之所懷,臣有區區所懷,事關斯文,故敢此仰達矣。再昨湖儒之疏,誠一變怪,先正臣宋時烈,卽我東朱子也。道德之純粹,士林之宗仰,顧如何哉,而以故判書臣洪啓禧之出入於文正公臣李縡門下之故,竝稱諸賢,至請院享,有若淵源直接於先正者然,故重臣立朝本末,自有公議,則一二鄕儒,何敢以私情,遽發此請乎?若如疏儒之言,則鄒魯章甫,皆可以接孔·孟之統,洛建諸生,皆可以配程朱之食,揆以事理,寧有是哉?疏頭處分,雖已嚴正,而疏下諸儒,亦不可無飭,臣謂一竝停擧,以尊斯文,以杜橫議,宜矣。上曰,依爲之。已上出擧條
丙申五月二十八日未時,上御廬次。藥房副提調持湯劑入侍時,副提調洪國榮,假注書柳孟養,記事官文采五·朴祐源,醫官慶絢,以次進伏訖。上曰,同副承旨入侍。出榻敎同副承旨柳戇進前。上曰,以洪啓禧,接先正淵源,思之又思,不覺駭愕,曾聞啓禧,造冊子釋音訓,故世或稱其經學,誠爲可笑。況今道學淵源之說,尤是千不似萬不近之語,予之前後處分,何如?戇對曰,曾已仰達,而淵源之說,尤不近似,前後處分,果皆明正,孰不欽仰?上曰,科弊綸音,承旨見之否?戇對曰,見之矣。上曰,何如?戇對曰,出尋常萬萬矣。上曰,俄者賓對大臣·諸宰,見此綸音,莫不爲好云,公議足可見,科規變通之後,宰相子姪,必多拘礙者,於渠輩,似或迫隘矣。戇對曰,雖宰相子姪,有所抱,則可能展其志矣。無工夫者類,當多讀多作,然後必入場屋,孰敢有可怨者乎?國榮曰,此綸音頒布後,其文不足者,初不入場,在士子,還爲多幸。上曰,此綸音一件,正書置之院中,一件謄諸注書日記,本草入之。命退去,諸臣以次出。
丙申五月二十八日申時,夕上食陪祭入侍時,行都承旨徐浩修,假注書徐龍輔,記事官文采五·朴祐源,都廳李秉模,以次陪進。上自廬次,詣殯殿中排設廳,視膳訖,行夕上食。上還廬次,諸臣以次退出。
丙申五月二十八日戌時,上御廬次。左承旨入侍時,左承旨洪國榮,假注書徐龍輔,記事官文采五·朴祐源,以次進伏訖。上曰,臺諫所懷批答,注書有一節落漏矣。國榮曰,注書書入擧條之時,有落漏不審之失,推考,何如?上曰,勿推,擧條改付標以入。命書傳敎曰,犯贓旣過十萬,在法罔赦,命捧結案,烏可已乎?朝見供辭,問於判金吾,則以爲元義孫加刑後,初欲以遲晩納招,及當根脚之捧,適當其父之死日,惟願致斃於杖下,以見其父云,予則曰,此人,百無一觀,貪汚若此,居常孝親,曾所孰知,予自見其供,不無感動於心者,揆以邦憲,豈可以此屈法?予之微意,已見於洪述海處分時矣。特以昧爽以前之意,減死定配,旣施二次之刑,何必更杖?其令王府,待開門卽爲擧行。又命書傳敎曰,旣有前例云,吏郞下敎勿施。命退,承史以次退出。
上在慶熙宮泰寧殿南行閣廬次。
大殿·惠慶宮·中宮殿,朝哭後,政院·玉堂口傳問安。答曰,知道。王大妃殿,朝哭後,政院·玉堂口傳問安。答曰,罔極。
傳于柳戇曰,下雨多,同副承旨馳詣景慕宮,奉審以來。
傳于洪國榮曰,副提調持加減心腎湯入侍。
傳于洪國榮曰,禮曹判書入侍。
傳于洪國榮曰,守令有窠,政官牌招開政。
以吏曹參議李在簡牌不進罷職傳旨,傳于李商巖曰,只推。
傳于洪國榮曰,判書更爲牌招,參議只推,一體牌招。
判書徐命善進,參判未差,參議李在簡牌不進,右副承旨李商巖進。啓曰,全州判官,今當差出,而本州營下處邑,物衆地大,素稱難治,不可不擇差同道及他道未準朔有聲績守令,竝擬,何如?傳曰,允。以朴天衡爲校理,沈有鎭爲修撰,李太源爲全州判官,孝明殿參奉單洪樂莘。
兵批,判書李徽之病,參判金載順入直進,參議柳薰病,參知李商岳病,承旨兼進,副司直尹得養·尹弘烈,副司果嚴思晩,副司正徐龍輔。
吏曹口傳政事,行副司直蔡濟恭,今加崇祿加資事,承傳。
以工曹參判鄭履煥病重上去不得事狀啓,傳于柳戇曰,調理上來察職事,回諭。
以修撰沈有鎭牌不進罷職傳旨,傳于李商巖曰,只推,更爲牌招入直。
傳于李商巖曰,員役·工匠,一體施賞。
洪國榮,以弘文館言啓曰,今日政新除授玉堂,待下批,仍卽牌招察任,何如?傳曰,允。
洪國榮,以禮曹言啓曰,卽接社稷署所報,則今番大雨,本署神室西墻三間許頹圮云,不可無慰安之擧,慰安祭不卜日,來六月初二日設行,而有頉處,待晴擇日修改事,竝以分付,何如?傳曰,允。
洪國榮,以長生殿郞廳,以都提調意啓曰,外梓宮着漆,今月二十八日,已滿六十度,臣等今日來詣奉審,則漆色極其光潤,少無所欠,仍爲停漆,以待堅乾,來六月初二日,結裹奉安於正殿前楹內,同月初六日習儀,初九日陪進山陵之意,敢啓。傳曰,知道。
申大升,以漢城府言啓曰,今觀兵曹節目,則轝士軍都數,爲八千六百五十二名,而其中火丁卜直,乃爲一千二百八十五名,有廳差備,元爲一百三十人,而火丁卜直,乃爲六十三名矣。此乃兵曹循例啓下者,而取考各年謄錄,則因大臣及本府堂上陳達,大轝軍每二十名,定給卜直一名,有廳差備每十名,定給卜直一名,今番亦依此例擧行,何如?傳曰,允。
徐浩修,以兵曹言啓曰,卽接東所衛將牒報,則所屬字內東墻三軍堡北邊宮墻三間許,因雨頹落云,依例令紫門監,爲先把子圍排,急速修築,而北二營入直御營軍二十名除出,限修築間,各別守直之意,敢啓。傳曰,知道。
柳戇,以義禁府言啓曰,時囚罪人元義孫,特以昧爽以前之意,減死定配事,命下矣。元義孫,慶尙道東萊府,減死定配,而以傳敎內辭意,具罪目,依例發遣府書吏,押送配所,何如?傳曰,允。
徐浩修,以御營廳言啓曰,東墻三軍堡北邊宮墻三間許,因雨頹落處,北二營入直鄕軍二十名除出,限修築間守直事,自兵曹草記矣。北二營入直鄕軍二十名除出,限修築,晝夜輪回守直之意,敢啓。傳曰,知道。
大司憲李聖圭,大司諫洪檍,應敎李秉模,掌令柳榮鎭·鄭宇淳,持平朴在源,獻納李儒慶,校理沈豐之,副校理徐有防,正言洪樂淵·姜,修撰柳義養啓曰,請文女按律處斷事。又啓曰,請厚謙快正王法,其母依律處斷事。又啓曰,請礪山府竄配罪人洪麟漢,絶島安置事。又啓曰,請付處罪人申晦,亟施遠竄之典。措辭見上答曰,不允。
大司憲李聖圭,大司諫洪檍,掌令柳榮鎭·鄭宇淳,持平朴在源,獻納李儒慶,正言洪樂淵·姜啓曰,請聖國尙魯諸子,亟施當律。措辭見上答曰,不允。
掌令鄭宇淳啓曰,請黑山島充軍罪人趙德昌,依律處斷事。又啓曰,請大靜縣爲奴罪人金壽賢,依律處斷事。又啓曰,請鏡城府定配罪人洪述海,依律處斷事。又啓曰,請東萊府定配罪人元義孫,依律處斷,措辭見上。答曰,不允。
正言姜啓曰,請充軍罪人趙德昌,依律處斷事。又啓曰,請副司直具㢞,削奪官爵事。又啓曰,請南海縣圍籬安置罪人具庠,更令王府,嚴鞫得情,快正王法事。又啓曰,〈請〉大靜縣爲奴罪人金壽賢,更令王府,拿鞫嚴問,依律處斷。措辭見上答曰,不允。
咸鏡監司趙重晦疏曰,伏以臣於日昨筵中,以儒疏事,伏承下詢,而倉卒入侍,原疏旣未及詳見,言辭拙訥,奏對亦不能別白,略略數語,草草仰達而退,此豈我殿下特召及門之士,至勤俯詢之意哉?臣歸伏私次,歷日耿耿,玆將筵席未畢之懷,略此附陳焉。蓋臣先師文正公臣李縡,資質純粹,聰明卓絶,進自科第,早決勇退,專心斯道,知行兩盡,一生所尊尙者,卽是先正臣宋時烈,而全體大用之學,實由於自得之妙焉。至於故參判臣李翔,卽臣先師一家之尊屬也。先師年纔十歲,翔已沒焉,則是何嘗有受於家庭濡染之訓,而臣師之學,本無師承,此實世人之所共傳道者,臣焉敢誣也?若夫故判書臣洪啓禧,雖曰,出入於先師之門,至於問學工夫,初無可論,而出處言議,類多背馳於先師,雖謂之鑿枘不合,可也。是以先師,居常憂嘆,每發於酬酢之間,臣亦屢聞之矣。及其遺藁之裒輯也,長幅峻責之書,啓禧拔而祕之,使士友不得見焉,至有故諭善臣朴聖源往復之書,而遺集之尙未刊行,亦由於此,則啓禧之於先師,可謂門墻之罪人,曷嘗學得一半分法程也哉?臣於昨年秋,始聞全義鄕儒,以先師及啓禧,竝享於李翔鄕祀,不勝驚駭。與判書臣洪趾海,有所酬酢,使之勸諭湖儒,埋板掇享,臣之意,非但以冒禁私享爲不可,誠以先師之配於李翔,終未妥當,而啓禧之與先師竝享,尤是師門莫大之辱,臣於其時,雖不斥言,而渠必領解之矣。今者湖儒之疏,以臣先師,位之於翔與啓禧之間,稱之以上承下傳,接之於先正之統,豈不痛哉?顧今我殿下,新服厥命,治化休明,先正庭配之儀,今將誕擧,先師節惠之典,先已特施,而崇儒重道之聖意,度越百王,凡在瞻聆,孰不欽仰?以先師之道德,早晩院享之請,必有士林之公議,而此等怪鬼之疏,忽出於此際,誠一世道之大變也。何幸聖斷赫然,處分明正,實爲斯文之幸,而臣於筵席,不能對揚休命之罪,於是益著矣。玆敢略暴事實,仰瀆嚴廬之下。伏乞聖明,亟賜譴罰,以勵頹俗,以安微分,不勝幸甚。答曰,省疏具悉。卿之先師之峻責洪啓禧之長幅,啓禧拔不祕之,至有故諭善朴聖源往復之書,遺集以此尙未刊行云,問學二字,初非彷彿於啓禧者,而於卿師之門,不啻程門之邢七,卿之所陳,可謂痛快,爲師之誠,予庸嘉尙,卿其勿辭,往莅藩任。
忠淸監司徐有臣敎書。王若曰,予惟國家數千里封壃,最是忠淸五十州凋弊。山川按百濟之舊,作藩蔽於畿湖。冠蓋交四達之衝,疲官民於迎送。荆齊之土俗多詐,夸僞滋而訟獄煩。鄒魯之儒風寢衰,絃誦變而豪右擅。嗟小氓顚連而無告,矧近年饑饉之相仍。縣官惟知催科,稅從何出?國穀多擁虛簿,吏因爲姦。肆當懲貪奬廉之辰,政須飭躬勵操之彦。惟卿,賢相佳胤,故家遺風,恥師德及門之譏,恬雅本乎天性。守袁安臥雪之宅,淸儉乃其世傳。持心務主公平,外似和易。立朝不受標謗,內實貞剛。所以時望之咸歸,自致華班之歷遍。胄筵之侍講蓋久,固已知夫素存。畿府之民憂暫分,豈足盡其底蘊?玆授卿以守忠淸道觀察使兼兵馬水軍節度使,公州牧使,卿其祗服寵命,懋恢遠圖。鋤强梗而恤困窮,恩威竝濟。勸循良而遠貪虐。黜陟惟明。登北拱之高樓,詎忽綢戶之策?體右文之新化,宜勉敦敎之方。惟公明可以服人,惟淸簡可以理劇,凡厥裁稟,自有典章。於戲,一路之民命斯寄,往其欽哉。明廷之進塗方亨,行且召矣。故玆敎示,想宜知悉。編修官李秉模製進。
丙申五月二十九日辰時,朝上食陪祭入侍時,右副承旨李商巖,假注書徐龍輔,記事官文采五·朴祐源,以次陪進。上自廬次,詣殯殿中排設廳,視膳訖,行朝上食。儀註上同上還廬次,承史以次退出。
丙申五月二十九日午時,上御廬次。禮判入侍時,禮曹判書鄭尙淳,左承旨洪國榮,假注書徐龍輔,記事官文采五·朴祐源,以次進伏訖。上曰,潦水如是支離,祈晴祭,不可不行之矣。尙淳曰,當此秋節之前,雨水亦非太過,不必祈晴矣。上曰,然則不必於秋節前,行祈晴矣。尙淳曰,魂殿返虞以後,朝臣哭班,預爲稟定,然後儀註磨鍊時,可以書入,以泰寧門外擧行,何如?上曰,以崇政殿西庭爲之,可也。出擧條尙淳曰,昨年秋,有畿邑田租減半之命矣。在前如此之時,各陵軍復戶,每有陳達給代之例,今亦依前擧行之〈意〉,分付惠廳,何如?上曰,依爲之。出擧條上曰,他承旨入侍。賤臣承命而出,與行都承旨徐浩修進伏,浩修曰,明日歲抄,何以爲之乎?上曰,吏·兵房承旨,於便殿,持歲抄入侍,可也。命書傳敎曰,賤名檢而壞廉防,爲今日朝廷之痼病,管子所謂四維不張,不幸近之,其所矯救之方,不容小緩,審矣。予則曰,我朝士大夫之淬勵名行,以其有官方之不雜也。挽近以來,仕路之淆亂,士夫之紛競,日甚一日,苟不及時通變,則末流之憂,有不可勝言。銓郞之革,實出於鎭朝象破朋黨之聖意,而行之已久,弊隨而生,到今未見朋黨之快祛,徒致朝象之乖漓,是豈先大王蘇革百年積弊之意哉?古之銓郞之選,蓋取自中之飭躬能文之士,以開其進塗,故年少新進,莫不自修行檢,韞櫝而待賈,雖欲躁進,其可得乎?不能無補於世敎之萬一,況銓曹之堂選旣復,獨於郞選,何可持疑?顧其職,則不過堂下之一郞官,其所廢置,自當隨時而損益,其令銓曹,復吏郞通淸之制。命退,承史以次退出。
丙申五月二十九日未時,上御廬次。藥房副提調持湯劑入侍時,副提調洪國榮,假注書徐龍輔,記事官文采五·朴祐源,醫官方泰輿,以次進伏訖。泰輿進湯劑,上進御。上曰,吏曹判書入侍。賤臣承命而出,與吏曹判書徐命善進伏。上曰,俄者銓郞復古事傳敎,見之乎?命善曰,見之矣。上曰,擬望之人,無苟艱之患乎?命善曰,不無苟艱之患矣。古者有以準職人,有改正變通之規矣。今若以古例曾經應敎人變通,則可以推移擬望矣。上曰,擬望之人乏小,則勢不可不變通,而第另加擇擬,可也。命退,諸臣以次退出。
丙申五月二十九日申時,夕上食陪祭入侍時,右副承旨李商巖,假注書徐龍輔,記事官文采五·朴祐源,都廳李秉模,以次陪進。上自廬次,詣殯殿中排設廳,視膳訖。上曰,校正堂郞入殯殿,奉御製,可也。校正都監堂上蔡濟恭,都廳趙尙鎭·沈豐之·朴天衡·吳大益,奉御製入殯殿,奉安訖。上曰,校正都監堂·郞旣已入來,同參陪祭,可也。上行夕上食。儀註上同上還廬次,命書傳敎曰,先朝御製,旣已內入奉安,校正廳堂·郞書啓。又命書傳敎曰,先朝御筆,旣已奉安,頒賜件,時·原任大臣·奉朝賀·編次人·校正堂·郞·諸承旨·玉堂翰注,各賜一冊,宗親文蔭武二品以上曾經承旨·玉堂,逮事先朝人員,令吏·兵曹,一竝書入,難以遍頒,依頒曆例,受點者,各賜不粧一件。命退,諸臣以次退出。
丙申五月二十九日戌時,上御廬次。承旨入侍時,左承旨洪國榮,假注書徐龍輔,記事官文采五·朴祐源,以次進伏訖。上曰,校正堂上人侍。賤臣承命而出,與校正堂上蔡濟恭進伏。上曰,卿之效勞於校正之役者,多矣。命書傳敎曰,校正堂上蔡濟恭,以先朝眷遇之臣,其於御製編次,俾效終始之勞,俄者殯殿,見其陪進,愴感交中,聲淚俱逬,倘在先朝,有此等大役,則必有加資之典。顧予初服,嚬笑雖惜,予何惜一資於此重臣?況校正先朝特許辭秩之敎,若在今日,校正堂上蔡濟恭加資,其令口傳下批。又命書傳敎曰,校正堂上具允明,未得畢役,故雖未參書啓,在前賞典,雖未竣事者,亦有論賞之擧,況先朝編次人乎。具允明特賜中鹿皮一令,郞廳朴天衡·沈豐之·吳大益·趙尙鎭,各賜弦弓一張。濟恭先退。上曰,御營大將金漢耆,山陵進去時,除辭朝,仍佩往來。出榻敎命退,承史以次退出。
上在慶熙宮泰寧殿南行閣廬次。
下直,仁同府使權綸。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
大殿·惠慶宮·中宮殿朔奠後,政院·玉堂·藥房·朝廷二品以上·六曹堂上·兩司長官·奉朝賀·宗班單子問安。答曰,知道。
王大妃殿朔奠後,政院·玉堂·藥房·朝廷二品以上·六曹堂上·兩司長官·奉朝賀·宗班單子問安。答曰,罔極。
傳于洪國榮曰,同副承旨馳往社稷,奉審以來。
徐浩修啓曰,御營大將金漢耆山陵進去時,除朝辭,仍佩往來事,命下矣。將兵之任,不可無一刻摠察之人,何以爲之?敢稟。傳于徐浩修曰,訓將兼察,卽爲牌招,聽傳敎。
以吏曹參議牌不進罷職傳旨,傳于徐浩修曰,只推。
傳于徐有慶曰,巡監軍番李杞齡,不稟而再次疊番,當該中官越俸二等。
傳于洪國榮曰,吏曹假郞廳,稟以郞廳,下直已久,尙不入寶,歲抄一丈未下,而傳旨輕先捧入,不可無飭,當該吏房承旨推考。
傳于徐浩修曰,不當稟而煩稟,該房承旨推考。
傳于洪國榮曰,寶下時不爲安寶,寶入後更稟,前所未聞,政廳承旨遞差。
傳于洪國榮曰,預爲進詣,卽齋宿之意也。廚傳有弊,故雖使明日進去,不可不淸齋,都承旨牌招入直。
以承旨房單子,傳于柳戇曰,仍。
傳于洪國榮曰,京畿監司留待。
傳于洪國榮曰,掌苑署供上果子於各殿者,擧皆朽傷,而殯殿供上,尤爲甚焉,旣承慈敎,事之寒心極矣。當該提調罷職,郞廳先汰後拿。
傳于徐浩修曰,該署堂郞,今日口傳差出。
有政。吏批,判書徐命善進,參判未差,參議李在簡牌不進,右副承旨申大升進,啓曰,京畿監司今當差出,而擬望之人乏少,同道守令,竝擬,何如?傳曰,允。又啓曰,肅川府使今當差出,未準朔禁軍將,竝擬,何如?傳曰,允。金潁爲司饔主簿,鄭光漢爲京畿監司,李杞齡爲肅川府使,李匡說爲永春縣監。
兵批,判書李徽之進,參判金載順入直進,參議柳薰病,參知李商岳病,右副承旨申大升進,安川君烓爲都摠管,柳仁喆爲五衛將,鄭履煥爲副摠管,李潤章爲訓鍊主簿,全昌岌爲昌慶將,鄭光淳爲昌德將,權璹爲都摠經歷,李得永爲僉知,副護軍申思運,副司直具允鈺。
吏曹口傳政事,徐有隣爲掌苑提調,南紀溟爲別提。
校正堂上蔡濟恭,依下敎來待矣。傳于柳戇曰,入侍。
傳于徐浩修曰,武藝別監輩,皆是宿衛待令,所持軍物修補以給事,分付軍器寺。
傳于洪國榮曰,副提調持加減心腎湯入侍。
又傳曰,京畿監司入侍。
洪國榮,以國葬都監郞廳,以摠護使意啓曰,元陵表石印本七件內入事,下敎矣,前後面各一件,爲先粧簇以入,仰備睿覽之意,敢啓。傳曰,知道。
洪國榮,以魂殿都監郞廳,以摠護使意啓曰,景慕宮祭器,今已畢鑄,器皿數爻,別單書入之意,敢啓。傳曰,知道。
洪國榮,以山陵都監京郞廳,以摠護使意啓曰,山陵開金井,在今初二日,臣與觀象監領事,禮曹堂上,率方外地師金基良·柳東亨·金尙鉉,今日先肅拜進去之意,敢啓。傳曰,知道。
申大升,以吏曹言啓曰,御覽官案,當爲啓請修整,而本曹正郞尹行晉·金復元,佐郞沈·沈基泰,謂以通淸復舊之後,不敢晏然行公,累呈辭狀,終不擧行,其在廉義,雖或似然,而官案修整,因此稽滯,省記修啓,亦無其人,不可無及時變通之道,正郞尹行晉·金復元,佐郞沈·沈基泰,一竝改差。依舊例以成均館典籍金重燮,假郞廳差下,使之除本仕直宿察任,何如?傳曰,允。
洪國榮,以承文院官員,以都提調意啓曰,吏文學官具運奎·李厚彬呈遞代,幼學具馨遠·尹在益差下,竝付軍職,冠帶常仕,何如?傳曰,允。
柳戇,以義禁府言啓曰,京畿前監司尹蓍東島配事,承傳啓下矣。尹著東慶尙道南海縣島配,而時在京畿監營任所,交龜後,以承傳內辭意,具罪目,依例發遣府書吏,押送配所,何如?傳曰,允。
柳戇,以刑曹言啓曰,郞廳亦已敍用,其時下人定配者,亦爲放送事,命下矣。依傳敎,全羅道求禮縣定配罪人韓文杞,忠淸道永同縣定配罪人柳得福,竝卽放送事,發關分付于各該道道臣之意,敢啓。傳曰,知道。
大司憲李聖圭,大司諫洪檍,應敎李秉模,掌令柳榮鎭·鄭宇淳,獻納李儒慶,校理沈豐之·朴天衡,副校理徐有防,正言洪樂淵·姜,修撰柳義養·沈有鎭啓曰,文女敢以後宮,締結逆相,潛懷篡奪之心,肆行危逼之計,究厥情狀,罪關宗社,惡極天地,雖千剮萬戮,猶不足以少洩神人之情,則豈可安置城外而止?請文女按律處斷,厚謙母子之罪,前後聲討,已盡窮凶之跡,凡在血氣之倫者,皆曰,可殺,而至若厚謙平日作爲,莫非貫盈之惡,而撮其大者而言之,則竊弄威福也,危逼聖躬也,不滿代聽也。有一於此,難逭顯戮,況且耇·輝復出之書,囚人南間之說,實是渠斷案眞贜,則其何可一刻容息於覆載之間乎?母子相應,內外交煽,潛懷凶圖,謀危宗國,此而不誅,其可謂國有法乎?厚謙之荐棘,其母之出第,不過薄勘,輿情憤鬱,久而益激,請厚謙快正王法,其母依律處斷。竄配罪人洪麟漢,本以濫猾之性,濟以陰譎之行,締結厚謙,敢懷叵測之心,沮戲聽政,顯有爭抗之意,罪惡貫盈,昭布國人之耳目者,已悉於前後合辭之啓,而伏見傳敎下者,麟漢之罪狀,於是乎尤著,則勘罪之命,只止於近地竄配,公議轉激,輿憤愈鬱,究厥罪狀,不可薄竄而止。請礪山府竄配罪人洪麟漢絶島安置。付處罪人申晦,以當國首相,不思報效之道,乃反專事貪饕,市權趨勢,締結厚謙,百計敎誘,助成驕恣之氣焰,馴致滔天之罪惡者,莫非此人挑發慫慂之致也。當此厚謙討罪之日,爲其黨與者,次第鋤治,則特以位在大臣,尙今倖逭者,其可曰,國有法乎?且其不盡終事之誠,幾僨莫重之事者,尤是不可容貸者,豈可付處而止?請付處罪人申晦亟施遠竄之典。答三司合啓曰,不允。
大司憲李聖圭,大司諫洪檍,掌令柳榮鎭·鄭宇淳,獻納李儒慶,正言洪樂淵·姜啓曰,亂逆何代無之,而豈有如文女·聖國·尙魯之窮凶極惡者哉?臣等伏見傳敎下者,益知其所不知,尤不勝心寒骨靑,繼之以沬血飮泣,戮尸之典,於聖國·尙魯,實爲當律,而旣有先大王禁令,則臣雖不敢直請,至於逆種之只施爲奴,尙容覆載之間者,未免失之太寬,亂臣賊子,亦無所懲畏,輿情齊憤,久而愈激,請聖國·尙魯諸子亟施當律。答兩司合啓曰,不允。
掌令柳榮鎭·鄭宇淳啓曰,趙德昌以入番掖隷,擅離番次,至於踰越宮墻之境,充軍之命,雖出於好生之德意,論其罪犯,不可充軍而止。請黑山島充軍罪人趙德昌依律處斷。妖宦壽賢之締結一種嗜利之凶徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。洪述海身爲方伯之任,犯贜之數,至於萬兩之多,道臣旣已査啓,王府亦已議讞,則其在國法,不可容貸也,明矣。今此酌處之命,雖出於我聖上好生之德意,贜律不可不嚴,王法不可不伸。請鏡城府定配罪人洪述海依律處斷。元義孫曾於湖南藩任也,其所貪汚,已著於本道査啓,而錢至十萬,米爲二萬,其在懲墨之道,決不可容貸,今此酌處之命,雖出好生之德意,三尺至嚴,豈可定配而止?請東萊府定配罪人元義孫依律處斷。答府曰,不允。
獻納李儒慶,正言洪樂淵·姜啓曰,黑山島充軍罪人趙德昌,身爲掖隷,乘夜踰墻,攔入深嚴之地者,論以罪犯,決難容貸,請充軍罪人趙德昌依律處斷。副司直具㢞,當請討方嚴之時,名登臺啓,多率騶從,呼唱道路,放恣無嚴,莫此爲甚。請副司直具㢞削奪官爵,南海縣圍籬安置罪人具庠,本以凶譎之性,兼有悖戾之行,陰結凶類,綢繆祕謀,出沒閃倏,如鬼如蜮,而今其凶肚眞臟,終露於凶賊載興文書中所捉書札,指意叵測,情節難掩,則今此酌處之命,雖出於好生之德,三尺至嚴,決難容貸。請南海縣圍籬安置罪人具庠,更令王府嚴鞫得情,快正王法。大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢,更令王府拿鞫嚴問,依律處斷。答院曰,不允。
持平朴在源疏曰,伏以,惟我殿下,以聖繼聖,銳意圖治,朝著肅淸,擧措咸宜,八域拭目,百僚相賀,苟非凶肚逆腸,豈有一毫不滿之心哉?噫,太陽之下,猶有魑魅之潛衒,至治之時,尙多怪鬼之傍肆,惟彼失志不逞之徒,藪壑已空,盤據無所,則敢懷怨毒之心,顯發謗訕之言,如京畿監司尹蓍東卽其一也。蓍東賦性凶濫,宅心奰慝,聽言觀貌,知其陰譎不吉之人也。始也一疏,極其草草,而先大王前後匪怒之敎,適爲渠發身之階,寅緣倖會,猥躋淸顯,近年以來,過蒙拂拭,則渠亦人也。宜有愛戴君父,圖報國家之念,而狼心難化,谿慾轉深,交結匪類,甘心死黨,養厚之挾賊張勢也,長作座上之狎客,趙曮之秉銓招權也,自處門下之記室,月前弘文應敎李商巖之論尹泰淵也,大懷不平,敢於喉院稠坐,攘臂而言曰,李商巖彈無故之人,終必受禍,以泰淵附麗於厚謙之故也。當其失勢也,則假托名論,及其出脚也,則謟附權相,乍東乍西,晝隱夜現,千般萬態,直一宵小中凶徒也。以渠閃忽之伎倆,値此淸明之時,世實無攀援之路,自歸唾棄之科,則回戀舊窟,暗蓄陰圖,甚至於吏曹判書徐命善之樹立何如也,忠憤何如也,而乃敢䑛刮曰,更觀將來,當判是非,嘻噫痛矣。此何言也?處今之世,衣君之衣,食君之祿,而將來二字,發之於口,其指意之陰慘,話頭之凶悖,實不下於今番諸賊矣。渠所謂將來者,果指何許世界,何許是非耶?臣一聞此言,不勝髮豎骨顫,憂忿交中,姑捨渠平常罪惡,先擧其護黨負國之情跡,此等之類,決不可使手握藩符,偃處城闉,以長凶圖,以釀禍機,臣謂京畿監司尹蓍東,亟改淸顯之望,仍施島配之典,斷不可已也,臣無任云云。答曰,省疏具悉。尹蓍東予不識其何狀,而聲名氣味,稔聞於當日濁亂之徒矣。今爾疏陳,非尋常風聞之比,所請依施焉。
京畿監司鄭光漢敎書。王若曰,周畿止千里之民,寔爲宣化之本。漢家設三輔之職,必愼簡人之方。玆撤二品卿月之班,庸畀一路觀風之任。顧方岳孰非要劇,伊甸服最爲本原。壯關防於京都,江海朝而巒峀拱。奉灑掃於仙寢,地望絶而體勢尊,以民生惟正之供,孰專五百里納秸之制?顧王化自近而遠,宜揀三十州憇棠之才。矧當宸極嗣服之初,尤重畿封保釐之責。惟卿,簪纓世族,詩書故家,負宿望於淸朝,持身著謹厚之譽。蜚英聲於藝苑,掌試有公平之稱。灣府之邊憂曾分,民誦循良之治。經席之華銜屢擬,人推銓衡之材。顧其資歷之旣優,宜有岳牧之且試。玆授卿以京畿觀察使兼兵馬水軍節度使開城府留守江華府留守巡察使,卿其祗服予命,往愼乃司。蠲徭賦而撫摩,須審閭里之疾苦。嚴考績而黜陟,必察守宰之廉貪。當此陵役之方殷,雖曰,不遑居之日,哀彼畿民之偏瘁,宜念若子保之方。自餘稟裁,厥有典憲。於戲,亦旣手熟,益宜心殫,審愼本自有餘,顧無待於加勉,威惠固宜竝施,佇謄譽於承流,故玆敎示,想宜知悉。修撰沈有鎭製進。
丙申六月初一日卯時,朔奠陪祭入侍時,行都承旨徐浩修,左承旨洪國榮,右承旨徐有慶,左副承旨申大升,右副承旨李商巖,假注書柳孟養·徐龍輔,記事官文采五·朴祐源,都廳李秉模,以次陪進。上自廬次,詣殯殿中排設廳,視膳訖,行朔奠。儀註上同上還廬次。上曰,左副承旨馳詣景慕宮役處,看審以來。出榻敎命書傳敎曰,殯殿大妃殿賞格,太半不足,木布各一同,紬三十疋,卽入于廂庫事,分付戶兵曹,依昨日參半擧行。上曰,奉審承旨及吏·兵房承旨,待令於便殿閤外。命退,諸臣以次退出。
丙申六月初一日辰時,上御興政堂。吏·兵房承旨,奉審承旨同爲入侍時,行都承旨徐浩修,右副承旨李商巖,同副承旨柳戇,假注書徐龍輔,記事官文采五·朴祐源,以次進伏訖。上曰,奉審,何如?戇曰,無雨漏處,祭物奉審,亦爲精潔矣。命戇讀朴在源上疏。上曰,惟彼尹蓍東,假托名類,行止閃倐,其近來行事,予甚不快于中者,久矣。命書朴在源批。命書傳敎曰,政官牌招開政。又命書傳敎曰,臺批旣許,京畿監司未差之代,今日政差出,況今畿甸,民事可悶,另加擇擬事,一體分付銓曹。待下批今日到界,仍參明日殯殿進香。命浩修·商巖讀歲抄。命書傳敎曰,罰旣行矣。郞廳亦已敍用,其時下人一體分揀,定配者亦爲放送事,分付。命退,承史以次退出。
丙申六月初一日未時,上御廬次。藥房副提調持湯劑入侍時,副提調洪國榮,假注書柳孟養,記事官文采五·朴祐源,醫官慶絢,以次進伏訖。絢奉湯劑進前,上進御。命諸醫入侍,方泰輿·吳道炯進前。上曰,惠慶宮氣候尙未快差,水刺進服後,膈間常壅滯,氣常不平,更爲議藥,可也。道炯曰,此乃暑濕下凝,不得行氣而然也。進服淸暑六和湯,便香附加入進服,則可當淸裏,而壅滯之候自解矣。上曰,惠慶宮進服淸暑六和湯前方中,加便香附一錢五貼製入。出榻敎命讀狀啓訖,命退去,諸臣以次出。
丙申六月初一日申時,夕上食陪祭入侍時,同副承旨柳戇,假注書徐龍輔,記事官文采五·朴祐源,都廳李秉模,以次陪進。上自廬次詣殯殿中排設廳,視膳訖,行夕上食。儀註上同上還廬次,諸臣以次退出。
丙申六月初一日酉時,上御廬次。京畿監司入侍時,京畿監司鄭光漢,左承旨洪國榮,假注書徐龍輔,記事官文采五·朴祐源,以次進伏訖。上曰,以一道之重授卿,卿其懋哉懋哉。光漢曰,大事當前,而臣生疎愚迷,惟恐做事之或僨,今此聖敎,如是鄭重,敢不竭力殫誠,以答其萬一耶?光漢先退。命書傳敎曰,騎堂代柳焵除授,呈辭禮議許遞,前承旨李秉鼎除授,其令公廨修呈日記。上曰,宣傳官柳孝源入侍,三馬牌入之。賤臣承命而出,與宣傳官柳孝源進伏。上曰,汝持此馳往全羅監營,傳于監司,受其狀啓而來,仍命出給小紙及馬牌。孝源承命退出,承史以次退出。
丙申六月初一日戌時,上御廬次。判義禁入侍時,判義禁蔡濟恭,行都承旨徐浩修,假注書柳孟養,記事官文采五·朴祐源,以次進伏訖。上謂濟恭曰,今番挽章,卿果善作矣,卿其讀奏。濟恭讀訖,奏曰,臣偏蒙先大王恩澤,而終未報萬一,心常恧蹙,今番挽章,極欲模寫先大王聖德大業,而文短志淺,終不得形容大德,反負先大王恩也。命濟恭先退。上曰,注書持此標信,出傳宣傳官,開陽門留門,判義禁出去後,納標信於閤外承旨事,分付。命退去,諸臣以次出。
上在慶熙宮泰寧殿南行閣廬次。
自初昏至夜五更,灑雨下雨,測雨器水深八分,卯時有霧氣,自辰時至午時,日暈。
藥房提調徐命善,副提調洪國榮啓曰,伏未審聖體,若何?臣等今日率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。
大殿惠慶宮朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
惠慶宮·中宮殿,藥房口傳問安。答曰,知道。
王大妃殿,藥房口傳問安。答曰,罔極。
傳于申大升曰,吏房承旨入侍。
以承旨前望單子入之,金文淳落點。
傳于柳戇曰,同副承旨入侍。
傳于金文淳曰,左副承旨入侍。
傳于洪國榮曰,副提調持淸暑六和湯入侍。
傳于徐有慶曰,中官申宅夏蕩滌敍用。
申大升,以吏曹言啓曰,本曹佐郞今當差出,而可擬之人,方在解由未出中,無以推移備擬,合有變通之道,何以爲之?敢稟。答曰,解由勿拘。
有政。吏批,判書徐命善進,參判未差,參議未差,右副承旨申大升進。吏批啓曰,本曹參議今當差出,而前望只有二人,不得已二望擬望之意,敢啓。傳曰,知道。
洪國榮爲吏曹參議。
以吏曹參議洪國榮牌不進罷職傳旨,傳于徐有慶曰,只推,更爲牌招參政。
以吏曹參議再牌不進傳旨,傳于徐有慶曰,特敎再牌,又此違召,此番豈欲循俗違牌耶?只推,更卽牌招,同參政事,牌去來使之申飭。
吏曹參議共國榮進。吏批啓曰,大司成及本曹郞官今當差出,而擬望之人乏少,承旨·外任竝擬,何如?傳曰,允。
權噵爲吏曹參判,趙㻐爲副提學,朴在源爲副校理,尹若淵·李獻慶爲副修撰,李在學爲司諫,趙德潤爲持平,趙㻐爲同經筵,李商岳爲大司成,兪彦鎬·尹弘烈爲吏曹佐郞,兪彦鎬爲兼校書校理,鄭彦復爲禁府都事。
兵批,判書李徽之病,參判金載順入直進,參議柳薰病,參知柳焵未肅拜,右副承旨申大升進,副護軍李鼎炳·朴宗郁·李迪·李迪輔,副司直魚錫定·鄭昌聖·洪檢·李商岩·李泰馨·洪龍漢·洪駿漢·兪彦鎬·宋鍈·朴聖泰,副司果金觀柱·尹若淵,副司勇具馨遠·尹在益。
洪國榮,以弘文館言啓曰,今日政新除授玉堂,待下批仍卽牌招察任,何如?傳曰,允。
以大司成李商岳,副校理朴在源,副修撰李獻慶等牌不進罷職傳旨,傳于柳戇曰,只推。
傳于洪國榮曰,訓鍊大將張志恒,待明朝牌招入侍。
傳于洪國榮曰,閤外注書,每値入侍,不能趁卽擧行,不是異事,而有廳注書之大司成違牌傳旨,申後捧入,太涉稽緩,且問安單子,不書事變假注書,而只稱假注書,亦可駭然,當該假注書推考。
以承旨房單子,傳于洪國榮曰,禮房仍,他房依前。
以承旨前望單子,傳于徐有慶曰,新除授承旨,牌招察任。
以大司成李商岳牌不進傳旨,傳于徐有慶曰,只推,更爲牌招。
傳于徐浩修曰,都承旨與領事以下入侍。
大司憲李聖圭,大司諫洪檍,執義李一曾,應敎李秉模,掌令柳榮鎭·鄭于淳,持平朴在源,獻納李儒慶,校理沈豐之·朴天衡,副校理徐有防,正言洪樂淵·姜,修撰柳義養·沈有鎭啓曰,請文女按律處斷。
又啓曰,請厚謙快正王法,其母依律處斷。
又啓曰,請礪山府竄配罪人洪麟漢,絶島安置。
又啓曰,請付處罪人申晦亟施遠竄之典。答三司曰,不允。
大司憲李聖圭,大司諫洪檍,執義李一曾,掌令柳榮鎭·鄭宇淳,持平朴在源,獻納李儒慶,正言洪樂淵·姜啓曰,請聖國·尙魯諸子亟施當律。答兩司曰,不允。
執義李一曾啓曰,請黑山島充軍罪人趙德昌,依律處斷。
又啓曰,請大靜縣爲奴罪人金壽賢,依律處斷。
又啓曰,請鏡城府定配罪人洪述海,依律處斷。
又啓曰,請東萊府定配罪人元義孫,依律處斷。答曰,不允。
正言洪樂淵啓曰,請充軍趙德昌依律處斷。
又啓曰,請南海縣圍籬安置罪人具庠,更令王府,嚴鞫得情,快正王法。
又啓曰,請大靜縣爲奴罪人金壽賢,更令王府拿鞫嚴問,依律處斷。答曰,不允。
吏曹判書徐命善,參議洪國榮等疏曰,伏以,臣等方來會政廳矣。兩堂旣已備員,郞官通淸之成命,可以奉行,而第臣等竊有區區愚見,敢此聯陳焉。見今玉署之中,才彦林立,其於出望之際,豈有乏人之患,而近因銓選久曠,陞品無拘,合先通擬之人,多在東壁之列,今若拘之於法例之末,捨此而不擧,則在臣等,不但有遺珠之歎而已。當新化復舊制之日,烏在乎聳觀瞻之意哉?雖使古人無行之者,猶不害爲非常之擧,況陳稟改正,亦有一二前例乎?伏望聖明,持降明命,可合通擬中已陞品者,今古改正,俾臣等惟才是取,千萬顒祝,臣無任。答曰,省卿等疏具悉,事甚便好,況有前例者乎?卿等依請通選。
副修撰尹若淵疏曰,伏以,昊天不弔,我先大王奄棄臣民,奉諱之日,深山窮谷,莫不奔走號擗,如喪考妣,居然之頃,山陵已卜,期日已涓,伏惟我殿下,聖孝出天,哀敬備至,莫逮之痛,將與天壤而無極。臣以覆巢遺卵,寒門弱植,學誠素蔑,懲畏且深,固已無意於世路,而但因父母年高,飢寒交切,黽勉擧業,濫竊科名,而榮歸逾月,臣父棄背,纔經一期,偏母下從,臣孑然孤苦,萬事無及,自是以來,托命糠糟,斷念華膴,周旋郵置之間,俛仰壠畝之際,今已十年于玆,而伏我先王王記念臣祖,拂拭臣身,擢臣諫爭之列,處臣講討之任,臣方感激洪造,圖報涓埃,而不幸仙馭上賓,攀號莫及,茫茫穹壤,此何人哉?臣於君親之間,昊天之德,一無可以仰酬者,臣誠天地之罪人,而乃者聖慈不遺,恩旨又下,繼有馹召之命,臣義分是懼,章皇入城,則前銜乍遞,新除繼降,臣於是,且惶且感,罔知所以爲喩也。今者天牌儼臨,脩門密邇,犬馬之誠,豈容一謝之遲延,而竊念帷幄論思之任,是何等重選,何等埈望,而自古居是職者,爲何如人耶?臣乃以空疎蔑裂,百無一似之蹤,冒沒以據之,則古所謂金盌狗矢,瓦樽黃流者,非臣之謂乎?且臣本職之外,兼帶春秋,而臣與副校理臣朴在源,爲內外從應避之親,又與監館事臣金尙喆,有擧一世共知之嫌,則此又臣難冒之一端也。玆敢隨牌詣闕,短章自列。伏乞聖明,察臣不稱之實,諒臣難强之義,亟命遞斥臣職,以安私分,以存公格,千萬幸甚。踏啓字。
丙申六月初二日卯時,上御廬次。藥房入診入侍時,提調徐命善,副提調洪國榮,假注書柳孟養,記事官文采五·朴祐源,醫官方泰輿·慶絢·吳道炯·徐命緯,以次進伏訖。命善曰,日間聖體,若何?上曰,一樣矣。國榮曰,寢睡,何如?上曰,氣頗煩熱,不能穩寢矣。命善曰,王大妃殿氣候,若何?上曰,平安矣。命善曰,惠慶宮氣候,若何?上曰,猶未快差矣。命善曰,久未診察,其令醫官入診,何如?上曰,依。上曰,膈間常凝滯,有乍寒乍熱之症,此是暑氣乎?道炯曰,然矣。命入診,泰輿進前診候訖,奏曰,左右三部度數,則調均,而頗滯數矣。絢·命緯診候訖,奏曰,脈候三部調均,而數且沈,似是痰滯之候矣。道炯診候訖,奏曰左右三部度數則調均,而比常時稍數,似是暑氣,本湯劑姑停,淸暑六和湯進御,似好矣。上曰,進御加減心腎湯,今姑停止,淸暑六和湯本方中,人蔘代入沙蔘一錢,限五貼煎入。出榻敎上曰,王大妃殿進御六和湯,今姑停止。出榻敎上曰,銓郞,都政前可出之乎?命善對曰,然矣。命善曰,古則銓郞例兼校書校理,故辛酉罷銓郞時,校書校理,又從以權減矣。今旣有通淸復舊制之命,校書校理三員,依前復設,何如?上曰,依爲之。出擧條命提調先退。上曰,在外三司許遞,政官牌招開政。出傳敎命退去,諸臣以次出。
丙申六月初二日辰時,上御廬次。同副承旨入侍時,同副承旨柳戇,假注書徐龍輔,記事官文采五·朴祐源,以次進伏訖。上曰,政廳承旨與吏判入侍。賤臣承命而出,與行吏曹判書徐命善,右承旨李商岳進伏。上曰,吏郞如欲今日政差出,則不可無參議矣。命善曰,然矣。命商岳書傳敎曰,吏曹參議先爲擬入,待下批牌招,同參政事。命退,諸臣以次退出。
丙申六月初二日巳時,上御廬次。左副承旨入侍時,左副承旨徐有慶,假注書徐龍輔,記事官文采五·朴祐源,以次進伏訖。上曰,吏曹參議牌去來催促。命書傳敎曰,政命已久,參議三牌,亦已久矣。尙不膺命,事體所在,殊涉未安,牌去來使之申飭。上曰,儒疏事,極爲駭然矣。有慶曰,臣等自外見之,而駭悖極矣。聞其疏頭,自太學欲爲鳴鼓,而旣已呈疏之後,當待朝家之處分,故不爲鳴鼓云矣。上曰,先正文集中書札,洪啓禧多拔之云矣。有慶曰,然,故其時與故儒臣朴聖源,往復相爭矣。上曰,太學齋任備員乎?有慶曰,聞不備云矣。上曰,大司成何爲呈辭?有慶曰,館務廢却,已久云矣。命書傳敎曰,聞左副承旨所奏,大司成以向時事,館務廢却云,然則宜有變通之道,呈辭大司成許遞,今日政差出事,分付政廳。又命書傳敎曰,政望,政廳承旨開政後,與政官入侍事,分付政廳。命退,承史以次退出。
丙申六月初二日午時,上御廬次。承旨入侍時,左副承旨徐有慶,假注書徐龍輔,記事官文采五·朴祐源,以次進伏訖。命讀徐命善等聯名疏。上曰,政官持政望入侍。賤臣承命而出,與行吏曹判書徐命善,吏曹參議洪國榮進伏。命有慶讀政望,上落點。命善·國榮曰,臣等俄以銓郞通擬人,以陞品改正事,陳疏蒙許矣。此雖出於一時大更張之意,而因此而若無防限,則其弊又不可勝言,此後則勿以此爲例事,出擧條定式施行,何如?上曰,依爲之。出擧條命善·國榮先退。命書傳敎曰,吏曹參議今日點下,以銓郞之今日差出也。內局直宿之時,不可久解,吏曹參議洪國榮爲承旨,牌招察任,仍爲入直,房依前,藥院副提調之任,亦爲依前事,分付。又命書傳敎曰,承旨李商岳移拜承旨,前望單子入之。又命書傳敎曰,新除授大司成牌招察任。命退,承史以次退出。
丙申六月初二日申時,上御廬次。藥房副提調持湯劑入侍時,副提調洪國榮,假注書柳孟養,記事官文采五·朴祐源,醫官方泰輿,以次進伏訖。泰輿奉湯劑進前,上進御,命吳道炯入侍,道炯進前。上曰,背部忽有痰牽之症,不能任意屈伸,何以則爲好耶?道炯對曰,此是暑濕內凝,寒氣外觸,故有此症候,進御湯劑中,加白芥子·陳皮,夕間更爲進御,似好矣。上曰,進御淸暑六和湯,加白芥子·陳皮各一錢,一貼更爲煎入。出榻敎國榮曰,痰候牽引處,以去核作片,付於衣襨間,似好矣。上曰,得毋熱乎?國榮曰,牽引處頗溫,然後自解矣。命退去,諸臣以次出。
丙申六月初二日酉時,上御廬次。吏房承旨入侍時,左副承旨金文淳,假注書徐龍輔,記事官文采五·朴祐源,以次進伏訖。上曰,各道褒貶有來到者乎?文淳曰,姑無來到者矣。上曰,宣傳官一員入侍,騎馬三匹立之。賤臣承命而出,與宣傳官李尙訥進伏。上曰,汝卽馳詣山陵,穴深之幾尺,土色好否?役軍之無病與否,問于摠護使,卽爲復命。尙訥承命退出。上曰,近來凡於公事之書事變注書也,輒去事變二字而書之,此何故也?注書知入。賤臣承命而出,還奏曰,謂其事變之變字不好,故去而不書,已成謬例,今亦以此書之云矣。命書傳敎曰,事雖微細,所係則不細,事變假注書,挽近以來無朝令,而凡諸公事,皆擧事變二字而書之,聽政時欲爲申飭而未果,到今一初,焉敢以此等之習,以傷體例乎?聞諸注書,以其變字之怪異拔之,然則改變爲常,然後可以用之耶?此後嚴飭,依職銜書之。命退,承史以次退出。
丙申六月初二日戌時,上御廬次。都承旨·領相·禮判同爲入侍時,領議政金陽澤,禮曹判書鄭尙淳,行都承旨徐浩修,假注書徐龍輔,記事官文采五·朴祐源,以次進伏訖。陽澤曰,近日極熱,聖體,若何?上曰,一樣。陽澤曰,王大妃殿氣候,何如?上曰,一樣。陽澤曰,惠慶宮氣候,何如?上曰,一樣。原任大臣摠護使·山陵都監堂上,御將·錦城尉·相地官竝入侍。賤臣承命而出,與領府事金相福,判府事韓翼謩·李溵,右議政鄭存謙,山陵都監堂上朴宗德,行司直金漢耆,錦城尉朴明源,相地官金基良進伏。相福曰,庚炎比甚,聖體,若何?上曰,一樣。相福曰,王大妃殿氣候,何如?上曰,一樣。相福曰,惠慶殿氣候,何如?上曰,一樣。山陵開金井,土色,何如?陽澤曰,土色甚好矣,穿壙之際,有數塊灰般矣。上曰,此不爲欠乎?陽澤曰,此不過舊壙之灰,則少無爲欠之端矣。上曰,穴深爲幾尺?陽澤曰,八尺矣。上曰,不爲太深乎?相地官之所見,何如?基良曰,雖深無妨矣。上曰,灰般之長廣幾許?陽澤曰,似可爲二尺許矣。上曰,錦城尉所見,亦不爲欠乎?明源曰,此則少無所妨矣。上曰,摠護使當於何日入來乎?陽澤曰,當於初九日入來矣。命退,諸臣以次退出。
上在慶熙宮泰寧殿南行閣廬次。
未時申時,日暈。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
傳于金文淳曰,副提調入侍。
傳于柳戇曰,同副承旨與宋煥億·宋宅奎同爲入侍。
又傳于曰,判義禁牌招入侍。
申大升啓曰,判義禁蔡濟恭,依下敎來待矣。
又啓曰,監印郞廳柳義養,依下敎來待矣。
傳于申大升曰,右副承旨與判義禁入侍。
又傳于曰,監印郞廳柳義養入侍。
傳于洪國榮曰,都承旨牌去來,本如是遲遲乎?該房書吏牌使令,令攸司科治。
又傳于曰,副提調持淸暑六和湯入侍。
洪國榮,以弘文館言啓曰,副校理朴在源,副修撰李獻慶,卽有只推之命,竝卽牌招察任,何如?傳曰,允。
柳戇,以義禁府言啓曰,平安道渭原郡投畀罪人趙曮,令該府拿來,具格取服,報議政府詳覈施行事,命下矣。依例發遣府都事拿來之意,敢啓。答曰,知道。
大司憲李聖圭,大司諫洪檍,執義李一曾,司諫李在學,掌令柳榮鎭·鄭宇淳,持平趙德潤,獻納李儒慶,校理沈豐之·朴天衡,副校理徐有防,正言洪樂淵·姜,修撰沈有鎭·柳義養啓曰,請文女按律處斷。措辭見上又啓曰,請厚謙夬正王法,其母依律處斷。措辭見上又啓曰,請礪山府竄配罪人洪麟漢,絶島按置。措辭見上又啓曰,請付處罪人申晦,亟施遠竄之典。措辭見上
大司憲李聖圭,大司諫洪檍,執義李一曾,司諫李在學,掌令柳榮鎭·鄭宇淳,持平趙德潤,獻納李儒慶,正言洪樂淵·姜啓曰,請聖國·尙魯諸子,亟施當律。措辭見上
持平趙德潤啓曰,請黑山島充軍罪人趙昌德,依律處斷。措辭見上又啓曰,請大靜縣爲奴罪人金壽賢,依律處斷。措辭見上又啓曰,請鏡城府定配罪人洪述海,依律處斷。指辭見上又啓曰,請東萊府定配罪人元義孫,依律處斷。
司諫李在學啓曰,請黑山島充軍罪人趙德昌,依律處斷。措辭見上又啓曰,請南海縣圍籬安置罪人具庠,更令王府嚴鞫得情,快正王法。措辭見上又啓曰,請大靜縣爲奴罪人金壽賢,更令王府拿鞫嚴問,依律處斷。措辭見上答三司合啓曰,不允。答兩司合啓曰,不允。答府曰,不允。答院曰,不允。
行都承旨徐浩修疏曰,伏以,臣於昨夜筵退,患暑忒重,旣不得仕進於曉班,又未免違傲於特召,悚惶之至,恭俟嚴譴,不意誅罰不加,天牌再臨,臣仰感恩私,俯怵義分,未敢言病,蒼皇祗承,而往復赴闕之際,自爾遲滯,致勤責敎,至有吏隷科治之命,雖承勿施之敎,尙切震懍之忱,念臣四朔夙夜之任,全蔑絲毫之補,惟以驅策奔走,爲一分報效,而自犯逋慢,歸罪吏隷,亦何敢徒恃開釋之旋下,晏然職次乎?玆陳短章,仰瀆崇嚴。伏乞亟遞臣職,仍治臣罪,以嚴邦綱,以安微分,千萬幸甚。答曰,省疏具悉。卿其勿辭察任。
大司成李商岳疏曰,伏以,日月流邁,殷奠奄過,因山之禮,只隔一朔,伏惟孝思出天,益復罔極。仍伏念,人臣之受恩於君父者,從古何限,而豈有如臣之偏被曠絶者哉?噫,臣父之秉節淸苦,無愧古人,爲國忠貞,可質神明,而當賊魯鴟張之時,逆覩其梟心獍腸,終必禍國,一疏廬列,竊自附於爲聖朝除奸凶之義,而再涉鯨濤,九死炎荒,衷赤莫暴,齎恨而歿,此臣所至冤隱痛,夙宵腐心者矣。乃於數十年之後,逆魯之窮兇情節,昭著無餘,天討亟行,輿憤少洩,而第臣未死遺孤,以臣父之不得見今日爲至恨,不自意筵臣一奏,至煩天聽,華袞之褒,不啻鄭重,始許以先事之明,終贈文衡之職,榮動瞻聆,感激幽明,臣口誦天語,手擎寵誥,不覺聲淚之交逬也。噫,方當新化淸明之日,獲見先父志事之得伸,人子之至願畢矣。雖使臣卽日就死,庶有歸見之顔,則恩山德海,浩無涯岸,在臣區區寸心,只有爲殿下赴蹈粉糜之外,了無一毫念及於仕宦進就之塗,而騎省之除,曾未幾何,銀臺之命,輒復臨辱,臣且懼且感,次第冒膺,略效叩謝之義,少遂圖報之誠,忽此國子華銜,初非夢想攸料,而奄及臣身,嘻噫,是何事也?臣之庸陋謭劣,百無肖似,自知已深,以聖上則哲之明,亦奚取於臣哉?如以先臣之故,而不忍遺棄,則曾所踐歷,榮耀已極,又何以千不近萬不似之任,特加寵異,殆同僬僥之扛鼎,蚊蝱之負山也耶?且是職也,卽古所稱敎胄之官耳。苟非學識足以表率士林,文章足以丕變澆漓,則顧安敢揚揚冒出,晏然抗顔於皐比之座,以貽賢關之羞,以駭四方之聽哉?在他時尙猶不可,況新服之初乎。臣之一身,固非臣所有,夷險燥濕,豈或前却,而至於見帶之職,千思萬量,承膺無路,昨日特召,再犯違傲,今始略入文字,仰暴危懇。伏乞聖明,俯垂諒察,亟削臣職,以重官方,以安私分,不勝幸甚。答曰,省疏具悉。爾其勿辭察職。
京畿監司鄭光漢疏曰,伏以,居諸駛迅,因山隔月。伏惟聖懷攀慕,益復如新。臣於積年曠違之餘,昵侍前席,仰瞻深墨之容,退切憂戀之誠。仍念臣姿本駑劣,百不猶人,從前踐歷,已踰涯分,絲毫莫補,愧懼徒積。迺於千萬匪意,忽伏奉畿甸按察之命,自量人器,夫豈有一分可堪之望,而第緣進香隔宵,促敎連下,義分爲重,他未暇顧,不免章皇入肅,黽勉冒赴,而私心恧蹙,歷日靡措。噫,藩宣之寄,孰非難愼,而至若三輔承流之責,視諸道尤別,雖在常時,所宜掄揀其任,而矧玆陵役方殷,事務鞅掌,其所策應與奉行,寔重且大,有非無似如臣可以承當者,則何敢幸其夤緣一出,仍爲淟涊蹲據之計也哉?臣雖頑愚不肖,亦是大行朝陶甄中一物,此時此役,豈不欲奔奏殫竭,少伸蓐蟻之微忱,而量材度力,決知其萬萬不稱,則毋寧及時辭巽,不至於臨事僨誤,自速罪戾,爲計之得也。玆敢略入文字,仰暴衷懇。伏乞聖明,俯賜諒察,亟遞臣所帶藩任,以幸國事,以安私分,不勝幸甚。答曰,省疏具悉。方面之任,抑云晩矣,勿辭,卿其欽哉莅藩。
正言洪樂淵疏曰,伏以,皇天降割,大行大王奄棄臣民,如喪之慟,率普惟均,居諸迅駛,因山已卜。伏惟聖孝攀慕,益復罔極。仍伏念,臣鹵莽蔑劣,百無肖似,其於見職,自知不稱,從前屢叨,一味尸素,反顧循省,祗增悚恧,已試蔑效之地,實無一分堪承之望。且臣老母素患風痰,奇疾積年沈痼,長在床褥,入〈夏〉以來,症形尤苦,湯焫扶護,惟臣是須,遠離供職,情理切悶,而向者除旨,遽下於合辭方張之時,義重沐浴,不敢言私,章皇登途,冒沒肅命,獲躡三司之後,粗伸沬血之忱,而一日二日,蹲冒至今,臣之離捨病母,居然爲數旬,日夜薰慮,方寸焦灼,卽者家僮忽至,臣母宿病之外,重添輪行毒感,乍寒乍熱,未卽發汗,舊新症,內外交傷,轉就危劇,若不保朝夕,奄奄之中,促臣歸見,臣自聞此報,心神飛越,按住不得,忙構短章,仰瀆於嚴廬之下,徑尋鄕路。伏乞聖慈,亟命鐫削臣職,仍治臣擅行之罪,以肅朝綱,以安私分,不勝大願。答曰,省疏具悉。爾其勿辭,救護母病。
丙申六月初三日,兼春秋張顯慶,刑曹罪人尹起莘加刑啓目。傳曰,依前推問爲良如敎。
刑曹罪人李長煥加刑啓目。傳曰,一向忍杖,萬萬兇獰兺不喩,辭證若是明白,償命之律,渠焉敢逃是置?更良各別嚴刑,期於取服爲良如敎。
刑曹罪人奴金伊加刑啓目。傳曰,更加嚴刑,期於得服爲良如敎。
丙申六月初三日卯時,上御廬次。藥房副提調入侍時,副提調洪國榮,假注書柳孟養,記事官文采五·朴祐源,醫官方泰輿·吳道炯,以次進伏訖。國榮曰,夜間背部牽引之症,何如?上曰,少差而猶未顯勝矣。國榮曰,膈痰凝滯之候,何如?上曰,一樣矣。國榮曰,夜間寢睡,何如?上曰,入夜後就寢,達宵穩寢矣。國榮曰,寒熱往來之候快勝乎?上曰,猶未快勝矣。國榮曰,昨夕所進湯劑,更爲進御,似好矣。上曰,醫官所見,何如?道炯曰,膈氣猶未快解,今日又爲進御,穩當矣。上曰,依爲之。命醫官先退。上曰,訓將入侍。出榻敎訓鍊大將張志恒進前。上曰,武藝別監之設置,自仁祖朝爲始乎?志恒對曰,然矣。上曰,設置之意何爲?志恒曰,有技藝者,選置近密,如親兵者也。上曰,有習技謄錄乎?志恒曰,似有之矣。上曰,卿出去考其謄錄,送于政院,可也。上曰,營債已盡捧乎?對曰,尙餘萬餘兩矣。命退去,諸臣以次出。
丙申六月初三日辰時,上御廬次。同副承旨入侍時,同副承旨柳戇,假注書徐龍輔,記事官文采五·朴祐源,以次進伏訖。上曰,宋煥億·宋宅圭入侍。賤臣承命而出,與副司果宋煥億,全義縣監宋宅圭進伏。戇曰,先正獨對時說話,煥億持入矣。上曰,其中又有如上疏體格者,此則何書?戇曰,此則孝廟御札下後,先正之回啓矣。上曰,此仍密書乎?戇曰,然矣。上曰,其中一冊,又是何文?戇曰,此乃諺札謄本,卽明聖王后諺敎矣。上曰,如許際遇,前古之所無也。戇曰,然矣。命煥億讀獨對時說話,讀訖,煥億曰,此密書回啓,其時遽遭國恤,故未及上之矣。命讀之。上曰,予於先正,景仰之心,實不尋常,此後致祭等事,祭文欲爲親製,此冊姑爲留中,可也。先正文集中續集爲幾卷?戇曰,續集爲二十卷,而又多未及刊行者矣。上曰,若從速刊出,則好矣。戇曰,先正之文集外,又有謫中所作朱子語類矣。上曰,予曾聞之矣。此書方在何處?戇曰,方在宋德相家中矣。上曰,曾在春宮時,有所作先正文集序文,而尙不出示外人矣。先正之子孫,今旣入侍,當示之矣。命中官持來御製尤菴集序,命戇讀之。上曰,其時左承旨適在宮官,故見之,而此外無他人見之者矣。讀訖,煥億曰,聖恩及此,臣等不勝感泣之至,雖擧族糜粉,何以圖報此萬一也?戇曰,讀此御製,不但辭意切實,可以見聖上嚮慕先正之盛德,豈獨先正之子孫?惶隕感祝,小臣亦不勝欽仰感激之至矣。上曰,此文之作,今已數年矣。命煥億·宅圭先退,上曰,他承旨與監印郞廳入侍。賤臣承命而出,與左承旨洪國榮,監印郞廳柳義養進伏,戇先退。上曰,列聖御製印役,方到何境?義養曰,今方刪定矣。上曰,凡例等節,如有可改處,雖未稟處,監印郞廳,從長變通,可也。命退,諸臣以次退出。
丙申六月初三日巳時,上御廬次。右副承旨判義禁同爲入侍時,判義禁蔡濟恭,右副承旨申大升,假注書徐龍輔,記注官金鳳顯,記事官朴祐源,以次進伏訖。上曰,以箕伯査啓觀之,趙曮事更無可論。洪述海·元義孫輩,皆已嚴處,則趙曮豈可容恕乎?命書傳敎曰,平安監司査啓,旣已畢到,還穀發賣剩餘錢,爲四十六萬二千餘兩,民債所捧錢之歸於私者,爲十萬餘兩,備局請貸錢之稱以還報,虛錄不報者,爲七萬餘兩,凡此六十餘萬兩之贜汚,道臣査啓中,該道人吏之報辭及置簿文書,明白無疑,則到今曮也,亦可發明乎?其所贜汚,比之洪述海·元義孫,或爲屢十倍,或爲六七倍,述海·義孫,旣皆嚴處,則獨於趙曮,而雖欲惟輕,得乎?今則私案旣具,辭證又備,其令該府趙曮拿來,具格取服後,報議政府詳覆施行。濟恭先退。命書傳敎曰,當此盛暑,左右史之勞役,不可不念,六一散淸心丸之屬,量宜製給,院隷之待令閤外者,馬通亦爲量宜時時分饋,分付藥房。命退,承史以次退出。
丙申六月初三日未時,上御廬次。藥房副提調持湯劑入侍時,副提調洪國榮,假注書柳孟養,記注官金鳳顯,記事官朴祐源,醫官方泰輿,以次進伏訖。國榮曰,午間膈氣凝滯之候,何如?上曰,少勝矣。泰輿奉湯劑進前,上進御。上曰,注薦事何以爲之乎?國榮曰,誠爲難處矣。若以前薦先生行薦,則旣敗薦後,薦主必不復薦,旣無先生,則諸承旨會薦,亦無妨矣。上曰,六承旨合荐,則如都堂會荐之類,何居,不若薦主之薦乎?諸承旨許詢問後決之,好矣。國榮曰,然矣。上曰,諸承旨入侍。行都承旨徐浩修,右承旨徐有慶,左副承旨金文淳,右副承旨申大升,以次進前。上曰,薦事何以爲之乎?浩修對曰,旣無薦主之可行薦者,則諸承旨合坐會薦之外,無他道矣。有慶·文淳·大升等曰,臣等自外皆已消詳,一如都承旨所見矣。上曰,然則當簡取乎,廣取乎?國榮曰,注書則稍異於翰林,廣取無妨矣。若簡取則只取三四人,廣取則可至二十人矣。浩修曰,六承旨各取二人,則亦或無妨矣。上曰,行薦後陞付,何以爲之乎?國榮曰,承旨各薦二人,則當從承旨座目而付之,若合薦則當從榜次付之,似好矣。上曰,更爲商確然後下敎矣。命諸承旨先退,國榮曰,聞都承旨下敎前入來,而有下隷科治之敎,故方以惶悚矣。命書傳敎曰,聞副提調之言,知申下敎前入來稍久,本院且有擧行之事,以此爲難安端云,吏隷科治下敎,勿施。命退去,諸臣以次出。
丙申六月初三日酉時,上御廬次。副提調持湯劑入侍時,左承旨洪國榮,假注書徐龍輔,記注官金鳳顯,記事官朴祐源,醫官方泰輿,以次進伏訖。泰輿進湯劑,上進御。上曰,今觀箕伯査啓,趙曮犯贜之數,比諸洪述海·元義孫輩,不啻倍蓰矣。國榮曰,雖然俱在殿下卽位之前,則都付令前,實爲盛德事矣。命退,承史以次退出。
上在慶熙宮。泰寧殿南行閣廬次。
自酉時至夜三更,灑雨下雨,測雨器水深三分。
下直,露江僉使朴弼熙。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
備忘記,今下弓矢老江僉使朴弼熙處給送。
傳于金文淳曰,副提調持淸暑六和湯入侍。
又傳于曰,都承旨牌招。
傳于金文淳曰,當該承傳色罷職。
傳于洪國榮曰,副提調持淸暑六和湯,更爲入侍。
又傳于曰,都承旨入侍,以下五字刀削
柳戇,以義禁府言啓曰,忠淸監司狀啓,據宣惠廳粘目內,靈巖郡守尹坊憑閱處之事,傳旨啓下矣。尹坊時在任所云,依例發遣府書吏拿來,何如?傳曰,待命拿囚。
柳戇,以兵曹言啓曰,自昌德宮運來冊名及數爻草記事,命下矣。卽接衛將牒報,則今日食前,冊子八負一冊輸去,而其後不爲輸去矣。冊名及數爻事,在傳敎前未及探知云,此後詳探以報事,申飭衛將之意,敢啓。答曰,知道。
大司憲李聖圭,司諫洪檍,執義李一曾,司諫李在學,掌令柳榮鎭·鄭宇淳,持平趙德潤,獻納李有慶,校理沈豐之·朴天衡,副校理徐有防,正言姜,修撰沈有鎭·柳義養,副修撰李獻慶所啓,請文女接律處斷。措辭見上又啓曰,請厚謙夬正王法,其母依律處斷。措辭見上又啓,請礪山府竄配罪人洪麟漢絶島按置。措辭見上又啓曰,請付處罪人申晦亟施遠竄之典。措辭見上答曰,不允。
大司憲李聖圭,大司諫洪檍,執義李一曾,司諫李在學,掌令柳榮鎭·鄭宇淳,持平趙德潤,獻納李儒慶,正言姜所啓,請聖國·尙魯諸子亟施當律。措辭見上答曰,不允。
掌令柳榮鎭所啓,請黑山島充軍罪人趙德昌依律處斷。措辭見上又啓曰,請大靜縣爲奴罪人金壽賢依律處斷。措辭見上又啓曰,請鏡城府定配罪人洪述海依律處斷。措辭見上又啓曰,請東萊府爲奴罪人元義孫依律處斷。措辭見上答府曰,不允。
正言姜所啓,請充軍罪人趙德昌依律處斷。措辭見上又啓曰,請南海縣圍籬按置罪人具庠,更令王府嚴鞫得情,夬正王法,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪人,萬戮猶輕,情節未盡究覈,輿情莫不憤惋,請大靜縣爲奴罪人金壽賢,更令王府拿鞫嚴問,依律處斷。答院曰,不允。措辭見上。
丙申六月初四日卯時,朝奠陪祭入侍時,同副承旨柳戇,假注書徐龍輔,記注官金鳳顯,記事官朴祐源,都廳林得浩,以次陪進。上自廬次,詣殯殿中排設廳,視膳訖,行朝奠。儀註上同上曰,丁丑年則朝夕奠及上食,有自內祭物,故奠酌必親奠,而今觀補編,則本無此禮,自今以後,當依補編,使代奠官獻酌,以此意分付守僕。上還廬次,承史以次進伏。上曰,忠淸監司入侍。賤臣承命而出,與忠淸監司徐有臣進伏。上曰,公淸素稱多弊,卿其往欽哉。命戇讀宣諭訖,有臣先退。上曰,錦伯密符諭書,自政院授之。命退,承史以次退出。
丙申六月初四日申時,上御廬次。副提調持湯劑入侍時,左承旨洪國榮,假注書徐龍輔,記注官金鳳顯,記事官朴祐源,醫官慶絢,以次進伏訖。絢進湯劑,上進御。命國榮讀泰川幼學疏。上曰,當令摠護使,召日官及疏儒,商確以定。命書傳敎曰,泰川幼學金曄,上疏論因山吉日,雖未知所見之如何,而難以一儒生之言準信,摠護使其令明日入來,率諸日官爛商以聞,而金曄亦使同參。上曰,日官之擇日,天機大要外,無他方書乎?國榮曰,他方書與否,未得詳知,而大體則皆是天機大要矣。上曰,池日賓術業,外人以爲何如云耶?國榮曰,外人之喪葬涓吉,多用池日賓擇日矣。命退,承史以次退出。
丙申六月初四日酉時,夕奠陪祭入侍時,行都承旨徐浩修,假注書徐龍輔,記注官金鳳顯,記事官朴祐源,都廳林得浩,以次陪進。上自廬次,詣殯殿中排設廳,視膳訖。入自東挾門,內侍陳設。上出自東挾門,就板位上俯伏哭,在位者皆哭,代奠官入自西挾門,三上香獻盞訖。上止哭,還廬次,諸臣以次退出。
丙申六月初四日酉時,上御廬次。藥房副提調持湯劑入侍時,副提調洪國榮,假注書柳孟養,記注官金鳳顯,記事官朴祐源,醫官方泰輿,以次進伏訖。泰輿奉湯劑進前,上進御。上曰,都承旨入侍出榻敎行都承旨徐浩修進前。上曰,知申今日處義,果是何等處義?下吏科治之命,旋卽還寢,則陳疏瀆撓,誠甚過矣。予則不以知卿如此,良可慨然。浩修曰,臣所見迂曲,致煩聖慮,萬萬惶悚矣。泰輿曰,今日已盡五貼,若復繼進,則有下敎,然後明當煎入矣。上曰,承旨出去後,書榻敎,可也。國榮曰,凡醫官之有可稟事也,或面謁於提調,而預爲言及,或傍提於提調,而俾爲替奏,自是古例,首醫方泰輿,敢於榻前,高聲直奏,事體所在,實爲駭然,罷職,何如?上曰,依爲之。出擧條上曰,明日次對,停。出傳敎上曰,藥匙不傳於提調,任自開坼,非止一再,事極駭然,幺麽醫官,焉敢若此?不可罷職而止,首醫方泰輿削職。出傳敎國榮曰,御製閣丹靑,必以二靑三靑施彩,故京貿不足,至爲卜定關西云,爲弊不少矣。命書傳敎曰,今聞禮房承旨所奏,御製閣每使二三靑施彩,其費不些云,關西卜定,勿爲封進事,分付。命退去,諸臣以次出。
上御慶熙宮泰寧殿南行閣廬次。
未時申時,日暈。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
傳于洪國榮曰,騎馬十二匹立之,史官柳孟養,上番兼春秋宣傳官解事者,待命。
備忘記,各宮房所任,有闕不稟,差備至於今番五六闕,亦皆不稟,事極駭然,以此之故,皆以別監中疊役人差定,而此後有闕,這這稟于差備,今者各宮所任之多,則一痼弊非不知,今番有闕勿補,而以申飭之意,特命竝充,此後非特敎勿充事,自內司捧甘各宮房。
備忘記,冗官猶減,況冗吏?冗吏尙然,況冗隷?冗隷又且存削,況冗僕?近來名以加出,或有不加差出而濫受者,名以他處,或有以他人名冒受者,事之混淪,莫此爲甚,其欲矯弊,莫善於務實之政,雖減冗散,以其虛實之相蒙,未見實效,戶郞持掖庭所屬各處及守僕等頒料定式,入侍。
備忘記,油蓋兒中三十箇,大三十箇所入靑大竹三十介,草注紙六十九張,入于大妃殿。麥門冬七斤,天門冬七斤,入于惠慶宮,分付該院該司。
傳于洪國榮曰,注書一員待命。
又傳于曰,戶判入侍。
徐浩修啓曰,戶曹判書鄭弘淳依下敎來待矣。傳曰,入侍。
傳于洪國榮曰,摠護使及領·監事以下,相議後入侍。
金文淳啓曰,領·監事摠護使·會議諸臣來待矣。傳曰,入侍。
傳于洪國榮曰,大臣相確後,來待於便殿閤外,承旨微稟。
傳于金文淳曰,料祿色呈旬郞廳改差,其代口傳差出。
吏曹口傳政事,爲李采戶曹佐郞。
金文淳,以吏曹言啓曰,都目大政,行且不遠,褒貶坐起,亦方出令,本曹郞廳,多有前期擧行之事,而佐郞兪彦鎬在外不上來,佐郞尹弘烈除拜屢日,尙不出肅,其在事體,誠甚未安。佐郞兪彦鎬,各別催促,使之不多日內上來,佐郞尹弘烈,亦令卽爲出肅,何如?傳曰,允。
洪國榮,以山陵都監京郞廳·摠護使意啓曰,元陵處於六陵之間,火巢別無加拓之地,而四標界限,不可不分定,令禮曹與都監堂上,京畿監司,眼同擧行,何如?傳曰,允。
徐有慶,以宣惠廳言啓曰,大行大王發靷後下玄宮前,山陵朝夕祭奠封進生物,依前例分定各道,別單書入之意,敢啓。傳曰,允。
徐浩修,以兵曹言啓曰,五衛將南志博,忠翊衛將李顯宅,俱以身病,勢難供職,呈狀乞遞,宿衛輪番之任,不宜久曠,竝改差,何如?傳曰,允。
柳戇,以刑曹言啓曰,金曄令攸司照律嚴勘事,命下矣。大明律,凡奏事上書詐不以實者,杖一百徒三年,罪人金曄,依此律施行,決杖一百後,徒三年定配於全羅道萬頃縣,卽爲押送之意,敢啓。答曰,知道。
執義李一曾,司諫李在學,掌令柳榮鎭·鄭宇淳,持平趙德潤,獻納李儒慶,校理朴天衡·沈豐之,副校理徐有防,正言姜,修撰柳義養·沈有鎭,副修撰李獻慶所啓,請文女按律處斷。措辭見上又啓曰,請厚謙夬正王法,其母依律處斷。措辭見上又啓曰,請礪山府竄配罪人洪麟漢絶島按置。措辭見上又啓曰,請付處罪人申晦亟施遠竄之典。措辭見上答三司曰,不允。
執義李一曾,司諫李在學,掌令柳榮鎭·鄭宇淳,持平趙德潤,獻納李儒慶,正言姜所啓,請聖國·尙魯諸子亟施當律。措辭見上答兩司曰,不允。
掌令鄭宇淳所啓,請黑山島充軍罪人趙德昌依律處斷。措辭見上又啓曰,請大靜縣爲奴罪人金壽賢依律處斷。措辭見上又啓曰,請鏡城府定配罪人洪述海依律處斷。措辭見上又啓曰,請東萊府定配罪人元義孫依律處斷。措辭見上答府曰,不允。
獻納李儒慶所啓,請充軍罪人趙德昌依律處斷。措辭見上又啓曰,請南海圍籬按置罪人具庠,更令王府嚴鞫得情,快正王法。措辭見上又啓曰,請大靜縣爲奴罪人金壽賢,更令王府拿鞫嚴問,依律處斷。措辭見上答院曰,不允。
幼學金曄疏曰,伏以,仙馭上賓,卽當卜陵卜日,域中生靈,莫不奔走悲號,況我殿下,聖孝天至,攀慕之痛,益切罔極。仍伏念,臣草野微蹤,不勝猥越,事不獲已,冒萬死仰請,伏願聖上垂察焉。殿下繼明聖明其德,紀綱明白,黜陟玆詳,猗兮休哉。傳曰,明明德,又曰,作新民,臣只見其書,不見其德,適當其時,正觀其政,化洽八域,白中靑春,是千古聖王所未得有而無他。今玆營陵,民所號泣以爭望者,卜吉地擇良日,上以爲聖上萬歲之壽,下以爲民下萬歲之福,今聞所擇辛卯日,非一國之日,亦非萬民之日,蓋七月辛卯,妖星日一不祥,孫日二不祥,毒氣逼歲三不祥,羊刃逼命四不祥,四虛日五不祥,此非庶民之用,肯爲國家之用?至於聖陵,必不無吉日,況五不祥乎?昔后稷之葬,用癸巳日而享昌,周公營洛,用己未日而富强,理當善擇其日,臣以遐土愚氓,雖是惶悚,世襲忠良,節義相繼,遺訓餘風,尙未泯焉。故以狂夫一得之愚,敢陳至情。伏願聖上,不以人廢棄,不以文廢置,察納焉。臣無任祈懇屛營之至。批答無。
丙申六月初五日,兼春秋張顯慶,義禁府啓目,掌苑署別提金道林供上果子,擧皆朽傷,而殯殿供上,尤爲甚焉。因傳敎先汰後拿,嚴問之下,泛稱遲晩,刑推得情,何如?啓。傳曰,金道林段,渠非本色郞廳,則其所不知,理所固然是置,分揀放送,本職仍任爲乎矣。旣出之代,勿施爲旀,今番飭敎,旣有慈旨,則事體非尋常兺不喩,不但生果之不適祭物,其他乾果,每多腐傷,非今斯今,則雖非特此郞廳不能檢飭之事是乎,乃旣是色郞,則不可無飭,乾果與生果色郞,一倂捧傳旨爲良如敎。
丙申六月初五日辰時,朝上食陪祭入侍時,左副承旨金文淳,假注書徐龍輔,記注官金鳳顯,記事官朴祐源,都廳林得浩,以次陪進。上自廬次,詣殯殿中排設廳,視膳訖。文淳,以守僕言達曰,自前朝夕奠及上食時,若親祭則用沈香,若代奠則用檀香矣,今則何以爲之乎?上曰,以沈香用之。上入自東挾門,內侍陳設。上出自東挾門就板位,上俯伏哭,在位者皆哭,代奠官入自西挾門,三上香獻盞訖,內侍進茶,上止哭,還廬次,諸臣以次退出。
丙申六月初五日巳時,上御廬次。禮判入侍時,禮曹判書鄭尙淳,左承旨洪國榮,假注書徐龍輔,記事官文采五·朴祐源,以次進伏訖。上曰,疏儒招見乎?尙淳曰,見之矣。上曰,渠之言內,何日爲好云耶?尙淳曰,渠之言內,七月十三日爲好云矣。上曰,有何方書云耶?尙淳曰,自稱有奇方云,而其方書終不出之矣。上曰,禮判及擇日時應參諸臣,皆會于賓廳。出榻敎上曰,與日官及疏儒,各別詳細講確,可也。命退,諸臣以次退出。
乾隆四十一年丙申六月初五日未時,上御尊賢閣。時任大臣·會議諸臣入侍時,行都承旨徐浩修·朴祐源,假注書朴廣源,兼春秋文采五,領議政金陽澤,左議政金尙喆,戶曹判書鄭弘淳,禮曹判書鄭尙淳,都監堂上蔡濟恭·金鍾正·李徽之,禮曹參判沈履之,都監堂上徐有防·柳義養,以次進伏訖。上曰,金曄能爲文字乎?尙喆曰,未能詳知,然似知文字矣。上曰,欲爲入侍乎?尙喆曰,似然矣。上曰,此是必有希覬之心矣。曰,孫日何謂也?陽澤曰,擇日之有父日焉,有母日焉,有孫日焉矣。傳曰,泰川幼學金曄之疏,不但語涉無稽,與諸日官爛商之時,全昧證援,至於一段語,又有方書之明據,渠以鄕谷儒生,旣無眞知的見,敢生議到於莫重事之計,此不嚴斥,則繼此窺覬之徒,其將接跡而起,令攸司照律嚴勘,此後以此等不經之說陳章者,勿爲捧納。弘淳曰,因江華留守李瀰所啓,本曹甲午貸用米六千石,以嶺南軍作米區劃事,大臣陳達蒙允,此米區劃,已於昨年爲之,而間因本府有送船輸來之議,尙此遷延矣。今年漕運旣了,勢不得再運,必待明春,乃可擧行,令該道明春漕運時,依本曹上納例,隨其餘漕船隻數裝載,別作陳省,直納江都,而餘漕船數,若不畢運於一年之內,則更待後漕運擧行爲好。如是然後,江都有準捧之道,本曹無延拖之弊,若其每石雜費,本無出處,只輸入駄價磨鍊以送之意,竝分付該道及該府,何如?出擧條上曰,依爲之。尙淳曰,日前湖儒疏批,以尹宣擧父子事,有遵聖祖丙申丁酉處分而行之之敎,故自臣曹,發關畿·湖兩道,使之一依丙申丁酉年例擧行矣。卽聞外邑眩於擧行,而丁酉處分,則只撤去院額,毁破書集一二板云,今番則何以爲之乎?出擧條上曰,一從丙申丁酉處分,可也。尙喆曰,永祐園碑役,使山陵進去戶曹郞官主管擧行,而工判方在陵所,亦使之往來監董,何如?出擧條上曰,依爲之。弘淳曰,長寧殿祭享所用銀器,當爲造送,而己卯年有內下銀器尙方所在者,就其中銀匙楪,蓋具一部,銀筯一面,銀盞臺具三部,移送似好,故敢達矣。出擧條上曰,依爲之。尙淳曰,景慕宮祭器,今已鑄成,而積置露處,事甚虛疎,若得昌慶宮公廨中數間房舍,姑爲藏置,則似好矣。出擧條上曰,使改建堂上,計數捧置於景慕宮,可也。尙淳曰,然則孝明殿祭器,事當奉來矣。上曰,依爲之。尙喆曰,山陵都監財力之當初分劃,一依庚子之例,而事役之浩大,募軍之倍入,比前有不司者,卽今木錢之乏絶久矣。次次放送,役夫之未受價者,木爲四十四同云,其在國體,苟簡甚矣。未上下四十四同,自戶曹劃給,目下未了之役尙遠,內下銀子,使地部區處,其代錢五千兩,米七百石,竝卽劃送,兵曹木三十同,亦爲添助之意,分付戶·兵曹,何如?出擧條上曰,依爲之。上曰,退去。諸臣以次退出。
丙申六月初五日申時,上御廬次。副提調入侍時,左承旨洪國榮,假注書徐龍輔,記事官文采五·朴祐源,醫官慶絢,以次進伏訖。絢進湯劑,上進御。命書傳敎曰,趙明鼎曾經文任,可以獻議,且與郞官有異,敍用,其令卽爲獻議。上曰,科弊終無好道理矣。國榮曰,然矣。以卽今之科規論之,當初設始之法,豈不美哉,而但法久而弊生,今則爲痼疾而莫之救矣。明經若善,則如伏生者可以得也。鄕試若極選,則不下於貢擧,而行之已久,弊端滋長,所謂明經,徒事口誦,所謂鄕試,皆出私情,此誠今日之痼弊也。上曰,實如承宣之言矣。命退,承史以次退出。
丙申六月初五日酉時,夕奠陪祭入侍時,同副承旨柳戇,假注書徐龍輔,記事官文采五·朴祐源,都廳林得浩,以次陪進。上自廬次,詣殯殿中排設廳,視膳訖。行夕奠。儀註上同上還廬次。諸臣以次退出。
丙申六月初五日戌時,上御廬次。吏房承旨入侍時,左副承旨金文淳,假注書柳孟養,記事官文采五·朴祐源,以次進伏訖。上曰,注書看審山陵役處,則事役至何境耶?孟養對曰,役事大體過半,而雨後路泥,輸石遲滯,故石役尙遠矣。且工匠役軍,以財力之不足,累月未給料布,多般呼訴矣。上曰,今日史官勞問役軍時,到處呼訴云,方夏巨役,趁不給布,甚非愛恤之本意,俄者摠護使,旣已筵稟區劃,其令待明朝卽爲輸送,又卽頒給事,分付兵曹及山陵都監。出傳敎上曰,假注書柳孟養奉審回奏,極爲勤幹,明午更爲馳詣,傳宣頒布之意,仍審役處回奏事,分付。出傳敎上曰,景慕宮儀印出後,六件內入,諸處史庫·政院·玉堂·翰苑·禮曹,各藏一部,頒賜則時原任大臣·大臣奉朝賀·諸承旨,序文書進承旨·左右史·上下注書·校正諸臣,各賜一件。出傳敎上曰,先朝御筆頒賜中,遺未及下敎,鰲興府院君家,亦給一帖事,分付。出傳敎命退去,諸臣以次出。
上在慶熙宮泰寧殿南行閣廬次。
自昧爽至卯時,有霧氣。未時,日暈。申時,日暈左珥。
下直,瑞山縣監朴志海。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,知道。
柳戇啓曰,吏曹參判權噵,除拜後過三日不爲出肅,依定式推考警責,牌招察任,何如?傳曰,允。
傳于申大升曰,下直守令留待。
傳于洪國榮曰,戶曹料祿色郞廳,使之謝恩,明日持謄錄入侍。
備忘記,今下弓矢,慶源府使朴瑬處給送。
傳于洪國榮曰,副提調持淸暑六和湯入侍。
徐浩修啓曰,金吾諸堂持罪人草供,依下敎來待矣。傳曰,入侍。
洪國榮,以弘文館言啓曰,本館上番校理臣沈豐之以御營廳從事官,今日本營坐起時,晝〈仕〉出去之意,敢啓。傳曰,知道。
兵曹口傳政事,副司直趙明鼎。
傳于柳戇曰,同副承旨入侍。
柳戇,以國葬都監郞廳·摠護使意啓曰,本都監堂上金鍾正有頉,代前判書趙明鼎差下,使之察任,而時無職名,令該曹口傳付軍職,何如?傳曰,允。
柳戇,以禮曹言啓曰,今次元陵火巢定界事,本曹堂上一員,當爲進去,而臣尙淳,以長生殿提調,旣已陪進,外梓宮一體兼進,以除廚傳之弊,何如?傳曰,允。
柳戇,以魂殿都監郞廳·摠護使意啓曰,依傳敎,景慕宮祭器,使改建堂上,計數捧置於景慕宮,孝明殿祭器,奉來魂殿近處藏置後,姑待臨時,傳授於參奉,而郞廳監造官,輪回直宿之意,敢啓。答曰,知道。
柳戇,以禮曹言啓曰,因山陵都監草記,元陵處於六陵之間,火巢別無加拓之地,而四標界限,不可不分定,令禮曹與都監堂上,京畿監司,眼同擧行事,命下矣。依前例,本曹堂上及京畿監司進去陵所,與都監堂上眼同定界後,稟處,何如?傳曰,允。
執義李一曾,司諫李在學,掌令柳榮鎭·鄭宇淳,持平趙德潤,獻納李儒慶,校理朴天衡·沈豐之,副校理徐有防,正言姜,修撰柳義養·沈有鎭,副修撰李獻慶所啓,請文女按律處斷。措辭見上又啓曰,請厚謙夬正王法,其母依律處斷。措辭見上又啓曰,請礪山府竄配罪人洪麟漢絶島按置。措辭見上又啓曰,請付處罪人申晦亟施遠竄之典。措辭見上答三司曰,不允。
執義李一曾,司諫李在學,掌令柳榮鎭·鄭宇淳,持平趙德潤,獻納李有慶,正言姜所啓,請聖國·尙魯諸子亟施當律。措辭見上答兩司曰,不允。
執義李一曾所啓,趙德昌以入番掖隷,擅離番次,至於踰越宮牆之境,充軍之命,雖出於好生之德意,論其罪犯,不可充軍而止,請黑山島充軍罪人趙德昌依律處斷。妖宦壽賢之締結一種嗜利之凶徒,爛漫和通之狀,渠旣明白納招,則豈可一日容貸於覆載乎?今此酌處之命,雖出於好生之德意,而三尺至嚴,不可島縣爲奴而止,請大靜縣爲奴罪人金壽賢依律處斷。洪述海,身爲方伯之任,犯贜之數,至於萬兩之多,道臣旣已査啓,王府亦已議讞,則其在國法,不可容貸也,明矣。今此酌處之命,雖出於我聖上好生之德意,贜律不可不嚴,王法不可不伸,請鏡城府定配罪人洪述海依律處斷。元義孫曾於湖南藩任也,其所貪汚,已著於本道査啓,而錢至十萬,米爲二萬,其在懲墨之道,決不可容貸,今此酌處〈之〉斷命,雖出好生之德意,三尺至嚴,豈可定配而止?請東萊府定配罪人元義孫依律處斷。近來人心不爲,許僞百出,至於遐鄕無賴之輩,敢生希覬僥倖之心,或干議於至重至大之事,此流若不痛加禁戢,則如李懿信輩,安知不接踵而起乎?因山卜日,何等至重大至敬謹處,而罪人金曄,乃敢以羊刃等說,肆然及於奏御文字,殿下所以嚴斥之痛禁之者,可以見照燭奸狀,杜絶後弊之盛德,而及伏見該曹草記,則不過以詐不以實論,只施杖徒之律,失之太輕矣,請罪人金曄嚴刑島配,當該堂上從重推考。答府曰,不允。
正言姜所啓,黑山島充軍罪人趙德昌,身爲掖隷,乘夜踰牆,攔入深嚴之地者,論以罪犯,決難容貸,請充軍罪人趙德昌依律處斷。南海圍籬按置罪人具庠,本以凶譎之性,兼有悖戾之行,陰結凶類,綢繆祕謀,出沒閃倐,如鬼如蜮,而今其凶肚眞贜,綻露於凶賊載興文書中所捉書札,措意叵測,情節難掩,則今此酌處之命,雖出於好生之德,三尺至嚴,決難容貸,請南海縣圍籬按置罪人具庠,更令王府嚴鞫得情,快正王法。大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋,請大靜縣爲奴罪人金壽賢,更令王府拿鞫嚴問,依律處斷。答院曰,不允。
以承傳色口傳下敎曰,前啓批答時,中官雖爲提醒,當該承傳色,從重推考。
吏曹參判權噵疏曰,伏以,皇天降割,先大王仙馭上賓,臣民之慟,普切罔極,日月迅駛,夏序過半,伏惟我殿下,撫時哀慕,必多所損,竊不勝下情之悲慮。仍念臣憃愚鈍劣,最居人下,而猥荷先大王拂之恩,罔勞而陞之,有罪而恕之,頂踵毛髮,都歸造化,區區寸忱,隕結是期,絲毫未報,龍髯莫擧,如喪之痛,徒有弸結。向者薄罰,只切悚蹙,曾未幾何,恩敍遽降,不意玆者,忽伏承亞銓新除之命,且驚且感,誠不知措躬之所也。夫銓衡之責,不輕而重,鑑足以辨別人才,望足以厭服物情,方可以擬議於是,臣雖癡獃,自知則明,臣是何人,敢忝是任?且玆亞銓之爲任,異於三銓之隨參,凡官職緊漫,輒專剡擬,其何可諉以濫叨於彼,而晏然冒據於此哉?矧當銓規復舊,特命通選之初,如臣無似,遽參是望,群龍滿朝,駑駘居前,一世之嗤點可知,臣心之愧懼,當如何也?臣本稟賦脆弱,蒲柳早謝,及今犬馬之齒,奄迫七十,形殼徒存,神識全銷,眼視昏醫,如玩靑丹,風丹不仁之症,種種添痼,古人所謂追先帝報陛下之願,亦無以自效,念之及此,常切自悼,以此昏憒,當此重任,其做錯僨誤,可立而待,畢竟狼狽,不止爲臣身之不幸,其勢必將爲孤恩負國之歸,寧不懍然?反復思量,無以承膺,召牌降臨,未免坐違,逋慢之罪,無所自逃,玆將短章,敢暴至懇。伏乞聖慈,俯賜鑑察,亟許遞改,以重名器,以安私分,千萬幸甚。答曰,省疏具悉。卿其勿辭察任。
丙申六月初六日卯時,上御廬次。左承旨入侍時,左承旨洪國榮,假注書徐龍輔,記事官文采五·朴祐源,以次進伏訖。上曰,下直守令入侍。賤臣承命而出,與慶源府使朴瑬,瑞山縣監朴志海進伏。命瑬進前,命奏履歷及七事。上曰,下去懋哉。命志海進前,命奏七事。上曰,下去懋哉。命國榮讀宣諭,守令先退。命退,承史以次退出。
丙申六月初六日辰時,上御廬次。都承旨·左承旨入侍時,行都承旨徐浩修,左承旨洪國榮,假注書徐龍輔,記事官文采五·朴祐源,以次進伏訖。上曰,留院公事,盡爲持入。命國榮讀箕伯狀啓。命書傳敎曰,今覽平安監司徐命膺狀聞,昌城府軍人姜大春母子致命,聞甚慘然,特爲恤典擧行。上曰,內藏書冊曝曬之際,別監任意出入,極爲駭然。命書傳敎曰,不能檢飭承傳色中官李允默推考,亦不能董率司謁林興大從重推考,任自開門司鑰姜世中推考。上曰,曝曬書冊中經禮問答持來,命國榮讀之。上曰,刑曹參判入侍。采五與刑曹參判金用謙進伏。上曰,適講儀禮矣,曾聞卿熟於禮文,欲與卿講論矣。用謙曰,臣蔭吏也,不敢參論於講筵矣。上曰,不必謂之講筵,予特問之於卿矣。用謙曰,臣自少頗有性癖於禮書,故不無略干工夫,而實無仰陳於聖明者矣。上曰,禮書先自何書而見之,則好耶?用謙曰,先見通解,則好矣。上曰,卿旣入侍,多言禮說。用謙曰,臣魯莽無知,何敢言禮說?弘文提學李宜哲,明習禮書,高臣屢層,若有時招致筵席,請論禮說,則必多有益矣。上曰,科弊綸音見之乎?用謙曰,見之矣。上曰,科弊有何變通之道乎?用謙曰,司馬光科擧議,好矣,未知聖鑑曾已俯覽乎。上曰,曾或見之,而今已年久,未得詳思矣。用謙曰,請一覽之。上曰,科弊綸音及司馬光集持入。賤臣承命持入,命用謙讀之。上曰,若有摠管之闕,則如刑參之人,置之闕中,討論講議,則好矣。浩修曰,方有呈辭摠管矣。命書傳敎曰,呈辭摠管許遞,其代,刑曹參判金用謙除授,其令謝恩。命退,諸臣以次退出。
丙申六月初六日申時,上御廬次。藥房入侍時,左承旨洪國榮,假注書徐龍輔,記事官文采五·朴祐源,醫官慶絢,以次進伏訖。絢進湯劑,上進御。上曰,都承旨入侍,醫官鄭允德·金孝儉竝入侍。賤臣承命而出,與行都承旨徐浩修,醫官鄭允德·金孝儉進伏。上曰,方泰輿今在罪中,慶絢年老,故欲令他醫官,輪回首醫之任,今聞鄭允德當其次云,允德之事,予甚訝之,曾於洪麟漢都提調之時,謂以允德之初名,與渠之妻外祖同名,大行朝靜攝之中,奏請改名,若與渠之妻外祖同名,則何不早自改之,至於再昨年,始爲改之乎?允德曰,實與臣之妻外祖同名,故改之矣。上曰,予已知之,何敢隱諱?從實直告。允德曰,聖敎至此,臣何敢欺隱?果然其時中官,有欲使臣改名者,故言於都提調,奏請改之矣。命書傳敎曰,予在春宮時,見都提調洪麟漢,請改醫官鄭允說之名,說字必欲改說字者,予甚駭怪,而伊時非施政令之時,故略諭未安之意於醫官矣。今以奉湯首醫之交替,召問允德改名之故,則初而欺隱,末乃吐實,而果不外予料,聞來不覺驚痛。身爲大官,偏聽所親醫官自宦寺流傳之言,以無於法之避妻祖名,肆然瀆擾於靜攝之中,噫,等閑廉防,雖難求備於洪麟漢,而中官以不可傳之說,言於允德,至於改名之境,則是豈設置閽寺,別其內外之義也?雖渠輩親自仰聞而仰覩者,決不敢傳播於外人,況此不得仰覩而仰聞之事乎?聖意所在,渠輩何敢窺測,尤何敢以窺測之事,至於傳說而不少畏懼乎?所關甚大,方今做治,先於嚴宮禁,則況事係莫重者乎?聞允德之言,中官卽孫孝忠·申德龍云,渠輩雖無知識,亦具秉彝,爲待令內侍,豈忍說道?以嚴宮禁處分,猶屬餘事,雖然亦不可只憑允德之言而處決,中官孫孝忠·申德龍,拿問口招,勿爲問目,只以傳播與否査覈,禁府堂上持草供以奏。鄭允德則本事之外,曩時以直宿事,便若相較者,於渠犯分之一端,宜卽處分,而中官姑未處分,更當有下敎矣。命退,諸臣以次退出。
丙申六月初六日酉時,上御廬次。同副承旨入侍時,同副承旨柳戇,假注書徐龍輔,記事官文采五·朴祐源,以次進伏訖。命讀公事。上曰,俄者鄭允德事傳敎,見之乎?戇曰,見之矣。允德之無狀,已無可論,而身爲大官者,作此罔測之擧,豈不駭然乎?命讀領相右相獻議。戇曰,左相亦已獻議矣。上曰,持入,他承旨入侍。賤臣承命而出,與左承旨洪國榮進伏,戇先退。命讀左相獻議。命書傳敎曰,禮曹掌貢擧,該堂一體獻議事,分付。上曰,奉審注書入侍。采五承命而出,與假注書柳孟養進伏。孟養曰,臣敬奉聖敎,馳詣山陵,看審役處,今方着實董役矣。命退,承史以次退出。
丙申六月初六日戌時,上御廬次。金吾堂上都承旨入侍時,判義禁蔡濟恭,同義禁沈墢·李海重·李,都承旨徐浩修,假注書徐龍輔,記事官文采五·朴祐源,以次進伏訖。上曰,中官之口招持入乎?濟恭曰,持入矣。命浩修讀之。上曰,鄭允德更爲入侍。采五承命而出,與醫官鄭允德進伏。上曰,判義禁以中官之招辭,逐條問之。濟恭問允德曰,中官申德龍招辭,果有與汝酬酢之事,中官孫孝忠招辭,本無與汝酬酢之事云,汝果與誰酬酢乎?允德曰,今已年久,精神昏矇,不能覺得矣。上曰,判禁出去,鄭允德頭面,可也。濟恭承命退出,允德隨退。命書傳敎曰,有擧行之事,都承旨追省記入直。又命書傳敎曰,今日夜深,姑止之,鄭允德明朝開坐時,使之頭面。命退,諸臣以次退出。
上在慶熙宮泰寧殿南行閣廬次。
卯時至申時,灑雨下雨,測雨器水深二寸六分。
藥房都提調鄭存謙,提調徐命善,右承旨徐有慶啓曰,伏未審日間,聖體,若何?臣等今日率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。入侍。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
王大妃殿,藥房口傳問安。答曰,罔極。
惠慶宮·中宮殿口傳問安。答曰,知道。
傳于金文淳曰,內局入侍。
傳于洪國榮曰,禮房承旨先爲入侍,同副承旨同爲入侍。
徐有慶啓曰,領議政金陽澤,摠護使金尙喆,禮曹判書鄭尙淳有稟達事,來詣請對矣。傳于徐有慶曰,入侍。
傳于柳戇曰,軍器提調使之來待。
徐有慶啓曰,軍器提調具善復,依下敎來侍矣。傳于徐有慶曰,入侍。
傳于金文淳曰,坐直承旨入侍。
事變假注書望朴廣源偕來,代以吳翰源爲注書。
有政。吏批,判書徐命善進,參判權噵未肅拜,參議未差,同副承旨柳戇進,以李濟萬爲持平,林得浩爲副校理,李魯述爲副修撰,具善復爲判尹,趙明鼎爲知春秋,權噵爲同經筵,權噵爲觀象監提調,尹弘烈爲兼校書校理,尹得養爲右尹,李耇永爲工曹正郞,沈定鎭爲戶曹佐郞,卜台鎭爲禮曹佐郞,曺光彦爲掌苑別提,趙湛爲掌苑奉事,池命吉爲義興縣監,李海柱爲萬寧參奉,尹心協爲仁川府使,金觀行爲全義縣監。
兵批,判書李徽之病,參判金載順病,參議柳薰病,參知柳焵入直進,同副承旨柳戇進,副護軍具敍五·朴宗益·李秉模·柳仁喆,以上單付,副司直李時中,副司果尹若淵·李謙彬,僉知安翼濟,以上單付。
柳戇,以觀象監領事金陽澤,摠護使金尙喆,國葬都監提調趙明鼎,禮曹判書鄭尙淳,參判沈履之言啓曰,山陵各項吉日改擇以入事,稟定矣。臣等齊會賓廳,招致觀象監地師日官等,詳細精擇,別單書入之意,敢啓。傳曰,知道。
金文淳以禮曹意啓曰,卽接惠陵參奉所報,則今日申時量,本陵紅箭門內,左邊檜木一株,爲雷所震云,陵上至近之地,有此雷震之變,極爲驚悚,不可無慰安之擧,慰安告由文,不卜日今初九日擧行事,知委,何如?傳曰,允。
事變假注書朴廣源書啓,臣敬奉聖敎,馳往傳諭于西部龍山坊麻浦契奉朝賀洪鳳漢所住處,則以爲,臣情苦病篤,積逋恩命,出已不勝其悚恐,且以寶篆書寫之緣臣稽遲,尤爲惶悶,卽又伏奉別諭敦勉,旣極隆摯,繼以金寶之斯速書進爲敎,臣於此,且感且悚,一倍罔措。噫,臣之負犯,旣係罔赦,臣之私義,亦難抗顔,而前後恩敎,輒賜備燭,縷縷誨諭,爲開進身,至於日前承宣傳諭,而恩之至矣。臣之踪地,雖極窮阨,所叨寵渥,如是鄭重,又況寶役,是臣一分自效之地,則暫爲趨承,旋卽退屛,在臣仰謝之義,自靖之道,似合兩得,而其於實之萬萬難强,何哉?顧臣所患症形,有不敢詳陳於紸纊之下,故前此書啓,只擧其槪,雖以至慈之聖念,其何照燭臣疾病之若是危綴乎?蓋臣病情,始以輪行毒感,轉成逐日老痁,若論原委,寒熱爲主,方其未發,雖似少甦於房闥之內,及其發也,殆若垂絶於枕席之間,一日二日,已至跨朔,方當衰朽之境,更罹沈苦之祟,氣不敵病,日慙澌陷,此病未離之前,雖欲自强而自力,其勢末由。伏願聖明,察臣病狀之此劇,金寶書寫,卽賜變通,俾無重役之遲滯,且臣此病之獲蘇,姑無其期,則王人之許久來守,非但臣病裏添悚,其在國體,尤極未安。亦命召還,使此負罪賤臣,隨分調治於自訟之中,得蒙終始生成之澤,千萬泣禱云矣。臣旣承偕來之命,姑爲因留之意,敢啓。傳曰,知道。
金文淳,以兵曹言啓曰,卽接昌德宮衛將牒報,則今日輸去冊子中,醫學入門二十六卷無題目,醫學入門十九卷,增補萬病回春四十六卷,明心論一卷,周易集解三卷,明史摠目二十五卷,歷代史要十五卷,應天歌二卷,康熙壬寅合辭曆二十五卷,東醫寶鑑八十卷,欽定協記辨刀書二十二卷,璲玉斧四卷,史漢一統七卷,新法曆引一卷,增補觀象玩占十四卷,七正算九卷,戎事類占九卷,二倫圖三卷,三綱行實一卷,醫學入門十九卷式二秩,闡義昭鑑十四卷,醫學正傳十六卷,錦囊經序·歷代通鑑纂要合四十二卷,大明律十一卷,王文類抄一卷,歷代象緯三卷,史略二件十四卷,諸家曆象四卷,靑鳥經全一卷,人子須知九卷,羅經項門十卷,地理新法全一卷,御製大明律三卷,東醫寶鑑十九卷,老乞大諺解二卷,勘辭錄四卷,六壬經一卷,天東象三卷,國朝喪禮三卷,天源發徵七卷,退陶先生集二卷,觀象翫占十五卷,大六壬課經三卷,宋文正文二卷,御製律曆一卷,黃赤道一卷,陰陽妙一卷,課經集二卷,隨錄三卷,新刊太史一卷,人子須知二卷,御製曆象一卷,儀禮經典通解二卷,儀禮三十六卷,合五百九十六卷輸去之意,敢啓。傳曰,知道。
丙申六月初七日,兼春秋張顯慶,義禁府啓目,因傳旨,鄭允德改名委折與申德龍頭面是乎矣,互相爭詰,終不歸一,允德改名,在於昨年二月初九日云,而德龍則以爲,伊時罷官在家,德龍之說,果爲的實是喩,令內侍府詳査後稟處,何如?啓。傳曰,鄭允德初以孫孝忠·申德龍現納,則德龍必無不知之理兺不喩,德龍之闕外待令,在於正月二十七日,還收在於二月十三日,初九日改名允德之時,德龍果雖不在是乎,乃改名之事,於允德非細事,則必有經營思量者是置,不必德龍當日傳說,然後允德當日改名,德龍雖於正月言及是良置,洪麟漢之都提調入侍,在於初二日,而其間朝家連値事故,則乘閑之便,無出於初九日故也。是則德龍之罷官與否,非所可論,德龍之不能愼莫重之言,渠之自幼伎倆,同班中官及闕內宮人,有口皆傳,無人不知,則此事耳。亦雖欲隱諱,其可得乎?近年以來,不得待令者,亦以聖鑑照燭而然也,以此觀之渠之常時所犯,姑不索言,到此嚴問之下,若復一向發明,則幺麽內侍,何律不繩,各別嚴問爲乎矣。如有更可頭面之端是等,更爲面質爲良如敎。
義禁府啓目,申德龍更招,一向稱冤,終不吐實,其所發明,專以義州請簡事爲肯綮是乎等。以問于鄭允德處,則允德之言,專不成事理,德龍不可不嚴繩,允德亦不可無罪,竝只上裁,何如?啓。傳曰,觀此德龍之供,果如渠言是良置,雖於壬癸年洪龍漢義州府尹時,有所說道是乎乃。改名之事,於允德大事,則不敢率爾用計於生面都提調是如可,至洪麟漢爲都提擧後售計,是則以渠供中三四年內,何不一陳於都提調?始於乙未二月,轉達改名之請耶云者,專無着落兺不喩,又以事理推之,洪麟漢雖急於欲改允說之說字,麟漢亦有思量,不能於初入都提調時仰請改名者,事勢固然是旀。麟漢,甲午臘月,拜相爲都提調,則翌年春復入之後,急急仰請改名,尤非難知之事是乎矣。毋論申德龍·孫孝忠,自中官轉聞,而轉達於天聽一也。不必以此更問於德龍是遣,設如德龍之供,渠雖未及說道是乎乃,自醫官轉通囑簡於府尹,於渠無嚴之一端是置。孫孝忠本事,旣已直招,則不足更問於德龍乙仍于,今方酌處爲去乎,待傳敎發配爲乎旀。允德段依此傳敎,待明朝捧供爲良如敎。
丙申六月初七日卯時,朝奠陪祭入侍時,同副承旨柳戇,假注書徐龍輔,記事官文采五·朴祐源,都廳林得浩,以次陪進。上自廬次,詣殯殿中排設廳,視膳訖,行朝奠。儀註上同上還廬次,諸臣以次退出。
丙申六月初七日卯時,上御廬次。藥房入診入侍時,都提調鄭存謙,提調徐命善,副提調洪國榮,假注書柳孟養,記事官文采五·朴祐源,醫官慶絢·吳道炯·徐命緯,以次進伏訖。存謙曰,日熱此酷,聖體,若何?上曰,一樣矣。存謙曰,王大妃殿氣候,若何?上曰,平安矣。存謙曰,惠慶宮氣候,若何?上曰,大體一樣矣。暑候猶未快復,六和湯加進,何如?道炯曰,去擯郞加進五貼,似好矣。上曰,惠慶宮進服淸暑六和湯前方中,去擯郞五貼,更爲製入。出榻敎存謙請診候,上命兩廳首醫入診,絢診候訖,退伏奏曰,脈候左右三部度數調均,胃脈數候顯勝矣。道炯亦如絢對。命善曰,與諸醫議湯劑乎?上曰,唯。道炯曰,暑氣方盛,淸暑六和湯加進五貼,好矣。上曰,進御淸暑六和湯,限五貼自今日煎入。出榻敎命都提調·提調先退。上曰,都政不遠,吏判頃者旣承下敎,初仕變通事,相議大臣後,草記稟處。出傳敎上曰,前後敦諭,卿心已罄,予意又悉,更何多誥?卿恙想已疹可,金寶之役,一時爲急,卿須勿復控辭,卽爲入城。仍卽入侍,進詣都監,斯速書進事,遣史官傳諭于洪奉朝賀,與之偕來。出傳敎命退去,諸臣以次退出。
丙申六月初七日辰時,朝上食陪祭入侍時,左副承旨金文淳,假注書徐龍輔,記事官文采五·朴祐源,都廳林得浩,以次陪進。上自廬次,詣殯殿中排設廳,視膳訖,行朝上食。儀註上同上還廬次,諸臣以次退出。
丙申六月初七日午時,上御廬次。軍器提調入侍時,軍器提調具善復,行都承旨徐浩修,假注書柳孟養,記事官文采五,記注官金鳳顯,以次進伏訖。上曰,軍器寺物力,何如?善復對曰,五衛法在時,物力多矣,自罷五衛以後,物力每患不足矣。上曰,本寺所在銃數幾何?對曰,近萬柄矣。上曰,環刀幾何?對曰,環刀無造置者,故曾前印出兵學指南,分給各道,收若干錢,造七百柄別備矣。上曰,因山後當爲內試射,武藝別監軍器,先爲修補,可也。上曰,景慕宮前兩石橋役事,至何境乎?善復曰,一則今日開基始役,一則初四日已爲始役矣。命退去,諸臣以次出。
上在慶熙宮泰寧殿南行閣廬次。
自卯至至未時,灑雨下雨,測雨器水深四分。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
徐浩修啓曰,右副承旨申大升,同副承旨柳戇,俱以病不進,卽爲牌招,何如?傳曰,允。
傳于洪國榮曰,左副承旨入侍。
又傳于曰,庚子丁丑年濟州民赴役,只有賞給之例,今番亦來云,其數,幾何?赴役後來待事,分付山陵都監。
傳于柳戇曰,都承旨入侍。
又傳于曰,戶料及兵布各朔下謄錄,一軍色郞廳旣待令,闕內入侍時持入。
傳于洪國榮曰,大臣留待。
又傳于曰,副提調持淸暑六和湯入侍。
又傳于曰,都監郞廳入侍。
又傳于曰,草搗紙四十卷,白綿紙肆拾卷入之。
以承傳色口傳下敎曰,同殿移奉會議卽爲之。
柳戇,以禮曹言啓曰,卽接大報壇守直內官所報,則今番大雨,本壇壇上曲墻二間許頹圮,卽速修改云。有頉處所當卽爲修改,而今以土旺用事,例不得擧行,姑待立秋節後,擇日修改,爲先圍排之意,分付,何如?傳曰,允。
又以禮曹言啓曰,因山吉日,旣已退定,其外各項吉日,事當次次退定,故令日官更爲推擇,原單子中可以付標處付標,不得付標處,改書以入之意,敢啓。答曰,知道。
金文淳,以吏曹言啓曰,依傳敎,初仕變通事,相議于大臣,則領議政金陽澤,左議政金尙喆,右議政鄭存謙以爲,今此齋郞變通之命,一則省減初入仕也,一則疏通文參下也。臣方欽仰,豈有他見?目今各陵殿中,有兩參奉處,聞是十七窠云,就其中分半,以文參下及蔭令差出,恐合事宜云。大臣之意如此,見今各陵殿中,文別檢爲九窠,蔭令爲八窠。若就兩參奉處十七窠,九窠更作蔭令,八窠更作文別檢,則竝與前已設置之令,別檢適當分半之數,似涉便宜,而事係變通,不敢擅便,伏惟上裁之意,敢啓。傳曰,依議施行。
又以吏曹言啓曰,初仕變通草記依議施行事,命下矣。別檢與蔭令,參半區別,別單書入之意,敢啓。傳曰,知道。
又以山陵都監郞廳,以摠護使意啓曰,明日外梓宮奉安後董役事,依前例除肅拜進去之意,敢啓。傳曰,知道。
洪國榮,以禮曹言啓曰,外梓宮奉詣,改擇數日事,命下矣。卽令日官推擇,則今六月十二日丑時,十五日丑時,十七日寅時爲吉云,以何日擧行乎?敢稟。傳曰,十二日爲之。
徐浩修,以義禁府言啓曰,中官孫孝忠邊遠定配,申德龍定配事,承傳啓下矣。孫孝忠咸鏡道會寧府邊遠定配,申德龍全羅道海南縣定配,而以承傳內辭意,具罪目,依例發遣府書吏,押送于各其配所,何如?答曰,知道。申德龍與孫孝忠有間,以中道更定配所。
柳戇,以義禁府言啓曰,時囚罪人申德龍定配所草記,以中道更定配所,事批下矣。申德龍忠淸道報恩縣定配,而依例發遣府書吏,押送配所,何如?傳曰,允。
徐浩修,以御營廳言啓曰,東牆四軍堡西邊宮牆五間許今日頹落處,北二營入直鄕軍二十名除出,限修築間守直事,自兵曹草記矣。北二營入直鄕軍二十名除出,限修築晝夜輪回守直之意,敢啓。答曰,知道。
又以兵曹言啓曰,卽接東所衛將,北所衛將牒報,則東牆四軍堡西邊宮牆五間許及武德門西邊宮牆三間許,今日頹落云。依例令紫門監爲先把子圍排,急速修築,而北二營入直御營軍,西營入直砲手各二十名式除出,限修築間所屬字內,各別守直之意,敢啓。答曰,知道。
大司憲李聖圭疏曰,伏以,居諸易邁,旬朔屢更,殷奠又過,因山漸近,伏惟聖孝攀慕,益復罔極,念臣猥叨見職,今已月餘矣。沐浴之討,秉彝攸同,而辭語短拙,忱誠淺薄,無足以孚格上心。天討久稽,輿憤莫洩,至使窮天極地之惡逆亂賊,尙今假息,忍戴一天。論其不職之罪,實難自恕,而猶復揚揚呼唱,厭然虛縻,反顧慙悚,無地容措。方今聖明繼作,萬物咸覩,凡百有位,莫不靖恭淬礪,奔奏率職。如臣庸下,得以備數於器使之末者,豈非至榮厚幸,而第玆風憲之長,曷嘗一毫髣髴於臣身哉?噫,是任也,卽古所稱都御史,而先正行道之職也。朝家之見待,銓部之差擬,與他自別,故在昔先輩之當是選者,咸以爲榮,故相臣閔鼎重之初拜都憲也,至有報喜姑母之語,當時載之記聞,後人傳爲美談。不幸挽近以來,謀身多巧,諱言成習,臺端一步,視之爲機穽,避之如矢刃,故位躋宰班,便卽通擬,有若應行之階,無異冗漫之窠,而世道之漸致澆漓,言議之日就骫骳,職此之由。顧今大小恬嬉,百度俱懈,名節隳壞,四維不張,貪風大肆,而民生之凋瘵甚矣。倖竇巧穿,而官方之淆雜極矣。侈靡爭尙,而難見謹約之操,躁競成風,而絶無雅飭之行,凡此敗理傷化,斁法蔑義者,宿習已痼,積弊未祛,不復有公義之嚴久矣。當此一初之會,聖志奮發,庶政修飭,目下之最急務,固宜先自都憲,而克復舊制,擇地望之優洽,揀正直之著聞者,畀之以激揚振刷之責,則庶可爲矯今反古之一端,而其有補於新化者,豈淺淺也哉?今若諉之以班秩湊値,銓擬因循,遽侈誤恩,無少難愼,則誠不忍緣臣之故,仰累淸明之化,重貽嗤點之譏。臣於此,未暇自恤其狼狽,而實爲朝廷惜之也。臣本宗戚之裔,倖廁朝籍,人之所以處臣者,臣之所以自量者,初未嘗擬議於言論可否之間。從前出入三司,了無一言一事之開口陳列,卽臣家計,況臣蒙陋之資,無望進取,懦拙之性。不閑交游,一恃造化之生成,四無墻壁之攀援,與世齟齬,孤立寡儔。凡於一切時務,殆甚聾瞽,此實通朝之所共知,則今乃責臣以耳目之寄者,不幾似於强僬僥以千鈞之重乎?引日蹲冒,冞增愧蹙,自效之義,宜自臣始,惟願亟行刊改,毋玷名器,實是公私之大幸也。抑臣且有私懇之萬萬至切者,臣之父母,年俱八耋,衰老精力,奄奄若下山之勢,時候之易感,節宣之或愆,病隨以劇。寧日恒少,扶護調養,唯臣在側,區區情私,實無離捨從官之望,而又自日昨,臣母病重添毒感,諸症沈劇,氣息綿綴,臣方左右扶將,五內煼灼。以此情理,尤無强抑供職之路,此時瀆撓,極知煩猥,而情懇所迫,疾聲呼籲。伏乞聖慈,俯賜鑑諒,特命鐫遞臣職名,以重臺選,以便救護,千萬幸甚。答曰,省疏具悉。卿其勿辭,先進去後救護焉。
丙申六月初八日,兼春秋張顯慶,義禁府啓目,鄭允德更招義州請簡事,縷縷發明,終不直告,所當請刑是乎矣。旣有先朝受敎,上裁,何如?啓。傳曰,觀此所供,其所欺隱,雖極無狀,是乎乃比諸本事,不啻輕重自別兺不喩,雖不吐實渠之無狀不待遲晩而可以明知是置,不必以此曠日,盤問議處爲良如敎。
義禁府鄭允德議處啓目。傳曰,依允。
丙申六月初八日卯時,上御廬次。左承旨入侍時,左承旨洪國榮,假注書徐龍輔,記事官文采五·朴祐源,以次進伏訖。上曰,傳香以代,房承旨斯速傳香。領相入侍,賤臣承命而出,與領議政金陽澤進伏。陽澤曰,夜間陰雨不止,聖體,若何?上曰,一樣。陽澤曰,王大妃殿氣候,何如?上曰,一樣。陽澤曰,惠慶宮氣候,何如?上曰,一樣。陽澤曰,外梓宮今當奉詣山陵,而聞畿伯所言,則雨水連下,橋梁多圮,且道路泥濘云,何以爲之乎?上曰,中良浦之路,亦何如?陽澤曰,亦盛溢云矣。上曰,然則改擇日亦何妨也?命書傳敎曰,道路泥濘,外梓宮奉詣改擇數日內事,分付禮曹。上曰,因山吉日時刻爲酉時,而當日返虞,似値暮矣。陽澤曰,然矣。私家則時刻雖早,必於翌日返虞,而初虞祭則於山上行之矣。上曰,若於當日返虞,則必多窘迫矣。陽澤曰,然矣。上曰,明日當次對,明日更爲入侍,可也。陽澤先退。命書傳敎曰,有詢問事,再明日次對,進定於明日。上曰,大司成·禮曹判書牌招入侍。出榻敎命退,承史以次退出。
丙申六月初八日辰時,朝上食陪祭入侍時,右承旨徐有慶,假注書徐龍輔,記事官文采五·朴祐源,都廳李秉模,以次陪進。上自廬次,詣殯殿中排設廳,視膳訖,行朝上食。儀註上同上還廬次,諸臣以次退出。
丙申六月初八日巳時,上御廬次。都承旨來待,諸臣同爲入侍時,行都承旨徐浩修,禮曹判書鄭尙淳,大司成李商岳,假注書徐龍輔,記事官文采五·朴祐源,以次進伏訖。上曰,科制事姑未的定,此後之變通與否,姑未知,而但今春之科,卽先朝所設之科,則事面自別,予意則此科不可不以先朝科制設行,禮判·國子長之意,何如?尙淳曰,臣意亦以爲,先朝旣設之科,似不可變通矣。商岳曰,臣意亦然矣。上曰,然則鄕試旣有出榜處,漢城試未得出榜,勢將鄕試以出之榜用之,只漢城試更爲設場矣。尙淳曰,其勢然矣。上曰,若只設漢城試,則今春之見屈於鄕試者,或有更赴漢城試之弊矣。尙淳曰,不無此慮矣。上曰,然則以今春所捧之封,錄名成冊,以此入門,則似無亂雜之弊矣。尙淳曰,若如此則果無亂雜之弊矣。上曰,然則卿與四館堂郞,今春一二所試官,同會禮曹封別單書啓,可也。命書傳敎曰,旣有筵敎,禮判與四館堂郞,增廣一二所試官,同會禮曹增廣漢城初試封拆見後,應試擧子別單書啓事,分付。兩司各一員牌招進參。上曰,因山時刻酉時爲吉云,而若酉時下玄宮之後,當日返虞,仍行初虞祭,則必値夜深。俄者下詢於領相,而若於翌日返虞,初虞祭則於陵所設行,何如?尙淳曰,此甚好矣。命書傳敎曰,初虞祭享,當依補篇,當日返虞後設行,而下玄宮時刻,酉時爲吉云。勢不可當日返虞,初虞祭享,依古例陵所設行,翌日返虞事,分付該曹及該都監。尙淳·商岳先退。命書傳敎曰,明當下敎,而其中延福殿守僕一額,懿昭廟守僕一額,大殿加出各色匠一名,旣不立役於本處。名不正之甚者,爲先除減,而亦不可無料,以待下敎區處。命退,承史以次退出。
丙申六月初八日午時,晝茶禮陪祭入侍時,左副承旨金文淳,假注書徐龍輔,記注官金鳳顯,記事官朴祐源,都廳林得浩,以次陪進。上自廬次,詣殯殿中排設廳,視膳訖,行晝茶禮。儀註上同上還廬次,諸臣以次退出。
丙申六月初八日未時,上御廬次。副提調持湯劑入侍時,左承旨洪國榮,假注書徐龍輔,記注官金鳳顯,記事官朴祐源,醫官慶絢,以次進伏訖。絢進湯劑,上進御,命讀靜庵集。上曰,趙光祖卽是天稟巍傑者矣。國榮曰,光祖天稟秀出,早有志於性理之學,居家孝友,時當中廟,求治如渴,將興三代之業。光祖與金淨·金湜等數三人傑,協心同力,其樹立條法,亦甚多矣。上曰,安得如光祖者,置諸廊廟乎?國榮曰,若殿下誠心求之,草野巖穴之中,安知無不如光祖者乎?命退,承史以次退出。
丙申六月初八日申時,上御廬次。都承旨入侍時,行都承旨徐浩修,假注書徐龍輔,記注官金鳳顯,記事官朴祐源,以次進伏訖。命讀禁府鄭允德供辭,命書判府。又命書傳敎曰,義州居中官申德龍父,鄕任軍校中,何時差帖成給乎?卽爲査問狀啓事,下諭于平安監司徐命膺。上曰,夕上食當親奠,陪祭諸臣待令。承史以次退出。
丙申六月初八日申時,夕上食陪祭入侍時,左副承旨金文淳,假注書徐龍輔,記注官金鳳顯,記事官朴祐源,都廳林得浩,以次陪進。上自廬次,詣殯殿中排設廳,視膳訖,行夕上食。儀註上同上還廬次,諸臣以次退出。
丙申六月初八日酉時,上御廬次。都監堂上入侍時,左承旨洪國榮,假注書徐龍輔,記注官金鳳顯,記事官朴祐源,兵曹佐郞南鶴聞,以次進伏訖。上曰,兵曹一軍色郞廳之所掌,何事?鶴聞曰,軍色·油淸色·馬色合三色矣。上曰,料布謄錄持入乎?鶴聞曰,持入而草本甚爲胡亂矣。上曰,然則改爲正書,明日次對前入之,可也。鶴聞先退。上曰,禮判封盡爲錄出與否知入。賤臣承命而出,還奏曰,姑未畢錄云矣。上曰,夜則堅封踏印,着實守直,明日更爲齊會畢役事,分付。出榻敎上曰,每於科時,封無閪失之弊乎?國榮曰,此則自有封官,豈有閪失之慮乎?命退,承史以次退出。
上在慶熙宮泰寧殿南行閣廬次。
卯時辰時,下雨。午時未時,灑雨,測雨器水深六分。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
傳于洪國榮曰,承旨入侍。
徐有慶啓曰,大臣·備局堂上,依下敎來待矣。
傳曰,引見。
備忘記,今下弓矢,北虞候李弘采處給送。
柳戇啓曰,軍器提調具善復,依下敎來待矣。傳曰,入侍。
傳于洪國榮曰,副提調持淸暑六和湯入侍。
金文淳,以弘文館言啓曰,新除授副修撰李魯述,時在江原道原州地,經筵入番事緊,請斯速乘馹上來事,下諭。傳曰,依啓。
傳于徐浩修曰,當該戶曹郞廳汰去,其代口傳差出。
吏曹口傳政事,戶曹正郞尹光孚·任靖周·宋持敬。
全羅監司狀啓,濟州漂失馬更爲擇定進貢事狀啓。傳曰,漂失馬三十匹勿爲更封事,回諭。
洪國榮,以國葬都監郞廳·摠護使意啓曰,本都監郞廳戶曹正郞金基厚汰去,代刑曹佐郞成德雨差下,使之察任,何如?傳曰,允。
徐浩修,以兵曹言啓曰,禁軍今秋等等祿試射,今當設行,而國恤卒哭前,凡係試射,竝皆停止,故不得爲之之意,敢啓。答曰,知道。
傳于徐浩修曰,坐直承旨與兵曹入直堂上入侍。
丙申六月初九日巳時,上御興政堂。大臣·備局堂上引見入侍時,領議政金陽澤,左議政金尙喆,右議政鄭存謙,仁陽君李景祜,行司直蔡濟恭,行戶曹判書鄭弘淳,行吏曹判書徐命善,左參贊黃景源,行司直金漢耆,行副護軍張志恒,行副護軍李柱國,漢城左尹尹得養,行副護軍李漢膺,禮曹參判沈履之,行副司直徐有隣,漢城右尹金魯鎭,行副司直鄭一祥,執義鄭一曾,掌令柳榮鎭·鄭宇淳,持平李濟萬·趙德潤,司諫李在學,獻納李儒慶,正言姜,校理朴天衡,行都承旨徐浩修,假注書徐龍輔,事變假注書吳翰源,記注官金鳳顯,記事官朴祐源,以次進伏訖。陽澤曰,潦雨支離,聖體,若何?上曰,一樣。陽澤曰,王大妃殿氣候,何如?上曰,一樣。陽澤曰,惠慶宮氣候,何如?上曰,一樣。陽澤曰,雨水如是太過,今年農形,甚可憂悶矣。上曰,悶事。上曰,吏判方兼備局有司堂上之任乎?陽澤曰,然矣。都政不遠,而吏判勢難兼察,有司堂上之任,今姑許遞,何如?上曰,改差,可也。出榻敎陽澤曰,濟州監賑御史柳焵狀啓中,優老食物之需,儒武賞格之資,依前例請令監·兵水使措備入送,而未幾聞國恤之報,蒼黃還朝。此等所請之物,當在無論中,置之,何如?上曰,依爲之。出擧條陽澤曰,魂殿入番宗室以下蔘䓀價米曾已折半減除,其餘則米木錢自前分排劃送,故頃日惠廳草記,以此陳稟,至有大臣次對時稟處之命。此是宗室以下饌物所入之資,有難全然廢却,就當初折半減除中,又減三分一,令惠廳磨鍊劃給,何如?上曰,依爲之。出擧條上曰,今春增廣漢城試,旣未出榜,則以其時封錄名,更爲設行則,何如?陽澤曰,臣等伏見昨日所下傳敎,而若如是則必無如是再赴之弊,且無亂雜之弊矣。上曰,蓋此科事,旣有先大王所覽之榜目,則不可廢却,而其時先大王,欲以庭試設行矣。今則監試旣已出榜,若以庭試設行,則監試無區處之道矣。大臣之意,何如?陽澤曰,其時先大王微意,欲以庭試設行,而聖意又如此,則監試以陳試例,付之式年似好,而合增·式兩初試,竝設一會試,則初試之額數太多矣。尙喆曰,大科若以庭試設行,則監試移付式年之外,無他道理,而事甚苟艱矣。存謙曰,監試若付式年,則初試之額數太多,此甚難處矣。上曰,諸備堂亦陳所見焉。景祜曰,大科旣以庭試設行,則監試自然付之式年之外,無他道矣。濟恭曰,監試若付之式年,則初試爲兩次會試爲一次,此爲難處之端,大科若以庭試設行,則監試勢將罷榜之外,無他道理矣。不如更送京試官於各道,以增廣設行矣。弘淳曰,大科若以庭試設行,則監試勢將付之式年矣。命善曰,庭試旣是先大王遺意,而監試榜目,亦是先大王所覽者,則不可全然罷榜,付之式年之外,無他道矣。景源曰,臣意則監試之付諸式年,無所不可矣。得養曰,臣意則監試之付諸式年,事甚苟艱,不如以增廣設行矣。履之曰,以庭試設行,卽先大王遺意也。監試之不可罷榜,亦是先大王遺意故也,然則監試付之式年之外,無他道矣。有隣曰,大科旣以庭試設行,而監試亦難罷榜,則其勢自然付之於式年矣。魯鎭曰,大科則以先朝遺意,爲庭試甚好,監試則付之式年,無所不可矣。一祥曰,大科之以庭試設行,固是好矣,而監試之付諸式年,似甚苟艱矣。上曰,承宣之所見,何如?浩修曰,臣叔旣奏,臣亦無他所見矣。命善曰,新除授義興縣監沈命吉,雖以準朔於詞訟,姑未應講於守令,而臣矇不覺察,遽然照擬,至受天點,臣則惶恐待罪,義興縣監沈命吉,依例改差,何如?上曰,勿待罪,沈命吉,除講,可也。陽澤曰,今聞吏曹判書徐命善所奏,日昨政,義興縣監沈命吉,未經守令講,誤擬於守令望,得蒙恩點,政官以做錯引咎,至請改差命吉之職,而特敎除講,使之赴任,此係特恩,雖令赴任,格例所在,不可不飭。當該銓官推考,此後勿復襲謬之意,各別申飭,何如?上曰,依爲之。出擧條命善曰,聞今番冬至使將兼謝恩云,此則廟堂當爲知委,而正使,若無特敎,則銓曹惟當以大臣擬望,而不可不一番經稟,故敢達矣。上曰,以儀賓擬望可也。出擧條命善曰,都政不遠,貶坐已定,而佐郞兪彦鎬·尹弘烈,草記申飭之後,尙無動靜,其在事體,誠甚未安,竝下義禁府推考,何如?上曰,依爲之。出擧條弘淳曰,長寧殿移奉後,祭享所用銀器,以尙方所在取送事,前已稟達,而更聞尙方所在,非器皿也,卽器皿之打造作銀者,臣有奏語不審之失,誠不勝惶恐矣。此銀旣是器皿所下者,更爲造成以送似好,故敢達。上曰,依爲之。出擧條一曾·在學·榮鎭·宇淳·濟萬·德潤·儒慶·天衡·啓曰,請文女按律處斷。措辭見上上曰,不允。又啓曰,請厚謙快正王法,其母依律處斷。措辭見上上曰,不允。又啓曰,請礪山府竄配罪人洪麟漢絶島置。措辭見上上曰,不允。又啓曰,請付處罪人申晦亟施遠竄之典。措辭見上上曰,不允。一曾·在學·榮鎭·宇淳·濟萬·德潤·儒慶·啓曰,請聖國·尙魯諸子亟施當律。措辭見上上曰,不允。一曾·榮鎭·宇淳·濟萬·德潤啓曰,請黑山島充軍罪人趙德昌,依律處斷。措辭見上上曰,不允。又啓曰,請大靜縣爲奴罪人金壽賢,依律處斷。措辭見上上曰,不允。又啓曰,請鏡城府定配罪人洪述海,依律處斷。措辭見上上曰,不允。又啓曰,請東萊府定配罪人元義孫,依律處斷。措辭見上上曰,不允。又啓曰,因山卜日,何等至重大至敬謹處,而罪人金曄,乃敢以羊刃等說,肆然及於奏御文字。殿下所以嚴斥之痛禁之者,可以見照燭奸狀,杜絶後弊之盛意,而及伏見該曹草記,則不過以詐不以實論,只是杖徒之律,失之太輕矣,請罪人金曄嚴刑島配。上曰,旣已發配,何必更爲拿來加刑乎?不允。在學·儒慶·啓曰,請充軍罪人趙德昌依律處斷。措辭見上上曰,不允。又啓曰,請南海縣圍籬安置罪人具庠,更令王府嚴鞫得情,快正王法。措辭見上上曰,不允。又啓曰,請大靜縣爲奴罪人金壽賢,更令王府拿鞫嚴問,依律處斷。措辭見上上曰,不允。在學啓曰,李沖本以無識之類,夤緣揆地,圖得荐剡,挾冊揚揚,無所顧忌者,固極放恣,而此猶渠之細節。惟其以厚賊爲妹壻,賣權鬻勢,同惡相濟,厚賊之擅弄威福而無不干預,厚賊之主張朝論而無不參聞,利之所在,其門如市,爲世指目,固已久矣。當此討厚賊之日,若論其黨,沖實爲首,請前洗馬李沖邊遠定配。上曰,定配,可也。又啓曰,南衙北寺,其限隔絶,我祖家法,尤爲截嚴,而以昨日所下傳敎見之,有中官申德龍請簡義州府尹洪龍漢之事。臣雖未知事實之如何,所請者何事,而中官之不有國法,敢生干囑外朝之計者,固極萬萬駭痛,而苟究其本,則是豈特中官之罪也哉?若使龍漢,平日律己,能有宦官宮妾不知名之操,則此言奚爲而至也?其爲淸朝之羞大矣。事端旣發,不可無規警之道,請副司直洪龍漢削職。上曰,臺臣之言,雖謂之不爲無據,可也。中官申德龍之招,有轉囑於醫官之說,而畢竟洪龍漢之許諾與否,未可知也。其在綜核之道,不可置之䵝昧,已命本道行査,所請不允,姑待結末,可也。在學所懷,臣有區區所懷,敢達矣。合辭之請,四朔于玆,而天聽尙邈,王法不行,一日二日,殆無異於循例傳啓者然。此雖群下誠淺辭拙之致,而論以國體,豈不大可寒心哉?惟彼厚賊之凶肚逆節,狼藉昭著,而尙逭顯戮,假息於覆載間者,古今天下,寧有是哉?若其陰嗾妖雲,乃是罪惡中一條件,則不必更待於罪人之就囚也審矣。日前諫長所謂使翔雲抵賴不服,則其將仍以容貸云者,誠切當語也。至於麟漢之深結厚賊,力沮代聽,眞是一而二,二而一者也。噫,當日國事之凜綴,至今思之,尙不覺骨靑而膽掉,則顧其負犯何如,關係何如也?目下所請,不過姑從末勘,而此猶靳持,其可曰國有法乎?向來庭請,實一國公共之論也。率百官討巨惡,是何等擧措,而一啓卽止,有欠誠實。且麟漢罪狀旣盡臚於啓辭中,而畢竟請勘不及於麟漢,臣誠莫曉其故,而竊爲大臣慨然也。一日靳允,有一日之憂,二日靳允,有二日之憂,伏望亟加聖思,竝降兪音焉。上曰,予所靳允,意各有在矣。儒慶曰,臣之不合於淸朝耳目之任,臣固自知,而恩數難孤,懲討又急,黽勉行公,已兩箇月矣。第念臣之所帶職名,卽前日之吏郞階梯,而一自官制改革之後,當品通淸之規,仍以廢却。如臣無似,亦得以濫竊,而今則吏郞旣復古制,納言通淸,亦當爲次第擧行之事。臣之除拜,雖在於官制未變通之前,到今晏然,非但有關廉隅,實有妨賢之嫌,決不可冒居是職。請命遞斥臣職,上曰,勿辭,亦勿退待。以上出擧條命退,諸臣以次退出。
丙申六月初九日申時,上御廬次。藥房副提調持湯劑入侍時,副提調洪國榮,假注書柳孟養,記注官金鳳顯,記事官朴祐源,醫官慶絢,以次進伏訖。絢奉湯劑進前,上進御。上曰,吏判入侍。出榻敎吏曹判書徐命善進前。上曰,秋科將以庭試爲之,何如?命善曰,名以庭試設行,亦無妨矣。上曰,今日可爲傳敎乎?國榮曰,明日大臣入侍,下詢後下敎好矣。上曰,然矣。上曰,醫官變通,何以爲之乎?命善曰,堂下醫官則元數三廳各十二人,此則加減不得。至於堂上醫官則無定數,若有闕無補,則額數自然減縮矣。國榮曰,雖堂下醫官,捧講後不通者,汰去似無妨矣。上曰,醫官變通然後,藥房可成貌樣矣。命善曰,臣頃以貢市堂上入侍,伏承貢市弊瘼矯捄之敎。出而採問,則兩倉貢人等以爲,方當國役孔殷之時,空石之無價進排,實爲冤悶。在前如此之時,各軍門及戶·惠廳,輒有分數助給之例。今亦依此例分定知委,俾爲一分捄弊之道云,故臣以依此例助給之意,捧甘各該衙門矣。卽聞各該衙門,尙無助給之事,又或有防報處,此等微細之事,不肯聽廟堂指揮,則如此而何能矯捄弊瘼乎?更爲分付於捧甘衙門,使之卽速助給,何如?上曰,依爲之,依前分排,卽爲題給,可也。出擧條上曰,今番初入仕幾何?命善曰,當爲十窠矣。上曰,守令闕幾何?命善曰,瓜滿窠極小矣。上曰,都政何日爲之乎?命善曰,二十日似當爲之矣。命退,諸臣以次出。
丙申六月初九日酉時,夕奠陪祭入侍時,行都承旨徐浩修,假注書徐龍輔,記注官金鳳顯,記事官朴祐源,都廳林得浩,以次陪進。上自廬次,詣殯殿中排設廳,視膳訖,行夕奠。儀註上同上還廬次,諸臣以次退出。
丙申六月初九日酉時,上御廬次。副提調入侍時,左承旨洪國榮,假注書徐龍輔,記注官金鳳顯,記事官朴祐源,醫官吳道炯,以次進伏訖。上曰,近日以來,惠慶宮患候,添以暑症,種種靡寧,不勝焦悶矣。國榮曰,不勝憂遑矣。上曰,當用何劑?道炯曰,淸暑六和湯,加吉更·枳角各一錢,三貼煎用則似好矣。上曰,三貼製入。出榻敎命退,承史以次退出。
丙申六月初九日初更三點,上御廬次。坐直承旨·騎堂同爲入侍時,兵曹參知柳焵,同副承旨柳戇,假注書柳孟養,記注官金鳳顯,記事官朴祐源,以次進伏訖。上曰,近日門禁,何如?焵對曰,着實申飭,故門禁頗嚴矣。上曰,信漢符無解弛之慮乎?焵曰,不然矣。上曰,法若縛來則難矣,參量申飭,可也。宮人騎馬,自前至差備門下馬,近日聞之,則宮人自闕外下馬,步入闕門云,此其駭俗,依前至差備門下馬事,分付,可也。上曰,今年濟州麥農,何如?對曰,僅免凶矣。上曰,試才不得爲而來乎?對曰,非其時,故不得爲之矣。上曰,風俗,何如?對曰,異於所聞,向上之誠,非蠻鄕島俗矣。上曰,全伯狀啓見之,則濟州船漂沒云,慘矣。戇曰,十人淹死云矣。命騎堂先退。上曰,騎堂爲人,極其疎明矣。文學,何如?戇曰,善文矣。上曰,今日次對,小科初試那移之議,何如?戇對曰,此乃不可行之矣,聖敎所以付之式年云者,極是便好矣。上曰,流俗之弊甚矣。戇對曰,先正李珥,流俗之弊,常以爲憂矣。上曰,趙明鼎疏中,慶科不可罷云者,已是怪論,生進落點面試之說,行不得之事也。戇對曰,進士面試之說,尤是迂論矣。上曰,然矣。戇曰,日熱此酷,五時親祭,受傷必多矣,限伏前代奠,似好矣。上曰,當留意矣。上曰,內下四書廣註,盡見之乎?對曰,姑未畢見矣,全以刪折語類,竝其本註或問,御覽時參量看過好矣。上曰,自內又有一件,其冊則承旨持去,可也。命退去,諸臣以次出。
上在慶熙宮泰寧殿南行閣廬次。
自卯時至未時,下雨,測雨器水深三寸八分。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
傳于徐浩修曰,統制使留待。
傳于洪國榮曰,副提調持淸暑六和湯入侍。
洪國榮啓曰,預備兼春秋韓㵛身病猝重,勢難察任,今姑改差,其代令該曹口傳差出,何如?傳曰,允。
傳于洪國榮曰,宮城修築處,待快晴擧行,而無復如前,各別堅築事,分付。
洪國榮,以禮曹言啓曰,卽接徽寧殿參奉所報,則今日巳時量,正殿南邊朱明門內簷階一間半許長階石六塊頹圮。正殿南月廊五庫雨漏外,神門北邊月廊末端椽木一株頹落,卽速修改云。有頉處,事當卽爲修改,而今以土王用事,例不得擧行,姑待七月節後,擇日修改事,分付,何如?傳曰,允。
洪國榮,以禮曹言啓曰,卽接齊陵參奉所報,則今番大雨,本陵陵上曲墻,自丑方至艮方內面七尺許,今初八日申時量頹圮云。陵上曲墻,有此頹圮之患,不可無慰安之擧,慰安告由文,不卜日今十三日擧行,依前例本曹堂上·郞廳進去,奉審後稟處,何如?傳曰,允。
柳戇,以禮曹言啓曰,卽接奉常寺所報,則神室內西北隅第一間滲漏,塗灰剶落,室外東北邊朴工椽間滲濕,西南北墻垣庫庫頹毁,卽速修改云。有頉處,事當卽爲修改,而今以土旺用事,例不得擧行,姑待立秋節後,擇日修改,爲先圍排之意,分付,何如?傳曰,允。
金文淳,以吏曹言啓曰,本曹褒貶坐起,定行於今月十一日,而參判權噵未肅拜,令政院待開門牌招,以爲備員開坐之地,何如?傳曰,允。
柳戇,以兵曹言啓曰,北所衛將牒報內,武德門西邊宮墻三間許,今日頹圮云。南所衛將牒報內,開陽門東邊宮墻六間許,今日頹圮云。東所衛將牒報內,興化門西邊宮墻二間及東墻三軍堡南邊宮墻三間許,今日頹圮云。依例令紫門監爲先把子圍排,急速修築,而北所字內則西營入直砲手二十名除出。南所字內則東營入直砲手二十名除出。東所字內則北二營入直御營軍二十名及東營入直砲手十五名除出,限修築間所屬字內,分排守直之意,敢啓。答曰,知道。
柳戇,以兵曹言啓曰,卽接南道參軍牒報,則禁衛營所授昭義門北邊體城七間許頹落云。依例令繕工監爲先排子圍排,分授軍門,急速修築,而把守軍兵,亦令該軍門量宜定送,限修築間各別守直之意,分付,何如?傳曰,允。
柳戇,以兵曹言啓曰,東所衛將牒報內,興元門北邊宮墻二間及東墻二軍堡後面宮墻六間許,今日頹落云。南所衛將牒報內,開陽門西邊宮墻三間許,今日頹落云。西所衛將牒報內,崇義門南邊宮墻一間許,今日頹落云。北所衛將牒報內,西墻四軍堡西邊宮墻四間及五軍堡北邊宮墻一間半,及武德門西邊宮墻一間許,今日頹落云。依例令紫門監爲先把子圍排,急速修築,而東所字內及北所字內,則北二營入直御營軍六十五名及西營入直砲手十名除出。南出字內及西所字內,則南營入直禁衛軍三十名除出,所屬字內,分排守直之意,敢啓。傳曰,知道。
柳戇,以義禁府言啓曰,前洗馬李沖定配事,承傳啓下矣。李沖慶尙道熊川縣定配,而以承傳內辭意,具罪目依例發遣府羅將,押送配所,何如?傳曰,允。
執義李一曾,司諫李在學,掌令柳榮鎭·鄭宇淳,持平李濟萬·趙德潤,獻納李儒慶,校理朴天衡·沈豊之,副校理徐有防·林得浩,正言姜,修撰柳義養,副修撰李獻慶所啓,請文女按律處斷。措辭見上又啓曰,請厚謙快正王法,其母依律處斷。措辭見上又啓曰,請礪山府竄配罪人洪麟漢絶島安置。措辭見上又啓曰,請付處罪人申晦亟施遠竄之典。措辭見上答三司曰,不允。
執義李一曾,司諫李在學,掌令柳榮鎭·鄭宇淳,持平李濟萬·趙德潤,獻納李儒慶,正言姜所啓。請聖國·尙魯諸子亟施當律。措辭見上答兩司曰,不允。
持平李濟萬所啓,請黑山島充軍罪人趙德昌依律處斷。措辭見上又啓曰,請大靜縣爲奴罪人金壽賢依律處斷。措辭見上又啓曰,請鏡城府定配罪人洪述海依律處斷。措辭見上又啓曰,請東萊府定配罪人元義孫依律處斷。措辭見上又啓曰,請罪人金曄嚴刑島配。措辭見上答府曰,不允。
司諫李在學所啓,請充軍罪人趙德昌依律處斷。措辭見上又啓曰,請南海圍籬按置罪人具庠,更令王府嚴鞫得情,快正王法。措辭見上又啓曰,請大靜縣爲奴罪人金壽賢,更令王府拿鞫嚴問,依律處斷。措辭見上又啓曰,請義州府尹洪龍漢之事,方有行査之命,若使査一事有實,曲循其請,則顧其罪,豈但止於罷削薄勘而已哉?龍漢之平日持身,不能自飭,致使中官,敢生因緣干囑之計者,卽此一節,已是淸朝搢紳之羞,其所警責,不必待行査決末之後也明矣。請副司直洪龍漢爲先削職。答院曰,不允。
領議政金陽澤,左議政金尙喆,右議政鄭存謙箚曰,伏以,俄者筵中,司諫李在學,以向日庭請之遽然停撤,論斥臣等,語意頗緊,臣等誠不勝瞿然慙悚之至。臣等前後請討之賊,俱是王章之所必加者,而至於厚賊,諫疏旣出,眞贓畢露,逆節窮凶,擧國驚憤,尤不容一日假息於覆載之間,故臣等齊請先誅,槪以此也。及承聖批,旣有待翔雲拿鞫之敎,則干連發捕,元犯徑除,有非嚴獄體之道,姑且承命,煞有商量矣。今此詆斥之論,至發於言地,臣等其何可晏處三事之列,重貽四方之譏乎?玆敢短箚聯籲。伏乞聖明,俯垂鑑諒,亟遞臣等之職,仍勘臣等之罪,以爲爲人臣不誠者之戒焉。取進止。批答曰,省箚具悉。卿等之懇,筵中旣已詳諭於卿等,毫無難便之端,卿等安心勿辭,亦勿引咎焉。傳曰,遣史官傳諭。
丙申六月初十日卯時,上御廬次。左承旨入侍時,左承旨洪國榮,假注書徐龍輔,記注官金鳳顯,記事官朴祐源,以次進伏訖。上曰,統制使入侍。賤臣承命而出,與統制使李邦綏進伏。上曰,統制使之年,今方幾何?邦綏曰,方六十六歲矣。上曰,統營之消息聞之否?邦綏曰,聞之矣。上曰,年事何如云耶?邦綏曰,年事則大騰云矣。命國榮讀宣諭。上曰,邊閫重地,懋哉懋哉,克盡職事,邦綏先退。上曰,都廳林得浩入直乎?國榮曰,然矣。上曰,方兼館職乎?國榮曰,然矣,而聞多掣礙之端云矣。上曰,本職許遞。出榻敎命退,承史以次退出。
丙申六月初十日辰時,朝上食陪祭入侍時,同副承旨柳戇,假注書徐龍輔,記注官金鳳顯,記事官朴祐源,都廳林得浩,以次陪進。上自廬次,詣殯殿中排設廳,視膳訖,行朝上食。儀註上同上還廬次,諸臣以次退出。
丙申六月初十日午時,晝茶禮陪祭入侍時,右承旨徐有慶,假注書徐龍輔,記注官金鳳顯,記事官朴祐源,都廳林得浩,以次陪進。上自廬次,詣殯殿中排設廳,視膳訖,行晝茶禮。儀註上同上還廬次,諸臣以次退出。
丙申六月初十日未時,上御廬次。副提調持湯劑入侍時,左承旨洪國榮,假注書徐龍輔,記注官金鳳顯,記事官朴祐源,醫官慶絢,以次進伏訖。絢進湯劑,上進御。命書傳敎曰,史官一員待命,騎馬一疋立之。上曰,萬寧殿影禎權奉時,史官一員進詣,奉審以來。出榻敎上曰,萬寧殿則下番翰林進去,可也。國榮曰,下番翰林之父,方在江華翰林,兼爲覲親矣。上曰,然矣。上曰,都承旨與禮曹參議入侍。賤臣承命而出,與行都承旨徐浩修,禮曹參議李秉鼎進伏,國榮先退。上曰,禮議日記,神速修整,予庸嘉之,特賜虎皮一令,出閤外謝恩,命出給虎皮一令,秉鼎奉而退出。浩修曰,大政在近本院褒貶,所當趁卽擧行,而喉舌近密之地,與外各司不同,因山前開坐,事涉未安,何以爲之乎?上曰,置之,可也。出擧條命退,承史以次退出。
丙申六月初十日酉時,上御廬次。左承旨入侍時,左承旨洪國榮,假注書柳孟養,記注官金鳳顯,記事官朴祐源,以次進伏訖。上曰,注書到何處而來乎?臣孟養對曰,至松契橋,水漲不可渡,故還來矣。上曰,泥濘,何如?對曰,路泥,馬幾沒腹矣。上曰,然則外梓宮擇日在再明,何以爲之乎?國榮曰,移奉擇日,以第二擇日用之,似好矣。上曰,外梓宮奉詣,待後擇日擧行。出榻敎國榮曰,潦水方漲,江華奉審史官,有難越江,何以爲之乎?上曰,江華奉審史官,待日晴進詣。出榻敎命退去,諸臣以次出。
上在慶熙宮泰寧殿南行閣廬次。
下直,大同察訪南鶴遠。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
傳于洪國榮曰,大臣入來,便殿入侍。
傳于洪國榮曰,召對爲之。
洪國榮啓曰,右副承旨申大升,今日姑不仕進,卽爲牌招,何如?傳曰,允。
傳于洪國榮曰,副提調持淸暑六和湯入侍。
傳于洪國榮曰,忠淸都事尹得孚入侍。
傳于洪國榮曰,禮曹判書·訓鍊大將,使之來待。
傳于洪國榮曰,科規何等重也,遲滯猶或可也,則諉之以遑忙,有此不謹,該吏令攸司科治。
傳于洪國榮曰,政官牌招開政。
徐有慶,以吏曹言啓曰,萬寧殿參奉李海柱呈狀內,身病甚重,勢難察任云,依例改差,何如?傳曰,允。
有政。吏批,判書徐命善進,參判權噵進,參議未差,右承旨徐有慶進。以李在簡爲吏曹參議,鄭宇淳爲副校理,李馨德爲兵曹佐郞,李琜爲工曹正郞,尹寅國爲敦寧判官,南溟學爲監察,李商一爲昭寧園守奉官,李河永爲星州牧使,李鴻祥爲召材察訪,金履復爲延安府使。
有政。兵批,判書李徽之病,參判金載順入直進,參議柳薰病,參知柳焵病,右承旨徐有慶進,副司直趙㻐·李在簡·林得浩,以上單付。
洪國榮,以國葬都監郞廳,以摠護使意啓曰,元陵表石陰記末行雙書十字,依稟定,令書寫官副護軍李秉模,書出以入之意,敢啓。傳曰,知道。
洪國榮,以魂殿都監郞廳,以摠護使意啓曰,本都監都廳林得浩,旣遞本職,令該曹卽爲口傳付軍職,何如?傳曰,允。
洪國榮,以禮曹言啓曰,卽接景慕宮守直內官所報,則連日大雨,本宮神三門內北邊內墻一間許,今爲頹毁,卽速修改云。有頉處當卽爲修改,而今以土旺用事,例不得擧行,姑待立秋後擇日修改,爲先圍排之意,分付,何如?傳曰,允。
洪國榮,以禮曹言啓曰,臣等依聖敎齊會,詳考今春增廣文科初試封䌤一所二千三百六十四人,二所二千三百四十六人矣,別單書入之意,敢啓。傳曰,知道。
柳戇,以禮曹言啓曰,卽接齊陵參奉所報,則大雨連霔,今初十日未時量,陵上曲墻自艮方至甲方八尺許,竝與地臺石而頹圮云。宜有慰安之擧,而昨因本陵官所報,陵上丑艮方由墻頹圮,慰安告曲,今十三日擧行事,已爲受香祝進去,則恐不可疊行。有頉處,本曹堂上亦進去,一體奉審之〈意〉竝以,分付,何如?傳曰,允。
柳戇,以御營廳言啓曰,本廳字內惠化門南邊駝駱山下體城七間許,因雨頹落處,急速修築,而把守軍兵多數定送,各別守直事,自兵曹草記矣。修築則卽當擧行,而本廳將校率領鄕軍二十名,今日爲始,限修築間晝夜輪〈回〉守直之意,敢啓。傳曰,允。
柳戇,以禁衛營言啓曰,因兵曹草記,本營字內崇義門南邊及開陽門西邊宮墻頹落處,南營入直三十名除出,兩處分排。限修築間晝夜輪回守直,而所餘不多,宮墻外巡邏,難以推移,以出番軍二十名添入,使之擧行之意,敢啓。傳曰,知道。
柳戇,以兵曹言啓曰,卽接東所衛將牒報,則興元門南邊宮墻二間許,今日頹落云。依例令紫門監爲先把子圍排,急速修築,而東營入直砲手十五名除出,限修築間各別守直之意,敢啓。傳曰,知道。
柳戇,以兵曹言啓曰,卽接西道參軍牒報,則訓鍊都監所授肅靖門西邊近處體城二間半許頹落云。依例令繕工監爲先把子圍排,分授軍門,急速修築,而把守軍兵,亦令該軍門量宜定送,限修築間各別守直之意,敢啓。傳曰,知道。
柳戇,以兵曹言啓曰,卽接東道參軍牒報,則御營廳所授惠化門南邊駝駱山體城七間許頹落云,依例令繕工監爲先把子圍排,分授軍門,急速修築,而把守軍兵,亦令該軍門量宜定送,限修築間各別守直之意,分付,何如?傳曰,允。
大司諫洪檍,執義李一曾,司諫李在學,掌令柳榮鎭·鄭宇淳,持平李濟萬·趙德潤,獻納李儒慶,校理朴天衡·沈豊之,副校理徐有防,正言姜,修撰沈有鎭·柳義養,副修撰李獻慶啓曰,文女敢以後宮,締結逆相,潛懷纂奪之心,肆行危逼之計。究厥情狀,罪關宗社,惡極天地,雖千剮萬戮,猶不足以少洩神人之憤,則豈可安置城外而止?請文女按律處斷。又啓曰,厚謙母子之罪,前後聲討,已盡窮凶之跡,凡在血氣之倫者,皆曰可殺,而至若厚謙平日作爲,莫非貫盈之惡,而撮其大者而言之,則竊弄威福也,危逼聖躬也,不滿代聽也。有一於此,難逭顯戮,況且耇·輝復出之書,囚人南間之說,實是渠斷案眞贓,則其何可一刻容恩於覆載之間乎?母子相應,內外交煽,潛懷凶圖,謀危宗國,此而不誅,其可謂國有法乎?厚謙之荐棘,其母之出第,不過薄勘,輿情憤菀,久而益激,請厚謙快正王法,其母依律處斷。又啓曰,竄配罪人洪麟漢,本以濫猾之性,濟以陰譎之行,締結厚謙,敢懷叵測之心,沮戲聽政,顯有爭抗之意。罪惡貫盈,昭布國人之耳目者,已悉於前後合辭之啓,而伏見傳敎下者,麟漢之罪狀,於是乎尤著,則勘罪之命,只止於近地竄配。公議轉激,輿情愈鬱,究厥罪狀,不可薄竄而止,請礪山府竄配罪人洪麟漢絶島安置。又啓曰,付處罪人申晦,以當國首相,不思報效之道,乃反專事貪饕,市權趨勢,締結厚謙,百計敎誘,助成驕恣之氣焰,馴致滔天之罪惡者,莫非此人挑發慫慂之致也。當此厚謙討罪之日,爲其黨與者,次第鋤治,則特以位在大臣,尙今倖逭者,其可曰國有法乎?且其不盡終事之誠,幾僨莫重之事者,尤是不可容貸者,豈可付處而止?請付處罪人申晦亟施遠竄之典。答三司曰,不允。
大司諫洪檍,執義李一曾,司諫李在學,掌令柳榮鎭·鄭宇淳,持平李濟萬·趙德潤,獻納李儒慶,正言姜啓曰,亂逆何代無之,而豈有如文女·聖國·尙魯之窮凶極惡者哉?臣等伏見傳敎下者,益知其所不知,尤不勝心寒骨靑,繼之沬血飮泣。戮尸之典,於聖國·尙魯,實爲當律,而旣有先大王禁令,則臣等雖不敢直請,至於逆種之只施爲奴,尙容覆載之間者,未免失之太寬。亂臣賊子,亦無所懲畏,輿情齊憤,久而愈激。請聖國·尙魯諸子亟施當律。答兩司曰,不允。
掌令鄭宇淳啓曰,趙德昌以入番掖隷,擅離番次,至於踰越宮墻之境,充軍之命,雖出於好生之德意,論其罪犯,不可充軍而止。請黑山島充軍罪人趙德昌依律處斷。又啓曰,妖宦壽賢之締結一種嗜利之凶徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止,請大靜縣爲奴罪人金壽賢依律處斷。又啓曰,洪述海身爲方伯之任,犯贓之數,至於萬兩之多,道臣旣已査啓,王府亦已議讞,則其在國法,不可容貸也明矣。今此酌處之命,雖出於我聖上好生之德意,贓律不可不嚴,王法不可不伸,請鏡城府定配罪人洪述海依律處斷。又啓曰,元義孫曾於湖南藩任也,其所貪汚,已著於本道査啓,而錢至十萬,米爲二萬,其在懲墨之道,決不可容貸。今此酌處之命,雖出好生之德意,三尺至嚴,豈可定配而止?請東萊府定配罪人元義孫依律處斷。又啓曰,因山卜日,何等至重大至敬謹處,而罪人金曄,乃敢以羊刃等說,肆然及於奏御文字。殿下所以嚴斥之痛禁之者,可以見照燭奸狀,杜絶後弊之盛意,而及伏見該曹草記,則不過以詐不以實論,只是杖徒之律,失之太輕,請罪人嚴刑島配。答府曰,不允。
正言姜啓曰,黑山島充軍罪人趙德昌,身爲掖隷,乘夜踰墻,攔入深嚴之地者,論以罪犯,決難容貸,請充軍罪人趙德昌依律處斷。又啓曰,南海縣圍籬安置罪人具庠,本以凶譎之性,兼有悖戾之行,陰結凶類,綢繆祕謀,出沒閃倐,如鬼如蜮,而今其凶肚眞贓綻露於凶賊載興文書中。所捉書札,指意叵測,情節難掩,則今此酌處之命,雖出於好生之德意三尺至嚴,決難容貸。請南海縣圍籬安置罪人具庠,更令王府嚴鞫得情,快正王法。又啓曰,大靜縣爲奴罪人金壽賢以幺麽宦寺,結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢,更令王府拿鞫嚴問,依律處斷。又啓曰,南衙北寺,其限隔絶,我朝法意,尤爲截嚴,一有所犯,在法難容。中官申德龍,請簡義州府尹洪龍漢之事,方有行査之命,若使査事有實,曲循其請,則顧其罪,豈但止於罷削薄勘而已哉?龍漢之平日持身,不能自飭,致使中官,敢生因緣干囑之計者,卽此一節,已是淸朝搢紳之羞,其所警責,不必待行査決末之後也明矣。請副司直洪龍漢爲先削職。答曰,不允。
柳戇,以訓鍊都監言啓曰,因兵曹草記,四軍堡西邊宮墻四間,五軍堡北邊宮墻一間半,武德門西邊宮墻一處一間許,一處三間許,因雨頹落。西營軍六十名除出守直事,允下矣。西營入直軍,只是三十名,今此把守,無以推移,砲手五十名,依例添入,使之守直,而畢築後,還罷之意,敢啓。傳曰,知道。
柳戇,以御營廳言啓曰,因兵曹草記,本廳字內興元門北邊宮墻二間,東墻二軍堡後面宮墻六間許,三軍堡南邊宮墻三間許,因雨頹落處。北二營入直鄕軍五十五名除出分排,限修築間晝夜輪回守直,而竝與前後守直軍除出,則所餘不多,宮墻外巡邏,難以推移。出番軍三十名添入,使之意,敢啓。傳曰,知道。
柳戇,以禁衛營言啓曰,因兵曹草記,本營所授昭義門北邊體城七間許頹落處,令分授軍門,急速修築而把守軍兵,亦令該軍門量宜定送,限修築間各別守直事,允下矣。將校一員,出番鄕軍二十名定送,着實把守,以待霖雨快晴,改築之意,敢啓。傳曰,知道。
右副承旨申大升疏曰,伏以,臣於日昨公退,歸見臣母,則素患關格之症,當此暑濕之時,挾食猝發,胸膈剌痛,間作寒熱,嘔吐兼劇,全却飮啖,氣息凜綴,歷日彌苦。臣方左右扶將,藥餌是事,情私煎迫實難離捨,而適因封考出事,暫膺召命,粗效竭蹶之忱矣。顧今母病一向沈重,有加無減,以此情勢,萬無供職之望,今於召牌之下,末由承膺。臣罪至此,益切惶隕,玆敢略構短章,仰瀆嚴廬。伏乞聖慈,特垂矜察,亟削臣職,俾便救護,仍治臣罪,以昭法紀,千萬幸甚,臣無任云。答曰,省疏具悉。爾其勿辭,救護母病。
持平李濟萬疏曰,伏以皇天降割,大行大王,奄棄臣民,如喪之慟,普率惟均,日月川駛,夏序垂窮,伏惟我殿下,撫時攀慕,必多所損,竊不勝下情之焦迫。仍伏念,臣識微學淺,百不肖似,當此化理淸明之日,豈敢冒膺耳目之責,而時非瀆擾,義重沐浴,章皇出肅。仍登賓筵猥隨諸臺之後,略效懲討之義,而忱誠未孚,兪音尙靳,自顧愧恧,無面可顯。噫,向來世道之至於乖亂,國勢之幾乎傾覆,伊誰致此,伊誰致此?雖以厚賊之凶肚逆贓,若無當軸秉銓者爲之先後,則渠安得以肆其凶焰,人安得以趨其勢利也?惟其天生鄙夫之李潭,手握政柄,乍退旋入,五六年之間,如一日在銓,而一通一塞,無不關由於厚賊。無內無外,莫敢違令於厚賊,以致忘廉附利之輩,寔繁其徒,長其凶圖,挑其禍心,乃至於此矣。顯討未加,陰誅先及,臥死牖下,憤切神人,而向日玉署之章,憲長之疏,可見大同之公議,而殿下以追奪有關一律,不賜允從,臣愚死罪,竊以爲不然。王安石不過病民之一小人,而龜山楊時猶請追奪,況此李潭之付麗凶賊,釀成禍機者,不啻安石之病民,則追奪之律,不用於此,而用於何等罪惡耶?以龜山之大儒,其所論斥,決不爲過中之言,而欽宗之不從,實爲有國之失刑,尙切志士之痛歎,則此豈非後世人辟之所可鑑戒者乎?若必以審恤之道,持難追奪,則次律之追削,又不可用耶?以國朝之例言之,睦來善亦施追削之典於身死之後,此豈非今日之可援耶?伏願殿下,穆然深思,亟加處分焉。厚賊黨與,次第現發於鋤治之章,而惟彼李鎭常,獨漏於其中,豈以人微官卑之故歟?鎭常本以妖邪之性,粗有喋給之資。自在韋布,出入權門,鬻勢拔身,十年以來,爲厚謙之腹心,作李潭之爪牙。出沒於搢紳之間,縱橫於利慾之場,招引結納,通情圖囑,便同傳令之軍卒,自任當世之說客。每當都政之月,鞍馬盈門,及其登第之日,軒軺闐巷,於此可知招權賣勢之一端,而若其一隊士夫之壞了身名,莫非此人之紹介慫慂,可勝痛哉?如此奸細之徒,若置而不論,則其貽害世道,不〈可〉勝言。臣謂前佐郞李鎭常特施屛裔之典,斷不可已也。方當一初之新化,崇奬廉恥,實爲急先之務,而星州牧使李敍中,召材察訪李宗祿,旣與監司〈有〉世所共知之嫌,則在渠道理,固當圖遞之不暇,而受由前伯,徑自上京,苟延時月之計。不思所以自處之道,廉防大壞,不可仍置,臣謂竝施譴罷宜矣。臣無任激切屛營之至,謹昧死以聞。答曰,省疏具悉。首陳事,已諭於重臣之批,今何仰提?李鎭常聞甚駭怪,宜施以投畀之律,擧行,可也。守令·察訪事,亦爲依施,爾其勿辭察職。
丙申六月十一日,兼春秋張顯慶,義禁府啓目,鄭允德照律,依大明律對制上書詐不以實條,大典推斷條,杖一百收贖,告身盡行追奪,徒年定配私罪,啓。傳曰,依允。
義禁府啓目,薺浦萬戶金宗大,領運漕船,何等重大,而不能作綜,至有一雙臭載之境。安興鎭之不爲逢點,亦不免違越法典,刑推得情,何如?啓。傳曰,除刑推議處爲良如敎。
刑曹啓目,罪人尹起莘加刑,啓。傳曰,更爲推問爲良如敎。
刑曹罪人奴金伊加刑啓目。傳曰,更加嚴刑,期於得情爲良如敎。
丙申六月十一日辰時,上御與政堂。召對入侍時,參贊官柳戇,侍讀官徐有防,檢討官柳義養,假注書徐龍輔,記事官卜台鎭·朴祐源,以次進伏訖。有防讀禮記,自孔子曰,至李康子之過也。義養讀自曾子問曰,至老聃云。上讀自孔子曰,至老聃云。有防曰,禮之有關於治道者大矣,上行下效,必有草偃之化,以齊桓公二主之擧觀之,實是失禮之甚者。上旣失禮,故其流之弊,至於管仲三歸反坫之事,於此可知其化民成俗之本,惟在人君導率之如何矣。義養曰,女子旣歸夫家則雖死,當葬於夫黨之山,而以其未及廟見,歸葬於女家之山,待之以未成婦。古禮以其廟見與否,定其成婦與未成婦者,其義甚嚴矣。此實古人重廟見之禮,則孝子事死如事生之誠,於此可見矣。且地無二王一句,實是天地間大義理,春秋特書春王,卽此義也。故懲討亂逆,極其嚴截,雖至繁纓之微,亦猶惜之,此莫非地無二王之義也。戇曰,上番齊桓公二主之言,下番地無二王之言,皆是人君之監誡處,惟殿下勉之于玆焉。上曰,所陳甚好,可不體念。上曰,大臣入侍。賤臣承命而出,與領議政金陽澤,左議政金尙喆,右議政鄭存謙進伏,儒臣先退。陽澤曰,潦炎轉甚,聖體,若何?上曰,一樣。陽澤曰,王大妃殿氣候,何如?上曰,一樣。陽澤曰,惠慶宮氣候,何如?上曰,一樣。陽澤曰,日昨筵中,臺臣之指斥,果是得體,故臣等怵惕退出,聯名陳箚,恭俟譴罰。及承批旨,辭意鄭重,臣等惶隕之極,莫省攸措,此時處義,不敢言私,冒沒入闕,而臣等廉防之壞損,已無可言。伏乞亟賜重勘焉。上曰,臺臣所論,不知本事而然也,何必過引。尙喆曰,臺言體重,臣等豈可終始晏然乎?存謙曰,臺臣之言,果是執法,伏願亟命斥退焉。上曰,過矣,幸勿復引焉,今日雨勢如此,外梓宮似難移奉,道路何如云耶?陽澤曰,橋梁雖無頹圮處,道路泥濘且滑,雖尋常行人,難於往來云矣。上曰,甚爲難處矣,今夏潦雨,不瑕有害於農形乎?陽澤曰,雨水如是太過,安得無害於農形乎?上曰,科事何以變通則爲好耶?先大王遺意,旣欲以庭試行之,予意斷然以庭設行,而監試一節,甚爲難處矣。陽澤曰,聖意旣如此,以庭試說行何所不可?但監試一節,甚爲難處矣。尙喆曰,庭試無妨,而監試極甚苟艱矣。上曰,監試榜目,旣經先朝御覽,則亦不可全然罷榜矣。陽澤曰,其勢自然付之於式年之外,無他道矣。命書傳敎曰,予之所以必設此科者,以先朝之慶也。目今世道乖漓,科弊尤甚,省約簡嚴,實爲急務,人或曰,監試之移付式年,增廣之改爲庭試,國體苟艱云,此則大不然矣。苟艱之說,不無流俗之意,則凡係變通科制,欲去淆漓之弊者,此亦謂之苟艱可乎?特以先朝之慶,不忍停之,而周年之內,如出四百司馬,百餘及第,其將精約乎,否乎?予意堅定,有難撓改,增廣監試會試,移付式年,若此則式年監試初試,無可論矣。增廣大科外,鄕試榜眼,旣經先朝御覽,漢城試以此擧案,更設初試試取,會試以庭試擧行。命退,諸臣以次退出。
丙申六月十一日午時,上御廬次。左承旨入侍時,左承旨洪國榮,假注書柳孟養,記事官卜台鎭·朴祐源,以次進伏訖。上曰,忠淸都事入侍。出榻敎命讀李濟萬疏賜批。國榮曰,近日殿下講論近思錄,近思錄卽四子之階梯,殿下學問,非不高明,而治心之工,猶未留意。若涵養於沖漠之時,省察於酬接之際,一念之發,必反求之道曰,是理乎,利乎?恒存此心,未嘗一毫少忽,則此持敬之工,而爲治心之要矣。不獨以講論爲極工,而以體驗爲主,則聖學益明,而治心之工漸進矣。上曰,體驗之工,極其難矣,所陳切實,可不體念,命讀各道狀啓訖。命退去,諸臣以次退出。
丙申六月十一日未時,上御廬次。藥房副提調持湯劑入侍時,副提調洪國榮,假注書柳孟養,記事官卜台鎭·朴祐源,醫官慶絢,以次進伏訖。絢奉湯劑進前,上進御。命書傳敎曰,前參議李在簡敍用,命忠淸都事入侍,都事尹得孚進前。上曰,忠淸右道收券,置於何處乎?得孚對曰,半則置於監營,半則置之鴻山試所矣。上曰,卽速行關本道,從收券成冊錄名,付之漢城試,可也。命退去,諸臣以次出。
丙申六月十一日初更四點,上御廬次。左承旨入侍時,左承旨洪國榮,假注書徐龍輔,記事官卜台鎭·朴祐源,以次進伏訖。上曰,吏曹參議牌招,吏曹判書入侍。賤臣承命而出,與行吏曹判書徐命善進伏。上曰,增廣初試試官,自吏曹差出乎?命善曰,初試則自吏曹差出,會試自禮曹差出矣。命善曰,頃年大臣,以營下邑及光·羅·忠·尙外,勿許啓請之意,陳達矣。諸道牧使中,唯星州獨漏,每當大政遷轉之時,實有拘掣不便之端。此後則星州一體啓請事,定式施行,何如?上曰,依爲之。出擧條命善曰,星州牧使今當差出,而本州物衆地大,素備稱治,他道有聲績未準朔守令,竝擬,何如?上曰,依爲之。出擧條命書傳敎曰,吏曹佐郞兪彦鎬·尹弘烈付過放送,其令申飭卽爲行公。命善先退。上曰,坐直承旨與禮判·訓將入侍。賤臣承命而出,與禮曹判書鄭尙淳,訓鍊大將張志恒,同副承旨柳戇進伏,國榮先退。上曰,科事旣以庭試設行,初試試官,以別試例擬望,可也。命書傳敎曰,科名旣兼對擧初試,規矩用別試,試官擬望準此。尙淳曰,各宮秋享祭例於秋分日設行,而今年秋分,旣在於延福殿上諡之前,則事當依前擧行,何以爲之乎?敢稟。上曰,依爲之。景慕宮一體擧行,可也。出擧條尙淳曰,景慕宮祭享時致膰一節,當依太廟例擧行,而大殿外各殿進上,何以爲之乎?敢稟。上曰,只王大妃殿·惠慶宮擧行,可也。出擧條尙淳先退。上曰,武技中何技最好?志恒曰,武技當用弓馬之才,六兩爲上,騎芻次之。命書傳敎曰,武科庭試會試規矩,重試初試及殿試規矩,依續典十一技中臨時落點,俾令預爲知悉。命退,諸臣以次退出。
上在慶熙宮泰寧殿南行閣廬次。
藥房都提調臣鄭存謙,提調臣徐命善,副提調臣洪國榮啓曰,伏未審日間,聖體,若何?臣等今日率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
王大妃殿,藥房口傳問安。答曰,知道。
惠慶宮·中宮殿,藥房口傳問安。答曰,知道。
傳于洪國榮曰,莫重藥房啓辭,承傳色持而不傳,當該承傳色,令該府處之。
傳于徐浩修曰,戶兵判入侍,兵判病勢如未差,則二軍色郞廳,使之入侍。
徐有慶啓曰,戶曹判書鄭弘淳,依下敎來待矣。傳曰,入侍。
吏曹口傳政事,鄭志儉爲戶曹佐郞。
傳于徐有慶曰,副提調持加減心腎湯入侍。
傳于徐有慶曰,都承旨入侍。
傳于徐有慶曰,禮曹判書入侍。
傳于洪國榮曰,戶曹郞廳鄭志儉,都監郞廳減下,其令專意於料祿色。
傳于洪國榮曰,各道頉狀,同爲入啓於開坼日,卽古例也。徑先入啓當該承旨推考。
傳于金文淳曰,旣問禮判,延福殿追崇,八月十二日,景慕宮上諡,同月十七日涓吉云,以此日擧行事,分付。
吏曹口傳政事,丁載遠爲引儀。
傳于徐浩修曰,營造堂上鄭民始入侍。
傳于洪國榮曰,坐直承旨入侍。
洪國榮,以內醫院官員,以都提調意啓曰,醫官鄭璉,其父允德,旣已照律定配,則不可置之於內醫之列,汰去,何如?傳曰,允。
洪國榮,以禮曹言啓曰,今春慶科增廣監試會試,移付式年,監試初試,無可論,增廣大科,則鄕試榜眼,旣經先朝御覽。漢城試,以此擧案,更設初試試取,會試以庭試擧行事,命下矣。庭試吉日,以何間推擇而取幾人乎?敢稟。答曰以九月望間擇日,初試及重試吉日,依此推移擇入。
柳戇,以訓鍊都監言啓曰,因兵曹草記,都監分授都城肅靖門西邊體城二門半許,因雨頹落,令該軍門急速修築,把守軍量宜定送,修築間守直事,允下矣。今日爲始,砲手二十名將官率領,限修築間輪回守直之意,敢啓。答曰,知道。
柳戇,以訓鍊都監言啓曰,因兵曹草記,興元門南邊宮墻二間許,今日頹落,東營入直砲手十五名除出,限修築間各別守直事,允下矣。本營入直軍,今無餘者,砲手二十名添入,而畢築後還罷之意,敢啓。答曰,知道。
柳戇,以禁府言啓曰,時囚罪人鄭允德,杖一百收贖,告身盡行追奪,徒三年定配事照律啓目,允下矣。鄭允德,慶尙道慶山縣押梁驛,徒三年定配,而以議啓內辭意,具罪目,依例發遣府書吏,押送配所,何如?傳曰,允。
柳戇,以禁府言啓曰,李鎭常施以投畀之律,承傳啓下矣。李鎭常慶尙道固城縣投畀,而以承傳內辭意,具罪目依例發遣府羅將,押送配所,何如?傳曰,允。
傳于柳戇曰,咸鏡監司狀啓,德源居作人咸德俊等囕死燒死渰死事,恤典擧行。
執義李一曾啓曰,請黑山島充軍罪人趙德昌依律處斷。
又啓曰,請大靜縣爲奴罪人金壽賢依律處斷。
又啓曰,請鏡城府定配罪人洪述海依律處斷。
又啓曰,請東萊府定配罪人元義孫依律處斷。
又啓曰,請罪人金曄嚴刑島配。
答曰,不允。
司諫李在學啓曰,請充軍罪人趙德昌依律處斷。
又啓曰,請南海縣圍籬安置罪人具庠,更令王府嚴鞫得情,快正王法。
又啓曰,請大靜縣爲奴罪人金壽賢,更令王府拿鞫嚴問,依律處斷。
又啓曰,南衙北寺,其限隔絶,我朝法意,尤爲截嚴,一有所犯,在法難容。中官申德龍請簡義州府尹洪龍漢之事,方有行査之命。若使査事有實,曲循其請,則顧其罪豈但止於罷削薄勘而已哉?龍漢之平日持身,不能自飭,致使中官,敢生因緣干囑之計者,卽此一節,已是淸朝搢紳之羞,其所警責,不必待行査結末之後也明矣。請副司直洪龍漢爲先削職。
答曰,不允。
大司諫洪檍,執義李一曾,司諫李在學,掌令柳榮鎭,持平李濟萬·趙德潤,獻納李儒慶,校理朴天衡·沈豊之,副校理徐有防,正言姜,修撰沈有鎭·柳義養,副修撰李獻慶啓曰,請文女按律處斷。
又啓曰,請厚謙快正王法,其母依律處斷。
又啓曰,請礪山府竄配罪人洪麟漢絶島安置。
又啓曰,請付處罪人申晦亟施遠竄之典。
答三司合啓曰,不允。
大司諫洪檍,執義李一曾,司諫李在學,掌令柳榮鎭,持平李濟萬·趙德潤,獻納李儒慶,正言姜啓曰,請聖國·尙魯諸子亟施當律。
答兩司曰,不允。
丙申六月十二日,兼春秋張顯慶,刑曹啓目,罪人李長煥加刑,啓。傳曰,故判書黃仁儉判曹之時,每當聽理,極其平允是乎矣。至於死囚之同推,不以日次之例刑,爲循例擧行是如乎,至蒙先朝之褒賞,蓋重人命之聖意是置。今此李長煥,獄案明白,詞證具備,更加嚴訊,期於遲晩取服爲良如敎。
丙申六月十二日卯時,上御廬次。藥房入診入侍時,都提調鄭存謙,提調徐命善,副提調洪國榮,假注書柳孟養,記事官卜台鎭·朴祐源,醫官慶絢·吳道炯·徐命緯,以次進伏訖。存謙曰,日間聖體,若何?上曰,一樣矣。存謙曰,寢睡水刺之節,若何?上曰,如前矣。存謙曰,王大妃殿氣候,若何?上曰,平安矣。存謙曰,惠慶宮問安,若何?上曰,非但暑症之彌留,膈間痰候,終未快解,伏悶伏悶。存謙曰,令諸醫更議湯劑乎?上曰,唯。道炯曰,膈痰暑濕,一向交凝,六和湯,加半夏·杏仁三貼,更爲進服,似好矣。上曰,惠慶宮進服淸暑六和湯本方中,加杏仁·半夏各五分,三貼製入。存謙曰,大殿湯劑,更爲議定乎?上曰,唯。道炯曰,近日則暑氣快解,以心腎湯更爲進御似好,朱砂姑去,以沈香調服則可能行氣矣。上曰,進御淸暑六和湯停止,加減心賢湯本方中,去朱砂,入沈香三分,自今日煎入。出榻敎上曰,心腎湯若少間,則熱作煩甚,怪矣。存謙曰,以此觀之,則陽氣之盛可知矣。存謙曰,王大妃殿進御湯劑,下詢諸醫,議定,何如?上曰,依爲之。道炯曰,近伏聞醫女所傳之言,則暑候猶未快解云,蔘香散·加香薷·白扁豆進御,似好矣。上曰,王大妃殿進御蔘香散本方中,加香薷·白扁豆各一錢,自今日五貼式日次製入。出榻敎上曰,近來御醫,無論術業之精不精,以充數爲主,良可寒心。以御醫爲名者,盡爲招入,三提調合坐,從自願捧講,可也。命書傳敎曰,堂上堂下御醫皆令待令。出傳敎上曰,御醫金季良·許除案。出榻敎命退去,諸臣以次出。
丙申六月十二日辰時,上御廬次。都承旨入侍時,行都承旨徐浩修,假注書徐龍輔,記事官卜台鎭·朴祐源,以次進伏訖。上曰,各道褒貶及各司褒貶,盡爲入來乎?浩修曰,各道則盡爲入來,而京各司則多未入來矣。命書傳敎曰,不爲則已,旣行貶坐,則今見書入,京中各司,七衙門外,無一磨勘,豈以開拆之期,姑餘數日,未及爲之而然乎?黜陟之嚴明,雖難猝然期責,而竝與坐起而不行,殊無向來大臣筵飭之意,大臣衙門外,諸各司郞廳,發牌嚴飭,上曰,戶判·兵判入侍。賤臣承命而出,與行戶曹判書鄭弘淳,兵曹判書李徽之進伏。上曰,今則卿之病勢,何如?徽之曰,少有差道矣。上曰,兵曹雇立木,或有一疋價三兩者,或有一疋價一兩者,云何也?徽之曰,臣未及詳知,更爲知入乎?上曰,知入,可也。徽之承命而出,還奏曰,雇立木本價爲二兩,而計其雇立日數分給,故或有一兩者,或有二兩者云矣。上曰,今日召卿,特欲問此耳,徽之先退。上曰,料錄磨鍊太胡亂,故還爲出給矣,戶判見之否?弘淳曰,姑未得見矣。上曰,戶判看審後,改書以入,可也。弘淳曰,凡進上所盛櫃函等屬,旣是一時所用,則不必漆以倭朱紅,此後以唐朱紅爲之,何如?上曰,依爲之。出擧條命退,諸臣以次退出。
丙申六月十二日午時,晝茶禮陪祭入侍時,右承旨徐有慶,假注書徐龍輔,記事官卜台鎭·朴祐源,都廳李秉模,以次陪進。上自廬次,詣殯殿中排設廳,視膳訖,行晝茶禮。儀註上同上還廬次,諸臣以次退出。
丙申六月十二日午時,上御廬次。都承旨禮判同爲入侍時,禮曹判書鄭尙淳,行都承旨徐浩修,假注書徐龍輔,記事官卜台鎭·朴祐源,以次進伏訖。上曰,醫官之不通者多乎?浩修曰,四人矣。上曰,竝入侍。賤臣承命而出,與醫官方孝民·李世玉·金致儉·崔尙圭進伏,命讀所讀之書,皆不通。上曰,汝等不能通醫書,如是而何以爲醫科乎?孝民等曰,臣等所登醫科之書,卽銅人經,醫學入門等書,故其他醫書則不得知之矣。上曰,然則都提調·提調持銅人經及醫學入門入侍。都提調如出去,只提調入侍,賤臣承命而出,與藥房提調徐命善進伏,以都提調已爲出去之意仰奏。上曰,醫官輩不能通醫書矣。命善曰,臣等俄者受講,而誠極寒心,而至於崔尙圭,則以其不通所對之言,極爲不恭矣。上問尙圭曰,汝之術業如是,而何以入醫院?尙圭曰,臣與申晦·鄭厚謙相親,故得入醫院矣。上曰,所對之言,極爲放恣矣。命書傳敎曰,醫官崔尙圭,不但本院應講時,肆發爭抗之言,事極無嚴,況前席下詢,其所奏對,尤極放恣。朝廷有紀綱,此等賤類,不畏國法,若此之甚乎?爲先汰去,拿問定罪,命醫官先退。上曰,禮判,科擧,擇日爲之乎?尙淳曰,俄者擇日單子,已爲入啓矣。命浩修讀禮曹擇日單子。上曰,今此單子,只有會試擇日,而無初試擇日,何也?尙淳曰,臣有不審之失,惶恐待罪矣。浩修曰,禮判難免不察之失,推考警責,何如?上曰,無例之事,做錯無傷,勿推。命書傳敎曰,八月十二日,進詣孝章廟,改題主後親祭,詣延福殿親祭,仍參望祭。十五日璿源殿自內親祭,十六日詣景慕宮親祭,旣無改題主一節,祭時依近例擧行。十七日奉景慕宮神輦,詣彰義宮親祭,還宮後頒敎,以此儀曹知悉。命退,諸臣以次退出。
丙申六月十二日未時,上御廬次。藥房副提調持湯劑入侍時,副提調洪國榮,假注書柳孟養,記事官卜台鎭·朴祐源,醫官慶絢,以次進伏訖。上曰,醫官應講,其成樣乎?國榮曰,諸醫久未講習,猝然應講,不善懸吐,不識文義,全不成樣矣。上曰,不通人當除案乎?國榮曰,今番則便同令前,除案甚矜惻矣。上曰,然矣。命書傳敎曰,屬之令前,不害爲寬恕,今日應講,再次不通醫官,竝越俸三等。絢奉湯劑進前,上進御,上命讀各道狀啓,讀訖。命退出,諸臣以次退出。
丙申六月十二日申時,上御廬次。營造堂上入侍時,營造堂上鄭民始,左承旨洪國榮,假注書徐龍輔,記事官卜台鎭·朴祐源,以次進伏訖。上曰,石役幾許爲之?民始曰,牛車不足,不得運石,故石役尙遠矣。民始曰,丹靑中二靑三靑,旣已折定,行閣則以造靑用之,似好矣。上曰,造靑亦何妨也?民始先退。上曰,今日醫官崔尙圭之所對,誠極駭痛矣。國榮曰,臣聞提調之言,而極爲放恣矣。上曰,非但醫官,雖文臣講,不可廢也。國榮曰,然矣,文臣之講,尤不可廢者也。古者設法之初,設出月課,殿講製述朔書等制,使新進名官,皆有以着力勤業,不至於放蕩抛棄之境,當初法意,豈不美哉?自夫代理以後,舊典申明,近聞堂下名官,多有閉戶讀書之人云矣。惟願殿下,終始永遵此制焉。上曰,殿講等制,當着實設行矣。命退,承史以次退出。
丙申六月十二日初更五點,上御廬次。坐直承旨入侍時,同副承旨柳戇,假注書柳孟養,記事官卜台鎭·朴祐源,以次進伏訖。上命讀全羅道濟州人馬漂沒狀啓訖。上曰,人之渰死幾何,馬之渰沒者幾何?戇對曰,人則只十人,馬是一百疋。命書傳敎曰,濟州貢馬領來民人渰死十名,卽令該牧,恤典擧行,漂失船隻所載人物,亦令星火搜訪之意,備局發關,嚴飭該道監兵使處。上曰,輪轝補土鄕軍,依丁丑年例,米升題給。聞奉命之臣所奏,山陵役軍,近不施賞,無以激勸云。該都監堂上知悉,米布間參酌題給,以爲奬勸之地事,分付。出傳敎上曰,濟州民人赴役山陵者,昔在先朝,特示優恤,若保之德音,卽予嘗所仰聞者。近聞濟州民人,亦有赴役者云,依丁丑年例,糧饌從優題給。因令明日奉命之臣勞問,亦依庚子年例,闕庭饋以酒果,畢役後卽令待令事,同爲宣諭。出傳敎上曰,注書持此傳敎,明朝出去,山陵勞問以來。命書傳敎曰,觀此全羅監司狀啓,濟州貢人馬,因山時赴役民人渰死,若是夥然,聞甚慘然,況赴役山陵乎?其他漂失民人生沒與否,更加星火,知委沿海列邑,卽爲探問狀啓事,令備局罔夜分付該道監司。其中渰死人屍體申飭拯出事,同爲分付,恤典亦令該牧加厚題給,以示朝家矜憫之意。上曰,公事誤傳誤下,中官如此,掖隷如此,院吏又如此,事極可悶,其所申飭當自內,今日公事誤下中官推考。出傳敎上曰,今見狀啓,其所條陳,極爲詳密,別無稟處者,皆令依狀聞施行事,回諭于黃海監司李性源。出傳敎以黃海監司狀啓,平山金成彬等渰死事。上曰,恤典擧行。上曰,挾侍中官鼾息之聲,極爲駭然,越俸二等。出傳敎命退去,諸臣以次退出。
上在慶熙宮泰寧殿南行閣廬次。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
徐浩修啓曰,監兵使遞來後,密符親納,例也,而忠淸前監司閔百奮,以褊禆替納,事甚未安,依定式推考警責,何如?傳曰,允。
洪國榮,以國葬都監郞廳·摠護使意啓曰,本都監郞廳鄭志儉減下代,濟用監判官金載均差下,使之察任,何如?傳曰,允。
徐浩修,以禁衛營言啓曰,今日本營褒貶時,闕內入直哨官,依前定奪,使之替代來參之意,敢啓。答曰,知道。
徐有慶,以宣惠廳言啓曰,大行大王發靷後下玄黃前,朝夕祭奠封進生物,分定各道事,前已別單啓下矣。因山擇日,今旣改定,依例改分定,別單書入之意,敢啓。答曰,知道。
洪國榮,以禮曹言啓曰,今春增廣監試初試,旣命移付於式年監試會試,式年文武科鄕漢城試初試,則與對擧庭試及重試相値,退行於明春事,分付,何如?傳曰,允。
洪國榮,以禮曹言啓曰,對擧庭試吉日何間推擇事草記,以九月望間推擇事,命下矣。令日官擇擇,則文科對擧庭試初試,今九月初二日,文武科殿試,同月十五日。文武官重試,同月十八日,文武官重試及對擧庭試文武科放榜,同月二十六日辰時爲吉云。以此日時擧行,何如?傳曰,允。
傳于洪國榮曰,副提調持淸暑六和湯入侍。
柳戇,以兵曹言啓曰,今丙申年文武科重試來九月十八日設行事,自禮曹推擇啓下矣。武科則例有初試,令日官推擇,則來九月初九日爲吉云,以此日設行,何如?傳曰,允。
傳于柳戇曰,坐直承旨入侍。
本院啓曰,卽聞罪人厚謙荐棘,都事隨行羅將,潛受罪人私書,復命之前,急傳其家云。究厥所爲,萬萬驚心,厚謙凶逆之罪,何等至重至大,而致有此前古所無放恣無嚴之擧,此不嚴査嚴治,凶逆何所懲畏,後弊何以嚴防乎?此雖曰羅將之所爲,而都事之不能檢飭之罪,尤不可尋常處之。伏乞亟降嚴覈之命,以杜凶逆交通之患,千萬幸甚,惶恐敢啓。以承傳色口傳下敎曰,當該都事拿問定罪。
備忘記,傳于柳戇曰,設置戰船,以備不虞,則近日忠淸水營防船破碎之狀,陸續報來,陰雨之意果安在哉?該水使每以不能制船,移咎船人,了無引罪之事,水軍之不習水,亦非水使之罪乎?殊可駭也。脫有緩急,其將以此等船隻禦賊乎?其在詰戎之政,不可無飭,忠淸水使金麟瑞,爲先緘辭,從重推考。
金文淳啓曰,明日次對,兩司長官當爲進參,大司憲李聖圭,大司諫洪檍,待開門牌招,以爲入侍之地,何如?傳曰,允。
大司諫洪檍,執義李一曾,司諫李在學,掌令柳榮鎭,持平李濟萬·趙德潤,校理沈豊之·朴天衡,副校理徐有防·鄭宇淳,正言姜,修撰沈有鎭·柳義養,副修撰李獻慶所啓,請文女按律處斷。措辭見上又啓曰,請厚謙快正王法,其母依律處斷。措辭見上又啓曰,請礪山府竄配罪人洪麟漢絶島按置。措辭見上又啓曰,請付處罪人申晦亟施遠竄之典。措辭見上答三司曰,不允。
大司諫洪檍,執義李一曾,司諫李在學,掌令柳鎭,持平李濟萬·趙德潤,正言姜所啓,請聖國·尙魯諸子亟施當律。措辭見上答兩司曰,不允。
正言姜所啓,請充軍罪人趙德昌依律處斷。措辭見上又啓曰,請圍籬按置罪人具庠,更令王府嚴鞫得情,快正王法。措辭見上又啓曰,請大靜縣爲奴罪人金壽賢,更令王府拿鞫嚴問,依律處斷。措辭見上又啓曰,請副司直洪龍漢爲先削職。措辭見上答院曰,不允。
持平趙德潤所啓,請黑山島充軍罪人趙德昌依律處斷。措辭見上又啓曰,請大靜縣爲奴罪人金壽賢依律處斷。措辭見上又啓曰,請鏡城府定配罪人洪述海依律處斷。措辭見上又啓曰,請東萊府定配罪人元義孫依律處斷。措辭見上又啓曰,請罪人金曄嚴刑島配。措辭見上答府曰,不允。
幼學康致休疏曰,伏以,皇天降割,先大王奄棄臣民,如喪之慟,率普惟均。欽惟我殿下,令聞夙彰於遐邇,孝思益篤於亮陰,求治之誠,思道之意,藹然於絲綸之下,爲今日臣民,孰不歡欣鼓舞,願少須臾無死也。噫,有君如此,寧忍負之,而上自大臣,下至司直,而無一人言及於採瘼之下。居官肉食者,其果無謀而然耶,抑將有待而然耶,今日之所謂言事者,或因怨嫌而傾軋之,或窺勢利而阿附之,趨風俯仰,隨波出沒,至於民生之困瘁,邦國之扤隉,謾不知爲恤。大臣謇謇之義,諫官諤諤之風,固安在哉?蓋德彗術知,生於疹疾者也。是故膏粱之子,未知藜藿之苦,輕煖之人,未諳布衣之寒,惟身經疾苦,目擊艱難者,能知藜藿之苦,布衣之寒,豈智於彼而然也?所習自異也。間有經疾苦擊艱難者,或司言責,則非不知生民之疾苦,閭里之艱難,而言涉觸忤,事有畏忌,終莫能條陳弊政,仰達治道,則四目而何由於明乎,四聰何由而達乎?幸我殿下,以聖人生知之資,深居九重之內,而時政之弊瘼,遐土之困窮,有若身經而目擊者然。屢降綸音,惻怛懃懇,此固三代上人君之所能勉强,而漢唐中主之所不能企及者也。生民之慶,社稷之福,爲如何哉?然而人君之聰,自我民聰,人君之明,自我民明,則爲今日殿下耳目之臣者,孰爲殿下而聰明乎?嗚呼,葵藿向日之忱,本無大小,大馬戀主之誠,無間貴賤。臣本草萊賤體,蓬蓽微蹤,才魯學淺,跧伏窮巷,自分爲聖世間一蟄蟲,而目今廟堂諸臣,得君如彼其聖也,行乎國政,如彼其專也。未聞有釐革民瘼,對揚王命者。臣於此,不勝憂憤之激,裹足千里,條陳十弊。伏願殿下,勿以非其職而深留睿覽焉。一曰,用人不公之弊也,二曰,科擧請托之弊也,三曰,軍政解弛之弊也,四曰,守宰貪婪之弊也,五曰,糶糴滋息之弊也,六曰,名分紊亂之弊也,七曰,世俗侈靡之弊也,八曰,改嫁禁塞之弊也,九曰,均役之設施之弊也,十曰,法綱疎闊之弊也。何爲用人不公之弊也,國家置兩銓,欲使稱人之才,而得其輕重之中者也。賢然後進,能然後用,不問門閥之高下,不拘賄賂之請托者,此實秉銓者顧名思義之道,而今也不然。纔選科目先問其地處之高下,未及免身預覘其貨財之有無。都政之日,膴仕大官,盡歸於姻親血黨,照望之際,崇秩厚祿,專付於富家豪族。從其郡之大小而賄賂公行,隨其土之所産而求索無厭,間有彈駁其不公,而此亦非出於公心也。何者,或窺伺美職,不副希望而發也,或素有嫌隙,內懷不平而論也。言者旣私,故聽者亦恬,少無引咎知恥者矣。噫,才旣不借於異代,則豈古人皆才且智,而今之人皆愚不肖哉?傳曰,其本亂而末治者否矣,銓曹用人之本,其本如此,則其由此途而進用者,奈之何不庸不鄙也?是故才日遠而弊日滋,善益怠而俗益偸,然則如之何其可也?秉是銓衡之權者,先得其人之公正者,而其所簡拔之道,一依續典之分朔試課,文取學業之純實,武取技略之精備。掌之以簿籍而以觀其明敏,任之詞訟而以觀其裁決,畀之以言責而以觀其風采,試之以備禦而以觀其方略。使之久任其職,以責誠效,而至於方伯守令,尤是生民之本也。撫字之責,綜核之政,非如內司之各守一職,各任一事,則生民之苦樂係焉,人心之向背存焉。除擬之際,必審必愼,勿以戚黨而加恩,勿以勢利而容私。其或有剝民肥己,蔑公營私者,流放黜罰,各從其罪,非但施之而其人於,又論罪,伊日秉銓之人,俾不得敍用於一生。其或己死,追貶其官職,毋或寬貸,則仕途可以淸肅,民生賴以安民矣。何謂科擧請托之弊也?夫幼之所學,壯之欲行,窮之所養,達之所施,故問策於庭下,以觀其經綸,製句於場屋,以誠其才藝,設講於殿陛,以考其經義。漢之孝廉,唐之增廣,宋之貢擧,皆是設科取才之道,而于斯時也,勢事者罔敢容私於其間,奉命者不敢用情於其中。是以薦之輔弼而謀猷密勿,置之諫諍而風儀峻嚴。分憂州郡,俗有馴雉之厚,推轂戎壇,令有捕蟬之寓,百僚殉國,庶績咸理,此莫非科選得人之致也。今之所謂執事於禮圍者,朝辭禁門,宰相之分付盈耳,暮宿州縣,親知之請簡滿袖。宰相何爲而分付也?爲其子弟之不文,而欲資於鄕儒者也。親知何爲而請託也?爲其姻屬之轉囑,而鉤引於鄕文者也。己之前程,關係於宰相,則不敢遵奉也,己之他日,亦資於親知,則不可不聽施也。又以好利之心,窺財之慾,尤切於中,故先使其腹心之人,潛行閭里,陰開賂門。及其考擢,則先取其早呈紙厚,而至於章句之工拙,文理之精麤,還爲餘事。發榜之後,出於公道者,百不數四,其爲禮圍,古者客舍,外設荊棘,以備其踰越,內張禁索,以限其堂除矣。一自此輩行詐之後,牢設枳棘於大廳前後,飛鳥之不能越,捷猱之不能攀,而又使健壯軍卒,操戈按殳,森嚴氣色,彷彿臨陣。一有士子,摘情發奸,則諉以亂場,枷囚牢獄,甚至於嚴刑遠配,是何等心術,是何等貌樣?夫勤讀勞思,人情之所厭,故自古爲士者,窮能勤業,困乃勵志,而洛中繁華子,驕淫矜夸,服美于人。古經前史,初不知何事,而所尙者俚諺也,所喩者財利也。其自謂稍識文字者,亦不過東人之淺薄,類聚之粃糠,而朝家多慶,科令屢下,則先探鄕曲間能文妙筆者,藉其土守令方伯之力,期於必致。其或有守志不屈者,則亦以其守令方伯之威,笞辱其父兄,囚禁其子弟。言之及此,不寒而慄,不病而痛也。尤有甚焉者,鄕谷間有財無賴之輩,如得初試,則會試未入之前,慮有不參之端,而巧爲日後之計。先呈禮曹,以爲陳試,而入場額數之增益,赴擧文案之左驗,旣有財利,則書吏輩一筆間事也。噫,人心之變詐,世道之淆亂,一至此哉?至於武科,則尤亦可笑,京中有勢之武弁,鄕下有財之閑良,手不操弓箭,目不經方略,而設科之日,購得妙技,代名應擧。歷數今日之爲將爲帥,帶金佩玉者,孰有折衝之武乎,孰有備禦之略乎?廉恥之倒喪極矣,紀綱之頹靡甚矣。將此不已,則國不得爲國,人不得爲人,然則如之何其可也?惟在朝家之別立約束,整頓風俗,而其所施設之道,則科令已下之後,外而列邑之守宰,內而四學之敎授,修正擧案,而修正之時,咸聚其應擧者,各試其才,各正擧案,而使之赴擧,則禮圍之中,庶見整齊之狀,考券之間,亦無煩多之弊矣。會試發榜之後,咸聚殿庭,而如皇朝隔屋之制,試而入格之才,而如或逡巡,不能充軍,其己身,以矯其冒入之罪,削奪其土主,以正其亂法之律,則僥倖之門,從此可杜,淆漓之風,徒此可勵,其有救於科弊也,顧不大歟?噫,文學詞章之體,所關大矣。時之盛衰,世之汚隆,皆由於此,故西漢之文,雄深雅健,東晉之文,浮薄短促。六朝之綺麗,五季之華靡,豈非關係於時運之盛衰,世道之汚隆者乎?今之所謂詩賦疑義,殆近於浮溥華靡,則惟此四箇文,一切禁止,使不得用於科場,而如其不可,當改其體格,變其規例。使作者摹倣楚騷之四六,盛唐之長篇,趙宋之箴論,然後只許小科,而至於表策,則最是有國之不可無者也。弭災消變,以策而求言,銘鼎上箋,以表而致辭,宜乎其賜第,以爲取才之道,而惜乎所謂表策者,所能者杜撰也,所工者雕刻也。連篇累牘,全沒切要之道,長牋短隻,只尙騈耦之體,至於經學工夫,性理關頭,不啻越俗之無資乎章甫也。若夫近世之所謂治經,尤是有名而無實,塗於耳目,騰於口舌,不審旨義之淵微,專尙誦讀之捷逕,倖占科名則胸中七經,掃地盡矣。記事簡牘,只不能讀,通情書札,手不能寫,況復西北人之甫學言語,先入經書,年未十餘,遍誦諸經,天皇地皇,尙不識名號,而通鑑·史記,猶不記題目,則其所謂讀者,何異轂音而鶻棗耶?噫,經義文章,固是吾儒之本分,而徒經者無文,徒文者無經,此則非祖宗朝成法使之然也,特有其法無其政耳,何者,我朝式年大科之法,初試則製也。會試則講也,殿試則製也,當初設法之意,必欲使爲士者,根本於經學而兼備乎文章也。則于斯時也,能文者不患無經學,能經者不患無文章。逮至近代,科目太煩,庭試節製之專用詞賦,而徒文者不復致力於經,殿講通讀之獨取誦習,而徒經者不得從事於文。經義文章,判爲二途,而士子之所習,各從一業,考官之所取,不必求備,文風日替,經義日殘。如欲丕變文風,大闡經義,宜莫如存舊例式年之規,而嚴其兩試之法。祛近代雜科之煩,而革其偏習之弊,則郁郁之文,藹藹之士,奚必獨讓於成周之世也。何謂軍政解弛之弊也,夫有國者不可無士卒,而必擇其壯健,有士卒者不可無器械,而器械必求其精利。是故兵精器銳而敗者,未之有也,兵疲器鈍而勝者,亦未之有也。我國昇平日久,民不見夕烽之傳,吏不聞霄鐸之警,節制閫帥,解體於點伍,道臣守令,恝視於修器。以謂前官不勅,則我何以自當,舊宰不修,則我何爲己任?軍卒之不整,器械之未備,有若秦人視越人之肥瘠。以一部軍案言之,則老而弱者什居八九,而皆私奴流離漂泊之類也。其中名曰,官匠保而兼之,又名曰,鄕廳差備而兼之,此等役名,國家之所不知,而守宰之私自貴錢者,一身三役,吁亦酷矣。夫束伍之名,極其卑賤,故良丁富民,一竝謀避。隨窠愼闕之際,奸校猾吏之輩,自爲囊橐,苟充贏老,其爲軍馬,則自是公馬,而邇來解弛之後,或以改備而賣之,或以病傷而致斃。賣者不改,斃者不徵,習操時所用,皆是貰馬,而其爲貰馬,不過駑駘弱駒也。馳逐之際,顚仆之狀,殆同兒戲,不滿一笑。所謂軍器,則尤亦寒心,其爲馬銃,最是軍器中要緊,而多年歲庫,一不鍜鍊,苔生鐵壞,放丸無聲。至於弓矢,則蠧食塵埋,筋解反未爲開弦,旋又破折。其餘戈戟刀鎗,則鋩鈍鋒毁,軟肉之不能割,朽索之不能斷。萬一變生一朝,禍起蒼卒,則以如此疲殘之卒,荷若是朽鈍之器,雖斬木揭竿之下,亦不能支當,況於堅甲銳兵,衝突揮霍之前乎?嫠婦之憂,志士之歎,厥已久矣。然則如之何其可也?大抵私奴之於良丁,非但衆寡之不同也,抑亦貧富之懸絶者,何也?應其一疋之役,而尙有餘力,以耕以織者,良丁也。避其上典之役,而業無恒産,乍聚乍散者,私奴也。莫若嚴勅州郡,申命閫將,掃除前案,別定新額,良家富貴之人,役入爲元兵,私奴流離之徒,推定爲軍保,而所謂匠保差備等役,一切蕩滌。至於軍馬,則旣難責出於軍,又難自備於官,則莫若以州縣之雇馬錢推入也。所謂雇馬錢者守令迎送之際,許多馬匹,責出於民,故民病其煩,各出私錢,納於官家,存本取利,或貰或買,以送以迎矣。伊後厥錢,滋息甚多,大邑則多可數百匹之價也,小邑則可百餘匹之直。以故不但爲送迎之備,而衙客之來往輜重之輸運,亦資於是。噫,守令自爲身謀,何如是周至,而爲國用心,何如彼疎闊也。當以此錢,定爲程式,守令迎送,只給五馬之價,軍馬備買,各給一馬之直,而間有無此錢之郡,則必有交遞時從馬錢也。亦以五馬之例,而推其贏餘,俾充軍馬,則亦無不足之患矣。若夫改備補闕,在於守令之臨時處置,軍器改修,自當有大同會減,而訓武鍊兵,亦不廢時,則不出數年,士卒勇健,器械精備,可以禦外侮,而防內奸矣。何謂守宰貪婪之弊也?夫守令者,所以分憂於州郡,而宣惠於生民者也。苟非其人,則雖君有堯·舜之仁,政有熙皞之化,黎民何從而安乎,治道何由而濟乎?噫,留特之惠,逖矣已古,猛虎之政,善哉喩今。今日守宰剝割生民之狀,罄山之竹而猶未稱數,留階之僕而未可歷對。以言其大者,則私卜戶其一也,糶糴作錢,其二也,兩稅待秋,其三也,稅木加升,其四也,需米作錢,其五也,納賂決訟,其六也,犯禁收贖,其七也,匠保軍官,其八也,奪農營作,其九也,納賂分任,其十也。所謂私稅卜戶者,何也?每年秋以一結四兩爲式,分給於各面書員,則書員看坪之時,起卜新墾之田,稱價納官,名曰貿卜,大率大邑則數千餘結,小邑則千餘結也。作夫之時,勒取富民之元卜,名曰官卜戶,而一時責稅,則一結常定,率皆十兩也。四兩之內,其利六兩,則數千餘結,從此可數。此外又有災結之利,近年以來,水旱頻仍,朝家減頉之令,分俵諸道,則有勢守令,躬詣營門,諉以災甚,多得頉結,而陳荒積沙,强謂不災,十分頉一,官私其九,朝家蠲惠之意,顧安在哉?所謂糶糴作者,何也?市直之貴賤,春秋各異,還穀之精粗,吏民不同,春高市直,民納之精者,去市民趨糶,令吏徵之。粗者布戶,而其作錢之利,則一石之米,不下四五兩也。春夏之交,民間如掃,錢無以稅,糧無以農,又適此時,各以二兩,分布民間,比秋收糴,納米一石,窮民貧戶,亦樂爲用。以此言之,則一年作錢,數千其石,而春長秋殖,其利幾何,所謂兩稅待秋者何也?公錢之藏在營門者,無慮鉅萬,而其他修城營繕等錢,亦不知幾萬者也。春間納稅之時,不採民情,稱以救瘼,而請於道臣,貸出數萬,以當公稅,比秋成熟,什之三利,督斂於民,則累萬零利,亦云夥矣。所謂稅布加升者,何也?上納之布,古以六升,下納之布,古以七升,而尺數則三十五尺爲一疋也。今則十升之布,猶爲見斥,四十之尺,尙有稱短,旣納之後,官自私用,市上麤布,東西貿易推移,爲上下之納者也。所謂需米作錢者,何也?月廩之以米收民,自是古規也。近來守令,推入還米,以爲食道,需米一石,七兩爲式,代納於民。需米之精鑿,固與他米不同,而論其市價,則多不過四兩有奇,以此而計,其爲濫徵,又當如何?所謂納賂決訟者,何也?民之爭訟于庭也,不問曲直,重杖嚴囚,以爲報營竄謫之擧,則行貨免罪,例成規式。曲者納錢,猶可說也,直者納錢,折又何名?欲訴營門,則稱之以越所呈狀,而期中其毒,欲叩天門,則諉之以謀陷土主,而害及其族,豈不可畏之甚者乎?所謂犯禁收贖者,何也?牛酒松三禁,自是古規,則守宰新到之日,嚴勅民間,使不得干禁,而猶有頑氓,自爲豪强。犯此三禁,刑之贖之,在所當然,而今之爲宰者,到官之初,不爲一令,暗使腹心,窺伺閭里,苟有犯禁,不刑而贖。至於牛禁,則不問所犯之久近,不分病斃之去皮,一牛收贖,少不下三十緡。此弊成風,或無其犯,而爲隣里不和者所指,無其罪,而爲吏校私怨者所無,敗家失業者,相續於前後,其心所在,吁亦巧矣。所謂匠保軍官者,又何等名目也?邑中之各色工匠,皆籍官案,以造器用,而求得閑丁數百名曰,官匠保,使之春秋納錢於官。又抄邑中之富實良丁,名曰官軍,官而歲收免役錢,其數亦不下累百也。所謂奪農營作者,何也?古者用民之力,歲不過三日,而力役之征,必取於冬,則先聖王爲民惜時之意,若是其至,而今之所謂修理公舍者,不分其事之緊歇,不問其時之緩急。可用百人,動以數萬,數萬之力,餘夫尙多,則事畢之後,稱以闕役,抄名納錢。抄名納錢,其云旣酷,而會減大同,又何其濫也?所謂納賂分任者,何也?吏房戶長之屬,倉色書員之類,其他瑣瑣之役,不知其數,而差定出代之際,金苞帛筐,乘昏偸夜,則不愧于人,不怍于心。噫,凡此十條,特其橫斂之事,而擧其最甚者耳,其他殘忍之政,苛刻之實,所可言也,言之長也。惟彼道臣,職在觀察,而逐考年年,比邑上上,其可下等不過十室之殘,萬戶之卑耳。是可忍也,是可忍耶?道臣之自犯厥躬,無怪其以賊諱賊,而至於繡衣之奉命,又何其無聲無聞也?替行州縣,苛政之耳聞何如密察閭巷,民愁之目覩何如。顧乃藏風斂威,埋頭沒角,徒勞驛郵之候卒,徒費草料之傳食,國家之體貌,從此益損,守宰之放縱,益無所憚,又何柳義養之嗜利無恥,一至其醜耶?褒啓鄭錫達之治,則尙州之氓,欲食其肉,結囚韓文洪之縣,則列邑之錢,公行如市,連守令,勞於輜重之潛運,到處官婢,愁於衣襲之疾縫。至今南土之人,坐必言及,言必先唾,近來繡衣,無一可觀,而至於此輩而極矣。噫,道臣旣如是,繡衣又如此,則放恣守令,更何所忌,而疲癃之民,將安所措其手足耶?夫守令之放恣,專出於勢也,何者,以言其父兄則宰相也,以言其姻婭則權貴也。金城不爲固而鐵券不爲堅,則剝民之皮而不足爲暴,割民之肉而不足爲虐,無異乎若是橫行,傍如無人也。粵在拓跋氏之亡也,專尙閥閱,則先儒譏剌,皇明之末,亦用是道,則生靈塗炭,此豈非今日之殷鑑耶?夫仕者世祿,可行於三代之時,而亦非可行於設科取才之後也。有功大臣之宗子宗孫,亦云架矣,而彼卿大夫之支子支孫,乃父乃祖,功無可觀,德無可稱,而長享富貴者,抑獨何義?大抵文臣則稍有識字之效,而初步所期,亦志遠大,故猶能顧惜身命,恐有惡名,而至於南行,則旣無讀書之效,又無遠大之志,而初心所期,郡縣而已。子女玉帛,期取於此,便好田宅,期致於此,其心所在,一私字而已,則奉公恤民之意,何從而出耶?然則如之何其可也?宜莫如改正仕路,所謂南行,一竝革罷,只以大臣之宗子,大賢之宗孫,付祿於京司,以奉其祀。至於外任守令,則必擇文臣中有才行之人,以寄百里之命,而月俸之外,如或犯分,齊威王之烹刑,宋太祖之棄市,無少容貸,則哀我顚壑之民,庶幾肉骨而毛骴矣。何謂糶糴滋息之弊也?夫糶糴者,有國之不可癈者也。春散冬斂,以濟黎民之阻飢,乃積乃倉,以待軍旅之裹糧,則其爲關係,顧不大歟?然而剩十之一,以備鼠耗者,年年滋息,近來貪耗之官,傾庫分戶者,又爲增衍,曾受一石之戶,今至十餘石,曾食二三石之戶,今至數三十。入秩捧納之際,都監色吏,除食於上,倉直守卒,攘奪於下,量斗計斛之際,落庭散地之端,不一而足。開春分給,改量斗數,則一石十五斗,僅存八九斗,多石之戶,其失幾何?農數斗穀,倉納石穀,秋納石穀,春受斗穀,哀此民戶,于何以生?以言其秋捧時景色,蕩覆騷突,殆甚兵燹,刑徒滯囚,盈庭滿獄。猂吏狡隷,徵隣捕族,羸老之扶携塡街,兒弱之號哭載路,停捧關文。官長之耗數未充,則藏之膝下,蕩滌之朝令,吏屬之逋租不入,則諱之民間。倮身行傭,曾有聞於古史,持男易粟,不幸見於今日,則不知安上門一圖,寫得來這樣所見耶?朝家爲民設倉之意,還爲害民之端,則莫如使道臣·守令,折半作錢,以助度支經費之用,折半留邑,以爲豐凶斂散之具,則弛張得道,民國俱便矣。何謂名分紊亂之弊也?上下有序,而國家治安者,名分使之也。尊卑有秩,而民志不渝者,名分使之也。是故廟堂之上,階級不紊,閭巷之間,序秩不亂,人君尊位於上,卿大夫率職於下。以至於農工商價,而罔敢踰制,罔或干正者,莫非此名分,而奈之何挽近以來,紀綱委靡,文章雜亂,上而堂陛,無崇高遜卑之節,下而鄕里,無守分畏義之道。我朝三百年維持名分,什無二三,況復士族與庶民。其分自別,其等固殊,而今日之賤而弱者,無如士族,今世之僭而强者,無如庶民,以名號言之,則幼學·生員·士族之例稱也,以儀物言之,則道袍·唐鞋,士族之常用也,而行伍服役之徒,皆錄幼學稱生員,市井屠販之類,皆着道袍躡唐鞋。其他祭祀之奉四代,婚嫁之備六禮,無一事不僭,無一法不濫,則禮不下庶人之義,顧安在哉?等威若是無分,儀物若是無間,故士族之於凡民,輒生忌憚之心,凡民之於士族,惹起詬辱之端。間有士族子弟,爲其父兄之見辱於下賤,祖先之見侵於庶民,呼訴官府,欲爲伸辨,則其爲官長者,諉之以土豪强族,武斷鄕曲。非惟不加罪於頑悍之民夫,而反爲歸咎於呼訴之士族,笞罵凌侮,無所不至,故民習日惡,士氣日挫,紀綱之不得立,而風俗之不能正。易曰,辨上下定民志,今當別樹風憲,嚴振世道,上自朝廷,下至鄕曲,痛禁其踰分僭制之罪,則民志有定而上下有常矣。何謂世俗侈靡之弊也?夫侈靡之風,何代無之,而未有甚於今日者也。宮中之事,臣固不知,而以閭巷所見言之,則膏粱子案之饌,貪人之食,綺紈人一襲之服,寒者十年之衣也。如畫第宅,費萬金而何爲,似龍驄馬,步千里而安適?人心之放蕩,世道之淫佚,已無可言,而況復一毫一分,孰非吾赤子之膏澤,生民之髓血乎?名門貴族,以此相尙,故僮隷賤僕,轉相效尤,家無䃫石之穀,而身有錦帛之飾,朝無慮夕之資,而器有珍玩之美。財用不知盡而自盡,民生不期困而自困,是所謂奢侈甚於天災者耶?噫,蜉蝣之羽,衣裳楚楚,則譏剌於曹風,舟人之子,熊羆燦,則興嘆於大東。生財有限,人慾無窮,則安其危利其菑,樂其所以亡者,豈非爲人上之所可戒懼,而思所以導迪者乎?今當初服之日,專尙儉德,如漢文之弋綈,務抑奢風,效宋祖之翠襦,則風俗日就淳朴,財用日就富庶矣。何謂改嫁禁塞之弊也?男女者,受天地陰陽之氣而生者也。男女媾精,萬物化成,則寧有陰陽不調,而能感天地之和者乎?噫,一與之醮,終身不改者,此是女子自守之節,而非朝家所可强爲之政也。靑年寡女,拘禁深閨,俾不得改適者,其果歷代先聖王之所制乎?典章法度,莫如三代,而已無此法,儀物文章,無如漢唐,而亦無此規。其後帝王之政,亦未嘗以此爲禁,則獨於我國而行之乎?近來士夫家爭尙早婚,故或年纔十二三而爲孀,或未及十五六而爲孀,其可憐之態,可悲之狀,父母之心,寧或忍之,而安知不言之中,無不可道之事者乎?又況市井匹庶,亦皆慕效,一切不改,莫敢踰閑,是果人皆有貞節而然耶?女子從夫,雖曰如臣之事君,而從古人臣,不事二君者能幾人歟?以此較彼,其情可諒,板蕩之時,誠臣可知,疾風之前,勁草可辨,則女子貞節,亦可見於改適之俗也。如今之世,雖有共姜之節,宋女之賢,何從而知之乎?嗚呼,一女抱怨,猶致三年之旱,則環東土數千里之內,其數幾何謂去歲紅疹之後,弱年孀婦,益多於前,月夜間詠燕之懷,春風感花之淚,有足以感傷和氣,召致災眚,則近來陰雨,連月不霽,藜莠竝興,黍稷皆肅者,安知非由此之故歟?伏願殿下,罷前代已無之法,革今日末流之弊。上自公卿,下至士庶,嚴立新法,一切許改,改後子孫,毋拘淸班,則國中之冤氣可洩,天地之陰陽可調,而亦可爲竢百世不惑之典也。何謂均役設施之弊也?以均役爲名則好矣,而究其實則不過損下益上,販賤鬻貴之道也。國家之財,雖云富庶,而人民之愁苦,轉而益甚,何者,其爲害民之端,固不能盡言,而以言其大,則結錢也,貿鹽也,良産也。所謂結錢,八夫四兩也,國之所益,不爲不多,而民之所損,亦不爲小,則斂貧而國有餘可乎,民安而國不足可乎?目今杼柚之出,未必多於前日,阡陌之利益,不及於古時,則斂之愈重而民焉得不苦,責之益煩而怨安得不深也?所謂貿鹽則之法雖或行於唐宋之間,而未必不爲君子之所譏也。以我東堂堂千乘之國,而顧與小民爭利者,已非聖朝之美政,而況復憑公營私之輩,又從而謀利者乎?以言其鹽利,則貿於本地者,一石二兩,而發賣常定,一石七兩也。是以國鹽千石,則道臣閫帥之鹽,領率軍官與海邑守令之鹽,亦不知其幾千石也。自春至秋,三時漕運者,皆是此鹽,則連舸接艦,其數幾何?私商賤賈,一切禁止,俾不得鬻,販街巷,凡物之價,隨時不齊,物之情也。至於公鹽,則旣有常定,無或弛張,故閭里之間,貴鹽如金,飮食之節,非祭太羹,蘇東坡邇來三月食無鹽之句,正爲此日道也。至於良産之從良,士民之偏受其弊者也。夫士之有奴,有若人身之於股肱,鳥獸之於爪牙,而此法之後,股肱斷矣,爪牙去矣。士族婦女,親操井臼之任,班家子弟,躬執耒耟之勞,鄙事賤役,無所不爲,則士農工賈之別,固安在哉?我朝三百年培養元氣,惟在於士,而士之所貴,以其讀書史窮義理,扶名敎正趨向者也。飢窮如此,則奚暇乎讀書史窮義理,卑賤如此,則奚足以扶名敎正趨向乎?良産從良之後,以國家言之則軍政不加實,以小民言之則生理不加足,而徒足以壞士風傷元氣,則是亦不可以已者乎?如上三件,均役中弊之最甚者,而其餘小小之端,無一事不害,無一政不弊,則宜莫如革罷新法,率由舊章,杜朝家爭利之名,防道臣營私之路,則奚但爲生靈之幸也?抑將爲萬世永休之辭也。何謂法綱疎闊之弊也?夫刑法者,整齊臣民之器也。道之以德而不從者,以刑治之,齊之以禮而不一者,以法斷之,此舜典士師之所以命於司徒之後,周官司寇之所以設於宗伯之下者也。近世以來,法綱解弛,罪當刑誅而不過竄逐,法當竄逐而止於譴責,姑息成習,因循爲常。甚至於祖宗之制,宰相諉之以法不可盡信,金石之典,守令稱之以令不可盡行。政敎之不得施,綱紀之不得立,百僚怠官,庶績不理,而且夫赦者,小人之幸而君子之不幸,則此吳漢所以有言於光武,而司馬公之所以惓惓於仁宗者也。近年邦慶荐疊,赦書相望,則今日之逐者明日復還,今年之竄者明年得放,奸慝何從而知懼,暴亂何由而知畏乎?其賊良民害善政,有不可勝言,則伏願殿下,追文武一張一弛之道,用穆刑世輕世重之法。流放刑誅則勿假寬貸,制度政令則毋或移動,使人臣知有王章,俾小民知有常典,則朝廷日尊,邦國日安矣。噫,昔蘇軾,對神宗曰,天下無事,則君子之言,輕於鴻毛,天下有事則匹夫之言,重於丘山。以今日言之,則時躋太平,國家無事,而以生民之困瘁,時政之闕失言之,則亦不可謂太平無事矣。臣是下鄕一匹夫也,敢將瞽見,仰瀆天聽,而言多狂妄,事有觸忤。內而宰輔,外而守令,不知視臣爲何狀人物,而除是此弊,實村翁野老之恒談而共憂者也。非臣一人之見,一日之思,則安知狂夫之言,不爲無益,而芻蕘之見,亦有可擇耶?伏願殿下,恕其踰越之罪,察其憂愛之忱,以爲生民之望,千萬血祝,無任激切屛營之至。答曰,省疏具悉。所陳令廟堂逐條稟處,俾有實效,至於嚴立新法,許令改嫁事,士庶女子之不更二夫,我朝三百年,自成習俗之美,初無設法而禁之,今何設法而許之乎?
行副司直趙明鼎疏曰,伏以,嗚呼天乎,我大行大王,奄棄臣民,時日流邁,因山膈月,率土含生,莫不奔走悲號。伏惟我殿下,孝思出天,攀慕慟割,其何能堪抑?臣頑甚冥甚,尙遲褥蟻,回思四十年恩渥,只有血涕之無從。嗚呼天乎,玆曷故焉,仍念臣衰病聾聵,不能事事,數旬之內,荐速嚴旨,惶隕之極,杜門訟愆。乃於千萬夢寐之外,忽伏承特敎收敍,仍有科弊獻議之命。臣感激嚴畏,不敢辭避,忙急構呈,草草不成樣矣。愧悚之心,迨不自已,追伏聞月初賓對,已有所開示聖意者云,儘如是,則臣言之庸庸碌碌,誠不滿一笑矣。筵席語祕,雖未得其詳,而第此事至重且大,積弊所在,雖不得不隨加釐改,而若其大更張大變通,則恐不可遽議也。伊日聖敎,若果以爲盡革諸科,只存大比,則聖意所存,豈不誠巍巍卓卓,而臣愚死罪,竊以爲言其事則殆近矯過,論其時則不免太早。且其通變存革之際,或不能一一允當則緣法生奸,其流之弊,反不如不改之爲愈矣。臣固知聖敎所及,只出於臨筵咨度之意,來頭取捨而矯革者,未必盡如當日之敎,而新法旣完之後,則言之無益。玆將過慮之忱,敢陳先事之說,事貴有漸,戒在快心,惟聖明更加三思。勿以先入爲主,益加愼重,益勤諮諏,先就見法中從便釐正,以救目前之急。若其大更張大變通之擧,則姑俟聖學之益高,聖化之益隆,從容徐議,務歸至當,恐爲萬全之計。抑臣之獻議中,如簡科擧,減額數,大比之分屬講製等諸事,似聞僉議,幾盡詢同。無容架疊,而若其一經之試講,群議設或有參差者,臣意則以爲不可無,蓋臣亦非以此規,爲盡善盡美。顧今之世,僥倖爲能,悠泛成習,閭閻之間,將絶讀書種子,此實非細憂。今若設此節拍,使其勉强讀書,能誦一經,則其爲效,似勝於全不開卷,而始言講不便者,今皆曰,中廢可惜,則亦不可謂全無所補。至於面試一節,人或以爲太傷迫切,或以爲有欠待士之道,而臣意則決知其不然。蓋科場之棘圍,試紙之封䌤,究其始,亦豈爲待士之美規,而旣已設科策士之後,其勢不得不如此。今若依殿試例,其赴試入格者,使之咸聚大庭,各以所入格之文,分坐製進,則有何毫分嫌礙之端耶?當此衰末之世,人心貿頑,變詐百出,干戚之舞,恐不能解平城之圍,若無此面試一法,則雖有他良規美制,決無可行之道,莫如斷而行之之爲宜。生進之欲爲抽栍而面試者,亦有其說,蓋防奸覈實之道,人多則必不能精約。且大科旣設面試,則小科獨不可異同,生進之榜,各限二十人,抽栍落點,試取於大庭,一如大科之爲,則亦有何難便難行之端乎?臣之此論,自以爲然煞費商量,而若不究臣意之所在,則驟見者必以爲迂闊不可行,故玆復索言之。且臣非敢以一得之愚,爲必可用,亦不敢望聖明之曲加採施,而若欲就今之法,從便釐正,則惟此所獻,或不知於大逕庭而太孟浪矣。伏乞聖明,克恢採蕘之量,無孤獻芹之誠焉。嗚呼,臣性本疎迂,才又短淺,其於當世之務,實無所曉解,而惟其愛君憂國之心,得之天賦,至老靡化。歷數目下諸弊,竊以爲科法之紊亂,言路之閉塞,財用之耗竭,終必爲危亂之兆,故愚不自量,乃敢以汲汲通變之意,累瀆於大行之朝。又嘗警咳於銅樓之席,伏想聖明,亦必記有之矣。科擧之弊,方在詢問釐正之中,無容更議,至於開言路,則粵自代聽之初,至于監宁之日,其所以優容開導,明示來諫之意者,可謂靡不用極,而筵席之上,章牘之間,未聞有匡救君德之言。此殆由於政令施措之動中機宜,姑無可以諫止者耳。然若以古人憂治世憂明主之心,兼附責備之義,則亦豈無可規而可勉者耶?臣故以爲言路未盡開也。此聖明所宜反省而加勉處,抑群下之從違,必隨聖意之所向。蓋人君臨事定計之後,凡有咨詢,必以合於意者爲是,而以不合於意者爲非,此必然之勢也。從違之間,喜忤立判,彼在任使之列者,雖或有別般意見,而事之得失,旣不關於渠身之利害,則聖意所定,孰敢違拂,甘自陷於見忤之科哉?由是而雷同苟合,駸駸然終歸於出言莫矯之域,則其國豈不殆哉?此實爲今古之通患,而在今世爲尤甚,故臣敢先事而極言之。惟聖明深加警惕,必以傳所謂有言逆于予志,必求諸道,有言遜于予志,必求諸非道。作爲聽言之要符,無或以自聖自用之意,參錯於其間,則宗社幸甚。臣民幸甚,若夫節財用一事,卽今擧行,皆是萬萬不獲已者,撙節二字,姑無可論,而本來蕩然之經費,猝當此許多事役。其東覓西貸,艱辛苟且之狀,可以推知矣。然命令一下,有司之臣,忙急奉行,姑未見其十分渴乏之形,則雖以聖明宿諳其弊,或不無挨過緩視之慮,此甚可悶。伏惟聖志卓然,無事不念,無弊不矯,其於當革而可廢者,斷然行之,無所牽礙。雖以頃日諸宮房釐革之擧觀之,亦足見聖意之一出於裁省,而臣以爲,節財用三字,言之雖易,而行之實難。蓋其糾結棼錯,積以累百年,若欲行量入爲出之政,則人心波動,沮毁百端,若干減損之政,又不足爲矯捄之方,此臣所謂不可易言者也。在聖上,必須以衛文侯大布大帛之心爲心,其所委任而責成者,亦必得剛確諳鍊,不撓不動者,然後可以行之無疑,惟聖明熟量而審處焉。鳴呼,臣年迫七旬,死亡無日,塞免坯蟄,眞所謂尸居餘氣,況値大聖人礪新政之日,妄欲以區區陳腐之談,仰溷聰聽,極知其可笑。人必目之以老妄,而顧此一脈泯之前,竊自以有懷無隱,補拾袞闕,爲一半分報效之圖,炳然衷赤,可質天日。伏乞聖明,恕其愚而憐其志焉,臣無任屛營祈懇之至。荅啓字
丙申六月十三日,兼春秋張顯慶,義禁府啓目,金宗大議處,啓。傳曰,依允。
義禁府啓目,中官金尙澤,莫重藥房啓辭,持而不傳,因傳敎拿處,傳旨內辭緣,旣已遲晩,依先朝受敎,照律,何如?啓。傳曰,中官乏人,所坐且輕,付過放送爲良如敎。
丙申六月十三日辰時,朝上食陪祭入侍時,同副承旨柳戇,假注書徐龍輔,記事官卜台鎭·文采五,都廳林得浩,以次陪進。上自廬次,詣殯殿中排設廳,視膳訖,行朝上食。儀註上同上還廬次。上曰,他承旨與禮判入侍。賤臣承命而出,與行都承旨徐浩修,禮曹判書鄭尙淳進伏。上曰,科擧初試,亦爲之乎?尙淳曰,俄以單子入啓矣。上曰,武科初試額數幾人?知入。賤臣承命而出,還奏曰,一百人云矣。命書傳敎曰,庭試初試取人,當有幾人下敎,而鄕試旣用增廣初試之數,漢城試宜無異同。今番庭試初試取人,依春末增廣初試數爻擧行,而其中館試,名實俱無,可謂無義之無義。元額一百十人中,館試五十人計減事,分付。命退,諸臣以次退出。
丙申六月十三日酉時,上御廬次。副提調持湯劑入侍時,左承旨洪國榮,假注書徐龍輔,記事官卜台鎭·文采五,醫官慶絢,以次進伏訖。絢進湯劑,上進御。上曰,出仕禁府都事入侍。賤臣承命而出,與禁府都事朴右源進伏。上曰,都事誰之至親乎?右源曰,朴在源之弟矣。上曰,罪人見之乎?右源曰,臣則自外只爲荐棘,故未見其面矣。上曰,罪人處有何隨往之人乎?右源曰,聞諸地方官則有四人隨往云矣。上曰,隨往之人,皆錄名以來乎?右源曰,臣則忙急上來,故未及錄名,而使本道監司錄名上送矣。右源先退。上曰,荐棘都事隨往之書吏·羅將中,一名待令,可也。命書傳敎曰,望奠相値,秋科有下詢事,次對進定於明日。命退,承史以次退出。
丙申六月十三日酉時,上御廬次。左承旨入侍時,左承旨洪國榮,假注書柳孟養,記事官卜台鎭·文采五,以次進伏訖。上曰,注書勞問而來乎?臣孟養對曰,臣伏承聖敎,馳往山陵役處勞問後,傳宣下敎,與都監堂上眼同募軍工匠等處施賞而來矣。上命國榮讀公事訖。命退去,諸臣以次退出。
丙申六月十三日戌時,上御廬次。坐直承旨入侍時,同副承旨柳戇,假注書徐龍輔,記事官卜台鎭·文采五,以次進伏訖。命讀禁府公事書判付。上曰,荐棘羅將之隨來罪人之書札,甚可駭痛矣。戇曰,誠一變怪事矣。臣意則以爲,來時旣有受來之書札,則去時豈無受去之書札乎?事係非細,伏願亟命嚴鞫得情,以杜後弊焉。上曰,刑曹郞廳聽傳敎時,以去時受去書札與否,亦爲問目事,分付。命退,承史以次退出。
上在慶熙宮廬次。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
徐浩修啓曰,大臣·備局堂上依下敎來待矣。
傳于徐浩修曰,大臣·備局堂上引見。
柳戇啓曰,判義禁蔡濟恭,持朴右源供辭,依下敎來待矣。
傳于洪國榮曰,副提調持淸暑六和湯入侍。
傳于柳戇曰,訓將及禁將緘辭推考,斯速申飭。
傳于徐浩修曰,吏曹佐郞兪彦鎬·尹弘烈,一竝從重推考,更爲催促,若不入來,直捧禁推傳旨。
傳于徐浩修曰,吏郞禁推分揀,更爲催促,期於申前受香。
傳于洪國榮曰,祭官有下敎事,吏郞使之入侍。
傳于洪國榮曰,吏郞催促,何其緩耶?下人申飭。
傳于徐浩修曰,吏曹佐郞入來後,仍令省記,使之來呈於閤外。
傳于洪國榮曰,奉審禮堂留待。
傳于洪國榮曰,都承旨與禮判入侍。
吏曹口傳政事曰,以宋煥億爲兵曹正郞。
傳于徐浩修曰,時値極熱,外梓宮奉詣時,轝士軍人,令醫司各別看檢,而救療等事,亦令着實擧行。明當廉察,如有疎漏之弊,該官員隨現論罪,以此嚴飭,俾無一民顚仆之患,五部及轝士從事官處,亦爲嚴飭。
傳于徐浩修曰,轝士從事官及五部官員,兩醫司掌務官處,各別申飭,軍人中或有有病而不善救療之弊,則當嚴處,以此更爲分付,從事官則仍令入侍。
傳于徐浩修曰,徑先呼望,追入軍號,事異常例,哭班進去承旨竝推考,不飭注書,亦爲推考,使令査出除汰。
柳戇啓曰,判義禁蔡濟恭,持柳義養草供,依下敎來待矣。傳曰,入侍。
傳于柳戇曰,騎馬八匹立之。
又傳曰,騎馬二匹立之。
傳于柳戇曰,諸承旨入侍。
備忘記,傳于柳戇曰,不卜日卽爲祈晴事,回諭于江原監司金夏材。
以承傳色口傳下敎曰,左副承旨入侍。
金文淳,以山陵都監京郞廳,以摠護使言啓曰,外梓宮奉詣吉日,退定於今十五日,臣今日依前例,除肅拜進詣陵所之意,敢啓。答曰,知道。
申大升,以工曹言啓曰,大行大王殯殿供上,丙申三月初十日成服日,七月十三日返虞日至,進排炭燒木杻炬杻木,別單啓下矣。因山敎是,退定於來七月二十八日,返魂日至,更爲分定書入之意,敢啓。答曰,知道。
金文淳,以禮曹言啓曰。傳曰,時雨成霖,跨朔不霽,言念民事,極爲焦慮,況今外梓宮奉詣,亦不能如期,尤庸悶然。考之前例,亦有可據,祈晴之擧,有不可遲待立秋,不卜日十五日設行,齋官另擇事,分付事,命下矣。依聖敎,四門禜祭,今十五日爲始,三日而止事,知委,何如?答曰,允。
柳戇,以刑曹言啓曰,書吏羅將從輕重嚴繩事,命下矣。大明律主守敎囚反異條云,司獄官典獄卒,敎令罪囚變亂事情及通傳言語出入人罪者,以全罪論。同罪人罪名例云,隨從者減一等,羅將文仁樞,加刑一次後,依此律施行,遠地定配於平安道熙川郡。書吏咸舜恭,杖一百,徒三年,定配於慶尙道慈仁縣,竝卽押送之意,敢啓。答曰,知道。羅將待五日之限,加刑定配。
丙申六月十四日,兼春秋張顯慶,義禁府啓目,金宗大照律,以大明律不應爲條,大典推斷條,杖一百收贖公罪,啓。傳曰,依允。
義禁府啓目,都事朴右源,不能檢下,隨行羅將,潛受逆謙之私書,走傳於復命之前,此實前所未有之事,所當請刑是乎矣。旣有持供以奏之命,上裁,何如?啓。傳曰,不能束下,有此前所未有之事,況荐棘狀啓來到後浹望,而復命亦極怠慢是置,不可以不知,分揀放送,議處爲良如敎。
義禁府啓目,朴右源不能檢下,已極可駭,稽緩復命,亦涉怠慢,其在嚴紀綱杜後弊之道,不可薄勘而止,以此照律,何如?啓。傳曰,依允。
丙申六月十四日卯時,朝奠陪祭入侍時,右副承旨申大升,假注書徐龍輔,記事官卜台鎭·文采五,都廳李秉模,以次陪進。上自廬次,詣殯殿中排設廳,視膳訖,行朝奠。儀註上同上還廬次,諸臣以次退出。
丙申六月十四日卯時,上御興政堂。大臣·備局堂上引見入侍時,領議政金陽澤,左議政金尙喆,右議政鄭存謙,仁陽君李景祜,漢城判尹具善復,行司直蔡濟恭,行戶曹判書鄭弘淳,行司直金漢耆,禮曹判書鄭尙淳,兵曹判書李徽之,刑曹判書李溎,行副護軍李漢膺,漢城左尹尹得養,行副護軍李柱國,戶曹參判金華鎭,吏曹參判權噵,行副司直徐有隣,行副司直鄭一祥,大司諫洪檍,執義李一曾,司諫李在學,掌令柳榮鎭,持平李濟萬·趙德潤,副校理鄭宇淳,正言姜,行都承旨徐浩修,假注書徐龍輔,記事官卜台鎭·文采五,以次進伏訖。陽澤曰,潦雨一向支離,聖體,若何?上曰,一樣。陽澤曰,王大妃殿氣候,何如?上曰,一樣。陽澤曰,惠慶宮氣候,何如?上曰,一樣。陽澤曰,外梓宮今日當爲移奉,而雨勢如此,道路泥滑,不可不姑觀日勢而移奉矣。上曰,雨勢如此,今日則似難移奉矣。尙喆曰,雨水太過,農形可悶,雖因山前,祈淸祭設行則似好矣。上曰,聞禮判所言,則立秋前,不得行祈晴祭云,然否?陽澤曰,雖於立秋之前,雨水若太過,則或有已行之前例,而丁丑年因山前,亦有行祈雨祭之例矣。今此雨水太過,農形一時可悶,不可不早爲祈晴祭矣。上曰,然則行之好矣。上曰,忠淸道增廣初試,何以區處則爲好耶?陽澤曰,依京試例,以今春封,令都事試取則似好矣。命書傳敎曰,諸道初試,旣以各道榜目用之,其在一視之道,不可異同,忠淸右道,未及拆榜,封置試券云。依京司以收券爲錄名,設場試取,時任都事改差,其代另加擇擬事,分付該曹。上曰,八月陵幸時,欲爲永祐園酌獻禮,而一日之內,不爲値暮乎?陽澤曰,若早爲出宮,則似不値暮矣。陽澤曰,丁丑因山,時當盛暑,轝士軍人,多有病傷之弊,故其時有賜給藥物之命。今亦依丁丑年例,令醫司優給藥物,以爲救療之地,何如?上曰,依爲之。出擧條陽澤曰,義州府尹李亨逵,屢呈辭狀,病亦難强,水原府使沈頤之,其父病長在牀席,勢難離側供職云,竝爲許遞,何如?上曰,依爲之。出擧條陽澤曰,訓鍊大將張志恒,昨日濬川坐起,稱病不爲來參,果是實病,則前一日參訓局褒貶,今日賓對,初欲入來而不來,其非實病,推此可知。武臣之偃便,其宜警飭,從重推考,何如?上曰,依爲之。存謙曰,旣有言端,故仰達矣。武將例兼濬堂,而昨日貶坐,俱不進參,極涉未安,公頉外懸病武將,一竝從重推考,何如?上曰,公頉外武將,一竝緘辭,從重推考。出擧條尙喆曰,丁字閣靈座靈寢所排滿頂骨平牀及高欄牀,喪禮補編儀節條,有山陵都監新造之敎,而末後受敎,則以殯殿所排者,仍用於山陵爲敎,今番何以爲之乎?上曰,依受敎擧行,可也。出擧條尙淳曰,今日若雨晴,則奉外梓宮一節,入來稟之乎?上曰,雨若小晴,直爲下直,可也。徽之曰,取考庚子甲辰謄錄,則因山時挾靈轝砲手一百名,前後射隊軍兵八百名,皆以訓局軍兵擧行矣。今亦依此擧行乎?敢稟。上曰,依爲之。出擧條徽之曰,取考丁丑謄錄,則傳敎中禁軍傳語,置之,此後雖非親隨靈轝之時,只定禁軍一人,下玄宮狀聞飛傳,其餘禁軍傳語勿爲擧行事,載於補編矣。今亦依此擧行乎?敢稟。上曰,依爲之。出擧條徽之曰,取考謄錄,則因山時陵所周回,設網子設布帳,晝停所,只設布帳事,令京畿監司及守禦廳擧行矣。今番依此擧行,何如?上曰,依爲之。出擧條華鎭曰,景慕宮園儀排草,送于柳義養,則柳義養謂有情勢,還爲送之,何以爲之乎?上曰,此不可以情勢推托者,還爲給之,可也。尙淳曰,向日筵中,以禜祭事有所下詢,而其時則雨勢不多,故以不必行之意,仰達矣。今則雨勢太支離,害於農事,自臣曹以行祭之意,草記擧行乎?上曰,雨勢如此,不可不卽行禜祭。命書傳敎曰,時雨成霖,跨朔不霽,言念農事,極爲焦慮,況今外梓宮奉詣,亦不能如期,尤庸悶然。考之前例,亦有可據,祈晴之擧,有不可遲待立秋,不卜日十五日設行,齋官另擇事,分付。命吏判出去擧行,命禮判出去差除,命浩修讀刑曹草記。命書傳敎曰,不特此罪人,此等之習,大係紀綱,不可尋常處之,令該曹當該書吏·羅將從輕重嚴繩。命浩修讀柳義養御史時書啓。上曰,大臣之意,何如?陽澤曰,此雖出畏厚謙氣焰而然,安得無罪?上曰,任希雨·李命彬,皆已被罪,獨於義養,豈可屈法乎?命書傳敎曰,大臣雖有所奏,予則曰,雖未知鄭錫達治績之果如書啓,而七十餘州邑宰,豈無出於錫達之右者哉?然則奉使無狀,不獨任希雨,李命彬當之,可也。其他鄙瑣之事,其在綜核之道,亦不可置之䵝昧之科,前御史柳義養方帶館職,本職改差,下該府嚴問口招,登對以聞。又命書傳敎曰,受香於今日,則今日內謝恩,然後可以擧行,吏郞申飭行公。又命書傳敎曰,予欲嚴處,而事在令前,二軍色郞廳洪文海,姑先罷職,其代另加擇擬,口傳差出事,分付。檍·一曾·在學·榮鎭·濟萬·德潤·宇淳·啓曰,請文女按律處斷。措辭見上上曰,不允。又啓曰,請厚謙快正王法,其母依律處斷。措辭見上上曰,不允。又啓曰,請礪山府竄配罪人洪麟漢絶島安置。措辭見上上曰,不允。又啓曰,請付處罪人申晦亟施遠竄之典。措辭見上上曰,不允。檍·一曾·在學·榮鎭·濟萬·德潤·啓曰,請聖國·尙魯諸子亟施當律。措辭見上上曰,不允。一曾·榮鎭·濟萬·德潤啓曰,請黑山島充軍罪人趙德昌依律處斷。措辭見上上曰,不允。又啓曰,請大靜縣爲奴罪人金壽賢依律處斷。措辭見上上曰,不允。又啓曰,請鏡城府定配罪人洪述海依律處斷。措辭見上上曰,不允。又啓曰,請東萊府定配罪人元義孫依律處斷。措辭見上上曰,不允。又啓曰,請罪人金曄嚴刑島配。措辭見上上曰,不允。檍·在學·啓曰,請南海縣圍籬安置罪人具庠,更令王府嚴鞫得情,快正王法。措辭見上上曰,不允。又啓曰,請大靜縣爲奴罪人金壽賢,更令王府拿鞫嚴問,依律處斷。措辭見上上曰,不允。又啓曰,請副司直洪龍漢爲先削職。措辭見上上曰,不允。檍啓曰,各道寺刹之稱以願堂者,不知創於何時,而近益浸廣,殆遍域中。此雖出於僧徒之積困官役,依藉保存之計,而至於私奉位版,擅行享祀,則其爲䙝瀆,莫甚於此。請命一竝禁斷,各營邑侵漁僧徒之弊,亦爲嚴飭。上曰,予欲下敎,猶嫌太速而未果,聞此啓辭,予庸嘉乃,闢異端卽我朝家法。寺刹之稱以願堂者,已極未安,而至於建閣,造主住之,擅奉享事,事之不敬,莫甚於此。先朝亦嘗靳許於諸宮房手本,予所仰覩,以故龍洞宮之美篁寺,曩予在儲之日,亦已撤毁。況今正風俗之日,其所有補於世敎者,固當靡不用極,禮判旣承下敎,依此一竝還屬本宮,可也。檍·一曾·在學·榮鎭·濟萬·德潤·宇淳·所懷。厚賊滔天之勢,今猶未已,至令羅卒,先於復命,傳其私札,此已萬萬驚駭,而餘威所及,又不知做出何樣禍機,則假息一日,隱憂百端。三司之請,決不可許久靳兪,以長其凶圖,而且其母之姑不忍按法。臣敢不仰揣聖意,而城闉之內,一向偃處,則亦一國家之禍根,爲先城外安置,斷不可已也。上曰,予意各有所在矣。以上出擧條命退,諸臣以次退出。
丙申六月十四日申時,上御廬次。藥房副提調持湯劑入侍時,副提調洪國榮,假注書柳孟養,記事官卜台鎭·文采五,醫官慶絢,以次進伏訖。上曰,吏郞終不入來乎?國榮曰,今方入來云矣。上曰,注書出去,吏郞禁推傳敎,姑勿頒布,兩吏郞入侍事,分付。吏曹佐郞兪彦鎬·尹弘烈進前。上曰,兪彦鎬則雖初見,聞名久矣。尹弘烈則自春坊時熟知之銓郞復舊,意蓋深矣。通望銓注之任,不輕而重,須善爲之也。國榮曰,銓郞之任,公平雅正,然後可能稱其識矣。此銓郞則非但公平雅正,文學才猷,非比尋常,復設初可謂得人矣。上曰,然矣。命入祭報府,命國榮讀之,讀訖,命吏郞先退。上曰,諸承旨姑勿申退事,分付。絢奉湯劑進前,上進御。命退去,諸臣以次出。
丙申六月十四日申時,上御廬次。禮判入侍時,禮曹判書鄭尙淳,行都承旨徐浩修,假注書徐龍輔,記事官卜台鎭·文采五,轝士從事官金聖和,以次進伏訖。上曰,禮曹參判入侍。賤臣承命而出,與禮曹參判沈履之進伏。上曰,昨聞轝士軍有一名致傷者云,不至大段受傷乎?聖和曰,皮膚略有傷處,而不至大段受傷矣。上曰,今日外梓宮移奉時,轝士軍抄出乎?聖和曰,抄出等待矣。上曰,明當廉察,而若有不謹之事,轝士從事官,當重繩,惕念擧行,可也。聖和先退。上曰,今日雨勢似晴,外梓宮可以移奉耶?尙淳曰,俄者畿伯,令拔馬往返,看審道路,如不大段泥濘,則今日當移奉云矣。上曰,禜祭事已爲擧行乎?尙淳曰,擧行矣。尙淳先退。上曰,貢膳定例,皆已釐正乎?履之曰,其中有稟定事矣。列乾紅蛤及乾加魚,在外邑爲弊端,而在國家似甚不緊,何以爲之乎?上曰,拔之,可也。命退,諸臣以次退出。
丙申六月十四日酉時,上御廬次。判義禁·都承旨同爲入侍時,判義禁蔡濟恭,行都承旨徐浩修,假注書徐龍輔,記事官卜台鎭·文采五,以次進伏訖。命讀禁府柳義養供辭。上曰,其時柳義養書啓,判禁見之否?濟恭曰,臣得見之,而所褒者太過矣。命書傳敎曰,觀此所供,張皇支蔓,非供伊訴,不但有欠,置對之體,其所發明,湊合杜撰,全不別白。大抵褒啓,鄭錫達,豈必有常時面分而然哉?渠意似出畏怯之致,以知養爲從弟,則欲其避厚謙之怨者,不是大罪。所可駭者,身爲御史,尙州之邑不封庫,則於渠可謂無恩而無怨,若此則避厚謙之怨足矣。不此之爲,專事褒美於錫達,今乃以首褒趙載萬,爲發明之端。考之書啓之褒辭,孰優孰劣,文書皎然,焉可誣也?其他瑣瑣鄙謗,旣不可以贓汚論者,況在淸朝敦厚之道,不欲以有傷盤劍之風者,迫問於繡衣,向所列罪狀,足可懲勵,前御史柳義養,以此議處。上曰,明日則値齋不得開坐,今日內議處,可也。濟恭先退。上曰,大提學祭文,如已盡製,直爲入侍。他承旨與祈雨祭祭官入侍,賤臣承命而出,與左承旨洪國榮,祭官李秉模·沈有鎭·金履正·申應顯進伏,浩修先退,上曰,欽哉欽哉,禁酒禁草等事,亦爲各別申飭,可也。祭官先退。大提學李徽之追入,進禜祭祭文,徽之先退。上曰,諸承旨竝入侍。賤臣承令而出,與行都承旨徐浩修,左副承旨金文淳,右副承旨申大升,同副承旨柳戇進伏。上曰,都承旨馳詣興仁門,左承旨馳詣敦義門,左副承旨馳詣肅靖門,右副承旨馳詣崇禮門,摘奸以來。出榻敎命退,諸臣以次退出。
丙申六月十四日二更四點,上御廬次。左承旨入侍時,左承旨洪國榮,假注書徐龍輔,記事官卜台鎭·文采五,以次進伏訖。國榮曰,臣敬奉聖敎,馳詣敦義門摘奸,祭物·祭井精潔,諸執事,進排官無頉,禁酒·禁草等事,獻官着實申飭矣。上曰,夜已深乎?國榮曰,二更四點矣。命退,承史以次退出。
丙申六月十四日五更三點,上御廬次。左副承旨入侍時,左副承旨金文淳,假注書徐龍輔,記事官卜台鎭·文采五,以次進伏訖。上曰,外梓宮已爲奉去云耶?文淳曰,未得知之矣。命書傳敎曰,待明朝宣傳官一人發送,外梓宮役事始役形地,問于摠護使,狀啓受來,轝士軍人,能無傷病之人乎?亦爲問于摠護使以奏。又命書傳敎曰,外梓宮奉詣陵所時刻已屆,天又雨霽,無事進發,而無事渡涉於泥濘之處乎?以撥馬禁軍一人,定送到陵所前,先於注書入送事,分付。文淳曰,臣敬奉聖敎,馳詣肅靖門禜祭所摘奸,諸執事無頉,而進排官中當部都事不爲待令,祭井尙不修淨矣。命書傳敎曰,爲民替禱,方此虔誠,則進排官中當部都事不爲待令,祭井尙不修淨。人事之不能修於下若此,安得望神道之應於上?雖未知事故之如何,不可無罪,當該官員,事過後拿處。命退,承史以次退出。
上在慶熙宮泰寧殿南行閣廬次。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
大殿·王大妃殿·惠慶宮·中宮殿望祭罷後,政院·玉堂單子問安。答曰,罔極。
大殿·王大妃殿·惠慶宮·中宮殿望祭罷後,藥房口傳問安。答曰,罔極。
大殿·王大妃殿·惠慶宮·中宮殿望祭罷後,朝廷二品以上·六曹堂上·大司憲·大司諫·宗班單子問安。答曰,罔極。
傳于金文淳曰,咸鏡監司留待。
傳于洪國榮曰,自初不捧政院問安,當該承傳色,越俸一等。
又傳于曰,副提調持淸暑六和湯入侍。
又傳于曰,騎馬一疋立之。
洪國榮,以禮曹言啓曰,卽接孝陵參奉所報,則本陵陵上西邊曲墻六尺許,今日卯時量,向外傾壞云。陵上曲墻,有此傾壞之患,不可無慰安之擧,慰安告由文,不卜日今十七日擧行。本曹堂上郞廳,依前例進去奉審後,稟處,何如?傳曰,允。
金文淳,以吏曹言啓曰,明日全羅道進香時大祝,前正言李弘濟塡差,而時無職名,令該曹口傳付軍職,何如?傳曰,允。
徐浩修,以御營廳言啓曰,本廳從事官及諸將校今丙申年春夏等褒貶,當爲等第,而都提調臣金致仁奉命出疆,限內不得磨勘之意,敢啓。答曰,知道。
又以濬川司郞廳,以都提調意啓曰,本司都廳及郞廳今丙申年春夏等褒貶等第,磨勘以入之意,敢啓。傳曰,知道。
又以禁衛營從事官,以都提調意啓曰,本營從事官及諸將官等今丙申春夏等褒貶,磨勘以入之意,敢啓。傳曰,知道。
又以禁衛營從事官,以都提調意啓曰,本營今春夏等褒貶,磨勘啓本中一處刀擦矣,敢啓。傳曰,知道。
又以訓鍊都監從事官,以都提調意啓曰,今丙申年春夏等褒貶,磨勘以入,而去乙未秋冬等褒貶,亦當追磨勘,而其時從事官將校已多遞易,依例蕩滌之意,敢啓。傳曰,知道。
又以宣惠廳,以都提調意啓曰,本廳郞廳等今丙申春夏等褒貶等第,磨勘以入之意,敢啓。傳曰,知道。
備忘記,傳于洪國榮曰,近日畿甸使客旁午,小民之疲於奔命,如入目中,諸陵寢雨漏處,待立秋補修,則禮曹堂郞奉審之行,太涉文具,徒煩廚傳,皆令待補修時進去。此外別星之支供等節,因山前務遵節省,以爲畿氓一分息肩之道事,分付。
徐浩修,以軍器寺官員,以都提調意啓曰,本寺官乙未秋冬等褒貶,因都提調有故,不得磨勘矣。今番殿最時,當爲一體追行等第,而其時官員,已多遞去,不得磨勘之意,敢啓。傳曰,知道。
又以敦寧府言啓曰,府郞廳等矣今春夏等褒貶等第,當爲磨勘,而首堂上未差,故限內不得爲之之意,敢啓。傳曰,知道。
洪國榮,以禮曹言啓曰,社稷署·各陵殿園墓·本曹郞廳·四學·童蒙敎官·典牲署·掌樂院·禮賓寺·歸厚署·通禮院·東西氷庫·奉常寺·校書館·司譯院·典醫監·觀象監·圖畫署官員等今丙申年春夏等褒貶等第以入,而宗廟署·弘文館·藝文館·春秋館·承文院·成均館·東西活人署·內醫院·惠民署·東關王廟·南關王廟官員等褒貶,各其司都提調提調堂上有故,不得一時磨勘之意,敢啓。傳曰,知道。
申大升,以兵曹言啓曰,本曹今春夏等褒貶啓本中刀擦二處之意,敢啓。傳曰,知道。
徐有慶,以忠勳府言啓曰,今丙申年春夏等褒貶,當爲磨勘,而本府有司堂上綾恩君臣具明明,方在身病中,限內不得爲之之意,敢啓。傳曰,知道。
金文淳,以戶曹言啓曰,本曹郞廳及所屬各司官員今丙申春夏等褒貶,依前例磨勘以入,而軍資監則提調有故,不得磨勘。至於司宰監·濟用監·平市署·內贍寺,五部去乙未秋冬等褒貶,因各其司提調·漢城府堂上有故,限內不得磨勘矣。今則其時官員,旣多遷轉,有難考績,依近例蕩滌,何如?傳曰,知道。
又以耆老所言啓曰,本所有司堂上臣沈鏽,方在身病中,今春夏等褒貶啓本,限內不得封進之意,敢啓。傳曰,知道。
申大升,以刑曹言啓曰,典獄署今春夏等褒貶,本曹參議與刑房承旨當爲磨勘,而參議李普觀服制不進,限內不得磨勘以入之意,敢啓。傳曰,知道。
徐浩修,以吏曹言啓曰,曹所屬宗簿寺,司饔院官員等矣今丙申年春夏等褒貶,當爲等第,而因提調有故,不得磨勘之意,敢啓。傳曰,知道。
金文淳,以禮曹言啓曰,本曹所屬各司官員今春夏等褒貶等第時,司譯院祿官啓本中刀擦三處之意,敢啓。傳曰,知道。
徐有慶,以禮曹言啓曰,今此本曹褒貶時,恭陵令李雨培,弘陵參奉趙廷獻,與判書臣鄭尙淳,有應避之嫌,不得同參。臣秉鼎獨爲磨勘,別單書入之意,敢啓。傳曰,知道。
又以宗親府言啓曰,本府郞廳矣今丙申春夏等褒貶等第,當爲磨勘,而堂上不備,限內不得爲之之意,敢啓。傳曰,知道。
柳戇,以兵曹言啓曰,本曹今春夏等褒貶等第磨勘以入,而所屬訓鍊院官員等褒貶,因本院堂上有故,不得一體磨勘之意,敢啓。傳曰,知道。
申大升,以工曹言啓曰,本曹今丙申春夏等褒貶,當爲磨勘,而判書臣李重祜山陵都監堂上進,參判臣鄭履煥,陳疏在外,限內不得爲之之意,敢啓。傳曰,知道。
大司憲李聖圭,執義李一曾,司諫李在學,掌令柳榮鎭,持平李濟萬·趙德潤,校理朴天衡,副校理鄭宇淳,正言姜,副修撰李獻慶啓曰,請文女按律處斷。又啓曰,請厚謙快正王法,其母依律處斷。又啓曰,請礪山府竄配罪人洪麟漢絶島安置。又啓曰,請付處罪人申晦亟施遠竄之典。答三司曰,不允。措辭見上
大司憲李聖圭,執義李一曾,司諫李在學,掌令柳榮鎭,持平李濟萬·趙德潤,正言姜啓曰,請聖國·尙魯諸子亟施當律。答曰,不允。措辭見上
掌令柳榮鎭啓曰,請黑山島充軍罪人趙德昌依律處斷。又啓曰,請大靜縣爲奴罪人金壽賢依律處斷。又啓曰,請鏡城府定配罪人洪述海依律處斷。又啓曰,請東萊府定配罪人元義孫依律處斷。又啓曰,請罪人金曄嚴刑島配。答曰,不允。措辭見上
司諫李在學啓曰,請南海縣圍籬安置罪人具庠,更令王府嚴鞫得情,快正王法。又啓曰,請大靜縣爲奴罪人金壽賢,更令王府拿鞫嚴問,依律處斷。又啓曰,請副司直洪龍漢爲先削職。答曰,不允。措辭見上
副司直趙明鼎疏曰,伏以,臣坯蟄聾聵之中,過聽傳說,妄謂諸科幾盡革罷,處分不日將下,特以憂悶之忱,略陳愼重之意。至於開言路節財用,乃是臣素所蓄積,而亦嘗警咳於离席者,故竝附先事之戒。及承批旨,有下廟堂稟處之敎,臣於此,誠不勝訝惑,臣疏上款,雖論科事,而臣與諸臣之所獻議者,俱在香案之前,則獨臣此疏之先下廟堂,已是格例之外。若其下二段,戒在方來,此惟在聖心之存者,而本不關於廟堂之覆奏,則何爲而有此命也?蕘說之不屑賜答,臣心只增惶愧,何敢抗顔煩瀆,而第此事頗有關係。伏惟聖人作而萬物覩,德音孔昭,朝野咸聳,數月之間,風采丕變,無若丹朱之戒,庶幾更發於吁咈之際矣。不幸臣陳腐之談,偶未槪聽,人將曰,彼夫也是雷肆舊僚,積幾年侍講者,而草草規勉之語,尙不得一字之答。如吾疎逖者,尤何敢妄有云云,則是以臣一疏之故,遂閉四方之口,其爲害,殆甚於訑訑之拒人,則臣雖萬被誅戮,將何以贖其罪乎?言路開閉,實關有國興替,其端至微,流弊甚大。此臣所以冒嫌冒死,不得不更言者也。伏乞聖明,深思徐究,無以臣愚而廢其言,益恢來諫之量,益勉進學之方,俾聖德益光,聖化益隆,則臣雖夕死,可以無憾。斷斷此心,庶蒙天日之鑑燭,而旣言而又言之,愚不知止,狂妄猥越,臣尤死罪,臣無任屛營祈懇之至,謹昧死以聞。答曰,省疏具悉。卿疏之批,首言盡卿意見,則可謂悅卿言矣。末曰下廟堂稟處,可謂用卿言矣,庶不負卿恢拓地步之請矣。又見卿章,斷斷之言,良足以見卿眷眷之悃,予庸嘉之,卿須亮悉。
丙申六月十五日,兼春秋張顯慶,義禁府啓目,前御史柳義養,身爲御史,嶺南七十州之中,以鄭錫達爲治最,以公廨修改爲褒,其心之出於畏怯,明若觀火。奉使無狀之罪,於是乎著矣,以此照律,何如?啓。傳曰,依允。
丙申六月十五日卯時,望奠陪祭入侍時,行都承旨徐浩修,左承旨洪國榮,右承旨徐有慶,左副承旨金文淳,右副承旨申大升,同副承旨柳戇,假注書徐龍輔,記事官卜台鎭·文采五,都廳林得浩,以次陪進。上自廬次,詣殯殿中排設廳,視膳訖,行望奠。儀註上同上還廬次,諸臣以次退出。
丙申六月十五日辰時,上御興政堂。吏兵房承旨持殿最,禮房承旨同爲入侍時,行都承旨徐浩修,左承旨洪國榮,左副承旨金文淳,假注書徐龍輔,記事官卜台鎭·文采五,以次進伏訖。上曰,工房承旨及事變注書同爲入侍。賤臣承命而出,與右副承旨申大升,事變假注書吳翰源進伏,命讀各道各司褒貶。上曰,咸鏡監司入侍。翰源承命而出,與咸鏡監司趙重晦進伏,命國榮讀宣諭。上曰,以一道之任委卿,卿其懋哉。重晦先退,讀殿最訖。命書傳敎曰,貶坐之無端不參,先朝飭敎,何等至嚴,而職在從班之臣,有此不參之事,李祖源情勢似然,其外不參侍從禁推。又命書傳敎曰,京山之童濯,職由於松禁之疎緩旣曰疎緩,則姑恕可乎?予意以爲,參軍之罪,不可與元戎一時不參貶坐比也。領相之意,予莫曉也,何待草記。參軍尹衡德下考施行。又命書傳敎曰,今番忠淸水營宮材木輸納之船,隨載隨敗,幾乎無一完船,水使當觀緘答而處之,不能盡心戎備之,守令邊將,不可無示警,貶目點下,皆以次考施行。又命書傳敎曰,全羅右水使崔景岳褒貶啓本,宮人族屬,掖隷出身,擧皆專事純褒,至於朴壽景之倖逭邦憲者,亦可純褒乎?該水使爲先緘辭,從重推考。此啓本還下送,令監司更以實績等勒。又命書傳敎曰,昨聞中官所奏,今年內侍考講,自春徂夏,一不擧行,今年削講事,考例稟請,故予已許之。然則敎官題目之着意勸課,訓講無怠等語,殆不襯似,大臣筵奏,向者飭敎之意焉在?褒貶赴坐吏曹判書徐命善,參判權噵,從重推考。等第勿施,內侍講之不爲,非渠之故,則敎官勿置下等,待來年設講後計仕事,分付。勿出朝報文淳曰,卽伏見禮曹今春夏等褒貶啓本,則兼引儀玄啓寅等第,致勤點下。殊無嚴明殿最之意,禮曹判書鄭尙淳,參議李秉鼎,竝推考警責,何如?上曰,依爲之。出擧條文淳曰,卽伏見各道今春夏等褒貶啓本,則鐵山府使李延喆,楚山府使李徽遠,慶興府使鄭觀采,北靑府使李德傳,文川郡守柳雲羽,高原郡守金烜,綾州牧使吳鉉胄,長城府使金恒柱,礪山府使趙嶫,高敞縣監金就大,務安縣監權禛,長水縣監金安默等等第,致勤點下。咸鏡監司則守令又無一人居下,殊無嚴明殿最之意。平安監司徐命膺,咸鏡監司韓光會,全羅監司李普行,竝推考警責,何如?上曰,依爲之。出擧條浩修曰,卽伏見今春夏等褒貶啓本,則忠淸水使金麟瑞,全羅水使洪和輔,北兵使柳鎭夏邊將等第,致勤點下。黃海水使具以謙,南兵使金相玉,邊將無一人居下,殊無嚴明殿最之意,竝推考警責,何如?上曰,依爲之。出擧條命退,承史以次退出。
丙申六月十五日申時,上御廬次。坐直承旨入侍時,右副承旨申大升,事變假注書吳翰源,記事官卜台鎭·文采五,以次進伏。上命承旨讀趙明鼎疏,命書之曰,重臣趙明鼎之疏批下二款,亦以下廟堂稟處,重臣再疏自引,而予之初意,則大臣摠百官而董庶務。言路之開閉,必當委之臺閣,財用之慳費,亦當責之有司,是爲稟處之道也。蓋欲以重臣之言,不歸於空蕩蕩也。仍命招入自陵所馳來禁軍,下詢曰,外梓宮何時奉安於陵所乎?禁軍對曰,今日午後安奉矣。又敎曰,轝士軍無致傷之人乎?對曰,別無致傷者,而一二人中暑顚仆,不至大端矣。上曰,汝何處居生乎?對曰,平壤矣。上曰,從事官着實擧行乎?對曰,衝泥奔奏,善爲擧行矣。命賤臣持入趙明鼎初疏批答,承旨讀奏訖,退出。
丙申六月十五日申時,上御廬次。藥房入侍時,左承旨洪國榮,假注書徐龍輔,記事官卜台鎭·文采五,醫官慶絢·吳道炯,以次進伏訖。上曰,近來鼻部有小腫,久不差完,此非腫之毒類乎?道炯曰,此乃一時外風所祟,非大段毒腫矣。上曰,何以治之則爲好耶?道炯曰,若以蜜餠等屬付之,則自然差完矣。絢進湯劑,上進御。上曰,夕奠當親奠,陪祭諸臣待令。命退,承史以次退出。
丙申六月十五日酉時,夕奠陪祭入侍時,右副承旨申大升,假注書徐龍輔,記事官卜台鎭·文采五,都廳林得浩,以次陪進。上自廬次,詣殯殿中排設廳,視膳訖,行夕奠。儀註上同上還廬次,諸臣以次退出。
丙申六月十五日酉時,上御廬次。都監堂上入侍時,魂殿都監堂上金漢耆,左承旨洪國榮,假注書徐龍輔,記事官卜台鎭·文采五,以次進伏訖。上曰,因山時玄纁,以幾尺用之乎?漢耆曰,姑未得知矣。上曰,遺衣亦有稱數乎?漢耆曰,亦未得知矣。上曰,詳考補編及前例,明日更奏王大妃殿,明日承候,可也。漢耆先退。上曰,今日雨勢乍晴矣。國榮曰,然矣。上曰,上注書尙不入來乎?國榮曰,姑未入來矣。上曰,外梓宮似已到陵所矣。國榮曰,似早詣陵所矣。命退,承史以次退出。
上在慶熙宮泰寧殿南行閣廬次。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
傳于洪國榮曰,禮房承旨入侍。
備忘記,旣有新定節目,則司謁,雖摠別監,至於手本,則各有所掌,不當爲司謁之爲之,當爲司鑰之不爲,俱極矇然。司謁太明喆,書樓司鑰姜世重,一竝從重推考。
傳于徐浩修曰,軍器提調具善復使之來待。
柳焵啓曰,軍器提調具善復,依下敎來待矣。
傳于洪國榮曰,兵房承旨,與武庫提調入侍。
傳于洪國榮曰,副提調持加減心腎湯入侍。
傳于洪國榮曰,洪樂仁特除職□□□處不動乎?卽爲催促入侍。
備忘記,傳于洪國榮曰,予之召洪樂仁非但欲面諭予意,使之往傳於奉朝賀,則一向偃處,尙無動靜。然則以宰臣違傲之故,而予意不得諭於奉朝賀乎?其在君臣之分,父子之義,得不寒心之甚,其令洪樂仁知悉。
又傳于曰,戚里,本曾自是然乎?卽卽催促。
又傳于曰,爲人臣而不知分義乎?問于洪樂仁。
洪國榮,以吏曹言啓曰,今日本曹開拆坐起時,考見京外褒貶啓本,則奉常寺正李身晦,以損體宜警爲目,僉正陳漢輔,以盍勉飭下爲目,通禮院兼引儀玄啓寅,以處身宜謹爲目,綾州牧使吳鉉胄,以杖或繁濫爲目,長城府使金恒柱,以振作宜勉爲目,務安縣監禛,以宜愼觀瞻爲目,長水縣監金安默,以威欠束吏爲目,鐵山府使李延喆,以聽斷或疎爲目,高原郡守金烜,以損體宜警爲目,則宜置下考而置諸中考,致勤點下,依定式,竝下考施行。礪山府使趙嶫,以事或差失爲目,慶興府使鄭觀采,以輕率宜恕爲目,文川郡守柳雲羽,以何妨或疎爲目,北靑府使李德傳,八字評品,頗有貶意,楚山府使李徽遠兩句題目,全無褒語,則宜置中考而置諸上考,致勤點下,依定式,竝中考施行。奉常寺參奉李普榮,高敞縣監金就大,依傳敎,竝下考施行。韓山郡守洪配漢,庇仁縣監李福遠,依傳敎,竝次考施行之意,敢啓。傳曰,知道。
柳焵,以轝士廳言啓曰,外梓宮陪往本廳從事官金聖和馳報內,今日申時,外梓宮,無弊陪進陵上,轝士軍,別無中暑大段致傷之事云,緣由,敢啓。傳曰,旣有傷脅者,則焉敢循例草記?大將李柱國從重推考,從事官當待廉問之回奏,更有所處分矣。
徐浩修,以軍器寺提調言啓曰,臣敬奉聖敎,進詣昌慶宮,各樣軍器,一一看審後,有頉名色,別單書入之意,敢啓。傳曰,知道。
柳焵,以兵曹言啓曰,依傳敎,昌德宮衛將鄭光淳,決棍加十五度後,移送刑曹之意,敢啓。傳曰,知道。
又以兵曹言啓曰,格浦別將李得仁,連二等居中,其不職可知,依例罷黜,何如?傳曰,允。
又以義禁府言啓曰,副司果李羽逵,禁推事,傳旨啓下矣。李羽逵時在京畿抱川地云,依例發遣府羅將拿來,何如?傳曰,允。
柳綱,以兵曹言啓曰,今日拆見諸道褒貶啓本,則北兵使柳鎭夏啓本中,訓戎僉使李光洙,以損體宜警爲目,吾村權管鄭復恒,以妄率宜警爲目。全羅左水使洪和輔啓本中,鹿島萬戶崔弘祥,以胡不勤飭爲目,則竝宜置下考而置諸中考,致勤點下。鉢浦萬戶全致和,以微過宜恕爲目,則宜置中考,而置諸上考,殊無嚴明殿最之意,當該帥臣,所當推考警責,而旣自政院察推,勿論。開城留守宋淳明啓本中,礪峴僉使崔宗華,以報辭失宜爲目,則宜置下考而置諸中考,亦無嚴明殿最之意,宋淳明推考警責。李光洙·鄭復恒·崔弘祥·崔宗華,竝下考施行,全致和中考施行。平薪僉使李挺馝,司僕寺等第,以故失頗多,置諸中考,致勤點下,依例下考施行。馬梁僉使宋世僑,依承傳中考施行,何如?傳曰,允。
大司憲李聖圭,執義李一曾,司諫李在學,掌令柳榮鎭,持平李濟萬·趙德潤,校理朴天衡,副校理鄭宇淳,正言姜,副修撰李儒慶啓曰,文女,敢以後宮,締結逆相,潛懷篡奪之心,肆行危逼之計。究厥情狀,罪關宗社,惡極天地,雖千剮萬戮,猶不足以少洩神人之憤,則豈可安置城外而止?請文女按律處斷。厚謙母子之罪,前後聲討,已盡窮凶之跡,凡在血氣之倫者,皆曰可殺,而至若厚謙平日作爲,莫非貫盈之惡,而撮其大者而言之,則竊弄威福也,危逼聖躬也,不滿代聽也。有一於此,難逭顯戮,況且耇·輝復出之書,囚人南間之說,實是渠斷案眞贓,則其何可一刻容息於覆載之間乎?母子相應,內外交煽,潛懷凶圖,謀危宗國,此而不誅,其可謂國有法乎?厚謙之荐棘,其母之出第,不過薄勘,輿情憤菀,久而益激,請厚謙快正王法,其母依律處斷。竄配罪人洪麟漢,本以濫猾之性,濟以陰譎之行,締結厚謙,敢懷叵測之心,沮戲聽政,顯有爭抗之意。罪惡貫盈,昭布國人之耳目者,已悉於前後合辭之啓,而伏見傳敎下者,麟漢之罪狀,於是乎尤著則勘罪之命,只止於近地竄配,公議轉激,輿憤愈鬱,究厥罪狀,不可薄竄而止。請礪山府竄配罪人洪麟漢,絶島安置。付處罪人申晦,以當國首相,不思報效之道,乃反專事貪饕,市權趨勢,締結厚謙,百計敎誘。助成驕恣之氣焰,馴致滔天之罪惡者,莫非此人挑發慫慂之致也。當此厚謙討罪之日,爲其黨與者,次第鋤治,則特以位在大官,尙今倖逭者,其可曰,國有法乎?且其不盡終事之誠,幾僨莫重之事者,尤是不可容貸者,豈可付處而止?請付處罪人申晦,亟施遠竄之典。答曰,不允。
大司憲李聖圭,執義李一曾,司諫李在學,掌令柳榮鎭,持平李濟萬·趙德潤,正言姜啓曰,亂逆何代無之,而豈有如文女·聖國·尙魯之窮凶極惡者哉?臣等伏見傳敎下者,益知其所不知,尤不勝心寒骨靑,繼之而沬血飮泣。戮尸之典於聖國·尙魯,實爲當律,而旣有先大王禁令,則臣等雖不敢直請,至於逆種之只施爲奴,尙容覆載之間者,未免失之太,亂臣賊子亦無所懲畏,輿情齊憤,久而愈激,請聖國·尙魯諸子,亟施當律。答曰,不允。
持平李濟萬啓曰,妖宦壽賢之締結一種嗜利之凶徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴,而請大靜縣爲奴罪人金壽賢,依律處斷。洪述海身爲方伯之任,犯贓之數至於萬兩之多,道臣旣已査啓,王府亦已議讞,則其在國法,不可容貸也明矣。今此酌處之命,雖出於我聖上好生之德意,贓律不可不嚴,王法不可不伸,請鏡城府定配罪人洪述海,依律處斷。元義孫,曾於湖南藩任也。其所貪汚,已著於本道査啓,而錢至十萬,米爲二萬,其在懲墨之道,決不可容貸。今此酌處之命,雖出於好生之德意,三尺至嚴,豈可定配而止?請東萊府定配罪人元義孫,依律處斷。因山卜日,何等至重大,至敬謹處,而罪人金曄,乃敢以羊刃等說,肆然及於奏御文字。殿下所以嚴斥之,痛禁之者,可以見照燭奸狀,杜絶後弊之盛意,而及伏見該曹草記,則不過以詐,不以實論,只施杖徒之律,失之太輕矣。請罪人金曄,嚴刑島配。答曰,不允。
正言姜啓曰,南海縣圍籬安置罪人具庠,本以凶譎之性,兼有悖戾之行,陰結凶類,綢繆祕謀,出沒閃倏,如鬼如蜮,而今其凶肚眞贓,綻露於凶賊載興文書中。所捉書札,指意叵測,情節難掩,則今此酌處之命,雖出於好生之德,三尺至嚴決難容貸。請南海縣圍籬安置罪人具庠,更令王府,嚴鞫得情,夬正王法。大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心。究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢,更令王府,拿鞫嚴問,依律處斷。南衙北寺,其限隔絶,我朝法意,尤爲截嚴,一有所犯,在法難容。中官申德龍,請簡義州府尹洪龍漢之事,方有行査之命,若使査事有實,曲循其請,則顧其罪,豈但止於罷削薄勘而已哉?龍漢之平日持身,不能自飭,致使中官,敢生因緣干囑之計者,卽此一節,已是淸朝搢紳之羞,其所警責,不必待行査決末之後也明矣。請副司直洪龍漢,爲先削職。答曰,不允。
丙申六月十六日辰時,上御廬次。左承旨入侍時,左承旨洪國榮,假注書徐龍輔,記事官卜台鎭·文采五,以次進伏訖。命書傳敎曰,予在春邸時,慈宮誕日,宮僚雖不問安於慈宮,只爲問安於東宮,今番朝廷問安於大殿事,分付。又命書傳敎曰,孤露餘生,將逢再明,喜懼冞切之中,奉朝賀尙處城外,無以仰慰慈宮之心,予有下敎者,行副司直洪樂仁,其令便殿入侍。又命書傳敎曰,果能預爲團束,豈有臨時失伍之弊?況於昨日,見從事官,有所飭敎,則其所不察,現露於廉問之時。已極駭然,而至於莫重至近之地,結縛民人,先驅而行,至替把所,有若回示之擧者然云。笞之棍之,何所不可,而創此所無之事於莫重至近之地乎?轝士大將李柱國,方董錢役,姑先越俸三等,從事官金聖和汰去。國榮曰,大殿及惠慶宮湯劑,今日當稟定矣。上曰,進御淸暑六和湯停止,加減心腎湯,自今日煎入,惠慶宮進服淸暑六和湯,今姑停止。出榻敎命退,承史以次退出。
丙申六月十六日辰時,上御廬次。藥房副提調入侍時,副提調洪國榮,假注書柳孟養,記事官卜台鎭·文采五,以次進伏訖。國榮曰,夜間聖體,若何?上曰,一樣矣。國榮曰,寢睡,何如?上曰,今夜則穩寢矣。國榮曰,今則暑候快勝,湯劑更爲議定乎?上曰,醫官入侍。吳道炯·慶絢,徐命緯進前。上曰,暑氣稍解,六和湯姑爲停止乎?道炯曰,六和湯停止,心腎湯還爲進御,似好矣。上曰,惠慶宮患候,近已差復,所進湯劑,不必更進,何以爲之乎?道炯對曰,姑爲停止,似好矣。上曰,醫官兼官幾何?絢對曰,二人矣。命讀各道狀啓訖,命退去,諸臣以次出。
丙申六月十六日午時,上御廬次。都承旨·軍器提調同爲入侍時,軍器提調具善復,行都承旨徐浩修,假注書徐龍輔,記事官卜台鎭·文采五,以次進伏訖。上曰,軍器提調昨日甲胄點考乎?善復曰,點考則甲與胄,皆破傷不可用矣。上曰,何其破傷也?善復曰,似是年久而然矣。上曰,甲胄之年久破傷,極爲可惜,皆賜之軍門則,何如?善復曰,若欲區處,則其中百件賜之禁軍,其餘則賜之軍門,似好矣。上曰,空然破傷,極爲可惜矣。命善復先退。上曰,魂殿都監堂上金漢耆入侍。賤臣承命而出,與魂殿都監堂上金漢耆進伏。上曰,下玄宮時,玄纁尺數及遺衣件數知入乎?漢耆曰,玄纁各各十七尺而遺衣,依內出數,用之云矣。命漢耆先退。上曰,洪樂仁尙不入來云耶?浩修曰,姑無消息矣。上曰,他承旨入侍。賤臣承命而出,與左承旨洪國榮進伏。命書傳敎曰,領相旣已造朝,荐望,今日入啓事,分付備邊司。又命書傳敎曰,洪樂仁非大臣而偃處私次曰,有情勢不卽入來,極爲駭然,申飭。命退,承史以次退出。
丙申六月十六日申時,上御廬次。藥房副提調持湯劑入侍時,副提調洪國榮,假注書柳孟養,記事官卜台鎭·文采五,醫官慶絢,以次進伏訖。絢奉湯劑進前,上進御,命讀公事訖。上曰,近來承旨,皆得人矣。國榮曰,然矣。上曰,右承旨爲人坦率,只有赤心而已,良可貴矣。右副·同副之安詳,亦是可尙。國榮曰,右承旨斷無他心,只有天眞矣。上曰,同副文學,何如?國榮曰,善文云矣。上曰,雖以外貌觀之,眞箇文士貌樣矣。命讀吏曹開拆草記訖,命退去,諸臣以次出。
丙申六月十六日戌時,上御廬次。左承旨入侍時,左承旨洪國榮,假注書徐龍輔,記事官卜台鎭·文采五,以次進伏訖。上曰,洪樂仁終無入來之意乎?國榮曰,方到闕外,終不入來矣。命書傳敎曰,一宰臣之於飭敎之下,偃不知動,分義道理,俱極寒心。且以合啓方張,爲情勢,則因渠情勢,而遽停合啓乎?將此而爲處義之端,慈宮之私覿私親,其無期乎?眞所謂語不成說。洪樂仁差下長峯水軍萬戶,其令勿爲入侍,直令辭朝,時任萬戶,遞付京職。命退,承史以次退出。
上在慶熙宮泰寧殿南行閣廬次。
申時酉時,灑雨或下雨,測雨器,水深一分。
藥房都提調臣鄭存謙,提調臣徐命善,右副承旨申大升啓曰,庚炎轉甚,伏未審此時,聖體,若何?臣等今日率諸御醫,趁早入診,詳察聖候爲宜。王大妃殿氣候,何如,惠慶宮氣候,何如,中宮殿氣候,何如?臣等不任區區憂慮,敢來問安,竝此仰稟。答曰,知道。入侍。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
王大妃殿,藥房口傳問安。答曰,罔極。
惠慶宮·中宮殿,藥房口傳問安。答曰,知道。
申大升啓曰,今月二十日,都目政事爲之之意,敢啓。傳曰,知道。
傳于申大升曰,領議政箚子入之。
傳于洪國榮曰,副提調持加減心腎湯入侍。
以水原府使望單子,傳于林得浩曰,改望。
以李商岳爲義州府尹。
備忘記,傳于林得浩曰,唐恩僉尉喪,本家貧寒云,米錢旣無前例,參酌題給事,分付。
備忘記,憲隷之恣犯邦憲,是豈設置風憲之義哉?身爲憲長,若能董督一府,則安有此弊?大司憲李聖圭爲先遞差。
備忘記,傳于申大升曰,東萊府使金悌行,予不知其何狀,而雖以柳義養繡衣時事言之,罷出云云之說,至登前筵席。先朝屢勤下詢,畢竟褒啓,此亦柳義養奉使不實之一段,而在悌行廬隅,宜思自處之道。尙今蹲冒,將至瓜期,亦於見士大夫風節,掃淸之,卽當先於還門鎖鑰,爲先改差。同副承旨柳戇,廿載起廢,近置喉院,坦直純愨,庶不負國,特除東萊府使,與新除灣尹,不多日內辭朝。
以承旨前望單子,李商巖落點。
傳于洪國榮曰,新除承旨李商巖,卽爲牌招察任。
備忘記,傳于林得浩曰,保釐之任重,兩都無間,至若松都,事少官閒,其爲治也,似非江都之比,而身爲居留之臣,等閒事爲,如是而日外此之不能事事,可以推則大抵試射賜第,卽廟堂奬勵武士之道,而日月占沒枝者,至於十三人之多。狀聞農形,亦朝家憂勤民事之意,而闕不封啓者,訖爲七八日之久,豈其耗不照察而然乎,抑或眛於事務而然乎?以此以彼,有難曲恕,開城留守宋淳明罷職。
備忘記,傳于洪國榮曰,右承旨徐有慶爲開城留守。
傳于申大升曰,新除授開城留守徐有慶,其令入來謝恩。
傳于洪國榮曰,承旨前望單子入之。
備忘記,傳于洪國榮曰,旣是當資之人,故雖命升遷,當此人多窠窄之時,一資宜惜,且諸都監役事,今旣垂畢,一都廳足矣。林得浩之陞資,柳義養處分代,更勿差出之意,傳于摠護使事,國葬都監·魂殿都監郞廳,其令進來廳傳敎。
備忘記,傳于洪國榮曰,都廳林得浩,爲承旨。
傳于洪國榮曰,同副承旨牌招謝恩。
以承旨房單子,傳于洪國榮曰,仍。
傳于洪國榮曰,今則都廳,只是一人,與郞廳,輪回入直事,分付。
傳于申大升曰,左副承旨金文淳進去偕來。
傳于申大升曰,承旨房仍。
又傳于曰,坐直承旨入侍。
傳于洪國榮曰,玉堂持近思錄入侍。
洪國榮,以國葬都監郞廳,以摠護使言啓曰,誌石所監造官奉常寺參奉李普榮下考代,本寺主簿李陽普,依例除下直,下送燔造所之意,敢啓。答曰,知道。
洪國榮,以禮曹言啓曰,延福殿上冊寶,景慕宮上冊印吉日,旣已退行則習儀及各項吉日,事當次次退定,故令日官,更爲推擇原粘目及單子中,付標以入之意,敢啓。傳曰,知道。
洪國榮,以禮曹言啓曰,肇慶廟及歷代始祖,各道山川節祭吉日,竝以八月初七日,推擇啓下後,肇慶廟祭享香祝,則本廟參奉,前期十五日受去故,未及下去,而歷代始祖,山川祭香祝幣,則已爲下送矣。卒哭旣已退行於初九日,則卒哭之前,不可設行故,更以初十日推擇,香祝幣改磨鍊下送,文宣王釋奠祭,香祝幣,旣無自京下送之事,且以八月上丁日設行,則亦在於卒哭之前,不得設行,更以此意,知委各道,而原粘目中,竝爲政付標以入,歷代始祖,各道山川祭,前下送香祝幣,還爲上送,令香室淨處燒火之意,分付,何如?傳曰,允。
同副承旨臣柳戇,伏以昨伏見所下備忘,則昌德宮衛將鄭光淳罪犯,萬萬絶悖,衛將之職,謹守闕門,當禁其不當入之人,旣下標信,開門掖隷,佩通符,兼奉御押,則渠何敢一時留滯,而私相爭閧,不顧御押之至重,終不開門許入。已是跋扈難赦之罪,而若其與掖隷頭面時,雖奉御押,不納然後,於我生色之說,尤萬萬駭痛,專欲現能望賞故,拒御押,歐打奉命之人。此若不嚴繩,從此標信御押,將不得傳命於八方,而三軍在外,亦無以通號令,亞夫閉壁,見詔乃開,晉鄙持疑,亦未聞歐逐無忌之文,渠雖官微人賤,其在嚴君命懲後弊之道,不可決棍而止,軍律正罪,斷不可已也。不勝區區,先事防微之慮,惶恐,敢啓。傳曰,所啓得體,令攸司,考律以啓。
李商巖,以刑曹言啓曰,因承政院啓辭,罪人鄭光淳,令攸司考律以啓事,命下矣。取考律文,則大明律歐制使及本管長官條云。凡奉制命出使,而官吏歐之者,杖一百·徒三年,考律以入之意,敢啓。傳曰,知道。
右承旨金文淳書啓,臣敬奉聖敎,馳往傳于西部龍山坊麻浦契,奉朝賀洪鳳漢所住處,則以爲臣,自來負犯之外,又添許久違慢之罪,以惶以悚,誅殛是俟,又於千萬意外。近侍遠臨,傳宣聖諭,十數行,誨責之旨,丁寧反復,奉讀未半,且感且泣,莫省措躬之所也。嗚呼,臣罪孽至重,遭罹罔測,下而致門戶之顚覆,上而貽聖主之憫念,血泣追愆,慙痛欲死,論其情踪,豈可以生人自處,而全保之聖恩,旣隆且厚,開釋之聖敎,旣溫且摯,區區感結之忱,他不暇顧。擬一進身,仰承德意,而不幸貞疾,適罹此際,跨朔沈篤,無以自力,已不勝其孤恩負德之罪。至於臣弟之罪,尙何可達,莫重之事,不善仰對,厥罪之罔赦,臣弟亦旣自知,則臣豈不知,且臣雖愚迷,亦豈不知君臣之義至重?兄弟之義反輕,而同氣之間,罪宜相及,則當此合辭方張之時,有不敢弁髦公議,冒沒抗顔,卽臣處義之不得不然者,而祗緣恩眷之難孤,未暇私情之猥提。伏想聖明,亦或俯燭昨日賤息之屢違嚴命,宜被重典,而反蒙恩補,闔門惶感到底冞切,仍念,臣之逖違嚴廬,今幾月矣。伏況明日異於常時,臣之耿耿戀係,固當如何?而今此恩諭,又復縷縷,臣雖在日夕俟罪之中,殘喘未絶,彝性尙存,則亦豈無此時暫膺之願,而目下病情,雖已屢陳,諸般症形,一向無減,積敗氣力,萬分難强,欲起還仆,終未變動瞻望雲闕,寸心倍結,且臣情病俱苦,尙稽嚴命,史官久留,已切惶悶,承宣偕來,尤極屑越,病裏添罪,罔知攸措。伏願深加體諒,召還承宣,治臣慢蹇,遄降鐵鉞云矣。臣旣承偕來之命,故姑爲仍留之意,敢啓。傳曰,知道。
領議政金陽澤箚曰,伏以以水原薦望事,致勤改望之命,臣之不善擬望之失,於是乎著矣。成命之下,固當卽爲擧行,而惶恧之心,不宜遽然冒當,且兩窠初擬之望,僚相相與消詳,而今此改望之擧,事出倉卒,僚相未及通議,不議於僚席而出望,曾無此例,似聞其還朝,在於今夕云,姑待其還,恐亦未晩,玆敢短箚煩控,乞賜裁察焉。取進止。答曰,省箚具悉卿懇。水原之兵馬,爲京畿最,而幅員又不下於楊·廣二州,外都監之稱,肅祖所嘗命名於敝鞍藁鐙,曾在先朝,亦不嚴敎乎?鈐轄於京師,爲諸路之要衝,則苟非才諝足以經理,文識足以旁遠,地望足以彈壓之人,則未可易授也明矣。俄者改望之命,出於爲官擇人,於卿何辭之有,時刻差遲,得人爲好,所請依施焉。仍傳曰,此批答,遣史官,傳諭于領議政。
丙申六月十七日卯時,朝奠陪祭入侍時,同副承旨柳戇,假注書徐龍輔,記事官卜台鎭·文采五,都廳林得浩,以次陪進。上自廬次,詣殯殿中排設廳視膳訖,行朝奠。儀注上同上還廬次,諸臣以次退出。
丙申六月十七日卯時,上御廬次。藥房入診入侍時,都提調鄭存謙,提調徐命善,副提調洪國榮,假注書柳孟養,記事官卜台鎭·文采五,醫官慶絢·吳道炯·徐命緯,以次進伏訖。存謙曰,日熱轉甚,聖體,若何?上曰,一樣矣。存謙曰,寢睡連得善爲之乎?上曰,日熱氣煩,近不穩寢矣。存謙曰,王大妃殿氣候,若何?上曰,一向平安矣。存謙曰,惠慶宮氣候,若何?上曰,近日則差勝矣。存謙曰,暑熱方盛,六和湯,時時進御,以好矣。上曰,今番守令窠幾何?命善曰,今番則最多矣。上曰,箕伯之灣尹書中,誠爲難事。存謙曰,威重不足之題,可謂襯着題目也。上曰,雨勢快霽,爲農事甚幸。存謙曰,然矣,外梓宮移奉時,亦不雨,似有感應之理矣。上曰,亦不偶然之事也。上曰,昨日衛將事問之否?存謙曰,臣亦聞之,極爲駭妄矣。上曰,出示御押,而一向牢拒,直報兵曹,尤極無據矣。上曰,濟州人馬之多數漂沒,極其驚慘。命善曰,貢馬最初漂沒時,有勿封之敎,今番八十匹漂沒,亦甚夥然,此亦當有下敎矣。上曰,然矣。命書傳敎曰,貢馬八十匹漂失之代,依初下敎,亦勿封進事,分付濟州牧使。命善曰,因山敎是時,各差備馬入把之數,極其浩多,以本寺馬,勢難分排,外驛馬每驛各二匹,依例分定,以爲一體入把之地,何如?上曰,依爲之。出擧條上曰,幸荷神庥,潦雨少霽,言念三農,予庸慰滿,諸獻官執事虔禱之效,亦可驗。興仁之門獻官李秉模,崇禮門獻官申應顯,敦義門獻官沈有鎭,肅靖門獻官金履正,各弦弓一張賜給,大祝沈豊之·申大年·李謙彬·徐有防,各不粧弓一張賜給。出傳敎上曰,軍門吏隷,尤非他司之比,則郞廳之使喚下人,有此至近處犯禁之事,不能束下之罪,在所難免,肅靖門獻官金履正罷職,身爲太常之守僕,將事之夜,恣意飮酒,事極駭然,敦義門進排該寺官員汰去,監察之職,古之殿中御史也。風憲之掌,與臺諫等,帶卒墨尺,肆自飮草,略不畏忌,此等監察,不可無罪,崇禮門監察問名拿問定罪,其他或有犯禁,而未及現露之官員,或有微賤之吏隷,官員勿論,吏隷各令本司,從輕重科治。出傳敎命退去,諸臣以次出。
丙申六月十七日巳時,上御廬次。坐直承旨入侍時,右副承旨申大升,假注書柳孟養,記事官卜台鎭·文采五,以次進伏訖。上命讀院議啓辭賜批,上曰,同副獨啓入啓之時,移拜外職,代房承旨承批。出傳敎命書傳敎曰,昨日召卿子,欲令卿子,往傳予意於卿,諭卿以入侍之意,卿子處義,當以洪麟漢事之未停合啓,爲情勢云,以卿之心,必不如卿子之過當也。卿須思之,明日,卽慈宮生辰日也,慈宮欲見卿之心,當如何,予之仰慰慈宮之心,又當如何?卿雖以美恙未痊爲辭,此非難强之疾,則一味巽辭,無意膺召,不思所以慰我慈意之道乎?今日必欲召致卿面諭,卿◆卽爲入城,卿以洪麟漢事,復若卿子之引義,則是非所望於卿者,卿自卿也,洪麟漢自洪麟漢也。其在敦倫之道,使兄異弟,予非得已,且卿之入侍,非是官職,則尤何可一任等閑之讓,自春徂夏之啓,爲事乎,卿其擇斯二者之間可乎?洪麟漢合啓時,卿入城然後,可以見卿,所執之義分,大抵卽事卽物,莫不有理,萬殊之分,洞知一理之原然後,可謂善見理矣。君臣也,兄弟也,尤豈遲待一原之究,而不疑於萬殊之分乎?卿其思之,予言不再,此敦諭,右承旨徐有慶,傳諭于洪奉朝賀,期於偕來。上曰,保障重地,旣兼奉安影幀,則其爲嚴重,與京闕等,則賊人唯意偸竊於行宮之內庫,甚至有留宿正堂內房之擧,常時該府之紀律,若能嚴密,則豈有此弊?今番雖幸現捉,昨冬偸竊時留相,初不發捕,亦不致察,若此不已,莫重之處,亦當有如此之事,豈不懍然。然則留相設置之意,在於使其養病於京第乎,其視宗澤,豈不愧恧之甚?前江華府留守洪樂命,下義禁府推考。出傳敎命退去,諸臣以次出。
丙申六月十七日未時,上御廬次。藥房副提調持湯劑入侍時,副提調洪國榮,假注書柳孟養,記事官卜台鎭·朴祐源,醫官慶絢,以次進伏訖。絢奉湯劑進前,上進御,上命國榮,讀心經,講論治心之道。上曰,人君爲治,專由於正心,蕫子所謂正心以正朝廷者,此也。國榮曰,自古人君,孰不欲正心以出治哉?徒言正心,而不本於學,則終無下手處。所謂學問者無他,只是主敬而存此心,講學而明此理,不覩不聞之前,所以戒懼者,愈嚴愈肅,以至於無一毫之偏倚。酬酢萬變之處,所以省察者,愈精愈密,以至於無一毫之差謬,必使人欲退聽,天理昭著,此皆學問之事,殿下之學問,非不高明,而召對每或間斷,恐有違於乾健不息之義。程夫子有言曰,人君一日之間,親賢士大夫之時多,親寺人宮女之時少,則自然氣質變化,德器成就,是故,君德成就,責在經筵。今雖哀疚之中,頻接儒臣,朝夕開筵,使之開陳善道,講磨治禮,以廣聞聽,則聖智益明,王猷允塞矣。上曰,承旨勉戒,言甚勤擧,極用嘉尙,學本空疎,方在哀疚,不遑頻接儒臣,且機務倥悤,開講每患間斷,只切愧恧而已。命讀狀啓訖,命退去,諸臣以次出。
丙申六月十七日申時,上詣殯殿。行夕上食入侍時,右副承旨李商巖,假注書柳孟養,記事官卜台鎭·朴祐源,都廳李秉模,以次侍立訖。上具衰服,詣中排設廳,視膳行禮,儀注上同,行禮訖。上還廬次,諸臣遂退出。
丙申六月十七日戌時,上御廬次。左承旨入侍時,左承旨洪國榮,假注書徐龍輔,記事官卜台鎭·朴祐源,以次進伏訖。上曰,開城留守入侍。賤臣承命而出,與開城留守徐有慶進伏。上曰,卿以大行大王初喪時禮房,當爲陞資,而尙未陞資,且近以近密試卿,卿之心事,實爲嘉尙故,特授此任,意亦有在,卿須克盡國事,懋哉懋哉。有慶曰,臣才識魯莽,而聖恩如是隆重,惶隕震越,不知圖報之所矣。命有慶先退,命書傳敎曰,莫重公事誤下,當該中官,越俸一等,命退。承史以次退出。
丙申六月十七日初更四點,上御廬次。坐直承旨入侍時,右副承旨李商巖,假注書徐龍輔,記事官卜台鎭·朴祐源,以次進伏訖。上曰,玉堂上下番,持太極圖說入侍。賤臣承命而出,與校理朴天衡,副修撰李獻慶進伏。天衡·獻慶·讀太極圖說訖。天衡曰,太極動而生陽,靜而生陰,一動一靜,互爲其根,此陰陽動靜之理也。自天子,以至於庶人,如非陰陽動靜,何以齊家而治國,惟殿下留意於是焉。獻慶曰,太極者,非但天地之理,天下萬物,莫不各俱太極之理。苟能知其陰陽動靜之理而行之,修身齊家治國平天下之道,其將不待他求,而得之此矣,惟殿下深留聖聰焉。上曰,所陳文義,俱甚切實,可不體念。命退,諸臣以次退出。
上在慶熙宮泰寧殿南行閣廬次。
下直,安邊府使朴盛源。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
大殿·王大妃殿·中宮殿,政院·玉堂·朝廷二品以上·六曹長官,惠慶宮誕日,口傳問安。答曰,知道。
惠慶宮,政院·玉堂·朝廷二品以上·六曹長官,誕日單子問安。答曰,知道。
李商巖啓曰,當此合辭方張之時,兩司無詣臺之員,除在外陳疏入啓外,竝卽牌招,何如?傳曰,允。
以掌令柳榮鎭,持平李濟萬·趙德潤,司諫李在學,獻納李儒慶,正言姜,牌不進罷職傳旨,傳于李商巖曰,推考傳旨捧入。
傳于林得浩曰,庭候後,時任大臣留待。
傳于林得浩曰,下直守令留待。
傳于李商巖曰,兵房承旨入侍。
兵曹口傳政事,副司勇洪守榮。
備忘記,木三同·錢文一百兩,入于惠慶宮事,分付兵曹。
兵曹口傳政事,副司直洪樂仁。
傳于李商巖曰,大臣入侍。
備邊司薦望,申大升爲水原府使。
林得浩啓曰,戶曹判書鄭弘淳,依下敎來待矣。傳曰,入侍。
忠淸監司狀啓,沃川郡人家覆沒,爲三戶,人物壓死爲九名,尤爲驚慘事,傳于林得浩曰,令本道,恤典擧行。
事變假注書望吳翰源偕來代,安策爲事變假注書。
備忘記,安策之副擬落點,予非有意,卽適然之事,則憑恃而若此乎,身爲小官,焉敢放恣,不可禁推而止,捧口招以聞。
傳于林得浩曰,傳旨遲滯當該中官禁推。
傳于洪國榮曰,副提調,持加減心腎湯入侍。
傳于洪國榮曰,書題有窠,弓房司鑰李性全爲之,司謁林興大,爲弓房司鑰,付於祿都目事,分付。
李商巖,以刑曹言啓曰,罪人鄭光淳考律草記啓下矣,鄭光淳係是正科出身,且經堂上實職,移義禁府處之,何如?傳曰,允。
林得浩,以吏曹言啓曰,新除授東萊府使柳戇,方在解由未出之中,何以爲之?敢稟。傳曰,勿拘。
洪國榮,以魂殿都監郞廳,以摠護使意啓曰,本都監三房郞廳尹龜東,身病難强,久不仕進,改差兼察,曾有前例,二房郞廳洪大容,使之兼察,何如?傳曰,允。
徐浩修,以兵曹言啓曰,本曹正郞宋煥億家,有拘忌之疾,身病且重,勢難供職,累度呈狀乞遞,宿衛重地,不可久曠,今姑改差,何如?傳曰,允。
吏曹口傳政事,尹若淵爲兵曹正郞。
李商巖,以兵曹言啓曰,依下敎,木三同·錢一百兩,入于惠慶宮之意,敢啓。答曰,知道。
徐浩修,以兵曹言啓曰,宣傳官張鉉佐,兼帶內乘之任,而俱是劇務,勢難兩處供職,呈狀乞遞,不可强令兼察,所帶宣傳官之任,改差,何如?傳曰,允。
洪國榮,以奉常寺官員,以都提調意啓曰,京外殿最之隨事警飭,公法之所不可已,而本寺副奉事徐彙,今番居中之後,乃敢私自削名於先生案,又呈辭狀,語多駭妄,事體所在,誠極寒心,罷職,何如?傳曰,允。
事變假注書吳翰源書啓,臣敬奉聖敎,馳往傳諭于西部龍山坊麻浦契奉朝賀臣洪鳳漢所在處,則以爲,昨於近侍別諭之下,不得承命者,實出於情病之萬不獲已,而區區寸忱,達宵悚懍,聖度天大,不惟不加誅罰,又從以特遺史官,誕宣恩諭,伏地祗受,不任感激。今日聖上之必欲召臣者,豈不體聖意之有在,而自來情地之不可放倒前已屢陳,今不敢更爲煩瀆。且今難於變動者,亦由於病情之一味危綴,荐承恩命,輒犯違慢,有臣如此,生不如死者,正謂臣今日情事也。臣之此病,源委深痼,有非時月所可起動者,則自力趨承,初非可論,而目下實,未蒙悉燭,格外恩眷,每勤敦召,臣於此,惶感愧恧,尤不知置身之所云,臣旣承偕來之命,故姑爲仍留之意,敢啓。答曰,知道。
開城府留守徐有慶疏曰,伏以居諸迅駛,夏序將盡,因山之禮,只隔一朔,伏惟聖孝出天,撫時罔極,仍伏念,臣於奉命出郊之際,忽伏承居留擢授之命,噫嘻,此命,奚爲而及於臣身哉?臣誠驚惶震惕,不知措躬之所也。臣以疎才蔑學,最居人下,猥荷先大王拂拭之恩,晩竊科第,濫躋緋玉,及當新服之初,累廁近密之任,涯分已溢,悚蹙轉深。唯以迂滯之姿,雖無肖似,樸直之性,或蒙見諒,得免爲獲罪明時之圖,寤寐自勉,夙夜兢兢,至於榮塗進步,初非臣意想之攸到,今忽加之以命德之班,畀之以管理之任,恩出特簡,事異常規,此不但臣,人器之不稱而已。其爲貽累我殿下愼官之治,豈淺勘也哉?噫,臣之釋褐登朝,纔四年于玆矣。雖使臣,有適用之才,可記之勞,昨年登大夫之班,今年躋亞卿之列,年年陞遷,進不知止,則其尙有驟躐之懼,濫竽之愧,況臣無才無勞,踐歷又至淺焉耳。未知聖明,何所取於臣,而有此格外之諒恩耶?昨緣急於復命,冒沒入闕,遂未免怵迫嚴畏,章皇出肅,而及登筵席,華褒恩敎,極其鄭重,有非如臣愚庸,所可承當者,臣誠感激隕越,自不覺聲淚之俱逬。臣是何人,叨此異渥,在身道理,惟當竭蹶趨承,殫竭誠力,以爲少效塵刹之報,而顧今新命,旣係超秩,又其保釐之責,管轄之任,實非尋常官職之比,則決不可諉以已出,晏然冒據,上以玷則哲之明,下以取四方之誠者明矣,玆敢猥入文字,仰暴衷懇。伏乞聖慈,曲賜鑑照,亟收臣新除職名及資級,以重名器,以安私分,千萬幸甚。答曰,省疏具悉。予非私卿,況卿當資者乎,卿其勿辭察任。
開城留守徐有慶敎書,王若曰,崧府爲股肱之郡,政須屛翰之材,仙閣輟喉舌之班,庸畀居留之責,實出予心之惟簡,何待僉謀之是詢,惟卿,聖母懿親,名家令胄,居官醇謹,斷斷兮若無技焉。處心祥和,恂恂然似不言者,蓋其質素沖泊之性,自有故家規模,雖在名利芬華之場,不失端士律度,策名桂籍,雖踰古人强仕之年,闡譽金閨,遂膺當世華貫之選,自先朝蒙簡擢之渥久矣。夙夜獨賢,逮寡躬嗣曆服之初,嘉乃出納惟允,念開府最爲重地,而廟剡每難其人,配上京而有拱衛之形,若漢馮翊三輔,鎭庶頑而任保釐之責,如周洛師東都,馱帛輦金,四方之商貨咸湊,建牙,仗節,一營之戎務總裁。近因憫農之政不勤,田野有荒廢之歎,至若講武之規或弛,軍門多冒占之科,知當西槎之纔行。又見北价之將至,惟廚傳供億之難繼有倍常時,嗟民力凋弊之莫蘇,宜重是選,如欲得人而任其將,捨卿伊誰,玆授卿,以開城府留守,兼管理使,卿其往愼乃司,祗服予命,美哉山川之固,保障是先,蔚乎文武之材,作成宜勉,抑奢華而禁奸暴,庶有丕變之期,勸農桑而鍊軍兵,無負特簡之意,過竹橋而必式,俾盡風勵之方,奉楸宮而克處,毋怠繕修之道。其餘裁稟,厥有典彝,於戲,授金帒之超陞,予有望一方之賴奠,赴籌坐而來覲,卿無歎尺天之云,遐往惟欽哉,行且召矣,故玆敎示。想宜知悉,記注官朴天衡製進。
丙申六月十八日卯時,上御廬次。左承旨入侍時,左承旨洪國榮,假注書徐龍輔,記事官卜台鎭·朴祐源,以次進伏訖。命書傳敎曰,豈可踰今日,洪樂仁補外安徐,前任萬戶仍之。又命書傳敎曰,今日慈宮親屬,無一人進見者,予心當如何?幼學洪守榮,特令冠帶常仕,卽爲入侍。上曰,昨夜偶講太極圖,李獻慶善解文義矣。國榮曰,李獻慶,以詩頗有聲名矣。上曰,承宣曾多讀太極圖說乎。國榮曰,雖或讀之,而亦未多讀矣。上曰,昨日上下番儒臣,皆以陰陽動靜之理,陳誡矣。國榮曰,臣得聞史官所傳之言,儒臣所奏之辭,皆甚切實矣。人君苟以陰陽動靜,爲自己之任,則何患乎,家不齊國不治也?惟殿下,深留聖聰焉。上曰,承宣所陳之勉誡,亦甚好矣。可不體念,命退,承史以次退出。
丙申六月十八日辰時,朝上食陪祭入侍時,右副承旨林得浩,假注書徐龍輔,記事官卜台鎭·朴祐源,都廳李秉模,以次陪進。上自廬次,詣殯殿中排設廳視膳訖,行朝上食。儀注上同上還廬次,諸臣以次退出。
丙申六月十八日辰時,上御廬次。大臣入侍時,領議政金陽澤,左議政金尙喆,右議政鄭存謙,右副承旨林得浩,假注書徐龍輔,記事官卜台鎭·朴祐源,以次進伏訖。陽澤曰,潦雨不止,聖體,若何?上曰,一樣。陽澤曰,王大妃殿氣候,何如?上曰,一樣。陽澤曰,惠慶宮氣候,何如?上曰,一樣。上曰,陵役幾何爲之?尙喆曰,開金井後,天灰之役,已盡爲之矣。上曰,因山後,灰役當費幾日?尙喆曰,的未知當爲幾日,而似可遲滯矣。上曰,向者水原薦望之還給者,意有在也,松留則向者大臣,旣荐其弟,且松都,旣是當爲之資故,特爲除授者此也。灣尹望中南玄老,則有八十老親云,似非邊地可去之人矣。陽澤曰,臣不知其有老親,遽擬邊地,實是臣之失着矣。上曰,誌役幾何爲之?陽澤曰,幾盡爲之矣。命大臣先退,命退,諸臣以次退出。
丙申六月十八日巳時,上御廬次。兵房承旨入侍時,行都承旨徐浩修,假注書徐龍輔,記事官卜台鎭·朴祐源,以次進伏訖。上曰,洪守榮入侍。賤臣承命而出,與副司正洪守榮進伏。上曰,今日慈宮親屬,無一人進見者,汝其承候於慈宮。守榮承命先退。浩修曰,下直守令,依下敎留待矣。上曰,入侍。賤臣承命而出,與安邊府使朴盛源進伏。上曰,今此銓曹之檢擬,固有意焉,予之落點,亦有意焉,下去之後,懋哉懋哉,安邊一邑,予忘憂矣。盛源先退。命書傳敎曰,戶判入侍。又命書傳敎曰,二軍色郞廳有闕代,口傳擇擬。又命書傳敎曰,霖雨交離,溽署轉甚,聞遼野泥淖云,三使臣果能無恙作行乎?灣尹探問鳳城狀聞事,下諭于平安監司徐命膺。又命書傳敎曰,松留其令不多日內辭朝,灣尹方有擧行之事,況勅期且近者乎,一兩日內辭朝事,分付。又命書傳敎曰,今日見卿孫,不見卿,予庸悵焉,卿雖以痁疾猶未差,可爲辭聞,近益差勝云,且念一時入侍,必無難强之勢。今日其可虛度,而不思所以造朝之道乎?卿之入來,爲仰慰慈意之端,則慈意安然後,予心亦安。虛佇之中,布此心曲,卿豈忍一向邁邁,卽爲入城,仍卽入侍事,遣史官傳諭,與之偕入,此敦諭後,奉朝賀似當造朝,偕來承旨,先爲入來。命退,承史以次退出。
丙申六月十八日未時,上御廬次。藥房副提調,持湯劑入侍時,副提調洪國榮,假注書柳孟養,記事官卜台鎭·朴祐源,醫官慶絢,以次進伏訖。絢奉湯劑進前,上進御。上曰,他承旨與戶判·戶郞料祿色入侍,左副承旨李商巖,戶曹判書鄭弘淳,料祿色郞廳沈定鎭·鄭志儉,以次進前。上曰,料祿釐正而來乎?弘淳曰,釐正而來矣。命戶郞,逐條陳達。命書傳敎曰,內侍之元定額,此後勿爲報狀,直自該曹,依外司頒祿例,當月頒給,其他如長番對客等名色,隨時增減者,依前自內侍府,報戶曹受祿而增減之窠,如外朝之軍職,今朔雖少,而來朔則多,此朔雖增,而後朔則減,難以憑據,至於不下備忘於政院,自內府,只令罷職者,安知無虛實之相蒙乎?此雖小事,宮府一體之意,不可不存,當朔增減之窠中受祿人,自吏曹,月終單子啓下,以寓周禮天官冢宰,無不統攝之意。上曰,該曹方有修擧之事,新除二軍色郞廳尹若淵申飭謝恩,與戶曹料郞,相議擧行事,分付。出傳敎弘淳曰,殯殿薛里內官,以都薛里一員加出事手本故,料米衣資素膳各種,雖已上下,而至若蔘吉價,則自有壬申定例,員數有不敢自下加減,故敢達矣。上曰,此則防塞可也。出擧條弘淳曰,別堂營建木石輸入之後,則工役自當浩大,臣旣難於長時往見,本曹佐郞鄭志儉郞廳差下,使之監董,何如?上曰,依爲之。出擧條命戶曹堂郞先退。上曰,禮房仍察工房,禮房兼察兵房,依前左副承旨李商巖爲吏房,右副承旨林得浩爲刑房,右承旨金文淳爲戶房。出傳敎命退去,諸臣以次出。
丙申六月十八日戌時,上御廬次。吏判入侍時,行吏曹判書徐命善,左承旨洪國榮,假注書徐龍輔,記事官卜台鎭·朴祐源,以次進伏訖。上曰,都政不遠,問政盡爲之乎?命善曰,盡爲之矣。上曰,今年守令多窠乎?命善曰,頗多矣。上曰,開政處所,何處乎?命善曰,自前或於崇政殿月廊開政,或於賓廳開政矣。賓廳則太遠於廬次,望箇出納,似致遲滯,月廊則太近於廬次,恐有紛擾之端故,姑未完定矣。上曰,月廊無妨矣。命善先退,命書傳敎曰,時囚及下義禁府推考人,皆令今日內,捧供以聞。上曰,中官吳喜謙特放。出榻敎上曰,承旨有闕代,欲以宋德相爲之矣。國榮曰,宋德相,以先正之孫,讀書修行,實合淸朝之收用,殿下旣有特除之盛意,臣不勝欽仰矣。命書傳敎曰,前掌令宋德相,拜承旨,使之乘馹上來。命退,承史以次退出。
上在慶熙宮泰寧殿南行閣廬次。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
林得浩啓曰,當此合辭之時,兩司無一人詣臺,事甚未安,兩司除受由在外疏批未下外,竝卽牌招,何如?傳曰,允。
林得浩啓曰,事變假注書安策,以承文院副正字入直矣。事變假注書受點後,無端徑出,依定式,禁推傳旨捧入之意,敢啓。傳曰,下敎矣。
傳于徐浩修曰,騎馬一匹立之。
以司諫李在學,獻納李儒慶,牌不進罷職傳旨,傳于林得浩曰,推考傳旨捧入。
傳于洪國榮曰,副提調入侍。
傳于洪國榮曰,當番承傳色,司謁竝推考。
徐浩修,以兵曹言啓曰,本曹新除授正郞尹若淵呈狀內,與正郞朴道翔,有世共知之嫌,揆以私義,決難出膺云,情勢旣如此,則不可强令察任,今姑改差,何如?傳曰,允。
徐浩修,以兵曹言啓曰,訓鍊院正鄭信達,素抱奇疾,當暑添劇,旬月之內,實難供職,呈狀乞遞,病狀旣如此,則不可强令察任,今姑改差,何如?傳曰,允。
掌令柳榮鎭,持平李濟萬·趙德潤,校理朴天衡·沈豊之,副校理徐有防·鄭宇淳,正言姜,修撰沈有鎭,副修撰李獻慶啓曰,請文女按律處斷,請厚謙快正王法,其母依律處斷,請礪山府竄配罪人洪麟漢,絶島安置,請付處罪人申晦,亟施遠竄之典。措辭見上答三司曰,不允。掌令柳榮鎭,持平李濟萬·趙德潤,正言姜啓,請聖國·尙魯諸子,亟施當律。措辭見上答曰,不允。
正言姜啓曰,請南海縣圍籬安置罪人具庠,更令王府,嚴鞫得情,快正王法,請大靜縣爲奴罪人金壽賢,更令王府,拿鞫嚴問,依律處斷,請副司直洪龍漢,爲先削職。措辭見上答曰,不允。
持平李濟萬啓曰,請大靜縣爲奴罪人金壽賢,依律處斷,請鏡城府定配罪人洪述海,依律處斷,請罪人金曄嚴刑島配,厚謙母子事,尙不得準請者,莫非臣等誠意淺薄之罪,而其母之尙處,城闉,國人之憂,無所不至,私人出入,書札往來,難保其必無。苟如是,則奸凶作爲,何所不有,若有多率校卒,把守其家,凡人出入,一一搜驗,如有現捉,則草記以聞,則顧安有他慮哉。請令捕廳,定捕卒,把守其門,往在癸巳,嶠嶺一路,最被旱澇,而尙州以物衆地大之處,其所賙賑,非比他邑,而牧使鄭錫達,藉其勢焰之薰天,恬視餓殍之在地。臣於甲午春,以銓郞,奉使本州,目見其顚連之狀,耳聞其載路之冤,及其畢賑之後,得見其時監司金華鎭論賞之啓,則錫達善事賙飢,擢置一道之最,自備穀物,多至五百之數。臣伊時,竊不勝其駭痛之至也,惟彼錫達之罪,固不可勝誅,而按察一道之中,寄不思九重之倚畀,謟事厚賊,曲意承志,虛張無麪之穀物,敢徼莫重之恩資,苟非平日之蝨付,寧忍爲此哉?畢賑遞歸之日,乃以千包之穀,劃給錫達,以充錫達之私用,傳說喧藉,莫不唾鄙,噫經筵淸選,何嘗彷彿於渠身,而歸卽見通,豈非厚事彼賊之明效耶。以此以彼,附麗逆謙,循私蔑公之狀,昭不可掩,當此次第鋤治之日,決不可置而不論。請戶曹判書金華鎭,遠地定配,向者尹東晩,以鄭煥猷虛張賑穀,冒受恩資之狀,至請遠竄,而以原疏還給之故,仍無發落之處分矣。苟如其言,則其罪不可不正,其資不可不還,請令本道査啓,依律處斷。答曰,不允。把守事,何其怯且苟也,非風憲之臣,所可請者也。金華鎭事不允,鄭煥猷事依啓,事變假注書望安策,禁推代,以林錫喆爲假注書。
請東萊府定配罪人元義孫依律處斷。答曰,不允。
持平李濟萬啓曰,臣識見魯莽,言議巽軟,本不合於淸朝耳目之任,而義重沐浴,冒沒承命矣。至於厚謙母子事,只緣臣誠淺辭拙,尙未蒙允,臣罪臣固自知,而第其毋之偃處城闉,相通外間,實有區區憂慮,略有所論啓矣,及承批旨,有怯且苟之敎,繼有非風憲之臣,所可請之敎,臣誠惶悚愧恧,無地措躬,厚謙母子,請亟律,則此等餘事,固不暇論啓,而雖以向來羅將傳札事,觀之,尤可見爛漫往復於外間者,豈不萬萬驚心乎?慮無不到,姑先論列,而若以臺體言之,聖敎誠然矣。臣之巽軟迷於是乎著矣,臣何敢一刻晏然於臺次乎?請命遞斥臣職。答曰,旣自非,勿辭,亦勿退待。
丙申六月十九日,兼春秋張顯慶,義禁府啓目,柳義養照律,依大明律對制上書詐不以實條,大典推斷條,杖八十收贖,告身盡行追奪,徒二年定配,私罪啓。傳曰,畏怯之人發配,可謂哀矜是置,定配置之爲旀,決杖收贖告身追奪,依啓目施行爲良如敎。
義禁府啓目,崇禮門禜祭,祭監察李趾和,帶率墨尺,肆自飮草,略不顧忌,此等監察,不可無罪,因傳敎拿問,刑推得情何如啓。傳曰,汰去放送爲良如敎。
義禁府啓目,朴右源照律,依大明律不應爲條,大典推斷條,杖八十收贖,奪告身三等啓。傳曰,功議各減一等爲良如敎。
義禁府啓目,承政院,事變假注書安策,以承文院副正字入直,而事變假注書受點後,無端徑出,嚴問之下,以曾爲注書時,以字行之歪斜,被責於大僚,揆以廉義,不敢冒沒承膺,有此逬出爲供是乎所,旣有口招以聞之,命上裁何如啓。傳曰,大臣之言,謂之體例,可也。謂之一時行語,可也。以大官,責小官,元非異事,則新進小官,焉敢乃爾,況旀向日大臣,則雖是偶然說道是乎乃,以渠所謂近日處義觀之,回互放恣大臣之言,果爲着題是置,尊朝廷,不可不自紀綱始,安策削去仕版,勿擬堂后之望爲良如敎。
義禁府啓目,修井官北部都事權煒榮祭,祭井不卽修淨,因傳敎拿處刑推得情何如啓。傳曰,分揀放送爲良如敎。
丙申六月十九日卯時,上御廬次。藥房副提調入侍時,副提調洪國榮,假注書柳孟養,記事官卜台鎭·朴祐源,醫官吳道炯,以次進伏訖。國榮曰,夜間聖體,若何?上曰,夜深後,癨氣忽發,大段嘔吐,腹痛兼發,且喉乾特甚,終夜不得穩寢,今則諸症少減,而猶未快祛矣。國榮曰,症候旣若是不輕,則何不召見內局乎?上曰,夜已深,且大勢稍減故,不召矣。國榮曰,令醫官入診後議藥似好矣。上曰,唯。道炯診候訖,退伏奏曰,脈候左三部則調均,而右三部則胃脈似滯,頗沈遲矣。上曰,議藥以奏。道炯曰,六和湯,去白芥子,加陳皮·神曲·麥芽進御似好矣。上曰,進御加減心腎湯,今姑停止,淸暑六和湯本方中,加陳皮·神曲·麥芽各一錢煎入。出榻敎命退去,諸臣以次出。
丙申六月十九日辰時,上御廬次。藥房副提調持湯劑入侍時,副提調洪國榮,假注書柳孟養,記事官卜台鎭·朴祐源,醫官慶絢,以次進伏訖。絢奉湯劑進前,上進御,命讀禁府供辭,命書判付訖,命退去,諸臣以次出。
丙申六月十九日午時,上御廬次。藥房副提調入侍時,副提調洪國榮,假注書柳孟養,記事官卜台鎭·朴祐源,醫官慶絢·吳道炯,以次進伏訖。國榮曰,湯劑進御後,氣候,若何?上曰,俄者霎時入睡矣,頭痛忽作,泄症嘔氣兼發怪矣。國榮曰,令醫官,更爲議藥好矣。上曰,唯。道炯曰,此是暑症之猶未快差而然也。絢曰,癨氣未解故嘔泄之症,良以此也。道炯曰,六和湯氣味遲緩故,不能解癨氣茹藿湯,加檳榔進御似好矣。上曰,進御淸暑六和湯停止,茹藿湯本方中,加檳榔一錢煎入。出榻敎命退去,諸臣以次出。
丙申六月十九日未時,上御廬次。藥房副提調持湯劑入侍時,副提調洪國榮,假注書柳孟養,記事官卜台鎭·朴祐源,醫官慶絢,以次進伏訖。國榮曰,俄間症候,若何?上曰,不甚大段,而猶未快勝矣。絢奉茹藿湯進前,上進御,命讀關東褒貶訖。命書傳敎曰,民事方殷,進香官上來,守令皆令不數日內下去,萊伯亦令斯速辭朝,命退去,諸臣以次出。
丙申六月十九日未時,上御廬次。推考房承旨入侍時,右副承旨林得浩,假注書徐龍輔,記事官卜台鎭·朴祐源,以次進伏訖。命讀三司合啓,兩司合啓,府啓,院啓,賜批。命退,承史以次退出。
上在慶熙宮泰寧殿南行閣廬次。
夜一更,流星出室星下,入南方天際,狀如拳,尾長二三尺許,色白。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
林得浩啓曰,卽者修撰沈有鎭,謂有情勢,陳疏徑出,原疏纔已退却矣,所當直捧禁推傳旨,而此與無端徑出有異,推考警責,何如?傳曰,允。
司諫李在學,掌令柳榮鎭,持平李濟萬·趙德潤,校理朴天衡·沈豐之,副校理徐有防·鄭宇淳,正言姜,修撰沈有鎭,副修撰李獻慶啓曰,請文女按律處斷,又啓曰,請厚謙快正王法,其母依律處斷,又啓曰,請礪山府竄配罪人洪麟漢,絶島安置,又啓曰,請付處罪人申晦,亟施遠竄之典,答三司曰,不允。措辭見上
司諫李在學,掌令柳榮鎭,持平李濟萬·趙德潤,正言姜啓曰,請聖國·尙魯諸子,亟施當律,答兩司曰,不允。措辭見上
持平趙德潤啓曰,請大靜縣爲奴罪人金壽賢,依律處斷,又啓曰,請鏡城府定配罪人洪述海,依律處斷,又啓曰,請東萊府定配罪人元義孫,依律處斷,又啓曰,請罪人金曄,嚴刑島配,又啓曰,請戶曹參判金華鎭,遠地定配。措辭見上又啓曰,先正臣宋時烈廟庭追配事,已有成命,將擧曠世之闕典,我聖上崇儒重道之盛意,孰不欽仰?第當壬癸之際,凶逆宵小之輩,前後繼起,其所以誣辱先正者,罔有紀極,時移事遠,雖不能一一追討,而如尹尙通者,以道峯院任,當先正黜享之時,至有藁索,曳板之擧,渠身爲士子,若有一分人心,則豈忍爲此,士林之間傳說,至今尙爲之扼腕裂眦,其在懲惡討凶之義,斷不可以其身故而置之,請故縣監尹尙通,亟施追奪之典,久矣。銓曹無激揚之政,臺閣絶駁正之論,官方之淆亂,殆無餘地。當此新化之初,不可不祛其太甚,以淸選路,如李漢一·李有喆·李世孝,金養心之大諫,金霔·尹鵬擧·申五淸·朴瑞良·申尙權·李德傅之承旨,俱無地處之可言,又乏名稱之素著,而濫叨華銜,久駭物情,至於武承宣,舊無二望,而今則至於十餘人之多,全無遴揀之意,徒爲濫雜之歸,其中,如李廷壽,鄭與曾,老孱闒茸,尤無可取。請前大司諫李漢一·李有喆·李世孝·金養心,前承旨金霔·尹鵬擧·申五淸·朴瑞良·申尙權·李德傅·李廷壽·鄭與曾竝施刊改之典,薇垣之長,是何等淸選峻望,而近年以來,便作朝紳厭避之窠,差擬之際,實多苟充之患故,臣方請數人刊改,而如鄭遠達之狂易病癈者,循例通淸,尙在前望之中,事之駭怪,莫此爲甚,況渠是厚賊猶父之親,則雖以其病人之故,不請逬裔之典,而斷不可仍置京輦之下,請前參判鄭遠達,永刊仕版,放逐鄕里。前平安兵使崔東岳,縱恣悖戾,貪淫醜穢之狀,月前諫院之啓,擧其略,只請刊版而蒙允矣。臣之所聞,則東岳三年莅任,百惡俱備,兵營還穀數萬石,乘貴作錢,料販取剩,公庫白木累百同,稱以改色,幾盡飜動,重價發賣後,其代則貿得升麤尺短之木,與其前在鼠破者,而苟充記簿之數,其餘利之入已者,不啻累鉅萬矣。一路之軍校吏民,莫不戰手唾罵,以爲可烹云,噫嘻,東岳,忍負大行朝如天恩渥,不思一分報效之道,而恣行不法,若是狼藉,究厥情狀,殺之無惜。請令本道方伯,將此兩條,竝與院啓中,奸騙良女一親,嚴加査究,論列狀聞,以爲準法勘斷之地。今春增廣大科,文二所初試呈券者,因傳敎,別單書入之際,前任國子長,詳査得實,則收券本爲三千餘張,而入啓單子,則只以二千餘張書塡,餘數千餘張,都歸於吏隷輩,隱匿偸竊之中云。此實前所未有之變怪,其在嚴科場,杜後弊之道,不可尋常處之。請其時監試監察,拿問嚴處,該吏議律之,止於杖徒者,失之太寬?刑曹當該堂上,從重推考,該吏幻弄科場之罪,更以重律照勘。答府曰,不允。尹尙通事,事固駭痛,而旣非惡逆,又是微官,不允。李漢一等事,鄭遠達事,崔東岳及末端事依啓。
正言姜啓曰,請南海縣圍籬安置罪人具庠,令王府,嚴鞫得情,快正王法。又啓曰,請大靜縣爲奴罪人金壽賢,更令王府,拿鞫嚴問,依律處斷。又啓曰,請副司直洪龍漢,爲先削職,答院曰,不允。
傳于徐浩修曰,吏兵房承旨入侍。
以吏曹參議李秉鼎牌不進罷職傳旨,傳于林得浩曰,只推,更爲牌招。
都目政事。
吏批,判書徐命善進,參判權噵進,參議李秉鼎未肅拜,左副承旨李商巖進。
吏批啓曰,今都目政,各岐仕滿應遷者,相避及未準朔監察禁府都事,戶曹·刑曹·工曹·漢城府郞官,五部都事,平市署·各司久任時推人員竝擬,何如?傳曰,允。又啓曰,守令多窠,今當差出,未準朔禁軍將及營將邊將·虞候·都事·守令·察訪竝擬,何如?傳曰,允。又啓曰,臺諫闕員,今當差出,而擬望之人乏少,外任竝擬,何如?傳曰,允。又啓曰,四館陞出六品之時,有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今春憂等褒貶,不得爲之故,當出六品者,未免積滯,依例遷轉,何如?傳曰,允。又啓曰,禮賓寺奉事朴始榮呈狀內,與提調,有世所共知之嫌,揆以廉義,不可行公,廉義旣如此,則不可强令察任,今姑改差,何如?傳曰,允。又啓曰,玉堂闕員,今曾差出,而曾經之人,多在解由未出中,無以推移備擬,合有變通之道,何以爲之?敢稟。傳曰,勿拘。
傳于洪國榮曰,吏曹參議李秉鼎,尙無動靜,事極寒心,推考,其令卽爲肅命,仍參政席。
又傳于曰,頓遞之任,不可不擇,禮曹判書鄭尙淳,漢城判尹除授,其令卽爲謝恩。
又傳于曰,禮曹判書有闕代,今日政差出。
以兪彦鎬爲吏曹正郞,尹衡喆爲氷庫別提,徐致修爲活人別提,魚用元爲司圃別提,權聖應爲敬陵令,金載均爲司餐僉正,具膺爲工曹佐郞,洪述祖爲長興府使,李學源爲三陟府使,沈逵爲珍山郡守,韓文洪爲順安縣令,金履顯爲金溝縣令,吳在文爲義城縣令,任靖周爲松禾縣監,洪益烈爲三嘉縣令,李昌會爲任實縣監,李殷濟爲長水縣監,金熤爲寧邊府使,李堉爲綾州牧使,洪九瑞爲北靑府使,吳載光爲鐵山府使,黃命耇爲海美縣監,申大年爲兵曹正郞,李勉基爲造紙別提,趙宗喆爲瓦署別提,李種徽爲活人別提,李德熙爲司圃直長,洪若漢爲軍資直長,兪彦銻爲社稷直長,金斗烈爲錦山郡守,金履鍷爲榮川郡守,沈樂洙爲忠淸都事,尹守儉爲祥原郡守,許壑爲旋義縣監,吳載熙爲鐵原府使,宋載岳爲吉州牧使,尹承烈爲春川府使,洪檢爲楚山府使,李東燁爲慶興府使,李尙直爲穩城府使,洪相聖爲固城縣令,文釆五爲連原察訪,睦祖洙爲社稷令,朴道翔爲禮曹正郞,金重燮爲佐郞,崔宗斗爲內資主簿,尹逵東爲司僕主簿,朴龍源爲造紙別提,沈謹之爲司饔直長,李大永爲宣陵直長,申大權爲靖陵直長,洪景仁爲長興庫奉事,徐直修爲北部都事,徐有悌爲東部奉事,鄭國仁爲甑山縣令,朴仁榮爲歙谷縣令,朴星源爲報恩縣監,兪漢喆爲洪川縣監,宋持敬爲南平縣監,金重行爲殷栗縣監,李星會爲知禮縣監,白文昌爲石城縣監,安允奭爲居昌府使,李東植爲嘉山郡守,鄭濡爲兵曹正郞,洪大字爲敦寧主簿,李世聞爲引儀,李厚源爲順陵直長,吳命久爲引儀,南寅老爲泰陵直長,李宜耆爲內贍直長,韓鼎謩爲中都奉事,鄭來鼎爲內資奉事,徐常修爲廣興奉事,宋煥喆爲咸平縣監,鄭澤孚爲沃溝縣監,尹行晉爲務安縣監,金漢謙爲礪山府使,李壽鵬爲碧潼郡守,沈輔賢爲熙川郡守,鄭潤弼爲遂安郡守,鄭弼臣爲孟山縣監,具埉爲竹山府使,田德雨爲高原郡守,李榮逵爲高敞縣監,權啓述爲靑丹察訪,李東弼爲加平郡守,李再漢爲延豐縣監,祭酒單宋德相·兪彦鎬爲南學敎授,尹弘烈爲東學敎授,鄭昌期爲引儀,黃延祚爲尙衣直長,金緩爲司饔奉事,李觀洙爲典牲奉事,李文會義盈奉事,丁載遠爲濟用判官,趙宗喆爲監察,徐邁修爲刑曹佐郞,李慶泰爲光陵令,南殷老爲高山縣監,崔炅爲聞慶縣監,李顯采爲奉常僉正,金鑧爲兵曹佐郞,李泰賢爲禮曹佐郞,崔禧延爲刑曹佐郞,徐致修爲掌樂主簿,吳命久爲漢城主簿,金載仁爲軍威縣監,李曾祐爲尙瑞副直長,吳彦思爲童蒙敎官,沈原之爲監役,鄭之徽爲兼引儀,朴明源爲冬至兼謝恩使,鄭好仁爲副使,申思運書狀,李應重爲永禧殿令,金晉鐸工曹正郞,崔大奎奉常判官,崔致星爲瓦署別提,洪若漢爲禁府都事,姜載潤爲西部都事,洪大容爲監察,具允鈺爲工曹判書,李在簡爲禮曹參議,李海重爲大司憲,李養鼎爲大司諫,吳載純爲副提學,閔百奮爲大司成,尹弼秉爲掌令,李秉模爲修撰,李世聞爲典牲主簿,閔養洙爲刑曹正郞,金漢訥爲繕工副奉事,李顯模爲假監役,洪一源爲水運判官,吳彦思爲活人別提,李泰賢爲兵曹佐郞,宋重鉉爲監察,朴綏源爲軍資直長,權惠應爲禮賓直長,沈公藝爲禁府都事,兪漢敦爲社禝令,吳著爲奉常正,金一衡爲保安察訪,李重喆爲工曹佐郞,李運祥爲監察,李寬爲典籍,李達遂爲軍器主簿,金斗煜爲判官,韓弘世爲典籍,李有榦爲繕工監役,金載復爲內贍奉事,李秀憂禮曹佐郞,趙鼎耇爲司成,金穎爲宗廟令,魚用元爲司饔主簿,尹象喆爲軍資主簿,鄭昌期爲尙衣別提,徐有鍊爲宗簿主簿,魏興祖·安以權爲典籍,洪冕漢爲繕工假監役,朴海壽爲禮賓奉事,洪彦燮爲西部奉事,尹謐爲長連縣監,安復駿爲同義禁,洪大宇爲監察,金斗憲爲敦寧主簿,金載厚爲光陽縣監,金守咸爲濬源殿令,金謹行爲健元陵令,李徹中溫陵令,權彝性爲氷庫別提,朴師欽爲義禁都事,鄭謙煥爲司圃別提,金履安爲刑曹正郞,金宗範爲中部都事,朴基正爲南部都事,成雲柱爲刑曹正郞,閔垠爲東部都事,李趾光爲司宰主簿,申光憲·申濡·尹鳳周·李衡弼爲引儀,鄭運洙爲禮賓主簿,金翼均爲長寧殿參奉,鄭光毅爲敬陵參奉,李熙輔爲崇陵參奉,權應度爲順陵參奉,柳煥星爲靖陵參奉,金重祚爲穆陵參奉,金友行爲孝陵參奉,金邦德爲齊陵參奉,李崇運爲萬寧殿參奉,李性重爲順康園守奉官,許湜爲禮賓參奉,崔璹爲假引儀,金方行爲齊陵別檢,金憙爲長寧殿別檢,韓晩裕爲莊陵別檢,兪彦鎬爲應敎,尹弘烈爲副應敎,兪漢鼎爲顯陵令,奉常副奉事單吳泰彦,直長單李柱延,參奉單孫處仁,兼春秋單金晉鐸·崔禧延,成均博士二單鄭懲最·李迪喆,學正二單趙慶運·金璞,學錄單趙彦喆,軍器奉事單金興兌,副奉事單林大榮,參奉單柳焵,兼養賢庫直長單李迪喆,奉事單趙慶遠,知義禁單安復駿。
兵批,判書李徽之進,參判金載順入直進,參議柳薰,參知柳焵進,行都承旨徐浩修進。
兵批啓曰,訓鍊正今當差出,而可擬之人乏少,外任竝擬,何如?傳曰,允。又啓,法聖僉使今當差出,而擬望之人乏少,未準朔禁軍將竝擬,何如?傳曰,允。
徐浩修,以兵曹言啓曰,陞資拜營將者,十朔前,雖病遞,還收資級,載在法典,而平安監營中軍趙城,十朔前居中罷職矣。中軍之職,依營將例施行事,曾有定式,則不可仍資,所授加資,依例還收之意,敢啓。傳曰,知道。以閔熟爲僉知,金景洙爲內禁將,宋迪中爲五衛將,金焌爲忠翊將,李光鼎爲都摠都事,田晉祥爲惠山僉使,金彦之爲訓戎僉使,李匡運爲訓鍊正,李漢興爲大興中軍,金漢升爲平安監營中軍,同知單南尙鼎,僉知三單申大億,尹勉矩·黃命耇,副司果洪繼善,朴明煥·李普中·宋載中·李恒林爲訓鍊判官,元億齡爲昌德將,鄭汝益爲淸州營將,吳載徽爲洪州營將,韓尙裕爲大丘營將,崔宗爲乫坡知僉使,秦渭發爲平薪僉使,高漢翼爲德積僉使,曺潤寬爲群山僉使,朴枝昌爲善積僉使,李最祜爲所斤僉使,宋文佐爲馬梁僉使,鄭允弘爲花梁僉使,李漢誼爲西林僉使,李萬益爲潼關僉使,洪鏶爲天磨僉使,朴枝文爲淸城僉使,金成韻爲礪峴僉使,金聲九爲五衛將,高雲瑞爲訓鍊主簿,吳載重爲訓鍊副正,洪彦默爲豆毛浦萬戶,副護軍李奎章,副司直李聖圭·沈頤之·洪檍·李在簡·金悌行,副司果宋煥億,副司正張鉉佐,訓鍊主簿金重河,本院去官趙慶進爲五衛將,權必稱爲忠州營將,趙洵爲仁遮外萬戶,李明哲爲智島萬戶,朴尙仁鹿島萬戶,成弘道爲會寧浦萬戶,李東輝爲呂島萬戶,申漢相爲位羅萬戶,方處義爲訓錬判官,李再得·鄭璛·邊光宅爲訓鍊主簿,李重錫默毛浦萬戶,陸昌漢爲知世浦萬戶,盧重彬爲爲南桃浦萬戶,高繼允爲長峯島萬戶,柳台興爲多慶浦萬戶,韓謙謩爲木浦萬戶,申大順爲訓鍊副正,徐有龍爲都摠經歷,徐宅善爲安興僉使,安翼濟爲法聖僉使,邊鎭城爲蒜山僉使,洪繼善·柳孝源·朴明煥·洪浩源爲武兼,趙重岱爲興陽監牧官,尹守仁爲羽林將,李再馨爲五衛將,金章勳爲都摠經歷,慶成運爲訓鍊判官,尹璋·閔有洙·蔡顯五爲武兼,金璟爲馬島萬戶,李挺爲幕嶺萬戶,崔夢虎爲植松萬戶,李潤國爲滿浦僉使,李潤章爲都摠都事,洪宅夏爲平安兵虞候,安宗厚爲訓鍊主簿,白純一爲靑水萬戶,李德春爲防垣萬戶,金瑞貞爲永達萬戶,劉光世爲島嶺別將,李枝萬爲格浦別將,金大鉉爲正方山城別將,李·洪益弼爲同知,李鼎運爲訓練主簿,申浹爲晴川別將,金重河爲慈母別將,宋浣笠岩別將,金聖親禿用別將,金宗顯爲首陽別將,柳晦源爲宣傳官,李忠佐爲南道參軍,姜膺煥爲部將,金元甲爲守門將,尹相爀爲宣傳官,李台秀爲守門將,金命赫爲訓鍊僉正,李文喆爲主簿,金處漢爲武兼,柳春馪爲內禁將,李廷夏·朴河潤·金道爀·崔英翰爲五衛將,李慶麟爲內禁將,申晤爲中樞經歷,申鳳周爲武兼,許根爲訓鍊判官,尹範勳爲訓鍊主簿,李光浹爲武兼,權管,舊坡知金燦,小農堡李鎭宇,自作仇非李景烈,同仁安舜命,三千朴文郁,直叱洞李敏寬,雙靑曺運泰,乾原洪受澤,楸仇李繼蕃,於汀漢李重獜,大吉號里徐弼柱,小吉號里金再浩,梁永萬洞崔重昌,吾村金厚弼,以上單付,副司直徐命善。
傳于洪國榮曰,金吾開坐與否知入,未暮前,使捧供入侍。
又傳于曰,吏曹判書李徽之命招,同參政事。
備忘記,本兵之長,不可暫曠,夜已深,何待加望,漢城判尹具善復,兵曹判書除授,卽爲牌招,傳授命召。
傳于洪國榮曰,夜已深,判義禁明日入侍。
洪國榮,以承文院官員,以都提調意啓,月食已過,禮部回咨,依例撰出後,別定禁軍,給馬下送于灣府,使之傳于鳳城將,以爲轉送北京之地,何如?傳口允。
再政。
吏批,判書李徽之牌不進,參判權噵進,參議李秉鼎式暇,左副承旨李商巖進。
吏批啓曰,判書李徽之牌招不進,參議李秉鼎式暇,小臣獨政未安,何以爲之?敢稟。傳曰,仍爲之。徐命善爲同成均,李秉模爲吏曹佐郞,李秉模爲校書校理,徐命善爲禮曹判書,訓鍊提調具善復,禁衛提調具善復,御營提調具善復。
丙申六月二十日卯時,上御廬次。吏兵房承旨入侍時,行都承旨徐浩修,左副承旨李商巖,假注書徐龍輔,記事官卜台鎭·朴祐源,以次進伏訖。上曰,吏曹參議李在簡牌招,申飭參政。出榻敎上曰,吏兵判入侍。賤臣承命而出,與行吏曹判書徐命善,兵曹判書李徽之進伏。命商巖書傳敎曰,吏議·吏郞之復舊法,豈爲觀美而然哉?實出於淬礪名節,扶植世敎之意也,大抵官不必備,惟其人淸顯華要,擧欲冒占,則是開通淸之路,而貽通淸之弊,雖於一通之際,十分詳愼,務循公議,俾無一人之濫竽事,分付吏堂·吏郞,又命書傳敎曰,文蔭武之許多罷散之中,亦豈無可用之才,可擢之人乎。毋循顔私,毋襲前套,咨爾兩銓之臣,各以姚元之·寇平仲,莅銓時心爲心,斯其可乎。又命書傳敎曰,守令之藏否,而生民休戚係焉。方百里之任,顧不重歟筮仕,卽蔭路之權輿,而守令之階梯也。苟不擇焉,害及赤子,至若邊將,徒循久勤,不取其人,誠爲今日之痼弊,咨爾兩銓之臣,另加精白。又命書傳敎曰,十考十上,五考五上純褒抄啓者,當初法意,豈比等閑,近年以來,銓曹之收用,不遵古規,至使金石之典,徒歸文具,其所以奬勸良吏之意,果安在哉。今番俾勿如前,又命書傳敎曰,大賢之後,元勳之裔,必有詩禮以傳家者,忠愛以向國者,另加搜訪,俾有實效。又命書傳敎曰,嗚呼戰亡人及淸白吏子孫,先朝屢勤錄用之敎,予所仰覩,況今一初之政,宜有拔例之道,銓曹之臣,須知此意,俾無遺漏之歎。又命書傳敎曰,逖矣西北·嶺南人淳厚之風,尙餘於鄒魯,勁悍之習,最稱於朔岱,國家疏通之政,宜先於此等人,亦我列朝顧念撫摩者也。其令兩銓收用。又命書傳敎曰,松都人,卽亞於南北者,亦在先朝,所以優恤於戊申之後者也,竝宜錄用。上曰,旣諭於傳敎中,而兩銓之臣,欽哉欽哉。以副予意,吏兵判先退。上曰,吏曹參議尙不入來乎,知入,賤臣承命而出,還奏曰,姑不入來云矣。命書傳敎曰,判書參判先爲開政,參議初政,敢若是乎?申飭,命退,承史以次退出。
丙申六月二十日卯時,上御廬次。藥房副提調入侍時,副提調洪國榮,假注書柳孟養,記事官卜台鎭·朴祐源,以次進伏訖。國榮曰,夜間聖體,若何?上曰,一樣矣。國榮曰,泄症亦得快勝乎?上曰,然矣。國榮曰,今日則心腎湯,還爲進御乎?上曰,姑觀今日,更爲下敎矣。上曰,吏兵判入侍。出榻敎吏曹判書徐命善,兵曹判書李徽之進前,上曰,初政可當審愼,凡諸注擬,各別另擇,可也。命善·徽之對曰,伏承下敎,臣等敢不盡心爲之乎?上曰,俄者傳敎已悉,而初仕亦爲擇差。徽之曰,自前都政時,內禁衛將·五衛將在外人,番次苟艱,故有改差,以在京人差出之規,今番則亦依例爲之乎?敢稟。上曰,依爲之。命退去,諸臣以次出。
丙申六月二十日辰時,上御廬次。左承旨入侍時,左承旨洪國榮,假注書徐龍輔,記事官卜台鎭·朴祐源,以次進伏訖。命書傳敎曰,旣有可强之病,則初何不入來,旣欲入來則如何,必陳疏耶。事欠誠實,吏曹參議李在簡爲先遞差。上曰,今日慶尙道進香乎?國榮曰,然矣。命書傳敎曰,慶州府尹徐有寧,其令今日下去。上曰,開政催促,上下注書,持望筒,輪回出入。命書傳敎曰,吏議望,副提調當爲首望,而觀於向者留窠復授可知,予不欲暫捨於近密也。禮曹參議李秉鼎,爲吏曹參議,其令牌招參政。上曰,守令入侍。賤臣承命而出,與羅州牧使李明中,永春縣監李匡說進伏,命明中進前。上曰,羅州年事,何如?明中曰,田畓兩穀,俱爲免凶矣。上曰,下去懋哉。命匡說進前,命奏七事。上曰,下去懋哉。命退,諸臣以次退出。
丙申六月二十日巳時,上御廬次。左承旨,持吏兵批望筒入侍時,左承旨洪國榮,假注書柳孟養·徐龍輔,記事官卜台鎭·朴祐源,以次進伏訖。命國榮讀政望,上落點。上曰,他承旨及上下注書,輪回入侍。命書傳敎曰,旣已下敎,宣傳官柳孝源陞六。右副承旨林得浩進伏。國榮先退。命得浩,讀政望,上落點。命讀三司合啓·兩司合啓·府啓·院啓,賜批。左副承旨李商巖進伏。得浩先退。命商巖讀政望,上落點。命書傳敎曰,入侍中官,頃者以鼾睡之故,旣越三等之俸,猶復鼾睡,堂該中官,加越一等之俸,此後復若鼾睡,當更越一等,以此分付內寺府。國榮進伏,商巖先退。命讀政望,上落點。國榮曰,俄者有慶州府尹今日辭朝之命,而聞以未過因山,爲缺然云矣。命書傳敎曰,因山隔月,民事方殷,徐有寧使之卽爲還下去。又命讀政望,上落點,國榮曰,湯劑待令矣。上曰,持入。醫官慶絢奉進湯劑,上進御。命書傳敎曰,戶曹參判金華鎭,勢難强迫,改建之役,一時爲急,宜付熟手,工曹判書具允鈺,改建堂上差下,牌招察任,其令今日進去,金華鎭改建堂上減下。上曰,吏批政事已畢,吏曹判書入侍。賤臣承命而出,與行吏曹判書徐命善進伏。上曰,今日,政事,合爲幾望?命善曰,合爲一百八十餘望矣。上曰,比昨年都政,何如?命書曰,挽近以來,如許大政,未之有矣。上曰,今觀卿之政事,予甚嘉尙,予之待卿,豈待循例,三度呈辭,特命許遞焉。仍命書傳敎曰,一政一望,無敢放忽,必欲報國,予所知也,至於今番大政,尤爲疏滯,吏判亦云勞矣,何待例單於此人,行且授矣。吏曹判書徐命善本職,今姑許遞,使數月調息。命善曰,臣欲爲辭免,而猥越未敢,蒙此曲諒之聖恩,臣之惶隕感泣,尙何盡達?命書傳敎曰,政事當日爲之。又命書傳敎曰,有擧行事,在外工判許遞,今日政擬入。命退,諸臣以次退出。
丙申六月二十日戌時,上御廬次。左承旨入侍時,左承旨洪國榮,假注書徐龍輔,記事官卜台鎭·朴祐源,以次進伏訖。命讀政望,上落點,命讀忠淸監司狀啓。命書傳敎曰,觀此忠淸道査啓,與李奎緯王府口招,大相逕庭,果如各人等招辭,則何其不仁之甚也?令該府依啓。聞嚴問口招後照律,該堂來待。命退,承史以次退出。
上在慶熙宮泰寧殿南行閣廬次。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
李義翊啓曰,當此合辭之時,兩司無一員詣臺,除在外陳疏入啓外,未肅拜呈告人員,竝卽牌招,何如?傳曰,允。
傳于金文淳曰,吏·兵房承旨,率今日謝恩守令·邊將入侍,左承旨同爲入侍。
以掌令柳榮鎭,持平李濟萬,司諫李在學,獻納李儒慶,牌不進罷職傳旨,傳于李義翊曰,只推。
吏曹口傳政事,石城縣監白文昌,抱川縣監申暎相換。
李義翊啓曰,吏曹判書李徽之,參判權噵,參議李秉鼎,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判竝卽牌招開政,何如?傳曰,允。
以吏曹參議李秉鼎,再牌不進罷職傳旨,傳于李義翊曰,只推。
李義翊啓曰,吏曹參議李秉鼎,旣有只推之命,更爲一體脾招開政,何如?傳曰,允。
徐浩修,以訓鍊都監言啓曰,依傳敎,前黔毛浦萬戶李重錫,從重決棍十五度之意敢啓。答曰,知道。
傳于洪國榮曰,坐直承旨,便殿入侍。
傳于洪國榮曰,副提調,持加減心腎湯入侍。
有政。吏批,判書李徽之牌不進,參判權噵牌不進,參議李秉鼎進,右副承旨林得浩進。啓曰,判書李徽之,參判權噵,竝招不進,小臣獨政未安,何以爲之?敢稟。傳曰,只出緊任。李福源爲兵曹判書,沈釋之爲鐵原府使,尹若淵爲修撰,宋繼相爲禁府都事,故府使徐仁修贈吏參例兼,開城留守徐有慶考。
兵批,判書未差,參判金載順病,參議柳薰入直進,參知柳焵病,右副承旨林得浩進,副司直具善復單付。
吏曹參議李秉鼎疏曰,伏以因山卜吉,夏序垂窮,伏惟聖孝出天,哀慕靡逮,區區下忱,秪增摧隕,仍念臣,以根植則至孤弱也,以踪地則至危臲也。迺者殿下,始旣洞垂昭晰,從以曲加薰沐,前後覆庇,殆若慈父之護迷子,及夫凶賊指嗾之狀,自露於天日赫臨之下,則進臣前席,聖諭諄摯,其所以開誨臣處義者,旣溫且嚴,臣於是,未暇他顧,感泣奉承,遂不敢復言情勢二字。銀臺·春曹,有除輒膺,斯蓋諉以宿硏,隨分自效,而今玆之命,奚爲而及於臣哉?噫是職也。佐貳銓衡,參涉通塞,雖在前日,猶稱淸要,矧又我聖上,丕勵新政,特復舊制,則此時此任,臣豈其人哉?且臣狷隘之性,與世寡合,愚戇之見,自信不回,以致群憾蝟集駭機焱發旣往之事,可戒也已,今若憑恃寵眷,弁髦素守,夤緣冥摘,於睢盱之場,則畢竟顚沛,可立而竢。臣固不足恤,其於辱聖簡,何哉?昨緣陳疏且阻,納脾無路,飭敎洊降,雖不得不冒昧祗謝,而固仍蹲冒,斷無是理,玆敢略控衷懇,仰瀆崇聽。伏乞聖明,曲循矜察,將臣職名,亟命鐫改,以重公器,俾全微諒,千萬幸甚。答曰,省疏具悉。爾其勿辭,同參政事。
刑曹判書李溎疏曰,伏以猥添匪才,忝叨司寇之長,恒恐不事其職,自速罪戾矣。果然憲啓峻發,致勤問備,臣誠瞿然悚惶之至,第其事實,有不得不一暴者,蓋科場事體,至爲嚴重。今此收卷實數之相左於入啓單子者,不特監察之不謹照檢,該吏之罪,亦不勝言。苟有當施之律,臣何所顧惜,而但本曹用法,無論罪輕重,一放律文,有若引繩而計尺,無敢違越,蓋其法意之至重,不得以私意低仰故也。今此該吏之罪,固當旁照於科場律,而遍考律文諸書,實無可以約略襯當者,只大明律對制上書,詐不以實者,有杖八十,徒二年之律故,臣不得不以此律勘斷,此豈臣之屈法於一吏,而必欲置之惟輕之科哉。今此憲啓末端,請以重律更勘,其嚴科場,杜後弊之意,臣實韙之,杖配之外,若有當律,臣何敢自遂前非,不思更勘,而但拚棄律文,創出法外之律,臣所不敢苟使憲臣,細考刑書,則庶可知。臣之所議律,出於多少稱量也,然而臺臣所請,旣降允可,而臣不敢爲奉行之計,此則臣之罪,誠大矣,玆敢露章自列,略暴危懇。伏乞聖慈,亟降威罰,以謝臺議以安微分焉,臣無任。答曰,省疏具悉。卿旣以重繩同律度量衡,王政之所先,則獨乎法也,烏可不然,卿其勿辭察任。
工曹判書具允鈺疏曰,伏以居諸迅邁,因山隔月,伏想我殿下攀慕之痛,益復如新,仍伏念遭罹如臣家,而受恩如臣家者,求之往牒,亦所罕有,臣姪陷不測之地,而獲保軀命,臺言寘湛減之案,而得免嶺海,若非天地之仁,曲垂慈覆日月之明,洞加照燭,臣家安得有今日也哉?感泣二字,不足以寫盡衷情,唯有殞首於未死之前,結草於旣骨之後,以自效一半分圖報之願而已也。噫,若使諫啓,專屬臣身,則臣當受而爲咎,無所怨尤,而乃以不當之臣兄,竝論而句斷之,臣實爲之傷痛也。臣之向來一疏,言出無隱,義附自效,而反媒人言,更添罪案,若謂之知臣本情則未也,而此莫非臣所自取,臣方自省之不暇,何敢呶呶較卞也哉?第念臣,以弱植魯質,猥躋崇班,四方之譏笑,私門之盛滿,極矣。揆以物理,宜有顚沛糾劾之來,臣固甘心,如使臣,早謝名塗,與世相絶,斯言奚爲而至哉?從今息補之圖,唯在自靖之義,我殿下亦欲憐臣,而終始全保之,則不復假之以職事,俾得爲聖世之棄人,卽臣區區之願,而今玆水部之除,敦匠之命,何爲而及於臣身哉?駴機纔脫,收錄如前,此非負罪如臣,所可得者,臣誠驚惶震越,不覺涕淚之無從也。臣雖頑如木石,豈不知感激恩數,竭蹶爲恭,而顧臣情踪,初無去就之可議,特敎嚴召之下,未免坐違,有若全昧義分者然,臣罪至此,尤無所逃。噫方當聖化鼎新,百工願戴之時,豈忍有一毫便訣之意,而餘悸未定,萬念都灰,惟有屛迹朝端,退伏田廬,歌詠聖德,以卒餘生而已。臣言到此,情亦戚矣,玆敢泣血拜疏,仰控危。伏乞聖明,憐臣哀苦之情,察臣悃愊之龥,亟命鐫削,以靖私義,仍降威罰,以謝人言,千萬幸甚。答曰,省疏具悉。昨冬前席之敎,今應記有,其後卿之絶於後謙,爲彼含憾,幾至罔測之境,予亦聞之,向者臺臣,其不知裏面,亦無足怪,卿其勿辭察任。
執義李一曾疏曰,伏以皇天降割,先大王奄棄臣民,如喪之慟,率普惟均,日月易得,因山漸就,伏惟我殿下,攀慕之號,益復罔極,仍伏念臣才識蔑劣,言議淺短,固不足爲淸朝耳目之任,而自來情勢,又不可以廁跡於周行,此不但自量已審,卽通朝之所共知也。不意柏府新除,忽下於待罪西郵之日,繼以有馹召之命,臣於是,揆分揣義,豈有一毫堪承之望,而但義重奔哭,情急一覲,不暇他顧,蒼黃登途,冒沒入肅,已有日矣。況沐浴之討,秉彝攸同,猥隨諸臣之後,粗伸合辭之請,而其奈忱誠菲薄,天聽逾邈。至使厚謙·麟漢等元惡大憝,尙今偃息於覆載之間,朝家設置風憲之職,亶如是哉?臣罪至此,生不如死,猶且揚揚行呼唱於道路,不思所以自處之道,則非特臣心之愧恧,其於公議之嗤點何。且臣私情,有萬萬煎悶者,臣父年迫七耋,病痼八朔,氣息綿綴,轉側須人,又自數日以來,諸般症情,挾署添劇,寒熱交至,飮啖全廢,奄奄有難保之慮,而臣無他兄弟,獨自扶將,以此情理,何可一刻離捨而從官乎?顧今天討未行,大論方張,實非臣子言私之時,而區區寸忱,亦不敢自沮於孝理之下,玆陳短章,略暴血懇,伏願天地父母,俯賜鑑諒,亟遞臣見帶之任,以便救護,仍治臣不職之罪朝綱,千萬幸甚。答曰,省疏具悉。爾其勿辭,救護父病。
副修撰李魯述疏曰,伏以仙馭上賓,痛纏普率,荏苒之頃,因山已迫,伏惟我殿下哀慕之誠,益復皇皇,如臣孤賤,久沐洪造,抱弓莫攀,未遂褥蟻之願,俯仰穹壤,若無因依。仍伏念臣,以庸陋之姿,最在人下,徒先蔭,猥玷華貫,曾在先朝,蓋嘗從實自引,而冒沒一出,只爲候班,起居之禮而已。不意今者,館職除命,連下於數月之內,撫躬慙悚,殆不省所措,臣旣無學識,又乏文藻,僥倖一第,本爲祿仕之計,而矧今新化之初,庶明勵翼,苟使臣,萬有一近似於此,則挾冊登筵,日覲耿光,豈非至榮,又豈非至願,而惟其經史之間,殆同面墻,自視空空,無所藉手。啓沃論思,固不敢望,古人伏獵之譏,豈不爲淸朝羞恥耶?此臣所以寧受違傲之誅,不敢以承命爲恭者也。且臣私情,又有萬萬悶迫者,臣早失慈母,屢經,及今生全,都是祖母之力,祖母年今八耋,氣息凜綴,若不保朝夕,而臣父獨自扶將,無與分勞。臣若以此時,離捨病側,從宦遠遊則是不念祖母之恩育,不顧老父之焦煎,而貪意於一己之榮耀者也,將何所資而事君也哉,臣昔叨簪筆,屢泰情理於先朝,而輒蒙矜許,則此乃通朝之所共知也。今我聖上推考爲治,體下之仁,譪若春噓,如臣情私,在所矜諒,今當梓宮在殯,擧朝悲遑之日,一向退處,義所不敢,强其難强,抑情登途,瞻望天門,披瀝血懇。伏乞聖上,曲察微悃,命削臣名於仕籍,勿復撿擬於淸要,以安賤分,以伸至情,不勝大願。臣方陳情之是急,不宜贅進他說,而區區憂愛之忱,不能無憂治世,危明主者,當此一初之辰,凡所以發號施令者,無不足於聽聞。中外欣欣,想望太平,而第其罔念之戒,反在惟聖者,誠以毫釐易差,終始難保也。故曰,靡不有初,鮮克有終,又曰,終始惟一,是乃日新,此皆切至之言,以殿下典學之功,想必屢省於此,而臣之所欲進者,亦捨此而何以哉?爲治之道,誠非一端,勵世磨鈍,莫急於廉治,今日世道之至此極者,專由於古人,所謂不識世間,有羞恥事者存之,則爲聖賢去之,則爲禽獸者,詎不信歟。人心之陷溺,久矣,丕變之幾,惟在導率之,何如?伏顧殿下,念哉念哉。抑臣,竊有所訝,惑者,不自解者,顧今國是大定,天討大行,而獨於文女按法之請,尙魯孥戮之典,厚謙母子之依律,尙靳一兪,其餘諸賊之情·節已露者,亦自容貸,上下相持,輿情愈激,豈有元惡如此,而顯戮不加者哉?至於麟漢則渠以戚畹之臣,身居三事之列,旣不能協贊,以爲宗社之大計,而佯若不知,一味阻搪,蓋以渠平日之稔惡深忌,我殿下之英明,敢欲姑且持位,肆行凶臆之計者,究厥心腸,誠萬萬叵測,以此負犯,尙逭王章,亦云倖矣。至今偃息於善地薄竄之中,其可曰,國有法乎?臣謂竝亟從三司之請,以洩神人之憤焉,臣無任。答曰,省疏具悉。首陳甚是矣,更當省察於日用之間,諸賊之靳允,予意有在,洪麟漢事,亦有卙量者,爾其勿辭察職。
大司憲李海重,大司諫李養鼎,應敎兪彦鎬,副應敎尹弘烈,持平趙德潤,校理朴天衡·沈豊之,副校理徐有防·鄭宇淳,正言姜,修撰沈有鎭,副修撰李獻慶啓曰,請文女按律處斷,請厚謙快正王法,其母依律處斷,請礪山府竄配罪人洪麟漢,絶島安置,請付處罪人申晦,亟施遠竄之典。答曰,不允。
大司憲李海重,大司諫李養鼎,持平趙德潤,正言姜啓曰,亂逆何代無之,而豈有如文女·聖國·尙魯之窮凶極惡者哉?臣等伏見傳敎下者,益知其所不知,尤不勝心寒骨靑,繼之以沫血飮泣,戮尸之典,於聖國·尙魯,實爲當律,而旣有先大王禁令,則臣等雖敢直請。至於逆種之只施爲奴,尙容覆載之間者,未免失之太寬,亂臣賊子,亦無所懲畏,輿情齊憤,久而愈激,請聖國·尙魯諸子,亟施當律。答曰,不允。
持平趙德潤啓曰,妖宦壽賢事,締結一種嗜利之凶徒,爛漫和通之狀,渠卽明白納招,則豈可一日容貸於覆載之間乎?今此酌處之命,雖出於好生之德意,而三尺至嚴不可島縣爲奴,而請大靜縣爲奴罪人金壽賢,依律處斷。洪述海身爲方伯之任,犯贓之數,至於萬兩之多,道臣旣已査啓,王府亦已議讞,則其在國法,不可容貸也明矣。今此酌處之命,我聖上好生之德意,贓律不可不嚴,王法不可不伸,請鏡城府定配罪人洪述海,依律處斷。元義孫曾於湖南藩任也。其所貪汚,已著於本道査啓,而錢至十萬,米爲二萬,其在懲墨之道,決不可容貸。今此酌處之命,雖出於好生之德意,三尺至嚴,豈可定配而止?請東萊府定配罪人元義孫,依律處斷。因山卜日,何等至重大,至敬謹,而罪人金曄,乃敢以羊刃等說,肆然及於奏御文字,殿下所以嚴斥之,痛禁之者,可以見照燭奸狀,杜絶後弊之盛意,而及伏見該曹草記,則不過以詐不以實論,只施杖徒之律,失之太輕矣。請罪人金曄嚴刑島配。往在癸巳,嶠嶺一路,最被旱澇,而尙州以物衆地大之處,其所賙賑,非比他邑。牧使鄭錫達,藉其勢焰之熏天,恬視餓殍之在地,尙州一境冤聲載路,及其畢賑之後,得見其時監司金華鎭論賞之啓,則錫達善事賙飢,擢寘一道之最,自備穀物,多至五百之數,臣於伊時,竊不勝其駭痛之至也。惟彼錫達之罪,固不可勝誅,而按察一道之重寄,不思九重之倚畀,諂事厚賊,曲意承志,虛張無麪之穀物,敢徼莫重之恩資,苟非平日之蝨附,寧忍爲此哉?畢賑遞歸之日,乃以千包之穀,劃給錫達,以充錫達之私用,傳說喧藉,莫不唾鄙,噫,經筵淸選,備堂要任,何嘗彷彿於渠身,而歸卽見通,豈非厚事彼賊之明效耶?以此以彼,附麗逆謙,循私蔑公之狀,昭不可掩,當此次第鋤治之日,決不可置而不論。請戶曹參判金華鎭,遠地定配。先正臣宋時烈,廟庭追配事,已有成命,將擧曠世之闕典,我聖上崇儒重道之盛意,孰不欽仰?第當壬癸之際,凶逆宵小之輩,前後繼起,其所以誣辱先正者,罔有紀極,時移事遠。雖不能一一追討,而如尹尙通者,以道峯院任,當先正出享之時,至有藁索曳版之擧,渠身爲士子,若有一分人心,則豈忍爲此?士林間傳說。至今尙爲之扼腕裂眥,其在懲惡討凶之義,斷不可以其身故而置之。請故縣監尹尙通,亟施追奪之典。中批擢除,本非淸朝之美規,隨請還寢,乃是臺閣之舊規,而挽近以來,全然廢却,此亦言路閉塞之一端,寧不慨然?凡職尙如此,況本兵之長,是何等重任,而昨有具善復特除之命,何聖明之無所留難,一至於此也。善復乃是舊閥宿將,亦有踐歷,則早晩公議之歸,固非異事,而在今日則人望未盡協,廟薦不曾加,恐不可遽然特授。且臣之所欲補者衮闕,所欲守者臺例,不但爲目下一事而戒,尤在於方來,請還收兵曹判書具善復特除之命。新除授掌令尹弼秉,時在黃海道長連地,請斯速乘馹上來事,下諭。答曰,不允。具善復事,予亦知中批之爲權宜,而特除具善復者,以其人,旣宿將,又見可取之端故也。所論可見無隱,特寢昨日之敎,下諭事依啓。
正言姜啓曰,請南海縣圍籬安置罪人具庠,更令王府,嚴鞫得情,快正王法。請大靜縣爲奴罪人金壽賢,更令王府,拿鞫嚴問,依律處斷。請副司直洪龍漢,爲先削職。答曰,不允。
丙申六月二十一日,兼春秋張顯慶,刑曹啓目,尹起華加刑啓。傳曰,論以法則雖是極律,究其情則似非故犯是乎,乃死囚之減死,不可容易是置,依前推問爲良如敎。
刑曹啓目,李長煥加刑啓。傳曰,一向抵賴,事極痛駭是置,更加嚴刑,期於得情爲良如敎。
刑曹罪人奴金伊加刑啓目。傳曰,更加嚴刑,期於得情爲良如敎。
丙申六月二十一日卯時,朝奠陪祭入侍時,右承旨金文淳,假注書徐龍輔,記事官卜台鎭·朴祐源以次陪進。上自廬次,詣殯殿中排設廳視膳訖,行朝奠。儀注上同上還廬次,命書傳敎曰,今日肅謝文蔭武中,初仕外任人員,便殿入侍,又命書傳敎曰,副提調率醫官入侍。命退,承史以次退出。
丙申六月二十一日辰時,上御興政堂。守令·邊將初入仕入侍時,行都承旨徐浩修,左承旨洪國榮,右承旨金文淳,左副承旨李商巖,假注書徐龍輔,記事官卜台鎭·朴祐源,醫官慶絢·吳道炯,長城府使洪述祚,三陟府使李學源,珍山郡守沈逵,順安縣令韓文洪,金溝縣令金履顯,義城縣令吳在文,松禾縣監任靖周,三嘉縣監洪益烈,任實縣監李昌會,長水縣監李殷濟,寧邊府使金熤,綾州牧使李堉,北靑府使洪九瑞,鐵山府使吳載光,海美縣監黃命耇,榮川郡守金履銈,錦山郡守金斗烈,忠淸都事沈樂洙,祥原郡守尹守儉,旌義縣監許壑,鐵原府使吳載熙,吉州牧使宋載岳,春川府使尹承烈,楚山府使洪檢,慶興府使李東燁,穩城府使李尙直,固城縣監洪相聖,連原察訪文采五,甑山縣監鄭國仁,歙谷縣監朴仁榮,報恩縣監金重行,洪川縣監兪漢喆,南平縣監宋持敬,殷栗縣監朴星源,知禮縣監李星會,石城縣監白文昌,嘉山郡守李東植,居昌府使安允奭,咸平縣監宋換喆,沃溝縣監鄭澤孚,務安縣監尹行晉,礪山府使金漢謙,碧潼郡守李壽鵬,熙川郡守沈輔賢,遂安郡守鄭潤弼,孟山縣監鄭弼臣,竹山府使具埉,高厚郡守田德雨,高敝縣監李榮逵,靑丹察訪權啓述,加平郡守李東弼,延豊縣監李再漢,高山縣監南殷老,聞慶縣監崔炅,軍威縣監金載仁,保安察訪金一衡,長連縣監尹謐,光陽縣監金載厚,南道參軍李忠佐,都摠都事李光鼎·李潤章,都摠經歷金宗勳·徐有龍,群山僉使曺允寬,智島萬戶李明哲,呂島萬戶李東輝,南桃浦萬戶盧重彬,會寧浦萬戶成弘道,鹿島萬戶朴尙仁,黔毛浦萬戶李重錫,永達萬戶金瑞貞,幕嶺萬戶李挺,法聖僉使安翼濟,惠山僉使田晉禈,長峯萬戶高繼允,蒜山僉使邊鎭城,平安兵虞候洪宅夏,馬梁僉使宋文佐,所斤僉使李最祐,花梁僉使鄭允弘,平薪僉使秦渭發,德積僉使高漢翼,乫波知僉使崔宗大,潼關僉使李萬益,淸城僉使朴枝文,位羅萬戶申漢相,靑水萬戶白純一,植松萬戶崔夢虎,仁遮外萬戶趙洵,馬島萬戶金景,多慶浦萬戶柳台興,木浦萬戶韓謙謩,西林僉使李漢誼,訓鍊正李匡運,訓鍊副正吳載重·申大順,訓鍊僉正金命赫,訓鍊判官李恒林·慶來運·許根,訓鍊主簿安宗厚·李鼎運·李文喆·李再復·尹範勳,宣傳官柳晦源,宣傳官尹相赫,中樞經歷申晤,宣傳官李東榮,以次進伏訖。上曰,王大妃殿湯劑,當更用六和湯乎?絢曰,六和湯本方中,加人蔘五分,桂枝一錢,木香五分,五貼,進御則似好矣。上曰,五貼製入。出榻敎醫官先退,命守令·邊將以次進前。命奏履歷及七事。至鐵原府使不能誦七事,上曰,鐵原府使吳載熙改差。出榻敎至石城縣監,上曰,石城縣監白文昌,京畿守令相換。出榻敎至黔毛浦萬戶,不能誦履歷,上曰,黔毛浦萬戶李重錫爲先汰去,令該營大將,從重決棍。出榻敎命書傳敎曰,禁·御把摠,爲守令,自辟之階梯,其所擇差,不可以該營門將官泛忽,頃日筵中,已有下敎,此後禁·御兩營把摠,雖爲百里,庶不僨事者,各別擇差,此望還下,更爲擬入事,分付禁·御兩營。又命書傳敎曰,二十五日祭享相値,次對明日爲之。命初仕人進前,命奏職姓名。上曰,各盡職事。命退,諸臣以次退出。
丙申六月二十一日未時,上御廬次。藥房副提調持湯劑入侍時,副提調洪國榮,假注書柳孟養,記事官卜台鎭·朴祐源,醫官慶絢,以次進伏訖。絢奉湯劑進前,上進御。上曰,吏房承旨入侍。左副承旨李商巖進前,命商巖讀臺啓訖。上曰,進御茹藿湯停止,加減心腎湯,自今煎入。出榻敎上曰,本兵之長,不可暫曠,政官牌招開政。出傳敎命讀吏議李秉鼎疏賜批。命讀具允鈺疏賜批,上曰,臺臣之言,旣已嘉之,其在用言之道,豈可徒然而不思不繹之意,兵判猶然,況吏判乎?前後吏·兵判中批人,一竝改正,卽爲捧傳旨啓下。命退去,諸臣以次出。
丙申六月二十一日申時,上御廬次。左承旨入侍時,左承旨洪國榮,假注書柳孟養,記事官卜台鎭·朴祐源,以次進伏訖。上曰,吏·兵判改正,現告注書出去,催促持入。上曰,亞三堂之違牌,以判堂之未肅而然耶?此等例套,予嘗非之,參判權噵,參議李秉鼎,旣允於請牌啓辭,其令卽爲開政。出傳敎命退去,諸臣以次出。
丙申六月二十一日酉時,上詣殯殿。行夕奠入侍時,右副承旨林得浩,假注書柳孟養,記事官卜台鎭·朴祐源,以次侍立訖。上具衰服,詣中排設廳,視膳行禮,儀注上同行禮訖。上還廬次。諸臣以次退出。
丙申六月二十一日二更二點,上御廬次。坐直承旨入侍時,右承旨金文淳,假注書柳孟養,記事官卜台鎭·朴祐源,以次進伏訖。命讀禁府供辭。上曰,兵曹判書李福源,更爲牌招。出榻敎上曰,本兵之長,不可久曠,又當乏人之時,不可一向違牌,卽爲膺命事,分付。出傳敎上曰,兵判牌去來,連爲催促。上曰,兵曹判書李福源,更爲牌招。出榻敎上曰,副摠管金用謙入侍。出榻敎金用謙進前,上曰,聞卿入直,今適從容,故召卿矣,如有可聞之言,其陳之。用謙對曰,臣職是刑官,而有與刑法相關者,故敢達矣。堯·舜之時,有於變之化,而猶憂五品不遜,命契爲司徒,敎以人倫,降及成周,又設大司徒之職,施十有二條之敎,治化極隆矣。自秦始以後,專以刑法,把持天下,敎民之職,遂廢不擧,深可慨然矣。伏念我朝,治敎非不休明,而世降俗衰,倫彝未免頹廢,雖以臣所管訴訟言之,或有以姪而凌叔者,有以少而辱長者,有以奴而叛主者,有以婢夫而辱妻之上典者,犯者相續,罪之,不可勝罪矣。古人謂刑以弼敎,又謂不敎而刑,爲罔民,不先導迪而愚迷陷辜者,豈不可矜乎?臣謹按經國大典禮典奬勸條曰,三綱行實,翻以諺文,令京外士族家長父老或其敎授訓導等,敎誨婦女小子,使之曉解,若能通大義有操行卓異者,京漢城府,外觀察使啓聞行賞云云,今若申明此法,則其敎必矣。京外入學校之儒生,則皆令讀孝經·小學,逐月課講,其能精通者,亦施褒賞,則必有激勸之道矣。曾在先王朝,申飭諸道守令,使之月講士子以小學,聖意甚盛,而外邑多不誠心奉行,此殊慨然矣。上曰,三綱行實外,又有二倫行實之書矣。對曰,然矣,而兩冊之編輯,甚不精詳,若更加修輯補漏而印頒則好矣。卽今戶曹,是地官之職,而只掌財賦,與周官不同,若擇任宗伯之臣,使之主管敎化,則無司徒之名,而有敷敎之實矣,豈不美哉?伏乞詢議廟堂,作爲敎條,詳定節目,委諸宗伯之臣,俾令頒布董飭,則必有其效矣。古人云,欲法堯·舜,當法祖宗,我朝經國大典,法制之美,多從周官中出來,今若修明則好矣。臣謹按禮典惠恤條曰,病人告五部,卽遣月令醫,治療貧乏不能買藥者,官給報本曹外,則本邑給醫藥。又曰,病人緊急告醫求救,卽往治療,不卽往治病者,病家告官治罪,以其善治療與否,用其殿最,此亦周官遺制,若令申明則好矣。至於六承旨分掌六房,與六部相表裏,若令六承旨,各以所掌之典,申飭而修明之則好矣。上曰,言甚切實,令廟堂稟處,可也。命論歷代人物訖,命用謙先退。命書傳敎曰,夜漏將盡,而本兵無長官,言念戎事,疎虞極矣,連事違牌,無意膺命,此何道理,兵判從重推考,更爲牌招,罷鼓前傳授命召事,卽爲分付。上曰,注書出去,兵判牌去來知入。臣孟養,承命出問後回奏曰,又爲違牌云。上曰,夜幾曉矣。又況飭敎,則揆以分義,似不當一味違牌,而四牌之後,又復違牌,至於五牌,此是挽近所無,體統所在,不可無飭,兵曹判書李福源從重推考,更卽牌招肅命。出傳敎命退去,諸臣以次退出。
上在慶熙宮泰寧殿南行閣廬次。
藥房都提調鄭存謙,行都承旨徐浩修啓曰,伏未審日間,聖體,若何?臣等今日,率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道,大妃殿·惠慶宮氣候一樣矣。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
王大妃殿·惠慶宮·中宮殿,藥房口傳問安。答曰,知道。
徐浩修啓曰,左副承旨李商巖,病不仕進,卽爲牌招,何如?傳曰,允。
林得浩啓曰,寧邊府使金熤,肅拜單子入啓之後,不爲謝恩,還爲出去,事極未安,推考警責,何如?傳曰,允。
又啓曰,大臣·備局堂上,依下敎來待矣。傳曰,引見。
左副承旨李商巖,牌不進罷職傳旨,傳于徐浩修曰,只推。
傳于林得浩曰,今番都政,除拜初仕與外任,今日謝恩人,皆令留待。
又傳于曰,藥房提調徐命善,今日問候,不爲入來云,而次對有異,卽爲牌招,使之來待。
傳于徐浩修曰,藥房副提調牌招。
傳于林得浩曰,政官催促。
傳于徐浩修曰,藥房提調持湯劑入侍。
又傳于曰,在外禁堂許遞,今日政擇差。
又傳于曰,重臣蔡濟恭入侍。
又傳于曰,萊伯留待。
又傳于曰,改建廳時,無堂上不得擧行云,此與他職有異,改建之役,亦爲時急,此何道理?工曹判書具允鈺,從重推考,牌招入侍。
又傳于曰,具允鈺之一遞本職,不害爲一伸廉遇之道,工判許遞,以改建堂上來待。
又傳于曰,改建堂上具允鈺付軍職。
林得浩,以弘文館言啓曰,修撰沈有鎭謂有情勢,不爲行公,副修撰李魯述疏批已下,與新除授修撰尹若淵,一體牌招察任,何如?傳曰,允。
林得浩,以國葬都監郞廳,以摠護使意啓曰,本都監堂上趙明鼎竄配代,行禮曹判書徐命善差下,使之察任,何如?傳曰,允。
又以吏曹言啓曰,前監役兪彦鏶陞六事,命下矣。當爲付職,而本曹時無相當窠,依例送西之意,敢啓。傳曰,知道。
洪國榮,以山陵都監京郞廳,以摠護使意啓曰,本都監監造官禮賓寺奉事朴始榮本職遞改,時無職名,令該曹,口傳付軍職,冠帶常仕,何如?傳曰,允。
林得浩,以義禁府言啓曰,行司直趙明鼎竄配事承傳啓下矣。趙明鼎平安道定州牧竄配,而以承傳內辭意,俱罪目,依例發遣府都事,押送配所,何如?傳曰,允。
有政。吏批,判書李徽之,參判權噵牌不進,參議李秉鼎進,右副承旨林得浩進。吏批啓曰,判書李徽之,參判權噵竝牌招不進,小臣獨政未安,何以爲之?敢稟。傳曰,只出緊仕。又啓曰,本曹郞官人當差出,而擬望之人乏少,外任竝擬,何如?傳曰,允。蔡濟恭爲兵曹判書,李敬養爲吏曹佐郞,朴師欽爲延豊縣監,徐有隣爲知義禁。
兵批,判書蔡濟恭病,參判金載順病,參議柳薰入直進,參知柳焵病,右副承旨林得浩進,副司果兪彦鏶。前監役官陞六事承傳。
口傳政事,司直具允鈺。
丙申六月二十二日,兼春秋張顯慶,兵曹啓目,今此大行大王發靷時,應入各差備,忠贊衛等京畿三十人,忠淸道六十七人,黃海道八十五人,豫先整待事啓下知委爲白有如乎。來七月十六日三度習儀及良定差員領率,來七月十二日,本曹逢點之意,三道監兵使處,依前例下諭是乎矣,宣傳官持標信兵符下送何如啓。傳曰,依允。
丙申六月二十二日辰時,上御興政堂。大臣·備局堂上引見入侍時,右議政鄭存謙,行戶曹鄭弘淳,行司直朴宗德,行司直金漢耆,漢城判尹鄭尙淳,刑曹判書李溎,行副護軍張志恒,行副護軍李柱國,漢城右尹尹得養,行副護軍李漢膺,禮曹參判沈履之,行副司直徐有隣,大司憲李海重,大司諫李養鼎,掌令柳榮鎭,正言姜,校理沈豊之,行都承旨徐浩修,假注書徐龍輔,事變假注書林錫喆,記事官卜台鎭·朴祐源,以次進伏訖。存謙曰,日間聖體,若何?上曰,一樣。存謙曰,王大妃殿氣候,何如?上曰,一樣。存謙曰,惠慶宮氣候,何如?上曰,一樣。存謙曰,王大妃殿湯劑當繼進乎?上曰,唯,御將次對罷後,王大妃殿承候,可也。存謙曰,此平安監司徐命膺狀啓也。以爲去月二十六日之雨,楚山府川邊民家八戶漂失,人物幸免渰死,而家舍漂失之類,當年條還上停捧,自有前例,請令廟堂,稟旨分付矣。此則旣有前例,依狀請許施,何如?上曰,依爲之。出擧條存謙曰,臣俄聞寧邊府使金熤,旣呈肅單之後,不爲肅謝,還爲出去,槪以昨日臺啓之後,以向來同義禁除授,爲引嫌之端云,極涉過當,推考警責,使之趁卽肅謝,不多日內辭朝,東萊府使柳戇,今日欲爲下直,以此引嫌,不爲辭陛,特敎催促之下,邊任交遞,尤不容稽滯,亟令申飭,今日內辭朝,松留亦爲引義云,如是紛紜,有關朝體,竝令申飭,使之不多日內辭朝,何如?上曰,依爲之。出擧條存謙曰,朝家之待抄選,本自殊別,而侍講院卽罷之後,諮議之通望未經人,揆以格例,合有區處之道,故敢此仰達矣。上曰,六品遷轉,可也。出擧條存謙曰,領相以殿最及改望事,雖未敢陳箚引義,私情極甚惶悚,今日賓對,不敢入來云矣。上曰,處義太過矣。命書傳敎曰,聞右相所奏,卿以貶目及改望事,爲難安之端云,處義過當,實非所望於卿者,許多注措之際,有所可否,固是常事,況大官,與小官有異乎?卿須安心,卽爲入來,同參次對事,遣史官,傳諭于領議政。志恒曰,頃日承旨柳戇所奏,尙州·槐山境間路事,有次對時稟處之命矣。退聞此路,自古有之,而不過居民輩,互相往來,不知爲抵京之捷逕矣。近來開路後,始知其比鳥嶺坦易,且近一日程,亦無賊患,故嶺南往來,皆由此路,而不由鳥嶺,自本道,曾已申飭防禁而不得云,勢難永塞,雖或禁斷,旣開之路,人皆知之,則不可無備禦之道矣。松面之地,人居繁盛,且爲四邑要衝之路,可設防守處,然剙設鎭守,似多弊端,而距槐山郡,爲四十里,若當緩急,本郡守,率某樣軍,進守要緊事,成置節目爲宜,旣不得目擊,則難於遙度,令兩道道·帥臣,省審形便,稟處似好,下詢大臣,何如?上曰,大臣之意,何如?存謙曰,若開此間路,則爲嶺便作無用之關防,故自本道,申飭禁斷,已多年所,而今則轉成大路,至有仍以設防之議,此則固不可輕議猝設,而若欲永塞此路,則不可無塹堙斷路之大擧措,然則自不得不一番動民,令秋巡歷時,先令兩道帥臣,審其地形,度其事役,狀聞稟處後,擧行似宜矣。上曰,依爲之。出擧條命書傳敎曰,本兵非暫曠之任,雖以朝體言之,一夜之內,五違召命,與無情勢者有異,揆以道理,不可無飭,兵曹判書李福源罷職,政官牌招開政。又命書傳敎曰,吏曹三堂,又此違牌,極爲未安,吏曹判書李徽之,參判權噵,參議李秉鼎,一竝從重推考,更卽牌招。大臣公退前,問望擬入。海重·養鼎·榮鎭·豊之·啓曰,請文女按律處斷。措辭見上上曰,不允。又啓曰,請厚謙,快正王法,其母依律處斷。措辭見上上曰,不允。又啓曰,請礪山府竄配罪人洪麟漢,絶島安置。措辭見上上曰,不允。又啓曰,請付處罪人申晦,亟施遠竄之典。措辭見上上曰,不允。海重·養鼎·榮鎭·啓曰,請聖國·尙魯諸子,亟施當律。措辭見上上曰,不允。海重·榮鎭啓曰,請大靜縣爲奴罪人金壽賢,依律處斷。措辭見上上曰,不允。又啓曰,請鏡城府定配罪人洪述海,依律處斷。措辭見上上曰,不允。又啓曰,請東萊府定配罪人元義孫,依律處斷。措辭見上上曰,不允。又啓曰,請罪人金曄,嚴刑島配。措辭見上上曰,不允。又啓曰,往在癸巳,嶠嶺一路,最被旱澇,而尙州以物衆至大之處,其所賙賑,非比他邑,而牧使鄭錫達,藉其勢焰之薰天,恬視餓殍之在地,尙州一境,冤聲載路。及其畢賑之後,其時監司金華鎭,論賞之啓,則錫達善事賙飢,擢寘一道之最,自備穀物,多至五百之數,惟彼錫達之罪,固不可勝誅,而按察一道之重寄,不思九重之倚畀,謟事厚賊,曲意承志,虛張無麪之穀物,敢徼莫重之恩資,苟非平日蝨附,寧忍爲此哉?畢賑遞歸之日,乃以千包之穀,劃給錫達,以充錫達之私用,傳說喧藉,莫不唾鄙。噫,經筵淸選,備堂要任,何嘗彷彿於渠身,而歸卽見通,豈非厚事彼賊之明效耶?以此以彼,附麗逆謙,循私蔑公之狀,昭不可掩,當此次第鋤治之日,決不可置而不論,請戶曹參判金華鎭,遠地定配。上曰,不允。又啓曰,先正臣宋時烈廟庭追配事,已有成命,將擧曠世之闕典,我聖上崇儒重道之盛意,孰不欽仰?第當壬癸之際,凶逆宵小之輩,前後繼起,其所以誣辱先正者,罔有紀極,時移事遠,雖不能一一追討,而如尹尙通者,以道峯院任,當先正黜享之時,至有藁索曳版之擧,渠身爲士子,若有一分人心,則豈忍爲此?士林之間,傳說至今,尙爲之扼腕裂眥,其在懲惡討凶之義,斷不可以其身故而置之,請故縣監尹尙通,亟施追奪之典。上曰,不允。海重啓曰,當此合辭方張之時,兩司諸臣,固宜備員,而或謂有情病而呈告,或許久在外而不還,事甚未安,請今日不參賓對兩司諸臺,一竝罷職。上曰,勿罷,一竝從重推考。養鼎·啓曰,請海南縣圍籬安置罪人具庠,更令王府,嚴鞫得情,快正王法。措辭見上上曰,不允。又啓曰,請大靜縣爲奴罪人金壽賢,更令王府,拿鞫嚴問,依律處斷。措辭見上上曰,不允。又啓曰,請副司直洪龍漢爲先削職。措辭見上上曰,不允。養鼎啓曰,行司直趙明鼎,本以闒茸之類,過蒙先大王拂拭之恩,歷敡淸顯,濫躋崇班,固當隨事彈竭,報效涓埃,而貪慾旣熾,鄙陋成習,居銓而謟事權貴,掌試而專開賄門,國言喧藉,醜穢之目,屢登臺評,而尤所駭痛者,縱其猾甥,結婚翔雲,夤緣托交,酬唱詩句,以爲密通厚賊之階梯,至以翔雲爲世之釁孽,首檢太常李復泰之鄕品之卑微差遣名邑,固已萬萬寒心,而雖以今番獻議一事言之,係是科場變通,則雖百人言之,以其平日行私,前後遭罹,苟有一分廉恥,何敢容喙於其間,而獻議之不足,一疏再疏,强聒不已,顯有希覬之心,士夫名檢,固難責之於此人,而其放恣無嚴,貽羞淸朝,莫此爲甚,請司直趙明鼎,亟施竄配之典,明示好惡之正。上曰,依啓。又啓曰,削黜罪人李敬倫,曾爲尙方之郞,厚賊時爲提擧,敬倫晝夜侍坐,蝨附狐媚,圖得雄邑於李潭之手,與其時監司元義孫,戚屬旣近,猾性相合,凡係浚民膏血,無不密謀其事,共分其利,今不可一一殫擧,而其最著者言之,義孫挾廟堂之勢,優得災結,敬倫相議偸食,殆至萬結,其他穀物之幻弄取剩,厥數夥然,及夫濫竊科第,主張凶論,扶護廢孽之罪,與爲人之傾邪便儇,已悉於春間納言之疏,削黜薄勘,失之太寬,請令本道,嚴査狀聞,亟施當律。上曰,依啓。又啓曰,三司職任,不輕而重,今當新服之日,尤宜愼惜,至於李克生之駭悖,聖鑑俯燭,李祖源之釁犯,諫疏已論,此而置之,實爲淸朝之羞,請李克生·李祖源,亟施刊正之典。上曰,依啓。榮鎭啓曰,日前以墨尺之犯戒,至有前憲長遞差之命,董督府隷,固無長次官之區別,惶懍愧恧詣臺避嫌,見斥喉院,登筵無路,今始陳避,以此以彼,臣之溺職之罪,於是著矣,其何敢晏然於臺次乎?請命遞斥臣職。上曰,勿辭,亦勿退待。以上出擧條上曰,領相如入來,卽爲入侍。錫喆承命而出,與領議政金陽澤進伏。陽澤曰,日氣蒸鬱,聖體,若何?上曰,一樣。陽澤曰,王大妃殿氣候,何如?上曰,一樣。陽澤曰,惠慶宮氣候,何如?上曰,一樣。上曰,聞右相之言,處義太過矣。陽澤曰,非敢曰,處義也,雖不敢陳箚自列,向日筵中,伏承下敎,臣罪臣固自知,一事二事,瘡疣百出,在臣私義,不敢晏然矣。上曰,何必過引,卿須安心焉。陽澤曰,誌文有稟定事矣。上曰,更爲入侍于廬次,可也。大臣備堂·三司先退。上曰,守令·邊將初仕人竝入侍。賤臣承命而出,與慶興府使李東曄,延豊縣監李再漢,報恩縣監金重行,抱川縣監白文昌,善績僉使朴持昌,方員萬戶李德春,淸州營將鄭汝益,萬寧殿參奉李宗運,穆陵參奉金重祚,敬陵參奉鄭光毅,禮賓寺參奉許湜,順康園守奉官李性重,孝陵參奉金友行進伏。命守令進前。命奏七事,至延豊縣監不能誦七事,上曰,延豊縣監李再漢改差。出榻敎命邊將進前。上曰,各奏履歷。上曰,下去懋哉。命初仕人進前,命奏職姓名。上曰,各盡職事。命退,諸臣以次退出。
丙申六月二十二日午時,晝茶禮陪祭入侍時,行都承旨徐浩修,假注書徐龍輔,記事官卜台鎭·朴祐源,以次陪進。上自廬次,詣殯殿中排設廳視膳訖,行晝茶禮。儀注上同上還廬次。上曰,東萊府使尙不入來乎?浩修曰,方到闕外,不爲入來云矣。命書傳敎曰,東萊府使柳戇飭敎之下,來到闕外,無意辭朝,事極未安。寧邊府使金熤單子入啓之後,尙不肅謝,亦涉未安,皆令申飭。命退,承史以次退出。
丙申六月二十二日申時,上御廬次。藥房入侍時,藥房提調徐命善,行都承旨徐浩修,假注書徐龍輔,記事官卜台鎭·朴祐源,醫官慶絢,以次進伏訖。上曰,禮曹頗多事乎?命善曰,今當因山時故,比他曹,頗爲多事矣。上曰,各宮房願堂事,皆已査實乎?命善曰,方査實矣。絢進湯劑,上進御。上曰,東萊府使入侍。賤臣承命而出,與東萊府使柳戇進伏。上曰,數旬近密,已知可用矣。今此特除,亦有意焉,邊務多弊,懋哉懋哉。克盡職事,今當遠離,殊深悵然。命讀宣諭,命賜弓矢藥物。戇先退。命退,諸臣以次退出。
丙申六月二十二日酉時,上御廬次。左承旨入侍時,左承旨洪國榮,假注書徐龍輔,記事官卜台鎭·朴祐源,以次進伏訖。命書傳敎曰,新除授大司馬蔡濟恭,牌招謝恩。上曰,改建堂上入侍。賤臣承命而出,與改建堂上具允鈺進伏。上曰,卿之處義過中矣。允鈺曰,臣之渾家所遭,方訟懍蹙之忱,豈料今日,復登天陛乎?上曰,毋庸辭爲,改建之役,着實董飭。允鈺曰,今則新除之初,未知其事役之如何,自明日進去,敢不竭力殫誠,以報涓埃乎?命退,諸臣以次退出。
上在慶熙宮泰寧殿南行閣廬次。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
以修撰沈有鎭,副修撰李魯述,牌不進罷職傳旨,傳于洪國榮曰,只推。
傳于李商巖曰,左副承旨馳詣景慕宮役處,看審以來。
傳于李商巖曰,看審承旨入侍。
傳于林得浩曰,呈辭摠管許遞,口傳備擬。
兵曹口傳政事,以雲山君楢爲都摠管。
林得浩啓曰,大司諫李養鼎避嫌,纔已捧入矣。當此三司合啓之時,諫院無進參之員,除受由被論外,正言姜卽爲牌招,何如?傳曰,允。
又啓曰,當此三司合啓之時,憲府無進參之員,事甚未安,除受由及在外被論外,大司憲李海重,掌令柳榮鎭,竝卽牌招,何如?傳曰,允。
傳于李商巖曰,兩司牌去來催促。
以掌令柳榮鎭牌不進罷職傳旨,傳于李商巖曰,只推。
傳于洪國榮曰,副修撰尹若淵入侍。
傳于李商巖曰,不肅拜而無入侍之例,修撰尹若淵本職改差,付軍職入侍。
兵曹口傳政事,副司果單尹若淵。
傳于李商巖曰,宣傳官一員待命,騎馬二匹立之。
傳于李商巖曰,刑房承旨爲先推考。
傳于林得浩曰,日熱如此,禁軍番數,依頃日例待令,只分付兵曹。
林得浩,以義禁府言啓曰,今此親鞫時,假都事十員,令該曹,依例差出,何如?傳曰,允。
吏曹口傳政事,禁府都事洪景厚,北部都事徐直修相換,禁府都事鄭彦復,活人別提李種徽相換,禁府都事辛錫範,訓鍊主簿申光復相換。
以承傳色口傳下敎曰,開門後,招致文書都事,此文書出給。
李商巖,以義禁府言啓曰,平安監司狀啓,據龜城前府使尹彝復,慈山前府使趙鎭禎,渭原前郡守鄭忠達等,竝令該府,拿問嚴處事啓下矣。尹彝復·趙鎭禎·鄭忠達竝待命於本府,卽爲拿囚之意,敢啓。答曰,知道。
林得浩,以義禁府言啓曰,今此親鞫時罪人往來,例有軍兵排圍之事,令訓鍊都監擧行,何如?傳曰,允。
李商巖,以義禁府言啓曰,全羅道礪山府竄配罪人洪麟漢,康津縣古今島栫棘事,命下矣。依例發遣府都事,自礪山府執捉,仍令押付配所栫棘之意,敢啓。傳曰,知道。
林得浩,以義禁府言啓曰,今此親鞫時,本府都事,不可不備員,出使都事洪景厚·辛錫範·鄭彦復,卽令該曹,口傳相換,何如?傳曰,允。
大司諫李養鼎啓曰,臣姿質巽懦,言議骫骳,本不合於淸朝耳目之任,通籍多年,始叨諫職,沐浴義重,章皇出肅,草草數啓,粗效一日之責,及奉聖批,竝賜允兪,虛受之德,臣竊欽仰。第臣於趙明鼎論啓中,以翔雲之首檢太常爲辭,而退出後,考見政案,前其所甄復,非太常正,乃是禮曹正郞,無論官職異同,收用廢孽則一也,而顧臣不審之失,於是乎著矣。古人以告文字之點畫差爽,尙稱死罪,今臣誤奏之罪,視此尤重,惶懍之極,何敢晏然於臺次乎?請命遞斥臣職。答曰,一時做錯,不是異事,勿辭亦勿退待。
林得浩,以義禁府言啓曰,今此推鞫時,本府都事,不可不備員,康津縣古今島出使都事宋繼相,卽令該曹,口傳相換,何如?傳曰,允。
大司憲李海重,大司諫李養鼎,應敎兪彦鎬,副應敎尹弘烈,校理沈豊之·朴天衡,副校理徐有防·鄭宇淳,正言姜,修撰沈有鎭,副修撰李獻慶啓曰,請文女按律處斷。請厚謙快正王法,其母依律處斷。請礪山府竄配罪人洪麟漢,絶島安置。請付處罪人申晦,亟施遠竄之典。答曰,不允。
大司憲李海重,大司諫李養鼎,正言姜啓曰,請聖國·尙魯諸子,亟施當律。措辭見上答曰,不允。
正言姜啓曰,請南海縣圍籬安置罪人具庠,更令王府,嚴鞫得情,快正王法。請大靜縣爲奴罪人金壽賢,更令王府,拿鞫嚴問,依律處斷。請副司直洪龍漢爲先削職。措辭見上答曰,不允。
丙申六月二十三日午時,上御廬次。奉審承旨入侍時,左副承旨李商巖,假注書徐龍輔,記事官卜台鎭·朴祐源,以次進伏訖。商巖曰,臣敬奉聖敎,馳詣景慕宮,看審役處,方立柱·上樑矣。上曰,橋役幾許爲之?商巖曰,橋役未及始作,而今方運石矣。上曰,都監堂上黃景源,所書孝明殿璇板持入。賤臣承命奉入,上覽訖。上曰,以此刊刻事,分付。命退,承史以次退出。
丙申六月二十三日未時,上御廬次。藥房副提調持湯劑入侍時,副提調洪國榮,假注書柳孟養,記事官卜台鎭·朴祐源,醫官慶絢,以次進伏訖。絢奉湯劑進前,上進御。上曰,戶曹參議入侍。出榻敎戶曹參議鄭民始進前。上曰,役事幾何爲之乎?民始對曰,御書閣則幾盡畢役,而石材不足,故前後築階尙遠,別堂所用石二百塊,先爲推用,似好矣。上曰,推移用之,無妨矣。命退去,諸臣以次退出。
丙申六月二十三日申時,上御興政堂。左副承旨入侍時,左副承旨李商巖,假注書柳孟養,記事官卜台鎭·朴祐源,以次進伏訖。上曰,副司果尹若淵入侍,尹若淵進前。上命若淵,讀其疏,至趨向不同,名以國邊之人句,上曰,爾之所云趨向者,卽何趨向,國邊云者,何所指乎?若淵對曰,人之趨向不同,而麟漢當無沮戲聽政之心故,謂之國邊人矣。至伏乞句,上曰,伏乞以下所請者何謂也?對曰,厚謙母子則其罪重故,以極律請之,麟漢則無如厚謙之罪故,分其輕重矣。上曰,麟漢之罪,比厚謙,何謂之輕乎?對曰,厚謙乃巨魁,麟漢則旣是國邊人故,臣謂其罪有輕重也。上曰,厚謙之罪則不可勝誅,而至於聽政沮戲,全是麟漢之凶計,麟漢乃予之外戚,位在大官,其地處,與他自別,而有此凶肚,以此論之,其可曰,輕乎?對曰,臣意則以爲不然矣。上曰,汝以尹慤之孫,應知忠逆之分,而懲討之義,何如是乎?對曰,臣果墜落於臣祖矣。上曰,然則爾不知忠逆之分矣。上曰,洪麟漢,申晦竝擧者,謂其罪同而然乎?對曰,麟漢之罪,與申晦差間,而比厚謙則甚輕故,厚謙之下,與申晦,竝請次律矣。上曰,爾疏所奏原情而定罪云者,爾之指意何在?對曰,臣在鄕時,只伏見傳敎而書之矣。上曰,執迹而誅心云者,何以言之?對曰,見其迹則可知其逆節矣。上曰,誅心之律,卽春秋罪趙盾之語,麟漢之逆節已昭者,則豈但用趙盾誅心之律乎?若淵無辭可對,上曰,麟漢何等凶逆,而爾之討罪之章,無一逆字說去,何也?對曰,妄發無倫之說,以沮盤石之計者,此不言逆,而似當自歸於逆也。上曰,麟漢之地處,何如,而敢沮其聽政,則其罪當如何,而爾之所以比厚謙甚輕者,何也?其明陳之。對曰,麟漢則不過妄發,其根本卽厚謙也。上曰,戚里所以同休戚者,其在休戚之地,敢發叵測之凶計,則其所罪犯,何等緊重,而爾之所以謂輕者,抑何心也?對曰,厚謙卽巨魁,當以逆律治之,而麟漢則不必深誅也。上曰,如爾之言,則厚謙當用極律,而麟漢則只島配而止乎?若淵盛氣而對曰,臣則不知洪麟漢之爲罪,殿下必欲處置,稍待因山後觀勢,某般處之無妨矣。上曰,麟漢何等極逆,而敢以不知爲罪,盛氣而對,營護之凶言,萬萬叵測,況且治逆,何等至嚴,而何敢以因山後某般處置等說,如是肆然陳奏耶?商巖曰,卽此數語,其心所在,不可測也。上曰,渠敢以護逆之言,肆發前席,今不必更問。命書傳敎曰,更當下敎,而春秋之意,不但護逆,亦逆,若淵之疏,與翔雲,換頭易面,而筵奏中,因山後等語,逆節昭著,渠焉逭邦憲,尹若淵,令王府,親鞫次,具格拿囚。上曰,金商門外,親鞫時·原任大臣·兩司諸臣·捕將命招。出傳敎命退去,諸臣以次出。
丙申六月二十三日酉時,上御廬次。刑房承旨入侍時,右副承旨林得浩,假注書柳孟養,記事官卜台鎭·朴祐源,以次進伏訖。上命入罪人襯身文書,命得浩,考閱訖。上曰,宮城扈衛及把守置之,環衛軍兵,依前擧行事,分付三軍門。出傳敎上曰,諸承旨牌招。出榻敎上曰,沈有鎭向者徑出何故?得浩對曰,因臺啓,試所事引嫌而出去。命退去,諸臣以次出。
丙申六月二十三日戌時,上御廬次。左承旨入侍時,左承旨洪國榮,假注書徐龍輔,記事官卜台鎭·朴祐源,以次進伏訖。上曰,問郞單子持入。賤臣承命持入。上曰,參鞫諸臣牌去來催促。國榮曰,臣有區區所見,敢此仰達矣。若淵之疏,綢繆陰譎,顯帶營護之意,及其入侍之際,奏對辭語,殊極閃倏,護逆二字,實所難免,而第念鞫獄事面,至爲重大,若淵言雖凶包,顧其官則古所謂經幄之臣也。在聖朝渾厚之道,不可無參量於其間,況當聖上一初之政,凡係施措,尤宜審愼,殿下今春之擧,實出不得已之地,而卽位始初,又此設鞫,是豈聖朝之美事哉?伏願還寢親鞫之命焉。上曰,承宣何爲而發此言也?惟彼若淵,投呈凶疏,顯有營護之意,以爲嘗試之計,此而不嚴加究覈,方來之憂,將何以測乎?國榮曰,聖敎至此,臣不勝惶恐之至,第臣受國厚恩,豈可泯默而不言乎?朝家待玉堂之道,固宜自別,若淵之疏,雖甚凶包,方帶玉堂之職,則決不可遽然設鞫矣。書曰,欽哉欽哉,惟刑之恤哉。伏願殿下,深加裁度,還寢親鞫之命焉。上曰,承宣其止之,此輩之窩窟根柢,必也究得矣。國榮曰,古之人君,嚬笑猶愛,殿下豈不思所以欽恤之道乎?今臣此言,實出肝膈,伏願更加三思焉。上曰,初意則必欲嚴鞫得情,今聞所奏承宣,豈不爲予匡輔乎?命書傳敎曰,護逆亦逆,苟有王法,則若淵焉逭三尺,此等怪鬼之輩,敢售營護嘗試之計,卽命親鞫,乃所以嚴懲討而明義理也。今聞承旨之奏,若淵焉免護逆之律,而鞫獄事體,至爲重大,節目之間,無或有過中之歎耶。於是,予有覺悟者,特寢親鞫之命焉,若淵下本府,以待下敎。上曰,此輩之如是跳踉,全由於洪麟漢之尙不嚴處故也,不可不早卽處分矣。命書傳敎曰,洪麟漢尙置善地故,如若淵輩,視若尋常,敢爲營護,礪山府竄配罪人洪麟漢,古今島荐棘。上曰,侍衛軍兵,皆退出開陽門,仍留其外,各門皆下鑰。命退,承史以次退出。
丙申六月二十三日初更三點,上御廬次。推考房承旨入侍時,右副承旨林得浩,假注書徐龍輔,記事官卜台鎭·朴祐源,以次進伏訖。命書傳敎曰,若淵令本府推鞫,以此問目擧行。命書若淵問目。上曰,該房承宣,持此問目,進於本府,俄者筵中,旣已盡問,今別無更問之端,嚴刑二次後,取招書入。命持入推案几,命得浩盛問目,堅封着銜。命退,承史以次退出。
丙申六月二十三日初更三點,上御廬次。左承旨入侍時,左承旨洪國榮,假注書柳孟養,記事官卜台鎭·朴祐源,以次進伏訖。上曰,金文淳之必以尹若淵請擬玉堂,其心,予不可知也。國榮曰,豈有他意?適以政廳承旨,見吏議排望苟艱之狀,適以所思者言之而已,不必致疑者也。上曰,雖然,不可無罪。命書傳敎曰,政廳承旨之參涉政望,雖曰,無機關,有關後弊,右承旨金文淳罷職。上曰,政廳承旨雖甚不緊,若能據例,豈有廳從之事?今所處分非罪,不能先知也,吏曹參議李秉鼎遞差。出傳敎上曰,都承旨·左副承旨入侍。出榻敎行都承旨徐浩修,左副承旨李商巖進前,命入若淵家搜探文書。命承旨考見。上曰,刑房承旨,持推案入侍。出榻敎命得浩讀推案。上曰,推鞫姑罷。出傳敎命退去,諸臣以次出。
上在慶熙宮泰寧殿南行閣廬次。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
上入小次後,政院·玉堂·藥房口傳問安。答曰,知道。
林得浩啓曰,大司成閔百奮,禮曹參議李在簡,除拜後,過三日不爲出肅,依定式推考警責,仍卽牌招察任,何如?傳曰,允。
傳于林得浩曰,承旨金文淳罷職代,前望單子入之。
又傳于曰,俄者承旨下敎置之,前望單子入之。
承旨前望單子入之,鄭民始落點。
傳于林得浩曰,新除承旨鄭民始,卽爲牌招察任。
又傳于曰,右副承旨肅拜後入侍。
又傳于曰,兵房承旨·刑房承旨,同爲入侍。
傳于徐浩修曰,水閫之任,不可久曠,今日殿座前,皆令差出。
又傳于曰,時當極矣,老病摠管,勢難宿衛,副摠管金用謙改差,口傳備擬。
兵曹口傳政事,李世澤爲副摠管。
林得浩啓曰,吏曹判書李徽之,參判權噵再牌不進,推考傳旨,今方捧入,而開政命下之後,連違召命,極爲未安,所當更請牌招,而一日三牌,有傷事體,何以爲之?敢稟。傳曰,更爲牌招。
有政。吏批,判書李徽之進,參判權噵進,參議未差,右副承旨鄭民始進,宋德相爲吏曹參議,鄭元始爲修撰,朴宗德爲工曹判書,李秉鼎爲戶曹參議,蔡濟恭爲軍器提調。
兵批,判書蔡濟恭進,參判金載順病,參議柳薰病,參知柳焵入直進,右副承旨鄭民始進,啓曰,全羅左·右水使,今當差出,擬望之人乏少,未準朔禁軍將竝擬,何如?傳曰,允。副司直李秉鼎·尹在醇·金翊休·沈以上單付。南漢山城別將單徐赫修,李文德爲全羅左水使,李鼎炳爲右水使,南志博爲釜山僉使,崔德麟爲黔毛浦萬戶。
吏曹口傳政事,禁府都事宋繼相,典牲主簿李世聞相換。
大司憲李海重,大司諫李養鼎,應敎兪彦鎬,副應敎尹弘烈,掌令柳榮鎭,校理沈豊之·朴天衡,副校理徐有防·鄭宇淳,正言姜,修撰沈有鎭,副修撰李獻慶啓曰,請文女按律處斷。又啓曰,請厚謙快正王法,其母依律處斷。又啓曰,請付處罪人申晦,亟施遠竄之典。又啓曰,請古今島荐棘罪人洪麟漢,依律處斷。答三司合啓曰,不允。措辭見上
大司憲李海重,大司諫李養鼎,掌令柳榮鎭,正言姜啓曰,請聖國·尙魯諸子亟施當律。答兩司合啓曰,不允。措辭見上
鄭民始,以義禁府言啓曰,全羅監司李普行狀啓,據刑曹粘目內,全羅左水使洪和輔,右水使崔景岳,移本府處之事,允下矣。洪和輔·崔景岳等,俱在任所云,依例發遣府都事,交龜後拿來,何如?傳曰,允。
修撰尹若淵疏曰,伏以皇天眷命,聖人應期,九五光臨,萬物咸覩,日用云爲,大經大法,純然一出於彝倫義理之正,而無少係累於常情人欲之私,其所以大服民心,而悅豫天意者,有不暇指屈而數計故,臣於在鄕之日,每伏見絲綸之下。窮山蔀屋,操耒荷鋤之民,無不聳聽改觀,延頸蹈足,有若生成肉骨之澤,朝夕下被於其身者然,山東癃疾少須臾無死之願,蓋不足喩其萬一矣。如臣,世被洪私,名忝侍從,思所以對揚聖化,裨補毫末者,區區微誠,容有極哉。臣聞爲治之道,有緩有急,其急者固不容以晷刻遲延,而其緩者亦未可以歲月遷就也。臣請先言其急者,而次及於緩者,惟殿下澄省焉,夫天之常尊,地之常寧,邦家之所以常安,而民物之所以常存者,豈非君君臣臣之義?撐天柱地,亘古通今,殄滅他不得故耶。一有逆臣賊子,壞亂此倫綱者,出於其間,則擧國上下,齊聲共討,不使容息於一日之間,而無俾遺育於一天之下然後,三綱不墜,九法不斁,而生類不至於盡故,自古以來,未嘗有無逆之國,而但未嘗有逆不討而國不亡者也。臣屛伏鄕里,竊聽道路,固已知厚謙母子,作威作福,罪貫惡盈,萬璣而有餘憤矣。及乎諫長疏出,而聖批再下,則乃其凶心逆肝,懸在肉案,梟音狼聲,發爲眞贓,萬目快覩衆情齊憤,八域含生之類,孰不欲手刃寸斬,食其肉而寢處其皮哉?然而殿下,曲加容貸,不卽鋤治,一則曰,不忍之心,一則曰,罔治之義,臣誠反覆思惟,莫曉其至當也。夫不忍之心,仁之端也,擴仁之端,夫孰曰,不可,而但以施之於凶逆之人,則先儒所謂出於仁而反害仁者,不幸而近之。臣請以一事證之,殿下之於厚謙母子,其親,孰若周公之於管·蔡,殿下之於我國宗社,其重,孰若周公之於周室,而厚謙母子之逆節窮凶,其視管·蔡之流言亂國,孰輕而孰重,孰多而孰少,管·蔡罪惡未著之日,文王之慈,武王·周公之友,成王之親愛之,宜乎融融然無間,而及其罪惡之旣著,則周公討之而不疑,成王誅之而無難,文·武在天之靈,亦未嘗有憾於陟降於昭之際矣。此豈非聖人之大權,而後王之所當法者乎?若其治逆之法,則天討天誅,不俟終日,斷去本根,杜絶觀望然後,脅從之律,革心之化,乃可以議之故。夏書之訓,必曰,殱厥巨魁,脅從罔治,而不曰,脅從罔治,殲厥巨魁者,蓋其先後之序,本自如此,而漢光武安反側之擧,亦在於王郞旣誅之後,則今此厚謙母子之至今偃處覆載之間者,豈非我宗國岌嶪之憂,而乃所以罔治脅從者,適足使反側子,益增其不安而已。試思向年以來,凶焰益張,主勢漸孤,惟其氣味之相符,族類之相近者,固已不言而可知,而至於趨向不同,名以國邊之人者,亦且見利忘義,靡然以向之,噫嘻痛矣,是可忍耶?惟彼洪麟漢之地處,何如?職責,何如?而敢發包藏之悖說,以沮盤石之至計,雖聖明原情以定罪者,似出於天地包荒之量,而顧諸臣執迹以誅心者,豈獨無鷹鸇逐雀之志哉?申晦之身聯姻戚,位躋大僚,而伺候顔色,巧於妾婦,承奉頣指,甚於奴隷,汲引無賴之徒,增成滔天之勢,則春秋之先治黨與,彼烏得以免諸,而善地之燕燕居息,可謂失刑甚矣。況今山陵載邇,率土奔遑,而隱憂深慮,藏伏一邊,難言之虞,日甚一日,思之至此,不覺心寒而膽掉。伏乞殿下,體周公斷恩之義,講夏誓殱魁之典,明以厚謙母子之罪,上告下布,亟正典刑,而洪麟漢之島配,申晦之遠竄,次第以行之然後,專心於愼終之節,致志於克襄之禮,以爲國家之幸。以洩神人之憤,至於文女·尙魯之內外締結,圖移社稷,實爲我子孫黎民萬世之讎,而其所關係,至重且大,則其於懲討之際,事體自別,而不可以拘拘於常例也明矣。臣謂文女之亟施一律,尙魯之竝戮諸子,斷不可已也。臣於沐浴之章,義不敢拖引他事,而杞漆之愚,恒多過慮,芹曝之微,常欲仰徹,此臣所以欲已而不能自已者也。臣聞古之賢臣憂治世而危明主,明主有絶人之姿而治世無可畏之患也。絶人之極,而或至於自聖無畏之甚,而或至於自足,自聖自足,而明者易昏,治者易亂,故究竟成敗之跡,反出於時君世主,循常守例之下,此誠千古哲辟之所通患,而有識之士,未嘗不先事而憂且危之者也。竊覵聖質之高明,聖學之卓越,今日廷臣,固已悅服之不暇,而近年以來,習俗萎靡,廉恥壞喪,浮沈自全,苟延時月,一朝聖明下臨,無幽不燭,日月之中,群形畢露,雷霆之下,萬人內顧,方且仰瞻新化,俯省舊愆,屛氣鞠躬,殆不給於救過。夫以悅服之情,而有救過之心,則阿諛之態,迎合之風,理勢之容,或不免者也。是以,批鱗之言,未聞於上,匪躬之節,不興於下,而痼習,恐無可醫之日,諫路,或有未闢之歎,此臣之過憂者一也。楚莊王,戰國之霸主耳,臨朝謀事,群臣莫及,退有憂色曰,寡人聞之,世不絶聖,國不乏賢,能得其師者王,能得其友者霸,今寡人不才,而群臣莫及,楚國其殆矣。夫自多其能,而樂勝於人,常人之情,莫不皆然,而莊王之不以爲樂,反以爲憂者,此莊王之所以爲莊王也。然終不能推廣是心,博訪其人,以與之共天位,莅天職,則此莊王之所以止於莊王也。今我聖上,以不世出之姿,當大有爲之會,名世之作,未必無其人,同聲之求,未必無其應,則竊料所以側席虛襟,寤寐以思之者,必有以感動乎觀聽者,而聽政以來,今已數月于玆矣。旣未聞有朝廷之彦,拔類超群,有足以上膺聖簡而下厭衆望者,又未聞有山林之賢。回心就聘,有可以薰陶德性,而諮訪治道者,近日祭酒之新擢,雖令擧朝拭目,然其於招徠之禮,猶有所未備也。是蓋由於諒闇恭默,未遑他事,然方今大慼之餘,孝思莫逮,必信之擧,疑難自集,則汲汲招延二三藏修之士,熟講喪禮,以恔我殿下無違之誠,益闡聖道,以答我先朝貽厥之謨,顧非當日之先務耶。臣未敢知殿下之心,以謂今日朝臣,足以了今日之事,而不必爲之他求耶。抑亦低視群下,遂謂一世之人,只是如此,而不足爲之旁求耶。將以聖智首出,百事可做,無所藉力於群下,而遂欲上捨唐·虞命官咨牧之治,下行秦·隋衡石傳餐之政耶。如或不幸而出於數者之塗,則恐非宗廟生靈之福也,此臣之過憂者二也。臣伏覩殿下,乃聖乃神,且經且權,凡於大倫之際,大義之上,錯綜斟酌,毫髮不差,運之如天地,昭之如日星,堅之如金石,信之如四時,而猶慮夫奸萌未折,不敎而有誅也。乃於踐阼之初,誕發德音,丁寧告戒,不啻於三令五申,而惟彼凶邪不逞之徒,前唱後喁,如鬼如蜮,一唱而爲德師一和之悖疏,再發而爲相老之凶言,三轉而爲明徽之誣書,換其頭面,貫如一串,顧其排鋪譸張之勢,豈一二凶辭悖說之但已,而反乎屢試不售,計窮慮竭之後,則又未知何樣機關,闖發於何地矣。爲今之計,謂義理之未明,則義理已明矣。謂上心之未定,則上心已定矣。惟有保民恤窮,祈天永命,使衆心糾結,國勢鞏固,則彼之凶肚逆腸,雖未可以勝誅,然進旣不得以言辭上動,退又不能以怨詛下撓,而其所爲計,亦且窮矣。安知無革面改心,會其有極之日也哉?故今之目下悠悠,莫如民事之爲亟,而側聽屢日,廊廟之猷,公車之牘,曾無一言略綽於民憂國計之間者,雖曰,一人深墨,百僚哀遑,然追先朝之志事,救先朝之赤子者,抑亦何憚而不暇爲乎?此臣之過憂者三也。臣抱此三憂,昕夕耿耿,思其所以矯之之術,則亦未有奇計異策,焜耀人耳目也。惟有殿下,就其已講之學,循其已熟之說,超然而遠覽,淵然而近思,有以見古聖王治己治人之大規模·大力量,必止於至善之地而後止,初非一蹴之可到,亦非小成之可安,則殿下必有以穆然自失其巍然之心,而俛然自立其卓然之志矣。其人則堯·舜·文·武,其道則格致誠正修齊治平,而其書則大學一部是已。蓋自孔·曾以來,斯道之傳,只托於言語文字之際,而邇來數千百年,一向看作紙上之陳談,卷裏之死法者,豈有他哉?以其無眞知與實踐也。今我殿下,以聰明睿智之質,文理密察之學,無徒繳繞於文義,而必有以眞知所以然之故,則其陳談者,無非妙理也。無徒資習於口耳,而必有以實踐所當然之則,則其死法者,無非活法也。故臣嘗竊觀是書之中,綱領大矣,節目詳矣,而有可以兩言蔽之者曰,知與行也,知者,知此明德新民之道也,行者,行此明德新民之事也。知之極其明,而行之極其誠者,卽明德新民之止於至善也,故格致知也。誠正以下,行也,而自格物而至於知至,自誠意而至於天下平,卽至善之所在,而知行之極致也。非徒此也,書之惟精惟一,論語之博文約禮,孟子之知言養氣,中庸之明善誠身,與夫尊德性而道文學,無非是知行之竝進。輪翼之相須故,朱子亦嘗以窮理居敬二者,爲學者工夫,不可以偏廢,則大學之道,全體大用,要旨妙訣,豈復有出於知行二字之外哉?雖然,自一事二事之知,至於千事萬事之知,皆可謂知也。自一事二事之行,至於千事萬事之行,皆可謂行也。伏願殿下,勿以一二事自多,而必以千萬事自任,隨其所明之理,而必以踐之於身,因其所踐之實,而益以明之於心,互相發揮,互相夾持,以至於豁然貫通,沛然流行之域,則至善之止,實不外此,而殿下之能事,於是乎畢矣。至於記聞之學,詞章之習,謝氏爲之發赤,奏觀爲之變色匹夫尙然,況以堂堂千乘之尊,豈復玩心於此,而若夫程伊川學問驕人之戒,則抑亦明主之所當深察也。臣蹤跡疎遠,學識鹵莽,其於殿下身家之際,修齊之實,有不敢率意妄論,而至於用人用財二說,實爲治平之大端,當今之要務。臣請爲殿下一陳之,其用人之說曰,夫以誠意正心之君子,而至於齊家治國,則大本立矣,達道行矣。宜若無待於人才之左右,而傳之十章,乃反拳拳於用人之術者何哉?莫大乎天,而地道上行,莫健乎乾,而坤德資生故,大舜之聖而猶賴五臣,武王之烈而必稱十亂者,豈爲五臣之賢於大舜,而武王之遜於十亂哉?蓋天道,必欲下濟,而乾剛不能獨運也。伏念天佑我東,旣錫我殿下大聖人之姿,又畀我殿下大聖人之位,則安知無同心同德之人,竝世應時於草澤丘園之中,以擬我殿下之求哉?伏願殿下,無曰,世之無人,而必曰,求之未博,無曰,人之難知,而必曰,擇之未精,無以貌華言梔爲可喜,而必以老成忠實爲可取,無以一才一藝,爲可以專任,而必以道成德立,爲可以大用。求之旣博,擇之卽精,則必使之歷試於位,明庶以功,至於朝廷信服,輿望洽然,國人皆曰,可用然後,任之以事權,聽之以擧國,則上無取捨之輕,下無忌克之私,君臣相安,功成治定,豈不休哉,豈不盛哉?其用財之說曰,天下之財,元有定數,贏於彼則縮於此,虧於下則盈於上,故古之所謂生財者,用天因地,藏之於民,後之所謂生財者,鼓山煮海,專之於國,藏之於民者,如有源之水,如有根之木,浸淫敷腴,愈久而不竭,專之於國者,如割肉以充腹,如剜心以醫眼,偏枯決裂,暫快而旋踣,此其利害得失之相去,較然甚明矣,故自古善言生財者,莫如曾子·孟子,其所謂生之者衆,食之者寡,爲之者疾,用之者舒,與夫不奪農時,數罟不入之類,是也。善言蓄財者,莫如戴記,其所謂三年耕,必有一年之食,九年耕,必有三年之食,是也。夫民之於利,不敎而能,不賞而勸,惟其力之所及,而無所不爲,故善理財者,能不擾之而已,不費之而已。優而游之,使自趨之,因而導之,使自得之然後,廉以取之,儉以蓄之,以備不虞,以待水旱,先王理財之法,止於如此,而漢·唐以來,何其紛然而多事也?在昔朱子,推明先聖之旨,以告其君曰,國家財用,皆出於民,如其不節,而用度有闕,則橫賦暴斂,必將有及於民故,將愛人者,必先節用,今我聖上,有得乎此。始自宮禁,減省冗費,百年痼弊,一日而革之,甚盛擧也。然有司之臣,設或因此而進以理財之法者,則伏願殿下,以臣所獻之說,參互以考之,其言果出於損上益下,藏富於民之意,則願殿下用之而勿貳,其計或出於損下蓋上,專利於國之心,則願殿下,斥之而勿疑,又以節用愛人四字,念念不忘,而節次推排於制民産,興學校等事,則吾東方億萬斯年之基,其將權輿於此矣。臣之所陳三憂之說,與其所以矯之之術,旣甚狂戇而不切於情,亦且迂緩而不適於時,然殿下苟能虛心反省,卓焉以三代治體自期,而聖心常若不足,則阿諛迎合之言,無自而入矣。苟能體行用人之政,而駸駸於都兪吁咈之盛,則君亢臣促之譏,無從而聞矣,苟能推衍用財之法,而舋舋於固本寧邦之謨,則喜事樂禍之徒,無間而乘矣。在臣雖難免妄言之誅,而在殿下,不害爲加勉之方,更願殿下,深留聖意焉。且臣於近日之事,竊有所慨然者,洪惟我肅宗大王丙申處分,明竝天日,威侔鈇銊,以存天理,以淑人心萬世之功,不在禹下,而撤院,所以正士趨也,毁板,所以闢邪說也。當日,諸臣,不善奉承,雖存其名,未核其實,撤院而但撤扁額,則無寧不撤之爲愈矣。毁板而只毁一二,則亦與不毁而同歸矣。士林公議,至今抑鬱,而若以天意論之,蓋有以俟後聖也。在今我後嗣王,聖由天縱,學得心傳,所以衛道而闢異者,將有以光先烈而多前功,則凡我在廷之臣。惟當贊襄將順之不暇,而前禮曹判書臣鄭尙淳,不思成君之美,徒懷護黨之心,乃引當時未遑之擧,强爲今日不刊之典,而漫稱前例,上干宸聽,遂使邪穢之鬼,潛飫俎豆之薦,詖遁之說肆行,天壤之間,臣實痛之。伏願聖明,俯垂洞燭,亟命盡撤其院,盡毁其板,以繼述我肅廟之志,而前禮判鄭尙淳,重加譴責,以爲爲人臣背公急私者之戒焉。臣以禍家餘生,厚蒙國恩,父兄宗族,同被覆幬之私,頂踵毛髮,盡含生成之澤,當此始初淸明之日,奔走效勞,涓埃圖報,固臣之大願,而至於不顧廉義,惟懷榮祿,以自枉其身,而求以事君者,亦臣之所不敢也,故月初館職之縻,旣自引嫌,日昨騎郞之除,又未出肅,孤恩若忘,負罪如山,俯仰跼蹐,譴罰是俟,而不意聖度天大,不以爲咎,新銜繼降,召牌儼臨,臣誠惶隕震越,感極出涕,宜不敢爲一刻逡巡之計矣。第念臣祖臣慤,所以被禍者,實由於當時微官之鍜鍊,而今其獄官之姪左議政臣金尙喆,實帶監春秋之任,臣亦於本職之外,又有記事之銜,則臣何忍諉以兼職,而揚揚出仕,以歸於忝先忘讎之科哉?雖曰,所兼之職,無相關涉,而循名考實,上下有分,則人孰不謂之堂郞,而況且前者自引之章,旣蒙聖上之曲諒,則今何可自阻於天日,之下,而遂不復暴其私義也哉?玆敢隨牌詣闕,陳章自龥,而若其首陳縷縷之辭,則實出於忠憤之激,憂愛之積,不獲自隱者也。伏乞聖慈,擇其言而捨其人,察具情而遞其職,以安家國,以幸公私,臣無任屛營祈懇之至。批答無。
丙申六月二十四日辰時,上御廬次。左承旨入侍時,左承旨洪國榮,假注書徐龍輔,記事官卜台鎭·朴祐源,以次進伏訖。上曰,承旨前望單子入之。賤臣承命持入,上落點。命讀李徽之疏賜批。命書傳敎曰,吏判批下,與參判,一體牌招開政。命退,承史以次退出。
丙申六月二十四日午時,上御廬次。兵房承旨·推考房承旨同爲入侍時,行都承旨徐浩修,右副承旨林得浩,假注書徐龍輔,記事官卜台鎭·朴祐源,以次進伏訖。上曰,昨日親鞫下敎之還寢,實緣左承宣所奏,而今則事端尤異於昨日,不可推鞫而止。命書傳敎曰,昨因承宣之奏,雖寢親鞫之敎,而更以思之,若淵之逆節,非比尋常,且於昨夜,見其文書,端緖之出,情節之顯,已無可言。今則事端,尤與昨日大異,豈可推鞫而止?若淵當親鞫,卽令該府擧行。上曰,此傳敎,該房承旨持出,斯速擧行。得浩承命退出。上曰,新除承旨牌去來催促。命書傳敎曰,親鞫處所,金商門爲之,日熱如此,禁軍只一番侍衛,而扈衛把守,置之。又命書傳敎曰,大臣禁堂兩司捕將,一竝命招。又命書傳敎曰,殿座時,承旨不可不備,左承旨卽爲牌招。又命書傳敎曰,承旨房仍。上曰,寶釰,以昨日寶劍仍,只雲劍望筒入之。出榻敎上曰,布帳外環圍軍兵,依例爲之。命退,承史以次退出。
丙申六月二十四日未時,上御廬次。右副承旨入侍時,右副承旨鄭民始,假注書徐龍輔,記事官卜台鎭·朴祐源,以次進伏訖。命書傳敎曰,釜山僉使爲先改差,今日政差出。上曰,黔毛浦萬戶,亦令今日政差出,上曰,問郞單子持入,左承旨如入來入侍。賤臣承命而出,與左承旨洪國榮進伏。上曰,承宣昨請親鞫之命還寢,而更而思之,若淵之逆節,非比尋常,且況事端,尤與昨日有異,如此陰譎之類,決不可推鞫而止,俄命親鞫矣。國榮曰,臣昨以肝膈之言仰陳,而親鞫事面,至爲重大,雖有觸惱於聖衷者,決不可遽然設鞫,殿下何不深加參量乎?民始曰,左承旨所奏,實爲歎服,惟殿下,更加裁度焉。上曰,昨日之還寢,實緣承宣之奏,而今日則事端,尤非昨日之比,承宣所奏,雖如此,予意已定,決不可還寢矣,承宣出去,第令催促擧行。國榮曰,欽恤之政,卽是古聖攸訓,況當一初之政,欽恤之中,尤宜欽恤,伏願更加三思焉。上曰,思之已熟,今無更思之端,承宣止之。命退,承史以次退出。
丙申六月二十四日申時,上御廬次。藥房副提調持湯劑入侍時,副提調洪國榮,假注書柳孟養,記事官卜台鎭·朴祐源,醫官慶絢,以次進伏訖。絢奉湯劑進前,上進御。國榮曰,刑獄不可不審愼者也,大抵生生之理,卽天道也,體天行討,不可輕易用法,訊囚之時,盡其哀敬之意,思其傅生之道,幸免殺不辜之失,則所謂人君之大德,今方大獄方張,加意勉勵焉。上曰,承旨此言,可謂有德之言,予之所可慮者,或殺不辜,心常憧憧,所陳若是懇至,可不留意。命退去,諸臣以次出。
丙申六月二十四日申時,上御金商門外。親鞫入侍時,領府事金相福,領議政金陽澤,左議政金尙喆,判府事李溵,右議政鄭存謙,判義禁蔡濟恭,同義禁沈墢·李坤·徐有隣,大司憲李海重,大司諫李養鼎,執義李一曾,掌令柳榮鎭,正言姜,問事郞廳副應敎尹弘烈,校理沈豊之,副校理徐有防·鄭宇淳,修撰鄭元始,副司果李魯述·李商進·趙尙鎭,行都承旨徐浩修,左承旨洪國榮,右承旨李商巖,左副承旨林得浩,右副承旨鄭民始,同副承旨柳焵,假注書徐龍輔,事變假注書林錫喆,記事官卜台鎭·朴祐源,以次侍立。上具平服,出資政門,乘輿詣金商門外,降輿殿座,時原任大臣進前。相福曰,日氣極熱,聖體,若何?上曰,一樣。相福曰,王大妃殿氣候,何如?上曰,一樣。相福曰,惠慶宮氣候,何如?上曰,一樣。命大臣就座,上曰,罪人上之。命有防書問目。罪人姓名及招辭,見事變注書日記取招至半,上入小次。上曰,左承旨何爲出去?浩修曰,謂以爲罪人所彈引義出去矣。上曰,何其太過?左承旨更爲入侍。賤臣承命而出還奏曰,左承旨以爲,私義惶悚,不敢入來云矣。上曰,此時豈可以區區小節,引義出去之時乎?更爲入侍。賤臣承命而出,與左承旨洪國榮進伏。上曰,何其過當,惟彼凶徒,必欲翦除予羽翼,使予孤危,而無所依恃,其窮凶情狀,明若觀火,此非今日始自知之者,豈可以渠輩脅持之言,作爲引義之端乎?國榮曰,彼輩之狼怒吹毒,莫非臣至今在朝之致,狼怒愈甚,毒螫滋長,畢竟禍胎,以致國家之騷擾,如臣無狀,早卽退斥然後,彼輩之怨毒,可以小解,國家之騷擾,可以小定,伏願斥退如臣之無狀者。上曰,承宣何爲而發此言也?承宣若去,予何所羽翼乎?彼輩之凶謀詭計,必欲使予孤危故,吐此叵測之言,以爲動搖羽翼之計,使承宣如是不安者,實由寡躬而然,爲今日之道,固當益相牢守,以期奠安,豈可以些少節目,不顧大義耶?上出小次,殿座。命時原任大臣進前。上曰,予若不諭,卿等亦何以知之?惟彼凶徒,實有根柢,究厥兆朕,始予潛德之時,言念當時孤危之狀尙覺毛骨之竦然。自予在儲之時,若浼之性大過,戚里近習,未嘗假借故,異志不逞之徒,惟是怏怏,左右潛伺,日夜陰探,必欲翦除儲君之羽翼,眩惑儲君之心志,自夫近侍僕御,以至掖庭賤隷,莫非此輩之腹心爪牙,儲君之一語默·一言動,無不聞之,無不知之,把持牢籠,威脅恐動,罔有紀極,當此之時,其孤危岌嶪之狀,可謂汲汲乎殆哉。戚里近習,旣皆如此,左右前後,又無可恃,幸賴左承宣之自宮僚時,竭心保護,得至今日,莫非左承宣之功,日夜相須而依恃者,惟是左承宣一人而已。以故不逞之徒,狼怒愈痼,怨憾轉深,排布醞釀,綢繆和應,凡係戕害此人者,乃是翦除羽翼之計,其氣焰之危怖,機密之陰慘,到今思之,不覺心膽之俱冷,當是時也,予之不得解衣而寢者,不知其幾許月矣。景色之危懍,事機之急迫,不得已令宮僚,捨予避禍,觀於此敎,可以知當時之事矣。逮至昨冬,先大王有所下敎於宮中者,則渠輩於此,無辭沮遏,甚至於或謂之御將執手,或謂之與書金尙默,似此等說,內外煽動,左右恐喝,至於麟漢,三不必知之說,揮手止之之擧而極矣。此可謂之有臣節乎,無臣節乎?至於重臣徐命善之疏一出,而渠輩之凶謀陰計,打破無餘,則怨心愈痼,用計愈急,喚出妖雲,以爲翻覆之圖,以爲春間痰候少差之時,密奏雲書,則臨門之擧,可以唾掌而待,又以爲雲書中溫室樹査問,則可以一綱打盡矣。又以爲宮僚翦除,則徐命善輩,如摧枯拉杇,至於臘月二十二日,內以盛饌進之,外以妖雲急書投之,至欲朝呈雲書,暮售凶計,如非先大王止慈之天,日月之明,何以得有今日?思之骨竦,言之髮豎,當日之千緖萬端,誠不忍更提,亦不欲盡說,而所謂戚里,無非角立國家,讎視君父,則到今卽祚之後,孤危岌嶪之狀,尤非在儲時比,自在春宮,以至今日,左右近侍,惟是左承宣一介臣,則渠輩必欲除去而乃已,釀成若淵之疏,以爲嘗試之計,此其端緖甚微,根本甚大者也。予若不諭卿等,亦無以知之故,略擧其萬一,而此外,又有未盡諭者,誠不欲更提故也。相福曰,今承下敎,不勝毛骨之竦然,如非聖敎,臣等何以知之?陽澤曰,今此聖敎,曉然洞諭,臣等知其所不知,不覺心寒而膽悼,亂臣賊子,何代無之,而排布經營,如是窮凶者,未之前聞矣。尙喆曰,今聞聖敎,凶逆之根柢本末,始得知之,實是亘萬古所無之逆矣。溵曰,如非聖敎,在廷諸臣,孰有知者乎?今則窩窟根柢,略得聞之,不覺毛骨之竦然。存謙曰,今聞聖敎,益知其所不知者,不勝懍然之至矣。上曰,大臣就座,益加究覈,得其端末,可也。上乘輿還小次。藥院上曰,藥房三提調,持湯劑入侍。藥房都提調鄭存謙,提調徐命善,副提調洪國榮進伏。存謙曰,日氣極熱,終日勞動,聖體,若何?上曰,一樣。醫官慶絢進湯劑,上進御。命退,諸臣以次退出。
上在慶熙宮泰寧殿南行閣廬次。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
以柳焵爲承旨。
吏曹口傳政事,李在協爲兵曹參判。
傳于林得浩曰,同義禁徐有隣,爲先改差,口傳差出。
吏曹口傳政事,鄭一祥爲同義禁。
林得浩啓曰,三司諸臣,有稟達事,來詣請對矣。傳曰,入侍。
吏曹口傳政事,洪檍爲兵曹參知。
吏曹口傳政事,兵曹參議洪檍,參知柳薰。
林得浩,以兵曹言啓曰,今日,乃是七月上番騎兵點考日次,而親臨推鞫相値,以無故日退行之意,敢啓。傳曰,知道。
鄭民始,以義禁府言啓曰,前大司憲李海重,爲先竄配事,命下矣。李海重咸鏡道端川府竄配,而以傳敎內辭意,具罪目,依例發遣府書吏,押送配所,何如?傳曰,允。
林得浩,以兵曹言啓曰,依下敎,侍衛禁軍及羅卒等處,密水分饋之意,敢啓。傳曰,知道。
又以訓鍊都監言啓曰,依下敎,挾輦軍御前前排及環衛將校·軍兵等處,密水解渴之意,敢啓。傳曰,知道。
又以禁衛營言啓曰,依下敎,環衛軍兵等處,密水分饋之意,敢啓。傳曰,知道。
又以御營廳言啓曰,依下敎,環衛軍兵等處,密水分饋之意,敢啓。傳曰,知道。
判府事韓翼謩箚曰,伏以昨今蒸熱,挽近所無,而我殿下親臨鞫囚,經夜帳殿,聖體不瑕勞損,下情只切焦慮,噫新化淸明,萬姓拭目,而惟彼失志不逞之徒,自干天誅,情節狼藉,臣民駭痛,曷有其極?臣旣忝名大官,理宜隨諸臣後,以劾懲討之誠,而賤疾適苦,諸症危惡,欲起還仆,竟未趨詣,愧古人輿疾之義,生不如死,玆敢堇構短箚,仰瀆崇嚴。伏乞亟降威譴,以勵臣分焉。答曰,省箚具悉卿懇。予之終始曲保於卿,爲卿老也,今則卿之處義,與前大異,卿須諒之,仍傳曰,時任大臣,有司錄傳諭之例,此批答,使樞郞傳諭。
丙申六月二十五日寅時,上御金商門外。親鞫入侍時,領府事金相福,領議政金陽澤,左議政金尙喆,判府事李溵,右議政鄭存謙,判義禁蔡濟恭,同義禁沈墢·李坤·沈頣之,大司憲李海重,大司諫李養鼎,執義李一曾,掌令柳榮鎭,正言姜,問事郞廳副應敎尹弘烈,校理沈豊之,吏曹佐郞李秉模,副校理鄭宇淳,修撰鄭元始,副司果李魯述·李商進·趙尙鎭,行都承旨徐浩修,左承旨洪國榮,右承旨李商巖,左副承旨林得浩,右副承旨鄭民始,同副承旨柳焵,假注書徐龍輔,事變假注書林錫喆,記事官卜台鎭·朴祐源,以次侍立。上出小次,具平服乘輿,詣金商門外,降輿殿座。命書傳敎曰,工·刑房換房,刑房·吏房,姑爲兼察。又命書傳敎曰,騎堂有闕代,口傳差出,時原任大臣進前。相福曰,近日勞動,聖體,若何?上曰,一樣。相福曰,王大妃殿氣候,何如?上曰,一樣。相福曰,惠慶宮氣候,何如?上曰,一樣。命大臣就座,上曰,罪人上之。命書問目。罪人姓名及招辭,見事變注書日記親鞫至半,命兩司進前。上曰,昨日洪麟漢啓辭發論誰也?養鼎曰,昨日合啓之發論,卽臣矣。命書傳敎曰,身爲都憲,緩於討逆,如此妖惡,情節已露之類,名出已久,而發捕之前,不卽請拿,如請崔景彦獄事之心,則豈敢如此?不可尋常處之。大司憲李海重,爲先竄配,兵曹參判金載順,爲都憲牌招,海重退出。養鼎·一曾·榮鎭·啓曰,臣等資質鹵下,知識闇賤,本不合於淸朝耳目之任,而沐浴義重,昨陳合辭之啓,未及承批,凶獄又出,臣等相率登筵矣。凶言綻露於罪人文書中,而臣等坐次稍遠,且鞫獄文書,至爲嚴祕,不敢窺見,漠未聞知,故未卽齊請,發捕嚴問,致勤責敎,都憲旣被竄配之典,則其未卽請捕,臣等與都憲,實無異同,其何敢一刻晏然於臺次乎?請命遞斥臣等之職。上曰,勿辭,亦勿退待。一曾·榮鎭啓曰,請大靜縣爲奴罪人金壽賢,依律處斷。措辭見上上曰,不允。又啓曰,請鏡城府定配罪人洪述海,依律處斷。措辭見上上曰,不允。又啓曰,請東萊府定配罪人元義孫,依律處斷。措辭見上上曰,不允。又啓曰,請罪人金曄,嚴刑島配。措辭見上上曰,不允。又啓曰,請戶曹參判金華鎭,遠地定配。措辭見上上曰,不允。又啓曰,請故縣監尹尙通,亟施追奪之典。措辭見上上曰,不允。養鼎·啓曰,請南海縣圍籬安置罪人具庠,更令王府,嚴鞫得情,快正王法。措辭見上上曰,不允。又啓曰,請大靜縣爲奴罪人金壽賢,更令王府,拿鞫嚴問,依律處斷。措辭見上上曰,不允。又啓曰,請副司直洪龍漢,爲先削職。措辭見上上曰,不允。又啓曰,旌義縣荐棘罪人尹泰淵,本以凶猾之性,素蓄拔扈之志,交結厚賊·麟漢,以爲腹心,爪牙,身帶將兵之任,晝夜出沒於厚賊·麟漢之家,蹤跡陰祕,爲世指目,以今若淵,敢售護逆之計,觀之,其於平日,稔受泰淵之慫惥故,陰護麟漢卽曲爲泰淵之地,當此厚賊·麟漢嚴討之日,其陰謀綢繆之狀,不可不究覈,施以當律,請旌義縣栫棘罪人尹泰淵,亟令王府,拿鞫,嚴問得情。上曰,更待下敎,可也。弘烈·豊之·有防·宇淳·元始所懷,今此商輅之凶言,萬萬叵測,臣等俄已請討,而究其根柢,則專由於三司合啓之久未蒙允,諸賊尙戴頭領,未正王法之致也。其在拔根本,嚴討逆之道,決不當一向靳允。臣等以爲三司合啓中諸賊,先正典刑,斷不可已矣。上曰,更待下敎。以上出擧條命大臣進前。上曰,此輩之凶言悖說,類皆如此,大臣見之,此乃李商輅抵趾海書,以重臣疏,謂之機關陰祕,景色危怕。末又曰,近以風色之不佳,脾胃不定,噫,此何心腸,此何下語?重臣之疏,卽是爲宗社大計,則曰,以機關者,指意何歸,機關之不足,又以爲陰祕,聽政之日,朝象,何如?則乃敢曰,景色危怕,又焉敢曰,脾胃不定耶?惟此商輅,以麟漢之切姻,敢生怨狠之心,做作罔測之言,至謄於書札,則渠輩之恒茶飯凶言悖說,從可知矣。似此等說,耇·輝·鏡·夢之所不敢道於當日者也。苟有一分北面之心,豈敢以此等之說,萌於心而發諸口乎?相福曰,其所下語,極爲凶包,實是前古所無之逆矣。陽澤曰,如許凶逆,實是往牒之所未見,令本府,爲先嚴捕,何如?上曰,依爲之。尙喆曰,以此觀之,渠輩狼藉和應,不少忌憚之狀,可以推之,不覺骨竦而心冷矣。溵曰,亂逆何代無之,而凶言悖說,如是狼藉者,蓋未之前聞矣。存謙曰,亂臣賊子,從古何限,而如是之極口悖說,不少忌憚者,自有逆賊以來,所未有者矣。上曰,卿等第就座,逐條問目,可也。大臣就座,命書傳敎曰,灣府査事,尙在未了中,前府尹洪檍,騎堂之任,今姑改差。大司諫李養鼎爲騎堂,諫長之代,以沈履之除授,皆令牌招謝恩,養鼎退出。大司憲金載順,大司諫沈履之追入進伏,取招至半,三司進前。載順曰,今此商輅所捉書札中,凶言悖說,無辭發明,今無更問之端,請先捧結案,以正王法。履之曰,亂臣賊子,何代無之,而豈有如此賊之凶言悖說乎?今此盤問之下,無辭發明,則決不可一刻容息於覆載之間,請先捧其結案,次問其徒黨焉。上曰,先問其徒黨,可也。時原任大臣進前。相福曰,今則更無可問之端,其在獄體,先捧結案,宜矣。陽澤曰,所捉書札,無辭發明,凶肚逆腸,綻露無餘,先捧結案,不容少緩。尙喆曰,凶言悖說,旣無發明,則一向抵賴,結舌爲主,如許窮凶極惡之賊,想其心腸毛骨俱戰,豈可一刻容息乎?伏願亟命先捧結案,快施典刑焉。溵曰,天下萬古,豈有如此窮凶極惡之賊乎?先捧結案,斷不可已也。存謙曰,此實自有逆節以來,所未有之賊也。今何有更問之端乎?伏願亟捧結案焉。上曰,其根柢,益爲究問,可也。大臣就座,上入小次,取招又半,弘烈等進前曰,連爲究問,一向抵賴,究厥心腸,尤極凶獰,所捉書札,渠旣自服,則命捧結案,不容少緩,先捧結案,次問根抵,獄體當然,伏願亟命,先捧結案焉。載順·履之等曰,惟彼凶賊,一向抵賴,杖斃爲期使如許窮凶極惡之賊,結案未捧,當律未施,則獄體之虧損,物情之憤惋,當如何哉?亟捧結案,斷不可已也。上曰,惟彼商輅,亦知趾海之心腸故,有此凶書,究其根本,趾海實爲其魁矣。載順·履之等曰,未承款前,遽爾請律,似涉未安故,囁嚅未發,而若論其魁,惟趾海是已,伏願亟施王章焉。上殿座,命時原任大臣進前。上曰。卿等以此輩,爲何如逆耶,今則凶肚逆節,尤非初頭之比,此時討逆,宜不容小忽,而自朝至午,雖見絶悖不道之說,獨未見沬血之義,至於詢問之下,亦不免循常奏對,此豈所望於卿等者,亦豈不爲之慨然也?卿等試觀今日之逆,凶乎否乎?懲討之義,可以緩乎急乎?人臣分義不嚴於忠逆,厥咎何居?命書傳敎曰,身爲大臣,雖見絶悖不道之說,恬憘而玩揭,未見沬血之義,自朝至午,一味暇豫,以至進前,詢問大臣之意,循常說去而已,大臣之體,固如是乎不嚴乎?忠逆之分,則揆以人臣之分義,厥咎何居,不可尋常處之。領府事金相福,領議政金陽澤,判府事李溵,右議政鄭存謙,竝施削職之典,至於左相當初所奏,雖甚別白,其所雍容,與諸大臣無異,左議政金尙喆罷職不敍,大臣先退。上入小次,上曰,問郞輪回取招以奏。民始曰,聞俄者左承旨奉命出去之際,作門哨官,不爲開門故,左承旨以俄有開門之下敎,且是奉命出去,則不當堅拒之意諭之,則哨官盛氣咆哮,辭意極悖云,如非奉命。且無下敎,則哨官之不爲開門,固是執法,而旣有下敎,且承旨之於武弁,體統自別,則幺麽哨官,無端牢拒,盛氣咆哮,揆以紀綱,極爲駭然,事雖微細,有關紀綱故,敢此仰達矣。命書傳敎曰,下敎之下,不卽開門,已是無狀,身爲武弁,咆哮奉命之臣,其在紀綱,不可尋常處之,當該哨官,從重決棍,畿沿定配。上曰,藥房提調持湯劑入侍。賤臣承命而出,與藥房提調徐命善進伏,醫官慶絢奉進湯劑,上進御,命善先退。三司進前,載順·履之·一曾·弘烈·榮鎭·豊之·宇淳··元始啓曰,昨冬國家安危之機,至今追思,尙覺懍然。苟有體國大臣,則雖非上敎,固當直請聽政,而伊時首相韓翼謩,罔念國勢之岌嶪,不體上敎之懇惻,徒事彌縫,不卽奉承,使宗國大計,幾致難言之境,罪負至重,不可容貸,薄勘未幾,爵秩如故,物情駭惋,久而未已,而至於今日。公議轉激,請判府事韓翼謩,爲先削奪官爵,門外出送。上曰。依啓。載順·履之·一曾·弘烈·榮鎭·豊之·宇淳··元始所懷,三司合辭之請,決非可以一日靳允者。臣等俄於帳前,略陳所懷,昨日合啓,姑未承批,而憂憤所激,不能自已。厚謙母子,窮凶情節,已悉於前後聲討之箚啓,自有亂逆以來,所未見之極惡大憝也。況諫疏旣出之後,眞贓斷案,彰著無餘,沐浴之討,已過累朔,而尙未蒙兪,宗國之憂,有不可言。至於如洪麟漢之負犯,而尙逭王章,已是失刑之大者,以今若淵之凶疏觀之,不逞之徒,敢爲嘗試扶護之計者,實由於巨魁之尙今假息,王法之不行,固已寒心。方來之深憂,尤爲懍然,日昨島棘之命,仰認聖上亦有所慮及于此者,而天討至嚴,決不可一日容息於覆載之間,臣等謂廓揮乾斷,竝允三司之請,斷不可已也。上曰,更當有下敎矣。載順·履之·一曾·榮鎭·啓曰,養厚之於厚賊,締結綢繆之狀,固已狼藉難掩,而此外彰著之罪狀,尤有所萬萬驚憤者,其窮凶情節,不可不究覈處斷,請巨濟府荐棘罪人尹養厚,亟令王府,拿鞫嚴問,快正王法。上曰,更當下敎矣。以上出擧條上曰,罪人竝下幕。命書傳敎曰,親鞫姑罷,待明朝擧行。上乘輿還內,諸臣以次退出。
丙申六月二十五日三更五點,上御廬次。左承旨入侍時,左承旨洪國榮,假注書柳孟養,記事官卜台鎭·朴祐源,以次進伏訖。上曰,藥房提調,持淸暑六和湯入侍。出傳敎提調徐命善,奉湯劑進前,上進御。命善曰,勞動之餘,氣候,若何?上曰,一樣矣。上曰,內巡申飭。出傳敎命退去,諸臣以次出。
上在慶熙宮泰寧殿南行閣廬次。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
親鞫罷後,政院·玉堂·藥房口傳問安。答曰,知道。
傳于林得浩曰,時原任大臣,待下批,卽爲命招,同參鞫坐。
傳于柳焵曰,前右議政鄭存謙,復拜右議政。
傳于洪國榮曰,副提調持淸暑六和湯入侍。
林得浩,以吏批言啓曰,前領府事金相福,前領議政金陽澤,前左議政金尙喆,前判府事李溵,給牒敍用事,命下矣。當爲置處,而本曹無相當窠,依例送西之意,敢啓。傳曰,知道。
又以兵批言啓曰,前領府事金相福,前領議政金陽澤,前左議政金尙喆,前判府事李溵,敍用送西事,命下矣。依例從座目,金相福領樞下批,金陽澤·金尙喆判中樞下批,李溵加設判中樞下批之意,敢啓。傳曰,知道。
有政。吏批,判書李徽之進,參判權噵進,參議宋德相在外,同副承旨柳焵進,右議政鄭存謙拜相事承傳。以李宜哲爲禮曹參判。
兵批,判書蔡濟恭進,參判李在協病,參議柳薰入直進,參知李養鼎病,同副承旨柳焵進,領府事金相福,判府事金陽澤·金尙喆·李溵,副司直洪檍,以上單付。
同日再政,以鄭存謙爲內醫院提調,金相福爲奉常提調,金尙喆爲司饔提調,金相福爲社稷提調,金尙喆爲軍器提調,金陽澤爲宗廟提調,金尙喆爲都監提調,李溵爲軍資提調,金陽澤爲司譯提調,鄭存謙爲禁衛提調,鄭存謙爲司僕提調,鄭存謙爲追崇上謚封陵封園都監提調摠護使。
徐浩修,以兵曹言啓曰,依下敎,侍衛禁軍及羅卒等處,蜜水分饋之意,敢啓。傳曰,知道。
又以禁衛營言啓曰,依下敎,環衛軍兵等處,蜜水分饋之意,敢啓。傳曰,知道。
又以訓鍊都監言啓曰,依下敎,挾輦軍御前前排及環衛將校·軍兵等處,蜜水解渴之意,敢啓。傳曰,知道。
又以御營廳言啓曰,依下敎,環衛軍兵等處,蜜水分饋之意,敢啓。傳曰,知道。
洪國榮,以內醫院官員,以提調·副提調言啓曰,內醫李鼎福·李東郁議藥同參,鄭忠周術業不精,行身不謹,不可置之於醫官之列,汰去,何如?傳曰,允。
又以禁衛營言啓曰,來九月當九番右部中司屬,全羅道五哨軍兵,來八月二十五日京中逢點,依例準二朔立番之意,本監兵使處,預爲知委,何如?傳曰,知道。
徐浩修,以禁衛營言啓曰,依下敎,環衛軍兵,以他軍兵替代之意,敢啓。傳曰,知道。
又以禁衛營啓曰,來七月當九番右部左司屬,全羅道五哨軍兵逢點實數,六百五十二名,已爲點閱整齊,來七月初一日,與內外各處入直軍兵,依例替代後,舊軍放送之意,敢啓。傳曰,知道。
又以訓鍊都監言啓曰,依下敎,挾輦及環衛軍,以他軍替代之意,敢啓。傳曰,知道。
又以御營廳言啓曰,來七月·八月兩朔應立右部後司屬,江原道五哨軍兵六百七十名,已爲逢點整齊矣。七月初一日,與右司軍兵替代後,舊軍放送之意,敢啓。傳曰,知道。
又以御營廳言啓曰,依下敎,環衛軍兵,以他軍兵替代之意,敢啓。傳曰,知道。
又以御營廳言啓曰,本廳來九月·十月兩朔應立後部前司屬,江原道二哨,京畿左道三哨,合五哨軍兵,八月二十五日,京中逢點,九月初一日,與右部後司軍兵,當爲替代立番,趁期調送事,兩道監司處,依前知會之意,敢啓。傳曰,知道。
又以兵曹言啓曰,依下敎,侍衛禁軍,以二兼禁軍替代入直之意,敢啓。傳曰,知道。
傳于柳焵曰,雨勢如此,親鞫姑罷,待明朝擧行。
備忘記,傳于柳焵曰,方帶劇務,兼帶判義禁之任許遞,行司直朴宗德除授禁堂中,老病人及本職宿衛人,亦爲許遞。
傳于洪國榮曰,參上宣傳官有闕,都摠府郞廳中擇擬,郞爲口傳以入。
傳于柳焵曰,騎馬二匹立之。
兵批口傳政事,以安橚爲宣傳官。
備忘記,傳于柳焵曰,長番內官金壽民,承傳色差下,政院知悉。
行工曹判書臣朴宗德,行司直李昌壽,行禮曹判書徐命善,左參贊黃景源,行司直金漢耆,吏曹判書李徽之,刑曹判書李溎,吏曹參判權噵,同敦寧李得宗,行副司直鄭一祥·朴道源·成天柱·洪梓·金光國·李,大司成閔百奮,寧邊府使金熤,開城留守徐有慶,同義禁沈墢,兵曹參判李在協,敦寧都正金相戊,副司直沈觀之,前參議洪檍,僉知中樞府事李宜老,行副司直朴取源·朴宗岳·南玄老,楚山府使洪檢,兵曹參知李養鼎,工曹參議徐逈修,吏曹佐郞李秉模,副司果宋煥億,兵曹正郞申大年,咸平縣監宋煥喆,前獻納宋文輅,前正郞洪文海等疏曰,伏以,噫嘻,痛矣。亂臣賊子,何代無之,而亦豈有若麟漢者哉?凶濫之性,貫盈之惡,已悉於前後致討之辭,今不必更爲煩複,而惟彼平生伎倆,乃是患得患失也,畢竟禍心,乃是不奪不厭也。攀援邪逕,冒據重任,兠攬權勢,布植私黨,先大王閱朔靜攝,百僚焦憂,而麟漢則暗喜,其乘時恣臆,我殿下養德儲宮,萬姓延頸,而麟漢則深忌其聰明有臨,至於昨冬國勢之凜綴,言可流涕,宮闈之間,大策已決。渠以戚畹之臣,位在三事之列,豈或不知而佯若不聞,及其先大王至誠懇惻之敎,可以感動臣隣,而敢以三不必知之說,容易發口,肆然沮遏,末乃挾逆謙之凶熖,倡妖雲之凶疏,以爲疑亂煽動於授受光明之際,天下之逆,從古何限,而其忌嫉貳極之英明,危撓宗社之大計,如麟漢之所作爲者,求之往牒,實所罕聞,而尙且假息於覆載之間,近地薄竄,適足以長其怨狠之心,噫嘻,天下,寧有是哉?於是而部落徒黨之失志快快者,寔繁其徒,自成窠窟,偶語群聚,惟思初政之誹訕,仰視俯畫,必欲宗國之殄覆始也。屋下之囁呫,終焉紙上之噴薄,主於若淵妖疏而極矣。其疏語筵奏,雖未得其詳,而乃於三司聲討之日,敢以國邊人三字,隱然推奬,是則妖雲之所未敢道,而聖敎所謂換頭易面者,實覻得鬼蜮之情節,其餘凶邪之次第就捕,未及究勘者,要皆麟漢圈押中物,噫,彼麟漢,逆節昭著,大勢旣傾,而得其死力,乃能如此,則吁亦可怕也已。春秋之法,先治黨與者,益可見元惡之不可不誅也。今若泥看春秋之語,縱其元惡,而不思所以治之,則是則失春秋之旨,而非王者五刑五用之義也。今日之元惡,卽一麟漢,而殿下尙今容貸,不施嘗律,則安得無若淵怪鬼之輩,繼妖雲而鼓吻吐舌,以亂我殿下淸明之治也哉?乃若厚謙,亦一天生劇賊,而與麟漢,一而二·二而一,爲厚謙腹心者,本非別人於麟漢也。爲麟漢右袒者,亦非別人於厚謙也,則使厚謙,至今偃息於地上者,顧何以熄亂逆而靖世道哉?臣等俱以世祿之裔,厚蒙先朝之恩,目見妖孽未熄,王章莫伸,竊不勝憂憤之忱,敢此相率,來詣闕下,沫血而痛陳之。伏乞聖明,廓揮乾斷,亟誅兩賊,使宗社奠安,亂逆知懼焉。臣等無任屛營祈懇之至,謹昧死以聞。答曰,省卿等之疏,所請具悉。
丙申六月二十六日卯時,上御金商門外。親鞫入侍時,判義禁蔡濟恭,同義禁沈墢·李·沈頤之,大司憲金載順,行大司諫沈履之,執義李一曾,掌令柳榮鎭,正言姜,問事郞廳副應敎尹弘烈,校理沈豊之,吏曹佐郞李秉模,副校理鄭宇淳,修撰鄭元始,副司果李魯述·李商進·趙尙鎭,行都承旨徐浩修,左承旨洪國榮,右承旨李商巖,左副承旨林得浩,右副承旨鄭民始,同副承旨柳焵,假注書徐龍輔,事變假注書林錫喆,記事官卜台鎭·朴祐源,以次侍立。上具平服,出資政門,乘輿詣延和門外,降輿殿座。上曰,罪人上之。命書問目。罪人姓名及招辭,見事變注書日記命書傳敎曰,逆獄方張,按獄無大臣,昨日擧措,雖甚失着,豈有緩忽之理,時原任大臣,竝給牒敍用,政官牌招開政。取招至半,商巖退出。上曰,右承旨何爲出去?浩修曰,謂以罪人所彈,出去矣。上曰,太過矣。凶逆雜亂之說,何足引義?還爲入侍。商巖進伏,上入小次,命書傳敎曰,宣傳官尹範敍,以尹若淵强近之親,文書搜探,命下之後,諱其親誼,晏然奉命,文書中,雖或有拔匿者,何以知也?極爲寒心,爲先汰去。載順·履之·一曾·弘烈·榮鎭·豊之·宇淳··元始·獻慶所懷,謂文女按律處斷宜矣。措辭見上上曰,其所不允,予意有待矣。又所懷,謂厚謙快正王法,其母依律處斷,宜矣。措辭見上上曰,不允。又所懷,謂付處罪人申晦,亟施遠竄之典,宜矣。措辭見上上曰,不允。又所懷,荐棘罪人洪麟漢之罪,可勝誅哉。本以濫猾之性,濟以凶譎之行,謟事厚賊,敢懷叵測之心,沮戲聽政顯有爭抗之意,罪惡貫盈,昭布國人之耳目者,已悉於前後合辭之中,而安置之啓,久未蒙允,當請之律。至今稽遲,神人之憤,去而益激,乃者若淵之疏,與妖雲,前後照應,腸肚相連,營護麟漢,語意陰譎,噫嘻,麟漢之逆節,實有浮於辛壬之耇·輝,而今尤彰著無餘矣。元惡尙未伏法,黨與猶爲鴟張,世道之憂,庸有極哉?海島荐棘之命,竊仰嚴懲討之聖意,而三尺旣重,王章至嚴,未施當律,則猶爲失刑,臣等謂古今島荐棘罪人洪麟漢,依律處斷,宜矣。上曰,不允。又所懷,昨冬國家安危之機,至今追思,尙覺懍然,苟有體國大臣,則雖非上敎,固當直請聽政,而伊時首相韓翼謩,罔念國勢之岌嶪,不體上敎之懇惻,徒事縫,不卽奉承,使宗國大計,幾致難言之境,罪負至重,不可容貸,薄勘未幾,爵秩如故,物情駭惋,久而未已,而至於今日,公議轉激,削黜之罰,不足以少贖其罪,臣等謂門黜罪人韓翼謩,中道付處宜矣。上曰,昨日以其老之批,可見予意之寬恕於韓翼謩,何必深誅?不允。載順·履之·一曾·榮鎭·所懷,謂聖國·尙魯諸子,亟施當律,宜矣。措辭見上上曰,不允。又所懷,謂巨濟府荐棘罪人尹養厚,亟令王府,拿鞫嚴問,快正王法,宜矣。措辭見上上曰,不允。以上出擧條焵進前曰,俄者罪人拿入之際,當該都事,不能審察,誤以他罪人拿入,其在重鞫體之道,不可尋常處之,本院請推之外,無他可施之罰,何以爲之乎?上曰,爲先從重推考。出擧條命書傳敎曰,親鞫姑罷,待明朝擧行。上乘輿還內,諸臣以次退出。
丙申六月二十六日辰時,上御廬次。藥房副提調入侍時,副提調洪國榮,假注書柳孟養,記事官卜台鎭·朴祐源,以次進伏訖。國榮曰,連日勞動,聖體,若何?上曰,一樣矣。國榮曰,寢睡,何如?上曰,今夜則善寢矣。命讀朴宗德上疏訖,賜批。命退去,諸臣以次出。
丙申六月二十六日酉時,上御廬次。藥房入侍時,左承旨洪國榮,假注書徐龍輔,記事官卜台鎭·朴祐源,醫官慶絢,以次進伏訖。絢進湯劑,上進御,上曰,明日卽是藥房日次乎?國榮曰,然矣。上曰,明日日次問安勿爲。出榻敎國榮曰,王大妃殿湯劑,何以爲之乎?上曰,六和湯五貼,更爲製入。出榻敎命國榮,讀政望。命書傳敎曰,判府事金陽澤·金尙喆·李溵爲扈衛大將。命退,承史以次退出。
上在慶熙宮泰寧殿南行閣廬次。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
親鞫罷後,政院·玉堂·藥房口傳問安。答曰,知道。
備忘記,趙㻐·金載順爲同義禁,卽爲牌招,帳前謝恩。
兵曹口傳政事,以白東毅爲慶尙左水使,以柳孝源爲都摠都事。
吏曹口傳政事,以鄭好仁爲兵曹參判,李潤元爲禁府都事,沈履之爲同義禁。
兵曹口傳政事,副司直單沈頤之。
有政。吏批,判書李徽之進,參判權噵式暇,參議宋德相在外,同副承旨柳焵進,以申應顯爲司諫,朴天衡爲獻納,沈有鎭爲持平,金履厚爲持平,具善復爲訓鍊提調,具善復爲禁衛提調,具善復爲御榮提調,權噵爲司䆃提調。
兵批,行判書具善復進,參判未差,參議柳薰病,參知李養鼎入直進,同副承旨柳焵進,以李長爀爲羽林將,李漸運爲五衛將,金魯直爲武兼,金復元爲文兼,田光濂爲五衛將,副護軍單李在學,副司直單李儒慶·李濟萬。
傳于洪國榮曰,楊州牧使·交河郡守改差,刑曹參判一體改差,今日內,口傳擬入,秋曹三堂,其令明日帳前入侍。
吏曹口傳政事,以尹得養爲刑曹參判,李普觀爲楊州牧使,李敏輔爲交河郡守。
鄭民始,以義禁府言啓曰,今此親鞫時,本府都事,不可不備員,都事申光復汰去之代,令該曹,口傳差出,何如?傳曰,允。
鄭民始,以兵曹言啓曰,依下敎,侍衛禁軍及羅卒等處,蜜水分饙之意,敢啓。傳曰,知道。
鄭民始,以訓鍊都監言啓曰,依下敎,挾輦軍御前前排及環衛將校·軍兵等處,蜜水解渴之意,敢啓。傳曰,知道。
又以禁衛營言啓曰,依下敎,環衛軍兵等處,蜜水分饋之意,敢啓。傳曰,知道。
又以御營廳言啓曰,依下敎,環衛軍兵等處,蜜水分饋之意,敢啓。傳曰,知道。
又以兵曹言啓曰,依傳敎,罪人徐廷碩·宋興大·魯興瑞·柳昌潤·全世起·李景新·李宜和·金斗瑞等八名,出付秋曹之意,敢啓。傳曰,知道。
又以兵曹言啓曰,依傳敎,罪人金德建·曺興道·金德福等三名,出付秋曹之意,敢啓。傳曰,知道。
又以兵曹言啓曰,依傳敎,罪人劉聖任·羅昌謙·朴有春·李志賢·朴重郁·姜福起·柳時燁·全龍瑞·全弘喆·金泰彬·蔡德弘·蔡應福·金禹鼎等十三名,出付秋曹之意,敢啓。傳曰,知道。
又以兵曹言啓曰,依傳敎,罪人李泰光,出付秋曹之意,敢啓。傳曰,知道。
又以兵曹言啓曰,依傳敎,罪人崔泰柱·曺興瑞等二名,出付秋曹之意,敢啓。傳曰,知道。
又以刑曹言啓曰,兵曹捉送內弓房庫直李泰光,飯監曺興瑞·崔泰柱·曺興道,燈燭色李德興,別司饔金德福,茶色金德建等,依傳敎,一倂着枷嚴囚之意,敢啓。傳曰,知道。
又以刑曹,言啓曰,兵曹捉送別監劉聖任·羅昌謙·朴有春·李志賢·朴重郁·姜福起·柳時燁·金泰彬·全龍瑞·全弘喆·蔡德弘·蔡應福·金禹鼎等,依傳敎,一倂着枷嚴囚之意,敢啓。傳曰,知道。
又以刑曹言啓曰,兵曹捉送司鑰徐廷碩,別監李景新·金斗瑞·全世起,燈燭色李宜夏,內弓房庫直魯興瑞,內弓人宋興大,庫城上柳昌潤等,依傳敎,一倂着枷嚴囚之意,敢啓。傳曰,知道。
仁陽君李景祜等疏曰,伏以麟漢之罪,可勝誅哉,貫盈之罪惡,已悉於三司致討之章,而狼藉之情節,昭著於若淵營護之語,亂臣賊子,何代無之,而豈有若麟漢之窮凶極惡,尙逭王章者哉?噫身忝戚畹之屬,位至三事之列,地處,何如,受恩,何如,而陰懷禍心,沮戲大計,乘國勢之凜綴,欲肆其胸臆,憚殿下之英明,力遏於代聽,先大王至誠惻怛之敎,足以泣臣人而感豚魚,渠乃佯若不知。敢發三不必知之說,其心所在,路人所知。倘非重臣徐命善之一疏,則從事之憂,有不可言,何幸天心默佑,离明代照,邦基有盤泰之安,臣民騰延頸之頌,敢挾逆謙之凶熖,粧出妖雲之凶疏,乃爲疑亂授受之際,潛售煽動人心之計。古今天下,如有如許凶逆,而尙容假息於覆載之間,使亂賊,無所懲畏,部落潛自糾結,以致今番諸鞫囚之爛漫綢繆,公肆怨誹之語,敢懷扶護之意,噫嘻痛矣。其勢焰之薰灼,根蒂之盤據,於此益復彰露,若不亟加天誅,明示典刑,則窩窟未破,滋蔓難圖,至若厚賊,卽與麟漢,腸肚相連,一而二,二而一者也。凶謀逆節,旣與麟漢,表裏和應,則尙今偃息於地上者,實爲國家之深憂,到今懲討之日,其何一刻寬貸,而不洩一國臣民之憤哉?臣等竊不勝沐浴之忱,齊詣闕下,相率呼龥。伏乞聖明,廓揮乾斷,亟正兩賊之罪,使王法伸而亂賊懼焉。臣等無任激切憤慨之至,謹昧死以聞。仁陽君李景祜,戶曹判書鄭弘淳,行司直具允鈺·具善復·韓師直·李翼元,前判書李福源,知敦寧金孝大,行副司直尹東晢·李聖圭·申益彬,漢城左尹尹得養,前參判金相翊,行副司直鄭昌聖·魚錫定·趙德成·李徽中,漢城右尹金魯鎭,行副司直嚴璹·鄭好仁·李光瀷·宋文載·李柱國·沈熙之,行副護軍張志恒,行副司直徐有隣·任希曾·趙㻐,行副護軍李漢膺,行副司直趙時俊,刑曹參判金用謙,同知李世澤,兵曹參議柳薰,副司直金尙默·鄭象仁·鄭景仁·李東遇·申尙權·李世奭·鄭述祚·李文源·李得臣·李世孝·宋鍈·申景濬·宋翼彦·任瑎·李商建·李有喆·林鼎遠·蔡弘履·李邦榮·李東馨·李萬育·洪相纘·趙·姜趾煥·鄭晩淳,禮曹參議李在簡,刑曹參議李普觀,副司直李命植·沈鑧·李正吾·呂善應·柳成模·宋載經·趙瑗·徐有元·金光默·金基大,北靑府使洪九瑞,副司直洪錀,水原府使申大升,副司直李敬玉·金漢老·閔恒烈·李勉修·李壽鳳·徐晦修·崔台衡·金頤柱·金普淳,同敦寧李瀁,行副司直朴師亨·鄭光忠·任希敎·具壽國·朴師海·蔡緯夏·朴師訥·姜世晃·黃榦,固城縣令洪相聖,副司果洪鳴漢·李謙彬·趙尙鎭·尹行修,前校理朴在源,務安縣監尹行晉,前佐郞李敬一,吏曹佐郞李敬養,副司果李福徽,前執義金樂洙,前司諫兪彦脩,前都事李顯模,前獻納李枰,前修撰尹東晩,副司果金翊休,前正言宋樂·姜彝福·姜彝正,前持平尹尙東,前都事尹得孚,前司諫李行源,典籍李益運。答曰,又省卿等之疏,更悉卿等之請。
司諫李在學,持平李濟萬,獻納李儒慶等疏曰,伏以臣等之區區情勢,豈可以見職論哉?請罷之啓,發於僚臺,雖荷聖度包容,罰止問備,而以臺官而被論於同臺,則揆以體例,便屬已遞,去就一節,更無可論。方當親臨帳殿,鎭日訊囚之時,職在言責者,莫不竭蹶趨參,而臣等則廉防至嚴,進身無路,不得隨諸臣後,以效懲討之義,臣分都虧,嚴譴是俟。伏乞聖明,亟降威罰,以存臺體焉。臣等固不敢以言官自居,而至於元惡大憝,人得以誅之者,則秉彝所同,安得不沬血齊聲,仰請明命乎?惟被麟漢之罪,臣等已悉陳之矣,殿下已俯燭之矣,今不必更事架疊,而昨冬國勢之凜綴,人情之危疑,到今思之,尙不覺心寒而膽掉。蓋其凶譎素性,專爲植私黨之計,夤緣邪逕,兼以患得失之心,身居戚畹,位在三事,乃敢倡出凶說,疑亂於授受之際,締結逆謙,沮戲於代聽之日。噫,亂賊何代無之,而豈有如麟漢之窮凶極惡者哉?惟其盤據旣深,窩窟未破,去位之時,做出妖惡之翔雲,被譎之後,又得凶悖之若淵,前唱後應,一串貫來。若淵之疏語筵奏,臣等未得其詳,而因山後之說,已著其凶慘之情,國邊人之語,益見其營護跡,聖敎中,與翔雲換頭易面者,覻得其眞箇情狀矣。鋤草而亂根不除,則旁孽復生,遏流而濁源未渫,則橫波難禁,此必然之理也。若使麟漢,一向假息於覆載之間,則將不知幾箇若淵,復事跳浪,豈不可懼哉?程子曰,堯擧舜而禪之位,則四凶者懷憤怨不平之心,而顯其惡,故舜誅之。今我殿下授受之光明,實合於堯·舜,麟漢負犯之至重,有浮於四凶,則殿下豈不以舜之所以誅四凶者,誅麟漢也哉?至若厚謙之凶肚逆腸,實與麟漢,相爲表裏,如翔雲·若淵輩之爲麟漢爪牙者,莫非厚謙範圍中出來也。苟使麟漢·厚謙早伏王章,則如彼鬼蜮之徒,安得以逞其惡而肆其凶哉?隱憂尤切於方來,公議益激於今日,臣等雖束帶之勢,不勝憂憤之忱,玆敢齊會闕下,以疏替陳。伏乞殿下,快揮乾斷,明正典刑,使亂逆知所懼焉。臣等無任激切冀懇之至,謹昧死以聞。答曰,省疏具悉。予意有在矣。
知事沈瑴,行副司直黃晙,同知洪晟·李世澤,行副司直金朝潤·李光瀷,兵曹參議柳薰,行副司直李世奭,副司直李東遇·蔡弘履·李世孝·李萬育·金蓍耇·李邦榮,副司果吳大益·兪柱·沈·洪周萬·姜忱·趙思忠·金晩耇·權以綱·洪宗藎,都事金敍九,前正郞權師彦·申匡堯·李正薰·趙武範·趙時謙·韓鼎運,刑曹正郞韓㵛,佐郞李秀夏,社稷令睦祖洙,前佐郞趙貞相·睦萬中·兪漢人,前縣令韓德厚,前都事權偀,前典籍崔烜·申史澳,副司果成鼎鎭,權知副正字李宗燮·柳河源·柳誨·權心彦·鄭·李錫夏·權埛·李福潤·李祉永·洪時溥·崔顯重·權儐·李星俊等疏曰,伏以居諸迅邁,因山隔月,伏惟孝思,益切皇皇,臣等實不勝號泣崩迫之至。仍伏念君臣之義,無所逃於天壤之間,於此而有所干犯,則人得以誅之,故春秋之義。將則必誅,將猶誅之,況逆節之昭著彰露,國人皆曰可殺者乎?噫嘻,麟漢之罪,可勝誅哉?昨冬之事,臣等欲言,則恐殿下增掩抑之懷,欲不言,則亂逆源頭無以擘破,玆不得不沬血流涕而陳之。方其時也,國勢危如綴旒,民心無所維繫,惟我大行大王,以堯·舜之聖心,念宗社之大計,代聽分勞之敎,屢下於靜攝之中,光明如日月,至誠貫金石,丁寧惻怛,有足以孚神人而感豚魚。凡在北面之列者,固當奉承贊揚之不暇,而噫,彼麟漢,身居戚畹,位都三事,以人理言之,則其所以協贊對揚者,宜有倍於他人,而乃敢潛懷逆圖,百計阻搪,必欲沮敗而後已,噫嘻,此其心,不難知矣。我殿下,毓德春邸,离日重明,魑魅有莫逃之懼,梟獍失逞惡之圖。麟漢以其肺腑之故,深知貳極之英明,爲其徒黨,則憂窩窟之打破,自謀身家,則慮胸臆之莫售,不但無愛戴之誠,乃反蓄忌嫉之心,以至於授受之際,有此犯分蔑倫之擧,正所謂司馬昭之心,路人所知。至若厚謙之危逼儲宮,沮戲聽政,覆載所難容之罪,三司之啓,百僚之籲,旣已悉於無餘,臣等不必更事臚列,而麟漢之恣行悖臆,無所顧忌者,以其爲厚謙之腹心,恃厚謙之權勢也。內外交煽,後唱先喁,一而二,二而一者,而只緣聖批靳允,天討未行,使此兩賊,尙爾假息於天日之下,故黨與無所懲畏,凶邪得以闖發。翔雲倡之於前,若淵繼之於後,以至今番逆獄而極矣。一日二日,王章未擧,則安知滋蔓之憂,不由於鋤草而不祛根也耶?臣等義重沐浴,志切忠憤,相率齊籲於嚴廬之下。伏乞聖明,廓揮乾斷,快降明命,將此兩賊,亟正王法,以洩神人之憤,以杜亂逆之源,千萬幸甚。臣等無任屛營祈懇之至,謹昧死以聞。答曰,省疏具悉。靳允,予意有在矣。
丙申六月二十七日卯時。上御金商門外。親鞫入侍時,領府事金相福,領議政金陽澤,左議政金尙喆,判府事李溵,右議政鄭存謙,判義禁蔡濟恭,同義禁沈墢·李·沈頤之,大司憲金載順,行大司諫沈履之,執義李一曾,掌令柳榮鎭,正言姜,問事郞廳副應敎尹弘烈,校理沈豐之,吏曹佐郞李秉模,副校理鄭宇淳,修撰鄭元始,副司果李魯述·李商進·趙尙鎭,行都承旨徐浩修,左承旨洪國榮,右承旨李商巖,左副承旨林得浩,右副承旨鄭民始,同副承旨柳焵,假注書徐龍輔,事變假注書林錫喆,記事官卜台鎭·朴祐源,以次侍立。上具平服,出資政門乘輿,詣金商門外,降輿殿座。大臣進前。相福曰,連日勞動,聖體,若何?上曰,一樣。相福曰,王大妃殿氣候,何如?上曰,一樣。相福曰,惠慶宮氣候,何如?上曰,一樣。存謙曰,商輅何等劇賊,而其所捉書札中,凶言悖說,帳殿親問之下,渠旣一一自服,而當律未施,遽至徑斃,獄體虧損,輿情愈憤。臣謂當該守幕都事及當該堂上,不可無罪矣。上曰,當該金吾堂上,一竝罷職,當該都事汰去。出榻敎濟恭·墢·退出。上曰,都事誰也?焵曰,申光復云矣。上曰,前排入之,當該都事申光復拿入。宣傳官承命拿入。上曰,汝以守幕都事,罪人之一動一靜,固當各別審察,何不於未斃之前,病急之時,趁卽告達?光復奏曰,非但此罪人,其他罪人,下幕之後,輒皆氣息奄奄,有若不愈時刻者然,若欲以病急告達,則恐涉煩瀆,趑趄未卽,不意頃刻之間,以致徑斃矣。上曰,旣已汰去,申光復拿出。上曰,金吾堂上有闕,代口傳差出,兵曹判書前望單子入之。出榻敎商巖進望筒。上落點,命書傳敎曰,法官例不當兼任,同義禁金載順,本職許遞,前參判金相翊敍用,大司憲除授,卽爲牌招,帳殿謝恩。又命書傳敎曰,新除授兵曹判書,待下批,卽爲牌招,傳授命召。又命書傳敎曰,莫重鞫座,兩司不備,有情勢,兩司一竝改差,政官牌招開政。又命書傳敎曰,旣已下敎,武兼柳孝源,今日都摠都事備擬。上曰,新除授兩司諸臣,待下批牌招察任。出榻敎判義禁朴宗德,同義禁金載順·趙㻐追入。上曰,新除水原府使,今日辭朝。出榻敎上曰,左·右捕將入侍。賤臣承命而出,與左邊捕盜大將李柱國,右邊捕盜大將李漢膺進伏。上曰,今日罪人下幕之後,令捕校探其情狀,善爲機察,可也。柱國·漢膺退出。上曰,水原府使如入來,帳殿,親受密符。賤臣承命而出,與水原府使申大升進伏。上曰,自在宮官,已知可用,下去懋哉。命讀宣諭,命授密符。大升退出。上曰,湯劑持入。醫官慶絢奉進湯劑。上進御。三司進前,履之·一曾·弘烈·榮鎭·豐之·宇淳··元始所懷,謂文女按律處斷,宜矣。措辭見上上曰,不允。又所懷,謂厚謙快正王法,其母依律處斷,宜矣。措辭見上上曰,不允。又所懷,謂付處罪人申晦,亟施遠竄之典,宜矣。措辭見上上曰,不允。又所懷,謂古今島荐棘罪人洪麟漢,依律處斷,宜矣。措辭見上上曰,不允。又所懷,謂門黜罪人韓翼謩,中道付處,宜矣。措辭見上上曰,不允。履之·一曾·榮鎭·所懷,謂聖國·尙魯諸子,亟施當律,宜矣。措辭見上上曰,不允。又所懷,謂巨濟府荐棘罪人尹養厚,亟令王府拿鞫嚴問,快正王法,宜矣。措辭見上上曰,不允。履之·一曾·弘烈·榮鎭·豐之·宇淳··元始所懷,罪人商輅,敢於聽政之後,以機關陰祕,景像危怖,風色不佳,脾胃難定等說,肆然筆之於書札,其指意之陰慘,語脈之凶悖,實是前所未有之劇賊,而帳殿親問之下,渠旣自服,以手書,遲晩以犯上,未及正法,遽至徑斃,使王章未伸,輿憤未洩,臣等謂物故罪人商輅,亟施孥藉之典,斷不可已也。上曰,依啓。履之·一曾·榮鎭·所懷,罪人商輅,何等劇賊,而遽爾徑斃,未施當律,當該都事之罪,不可汰去而止,臣等謂拿問嚴處,宜矣。上曰,依啓。以上出擧條行兵曹判書具善復進前曰,罪人趾海,軍官崔英翰方帶五衛將,李煥方帶戶曹佐郞,竝汰去,何如?上曰,依爲之。出擧條命書傳敎曰,逆豎强近之族,不可坐擁藩閫。慶尙左水使尹景淵,爲先改差,今日內,口傳擇差,仍卽辭朝。又命書傳敎曰,別軍職徐仁碩,爲先汰去。上曰,罪人竝下幕。命書傳敎曰,親鞫姑罷,待明朝擧行。上乘輿還內。諸臣以次退出。
丙申六月二十七日辰時。上御廬次。左承旨入侍時,左承旨洪國榮,假注書柳孟養,記事官卜台鎭·朴祐源,以次進伏訖。國榮曰,連日訊囚,連爲勞動,聖體,若何?上曰,一樣矣。國榮曰,寢睡,何如?上曰,不能穩寢矣。國榮曰,時刻單子,尙未啓下,故外間擧行,自多窘速云矣。命中官啓下單子。上曰,金吾堂上牌去來催促。國榮曰,湯劑,殿座後,當爲進御乎?上曰,唯。命退去,諸臣以次出。
丙申六月二十七日初更五點。上御廬次。訓將入侍時,訓鍊大將張志恒,左承旨洪國榮,假注書柳孟養,記事官卜台鎭·朴祐源,以次進伏訖。上曰,逆獄蔓延,誠爲可悶。宮墻頹圮,此非尋常之時,巡邏及把守,申飭,卿亦來住闕下,可也。志恒對曰,自親鞫以後,臣連爲來留新營矣。命志恒先退。上曰,吏隷與掖隷有異,渠亦民也,關其命脈,宜有參酌之道。闕內各司及軍門將校外,竝勿除汰事,卽爲分付。出傳敎國榮曰,伏奉此傳敎,殿下德意,臣不勝欽仰。上曰,至於下隷,何足責哉?命脈所關,極爲殘忍,故如是矣。國榮曰,今日日氣頗涼,六和湯姑爲停止,似好矣。上曰,唯。國榮曰,明早,率醫官診候乎?上曰,依爲之。命退去,諸臣以次出。
上在慶熙宮泰寧殿南行閣廬次。
未時·申時,日暈。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
傳于柳焵曰,罪人竝上闕。
吏曹口傳政事,以金光默爲楊州牧使,李鎭璧爲端川府使。
傳于柳焵曰,新除守令謝恩後,卽爲辭朝。
徐浩修,以兵曹言啓曰,依下敎,武藝別監四十人處,木綿各一疋施賞之意,敢啓。傳曰,知道。
又以兵曹言啓曰,依下敎,侍衛禁軍,以一內禁軍替代入直之意,敢啓。傳曰,知道。
又以禁衛營言啓曰,依下敎,環衛軍兵,以他軍兵替代之意,敢啓。傳曰,知道。
又以御營廳言啓曰,依下敎,環衛軍兵,以他軍兵替代之意,敢啓。傳曰,知道。
鄭民始,以訓鍊都監言啓曰,依下敎,挾輦軍·御前前排及環衛將校·軍兵等處,蜜水解渴之意,敢啓。傳曰,知道。
又以禁衛營言啓曰,依下敎,環衛軍兵等處,蜜水分饋之意,敢啓。傳曰,知道。
又以御營廳言啓曰,依下敎,環衛軍兵等處,蜜水分饋之意,敢啓。傳曰,知道。
又以兵曹言啓曰,依下敎,侍衛禁軍及羅卒等處,蜜水分饋之意,敢啓。傳曰,知道。
柳焵啓曰,卽者議政府錄事言,右議政鄭存謙,嚴敎之下,惶懍罔措,逬出闕外,恭俟嚴命云,仍納命召,何以爲之?敢稟。傳曰,勿待命入侍事,遣史官傳諭,仍傳命召。
又啓曰,卽者中樞府錄事來言,領中樞府事金相福,判中樞府事金陽澤,判中樞府事金尙喆,判中樞府事李溵,嚴敎之下,不勝惶懍,逬出闕外,恭俟重勘云,係是大臣去就,敢啓。傳曰,勿待命入侍事,遣史官傳諭。
柳焵,以義禁府言啓曰,罪人尹象厚,旣施一次之刑,放歸田里事,命下矣。罪人尹象厚,依傳敎,放歸田里之意,敢啓。傳曰,知道。
又以義禁府言啓曰,因三司所懷,罪人商輅,渠旣以兇書犯上自服,而未及正法,亟施孥籍之典事,依啓矣。取考大典,則若亂言干犯於上者斬,籍沒家産矣。取考徑斃罪人商輅,籍沒家産事,令各該司奉承傳擧行,何如?傳曰,允。
又以刑曹言啓曰,因義禁府啓辭,徑斃罪人商輅,籍沒家産事,命下矣。罪人商輅奴婢等,令京兆相考帳籍,亦爲知委於五部及該道,一一査出,使之修成冊報來後,依例花名,永屬公賤之意,敢啓。傳曰,知道。
又以義禁府言啓曰,犯上不道罪人商輅子姪散配事,命下矣。商輅子復一,全羅道康津縣定配,而依例發遣府羅將,押送配所,何如?傳曰,允。
又以刑曹言啓曰,犯上不道罪人商輅子姪散配事,命下矣。依傳敎,罪人商輅子健一,咸鏡道穩城府,子恒一,慶尙道機張縣,子咸一,全羅道珍島郡定配所,卽爲押送之意,敢啓。傳曰,知道。
又以刑曹言啓曰,柳重燁,今日內畿沿爲奴,勿揀赦典事,命下矣。依傳敎,罪人柳重燁,京畿喬桐府爲奴,卽爲發配之意,敢啓。傳曰,知道。
又以義禁府言啓曰,犯上不道罪人善海,旣已承服正刑,籍沒家産事,令各該司奉承傳敎擧行,何如?傳曰,允。
又以刑曹言啓曰,因義禁府啓辭,犯上不道罪人善海奴婢等,令京兆相考帳籍,亦爲知委於五部及各該道,一一査出,使之修成冊報來後,依例花名,永屬公賤之意,敢啓。傳曰,知道。
丙申六月二十八日卯時。上御金商門外。親鞫入侍時,領府事金相福,領議政金陽澤,左議政金尙喆,判府事李溵,右議政鄭存謙,判義禁朴宗德,同義禁金載順·趙㻐·沈頤之,大司憲金相翊,行大司諫沈履之,執義李一曾,司諫申應顯,掌令柳榮鎭·尹弼秉,持平沈有鎭·金履厚,獻納朴天衡,正言姜,問事郞廳副應敎尹弘烈,校理沈豐之,吏曹佐郞李秉模,副校理鄭宇淳,修撰鄭元始,副修撰李魯述,副司果李商進·趙尙鎭,行都承旨徐浩修,左承旨洪國榮,右承旨李商巖,右副承旨鄭民始,同副承旨柳焵,假注書徐龍輔,事變假注書林錫喆,記事官卜台鎭·朴祐源,以次侍立。上具平服,出資政門,乘輿詣金商門外,降輿殿座。宗德曰,罪人尙不上闕,事甚駭然,當該刑房都事,不可無警責之道矣。上曰,推考,可也。出榻敎相福曰,連日勞動,聖體,若何?上曰,一樣。相福曰,王大妃殿氣候,何如?上曰,一樣。相福曰,惠慶宮氣候,何如?上曰,一樣。存謙曰,日氣稍涼,六和湯姑停,以心腎湯進御,似好矣。上曰,進御淸暑六和湯,今姑停止,加減心腎湯,依前方,自今日煎入。出榻敎上曰,罪人上之。命書問目。罪人姓名及招辭見事變注書日記上曰,刑判入侍。賤臣承命而出,與刑曹判書李溎進伏。命書傳敎曰,昨日先已現告者數十人,出付該曹,而倂今日現告,則摠爲六七十人,雖是自厚謙冒差者,而豈必盡與厚謙同心者哉?命脈所關,渠亦民也之敎,昨夜已諭,宜有分輕重酌處之道。其中最緊者,內需司官員朴聖必·崔益齡·李聖傅,各宮房宮任徐興碩·徐云碩·徐宗碩·徐有行·尹光世·金德順·金宗哲·金宗赫·鄭相宜等,皆非尋常賤隷之比,一竝只令除汰,勿爲發配今日現告中,其餘各人勿論之意,知委內需司事,分付該曹。上曰,掖屬之現告者,自本府開座,盤問其根因,第其現發之數太多,宜有輕重之參恕,秋判區別捧供,可也。命書傳敎曰,掖屬之當在除汰之中者,至於近百人之多,昨夜已有下敎,所掌或有緊漫,所親或有輕重,則參恕之道,不害爲曠蕩之典,秋判旣承下敎,昨日諸囚處根因盤問,區別捧供,更待處分事,分付。上曰,善爲盤問,可也。溎承命退出,上入小次。上曰,捕將入侍。賤臣承命而出。與左邊捕盜大將李柱國,右邊捕盜大將李漢膺進伏。上曰,有何廉探者乎?柱國曰,昨令捕校,着守間軍服色,乘昏踰入,遍行廉察,則福海幕中,多有探知者,以爲若淵之疏,乃是相簡之指囑云矣。上曰,益加廉探,可也。柱國·漢膺先退。三司進前,相翊·履之·一曾·應顯·弘烈·榮鎭·弼秉·有鎭·履厚·天衡·豐之·宇淳··元始·魯述所懷,謂文女按律處斷,宜矣。措辭見上上曰,不允。又所懷,謂厚謙,快正王法,其母依律處斷,宜矣。措辭見上上曰,不允。又所懷,謂付處罪人申晦,亟施遠竄之典,宜矣。措辭見上上曰,不允。又所懷,謂古今島荐棘罪人洪麟漢,依律處斷,宜矣。措辭見上上曰,不允。又所懷,謂門黜罪人韓翼謩,中道付處,宜矣。措辭見上上曰,不允。相翊·履之·一曾·應顯·榮鎭·弼秉·有鎭·履厚·天衡·所懷,謂聖國·尙魯諸子,亟施當律,宜矣。措辭見上上曰,不允。又所懷,謂巨濟府荐棘罪人尹養厚,亟令王府拿鞫嚴問,快正王法,宜矣。措辭見上上曰,不允。相翊所懷,三司合辭,迄未蒙允,神人之憤,去而愈激。厚謙母子,罪惡貫盈,不可一日容貸於覆載之間,而又況眞贜斷案,畢露於向來諫疏,則此實亙古所未有之亂逆也,而一任偃息,尙稽王章,其可曰國有法乎?至若洪麟漢之窮凶極惡,實爲不逞輩之根抵,而尙今假息,天誅不加,故若淵之凶疏出矣。嘗試之計,營護之跡,狼藉難掩,究其情節,萬萬叵測,實是翔雲之傳法,麟漢之死黨,方來之憂,又不知釀出何樣兇圖。思之及此,寧不懍然?麟漢島棘之命,仰認我聖上,亦有所慮及於此,而三尺至嚴,輿情益鬱。臣謂廓揮乾斷,亟允三司之請,宜矣。上曰,已諭於初所懷,何必疊諭於後所懷乎?應顯所懷,臣之臺職,卽昨冬後初也,於討逆事,有區區所懷,不避疊瀆而仰陳矣。目今凶徒之如是䲭張,專由於元惡之尙逭當施之典而然也。麟漢·厚謙之窮凶罪惡,國人皆曰可殺,決不可使之一日容息於覆載之間。臣謂亟從三司之請,以快輿憤,以靖世道,宜矣。上曰,已諭,予意有在矣。榮鎭所懷,罪人李成運之陰凶情節,綻露無餘,其兄章運,豈可一刻置之於字牧之任乎?臣謂端川府使李章運,爲先削職,宜矣。上曰,依啓。以上出擧條罪人取招至半。上曰,今日兇逆之徒,卽前覬覦之輩,苟究其本,相簡·恒烈是已,渠輩千罪萬惡,固不可一一臚列,而擧其大者而言之,其所煽動譸張,綢繆醖釀之狀,至今追思,尙覺懍然。渠以麟漢之血黨,聲氣潛通於厚賊,同一妖肚,同一凶言。相簡·恒烈之在宮僚之時,則渠輩莫不吹噓延譽,及其解宮僚之後,則渠輩又復薦引恐喝。若或不得副其望,則胥動浮言,噂沓背憎,乃曰,昨日書筵,論及某事,今日召對,酬酢某言,煽動紛紜,罔有其極。特以一二事言之,昨夏科試,曰以東宮,方欲起獄,昨冬代點,曰以東宮,有所用意。朝言而暮已入,昨說而今已徹,其所傳聞而流入者,皆從渠輩之黨,則渠輩雖欲發明,得乎?以昨夏科試事言之,予之至今未快者多矣。昨冬代點事言之,渠有一毫臣分,則乃敢曰予有用意乎?以此言之,已無臣分,而此猶餘事。至於書筵奏達之際,敢曰邸下,不扶邸下之外家,而不除不利之徒,則戊己之徒,固當爲大北,而邸下,亦將如何?重言復言,威脅恐喝,無所不至。予於奉朝賀,本無欲害之心,則渠輩初何敢以大北等說,擬議於其間,亦何敢以此等之說,肆然直陳於儲君之前哉?渠輩初爲此等之說,以爲嘗試之計,予旣嚴斥而不得遂,則又轉而爲迎合之謀,乃於春坊直中,兩賊屛人相對,發出己巳之餘論,以其酬酢流入於予,以爲他日容悅媒寵之資。噫,相簡,姑不足責,恒烈,以渠祖之孫,豈忍爲此等議論乎?渠之醜陋巧譎之狀,誠不欲汚口,而歷覽往牒,豈有如許陰慘叵測之賊乎?麟漢則必欲以趾海爲相,內外汲引,左右潛圖,其計終不得遂,此豈非天鑑之昭昭哉?上曰,刑判入侍。賤臣承命而出,與刑曹判書李溎進伏。命焵讀草供,命書傳敎曰,徐正碩·曺興瑞·崔泰柱·曺興道·李志賢·朴重郁·姜福起·金泰彬·全龍瑞·全弘哲·蔡德弘·蔡應福·金采鼎·金斗瑞·李德興·魯興瑞·宋興大·柳昌澗,一竝除汰,柳時曄,亦爲除汰。其餘各人族屬,或有已死者,或有不甚關緊者,倂勿論。至於大殿別監,差備咫尺,不可不擇,劉聖任·羅昌謙·朴有春,亦令除汰事,分付掖庭署,旣皆酌處,囚禁諸人,一竝放送。又命書傳敎曰,柳重燁稱名人,非泛泛親知於商輅,而此是習知掖庭之事情熟手,自內之書役,決不可置之輦轂之下,今日內,畿沿爲奴,勿揀赦典。上入小次,命書傳敎曰,藥房三提調,持湯劑入侍。藥房都提調鄭存謙,提調徐命善,副提調洪國榮進伏。醫官慶絢,奉進湯劑。上進御,上出小次。宗德進前曰,犯上不道罪人商輅,旣施籍産之典矣。其子姪,不可置之於輦轂之下,竝爲散配,何如?上曰,依爲之。出擧條親鞫至暮,命書傳敎曰,罪人尹象厚之招,重臣徐命善上疏之日,徐門復出宗廈之說,旣發於渠之與人酬酢之時,則論以王章,焉逭當律?然與諸囚之爛漫綢繆,不無少間,況渠是古宰臣尹心衡之子,又有老母云,在法亦有可據,其所曠蕩,亦足爲仁政。罪人尹象厚,旣是一次之刑,放歸田里。又命書傳敎曰,親鞫撤罷,庭鞫以此處爲之。上乘輿,詣崇政門。上曰,明日本府推鞫。出榻敎上還內。諸臣以次退出。
丙申六月二十八日卯時。上御廬次。藥房副提調入侍時,副提調洪國榮,假注書柳孟養,記事官卜台鎭·朴祐源,以次進伏訖。國榮曰,夜間聖體,若何?上曰,一樣矣。國榮曰,寢睡,何如?上曰,今夜則穩寢矣。國榮曰,今日召醫官診候,似好矣。上曰,殿座時刻差晩,殿座後,入幕次時入診,可也。命退去,諸臣以次出。
丙申六月二十八日二更三點,上御廬次。左承旨入侍時,左承旨洪國榮,假注書徐龍輔,記事官卜台鎭·朴祐源,以次進伏訖。上曰,明日當有問安乎?國榮曰,然矣。上曰,明日問安勿爲事,分付。出榻敎國榮曰,今番親鞫時,藥房以小次用之,何以爲之乎?上曰,仍用,可也。出榻敎上曰,夜方何更?國榮曰,二更四點矣。命退,承史以次退出。
上在慶熙宮泰寧殿南行閣廬次。
大殿·惠慶宮·中宮殿朝哭後,政院·玉堂口傳問安。答曰,知道。
王大妣殿朝哭後,政院·玉堂口傳問安。答曰,知道。
傳于林得浩曰,戶房承旨,率別看役入侍。
傳于洪國榮曰,副提調持加減心腎湯入侍。
備忘記,金麗光殯殿司鑰,張世迪書題除授。
洪國榮,以弘文館言啓曰,本館上番副校理臣鄭宇淳,以問事郞廳,今日本府推鞫時,晝仕出去之意,敢啓。傳曰,知道。
又以弘文館言啓曰,本館下番副修撰臣李魯述,以問事郞廳,今日本府推鞫時,晝仕出去之意,敢啓。傳曰,知道。
鄭民始,以問事郞廳推鞫大臣意言啓曰,罪人恒烈,昨日旣受根脚,今日開坐後,捧結案次,先問其名,則緘口不答,所見殊常,故使救療官看審,則身溫脈存,似是用謀之致云,情狀尤極兇獰,更加嚴刑,期於捧結案,何如?傳曰,徑斃可慮,略加施刑,捧結案以聞。
又以義禁府言啓曰,亂言犯上罪人恒烈,旣已承服正刑,籍沒家産事,令各該司奉承傳擧行,何如?傳曰,允。
又以義禁府言啓曰,罪人洪趾海,減死定配事,命下矣。罪人洪趾海咸鏡道穩城府減死定配,而以傳敎內辭意,具罪目,依例發遣府都事,押送配所之意,敢啓。傳曰,知道。
又以義禁府言啓曰,罪人金相定放歸田里事,命下矣。罪人金相定,依傳敎,放歸田里之意,敢啓。傳曰,知道。
知事安允行·李廷喆·沈鏽等疏曰,伏以居諸易邁,大行大王因山隔月,伏想我殿下孝思,益復罔極,哀毁過節,恐不無致損於不知不覺之中,區區下情,實不勝焦憂之至。嗚呼,痛矣,亂賊何代無之,而豈有若厚謙·麟漢之窮凶極惡者哉?噫,彼厚謙,出沒深嚴,陰懷叵測,羈絡將相,排布氣勢,乃是天生妖賊,而至若麟漢,則以陰險之性,兼猜暴之行,背義趍利,貪權樂勢,締結厚賊,沮戲聽政,敢以三不必知之說,肆然發口於咫尺前席。二賊滔天之罪,極地之惡,已悉於前後諸臣請討之辭,今不必更爲煩複,而國人皆曰可殺,則是宜快正王法,明示典刑,以洩神人之憤,用光一初之政,而一日二日,尙此靳允,至今假息於覆載之間,其窩窟依舊徒黨寔繁,至於今番若淵之凶疏而極矣。其疏語筵奏,雖未得詳聞,而鬼蜮情節,綻露無餘,凶邪妖孽,次第就捕,此實轉危爲安之一大機會,而惟彼深根固蔕之元惡巨魁,尙逭當律,王章之不行,固已寒心,而方來之深憂,容有極乎?伏願殿下,廓揮乾斷,亟允三司搢紳之請,使宗社奠安,亂賊知懼焉。臣等年旣篤老,病伏窮巷,一切世事,若隔前生,而至於懲討大義,自有秉彝之同得,一縷未泯之前,豈敢後於人,而日昨主掌搢疏之人,不使與聞於收帖之際,未得隨參於聯名之中,憂憤所激,不忍終默,敢與一二同僚,聯陳短疏,仰冀採納,而未免後時,只增惶愧。臣等無任之至。答曰,省疏具悉。靳允,予意有在矣。
副提學吳載純疏曰,伏以日月易邁,因山漸邇,伏惟聖慕益切,何以堪處?臣於日昨,伏奉除旨,以臣爲弘文館副提學,臣誠惝怳驚懼,不知所措躬也。竊惟玉署之長,最號榮簡,臣甚愚魯,品居人下,今以最榮之銜,遽授下品之質,其人器之不相稱,爲如何哉?臣自釋褐,周旋邇班,爲日已久,而徒竊祿位,無一善狀,雖在閑司漫職,尙懼不稱,則經幄魁選,豈可擬議於臣身者哉?噫,論思之任,孰非不重,而特置長席,職專啓沃,其責任之重,掄簡之嚴,苟非望實俱協,無敢冒玷,況當一初之政,尤宜難愼其人,而如臣資望最淺,絲毫蔑效者,首先濫叨,豈不有乖於淸官方勵世道之意也?臣本性質鈍滯,才術空疎,徒荷聖朝之洪恩,獲藉祖先之餘蔭,前後踐歷,罔非踰涯,惟以依分守拙,無陷大戾,爲酬報國恩之萬一者,固臣宿昔之心,而今此非分職名,來嬰於身,實非夢想攸及,臣何敢一刻冒據,仰累綜核之政,自速過福之災也?臣自聞此命,慙懼交中,不敢循例辭遜,顒俟司直之論,跧伏多日,尙未有聞,竊不勝憫蹙之至。矧今元惡稽誅,合辭方張,其在沐浴之義,宜卽竭蹶趍承,同聲請討,而自顧惶縮,末由冒進,臣罪尤大矣。論思重任,不可曠日虛縻,敢陳肝膈之懇,冒死瀆擾於嚴廬之下。伏乞聖明,亟賜鐫改,以重公器,仍治臣罪,以嚴邦憲,不勝幸甚。答曰,省疏具悉。卿其勿辭察任。
同副承旨宋德相疏曰,伏以旻天不弔,大行大王遽爾上賓,逝序不淹,因山將迫,率溥如喪之痛,久益罔極。矧臣無似,濫被甄拔,前後恩諭,不啻眷摯,而自顧庸愚,不敢祗命,倘或賴天之靈,砥礪矯揉,少變其狂陋譾劣,則獻身天陛,獲瞻淸光,粗效尺寸,退死溝壑,是臣素悃。耿耿此心,可質神鬼,而不幸荏苒謬悠,事與志乖,今則弓劍莫攀,德義無憑,其將生爲辜恩之臣,死作抱恨之鬼,窮天極地,此痛難盡,嗚呼,天乎,尙復何及?臣有癃痼宿病,到老益甚,居常呻痛,奔哭闕下,尙未自力,見今日夕飮藥調治,俟得少間,擬趁廞儀,趍詣陵下,以伸情禮矣。不意銀臺陞擢之命,國子兼銜之旨,聯翩下辱於數日之間,臣誠惝怳驚惑,莫知所以處此也。念臣未嘗一日束帶立朝,殿下固不識其何狀,則臣之長短深淺,雖以日月之明,豈或盡燭,而今乃猝然擢置於下大夫之列,付之以喉司出納之責,申之以賢關師表之任,臣不敢知殿下今日之擧,何爲而發也。豈謂臣是先朝招延舊物,或有寸長可取也,則臣在先朝,始也純盜虛名,以誣聰聽,終焉屢違嚴召,倖逭刑章,循其本末,有其罪而無可稱焉,聖明豈爲是也?若爲臣是名祖之孫,必不無一二窺班於家庭之學,可以有補於新化也,則臣之不肖墜失,不堪爲先臣之牛馬走者,夫人而知之,殿下亦奚取於此哉?苟如是,則嚬笑之不愛,軒鶴之不稱,公而貽譏,私而多恧,不但爲臣心之惶蹙,其於乖一初之政,駭四方之聽,何哉?況今夙夜在廷之臣,巖穴嘉遯之士,屈於下僚,老於蓬蓽者,亦豈無其人,而特旨超擢之盛擧,乃先加之於如臣病廢無用之一庸夫,臣實慙懼,若無所容。至於太學敎冑,爲任尤重,自非鴻儒碩士抱道蘊才者,莫宜居之,而今銓曹,獨以臣單望啓下,乃使萬萬無可取之身,叨玆萬萬不敢當之恩,揆以事理,寧有是哉?臣若徒恃寵靈,冒沒承當,則從前丐免,適足爲以退媒進,辭卑賭高之歸耳,臣雖奊詬,猶有一端廉愧,何忍爲此也?且臣別有所悚縮者。臣於殿下陞儲之日,猥荷先大王特授以導迪之任,招徠甚勤,而臣之陋質謏識,終不得對揚明命,一侍銅龍。今當新政之初,有此格外之渥,此正臣追先王報殿下之秋也,而顧今十餘年來,不惟臣之蒼顔白髮,已至遲暮,平生志業,又復濩落。前之所謂陋者益陋,謏者益謏,雖欲强策駑劣,仰酬洪私,有不可得者,臣於是一悲一惶,尤無以爲懷也。抑臣伏聞向日殿下,表章臣先祖臣時烈所秉執之大義,仍命配享聖祖廟庭,而其發於綸音辭敎者,曠絶今古。又嘗抄集先臣文字,合編於朱子書,而作序發揮,旨意勤懇。又因明徽凶疏斥討,竝行於其根本之地,而英斷赫然,處置得宜,使我肅廟朝大義理,煥然復明於世,東域含生,庶見太平萬世之慶。聽聞所及,喑聾跛躄,猶且增氣百倍,況臣之感泣奉戴,糜粉圖報,當如何也?臣於此時,適被恩召,思欲歸死輦下,以謝光寵,曷有窮已,而只是倥侗一物,蔑才蔑學,分限攸局,承膺無路,瞻望雲天,但有心神飛越而已,玆敢不避煩瀆,仰龥於嚴廬哀疚之中。伏乞聖慈,諒臣至懇,將臣新授資級本兼職名,一竝收還,以重公器,以安私分,千萬幸甚。答曰,省疏具悉爾懇。爾以先正文正之孫,讀書山林,恪守家訓,議論純正,學問卓詣,予所知也。方今朝象泮渙,國事岌嶪,渺予小子,苟欲經濟,捨先正之孫而奚以,捨山林之士而奚以哉?初政擢爾,意非偶爾,實欲招徠,共做國事,所辭過矣。爾其亟回遐心,幡然登道,以副予側席如渴之望焉。
丙申六月二十九日辰時,上御廬次。左承旨入侍時,左承旨洪國榮,假注書徐龍輔,記事官卜台鎭·朴祐源,以次進伏訖。命書宋德相批,命書傳敎曰,前同副承旨處,遣史官傳諭批旨。上曰,戶房承旨與同義禁入侍。賤臣承命而出,與右副承旨鄭民始,同義禁沈頤之進伏。國榮先退。上曰,卿之父病,近則何如?頤之曰,四年沈痼,至今奄奄矣。上曰,昨日恒烈問目持入乎?頤之曰,持入矣。命讀之,厘其誤字。上曰,推考房承旨入侍。賤臣承命而出,與同副承旨柳焵進伏。命書若淵·相簡問目。上曰,推考房,持此問目,進往本府,一一盤問,可也。焵·頤之先退。上曰,若淵·相簡捧供後,推鞫姑罷,明日擧行。出榻敎命退,承史以次退出。
丙申六月二十九日申時,上御廬次。藥房副提調持湯劑入侍時,副提調洪國榮,假注書柳孟養,記事官卜台鎭·朴祐源,醫官以次進伏訖。絢奉湯劑進前,上進御,命書傳敎曰,恒烈旣捧結案根脚,更無捧結案之事後,侤音卽捧,今日內行刑,相簡外其他罪囚文案及所捉文書,卽爲封入事,傳于委官。命退去,諸臣以次出。
丙申六月二十九日酉時,上御廬次。左承旨入侍時,左承旨洪國榮,假注書柳孟養,記事官卜台鎭·朴祐源,以次進伏訖。上曰,右副承旨入侍。出榻敎鄭民始進前。上曰,開陽門仍留,推考房承旨入來,還出後下鑰事,分付。命推案樻入之命,民始讀訖。命書傳敎曰,罪人趾海,受國厚恩,位躋正卿,則凡於忠逆,義理尤當切嚴,而聚會凶徒,主張凶論,不但與之綢繆於言論之間,亦且肆然往復於書札之中,究厥心腸,行路所知。聽政之前,有與人之書,至以儲宮之事,有所陰慘酬酢,已是死罪。況於聽政之後,商輅則抵書於渠,以聽政之疏曰,以機關陰祕,以聽政之事曰,以景色危怕,又以爲近以風色之不佳,脾胃難定。其他凶言逆說,有不敢汚口,此乃當日耇·輝·鏡·夢之所不敢道者也。商輅之書之,已極凶惡,而趾海之答之,尤豈不萬萬凶惡乎?苟有一分人心,則是豈泛然看過者,而渠亦以此等語答之,留置書篋,視若尋常句語,卽此一事,趾海不滿聽政之心,昭不可掩。爲人臣子,有此腸肚,已難容置於覆載之間,而此猶不足,御極之後,徐門復出宗廈等說,與人酬酢。凡此罪犯,渠旣箇箇遲晩,旣以知情不告納招,所當斷以三尺,而今番獄事,此等凶說,相簡卽是窩主,而趾海亦一癡騃之物,在法有可恕之道,原情有可矜之端,參酌決折,不害爲惟輕之典。旣是一次之刑,罪人趾海,減死定配。上曰,渠雖與麟漢切姻,宗社大計,焉敢有異議於其間,而乃敢與凶徒,同議共謀之狀,屢發於諸囚之招,所當刑配,而干連諸囚,尙有百倍於相定者,如相定者類,不止一二人,則眞所謂誅之,則不可勝誅。附古人以不治治之之義,罪人金相定,放歸田里,咸與維新。出傳敎上曰,醫官柳光翼汰去。出傳敎上曰,若淵之招,以少論殺老論,說及庚申獄事等說,可謂肯䋜矣。民始曰,然矣。上曰,罪人福海之罪,可勝誅哉?有弟善海,有子敬彬,弟若子之凶謀亂言,若是狼藉,身爲家長,其敢曰,在家不知重臣之疏,卽爲宗社大計,苟非有莽操懿溫之心者,孰敢有戕害此人之計者,而渠弟則以凶惡之說,肆然抵書於渠,渠子則以剪除儲宮羽翼之謀,爛漫綢繆於相簡輩,渠則以少論欲殺老論之說,掇拾於渠黨中稚少之陰計,可謂百罪俱發。揆以邦憲,難保首領,不但年過七十,聽言觀貌,決非平人,何必深誅?子弟之罪,雖不告官,以渠供觀之,渠亦知似此之事,而甘爲同情,知情之律,焉可免乎?按諸律文,亂言犯上之知情,爲減一等罪人李福海,以杖一百流三千里之律施行。出傳敎上曰,罪人纘海,毋論本罪之輕重,商輅輩之凶言凶書,不知其爲凶言而凶書。又於帳殿,出示凶書之後,其所納供,大體一般,渠亦有秉彝,此何心腸?又況納供之時,其所發惡,尤極凶獰,畢竟渠亦遲晩,而相簡旣爲魁首,方欲擬律,特以廣蕩之典。罪人纘海,待明朝,加刑一次,絶島減死定配。出傳敎上曰,罪人敬彬,不但善海之至親,相簡之切友,諸囚之供,無不授引。至又渠父,以相簡輩窮凶之謀,敬彬無不共之之意,不待帳殿之親問,先已說道於廉探之人。試問之時,則敬彬之罪,父已告之,友且證之,不必設鞫發問。曠日持久罪人敬彬,加刑一次,絶島定配。出傳敎上曰,決配罪人,勿爲例刑,各別嚴刑事,分付王府,明當廉察,若有現發,該堂郞,焉逭其罰?以此嚴飭。出傳敎命退去,諸臣以次出。
上在慶熙宮泰寧殿南行閣廬次。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
備忘記,今下弓矢,潼關僉使李萬益,天摩僉使洪鏶,植松萬戶崔益瑞,永達萬戶金瑞貞,幕嶺萬戶李挺㷞,淸水萬戶白純一,仁遮外萬戶趙洵等處給送。
傳于鄭民始曰,長寧殿別檢,嚴飭下送。
鄭民始啓曰,三司諸臣有稟達事,來詣閤外,請對矣。傳曰,入侍。
全羅監司狀啓,濟州人物渰死,馬匹渰斃,若是夥然,事極驚慘事,傳于鄭民始曰,令本道恤典擧行。
柳焵啓曰,卽者副修撰李魯述,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
鄭民始,以弘文館言啓曰,本館下番副修撰臣李魯述,以問事郞廳,今日本府推鞫時,晝仕出去之意,敢啓。答曰,知道。
李商巖,以山陵都監京郞廳,以摠護使意啓曰,永祐園碑閣開基吉日,在今七月初一日矣。山陵進去工曹判書及戶曹郞官,往來董役事,前已陳達,而今則工判·戶郞,旣遞本職,使本都監諸堂上輪回往來,造成所郞廳中一員,主管擧行,何如?傳曰,允。
柳焵,以義禁府言啓曰,罪人若淵,絶島減死定配事,命下矣。罪人若淵,全羅道珍島郡金甲島減死定配,而以傳敎內辭意,具罪目,依例發遣府羅將,押送配所,何如?傳曰,允。
柳焵,以義禁府言啓曰,罪人成運,嚴刑一次,邊遠定配事,命下矣。罪人成運,旣已嚴刑一次,慶尙道熊川縣邊遠定配,而以傳敎內辭意,具罪目,依例發遣府羅將,押送配所,何如?傳曰,允。
鄭民始,以義禁府言啓曰,罪人纘海,加刑一次,絶島減死定配事,命下矣。纘海旣已嚴刑一次,全羅道珍島郡金甲島減死定配,而以傳敎內辭意,具罪目,依例發遣府書吏,押送配所,何如?傳曰,以黑山島定配所。
柳焵,以義禁府言啓曰,罪人纘海,以黑山島定配所事,批下矣。罪人纘海,全羅道羅州牧黑山島更定配所,而依例發遣府書吏,押送之意,敢啓。傳曰,知道。
鄭民始,以義禁府言啓曰,罪人福海,以杖一百流三千里之律施行事,命下矣。罪人福海,旣以決杖一百,咸鏡道甲山府流三千里定配,而以傳敎內辭意,具罪目,依例發遣府羅將,押送配所,何如?傳曰,允。
鄭民始,以義禁府言啓曰,罪人敬彬,加刑一次,絶島定配事,命下矣。敬彬旣已嚴刑一次,全羅道康津縣薪智島定配,而以傳敎內辭意,具罪目,依例發遣府羅將,押送配所,何如?傳曰,允。
柳焵,以刑曹言啓曰,因義禁府言啓辭,亂言犯上罪人恒烈,籍沒家産事,命下矣。罪人恒烈奴婢等,令京兆相考帳籍,亦爲知委於五部及各該道,一一査出,使之修成冊報來後,依例花名,永屬公賤之意,敢啓。傳曰,知道。
大司憲金相翊,行大司諫沈履之,行副提學吳載純,執義李一曾,司諫申應顯,應敎兪彦鎬,副應敎尹弘烈,掌令柳榮鎭·尹弼秉,持平沈有鎭·金履厚,獻納朴天衡,校理沈豐之,副校理徐有防·鄭宇淳,正言姜修撰鄭元始,副修撰李魯述·李獻慶啓曰,請文女按律處斷。又啓請,厚謙快正王法,其母依律處斷。又啓曰,請付處罪人申晦,亟施遠竄之典。又啓曰,請古今島荐棘罪人洪麟漢,依律處斷。又啓曰,請門黜罪人韓翼謩,中途付處之典。答三司曰,不允。
大司憲金相翊,行大司諫沈履之,執義李一曾,司諫申應顯,掌令柳榮鎭·尹弼秉,持平沈有鎭·金履厚,獻納朴天衡,正言姜啓曰,請聖國·尙魯諸子,亟施當律。又啓曰,請巨濟府荐棘罪人尹養厚,亟令王府拿鞫嚴問,快正王法。答兩司曰,不允。
掌令柳榮鎭啓曰,請大靜縣爲奴罪人金壽賢,依律處斷。又啓曰,請鏡城府定配罪人洪述海,依律處斷。又啓曰,請東萊府定配罪人元義孫,依律處斷。又啓曰,請金曄,嚴刑島配。又啓曰,請戶曹參判金華鎭,遠地定配。又啓曰,請故縣監尹尙通,亟施追奪之典。又啓曰,請還寢尹象厚放歸田里之命,仍施絶島定配之典。答曰,不允。
獻納朴天衡啓曰,請南海縣圍籬安置罪人具庠,更令王府嚴鞫得情,快正王法。又啓曰,請大靜縣爲奴罪人金壽賢,更令王府拿鞫嚴問,依律處斷。又啓曰,請副司直洪龍漢,爲先削職。又啓曰,請旌義縣荐棘罪人尹泰淵,亟令王府拿鞫,嚴問得情。答曰,不允。
領中樞府事臣金相福,行判中樞府事臣金陽澤,行判中樞府事臣金尙喆,行判中樞府事臣李溵,議政府右議政臣鄭存謙,率百官啓曰,國家治逆之法,有本有末,捨其本而治其末,則亂逆無所懲畏,人心靡所底定,可不懼哉?今幸天日赫臨,魑魅莫逃,窮凶諸賊,略行鋤治,而雖以鞫囚文案觀之,究其本則一則麟漢,二則麟漢。噫嘻,痛矣,麟漢之罪,可勝誅哉?昨冬國勢之凜綴,言之流涕,惟我大行大王,深軫大計,連降懇惻之敎,精一授受之訓,光明如日月,雖豚魚木石,孰不感動?在三事之列者,固當先意贊承,而噫,彼麟漢,以患得患失之心,懷不奪不厭之圖,只知有厚謙,不知有國家,揮手瞬目,百計阻搪,至於三不必知之說而極矣。違拒咫尺之明命,沮敗宗社之大策,無復餘地,是心卽耇·輝之心也。此則聖鑑洞悉無餘,路人亦皆知之,尙可以一日假息於覆載之間哉?此臣等所以首先庭龥,必欲爲拔本之計,而誠未仰格,未得準請,致使根柢不拔,枝葉滋蔓,翔雲·若淵,前唱後喁,凶悖之言,一串貫來,比如鋤草而不除根則旁孽橫生,防川而不塞源則餘波決潰。若使麟漢一日假息,則又不知幾箇妖孽,潛伺闖發,做出何許變怪,此豈不凜然而寒心也哉?麟漢所以陰懷異心,敢肆凶圖者,只是憑依厚謙,締結幽陰,以至於恣行凶臆,無所不至。然則厚謙之於麟漢,一而二,二而一,使厚謙至今偃息於地上者,固何以熄亂萌而防禍源哉?臣等雖承姑待之敎,而到此地頭,有不容晷刻泄泄,敢此相率齊龥。伏乞聖明,廓揮乾斷,亟誅兩賊,以安宗社,以洩輿憤焉。答曰,所請不允。
庭請再啓曰,天下之莫大於亂逆,人臣之義,莫急於懲討,此臣等所以相率大庭,沬血請誅,以冀其得伸王章,少洩輿憤,而及承聖批,又未蒙允兪之音,臣等誠不勝抑鬱憂憤之至。噫,彼麟漢,平生罪惡,不可殫擧,而夤緣倖會,冒居三事,則益肆凶濫,全無顧忌,至於四百年宗社之托,先大王懇惻之敎,不但不爲奉承,乃反內懷不滿之心,肆發罔測之言,噫嘻,凶肚逆腸,不難知矣。渠以戚畹之臣,自恃地處之別,平日意望,固多僭猾,而我殿下,自在邸位,素著則哲之明,痛察其慝情,逆折其奸萌,自有不能掩於色辭之間,故渠亦自知其惡之不容於明照之下,雖於筵席侍坐之間,深懷畏忌厭憚之意。及其聖斷已定,明命一下,則內省貫盈之宿惡,上忌聰明之有臨,迺以三不必知之說,容易發口,肆然沮遏,敢又挾厚賊之凶焰,嗾妖雲之凶疏,以爲疑亂煽動之計。古今天下之逆,亦復何限,而其忌嫉貳極之英明,沮撓宗社之大計,豈有若麟漢者哉?況是徒黨寔繁,自成窩窟,偶語群聚,潛詆暗訕者,以麟漢爲可恕,以討逆爲憸人,雖以今番若淵之凶疏,諸賊之私札觀之,其餘焰之可怕,禍根之深締結,誠可謂懍然心寒。苟使元惡,早伏王章,則豈其跳踉躑躅,至此之極哉?至於厚謙之於麟漢,眞所謂二身而一心,挾其幽陰之逕,恣爲危動之計。厚謙之倚以爲聲勢者,卽麟漢也,麟漢之恃以行凶臆者,卽厚謙也。惟此兩賊,一串貫來之凶圖逆節,不待臣等之言,殿下固已燭破無餘,而尙靳一兪於擧國同聲之請,是豈所望於聖明,而亦何以懲亂逆而靖世道哉?一日不得請,則有一日之憂,二日不得請,則有二日之憂,玆敢更此齊龥,冀回天聽。伏乞聖明,廓揮乾斷,快降兪音,以安宗社,以副群情焉。答曰,所請則不允,卿等止之。
庭請三啓曰,嗚呼,今日臣等之請,卽天經地義之所當然,擧國臣民之所同情,而庭龥至再,天聽愈邈,至以止之爲敎,臣等相顧抑塞之餘,不能無憾於天地之大也。噫嘻,從古亂逆之禍人家國者,職由君上之徒務涵貸之仁,不嚴懲討之典。涓滴之憂,馴致滔天,毫釐之忽,終至尋斧,以殿下之明聖,亦必知所戒矣。今此兩賊貫盈之惡,已至於滔天而尋斧,此實愚夫之所共知,國人之皆可殺,而獨靳一兪,尙此假息,使王章不得快伸,人心靡所底定,噫嘻,天下寧有是耶?歷考往牒,亂逆何限,而內挾幽陰之勢,危逼儲位,上忌英明之主,沮遏大策,遂致餘焰未熄,妖孽旁生者,豈有如麟漢·厚謙之至兇極惡者哉?此賊未誅,則人不得爲人,國不得爲國,今日同聲之請,亶出爲宗社爲世道之深憂遠慮。我殿下臨以後,一政一令,動合天則,獨於誅討之典,尙此遲疑,實非臣等之所望於聖明者,而亦豈不有乖於五刑五用之義哉?噫嘻,痛矣。今番諸賊,或有酌處而未盡究覈者,或有徑斃而未及正法者,應行之王章未伸,擧國之輿情愈憤,而臣等之沬血齊龥,必討此兩賊者,實出於先儒拔本之意,書經殲魁之訓。然則聖明之所當亟從者,豈有急於今者之所請者哉?臣等不得請,則不敢止,玆敢相率更龥。伏願殿下,特降明命,亟誅兩賊,以洩神人之憤,以嚴春秋之義焉。答曰,已諭三司,其所靳允,非緩於討逆,卿等其止之。
同義禁趙㻐疏曰,伏以臣於日昨,伏奉金吾除命,而適値帳殿訊囚,召牌下臨,不敢言私,顚倒出肅。今於推鞫,亦宜進參,而第念臣從兄臣曮,方以重罪,縲在本府,臣若諉以獄事之各異,不顧私分之惶蹙,晏然若無故之人,出入於府中,坐起於堂上,則其爲乖事體而駭瞻聆,將何如哉?至若中批誤恩,在今猶屬例讓,有未暇論,玆敢疾聲控龥於嚴廬之下。伏乞聖明,俯垂諒察,特許汰免臣職,以爲公私之幸焉。臣無任屛營祈懇之至。答曰,省疏具悉。所辭過矣,卿其勿辭察任。
館學儒生進士臣宋獻圭·金履寅·李瑮,生員李克淵·鄭經煥·黃仁紀,進士姜彙斌·金鎜·申昔,生員徐貞輔,進士申光萬·沈公著,生員朴宗福·趙儀逵,進士閔耆烈,生員趙鎭大,進士李羲雲·尹厚東,生員朴宗敬,進士金履恭·李浤·朴天健·柳譚,生員金龍柱·徐澤修,進士兪漢維,生員李度謙,進士任晦周·李靑·金履錫,生員洪大協,進士洪相扆,生員李國祥,進士張至喆,生員鄭東愼,進士李命暹·尹光溫·洪啓厚·李師中·李商翼,生員安棨·李勉克·李勉輝,進士宋翼魯·尹光廉·李命默,生員尹晢東·尹在義,進士盧顯國·沈鍒·許霔,進士姜彙明,生員崔熽·崔照,進士李家煥·金熙采,生員尹愭·金熙朝·李世述,進士李栱·韓時裕,生員尹璿東,進士金相宅·李翼晉·李在行·柳秉均·李廷書·鄭采毅·鄭度一,生員洪景斗,進士李象鼎·朴道采·許䆃,生員李可遠,進士柳詢,生員鄭昌老,生員朴吉源·朴能源·李箕采,進士李秉喆·申憙淵·金漸·吳道亨·金禧燮·孟欽圭·蔡一揆·金敬履·李薰,生員鄭師濟·朱宅憂,幼學金履翼·李玏·趙命喆·朴宗翊·柳諄·吳允常·黃仁純·南復來·尹恒東·黃仁緝·金履鏽·金老根·趙德泂·洪履猷·李度儉·李祖應·徐勗修·趙德泌·洪相袞·沈公權·南應來·趙學尹·洪相孝·黃仁燾·金爾根·尹昇東·李圭永·李商萊·金懋淳·李光淵·兪漢直·洪喆猷·洪益能·徐澈修·李度廉·申鳳朝·李珞·韓樂裕·兪山柱·趙寅喆·申熙朝·李度文·李輪祥·權大應·吳在大·李彦植·洪益升·李寬植·朴冕源·徐有本·柳諴·朴彝源·權太應·徐有榘·韓用中·申漢朝·金䥐·權丕應·趙昌濂·鄭棟·李世益·李象奎·柳愚·柳養浩·申大泓·姜一輔·尹商說·李肇徽·金廷龍·金夢虎·金重瑞·李鳳舒·文粲奎·李運章·承膺祚·梁鎭觀·金良鈺·徐玉修·李彦默·李英禧·申獻朝·李雨肅·李壽淵·李明謙·申龜朝·李商師·鄭弘善·任熤·李應宗·任熻·李克燮·柳·申大憲·鄭義榮·安允炡·洪晉燮·崔義亨·任頤周·金錫孚·李鎭玉·張相五·鄭成人·鄭履綏·李克謙·李東旭·李在安·朴絅壽·朴麟壽等疏曰,伏以皇天不佑我宗祊,大行大王奄棄民,率普之慟,久而彌切。伏惟我殿下,攀號靡逮,孝思罔極。仍伏念誅亂逆,嚴懲討,王者之常憲,春秋之大義,而從古亂逆之往往有禍人家國者,職由於時君世主,徒務寬仁之政,不明懲討之義,或以世臣而庇覆之,或以戚畹而假貸之,馴致滋蔓之勢,終成滔天之禍者,歷觀往牒,斑斑可考,則以我殿下,淹古今明義理之聖學,必將反覆戒懼於此等事變之際,而竊伏見近日處分,實不勝憂歎之至。噫,彼麟漢,濫猾之性,恣行威福之權,沮遏授受之計,有浮於耇·輝,締結奸凶之罪,殆甚於鏡·夢。先而宰臣討之,繼而三司誅之,此可見一國公共之論。其在誅亂逆嚴懲討之義,決不容一刻假息於覆載之間,而善地之竄,徒長怨狠之心矣,島棘之典,豈準貫盈之罪乎?實乖怙縱罔赦之義,益切神人共憤之情。臣愚死罪,未敢知殿下之尙今靳允於前後沐浴之請者,其以世臣而庇覆之耶,抑亦戚畹而假貸之耶?此不可以殿下之私誼,有所屈伸於其間者,明矣。蓋其憑藉肺腑,陰肆胸臆者,非一朝一夕之故也,而且其父子兄弟,盤據而根結,威勢所壓,一世風靡。始也羸承之蹢躅,終焉城狐之偃伏,窩窟已成,羽翼日張,及乎聲罪之後,猶生跳踉之志,其所暗地綢繆,公肆怨誹之狀,至於今番鞫獄而綻露,尤無餘矣。若使麟漢,苟有一分臣子之心,則顧其地處,其所以愛戴願忠之誠,宜乎自別於人,而窮凶情節,如彼其極,則此不惟殿下之罪人,卽一國之罪人,亦不惟一國之罪人,實宗社之罪人也。殿下雖或有一毫曲貸之意,其於國人之共討何,其於三尺之至嚴何?宜卽快伸王者之常憲,亟明春秋之大義,顯戮元惡,明示典刑而後,庶可以熄亂逆而靖世道矣。乃若厚謙,亦天地間一種妖物也。其所負犯,極其狡惡,內覘密機,外譸凶疏,危撓於貳極之地,怨懟於一初之政者,實與麟漢,腸肚相連,表裏和應,則惟此兩箇劇賊,自是一串貫來,而至今偃息,尙逭天誅者,其可曰國有法乎?此而不誅,則國不國,臣不臣,而凶徒逆孽,其將接跡而起矣,豈不懼哉,豈不殆哉?臣等忝廁縫掖之列,久沐菁莪之化,深痛妖孽之未剪,竊歎王章之莫伸,敢附鄒書,人得誅之之義,相率叫閽,沬血而陳之。伏乞聖明,廓揮乾斷,亟誅兩賊,使宗社奠安,臣民洩憤焉。臣等無任激切屛營之至。答曰,省疏具悉。朝廷之大處分,有難聽從於如干儒生之言矣。爾等,退修學業。
行兵曹判書臣具善復疏曰,伏以仁天不弔,大行大王仙馭上賓,因山隔月,率土含生,奔走悲號,仰惟我殿下,哀毁過制,必多傷損之節,群下憂慮,曷有其極?臣於向者,忽伏承本兵特授之命,半夜倉卒,事體至嚴,不敢不章皇膺命,黽勉受符,而旋因臺啓,卽蒙收還,區區感幸之私,有不可勝言矣。不自意,再昨親臨訊囚之時,除旨又降,天牌踵臨,懲討義,冒沒承膺,而因仍竊居,斷無是理。臣本蹶張賤品,無一善狀,而世受國恩,與天無極,逮夫臣身,猥蒙先大王拔擢之殊眷,前後踐歷,俱逾涯分,頂踵毛髮,都歸造化,臣本庸愚,涓埃未報,罪實難贖,痛益無涯。今我殿下,奚取於臣,乃以一國戎權,擧以畀之,旬日之內,乍改旋授,有若非臣莫可者然?臣惝怳震,汗淚交逬,闔門感祝,不知死所。噫,是職也,不但管轄軍旅之事,亦有銓衡人物之責,本非人人濫吹之地,雖以武臣曾經者言之,率皆資望允協,未有如臣之空疎陋劣而一朝猥膺者也。此則不待人言,臣固自知,司直之論,公議可見,去就一節,無容更議。臣雖不肖,圖報國恩,寸忱如丹,赴湯蹈火,非所敢辭,而職是匪分,臺言且峻,臣何敢憑恃寵靈,拚棄廉防,重自陷於無忌憚之科乎?百爾思量,萬無晏然仍冒之勢,玆敢猥入文字,略暴血懇,臣尤死罪。伏乞聖明,俯垂鑑諒,亟命鐫改臣新授職名,因治臣瀆擾之罪,使名器重而朝綱肅,不勝萬幸,臣無任屛營祈懇之至。答曰,省疏具悉。卿以宿將之裔,卿其何過引?勿辭察任。
禮曹判書臣李宜哲疏曰,伏以邦運不幸,逆孽層生,帳殿親臨,歷涉多日,伏惟聖體,不瑕有傷損之節,臣不勝區區憂慮之至也。臣竊以日昨諸臣之疏,亶出於沐浴之義,忠憤之激,而天聽猶邈,群情愈鬱,斯豈所望於聖明者哉?噫,天下之惡一也,雖在往古之事,隣國之賊,在所必討而不敢少忽,斯乃春秋之義,聖人之法,雖以人主之尊,有不得低昂於其間者也。今二賊之罪,彰著難掩,神人之所共憤,乃殿下不忍一時之恩,以沮萬口同然之請,而每以予意有在爲敎。臣雖不敢妄度天意之所存,而竊嘗推之,無乃以其戚畹至親,先朝所嘗容,而未忍一朝加誅而然乎哉?嗚呼,此乃天地好生之德,聖人惻隱之仁。然仁義相須而成體,義之所斷,卽仁之所施也。苟或專於仁而不以義裁之,則其爲仁也,流於姑息之恩,而非所謂仁也。今以戚畹之親論之,薄昭之罪當誅,則雖上關太后之憂,至於不食而有不敢赦者,綱目有定論矣。以先朝之所嘗容論之,則堯之所嘗容之四凶,舜則誅之。今此二賊之罪,有浮於殺使圮族之凶,而尙可容貸於聖明之世哉?夫殺使者罪,其罪可殺,而未聞有逆節之萌,圮族之凶,其罪止於敗類,而不至有犯分之惡。然而聖人之所處,先儒之所論,俱在不赦,則況此惡逆所犯,實關宗社國家之重者耶?夫麟漢,以凶濫之性,重以不學無識,乃與厚謙相結,陰忌殿下之英明,欲售危逼之計,不念義理之至重,惻怛之聖敎,專事阻格,都無臣節,此豈人理之所出,而厚謙則本以黃口騃子,托在內戚,乃敢招納權勢,竊弄威福,以致鉗絡將相,恣行姦弊,世之無恥嗜利之徒,趍附朋結,世道壞敗,莫可收拾。此其爲罪,已不容誅,而況與麟漢,潛懷異圖,沮敗代理,暗嗾翔雲,投進凶疏,此實覆載之間,罔極之凶,而殿下過加容貸,終至於今番亂孽橫出,逆獄旁起,皆原於二賊之主張陰謀,兆之於始,而滋蔓之至此也。如此而懲討不加焉,則不知此後,有幾箇亂賊肆行,而莫之禁矣。思之及此,不覺懍然而寒心,非細憂也。嗚呼,聖人之心,天下之公也。其誅賞禽縱之權,一循義理之當然,而無一毫偏主於其間,然後事得其宜,而無後慮矣。今我殿下,爰自代聽,以至臨御,凡於刑政施措之間,無不合於天心,順乎人情,萬姓咸仰,想望至治,而獨於此數賊者,處分太寬,未免乎偏於仁覆,而過於優游,臣竊不能無憾於天地之大。伏願聖明,亟降威命,快正王法,以洩神人之憤焉。仍念臣衰老疾病,退伏外次,春曹之除,遽降於意外,病勢難强,而適當此際,不敢退偃,纔已力疾祗命,而其間搢紳,次第陳疏,臣則初未聞知,不能齊聲仰請,身縻禮官,未免虧分,惶恐難安,玆敢略陳微悃,以申懲討之義。伏乞聖慈,俯垂諒察,仍降譴何,以安賤分焉。答曰,省疏具悉。靳允意在矣,卿其勿辭察任。
江華留守臣李瀰疏曰,伏以日月迅邁,因山漸迫,伏惟聖孝出天,攀慕靡逮,臣頃因進香,獲伸微忱於靈座咫尺之前,益不任哀號之至。念臣不才,猥受重寄,恐負我殿下付畀之恩,夙宵憧憧,不敢少弛。卽伏聞前留守臣洪樂命,以本府賊人事,至被譴削,臣於是有不勝萬萬惶悚者。蓋犯盜內庫,情節窮兇,渠之初招,旣有昨年冬始爲偸出之語,故以此陳聞於狀本中矣。及閱庫藏書籍,則六卷冊執贜於今番者外,其他書帙,幸得俱存。以是推之,昨冬犯手云者,無甚明酌,自歸亂招,其眞贜現捉,卽臣莅任之後。若論紀律不嚴之責,則臣實當之,前人被罪,臣反倖逭,在朝家綜核之政,亦豈有是哉?玆敢冒死馳章,仰請同勘。伏乞聖明,俯垂鑑諒,亟命鐫削臣職,重究臣罪,以嚴綱紀,以安賤分,千萬幸甚。答曰,省疏具悉。賊情果如卿疏,予欲提敎未果,卿其勿辭察任。
副修撰臣李魯述疏曰,伏以臣於見職,豈有一分堪勝之望,而適當親臨訊囚之日,義急懲討,他不暇顧,冒沒出肅,仍爲就直矣。卽接家信,則臣父近因祖母之病,獨自焦煎,仍得氣瘧,逐日當午,渾身如束,手足氷冷,日晡之後,寒氣乍止,熱勢旋劇,昏倦澌薾,殆不省事,及至翌朝,始乃少醒者,已屢日云。臣聞此報,心神飛越,强抑不得,玆敢瀝血陳懇,徑出禁扄,忙尋鄕路。伏乞天地父母,特垂悶覆之仁,曲推孝理之化,亟削臣職,俾便救視,仍治臣罪,以肅朝綱,千萬幸甚。答曰,省疏具悉。爾其勿辭,救護父病。
丙申六月三十日,兼春秋張顯慶,刑曹啓目,以李奎緯草供,因傳敎,忠淸道新舊監司處,發緘矣。忠淸監司徐有臣緘辭如此,上裁,何如?啓。傳曰,知新伯之爲人,今此緘答,事勢似然是置,新舊伯,旣皆緘答同李奎緯處,以此添問目嚴問後,議處爲良如敎。
丙申六月三十日卯時,上御廬次。左承旨入侍時,左承旨洪國榮,假注書柳孟養,記事官卜台鎭·朴祐源,以次進伏訖。國榮曰,夜間聖體,若何?上曰,一樣矣。國榮曰,寢睡,何如?上曰,煩熱特甚,不能穩寢矣。命國榮讀奏慶尙左兵營褒貶訖,命右副承旨入侍。鄭民始進前。命讀儒疏賜批。國榮先退。命書傳敎曰,若淵之疏,近日言事中,頗似根據,又是不識何狀之人,故特命入侍者,蓋以容言而見人之意也。及當前席,先爲下詢,以渠疏中,上款討逆者,以渠爲尹慤之孫,宜知忠逆之分,無乃敢曰麟漢之罪甚輕,其所聲罪者,反下於申晦。數次嚴敎之後,又敢盛氣大言曰,臣則不知洪麟漢之爲罪,殿下必欲處置,則因山後,當觀勢某般爲之云,噫嘻,此何言也?麟漢之罪,固國人之所知,予之所以不置於法者,特由於不忍之意也,而身爲北面之臣者,不知麟漢之罪,而視若尋常者,已是黨逆之類,而況職在三司之列,義重沐浴之討者,其所聲罪,其所斷法,尤何等自別,則若淵之疏,敢以島配了當,又於入侍之際,敢以叵測之說,肆然奏對,有若爭抗者然,實非當之營護耇·輝者流,所敢陳達於榻前者也。噫嘻,戊申·乙亥之所以爲亂逆者,特以天網太恢於辛壬故也。況今天理之晦,人心之陷,比辛壬,果如何哉?然則誅討之典,不可以少緩,故伊時親鞫之命,蓋以此也。承宣所奏,出於惟久之意,予亦屈意勉從矣。其夜文書中,現捉,不但與渠筵奏,不可比也。包藏之禍,心排布之凶謀,不覺心寒而體栗,此而不問,不知何樣禍機,伏在幽暗之中矣。其書無非陰慘,與泰淵·相簡輩,交結綢繆之跡,綻露無餘。或曰,泰淵之忠赤莫暴,環視而無可救之道,又以攻泰淵者,謂之憸人,又以爲世道危險,其他似此罔測之說,不可勝記。特命親鞫,先問榻前所奏之凶言,次問麟漢之所以爲國邊人討逆之,所以爲迎合用人之,所以爲擧國而聽之者。帳殿之究問,特不過此等語,而太陽之下,魑魅莫逃,渠乃直以根柢端緖,箇箇納供,獄事之轉益層加,諸帒之次第就戮,皆由於若淵之供。渠徒中窩窟之綢繆經營,陰譎叵測之本末委折,具載於諸囚之文案,予當從近洞諭,使今日逆臣,咸知醞釀之有素,排布之有漸矣。到今若淵,卽一凶徒之鷹犬也,嚆矢也。比之趾海輩,輕重有間,而趾海輩,亦且傅生,則此等之類,何足深誅?是以渠招,備告凶黨謀議,飜復之時,渠以庚申獄事之說,爲渠目明之端。又於昨日,不但文書現捉盜占館錄之計,渠亦以玉堂,出於麟漢之力,實由感報之心,納招。以此觀之,前後罪犯,不過出於鄕曲卑微之類,圖得官爵之計,眞所謂鄙夫不足責者,而且非若淵之招,則此等凶賊,何自而趁卽鋤治乎?旣施六次之刑,罪人若淵,絶島減死定配。上曰,罪人成運,不特相簡輩諸囚之供,幾盡吐實,只以帳殿納招觀之,可謂戾氣所鍾,其所罪惡,當在洞諭中。罪人成運,嚴刑一次,邊遠定配。出傳敎上曰,更當一諭,使逆臣知凶黨之根柢,而恒烈·相簡,或戮或斃,洞諭之字,諸臣安知顚末?恒烈問目一通,爲先謄布朝紙,先令中外知悉。出傳敎上曰,今則獄事,旣皆收殺,推鞫獄罷。出傳敎命退去,諸臣以次出。
丙申六月三十日卯時,上詣殯殿。行朝奠入侍時,左副承旨林得浩,假注書柳孟養,記事官卜台鎭·朴祐源,以次侍立訖。上具衰服,詣中排設廳視膳行禮,儀注上同,行禮訖。上還廬次。諸臣遂退出。
丙申六月三十日巳時,上御廬次。右副承旨入侍時,右副承旨鄭民始,假注書柳孟養,記事官卜台鎭·朴祐源,以次進伏訖。上曰,沁留之批旣諭,賊漢之招,昨冬冊庫偸竊之事,果是亂招。然則罪不在於不捕前留守洪樂命,削職下敎,勿施。出傳敎命退去,諸臣以次出。
丙申六月三十日午時,上詣殯殿。行晝茶禮入侍時,右副承旨鄭民始,假注書柳孟養,記事官卜台鎭·朴祐源,以次侍立訖。上具衰服,詣中排設廳視膳行禮,儀注上同,行禮訖。上還廬次。諸臣遂退出。
丙申六月三十日未時,上御廬次。右副承旨入侍時,右副承旨鄭民始,假注書徐龍輔,記事官卜台鎭·朴祐源,以次進伏訖。命讀李魯述疏賜批。上曰,廬次至近之地,院隷若是喧嘩,極爲駭然,兵曹郞廳推考。出榻敎民始曰,院隷,固當禁戢他下隷,而恣意喧嘩,若是之甚,該院隷,令攸司從重科治,兵曹郞廳旣命推考,不能禁戢之罪,臣亦難免,惶恐待罪矣。上曰,勿待罪。命書傳敎曰,院隷,在禁戢他下人之地,恣意喧嘩,入侍承旨,至有請罪之請,事極駭然,令攸司從重科治。命退,承史以次退出。
丙申六月三十日申時,上御興政堂。三司諸臣入侍時,大司憲金相翊,行大司諫沈履之,行副提學吳載純,執義李一曾,應敎兪彦鎬,副應敎尹弘烈,掌令柳榮鎭·尹弼秉,持平沈有鎭·金履厚,獻納朴天衡,校理沈豐之,副校理徐有防·鄭宇淳,正言姜,修撰鄭元始,副修撰李獻慶,行都承旨徐浩修,假注書徐龍輔,記事官卜台鎭·朴祐源,以次進伏訖。三司進前,相翊·履之·載純·一曾·彦鎬·弘烈·榮鎭·弼秉·有鎭·履厚,天衡·豐之·有防·宇淳··元始·獻慶所懷,麟漢·厚謙窮凶極惡之罪,已悉於前後合辭中,臣等連日力請,迄未蒙允,天討之尙稽,輿情之愈激,已不可言,而今以若淵之凶疏觀之,其根柢脈絡,直與妖雲,一串貫來,究其本,則麟漢·厚謙卽其窩主也。惟其兩賊,尙爾偃息於地上,故連腸共肚者,暗自醞釀,奸萌益長,至於今番獄情而極矣。其在拔本除根之道,決不可一刻容貸,而聖上之至今靳允者,臣等實不勝抑鬱之至也。臣等謂亟從三司之請,宜矣。上曰,予意已諭,卿等勿煩。出所懷相翊曰,臣等以沐浴之義,仰陳合辭之請,誠意未格,兪音尙靳,懲討不嚴之罪,臣等固自有矣,而第未知殿下,何所持難,而至今靳允乎?履之曰,今日三司之請,實出一國之共憤,一向靳持,臣等實未知聖意之攸在也。以今番獄情觀之,其表裏和應,前後譸張之狀,綻露無餘。今若一向漫漶,王章未施,則又不知何樣禍機,伏在何處,殿下何不念及於此乎?臣等雖已承批,以不得請則不敢退之義,復此仰違。伏願無少持難,快揮乾斷。載純曰,麟漢·厚謙之罪,兩司皆已盡達,伏願亟賜允從焉。上曰,予欲一次布告,卿等可以知之矣。以趾海事觀之,麟漢之內以密圖,外以力薦者,必欲進渠心腹之人,以爲剪除羽翼之宮僚。羽翼之宮僚,先爲剪除,然後光明之義理,可以沮敗故也。若使其計,得遂於聽政之前,則國家之事,將至於何境耶?至今思之,不覺懍然。甚至於金漢耆執手之說,金尙默與書之說,左右恐動,內外威脅,罔有紀極。噫,儲君之於廷臣,亦有君臣之分,則渠輩如有北面之心,豈敢以此等之說,勒加於儲君乎?當時之事,不可一口而說也。相翊·履之等曰,如許凶逆,實前古之所未見聞,罪犯如此,而猶復偃息於覆載之間,則其可曰國有法乎?根抵未拔,輿憤益激,伏願亟行天討焉。上曰,予所不忍者,其於慈宮何哉?履之曰,不幸近出者,正謂此也。第法者,乃祖宗之法,殿下豈得以私恩枉公法哉?上曰,夕奠相値,卿等退出。履之曰,臣等誠意淺薄,兪音未蒙,臣不勝抑鬱之至。上曰,其止之。相翊·履之·一曾·榮鎭·弼秉·有鎭·履厚·天衡·所懷,若淵凶疏,實與妖雲,相爲表裏,究其情節,萬萬叵測。渠以麟漢之血黨,圖點堂錄,欲報其恩,敢售營護之計,其疏語之凶譎,筵對之凶悖,卽渠之斷案,此而容貸,使之生出獄門,則烏在其懲討亂逆之義哉?今此酌處之命,實是失刑之大者,臣等謂亟令王府,更加嚴鞫,快正王法,宜矣。上曰,朝者已諭,若淵卽不過凶賊之嚆矢,傳之惟輕,不害爲寬典,不允。又所懷,今番獄事,商輅·善海之書札中,凶言悖說,實是亙古所無之逆節,而趾海·纘海之爛漫同情,渠旣自服,則今此酌處之命,實爲失刑之大者,臣等謂亟寢定配之命,更令王府,快施當律,宜矣。上曰,不允。又所懷,敬彬·成運之與若淵·相簡,爛漫綢繆之狀,旣已畢露於諸賊招辭中,而抵賴不服,未施當律,揆以王法,失之太寬,臣等謂亟令王府更爲拿鞫得情,宜矣。上曰,不允。又所懷,尹象厚事,今日詣臺之臣,纔已發啓,而臣等旣入筵席,故又此仰達矣。宗廈復出之說,旣與徐有隣面質見屈,則是渠自做也。況渠以養厚之兄,同惡相濟,則以此以彼,決不可放歸而止,臣等謂亟從僚臺之啓,宜矣。上曰,酌處意在,不允。又所懷,物故罪人相簡,罪犯旣與恒烈,同捧結案,則雖因徑斃,未及正法,而不可與恒烈,有所異同,臣等謂亟令王府,同律擧行,宜矣。上曰,令王府考例,稟處。以上出擧條上曰,卿等退出。相翊等曰,臣等誠意未格,合辭之請,未蒙兪音,下情實不勝抑鬱之至。命退,諸臣以次退出。
丙申六月三十日酉時,上御興政堂。藥房入侍時,藥房副提調洪國榮,假注書徐龍輔,記事官卜台鎭·朴祐源,醫官慶絢,以次進伏訖。絢進湯劑,上進御。國榮曰,近日心腎湯,更爲進御,有何動靜乎?上曰,別無動靜矣。國榮曰,醫官之言,皆以爲自今以後,連進心腎湯,爲好云矣。上曰,唯。命退,承史以次退出。
丙申六月三十日戌時,上御廬次。右副承旨入侍時,右副承旨鄭民始,假注書徐龍輔,記事官卜台鎭·朴祐源,以次進伏訖。命書傳敎曰,政院使令,一時申飭,分揀放送。上曰,昨年閏十月及十一月日記持入。命退,承史以次退出。
上在慶熙宮泰寧殿南行閣廬次。
自午時至酉時,灑雨,下雨,測雨器水深五分。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
大殿·王大妃殿·惠慶宮·中宮殿朔祭罷後,政院·玉堂·藥房單子問安。答曰,知道。
大殿·王大妃殿·中宮殿朔祭罷後,朝廷二品以上·六曹堂上·奉朝賀·兩司長官單子問安。答曰,知道。
大殿·王大妃殿·惠慶宮·中宮殿,大殿受灸後,政院·玉堂·藥房口傳問安。答曰,知道。
大殿受灸後,朝廷二品以上·六曹堂上·兩司長官單子問安。答曰,知道。
王大妃殿·中宮殿,大殿受灸後,朝廷二品以上·六曹堂上·兩司長官口傳問安。答曰,知道。
徐浩修啓曰,卽伏見慶尙左水使尹景淵今春夏等褒貶啓本,則邊將無一人居下,殊無嚴明殿最之意,推考警責,何如?傳曰,允。
傳于洪國榮曰,巡監軍單子尙不下,當該中官,越俸一等。
傳于林得浩曰,房仍,工刑房換房。
洪國榮,以禮曹言啓曰,太廟秋展謁,當爲取稟,而因山前,不得循例取稟之意,敢啓。傳曰,知道。又以禮曹言啓曰,齊陵陵上曲墻,孝陵陵上曲墻修改時,本曹堂上·郞廳,一體兼進,以除廚傳之弊,何如?傳曰,允。
有政。吏批,判書李徽之進,參判權噵進,參議宋德相在外,左承旨洪國榮進。啓曰,本曹郞官,今當差出,而擬望之人乏少,外任竝擬,何如?傳曰,允。
又啓曰,良才察訪金漢宗,以三年窠察訪,兩次居中,其不治可知,依例罷黜,何如?傳曰,允。
以李得永爲承旨,鄭元始爲校理,李秉模爲修撰,李普中爲廣興守,柳鎭戊爲戶曹佐郞,申晛爲通津府使,崔星鎭爲金浦郡守,朴玄源爲楊根縣監,梁鳳華爲良才察訪,書題張世迪單付。
兵批,判書具善復進,參判鄭好仁病,參議柳薰病,參知李養鼎入直進,右承旨李義翊進。司直金用謙·李普觀·柳焵,副司果金復元·李昌中,副司正金景濂·閔致燮單付。
徐浩修,以兵曹言啓曰,新除授訓戎僉使金彦之老母,今年八十歲,吾村權管金厚弼老母,今年七十八歲,法不當遠離赴任,俱爲呈狀乞遞。邊將之親年七十五歲以上者,許遞其任,已有定式,竝依法典改差,何如?傳曰,允。
李得永,以義禁府言啓曰,因兩司所懷,物故罪人相簡與恒烈同律擧行事,有令王府考例稟處之命矣。取考謄錄,則乙亥三月十三日杖斃罪人金沆,因臺啓以犯上不道律,籍沒家産矣。今此罪人相簡,旣受根脚而徑斃籍産之典,今亦依沆例施行,何如?傳曰,允。
又以義禁府言啓曰,因本府啓辭,物故罪人相簡籍産之典,依沆例施行事,允下矣。罪人相簡籍沒家産,令各該司奉承傳擧行,何如?傳曰,允。
李義翊,以刑曹言啓曰,因義禁府啓辭,物故罪人相簡籍沒家産事,命下矣。罪人相簡奴婢等,令京兆考出帳籍,知委五部及各該道,一一査出,使之修成冊報來後,依例花名,永屬公賤之意,敢啓。傳曰,知道。
鄭民始,以御營廳言啓曰,武德門東邊宮牆頹落處,今已畢築,把守軍,今日爲始撤罷之意,敢啓。傳曰,知道。
領中樞府事臣金相福,行判中樞府事臣金陽澤,行判中樞府事臣金尙喆,行判中樞府事臣李溵,議政府右議政臣鄭存謙,率百官啓曰,伏以臣等昨日之請,卽三司交章矣,搢紳齊聲矣,多士抗論矣。此正所謂國人皆曰可殺者,而三啓連上,一兪終靳,王章久屈,國論轉激,至於批旨中非緩討逆之敎,尤有所不敢仰曉者。夫天下之惡,莫大於逆,苟逆則討而已矣,不討則緩而已矣,世安有知逆而不討之理哉,又安有不討而非緩之理哉?兩賊罔赦之罪,必誅之義,臣等前後之啓,業已臚列無遺,而分而言之,則各具萬死難贖之案,合而論之,則實有一串相貫之惡。況自今番鞫獄之後,情節愈益大彰,勘斷自有當律,爲黨與者,先被市朝肆尸之典,爲元惡者,不過南北荐棘而止,堂堂天討,輕重失序,曠日相持,徒損國體,臺啓已成於故紙,庭請亦歸於文具。臣等愚迷,竊有惑於聖明之當斷不斷,而直爲此泄泄也。憂深慮切,未暇緩聲,相率更籲。伏乞聖上,亟賜允兪,明施典刑,使王法伸而輿憤洩焉。
答曰,靳允之意,卿等亦似知之。以卿等昨今之啓觀之,於麟漢·厚謙請勘之律,卽是極律,而聲罪之目,雖止荐棘,可也。今此之批,予非欲加麟漢·厚謙之罪,欲使卿等知斷大臣之死,抵議親以法,果有難赦之罪,不可以容易之說勘斷也。鎭日庭籲,上下相持,國體之損傷,亦又不少,卿等更勿煩請。
庭請再啓曰,臣等前後之啓,論斷兩賊必誅之罪,同聲齊籲,冀蒙兪音,及承聖批,誨責備至,臣等之罪,於是乎益無所逃。噫,臣等之罪,可勝言哉?猾賊如麟漢,妖逆如厚謙,而旣不能首先聲討於我殿下踐阼之初,間有庭籲而乍發旋止,徒懷瀆擾之小節,未放沐浴之誠心。至於昨日之請,固當得準乃已,又復伈伈退出,此賊未誅之前,罔非臣等負罪之日,顧將以何說自解哉?然而臣等雖誠淺辭拙,所秉執,卽春秋之義也,所懲討,卽君父之逆也,則今因臣等之不敏,而竝與王章而久屈,使亂賊無所懲畏,世道無以寧靖者,豈不有乖於古聖王四罪咸服之義也哉?噫,彼兩賊通天極地之惡,歷考往牒,實無其對。古豈無戚畹之驕橫,亦豈無權奸之僭猾,而豈有若麟漢·厚謙者哉?兩凶合勢,眼無貳極,威脅恐喝,無所不至,儲君孤立於上,賊勢鴟張於下,沮遏大策,危動儲位,至於三不必知之奏,耇·輝復出之書,手勢盡露,卽其斷案,是則非惟殿下之逆也,乃先朝之逆也。殿下今若以事關聖躬而曲加涵貸,則是殿下罔念宗社之托,而反虧君綱,以殿下之明聖,豈有是哉?若以臣等之義言之,使此賊生於隣國,惟當請討之不緩,在於往古,亦且筆誅之不暇。況同時竝朝,忍戴一天,而不能沬血致討,快伸王法,則其可曰有臣分乎?自有近日事以來,臣等之驚凜憂危,有倍於前,蓋自兩賊之恣行威福,人心世道,陷溺無餘,一種嗜利無恥之徒,只知有麟漢·厚謙,而不復知有宗國。及當淸明之初,薄示好惡之典,則其失志不逞之徒,顧戀舊窟,闖發妖說,其根柢脈絡,如貫一串。彼恒烈·若淵,豈非忠臣之孫,而甘爲凶黨,忍負國恩,至於此極,則始知勢力之驅人,甚於洪波,吁,亦可怕也耳。何幸天日赫臨,魑魅莫逃,而此特旁生之孱孽,亂流之餘波,其元惡大憝之投之南北者,尙此戴頭假息於覆載之間,窮寇困獸,常懷反嚙之計,育卯養豢,思效死力之報,則又未知何等禍機,潛伏於何處何等凶人,煽動其何說。思之及此,誠不勝凜然而心寒。今若亟誅兩賊,以除元惡,則寔蘩之徒,自底消落,而朝廷之上,永絶亂萌。此等事理,若賜照燭,則不待庭籲之累瀆,而必有所廓然斷處者矣。伏願殿下,將此兩賊之罪,上告先王之靈,下諭八方之民,無少持疑,快施顯戮,使宗社奠安,亂賊懲畏焉。
答曰,所請不允。
庭請三啓曰,臣等以元惡必討之義,殫竭衷曲,疾聲齊籲,今幾遭矣,而終靳兪音,一向相持,誠不勝抑鬱憂迫之至。今此兩賊貫盈之惡,聖鑑亦已洞悉無餘,而今於臣等之請,若是靳許者,豈臣等前後所陳,短拙膚淺,不足以明其爲賊,的發眞贜而然耶?噫嘻,沮遏大策,危逼儲位,是何等人臣之極惡大罪,而若其積成凶狠,自底亂逆,則厥有由矣。蓋此兩賊,俱以戚畹之親,恣行威福之權,箝制籠絡,擧世靡然,操縱捭闔,惟意所欲,於是乎凶心滋長,手勢漸猾,儲貳之尊,謂可以力抗,權網之重,謂可以手攬。其綢繆相濟之惡,不能見售於英明之下,則輒敢以罔測不道之說,脅持恐喝,無所不至,此實千古亂逆之所不敢爲。惟其稔惡旣多,渠亦自知其難容,則厚謙挾其幽陰之勢,肆行危動國本之計,麟漢恃其盤結之固,敢售沮戲代聽之圖。宗社之得有今日,莫非先大王至仁至明之德,追思至今,尙覺心寒而骨驚。顧今陰圖旣彰,凶焰少摋,而支流餘黨,尙敢跳踉。何幸妖腰亂領,次第就戮,而其經營排布,尤益掀露,如暗圖趾海之作相,潛謀羽翼之剪除者,究厥心腸,必欲翻覆聽政,謀危宗國而後已。噫嘻,痛矣,天下寧有是耶?凡此窮天極地之惡,雖非臣等之言,想殿下已盡鑑燭,則殿下何惜於此賊,何恕於此賊,而一日二日,尙靳典刑,徒使群情沸鬱,王綱隳壞也?臣等誠莫曉聖意攸在,而亦不勝抑塞憂嘆之至,玆敢不避煩複,又此齊籲。伏願聖明,勿復留難,快降兪音,明正兩賊之罪,亟施顯戮之典焉。
答曰,不允。雨勢如此,更待後日,少無所損於國法,卿等卽爲止之。
庭請四啓曰,臣等連陳三啓,顒俟一兪,及承聖批,以雨如此,更待後日爲敎,臣等相顧愕眙,繼以抑塞。噫,爲君父討逆,何論雨與不雨,而祗緣臣等誠淺,有此下敎,益切愧悚,不知所措。臣等義不與此兩賊共戴一天,沬血請討,冀正刑章,此不但臣等之抑鬱,內以朝廷,外至草野,含生之類,莫不同情憤惋。此誠民彝物則之所當然而不可遏者,以殿下之明聖,必有所俯燭群情,而一向靳允,乃至經日,何哉?噫嘻,兩賊滔天之勢,思之危怕,四百年宗廟社稷,誠可謂岌岌乎殆矣。賴天之靈,先大王命我殿下代聽國政,爲大臣者,固當奉承之不暇,而麟漢陰結厚謙,力沮成命,自古天下,豈有如麟漢之凶逆者哉?況粧出翔雲,唱之於前,豢養若淵,繼之於後,左右逆麟,羽翼厚賊。至于今日,商輅·趾海·恒烈·善海,情節悉露,而其本則逆麟·厚賊,爲其魁也。今殿下只誅恒·善等諸賊,而兩逆魁,尙逭王法,安在其行天討也?夫逆麟,沮遏聽政,爲厚賊也,而厚賊,斥徐命善,至謂之耇·輝後出,爲逆麟也。使逆麟,果如其計,泥貳極聽政之議,則厚賊內訌之勢益熾,而逆麟外猘之氣益張。當此之時,則宗廟豈可安乎,聖躬豈可保乎?此麟·厚兩賊必誅之罪也。臣等沐浴之討,不得請則不敢止,此豈臣等可已而不已者耶?伏惟殿下,廓揮乾斷,亟從輿情,快正王法,以洩神人之憤,千萬幸甚。
答曰,卿等止之。
庭請五啓曰,臣等連上四籲,冀蒙一兪,及承批旨,天聽愈邈,臣等聚首抑塞,繼以訝鬱。殿下旣知兩賊之爲元惡,懲討之爲大義,而終靳允許,久屈公法者,實莫曉聖意之攸在,而天地之大,亦不能無感矣。噫,彼兩賊,腸肚相連,共濟其惡者,一則危逼儲位也,一則剪除羽翼也。畢竟天佑東方,幸有代勞之命,則以平日忌克睿明之心,挺身力沮於聖敎懇惻之下,正所謂司馬昭之心,路人所知者也。及其代聽萬機,政化淸明,則排布黨與,煽動浮言,疑亂人心,仇視大義。噫,危逼儲君,非逆而何?剪除羽翼,非逆而何?沮戲聽政,力排大義,亦非逆而何?臣等之所深憂則有之,惟彼兩賊之平生伎倆,乃是布植私黨,廣張聲勢也,而今其窩窟猶存,根抵已固,醜類奸徒之覬窺而伺釁者,又難保其必無矣。苟不殲厥巨魁,快施王法,則安知無失志不逞之徒,復如若淵輩之跳踉躑躅,而當其滋蔓難圖之時,殿下亦必悔之而無及,此臣等所以沫血齊籲,必欲其拔本塞源,永杜禍亂之萌者。此非臣等之言,乃國人之言也。伏願殿下,更加三思,快揮乾斷,亟正兩賊之罪,以洩神人之憤焉。答曰,不允。
以承傳色口傳下敎曰,雨勢如此,其止之。
有政。吏批,判書李徽之進,參判權噵進,參議宋德相在外,左副承旨林得浩進。以李溆爲大丘判官,金相龜爲慶山縣令,李廷爀爲鎭海縣監,金思儼爲眞寶縣監,金載均爲玄風縣監,鄭日煥爲山淸縣監,洪大顯爲高靈縣監,鄭東淵爲靈山縣監,李復永爲安義縣監,朴河潤爲長鬐縣監,沈公猷爲醴泉郡守,申敬文爲昆陽郡守,李果爲迎日縣監,李養鼎爲安東府使,河範錫爲幽谷察訪,尹勉喆爲安奇察訪,沈和鎭爲松羅察訪,李秉模爲吏曹佐郞,徐有隣爲左尹,李敬玉爲刑曹參議。
兵批,判書具善復進,參判鄭好仁病,參議柳薰病,參知李養鼎入直進,左副承旨林得浩進。以鄭一祥爲同知,李得臣爲僉知,李稀松爲五衛將,曺夏彬爲武兼,鄭宇璧爲訓戎僉使,金熙澤爲安骨萬戶。
記注官金晉鐸書啓,臣敬奉聖批,馳往傳諭于京畿水原府東北面萬義村吏曹參議宋德相處,則以爲,臣自顧萬萬無似,不敢祗赴召命,瀝血陳章,恭竢指揮。伏蒙聖上特遣史官傳宣批旨,綸音諄切,旨意隆重,此乃列聖朝禮召儒賢,優待遺逸之盛例也,臣之眇末愚賤,不知何以得此於聖明,驚惶兢愓,誠莫知攸措也。臣前職未遞,新銜又至,而今此恩諭洊下,決非如臣蒙陋所堪承者,反復思量,轉動無路,瞻望嚴廬,但有涕泣,謹當以文字,更罄惶愧之忱云矣,敢啓。傳曰,知道。
大司憲金相翊,行大司諫沈履之,行副提學吳載純,執義李一曾,應敎兪彦鎬,副應敎尹弘烈,掌令柳榮鎭·尹弼秉,持平沈有鎭·金履厚,獻納朴天衡,校理沈豐之,副校理鄭宇淳,副校理徐有防,正言姜,修撰鄭元始,副修撰李獻慶啓曰,文女敢以後宮,締結逆相,潛懷篡奪之心,肆行危逼之計,究厥情狀,罪關宗社,惡極天地,雖千剮萬戮,猶不足以少洩神人之憤,則豈可安置城外而止?請文女按律處斷。厚謙母子之罪,前後聲討,已盡窮凶之跡,凡在血氣之倫者,皆曰可殺,而至若厚謙平日作爲,莫非貫盈之惡,而撮其大者而言之,則竊弄威福也,危逼聖躬也,不滿代聽也。有一於此,難逭顯戮,況此耇·輝復出之書,囚人南間之說,實是渠斷案眞贜,則其何可一刻容息於覆載之間乎?母子相應,內外交煽,潛懷凶圖,謀危宗國,此而不誅,其可謂國有法乎?厚謙之荐棘,其母之出第,不過薄勘,輿情憤鬱,久而益激。請厚謙快正王法,其母依律處斷。付處罪人申晦,以當國首相,不思報效之道,乃反專事貪饕,市權趍勢,締結厚謙,百計敎誘,助成驕恣之氣焰,馴致滔天之罪惡者,莫非此人挑發慫惥之致也。當此厚謙討罪之日,爲其黨與者,次第鋤治,則特以位在大官,尙今幸逭者,其可曰國有法乎?且其不盡終事之誠,幾僨莫重之事者,尤是不可容貸者,豈可付處而止?請付處罪人申晦,亟施遠竄之典。荐棘罪人洪麟漢之罪,可勝誅哉?本以濫滑之性,濟以凶譎之行,諂事厚賊,敢懷叵測之心,沮戲聽政,顯有爭抗之意,罪惡貫盈昭布,國人之耳目者,已悉於前後合辭之中,而安置之啓,久未蒙允,當請之律,至今稽遲,神人之憤,去而益激。乃者若淵之疏,與妖雲前後照應,腸肚相連,營護麟漢,語意陰譎。噫嘻,麟漢之逆節,實有浮於辛壬之耇·輝,而今又彰著無餘矣。元惡尙未伏法,黨與猶爲䲭張,世道之憂,庸有極哉?海島荐棘之命,竊仰嚴懲討之聖意,而三尺旣重,王章至嚴,未施當律,則猶爲失刑。請古今島荐棘罪人洪麟漢,依律處斷。昨冬國家安危之機,至今追思,尙覺懍然。苟有體國大臣,則雖非上敎,固當直請聽政,而伊時首相韓翼謩,罔念國勢之岌嶪,不體上敎之懇惻,徒事彌縫,不卽奉承,使宗國大計,幾致難言之境,罪負至重,不可容貸。薄勘未幾,爵秩如故,物情駭惋,久而未已,而至於今日,公議轉激,削黜之罰,不足以少贖其罪。請門黜罪人韓翼謩,中廷付處。答曰,不允。
大司憲金相翊,大司諫沈履之,執義李一曾,掌令柳榮鎭·尹弼秉,持平沈有鎭·金履厚,獻納朴天衡,正言姜啓曰,亂逆,何代無之,而豈有如文女·聖國·尙魯之窮凶極惡者哉?臣等伏見傳敎下者,益知其所不知,尤不勝心寒骨靑,繼之以沬血飮泣。戮尸之典,於聖國·尙魯,實爲當律,而旣有先大王禁令,則臣等雖不敢直請,至於逆種之只施爲奴,尙容覆載之間者,未免失之太寬,亂臣賊子,亦無所懲畏,輿情齊憤,久而愈激。請聖國·尙魯諸子,亟施當律。尹養厚之於厚賊,締結綢繆之狀,固已狼藉難掩,而到今彰著之罪犯,尤有所萬萬驚憤者,其窮凶情節之究覈處斷,不容少緩。請巨濟府荐棘罪人尹養厚,亟令王府拿鞫嚴問,快正王法。若淵凶疏,實與妖雲相爲表裏,究厥情節,萬萬叵測,而渠以麟漢之血黨,圖占堂錄,欲報其恩,敢售營護之計,其疏語之陰譎,筵對之凶悖,卽渠之斷案,此而容貸,使之生出獄門,則烏在其懲討亂逆之義哉?今此酌處之命,實有失刑之大者。請金甲島定配罪人若淵,更令王府拿鞫嚴問,快正王法。今番獄事,商輅·善海之書札中兇言悖說,實是亙古所無之逆節,而趾海·纘海之爛漫同情,渠旣自服,則今此酌處之命,實爲失刑之大者。請穩城府定配罪人趾海,黑山島定配罪人纘海,更令王府拿鞫嚴問,快施當律。敬彬·成運之與若淵·相簡,爛漫綢繆之狀,旣已畢露於諸賊招辭中,而抵賴不服,未施當律,揆以王法,失之太寬。請薪智島定配罪人敬彬,熊川縣定配罪人成運,亟令王府,更爲拿鞫得情。罪人尹象厚,卽是名父之悖子,賊弟之難兄也,趍附麟漢,締結厚謙,凶謀祕計,爛漫和通。昨冬徐命善之疏出也,將晦之義理,煥若日星之明,幾危之宗社,安如盤石之固。苟有一分秉彝之心者,孰敢異意於其間,而象厚,奰慝撐中,猜棘滿腔,乃以徐門宗廈復出之說,肆然發之於與人酬酢之間,究厥心腸,與瑩中之曰以深文,翔雲之斥之溫室,便是一串貫來,而商輅之機關陰祕,善海之下語陰慘,亦從範圍做出,負犯如此,王章焉逭?今此放歸之命,雖出於我聖上涵貸之德意,而三尺至嚴,罪在罔赦,若此之類,決不可尋常處之。請還寢尹象厚放歸田里之命,仍施絶島定配之典。
答曰,不允。
掌令尹弼秉啓曰,妖宦壽賢之締結一種嗜利之凶徒,爛漫和通之狀,渠明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。洪述海,身爲方伯之任,犯贓之數,至於萬兩之多,道臣旣已査啓,王府亦已議讞,則其在國法,不可容貸也,明矣。今此酌處之命,雖出於我聖上好生之德意,贜律不可不嚴,王法不可不伸。請鏡城府定配罪人洪述海,依律處斷。元義孫,曾於湖南藩任也,其所貪汚,已著於本道査啓,而錢至十萬,米爲二萬,其在懲墨之道,決不可容貸。今此酌處之命,雖出於好生之德意,三尺至嚴,豈可定配而止?請東萊府定配罪人元義孫,依律處斷。因山卜日,何等重大至敬謹處,而罪人金曄,乃敢以羊刃等說,肆然及於奏御文字。殿下所以嚴斥之痛禁之者,可以見照燭奸狀,杜絶後弊之盛意,而及伏見該曹草記,則不過以詐不以實論,只施杖徒之律,失之太輕矣。請罪人金曄,嚴刑島配。往在癸巳,嶠嶺一路,最被旱澇,而尙州以物衆地大之處,其所賙賑,非比他邑,而牧使鄭錫達,藉其勢焰之薰天,恬視餓殍之在地,尙州一境,冤聲載路。及其畢賑之後,其時監司金華鎭論賞之啓,則錫達善事賙飢,擢置一道之最,自備穀物,多至五百之數。惟彼錫達之罪,固不可勝誅,而按察一道之重寄,不思九重之倚畀,諂事厚賊,曲意承志,虛張無麪之穀物,敢徼莫重之恩資,苟非平日之蝨附,寧忍爲此哉?畢賑遞歸之日,乃以千包之穀,劃給錫達,以充錫達之私用,傳說喧藉,莫不唾鄙。噫,經筵淸選,備堂要任,何嘗彷髴於渠身,而歸卽見通,豈非厚事彼賊之明效耶?以此以彼,附麗逆謙,循私蔑公之狀,昭不可掩,當此次第鋤治之日,決不可置而不論。請戶曹參判金華鎭,遠地定配。先正臣宋時烈廟庭追配事,已有成命,將擧曠世之闕典,我聖上崇儒重道之盛意,孰不欽仰?第當壬癸之際,凶逆宵小之輩,前後繼起,其所以誣辱先正者,罔有紀極。時移事遠,雖不能一一追討,而如尹尙通者,以道峯院任,當先正黜享之時,至有藁索曳版之擧。渠身爲士子,若有一分人心,則豈忍爲此?士林之間,傳說至今,尙爲之扼腕裂眦,其在懲惡討凶之義,斷不可以其身故而置之。請故縣監尹尙通,亟施追奪之典。
答曰,不允。
獻納朴天衡啓曰,南海縣圍籬安置罪人具庠,本以凶譎之性,兼有悖戾之行,陰結凶類,綢繆祕謀,出沒閃倐,如鬼如蜮,而今其凶肚眞贜,綻露於凶賊載與文書中所捉書札,指意叵測,情節難掩,則今此酌處之命,雖出於好生之德,三尺至嚴,決難容貸。請南海縣圍籬安置罪人具庠,更令王府嚴鞫得情,快正王法。大靜縣爲奴罪人金壽賢,以幺麽宦寺,交結士夫,終爲凶賊之根抵,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢,更令王府拿鞫嚴問,依律處斷。南衙北寺,其限隔絶,我朝法意,尤爲截嚴,一有所犯,在法難容。中官申德龍,請簡義州府尹洪龍漢之事,方有行査之命,若使査事有實,曲循其請,則顧其罪,豈但止於罷削薄勘而已哉?龍漢之平日持身,不能自飭,致使中官敢生因緣干囑之計者,卽此一節,已是淸朝搢紳之羞,其所警責,不必待行査決末之後也,明矣。請副司直洪龍漢,爲先削職。旌義縣荐棘罪人尹泰淵,本以凶猾之性,素畜拔扈之志,交結厚賊·麟漢,作爲腹心瓜牙,身帶將兵之任,晝夜出沒於厚賊·麟漢之家,蹤跡陰祕,爲世指目。以今若淵敢售護逆之計觀之,其於平日,稔受泰淵之慫惥,故陰護麟漢,卽曲爲泰淵之地,當此厚賊·麟漢嚴討之日,其陰謀綢繆之狀,不可不究覈,施以當律。請旌義縣荐棘罪人尹泰淵,亟令王府拿鞫,嚴問得情。
答曰,不允。
右承旨李義翊疏曰,伏以,噫嘻,痛矣。亂臣賊子,何代無之,而豈有若今番諸賊者哉?其中商輅之書語凶慘,實是亙古今所無之惡逆也。不幸出於臣族,而名行旣同,臣等不忍與此賊,聯其行字,玆以義字改之,而臣商巖,改以義翊,臣商建,改以義寬。名係朝籍,不敢擅便,玆以仰瀆於嚴廬之下。伏乞聖明,俯賜諒察,亟許改名,千萬幸甚。答曰,省疏具悉。所請依施。
行副提學吳載純,應敎兪彦鎬,副應敎尹弘烈,校理沈豐之,副校理徐有防·鄭宇淳,修撰鄭元始,副修撰李獻慶等箚曰,伏以臣等,以麟漢·厚謙兩賊置法事,合辭籲呼,連日不止,而及至昨日,旣傳前啓,仍又相率求對,齊聲力請者,蓋以今番鞫獄之後,諸賊窮凶極惡之情節,排布綢繆之形跡,苟究其本,則兩賊是已,然則刑憲之亟加,根抵之先除,其在今日,尤不容晷刻少遲故也。臣等,昨伏蒙臨筵布諭,危衷倍激,益恨其與此賊,至于今共戴一天也。噫,彼兩賊,當其締交內外,䲭張聲勢之日,氣焰薰天,威權傾朝,憑藉矯誣,誑誘一世。於是乎一種背義趍利之徒,競相附麗,惟恐或後,不知有國家,只知有權戚,來徑熙穰,自以得計,而及夫离明代照,鬼蜮莫售,則乃以患失之心,遂生不滿之意,恃其城社攀援之勢,恣其疑亂煽動之計,百端阻搪,必欲沮敗,轉輾醞釀,以至今日諸賊而凶圖陰謀畢露無餘矣。原其脈絡根因,則首尾互應,前後相關,愈出愈怪,如印一套者,烏可掩也?噫,今此諸賊,俱是受國厚恩,爲世巨室,而乃於聰明有臨,國是旣定之後,猶且挺身死黨,甘心爲逆者,此曷故焉?以其大勢雖傾,而盤據有素,窩窟未破,而積畏尙存,故擧皆觀望扶護,不自覺其終歸於亂賊之科。噫嘻,痛矣,世趍之乖裂,人心之陷溺,胡至此極也?明明聖朝,三尺至嚴,今者天討之行,只及於凶賊之嚆矢,而惟彼凶賊,則乃反自如偃息地上,古今天下,寧有是哉?臣等誠恐不殲厥魁,則黨與無所知懼,凶邪得以乘間,亂臣賊子,接踵而起,有如鋤草而不祛其根,必有滋蔓難圖之憂,將貽國家無窮之禍,豈不大可愼哉?公議所在,輿憤所激,此非上下相持者,而今閱數朔,終靳一兪,三司之日啓,百僚之屢籲,殆若故紙之謄傳,徒歸國體之損傷。雖緣群下誠意淺薄,不能格回天聽,而明主可以理奪,公法不宜私掩。恭惟聖學高明,燭盡衆理,其於首從緩急輕重屈伸之際,必不待臣言之畢,而知所以裁處矣。臣等,昨自筵退,餘懷耿結,通宵繞壁,復此齊籲。伏望殿下,穆然深思,幡然回聽,廓揮乾斷,亟誅兩賊,以洩神人之憤,以杜禍亂之源焉。取進止。答曰,省箚具悉。已諭庭請之批矣。
大司憲金相翊,大司諫沈履之,執義李一曾,司諫申應顯,掌令柳榮鎭·尹弼秉,持平沈有鎭·金履厚,獻納朴天衡,正言姜等箚曰,伏以臣等,以麟漢·厚謙置法事,積月呼籲,未蒙兪音,昨日筵席,又未準請,此莫非臣等言辭拙訥,忱誠淺薄,不能孚格之致,慙恧抑塞,措躬無地。第伏念臣等之鎭日力請,有不敢自已者,誠以國賊不可不誅,三尺不可不嚴。噫嘻,彼兩賊之罪關宗社,惡貫天地,爲今日臣子者,孰不欲食其肉而寢其皮哉?麟漢,以戚畹之屬,居三事之列,只知有厚謙,不知有國家,其所以晝宵經營,左右排置者,無非委質厚賊,潛懷篡奪之計也。時當國勢之凜綴,廣布機關之巧密,締結凶徒,作爲瓜牙,交構流言,煽動內外,欲引趾海,圖置相職,以爲一綱打盡之計。至於聽政之敎一下,射天之圖將露,則其計益急,百般沮戲,至以三不必知之說,肆然發之於筵奏之間。何幸天佑宗祊,陰謀莫遂,則暗嗾妖雲,闖進兇疏,必欲先除宮僚,危逼聖躬而後已。及夫赫日高揭,萬象咸燭,陰魑幽魅,莫逃於神禹之鼎,則勢窮力盡,死中求生,復以若淵之疏,欲售嘗試之意,遣辭兇譎,指意陰慘,筵席奏對之間,帳殿親問之下,情跡綻露,更無餘地。大抵今番兇孽之爛漫綢繆,莫非兩賊之心腹羽翼,而誅討鋤治,略行於徒黨,窩屈根柢,尙逭於顯戮,王章之久屈,天網之太恢,莫此爲甚。厚謙之於麟漢,卽一而二,二而一也。使此兩賊,一日容息於覆載之間,則不知幾翔雲幾若淵,將復接迹而起矣。搢紳章甫,百僚三司,聲罪請討,凡幾遭矣,以至今日而尙靳一兪,臣等之憤痛憂鬱,轉益激切,敢以短箚,相率齊籲。伏乞聖明,廓揮乾斷,亟誅兩賊,以洩神人之憤,以杜亂逆之源焉。取進止。答曰,省箚具悉。已諭庭請之批。
大司成閔百奮疏曰,伏以居諸易邁,禮月奄屆,伏惟我殿下孝思攀慕,益復罔極,臣民號擗,久而冞切。噫嘻,痛矣,今番諸賊,實覆載之難容,史牒之罕有,而凶悖之逆,不幸近出臣族,公私痛惋,有倍他人。臣之子姪,名行烈字,不容一日仍置,將以爕字改之,而臣之諸姪中通籍者,或在草土,或在鄕里,陳籲無人,惟臣一人,無故在京,玆敢援例仰瀆。伏乞聖慈,亟賜允許,千萬幸甚。答曰,省疏具悉。卿以家世忠孝,如恒烈之凶逆,出於文忠之孫,予庸慨之,疏請依施。
司諫申應顯疏曰,伏以臣重經暑癨,轉成血痢,症形危篤,氣息凜綴,㱡㱡無起動之望。帳殿入侍之後,更不得一詣臺廳,間雖聯名於諸臺之箚,而揆以古人輿疾之義,則不啻有愧矣,病裏惶隕,措躬何地?昨者聞有三司求對之擧,不得不拚死隨詣於閤外,聖敎旋下,不許引接,有書納所懷之命,臣祗得同參諸僚之末而退矣。伏見批旨,以全恩守法,反覆誨諭,至有停啓遲待之敎,噫,殿下何爲而發此敎也?臣愚死罪,殿下果以麟·謙兩賊之罪,有一分可恕之端,可以議及於儀親者耶?前後庭請,三司搢紳章甫之所以臚列而請討者,殆罄南山之竹矣。殿下一味以予意有在爲敎,臣未敢知殿下之意,在於何地耶?日前庭請之批,若曰予有不忍之心,彼兩賊之罪,比之周家管·蔡,殿下以爲何如耶?罪關宗社,則以周公兄弟之情,猶且割而斷之,必誅乃已。噫,聖人,人倫之至也。周公,豈不足於兄弟之情,而忍其不忍,不思所以全恩之道耶?今此兩賊之罪,旣非管·蔡之可比,而戚親之屬,亦非周公之於管·蔡,則今殿下徒念區區之親屬,而牢拒盈庭之議,不許當施之律,臣實莫曉其故也。殿下旣知梁冀·仇士良之罪,不待終朝竟日,則今日麟·謙兩賊之罪惡,獨可以時日遲待耶?兩賊罪惡,充塞兩儀,上自朝廷,下至輿儓,內而都城,外而八方,苟有血氣知覺者,皆知其爲窮凶極惡之逆,而及夫綸音之下,尤益彰著,莫不欲食肉寢皮,中外之彰知如是,而殿下尙有所待者,何也?噫,殿下一身,卽宗社之所托也,神人之所主也。殿下安,則四百年宗社安,殿下危,則四百年宗社危。惟彼兩賊,日夜經營,表裏煽俑者,無非危逼我殿下之計也。然則是不但爲殿下一己之逆,寔宗社之逆,而神人之所共必誅者也。爲今日臣子者,苟非兩賊之血黨,則孰敢生心於停啓,而殿下忍以停啓二字,形於批旨而爲答,殿下此敎,不幾於失言之歸耶?臣昨日竭蹶之餘,病勢越添,無自力詣臺之望,玆敢略構短疏,仰瀆嚴廬之下。伏乞快揮乾斷,亟降兩賊正法之命,使天討得伸,輿憤少洩焉。顧今元凶未常刑,固不當暇及餘外,而事關義理之重,有不容泯默者。嗚呼,先大王臨御五十年間,盛德大業,史不勝書,而至若昨冬代理之命,卽堯·舜授受之心也。回當時岌嶪之勢,奠萬世盤泰之業,若少遲此一着,則國家之保有今日,未可知也。到今一國臣庶之所以於戲不忘者,尤在於此。玄宮之狀,固宜表出闡揚,使先王盛德,昭揭如日月,而逆麟之沮戲大策,有浮於辛丑承儲時耇·輝,則固當嚴施筆法,闡明義理於百世之下,而撰進大臣,祗以時相不能贊揚六字說去,漫漶寂寥,全沒事實,此何足爲揚先王之至德,而懼亂賊於方來也?臣謂誌狀中此一節,不可不改撰,而大臣誤撰之失,亦不可無規警也。風憲之長,地望自別,懲討之時,尤宜愼簡,而大司憲金相翊,賦性濫猾,行己詭祕,厚結黨援,儼作窩主,爲世指目,久矣。以今番相簡之招觀之,相翊力請結婚於其父趾海云,麟漢則必欲引趾海而爲相,相翊則自附爲婚姻於趾海者,論其心迹,雖謂之腸肚相連,可也。如此而爲柏府之長,主討逆之論,此何異於以熟而治熟乎?臣謂相翊都憲之任,爲先刊改,仍施竄配之典,斷不可已也。答曰,省疏具悉。已諭於昨日傳敎,爾其勿辭察職。
丙申七月初一日卯時,朔奠陪祭入侍時,行都承旨徐浩修,左承旨洪國榮,右承旨李商巖,左副承旨林得浩,右副承旨鄭民始,同副承旨柳焵,假注書柳孟養·徐龍輔,記事官卜台鎭·朴祐源,都廳李秉模,以次陪進。上自廬次詣殯殿中排設廳視膳訖,行朔奠。儀注上同上還廬次。諸臣以次退出。
丙申七月初一日巳時,上御廬次。右副承旨入侍時,右副承旨鄭民始,假注書徐龍輔,記事官卜台鎭·朴祐源,以次進伏訖。命讀庭請啓辭賜批,命書傳敎曰,齊陵修改處,史官一員進去,奉審形便回奏。又命書傳敎曰,罪人正法,何等重事,而該房,初不頒布於當日,以朝報事,方欲下敎,無根脚之結案書出云,雖是生疎之致,所關不細,刑房承旨遞差,下吏令攸司科治。上曰,松留,何不下直?民始曰,方値庭請,故似未辭朝矣。命書傳敎曰,松留,其令今日辭朝。上曰,副提調持湯劑入侍。賤臣承命而出,與左承旨洪國榮進伏。醫官慶絢進湯劑,上進御。國榮曰,王大妃殿蔘香散,當進御矣。上曰,六君子湯停止,蔘香散,自今日五貼式製入。出榻敎命國榮讀京畿褒貶,命書傳敎曰,此時民事方殷,京畿貶下守令,代政官牌招開政。命退。承史以次退出。
丙申七月初一日申時,上御廬次。藥房三提調入侍時,都提調鄭存謙,提調徐命善,副提調洪國榮,右副承旨鄭民始,假注書柳孟養,記事官卜台鎭·朴祐源,醫官白文昌,以次進伏訖。上曰,左邊齒根,繭如櫻挑樣,乍熱乍痛,何以爲之乎?存謙曰,此必是胃熱所致,暫爲受鍼,似無害矣。命文昌下鍼三次訖。國榮曰,聞諸醫言,則沈香頗熱云,以朱砂更爲調服,似好矣。上曰,唯。存謙曰,山陵之行,今日當下直出去,而庭籲未撤之前,出去未安,故今日則不得下直矣。上曰,山陵事,所重在焉,勿拘庭籲,下直出去,可也。存謙曰,明日,卽日次問安,過診候訖,出去,似好矣。上曰,直爲出去,可也。命讀政望訖,命退去。諸臣以次出。
丙申七月初一日二更,上御廬次。政廳承旨入侍時,右副承旨鄭民始,假注書柳孟養,記事官卜台鎭·朴祐源,以次進伏訖。上命書傳敎曰,恩信寡妻,今無歸依,予嘗惻然,每欲下敎而未果。前都事洪大顯,相當窠調用,如未陞六,六品遷轉事,分付銓曹。命讀政望落點訖,命退去。諸臣以次出。
上在慶熙宮泰寧殿南行閣廬次。
藥房提調臣徐命善,副提調臣洪國榮啓曰,伏未審夜間,聖體,若何?今日臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。入侍。
傳于李得永曰,同副承旨馳詣元陵外梓宮開金井,奉審以來。
傳于洪國榮曰,副提調持加減心腎湯入侍。
傳于李得永曰,改建堂上入侍。
洪國榮,以禮曹言啓曰,獻陵令金相龜,昨日政,移拜外任,參奉李英遠,病親呈辭,受由在外,本陵時無入直之員,令有闕代,卽令該曹以在京無故人,口傳差出,以爲入直之地,何如?傳曰,允。
洪國榮,以山陵都監京郞廳,以摠護使意啓曰,山陵退壙開金井,定於今月初二日,臣依前例,除肅拜進去之意,敢啓。傳曰,知道。
大司憲金相翊,行大司諫沈履之,行副提學吳載純,執義李一曾,司諫申應顯,應敎尹弘烈,掌令柳榮鎭·尹弼秉,持平沈有鎭·金履厚,獻納校理沈豐之,副校理徐有防·鄭宇淳,正言姜,副修撰李獻慶啓曰,文女敢以後宮,締結逆相,潛懷篡奪之心,肆行危逼之計,究厥情狀,罪關宗社,惡極天地,雖千剮萬戮,猶不足以少洩神人之憤,則豈安可置城外而止?請文女按律處斷。厚謙母子之罪,前後聲討,已盡窮兇之跡,凡在血之倫者,皆曰可殺,而至若厚謙,平日作爲,莫非貫盈之惡,而撮其大者而言之,則竊弄威福也,危逼聖躬也,不滿代聽也。有一於此,難逭顯戮,況此耇·輝復出之書,囚人南間之說,實是渠斷案眞臟,則其何可一刻容息於覆載之間乎?母子相應,內外交煽,潛懷兇圖,謀危宗國,此而不誅,其可謂國有法乎?厚謙之荐棘母之出第,不過薄勘,輿情憤鬱,久而益激。請厚謙快正王法,其母依律處斷。付處罪人申晦,以當國首相,不思報效之道,乃反專事貪饕,市權趨勢,締結厚謙,百計敎誘,助成驕恣之氣焰,馴滔天之罪惡者,莫非此人挑發慫惥之致也。當此厚謙討罪之日,爲其黨與者,次第鋤治,則特以位在大官,尙今倖逭者,其可曰國有法乎?且其不盡終事之誠,幾僨莫重之事,尤是不可容貸者,豈可付處而止?請付處罪人申晦,亟施遠竄之典。荐棘罪人洪麟漢之罪,可勝誅哉?本以濫滑之性,濟以兇譎之行,諂事厚賊,敢懷叵測之心,沮戲聽政,顯有爭抗之意,罪惡貫盈,昭布國人之耳目者,已悉於前後合辭之中,而安置之啓,久未蒙允,當請之律,至今稽遲,神人之憤,去而益激。乃者若淵之疏,與妖雲前後照應,腸肚相連,營護麟漢,語意陰譎。噫嘻,麟漢之逆節,實有浮於辛壬之耇·輝,而今又彰著無餘矣。元惡尙未伏法,黨與猶爲鴟張,世道之憂,庸有極哉?海島荐棘之命,竊仰嚴懲討之聖意,而三尺旣重,王章至嚴,未施當律,極是失刑。請古今島荐棘罪人麟漢,依律處斷。昨冬國家安危之機,至今追思,尙覺懍然。苟有體國大臣,則雖非上敎,固當直請聽政,而伊時首相韓翼謩,罔念國勢之岌嶪,不體上敎之懇側,徒事彌縫,不卽奉承,使宗國大計,幾致難言之境,罪負至重,不可容貸。薄勘未幾,爵秩如故,物情駭惋,久而未已,而至於今日,公議轉激,削黜之罰,不足以少贖其罪。請門黜罪人韓翼謩,中途付處。答曰,不允。
大司憲金相翊,行大司諫沈履之,執義李一曾,司諫申應顯,掌令柳榮鎭·尹弼秉,持平沈有鎭·金履厚,獻納朴天衡,正言姜啓曰,亂逆,何代無之,而豈有如文女·聖國·尙魯之窮兇極惡者哉?臣等伏見傳敎下者,益知其所不知,尤不勝心寒骨靑,繼之以沬血飮泣。戮尸之典,於聖國·尙魯,實爲當律,而旣有先大王禁令,則臣等雖不敢直請,至於逆種之只施爲奴,尙容覆載之間者,未免失之太寬,亂臣賊子,亦無所懲畏,輿情齊憤,久而愈激。請聖國·尙魯諸子,亟施當律。尹養厚之於厚賊,締結綢繆之狀,固已狼藉難掩,而到今彰著之罪犯,尤有所萬萬驚憤者,其窮兇情節之究覈處斷,不容少緩。請巨濟府荐棘罪人尹養厚,亟令王府拿鞫嚴問,快正王法。若淵兇疏,實與妖雲相爲表裏,究厥情節,萬萬叵測,而渠以麟漢之血黨,圖點堂錄,欲報其恩,敢售營護之計,其疏語之陰譎,筵對之凶悖,卽渠之斷案,此而容貸,使之生出獄門,則烏在其懲討亂逆之義哉?今此酌處之命,實出失刑之大者。請金甲島定配罪人若淵,更令王府拿鞫嚴問,快正王法。今番獄事,商輅·善海之書札中凶言悖說,實是亙萬古所無之逆節,而趾海·纘海之漫爛同情,渠旣自服,則今此酌處之命,實爲失刑之大者。請穩城府定配罪人趾海,黑山島定配罪人纘海,更令王府拿鞫嚴問,快施當律。敬彬·成運之與若淵·相簡,漫爛綢繆之狀,旣已畢露於諸賊招辭中,而抵不服,未施當律,揆以王法,失之太寬。請薪智島定配罪人敬彬,熊川縣定配罪人成運,亟令王府,更爲拿鞫得情。罪人尹象厚,卽是名父之悖子,賊弟之難兄也,趨附麟漢,締結厚謙,凶謀祕計,漫爛和通。昨冬徐命善之疏出也,將晦之義理,煥若日星之明,幾危之宗社,安如盤石之固。苟有一分秉彝之心者,孰敢異意於其間,而象厚,奰慝撐中,猜棘滿腔,乃徐門宗廈復出之說,肆然發之於與人酬酢,究厥心腸,與瑩中之深文,翔雲之斥之溫室,便是一串貫來,而商輅之機關陰祕,善海之下語陰慘,亦從範圍做出,負犯如此,王章焉逭?今此放歸之命,雖出於我聖上涵貸之德意,而三尺至嚴,罪在罔赦,若此之類,決不可尋常處之。請還寢尹象厚放歸田里之命,仍施絶島定配之典。答曰,不允。
靈光等官荏子島居沙工姜興之等渰死事,傳于鄭民始曰,令本道恤典擧行。
光陽縣南村居良人金沙邑等人物渰死事。
傳于鄭民始曰,令本道恤典擧行。
濟州貢馬所載船船格等渰死事。
傳于鄭民始曰,令本道恤典擧行。
領府事金相福,判府事金陽澤·金尙喆·李溵等箚曰,伏以今者兩賊貫盈之惡,實爲一國懲討之本,苟非罪關宗社,憤切神人,則上自朝廷,下至韋布,何故鎭日瀆擾,不得請則不知止耶?噫嘻,痛矣。以我先大王至仁之德,止慈之心,眷言宗國,每下祖孫相依之敎,逮夫昨冬,至有酬應,代勞之命。此時此擧,苟有一分體國之誠者,惟當替揚承奉之不暇,而噫,彼麟漢,抑何心腸,必欲沮敗乃已,敢以三不必知之說,肆然違拒,略無顧忌。非有無君不敬之心,則豈忍以此等罔測之語,萌諸心而發諸口乎?其他威脅恐動之不一其端,此固聖明之所洞燭,而亦嘗屢發於筵席者,顧其罪,雖千誅萬戮,何足以贖其萬一哉?至若厚謙,以妖惡之性,敢懷爭抗儲君之心,自殿下受命聽政之後,自知其作孽之難逭,狼顧狐疑,爲計益急,粧出妖雲,爲剪除羽翼之凶謀,煽動浮言,爲誑惑人心之陰計,況且差待春和之說,揣摩經營,益可見其計之無所不爲。以我殿下平日眷愛之心,何負於渠,而渠之讐視我殿下,一至於此哉?惟彼兩賊之眞贓畢露,負犯此極,雖以今番諸賊之凶書凶言觀之,其首尾綢繆之謀,表裏糾結之狀,使渠輩其欲自明,豈可得乎?恒·簡·善·輅之類,略加鋤治,而究其窩主,兩賊是也。支流餘孽,雖已行法,元惡大憝,尙此假息,本末倒置,輕重失序,豈不使四方聽聞,竊議朝廷之處分乎?其所罔赦之罪,必討之義,百官之庭啓,三司之箚疏,庶無餘蘊,而不允意在之批,有若循常隨例之答,此豈古聖王四罪咸服之義乎?悖逆如此賊,凶狠如此賊,而當斷不斷,天討尙稽,一日二日,輿情愈鬱,窮寇之逞惡,困獸之反噬,慮何所不至。目今事勢,有不容一味忨愒,適値時相奉命,連籲無路,玆敢來會闕外,復申前請。伏乞聖明,念宗社無窮之慮,思亂賊必誅之義,廓揮乾斷,亟賜允從,以洩一國之輿憤焉。取進止。答曰,省箚具悉卿等之懇。靳允之意,已諭於庭批,更何多誥?仍傳曰,此批答,遣史官傳諭。
行副提學吳載純,應敎兪彦鎬,副應敎尹弘烈,校理鄭元始·沈豐之,副校理徐有防·鄭宇淳,副修撰李獻慶等箚曰,伏以臣等,猥將沐浴之義,筵奏箚陳,罄竭衷曲,而及奉聖批,終靳允兪,此莫非誠淺辭拙,不能孚格之致,臣等相顧慙惶,繼之以抑鬱憂迫之至。噫,彼兩賊貫盈之罪,旣已昭布於國人之耳目,備悉於前後之合辭,則固不容復事臚列,而及至今番鞫獄之後,益聞其所不聞,益知其所不知,其包藏之禍心,排布之凶謀,表裏交煽,後先唱喁者,愈復彰露無餘矣。臣等之前箚所陳,蓋以其眞贜斷案,實爲根抵於近日群下不逞之徒,則尤不可不亟加天誅,永絶亂源,故其所敷陳,只擧大義而已,臣等請復逐項條列,以冀聖鑑之洞悉焉。夫以厚謙幽陰之勢,而憑恃締交,腸肚相連者,卽麟漢也。以麟漢盤結之固,而爲其爪牙,跳踉恣睢者,卽今番諸逆也。試就諸囚鞫案,溯源而論之,則讐視重臣之疏,公傳不道之言者,是誰之倡歟?凶國之妖雲,啓之於先,酬恩之逆淵,應之於後者,是誰之使歟?暗圖切友之作相,網打善類,布列掖庭之私人,伺察禁奧者,究厥心腸,將欲何爲歟?至於謀除宮僚,以孤儲闈之勢,潛探聖候,欲遂翻覆之計,則至今追思,骨驚心寒。噫嘻,痛矣,爲人臣子,忌嫉貳極之英明,沮遏大策,危撓國本,是何極惡大罪也?又況煽動浮言於潛蓄未發之先,密布機關於凶圖旣露之後者,其首尾情跡,灼若觀火。歷擧其陰謀逆節,卽往牒之所未聞者,有一於斯,固已在法罔赦,矧玆集衆惡而萃一身,乃使支流餘黨,獨被邦憲,而厥魁則尙直假息於覆載之間,豈有如許法理哉?國人之所共誅,王法之所難容,雖以人主之尊,亦有所不得低仰於其間,則殿下何若是一向靳持,罔念王綱之徒隳,群情之益激也耶?臣等以爲,此賊不誅,則國無以爲國,人無以爲人,玆又不避煩複,齊聲仰籲。伏乞勿復留難,快降明命,使王章得伸,亂賊知懼焉。取進止。答曰,省箚具悉。其所條列,雖見沐浴之義,迄今靳允,意亦在焉,卿等其須諒之。
丙申七月初二日,兼春秋張顯慶,刑曹啓目,罪人尹起莘加刑,啓。傳曰,依前推問爲良如敎。
刑曹啓目,罪人李長煥加刑,啓。傳曰,更加嚴刑,期於得情爲良如敎。
刑曹啓目,罪人奴金伊加刑,啓。傳曰,更加嚴刑,期於得情爲良如敎。
丙申七月初二日辰時,上御廬次。藥房入診入侍時,提調徐命善,副提調洪國榮,假注書柳孟養,記事官卜台鎭·朴祐源,醫官吳道炯·徐命緯,以次進伏訖。命善曰,夜間聖體,若何?上曰,一樣矣。命善曰,齒根受鍼處,今日,何如?上曰,今則快差矣。國榮曰,今夜寢睡,何如?上曰,穩寢矣。命善曰,今日湯劑,去沈香,調朱砂進御,似好矣。上曰,昨日已諭於副提調矣。上曰,雨水太過,農事誠爲可悶。命善曰,陰雨連霔,故禾穀不善發穗云矣。國榮曰,非但農事之爲害,山陵役事,自多妨害云,可悶。命退去,諸臣以次出。
丙申七月初二日巳時,上御廬次。改建堂上入侍時,行司直具允鈺,右副承旨鄭民始,假注書柳孟養,記事官卜台鎭·朴祐源,以次進伏訖。上曰,改建役事,幾何爲之乎?允鈺曰,齋室小次,方施丹靑,而外役,擧動前似當了當矣。上曰,正堂,移奉後當始役矣。允鈺曰,然矣。正堂排設祭床,依宗廟例,以四座爲之乎?上曰,依爲之。允鈺曰,彰義宮移奉時祭床,何以爲之乎?上曰,以中排設廳件移設,可也。允鈺曰,龕室,依宗廟例爲之乎?上曰,依爲之。上曰,正堂庭稍廣,然後百官行祭時可容矣。允鈺曰,內庭大廣矣。上曰,冬前果畢役乎?允鈺曰,不待冬節,九月內當畢矣。上曰,別堂,十月前,似難畢役矣。民始對曰,若不修粧,則冬前可畢矣。命退去,諸臣以次出。
丙申七月初二日未時,上御廬次。藥房副提調持湯劑入侍時,副提調洪國榮,假注書柳孟養,記事官卜台鎭·朴祐源,醫官慶絢,以次進伏訖。絢奉湯劑進前。上進御,命國榮讀徐逈修疏賜批,命書大臣箚批,命書堂箚批,命奉審承旨入侍。同副承旨李得永進前。上曰,日氣若是陰濕,土色,何如?得永對曰,土色如常矣。上曰,役軍,皆無病赴役乎?得永曰,臣以上敎勞問,則皆無事云矣。命退去,諸臣以次出。
上在慶熙宮泰寧殿南行閣廬次。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
洪國榮啓曰,預備兼春秋朴鎭宇,身病重,勢難察任,今姑減下,其代,令該曹口傳差出,何如?傳曰,允。
李得永啓曰,卽伏見京畿水使申大顯今春夏等褒貶啓本,則邊將無一人居下,殊無嚴明殿最之意,推考警責,何如?傳曰,允。
傳于洪國榮曰,副提調持加減心腎湯入侍。
傳于洪國榮曰,金吾滯囚可悶,令次堂今日內捧供以聞。
洪國榮啓曰,摠護使,元陵開金井奉審後來待矣。傳曰,入侍。
兵曹口傳政事,副司果沈有鎭。
洪國榮,以禮曹意啓曰,卽接徽陵別檢所報,則今番大雨,本陵陵上北邊曲墻,廣十一尺七寸許,高二尺二寸許,外面頹圮云,陵上曲墻頹圮,則曾無慰安之擧,慰安告由,依前例不爲擧行,只本曹郞廳,當爲進去奉審,而去六月十五日所下傳敎中,禮曹堂郞奉審之行,太涉文具,徒煩廚傳,皆令待修補時進去事,命下矣。今亦依聖敎擧行,有頉處,待晴卽爲擇日修改,何如?傳曰,允。
大司憲金相翊,行大司諫沈履之,行副提學吳載純,執義李一曾,司諫申應顯,應敎兪彦鎬,副應敎尹弘烈,掌令柳榮鎭·尹弼秉,持平沈有鎭·金履厚,獻納朴天衡,校理沈豐之·鄭元始,副校理徐有防·鄭宇淳,正言姜,副修撰李獻慶啓曰,請文女按律處斷。請厚謙快王法,其母依律處斷。請付處罪人申晦,亟施遠竄之典。請古今島荐棘罪人麟漢,依律處斷。請門黜罪人韓翼謩,中道付處。答曰,不允。
大司憲金相翊,行大諫沈履之,執義李一曾,司諫申應顯,掌令柳榮鎭·尹弼秉,持平沈有鎭·金履厚,獻納朴天衡,正言姜啓曰,請巨濟府荐棘罪人尹養厚,亟令王府拿鞫嚴問,快正王法。請穩城府定配罪人趾海,黑山島定配罪人纘海,更令王府拿鞫嚴問,快施當律。請薪智島定配罪人敬彬,熊川縣定配罪人成運,亟令王府,更爲拿鞫得情。請還寢尹象厚放歸田里之命,仍施絶島安置之典。答曰,不允。
執義李一曾啓曰,妖宦壽賢之締結一種嗜利之兇徒,漫爛和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。洪述海,身爲方伯之任,犯贜之數,至於萬兩之多,道臣旣已査啓,王府亦以議讞,則其在國法,不可容貸也,明矣。今此酌處之命,雖出於我聖上好生之德意,贜律不可嚴,王法不可不伸。請鏡城府定配罪人洪述海,依律處斷。元義孫,曾於湖南藩任也,其所貪汚已著於本道査啓,而錢至十萬,米爲二萬,其在懲墨之道,決不可容貸。今此酌處之命,雖出於好生之德音,三尺至嚴,豈定配而止?請東萊府定配罪人元義孫,依律處斷。因山卜日,何等至重大至敬謹處,而罪人金曄,乃敢以羊刃等說,肆然及於奏御文字,殿下所以嚴斥之痛禁之者,可以見照燭奸狀,杜絶後弊之盛意,而及伏見該曹草記,則不過以詐不以實論,只施杖徒之律,失之太輕。請罪人金曄,嚴刑島配。往在癸巳,嶠嶺一路,最被旱澇,而尙州以物衆地大之處,其所賙賑,非比他邑,而牧使鄭錫達,藉其勢焰之薰天,恬視餓殍之在地,尙州一境,冤聲載路。及其畢賑之後,其時監司金華鎭論賞之啓,則錫達善事賙飢,擢置一道之最,自備穀物,多至五百之數。惟彼錫達之罪,固不可勝誅,而按察一道之重寄,不思九重之倚畀,諂事厚賊,曲意承志,虛張無麪之穀物,敢徼莫重之恩資,苟非平日之蝨附,寧忍爲此哉?畢賑遞歸之日,乃以千包之穀,劃給錫達,以充錫達之私用,傳說之喧藉,莫不唾鄙。經筵淸選,備堂要任,何嘗彷彿於渠身,而歸卽見通,豈非厚事彼賊之明效耶?以此以彼,附麗逆謙,循私蔑公之狀,昭不可〈掩〉,當此次第鋤治之日,決不可置而不論。請戶曹參判金華鎭,遠地定配。先正臣宋時烈廟庭追配事,已有成命,將擧曠世之闕典,我聖上崇儒重道之盛意,孰不欽仰?第當壬癸之際,兇逆宵小之輩,前後繼起,其所以誣辱先正者,罔有紀極。時移事遠,雖不以一一追討,而如尹尙通者,以道峰院任,當先正黜享之時,至有藁索曳版之擧。渠身爲士子,若有一分人心,則豈忍爲此?士林之間,傳說至今,尙爲之扼腕裂眦,其在懲惡討凶之義,斷不可以其身故而置之。請故縣監尹尙通,亟施追奪之典。
答曰,不允。
獻納朴天衡啓曰,南海縣園籬安置罪人具庠,本以凶譎之性,兼有悖戾之行,陰結兇類,綢繆祕謀,出沒閃倐,如鬼如蜮,而今其兇肚眞臟,綻露於兇賊載興文書中所捉書札,指意叵測,情節難掩,則今此酌處之命,雖出於好生之德,三尺至嚴,決難容貸。請南海縣安置罪人具庠,更令王府嚴鞫得情,快正王法。大靜縣爲奴罪人金壽賢,以幺麽宦寺,交結工夫,終爲兇賊之根抵,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢,更令王府拿鞫嚴問,依律處斷。南衙北寺,其限隔絶,我朝法意,尤爲截嚴,一有所犯,在法難容。中官申德龍,請簡義州府尹洪龍漢之事,方有行査之命,若使査事有實,曲循其請,則顧其〈罪〉,豈但止於罷削薄勘而已?龍漢之平日持身,不能自飭,致中官敢生因緣干囑之計者,旣此一節,已是淸朝搢紳之羞,其所警責,不必待行査決末之後也,明矣。請司直洪龍漢,爲先削職。旌義縣荐棘罪人尹泰淵,本以兇猾之性,素畜拔扈之志,交結厚賊·麟漢,作爲腹心瓜牙,身帶將兵之任,晝夜出沒於厚賊·麟漢之家,蹤跡陰祕,爲世指目。以今若淵敢售護逆之計觀之,其於平日,稔受泰淵之慫惥,故陰護麟漢,卽爲泰淵之地,當此厚賊·麟漢嚴討之日,其陰謀綢之狀,不可不究覈,施以當律。請旌義荐棘罪人尹泰淵,亟令王府拿鞫,嚴問得情。答曰,不允。
戶曹判書鄭弘淳疏曰,伏以日月易邁,因山漸邇,伏惟聖慕益切,何以勘處?仍念宣惠郞廳之新羞啓下後付軍職,例也。郞廳李昌中,新差單子入啓未及判下,而臣於昨日在闕中,只聞開政,未覺啓單之未下,循例送言於該曹,而該曹於昨政,已付軍政,厚單則今日始爲啓下,臣方始覺悟,自不知惶汗之浹背也。噫,差單啓下,事體甚重,臣旣昏錯,未及照檢,而徑先送言,致此付職於未啓下之前。情雖出於疎忽,跡實涉於放倒,玆敢擧實自首,仰請譴何。伏乞聖明,亟勘臣罪,以爲臨事不審者之戒,李昌中軍銜,姑令勿施,更待後政差下,不勝幸甚。答曰,省疏具悉。軍職之在於啓下之翌日,卿其無乃未詳事實而然耶?卿其勿辭。
漢城左尹徐有隣疏曰,伏以,嗚呼,亂臣賊子,何代無之,而豈有如近日諸賊之窮兇極妖者哉?根抵窩屈之盤據固結,醞釀排布之閃陰祕聞者,爲之骨冷,思之不覺心顫。何幸皇天默佑,凶圖逆節,畢露無餘,妖腰亂領,次第伏法,萬象昭朗,八域咸覩。此誠宗社莫大之慶,而元惡巨魁之如麟漢·厚謙者,偃處地上,尙逭王章,輿情轉激,餘虞多端。顧今含生之類,孰無沐浴之忱,而如臣之痛心疾首,誓不與此賊輩俱生者,尤有倍於他人,玆於陳情之章,首進討逆之義。惟聖明,亟揮乾斷,快降兪音焉。竊伏念賤臣之得有今日,伊誰之賜也?一則惟我殿下,二則惟我殿下。從古人臣之蹈危獲全,受恩罔極者,必曰朽骨傅肉,槁木生花。臣每誦此言,心竊悲之,不意迺者於臣身,親當也。噫嘻,痛矣,日前事尙忍言哉?惟彼凶賊之構誣臣,謀害臣者,驅陷惡逆也,離間骨肉也。其爲計也至密,其爲心也至㦧,而惟我殿下旣生之,又昭晣之,拔之坑坎之中,置之袵席之上。臣出自圓扉,挈臣弟,歸見臣祖母及母,中夜秉燭,相對如夢,而只有聚首血淚,百拜攢祝而已也。嗚呼,天日昭揭,魑魅莫逃,象賊之必欲甘心於臣者,聖明旣盡俯燭,今不必更事覼縷,而言之絶悖,亙古無比,至今追思,心膽俱掉。蓋其自來趍向,逈然不同,中間疑怒,從以轉加,早晩毒螫之來,可立而俟,而雖以本事言之,始焉仇視國是,懷憤於據理之責,終焉譸張凶論,首謀於逞憾之圖,創起白地之誣說,道出包藏之逆心,終至於自做自傳,密囑死友,前唱後喁,百端構捏,其將湛滅而後已,古今天下,寧有是哉?至於簡·恒諸賊,則臣旣無九齡之先見,辨之於未然之前,而以其居在近地,且兼同朝間,嘗與之往還矣。挽近以來,賤臣兄弟,猥蒙先大王曁我殿下拂拭之恩,職名聯翩,不離於喉院雷肆之間,而其所以與同周旋者,卽是爲國盡忠之人,則於是乎內懷忌克,外騰謗訕,時或逢着,形跡頓殊,人多爲之過慮,臣亦自知其危,果於今日,不爽前者之料,噫嘻,其亦凶且巧矣。然此豈獨以臣一人而已哉?蓋當我聖上新服厥命,百度惟貞,兇黨屛黜,藎臣登庸,則惟彼失志群下不逞之徒,怨懟轉深,媢嫉益急,必欲戕害忠良,快售網打之計,而賤臣兄弟,亦未免餘波之及焉。思之至此,寧不懍然?嗚呼,日月至光輝也,大明或障於尺霧,慈母至親切也,機杼或投於三至。古人之遭罹構誣,卒能見白者,歷考往牒,僅一二數,而今臣則幸賴我殿下至慈至明之聖,獲免爲不忠不孝之鬼,雖今日脫累,明日就木,誠無毫分遺憾,而不自意京兆新命,遽及此際,殊恩洪渥,洋溢一身,瞻聆所及,莫不感涕,況在臣心,當復如何?噫,粉身糜骨,赴湯蹈火,卽臣子報答君父之義,而顧臣所被之澤,所叨之恩,天地猶小,河海莫量,則抑將何辭爲說,形容其忱誠之萬一也耶?臣自經此事,震剝惶懍,神魂靡定,每一念至,忽忽忘生,中夜以興,殆不覺繞壁彷徨。日昨之復隨冠免,雖出於懲討爲重,叩謝是急,而至於當世之念,便同灰冷,尙何論其出入榮塗,翶翔周行也哉?且臣所自悼者有之,臣本無似,百不猶人,而通籍一紀,馳太驟,凡係淸要,颺歷殆遍,人忌鬼猜,理固使然,向日之幾陷罔測,未必不由於此。今若依藉昭釋之鴻恩,不思所以歛跡之道,則過福之災,恐難終免,而又安知其何樣駭機,伏在於冥冥之中耶?伏乞聖慈,察臣悲苦之情,諒臣危縮之私,亟削臣本兼諸任,仍令選部勿復檢擬於政注,使之杜門屛跡,沒齒歌咏,以垂終始曲保之澤,千萬幸甚。答曰,省疏具悉。已盡俯燭,卿何過辭?勿辭,卽爲察任。
同知洪益弼疏曰,伏以昊天不弔,大行大王,奄棄臣庶,如喪之慟,率普惟均,居諸易邁,因山期迫,伏惟我殿下孝思攀慕,益復罔極。噫嘻,痛矣,從古亂逆,何代無之,而豈有如今番諸賊之窮凶極惡者哉?至於簡賊,不幸出於臣同宗之間,雖非袒免之親,而行列名字,旣與臣之子姓同矣。憤疾羞痛,有倍於他人,其在滅親之義,宜有改各之擧,而臣之從子相纘,適在鄕廬,族姪相聖,待罪外邑,其他秩卑官微者,無由自達至懇,而名係朝籍,又不得擅改矣。臣之替陳,極知猥越,而旣在父兄之列,且有他家之例,不避煩瀆,敢將相纘等相字,改以秉字之由,短章仰籲於嚴廬之下。伏乞聖慈,特命照例許施,俾安私義,千萬幸甚。答曰,省疏具悉。所請依施。
判敦寧李益炡等疏曰,伏以臣等,俱是昨日庭籲中人,誠意淺薄,終不能仰格天聽,臣等達宵耿耿,誠不勝抑塞憂鬱之至,玆敢相率而更籲焉。嗚呼,兩賊之罪,可勝誅哉?王法之所必討,國人之皆可殺,而尙今假息於覆載之間,致使亂孽鴟張,凶論肆行,譬如蔓草而不去其根,撲火而尙遺其薪,其爲宗國之憂,世道之禍,靡有涯極,則殲厥巨魁,以絶不逞輩之覬覦者,尤豈容晷刻少緩哉?噫嘻,昨冬國勢之凜綴,時事之岌嶪,雖微末疎逖之臣,莫不有隱憂深慮。況以戚畹大臣,久在藥院,昵侍前席,苟有一分人心,豈無遑遑焦迫之意,而惟彼麟漢,乃反得意揚揚,其心以爲固寵保位,莫此時若也,招權納勢,莫此時若也,植黨濟私,莫此時若也,無計不售,無慾不遂。始則夤緣厚謙而爲媒進之階,終則籠單厚謙而作聲勢之援,及其凶心滋長,手勢漸滑,則貳極之尊,謂可以力抗,若有一言一事之少拂其心,則輒以犯分不道之說,脅持恐喝,無所不至。惟其黠猾之性,自知其平生罪惡,莫逃於英明之照,筵席侍坐之際,每懷不平之意,及其至誠懇惻之敎,乃有代聽機務之命,則佯若不知,一意漫漶,末乃以三不必知之說,肆然爲阻搪之計。是則忌嫉之心,久藏於內,僭猾之跡,自露於外者,而猶未能逞其凶臆,則暗嗾妖雲,闖進凶疏,潛引趾海,圖置相職,以爲先除翊護之臣,仍圖不軓之計。歷考往牒,亂逆何限,而豈有若此賊之窮凶極惡者哉?至若厚謙,則亦一天生妖逆,挾其幽陰之逕,而恣行威福之權,布羽翼爪牙之勢,懷莽操懿溫之心,日夜揣摩,乃是陰移國柄也,內外煽動,莫非危逼儲位也。何幸宗社有靈,慝謀未逞,則又藉麟漢之勢焰,沮戲聽政之大策,及夫聖斷赫然,离明代照,則又敢以耇·輝復出,囚人南間等凶言悖說,悍然咆哮,略無顧忌,此實古今天下所未有之亂臣賊子也。惟此兩賊,實爲今日之元惡巨魁,而一向涵貸,尙逭典刑,故其旁生之孽,亂流之派,至有若淵·簡·恒等諸賊,脈絡根因,首尾相應,愈出愈惡,如印一套。雖幸天日赫臨,魑魅莫逃,妖腰亂領,次第就法,而惟此兩賊魁之尙靳顯戮者,不但輕重之倒置,其平日卵育之輩,安知無伺釁抵隙,接跡而起,以貽國家無窮之禍乎?臣等思之及此,不覺凜然而心寒。今若亟誅兩賊,以除元惡,則寔繁之徒,自底消滅,朝廷之上,永絶亂萌,此則非臣等之言,卽一國之言。臣等伏覩我殿下踐阼以來,政令擧措,一循天則,好惡顰笑,咸服人心,而獨於治逆之道,尙未免失之太寬。是則於古聖王五刑五用之義,得無所歉,而爲國家深長慮者,安得不有憾於天地之大也?玆敢百僚齊聲,沬血而痛陳之。伏願殿下,快正兩賊之罪,亟施邦刑,以洩神人之憤,以副臣民之望焉。答曰,省疏具悉。已諭大臣之箚矣。
大司憲金相翊,行大司諫沈履之,執義李一曾,司諫申應顯,掌令柳榮鎭·尹弼秉,持平沈有鎭·金履厚,獻納朴天衡,正言姜等箚曰,伏以臣等,以請討麟漢·厚謙兩賊之罪,逐日合辭,便作故紙,入而筵爭,出而箚陳,天聽逾邈,一兪尙稽,至使元惡大憝,至今偃息於地上,莫非臣等不職之罪,復何顔面,自處以臺閣之任哉?然而春秋之賊,不可不討,君父之讐,不可不誅,雖使臣等,手刃剮裂,將有餘憤,何可以一向靳允,或敢少緩於懲討之義哉?噫嘻,亂臣賊子,何代無之,而豈有若麟漢·厚謙者乎?雖在往牒,後之讀史者,必切齒扼睕,毛髮盡豎,千載之下,欲食其肉,況臣等尙與此賊俱生乎?君臣之義,無所逃於天地之間,一有犯分,難免亂逆之科,顧此兩賊之惡,豈止犯分而已?其締結之狀,綢繆之謀,聲勢相依,腸肚相連,布腹心而潛伺動靜,設機關而暗圖篡奪,厥類寔繁,流言廣布,遂使國勢凜綴,聖躬孤危,當時之事,尙忍言哉?到今思之,有如痛定思痛,不覺心驚骨寒,頭顫膽慄,苟非惟天惟祖宗,眷佑宗祊,則安知其保有今日也?噫嘻,痛矣,三不必知之說,肆發於筵奏之際,耇·輝復出之言,敢騰於書札之中,渠輩眼中,果有君父,果有國家乎?我殿下潛德英明,係億兆之望,而獨兩賊嫉之,付以艱大,協精一之傳,而獨兩賊沮之,兩賊之心,將欲何爲?翔雲之急書,誰使之投也,若淵之凶疏,何自而發也?剪除宮僚,其將謀逼於何地,潛引趾海,其將得力於何事?眞贜逆節,畢露無餘,恒烈·善海,已伏王章,巨魁元惡,尙逭天誅,古今天下,寧有是理?好生之德,如大舜而四凶必殛,敦戚之仁,如文帝而薄昭必誅。今此兩賊,窮天極地之罪,直是莽操懿溫者流,豈但如四凶薄昭而止哉?天網太恢,大慝尙存,根株未拔,孽芽層生,國法無所施,亂賊無所懲,豈不大可懼哉?伏願殿下,廓揮乾斷,亟允麟漢·厚謙按律之請,以洩神人之憤,以杜亂逆之源焉。取進止。答曰,省箚具悉。已諭大臣之箚矣。
大司憲金相翊,行大司諫沈履之,執義李一曾,司諫申應顯,掌令柳榮鎭·尹弼秉,持平沈有鎭·金履厚,獻納朴天衡,正言姜等箚曰,伏以今日三司百僚搢紳章甫之沬血飮泣,明目張膽,欲使天討必行,王章亟擧者,誠以麟漢·厚謙通天之罪,貫盈之惡,決不可一日容貸於覆載之間也。殿下之久拂輿情,尙靳一兪者,抑何故也?聖人好生之德,恤刑之意,爲其有一分可原之端,而今此兩賊,窮凶極惡,陰謀祕計,尤著於今番獄案,情跡狼藉,不啻泥獸之鬪,逆節昭著,皆知司馬之心,則好生恤刑,非所可論於此賊也。以其備員大臣也,則歷觀前史,大奸巨慝,皆是位躋三事,竊弄威柄,廣布黨與,脅持君上,亂臣賊子,多出於大官,則誅戮之章,豈嘗以此而或緩乎?以其身係戚屬也,則密近宮闈,拚聯禁掖,內而危逼人主,外而鴟張聲勢,遂成厲階,多出於近戚,則懲討之典,豈嘗以此而或貸乎?五刑之屬,首誅大憝,三尺之法,先施亂逆,則夫刑法者,大公至正,雖以人主之尊,不得低仰於其間也。今若以大官戚屬,或有容貸,則春秋之無將,漢法之不道,其將施之於何地乎?臣等之所爭者,卽萬世不易之典也,殿下之所靳者,卽一時不忍之心也。以殿下之明聖,豈不念及於此,而曠日相持,使國體徒損,群情愈激乎?臣等相率齊籲,至再至三者,良以天經地緯之不容已,臣分人理之所當然。伏願殿下,亟賜允兪,明正典刑,使王章克伸,輿憤少洩焉。取進止。答曰,省箚具悉。旣啓且箚,一日再煩,予之爲悶,不但在於〈?〉,疲於酬應也,卿等停之。
行副提學吳載純,應敎兪彦鎬,副應敎尹弘烈,校理鄭元始·沈豐之,副校理徐有防·鄭宇淳,副修撰李獻慶等箚曰,伏以臣等,申控嚴討之義,顒俟開許之音,及伏奉聖批,若曰其所條列,雖見沐浴之義,迄今靳允,意亦在焉,卿等須諒之者,臣等聚首擎讀,始焉而喜,中焉而惑,終焉繼之以抑塞憂遑也。臣等竊自念前後所陳,短拙膚淺,奚足以見槪上心,而只是出於爲國家討亂賊之公心,故殿下不以爲不可,許之以沐浴之義,此所以爲喜也。上之於下,從違可否,惟義是視,義之所在,意雖不欲,勉而從之,乃明王所以取人爲善之道也。今於討逆之大義,殿下終不報可,輒以意有在焉爲敎,臣等愚迷,終莫曉聖意之何在,此所以爲惑也。今此大論,非臣等之言,卽百僚之言也,非百僚之言,卽一國之言也,非一國之言,卽天經民彝之所不容已者也。然而一日二日,上下相持,應行之顯戮尙稽,潛滋之凶圖未戢,臣等之抑塞憂遑,庸有極哉?恭惟命哲伊始,化理維新,刑德竝流,施措俱當。臣等竊以爲,虞朝之四罪咸服,庶幾復覩於今日,而況彼二賊,罪關宗社,惡貫天地,臣等言之竭矣,聖鑑燭之盡矣,有何一毫顧惜於此輩,而乃以一時不忍之意,欲屈萬世不易之法,是豈平日所仰望於奉三無用五刑之聖世也哉?臣等連日齊籲,至再至三而不憚煩者,非敢爲循常應文也,誠以國賊不可不討,亂源不可不防,而不得請則不可止也。殿下不諒臣等之心,而徒欲使臣等諒殿下之心也耶?惟願聖明,恕其強聒之罪,察其公共之憤,快賜處分,明正典刑,使宗國去危而就安,使臣等轉憂而爲喜,不勝大幸。取進止。答曰,省箚具悉。予不多諭,卿等觀於今日綸音之頒,而可以知予意矣。
工曹參議徐逈修疏曰,伏以昊天不弔,大行大王奄棄臣民,域中含生,擧切如喪之慟,日月易得,因山之月已屆,伏惟我殿下,聖孝出天,攀慕罔極,何可堪居?仍伏念臣,受恩先朝,出守東藩,三年而歸,拜哭殿庭,惟有徹天之聲,徹地之淚而已,尙復何及?臣於兩日庭請,隨衆進參,而一啓再啓,至於七八啓,以我殿下之明聖,豈不知此兩賊之不可不亟誅,而迄未承允兪之音,區區寸忱,憂憤抑塞之餘,且不勝訝惑之至矣。乃於庭班,偶接政眼,則逆麟兩姪之名,在於承旨望中,噫嘻,此何事也?若使麟漢,謂之非逆,則初不齊聲請討,可矣,苟非然也,庭討方張之日,遽擬近密於應坐之人,豈非怪駭之甚乎?厚謙之叔遠達,以狂易之人,而頃者已施放逐之典,治逆之嚴,固當如是,而麟漢之姪,視同平人,無礙淸望,抑麟漢之罪,輕於厚謙而然耶?大抵自初聲罪麟漢之辭,比厚謙則不啻輕歇,後乃不得已發啓,不得已庭請,今又不得已與厚謙竝請極律,而遣辭之際,極其審愼,恐或傍及於洪家中一人,無乃洪家麟漢之外,人皆純忠,無一可議者耶?與厚賊約婚之龍漢,於此亦可見其有是兄有是弟,而鋤治厚黨之論,獨不及於龍漢者,又何故也?雖以合啓觀之,逆賊之去姓,自有其例,而厚謙則去姓,麟漢則不去姓,麟漢之罪與厚謙,終有輕重之可言耶?慮患之意,至請把守於厚謙之門,而麟漢之子若弟姪,任其橫行於城中,而莫敢誰何,以此爲銓官者,不敢拔其姪於政望。以臣見之,麟漢之罪,殆有甚於厚謙,而麟漢之勢,尤可慮於厚謙也。噫彼,銓長,非忠臣之姪乎?以忠臣之姪,而顧惜逆臣之姪,已非常情之所及,而且銓長,方典文衡,啓草多出其手,如許不誠之辭,宜其未足以孚格天心,殿下之靳允,良有以也。蓋洪家之擅弄威福,厥惟久矣,擧世靡然,靡哲不愚,陋者懷其惠,弱者畏其勢,至若名家子弟,陷溺其良心,只知有洪家,而不知有國家,吁,其殆哉。及夫若淵之疏出,而護逆亦逆之敎,昭如日星,誅討之典,略行於洪家之切姻密客,則於是乎搢紳之間,稍換頭面,自付於沐浴之義,而其出於斷斷赤心,不顧利害禍福者,絶少其人。如是而凶賊,何日可誅,大義,何日可伸耶?臣切痛之。臣非言官,而於目下懲討事,憤極欲死,不得不略擧其萬一而陳之,惟聖明,少垂察焉。答曰,省疏具悉。以吏判平日之心,豈其緩忽而然乎?
同義禁沈頤之·金載順等疏曰,伏以臣等卽伏見傳敎下者,有滯囚可悶,令次堂捧供以聞之命矣。臣等今方承命開坐,如例捧供,而至於南間重囚,有不敢昧然奉行者。蓋其所犯至重,旣有具格取服,報政府詳覆之命,則此非尋常罪囚之比,次官擧行,實有違於重獄體之道,玆敢略控短章,仰陳微見。伏乞聖明,特賜處分焉。答曰,省疏具悉。重囚似不可以次堂擧行,只時囚捧供以聞。
丙申七月初三日卯時,上詣殯殿。行朝奠入侍時,右副承旨鄭民始,假注書柳孟養,記事官卜台鎭·朴祐源,以次侍立訖。上具衰服,詣中排設廳視膳行禮,儀注上同。行禮訖,上還廬次。諸臣遂退出。
丙申七月初三日午時,上詣殯殿。行晝茶禮入侍時,左副承旨林得浩,假注書柳孟養,記事官卜台鎭·朴祐源,以次侍立訖。上具衰服,詣中排設廳視膳行禮,儀注上同。行禮訖,上還廬次。諸臣遂退出。
丙申七月初三日酉時,上詣殯殿。行夕奠入侍時,左副承旨林得浩,假注書柳孟養,記事官卜台鎭·朴祐源,以次侍立訖。上具衰服,詣中排設廳視膳行禮,儀注上同。行禮訖,上還廬次。諸臣遂退出。
丙申七月初三日酉時,上御廬次。摠護使入侍時,右議政鄭存謙,左副承旨林得浩,假注書柳孟養,記事官卜台鎭·朴祐源,以次進伏訖。存謙曰,日間聖體,若何?上曰,一樣矣。存謙曰,齒根受鍼處,何如?上曰,快差矣。上曰,陰雨不霽,壙中果無濕氣乎?存謙曰,極其乾燥矣。永祐園碑石月日下,書立字下之乎?上曰,當書立字矣。存謙曰,因山日,各其司假家,依丁丑年例,自大臣爲始,令所帶衙門自當之意,分付,何如?上曰,依爲之。出擧條命退去,諸臣以次出。
丙申七月初三日酉時,上御廬次。左承旨入侍時,左承旨洪國榮,假注書柳孟養,記事官卜台鎭·朴祐源以次進伏訖。上曰,右副承旨入侍。右副承旨鄭民始進前。命書綸音曰,嗚呼,辛壬之事,尙忍言哉?釁孽之徒,䲷獍之種,乃敢異論於建儲之策,岐儀於代聽之敎,陰謀滋長,怨心轉痼,馴致戊申之亂,釀成乙亥之變,滔天之禍,急於燎原,幾使宗社顚覆,搢紳塗炭。相厥所自,自於辛壬,而辛壬之時,不能掃蕩辛壬之逆,畢竟禍胎,終至於莫可救之境。此爲已然之轍,而方來之鑑,玆豈非今日君臣上下,所可懲前而毖後者哉?近日凶逆之獄事,其端雖微,其流甚大,始也猜克於儕流之間,中焉爭抗於貳極之尊,末乃肆傳不道之說,顯有不滿之心。至于今御極之後,謀愈急而計愈密,其所以爛漫綢繆,狼藉和應者,卽耇·輝·鏡·夢之所不敢道於辛壬者也。噫嘻,是何心肝,是何腸肚?爲今日北面之臣,苟有一分秉彝,則固不敢萌於心而發諸口。況是渠輩之徒黨,家世簪纓,受國厚恩,躐躋淸顯,坐致富貴,則有何怨懟於國家者,而效此辛壬凶徒之覬覦於先志之後哉?此予之尤所痛駭於凶賊之徒黨者也。原夫獄事之顚末,卽是凶徒之交通宮,締結戚里,蹤跡詭祕,脈絡通關,團聚而伺釁,醞釀而闖發,奸毒之計未行,而狼怒之意益深,如困獸之反噬,惡草之旋生,至于今番事端之作而極矣。予今不諭,在庭諸臣,旣未知凶人之謀,又不見鞫獄之案,則何以知曩日儲宮之孤危,國勢之岌嶪哉?嗚呼,當日之事,誠不忍更提,亦不欲盡說,略擧其萬一,以諭中外,嗟爾臣庶,靜聽無譁。向予在儲之時,戚里近習,未嘗假借者,誠以予之若浼之性,不合於側媚之態而然也。以此之故,異志不逞之徒,左右潛伺,日夕陰探者,卽是剪除儲君之羽翼,眩惑儲君之心志之計,凡係近侍僕御,以至掖庭賤隷,布植渠輩之牙爪部曲,儲君之一言動一語默,無不聞之,無不知之把持牢籠,不可以筆舌道也。當此之時,予之不得解衣而寢者,不知其幾許月,則到今思之,其孤危岌嶪之狀,可謂汲汲乎殆哉?戚里近習,旣皆如此,左右前後,又無可恃,賴此一宮僚之竭心保護,至有今日。凡爲戕害此人之計者,乃是剪除羽翼之凶心,是故逮至昨秋,流言益甚,用計益急,觀於令宮僚捨予避禍之敎,可以知事機之迫在呼吸也。何幸天心止慈,奸情照燭,至月之初殿座還內之日,已有所下敎於宮中者,則渠輩於此,無辭沮遏,故乃以御將執手之說,泥峴竊柄之語,又以與書金尙默之言,包得無限罔測底意,內外煽動,恣意恐喝,使予爲渠輩之所脅持而不得受先朝之明命。又於二十日筵中,麟漢以三不必知之說,肆然仰對,以至三十日筵中揮手止之之擧,而無忌之心,極矣。予猶寬假而曲恕,若重臣徐命善之一疏,辭理嚴正,打破其凶謀,則怨憾次骨,毒螫向人。及當聽政之後,窮鬼之計,愈往愈急,喚出妖雲,以爲飜覆之圖。渠輩以爲,春間痰候少差之時,密奏雲書,則臨門之擧,可以唾掌而待。又以爲雲書中溫室樹査問,則可以一網打盡矣,又以爲宮僚剪除,則徐命善輩,如摧枯柆朽。噫嘻,是何心也?歷觀前史,逮治東宮官僚,果是何許時也,則渠輩以此爲剪除羽翼之要方妙計,至于臘月二十一日,內設盛饌進之,外以妖雲急書投之。伊日,卽試取之日也。渠輩又以爲,以今日試士觀之,聖候之不勞於臨門,可以知之,至欲朝呈雲書,暮售凶計。幸賴天佑宗國,聖鑑孔昭,未試巧憯之術,旋有懲討之論,則囚人南間之說,出於厚賊之口,理外湛滅之語,登於麟漢之啓,憤鬱交中,怨懟弸心。乃於卽阼之後,當日怨國之徒,各以其罪,竝在掃除之科,戚里半在其中。所謂戚里,無非角立國家,讐視君父者,則顧安有藩蔽之可恃?官闈之間,又甚孤危,亦無保護之可言,則言念國勢,其爲凜然而寒心者,又非在儲時比。自在春宮,以至今日,左右近侍者,只是一介臣,則如有一分爲宗國之心,豈忍必欲除去,使予孤危而益無所恃也?究厥情狀,明若觀火,是可忍也,孰不可忍也?大抵漸磨旣久,根抵且固,言其兆朕,始予潛德之時,究其權輿,實自浮言之日。其所煽惑譸張之狀,殆乎無人不聞,無人不知,誠予不欲汚口,不忍泚筆。毋論事之某事,言之某言,無非渠輩之所爲,設使渠輩,初無所犯,其所傳聞而流入者,皆因渠輩之黨,則渠輩雖欲發明,得乎?渠輩設有似此之陰謀詭計,不從渠輩而聞之,則予何知之?不徒此也,由渠輩之浮言,爲渠輩之脅持,曾無一日而弛心,一時而安坐,此予之飽經而備嘗者也。嗚呼,養德春宮,朝夕講筵,所與討論者,不過經史之說,則渠輩抑獨何心,做出無根之言,作爲傳說之資乎?宮官雖甚無狀,設有云然之說,予無可答,則安有酬酢之可言乎?又如渠輩之浮言,則宮官之無狀,姑無論,予之不能潛德,可以知之。噫嘻,儲君之於廷臣,亦有君臣之分,以廷臣而無禮於儲君者,其可謂之有臣節乎?自不覺其歸於欲驅宮官而反逼儲君之罪,眞所謂欲巧反拙者也。聽政之前,初無政令事爲之聳動瞻聆,則渠輩敢以浮言,爲惑世之欛柄,聽政之後,旣有設施注措之昭布耳目,則渠輩反以譖言,爲害人之機關。其計窮而其勢急,則一轉而有雲書,再轉而爲淵奏,聲氣似殊,志味相連,枝葉纔治,窩窟旋綻。到今凶逆之徒,卽前覬覦之輩,此予所謂其端雖微其流甚大者也。從古亂逆,不一其跡,雖有稱兵之賊,跋扈之凶,而未有如近日諸賊之傍伺陰蓄,始於在儲之日,至于卽祚之後也。若商輅,以麟漢之切姻,敢生怨根之心,貽書趾海以重臣之疏曰,以機關陰祕。又以爲景象危怕,末又曰,近以風色之不佳,脾胃不定。噫,重臣之疏,卽是爲宗社大計,則曰以機關者,指意何歸?機關之不足,又以爲陰祕。聽政之日,何等時也?授受正大,朝象淸明,則渠獨何故,始焉危怕,至於不定耶?其心所在,路人所知。又若善海,亦以重臣之疏,謂之下語陰慘,則是與商輅,腸肚相連者也。若趾海·纘海·麟漢之血黨,若淵·敬彬·相簡之死友,趾海則商輅之書,往復於聽政之時,宗廈之說,酬酢於登極之後,纘海則帳殿親問之下,肆然而發惡,商輅叵測之書,不以爲凶言。若淵則感麟漢館錄之恩,預相簡翻案之謀,泰淵爲忠赤,麟漢爲國邊之說,本情已綻,因山後某般討逆爲迎合之語,眞臟畢露。至以用人專任,謂之以擧國以聽,庚申獄事,引之爲自明之端,其排布設置之狀,旣自服而受人之指嗾,爲人之嚆矢,則卽一渠黨中孤雛腐鼠。敬彬則不參聽政朝參之事,已無已節,少論欲殺老論之說,共濟父惡,譸張書筵之說,輒矢口而傳人,剪除宮官之謀,率攘臂而稱先,究厥罪狀,不可殫記。然而凡此數賊之罪惡,非不貫盈,特不過蝨附豢養,爲渠輩之卒徒,苟究其本,相簡·恒烈是已。惟彼相簡·恒烈,俱以狐狸之性,濟以虺螫之心,聲執固結於麟漢,奧援潛通於厚賊,轉相汲引,暗自結納,門生之敎,人蔘之饋,苟非情之至密,愛之至深者,固如是乎?以故相簡·恒烈,在宮僚之時,則渠輩莫不吹噓延譽,及其解宮僚之後,則渠輩又復薦引恐喝,不勝其紛紜。一或不得遂其意而副其望,則胥動浮言,噂沓背憎,乃曰昨日書筵,論及某事,今日召對,酬酢某言。特以一二事言之,昨夏科試,曰以予將起獄,昨冬代默,曰以予有用意,朝言而暮已入,昨說而今已徹,是果孰言而孰傳之歟?當是時也,以予孤危,畏彼氣勢,旣不能嚴辭退斥,則毋寧溫言巽辭,以探其本,故其根因端倪,予已熟知之矣。似此等事,於渠薄物細故,其所包藏,其所干犯,若止於此等事而已,則人命至重,豈不用寬貸〈之〉典,王言宜簡,何如是播告之修耶?噫嘻,往在戊己·辛壬之間,世道屢變,渠輩當局之後,相簡與恒烈,於講筵,敢曰,邸下不扶邸下之外家,而不除不利之徒,則戊已之徒,固當爲大北,而邸下亦將如何?重言復言,威之脅之。噫嘻,痛矣,予以孤露之餘,所依賴以生者,惟是慈宮也。且於奉朝賀,元無欲害之心,則渠輩,初何敢以大北等說,擬議於其間,爲人臣,亦何敢以此等之說,肆然直陳於儲君之前哉?此予所以至今駭痛,久而不忘者也。渠輩初爲此疑亂恐動之言,欲爲嘗試之計,予旣嚴斥而不得遂,則又轉而爲迎合之謀,乃於直中盃酒之間,兩賊屛人而相議,己巳之餘論,又從以流聞於予,將作他日容悅媒寵之資。是以相簡之招,旣曰果有謀議於恒烈,恒烈之招,又曰果有傳說於某處云,則其陰慘巧惡之前後情節,卽前古所未有之亂臣賊子也。大北之說旣不行,己巳之論又不敢售,則潛附養厚,陰結泰淵,今日做一訛言,明日做一訛言,集千古人君所無之失德,厚謙恐喝於內,麟漢威脅於外,直使予晝夜煎熬,日夕危懍,漢之梁冀之惡,不足以比於麟漢,唐之士良之罪,不足以浮於厚謙。此非特麟漢·厚謙之所自辨者也,專由於諸賊之慫惥煽惑,巧密排布之致。外面驟看,則相簡之於厚謙,似不從游,恒烈之於泰淵,似不親密,而養厚出沒於中間,泰淵綢繆於左右,同一妖肚,同一凶言,千方百計,或誘或脅,欲使予墮渠輩圈子之內。何幸天誘予衷,予志予守,愈久愈固,則於是乎擧懷自危之心,又思自全之計。輾轉層激,窮凶極惡,幾使予不安於儲位,及夫聽政之後,狼心益狠,䲷腸愈肆,至以光明之義理,欲爲沮敗,則不可不除羽翼之宮僚也。欲除羽翼之宮僚,則必欲進心服之人,然後可以行凶臆之惡,而惜乎麟漢之不得以趾海爲相也。其所密圖於內,力薦於外者,若得售於聽政之前,則國家之事,其將奈何?言之髮豎,思之眦裂,以至今番若淵之招,而怨國不道之狀,尤爲昭著難掩。恒烈·相簡,眞所謂一而二,二而一者也。摠而論之,專出於得失之患,終歸於辛壬之逆,此予所以謂之以始也猜克,中焉爭抗,末乃不道,不滿於御極之後者也。噫嘻,謂天可欺,天可欺乎?謂神可誣,神可誣乎?奸情自露,罪人斯得,國勢因是而賴安,予誣由此而快辨,此豈非上天之休,宗社之慶哉?雖然辛壬之所以爲戊申·乙亥者,特以當日之凶徒,誑誘草莽·鄕曲無識之類,以爲亂階,予於今日,若不洞諭前後之奸狀,明示誅討之本意,使八域臣庶咸知諸賊之所以爲凶逆,則安知無今日爲辛壬之徒者,嘯聚餘黨,團結無賴,以復圖戊申·乙亥之變哉?且夫諸賊,多出於故家大族,則其姻婭親友之間,漸染其氣味,訛惑其論議者,必多其人,皆從罔治之意,俾底惟新之化,咨爾中外臣庶,咸須知悉。書訖。國榮曰,觀此綸音之後,在庭諸臣,可以洞悉逆情,莫不憤惋痛泣。殿下何靳一兪,使其凶逆極賊,偃息於覆載之間乎?民始曰,臣奉書未半,衷憤益激,不覺涕淚之被面。上曰,此綸音,謄書屢件,速爲頒布。命退去,諸臣以次出。
上在慶熙宮泰寧殿南行閣廬次。
大殿·惠慶宮·中宮殿朝哭後,政院·玉堂口傳問安。答曰,知道。王大妃殿朝哭後,政院·玉堂口傳問安。答曰,罔極。
傳于洪國榮曰,左承旨入侍。
洪國榮啓曰,魂殿堂郞,依下敎來待。傳曰,入侍。
備忘記,今下弓矢,防垣萬戶李德春,西北僉使李漢誼等處給送。
傳于鄭民始曰,物膳堂上沈履之來待。
傳于鄭民始曰,戶曹判書來待。
李義翊啓曰,戶曹判書鄭弘淳,依下敎,來待矣。傳曰,入侍。
傳于洪國榮曰,左副承旨入侍。
傳于李得永曰,魂殿有下敎事,堂上金漢耆,郞廳李秉模,率事知計士,入侍。
兵曹口傳政事,副司直蔡濟恭。
林得浩啓曰,司直蔡濟恭,依下敎,來待矣。傳曰,入侍。
李義翊啓曰,三司諸臣,有稟達事,來詣閤外,請對矣。
傳于林得浩曰,請對三司所懷,書入。
洪國榮,以弘文館言啓曰,自前國恤時,卒哭過後,經筵進講冊子,有預先問議于領事入啓定奪之例矣。目今因山不遠,法講冊子,預爲問議定奪,然後冊子之備秩,懸吐校正等事,庶無臨時窘急之慮。問議一款,依例擧行,何如?傳曰,允。
林得浩,以禁府言啓曰,吳載紹附過放送,其令來待事,命下矣。時囚罪人吳載紹,依傳敎,附過放送之意,敢啓。傳曰,知道。
林得浩,以兵曹言啓曰,拆見京畿水使申大顯今春夏等褒貶啓本,則長峯島萬戶高繼允之名字,誤以望允修啓。殿最啓本,何等嚴重,而若是疎忽,不可無飭。帥臣申大顯,推考警責,何如?傳曰,允。
領府事金相福,判府事金陽澤·金尙喆·李溵,右議政鄭存謙等箚曰,伏以臣等率百僚,方欲庭籲,期準日前未準之請,卽伏見工曹參議徐逈修之疏,攙論庭請,旨意非常,臣等誠不勝驚懍惶駭之至。噫,臣等之前後庭討,凡幾遭矣,而誠淺辭拙,迄未得請,使兩魁尙逭王章,黨與先肆巿朝,天討失序,人心轉激,則毋論其言之當否,詆斥之來,亦云晩矣。臣等雖無似,顧其職則大官,豈可與之較辨,重傷朝廷之事面也哉?忝居董率之地,實無以抗顔就列,玆敢聯控短箚。伏乞聖明,亟罷臣等之職,仍勘臣等之罪,以謝人言,以安私分焉。取進止。
答曰,省箚具悉。卿等之懇,此非過自引咎者,卿等勿辭,亦勿引咎焉。仍傳曰,遣史官傳諭。
都承旨徐浩修疏曰,伏以臣向來帳殿,獲侍近密,目見凶慘之說,迭發於諸賊之書札,綢繆之跡,畢露於諸賊之供辭。竊以爲,王章旣伸於恒·簡,天討必行於麟·謙,及夫百僚庭籲,三司箚請,多士齊聲,至再至三,而兪音尙靳,臣誠不勝抑鬱訝惑之極也。噫嘻,痛矣,計出於煎除宮僚,而謀及於危逼儲位,外則恒·簡譸張,內則麟·謙煽動,苟非我先大王仁明之聖德,獨斷於淵衷,托殿下以萬機之重,則其將置四百年宗社於何地乎?譸張於外者,已先伏法,則煽動於內,尙今假息,天下無是理也。擧國之怒,終不可遏,神明之誅,終不可拂。伏乞廓揮乾斷,速賜允許,以副臣民之望焉。且臣伏見昨下綸音,益知諸賊表裏醞釀之情節,心寒而膽掉,髮豎而眦裂,未足而喩其憤也。國家何負於渠輩,而乃爲此絶悖窮凶之事乎?誕告多方,刑期無刑,是殿下昭揭綸音之盛意,則臣等所以對掦休命者,亦豈無其道也耶?蠢玆凶醜之徒,窩竇甚邃,根蒂甚固,有非一朝一夕之故,前唱後喁而黨與寔繁,左紏右連而委折多端,惟以誅殛之典,謂盡懲毖之方,則日月寢遠,見聞稍久之後,安知不義理之漸晦而隄防之漸馳乎?臣固知王言一播,昏蒙大闢,魑魅莫逃於神鼎,刑政悉擧於鑯案,不待臣僚之著辭,可見虹沴之消廓,而至若採之事實,徧之金石,臂破其顯腦,論斷乎心跡,于以明天理正人紀,而紹牖當今,傳示來考,亦是謹名分嚴忠逆之一助也。又況戊申之戡亂錄,乙亥之闡義昭鑑,已有先朝可據之法例,可則之體裁者乎?伏乞下詢廟堂,速賜成命,庸凡一日世不刊之典焉。仍念臣再昨公退之際,忽患毒腫於左足,雜試藥石,猶未收效,昨今連不得仕進,祗切惶隕,目下症勢,旬日之內,萬無起動之望,而喉司劇任,許久瘝曠,又非義分之所敢安,玆控短章,仰陳實狀。伏乞亟賜遞免,以幸公私焉。
答曰,省疏具悉。予已思之,而姑不下敎,意亦有待,卿其勿辭,調理察任。
前縣令閔昌烈疏曰,伏以臣居諸不淹,因山載迫,伏想我殿下攀擗之痛,益復如初。仍竊伏惟,大行大王梓宮在殯,節文方殷,正宜君臣上下弛心息慮,講究乎與禮,致盡乎聖孝,而元惡未誅,孽芽復萌,凶徒接跡於正名之世,而聖明惱心於痺惡之政,臣不勝憂憤沬血之至也。何況亂逆恒烈,不幸近出於臣族,緬念先故,祗增慙痛。第臣名行相類,義分難安,援例改名,不容少緩,而日昨臣之族叔百奮,陳疏請改之時,旣無相聞,果未商議,字義之間,自有意見之不同,故臣派則改之以爀字,玆敢冒陳崇聽。伏乞聖慈,特賜允可,千萬幸甚。臣無任。
答曰,省疏具悉。爾之改名事,許施。
館學儒生進士金履寅等疏曰,伏以臣等,日前以麟·厚兩賊懲討之義,仰瀆嚴廬之下,而及承批旨,竟靳兪音,臣等相顧悚惶,繼之以愕然失圖也。伊時疏擧,義急沐浴,未及遍告於多士,言又拙陋,竟未見孚於君父,臣等固訟罪之不暇,而忠憤益激,輿論難遏,玆不敢遽然退去,相率更籲,惟聖明,少垂察焉。噫嘻,儲位,國家之大本,而厚謙則危逼之,授受,宗社之大計,而麟漢則沮遏之,同惡相濟,厥罪惟均。上自搢紳韋布,下至輿儓走卒,莫不曰此賊可殺,此眞孟子所謂國人皆曰可殺者也。春秋之法,誅亂爲大,天討之典,治逆最重,不如是則亂賊無所懲畏,而綱常難以扶植矣。惟彼兩賊之窮凶情節,前後疏啓,臚列已詳,覰破無餘,而忠逆所判,關係至重,則臣等請復略陳之。噫嘻,始以麟漢之濫猾,濟以厚謙之狡惡,肝肚相連,根株互據,要托婚媾,潛蓄窟兎之計,交煽內外,顯藉社鼠之權,威脅恐喝,靡所不至。經營排布,閃忽莫測,滿朝幾盡鷹犬,一世擧皆蠅蝨,判榮枯於嚬笑之間,擅威福於顧眄之際。於是乎手勢漸滑,眼無宗國,內而旁伺密覘,敢生危撓貳極之計,外而譸張眩亂,不滿代攝萬機之敎。凶焰日熾於下,聖躬孤立於上,宗社之危,凜如一髮,思之及此,心骨俱冷。麟之逆,卽厚之所嗾也,厚之惡,卽麟之所釀也。陰謀祕計之相關,凶肚逆腸之交締,此正一而二,二而一者也,豈可使此兩賊,尙今戴頭於覆載之間哉?然而三司之爭,百僚之請,今已閱月,而我殿下一例靳允,輒曰更待下敎,又曰予意有在,將欲以大官議親之故,姑爲假貸而不忍其快斷,至使元惡大懟,偃息於枕席之上,妖腰亂領,尙逭於金木之誅,國法愈往而愈屈,輿情愈久而愈激。上下相持,時月旣久,則以兩賊無所不爲之心,逞死中求生之計者,固乃必至之勢。雖以今番凶獄見之,其徒黨之綢繆怨懟,陰護兩賊之狀,狼藉難掩,若此不已,則臣等不敢知不測之禍,伏在何地,而詩人所謂無然泄泄者,不幸近之矣。噫嘻,惟今凶徒,不過兩賊之枝葉,而次第就戮,快伸王章,至於巨魁大慝,尙稽天誅,已是失刑之大者,而有非鋤草除根之意也。惟我殿下,聖學高明,處分正大,政令施措,純然一出於義理之公,豈或有忽於討亂賊用五刑之道,而今於一國共憤之請,顯示曲貸之意。臣等死罪,竊以爲,私恩不可以掩公法,常刑不可以遲一日,擧國之討,不可以不從,必誅之逆,不可以姑貸。惡如懿溫而少延須臾,凶如莽操而能保首領,則麟經爲可廢之書,猾賊有接踵之慮,天下寧有是哉?噫,彼兩賊,窮天地亙萬古之大逆,不但爲殿下之逆臣,實爲先朝之逆臣,不但爲先朝之逆臣,實爲宗社之逆臣,律以邦憲,亟加顯戮,卽天經地義之所不可已者,而不容有一毫私意,參錯於其間者也。臣等虛竊薤鹽之費,恐負菁莪之化,兩賊未誅之前,誓不與共戴一天,玆又不避猥越,敢瀆宸嚴。伏乞殿下,廓揮乾斷,亟賜處分,明正典刑,以洩輿憤焉。臣等無任。進士金履寅·金鎜·李瑮·李羲雲·金正淳,生員洪大協,進士張至喆·李義藎·宋獻圭,生員徐澤修,進士洪秉扆·申光萬·沈公著,生員朴宗福·趙鎭大,進士尹厚東,生員閔耆燮,進士金履恭,生員趙儀逵,進士李浤·柳譚,生員徐貞輔,進士朴天健,生員朴宗敬,進士金龍柱·李靑,生員黃仁紀·李度謙,進士兪漢維,生員沈厚之·金在淳,進士李命暹,生員洪大燮·鄭東愼·申宅權·沈能協·李永源,進士尹光溫·趙鎭明,生員任晦周,進士尹光廉·李國祥·李師中·洪啓厚·許霔·李命默·朴吉源·宋文紹·李義翼·沈鍒·李秉淳·趙鎭奎·安棨·李勉兢·閔光曮·姜彙明·金熙朝·金禧燮·姜彙斌·蔡一揆·申憙淵·李箕采·尹璿東·李世述·李家煥·金敬履·尹愭·金熙采·李道永·韓時裕·李拱·盧顯國·宋重亮·許䆃·金相宅·李可遠·孟欽圭·徐有齡·李燦·姜大鎭·金復仁·李漢濯·金履良·李勉輝·金履錫·崔照·柳秉均·李翼晉·李象鼎·鄭采毅·柳光鎭·宋復休·李寅翊·李世基·李在行·沈師存·禹錫謨·朴道采·崔熽·洪景斗·李是銓·李榮澤·金隣·徐弘輔·韓光魯·張至冕·鄭彦錫·洪絲漢·閔靖世·柳肅之·閔晅·李永祖·李柱溟·李希聖·徐有容·沈銗·閔膺燮·李東翼·李挺奎·魚用羽·姜儐·朴猷煥·鄭東驥·柳泳之·趙學魯·李祉亨·尹範東·鄭經煥·申昔·李興慶·李尙榮·韓德晉·金國鉉·朴斗煥·宋文顯·閔起洙·沈翼賢·金鈺·李得履·沈能運·權㻽·金和鍾·鄭敬達·朴能源·鄭昌老·金漸·鄭師濟·柳詢·李秉喆·李薰·尹晢東·李廷書·朴宗祿·金益河·安檏·洪秉喆·權伋·閔胤世·朴宗烈·鄭杆·李克淵·朴翊壽·南涑·趙得林·洪昇·任焴·朱宅夏·朴師經·吳道亨·鄭度一·李明濟·宋魯鼎·金尙淵·李星源·徐欽修·睦黃中·尹在義·丁載運·宋翼曾·任希靖·權偗·申在文·柳煥謙·李完慶·柳性均·李廷仁·安周彬·尹履䙗·崔弘重·趙道宇·韓榮孝·李玧·朴天彬·金履翼,幼學趙寅喆·趙命喆·李輪祥·黃仁純·李光淵·南復來·沈師英·趙吉喆·任魯·尹定烈·朴絅壽·金宗鉉·趙鎭翼·金好淳·黃載鼎·李羲益·洪觀燮·權丕應·金䥐·金蓍根·趙學春·兪肯柱·金斗光·吳載紳·吳敏常·安命遠·鄭尙重·鄭尙愚·朴宗球·朴師邵·朴師郯·尹恒東·黃仁緝·金履鏽·金老根·趙德泂·洪履猷·李祖應·趙德泌·洪喆猷·李珞·徐澈修·金爾根·李義萊·尹昇東·兪山柱·申鳳朝·洪益能·李度廉·韓用中·徐有本·申漢朝·申獻朝·申龜朝·朴冕源·權太應·吳在大·韓樂裕·申熙朝·李度文·徐有榘·李英禧·徐勗修·洪秉袞·沈公權·南應來·趙學尹·洪秉孝·黃仁燾·李圭永·金懋淳·李彦植·兪漢直·朴醇源·南正和·南命和·尹得秀·蔡弘泰·吳夏常·吳箕常·蔡宗永·蔡弘直·李厚生·李厚福·任㠍·金龍淳·徐有烈·李普漢·兪漢蔣·沈能述·沈能直·兪聃柱·洪益年·李端亨·朴宗理·朴大壽·金絢采·金純采·權大應·李寬植·洪益昇·柳誠·李雨肅·李壽淵·李明謙·李義師·李義沃·李度儉·李玏·柳諄·吳允常·朴宗翊·李是鐸·李是鏞·李晦祥·趙學良·李瑞運·鄭輔仁·鄭復仁·尹衡基·趙廷錫·李彝定·李壽定·李龜定·李喜定·曺時振·鄭東琦·鄭東簡·尹行健·尹行運·吳泰珹·吳一秀·朴宗儼·朴宗正·洪樂亨·金思善·金永年·沈浟·沈澳·沈昌錫·尹亨錫·鄭鎭夏·宋聖運·尹心敎·李翼章·李承源·李性存·尹殷東·李明復·李厚源·金光獻·閔百源·李鎭奎·洪百善·李羲元·李羲坤·趙錫福·韓箕鎭·尹致愼·李綏永·李彝永·李羲觀·李恒誠·崔載喆·崔雲翼·鄭春復·沈珩之·郭遠濟·金履·鄭道新·李相謙·沈綏鎭·沈彙之·朴仁壽·李福永·金錄·尹載華·張猷煥·金厚淵·洪起忠·沈鎜·柳億·柳師喆·尹載百·嚴思健·李台衡·南履奎·金·鄭來百·李喆龜·李榮濟·李光一·宋翼振·兪憲柱·徐榦修·李仁涵·李絅延·李明德·李養德·金晩淳·崔鍾岳·徐有獻·李俰·韓光晉·李尙誠·洪景魯·李和誠·姜顯永·沈鍾河·沈思賢·沈履恭·李始吉·金熻·鄭運燾·申大翕·金載謙·李敬人·鄭日恭·李㝠·徐允輔·尹國鎭·鄭興祚·李元會·李永會·李勉培·洪大衡·朴逸源·李潤培·李良臣·禹光謨·沈絅之·禹景謨·徐沃修·金會淵·徐格修·金在岳·金命淵·朴正益·朴思郁·李存德·朴思伋·申惠淵·朴道永·尹㥠·柳晶漢·朴東載·李潤夏·洪喜榮·鄭有禧·沈民賢·閔承燮·金益煥·閔修天·尹載磐·閔重燮·具仁欽·安光烈·閔益燮·李民秀·尹守翼·沈師章·朴㝡源·洪儀海·朴冑源·李肇源·洪文燮·趙光鉉·尹濡·金在鉉·尹溆·尹濟純·沈鈺·具命稷·宋白圭·李周翊·尹守晩·鄭觀輝·李䆃·尹守容·洪亮海·兪擎柱·沈師民·尹宗海·兪昇柱·權儆·沈晟·鄭魯淳·兪世煥·沈曅·張重喆·李壁·尹命鉉·李炡祚·李·兪晩柱·李東弼·朴珪·權從彦·李基南·李克己·洪寬海·張重弼·張億·尹煃·權寵彦·尹行勉·李洙·韓命洙·尹永烈·洪彝漢·黃基厚·李羲賓·睦祖膺·趙命益·尹旭·趙鎭謙·尹崇烈·洪秉協·洪喆海·兪健柱·洪秉順·金魯經·洪秉翼·宋元圭·洪信海·李敬敷·李學彬·閔鎰·李毅彬·金相呂·南公轍·南麟耇·宋耕玉·南宗獻·尹在升·李漢德·李英玉·趙運慶·宋復圭·洪秉晉·朴敦源·洪秉觀·朴肇源·朴南壽·朴昇源·朴弘壽·李熻·朴履壽·金毅淳·李應吾·鄭文祚·尹說·鄭厚祚·朴曾源·鄭順祚·朴喆源·朴宗軒·南鳳來·徐繼修·李耳鼎·趙顯履·尹昇鉉·趙學元·尹敬鉉·洪樂吉·李彦榮·趙學周·柳聖準·魚用謙·李民城·沈鐓·趙顯鼎·安植·安采·安光德·安榮·申嵩權·申明祿·申緝·趙鎭萬·鄭東敎·鄭東元·申史源·申道濬·申道沆·鄭潤東·金瀁·任宇鉉·李道源·沈樂賢·沈在賢·沈銖·沈膺賢·李始儁·李養洙·具命益·具命龍·具命說·許㬘·閔師宗·李觀源·李命益·閔師毅·閔圭世·朴在寅·柳勛喆·權熻·朴宗臣·金履柱·金魯喆·李再喆·梁景漢·朴休源·朴彬源·李在淵·金斗陽·林昇遠·林厚遠·李光遇·李宗漢·金處脩·鄭緯煥·李翼源·李昌源·李東準·成鼎柱·李東實·魚用晦·魚用默·李命喆·李命夔·李羲郁·趙懋·李鎭世·趙鼎玉·李之翰·趙尙薰·金光奎·李學宗·韓敬履·李希訥·任履周·徐協修·兪漢紀·徐在修·兪漢絅·徐敎修·徐績修·李景淵·趙秀鎭·趙秀臣·金履規·趙秀民·金文根·趙秀人·金永暽·尹東壽·金永昇·李義集·鄭仁達·鄭舜達·鄭學達·金星煜·金星熤·李濟身·趙榮臣·趙華逵·趙天逵·黃載順·崔弘重·李惟寬·姜禹欽·金敬淳·柳䜘·柳運祥·柳運弘·姜晉永·朴宗默·李夔和·朴日壽·李圭·吳錫百·李演炡·申㦪·鄭得一·張振翼·兪聖柱·權揆·尹行復·李羽光·任守衡·尹㥔·金載迪·李永·洪景禹·李夢鼎·金斗膺·李羲晟·趙重日·趙德輿·尹翬烈·兪一柱·李興雲·沈克賢·洪維海·洪健海·金煥奎·金煥星·沈鏵·黃仁驗·曺鼎彬·徐有績·趙廷珪·許瓆·李義福·李義祿·洪樂安·林樂喆·李在誠·許㦿·李漢肇·尹重烈·尹性烈·安根·尹養烈·尹常烈·李曾彬·李觀河·李魯彬·林純喆·尹昌達·林雲喆·李瑀·李普衍·李球·李普澤·李聖祜·南羲老·李達祜·李克堂·李克望·趙柏逵·柳德謙·任趾常·金履儉·金宅仁·兪孟煥·李運元·金基建·李鎭星·洪益明·沈能繼·李慶相·朴宗翼·權璿·鄭東賓·李信海·李煥·朴道誾·趙圭錫·李鍾直·兪漢正·兪漢永·鄭益煥·鄭璉煥·李用九·鄭億祚·李英善·孟元秉·尹在升·尹在豐·李晉誠·李鉉商·李義鼎·李義容·韓翼商·李達·尹序東·申大昌·趙頤鎭·趙頎鎭·尹祖烈·尹祐烈·李義簡·柳雲翕·宋偉載·尹益烈·李義春·尹祥烈·沈能進·李義裕·沈能遜·宋倫載·具晩榮·李興運·李儒能·宋翼沆·李儒東·宋陽載·李儒英·宋翼昇·宋翼弘·宋景載·宋日載·宋衡載·宋福載·宋冕載·鄭敏達·鄭淳達·李義淳·宋煥鼎·宋煥心·宋大圭·趙學閔·趙學殷·沈能喆·金斗弼·金世淳·李九羽·李光羽·李永甲·李永申·柳鼎均·朴宗益·李東瀷·朴宗禧·韓啓重·李秉運·尹瑞漢·金義協·李浩運·李堂運·尹耆·鄭來儀·李時徽·李景徽·權益彦·李命老·洪鼎簡·金正己·金誠己·李宜鼎·李元杓·宋翼魯·洪志燮·宋翼亨·宋翼順·沈鍵·洪履簡·宋翼著·鄭有人·李正鉉·權璹·鄭斗衡·李觀鉉·權揖·權祜·李奎萬·李圭億·權拱·李泰鉉·李益鉉·李復燮·鄭保淳·李頤燮·鄭好淳·李在定·鄭東臣·李在寅·鄭東奭·李在喆·鄭東晩·李在達·李命聃·李命咸·李玗·李泰萬·李在宇·鄭東七·李在忠·鄭東輔·李在完·李在實·李得鉉·李禹鉉·成鼎柱·成肯柱·成夢鎭·李在孝·李述淵·閔景孝·申綏·徐命斗·金載裕·權尙謙·朴來·朴宗堯·朴宗舜·李顗·李瑞昱·尹碩寬·李東永·李東翰·禹弘謨·崔命鉉·崔成敎·尹健厚·李德懋·金載翼·金載箕·李台俊·朴道昇·成致海·成致潤·李鳳和·金光商·安鼎禧·李崇培·申大淳·申協·朴大和·洪鼎命·洪麟·申嘯·柳曾五·金永一·金永三·愼佶·愼·朴鳴和·朴商和·沈師東·郭林喆·尙熙澤·高鎭翼·李英源·申吉柱·李在深·李商濟·洪樂謙·洪樂範·李壽薰·權瑗·權璹·沈彝賢·徐宗煥·徐命愼·趙裕源·李箕俊·李穆亨·沈師定·兪彦莘·兪彦傅·金載達·韓慶裕·尹行毅·洪楫·沈鏄·尹鋼·尹悰·元興胤·韓思赫·徐奮修·徐富修·李儒祜·李偉祜·李儉祜·金載璉·李始源·申思疇·李承薰·沈㴛·閔師儀·李重衍·徐命順·鄭泌·趙元鎭·趙亨鎭·李東普·趙景漢·李受中·沈纘鎭·李箕來·沈商鎭·朴升壽·鄭東愈·柳詠·李鎭厚·李奎彬·李得濂·徐有銓·李泓·權祺應·李宜冕·金成鎭·閔升燮·閔佐燮·閔百麟·尹翔東·尹養東·李義實·李義杰·申在賓·李鎭億·李鼎昌·李國昌·尹得愚·尹敍東·李裕晉·李集培·李英敎·李英麟·李英韻·鄭文會·李憲周·洪秉完·黃基肇·朴弘默·成道欽·鄭來昌·吳彦度·李養默·許·吳彦紹·沈宇鎭·沈榮鎭·沈達漢·沈緯鎭·沈通漢·尹之五·睦祖庚·李毅臣·李毅彬·趙星漢·尹之衡·趙冕漢·尹愇·尹愼·李聃賢·李瑴·李顯昌·朴趾源·沈坦之·沈休之·李秉源·李秉濬·李澤培·李益會·尹之榮·鄭琇·趙弼臣·李得鎭·崔光億·兪台柱·兪彦百·李慶會·李魯憲·兪漢百·兪觀柱·洪鉷·朴在學·朴在信·李奎曄·李奎膺·申鼎材·申光奭·尹行進·黃在重·尹心龜·申光宅·申光德·金相鍊·申光國·申光玉·李得淵·李德淵·金漸祿·申德彬·沈躋賢·沈趾賢·李思問·沈瑬·兪鼎柱·兪益柱·金履中·任浹·韓翌·鄭元霖·權傛·李文徽·張志憲·黃橏·黃樂昊·黃藎國·李英澤·李英耇·李英雲·李英冑·洪聖烈·李之鵬·申悔·申悌·申愭·權壽應·權厚應·李義直·金履弘·李泰中·李謙中·李惟中·李巽中·李義宅·金敬顯·金學濬·金鈾·梁鍾憲·安啓遠·洪秉賓·洪秉安·趙鎭珪·鄭銓·徐有器·宋明休·徐配修·宋樂孫·韓獻謩·金愛·崔寯·李厚老·李弘中·趙重朝·趙重燮·李憲祜·吳彦覺·權㮐·鄭淞·鄭澣·尹瑀·尹·金修敎·辛耆寧·金昌曄·林永中·林永會·曺文洙·尹珽·尹興喆·李大遠·安廷益·愼昌瑞·李松祜·李鍾祜·洪鼎命·金會淵·金命淵·李琭·金履規·任希晩·李東瀷·呂源永·呂駿永·呂善容·姜一輔·趙昌濂·李肇徽·尹商烈·鄭棟·李鳳羽·李象奎·柳孟裕·柳養浩·申大泓·金廷龍·金夢虎·金重瑞·李鳳舒·文燦奎·李運章·承膺祖·梁鎭寬·金良鈺·徐玉修·李商濟·黃基孝·李瑍·李琠·李濟修·李郁慶·李章慶·李全慶·權重海·李鎭泰·鄭弘善·任熤·李應宗·任熻·李克燮·柳·申大憲·鄭義榮·安允炡·洪晉燮·任頤周·金錫孚·李鎭玉·張相五·崔義亨·鄭成人·鄭履綏·李克謙·李東旭·李在安·洪起忠·權儆·朴宗憲·兪㙫·尹昌烈·魚用默·魚用正·申悅·兪聖柱·鄭得一·姜杓·尹衡烈·柳倬·具康·具弘元·尹基東·徐鼎淳·徐泰淳·李敎明·李宗明·李好明·南履萬·南履億·尹亨錫·洪喜淵·趙材輔·趙材弼·柳晉亨·權星海·金漢彬·金魯彬·金履采·金履漙·申㦪·申錫顯·沈翰之·洪百源·權中倫·安魯彬·安豹彬·韓錫重·朴天淳·韓錫民·趙在完·權壽海·權德箕·李普謙·李普儉·魚致五·金載熙·李埉·鄭萬始·鄭尙重·鄭尙愚·李英禧·李喆珪·李淵徽·徐有材·朴天均·李善培·洪曇海·權爚·金迪行·金永協·李省存·李普讓·權鈺·權鏾。答曰,省疏具悉。搢紳章甫,次第請討,亦可謂大同,而予所靳許,意亦有在,爾等退修學業。
大司憲金相翊,行大司諫沈履之,執義李一曾,掌令柳榮鎭·尹弼秉,持平金履厚,獻納朴天衡,正言姜啓曰,臣等,卽伏見工曹參議徐逈修上疏,則以麟漢之不去姓,盛加非斥,臣等,不勝驚悚之至。臣等,以請討麟漢事,筵奏箚請,非一非再,而未嘗不去其姓,獨於故紙,自付處之啓,因仍謄傳,書出於朝紙,見者爲駭,固其宜也。臣等,不能照檢之失,於是著矣。何敢晏然仍冒於臺次乎?請命遞斥臣等之職。答曰,勿辭,亦勿退待。
大司憲金相翊·行大司諫沈履之·行副提學吳載純·執義李一曾·司諫申應顯·副應敎尹弘烈·掌令柳榮鎭·尹弼秉·持平金履厚·獻納朴天衡·校理沈豊之·鄭元始·副校理鄭宇淳·徐有防·正言姜·副修撰李獻慶啓曰,臣等,以麟漢·厚謙事,合辭聯箚,鎭日齊籲,尙未蒙一兪,上下相持,徒延時日,臣等,實不勝痛迫抑鬱之至。噫,兩賊窮天極地之罪,前已畢露無餘,而及伏見綸音下者,日月所燭,魑魅莫逃。臣等,奉讀未半,不覺心骨益寒。惟我殿下,潛德春宮,億兆延頸,而獨彼兩賊,潛懷忮嫉之心,陰售動搖之計,動靜語默,無不傍伺,宮闈禁扄,何等深嚴,而布列心腹,排置爪牙,日夜窺覘,奔走飛傳,無根之說,煽動於內外,叵測之計,綢繆於晝宵,或肆威脅之言,或售眩惑之術,倘非皇穹之眷佑,則儲位安得以保也。倘非殿下之聖明,則凶謀安得以燭也?思之及此,寧不懍然,及夫宗社之大計已定,群凶之陰謀益急,沮遏於筵對之際,噴薄於書札之間,抗國家而角立,讎君父而嫉視,粧出妖雲,圖際羽翼之宮僚,謀引趾海,欲售網打之兇圖,其爲計極憯矣,其設心極兇矣。渠輩彌天之罪,渠輩旣自知之。故乃於御極之後,益稔怨懟之心,商輅·善海,互相唱喁,相簡·恒烈,爛漫綢繆,自以爲天地神明,亦可欺也。若淵之疏一出,䲷腸獍肚,節節綻露,究其根柢,則兩賊是已,論其窩窟,則兩賊是已。噫嘻,痛矣。宗社之保有今日,天也,聖躬之備嘗艱難,極矣。爲殿下臣子者,苟有一分秉彝之心,則豈欲與危宗社逼聖躬之兇賊,俱生於一天之下哉?殿下旣燭兩賊之罪,有浮於梁冀·士良,則豈可使梁冀·士良,一刻偃息於覆載之間哉?王章迄未快伸,輿情轉益憤鬱。臣等,欲借方寸之地,更伸三尺之請,而未蒙引接之命,敢以所懷,略陳憂憤,伏願殿下,廓揮乾斷,亟降兪音焉。答曰,斷梁冀以死,豈俟終朝,置士良以法,何待竟日,而迄今靳兪者,一則以其議親而猶豫也。一則欲待中外之彰知凶賊之罪惡也。卿等,念予此意,使予欲全恩,則趁卽停啓,欲守法則姑且遲待,可也。
大司憲金相翊·行大司諫沈履之·行副提學吳載純·執義李一曾·司諫申應顯·應敎兪彦鎬·副應敎尹弘烈·掌令柳榮鎭·尹弼秉·持平金履厚·獻納朴天衡·校理沈豊之·鄭元始,副校理徐有防·鄭宇淳,正言姜,副修撰李獻慶啓曰,請文女按律處斷,請厚謙快正王法,其母依律處斷,請付處罪人申晦,亟施遠竄之典,請荐棘罪人麟漢,依律處斷,請門黜罪人韓翼諅中道付處。以上措辭見上答曰,不允。
正言姜啓曰,請南海圍籬安置罪人具庠,更令王府,嚴鞫得情,快正王法。請大靜縣爲奴罪人金壽賢,依律處斷。請副司直洪龍漢,爲先削職。請旌義縣荐棘罪人尹泰淵拿鞫,嚴問得情。以上措辭見上答曰,不允。
大司憲金相翊,行大司諫沈履之,執義李一曾,司諫申應顯,掌令柳榮鎭·尹弼秉,持平金履厚,獻納朴天衡,正言姜啓〈曰〉,亂臣何代無之,而豈有如文女·聖國·尙魯之窮凶極惡者哉?臣等,伏見傳敎下者,益知其所不知,尤不勝心寒骨靑,結之以沬血飮泣,戮尸之典,於尙魯·聖國,實爲當律,而旣有先大王禁令,則臣等雖不敢直請,至於逆種,只施爲奴,尙容覆載之間者,未免失之太寬。亂臣賊子,亦無所懲畏,輿情齊憤,久而愈激。請聖國·尙魯諸子,亟施當律。尹養厚之於厚賊,締結綢繆之狀,固已狼藉難掩,而到今彰著之罪犯,尤有所萬萬驚憤者,其窮凶情節之究覈處斷,不容少緩。請巨濟府荐棘罪人尹養厚,亟令王府,拿鞫巖問,快正王法。今番獄事,商輅·善海之書札中凶言悖說,實是亘古所無之逆節,而趾海·纘海之爛漫同情,渠旣自服則今此酌處之命,實爲失刑之大者。請穩城府定配罪人趾海,黑山島定配罪人纘海,更令王府,拿鞫嚴問,快施當律。敬彬·成運之與若淵·相簡,爛漫綢繆之狀,旣已畢露於諸賊招辭中,而抵賴不服,未施當律,揆以王法,失之太寬,請薪智島定配罪人敬彬,熊川縣定配罪人成運,亟令王府,更爲拿鞫得情。尹象厚之宗廈復出之說,旣已面質見屈,則難免自做之歸,況渠以養厚之兄,同惡相濟,則以此以彼,決不可放歸而止,請還寢尹象厚放歸田里之命,仍施絶島定配之典。答曰,不允。
持平金履厚啓曰,妖宦壽賢之締結一種嗜利之兇徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。洪述海身爲方伯之任,犯贜之數,至於萬兩之多,道臣旣以査啓,王府亦已議讞,則其在國法,不可容貸也,明矣。今此酌處之命,雖出於我聖上好生之德意,贜律不可不嚴,王法不可不伸,請鏡城府定配罪人洪述海,依律處斷。元義孫,曾於湖南藩任也。其所貪汚,已著於本道査啓,而錢至十萬,米爲二萬,其在懲墨之道,決不可容貸。今此酌處之命,雖出好生之德意,三尺至嚴,豈可定配而止。請東萊府定配罪人元義孫,依律處斷。因山卜日,何等至重大至敬謹處,而罪人金曄,乃敢以羊刃等說,肆然及於奏御文字,殿下所以嚴斥之,痛禁之者,可見照燭奸狀,杜絶後弊之盛意,而及伏見該曹草記,則不過以詐不以實論,只施杖徒之律,失之太輕矣,請罪人金曄,嚴刑島配。往在癸巳,嶠嶺一路,最被旱澇,而尙州以物衆地大之處,其所賙賑,非比他邑,而牧使鄭錫達,藉其勢焰之薰天,恬視餓殍之在地,尙州一境冤聲載路。及其畢賑之後,其時監司金華鎭論賞之啓,則錫達善事賙飢,擢置一道之最,自備穀物,多至五百之數。惟彼錫達之罪,固不可勝誅,而按察一道之重寄,不思九重之倚界,諂事厚賊,曲意承志,虛張無麪之穀物,敢徼莫重之恩資,苟非平日之蝨附,寧忍爲此哉?畢賑遞歸之日,乃以千包之穀,畫給錫達,以充錫達之私用,傳說喧藉,莫不唾鄙。噫,經筵淸選,備堂要何嘗彷彿於渠身,而歸卽見通,豈非厚事彼賊之明效耶?以此以彼,附麗逆謙,循私蔑公之狀,昭不可掩。當此次第鋤治之日,決不可置而不論,請戶曹參判金華鎭,遠地定配。先正臣宋時烈廟庭追配事,已有成命,將擧曠世之闕典。我聖上崇儒重道之盛意,孰不欽仰。第當壬癸之際,兇逆宵小之輩,前後繼起,其所以誣辱先正者,罔有紀極,時移事遠,雖不能一一追討,而如尹尙通者,以道峰院任,當先正黜享之時,至有藁索曳版之擧,渠身爲臣子,若有一分人心,則豈忍爲此,士林之間傳說至今,尙爲之扼腕裂眦,其在懲惡討兇之義,斷不可以其身故而置之,請故縣監尹尙通,亟施追奪之典。洪龍漢,以麟漢之弟,諂事厚謙,至於約婚,則其聲勢之相援,情迹之相關,推此可知。當此鋤治黨與之時,不可置之於輦轂之下,請副司直洪龍漢,遠地定配。當此懲討麟漢之日,以其兩侄,循例撿擬於承宣之望,政紙一出,物情駭然。請當該銓官,罷職不敍。答曰,不允。
丙申七月初四日,兼春秋張顯慶,義禁府啓目。慈山前府使趙鎭禎,邑山倉還穀,幻弄發賣罪,刑推得情,何如?啓。傳曰,本事除良,山倉穀發賣事,卽尤渠之所犯中大者,是則渠亦半呑半吐,漫漶納供,事極無嚴,更良嚴問口招爲良如敎。
義禁府啓目,瑞山前郡守李奎緯,更招後議處。啓。傳曰,依允。
義禁府啓目,龜城前府使尹彝復,僞作前府使反作文書,各倉穀,幻弄私用罪,刑推得情,何如?啓。傳曰,原供辭,極甚窘遁兺不喩,旣無所犯,則渠豈經年之後,自備千石之價,送於該吏是喩,其所違端,不啻明白是旀,當此激濁懲墨之日,傳敎拿問,何等嚴重,則焉敢游辭發明乎?矣身之名,聞之久矣。若不直招,當各別嚴刑,期於取服而後已。更良嚴問,口招捧供以聞爲良如敎。
義禁府啓目,樂安前郡守林世載,稅船晩時裝發,至有臭載之境,陳省文書,塡以三月,欲爲倖免之計者,固已可駭,刑推得情,何如?啓。傳曰,除刑推,議處爲良如敎。
義禁府啓目,渭原前郡守鄭忠達,稱以剩餘,幼弄倉穀,發賣私用罪,刑推得情,何如?啓。傳曰,除刑推,議處爲良如敎。
義禁府啓目,義禁府都事申光復,未諳府例,奏對顚錯罪,刑推得情,何如?傳曰,分揀放送爲良如敎。
丙申七月初四日卯時,上詣殯殿。行朝奠入侍時,同副承旨李得永,假注書柳孟養,記事官卜台鎭·朴祐源,以次侍立訖。上具衰服,詣中排設廳,視膳行禮,儀注上同。行禮訖,上還廬次,諸臣遂退出。
丙申七月初四日辰時,上御廬次。殯殿都監堂郞入侍時,堂上金漢耆,都摠李秉模,右副承旨鄭民始,假注書柳孟養,記事官卜台鎭·朴祐源,以次進伏訖。上曰,孝明殿,頗淺露,不可不蔽前。如資政殿中排設廳樣,以假丁字閣營建則似好,堂郞率計士,觀其形便以奏。少間,堂郞回奏曰,觀其基址,則可建三間,當擇日擧行矣。命堂郞先退。命書傳敎曰,此時民事方殷,未下直守令,皆令不多日內辭朝。除辭朝者,亦爲卽爲赴任事,分付。命退去,諸臣以次出。
丙申七月初四日巳時,上御廬次。左承旨入侍時,左承旨洪國榮,假注書柳孟養,記事官卜台鎭·朴祐源,以次進伏訖。國榮曰,綸音雖已頒布,如此大文字,不可只以謄行,臣意則以活字印出,廣頒八路,似好矣。上曰,予意亦如此矣。命書傳敎曰,不敎而刑,孟夫子豈不謂之罔民乎?今此綸音之布示中外,卽予欲使中外臣庶,明知凶賊之根柢,不歸於誑惑之科之意也。此傳敎,以綸音正書一通,令政府,遍示百僚,亦令政院,下諭諸道監司及居留之臣,到府日,各卽謄布列邑事,一體下諭。上曰,玉堂兪彦鎬入侍。出榻敎兪彦鎬進前,上曰,此綸音,將以印本廣布,持此草本,以活字印出,可也。命書傳敎曰,應敎兪彦鎬,進詣芸閣,監印以來。上曰,今番御製有下問事,前判書蔡濟恭敍用,口傳付軍職,其令入侍。出傳敎命退去,諸臣以次出。
丙申七月初四日未時,上御廬次。左副承旨入侍時,左副承旨林得浩,假注書柳孟養,記事官卜台鎭·朴祐源,以次進伏訖。上命讀儒生討逆疏訖,命副提調入侍。洪國榮進前,得浩先退。上曰,谷山府使吳載紹禁推。出傳敎上曰,入侍中官昏睡,從重推考。出傳敎命入湯劑,慶絢奉湯劑進前,上進御。上曰,戶判及蔡濟恭入侍,出榻敎戶曹判書鄭弘淳,行司直蔡濟恭進前。上曰,綸音書置而未及書示大臣,特先召卿示之,有斤正處奏之。濟恭對曰,全篇極好,別無可欠處,而只有一二字可改者。改之則好,不改亦無妨矣。仍奏曰,觀此多少辭語,在庭諸臣,孰能知窮凶極惡之如此之甚乎?讀之未半,骨靑心寒,不覺涕淚之先零。究其心跡,可謂萬古所無之凶逆,此綸音頒下後,庭籲三司之請,不可一向靳許。弘淳曰,目下所請允從,然後人心可定,世道可扶矣。濟恭曰,殿下雖欲容貸,國人旣皆曰,可殺,則斷以王法,豈可少遲一日乎?臣等所嘗知者,不過厚謙之危逼儲位,麟漢之三不必知等說,全不知如此窮凶極惡之罪狀矣。上曰,今番按獄,知卿之必善爲之,而終違所料,深用慨然。濟恭對曰,莫重鞫獄,臣不稱職,臣誠死罪。然而臣是一片丹心,豈可有一毫顧護之意哉?上曰,予亦知必不如此矣。命濟恭先退,上曰,戶判,料祿厘正事,何以爲之乎?弘淳對曰,業已釐正,而姑未正書云矣。命退去,諸臣以次出。
丙申七月初四日酉時,上御廬次。左承旨入侍時,左承旨洪國榮,假注書柳孟養,記事官卜台鎭·朴祐源,以次進伏訖。上命書傳敎曰,吳載紹事,非問目下問者,付過放送,其令來待。上曰,谷山府使入侍。出榻敎吳載紹進前。上曰,予亦無可對顔面矣,予之所知者以爲必不負國,旣有執贜於逆豎日記中,初欲先罷後拿,而十分思量,不此之爲,旋放禁推,至登筵席,欲聞其委折也。載紹涕泣而對曰,臣若負殿下而與逆豎追隨,則是天日在上矣。若如是,則非但受罪於殿下,實受殃於天矣,臣實無往宿逆豎家之事矣。命承旨出示相簡日記,國榮披閱後奏曰,臣更見其文勢,則非載紹宿渠家,錄其渠之穩宿也。上親覽後下敎曰,更見之,果如承旨所奏矣。今則谷山,可謂脫空,予心亦釋然矣。載紹曰,常時與渠,外雖親而內實齟齬,故渠亦厭臣,臣豈有往宿會話之理哉。上曰,其須安心出去,可也。載紹先退。上曰,左副承旨與玉堂入侍。出榻敎左副承旨林得浩,副校理徐有防,副修撰李獻慶進前。上曰,上番兄之事,實是千萬意外,豈忍提說。有防泣而對曰,臣之兄弟,偏蒙如天之聖恩,得至今日,臣感泣無地,不知所達矣。上曰,內習儀,何日爲之乎?有防對曰,十六日矣。上曰,補書,何以爲之乎?有防曰,補書之役,極其浩大,今方始役而尙遠矣。上曰,金寶篆文書寫官,付標以入。出傳敎上曰,明日次對,再明日爲之。出傳敎命退去,諸臣以次出。
丙申七月初四日酉時,上詣殯殿。行夕奠入侍時,同副承旨李得永,假注書柳孟養,記事官卜台鎭·朴祐源,都廳李秉模,以次侍立訖。上具衰服,詣中排設廳視膳行禮,儀注上同,行禮訖,上還廬次,諸臣遂退出。
上在慶熙宮泰寧殿南行閣廬次。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
林得浩啓曰,明日次對,兩司長官,當爲進參,而大司憲金相翊,待開門牌招,以爲入侍之地,何如?傳曰,允。又啓曰,卽者,義禁府都事來言,行判中樞府事金陽澤,待命於金吾門外云。係是大臣去就,敢啓。傳曰,知道。又啓曰,時原任大臣,率二品以上,來詣閤外,請對矣。傳曰,便殿入侍。又啓曰,三司諸臣,有稟達事,來詣閤外,請對矣。傳曰,時·原任大臣·二品以上·三司諸臣,竝入侍。
傳于林得浩曰,三司諸臣退去,所懷書入。
傳于洪國榮曰,吏判牌去來知入,若違牌,更爲牌招。
傳于洪國榮曰,討逆之時,大臣置處政事,豈如是遲耶?吏曹判書黃景源,從重推考,其令申飭。
傳于洪國榮曰,吏曹判書黃景源,更爲牌招。
有政。吏批,判書黃景源進,參判未差,參議宋德相在外,同副承旨李得永進,以徐浩修爲吏曹參判,李敬養·朴天衡爲修撰,李俊永爲獻陵令,金尙斗爲贊儀,金普淳爲兵曹參議,韓光會爲判義禁,承文都提調二單,領議政金陽澤·左議政金尙喆,兼春秋單,金鑧。
兵批。行判書具善復進,參判鄭好仁病,參議柳薰入直進,參知未差,同副承旨李得永進,以白東俊爲內禁將,柳仁培爲羽林將,許·李彦忠爲五衛將,朴宗郁爲忠壯將,黃世中爲乫坡知僉使,申鳳周爲訓鍊主簿,金海潤爲加里浦僉使,李昌漢爲文兼,尹得寬爲濟物萬戶,副司果洪益喆。
傳于林得浩曰,大臣入侍。又傳于林得浩曰,以承旨房單子仍。
洪國榮,以國葬都監郞廳摠護使言啓曰,發引時班次圖,依例摹寫以入之意,敢啓。傳曰,知道。
洪國榮,以國葬都監郞廳摠護使言啓曰,本都監堂上蔡濟恭,旣已敍用,卽爲還差,使之察任,何如?傳曰,允。
洪國榮,以國葬都監郞廳摠護使言啓曰,金寶篆文書寫官付標以入事,命下矣。預差工曹判書朴宗德,亦有頉,原單子中,竝付標以入,以領中樞府事金相福差下之意,敢啓。傳曰,知道。
洪國榮,以國葬都監郞廳摠護使言啓曰,取考甲辰謄錄,發引初度習儀時,大轝高廣,比準於興仁門,則高不足幾至二尺許,故預爲掘去門閾礴石矣。今亦依此例,令各該司,初度習儀前,修治門路,何如?傳曰,允。
洪國榮,以上謚都監郞廳都提調言啓曰,景慕宮移奉時班次圖,摹寫以入之意,敢啓。傳曰,知道。
洪國榮,以追崇都監郞廳都提調言啓曰,延福殿奉安時班次圖,摹寫以入之意,敢啓。傳曰,知道。
林得浩以兵曹言啓曰,內禁將李慶麟,羽林衛將林鵬翰,俱以身病猝重,無望供職,呈狀乞遞。宿衛領軍之任,不可久曠,竝姑改差,何如?傳曰,允。
領府事金相福,判府事金陽澤,判府事金尙喆,判府事李溵,右議政鄭存謙,率百官啓曰,臣等,近日率百官,請誅逆臣,此非特臣等之言也。臺閣搢紳館學儒生,亦莫不交章齊籲,則可見群情之大同也。然臣等,前後所陳凡八啓,而猶未悉逆臣情狀,故其所聲罪之目,踈略而不備,平汎而不切,終無以上回天心矣。及伏見洞諭綸音,凡所以開示逆臣滔天之惡者,明白詳盡而無遺辭矣。臣等,於此自不覺嗚咽掩抑,涕淚橫流,直欲剖其肝以謝國人也。嗚呼,殿下在東宮時,備嘗艱危,如此其極,而臣等,待罪周行,曾未知焉,獄已具矣。而臣等,尙不能劈破源頭,劃行拔本之討,何莫非臣等不忠之罪也?逆臣麟漢,以殿下肺腑之親,受先王股肱之托,位列三事,盡忠於殿下,其道當然。反與逆臣厚謙,結爲心腹,竊弄威福,危逼貳極,及先王命我殿下,代聽國政,則乃敢百端沮遏,至于今,凶徒滋蔓,國勢孤危,其悖逆難赦之罪,有十二焉。自古儲君,於國事,無不與聞,而乃以三不必知,陳於先王,此麟漢與厚謙,同心陰謀,不以儲君事殿下也。此一言,爲大逆不道之案,其罪一也。先王下代聽之命,使近臣書之,則乃敢揮手止之,其跋扈無君之心,雖漢之董卓,晉之王敦,無以加焉,其罪二也。兩賊密布爪牙,潛伺左右,殿下之一言一動,必皆陰探,使殿下不得解衣而寢焉,其罪三也。兩賊謀除羽翼,將有以動搖國本,則危機迫在呼吸,而殿下至令宮僚,捨去避禍。當此時,皇天祖宗,若不垂佑,則社稷,喪無日矣,其罪四也。兩賊,恚大策不由於己,以御將執手之說,與泥峴竊柄之言,煽動內外,脅持殿下,恣意恐喝,無所不至,其罪五也。兩賊,知殿下之英明,如攝國政,則將不得行其兇臆,於是乎忌之惡之,泥其大策,寢其明命,重臣之章,辭嚴義正,而乃敢嫉之如讎,其罪六也。自殿下聽政以後,兩賊,粧出翔雲,斥宮僚之不謹溫室,顯有剪除之意,其罪七也。去十二月二十一日,先王臨門試士,則潛囑厚謙,至欲朝呈翔雲之書,暮售翻覆之計,其罪八也。兩賊,推引趾海,必欲置百僚之上,以圖陷忠良之臣,又使相簡·恒烈等,矯誣殿下,宣播中外,使人心久益眩惑,其罪九也。商輅書以重臣疏,歸之於機關陰祕,又以爲景象危怕,爲麟漢上誣先王,嗚呼,宗社大計,有何機關之陰祕乎,朝廷淸明,有何景象之危怕乎。麟漢之心,讎代聽,故其徒筆之於書乃如此,其罪十也。若淵,感館錄之恩,肆然陳章,稱之以國邊之人,與相簡·象厚·恒烈·敬彬·成運,陰謀反案,排布設施,無非希兩賊之意,則兩賊之所幻出者亦明矣,其罪十一也。凶徒交結而腸肚相連,久矣。兩賊合勢,或誘或脅,欲使殿下,不出於範圍之內,若善海書所謂陰慘與商輅機關之說,相爲表裏,則麟·厚黨與之盛,亦可知矣,其罪十二也。綸音之下,雖軍民,皆當扼睕而欲食麟漢之肉,寢厚謙之皮,況臣等,痛迫之情,曷有其極哉?且綸音,以辛壬之事爲敎,臣等,奉讀,益不勝悲憤之心也。自古逆臣,執國命,沮遏儲君之聽政者,惟麟·厚與泰耇,未之有殊也。而泰耇,追施逆律,麟·厚則尙逭王章,其罪則同,而其法有所不同,此臣等之所未諭也。夫陳恒,隣國之賊也。孔子沐浴請討之,況麟漢·厚謙兩逆,非隣國之賊也。而臣等,不能致討,其得罪於孔子,顧何如也?今臣等沬血之請,如不俯從,則三綱由此而崩矣,九法自玆而斁矣。臣等,雖被鈇鉞之誅,安敢不碎首天陛而爭之乎?伏乞聖明,亟循輿情,快正兩賊于法,以洩神人之憤,不勝幸甚。答曰,欲使今日大小臣僚,知凶賊之顚末,以綸音書下,卿等,與百僚知悉。
大司憲金相翊,行大司諫沈履之,行副提學吳載純,執義李一曾,司諫申應顯,應敎兪彦鎬,副應敎尹弘烈,掌令柳榮鎭·尹弼秉,持平金履厚,獻納朴天衡,校理沈豊之·鄭元始,副校理徐有防·鄭宇淳,正言姜,副修撰李獻慶啓曰,文女敢以後宮,締結逆相,潛懷篡奪之心,肆行危逼之計,究厥情狀,罪關宗社,惡極天地,雖千剮萬戮,猶不足以少洩神人之憤,則豈可安置城外,而請文女按律處斷,厚謙母子之罪,前後聲討,已盡窮凶之跡。凡在血氣之倫者,皆曰,可殺,而至若厚謙,平日作爲,莫非貫盈之惡,而撮其大者而言之則竊弄威福也,危逼聖躬也,不滿代聽也。有一於此,難逭顯戮,況此耇·輝復出之書,囚人南間之說,實是渠斷案眞贜,則其何可一刻容息於覆載之間乎?母子相應,內外交煽,潛懷凶圖,謀危宗國,此而不誅,其可謂國有法乎?厚謙之荐棘,其母之出第,不過薄勘,輿情憤鬱,久而益激。請厚謙快正王法,其母依律處斷。付處罪人申晦,以當國首相,不思報效之道,乃反專事貪饕,市權趍勢,締結厚謙,百計敎誘,助成驕恣之氣焰,馴致滔天之罪惡者,莫非此人挑發慫惥之致也。當此厚謙討罪之日,爲其黨與者,次第鋤治,則特以位在大官,尙今倖逭者,其可曰,國有法乎?且其不盡終事之誠,幾僨莫重之事者,尤是不可容貸者,豈可付處而止?請付處罪人申晦,亟施遠竄之典。荐棘罪人麟漢,本以濫猾之性,濟以凶譎之行,締結厚賊,敢懷叵測之心,沮戲聽政,顯有爭抗之意,罪惡貫盈,昭布一世,而至於今番獄事,其窮凶情節,畢露無餘矣。引趾海而圖置相職,以爲網打之術,嗾若淵而闖進兇疏,敢售嘗試之計,至若商輅·善海之凶言,恒烈·相簡之陰謀,不但與妖雲相爲表裏,皆從此賊窩窟中出來,則究厥心腸,實有浮於耇·輝·鏡·夢,而王章未加,輿憤愈激。以此萬古所無之逆,尙逭三尺當施之律,古今天下,寧有是哉?請荐棘罪人麟漢,依律處斷。昨冬國家安危之機,至今追思,尙覺懍然。苟有體國大臣,則雖非上敎,固當直請聽政,而伊時首相韓翼謩,罔念國勢之岌嶪,不體上敎之懇惻,徒事彌縫,不卽奉承,使宗國大計,幾致難言之境,罪負重,不可容貸。薄勘未幾,爵秩如故,物情駭惋,久而未已。而至於今日,公議轉激,削黜之罰,不足以少贖其罪,請門黜罪人韓翼謩,中途付處。
獻納朴天衡啓曰,南海縣圍籬安置罪人具庠,本以凶譎之性,兼有悖戾之行,陰結凶類,綢繆祕謀,出沒閃倏,如鬼如蜮,而今其凶肚眞贜,綻露於凶賊載興文書中所捉書札,指意叵測,情節難掩,則今此酌處之命,雖出於好生之德,三尺至嚴,決難容貸,請南海縣圍籬安置罪人具庠,更令王府,嚴鞫得情,快正王法。大靜縣爲奴罪人金壽賢,以幺麽宦寺,交結士夫,終爲凶賊之根底,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋,請大靜縣爲奴罪人金壽賢,更令王府,拿鞫嚴問,依律處斷。南衙北寺,其限隔絶,我朝法意,尤爲截嚴,一有所犯在法難容,中官申德龍,請簡義州府尹洪龍漢之事,方有行査之命,若使査事有實,曲循其請,則顧其罪,豈但止於罷削薄勘而已哉?龍漢之平安持身,不能自飭,致使中官,敢生因緣干囑之計者,卽此一節,已是淸朝搢紳之羞,其所警責,不必待行事決末之後也,明矣,請副司直洪龍漢,爲先削職。旌義縣荐棘罪人尹泰淵,本以凶猾之性,素蓄跋扈之志,交結厚賊·麟漢,作爲腹心爪牙,身帶將兵之任,晝夜出沒於厚賊·麟漢之家,蹤跡陰祕,爲世指目,以今若淵敢售護逆之計觀之,其於平日稔受泰淵之慫惥,故陰護麟漢,卽曲爲泰淵也。當此厚賊·麟漢嚴討之日,其陰謀綢繆之狀,不可不究覈,施以當律,請旌義縣荐棘罪人尹泰淵,亟令王府拿鞫,嚴問得情。
弘文館行副提學吳載純,應敎兪彦鎬,副應敎尹弘烈,校理鄭元始·沈豊之,副校理徐有防·鄭宇淳,副修撰李獻慶等〈箚曰〉,伏以臣等,箚陳沐浴之義,已至于三矣,兪音尙閟,天聽愈邈,以臣抑鬱之情,敢謂日月之明,猶有遺照,天地之大,不能無憾。迺者我殿下誕降綸音,歷擧群不逞表裏綢繆之凶謀,首尾和應之逆節,洞折禍亂之源,明示凶逆之本,義理嚴正,辭旨丁寧,臣等之所未及知而聖鑑旣燭之矣,臣等之所未能言而聖敎已悉之矣。臣等,竊自幸得請之會在於今日,而更莫曉靳允之聖意,乃敢相率求對,而又未蒙準許,草草所懷,只自惶愧。及伏奉聖批,有曰,斷梁冀以死,豈俟終朝,置士良以法,何待竟日,天討五用之義,森嚴於十八字之內,臣〈等〉,聚首奉讀,百拜欽誦,而第於議親猶豫,中外彰知之敎,有不勝萬萬訝惑者,臣等,不必廣引遠譬。且因聖敎而復之,夫凶圖不知如梁冀則或不無八議之可擬,逆節不至如士良,則猶可俟四方之同誅,而梁冀之凶,更擬以議親,則是漢廷無法矣。士良之逆,復俟其彰知,則是唐朝無臣矣。況今二賊之罪,浮於梁冀·士良,何有乎議親,何論其彰知耶?夫以天顯之親,而罪關王室,則周公之於管·蔡,猶且以義滅恩,今二賊,非有二叔可議之親,而竝萃千古所無之惡,則尙可以戚畹之私,有所容貸乎?其窮凶情節,條列於前後之箚啓,昭布於中外之耳目,凡在含生之倫,莫不欲食肉寢皮,其所彰著,不啻狼藉,大夫國人,皆曰,可殺,則殿下於此,有何疑焉?至若停啓遲待之敎,尤非臣子所敢承聞者。此而停啓,此而遲待,則豈今日北面者所可忍,而只緣群下不忠無狀,誠意淺薄旣不能感回天聽,又奉此萬萬不敢承之敎,一則群下之罪,二則群下之罪,雖然殿下以群下之故而不卽許應行之王章,遲而一日,爲一日之失刑,遲以二日,爲二日之失刑,此非臣等所仰望於我殿下者也,玆更冒死齊籲。伏乞聖明,特軫王綱之不可不正,亂賊之不可不懲,快賜一兪,亟誅二賊,以洩神人之憤焉。取進止。答曰,省箚具悉。已諭矣。
大司憲金相翊,大司諫沈履之,副提學吳載純,執義李一曾,副應敎尹弘烈,掌令尹弼秉·柳榮鎭,持平金履厚,獻納朴天衡,校理沈豊之·鄭元始,副校理徐有防·鄭宇淳,正言姜,副修撰李獻慶等,〈對曰〉,伏以臣等,義急討賊,昨敢求對,而未蒙引接只陳所懷,亦靳兪音,今日,又詣閤外,更請召見,而竟不借方寸之地,大臣二品以上,旣令便殿入侍,而臣等則獨阻登筵,惶恐抑鬱,益愧忱誠之淺薄。伏乞亟許入對,俾得畢辭於前,不勝祈懇之至。取進止。答曰,省箚具悉。同爲入侍焉。
副護軍李長燁等疏曰,伏以皇天不弔,先大王,奄棄臣民,如喪之慟,率普惟均,居然之頃,因山已近,仰惟聖情攀慕,益復罔極,伏念臣厥張之徒耳。經史之通,雖非其任,猶能知關公春秋之讀,春秋之義,莫嚴於討復,夫討復者,有逆必誅之謂也。近日庭請之啓,三司之章,非文女·厚謙·麟漢之逆乎,文女之潛圖篡奪,厚謙之危逼聖躬,麟漢之沮遏代聽,逆節狼藉,昭不可掩,鬼擬陰誅,人思顯戮,則殿下何故尙靳三尺之典也?伏願殿下,亟從擧國之請,以快神人之憤焉。臣等,無任屛營祈懇之至,謹昧死以聞。副護軍李長燁·尹禧東·白東俊·梁世絢·李廷壽·李吉儒·金光白·閔惠洙·李邦緯·金宗淵·李邦鳳·李迪·崔孝達·尹光億·許逝·李再寬·徐必修·徐赫修·趙升泰·李文爀·趙嵃·徐有和·李恒源·田光羽·田光說·田光洙·田翊顯·金光宇·李壽弘·沈禧鎭·盧弼相·柳仁喆·金弘濟·田晉祥·洪允中·李萱·申㬚·崔宗大·徐行德·吳載熙·鄭宇朋·李光宅·金光泰·沈趾賢·李元萬·李彦熙·金永綬·柳春馪·洪旰·李漢明·李光台·姜翼濟·尹復淵·權栻·許冥·徐㬦·鄭肅良·鄭宅洙·辛錫箕·崔成岳·李漸遠·林鵬翰·李策,副司果金徽柱·洪復仁·具世元·閔光晉·李輯·李運昌·吳鼎國·金光運·李鎭邦·梁塤·朴弼瑞·梁廷楫·趙漢經·李華躋·兪漢忠·文必燁·鄭履曾·柳載熙·吳道璜·任道東·閔愿·韓應齡·李復采·張洽·鄭伯曾·趙潤壁·方處義·趙宅鎭·韓師吉·趙光鉉·朴晉陽·韓永錫·李羲星·閔致協·李鉉相·趙重選·李殷昌·金百彬·金益彬·朴相一·宋泰運·徐在淵·金一欽·邊義邦·李成龍·李萬績·李春迪·李再復·金亨兌·李如圭·李潤培·柳再福·柳師倫·洪志漢·李德弘·李必壽·鄭璛·李夏芳·鄭秀英·鄭喆臣·閔百彬·朴聖復·李顯靖·方斗芳·印時彦·朴守澤·朴再弘·李德胤·副司勇李仁默·李春燮·吳道容·金鎭郁·宋光祿·金爀·林春喜·金鼎祐·姜碩儒·尹光宇·趙煜·孫克福·徐志逸·朴師誼·張福源·成位方·閔·金景行·白東脩·張重吉·尹心澤·李彦豊·李義興·張翼大·崔漸亨·權薰·吳道炡·金河翼·李禹昌·韓義協·咸德一·方處行·李宗挺·姜啓祚·洪聖海·金德基·金忠國·文載玄·金漢倫·金漢福·洪昌猷·李彦春·邊光宅·崔東杞·朴尙禧·安世溫·鄭德晃·成周相·鄭基仁·李海容·李煥·金明遇·尹範衡·趙彦心·韓光迪·韓命祥·金弘運·申大權·趙升鉉·鄭宅潤·金永玉·趙常翼·金聖和·洪彦彧·梁垸·尹範敍。答曰,省爾等疏,可見大同,而靳許意在矣。
注書尹翊東疏曰,伏以日月流邁,因山漸迫,想聖孝出天,攀慕罔極,仍伏念臣,素患奇疾,閱月沈痼,不得仕進,方切悚惶,玆際臣見帶職名,與右副承旨臣鄭民始,有娚妹應避之嫌,揆以法典,在下當遞。伏乞聖慈,俯垂諒察,亟令該曹,照例遞改,以存公格,以安私分,千萬幸甚。箚啓字
訓鍊正李匡運·副正吳載重·申大順·僉正李基采·金鍾赫·成堣·金命赫·判官申㫻·安國民·鄭忠良·崔擎漢·柳鎭豊·李恒林·慶來運·許根·朴載憲·金輔明·金命耇·李天晟·李尙佐·沈敏之·崔秉敎·崔景·李長煜·曺命相·鄭宅興·安宗厚·李鼎運·李文喆·尹範勳·金㷞·金魯成·尹敬喆·金章勳·權璹·徐有龍·都摠都事李商五·李文顯·李亨默·李光鼎·李潤章·柳孝源·中樞經歷申晤·權熻·金致五·邊聖和·安橚·李達觀·李基成·韓聖養·宋載瑞·申應周·金樂祐·沈緯鎭·金魯正·林泰遠·許勳·沈公協·李殷保·李彦愼·李尙訥·柳晦源·李東榮·尹相赫·武兼宣傳官申光鎭·洪致復·牟光興·韓潗·宋思鑑·許鑌·丁志說·金興碩·金聖倜·河景世·李彬·趙鳳逵·梁龍甲·辛弼垕·李奭培·申協·韓光湜·安慶·兪碩柱·洪格·朴順陽·金重三·朴成大·李寅英·鄭光述·成致鳳·李汝翼·金處憲·李泰亨·具綜·李顯翼·李漢佐·具紞·梁成龜·金魯行·許侊·成鎭殷·李近冑·權邁·洪繼善·朴明煥·金處漢·申鳳周·金魯直·部將李光春·李需克·朴載熙·尹壽民·金鼎九·金吉行·鄭義福·許滌·李啓春·姜膺煥·具守諒·金宗煜·金泰身·鄭選·李斗周·朴弼謙·李始喆·李顯忠·陳宗文·崔範重·李琇·桂德周·李海柱·申聖模·趙鎭祿·守門將丁錫相·張漢翼·孫澤·邊德淳·金宗德·李光澤·林擎國·張齊賢·盧廷尹·趙應鉉·李潤雨·朴瀅·李長益·洪達溟·朴晉煥·具綱·元命輔·張錫祚·姜德鳳·孫國仁·金元甲·兼內乘具埱·張鉉佐·副司正韓光迪·李儒敬·金景濂·閔致燮等疏曰,伏以皇天,降割我東方,大行大王,奄棄臣庶,如喪之慟,率普惟均,日月如駛,因山已迫,仰惟聖慕罔極,益復如新,仍伏念臣等,以靺賤班,不敢妄與於朝廷之論,而粗聞春秋之義,則今此麟漢·厚謙窮天極地之罪,決不可一日容息於覆載之間,諸臣之請,至三至再,三司之啓,日復日矣。而尙靳三尺之典,未洩一國之憤,此豈有逆必誅之義哉?王章未伸,群情愈鬱,及伏見朝下綸音,諸賊之兇謀逆節,於是乎昭昭尤著,有耳皆聞,有目皆覩,莫不心驚而骨寒,俱欲食肉而寢皮,其在討復之義,誓不與此賊共戴一天,玆敢沫血飮泣,齊聲仰籲,伏願聖明,亟從擧國之請,以快神人之憤焉。臣等,無任激切屛營之至,謹昧死以聞。無批答
司諫申應顯疏曰,伏以日月流邁,夏序將盡,因山漸近,伏想嚴廬號慕之慟,益復罔極。伏念臣本病之外,重感暑癕,與鬼爲隣之際,忽承薇垣新命,而適値帳殿鞫囚,義急沐浴,拚死出肅,兩日入侍,僅僅罷歸,而目今病狀越添,吐瀉不止,氣息凜綴,以此病勢,萬無自力供仕之望。伏乞卽許鐫免,俾尋生路焉。臣於病伏中,卽伏見爛報,有罪人尹若淵,絶島減死定配之命,臣竊以爲不然。若淵之疏語筵奏,臣未得其詳,而以前司諫臣李在學等聯疏中所臚列者觀之,可知其營護之逆節。干連凶徒,或有伏法者,或有徑斃者,而若淵則獨逭顯戮,生出獄門,輕重倒置,聽聞駭惑。伏願特寢若淵酌處之命,仍令王府,嚴鞫得情,快施王章,千萬幸甚。答曰,省疏具悉。誌文事,此非如是指摘者也。金相翊事,何必深誅。爾其勿辭,察職。
丙申七月初五日卯時,上御廬次。左承旨入侍時,左承旨洪國榮·假注書柳孟養·記事官卜台鎭·朴祐源以次進伏訖。國榮曰,夜間聖體,若何?上曰,一樣矣。國榮曰,寢睡,何如?上曰,穩寢矣。上曰,吏判前望單子入之,命讀禁府公事,命書判付,命讀各道狀啓。命退去,諸臣以次出。
丙申七月初五日辰時,上御廬次。右副承旨入侍時,右副承旨鄭民始·假注書柳孟養·記事官卜台鎭·朴祐源以次進伏訖。上命書政廳批答。上曰,此綸音出後,皆知其爲逆之本矣。民始對曰,綸音前,雖以謂逆,未知如此之窮凶情節,綸音一出,輿憤百倍增激。上曰,領右相入來,便殿入侍。出榻敎上曰,二品以上,當召見,而日熱如此,百官其卽退去。命退去,諸臣以次出。
丙申七月初五日午時,上詣殯殿。晝茶禮入侍時,右副承旨鄭民始·假注書柳孟養·記事官卜台鎭·朴祐源·都廳李秉模以次侍立訖。上具衰服,詣中排設廳視膳行禮,儀注上同,行禮訖。上還廬次,諸臣遂退出。
丙申七月初五日未時,上御廬次。藥房副提調持湯劑入侍時,副提調洪國榮·假注書柳孟養·記事官卜台鎭·朴祐源醫官慶絢以次進伏訖。絢奉湯劑進前,上進御。上曰,以過情之言,昨日攻吏判,今日斥大臣,設使其言是也,當此朝象未定之時,予之所以任事者如是䑛括,殆同挾難,良可異也。金判府事,如已出去,與時原任同爲入侍事遣史官傳諭。出傳敎上曰,其在禮使之道,宜許一遞,吏曹判書李徽之·參判權噵本職許解。出傳敎以吏曹判書前望單子,左參贊黃景源落點。出傳敎上曰,吏判待下批牌招開政,參判二望而一則在外,一則外任,問于大臣,備三望以入。出傳敎上曰,判府事金陽澤,復拜領議政,判府事金尙喆,復拜左議政。出傳敎命讀申應顯疏賜批,命退去,諸臣以次出。
丙申七月初五日申時,上御興政堂。時原任大臣,二品以上·三司同爲入侍時,領府事金相福,判府事李溵,右議政鄭存謙,仁陽君李景祜,行戶曹判書鄭弘淳,行禮曹判書蔡濟恭,行司直韓光會,司直鄭尙淳,吏曹判書黃景源,刑曹判書李溎,司直李徽之,行兵曹判書具善復,吏曹參判權噵,兵曹參判鄭好仁,行副提學吳載純,大司憲金相翊,行大司諫沈履之,左尹徐有隣,同義禁沈頤之·金載順,行副司直趙㻐,寧邊府使金熤,副應敎尹弘烈,執義李一曾,掌令柳榮鎭·尹弼秉,校理沈豊之,副校理鄭宇淳·徐有防,正言姜,副修撰鄭元始·李獻慶,右承旨李義翊,假注書柳孟養,記事官卜台鎭·朴祐源以次進伏訖。相福曰,日氣甚熱,此時,聖體,若何?上曰,一樣矣。相福曰,王大妃殿氣候,若何?上曰,平安矣。相福曰,惠慶宮氣候,若何?上曰,近以暑感,氣候頗不平矣。相福曰,臣等,連日庭啓,尙靳一兪,不勝抑鬱,以今日洞諭文觀之,亂逆何代無之,而豈有如兩賊窮凶極惡之罪乎?臣等,奉讀綸音,不覺心戰骨驚。臣等,急於沐浴,庭籲纔徹而旋卽求對,伏承兪音然後,可以退出矣。溵曰,逆節豈如是昭布耳目,則不可一刻置之於覆載之間,亟降兪音,斷以王法,千萬伏望。上曰,洞諭之文,欲使卿等知之,予非謂厚·麟之無罪,亦非爲外戚而有所顧惜也,特有所思故耳。相福曰,爲人臣,有此窮天極地之罪惡,而不卽斷法,則國體之損傷,已無可言。上曰,旣曰大臣,則其所用法,似不當輕易。存謙曰,罪犯旣如是窮凶極惡,則何論大臣與否也。上曰,外人豈知宮中之事乎?今番綸音,姑擧其槪而言之,罪惡不但止此而已。存謙曰,殿下明知其兩賊罪惡之如此,尙靳一兪,臣等之抑鬱,當如何哉?景祜曰,此兩賊,是乃罔赦之逆,殿下之尙今靳兪,非但輿憤之抑鬱,其在國體之所損,何哉?濟恭曰,俄者大臣許下敎,臣不勝訝惑矣。旣知罪惡之不可赦而必殺乃已,則豈有可思之事乎?孟子曰,國人可殺,然後殺之,今者欲殺兩賊,非殿下殺之,卽國人殺之,豈以大臣而遲疑於用法乎?光會曰,兩賊之罪惡,庭啓三司,皆以臚列,亟從允許,上告下布,臣所望也。尙淳曰,以今番綸音觀之,罪關宗社,惡極天地,亟賜兪允,快正王法,臣所望也。溎曰,臣等,伏見綸音,則兩賊之窮凶情節,尤爲昭著豈可一刻容貸乎?今日則若不賜兪音,臣等,無退去之意。景源曰,兩賊之罪惡,今則昭著無餘,雖輿儓下賤,欲爲食其肉而寢其皮,此豈一時容貸者乎?履之曰,一國共公之論,尙不允從,上下相持,國體之所損,王法之未施,臣等之抑鬱,爲如何哉?綸音中,以梁冀·士良言之,梁冀·士良,雖不伏法於漢時,若麟漢·厚謙,不可生出於今世也。昨日所懷批答中,以議親爲敎,周公殺管·蔡之時,不拘於議親,殿下豈可遲疑於用法乎?綸音未下之前,兩賊之罪,雖則大矣,未知其窮凶情節,如此之極也。綸音一出,其陰謀私計,危逼儲宮,極其奸凶,此而不誅,則豈曰,國有三尺之法乎?上曰,渠雖無狀,旣經大官,欲殺大臣,而可當商量處之,卿等,其止之。溵曰,事之可疑者,當爲商量處之,而至於此兩賊之誅,有何商量者乎?濟恭曰,殿下每以有所思,更商量等敎答之,實非臣等之所望於殿下者也。上曰,大臣,故如是矣。諸臣齊聲仰奏曰,渠之負犯,旣是亘萬古凶逆,則豈可以大臣論之乎?上曰,朝下綸音,旋卽處分,決非審愼之道也。諸臣齊聲奏曰,雖綸音前,罪不當容貸,而況綸音後,罪惡百倍層加,則雖半刻,豈可容貸乎?伏望亟賜允從,以快人心。上曰,已諭,卿等退去。溵曰,臣等,伏承兪音然後,可以退去矣。履之曰,三司之臣,若至誠請討,則豈可至今靳允乎?此莫非臣等誠淺而緩於討逆之致也。上曰,予靳允,亦是審愼之道也。凡係殺人,猶待三覆而決之,此不當輕易用法矣。濟恭曰,逆賊,豈用三覆之例乎?亟降兪音。上曰,夕奠不遠,卿等,其退去。相福曰,臣等,未承兪音,而豈可徑退乎?上曰,綸音,今日始頒布,而豈可卽爲處分乎?昭布耳目,然後更當下敎矣。諸臣齊聲奏曰,百官,軍民,皆已知,業已昭布耳目矣。弘淳曰,臣等,未受兪音而徑退,豈可伈伈泄泄乎?上曰,已有料量者,非爲卿等力請而後聽之者也。且祭享時漸晩,其須退去。頤之曰,旣下綸音,又命入侍,臣等則固知受兪音出去矣。殿下一向靳允,連下退去之敎,臣等,不能無憾於天地之大也。㻐曰,昨冬以後,至今容貸,於渠可謂寬典之寬典矣。亟降一兪,以快輿憤。上曰,屢次下敎之下,何如是强聒乎?其令退去,予非終不聽從也。諸臣齊聲奏曰,臣等,今日則當知快受兪音,而若是靳允。臣等,豈不勝抑鬱乎?上曰,若欲聽從,則備忘傳敎,皆可爲之,何必面受兪音而後退去乎?旣以親奠事下敎,則何如是堅執乎?其在事體,極爲未安。相福等曰,臣等,終不得受其允兪,其在聽聞,爲如何哉?臣等雖出去,臣分則虧矣。原任大臣·二品·三司先退,上曰,領左相,今日當爲肅謝乎?存謙曰,此時豈可引義乎,可當肅命矣。上曰,待領左相入來,卿亦同爲入侍。命退去,諸臣以次出。
丙申七月初五日酉時,上御廬次。左承旨入侍時,左承旨洪國榮·假注書柳孟養·記事官卜台鎭·朴祐源以次進伏訖。上曰,承旨前望單子入之。命書傳敎曰,副提學吳載純,爲都承旨牌招,其令察任。上曰,領左相卽爲入侍事,遣史官傳諭。出傳敎上曰,領議政勿待命事,遣史官傳諭。出傳敎上曰,館學齋任,來詣政院,親受綸音。出榻敎上曰,判義禁改差,今日政差出,待下批牌招。出榻敎命退去,諸臣以次出。
丙申七月初五日二更一點,上御廬次。左承旨入侍時,左承旨洪國榮·假注書柳孟養·記事官卜台鎭·朴祐源以次進伏訖。上命書傳敎曰,洪檍,以灣査未了,纔遞騎堂。又復首擬,大是不察,當該銓堂推考。上曰,李漢膺兼帶捕將許遞,其代,張志恒除授,卽爲牌招,傳授命召及大將牌·傳令牌。出傳敎上曰,以卿等所請者,方欲下敎,卽爲入侍事,史官傳諭于領左相。出傳敎上曰,左邊捕將張志恒入侍。出榻敎張志恒進前。上曰,近來夜禁,何如?對曰,連爲申飭,故近日則頗嚴云矣。上曰,竊發之患,比比有之云,各別嚴飭。命退去,諸臣以次出。
丙申七月初五日三更四點,上御興政堂。三大臣入侍時,領議政金陽澤·左議政金尙喆·右議政鄭存謙·左副承旨林得浩·假注書柳孟養·記事官卜台鎭·朴祐源,以次進伏訖。陽澤曰,近日,聖體,若何?上曰,一樣矣。陽澤曰,王大妃殿氣候,若何?上曰,平安矣。陽澤曰,惠慶宮氣候,若何?上曰,氣候則差勝,而心懷自爾靡定,以是焦悶。陽澤曰,綸音一布,兩賊之罪惡,尤益昭著,至於十二之大罪,萬古天下,豈有如許窮凶極惡之逆賊乎?上曰,十二大罪中大北之說漏矣。何負於渠輩,而煽動凶言,綢繆陰計,如此之極乎?尙喆曰,千罪萬惡,不可勝誅,而使儲君,至於不解衣不安寢之境,雖千剮萬戮,猶不快也。亟降兪音,斷以王法,千萬伏望。陽澤曰,大官異於庶僚,而臣等不顧私義,有除輒膺,萬萬惶懍不安。上曰,此何等時而輔相,豈可引義不出乎?上曰,予每欲處分,而惟恐慈宮之不安,尙稽未果。今日以此悶慮之意仰稟,則慈宮敎以私恩雖勝,不可以少伸,王法至嚴,不可以終屈,庭籲臺啓,屢日相持,何必顧余不安,而可損國體乎?伏承此德音,予志大定,今當處分矣。上曰,判義禁,先入侍後謝恩。出榻敎判義禁韓光會進前。上曰,賜死前例,何如?光會對曰,未及詳知矣。上曰,判義禁出去,考其謄錄以來。陽澤曰,伏聞慈宮下敎,臣等,不勝感泣。上曰,麟漢之符同厚謙,譸張浮言,威脅恐喝,無所不至,予不忍盡說。予之前後左右,無非渠輩之部曲爪牙,予之一動一靜,飮食起居渠輩無不知之。如此而予豈安乎?陽澤曰,臣等,豈知如此之窮凶極惡之狀乎?存謙曰,臣考見補編摠護使之任,例以左相兼之,依補編例施行似好矣。命書傳敎曰,右相旣奏,摠護使,依補編,以左相爲之,都監都提調,亦依初下敎擧行。尙喆曰,敦匠之任,臣豈敢辭避,而補編雖有所載,何必以左相爲之乎?上曰,此則不可辭矣。韓光會回奏曰,考見謄錄,則只有大臣賜死,而大臣以下賜死之例,實無可考處矣。命書傳敎曰,洞諭之綸音,昭布罪惡,公法不可屈,輿論不可遏,古今島荐棘罪人麟漢,慶源府荐棘罪人厚謙,竝賜死。陽澤曰,厚謙旣施王法,則其母不可置之於城闉之內,城外安置似好矣。上曰,有所不忍,明日次對,當更爲下敎矣。陽澤曰,麟漢罪惡,亘古所無,累月庭請之餘,今有處分,而賜死之律,以其罪犯論之,太輕矣。上曰,麟漢雖凶逆,名則大官,賜死之外,更勘何律乎?陽澤曰,逆麟之罪,只以賜死,勘斷則當未洩輿憤矣。至於厚謙之賜死,尤是失刑矣。厚謙之罪犯,何等惡逆,而又非大官則賜死之處分,豈洩神人之憤乎?上曰,不捧結案,故只施以賜死之律矣。陽澤曰,厚謙之罪,彰露無餘,豈以未結案論之乎?上曰,古亦有如此之例矣。諸臣退出。
上在慶熙宮泰寧殿南海閣廬次。
大殿·惠慶宮·中宮殿朝哭後,政院·玉堂口傳問安。答曰,罔極。
王大妃殿朝哭後,政院·玉堂口傳問安。答曰,罔極。傳于李義翊曰,承旨入侍。
洪國榮啓曰,大臣·備局堂上,依下敎,來待矣。傳曰,引見。
傳于洪國榮曰,承旨便殿,入侍。
傳于李義翊曰,副提調持加減心腎湯,入侍。
備邊司荐望,以徐有大爲北兵使。
洪國榮啓曰,新除授右副承旨金鍾秀,時在京畿廣州地,斯速乘馹上來事,下諭,何如?傳曰,允。
傳于洪國榮曰,中官不能奉書傳敎,且多慢忽,當該郞廳中官,自政院發牌,立庭申飭。
晡哭。
以平安監司徐命膺狀啓,傳于洪國榮曰,此等戎政,前所未聞,前平安兵使崔東岳,令該府,今日內拿問定罪。捧口招持草供入侍時,平使李國賢,矇未覺察緘辭。從重推考。
傳于洪國榮曰,日熱如此,而許多轝士軍,何爲而使之闕外呼訴之境乎?兵判來詣闕外開坐,轝士從事官,爲先棍問其委折,當該郞廳,令該府處之,捧口招持草供入侍,從當下敎矣。
傳于林得浩曰,軍士房承旨與兵判入侍。
李得永,以國葬都監郞廳,以摠護使言啓曰,本都監堂上徐命善減下代,行司直韓光會差下,使之察任,何如?傳曰,允。
洪國榮,以國葬都監郞廳,以摠護使言啓曰,寶篆文令書寫官領中樞府事金相福,書出正副二本以入,仰備睿覽裁擇之意,敢啓。傳曰,知道。
洪國榮以國葬都監郞廳,以摠護使言啓曰,誌文釐改處長單子中,付標以入之意,敢啓。傳曰,知道。
洪國榮,以禮曹言啓曰,卽接道禮院所報,則今此因山敎是時習儀,至發引返虞贊儀,當爲執事,而動駕時,多有掣礙之端,攝贊儀差出擧行云矣。依所報,攝贊儀一員差出事,分付該曹,何如?傳曰,允。
金鍾秀,以禮曹言啓曰,今番討逆後,告廟頒敎等節,當爲擧行,而元惡大憝,猶未伏法,故應行典禮,不敢徑請矣。今幸乾斷赫然,王章卽伸,上告下布,不容少緩,告廟社頒敎進箋陳賀等事,依例擇日擧行,何如?傳曰,允。待因山後上告下布,依例擧行。外方只進箋文,陳賀安徐。
李得永,以轝士廳言啓曰,今日國葬都監郞廳李采,轝士軍點考次,進去慕華館,取軍點考之際,因一微事,郞廳不爲點考而罷歸,故轝士軍等,以終日等待,不得逢點,來詣闕外,將有呼訴之擧,誠萬萬驚駭,轝士軍首唱與各洞任掌等,一邊査實嚴治計料,而當該郞廳,不可無責,令攸司勘處之意,敢啓。傳曰,已處分。
洪國榮,以兵曹言啓曰,本曹佐郞李泰賢,身病猝重,呈狀乞遞,宿衛重地,不可久曠,今姑改差,何如?傳曰,允。
洪國榮,以兵曹言啓曰,國葬都監郞廳,以摠護使意啓曰,取考甲辰謄錄,發引初度習儀時,大轝高廣,比準於興仁門,則門高不足幾至二尺許,故預爲掘去門閾磚石矣。今亦依此例,令各該司,初度習儀前,修治門路,何如?傳曰,允事,命下矣。依都監啓辭,興仁門門閾磚石,初度習儀前掘去,發引後還爲塡補,而使役役軍,依前例陪往,大將都遊軍中,一百名除出,使之赴役,令本曹郞廳,檢飭各該司擧行,每夜把子圍排,把守軍兵,亦令分授御營廳,量宜定送,限還爲塡補間,與同門將卒,眼同嚴加守直之意,分付,何如?傳曰,允。
林得浩,以兵曹言啓曰,卽者,興化門外轝士軍累千餘名,成軍聚集,喧聒特甚,故聞甚驚駭,探問其委折,則渠等,自慕華館點考處,直爲入來云。未知其本事之如何,而莫重闕門,作此駭擧,紀綱所在,萬萬無嚴,轝士大將,從重推考。從事官,令該府處之,何如?傳曰,已下敎矣。
林得浩,以兵曹言啓曰,依傳敎轝士從事官尹守訥·李義星等,棍問則其矣等所告內,轝士廳規例,漢城府都成冊修送,則大將點考後,各差備分軍小名成冊,移送各都監,而國葬都監郞廳,今日慕華館,聚會轝士軍,方欲點考,而都監郞廳,使捕卒,揮鞭雜人矣。領役部將,爲揮鞭所打,叱責捕卒,則郞廳李采,發怒於因其分付禁人,則部將輩,叱責捕卒,而事極駭然云。使捕卒,更爲鞭打部將輩後,不爲點考,仍爲輕還,故轝士軍等,終日等待,不得逢點,爲冤痛,成群來訴於闕下。矣身等,雖不眼同點考,矣身大將,聞極驚心,多送校卒,一邊曉諭退送,仍卽草記請勘矣。事狀不過如斯而已,豈敢有一毫掩置不告之理哉?傳敎內辭意,惶恐遲晩云矣,敢啓。傳曰,郞廳雖欲罷坐,身爲從事官,頃者,旣承愛恤軍人之下敎,則何不趁卽邀來他郞官,使民人,如期逢點乎?不可無飭,當該從事官,一倂汰去,此後更當廉問,如有現捉,竝與大將而論罪之意,各別嚴飭。堂陛不嚴,因一微事,至有闕外聚訴之擧云,此亦不能團束之致,該色下吏,參酌科治。切勿擾民事,分付。
司諫申應顯啓曰,臣志氣摧頹,言議骫骳,淸朝耳目之任,自知不稱,而正當國賊未討,合辭方張之日,不幸賤疾危苦,不能隨諸臣,日日入臺廳,積誠力請,病裏忠憤倍覺輪囷,不得已略治短疏,敢請乾斷之快揮,因於疏末,略有所附陳者矣。及承聖批,上款所陳,未蒙一字可否之下答,臣不勝瞿然慨然,而朝伏見兩賊賜死傳敎,雖非蒙允於臣疏之批,輿憤快洩矣。今不必以此爲辭,而下款所陳,不惟不賜採納,誨責丁寧,臣惶悚慙恧,不知置身之所也。噫,誌文事,前冬代理之擧,實我國家轉危爲安之機,其事體之重,關係之大,爲如何哉?苟欲發揮先王之盛德大業,則臣以爲他事猶可略也。至於此事,固當極力發揮,極力闡明,以爲垂法於萬世宜矣。而寂寥六字,非但不能闡揚我聖祖文孫授受之正,至於賊臣之陰懷不軌,沮敗大策之罪,亦遂以隱沒不彰,臣竊痛之,此臣所以敢請改撰者也。豈出於苛快强摘之意,而繼又伏見傳敎下者,至有過情䑛括挾雜等敎,噫,殿下之慰籍大臣則至矣。而獨不俯燭臣斷斷愚忱,亶出於模天畫日之十分無憾,何嘗有一毫䑛括挾雜之意耶?事關大官,臺閣不敢相規,則恐非聖世之美事也。至於金相翊,招呼不逞之徒,自作窩主,與麟漢·厚謙·養厚等賊,腸肚相連,聲勢相倚,陰謀祕計,莫不參涉,爲世指目,厥惟久矣。今當討逆方張之日,身居都憲之任,則勢窮地蹙,雖不得不黽勉於懲討,而全無明目張膽之義,顯有應文備數之意,此其情狀,不待定婚於相簡而昭然難掩,臣之所請,實出於公正發憤,而殿下乃反以何必深誅爲敎,不賜採納,此豈殿下拔去凶邪,廓淸朝著之盛意耶?只緣臣之人無可取,言不見重,不能孚格於君父之致,其何可一刻因冒於臺次乎?昨宜來避,而非但日勢已晩,病狀添劇,今始引避,所失尤大,請命遞斥臣職。答曰,勿辭,亦勿退待。
領議政金陽澤箚曰,伏以臣於新授相職,情跡危臲,豈有承膺之望,而再次胥命,未蒙重勘,恩召荐降,至有所請者,方欲下敎之諭,臣之所請,卽是懲討,而聖諭及此,臣急於沐浴,冒沒入侍,仍奏嚴討之義,聖斷赫然,王章乃擧,輿憤庶可少洩,而臣之冒出,不可蹲仍矣。昨日臺言,臣固認以相規,而噫莫重誌文,不揆魯莽,竊擬致力,累千言大文字,病昏氣疲,僅僅製進於仲夏之月,其中一段,旣是鞫獄情節未發露之前,故遣辭之際,不覺其未得十分嚴峻,因前而未改,今此臺言之斥,莫非臣昏謬之致,實狀雖如此,自知愆尤,安可分疏,論以國體,合被嚴何,而聖慈曲示寬貸,旣不罪而從以復授前任,其爲駭物議而怵私分,當何如也?抑臣向來所被嚴旨,亦係臣難貰之罪,商輅鞫問時,竊意悉究其凶節,更欲進前必討,冥迷未及容旋,有懷而言不能宣,自陷稽忽之科,至今追思,惶懼冞切,賤疾近甚昏眩,而身帶重任,一事二事,顚錯種種,雖欲强策,其勢末由,玆陳訟愆之箚,兼暴病重之狀,乞垂俯諒,亟降威罰,俾朝綱肅微悰安,不勝幸甚。取進止。答曰,省箚具悉卿懇。予意已悉於昨日入侍,卿何過辭,一時微恙,自可勿藥,賓對有命,卽爲入侍焉。仍傳曰,此批答,遣史官傳諭于領議政。
丙申七月初六日,兼春秋張顯慶,義禁府啓目,罪人鄭忠達議處。啓。傳曰,依允。
義禁府啓目,尹彝復,嚴敎口招之下,終不直招,刑推得情,何如?啓。傳曰,尙有十倍百倍於彝復者是置,不必更問是乎矣。其在獄體,不可輕易酌處兺不喩,彝復亦敢復發明於今日朝廷乎?更良嚴問口招爲良如敎。
義禁府啓目。趙鎭禎口招山倉穀事,旣已自服,議處,何如?啓。傳曰,趙鎭禎之吐實與不吐實除良,其所發問,卽山倉穀及邑倉穀則鎭禎之招,不過以山倉穀納招,至於邑倉穀段,初不擧論是去乙,本府之只以一段,直請照律,猶恐或遲,此回啓勿施,待明日,更爲捧供以聞爲良如敎。
義禁府啓目,李奎緯新舊伯囁喋之說,旣以風聞自服,不審之失,在所難免,以此照律,何如?啓。傳曰,依允。
丙申七月初六日辰時,上御廬次。左承旨入侍時,左承旨洪國榮·假注書柳孟養·記事官卜台鎭·金鳳顯以次進伏訖。國榮曰,夜間聖體,若何?上曰,一樣矣。國榮曰,昨夜終宵酬應,寢睡,何以爲之而果無勞憊之候乎?上曰,撤漏後始就枕,終未穩寢矣。國榮曰,昨夜處分,非但輿憤之快洩,在王章,極其明正,不勝欽仰。上曰,連日庭籲,上下相持,徒損國體,故特賜處分矣。命讀領相箚子訖,賜批。命退去,諸臣以次出。
丙申七月初六日巳時,上御興政堂。大臣·備局堂上引見入侍時,領議政金陽澤,左議政金尙喆,右議政鄭存謙,仁陽君李景祜,行兵曹判書具善復,行戶曹判書鄭弘淳,禮曹判書李溎,副護軍張志恒·李柱國·李漢膺,左尹徐有隣,右尹金魯鎭,同知中樞府事鄭一祥,大司諫沈履之,執義李一曾,掌令柳榮鎭·尹弼秉,持平金履厚,副校理徐有防·尹弘烈,修撰李獻慶·朴天衡,行都承旨吳載純,假注書柳孟養,事變假注書林錫喆,記事官卜台鎭,朴祐源以次進伏訖。陽澤曰,夜間,聖體,若何?上曰,一樣矣。陽澤曰,夜分酬應,旣又失睡,果無勞憊之候乎?上曰,別無勞憊矣。陽澤曰,王大妃殿氣候,若何?上曰,一樣平安矣。陽澤曰,惠慶宮氣候,若何?上曰,氣候長時不平,焦悶。陽澤曰,此,京畿水使申大顯狀啓也。以爲畿海舟師,各其前洋,今秋水操依例設行事,請令廟堂稟處矣。詰戎之政,不宜曠廢,依例設行之意,分付,何如?上曰,依爲之。出擧條陽澤曰,此,永宗防禦使柳狀啓也,以爲今秋水陸操,依例設行事,請令廟堂稟處矣。此亦與喬桐水操,一例設行之意,分付,何如?上曰,依爲之。出擧條陽澤曰,忠淸·黃海兩道今秋水操,當爲之,而今番國役時木物輸運之際,兩道多發列邑之民,用力多矣。今又水操,則旣疲於國役,又困於赴操,誠甚可矜,朝家不可不軫念矣。上曰,左右相所見,何如?尙喆對曰,詰戎之政,甚重,且年事免凶,若行操則甚好矣。國役旣繁,民力又疲,姑令休息,亦無妨矣。存謙對曰,習操年久而不得爲之,誠甚可悶,而民力旣殫於運材,宜有息肩之道矣。上命書傳敎曰,今番都監材木輸運之時,用民之力不貲,詰戎,雖是有國重事,息肩之道,亦不可不念。忠淸·黃海兩道今秋水操停止事,分付。陽澤曰,頓遞使鄭尙淳,旣承疏批,目前亦多擧行之事,申飭行公,何如?上曰,依爲之。陽澤曰,備局有司堂上,久未差下,故本司凡事,無看檢之人,行司直蔡濟恭,旣已敍用,有司之任還差,此外又有窠,吏曹參判徐浩修差下,何如?上曰,依爲之。已上出擧條陽澤曰,備局副提調之不出,厥惟久矣。當觀其踐歷人望俱洽,然後,可以差任。左承旨洪國榮,年雖少矣,聰敏幹事,可與共議國事者。副提調差下,何如?上曰,左承旨旣經副學吏議副提之任,倘來之職,予非謂資歷之不足,亦非惜淸顯於此人也。且此人,豈可獨以聰敏稱之而已乎?向日帳殿,略諭其槪,以此觀其爵秩猶以爲卑,然若差此職,可當一二日辭免,予甚孤危,不可暫時捨之。且此人,豈特以聰敏稱之也。自在春坊,一心保護,飽經艱難,拚棄死生,惟此一人,令予君臣,殆同草昧際遇,予所倚毗者,亦惟此一人,若以勳勞言之,予之所負者多矣。尙喆曰,以前日下敎觀之,於左承旨,豈有可惜者乎?上曰,備局副提調,卽所以主管邊務,而至於此人,非特邊務,雖戎務之重,豈不欲委任?而今則一時離捨誠難矣。左承旨向在宮官之時,常有欲退之意,而予每懇留,故終不得遂其志。今此之職,必非左承旨之所樂也。使以備堂,豈無其時乎?陽澤曰,雖差備堂,不必離於闕中,亦豈有辭免之事乎?上曰,所謂備局副提調,予亦以爲陋矣,而甚厭之矣。存謙曰,內局都提調徐命善,向差國葬都監堂上,而因山時,自多擧行,內局之任,勢難兼察,都監堂上減下,何如?上曰,依爲之。出擧條尙喆曰,山陵事役浩大,物力猶多不足,雖不可不更當區劃,卽今地部事勢,錢木則有難責出,如太僕廚院,旣非經費衙門,而或有儲積之猶可推移者,錢伍千兩,量宜分劃之意已與右相相議。此外兵曹木貳拾同,戶曹米肆百石,一體輸送事,分付,何如?上曰,依爲之。出擧條善復曰,因山時大轝替運,以十運磨鍊啓下矣。日熱若此,以愼重之道,二運加磨鍊事,自國葬都監,移文臣曹矣,且轝士軍有裕,更遣事知兼司僕,以十二運磨鍊擧行,何如?上曰,依爲之。出擧條善復曰,各道方物槍劍封進相考,則三南,監兵營三名日所封進,自前以筒箇代納,稱慶方物與海西方物槍劍,其數不多,而莫重貢獻,不可變改,依三南例使之代封事,與禮曹相議,行會擧行,何如?上曰,依爲之。出擧條命善曰,各陵園火巢外,例有垓子疏鑿之規矣。永祐園火巢,旣已改定垓子,不可不更爲疏鑿過,因山後,本曹堂上,與京兆堂上進往,看審形止後,依例擧行,何如?上曰,依爲之。出擧條命善曰,永祐園,初無祭器庫,藏置於公需間云,莫重祭器,藏置公需間,事體未安。祭器庫,依他陵園例,今番碑閣營建時,一體營建,以爲奉安祭器之地,何如?上曰,依爲之。出擧條上曰,行司直蔡濟恭,備局有司堂上還差,吏曹參判徐浩修,備局有司堂上差下。出榻敎上曰,禮〈曹〉判書徐命善,國葬都監堂上減下。出榻敎履之·一曾·弘烈·榮鎭·弼秉·履厚·豊之·元始·宇淳·有防··敬養·天衡·獻慶曰,請文女按律處斷。措辭見上上曰,不允。履之等曰,厚謙母子前後聲討,已盡其窮凶極惡之罪,凡在血氣之倫者,莫不切齒病心,而其內外相應,排布經營,潛售凶圖,危逼聖躬者,莫非其母之爲窩主,而厚謙雖命置法,其母則尙逭王章,輿情憤鬱,久而益激,請厚謙母依律處斷。上曰,昨日,已諭於大臣,其所靳許,意豈徒然。實不忍慼我先王之心,厚謙旣死,其母之存沒,不甚係關,亟停勿煩。履之等曰,請申晦亟施遠竄之典。措辭見上上曰,不允。履之等曰,請門黜罪人韓翼謩中道付處之典。措辭見上上曰,不允。履之等曰,麟·謙兩賊之罪,實是亘古所無之凶逆,聖斷赫然,處分旣下,而賜死之命,失之太寬,請令王府,快施顯戮,仍擧孥籍之典。上曰,其所酌處,意各有在,至於收孥之律,卿等之所宜深思者,亟停勿煩。履之·一曾·榮鎭·弼秉·履厚·等曰,請聖國·尙魯諸子,亟施當律。措辭見上上曰,不允。履之等曰,請巨濟府荐棘罪人尹養厚,亟令王府,拿鞫嚴問,快正王法。招辭見上上曰,不允。履之等曰,請穩城府定配罪人趾海,黑山島定配罪人纘海,更令王府,拿鞫嚴問,快施當律。措辭見上上曰,不允。履之等曰,請薪智島定配罪人敬彬,熊川縣定配罪人成運,亟令王府,更爲拿鞫得情。措辭見上上曰,不允。履之等曰,請還寢尹象厚放歸田里之命,仍施絶島定配之典。措辭見上上曰,不允。一曾·榮鎭·弼秉·履厚等曰,請大靜縣爲奴罪人金壽賢,依律處斷。措辭見上上曰,不允。一曾等曰,請鏡城府定配罪人洪述海,依律處斷。措辭見上上曰,不允。一曾等曰,請東萊府定配罪人元義孫,依律處斷。措辭見上上曰,不允。一曾等曰,請罪人金曄,嚴刑島配。措辭見上上曰,不允。一曾等曰,請戶曹參判金華鎭,遠地定配。措辭見上上曰,旣有巨濟之尹壽仁,與首褒有異,勿煩。一曾等曰,請故縣監尹尙通鞫亟施追奪之典。措辭見上上曰,不允。一曾等曰,請副司直洪龍漢遠地定配。措辭見上上曰,不允。履之·曰,請南海縣圍籬安置罪人具庠,更令王府,嚴鞫得情,快正王法。措辭見上上曰,不允。履之·曰,請大靜縣爲奴罪人金壽賢,更令王府,拿鞫嚴問,依律處斷。措辭見上上曰,不允。履之·曰,請副司直洪龍漢,爲先削職。措辭見上上曰,不允。履之·曰,請旌義縣荐棘罪人尹泰淵,亟令王府拿鞫,嚴問得情。措辭見上上曰,不允。持平金履厚曰,臣知識蔑劣,言議巽軟,本不合於淸朝耳目之任,而義重沐浴,章皇出肅,亦有日矣。適論銓官擬望之做錯矣。伏見傳敎下者,有攻吏判之敎,繼有䑛刮挾雜之敎,自顧慙恧,措躬無地,昨因日暮,今始來避,所失尤大,以此以彼,臣何敢一刻晏然於臺次乎?請命遞斥臣職。上曰,勿辭。行都承旨吳載純曰,持平金履厚再啓煩瀆,退待物論矣。上曰,知道。上曰,昨日綸音,急急呼書,故字句間,未得校檢,或有可改處乎?陽澤曰,別無可校正者矣。命李溎讀綸音,令大臣諸宰就見讀訖。上曰,今番獄事,自判金吾以下,皆翫愒游泛,全無沬血請討之心,辛壬之臣,何其賢矣,而至死爲限,今日庭臣何如而如是泛泛,而此莫非麟·厚兩賊之勢,積久根據之故,今番事,非卿等之至誠得請,實是自上處分也。陽澤曰,伏承此下敎,莫非臣等之罪,更何仰達?尙喆曰,今番獄事後,當作一冊子,頒示中外,似好矣。上曰,當商量爲之矣。命大臣·備堂先退。上曰,知申有老親乎?載純對曰,有老母而病狀恒劇矣。上曰,家有親病,夙夜之任,必難矣。對曰,情私,誠爲悶迫矣。上曰,右副承旨入侍。鄭民始進前,命知申先退。命書傳敎曰,知申所達,可知其難强,卯酉本職許遞,前望單子入之。昨今筵中,已諭予意,而三司若復一向堅執,則是使予無以慰慈宮之心,此非予過去之辭敎,卽心腹之諭也。今日執法之臣,竝須知悉。出傳敎命退去,諸臣以次出。
丙申七月初六日午時,上御廬次。右副承旨入侍時,右副承旨鄭民始,假注書柳孟養,記事官卜台鎭·朴祐源,以次進伏訖。上命書傳敎曰,都承旨,三院副提調例兼,房仍。上曰,都承旨洪國榮牌招謝恩,仍卽修省記入直。出傳敎上曰,承旨李義翊,今無相避之端,牌招察任。出傳敎上曰,兵房,戶房兼察。出傳敎上曰,御製綸音,白綿紙十件內入,五處史庫議政府·六曹·政院·玉堂·春秋館·校書館·太學·四學,各藏一件。內而京城五部,外而八道兩都留府,諸道四長官,各賜一件,時原任大臣·承旨玉堂·兩司長官·六曹判書·翰注各賜一件,其餘侍從三品以上,單子書入,下批頒賜。出傳敎上曰,戶判·料祿色郞廳入侍。出榻敎戶曹判書鄭弘淳,料祿郞廳鄭志儉進前,弘淳曰,掖庭番料,皆已聖正矣。命逐條陳奏訖。上曰,明日戶郞,更爲持入。命退去,諸臣以次出。
丙申七月初六日未時,上御廬次。藥房副提調持湯劑入侍時,副提調洪國榮·假注書柳孟養·記事官卜台鎭·朴祐源·醫官慶絢以次進伏訖。絢奉湯劑進前,上進御。國榮曰,一院之長,何等重任,而如臣無似,猥叨是職,人器不稱,只切憂懼。上曰,每循知申謙挹之志,屢越加資,而至於此任,不必過辭。上曰,俄者次對,領相謂知申聰敏,請差備局副提調者,大違於予之所期望於知申者也。國榮曰,聰敏之說,在臣亦是過奬之言也。上曰,知申之言,甚好矣。命退去,諸臣以次出。
丙申七月初六日申時,上御廬次右副承旨入侍時,右副承旨鄭民始·假注書柳孟養·記事官卜台鎭·朴祐源以次進伏訖。上曰,院隷之作弊事,頃已申飭。今又犯禁,注書若能檢飭,則何敢如是縱恣乎?民始曰,注書非不申飭,而每有作拿之弊,致勤聖慮,非但注書之不察,臣等,亦爲惶悚矣。上曰,注書旣是使令次知,則承旨可謂不當矣。仍命書傳敎曰,院隷之不擇,卽是注書之不察,注書若能事事,豈有實使令之所犯若此乎?院隷之向者敺打軍門將校,已極駭然,則今又犯禁,若是無嚴,當該上注書柳孟養,從重推考。此後更以使令之事入徹,則注書焉逭不察之罰,以此嚴飭。又命書傳敎曰,列聖御製,奉朝賀·時原任大臣·承旨·玉堂·先朝編次人·校正堂郞·翰注,各頒一件,御將·錦城尉·昌城尉,亦給一件,續編則奉朝賀·時原任大臣·先朝編次人·承旨·監印郞廳,各頒一件,明日安寶。命退去,諸臣以次出。
丙申七月初六日戌時,上御廬次。都承旨入侍時,都承旨洪國榮·假注書徐龍輔·記事官卜台鎭·朴祐源以次進伏訖。上曰,注書奉審而來乎?賤臣對曰,臣敬奉聖敎,馳詣齊陵奉審,陵上無頉,而西邊曲墻,有數間頹圮處,丁字閣無頉,碑閣無頉,守直無頉矣。上曰,監役已爲下去乎?賤臣對曰,已爲下去矣。上曰,注書與其叔同行乎?國榮曰,齊陵,去松都不遠,故與其叔,同爲下去,見其到任云矣。上曰,松留之到任,威儀壯觀云矣。國榮曰,然矣。其威儀無異於京軍門云矣。命退,承史以次退出。
丙申七月初六日初更四點,上御廬次。兵判入侍時,兵曹判書具善復,右副承旨林得浩,假注書柳孟養,記事官卜台鎭·朴祐源,以次進伏訖。上命讀兵曹草記訖,命兵判先退。上曰,我國凡事雖甚疏漏,標信發兵,何等重事,則標信之掛針貫絲內,安啓字,外署御押,厥數爲千三百丈,每於御極之初,與牙標同爲造入,自內已有在前草記謄錄,今番初不造,入亦不提稟,事極踈忽,內下見樣,卽令造入。出傳敎上曰,觀此禁府議處結語及問目措辭,全不別白,已欠讞獄之體,而至於趙曮供辭,雖與拒逆有異,豈可以此等供辭,歸之自服,輕請詳覆乎?又況奏語文字,何等重大,無踏印不着銜之啓目入啓,事極希闊,失亦不細,身爲判堂,焉免飭厲判義禁韓光會遞差,其代,今日政,擇差,待下批牌招。時囚滯囚可悶,皆令議處。出傳敎上曰,判金吾旣已處分,其令次堂,捧供入侍。出傳敎上曰,金吾堂上入侍。出榻敎同義禁沈履之·金載順進前,命履之讀李采·崔東岳供辭訖。命金吾堂上先退。上曰,邊將多窠,待開門政官牌招開政。出傳敎上曰,觀此李采之供,與從事之供,不但逕庭,此等小事,如是欺隱,可乎?采是該寺微官,則鞭打部將,已極放恣,雖欲罷坐一房,旣有他郞廳,何不代使邀來,面數千民人,當此極熱,致有此彷徨道路,至於竟夕之擧乎?不可以拿問薄勘懲其罪,令該府照律,從重勘處。出傳敎命退去,諸臣以次出。
上在慶熙宮泰寧殿南行閣廬次。
藥房都提調鄭存謙·提調徐命善·副提調洪國榮啓曰,伏未審夜間,聖體,若何?臣等,今日率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等,不任區區憂慮,敢來問安,竝此仰稟。答曰,知道。
王大妃殿·惠慶宮氣候一樣矣。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,知道。
王大妃殿·惠慶宮·中宮殿藥房口傳問安。答曰,知道。
備忘記,今下弓矢,釜山僉使南志博·淸城僉使朴枝文·訓戎僉使鄭宇璧等處給送。
傳于洪國榮曰,都承旨景慕宮奉審,左副承旨奎章閣奉審以來。
傳于李在簡曰,都承旨入侍之命已久,而久不入侍,故下問,則代房承旨遲滯而然云,代房承旨遞差。
傳于洪國榮曰,有下敎事,營造堂上率計士而來。
傳于洪國榮曰,副提調持加減心腎湯入侍。傳于李義翊曰,吏房承旨與禮判,入侍。
李得永啓曰,右邊捕盜大將李柱國,以轝士大將,有罷職之命。莫重將任,不可蹔曠,在前有他邊大將兼察之例,今番則何以爲之?敢稟。傳曰,左大將兼察。
李得永啓曰,右邊捕盜大將,以左邊大將兼察事,命下矣。左邊捕盜大將張志恒,卽爲牌招,以爲聽傳敎之地,何如?傳曰,允。
兵曹口傳政事,李漢膺爲右邊捕盜大將,李敬懋爲發靷時陪往大將,李得永啓曰,新除授右邊捕盜大將李漢膺,卽爲牌招,命召及大將牌·傳令牌傳授,何如?傳曰,允。
傳于李在簡曰,諭書寶未着御押,而徑先傳之,當該承傳色中官禁推。
傳于洪國榮曰,吏曹參判旣不承牌,牌去來隨而寥寥,事甚駭然,申飭。
李在簡啓曰,吏曹參判徐浩修牌不進推考傳旨,今方捧入,而開政命下之後,如是違牌,不卽擧行,事甚未安。判書黃景源疏批未下,參議宋德相在外,參判更卽牌招開政,何如?傳曰,允。
傳于李在簡曰,開政命下之後,吏曹參判徐浩修,何至於三牌乎?從重推考,更爲牌招,牌去來,勿爲呼望。
傳于李義翊曰,吏曹參判四牌,不可爲之,以前牌催促開政。
李義翊以吏曹言啓曰,獻陵令李俊永,身病猝重,勢難察任云,今姑改差,何如?傳曰,允。
有政。吏批。判書黃景源疏批未下,參判徐浩修進,參議宋德相在外,同副承旨李得永進啓曰,判書黃景源疏批未下,參議宋德相在外,小臣獨政未安,何以爲之?敢稟。傳曰,仍爲之。以辛應三爲獻納,李徽之爲左參贊,林得浩爲禮曹參議,蔡濟恭爲判義禁,金世衍爲兵曹佐郞,具善復爲社稷提調,蔡濟恭爲奉常提調,金熙爲繕工副正,李昌郁爲主簿,鄭持淳爲司饔僉正,金茂澤爲主簿,洪成漢爲儀賓都事,尹昌柱爲獻陵令,金道爀爲大靜縣監。
兵批。行判書具善復進,參判鄭好仁病,參議柳薰病,參知金普淳入直進,以洪梓爲同知,李顯泰爲文兼,李彦春爲武兼,金章勳爲高山里僉使,金載奎爲柔遠僉使,李宅齡爲車嶺僉使,洪致復爲恃寨僉使,洪潤大爲仇寧萬戶,鄭德和爲水口萬戶,金鳴銖爲玉江萬戶,曺夏九爲大坡兒權管,金重三爲雲頭里權管,金南瑞爲廟洞權管,同知金昌岌·僉知李廷復·田光濂·副司直李徽之·權噵·吳載純·林得浩·副司果李昌漢·副司正金㝠以上單付。
李得永啓曰,卽伏見平安兵使李國賢今春夏等褒貶啓本,則高山里僉使鄭雲達題目,致勤點下,殊無嚴明殿最之意,平安兵使李國賢,推考警責,何如?傳曰,允。
李得永啓曰,判義禁府事蔡濟恭推考傳旨,今方捧入,而旣有時囚滯囚可悶之敎,更爲牌招察任,何如?傳曰,允。
兵曹口傳政事,以李漢昌爲禁軍別將。
鄭民始以右邊捕盜廳言啓曰,去夜二更一點量,武藝別監韓弼良,犯夜被捉,而依更數治罪之意,敢啓。傳曰,知道。
李得永以兵曹言啓曰,拆見平安兵使李國賢,今春夏等褒貶啓本,則高山里僉使鄭雲達,以何以得譽爲目,則宜置下考,而置諸中考,致勤點下,殊無嚴明殿最之意。帥臣,旣自政院察推,勿論,鄭雲達,下考施行,何如?傳曰,允。
鄭民始以御營廳言啓曰,興仁門閾礴石,初度習儀前掘去,發靷後還爲塡補,而每夜把子圍排,把守軍兵,亦令分授御營廳,量宜定送,限還爲塡補間,與同門將卒,眼同守直事,自兵曹草記矣。今日爲始,將校一員率領出番鄕軍二十名,塡補間晝夜輪回守直之意,敢啓。傳曰,知道。
李得永以義禁府言啓曰,罪人趙曮,永錮其身,減死定配事判下矣。趙曮,慶尙道金海府減死定配,而以判付內辭意,具罪目,依例發遣府都事,押送配所,何如?傳曰,允。
吏曹判書黃景源疏曰,伏以臣於殯殿直中,伏奉除旨,以臣爲吏曹判書,臣誠驚惶震惕,罔知攸措,再違嚴召,恭俟處分矣。不意聖度曲賜寬容,只降問備之命,仍令促召,臣旣在直,無以回避。且適當庭籲之會,討逆義重,不敢以區區之私,固辭嚴命,不得已昧冒祗肅,而自惟螻蟻之賤,本無才能,當殿下養德春宮之時,猥忝賓客,獲廁講筵,特蒙不世之知遇,闔門感激,惟知糜隕,雖年紀已迫桑楡,而尙幸朝露未晞,得伏見大明昭升,文化宣朗,臣至願,於是乎畢矣。官位推遷,實非所期,況天官冢宰之職,於六卿,最爲隆重,自國朝以來,居是職者,望足以服一世之心,鑑足以程百工之能,然後乃可堪承也。若臣者,立朝孤蹇,與世踈遠,旣無雅望,又乏明鑑,顧安敢叨秉銓衡,以低昂賢士大夫哉?臣伏聞孝廟初服,群賢滿朝,而百工皆稱其職,由冢宰之得人故也。今殿下俯賜鑑諒,亟遞臣新授冢宰之職,回授可堪之人,千萬幸甚。答曰,省疏具悉。卿勿過辭,察任。
吏曹參判徐浩修疏曰,伏以庸騃小臣,濫蒙洪造,從前忝竊,罔非驟玷,今玆新命,又奚爲而至哉?噫,六部之列,最重天官,而副貳之任,實分其責,國朝以來,愼簡自別,況當新化淸明,百度修張,銓選格例,一皆復古,則如臣不肖,尤豈可冒廁於此職也?臣本才具滅裂,器識淺短,雖尋常官職,尙懼不稱,而又況平生懶拙,罕接賓客,搢紳姓名,百不知十,如是而付之銓衡之任,委以選擧之責,亦何以强僬僥以千斤之擔而不虞其顚跌也哉?顧今世級漸降,人心不古,一擧措而十口交訾,一政注而衆目旁眴,雖使踐歷聲望,幾倍於臣者當之,猶且不免於毁摘,則如臣長短已露,本末素輕者,畢竟狼狽,可立而待,傳笑四方,貽累朝廷,非細故也。抑臣昨日賓對,又伏承籌司有司之命,此乃廟堂之緊任,軍國之要務,以臣空踈,不可一日猥叨也,明矣。本職之外,此尤臣難進之端,政牌再降,未免坐違,惶懍之至,如負大何。玆不得不冒死自列,而若其疾病難强之勢,有不暇及者。伏乞聖慈,察臣至懇,許臣鐫遞,以重名器,以安微分,千萬幸甚。答曰,省疏具悉。卿其勿辭,察任。
正言洪樂淵疏曰,伏以日月迅邁,因山漸近,朔奠又過,伏惟聖孝攀慕之痛,益復如新,仍伏念於月前,得聞母病危重之報,情急歸省,罪犯擅行,揆分悚蹙,譴何是俟。及承批旨,誅責不加,救護是許,臣誠惶感隕越,無所容措。惟是母病,源委深痼,別症層生,苦歇無常,萬無時日離側之勢。職名虛縻,許久在外,私心惶縮,若隕淵谷。此際伏聞凶逆復出,自干天誅,親臨帳殿,連日訊囚,其在義分,不敢偃便,昨始來伏私次,而抑臣之區區情勢,有不可以見職自處者,向日臺臣之有情勢及在外者,憲臣有請罷之啓,數三僚臺,以自此引,伊後竝蒙遞解,臣則以在鄕之故,未卽自列,而其所處義,實無異同。去就一節,今無可論,方當庭籲搢疏,鎭日嚴討之時,固宜隨諸臣後,以效沬血之義,而廉防至嚴,進身無路,臣罪至此而尤大矣。伏乞聖慈,亟降威罰,以存臺體焉。臣之情勢旣如是,則固不可以言官自處,而顧今三尺不嚴,逆魁未誅,以麟漢·厚謙窮天極地之罪惡而尙今偃息於覆載之間,則臣亦羞與之同戴一天也。今番鞫獄之後,諸賊窮凶之節,黨與排布之跡,都是兩賊之作爲窩窟而鴟張勢力之致也。潛釀不測之貳心,暗圖危悖之凶計,首尾互應,前後一套,則根柢未拔而有滋蔓之憂,源流未淸而有滔天之禍,百僚之齊籲,三司之連啓,已踰時月而上下相持,兪音尙邈。雖緣群下誠意淺薄,未能格回天聽,而凶逆不可以不誅,公法不可以不嚴。伏望殿下,穆然深思,赫然回聽,廓揮乾斷,明正麟·厚兩賊顯戮之典,亟施今番諸賊應行之律,以洩神人之憤,以杜禍亂之源。答曰,省疏具悉。爾其勿辭,救護母病。
修撰朴天衡疏曰,伏以日月易邁,因山奄迫,伏惟我殿下聖慕益切,何以堪居?臣於日昨,得伏見綸音下者,奉讀未半,不覺心寒而骨靑,髮豎而眦裂,直欲手刃此賊而不可得也。噫嘻痛矣,從古亂逆何限,而豈有如今日諸賊者乎?麟·謙兩賊之危逼儲宮,沮戲代理之罪,昭布一世,人孰不知,而若其左右排布,表裏交搆,煽動浮言,恐喝威脅,或以不敢道之言而眩惑之,或以不忍言之說而脅持之,奸情妖態,千變萬幻,倘非我殿下明示而洞諭之,顧今在廷諸臣,何從而知之哉?今幸奸黨旣誅,元惡伏法,輿情之憤鬱庶可以少洩,而顧臣區區痛惋之忱,猶有所未已者,惟彼諸賊,皆以權門世族,排布已久,醞釀有素,驅他半世之人,盡入檻閘之中,其所奬拔,皆其死友也,其所引進,皆其血黨也。雖以昨夏科榜觀之,其恣意循私,援植黨類,已無可論,而乃敢以起獄之說,矯誣聖躬,脅持聖躬,無所不至,使我殿下,憂慮畏約,不得自安。噫嘻,此何等變也,此何等逆也?雖以科體言之,其爛漫循私之跡,昭不可掩,則特罷其榜,在法當然,而況我殿下受其無限困厄於兩賊者,以此榜也,受其無限誣逼於兩賊者,亦此榜也。爲殿下臣子者,誰欲與占此榜者比肩而事殿下也,雖榜中之人,亦何面目,立殿下之殿陛乎?揆以法例,參以義理,決不可仍置其榜。伏願殿下,特降革罷之命,以杜邪逕,以快人心焉。臣於目下事,又有所慨然者,獻陵令李俊永,本以尹養厚之狎客,賦性麤悖,行己鄙瑣,與李鎭常齊名,而人皆唾罵,見棄名流者久矣。當此新化淸明之日,不可以官微人賤,置而不論,臣以爲亟施屛裔之典,斷不可已,而吏曹判書黃景源,受國厚恩,不思報效,初當銓地,必以此人,汲汲甄復者,抑何意哉?物情俱駭,公議齊激,亦不可不施以譴罷之典也。答曰,省疏具悉。科榜事,其中最細微之事,而所請則雖甚當,第有玉石俱焚之慮,更當商量下敎,吏判事依施,李俊永,屛之田里。
行大司諫沈履之·執義李一曾·司諫申應顯·應敎兪彦鎬·掌令柳榮鎭·尹弼秉·校理沈豊之·鄭元始·副校理徐有防·鄭宇淳·正言姜·修撰李敬養·朴天衡·副修撰李獻慶啓曰,請文女按律處斷。請付處罪人申晦,亟施遠竄之典。請門黜罪人韓翼謩中道付處之典,請令王府,快施顯戮,仍擧孥籍之典。措辭見上答曰,不允。至於孥籍事,昨日下敎,不啻丁寧,則或未及聞知而繼發耶?須宜深思,毋使予復聞此啓焉。
行大司諫沈履之·執義李一曾·司諫申應顯·掌令柳榮鎭·尹弼秉·正言姜啓曰,請聖國·尙魯諸子,亟施當律。請巨濟府荐棘罪人尹養厚,亟令王府,拿鞫嚴問,快正王法。請穩城府定配罪人趾海,黑山島定配罪人纘海,更令王府,拿鞫嚴問,快施當律。請薪智島定配罪人敬彬,熊川縣定配罪人成運,亟令王府,更爲拿鞫得情。請還寢尹象厚放歸田里之命,仍施絶島定配之典。措辭見上答曰,不允。
掌令柳榮鎭啓曰,請大靜縣爲奴罪人金壽賢,依律處斷。請鏡城府定配罪人洪述海,依律處斷。請東萊府定配罪人元義孫,依律處斷。請罪人金曄,嚴刑島配。請故縣監尹尙通,亟施追奪之典。請副司直洪龍漢遠地定配。請持平金履厚遞差。措辭見上答曰,不允。處置事,依啓。
正言姜啓曰,請南海縣圍籬安置罪人具庠,更令王府,嚴鞫得情,快正王法。請大靜縣爲奴罪人金壽賢,更令王府,拿鞫嚴問,依律處斷。請旌義縣荐棘罪人尹泰淵,亟令王府拿鞫,嚴問得情,快正王法。措辭見上答曰,不允。
丙申七月初七日,刑曹啓目。吏曹書吏吳宗瑞,因傳敎令攸司科治矣。旣已遲晩,考律科罪,何如?啓。傳曰,分揀放送爲良如敎。
義禁府啓目,罪人趙曮,道臣査啓中六十萬貪贜之罪,旣已自服。依傳敎報議政府,詳覆施行,何如?啓。傳曰,觀此供辭,眞所謂渠罪,渠自知之,若用懲貪之律,則三尺不施於曮而何哉?雖然西土之曉喻,其子之自刎,足以當述海之杖,義孫之刑,況旀一招卽服,不敢爲發明之計,所犯雖重,其心可見,前此贜吏處分之敎,屬之宥旨前事,已示微意。獨於曮,豈可無參酌之道乎?趙曮永錮其身,減死定配爲良如敎。
刑曹啓目,罪人尹起莘加刑,啓。傳曰,更加嚴刑,期於得情爲良如敎。
刑曹啓目,罪人奴金伊加刑,啓。傳曰,更加嚴刑,期於得情爲良如敎。
丙申七月初七日卯時,上御廬次。藥房三提調入侍時,都提調鄭存謙,提調徐命善,副提調洪國榮,假注書柳孟養,記事官卜台鎭·朴祐源,醫官慶絢·吳道炯·徐命緯,以次進伏訖。存謙曰,涼氣頗生,此時聖體,若何?上曰,一樣矣。上曰,惠慶宮春夏以後,氣候常不平,且心懷亦常作惡,調理之劑,議定進服,似好矣。道炯曰,前日所進歸脾湯,加減進服,似好矣。上曰,惠慶宮進服歸脾湯,前方中去黃茋,加香附子·牧丹皮各一錢,縮砂七分,五貼式日次製入。出榻敎存謙曰,昨日闕外,有轝士軍聚會亂聒之擧云。事關紀綱,極爲駭然,轝士大將,不能以紀律節制之責,在所難免,不可無飭,當大將罷職,當該都監郞廳,今已就拿,而亦令從重勘罪,何如?上曰,依爲之。出擧條上曰,轝士大將李柱國,罷職。出榻敎上曰,守禦使徐命善,摠帥兼佩事,牌招聽傳敎。出傳敎上曰,向日帳殿,此承宣本末,已諭於大臣矣。昨日領相所奏年少聰敏云者,誠爲慨然,譯學有年少聰敏之窠,以此言之則可矣。至於備局副提之任,非聰敏之人可堪爲者也。雖如注書之微末小官,稍有養望者,則不可以聰敏二字,輕易指目矣。首揆之於承宣,雖爲藉言之,在承宣,還爲疲惱矣。彼承宣,體貌雖小,局量則大矣。若如領相之言,副提調,必以聰敏者任之,則大臣,其可以老耄者用之乎?大臣之荐人,固當稱其器量而言之也,何若是爲說也?存謙曰,承宣在此,而古人內擧,不避親臣,豈顧戚分之小嫌而不言乎?承宣,功存社稷,臣則知其有扶社之功矣。臣對領相時,以此酬酢矣。上曰,昨筵籌司之請差,非但承宣之不肯,予亦以陋矣爲敎矣。存謙曰,領相規模,過於持重,今日所爲之事,明日爲之,臨事遲延,泛然說去,故昨日所奏,全出於踈率之致,豈有深意?其意見則與臣同矣。重卜後,急時入侍,初不與臣等相議,如是率爾而發,故臣則初無一言矣。上曰,有情則現於夢,果若有情,發言豈如是乎?聰敏之人,設有忠誠,不過婦寺之忠,若以此倚任,則於予,亦何哉?昔李沆,請勿用新進浮薄之徒,朝廷之上,徒用聰敏之人,則其朝可知。大臣之言,固當如是乎?雖然年少貌姸者,自古豈無社稷之臣乎?予則倚承宣以社稷,而惟彼媢嫉之輩,旣無可讁之事,故論事切直則爲之妄物,持心坦白則曰以剽輕,以至貌華言梔之斥而極矣。今領相,謂以聰敏目之,此豈予倚任承宣之意哉?承宣局量之大,予自以爲不及也。若以聰敏保護云爾,則醫官亦在保護之地,獨不可以聰敏稱之乎?以注擬之公平言之,觀於向日政可知。存謙曰,臣曾參賓僚之末,故熟知之矣。雖以前後聖敎觀之,承宣,言臣等之所不能言者,辦臣等之所不能辦者,臣則以爲卓乎難及矣。文學才猷,卽其餘事矣。雖以體少貌姸言之,張良貌類婦人,裵度體甚短少,而其樹立功業,如彼其盛,至於承宣,豈可以體貌之小言之乎?上曰,近日廟堂,局量太不足,此甚可悶者矣。承宣之幹局,雖無所試,以其平日處事觀之,豈獨以聰敏稱道乎?昨日予若依爲之,以聰敏二字出擧條,則其在聽聞,爲如何哉?予本不喜聰敏之人,雖近侍中官,擇其忠厚而任之,以承宣之大量純忠,豈可以聰敏論之乎?彼承宣之爲予之誠,其間許多曲折,雖卿等,何以盡知?殉國之心,求諸古人,罕有其倫,以予之故,焦燥罔措,忘寢與食,不知其幾箇月日,每念昨年憂危之際,竭誠保護之誠,則爲之酸鼻,苟無心力而只是聰敏,則豈能辦此乎?予豈取聰敏之人乎?良可瞿然。命退去,諸臣以次出。
丙申七月初七日辰時,上詣殯殿。行朝上食入侍時,同副承旨李得永·假注書柳孟養·記事官卜台鎭·朴祐源·都廳李秉模以次侍立訖。上具衰服,詣中排設廳視膳行禮,儀注上同,行禮訖。上還廬次。諸臣遂退出。
丙申七月初七日巳時,上御廬次。左承旨入侍時,左承旨李義翊,假注書柳孟養,記事官卜台鎭·朴祐源,以次進伏訖。上命書傳敎曰,禮曹參議李在簡,承旨除授。上曰,轝士大將,以禁軍別將首擬,許多禁軍將,以代將兼領於動駕之時乎?其涉不察,兵曹判書具善復,從重推考,改以擬入。出傳敎上曰,摠使之代,姑勿出代事,分付。出傳敎上曰,房仍。出傳敎命讀朴天衡疏,命入乙未五月榜目,命義翊讀訖。命退去,諸臣以次出。
丙申七月初七日午時,上御廬次。都承旨入侍時,都承旨洪國榮·假注書柳孟養·記事官卜台鎭·朴祐源以次進伏訖。上命書傳敎曰,亞將乏人云,李敬懋爲轝士大將,禁軍別將,改差擇擬。上曰,金吾開坐,明日爲之。出榻敎上曰,儀禮通解刊印,必多虛費。且欲進講,自內餘件,足以分排,竝爲停止事,分付兩南,星火知委。出傳敎命退去,諸臣以次出。
丙申七月初七日酉時,上詣殯殿。行夕奠入侍時,左副承旨鄭民始·假注書柳孟養·記事官卜台鎭·朴祐源·都廳李秉模以次侍立訖。上具衰服,詣中排設廳視膳行禮,儀注上同,行禮訖,上還廬次。諸臣遂退出。
丙申七月初七日酉時,上御廬次。都承旨·左副承旨同爲入侍時,都承旨洪國榮·左副承旨鄭民始·假注書柳孟養·記事官卜台鎭·朴祐源以次進伏訖。上命書傳敎曰,御廬次之時,則不待還御便殿之下敎,任意開政於他處,此判書之過也。而至於今日屢次下敎,判書以疏批未下,旣已書啓則經午不啓,殊涉稭忽,吏曹參判徐浩修,從重推考。命民始讀趙曮供辭訖,命書判付。上曰,獨政之意,旣以史官,屢次下敎,則終乃疊啓而後已,此何義意?此啓辭勿施,當該銓官推考,下吏,令攸司科治。出傳敎上曰,遺衣事,曾已下敎,而該都監,尙不聞之云。今番依庚子·丁丑例,勿造櫃子,發靷時自內盛於函內,出則奉安架子,到山陵下玄宮時,先安梓宮上,次覆柩衣,一依補編受敎擧行。所盛函,卽列朝相傳之物,事畢後內入事,分付。出傳敎命退去,諸臣以次出。
丙申七月初七日初更四點,上御廬次。坐直承旨入侍時,左副承旨鄭民始·假注書柳孟養·記事官卜台鎭·朴祐源以進伏訖。上命書傳敎曰,注書柳孟養,膂力過人,記注之才,筆力亦過人,其涉可尙,內賜弦弓一張,君賜不可無謝,雖冒雨何妨,其令謝恩。上曰,判義禁蔡濟恭,再招不進,事極未安,待明朝牌招開坐。出傳敎命退去,諸臣以次出。
上在慶熙宮廬次。
自昧爽至未時,灑雨下雨,測雨器水深八分。
大殿·惠慶宮·中宮殿朝哭後,政院·玉堂口傳問安。答曰,知道。王大妃殿朝哭後,政院·玉堂口傳問安。答曰,罔極。
傳于洪國榮曰,禮判來待。
傳于金鍾秀曰,右副承旨便殿,入侍。
傳于洪國榮曰,副提調持加減心腎湯,入侍。
金鍾秀啓曰,判義禁蔡濟恭,今日開坐命下之後,連違召命,不卽承膺,事體極爲未安,更卽牌招,何如?傳曰,允。
鄭民始啓曰,右副承旨金鍾秀,自鄕上來云。卽爲牌招,何如?傳曰,允。
李得永以弘文館言啓曰,以法講時進講冊子問議事,臣李獻慶,就議于領事,則領議政臣金陽澤·左議政臣金尙喆·右議政臣鄭存謙,皆以爲聖王典學之要,尤當致力於博約克復之工。論語一部,雖是從前熟講之書,來頭法筵,先講此書,更加溫繹,似爲合宜云。領事之議如此,何以爲之?敢啓。答曰,論語旣已三講,春秋及周易則已有先朝定奪,兩經中,何經先講當否,問于領事及在外儒臣以奏。
洪國榮以國葬都監郞廳,以摠護使意啓曰,今日請謚習儀,堂上,不可不備員,而本都監堂上議政府右參贊李徽之,本職,未肅拜,不爲仕進,卽爲牌招察任,何如?傳曰,允。
洪國榮以魂殿都監郞廳,以摠護使意啓曰,本都監堂上黃景源罷職代,刑曹判書李溎差下,便之察任,何如?傳曰,允。
鄭民始以義禁府言啓曰,今日上謚習儀時,考喧都事及淸道都事,當爲備員,出使都事趙亨逵·趙德洵·李弘源·徐直修·兪彦錥·李鍾徽,竝令該曹,口傳相換,以爲分排之地,何如?傳曰,允。
吏曹口傳政事。禁府都事李鍾徽·內資主簿崔宗斗·禁府都事兪彦錥·造紙別提朴龍源·禁府都事趙亨逵·氷庫別提丁述祖·禁府都事趙德洵·童蒙敎官林仁浩·禁府都事徐直修·長興奉事洪景仁·禁府都事李弘源·司饔奉事趙器鎭以上相換。
行大司諫沈履之·執義李一曾·司諫申應顯·應敎兪彦鎬·掌令柳榮鎭·尹弼秉·獻納辛應三·校理沈豊之·鄭元始·副校理徐有防·鄭宇淳·正言姜·修撰李敬養·朴天衡·副修撰李獻慶啓曰,文女敢以後宮,締結逆相,潛懷篡奪之心,肆行危逼之計,究厥情狀,罪關宗社,惡極天地,雖千剮萬戮,猶不足以少洩神人之憤,則豈可安置城外而止?請文女按律處斷。厚謙母子前後聲討,已盡其窮兇極惡之罪,凡在血氣之倫者,莫不切齒痛心。而其內外相應,排布經營,潛售兇圖,危逼聖躬者,莫非其母之爲窩主,而厚謙雖命置法,其母則尙逭王章,輿情憤鬱,久而益激。請厚謙母,依律處斷。付處罪人申晦,以當國首相,不思報效之道,乃反專事貪饕,市權趨勢,締結厚謙,百計敎誘,助成驕恣之氣焰,馴致滔天之罪惡者,莫非此人挑發慫惥之致也。當此厚謙置法之日,爲其黨與者,次第鋤治,則特以位在大官,尙今幸逭者,其可曰,國有法乎?且其不盡終事之誠,幾僨莫重之事者,尤是不可容貸,豈可付處而止,請付處罪人申晦,亟施遠竄之典。昨冬國家安危之機,至今追思,尙覺懍然,苟有體國大臣,則雖非上敎,固當直請聽政,而伊時首相韓翼謩,罔念國勢之岌嶪,不體上敎之懇惻,徒事彌縫,不卽奉承。使宗國大計,幾致難言之境,罪負至重,不可容貸。薄勘未幾,爵秩如故,物情駭惋,久而未已,而至於今日,公議轉激,削點之罰,不足以少贖其罪。請門黜罪人韓翼謩中道付處。麟·謙兩賊,卽援古所無之惡逆,旣施一律,則孥籍一款,自在應行之典,連日合辭之請,不惟不賜允許,批旨及傳敎下者,每示欲停之意,臣等雖甚愚迷,豈不知聖意之攸存?而第殿下所欲伸者,私恩也。臣等所爭執者,公法也。法者,天下之平也。雖以人主之尊,一或低昂於其間,則其流之弊,必至於國不爲國。且爲執法之臣,承順上意,輒屈公法,則其可曰,國有臣乎?以此以彼,兩賊當施之律,決不可容貸。請麟漢·厚謙亟施孥籍之典。答三司曰,不允。孥籍事,亟停勿煩。
行大司諫沈履之,執義李一曾,司諫申應顯,掌令柳榮鎭·尹弼秉,獻納辛應三,正言姜啓曰,亂逆,何代無之,而豈有如文女·聖國·尙魯之窮兇極惡者哉?臣等,伏見傳敎下者,益知其所不知,尤不勝心寒骨靑,繼之以沬血飮泣,戮尸之典,於聖國·尙魯,實爲當律,而旣有先大王禁令,則臣等,雖不敢直請,至於逆種之只施爲奴,尙容覆載之間者,未免失之太寬,亂臣賊子,亦無所懲畏,輿情齊憤,久而愈激,請聖國·尙魯諸子,亟施當律。尹養厚之於厚賊,締結綢繆之狀,固已狼藉難掩,而到今彰著之罪犯,尤有所萬萬驚憤者。其窮兇情節之究覈處斷,不容少緩。請巨濟府荐棘罪人尹養厚,亟令王府,拿鞫嚴問,快正王法。今番獄事,商輅·善海之書札中兇言悖說,實是亘古所無之逆節,而趾海·纘海爛漫同情,渠旣自服,則今此酌處之命,實爲失刑之大者。請穩城府定配罪人趾海,黑山島定配罪人纘海,更令王府,拿鞫嚴問,快施當律。敬彬·成運之與若淵·相簡,爛漫綢繆之狀,旣已畢露於諸賊招辭中,而抵賴不服,未施當律,揆以王法,失之太寬。請薪智島定配罪人敬彬,熊川縣定配罪人成運,亟令王府,更爲拿鞫得情。尹象厚之宗廈復出之說,旣已面質見屈,則難免自做之歸,況渠以養厚之兄,同惡相濟,則以此以彼,決不可放歸而止。請還寢尹象厚放歸田里之命,仍施絶島定配之典。答曰,不允。
執義李一曾啓曰,妖宦壽賢之締結一種嗜利之凶徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。洪述海身爲方伯之任,犯贜之數,至於萬兩之多,道臣旣已査啓,王府亦已議讞,則其在國法,不可容貸也明矣。今此酌處之命,雖出於我聖上好生之德意,贜律不可不嚴,王法不可不伸。請鏡城府定配罪人洪述海,依律處斷。元義孫,曾於湖南藩任也,其所貪汚,已著於本道査啓,而錢至十萬,米爲二萬,其在懲墨之道,決不可容貸。今此酌處之命,雖出好生之德意,三尺至嚴,豈可定配而止?請東萊府定配罪人元義孫,依律處斷。因山卜日,何等至重大至敬謹處,而罪人金曄,乃敢以羊刃等說,肆然及於奏御文字,殿下所以嚴斥之痛禁之者,可以見照燭奸狀,杜絶後弊之盛意。而及伏見該曹草記,則不過以詐不以實論,只施杖徒之律,失之太輕矣。請罪人金曄,嚴刑島配。往在癸巳,嶠嶺一路,最被旱澇,而尙州,以物衆地大之處,其所賙賑,非比他邑,而牧使鄭錫達,藉其勢焰之薰天,恬視餓殍之在地,尙州一境,冤聲載路。及其畢賑之後,其時監司金華鎭論賞之啓,則錫達善事賙飢,擢置一道之最。自備穀物,多至五百之數,惟彼錫達之罪,固不可勝誅,而按察一道之重寄,不思九重之倚畀,諂事厚賊,曲意承旨,虛張無麪之穀物,敢徼莫重之恩資,苟非平日之蝨附,寧忍爲此哉?畢賑遞歸之日,乃以千包之穀,劃給錫達,以充錫達之私用,傳說喧藉,莫不唾鄙。噫,經筵淸選,備堂要任,何嘗彷彿於渠身,而歸卽見通,豈非厚事彼賊之明效耶?以此以彼,附麗逆謙,循私蔑公之狀,昭不可掩。當此次第鋤治之日,決不可置而不論,請戶曹參判金華鎭遠地定配。先正臣宋時烈,腏食文廟,追配廟庭,則前後誣辱先正者,雖不能一一追討,而如尹尙通者,以道峰院任,當先正黜享之時,至有藁索曳版之擧。渠身爲士子,若有一分人心,則豈忍爲此?士林之間,傳說至今,尙爲之扼腕裂眦。其在懲惡討兇之義,斷不可以其身故而置之。請故縣監尹尙通,亟施追奪之典。洪龍漢,以麟漢之弟,諂事厚謙,至於約婚,則其聲勢之相援,情迹之相關,推此可知。當此鋤治黨與之時,不可置之於輦穀之下,請副司直洪龍漢遠地定配。國朝用人,惟在科目,而其試取之不公,莫有甚於乙未五月庭試,榜目一出,國言喧藉,物情之駭惋,久而未已,日昨儒臣疏果出矣。其在嚴科場重選擧之道,不可以時月稍久,置而不論。請罷乙未五月庭試榜,當該主試,照律勘處。平澤縣監洪彬,居常侍側於厚賊之坐,坐席幾乎盡弊,亦嘗爲其嚆矢矣。如此奸細之徒,雖不足責,不可置諸侍從之列。請平澤縣監洪彬,刊改兩司之望。繕工監役李有榦,厚賊之至親也,狎客也。濫通仕籍於李潭之手,而性本狂悖,事多憒憒,不可置之字牧之階梯。請繕工監役李有榦,削去仕版。答曰,不允。洪彬事·李有榦事,依啓。
獻納辛應三啓曰,南海縣圍籬安置罪人具庠,本以兇譎之性,兼有悖戾之行,陰結兇類,綢繆祕謀,出沒閃倏,如鬼如蜮,而今其兇肚眞贜,綻露於兇賊載興文書中,所捉書札,指意叵測,情節難掩,則今此酌處之命,雖出於好生之德,三尺至嚴,決難容貸。請南海縣圍籬安置罪人具庠,更令王府,嚴鞫得情,快正王法。大靜縣爲奴罪人金壽賢,以么麽宦寺,交結士夫,終爲兇賊之根抵,而況其窮兇極惡之敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢,更令王府,拿鞫嚴問,依律處斷。南衙北寺,其限隔絶,我朝法意,尤爲截嚴,一有所犯,在法難容。中官申德龍,請簡義州府尹洪龍漢之事,方有行査之命,若使査事有實,曲循其請,則顧其罪,豈但止於罷削薄勘而已哉?龍漢之平日持身,不能自飭,致使中官,敢生因緣干囑之計者。卽此一節,已是搢紳之羞,其所警責,不必待行査決末之後也,明矣。請副司直洪龍漢,爲先削職。旌義縣荐棘罪人尹泰淵,本以兇猾之性,素蓄跋扈之志,交結厚賊·麟漢,作爲腹心爪牙。身帶將兵之任,晝夜出沒於厚賊·麟漢之家,蹤跡陰祕,爲世指目,以今若淵敢售護逆之計觀之,其於平日,稔受泰淵之慫惥,故陰護麟漢,卽曲爲泰淵之地。當此厚賊·麟漢置法之後,其陰謀調繆之狀,尤不可不究覈,施以當律。請旌義縣荐棘罪人尹泰淵,亟令王府拿鞫,嚴問得情,快正王法。趙曮,其所犯贜,比諸洪述海·元義孫,不啻十倍,渠旣無辭發明,則今此酌處之命,實非懲貪之道,請金海府定配罪人趙曮,依律處斷。答曰,不允。
判義禁蔡濟恭疏曰,伏以日月易得,因山只隔二旬,伏惟孝思皇皇,何以堪遣?臣不任摧霣之至,仍念臣儱侗謭劣,本不足以備淸朝百執事之列,而特以其誤蒙先大王假借之眷,不忍棄捐,前後除旨,不勝聯翩。此亶出於聖孝不匱,雖犬馬亦愛之之意,臣之感激惶懼,愈往愈切。乃於前月帳前鞫囚之日,以按獄頗踈,嚴敎荐及,譴罷繼降。噫,天下之變,莫大於逆獄,人臣之分,莫急於懲討,方其時也,諸賊騈首,次第輸款,則臣忝居獄官之首,其所以願切寢皮,奮如逐雀者,豈敢或後於人,而祗緣蒲柳已衰,精神昏聵,咫尺威顔之下,自陷重罪。撫躬踧踖,杜門循省,如窮人無所歸矣。曾未幾日,恩敍特下,召命又侈,繼之以金吾寵除,溺職如臣,負罪如臣者,何以得此於一初淸明之政也?天牌荐辱,義當竭蹶謝命,而僨誤之地,不可復據,此理明甚,反覆思惟,承膺無路,玆敢呼籲於嚴廬之側。伏乞聖慈,憐臣情勢之決難强進,察臣違傲之非出例讓,亟命鐫削臣議讞之任,以靖私義,以安賤分,不勝萬幸。臣無任屛營祈懇之至,謹昧死以聞。答曰,省疏具悉。向者處分,卽責備於卿也。卿何過辭,其卽膺命,仍爲開坐。
應敎兪彦鎬疏曰,伏以臣,猥承綸音監印之命,未及完役,卽接鄕信,臣之九耋老母,猝得似瘧非瘧之症,寒熱交攻,嘔泄竝作,氣息昏綴,淹潛床席,全廢食飮,已至多日。急足委至,促臣歸視,臣自聞此報,方寸煎灼,目今因山不遠,印役未了,在臣分義,何敢言私?而情理懇迫,他不暇顧,忙陳短章,徑尋鄕路,以爲晨夜馳省之計。伏乞聖慈,曲賜鑑諒,亟遞臣職,以便救護,仍治臣罪,以昭法紀,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭,往護,俟母病少間,卽爲上來察職。
工曹參議徐逈修疏曰,伏以臣,目見討逆之不嚴,忠憤所激,妄陳一疏,而伏見傳敎下者,以攻吏判書,至有過情䑛括挾雜等嚴敎。臣於是,誠不勝惶悚慙恧之至。臣於兩賊鴟張之日,積受時輩之疑怒,壬辰駭機,幾危幸會。自此斂退之計,已決于心,則到今有何私惡於稍欲自好之吏判,必欲䑛括而後已耶?第其政注間做錯,關係不小。且其地處,與他自別,臣之必欲責備者,可謂待之厚矣。論罷銓官之憲臣,亦以嚴敎引避,而及其處置,憲臣則置之落科,銓官則遽停其啓,扶抑之際,袞鉞森嚴,而其處置之辭,有曰,隨人論人,有損臺體,揆以公議,不可仍在,所謂隨人之人,卽指臣也。彼憲臣,臣不識其何狀,其隨人與否,非臣所知,而憲臣旣以此,見斥於公議而遞職,則在臣廉義,豈可獨自晏然乎?麟漢之去姓,龍漢之發啓,無不隨人爲之,而獨以此謂之隨人,如是論斥,未知其意之安在,而竊觀時議,兩賊之大勢,雖曰,已傾,臣之受人疑怒,與前無異,兩賊餘焰,尙多可怕,臣之歛退之計,於是益決矣。伏乞聖慈,俯垂矜察,亟遞臣職,仍許斥退臣身,俾卒生成之澤,千萬幸甚。臣無任屛營祈懇之至,謹昧死以聞。答曰,省疏具悉。所辭太過,爾其勿辭,察職。
副司果洪鳴漢疏曰,伏以噫嘻痛矣。亂臣賊子,何代無之,而豈有若今番諸賊之窮凶極惡者乎?至於麟漢,卽元惡巨魁,而不幸出於臣族,私心憤痛,有倍他人,臣之諸宗兄弟,義不與此賊,聯名竝行。敢引王道之大義,竊附輔氏之別族,臣之同行,將以浩字易之,臣鳴漢則改以明浩,而名係朝籍,不得擅便,玆敢援例冒瀆於嚴廬之下。伏乞聖明,俯賜諒察,特允所請,俾伸公憤私義,不勝幸甚。答曰,省疏具悉。所請依施焉。
大司成閔百奮疏曰,伏以臣於日昨,祗承聖批,其所以念舊詔後者,丁寧懇惻,溢於辭表,臣闔門惶感,不覺聲淚之交逬也。噫嘻,麟·謙二賊之罪,實天地之所不容,古今之所未聞,臣民之所必顯戮,鬼神之所必陰誅,何幸聖斷赫然,天討大行,雲漢昭回,日月淸照,此不但少洩神人之憤鬱,抑將折方來之奸萌,開萬世之太平,痛惋之餘,攢祝何極。伏念臣以萬萬不似之身,叨萬萬匪分之職,始緣査事未了,縮伏虛縻,旋値庭籲方張。章皇出肅,義分雖伸,廉防實壞,每自循省,怵然媿汗。嗚呼,臣受國厚恩,欲報罔極,顧其自效之道,不過陳力一事耳。苟在可强,所不敢辭。惟此賢關之任,卽虞朝之敎冑也,周禮之成均也。從前膺是選者,雖名儒宿德,爲世標準,猶且逡巡退讓,莫敢輕受,則此爲何等職責,何等地望。況今聖化維新,文敎丕闡,此時此任,尤宜加愼,而擬差之際,初不留難。駁正之論,迄又無聞,循墻不得,濫竽增懼。今若夤緣事會,冒沒蹲仍,不惟臣之有靦面目,畢竟公議喧騰,士論嗤點曰,夫夫也,亦爲此官云爾,則其辱貽辱淸朝,果如何哉?臣本樸愚,不敢漫辭飾讓以欺天日。伏乞聖慈,特垂諒察,亟命遞改,使名器無玷,賤分獲安,公私不勝幸甚。今於乞免之章,不宜攙及他說,而囚人李奎緯前後供辭,在臣處義,終有所不容泯默者。蓋臣當初罷狀,語涉率口,果欠稱停,及承聖敎,臣固自訟之不暇,而至若本事委折。只是公法之所不獲已,初非干於一己之私好惡,則今其盛氣噴薄,極口搆捏,必欲甘心者,果何意哉?臣雖疲軟,亦不欲呶呶較辨,重傷體面,而苟使臣,誠信有孚,威望素著,則豈至論一守令,輒遭反詈,終歸於辱命之科哉?人言可畏,私義多慙,此又臣難冒之一端也。煩瀆嚴廬,臣尤死罪,無任徊徨怵惕屛營祈懇之至,謹昧死以聞。答曰,省疏具悉。卿其勿辭,察任。
副司直權噵疏曰,伏以秋序奄屆,因山不遠。伏惟我殿下號慕之痛,轉益罔極。竊不勝悲泣憂慮之忱,仍念臣衰朽庸鈍,斷不合於銓衡之任,而適當大政黽勉暫膺,早晩僨誤,固已自料。乃者工曹參議徐逈修疏出,而以逆麟諸姪不拔喉院之望,論斥首銓,語意極其深緊,臣亦伊時同參政席者也,驚懍悚蹙,久愈靡措。噫,賊麟無君之惡,必誅之義,臣於庭籲聯疏,沬血請討,不欲與生,則爲麟諸姪者,豈可仍置望單,而其日政命遽下,事勢猝急,許多前望之謄出也,未及覺察,以致當拔而不拔,人言之來,臣實知罪。繼而臺啓峻發,恭俟譴罰,聖度包荒,只命許解。臣於是,回罪爲榮,感祝彌切,而有罪未勘,益不勝悚霣之至。玆將自引之章,敢暴宸嚴之下。伏乞聖明,俯賜鑑察,亟命治臣辜犯,以謝人言,以安私分,千萬幸甚。答曰,省疏具悉。卿勿過辭,察任。
右參贊李徽之疏曰,伏以臣本愚迷,隨事憒憒,濫叨重任,恐負大戾,夙夜憂懼,寢食靡安。得見工曹參議徐逈修之疏,以臣前日政望中不拔逆麟兩姪之名,大加論責。臣誠瞿然悚懍,不知措躬之所也。夫承宣之望,非自排擬,只循例故,忙遽之中,未能覺察,自歸罪科,嚴正之論,臣實拜受。且臣於庭請之日,隨諸臣之後,苟使文辭感動,誠意孚格,則天聽宜回,王章亟伸,而元惡大憝,久容覆載,其亦臣罪,何必多辯也?第以情外之說,驅人於罔測之地,抑何心哉?當其逆麟用權之時,臣跡一不到其門,與其子姪,未嘗交遊,則到今逆節彰露,罪惡貫盈,擧國請討之日,復豈有顧惜之理,而人之不諒,何其甚也?臣自聞彼疏,精爽飛越,席藁私次,恭俟嚴誅。伏請批旨,聖明俯察,不待仰暴,此心已明。人臣得此於君父,雖卽日滅死,固無餘憾矣。臺啓又發,情跡冞蹙,蟄伏數日,未及陳章。聖恩大特諒私義,許遞本職,曾未幾何,新除遽降。臣惶隕感激,圖報之心,雖蹈赴湯火,何敢辭也。顧臣癡騃之性,觸處生尤,倘或得罪,又有大於此,洗癡之論,必欲甘心,則殿下亦安得每每曲護乎?莫如急謝榮途,俾遠駭機,以保我聖上生成之澤,是臣至願懇祝也。且臣所帶之職,與領議政臣金陽澤,有親査應避之嫌,揆以法例,在下當遞,玆敢瀝血仰籲。伏乞聖明,俯垂哀憐,亟遞臣本兼之職,仍命銓曹,勿復檢擬,以謝人言,以安微分,不勝幸甚。答曰,省疏具悉。業已悉燭,卿之所引太過,卿其勿辭。疏辭,令該曹照例稟處。
丙申七月初八日卯時,朝奠陪祭入侍時。同副承旨李得永·假注書徐龍輔·記事官卜台鎭·朴祐源以次陪進。上自廬次詣殯殿,中排設廳視膳訖,行朝奠。儀注上同上還廬次,承史以次退出。
丙申七月初八日辰時,上御廬次。禮房承旨入侍時,都承旨洪國榮·注書徐龍輔·記事官卜台鎭·朴祐源以次進伏訖。上曰,自曉右臂,忽有不忍之症矣。國榮曰,日氣陰濕之時,易致此等症候,下情,不勝憂慮矣。招問吳道炯則似好矣。上曰,吳道炯,入侍。台鎭承命而出,與醫官吳道炯進伏。上曰,自今曉右臂有微痛之漸,此是何症?道炯曰,此經絡痰候而日氣陰濕之時,若或觸寒,則致此症候矣。國榮曰,當進何劑?道炯曰,以陳皮·木瓜·海東皮三種,作茶進御則似好矣。上曰,然則書出榻敎,自外煎入,可也。道炯退出。上曰,兵房承旨,入侍。賤臣承命而出,與左副承旨進伏。國榮先退。上命書傳敎曰,鐵原府使,待密符上來,辭朝。該邑夫馬留滯,可悶,密符還納中最近處,嚴飭邸吏,其令催促來納。命退,諸臣以次退出。
丙申七月初八日午時,晝茶禮陪祭入侍時,左副承旨鄭民始·假注書徐龍輔·記事官卜台鎭·朴祐源以次陪進。上自廬次詣殯殿,中排設廳視膳訖,行晝茶禮。儀注上同上還廬次,承史以次退出。
丙申七月初八日未時,上御廬次。副提調持湯劑入侍時,都承旨洪國榮·假注書徐龍輔·記事官卜台鎭·朴祐源·醫官慶絢以次進伏訖。絢進湯劑,上進御。國榮曰,俄間臂部微痛之候,若何?上曰,姑無動靜矣。國榮曰,茶飮,已爲進御乎?上曰,俄已進御矣。國榮曰,茶飮,更爲煎入乎?上曰,俟間煎入,可也。命退,承史以次退出。
丙申七月初八日申時,上御興政堂。右副承旨入侍時,右副承旨金鍾秀,假注書徐龍輔,記事官卜台鎭·朴祐源,以次進伏訖。上曰,承宣之行宮官,今已幾年?鍾秀曰,七年餘矣。上曰,久未見之,今始入侍,不勝欣喜。命讀兪彦鎬·權噵·閔百奮·李徽之疏,賜批,命讀三司合啓,賜批。鍾秀曰,臣以在鄕之故,不得同參沐浴之請,而今日三司之請,寔循輿情之憤,伏願亟賜允從焉。上曰,承宣執法之道,固當如是,而予之靳允,亦有意也。命讀兩司合啓·府啓·院啓,賜批,命書傳敎曰,武藝有下問事,訓鍊大將亦來待。命退,承史以次退出。
丙申七月初八日酉時,上御廬次。禮判入侍時,行禮曹判書徐命善,都承旨洪國榮,假注書徐龍輔,記事官卜台鎭·朴祐源,以次進伏訖。上曰,喪禮補編朝祖儀及受敎卷持入。賤臣承命奉入。上曰,今召禮判者,欲問朝祖儀矣。今已日暮,更爲入侍,可也。命善先退,命讀弘文館草記,賜批,上曰,訓將入侍。賤臣承命而出,與訓鍊大將張志恒進伏。上曰,武藝別監有闕,訓將抄擇乎?志恒曰,方令中軍,先爲抄擇,臣則當於明日抄擇矣。上曰,各別精擇,可也。國榮曰,聞訓將所言,以其中軍之無可合人,爲苟艱云。李敬懋,方帶轝士大將,而此與龍虎大將有異矣。上曰,雖帶轝士大將,亦爲差擬,可也。志恒先退,命讀蔡濟恭·徐逈修疏,賜批。上曰,判義禁蔡濟恭牌招。出榻敎命退,承史以次退出。
上在慶熙宮泰寧殿南行閣廬次。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
傳于洪國榮曰,都承旨,入侍。
金鍾秀啓曰,左副承旨鄭民始,今日不爲仕進,卽爲牌招,何如?傳曰,允。
傳于洪國榮曰,禮判,入侍。
傳于金鍾秀曰,戶兵房承旨入侍。
傳于李得永曰,中官吳喜謙,罷職。
傳于鄭民始曰,凡於殯殿役事,都監應爲主管,而分付已久之事,今始擧行而亦不知云。都監堂郞,旣是新差,雖或不知,該吏不得無罪,令攸司,科治。
又傳于曰,莫重役處,只以監役監董,而不爲親董。且是當初都監知委之事,則今者始役時,不爲知委都監,事極駭然。當該戶曹佐郞柳鎭茂,令該府處之,捧口招以聞。
傳于鄭民始曰,醫官洪達洙,令該府嚴問,口招與他供辭,一體以入。
鄭民始啓曰,判義禁蔡濟恭再牌不進推考傳旨,今方捧入,而飭敎牌招之下,如是違牌,無意膺命。其在事體,誠極未安,所當更請牌招。而一日三牌,有傷事體,夜色旣已向深,待開門牌招,何如?傳曰,允。
李得永啓曰,因義禁府草記,今日開坐時,同義禁趙㻐,呈辭受由,沈頤之·金載順,謂有情勢,不得仕進,令本院稟旨牌招事,允下矣。同義禁沈頤之·金載順,卽爲牌招,以爲備員開坐之地,何如?傳曰,允。滯囚可悶,違牌勿爲呼望,卽爲開坐事,分付。
以吏曹判書前望單子,行副司直李重祜落點。
傳于李得永曰,坐直承旨入侍。
李在簡以義禁府言啓曰,本府開坐,今日內爲之事,命下矣。卽當開坐,而同義禁趙㻐,呈辭受由,同義禁沈頤之·金載順,謂有情勢,不爲仕進,沈頤之·金載順,令政院稟旨牌招,以爲備員開坐之地,何如?傳曰,允。
鄭民始以義禁府言啓曰,戶曹佐郞柳鎭茂,令該府處之,捧口招以聞事,命下矣。柳鎭茂,今方待命,卽爲拿囚之意,敢啓。答曰,知道。
有政。吏批,判書李重祜奉命在外,參判徐浩修進,參議宋德相在外未肅拜,同副承旨李得永進。
吏批啓曰,判書李重祜奉命在外,參議宋德相在外,小臣獨政未安,何以爲之?敢稟。傳曰,仍爲之。以朴聖泰爲持平,李重祜知經筵,李重祜典醫監提調,尹弘烈宗簿正,李迪輔掌樂正,李秉模兼東學敎授,鄭致儉尙衣僉正,南鶴聞臨陂縣監,李敬養兼校書校理,洪景游監役。
兵批,行判書具善復病,參判鄭好仁病,參議柳薰病,參知金普淳入直進,同副承旨李得永進。以尹弘烈爲副護軍,金履厚司直,李顯永副司果。
丙申七月初九日辰時,朝上食陪祭入侍時,右副承旨金鍾秀,假注書徐龍輔,記事官卜台鎭·朴祐源,以次陪進。上自廬次詣殯殿,中排設廳視膳訖,行朝上食。儀注上同上還廬次。承史以次退出。
丙申七月初九日巳時,上御廬次。禮判入侍時,行禮曹判書徐命善,都承旨洪國榮,假注書徐龍輔,記事官卜台鎭·朴祐源,以次進伏訖。上曰,發靷時刻,爲二十五日寅時,寅時爲未明乎?命善曰,寅時似未明矣。上曰,自前發靷,例當爲四更,寅時前又有可合時與否,禮判問于日官,回奏。命善承命而出,還奏曰,問于日官,則戌時·寅時爲吉,而戌時則太不相合,且與私家發靷有異,雖値天明,似無妨矣。命善先退,上曰,因山時朝祖儀,不可不問于大臣及在外儒臣而決矣。國榮曰,此是邦家莫重之禮,問議于大臣及在外儒臣,實爲好矣。命書傳敎曰,引前一日,以魂箱行朝祖禮於太廟,旋又還安於殯殿。翌曉,始奉梓宮詣山陵事,載丁丑纂輯喪禮補編者,卽是先大王以不匱之孝思,寓義起之儀節也。大抵喪禮有進而無退,按禮之檀弓負夏,主人旣祖,推柩而反之。子游譏其失禮,曾夫子多之。戶庭之內,推而反之,先賢猶以失禮譏之。況引前一日,以魂箱,出辭太廟,還奉闕中,其視無退之禮,不啻徑庭。而又況以魂箱,奉辭太廟有掣礙之節,故相已有當時之奏議,而魂返室堂,卽先儒之言。今此朝祖,不以梓宮而以魂箱,則其魂返室之義,又不啻逕庭。事在莫大,禮係至重,亦我先大王遺意,則今不可全然廢却,而又欲以古禮爲準,古今異宜。不特朱夫子之未嘗講定於纂禮之時,我朝先正,亦多有欲行而未果者,此亦不可率爾議定者也。斟酌折衷,必有從便之道。其令禮官,問議于時原任大臣及在外儒臣處,期日不遠,趁卽往還事,亦爲分付。上曰,金吾開坐事,分付。命退,承史以次退出。
丙申七月初九日午時,上御廬次。戶兵房承旨入侍時,左副承旨鄭民始,右副承旨金鍾秀,假注書徐龍輔,記事官卜台鎭·朴祐源,以次進伏訖。上曰,右副承旨馳詣元陵,奉審以來,兩水連下,封標處無濕氣與否,一體奉審。役軍得無傷病者乎?亦爲勞問。旣過五陵及永祐園,一體奉審以來。鍾秀承命先退。命書傳敎曰,滯囚可悶,今日開坐,其中尹彝復·趙鎭禎前供,極爲沒實,更加嚴問,期於取服,皆以口招捧供。又命書傳敎曰,灣府査啓旣到,先問其受囑之本,然後灣尹可以次第處分,辛卯正使尹海溪君緘問,遠宗與外朝無異,則中官之族屬,干托於灣尹,後弊所關,不但非細,揆以紀綱,前所未聞,以此受緘答以聞事,分付司憲府。命退,承史以次退出。
丙申七月初九日未時,上御廬次。藥房副提調持湯劑入侍時,副提調洪國榮,假注書柳孟養,記事官卜台鎭·朴祐源,醫官慶絢,以次進伏訖。絢奉湯劑進前,上進御。上曰,政事當日爲之。出傳敎命入吏判前望單子,李重祐落點。命退去,諸臣以次出。
丙申七月初九日申時,夕上食陪祭入侍時,左副承旨鄭民始,假注書徐龍輔,記事官卜台鎭·朴祐源,都廳李秉模,以次陪進。上自廬次詣殯殿中排設廳,視膳訖。行夕上食。儀注上同上還廬次。諸臣以次退出。
丙申七月初九日戌時,上御廬次。都承旨入侍時,都承旨洪國榮,假注書徐龍輔,記事官卜台鎭·朴祐源,以次進伏訖。命讀政望,上落點。上曰,今日坐直誰也?國榮曰,鄭民始·李得永矣。上曰,今日問議禮官,已爲出去乎?國榮曰,似已出去矣。上曰,曩時收議,只宋德相乎?國榮曰,然矣。上曰,私家則皆行朝祖禮乎?國榮曰,以魂箱行之,而此亦權道矣。命退,承史以次退出。
丙申七月初九日三更三點,上御廬次。坐直承旨入侍時,左副承旨鄭民始,假注書徐龍輔,記事官卜台鎭·朴祐源,以次進伏訖。上曰,禁府供辭來到乎?民始曰,姑不入來矣。命讀刑曹草記,命書判付。命退,承史以次退出。
上在慶熙宮泰寧殿南行閣廬次。
自卯時至酉時灑雨,或下雨,測雨器水深三分。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,知道。
傳于洪國榮曰,都承旨入侍。
傳于李義翊曰,右承旨入侍。
傳于金鍾秀曰,奉審承旨,入侍。
傳于金鍾秀曰,濟州赴役民人之物故,其涉矜惻,令該廳該牧顧恤。
傳于金鍾秀曰,密符旣已來納,鐵原府使,今日內,使之下直。
傳于鄭民始曰,戶房承旨,率料祿色郞廳,入侍。
傳于洪國榮曰,副提調持加減心腎湯,入侍。
禮曹啓曰。傳曰,靷前一日,以魂箱行朝祖禮於太廟,旋又還安於殯殿。翌曉,始奉梓宮詣山陵事,載於丁丑纂輯喪禮補編,卽是先大王以不匱之孝思,寓義起之儀節也。大抵喪事有進而無退,按禮之檀弓負夏,主人旣祖,推柩而反之。子游譏其失禮,曾夫子多之。戶庭之內,推而反之,先賢猶以失禮譏之。況引前一日,以魂箱出辭太廟,還魂返室堂,卽先儒之言。今此朝祖,不以梓宮而以魂箱,則其視返室之義,又不啻逕庭。事在莫大,禮係至重,亦我先大王遺意,則今不可全然廢却,而又欲以古禮爲準,亦古今異宜,不特朱夫子未嘗講定於纂禮之時,我朝先正,亦多有欲行而未果者,此亦不可率爾議定者也。斟酌折衷,必有從便之道,其令禮官,問議于時原任大臣及在外儒臣處,期日不遠,趁卽往還事,亦爲分付事,命下矣。發遣本曹郞廳,問議于時原任大臣,則領議政金陽澤以爲喪禮朝祖一節,今當始行,事體至重,考之歷代,皇朝有神帛行禮之文,而今若前期辭廟,還安闕中,則果不無難安之節。若於靈駕進發之日,行朝祖禮,而神帛歷辭太室,則祖奠設行之禮,當在朝祖之後,儀節亦不無窒礙之端,以臣謏淺之見,莫曉方便之道。伏願聖上,博詢知禮之臣而審處焉云。左議政金尙喆以爲,今因朝祖禮節,伏承下詢,嗚呼,此禮,卽我先大王,遵皇朝已行之典禮,取先儒所撰之儀節,垂之綸音,載之補編者也。今以靷前一日,以神帛辭廟,還奉闕中,謂非無退之義。又以魂箱奉辭,亦非返室之意,反覆起疑,聖諭諄諄,此實出於仰體先朝之遺意,而或慮古禮之失宜也。第念引前一日,旣有梓宮移奉之節,則朝祖魂箱,雖復還奉於殯殿,恐無違於有進無退之義。且於綸音中,有曰,神帛非辭也。卽替行梓宮之事,此不必爲嫌爲敎,則當日先朝之意,亦未嘗不念及於此也。大行朝已定之禮,今當初行於大行朝卽遠之辰,聖上所以不可全然廢閣之敎,亶出於無違不匱之聖孝,今雖一遵補編而行之,恐不爲失禮之歸,而第皇朝典禮,神帛朝祖。乃在發靷日靈駕進發之後,若以此論之,朝祖之禮,不但行於靷前一日,亦可行於發靷之日,雖或按此行之,庶不爲無稽之禮。況我先大王,每當動駕之時,若過太廟之門,必降俯伏,望廟而致敬焉。神理人情,幽明無間。今於仙馭大歸之日,將駐於靈轝於丹門咫尺之地,追恒日慕先之誠,體當時定禮之意。仍行太室朝祖之禮者,恐有合於斟酌折衷之聖意,而係是莫重邦禮,惟在博詢知禮之臣而裁處焉。右議政鄭存謙以爲補編所載朝祖一節,蓋倣皇朝奉神帛行之之禮,而但期在引前一日,故神帛出辭太室,還奉闕中,與有進無退之禮意,不啻逕庭者,果如聖敎,無已則有一焉。皇朝典禮,以神帛朝祖,迺在發引之後,蓋旣行朝祖,則荐車便載,從此遂行,卽古禮然也。今若一遵此禮而行之,則其於酌古通今,不害爲折衷之道,而事係莫重典禮,博詢知禮之臣而處之,恐合事宜云矣。領中樞府事金相福以爲莫重禮節,以臣昧禮淺識,未敢臆對,不勝惶恐云矣。行判中樞府事李溵以爲朝祖,乃禮之大節,而朝祖後荐車遂行,見於儀禮。喪禮之有進無退,載於檀弓,而或因後世之拘於事勢,其所行之者,又有逕庭於禮意者。蓋古者宮室之制,廟在大門之內,故引前朝祖,朝祖後遷于廳事,其次序可以如禮。而我朝則太廟在於闕門之外,如欲盡如古禮,則實有掣礙者,此先大王所以參酌定禮,載之補編者也。然而旣行朝祖之後,又爲還安魂箱於殯殿,則我殿下又不能無疑於返室之義,而思所以反之古禮。殿下之所執者,乃禮之大經,而先大王所定者,又固當遵行,則臣愚竊以爲發引日,神帛朝祖,乃是皇朝典禮也。今若依此禮行之,發引之日,停靈轝於太廟前路,行朝祖之禮,仍爲進發,則此實合於荐車遂行之說,而可以寓先大王無窮之孝思,亦庶幾不違乎有進無退之義,而此係莫重禮節,惟聖明博詢而審處焉云矣。大臣之意如此,上裁,何如?答曰,待儒臣收議。
鄭民始,以漢城府言啓曰,松都市民一百名,今方上來,轝士軍自願,而今則各差備軍丁,自轝士廳依數分排,非但無使役處。且渠等,旣是市民則有難責定於坊民之役,市民,引曳軍中添付使用後,卽爲放送之意,分付轝士大將,何如?傳曰,允。松都民人,卽先朝撫恤之民也。糧米,令該廳題給。
兪彦鎬以,義禁府言啓曰,罪人鄭光淳,自刑曹杖一百徒三年,考律啓下後,係是正科出身,且經實職,移本府處之事草記,允下矣。罪人鄭光淳,杖一百,依先朝受敎收贖,徒三年,定配於全羅道井邑縣川原驛,而以政院啓辭內辭意,具罪目,依例發遣府書吏,押送配所,何如?傳曰,允。以渠罪狀,不可止此,而一律之外,無傍照之律云。當初柳戇之啓,旣請軍律,衛將亦領軍卒之人,以勿限年充軍施行事,分付兵曹。
兪彦鎬,以兵曹言啓曰,以渠罪狀,不可止此,而一律之外,無傍照之律云。當初柳戇之啓,旣請軍律,衛將亦領軍卒之人,以勿限年充軍施行事,分付兵曹命下矣。依傳敎,罪人鄭光淳,珍島郡勿限年充軍之意,敢啓。傳曰,知道。
李在簡,以義禁府言啓曰,前義州府尹黃㝡彦拿問處之事,傳旨啓下矣。黃㝡彦,時在江原道鐵原地云。依例發遣府書吏拿來,何如?傳曰,允。
兪彦鎬,以義禁府言啓曰,時囚罪人鄭忠達,徒三年定配,五年禁錮,告身盡行追奪事,照律啓目,以功減一等判下矣。鄭忠達五年禁錮,告身盡行追奪,徒二年半,定配於忠淸道沔川郡順城驛,而以議啓內辭意,具罪目,依例發遣府書吏,押送配所,何如?傳曰,允。
丙申七月初十日,兼春秋張顯慶,義禁府啓目。趙鎭禎更招,山倉邑倉穀發賣私用罪,旣已自服,照法重繩,何如?啓。傳曰,所犯雖極痛駭是乎乃。與尹彝復不無所間,從重勘律爲良如敎。
義禁府啓目,醫官洪達洙赴燕之行,受中官囑,轉請上使罪,刑推得情,何如?啓。傳曰,此不嚴懲,是則設置醫官,將爲內侍傳通外朝之階梯是置,洪達洙從重勘律爲良如敎。
義禁府啓目,林世載照律,啓。傳曰,身爲別軍職本邑事,屢次置對,其不治可知,從重勘處爲乎矣,旣已照律,私罪施行爲良如敎。
義禁府啓目,鄭忠達照律,啓。傳曰,功減一等爲良如敎。
義禁府啓目,戶曹佐郞柳鎭茂,莫重役處,不爲親董,都監知委之事,不爲知委罪,刑推得情,何如?啓。傳曰,分揀放送爲良如敎。
義禁府啓目,尹彝復更招,國穀幻弄,今盡直招,而當初設心,用計奸濫之狀,猶不一一吐實,刑推得情,何如?啓。傳曰,尹彝復之幻弄國穀,私自取用之事,屢勤嚴敎,今始吐實者,萬萬無據兺不喩,換名前官與前前官事及許多奸狀,旣悉於狀啓,則觀此供辭,無一言納招。依回啓,待明朝加刑得情,期於取服爲良如敎。
丙申七月初十日卯時,朝奠陪祭入侍時,右副承旨金鍾秀,假注書徐龍輔,記事官卜台鎭,記注官金鳳顯,都廳李秉模,以次陪進。上自廬次,詣殯殿中排設廳,視膳訖,行朝奠。儀注上同上還廬次。承史進伏,鍾秀曰,臣敬奉聖敎,馳詣元陵,奉審封標處,無濕氣,石役已爲訖役,丁字閣方合壁,以聖敎勞問役軍。仍詣徽陵·獻陵·健元陵·惠陵·穆陵·永祐園,奉審陵上·園上,丁字閣·碑閣,無頉,守直無頉,而徽陵曲墻有頹圮處,已報禮曹云矣。命書傳敎曰,收議後大臣收議,先爲書入。命退,承史以次退出。
丙申七月初十日辰時,上詣殯殿。行朝上食入侍時,同副承旨李得永,假注書柳孟養,記事官卜台鎭·朴祐源,以次侍立訖。上具衰服,詣中排設廳,視膳行禮。儀注上同行禮訖,上還廬次。諸臣遂退出。
丙申七月初十日辰時,上御廬次。都承旨入侍時,都承旨洪國榮,假注書徐龍輔,記事官卜台鎭,記注官金鳳顯,以次進伏訖。命讀大臣收議,賜批。命讀禁府公事,命書傳敎曰,本府査啓醫官供辭,皆以辛卯使行時府尹黃㝡彦云,而府尹之許施申姓漢之將校委折,及知中官族屬與否,不可不問。前義州府尹黃㝡彦,拿問處之。庚寅正使時,中官之父,果有圖差灣府將校,厥漢亦皆直招,本道査啓又到。其時正使慶興君,今已作故,今無可問。其時灣尹,亦令該府,取見査啓,指名現告,亦爲拿問處之。其他府尹之差帖,各有緊漫之不同。竝令該府,參酌稟處。拿問府尹問目。令本府措語擧行事,分付。又命書傳敎曰,禁府開坐當用刑,今日國忌正日,令明日擧行。又命書傳敎曰,海溪君之聽托中官,圖差中官至親於灣府將校者事未前聞,不可尋常處之。因山時宗班零替,將不能成班云。宜有參酌之道,海溪君,越捧一等。命退,承史以次退出。
丙申七月初十日辰時,上御廬次。都承旨入侍時,都承旨洪國榮,假注書徐龍輔,記事官卜台鎭,記注官金鳳顯,以次進伏訖。命書傳敎曰,民事方殷,林川郡守宋宅圭,其令不多日內辭朝,御製跋文,當與萬東祠扁額,同下矣。上曰,都承旨馳詣毓祥宮,奉審以來。出榻敎命退,承史以次退出。
丙申七月初十日巳時,上御廬次。奉審承旨入侍時,都承旨洪國榮,假注書徐龍輔,記事官卜台鎭,記注官金鳳顯,以次進伏訖。國榮曰,臣敬奉聖敎,馳詣毓祥宮,奉審,廟內無頉,守直無頉矣。上曰,左承旨,入侍。賤臣承命而出,與左承旨李在簡進伏。上曰,承宣,何年行宮官乎?在簡曰,臣於壬午年,行宮官,而其後則時或爲之,未得行公矣。上曰,吏判,何時當入來乎?在簡曰,姑未知何時當入來矣。命讀御製綸音,命書傳敎曰,魂殿主櫝所覆靑紬袱及殿內所設卓衣,各以庚子舊件,自內措備。勿爲新備事,分付都監。勿出朝報命退,承史以次退出。
丙申七月初十日午時,晝茶禮陪祭入侍時,左副承旨鄭民始,假注書徐龍輔,記事官卜台鎭,記注官金鳳顯,都廳李秉模,以次陪進。上自廬次,詣殯殿中排設廳,視膳訖,行晝茶禮。儀注上同上還廬次。諸臣以次退出。
丙申七月初十日申時,上御廬次。藥房副提調持湯劑入侍時,副提調洪國榮,假注書柳孟養,記事官卜台鎭·金鳳顯,醫官慶絢,以次進伏訖。絢奉湯劑進前,上進御。命讀執義李一曾疏,命讀各道狀啓訖。命退去,諸臣以次出。
丙申七月初十日酉時,上御廬次。戶房承旨率料祿色郞廳入侍時,左副承旨鄭民始,假注書柳孟養,記事官卜台鎭·金鳳顯,戶曹佐郞沈定鎭·鄭志儉,以次進伏訖。上曰,料祿磨鍊,今無未盡者乎?志儉對曰,盡爲釐正而來矣。上命志儉逐條陳達。上曰,掖庭料,旣以磨鍊,各司吏隷之料,或有參差者,亦次第釐正,可也。命退去,諸臣以次出。
丙申七月初十日酉時,上詣殯殿。行夕奠入侍時,同副承旨李得永,假注書柳孟養,記事官卜台鎭·金鳳顯,都廳李秉摸,以次侍立訖。上具衰服,詣中排設廳,視膳行禮。儀注上同行禮訖,上還廬次,諸臣遂退出。
丙申七月初十日初更四點,上御廬次。戶房承旨入侍時,左副承旨鄭民始,假注書柳孟養,記事官卜台鎭·金鳳顯,以次進伏訖。上命書傳敎曰,御製綸音,禁府·司憲府·司諫院,各賜一件,亦令禁府,載於鞫案事,分付。上曰,保放罪人權烋,今無更問之端,分揀事,分付。出傳敎上曰,前兵使崔東岳,符信發兵,何等重事,換授左隻於管下邊將,事係紀律,而方在査事未勘中,爲先削職放送,更待處分。出傳敎命退去,諸臣以次出。
上在慶熙宮泰寧殿南行閣廬次。
夜四更五更下雨,測雨器水深一分。
大殿·惠慶宮·中宮殿朝哭後,政院·玉堂口傳問安。答曰,知道。王大妃殿朝哭後,政院·玉堂口傳問安。答曰,罔極。
李在簡啓曰,合辭方張之時,諫院無進參之員,除在外呈辭。受由陳疏入啓外,不爲行公人員,竝卽牌招,何如?傳曰,允。
傳于李義翊曰,右承旨入侍。
傳于鄭民始曰,戶房承旨,馳詣昌德宮,奉審以來。
傳于鄭民始曰,奉審承旨,入侍。
備忘記。今下弓矢,安興僉使徐宅善,惠山僉使田晉祥,乫坡僉使黃世中處,給送。
傳于李得永曰,同副承旨,入侍。
備忘記。近日章奏紛紜,彈墨相繼,層激轉甚,此豈殲厥巨魁,脅從罔治之意乎?無論某人某事,隨請允從者,非但待臺閣而然也。蓋欲示訖可休矣之意也。其令三司諸臣知悉,共勉鎭靖之道。
傳于洪國榮曰,副提調持加減心腎湯,入侍。
京畿監司狀啓,廣州等官居津夫柳大金等渰死·囕死事,傳于鄭民始曰,令本道,恤典擧行。
傳于洪國榮曰,國葬都監都廳,使之來待。
吏曹口傳政事,李明中爲鳳山郡守,金熲爲溫陽郡守,兪漢膺爲平澤縣監。
平安監司狀啓,寧遠等官居閑良張平南等渰死·囕死事,傳于鄭民始曰,令本道,恤典擧行。
全羅監司狀啓,傳于李義翊曰,鄭煥猷,卽爲嚴問口招,判義禁持供以奏。
傳于李義翊曰,騎馬二匹,立之。
以司諫申應顯牌不進罷職傳旨,傳于李義翊曰,只推。
洪國榮以國葬都郞廳,以摠護使意啓曰,因山不遠,習儀隔日,都監責應,自多擧行,郞廳有闕之代,勢難一任曠闕。宋持敬外任代,工曹佐郞具膺,李采有頉代,漢城主簿李憲泰,金載均外任代,尙衣院別提鄭昌期,竝差下,使之察任,何如?傳曰,允。
洪國榮以上謚都監郞廳,以都提調意啓曰,永祐園表石前後面印本各七件,粧簇以入之意,敢啓。答曰,知道。
洪國榮以上謚都監郞廳,以都提調意啓曰,永祐園表石,今已畢刻,封裹矣。明日本都監堂上·郞廳,陪進園所之意,敢啓。答曰,知道。
洪國榮以國葬都監郞廳,以摠護使意啓曰,自前因山發靷時,十里外植炬,例自畿邑擧行矣。取考庚子謄錄,則晝停後,植炬,啓稟停止,而今番則時刻差晩,十里外似無更用火炬之事,畿邑植炬一節,依前安徐,以除民弊,何如?傳曰,允。
洪國榮以禮曹言啓曰,朝祖禮問議事,命下矣。發遣本曹郞廳,問議于在外儒臣,則副護軍洪啓能以爲臣之蒙陋如前,而禮之關係益重,不敢之外,實不知所以仰對。屢勤下詢,而輒令禮官虛辱,臣無任惶怖俟罪之至云。副護軍金亮行以爲病勢危重,不得收議云,敢啓。答曰,知道。
李得永以吏曹言啓曰,鳳山郡守,勿論文南武,他道有聲績守令,移擬事,命下矣。可擬之人乏少。未準朔守令,竝擬以入之意,敢啓。答曰,知道。
金鍾秀以兵曹言啓曰,新除授法聖僉使安翼濟,素抱痰癖之症,近又添劇。時月之內,萬無起動赴任之望,呈狀乞遞。實病旣如是,則不可强令赴任,依例罷黜,何如?傳曰,允。
掌令柳榮鎭啓曰,臣日昨以隨人論人,有損臺體,處置持平臣金履厚矣。及見工曹參議臣徐逈修疏本,盛氣費辭,顯有譏斥之意,實不勝訝惑之至。臣則無心而論之,彼則有意而看之。且隨人而論人者,以此爲嫌,容或可矣。彼旣先發而人自隨之,則有何關於彼,而乃反欲代隨人者而紛紜較辯,抑何意也?此莫非臣言議巽軟,不能見重於人之致,而適値疏批未下之時,今始來避,所失尤大,以此以彼,何敢晏然於臺次乎?請命遞斥臣職。答曰,勿辭,亦勿退待。
持平朴聖泰啓曰,妖宦壽賢之締結一種嗜利之凶徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。洪述海身爲方伯之任,犯贜之數,至於萬兩之多。道臣旣已査啓,王府亦已議讞,則其在國法,不可容貸也,明矣。今此酌處之命,雖出於我聖上好生之德意,贜律不可不嚴,王法不可不伸。請鏡城府定配罪人洪述海,依律處斷。元義孫,曾於湖南藩任也。其所貪汚已著於本道査啓,而錢至十萬,米爲二萬,其在懲墨之道,決不可容貸。今此酌處之命,雖出於好生之德意,三尺至嚴,豈可定配而止?請東萊府定配罪人元義孫,依律處斷。因山卜日,何等至重大至敬謹處,而罪人金曄,乃敢以羊刃等說,肆然及於奏御文字。殿下所以嚴斥之痛禁之者,可以見照燭奸狀,杜絶後弊之盛意,而及伏見該曹草記,則不過以詐不以實論。只施杖徒之律,失之太輕矣。請罪人金曄,嚴刑徒配。往在癸巳,嶠嶺一路,最被早澇,而尙州以物衆地大之處,其所賙賑。非比他邑,而牧使鄭錫達,藉其勢焰之薰天,恬視餓殍之在地。尙州一境,冤聲載路,及其畢賑之後,其時監司金華鎭論賞之啓則錫達,善事賙飢,擢置一道之最,自備穀物,多至五百之數。惟彼錫達之罪,固不可勝誅。以按察一道之重寄,不思九重之倚畀,諂事厚賊,曲意承旨,虛張無麪之穀物。敢徼莫重之恩資,苟非平日之蝨附,寧忍爲此哉?畢賑遞歸之日,乃以千包之穀,劃給錫達,以充錫達之私用,傳說喧藉莫不唾鄙。噫經筵淸選,備堂要任,何嘗髣髴於渠身,而歸卽見通,豈非厚事彼賊之明效耶?以此以彼,附麗逆謙,循私蔑公之狀,昭不可掩。當此次第鋤治之日,決不可置而不論。請戶曹參判金華鎭,遠地定配。先正臣宋時烈,腏食文廟,追配廟庭,則前後誣辱先正者,雖不能一一追討,而如尹尙通者,以道峯院任,當先正黜享之時,至有藁索曳版之擧,渠身爲士子,若有一分人心,則豈忍爲此?士林之間,傳說至今,尙爲之扼腕裂眦,其在懲惡討凶之義,斷不可以其身故而置之。請故縣監尹尙通,亟施追奪之典。洪龍漢,以麟漢之弟,諂事厚謙,至於納媘,則其聲勢之相援,情迹之相關,推此可知。當此鋤治黨與之時,不可置之於輦轂之下,請副司直洪龍漢遠地定配。國朝用人,惟在科目,而其試取之不公,莫有甚於乙未五月庭試,榜目一出,國言之喧藉,物情之駭惋,久而未已,日昨儒臣疏果出矣。其在嚴科場重選擧之道,不可以時月之稍久,置而不論。請罷乙未五月庭試榜,當該主試,照律勘處,惟允之責,固自不輕,此時遴選,倍宜難愼,如具壽國之瑕累,李邦榮之輕淺,決不可因仍猥玷,請一倂刊出銀臺之望。副護軍徐有大,賦性濫猾,行己悖惡,操弓之日,已作逆麟之私人。制閫之初,又爲賊謙之密容,䭾載善事,百般納媚,此猶不足,結婚泰淵,轉成固結之計,綢繆之跡,昭不可掩。請徐有大,爲先刊去於亞將兵閫之望,仍施定配之典。答曰,不允。具壽國等事依啓。徐有大,卽武弁也,不足深治。先施削職之典,知所懲畏可也。
掌令柳榮鎭疏曰,伏以居諸若流,因山奄迫,伏惟聖孝攀慕之慟,益復如新。仍伏念臣百無一能,最居人下。矧當一初淸明之治,臺閣風憲之任,豈有堪承之望?而國賊未除,合辭方張,他不暇顧,章皇出肅,奔走供職者,于今三閱月矣。日前筵退之後,素患關格之症,挾暑果發,痰塊痞塞,粥飮不下,吐瀉兼劇,昏昏若垂盡,見者莫不危之。以此病勢,萬無時日起動之望,言責重任,亦不可虛縻而暫曠,敢陳實狀,呼籲於天地父母。伏乞俯垂鑑諒,亟命遞改,以肅朝綱,以安私分焉。臣於乞免之章,不宜迤及他說,而竊有區區憂慨者,敢此附陳焉。嗚呼,亂臣賊子,何代無之,而窮凶極惡,雖千剮萬臠,猶不足洩神人之憤者,豈有若麟·謙兩賊者哉?雖幸賜死有命,王章粗伸而顯戮未加,輿憤尙切,至於收孥籍産,卽從古凶逆應施之典也。而荐降亟停之敎,臣固知聖意之有在,而臺臣所執者,法也。雖欲奉承,其可得乎?況奉朝賀洪鳳漢處之偕來史官,此時相守,旣難造朝,徒損國體,亦命還收焉。噫,元惡伏法,凶黨幾盡鋤治,而若其幕屬門客之左右款昵,阿意諂媚之類,前後言事之臣,未遑攙及,尙多帶職而晏然,偃處而無故者,以最甚者言之。前兵使田光勳之痴蠢,前兵使閔趾燮之狡猾,徒藉逆麟薰天之勢,屢典雄閫,貪饕不法,輦輸善事,世稱掌庫之奴子。至於鳳山郡守李喆運,爲人邪妄,行己悖戾,見棄於世久矣。亦被麟賊之吹噓,累經腴邑,至陞防禦,及除是郡也。尤無忌憚,虐民肥己,有若喪性者然。西來之人,莫不唾罵。臣謂田光勳·閔趾燮·李喆運,爲先施以刊削之典,永拔閫望宜矣。吳普源·李謹·具運奎·李有和·崔湜輩,或以卑微,或以凶孼,作爲厚賊之腹心爪牙,晝夜侍側,多行妖邪之事,俱憑其勢焰,濫通仕路,尙今偃息,如此凶惡之徒,不可以蟣蝨之微,置而不論,久留輦轂之下。臣謂亟施散配之典,斷不可已也,臣無任激切屛營之至。答曰,省疏具悉。閔趾燮·田光勳·李喆運事依施。吳普源等事,不足隨治,何必散配?有官者,汰去,無官者,勿復檢擬。爾其勿辭,察職。
獻納辛應三疏曰,伏以居諸易邁,大行大王因山之期漸近,伏惟我殿下攀慕之痛,益復罔極。念臣自來,衰病纏身,委頓呻吟,殆無虛日,時或趍參於朔望殷奠,而亦不能種種如誠。有臣如此,生不如死,一心耿耿,只自號隕靡逮而已。不意此際,薇垣除旨,忽下於嗣服之餘,臣驚惶隕越,罔知攸措。而適當國有無前凶逆,三司之合辭方張,此非臣子言病之日也。他不暇顧,章皇出肅,少伸叩謝之忱。而第臣以先朝屢試蔑效之蹤,豈無今日虛辱聖恩之懼哉?臣本學術空踈,見識鹵莽,加以窮廬養痾,絶罕酬接者,亦已久矣。自己之耳目,不廣不聰,則將何以任大廷耳目之責而有所禆益乎?況臣衰病之狀,非但衆所共知,近當節序之交,越添於毒感之餘,泄痢大發,暈眩繼作,宛轉床笫,殆不省事。以此病狀,實無筋力奔走之勢,玆不得不疾聲呼籲。伏乞聖慈,諒臣才具之不稱,憐臣疾病之難强,亟命鐫遞臣職,以重名器,以安私分焉。臣於免乞之章,不宜贅及他說,而旣有一日之責,亦不無目下憂歎者,不容泯默,敢此尾附,惟聖明垂察焉。贊儀金尙斗,本以幺麽賤孽,惟知席勢之爲能事,放恣馳騁,干預朝論,有甚於申光純,已極駭痛,而又是麟·謙兩賊之狎客,出入臥處,蹤跡陰祕,凡於兩賊之事,無不參涉,爲世指目,厥惟久矣。及夫兩賊懲討之後,尙今漏網,得逭治黨之律,日前政曹,何乃汲汲甄復,猶恐或遲耶?政目一出,莫不駭惋。伊時銓官,已被譴罷,不必追論,而此等奸猾附賊之類,豈可使一刻偃處輦轂之下乎?臣謂贊儀金尙斗,亟施竄配之典,斷不可已也。訓鍊正李匡運,卽凶賊相老,北幕親密之禆,逆麟寵弁喆運之弟也。當此新化之淸明,濫叨西班之選職,頃於討逆之疏,冒占疏首之名,以爲厭然自掩之計,公議駭憤,至今未已。臣謂訓鍊正李匡運,亟施刊版之典,以淸仕路,可也。臣無任屛營祈懇之至。答曰,省疏具悉。金尙斗,不過幺麽賤孽,汰去,可也。李匡運事依施,爾其勿辭職。
掌令柳榮鎭獻納辛應三伏以臣等,昨朝詣臺,纔傳合辭,聞有三司諸臣入侍之命,竭蹶登對,親承聖敎,丁寧反復,洞諭心曲,繼有所請之律,非曰過當,三司之臣,必諒予意。又下敎曰,一日不當再啓,故召諭爾等,爾等知悉。臣等,雖甚愚迷,豈不知聖意所在?而第合啓事面,至重至嚴,固不當遽然伸屈,故乃敢以旣發之公議,不可以一二臣淺見,容易停當,姑待諸臣之齊會,商量面議之意仰奏,聖敎亦以臺言爲好,許其會議傳啓。臣等,退出臺次,催促諸員,則執義臣李一曾·正言臣姜,以呈告不來。掌令臣尹弼秉,持平臣朴聖泰入來,而司諫臣申應顯,累牌不進。連次往復,一向相持。至於玉堂,則儒臣旣已入侍,同承聖敎則似不待臣等之言,而有所相議,不此之爲,只促臣等之先發簡通,臣等,旣不得商確其可否。又不知僉員之意向,則何可獨決於停連之間而遽自發簡乎?如此之際,日勢將暮,停當無期,惶憫之極,不得已欲推已傳之啓,而且以旣未會議,不免闕啓之意,聯箚引嫌矣。喉院乃以無前規而退却,臣等,生踈之責,固所難免,而不意玉堂聯箚臚列,曰,以莫重合辭,不爲傳啓。又曰,以僚議之未盡停當,還推已傳之啓,托以關啓而陳箚,費辭譏斥,不遺餘地。臣等,滿心慙恧,固當如何?而第臣等,非不知入侍傳啓之前例,而旣承不可再啓,退議以啓之敎,則其勢不得不然也。又曰,僚議未盡停當云者,蓋昨日不詣臺臣,非止一員,則停當與否,非所可論。若其欲推已傳之啓,仍爲引避之箚,則雖緣臣等之生踈,而其亦惶悶於闕啓而出於迫不得已也。臣等於此,不暇自訟,而惜乎,淸朝瀛館諸彦,豈獨無啓沃之謨猷?而只以微臣等擧措間顚錯,至於聯名齊攻,亦未知其擧措之穩當也。臣等,雖蒙聖上不深非之恩,而旣遭人言,去就一節,今無可論,玆敢聯陳短章。伏乞亟削臣等之職,以肅朝綱,以快人心焉。臣等,無任屛營祈懇之至。踏啓字。
正言姜疏曰,伏以日月易邁,大行大王因山漸迫,伏想聖情哀慕,益復罔極。仍竊伏念臣於見職,豈有一分堪承之望?而適値凶逆干誅,王討方行,義重沐浴,章皇肅命,竭蹶供職。今已三朔于玆。而未嘗出一言論一事,逐隊隨行,徒費廩祿,自顧慙恧,人謂斯何。區區自效之誠,惟在於顚倒奔走,豈敢爲占便圖免之計?而第臣老父,自遭昨冬臣弟之夭歿,日夜悲疚,遂成痼疾。當此溽暑,諸症越添,嘔泄竝作,飮啖全却,委頓床笫,轉側須人。臣方左右扶護,不得暫時離捨。以此情勢,供仕無望,玆敢疾聲呼籲於嚴廬之下。伏乞聖慈,亟賜鐫遞之恩,俾便救護,仍治瀆擾之罪,以肅朝綱,千萬幸甚。臣於請急之章,不宜贅他。而公議所在,不容泯默,敢此尾陳,惟聖明察納焉。副司直趙德成,本以傾邪之人,行己閃倏,諂附凶徒,惟其指使,爲世指目,蓋已久矣。當此鋤治黨與之日,決不可置而不論。臣謂副司直趙德成,亟施竄配之典,斷不可已也。慶尙道左兵使崔朝岳,本以卑微之類,濫叨閫鉞之任,偏蒙恩造,不思報效,刑杖太濫,多殺人命,貪饕縱恣,無所顧忌,百惡俱備,萬口皆傳。此等不法之類,不可仍置。慶尙左兵使崔朝岳,爲先施以刊版之典,仍令道臣,嚴加査覈,勘以當律宜矣。臣無任屛祈懇之至。答曰,省疏具悉。趙德成事,施以削黜之典,可也。崔朝岳事依施,爾其勿辭,救護父病。
忠淸監司徐有臣疏曰,伏以居諸易邁,時序屢改,大行大王因山禮月,奄然臨屆,伏惟我殿下孝思哀慕,益復罔極。伏念臣,猥以無似之賤品,濫叨方岳之重寄,昏踈病憒,夙夜祗畏,迺於月前,大被囚供之反詈,謂臣呫囁於交龜之席,致有公緘發問之嚴命。臣不勝駭悚恧蹙之至,謹具事狀,稽首仰對。因該曹轉聞,伏地戰兢,恭竢處分,判付渙降,辭旨鄭重,至以知爲人爲敎。噫,從古人臣,受知於聖君,是何等至榮,一言之寵,有踰華袞,縱使卽日滅死,尙且無憾,況臣則獲其榮而免其罪者乎?莊誦德音,感鏤心骨,不知所以報答也。嗚呼,臣素佩滿盈之戒,重懷驟濫之懼,居常惴慄,如臨淵谷,未嘗敢與物爭競,而惟是踈愚之性,全昧處世之方,做事則信心而已,當職則盡分而已。只期內省之無疚,不復外至之遑恤。頃當按査之與聞,已料詆辱之必來,果然爰辭之出,大肆詬罵,陵轢操切,殆無餘地,而率皆窘遁矛盾,當下輒綻。讀之,令人發噱,臣何必與之較辯,以傷事體也。今其言曰,侵斥官長,斯爲惡習,言之誠是也。渠反效尤,又有甚焉。是何責人則明,而恕己則昏也?只緣臣言行無素而名論甚輕,官秩太躐而威望最淺,忝居觀風之地,遭此非理之困。有何顔面,更對五十州士民而行其號令也。堂堂聖朝,亦安用此疲軟辱命之方伯爲哉?臣於是,宜不容暫時蹲據,以增淟涊之誚,而緘辭未勘之前,卽臣竢譴之日,一味泯伏,如物在喉。玆敢悉暴難冒之情,竊附自效之義。伏乞聖明,諒臣懇之非出假飾,念國體之不宜虧損,亟命攸司,鐫削臣職,勘治臣罪。俾下民,有以知朝廷之尊嚴,俾賤臣,得以免一路之嗤點焉。則公私不勝萬幸。答曰,省疏具悉。卿其勿辭,欽哉莅藩。
校理鄭元始疏曰,伏以臣所帶春秋兼銜,與臣弟左副承旨臣民始,有應避之嫌,揆以格例,不可仍帶。乞令該曹,照例遞改焉,臣無任屛營祈懇之至。答曰,省疏具悉。疏辭,下該曹稟處。
執義李一曾疏曰,伏以居諸易邁,因山隔旬,我殿下攀擗之痛,益復罔極。仍伏念臣於日前,獲蒙恩暇,將護病父,由限纔盡,鞫獄方張,不敢言私,蒼黃進參。乃於帳前入侍之時,又聞急報之踵至,致煩大僚提稟,特許開門而歸視。臣以位則卑微也,以跡則踈遠也,何以得此曲察之恩於君父哉?此莫非我殿下天地之仁,無物不遂,日月之明,無微不燭,至使螻螘之賤,偏荷覆燾之私。臣亦有秉彝之天,圖報一念,不後於人,雖使之赴湯蹈火,何敢辭避?況今逆魁雖已就法,天討尙未盡行,職在執法,理難圖免。第臣父病,源委旣深,隔歲沈痼,多試醫藥,不能責效於旬月之間,氣息益復綿綴,飮啖亦漸減少。臣旣無兄弟之分勞,又乏子姪之壯成,獨自扶將,晝宵煎泣。以此情理,寧有一刻離捨之望乎?玆敢不避煩瀆之誅,更申疾痛之呼,冀蒙天地終始之澤焉。且臣於工曹參議徐逈修之疏,有不敢晏然者。夫政注做錯,關係不少,僚臺之請罷銓官,固其宜也。臺啓則雖未蒙允,銓官則特命遞改,遞與罷雖有間,處分旣下之後,不必許久爭執,故臣與僚臺,相議停啓矣。今此疏,論以臣等,有若扶抑於其間,臣之踈率不職之罪,於是益著,官職去就,尤非可論。伏乞聖明,察臣之至情,諒臣之私義,亟賜鐫改,以便救護。仍治臣罪,以謝人言。臣方辭遞之不暇,不容贅及他說,而目下憂憤,有不敢自已,略此附陳焉。僉知中樞府事李得臣,以名祖之孫,苟能飭躬自在,則何官不做,而附麗逆謙,急欲如火,圖奪族兄之廟剡,便同紾臂而恬不知愧,昏夜則無所不爲,白晝則佯若無事,及其綻露逢怒,則浹旬待罪,納驢而解之,貽羞搢紳,莫此爲甚,而此猶餘事,締結簡賊,許以死友,綢繆出沒,如鬼如蜮,爲世指目久矣。此等之類,不可置之法從之列。臣謂李得臣,爲先刊改於承宣諫長之望,仍施竄配之典,可也。至若承文正字李敬心,以逆謙之至親,粗解文字,又稱幹事,必欲引進,作爲腹心。每當科試,則擧世皆以爲今科則某也必爲之,及其登科也。逆謙爲主人,賀客如雲,卽此一事,可知其爲血黨,而陰謀祕計,莫不參涉,則尙今偃處於城闉之間,有非朝家鋤治黨與之道。臣謂李敬心,亟令遠地定配,斷不可已也。臣無任激切屛營之至。答曰,省疏具悉。李得臣事,果如臺言,忝辱名祖多矣,姑施削黜之典。李敬心事,旣是厚謙至親,則其所附麗,固不足深誅。爾其勿辭,救護父病。
吏曹參議宋德相疏曰,伏以臣以萬萬無似之身,叨萬萬非常之恩,冒上辭本,冀賜反汗,而跡近要君,罪深逋召,祗伏私次,誅責是竢。不意疏因縣道,未及登徹,而三銓移拜之命遽下。此際,臣尤一倍踧踖,莫省攸措。繼又伏蒙特遣史官,傳宣聖批,王人遠臨,閭巷動色。恩出分外,事異常例,臣是何人,敢當此數。況十行溫綸,丁寧懇摯,首擧臣先祖以爲敎,而奬臣以恪守家訓,勉臣以共做國事,末乃以亟回遐心,以副側席如渴之望爲諭。臣,伏讀感泣,惝怳愕眙,無地自容。臣本庸陋,最出人下。且今老病癃殘,志氣摧頹,夫安有學問言議,可以紹述先業,叶贊聖治,如聖敎所指者而特以憑依先蔭,盜竊虛名,厚誣一世,濫竽不已。遂致累殿下則哲之明,誤選部政注之公。初旣紆之以寵擢之異眷,後又縻之以匪據之華銜,前職方辭而新除踵至,譴何不加而恩諭反下?此不惟遠近竊議,聽聞俱駭,彼巖穴尙志之士,見殿下擧措失宜,必不思于于而來矣。其所關係,顧不重歟?嗚呼,佐貳冢宰,低昂人物,是何等責任,雖淸朝夙夜之臣,尙不宜人人而輕授,今乃以如臣踈賤之一凡夫,苟然擬差,不少疑難,是何初政愼簡之時,乃有此玷名器壞官方之擧也。至若師儒之官,昔我孝廟,特軫敎育菁莪,創設是職。乃命先正臣宋浚吉及臣先臣以處之,而雖以先正與先臣,必一辭再辭三辭而不止。其職任之不輕,從可知焉。臣之不肖,又豈敢晏然承膺,若所固有也耶?噫苟使臣,少有學術才智,庶幾繩先躅而禆新化者,趍赴威命,以先臣所以事我聖祖者,事我聖明,效其尺寸,仰酬恩遇,則分粗伸矣,身亦榮矣。玆豈非臣之至願,而奈此倥侗滅裂,如上所陳,倘或不自揣量,遽爾冒承,則不但重傷廉義,是將如蚷馳蚊負,隨卽漂壓,而不免乎公私僨誤矣。此臣之所大懼也。抑臣結髮讀書,所講者倫常義理耳。夫所謂倫常者,卽天之經地之義民之彝也。苟或於此,一有差失,則必將三綱淪而九法斁,人不人而國不國矣。噫,向來厚·麟二賊之犯上蔑君,實古今所未有之大變也,而至今假息於覆載之間,天討不行,王章未伸,小大齊籲,允兪尙靳,而世道日益晦塞,人心日益陷溺,終必至於亂亡而莫之救焉,則尙何望倫常之正而義理之明也?假使臣,不揆情病,冒進天陛,人微誠淺,不足以上格君心,下嚴懲討,則一番妄動,不過爲饕榮干寵之歸耳。是又豈臣之所敢出也?臣自奉恩批,宜卽更暴血懇,而臣宿疾之外,近又重添暑病,宛轉痛楚,神思昏瞀,不能綴屬文字,遷就多日,今始仰控,臣尤死罪。伏願聖慈,特垂鑑諒,亟削臣本兼職名。仍治臣前後違傲之辜,以安愚分,以肅朝綱,千萬幸甚。臣治疏,將付縣道之際,伏聞綸音誕降,處分隨下,二賊明施典刑,今而後,庶或倫常可正,而義理可伸矣。然而小醜同令賜死,難免刑章之太寬,巨魁尙今無恙,殊切宗國之隱憂,而臣匪職難冒,病苦纏身,獨阻申討之列,瞻想朝端,中心蘊結而已。臣無任屛營祈懇之至。答曰,省疏具悉爾懇。待爾之來,不啻如渴,巽章又到,無意幡然,自顧誠淺,良切愧恧,今爾所帶之職,卽銓衡之地,敎冑之任也。當今初政,特授于爾者,豈爲觀瞻而然乎?噫,爾卽先正文正公之後也,寡人卽我孝宗大王之孫也,苟不欲勵精圖理則已也,若有意於天下國家事,則捨山林宿德之士而亦何以哉?爾其亟回匪心,其速造朝,庸副予側席延企之望焉。仍傳曰,此批答,遣史官傳諭于吏曹參議宋德相,登途與否,先爲知來。
丙申七月十一日,兼春秋張顯慶,義禁府啓目,前義州府尹洪檍,以申姓漢差任事,因傳敎拿問,依先朝受敎,直爲照律,何如?啓。傳曰,苟使洪檍,彈壓邊門,則宗班,豈有此事?中官之父,亦豈至於現身之境乎?此事除良,渠是當該之府尹是去乙,至發洪龍漢論罪之啓,縱不自愧,人謂斯何?可謂二罪俱發,其在嚴內外勵廉防之道,不可尋常處之是置,從重勘律爲良如敎。
義州府啓目,尹彝復更招,幻弄文書許多奸狀,旣已自服,照法重繩,何如?啓。傳曰,贓吏之犯贓,終古何限,而豈有如尹彝復之叵測用計者哉?論其罪犯,難免一律是乎矣,贓如趙曮而尙在地上,則彝復耳,亦斷以死罪,殊非向者付之令前之意,固知此而不誅。贓吏益無所懼是乎乃,處分不可異同是置,減死定配爲旀,旣施一次之刑,若又決杖,則年迫七十,徑斃可慮,杖乙良,特爲收贖爲良如敎。
義禁府啓目,洪達洙照律,啓。傳曰,功減一等爲良如敎。
義禁府啓目,李奎緯濫殺一款,雖不自服,朝家旣令道臣按査,則其所濫殺,昭著於査啓中,以此照律,何如?啓。傳曰,本道査啓,極爲稠密,以至新舊伯之緘答,俱無李奎緯可明之端,而査啓亦無本事之相左者,可以拈出疑難之句語,則其所議處,固當如此是置,依回啓照律爲良如敎。
義禁府啓目,趙鎭禎照律,啓。傳曰,功減一等爲良如敎。
丙申七月十一日卯時,朝奠陪祭入侍時,右承旨李義翊,假注書徐龍輔,記事官卜台鎭,記注官金鳳顯,都廳李秉模,以次陪進。上自廬次詣殯殿中排設廳,視膳訖,行朝奠。儀註上同上還廬次,諸臣以次退出。
丙申七月十一日辰時,上御廬次。都承旨入侍時,都承旨洪國榮,假注書徐龍輔,記事官卜台鎭,記注官金鳳顯,以次進伏訖。上曰,向命林川郡守留待者,萬東祠有下問事故矣。更思之,別無可問者,此時夫馬之留滯可悶,林川郡守不多日內辭朝事,分付。命讀宋德相疏賜批,命讀柳榮鎭·辛應三疏賜批,命讀平安監司狀啓。命書傳敎曰,左相旣已筵奏,定奪商船,今無用處,一竝放送事,卽爲分付,土物區處事,依戶曹關施行。又命書傳敎曰,使星旁午,且是孔道數遞,鳳山郡守代,無論文南武,以他道有聲績守令移擬事,分付吏曹。又命書傳敎曰,平澤縣監洪彬改差,與鳳山·溫陽代,今日口傳差出。命退,承史以次退出。
丙申七月十一日巳時,上御廬次。右承旨入侍時,右承旨李義翊,假注書徐龍輔,記事官卜台鎭,記注官金鳳顯,以次進伏訖。命書傳敎曰,頒賜時遺漏,訓鍊大將張志恒·禁衛大將李漢膺處,各賜一件,其餘將臣,皆以實職受賜,勿論。又命書傳敎曰,忘未下敎,列聖御製監印郞廳副司果沈有鎭·柳義養,各上弦弓一張,校書館官員,不粧弓一張賜給。又命書傳敎曰,右副承旨,庚子·甲辰年因山時各樣軍兵哨數,門外奉辭擧動及返虞祗迎時隨駕軍兵謄錄,問于兵曹,抄出持入。命退,承史以次退出。
丙申七月十一日巳時,上御廬次。右副承旨入侍時,右副承旨金鍾秀,假注書徐龍輔,記事官卜台鎭,記注〈官〉金鳳顯,以次進伏訖。上曰,庚子·甲辰年因山時謄錄,書來乎?鍾秀曰,書入矣。命讀之。又命讀忠淸監〈司〉疏及姜上疏賜批。命讀三司合啓·兩司合啓·府啓·院啓賜批。命書傳敎曰,日前該府之議處判堂,已有處分,而李奎緯之擬律結語上款,歸之奎緯之濫刑,下段,諉諸道臣之營題,殊涉矛盾,再昨開坐,不爲照律,新除判義禁之見,亦或似是而然乎?前回啓勿施,其令更爲指一議處事,分付。上曰,晝茶禮當親奠,陪祭諸臣待令。命退,承史以次退出。
丙申七月十一日午時,晝茶禮陪祭入侍時,右副承旨金鍾秀,假注書徐龍輔,記事官卜台鎭,記注官金鳳顯,都廳李秉模,以次陪進。上自廬次詣殯殿中排設廳,視膳訖,行晝茶禮。儀註上同上還廬次,諸臣以次退出。
丙申七月十一日午時,上御廬次。副提調持湯劑入侍時,都承旨洪國榮,假注書徐龍輔,記事官卜台鎭,記注官金鳳顯,醫官慶絢,以次進伏訖。絢進湯劑,上進御。上曰,奉審承旨入侍。鳳顯承命而出,與左承旨鄭民始進伏。上曰,御書閣何當畢役?民始曰,似當於念間訖役矣。上曰,澤水齋之役,今到何境?民始曰,澤水齋已爲訖役矣。上曰,國葬都監都廳入侍。鳳顯承命而出,與國葬都監都廳徐有防進伏。上曰,輪輿限,何處鋪設乎?有防曰,自資政門至延和門前鋪設矣。上曰,碑文草圖書,明日更爲書入,可也。有防先退。命國榮書傳敎曰,此時吏判處外可悶,與國葬都監堂上韓光會相換,其令入來。命退,承史以次退出。
丙申七月十一日申時,夕上食陪祭入侍時,同副承旨李得永,假注書徐龍輔,記事官卜台鎭,記注官金鳳顯,都廳李秉模,以次陪進。上自廬次詣殯殿中排設廳,視膳訖,行夕上食。儀註上同上還廬次,諸臣以次退出。
丙申七月十一日酉時,夕奠陪祭入侍時,左副承旨鄭民始,假注書徐龍輔,記事官卜台鎭,記注官金鳳顯,都廳李秉模,以次陪進。上自廬次詣殯殿中排設廳,視膳訖,行夕奠。儀註上同上還廬次,諸臣以次退出。
丙申七月十一日酉時,上御廬次。同副承旨入侍時,同副承旨李得永,假注書徐龍輔,記事官卜台鎭,記注官金鳳顯,以次進伏訖。上曰,承宣入直幾日?得永曰,八日矣。上曰,姑未滿做度矣。得永曰,然矣。命書傳敎曰,明朝右承旨馳詣景慕宮奉審,兼察工役以來。上曰,右承旨勿爲仕進。直詣景慕宮事,分付。又命書傳敎曰,禮郞今日入來爲奏,而尙無消息,問于本曹以稟。命退,承史以次退出。
丙申七月十一日戌時,上御廬次。都承旨入侍時,都承旨洪國榮,假注書徐龍輔,記事官卜台鎭,記注官金鳳顯,以次進伏訖。上曰,他承旨與判義禁入侍。鳳顯承命而出,與判義禁蔡濟恭,左副承旨鄭民始進伏。命讀尹彝復·洪檍供辭,上曰,尹彝復之年,幾何?濟恭曰,老矣。命書判付。濟恭曰,先朝受敎中,有侍從以上拿處人,勿爲請刑,直請照律之命,而勿論遲晩與否,無議處而直欲照律,則議讞之際,不無掣礙之端,勿爲請刑一款,依受敎擧行,而結語中照律二字,以議處改之,恐爲便當,故敢達矣。上曰,依爲之。出擧條命退,諸臣以次退出。
上在慶熙宮泰寧殿南行閣廬次。
下直,延日縣監李果,仇寧萬戶洪潤大,水口萬戶鄭致和。
藥房都提調鄭存謙,提調徐命善,同副承旨李得永啓曰,伏未審日間,聖體,若何?臣等,今日率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等,不任區區憂慮,敢來問安,竝此仰稟。答曰,知道,入侍。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿·惠慶宮·中宮殿,藥房口傳問安。答曰,知道。
李在簡啓曰,合辭方張之時,諫院無詣臺之員,連日闕啓,事甚未安,除在外受由人員外,司諫申應顯,獻納辛應三,竝卽牌招,何如?傳曰,允。
備忘記,今下弓矢,水口萬戶鄭致和,仇寧萬戶洪潤大,玉江萬戶金鳴珠處給送。
以司諫申應顯牌不進罷職傳旨,傳于李在簡曰,只推,更爲牌招。
傳于李在簡曰,推考房承旨與三司諸臣,便殿入侍。
以司諫申應顯再牌不進罷職傳旨,傳于金鍾秀曰,只推。
傳于洪國榮曰,副提調持加減心腎湯入侍。
洪國榮,以禮曹言啓曰,朝祖禮問議事,命下矣。發遣本曹郞廳,問議于在外儒臣,則吏曹參議宋德相以爲今此朝祖禮,據以禮經,則啓殯後奉梓宮行朝祖禮,祖奠仍設廟庭,翌曉設遣奠乃發靷,而五禮儀,元無朝祖一節。故大行大王時,以添補,此誠出於孝思,而第其節目,以魂箱代行,此出於丘氏儀節而非古禮也。朝祖禮後,魂箱還安嬪殿,而無所移動,又竝違於古經及家禮,此其爲逕庭,誠如聖敎。臣之愚見,今我聖上,一遵古經,斷然行之,則至矣盡矣,無容更議,而若或古今異宜,以自廟發引爲不可行,則奉梓宮行朝祖禮如古經,還奉梓宮於殯殿之外他,所以待翌曉,如家禮遷于廳事之文,則庶或寡過否乎?魂箱之代行,丘氏之說,旣不免苟艱,而亦出於不得已,則猶勝於全廢,此先大王所以採取者也。雖以魂箱代行,朝祖罷後,竝柩暫爲移動於他所者,此亦出於丘氏之言,蓋皆以全廢朝祖爲難而然也。然旣非古經家禮之說,則臣何敢煩縷耶?惟聖明參酌古今儀文,折中行之耳。臣禮學素昧,病昏適甚,詢問之下,無以詳對,伏地震悚云。前別提金鍾厚以爲臣粵自春夏以來,屢辱聖問,而輒據先儒不出不言之義,不敢有對,膠守迷執,積負逋慢,今於下問,亦無由變改,彌增隕越,不知所達云。持平兪彦鏶,則方患毒痁,委頓昏綴,不得獻議云。儒臣之意如此,上裁,何如?傳曰,以此獻議,更令禮官,問議時原任大臣,的確稟處。
李得永,以忠勳府言啓曰,自前逆賊田民,屬之本府事,祖宗朝流來古規,載在謄錄,今番籍産諸賊田民,依例全屬本府事,分付該曹,何如?傳曰,允。
洪國榮,以營建都監言啓曰,別堂定礎吉日,令日官推擇,則今七月十五日辰時爲吉云,以此日時擧行之意,敢啓。傳曰,知道。
金鍾秀,以義禁府言啓曰,時囚罪人洪達洙發配草記批旨內,畿沿徒三年定配事,命下矣。洪達洙,京畿南陽海門驛,徒三年定配,而依例發遣府羅將,押送配所,何如?傳曰,允。
鄭民始,以國葬都監郞廳,以摠護使意啓曰,明日初度習儀,堂上不可不備員,而本都監堂上李徽之,時無職名,令該曹口傳付軍職,待明朝牌招,以爲進參之地,何如?傳曰,允。
李在簡,以義禁府言啓曰,時囚罪人尹彝復口招公事判付內,減死定配,杖,特爲收贖事,啓下矣。尹彝復杖一百收贖,咸鏡道鏡城府,減死定配,而以判付內辭意,具罪目,依例發遣府書吏,押送配所,何如?傳曰,允。
又以義禁府言啓曰,時囚罪人趙鎭禎·洪達洙等,杖一百收贖,告身盡行追奪,流三千里定配事啓目,以功減一等,判下矣。各杖一百收贖,告身盡行追奪,而趙鎭禎,流三千里減等,慶尙道昌原府自如驛,徒三年定配,洪達洙,流三千里減等,密陽府金洞驛,徒三年定配,而以判付內辭意,具罪目,依例發遣府書吏羅將,押送于各其配所,何如?傳曰,允。鄭允德之戡罪,不及洪道洙,其在朝家刑政,不可倒置,此時外邑之罪人發配,亦關民弊,畿沿,徒三年定配。
金鍾秀,以義禁府言啓曰,權烋遠地定配事,承傳,啓下矣。權烋,全羅道海南縣遠地定配,而以承傳內辭意,具罪目,依例發遣府羅將,押送配所,何如?傳曰,允。
洪國榮,以內醫院官員,以都提調·提調意啓曰,議藥同參鄭忠周汰去代,醫人張祜,術業精詳,以此人差下,令該曹依例付軍職,冠帶常仕,何如?傳曰,允。
吏曹判書李重祜疏曰,伏以日月易得,因山期迫。伏惟我殿下孝思出天,攀號靡逮,如臣賤陋,未遂下從之志,少報如天之恩,而猥廁於敦匠之任,自力於終事之地,夙夜祗懼,惟恐不效。迺於此際,伏奉敎旨以臣爲吏曹判書者,臣誠惝怳驚惑,五內失守,不知措躬之所也。噫,六部之長,最重天官,苟非雅望足以鎭服一世,藻識足以鑑別庶官,則莫宜居之。今雖世級寢降,遴揀不古,而亦未有如臣等輩,得以濫竽於其間也。況今初服淸明,銓選一新,凡所以砥礪激揚之責,比前尤重,其宜妙簡一代之彦,以副四方之望,而顧乃卑之於人望之外,不少難愼,臣誠莫曉其何以也。臣本庸魯鈍滯,文質無當,歷試之地,無一見可,冗散之職,猶懼不堪,提衡銓柄,不惟臣所不能自期,亦未嘗以是期臣,性又懶散,杜門守拙,罕與人相接,雖循常政例,都不通曉。今乃猝然,冒居於進退人物之地,則此無異於借聽於聾,責走於蹇,奚其可哉?念臣父子兄弟,偏蒙我先大王尙功延世之澤,曲垂庇覆,過加拂拭,節次推遷,滾到卿列,涯分已溢,居恒懍惕,區區所自勉,只以筋力之禮,少效涓埃之報而已。避遠淸要,卽所嘗矢心自畫者,而只緣臣秉執不固,嚴命是迫,年前佐銓之命,不免一再冒膺,而至今追思,愧悔靡及。此猶諉之以參貳,而今於年紀衰邁,神慮昏短之後,進居首席,主張通塞,則弁髦素守,猶屬臣一己事,而其於辱聖簡而僨國事,何哉?左右思惟,自知已審,與其冒出而卽取顚跌,毋寧遄被慢命之誅,不失量入之義,此臣所以聞命怵惕,居寵若驚者也。惟我殿下,天地於臣,日月於臣,倘賜照察,則庶不待臣言之畢,而有以處臣矣。義重祗役,無以進身,曠日虛縻,惶悶罔措,昨伏承換差京都監,其令入來之敎,臣於是,尤不勝隕越之至。今始來伏私次,而禮闕返面,冞增悸恐,悉暴肝膈之懇,仰瀆嚴廬之下。伏乞聖慈,俯賜鑑諒,特命鐫改臣新授職名,以重公器,以安私分,千萬幸甚。臣無任云云。答曰,省疏具悉。天官之長,初授於卿,志意有在焉。卿勿過辭行公。
掌令柳榮鎭·尹弼秉,持平朴聖泰,獻納辛應三,校理沈豊之·鄭元始,副校理鄭宇淳,修撰李敬養,副修撰李獻慶啓曰,請文女按律處斷,請厚謙母依律處斷,請付處罪人申晦,亟施遠竄之典,請門黜罪人韓翼謩,中道付處,請麟漢·厚謙,亟施孥籍之典。答三司曰,不允。
掌令柳榮鎭·尹弼秉,持平朴聖泰,獻納辛應三啓曰,請聖國·尙魯諸子,亟施當律,請巨濟府荐棘罪人尹養厚,亟令王府,拿鞫嚴問,快正王法,請穩城府定配罪人趾海,黑山島定配罪人纘海,更令王府,拿鞫嚴問,快施當律,請薪智島定配罪人敬彬,熊川縣定配罪人成運,亟令王府,更爲拿鞫得情,請還寢尹象厚放歸田里之命,仍施絶島定配之典。答兩司曰,不允。
掌令柳榮鎭啓曰,請大靜縣爲奴罪人金壽賢依律處斷,請鏡城府定配罪人洪述海依律處斷,請東萊府定配罪人元義孫依律處斷,請罪人金曄,嚴刑島配,請戶曹參判金華鎭遠地定配,請故縣監尹尙通,亟施追奪之典,請副司直洪龍漢遠地定配,請罷乙未五月庭試榜,當該主試照律勘處,請徐有大,爲先刋去於亞將兵閫之望,仍施定配之典。又啓曰,前縣監李克生,地本卑微,性且狂悖,自知見棄於世,要爲拔身之計,托跡麟賊,蝨附狗苟,雷肆瀛選,盡出洪家之拂拭,人皆指目以死士,渠亦揚言以必報。向來初陳一疏而請討也,囫圇說去,全無倫脊,致勤嚴敎之後,敢復陳章而陰護麟賊,閃忽詭祕,驟看雖似懲討,諦視顯示右袒。敢以頭目頭領等禆說俚語,肆然筆之於奏御之文,滿帶不平之心,潛蓄立幟之意,究其心跡,實與若淵,一串貫來。至若曾任茂長時貪虐之狀,在渠猶爲薄物細故,而捧田稅則每石加歛,簽軍丁則每名勒徵,還上各穀,盡爲那移,發賣料販。甚至於葛花木綿花之屬,分徵各面,酷杖嚴督,一升之捧,代以一繈,專事潤橐,民不聊生。去自僻巷之蝸屋,歸坐上相之舊第,十目所視,萬口爭傳,月前諫臣三司刋改之請,可見公議,而猶恨失之太寬矣。昨伏見備忘下者,有休鎭靖之敎,實出我聖上大化陶甄,咸與維新之德意,而抑有所不然者,朝家之設置三司者,欲使之補闕拾遺,博採公議,申申獻言,有懷無隱者也。苟當可言之時,畏約聖敎而含默括囊,當其不可言之時,承順聖意而捷拾掉舌,則此眞亞聖所謂士,未可以言而言,是以言餂之也,可以言而不言,是以不言餂之也,是皆穿踰之類也,豈不爲後世爲人臣之柯則乎?矧當我殿下虛受容言,勵精圖治之初政,討兇懲貪,尤爲急務,則如此奸犯深緊,罪在罔赦者,不當仍而置之,亦不可尋常處之。請李克生,爲先竄配,仍令本道,嚴査啓聞,施以當律。答曰,不允。李克生事依啓,待行査發配。
獻納辛應三啓曰,請南海縣圍籬安置罪人具庠,更令王府,嚴鞫得情,快正王法。又啓曰,請大靜縣爲奴罪人金壽賢,更令王府,拿鞫嚴問,依律處斷。又啓曰,請副司直洪龍漢,爲先削職。又啓曰,請旌義縣荐棘罪人尹泰淵,亟令王府拿鞫,嚴問得情,快正王法。又啓曰,請金海府定配罪人趙曮,依律處斷。答曰,不允。
校理鄭元始·沈豊之,副校理鄭宇淳,修撰李敬養,副修撰李獻慶等箚曰,伏以今日詣臺臺臣,旣已入侍,則莫重合辭,不爲傳啓,大失臺體,及其退出,謂以僚議之未盡停當,乃欲還推已傳之啓於喉院,旋又托以闕啓而陳箚見却,其所擧措,極其顚倒,有駭聽聞,淸朝之臺風,至此而掃地無餘矣。臣等謂今日詣臺兩司,一竝施以譴削之典,不可已也。取進止。答曰,省箚具悉。職有生踈,何足深非也?
丙申七月十二日卯時,上御廬次。藥房入侍時,都提調鄭存謙,提調徐命善,副提調洪國榮,假注書徐龍輔,記事官卜台鎭,記注官金鳳顯,醫官慶絢·吳道絅·徐命緯,以次進伏訖。存謙曰,日氣極熱,聖體,若何?上曰,一樣。存謙曰,王大妃殿氣候,何如?上曰,一樣。存謙曰,惠慶宮氣候,何如?上曰,一樣。存謙曰,今日卽日次,令醫官診候乎?上曰,依爲之。絢進前診候訖,退伏曰,脈候左右三補不沈不數,度數均適矣。道絅診候訖,退伏曰,脈候左右三補度數均適,胃脈大勝於向時矣。命緯診候訖,退伏曰,脈候左右三補度數均適,胃脈頗有力矣。存謙曰,臂部微痛之候,更無發作乎?上曰,比昨日少差矣。存謙曰,今日惠慶宮湯劑,依前製入乎?上曰,唯。上曰,朝祖儀,何以則爲可耶?存謙曰,私家或有以帛代柩者,而此是莫重典禮,不可不詳審處矣。上曰,山林收議入來乎?國榮曰,似於今明入來矣。上曰,都提調,昨日所下備忘見之乎?存謙曰,見之而實爲欽仰矣。近日朝庭之上,徒事攻擊,殆無寧人,如是而何以鎭安人心乎?上曰,近日攻擊之弊,實非細憂,故果下備忘矣。命退,諸臣以次退出。
丙申七月十二日辰時,朝上食陪祭入侍時,右承旨李義翊,假注書徐龍輔,記事官卜台鎭,記注官金鳳顯,都廳李秉模,以次陪進。上自廬次詣殯殿中排設廳,視膳訖,行朝上食。儀註上同上還廬次,承史以次進伏。義翊曰,臣敬奉聖敎,馳詣景慕宮奉審,無頉,役事方着實董役矣。命書傳敎曰,意謂已有處分而保放矣,昨聞判金吾所奏,當初無發配照律,而姑先保放云,然則以烋之同惡相濟,豈有白放之理乎?揆以王政,太涉矛盾,權烋遠地定配。又命書傳敎曰,親奠之時年淺中官外,一不待令,事極駭然,問名內寺府,一竝從重推考。命退,承史以次退出。
丙申七月十二日巳時,上御興政堂。推考房承旨,三司諸臣同爲入侍時,掌令柳榮鎭,獻納申應三,校理鄭元始,修撰李獻慶,左承旨李在簡,假注書徐龍輔,記事官卜台鎭,記注官金鳳顯,以次進伏訖。上曰,今日召三司諸臣者,非欲聞傳啓也。頃日批答已諭,次對已諭,而予非謂麟漢之無罪也,亦非謂非當施之律也。但雖不索言而實有難處之端,奉朝賀亦是應坐之人,而奉朝賀於予爲外祖,此豈不悶然哉?此則臺臣可以諒之也。榮鎭曰,伏承聖敎,有足以孚感豚魚。初知聖意如此,故臣等,每以此事耿耿難處,而在執法之地,不敢遽然停之。今此下敎丁寧懇惻,臣不勝感泣之至。臣等豈不欲奉承,而有非一人所可擅斷者,當與僚臺相議爲之矣。上曰,此言亦爲無妨,一日不可再啓,其須出去,與諸僚相議爲之,可也。命退,諸臣以次退出。
丙申七月十二日午時,晝茶禮陪祭入侍時,同副承旨李得永,假注書徐龍輔,記事官卜台鎭,記注官金鳳顯,都廳李秉模,以次陪進。上自廬次詣殯殿中排設廳,視膳訖,行晝茶禮。儀註上同上還廬次,諸臣以次退出。
丙申七月十二日未時,上御廬次。副提調持湯劑入侍時,都承旨洪國榮,假注書徐龍輔,記事官卜台鎭,記注官金鳳顯,醫官慶絢,以次進伏。絢進湯劑,上進御。命退,諸臣以次退出。
丙申七月十二月申時,夕上食陪祭入侍時,左副承旨鄭民始,假注書徐龍輔,記事官卜台鎭,記注官金鳳顯,都廳李秉模,以次陪進。上自廬次詣殯殿中排設廳,視膳訖,行夕上食。儀註上同上還廬次。上曰,右副承旨進詣敬奉閣,奉安誥命及勅使所傳誥命冊寶物件,詳細考出抄錄以奏事,分付。命書傳敎曰,右副承旨旣承下敎,考出後入侍以奏。命退,承史以次退出。
丙申七月十二日酉時,夕奠陪祭入侍時,右副承旨金鍾秀,假注書徐龍輔,記事官卜台鎭,記注官金鳳顯,都廳李秉模,以次陪進。上自廬次詣殯殿中排設廳,視膳訖,行夕奠。儀註上同上還廬次。承史以次進伏。上曰,敬奉閣誥命謄來乎?鍾秀曰,謄來矣。命讀之。上曰,只有誥命乎?鍾秀曰,詔·誥·勅,三件矣。命書傳敎曰,朝見摠府侍衛望筒,該郞皆塡差備,侍衛極甚苟艱,他司郞廳中改付標以入事,分付。命退,承史以次退出。
丙申七月十二日戌時,上御廬次。禮房承旨,都監堂上同爲入侍時,殯殿都監堂〈上〉金漢耆,都承旨洪國榮,假注書徐龍輔,記事官卜台鎭,記注官金鳳顯,以次進伏訖。上曰,孝明殿中排設廳,明日定礎乎?漢耆曰,當於十五日定礎,而見其土品,不爲堅剛,故明日欲爲地定矣。上曰,依爲之。漢耆先退。命書傳敎曰,忠淸右道前春試券,旣已封來,移送于成均館,令本館堂郞,依漢城試例,修整擧案。命讀吏判疏,賜批。命書傳敎曰,吏判批下,政稟又入,待明朝政官牌招開政。命退,諸臣以次退出。
上在慶熙宮泰寧殿南行閣廬次。
自未時至酉時,灑雨,或下雨,測雨器水深一分。
下直,車嶺僉使李宅齡,恃寨僉使洪致復,高山里僉使金章勳,玉江萬戶金鳴珠。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
左承旨李在簡,右承旨李義翊啓曰,臣今日初度習儀,下直進去之意,敢稟。傳曰,知道。
金鍾秀,以兵曹言啓〈曰〉,內禁衛將白東俊,五衛將許冥,俱以素抱痰癖之症,挾感添劇,時月之內,無望供職,呈狀乞遞。宿衛輪番之任,不宜久曠,竝今姑改差,何如?傳曰,允。
金鍾秀,以備邊司言啓曰,本司武郞廳李文喆,奔走勤仕,已滿十五朔,依例陞敍,或守令除授事,捧承傳施行之意,分付,何如?傳曰,允。
鄭民始,以國葬都監郞廳,以摠護使意啓曰,本都監都廳徐有防,時無職名,令該曹口傳付軍職,使之冠帶常仕,何如?傳曰,允。
鄭民始,以國葬都監郞廳,以摠護使意啓曰,今日習儀,堂上不可不備員,而本都監堂上李重祜,諉以本職未肅拜,不爲仕進,事極未安,卽爲牌招察任,何如?傳曰,允。李徽之又復違牌,此何分義?雖以科事言之,主試則申晦,浮言則賊黨,豈可以此?替當自引,其涉無意,更爲牌招。
洪國榮,以弘文館言啓曰,本館上番校理臣沈豊之,以浴主大祝,今日初度習儀時,晝仕出去之意,敢啓。傳曰,知道。
禮曹啓曰,傳曰,以此獻議,更令禮官,問議時原任大臣,的確稟處事,命下矣。發遣本曹郞廳,問議于時原任大臣,則領議政金陽澤,左議政金尙喆,右議政鄭存謙,領中樞府事金相福,行判中樞府事李溵等,以爲臣等日前獻議,略陳膚淺之見,而素昧禮學,未敢質言,或未敢獻〈議〉。今承的確稟處之命,臣等,不勝兢惶之忱。補編朝祖一節,式遵皇朝典禮,且倣丘氏儀節,寔出先大王慕先之孝,從周之義,而第儀註之自下纂輯也。朝祖乃在引前一日,神帛之旣出復還,大有所掣礙,此所以聖明之反復詢諮,必欲不失禮意,斟酌折衷,務歸至當者也。臣等,謹按大明會典,以神帛朝祖,乃在發引日,且以成祖文皇帝喪禮儀言之,梓宮至端門外,禮官奏請辭祖,奉神帛入廟街左門,至太廟褥位,謁辭後仍出,此乃皇朝已行之儀也,可據之禮也。旣遵皇朝之禮,則竝與引日行禮而遵之,遵之然後,可無得其半遺其半之歎。今於靈駕進發之曉,行神帛朝祖之禮,梓宮至太廟門外洞口少駐,奉神帛入太廟左門,行朝祖禮後仍出。一如成祖喪禮儀所載,則不違於子游卽遠之論,似合於儀禮遂行之文,而事係莫重典禮,伏惟上裁云。時原任大臣之意如此,上裁,何如?傳曰,禮係至重,更以禮官之見,稟處。
李得永,以弘文館言啓曰,新除授副校理金載人,時在京畿交河地,經筵入番事緊,請斯速乘馹上來事,下諭。答曰,依啓。
金鍾秀啓曰,判義禁蔡濟恭,持〈平〉李敬倫口招,依下敎來待矣。傳曰,判義禁·刑曹判書入侍。
備忘記,旣令禮曹回啓,如已正書,卽爲入啓。
以司諫申應顯牌不進罷職傳旨,傳于金鍾秀曰,只推。
傳于洪國榮曰,副提調持加減心腎湯入侍。
吏曹口傳政事,以宋致淵爲繕工假監役。
金鍾秀啓曰,卽者,校理沈豊之,副修撰李獻敬,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,竝卽牌招入直,何如?傳曰,允。
李在簡啓曰,合辭方張之時,兩司無詣臺之員,除在外受由疏批未下外,不爲行公人員,竝卽牌招,何如?傳曰,允。
傳于洪國榮曰,都承旨入侍。
備忘記,今下弓矢,恃寨僉使洪致復,車嶺僉使李宅齡,高山里僉使金章勳處,給送。
傳于洪國榮曰,摘奸承旨入侍。
傳于洪國榮曰,吏判牌招已久,而尙不膺命,此何分義?其令申飭,卽爲開政。
傳于鄭民始曰,宣傳官一員待命,騎馬一匹立之。
金鍾秀啓曰,國葬都監堂上李徽之牌不進推考傳旨,今方捧入,而今日習儀堂上不可不備員,更卽牌招,以爲進參之地,何如?傳曰,旣已下敎,催促進參習儀。
金鍾秀啓曰,吏曹判書李重祜,參判徐浩修牌不進推考傳旨,今方捧入,而開政命下之後,如是違牌,不卽擧行,事甚未安,更卽牌招開政,何如?傳曰,允。
兵曹口傳政事,副司果,徐有防。
傳于洪國榮曰,備局有司堂上一人入侍。
傳于洪國榮曰,大司憲金相翊上疏踏下代,今日政差出。
傳于洪國榮曰,禮判入侍。
傳于洪國榮曰,戶判入侍。
傳于金鍾秀曰,軍器提調入侍。
傳于金鍾秀曰,備局有司堂上沈履之入侍。
有政。吏批,判書李重祜進,參判徐浩修式暇,參議宋德相在外,同副承旨李得永進。吏批啓曰,本曹郞廳,今當差出,而擬望之人乏少,外任竝擬,何如?傳曰,允。又啓曰,羅州牧使,今當差出,而本州物衆地大,素稱難治,他道有聲蹟已準限守令,竝擬,何如?傳曰,允。以金普淳爲大司諫,韓光會爲右參贊,洪樂性爲知春秋,李義直爲同春秋,徐浩修爲掌樂提調,金載人爲副校理,徐逈修爲宗廟令,尹馹爲司僕主簿,金東覽爲贊儀,金尙默爲安東府使,李頤祥爲兵曹正郞,鄭一祥爲同義禁,李敬養爲吏曹佐郞,趙時萬爲羅州牧使,李世澤爲大司憲。
兵批,行判書具善復進,參判鄭好仁病,參議柳薰入直進,參知金普淳病,同副承旨李得永進。兵批啓曰,訓鍊院正,今當差出,而擬望之人乏少,外任竝擬,何如?傳曰,允。以徐浩修爲副摠管,白東俊爲宣傳官,金永綬爲慶尙左兵使,金㻐爲法城僉使,尹勉矩爲內禁將,許侙爲五衛將,金鍾赫爲都摠經歷,金明遇爲武兼,申㫻爲蝟島僉使,金東身爲古群山僉使,姜世晃爲僉知,閔塾爲五衛將,李潤彬爲訓鍊正,同知單元億泰,僉知單李彦忠,副護軍柳鎭夏,副司直沈履之·李養鼎,副司果李義模。
傳于洪國榮曰,副提調持加減心腎湯入侍。
以司諫申應顯牌不進罷職傳旨,傳于金鍾秀曰,只推。
大司憲金相翊疏曰,伏以臣民無祿,仙馭賓天,日月不居,因山漸迫,率土攀號,久愈靡極。伏惟嚴廬撫時之痛,益復何堪?仍伏念臣自有年前所遭以來,區區自靖之計,惟在謝絶人事,畢命窮廬,以爲桑楡之圖矣。前後嚴重,則義分所在,旣不敢一向逡巡,廉防所拘,亦不敢自同恒人。大小朝會,輒皆趍參,尋常賓對,或進或否,竊自以爲上下可以少答恩命,下可以得全微諒,情雖悲苦,跡涉慢蹇,居常惶懍,惟俟誅罰,近地薄竄,非罪伊榮,曾未數朔,特蒙賓還,都憲新除,又下於杜門訟罪之中,恩極拂拭,德合肌骨,滓穢賤蹤,何以得此?以首頓地,感淚無從,以臣情勢,何敢復廁周行,而目下凶逆繼起,懲討方張,他不暇顧,章皇出肅,少效沬血之義,而懲羹之戒,集木之懼,方切于中矣。昨者申應顯疏果出矣,抑勒爲說,聲罪狼藉,噫嘻,是何事也?至於趾海家議婚一疑,儘有苗脈,蓋於甲午夏間,趾海適到臣家,話次間,偶及兒少輩年齒,而臣之孫五歲者,與其孫女年紀相當,故臣果有議婚之語,未及究竟而罷。其後三年,語未嘗更及此事,所謂議婚,如斯而已,今番逆獄未出之前,趾海之爲逆,人孰知之?設令眞箇結婚,恐非異事,況初無完定之約乎?且臣於麟賊,雖無先知之明,而平日猶知其爲癡濫不吉之人,故同朝近二十年酬酢,未嘗爾汝,參尋不過一再,而庚寅以後則竝與問訊而絶之。此實通朝之所共知。天日在上,焉敢誣也?噫,憑藉請婚二字,隱然歸之於罔測之科,指意閃忽,遣辭巧憯,其爲計吁亦怕矣。臣於諫臣,本無恩怨,而中表之間,首尾甘心,必欲湛滅乃已者,抑何心哉?臣之罪,固有之矣。臣猥以匪才,釋褐一紀,平步淸要則有前日之抨,屛跡六年,又蒙恩除則有今日之效,臣實自取,尙誰咎哉?在臣之道,勉守初心,避遠駴機,不復蹈修門一步,猶可爲息黥補劓之道,官職去就,固無暇論,而天牌之下,承膺無路,略暴危懇,仰瀆宸嚴。伏乞天地父母,俯垂諒察,永賜斥退之恩,以率生成之澤焉。不勝泣禱,臣無任云云。答蹈啓字。
丙申七月十三日,兼春秋張顯慶。
義禁府啓目,削黜罪人李敬倫,全羅監司査啓中,還穀加分,營穀取剩,稅穀防納事,嚴問之下,泛稱遲晩,旣有持供以奏之命,上裁,何如?啓。傳曰,觀此供辭,雖與尹彝復有間是乎矣,道臣査啓中三件事,營穀取剩,異於幻弄國穀,而至於加分及防納事段,其所納供,專事糢糊是置,今春臺批,以持身之不能畏愼爲敎是加尼,以渠供觀之,莅邑之不能畏愼,又不可掩。若能畏愼,則臺言,奚爲而至,犯贓亦豈如彼之夥然乎?其在綜核之道,有不可輕易酌處是乎矣,事件比之彝復·鄭煥猷則煞有分別,議處爲良如敎。
義禁府啓目,洪檍照律啓。傳曰,當初必欲嚴處者,意在嚴內外也,至於廉防一款,猶屬細事,聞判堂所奏,果無可倣之律云,然則以連啓事而爲詐不以實之律,不無參酌之道,本事兺照律,草記後放送爲良如敎。
義禁府啓目,李奎緯照律啓。傳曰,功減一等爲良如敎。
丙申七月十三日卯時,上御廬次。都承旨入侍時,都承旨洪國榮,假注書徐龍輔,記事官卜台鎭,記注官金鳳顯,以次進伏訖。上曰,今日卽是習儀乎?國榮曰,然矣。上曰,都承旨馳詣習儀所,進排官·諸執事摘奸以來。出榻敎命退,承史以次退出。
丙申七月十三日辰時,朝上食陪祭入侍時,左副承旨鄭民始,假注書徐龍輔,記事官卜台鎭,記注官金鳳顯,都廳李秉模,以次陪進。上自廬次詣殯殿中排設廳,視膳訖,行朝上食。儀註上同上還廬次,承史以次進伏。命書傳敎曰,臺諫雖許以風聞,當此新服之初,爲諫官之長者,擧措固宜審愼,使罪人無辭可明,而觀此全羅監司査啓,李敬倫非曰無犯,而與臺臣,其所奏,或有元不近似者。至於伊時諫長,新差大邑也,政望,予雖不靳點,意或,若何?以此南原事言之,一邑之田摠,元不及萬結,則何以萬結分俵乎?此等細事,矇不知之,況此數百里幅員,累萬戶民生,果能摠攬撫摩乎?與其强令赴任,不忘南顧之憂,曷若早卽變通之爲愈乎?風聞之爽誤,雖不可罪臺臣,吏才之不嫺,亦當有區處之道,安東府使李養鼎改差,今日政擇差。又命書傳敎曰,李敬倫査啓,旣已啓下,令該府習儀後開坐,嚴問口招,判堂持供以奏。上曰,兵房承旨入侍。賤臣承命而出,與右副承旨金鍾秀進伏。命中官出給紙標信。上曰,此乃軍中所用之標信,當隱密爲之,承宣率該房書吏,依規式爲之。命民始書傳敎曰,景慕宮正堂上樑文,右副承旨製進。上曰,承宣之在宮官時,予有酬酢矣,承宣能不忘之乎?鍾秀曰,玉音丁寧,臣安敢忘之乎?上曰,上樑文,必爲善作,預爲留意製進,可也。命讀禮曹收議賜批。命退,承史以次退出。
丙申七月十三日午時,晝茶禮陪祭入侍時,同副承旨李得永,假注書徐龍輔,記事官卜台鎭,記注官金鳳顯,以次陪進。上自廬次詣殯殿中排設廳,視膳訖,行晝茶禮。儀註上同上還廬次,承史以次退出。
丙申七月十三日午時,上御廬次。禮房承旨·禮判同爲入侍時,行禮曹判書徐命善,都承旨洪國榮,假注書徐龍輔,記事官卜台鎭,記注官金鳳顯,以次進伏訖。上曰,朝祖儀,禮判方獻議乎?命善曰,方收議於參判·參議三堂,欲爲同時獻議矣。上曰,禮判之所見,何如?命善曰,臣之所見則大臣獻議似甚好矣。上曰,以帛代柩則與失禮同矣。命善曰,然矣。國榮曰,改建堂上具允鈺,有稟達事,來詣矣。上曰,入侍。賤臣承命而出,與改建堂上具允鈺進伏。允鈺曰,役事漸大而牛車不足,此甚難處矣。上曰,相議於營造堂上,推移用之好矣。允鈺曰,正三門有南向之敎,而若以南向建之,則每於擧動時,當於外三門下轎,又當於內三門下轎矣,此甚難便。且地官之言,亦以爲東向甚好云,何以爲之乎?上曰,然則以東向建之,可也。命退,諸臣以次退出。
丙申七月十三日未時,上御廬次。戶判·戶房承旨同爲入侍時,行戶曹判書鄭弘淳,左副承旨鄭民始,假注書徐龍輔,記事官卜台鎭,記注官金鳳顯,以次進伏訖。上曰,召卿者,欲問勳府草記中,籍沒區處事矣。弘淳曰,臣亦欲於次對時,稟達矣,今因下詢,敢此仰達矣。凡於籍産之屬勳府者,如戊申等年之有軍功者也。今番則旣無軍功,且近來勳府則頗極富饒,戶曹則屢經國家之大事,專不成樣矣。命書傳敎曰,旣問戶判,正若予意。該府之草記,亦不可謂之無所據,而至於今番,旣非戊申等年櫛風沐雨時比,糧餉廳劃給,亦有前例,此時經費,其宜軫念。勳府草記勿施,依今春例,擧行事,分付。勿出朝報弘淳曰,糧餉屯稅事,旣有言端,故敢達矣。屯田之許其免稅,欲令土地所出,無損於雜費,而專歸軍需之意也,而考其稅入分數,則每結所收,僅能當稅大同之數,而其於土地所出,則殆若無所捧焉,事之無謂,莫此爲甚。已許之免稅,雖難議其出稅,而此後則一切勿許其免稅,似爲得當,以此定式,何如?上曰,依爲之。出擧條弘淳曰,各道年分之道臣擧行,敬差差遣當否,必請下詢大臣,例也。秋成不遠,稟定爲急,而今朔內次對早晩,有未可知,雖非次對,此後大臣入侍時,稟定分付爲宜,故敢達矣。上曰,依爲之。出擧條弘淳曰,繕工監九營繕之外,各都監差役甚多,一人或兼數事,實有苟艱之患,而監役有闕,今政不爲差出,似其未及周旋,而目下事役,勢難等待後政之差出,在前如此之時,亦有口傳差出之例,故敢達矣。上曰,口傳差出,可也。出擧條上曰,軍器提調入侍。賤臣承命而出,與軍器提調具善復進伏。上曰,每於陵幸時信箭,例當立一雙,而又有先朝所賜信箭一雙,此後勢將竝建二雙,而先朝所賜之信箭,當表而別之矣。善復曰,然則表其幹竹乎?上曰,用以朱漆表之,可也。善復曰,今番發靷動駕時前排,何以爲之乎?上曰,當以衰服隨轝,前排置之。命退,諸臣以次退出。
丙申七月十三日申時,上御廬次。藥房副提調持湯劑入侍時,副提調洪國榮,假注書柳孟養,記事官卜台鎭·朴祐源,醫官慶絢,以次進伏訖。絢奉湯劑進前,上進御。命讀大司憲疏,命讀金吾公事訖,命書判付訖。命退去,諸臣以次出。
丙申七月十三日申時,夕上食陪祭入侍時,同副承旨李得永,假注書徐龍輔,記事官卜台鎭,記注官金鳳顯,都廳李秉模,以陪進。上自廬次詣殯殿中排設廳,視膳訖,行夕上食。儀註上同上還廬次,諸臣以次退出。
丙申七月十三日酉時,夕奠陪祭入侍時,同副承旨李得永,假注書徐龍輔,記事官卜台鎭,記注官金鳳顯,都廳李秉模,以次陪進。上自廬次詣殯殿中排設廳,視膳訖,行夕奠。儀註上同上還廬次,諸臣以次退出。
丙申七月十三日戌時,上御廬次。都承旨入侍時,都承旨洪國榮,假注書徐龍輔,記事官卜台鎭,記注官金鳳顯,以次進伏訖。國榮曰,臣敬奉聖敎,馳詣習儀所,進排官摘奸,無頉,諸執事摘奸,無頉矣。上曰,判義禁入來乎?國榮曰,姑不入來矣。上曰,如入來,卽爲入侍,可也。命退,承史以次退出。
丙申七月十三日二更一點,上御廬次。判義禁·秋判同爲入侍時,判義禁蔡濟恭,刑曹判書李溎,右副承旨金鍾秀,假注書徐龍輔,記事官卜台鎭,記注官金鳳顯,以次進伏訖。命讀李敬倫·李奎緯供〈辭〉,命書判付,命讀洪檍照律草記,命書判付。上曰,徐有祜事,刑判知來乎?溎曰,未及詳査,而聞李重祜在刑判時,徐有祜得勝矣。上曰,明日詳査以奏。濟恭·溎先退,上曰,紙標信,幾何爲之?鍾秀曰,五百丈先爲之矣。上曰,科弊綸音,見之乎?鍾秀曰,見之矣。上曰,非不知爲遲煩,而果是痼弊,故不得已爲之矣。鍾秀曰,此實今日之急務矣。上曰,科擧皮封事,自唐武后時而創出乎?鍾秀曰,事雖出於不好之時,而防姦之道則莫勝於此,故至今行之矣。上曰,我朝有賢良科之制,以賢良爲名而設科取之,事面有所如何矣。鍾秀曰,以第一等道理言之,則賢良之科似涉如何矣。上曰,制民之産然後,責之以禮義廉恥,如周禮所謂大司徒以鄕三物,敎萬民而賓興之。上自王宮國都,以至閭巷匹庶,莫不知所以孝悌忠信,仁義禮智之道然後,擇其俊秀而登庸,方可謂之賢良,今則不然,以科取賢良,此豈古人取賢良之道乎?如以賢良爲名而設科,則反不如等閑科試矣。鍾秀曰,若於化行俗美之時,設以賢良科,則必有益矣,若於人心滔溺之時,設以賢良科,則爲害愈大矣。上曰,同春請享之儒疏,見之乎?鍾秀曰,見之矣。上曰,事係斯文,故猶豫未決,而蓋尤庵之於孝廟,卽是不世出之際遇,故特命宗享,而至如同春,際遇亦非不盛矣,而第比之尤庵則亦有間矣。鍾秀曰,此係莫重之事,臣不敢妄有所陳達,而同春雖與尤庵有異,亦是罕有之際遇。上曰,追享於宗廟一款,卽是非常之擧也,必有非常之際遇然後,當有非常之擧。道學,予雖不敢論,至於際遇則予得而言之矣,以孝廟所下御札見之,尤庵卽是非常之際遇矣。承宣曾聞傳心錄爲名冊乎?鍾秀曰,臣略聞其槪矣。其序文,卽予在儲時所作,而適有言端,當令承宣見之矣。命中官持來傳心錄序,命鍾秀讀之,讀訖。鍾秀曰,先正之時今已百年矣,。雖在士類,前後事實,如是詳知者鮮矣,而況得此於君父,實是宗社之福,斯文之慶矣。上曰,先正之事與朱子,每每相符,至於華陽泉石之與武夷山水,一般氣勢,豈不異哉?鍾秀曰,聖敎至此,臣不勝欽仰之至。從古陽氣無終亡之理,義理有必伸之時,自此益信天理之昭然矣。上曰,至今慟悼者,孝廟之中途賓天矣。鍾秀曰,孝廟之於先正,際遇如許,而畢竟未遂大計,豈不慟哉?上曰,夜方如何?鍾秀曰,方四更矣。命退,承史以次退出。
上在慶熙宮泰寧殿南行閣廬次。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
李在簡啓曰,合辭方張之時,連日闕啓,事甚未安,除在外陳疏入啓及呈辭受由外,未肅拜不爲行公人員,竝卽牌招,何如?傳曰,允。
傳于洪國榮曰,副提調率醫官入侍。
以校理沈豊之,副修撰李獻慶等牌不進罷職傳旨,傳于李義翊曰,只推。
李義翊啓曰,校理沈豊之,副修撰李獻慶牌不進罷〈職〉傳旨今方捧入,而玉堂上下番俱空,事甚未安,校理鄭元始,副校理鄭宇淳,竝卽牌招入直,何如?傳曰,允。
傳于李在簡曰,推考房承旨入侍。
傳于洪國榮曰,承旨入侍。
洪國榮啓曰,校理沈豊之,副修撰李獻慶,旣有推考之命,校理沈豊之,一體牌招,何如?傳曰,允。
傳于鄭民始曰,同副承旨李得永,兵曹參議除授。
洪國榮啓曰,新除授同副承旨兪彦鎬,其令卽爲上來事,命下矣。時在京畿安城地,上來時乘馹事,下諭,何如?傳曰,允。
傳于洪國榮曰,中官文鳳億·金德瑞·梁大熙,一竝禁推。以正言姜牌不進罪職傳旨,傳于李在簡曰,只推。
洪國榮啓曰,玉堂多窠,或被論或在外或未差,上下番俱空,事甚未安,未差之代,政官牌招,開政差出,待下批仍卽牌招入直,何如?傳曰,允。
以中官文鳳億·金德瑞·梁大熙禁推傳旨,傳于金鍾秀曰,分揀。
傳于洪國榮曰,禮判入侍。傳于李義翊曰,兵判來待。
李義翊啓曰,左副承旨鄭民始,卽爲牌招,何如?傳曰,允。
傳于洪國榮曰,賜馬體重,不可在家受之,濟州馬方欲分給,諸將臣其令來待。
有政。吏批,判書李重祜進,參判徐浩修進,參議宋德常在外未肅拜,右副承旨金鍾秀進。以宋煥億爲校理,李彦五爲校書校理,李敬養爲南學敎授,李得永爲中和府使,鄭持淳爲淸道郡守,李儒慶爲副校理,金觀柱爲修撰,宋致淵爲假監役,李潤衡爲濟用奉事,相煥尹在醇爲掌令,鄭宇淳爲獻納,安聖彬爲校理,沈豊之爲副修撰,洪秉纘爲兵曹參議,李義寬爲安州牧使。
兵批,判書具善復進,參判鄭好仁病,參議柳薰入直進,參知洪秉纘未肅拜,右副承旨金鍾秀進。趙㻐爲副摠管,申大億爲咸鏡中軍,李商五爲訓鍊僉正,李輔國爲忠翊將,朴載憲爲訓鍊判官,辛錫箕爲五衛將,田光濂爲法聖僉使,權噵爲同知,管城將單,安宗奎,副護軍,許侙,副司直,金相翊·辛應三·鄭元始,副護軍,柳榮鎭,副司果,李獻慶單付。
以弘文館校理宋煥億牌不進罷職傳旨,傳于金鍾秀曰,只推。
傳于金鍾秀曰,右承旨入侍。
備忘記,身爲中官,下敎之下,焉敢拒逆?不但拒逆,本以頑惡之物,常多汎濫之習,至于今日擧行之事,擇其燥濕,終始抵賴,恬不知懼。此等之習,不早嚴懲,其若熟習,後弊不可勝言,時囚罪人韓景勛,待明朝湖沿定配。
金鍾秀,以吏曹言啓曰,宗簿寺主簿徐有鍊呈狀內,身病甚重,勢難察任云,今姑改差,何如?傳曰,允。
李在簡,以義禁府言啓曰,時囚罪人洪檍,以對制上書,詐不以實律,杖一百收贖,告身盡行追奪,徒三年定配事,照律啓目,判付內,當初必欲嚴處者,意在嚴內外也。至於廉防一款,猶屬細事,聞判堂所奏,果無可倣之律云,然則以連啓事而爲詐不以實之律,不無參酌之道,本事照律,草記後放送事,啓下矣。取考律文,則大明律不應爲條,凡不應得爲而爲之,事理重者杖八十,大典推斷條,犯私罪杖八十,奪告身三等,枉法受贓外,笞杖竝收贖,載在矣。洪檍,以不應爲私律,杖八十收贖,奪告身三等,放送之意,敢啓。答曰,知道。
洪國榮,以成均館官員,以行大司成意啓曰,忠淸道右道前春試券,旣已封來,移送于成均館,令本館堂郞,依漢城試例,修整擧案事,命下矣。臣謹依聖敎,卽爲馳詣本館,與郞廳眼同修整擧案,別單書入之意,敢啓。答曰,知道。
金鍾秀,以國葬都監郞廳,以摠護使意言啓曰,沙誌石正副本兩件,纔已畢燔,今方陪進陵所,而其中疊燔,不入用於正副本者,尙有七張矣。取考丁丑謄錄,則疊燔餘張,埋安於副件埋安之傍,今亦依此擧行之意,敢啓。答曰,知道。
金鍾秀,以國葬都監郞廳,以摠護使意言啓曰,沙誌石,明日本都監堂上監造官,陪進陵所矣。凡諸等事,依例擧行之〈意〉,分付京畿監司處,何如?答曰,允。
洪國榮,以國葬都監郞廳,以摠護使意言啓曰,誌文草圖書,書入之意,敢啓。答曰,知道。
金鍾秀,以司僕寺官員,以一二提調意言啓曰,濟州出來先運歲貢馬二百匹內,五十三匹敗船渰斃,四匹船中故失,二匹到衿川病留,實納馬一百四十一匹,禾毛色別單書入之意,敢啓。傳曰,知道。
執義李一曾啓曰,妖宦壽賢之締結一種嗜利之凶徒,爛熳和通之狀,渠旣明白納招,則豈可一日容貸於覆載間乎?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。洪述海,身爲方伯之任,犯贓之數,至於萬兩之多,道臣旣已査啓,王府亦已議讞,則其在國法,不可容貸也,明矣。今此酌處之命,雖出於我聖〈上〉好生之德意,贓律不可不嚴,王法不可不伸。請鏡城府定配罪人洪述海,依律處斷。元義孫,曾於湖南藩任也,其所貪汚,已著於本道査啓,而錢至十萬,米爲二萬,其在懲墨之道,決不可容貸。今此酌處之命,雖出於好生之德意,三尺至嚴,豈可定配而止?請東萊府定配罪人元義孫,依律處斷。因山卜日,何等至重大至敬謹處,而罪人金曄,乃敢以羊刃等說,肆然及於奏御文字,殿下所以嚴斥之痛禁之者,可以見昭燭奸狀,杜絶後弊之盛意,而及伏見該曹草記,則不過以詐不以實論,只施杖徒之律,失之太輕矣。請罪人金曄,嚴刑島配。往在癸巳,嶠嶺一路,最被旱澇,而尙州以物衆地大之處,其所賙賑,非比他邑,而牧使鄭錫達,藉其勢焰之薰天,恬視餓殍之在地,尙州一境,冤聲載路。及其畢賑之後,其時監司金華鎭論賞之啓則錫達,善事賙飢,擢置一道之最,自備穀物,多至五百之數,惟彼錫達之罪,固不可勝誅,而按察一道重寄,不思九重之倚畀,諂事厚賊,曲意承旨,虛張無麪之穀物,敢徼莫重之恩資,苟非平日蝨附,寧忍爲此哉?畢賑遞歸之日,乃以千包〈之〉穀,劃給錫達,以充錫達之私用,傳說喧藉,莫不唾鄙。噫,經筵淸選,備堂要任,何嘗〈髣〉髴於渠身,而歸卽見通,豈非厚事彼賊之明效耶?以此以彼,附麗逆謙,循私蔑公之狀,昭不可掩,當此次第鋤治之日,決不可置而不論,請戶曹參判金華鎭遠地定配。先正臣宋時烈,綴食文廟,追配廟庭,則前後誣辱先正者,雖不能一一追討,而如尹尙通者,以道峰院任,當先正黜享之時,至有藁索曳版之擧,渠身爲士子,若有一分人心,則豈忍爲此?士林之間,傳說至今,尙爲之扼腕裂眦,其在懲惡討兇之義,斷不可以其身故而置之。請故縣監尹尙通,亟施追奪之典。洪龍漢,以麟漢之弟,諂事厚謙,至於約婚,則其聲執之相援,情迹之相關,推此可知。當此鋤治黨與之時,不可置之於輦糓之下,請副司直洪龍漢遠地定配。國朝用人,惟在科目,而其試取之不公,莫有甚於乙未五月庭試,榜眼一出,國言喧藉,物情駭惋,久而未已,日昨儒臣疏果出矣。其在嚴科場重選擧之道,不可以時月之稍久,置而不論,請罷乙未五月庭試榜,當該主試,照律勘處。副護軍徐有大,賦性濫猾,行己悖惡,操弓之日,已作逆麟之私人,制閫之初,又爲賊謙之密客,䭾載善事,百般納媚。此猶不足,結婚泰淵,轉成固結之計,綢繆之跡,昭不可掩。請徐有大,爲先刋去於亞將兵閫之望,仍施定配之典。尹彝復之犯贓多少,姑捨勿論,其用計幻弄之狀,實終古贓吏所未有者。朝家懲貪之典,不用於彝復,則其可曰國有法乎?請鏡城府定配罪人尹彝復,依律處斷。答曰,不允。
大司諫金普淳疏曰,伏以日月迅邁,因山奄迫,伏惟聖孝痛慕,益復靡逮。仍伏念聖化鼎新,天討方行,顧今耳目之任,尤宜難愼,如臣最居人下者,尋常漫職,猶難堪膺,況此諫官之長,地望自別者乎?伏乞俯垂諒察,亟許鐫削焉。嗚呼,亂逆,何代無之,而豈有如今番諸賊之窮凶極惡者哉?麟漢·厚謙,自作窩窟,內外交締,左右排布,潛釀異心,沮戲代理,翔雲妖書,陰懷嘗試之計,養厚·泰淵,敢蓄暗地之謀,或以不敢道之言而煽動之,或以不忍言之說而威脅之,一轉而爲相簡·恒烈,再轉而爲商輅·趾海,以至若淵·善海,敬彬·成運等而打作一套,集萬古所未有所未聞之窮凶極惡者也。何幸日月照臨,魑魅莫逃,凶謀自綻,天誅粗行,而顧臣區區痛惋之心,猶有所未已者。以麟·謙之元惡,未加顯戮,只止賜死者,固已萬萬乖當,無以洩神人之憤,若其孥籍,卽是應行之典,而至今靳允,不能無憾於天地之大矣。卽伏見諸臺聯名之疏,則至於麟漢,特命三司入侍,至敎曰三司之臣,必諒予意,以示曲貸之意。噫,臣雖愚迷,豈不知聖意之攸在,而殿下之持疑者,私恩也,諸臣之爭執者,公法也。雖以君上之尊,在法則不可以私恩而低昂,雖以人臣之微,執法則不可以上意而承順。惜乎,伊日入侍兩司,至請以會議而退,有若眞箇可議者然,此何擧也?此賊之窮凶,一言以蔽之大逆。旣曰大逆,則收孥之典,自在當行之科。假使議之於一國,皆曰斷不可已也,轉以八域,亦皆曰斷不可已也。凡厥爲今日臣子者,寧或有一人,議到於携貳者耶?噫,彼兩司,其心豈其然乎?只不過恐拂上心,姑爲目前之計而已,眞所謂面從而退有後言者也。當此新化淸明之時,有臣如此,寧不寒心?臣則知凶逆,不可不誅,公法,不可不嚴。伏願聖明,廓揮乾斷,亟從麟漢·厚謙孥籍之典焉。三司諸臣,旣同登筵席,則聖敎之下,兩司雖有會議之奏,而儒臣固爲自立己見,據法嚴斥,儘爲當然底道理,而不此之爲,唯唯而退,迭相投章,擧措顚倒。臣謂入侍兩司,竝施刋削之典,儒臣則施以譴罷,斷不可已也。且念合辭中諸賊,腸肚相連,首尾互應,罪惡已著,情節畢露,渠輩亦必自知其畢竟莫逭於王章。將使死中求生之計,無所不爲,則安知無罔測之禍機,迫在呼吸耶?思之及此,寧不凜然?懲討之典,決不容一日少緩,一從三司之啓,無貽滋蔓之患,亦是臣區區之願也。臣無任屛營祈懇之至,謹昧死以聞。
答曰,省具悉。臺臣之不能爭執,聽予丁寧而面諭而然也,何必深罪?至於本事,予不索言,爾其諒之。勿辭,察職。
掌令尹弼秉,持平朴聖泰聯名疏曰,臣等,昨日伏承三司諸臣入侍之命,蒼黃詣臺,則先詣臺臣,已入侍而退。蓋伏聞以麟漢孥籍事,至有三司諸臣會議之敎,事極嚴重,欲爲會議,則以諸臺之不能齊進,日勢已晩,莫重合辭,將有闕啓之慮,當日傳啓之臣,以此陳箚,臣等,同在臺次,故相與聯名矣。喉院退却,堂箚峻發,盛氣譏斥,至以臺風之掃地無餘爲言,處事之顚倒,臺體之乖損,果若其言,無以自解,殿下不惟不允玉署之請,以生踈二字,過加曲恕,臣等,誠惶且感,無地自容。以此情勢,晏然蹲冒,斷無是理,天牌之下,承膺無路,玆不得不隨詣陳章。伏乞聖明,亟削臣等之職,以謝人言,以安私分焉。第臣等於玉署之箚,有所慨然者,敢此附陳焉。三司之臣,同入筵席則合辭之啓,不可闕之。伊時入侍兩司之臣,雖奉會議傳啓之命,而不顧臺體,輕先退出,則三司之啓,固無異同。惟彼登筵之儒臣,不能卽地論責,仍爲規正,默無一言,若不干涉者然,乃於旣退已晩之後,始乃論列,誠未知其可也。臣等無任屛營祈懇之至,謹昧死以聞。答曰,省疏具悉。爾等之欲爲還推已傳之啓,不下於玉堂之不能糾正,而不可以此,據遞言官,爾等勿辭,察職。
右承旨李義翊疏曰,伏以臣之從兄臣義直,昨日政,新除同知春秋館事,臣之所帶兼銜,自在應避之科。伏乞聖明,亟令該曹,照例遞改,以存公格,千萬幸甚。答曰,省疏具悉。疏事,下該曹稟處。
丙申七月十四日,兼春秋張顯慶。
義禁府啓目,李敬倫議處啓。傳曰,依允。
刑曹啓目,罪人李長煥,刺殺南燮一節,旣已承服,依例結案取招爲白有置,依法典照律,報議政府詳覆施行,何如?啓。傳曰,依允。
丙申七月十四日卯時,上御廬次。推考房承旨入侍時,左承旨李在簡,假注書徐龍輔,記事官卜台鎭·朴祐源,以次進伏訖。命書傳敎曰,祭奠事體,何等至重,則旣始之哭,無端乍止,旋復行事,雖由於以親奠,臨時下敎之致,事涉不敬,都薛里中官,從重推考。命退,承史以次退出。
丙申七月十四日辰時,朝上食陪祭入侍時,左承旨李在簡,假注書徐龍輔,記事官卜台鎭·朴祐源,都廳李秉模,以次陪進。上自廬次詣殯殿中排設廳,視膳訖,行朝上食。儀註上同上還廬次,承史以次退出。
丙申七月十四日巳時,上御廬次。藥房副提調率醫官入侍時,都承旨洪國榮,假注書徐龍輔,記事官卜台鎭·朴祐源,醫官慶絢·吳道炯,以次進伏訖。上曰,惠慶宮患候,自再昨,嘔氣孔劇,湯劑不得呑下,當進何劑,可以得效,道炯曰,此是痰候凝結之致,歸脾湯前方中,去龍眼肉,加吉更一錢·只角七分,進服則似好矣。上曰,自今日煎入。出榻敎上曰,臂部往來之氣,今日又爲發作,依前用木瓜茶則爲好耶?道炯曰,木瓜茶,加桂枝進御則似好矣。上曰,依前煎入,可也。醫官先退。命書傳敎曰,應敎兪彦鎬,幾年沈滯,予欲一用爲同副承旨,其令卽爲上來。又命書傳敎曰,昨於糧餉廳免稅事,已許戶判之奏,而推此而思焉。司僕牧場之在於宮房者,頃者提調,旣請還屬,故予亦許之,而大抵牧場,本有免稅之法。然則前屬內需司,旣皆出稅而欲正事面,雖屬本寺,已出稅之處,以其還屬本寺之故,反又免稅,則是無異於當初未出稅之前。毋論司僕·勳府·宮房,田結中還推者,如有免稅之例,一竝勿爲許施事,分付戶曹。勿出朝報命退,承史以次退出。
丙申七月十四日午時,上詣殯殿。晝茶禮入侍時,右承旨李義翊,假注書柳孟養,記事官卜台鎭·朴祐源,都廳李秉模,以次侍立訖。上具衰服,詣中排設廳,視膳行禮。儀註上同行禮訖,上還廬次,諸臣遂退出。
丙申七月十四日未時,上御廬次。藥房副提調持湯劑入侍時,副提調洪國榮,假注書柳孟養,記事官卜台鎭·朴祐源,醫官慶絢,以次進伏訖。絢奉湯劑進前,上進御。上曰,刑曹判書入侍。出榻敎刑曹判書李溎進前。上曰,徐有祜事,何如?溎對曰,以訟理言之,徐有祜當爲落訟矣。上曰,所爭者不過三結餘,而且曲直已判,極爲無據,卿出去,卽爲處決,可也。命退去,諸臣以次出。
丙申七月十四日申時,上御尊賢閣。司僕提調入侍時,司僕提調徐命善,都承旨洪國榮,假注書柳孟養,記事官卜台鎭·朴祐源,以次進伏訖。上曰,受馬諸臣,皆待令乎?國榮曰,依下敎待令矣。上曰,古例則貢馬,只頒於宦寺及戚里,而予意則事甚不當,故今有此頒賜諸臣之命,蓋欲雖如許微事,必用於有用之地也。命善曰,頒賜外朝,前所未有之事也。上曰,內乘領率貢馬入來,領受諸臣亦皆召入。命中官以次呼名頒馬,諸承史·五軍門大將·中軍·吏兵判·殯殿都監堂郞·別軍職三員·宣傳官三員·都摠都事一人·醫官五人·引儀一人,竝皆受馬,謝恩退出。上曰,政官入侍承批。吏曹判書李重祜,參判徐浩修,兵曹判書具善復,進伏承批。上命書傳敎曰,踏下臺諫,今日政差出。又命書傳敎曰,勢難强迫,陳箚玉堂,一竝許遞,今日政擬入。重祜曰,玉堂闕員,今當差出,而擬望之人乏少,外任竝擬,何如?上曰,依爲之。出擧條善復曰,新除授法聖僉使金㻐,與前僉使李尙直,有親査應避之嫌云,交代相避,載在法典,依例改差,何如?上曰,依爲之。出擧條上命書傳敎曰,侍從堂下違牌坐罷人竝敍用。上曰,兵判馳詣明陵鸚峯沙汰處,看審以來。上曰,兵曹判書具善復,明陵奉審時,命召仍佩往來,除辭朝。出榻敎命書傳敎曰,安州便同弊邑,不可不極擇,今日政差出,不多日內辭朝。上曰,兵曹參知代,今日政備擬。出榻敎命退去,諸臣以次出。
丙申七月十四日申時,上詣殯殿。夕上食入侍時,右承旨李義翊,假注書柳孟養,記事官卜台鎭·朴祐源,都廳李秉模,以次侍立訖。上具衰服,詣中排設廳,視膳行禮。儀註上同行禮訖,上還廬次,諸臣遂退出。
丙申七月十四日戌時,上御廬次。都承旨入侍時,都承旨洪國榮,假注書柳孟養,記事官卜台鎭·朴祐源,以次進伏訖。上命書傳敎曰,中官韓景勛,拿問處之,以待處分。出榻敎上曰,注書持此傳敎,召當直分付,可也。賤臣承命而出分付。上命讀公事訖。命退去,諸臣以次出。
丙申七月十四日三更二點,上御廬次。右承旨入侍時,右承旨李義翊,假注書柳孟養,記事官卜台鎭·金鳳顯,以次進伏訖。上命書傳敎曰,觀此平安監司査啓,崔東岳之罪,眞所謂殺無赦,東岳亦具秉彝,蒙被先朝罔極之恩,猥掌雄鎭,凡幾次矣。固當畏愼,少報涓埃之萬一,而不但不此之爲,其所罪犯,雖萬重贓汚,於渠猶是細事,奸騙良家之女子者,雖以現發者言之,至於十人之多,此是前所未聞之變怪,其爲孤聖恩辱朝廷,尤不可勝言。査啓之外,絶悖無倫之行,不一而足,予之所嘗熟知者,渠雖欲發明,焉可得乎?況今先以査啓之事言之,眞贓露到此,更無欺隱之道。前平安兵使崔東岳,具格拿囚,各別嚴問口招,而問目,以此傳敎辭意,參以獄官之意,反復盤問,期於直招,若不直招,當限死加刑,以此嚴問。上曰,禁府開坐,望奠後卽爲擧行事,分付。出傳敎命讀各道狀啓訖。命退去,諸臣以次出。
上在慶熙宮泰寧殿南行閣廬次。
大殿·惠慶宮·中宮殿朝哭後,政院·玉堂口傳問安。答曰,知道。
王大〈妃〉殿朝哭後,政院·玉堂口傳問安。答曰,罔極。
大殿·惠慶宮·中宮殿望奠罷後,政院·玉堂單子問安。答曰,知道。
王大妃殿望奠罷後,〈政〉院·玉堂單子問安。答曰,罔極。
大殿·惠慶宮·中宮殿望奠罷後,藥房口傳問安。答曰,知道。
王大妃殿望奠罷後,藥房口傳問安。答曰,罔極。
大殿·中宮殿望奠罷後,朝廷二品以上·六曹堂上·大司憲·大司諫·宗班單子問安。答曰,知道。
王大妃殿望奠罷後,朝廷二品以上·六曹堂上·兩司長官·宗班單子問安。答曰,罔極。
金鍾秀啓曰,工曹參判鄭履煥,旣入闕中,兼帶副摠管,不爲肅拜,直爲出去,事甚未安,推考警責,何如?傳曰,允。
金鍾秀啓曰,國葬都監堂上李徽之牌不進推考傳旨,今方捧入,而習儀時,堂上不可不備員,更卽牌招進參,何如?傳曰,允。
兪彦鎬啓曰,國葬都監堂上李徽之再牌不進傳旨,傳于兪彦鎬曰,分義所在,極爲未安,更爲牌招。
傳于洪國榮曰,明日習儀時,承旨一員進去,親押時,左承旨以黑團領待令。
金鍾秀啓曰,兵曹判書具善復,明陵奉審後來待矣。傳曰,入侍。
洪國榮啓曰,明日親押時,禮房代房承旨,當爲齋宿,左承旨李在簡,卽爲牌招入直,何如?傳曰,允。
傳于李在簡曰,戶判入侍。
以崔東岳供辭,傳于金鍾秀曰,是豈疑似間事,而敢爲欺隱乎?渠若知朝廷之重,則安敢如是納供?此供辭勿施,刑推得情事,分付。
洪國榮,以禮曹言啓曰,景慕宮上謚冊印後,親祭爲始,各祭祭肉犧牲,令典牲署磨鍊進排事,分付矣。卽接本署所報,則本宮朔望四名日祭及無時別祭所用生猪各一口,五享祭牛羊各一首,豚拍所用生猪各一口,親祭時羊猪,各加一口,當爲進排云,以此給價之意,分付戶曹,何如?傳曰,允。
金鍾秀,以弘文館言啓曰,本館上番副校理臣李儒慶,以魂帛大祝,下番副修撰臣沈豊之,以浴主大祝,今日再度習儀時,晝仕出去之意,敢啓。傳曰,知道。
洪國榮,以國葬都監郞廳,以摠護使意啓曰,今日再度習儀,堂上不可不備員,而本都監堂上李徽之,謂有情勢,連日違牌,其在事體,誠甚未安,卽爲牌招,以爲進參之地,何如?傳曰,允。
金鍾秀,以弘文館言啓曰,新除授校理安聖彬,時在平安道安州牧任所,修撰金觀柱,時在平壤地,經筵入番事緊,請竝斯速乘馹上來事,下諭。傳曰,依啓。
金鍾秀,以義禁府言啓曰,時囚罪人李敬倫,杖一百收贖,告身盡行追奪,流三千里定配事照律公事判付內,功議各減一等,啓下矣。李敬倫,流三千里減二等,杖九十收贖,告身盡行追奪,徒二年半定配於〈黃〉海道新溪縣所坪驛,而以議啓內辭意,具罪目,依例發遣府書吏,押送配所,何如?傳曰,允。
金鍾秀,以義禁府言啓曰,時囚罪人韓景勛,待明朝湖沿定配事,命下矣。韓景勛,全羅道興陽縣定配,而以備忘記辭意,具罪目,依例發遣府書吏,押送配所,何如?傳曰,允。
大司憲李世澤,大司諫金普淳,執義李一曾,掌令尹在醇,副校理李儒慶,,正言姜,副修撰沈豊之啓曰,文女敢以後宮,締結逆相,潛懷篡奪之心,肆行危逼之計,究厥情狀,罪關宗社,惡極天地,雖千剮萬戮,猶不足以少洩神人之憤,則豈可安置城外而止?請文女按律處斷。厚謙母子,前後聲討,已盡其窮凶極惡之罪,凡在血氣之倫者,莫不切齒痛心,而其內外相應,排布經營,潛售凶圖,危逼聖躬者,莫非其母之爲窩主,而厚謙雖命置法,其母則尙逭王章,輿情憤鬱,久而益激,請厚謙母依律處斷。付處罪人申晦,以當國首相,不思報效之道,乃反專事貪饕,市權趍勢,締結厚謙,百計敎誘,助成驕恣之氣焰,馴致天〈下〉之罪惡者,莫非此人挑發慫惥之致也。當此厚謙置法之日,爲其黨與者,次第鋤治,則特以位在大官,尙今倖逭者,其可曰國有法乎?且其不盡終事之誠,幾僨其重之事,尤是不可容貸者,豈可付處而止?請付處罪人申晦,亟施遠竄之典。昨冬國家安危之機,至今追思,尙覺懍然。苟有體國大臣,則雖非上敎,固當直請聽政,而伊時首相韓翼謩,罔念國勢之岌嶪,不體上敎之懇惻,徒事彌縫,不卽奉承,使宗國大計,幾致難言之境。罪負至重,不可容貸,薄勘未幾,爵秩如故,物情駭惋,久而未已,而至今日,公議轉激,削黜之罰,不足以少贖其罪,請門黜罪人韓翼謩付處。麟·謙兩賊,卽振古所無之惡逆,旣施一律,則孥籍一款,自在應行之典,連日合辭之請,不惟不賜允許,批旨及傳敎下者,每示欲停之意。臣等雖甚愚迷,豈不知聖意之攸存,而第殿下所欲伸者,私恩也,臣等所爭執者,公法也。法者,天下之平也,雖以人主之尊,一或低仰於其間,則其流之弊,必至於國不爲國,且爲執法之臣,承順上意,輒屈公法,則其可曰國有臣乎?以此以彼,兩賊當施之律,決不可容貸,請麟漢·厚謙,亟施孥籍之典。答曰,不允。
大司憲李世澤,大司諫金普淳,執義李一曾,掌令尹在醇,正言姜啓曰,亂逆,何代無之,而豈有如文女·聖國·尙魯之窮兇極惡者哉?臣等,伏見傳敎下者,益知其所不知,尤不勝心寒骨靑,繼之以沬血飮泣。戮尸之典,於聖國·尙魯,實爲當律,而旣有先大王禁令,則臣等,雖不敢直請,至於逆種之只施爲奴,尙容覆載之間者,未免失之太寬,亂臣賊子,亦無所懲畏,輿情久而愈激,請聖國·尙魯諸子,亟施當律。尹養厚之於厚賊,締結綢繆之狀,固已狼藉難掩,而到今彰著之罪犯,尤有所萬萬驚憤者,其窮兇情節之究覈處斷,不容少緩。請巨濟府荐棘罪人尹養厚,亟令王府,拿鞫嚴問,快正王法。今番獄事,商輅·善海之書札中兇言悖說,實是亘古所無之逆節,而趾海之爛熳同情,渠旣自服,則今此酌處之命,實爲失刑之大者。請穩城府定配罪人趾海,黑山島定配罪人纘海,更令王府,拿鞫嚴問,快施當律。敬彬·成運之與若淵·相簡,爛熳綢繆之狀,旣已畢露於諸賊招辭中,而抵賴不服,未施當律,揆以王法,失之太寬。請薪智島定配罪人敬彬,熊川縣定配罪人成運,亟令王府,更爲拿鞫得情。尹象厚之宗廈復出之說,旣已面質見屈,則難免自做之歸,況渠以養厚之兄,同惡相濟,則以此以彼,決不可放歸而止。請還寢尹象厚放歸田里之命,仍施絶島定配之典。答曰,不允。
掌令尹在醇啓曰,妖宦壽賢之締結一種嗜利之凶徒,爛熳和通之狀,渠旣明白納招,則豈可一日容貸於覆載之間乎?今此酌處〈之〉命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。洪述海,身爲方伯之任,犯贓之數,至今萬兩之多,道臣旣已査啓,王府亦已議讞,則其在國法,不可容貸也,明矣。今此酌處之命,雖出於我聖上好生之德意,贓律不可不嚴,王法不可不伸。請鏡城府定配罪人洪述海,依律處斷。元義孫,曾於湖南藩任也,其所貪汚,已著於本道査啓,而錢至十萬,米爲二萬,其在懲墨之道,決不可容貸。今此酌處之命,雖出於好生之德意,三尺至嚴,豈可定配而止?請東萊府定配罪人元義孫,依律處斷。因山卜日,何等至重大至敬謹處,而罪人金曄,乃敢以羊刃等說,肆然及於奏御文字,殿下所以嚴斥之痛禁之者,可以見照燭奸狀,杜絶後弊之盛意,而及伏見該曹草記,則不過以詐不以實論,只施杖徒之律,失之太輕矣。請罪人金曄,嚴刑島配。往在癸巳,嶠嶺一路,最被旱澇,而尙州以物衆地大之處,其所賙賑,非比他邑,而牧使鄭錫達,藉其勢焰之薰天,恬視餓殍之在地,尙州一境,冤聲載路。及其畢賑之後,其時監司金華鎭論賞之啓則錫達,善事賙飢,擢置一道之最,自備穀物,多至五百之數,惟彼錫達之罪,固不可勝誅,而按察一道之重寄,不思九重之倚畀,諂事厚賊,曲意承旨,虛張無麪之穀物,敢徼莫重之恩資,苟非平日之蝨附,寧忍爲此哉?畢賑遞歸之日,乃以千包之穀,劃給錫達,以充錫達之私用,傳說喧藉,莫不唾鄙。噫,經筵淸選,備堂要任,何嘗髣髴於渠身,而歸卽見通,豈非厚事彼賊之明效耶?以此以彼,附麗逆謙,循私蔑公之狀,昭不可掩,當此次第鋤治之日,決不可置而不論,請戶曹參判金華鎭,遠地定配。先正臣宋時烈,綴食文廟,追配廟庭,則前後誣辱先正者,雖不能一一追討,而如尹尙通者,以道峯院任,當先正黜享之時,至有藁索曳版之擧,渠身爲士子,若有一分人心,則豈忍爲此?士林之間,傳說至今,尙爲之扼腕裂眦,其在懲惡討凶之義,斷不可以其身故而置之。請故縣監尹尙通,亟施追奪之典。洪龍漢,以麟漢之弟,諂事厚謙,至於約婚則其聲勢之相援,情迹之相關,推此不知。當此鋤治黨與之時,不可置之於輦轂之下,請副司直洪龍漢遠地定配。國朝用人,惟在科目,而其試取之不公,莫有甚於乙未五月庭試,榜眼一出,國言喧藉,物情駭惋,久而未已,日昨儒臣疏果出矣。其在嚴科場重選擧之道,不可以時月之稍久,置而不論,請罷乙未五月庭試榜,當該主試,照律勘處。副護軍徐有大,賦性濫滑,行己悖惡,操弓之日,已作逆麟之私人,制閫之初,又爲賊謙之密客,䭾載善事,百般納媚。此猶不足,結婚泰淵,轉成固結之計,綢繆之跡,昭不可掩。請徐有大,爲先刋去於亞將兵閫之望,仍施定配之典。尹彝復之犯贓多少,姑捨勿論,其用計幻弄之狀,實終古贓吏所未有者。朝家懲貪之典,不用於彝復,則其可曰國有法乎?請鏡城府定配罪人尹彝復,依律處斷。答曰,不允。
忠淸道儒生臣尹象東·宋弘基·閔時洙·吳伯臣·宋贊鼎·吳大坤·韓海振·李亨采·金德養·宋朝文·吳鉉玉·宋梓,生員臣李薰,幼學臣宋朝隱·宋熙周·朴師顔·趙榮恒·宋載文·宋必完·李宗協·宋載聖·宋朝顯·朴師儉·金履相·宋載健·宋龜相·李珩·鄭揆賢·宋載祿·宋遠鎭·閔迪洙·李德淵·宋復基·朴師曾·宋熙咸·宋載百·金直材·李鉉·宋煥箕·宋熙復·朴東植·宋必愈·宋朝英·宋周民·李延康·李東泌·金斗默·任相觀·成致垕·宋星斗·宋煥質·宋煥祖·徐頤善·李宗彬·李文彬·金衡烈·金斗廉·宋文行·宋載佑·宋煥德·閔百崇·閔百會·閔百元·梁德來·宋景漢·金商衡·宋景河·宋世基·閔德烈·宋文伯·宋星駿·宋星炳·閔景烈·吳宗昌·韓鋏·宋志經·宋晉賢·宋命鼎·宋煥慶·宋維鼎·李儼·李珽·宋益源·盧鼎赫·柳以鎭·柳鴻鎭·李頤亨·李福亨·李遠亨·沈鎬·愼喜東·洪大圭·李弼亨·李永述·柳命鎭·閔百剛·宋寶鉉·柳成五·宋欽書·宋煥璧·宋益鼎·梁德和·金周烈·李剛燮·鄭顯祚·崔有泰·朴平源·李寅燮·宋時鉉·宋煥儒·宋應鼎·宋命轍·宋載赫·宋志綸,進士臣金商協,幼學臣金商鎭·崔商一·黃基德·閔聖烈·白師忠·宋命脩·宋命軾·宋濟賢·朴輔賢·朴·朴煥·宋基煥·宋頤賢·崔命脩·宋載觀·宋星鎭·宋台鎭·朴致垕·盧鼎赫·李正源·宋赫基·宋文星·宋文曾·金在玉·鄭始聖·兪漢鎭·宋持鉉·宋朝瓘·宋遇星·閔後洙·閔百揆·柳成燁·宋觀源·宋鼎源·朴宗崇·宋煥朝·吳宗漢·吳宗垣·韓鍾·吳繼曾·吳亨震·吳亨德·吳亨坤·鄭德彬·吳宗伯·鄭文彬·吳宗權·李良輔·朴致朝·閔訥·閔諧·閔譓·閔譍·高允濟·閔光濟·閔光心·閔光性·閔逵·申會祚·沈禧之·沈器之·沈健之·朴師臣·朴師健·朴師伋·朴師鉉·李弘植·李宗植·朴彬瑞·朴新佑·李雨殷·李雨豊·鄭載元·鄭載亨·金致淨·金鍾仁·鄭觀輝·鄭奎輝·金彦杓·宋時輝·朴光謙·金聖龜·宋庭輝·金洛彬·宋·金道彬·李泰載·宋元慶·李奎魯·宋國輝·柳達壽·宋載輝·卞至訥·李晉載·閔龍洙·卞至相·卞碩鎭·閔百祺·卞至煥·韓海元·閔百泰·卞至厚·韓海朝·卞永鎭·閔百遜·韓鍊·尹趾厚·卞禎鎭·閔百俊·韓元世·柳元根·宋和鼎·宋載憲·宋景淸·趙師鎭·安業·宋能鉉·閔百新·閔百芳·閔會洙·宋德鎭·宋載文·宋楷·李延穆·宋景潭·宋載緯·閔嗣洙·朴近煥·閔百振·梁弼武·李鑌·閔濟洙·宋煥智·宋煥實·宋益圭·宋宜鉉·金德老·朴重柔·韓海福·金德一·宋觀賢·宋克鉉·慶尙復·吳載坤·吳允一·鄭學彬·吳必寅·宋經源·吳亨俊·成洛範·吳一翁·吳鉉揆·李時輔·吳鉉昇·韓永績·吳鉉德·韓永緝·吳鉉吉·吳鉉烈·韓相良·吳俊臣·吳景曾·金玉祥·吳慶運·金秋鎭·吳斗運·李倚泰·吳宗運·鄭啓熙·吳宗文·尹鶴齡·吳宗周·吳惠翁·鄭道彬·吳泰承·吳師德·金重百·吳弼臣·韓命瑞·吳翊臣·鄭啓沃·鄭道彬·韓致養·柳宗茂·李舜源·崔昌裕·閔東洙·趙泰基·鄭臣雄·柳範錫·趙壽奕·成輔國·李存性·申器一·朴聖源·卞道亨·金義彬·金商徽·宋道鼎·洪鼎瑞·李秀沆·洪益瑞·洪復瑞·李思默·韓顯奎·韓銓·李憲載·韓迪奎·宋必健·卞至鼎·宋必寧·宋載殷·宋載淳·宋載仁·宋載晦·宋載璜·宋載賢·宋載良·宋載永·李重培·宋之鼎·宋守鼎·宋厚鼎·申器達·朴思彬·朴思爀·卞徽鎭·卞機鎭·卞奎鎭·卞世鎭·卞宜鎭·金光漢·金就鏡·宋殷輝·洪殷瑞·洪章瑞·洪鏶,生員臣蔡商燮,進士臣洪斗瑞,幼學臣成啓朝·朴熙源·尹元喆·安行敏·金光福·朴有源·金鍾復·朴師達·閔百彬·朴師純·洪宗愼·蔡百圭·柳夢星·朴祥鈺·蔡箕燮·朴祥鎔·朴啓瑞·卞誼鎭·金道亨李成載·朴文瑞·趙永祿·朴行謹·卞恒鎭·朴行勉·卞商鎭·朴行壽·朴鼎瑞·申有行·蔡周燮·洪龜瑞·洪宗植·柳星老·閔靜洙·閔文洙·閔集洙·鄭泰柱·朴文載·閔百永·閔履洙·閔百賢·鄭擎柱·朴性載·朴漢璧·朴漢九·宋·宋·朴漢吉·朴漢汲·宋明輝·李錫百·宋長輝·宋山輝·朴光紳·李觀采·宋履輝·李鼎載·卞有鎭·卞一復·卞一淸·朴祥鍵·池運淸·韓鐩·李遇載·韓鐿·李道載·朴漢肇·李義載·朴漢冑·李徵載·李重謙·朴漢萬·李重彬·李重玉·朴漢純·朴漢喆·李夢祥·朴曦煥·朴晦煥·李致祥·李敬之·朴龍瑞·朴就瑞·李興祥·李德成·朴新和·朴雲瑞·朴行儉·朴尙謙·朴尙鼎·朴履中·韓海範·韓海翼·吳鉉燮·李膺壽·池德昇·池德漢·池德徵·池潤臣·池運復·池洪瑞·池運吉·池運宗·鄭弘善·池運涵·朴景煥·李慶榦·李慶實·安衡玉·尹守復·尹德彦·李膺德·金宅行·閔星烈·閔景烈·閔光漢·李英震·李商英·李商宅·李喜周·李喜漢·李喜奎·朴佐漢·李亮采·李雨臣·吳鉉喆·柳應彩·柳聖擧·李疇戴·成就遠·成就德·柳元錫·趙璞·趙嵩鎭·金鍾海·韓海柱·李英載·韓海聖·李元圭·李錫祚·申·閔益鎭·金元相·金正澤·申鈧·李淨·李錫年·李基和·李鍒·閔重岩·金魯岳·李錫一·李錫五·李錫萬·閔重三·李錫望·金世德·李錫祿·朴漢始·朴致輔·朴啓煥·朴友曾·朴光胤·朴漢師·趙永福·趙永修·趙箕鎭·閔百哲·韓道養·韓運養·李再興·李再熀·李再炡·李再炕·李再光·李再焜·李再焌·李再烈·李再燾·李再熠·李再煥·李再炎·李膺喆·李膺祚·李膺賢·李再照·李再秋·李馥載·韓·卞宇鎭·閔百述·李晉采·卞斗鎭·韓炯·閔百彦·卞熙鎭·李雨商·卞聖鎭·卞大聖·李榮載·韓鏄·尹甲厚·李純載·宋載義·申復行·李益載·宋輝脩·閔百審·李恒載·宋煥恕·韓海壽·宋煥三·韓鑽·李商乙·宋煥挺·朴晉瑞·朴慶欽·朴光天·朴漢楷·朴光達·朴光禮·李長漢·姜龍煥·朴夢和·金尙欽·金士曾·趙壽益·李時煥·吳瑞煥·金世冑·金得冑·卞國鎭·趙永國·趙永景·李琇·金光殷·金光璧·金光周·金尙絅·李彦性·鄭徵殷·李天杞·金尙鍾·朴宗漢·朴來漢·金弘淵·金玉鉉·朴師德·李鼎老·李晉老·李恒老·李仁楗·朴師稷·李義楗·朴師得·李禮楗·朴師殷·金德彬·朴師肅·金光澤·朴漢九·朴漢德·朴致英·蔡五圭·朴致彬·洪明瑞·洪宗喆·金光泰·朴光述·朴光霖·朴漢梅·朴漢承·趙萬鎭·朴漢鈗·朴漢瑞·趙憲鎭·朴漢弘·朴漢運·朴漢慶·金瀄·琴聲徽·趙熙逵·李必元·朴嗣爀·趙經逵·郭邦全·金鎭甲·金鎭浩·李昌白·李德游·金喆澤·任思甲·任思齊·金相龍·金相夔·金在明·朴敦煥·李升東·李馨東·金在侃·金鎭祜·金相台·李永培·任照·成錫炯·成錫喜·成準海·成朝海·成洛疇·成錫胤·尹聖烈·成恪天·李蘭·李蓂·宋洛相·宋河相·宋煥文·宋成圭·李光台·李宗台·李相台·李奎台·金應采·金錫一·金錫五·金錫八·金錫洪·金錫疇·任熀·任熤·任熙·任燁·李元榦·李百祿·李燮祿·宋直奎·兪漢統·宋朝逸·金汝光·金汝良·張遠光·張遠猷·辛宅宗·李商祿·張允華·朴龍翼·李商隱·張履學·李商皓·金燻·朴振道·李晦根·金聲潤·金錫範·黃仁綱·宋喜相·宋履相·黃仁約·朴器大·金相進·具純行·李命謙·具謙行·李瓁·李道文·金廣澤·李得孝·金命源·李相梓·金鎭庚·朴祥錫·尹德厚·申述行·尹載厚·朴行愼·卞恒鎭·柳台壽·申必行·卞九錫·卞意鎭·朴昌漢·卞道鎭·尹培厚·朴星瑞·尹心喆·朴漢欽·韓海漸·申繼祚·朴漢鎭·池運泰·朴漢膺·池運芳·朴棨煥·金光振·朴柱煥·郭泰濟·朴漢鎭·金光濂·郭履濟·朴聖㝡·金光洙·朴祥鏶·金光宇·池運涌·朴駿瑞·金鼎冑·李光中·閔集洙·朴聖集·郭興濟·申曄·李陽德·朴師吉·郭通濟·李德潤·朴聖烈·李文白·朴聖範·朴義烈·李寅白·朴師周·李應白·朴師一·李顯文·金彦柱·崔明遠·李應燮·洪宗績·崔興遠·金致博·李璧·金鎭三·金鎭明·李直梓·盧以範·金載煥·吳喆祚·尹得俔·鄭師潤·申大淵·吳重述·朴鎭邦·姜泳·兪彦緝·李東蓍·李寅鳳·閔百休·兪漢謩·李秉燮·李宗海·林在雲·吳致龜·李漢亨·趙長訥·閔百瑞·趙緯逵·金柬·李振常·呂光哲·梁宗鉉·朴宗集·鄭應垕·金應燁·琴聲球·郭徵垕·金宅鉉·韓師獻·朴祥樞·李德恒·金仁彬·南致寬·金世恒·李光垕·柳源宅·李德龍·曺命新·申大臨·李顯光·金致俊·金致慶·崔慶遠·延德徵·金鍾赫·辛之浩·李國煥·李朝煥·尹命履·韓思休·韓思兪·韓海述·金暄·金謙澤·申鳳文·李一源·魚用燮·黃樟·李商度·李商素·李宜茂·李思謙·趙東鎭·趙台鎭·安行敏·宋志文等疏曰,伏以皇天不弔,大行大王,奄棄臣民,罔極之慟,率普惟均。伏惟我殿下攀號靡逮,孝思冞切,仍竊伏念我殿下以聰明睿智之資,承祖宗艱大之業,以崇儒重道爲本,以繼志述事爲務。首擧先正臣文正公宋時烈,配食於孝宗大王廟庭,成命之下,海隅臣庶,無不欽仰而悅服。於是乎孝廟之盛典,由殿下而益彰,列聖之闕典,由殿下而克擧,則此誠曠世之罕有而聖朝之盛擧也。第伏念一時遭遇,同心同德,如帝堯之於岳牧,大舜之於稷·契,而迺於躋配廟庭之時,不得竝擧,則斯豈非昭代之欠典,而士林之餘憾耶?然則與宋時烈,竝膺旌招,同被簡擢,爲孝廟之岳牧也,稷·契也者,非先正臣宋浚吉乎?嗚呼,宋浚吉之道德學問,旣已從祀於文廟,則臣等今不必更於道學上論列,而只就其兩先正之功均德齊,俱有際遇之可言,內修外攘,竝贊密勿之大業,而不得不竝擧,而同配之由,請一陳〈焉〉。嗚呼,若言先正平日大節,惟以復雪大義,看作己任,其卓卓秉執,斷斷忱誠,有以俟百世不惑,而當天地崩裂之時,海宇腥羶之日,以草野布衣,獨任尊攘之義,思欲扶萬古之綱常,而世道陵夷,人心陷溺。一片東土,已無講春秋之地,則抱經窮廬,寄吾道於丘壑,遯迹深山,思一己之獨善,若將終身而無復有當世之心矣。幸而天道無終晦之理,風雲有暗親之期,肆惟我孝宗大王,以撥亂反正之資,勵握火抱氷之志,思得共貞之臣,以講討復之策,而旌招之禮,首及於兩先正。由是先正臣宋浚吉,幡然改志,出而應聘,與先正臣宋時烈,感激圖報,同心協贊。其啓沃於論對之際,勵翼於章奏之間,禆益聖學,成就聖德者,可見於上下酬酢之語,而至以復雪義理一言之密通天朝之箚,崇奬死節之奏,語極痛切深遠,可以感泣鬼神。是以聖心傾嚮,誠禮篤至,契合日益昭融,責望日益隆重,情志日益深密。周歲之間,自下大夫,擢至上卿,宋時烈爲冢宰,宋浚吉掌本兵,擧一國而聽之於二臣,其登對則每降溫淳之諭,而必曰卿等卿等,其在鄕則每示虛佇之意,而必稱宋時烈·宋浚吉,倚毗之出常,知遇之無前,與宋時烈,終始一般。而其諭宋浚吉則曰妄恃情誼之相孚,自以爲魚水契合,浚吉,辭不敢當則曰非贊善誰當者。又曰,贊善來後,予每事謹愼,期無過失,又曰,贊善若在,予不敢放肆矣。講學之際,開導之益,又何可勝言?又諭曰,古人云不見時月,鄙吝復萌,若常常見之,每聞戒誨之言,寧復有間斷之憂乎。每於筵席講論之際,愛敬之心,如對芝蘭,亹亹不厭,日亦不足,又常於二臣之同侍也。諭之曰,予每欲使兩卿,相助爲理,共濟艱難,今此之來,苟不共天位治天職,更待何時。繾綣之恩,藹然於絲綸之間,倚毗之誠,洋溢於言意之表,有言則必從,有策則必用,設或不槪於聖心,亦必反覆而歸一,譬如會心朋友相講磨於私室之中者然。方且與之修舊典,正貢案,勸農桑,練士卒,所謂生聚敎養,皆已略成次第矣。是其精神之相感通,道義之相契合,謨猷之相磨礱,固有人不及知之妙,而若其筵席密勿之語,皆命左右史勿書,則後人雖不敢得以相象,而一堂魚水之深契,亦可以知矣。若言列聖朝崇奬之典,則顯廟癸丑,敎曰先朝恩禮眷待,夐出千古,蓋以兩臣之契遇於孝廟者,亦嘗親歷而深知,故當時之聖敎若是隆摯,而猗歟肅宗大王,特於丙申大處分之後,下備忘記曰,予惟琅城,有華陽書院,商山,有興巖書院,乃兩先正賜額書院也。揭額歲月已久,病裏筆畫尤拙,而必親書鏤板以下者,所以寓予尊敬之心也。仍手書院額及備忘記,雙揭於兩臣獨享之院,嗚呼,盛哉。環東土八域之內,名賢碩哲之院宇何恨,而獨於此兩臣之所享,必表章而竝揭,同致尊敬之意者,豈非以孝廟之際遇無間,兩臣之協贊惟同乎?玆於明先志正奸誣之餘,特有此竝尊之擧,聖人之意,誠不偶然矣。噫,歲甲一周,天運循環,今我聖上,繼述肅考之處分,明徽之亂逆已討,先正之庭享斯擧,則以聖繼聖,萬物咸覩,而獨於宋浚吉之躋享,有所闕然,則豈不有欠於述先王之志,尊斯文之德耶?且以先輩之論觀之,則宋時烈,撰其墓誌曰,孝廟臨御,延聘禮遇,夐出常規,由是感激,益思報效,自以尊周復雪爲己任,不顧國力之萎弱,吾勢之單寡,終始一心,如日星之昭,河漢之東,可質神明而無愧。噫,此實先正身親見之眞實模寫者也,考諸兩先正文集年譜,則自可昭然,臣等,豈敢誣乎?然則兩先正,眞是同功一體,一而二,二而一者也,以是臣而不得竝享於是君之廟庭,則寧有是理哉?蓋庭享之請,非今斯今,昔在二去庚申,故承旨臣李東溟,首陳宋浚吉庭享之疏,是則宋時烈在世時也。逮夫甲戌更化之後,以至今日章甫之疏,非止一再,而每輒竝擧而請之,則於此,亦足以大可見輿論之所在矣。至若先正臣文純公權尙夏之答文淸公臣金鎭圭書曰,〈二〉先生之於孝廟,一時遭逢,同爲同德之臣,則同配孝廟之庭,事理當然,其所稱二先生,卽指宋時烈·宋浚吉也。曾在肅廟庚寅,故相臣文敬公鄭澔,以副學,疏請竝享之意,則肅廟以宗廟體重爲難,而未嘗有兩先正取捨之意。又文正公臣李縡行狀中,有曰,廟庭從享之規,只取一人則已,旣無定限,則何敢於同心同德之地,有所取捨耶云云。考諸先輩之定論,參以際會之昭合,則當此追配之日,何可捨一而取一乎?向者學儒畿儒之疏,誠不知先輩之定論,而有此單請之擧,則臣等,竊不勝慨歎之至也。嗚呼,惟此兩先正,同進同退,竝趾聯武,同受薪膽之托,同抱弓劍之恫,而同泣日暮途遠之批,則凡於尊奉之節,宜無異同,而惟我孝宗大王,左周右召,如股如肱,邇英吁咈,同寅共濟,而及乎閟宮昵配之地,單擧而捨一,則安知無在天之靈,愀然興想,惕然起感,爼豆蒸嘗之際,侐然有少一之歎哉?然則在殿下繼述之道,政宜竝尊其人,竝隆其禮,使得竝享於聖祖之廟,使天下後世,曉然知聖祖得兩賢,與共國之偉烈,兩賢遇聖朝,贊大業之弘功者,豈非繼先王之志事,而光先王之聖烈耶?不然而徒事持重,使百世之下,或疑其際遇之輕重判異,倚之差等顯殊,則寧不有違於聖祖當日之意,士林大同之論也耶?此臣等之所大懼也。臣等,生長於兩先正杖屨之鄕,平生尊慕,竊譬於河南兩夫子,而以兩先正當日際遇,不得竝享於聖祖爼豆之庭,則輿情之鬱抑,厥惟久矣。今承先正臣宋時烈配庭之成命,則其欽仰感服,自陪他人,而兩先正之際遇樹立,不可異同,士林之自來公議,不可沮遏。是以臣等,不避勞苦,相率裹足,齊籲所懷焉。伏願殿下,體聖祖契合之無間,察先正功德之均齊,念一國公議之不可終拂,諒先輩定論之不可終違,特降竝享之命,以愈光孝廟之休烈,以益新一代之瞻聆,實世道之大幸,斯文之大榮也。臣等無任云云。答曰,省疏具悉。兩先正之同心同德,予非不知,而只以文正公追配者,予亦有深加商量者也。爾等退修學業。
丙申七月十五日,兼春秋張顯慶。
義禁府啓目,李敬倫照律啓。傳曰,功議各減一等。
丙申七月十五日卯時,望奠陪祭入侍時,都承旨洪國榮,左承旨李在簡,右承旨李義翊,左副承旨鄭民始,右副承旨金鍾秀,假注書柳孟養·徐龍輔,記事官卜台鎭·朴祐源,都廳李秉模,以次陪進。上自廬次詣殯殿中排設廳,視膳訖,行望奠。儀註上同上還廬次,諸臣以次退出。
丙申七月十五日辰時,朝上食陪祭入侍時,左副承旨鄭民始,假注書徐龍輔,記事官卜台鎭·朴祐源,以次陪進。上自廬次詣殯殿中排設廳,視膳訖,行朝上食。儀註上同上還廬次,承史以次退出。
丙申七月十五日辰時,上御廬次。右副承旨入侍時,右副承旨金鍾秀,假注書徐龍輔,記事官卜台鎭·朴祐源,以次進伏訖。命書傳敎曰,以習儀聞之,轝士軍隊伍,極甚不齊云,殊甚未安。明日習儀與正日無異,惕念擧行事,申飭轝士大將。命讀平安兵使報備局狀。上曰,崔東岳所爲,極爲無狀,此非但國家之財,卽生民之膏血也,如是則安有設置官帥之意乎?命書傳敎曰,平安兵使李國賢報備局狀辭,卽昨日監司狀啓中所無者,時兵使亦旣詳覈後報狀,則崔東岳,豈有發明之端?以此狀辭,添問目同爲嚴問,如不直招,依昨日下敎,加刑現招之意,嚴加鉤覈,初招後啓目入啓,本府姑勿罷坐,以待判付啓下,加刑更推事,分付。命退,承史以次退出。
丙申七月十五日巳時,上御廬次。禮判入侍時,禮曹判書徐命善,都承旨洪國榮,假注書徐龍輔,記事官卜台鎭·朴祐源,以次進伏訖。上曰,啓覆處所,將以何處爲定乎?命善曰,崇政殿西月臺似好矣。上曰,以此磨鍊儀註後,更爲入侍稟定,可也。命善先退。上曰,他承旨入侍。賤臣承命而出,與左副承旨鄭民始進伏。上曰,都承旨馳詣昌德宮,奉審以來。出榻敎國榮先退。命書傳敎曰,明日親押處所,以廬次門外爲之。又命書傳敎曰,明日習儀及正日謚冊寶內入內出時,左承旨·右承旨進去。命退,承史以次退出。
丙申七月十五日未時,上御廬次。藥房副提調持湯劑入侍時,副提調洪國榮,假注書柳孟養,記事官卜台鎭·朴祐源,醫官慶絢,以次進伏訖。絢奉湯劑進前,上進御。上曰,因山漸迫,又過望奠,廓然之痛,益復罔極,予近以身憊之特甚,五時祭奠,亦不得進參,尤切痛隕。國榮曰,孝思雖無窮,宗社之重,生靈之托,在殿下一身上,聖躬加意保護然後,上以慰慈殿慈宮之念,下以副百僚億兆之望,伏願抑哀自護焉。上曰,知申愛予之誠,雖甚多感,哀衷所發,不可自抑。命讀湖儒疏,賜批。上曰,明日三度習儀乎?國榮曰,然矣。命退去,諸臣以次出。
以上缺下載經夜於廟庭,至明遂行,此所謂有進無退然也。若大明之制,則發引在道,然後始以神帛朝祖,此則旣進而復退,其序倒置,又以神帛代柩,尤失禮意。夫柩,體魄之所安也,帛,魂氣之所棲也,今以帛代柩,則又非陰陽屈伸之理,然其所以爲此者,蓋出於棺柩之重,有難經宿於祖廟之庭。如以侯王之喪言之,自至尊以下,百官萬衆,有許多難便之勢,故有此代帛之文,其後丘氏,因以推之士民之禮,然要非古經之訓,朱子之禮也。此等之事,不如除去偏旁細節,一以古禮爲定,然後事歸一統,而無牽掣之端。臣之愚意,不如一循儀禮之文,奉梓宮朝廟如儀,此爲第一義,而況古之廟制,自天子七廟,至諸侯大夫,各有其數,每日各朝一廟,則天子七日乃偏,諸候五日乃偏,夫七日五日,七朝五朝,其所難行,豈不甚於一朝諸廟之位乎?然而聖人,不恤其難者,亦見其意義所存必可行者,不然則有一焉。臣竊謂此事,聖意所存,蓋出於喪事有進無退之說,然有進無退,雖是禮之大經,有退無進,亦一古禮也。檀弓曰,殷朝而殯於祖,周殯而遂葬,於此二者,可見其義,蓋若循古禮,則得進退先後之意,固無可議。若不得已循用皇明之制,則雖非儀禮之制,亦不失殷禮之意,以此論之,則諸臣所議,未爲全無所據,依而行之,亦一道也,然終不如直用古禮之爲允。臣昧於禮學,牽率爲對,惶恐無地,伏乞博詢而審處焉。參議臣林得浩,以爲臣本以魯莽,禮學空疎,詢問之下,不敢仰質,兢惶之忱,徒切于中。伏惟我先大王補編中所載之敎,雖出於大聖人盡禮之孝,而第其所掣礙之端,實如聖敎,我朝旣遵皇朝典禮,以大明會典觀之,朝祖禮,旣在於發引日,且成祖文皇帝已行之禮,備載於喪禮儀。依此行禮,似合儀節。如臣謏淺之見,無異於時·原任大臣獻議,而事係莫重典禮,惟在上裁。臣等之愚見如此,上裁,何如?傳曰,儒臣禮官,旣皆獻議,此是莫重之禮,更令大臣,指一稟處。
李在簡,以弘文館言啓曰,法講時進講冊子問議事,臣朴天衡,就議于領事及在外諸儒臣處,則領議政臣金陽澤,左議政臣金尙喆,右議政臣鄭存謙,皆以爲春秋·周易,俱是未及進講之書,於此二冊,若論其先後之序,則先究開物成務之方,繼以制事揆道之範者,已有先正已定之論。雖以聖學輯要讀六經法言之,可見其讀書次第,當爲先講周易,而繼講春秋,伏惟上裁云。吏曹參議臣宋德相,以爲今此筵講次第,係是聖學工夫之先後,以臣愚蒙,何敢妄論,而第竊嘗觀程·朱讀書次第,以易,先於春秋,我朝先儒臣李珥所論亦然。臣於此無容他議,臣不敢仰孤詢問之意,略陳淺見如此,伏惟上裁云。副護軍臣金亮行,以爲病勢危重,與昨無異,不得仰對云。副護軍臣洪啓能,以爲臣旣不敢以選籍中人自處,則凡係朝家問議,冒沒承當,自知萬萬無說,君命至於屢下,而株守終難變改,每煩王人虛辱,無任震悚俟勘之至云。持平臣兪彦鏶,以爲方患毒痁,委頓昏綴,不得獻議云。前別提臣金鍾厚,以爲臣於前夜,伏蒙禮官奉命,下問以大行葬禮中節文,而只得株守素規,不敢爲對,旋又經幄之臣辱臨,以詢進講書次第,區區迷執,旣與前無異,而半日之間,荐犯違逋,其爲孤負慢蹇大矣。伏地戰恐,惟俟重誅而已云。領事及儒臣之議如此,何以爲之?敢啓。傳曰,依儒臣議施行。
執義李一曾啓曰,妖宦壽賢之締結一種嗜利之凶徒,爛熳和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。洪述海,身爲方伯之任,犯贓之數,至於萬兩之多,道臣旣已査啓,王府亦已議讞,則其在國法,不可容貸也,明矣。今此酌處之命,雖出於我聖上好生之德意,贓律不可不嚴,王法不可不伸。請鏡城府定配罪人洪述海,依律處斷。元義孫,曾於湖南藩任也,其所貪汚,已著於本道査啓,而錢至十萬,米爲二萬,其在懲墨之道,決不可容貸。今此酌處之命,雖出好生之德意,三尺至嚴,豈可定配而止?請東萊府定配罪人元義孫,依律處斷。因山卜日,何等至重大至敬謹處,而罪人金曄,乃敢以羊刃等說,肆然及於奏御文字,殿下所以嚴斥之痛禁之者,可以見照燭奸狀,杜絶後弊之盛意,而及伏見該曹草記,則不過以詐不以實論,只施杖徒之律,失之太輕矣。請罪人金曄,嚴刑島配。往在癸巳,嶠嶺一路,最被旱澇,而尙州,以物衆地大之處,其所賙賑,非比他邑,而牧使鄭錫達,藉其勢焰之薰天,恬視餓殍之在地,尙州一境,冤聲載路。及其畢賑之後,其時監司金華鎭論賞之啓,則錫達善事賙飢,擢置一道之最,自備穀物,多至五百之數,惟彼錫達之罪,固不可勝誅,而按察一道之重寄,不思九重之倚畀,諂事厚賊,曲意承志,虛張無麪之穀物,敢邀莫重之恩資,苟非平日之蝨附,寧忍爲此哉?畢賑遞歸之日,乃以千包之穀,劃給錫達,以充錫達之私用,傳說喧藉,莫不唾鄙。噫,經筵淸選,備堂要任,何嘗髣髴於渠身,而歸卽見通,豈非厚事彼賊之明效耶?以此以彼,附麗逆謙,循私蔑公之狀,昭不可掩,當此次第鋤治之日,決不可置而不論,請戶曹參判金華鎭,遠地定配。先正臣宋時烈,綴食文廟,追配廟庭,則前後誣辱先正者,雖不能一一追討,而如尹尙通者,以道峯院任,當先正黜享之時,至有藁索曳版之擧,渠身爲士子,若有一分人心,則豈忍爲此?士林之間,傳說至今,尙爲之扼腕裂眦,其在懲惡討凶之義,斷不可以其身故而置之。請故縣監尹尙通,亟施追奪之典。洪龍漢,以麟漢之弟,諂事厚謙,至於約婚,則其聲勢之相援,情迹之相關,推此可知。當此鋤治黨與之時,不可置之於輦穀之下,請副司直洪龍漢,遠地定配。國朝用人,惟在科目,而試取之不公,莫有甚於乙未五月庭試,榜眼一出,國言喧藉,物情之駭惋,久而未已,日昨儒臣疏果出矣。其在嚴科場重選擧之道,不可以時月之稍久,置而不論,請罷乙未五月庭試榜,當該主試,照律勘處。副護軍徐有大,賦性濫猾,行己悖惡,操弓之日,已作逆麟之私人,制閫之初,又爲賊謙之密客,䭾載善事,百般納媚。此猶不足,結婚泰淵,轉成固結之計,綢繆之跡,昭不可掩。請徐有大,爲先刋去於亞將兵閫之望,仍施定配之典。尹彝復之犯贓多少,姑舍勿論,其用計幻弄之狀,實終古贓吏所未有者。朝家懲貪之典,不用於彝復,則其可曰國有法乎?請鏡城府定配罪人尹彝復,依律處斷。答曰,不允。
吏曹判書李重祜,參判徐浩修等疏曰,伏以再昨政新除授校理宋煥億,卽本曹參議臣宋德相三寸姪,而臣等旣於政席,未達相避竝擬之啓,矇然備擬,至於受點,及見儒臣之陳章而後,始乃覺得,昏謬之失,於是著矣,玆敢相率請譴。伏乞亟命鐫遞,以安私分焉。答曰,省疏具悉。不過一時做錯,卿等勿辭察任。
副司直金相翊疏曰,伏以臣於日前諫臣申應顯疏,有不勝萬萬危怖者,略控懍蹙之衷,以俟斧鉞之誅,應顯引避之辭出,而其所爲言,益無紀極,莫非頂天履地之人,所可道所忍聞者,此何人哉,此何人哉?惟以臣疏之未及承批,姑且縮伏度日矣。踏下之命,出於曲庇,臣於是感惶抑塞,不知死所。噫,臣之前後所遭,雖不無大小輕重之別,究其歸趣,要不出撮合於洪鳳漢之黨,驅諸罔測之科,臣思之則心膽俱掉,言之則口吻先衊。然而區區此冤,若不一暴於天地父母之前,則雖以日月之明,亦何由而盡燭乎?臣猥以蟣蝨之賤,濫廁戚聯之末,鳳漢,視若姻婭之親,頗示慇懃之意,而臣家世寒素,性又狷滯,以其勢位隆赫,凌駕一世,誓不欲染跡當路之家,以爲沾唇於殘盃,炙手於餘焰之計,故中間數年,反致疑怒,至以爲可憎也無味也。蓋臣非弔慰,非朝體,則未嘗一造其門,故歸之疎慢,而目以可憎,凡於言論上下之間,未嘗一副其意,故歸之虛澹,而斥以無味,物色似若相近,而裏面轉益相遠,似此實狀,臣之儕流,莫不知之。逮至庚寅以後,聲罪致討,箚啓迭發,而臣未嘗叨言責之任,故特無論斷之跡,則彼於窮途寡助之際,乃欲與臣羈縻,內雖有許多膜子,外則用些少權數,輒以空禮虛待,向人每必加延譽,以不知者觀之,誠若相親,而稍知事情者,莫不竊笑。當此時,不知臣者,轉相揶揄,至有魚錫齡之疏,而其所謂趣權附勢,一年三通云者,旨意脈絡,顯有指目,蓋權勢,卽指鳳漢也,三通,卽指國子也,吏議也,副學也。凡此三通,臣雖無似,皆以久次,或通於鄭弘淳,或通於李益輔之手,此兩人者,何嘗與鳳漢相關,而受其指使也耶?此則擧世之所共知,臣不欲追辨,而大抵鳳漢貪權樂勢,蠹國病民之罪,姑勿論,頃年金龜柱疏中所條列者,何等罪案,而事係宮闈中酬酢矣。若使臣,親切洞曉如龜柱,則其所懲討者,豈後於龜柱哉?及夫今春鄭履煥疏批下後,其第三案叵測不道之說,彰著無餘,雖以我殿下議親之聖念,姑貸王章,顧臣私心痛切,不欲與之共天者,庸有極哉,而應顯之臚列臣者,雖若單指麟·厚而言,打東指西,閃忽籠罩,精神骨子,未始不與錫齡,相表裏。其用意之陰慘,造言之虛罔,胡至此極?嗚呼,議婚本末及麟賊事,臣之前疏,略已陳暴,而至於厚賊與養厚事,臣於厚賊,雖其奸竇未開,兇鄙未萌之前,直以地處之偪側,勢焰之薰灼,若將浼己,羞與識面,以至朝行公會之間,一未嘗與之接談矣。養厚忽於壬辰秋間,來見臣曰,近日臺啓中,如宋贊善事者,實爲可悶,而一處之意,必欲擔當彌綸,向善之誠,不可不知,如君輩,稍示許可之色,與之相關,則彼必隨事盡心,以效世道之責,豈不誠吾輩之幸歟,所謂宋贊善,卽明欽也,一處,卽厚賊也。臣答以彼若今番行一善事,明番行一善事,固可尙也,而我則年來杜門屛跡,漸謀歸休,朝廷得失,言議可否,無足比數於其間,則相關一款,不惟不能,又是行不得之事。養厚於是,雖知落落難合,而特以駔儈手段,作用入微,一月或一來,數月或一來,來必言之,言必拒之,渠亦決知其無可奈何而後,遂不敢復言者,又已數年矣。儕友之知此狀者,至以堅壁不出目之,此則養厚尙在地上,一鞫可判其虛實。若有毫分差爽者,臣請先伏欺君之誅,焉可誣也?大抵人之遭彈,從古何限,而時移事冷之後,率不能一向自劃者,誠以君命不可久違,私義有難固守也。臣雖愚迷,尙亦知此,而惟其六年屛蟄,不敢爲榮進之計者,只以厚賊在耳。何者,當其時也,厚賊之氣焰,何如,厚賊之威福,何如?箝制一國,靡哲不愚,臣旣忝居宰列矣。三司言議之地,選部政注之間,不入此賊之範圍,則軀命不可保也,甘受此賊之脅持,則名節不可全也,反復思惟,去就斯決。陳賀動駕,不敢懸病,府坐曹衙,一未仕進,粵自先朝,屢勤飭敎,行遣之罰,臨門之命,亦旣備經,逮至聽政之初,又被置對之令,責旨截嚴,罔非人臣所不敢聞者,至今追思,惶懍欲死。臣固當將此危苦之情,備陳爰辭之中,而厚賊未祛,積畏在心,終未免草草納供,事欠白直,情實悲苦,天日在上,公議在傍,臣何敢復事煩複乎?噫嘻,招呼不逞,果在何時,作爲窩主,又指何事,而如此題目,容易橫加於人者,抑何心哉?諸賊之千兇萬惡,亶出於患得患失,而如臣者,抵死歛退,一味打乖,則向背牴牾,臭味懸絶,行路面目,楚越肝膽,未足喩其不相干也。嗟乎,臣負此罪名,何可一日立於天地之間乎?瀆擾嚴廬,極知萬萬悚蹙,而竊伏惟念新化方暢,無物不遂,聖鑑孔昭,無微不燭,臣亦陶甄中一物耳。疾痛之急,不得不冒萬死仰首鳴號。伏乞聖明,哀之憐之,特垂容光之照,俾雪覆盆之冤,千萬至幸。臣於自鳴之章,何暇及他,而頃在憲職,請麟·厚兩賊之明正典刑者,非止賜死,而以千古所無之惡逆,終逭顯戮,至於孥籍之典,尙未準請,其可曰國有法乎?伏願殿下,快揮乾斷,亟允三司之請,以塞亂逆之源,以泄神人之憤焉。答曰,省疏具悉。知面不知心,古語旣云,何咎乎憲疏之不知卿心乎?卿其勉哉。
校理宋煥億疏曰,伏以日月迅邁,因山倏迫,臣民哀慕,益切罔極。伏惟我殿下,撫時號殞,當復何如哉?仍伏念亂臣賊子,從古何限,而豈有若近日諸逆者哉?倘非我殿下至聖孝神,克明克斷,則宗社之保有今日,誠未可知。臣奉讀日前所下綸音,想聖躬之屢經艱危,不覺體粟而淚逬,念彼賊之肆行凶惡,繼以髮豎而牙咬也。今幸王章載伸,義理粗明,而顯戮未擧,尙切神人之憤,孥典久靳,大違懲討之義。況其窩窟未破,根本自在,國家之憂,不待智者,而已凜然以寒心矣。顧臣於此,曾有所論列,而不少採納,則言亦支離,跡又臲卼,論思一步,便成鐵限,今此恩除之下,寧有一分堪承之望乎?況臣向入臺地,醜拙畢露,大僚斥之以年少,都憲目之以妄率,譏誚備至,凌踏無餘。臣於是乎上不見孚於君父,下不見重於同朝,今雖欲憑恃寵靈,冒沒彈冠,而其於羞當世而辱朝廷,何哉?義分雖重,廉防亦大,天牌之下,自犯違逋,臣罪至此,誠合萬死。抑臣又有萬萬難冒之義,臣之三寸叔德相,方帶三銓之任,則臣之不當備擬,在法則然,而銓曹失於照檢,乃有此除,此則雖無情勢之如右所陳,其必遞而不可仍據也,明矣。伏乞天地父母,俯賜鑑諒,亟命鐫遞臣職,以安私分,以存公格,千萬幸甚。踏啓字
丙申七月十六日卯時,上詣殯殿。三度習儀入侍時,左副承旨鄭民始,假注書徐龍輔,記事官卜台鎭·朴祐源,以次陪進。上具衰服,自廬次,詣殯殿板位上,西向跪,俯伏哭。摠護使都監堂郞以下,奉神輦詣殯殿,上俯伏〈哭〉哀慟不已。摠護使金尙喆進前曰,日月流邁,今當三度習儀,臣民呼慟,曷有其極,而第伏念帝王之孝,異於匹庶之孝,殿下一身,宗社係焉。惟當抑情節哀,上以慰祖宗陟降之靈,下以答中外臣民之望,豈可一向過毁,反以傷聖孝乎?上不答,俯伏悲泣。尙喆曰,殿下不爲抑哀,若是過毁,獨不念宗社生靈乎?且今習儀時刻已迫,伏望少加寬抑,勉循禮制焉。上曰,日月如流,遽當三度習儀,崩隕抑塞,尙何可言?尙喆曰,轝士大將,不可不兼帶捕將,然後當有紀律,而轝士大將李敬懋,方無兼帶之職,多有苟艱之端,何以爲之乎?上命書傳敎曰,摠護使旣奏,捕盜大將李漢膺改差,其代轝士大將李敬懋,口傳卽爲擬入。尙喆曰,習儀時刻已到,今方奉神轝離發矣。上曰,唯。上俯伏哭。尙喆等奉神輦進發。上止哭,還廬次,承史以次退出。
丙申七月十六日辰時,上詣崇政殿東月臺,親押入侍時,都承旨洪國榮,左承旨李在簡,左副承旨鄭民始,右副承旨金鍾秀,假注書徐龍輔,記事官卜台鎭·朴祐源,以次侍立。上出資政東挾門,乘輿詣崇政殿東月臺,降輿就板位。上南向立,在簡奉祝趍進。上降板位,南向跪,在簡準祝訖,奉祝進前。上親押,在簡奉祝趍出。鍾秀進前曰,殿座體重,侍衛之班,尤宜嚴肅,而兵曹判書具善復,私語聲高,事極未安,從重推考,何如?上曰,依爲之。出擧條上乘輿入資政門,諸臣以次退出。
丙申七月十六日巳時,上御興政堂。都承旨入侍時,都承旨洪國榮,假注書徐龍輔,記事官卜台鎭·朴祐源,以次進伏訖。上曰,禁軍一員,馳詣習儀所,神輦方到何處事知來傳語,亦爲催促事,分付。命讀各道狀啓,又命讀宋煥億·李重祜疏,賜批。上曰,俄者奉命禁軍回來與否,知入。賤臣承命而出,還奏曰,禁軍今始入來,而神輦方離發路祭所云矣。上曰,騎馬一匹立之。上〈曰〉,注書柳孟養,進詣習儀所,神輦方到何處事知來。命退,承史以次退出,
丙申七月十六日午時,上御廬次。摠護使·都廳郞廳入侍時,左議政金尙喆,都廳郞廳徐有防,右承旨李義翊,假注書徐龍輔,記事官卜台鎭·朴祐源,以次進伏訖。尙喆曰,日月易邁,因山習儀已過,臣民呼慟,曷有其極?日氣極熱,聖體,若何?上曰,罔極之慟,尙復何言?尙喆曰,王大妃殿氣候,何如?上曰,一樣。尙喆曰,惠慶宮氣候,何如?上曰,一樣。今日則轝士軍,無亂雜之弊乎?尙喆曰,今日整齊矣。上曰,返虞時,有行帷帳乎?,有防曰,考之庚子·甲辰謄錄,則不用行帷帳矣。上曰,今番亦依此擧行,可也。命退,諸臣以次退出。
丙申七月十六日未時,上御廬次。藥房提調持湯劑入侍時,提調徐命善,左承旨李在簡,假注書柳孟養,記事官卜台鎭·朴祐源,醫官慶絢,以次進伏訖。絢奉湯劑進前,上進御。在簡曰,儀註有稟定事,而禮判今方入侍,故敢達矣。十八日請謚宗廟祭,前一日受香,載於儀註,而再明日冊寶內出時,領議政,旣以獻官受香,復爲入來陪進,有所掣礙矣。禮曹判書徐命善,曰,此是陪進冊寶後行事之酌獻禮,則似當於伊日受香矣。上曰,當日受香,可也。出擧條命善曰,延福殿追崇上冊寶時,親察齋戒,當爲磨鍊,而取考前例,則太廟追上尊號時親祭齋戒,以大祭例擧行,今番則何以爲之乎?上曰,依太廟例擧行,可也。命善曰,然則誓戒,當在卒哭前,似有掣礙之端矣。上曰,誓戒,以權停例爲之,可也。命善曰,景慕宮上冊印時親祭齋戒,當用五日之制乎?上曰,依宮園儀所載擧行,可也。出擧條上曰,請謚傳香,當日爲之。出榻敎命退去,諸臣以次出。
丙申七月十六日酉時,上御廬次。右副承旨入侍時,右副承旨金鍾秀,假注書柳孟養,記事官卜台鎭·朴祐源,以次進伏訖。上命讀金相翊疏。上曰,同副,何時入來云乎?鍾秀曰,未聞其遲速矣。命書傳敎曰,同副承旨兪彦鎬,催促上來事,下諭京畿監司。上曰,進講周易,勿爲新印,以館藏本取用,開講不遠,懸吐時,依古例諸玉堂牌招,會同擧行事,分付。出傳敎上曰,承旨房依前。出傳敎命退去,諸臣以次出。
丙申七月十六日酉時,上御廬次。禮判入侍時,禮曹判書徐命善,都承旨洪國榮,假注書柳孟養,記事官卜台鎭·朴祐源,以次進伏訖。上命書傳敎曰,前摠戎使李柱國敍用,復授前任,牌招傳授密符。上曰,今日習儀,無雜亂之弊乎?命善對曰,整制矣。上曰,今則無稟定之事乎?命善曰,別無稟定者矣。命退去,諸臣以次出。
上在慶熙宮泰寧殿南行閣廬次。
下直,安州牧使李宜寬。
藥房都提調鄭存謙,提調徐命善,右承旨李義翊啓曰,伏未審日間,聖體,若何?臣等今日,率諸御醫趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。入侍。
大殿惠慶宮,中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
王大妃殿·惠慶宮·中宮殿,藥房口傳問安。答曰,知道。
傳于鄭民始曰,領議政金陽澤,左議政金尙喆,右議政鄭存謙,依下敎來待矣。
鄭民始啓曰,大臣·都監堂上入侍。
傳于鄭民始曰,國葬都監堂上留待。
傳于李在簡曰,三司諸臣,齊會聽批。
傳于鄭民始曰,藥房入侍。
李在簡,以山陵都監京郞廳摠護使意啓曰,今此陵上浮莎所被處,四面周遭,極其浩大,以初劃送本軍,無以及期完役,而無他推移之路,坊民餘數中,量宜加定出送之意,分付漢城府,何如?傳曰,允。
大司憲李世澤,司諫金普淳,執義李一曾,掌令尹在醇,副校理李儒慶,正言姜,修撰朴天衡,副修撰沈豊之啓曰,文女,敢以後宮,締結逆相,潛懷篡奪之心,肆行危逼之計,究厥情狀,罪關宗社,惡極天地,千剮萬戮,猶不足以少洩神人之憤,則豈可安置城外而止?請文女,按律處斷。厚謙母子,前後聲討,已盡其窮凶極惡之罪,凡在血氣之倫者,莫不切齒痛心,而其內外相應,排布經營,潛售兇鄙,危逼聖躬者,莫非其母之爲窩主,而厚謙雖命置法,其母則尙逭王章,輿情憤鬱,久而益激,請厚謙母,依律處斷。付處罪人申晦,以當國首相,不思報效之道,乃反專事貪饕,市權趨勢,締結厚謙,百計敎誘,助成驕恣之氣焰,馴致滔天之罪惡者,莫非此人挑發慫惥之致也。當此厚謙置法之日,爲其黨與者,次第鋤治,則特以位在大官,尙今倖逭者,其可曰國有法乎?且其不盡終事之誠,幾僨莫重之事者,尤是不可容貸者,豈可付處而止?請付處罪人申晦,亟施遠竄之典。昨冬國家安危之機,至今追思,尙覺懍然。苟有體國大臣,則雖非上敎,固當直請聽政,而伊時首相韓翼謩,罔念國勢之岌嶪,不體上敎之懇惻,徒事彌縫,不卽奉承,使宗國大計,幾致難言之境。罪負至重,不可容貸,薄勘來幾,爵秩如故,物情駭惋,久而不已,而至於今日,公議轉激,削黜之罰,不足以少贖其罪,請門黜罪人韓翼謩,中道付處。麟·謙兩賊,卽振古所無之惡逆,旣施一律,則孥籍一款,自在應行之典,連日合辭之請,不惟不賜允許,批旨及傳敎下者,每示欲停之意。臣等雖甚愚迷,豈不知聖意之攸存,而第殿下所欲伸者,私恩也,臣等所爭執者,公法也。法者,天下之平也,雖以人主之尊,一或低仰於其間,則其流之弊,必至於國不爲國,且爲執法之臣,承順上意,輒屈公法,則其可曰國有臣乎?以此以彼,兩賊當施之律,決不可容貸,請麟漢·厚謙,亟施拏籍之典。答曰,不允。拏籍事,卿等雖是,三司亦是今日之臣子也。予之向日下敎於三司者,卿等知予欲以私恩屈公法乎?義理之分而忠逆所係,予亦知其可嚴而不可寬也。卿等之停孥籍之啓,卿等豈或認以爲緩乎?予意亦不在於卿等之所量者,予不欲索言,反損義理,卿等擇之。
大司憲李世澤,司諫金普淳,執義李一曾,掌令尹在醇,正言姜啓曰,亂逆何代無之,而豈有如文女·聖國·尙魯之窮兇極惡者哉?臣等伏見傳敎下者,益知其所不知,尤不勝心寒骨責,繼之以沬血飮泣。戮尸之典,於聖國·尙魯,實爲當律,而旣有先大王禁令,則臣等雖不敢直請,至於逆種之只施爲奴,尙容覆載之間者,未免失之太寬,亂臣賊子,亦無所懲畏,輿情齊憤,久而愈激。請聖國,尙魯諸子,亟施當律。尹養厚之於厚賊,締結綢繆之狀,固已狼藉難掩,而到今彰著之罪犯,尤有所萬萬驚憤者,其窮兇情節之究覈處斷,不容少緩。請巨濟府荐棘罪人尹養厚,亟令王府,拿鞫嚴問,快正王法。今番獄事,商輅·善海之書札中兇書悖說,實是亘古所無之逆節,而趾海·纘海之爛熳同情,渠旣自服,則今此酌處之命,實爲失刑之大者。請穩城府定配罪人趾海,黑山島定配罪人纘海,更令王府,拿鞫嚴問,快施當律。敬彬·成運之與若淵·相簡,爛熳綢繆之狀,旣已畢露於諸賊招辭中,而抵賴不服,未施當律,揆以王法,失之太寬。請薪智島定配罪人敬彬,熊川縣定配罪人成運,亟令王府,更爲拿鞫得情。尹象厚之宗廈復出之說,旣已面質見屈,則難免自做之歸,況渠以養厚之兄,同惡相濟,則以此以彼,決不可放歸而止。請還寢尹象厚放歸田里之命,仍施絶島定配之典。答曰,不允。
掌令尹在醇啓曰,妖宦壽賢之締結一種嗜利之兇徒,爛熳和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。洪述海,身爲方伯之任,犯贓之數,至於萬兩之多,道臣旣已査啓,王府亦已議讞,則其在國法,不可容貸也,明矣。今此酌處之命,雖出於我聖上好生之德意,贓律不可不嚴,王法不可不伸。請鏡城府定配罪人洪述海,依律處斷。元義孫,曾於湖南藩任也,其所貪汚,已著於本道査啓,而錢至十萬,米爲二萬,其在懲墨之道,決不可容貸。今此酌處之命,雖出好生之德意,三尺至嚴,豈可定配而止?請東萊府定配罪人元義孫,依律處斷。因山卜日,何等至重大,至敬謹處,而罪人金曄,乃敢以羊刃等說,肆然及於奏御文字,殿下所以嚴斥之痛禁之者,可以見照燭奸狀,杜絶後弊之盛意,而及伏見該曹草記,則不過以詐不以實論,只施杖徒之律,失之太輕矣。請罪人金曄,嚴刑島配。往在癸巳,嶠嶺一路,最被旱澇,而尙州,以物衆地大之處,其所賑,非比他邑,而牧使鄭錫達,藉其勢焰之薰天,恬視餓殍之在地,尙州一境,冤聲載路。及其畢賑之後,其時監司金華鎭論賞之啓,則錫達,善事賙飢,擢置一道之最,自備穀物,多至五百之數,惟被錫達之罪,固不可勝誅,而按察一道之重寄,不思九重之倚畀,諂事厚賊,曲意承志,虛張無麪之穀物,敢徼莫重之恩資,苟非平日之蝨附,寧忍爲此哉?畢賑遞歸之日,乃以千包之穀,劃給錫達,以充錫達之私用,傳說喧藉,莫不唾鄙。噫,經筵淸選,備堂要任,何嘗髣髴於渠身,而歸卽見通,豈非厚事彼賊之明效耶?以此以彼,附麗逆謙,循私蔑公之狀,昭不可掩,當此次第鋤治之日,決不可置而不論,請戶曹參判金華鎭,遠地定配。先正臣宋時烈,綴食文廟,追配廟庭,則前後誣辱先正者,雖不能一一追討,而如尹尙通者,以道峯院任,當先正黜享之時,至有藁索曳版之擧,渠身爲士子,若有一分人心,則豈忍爲此?士林之間,傳說至今,尙爲之扼腕裂眦,其在懲惡討兇之義,斷不可以其身故而置之。請故縣監尹尙通,亟施追奪之典。洪龍漢,以麟漢之弟,諂事厚謙,至於約婚,則其聲勢之相援,情跡之相關,推此可知,當此鋤治黨與之時,不可置之於輦轂之下,請副司直洪龍漢,遠地定配。國朝用人,惟在科目,而其試取之不公,莫有甚於乙未五月庭試,榜眼一出,國言喧藉,物情駭惋,久而未已,日昨儒臣疏果出矣。其在嚴科場重選擧之道,不可以時月之稍久,置而不論,請罷乙未五月庭試榜,當該主試,照律勘處。副護軍徐有大,賦性濫猾,行己悖惡,操弓之日,已作逆麟之私人,制閫之初,又爲賊謙之密客,䭾載善事,百般納媚。此猶不足,結婚泰淵,轉成固結之計,綢繆之跡,昭不可掩。請徐有大,爲先刋去於亞將兵閫之望,仍施定配之典。尹彝復之犯贓,吏所未有者,朝家懲貪之典,不用於彝復,則其可曰國有法乎?請鏡城府定配罪人尹彝復,依律處斷。答曰,不允。
持平兪彦鏶疏曰,伏以皇天降割,我大行大王,遽爾上賓,窮深甿隷,莫不奔走悲慕,糞土賤臣,亦化育中一物耳,秪自北望長號,摧隕罔極而已。誠不自意繼明之初,首加甄拔,特降恩旨,以臣爲司憲府持平,使之乘馹上來者,臣伏地驚惶,不省所以自措也。噫,人雖至愚,自知則明,天雖至高,其聽則卑,臣苟自以疎遠賤微,而不一陳暴其空疎實狀,祈免誤恩,則是臣自外於仁覆,而益重其欺世盜名之罪。故輒忘其犯義侵分,冒萬死言之,以冀聖明之垂察焉。臣受質最下,百不猶人,早慕祿利,久事功令,畢境無成,中嬰奇疾,月增歲加,今則奄然癃廢樣子矣。蓋疾祟全在心部,有思輒致挑動,惟省事息慮,可以耐住,故應擧之行,不爲止而自止,爲貧之仕,故自力而無望,因循廢弛,遂成枯落,則是臣於科宦,初非不屑而然也。自是杜門深伏,專意養病,抱愚守拙,期終餘年,於是,人或意其有不仕之高,自修之實,朋儕游談之誤〈傳〉,轉而厚誣朝廷,遂至有雷肆之通擬,是何曾夢寐之所及哉?迺者我殿下,新服厥命,敷求俊彦,思與共釐,而特以臣曾在先朝,濫擬抄選之職,故不復察其能否,施之以不敢當之新命,有若待夫眞箇山林高蹈之士者然,汙墻之文繡,土缶之龍鏤,未足喩其不稱也。噫,萬化更始,人心顒望之際,用人之道,尤不可以一毫不審者,此朱子告其君之辭也。臣旣自知其實無寸長可取,以當聖簡之萬一,而虛辱隆眷,惶愧欲死,況又敢以萬不近似之身,昧分貪榮,肆然冒進,以駭四方之瞻聆,而累一初之淸明乎?且臣竊伏聞向者臺臣,有論中批之違式者,殿下嘉納其言,甚盛德也。今臣一箇白徒,而臺憲之除,出於特恩,擧非僉諧,事殊恒例,此又臣難冒之一端也。臣有九耋偏母,老病淹潛之中,添得別疾,見方沈劇,臣亦久患毒痁,委身牀席,尤無離側趍朝之望,而惟玆人器之不相當,名實之不相符,所關非細,引義爲重,故至於情私之難强,則有未暇悉陳焉。倘蒙聖上,察臣所辭,非循例套,將臣新授職名,亟行鐫免,得以全愚守分,則實天地曲遂之仁也。臣無任瞻天望聖屛營祈懇之至。答曰,省疏具悉爾懇。崇儒重道,卽我朝家法,而矧予嗣服之初,所以與共圖理者,當須巖穴讀書之士,而爾之問學之造詣,予所熟聞,臺閣新除,意豈徒然?一時美恙,自可蘇健,酷暑已退,新涼乍生,政宜登途,爾其亟回遐心,庸副予延佇之望焉。仍傳曰,此批答,史官傳諭于持平兪彦鏶處。
丙申七月十七日辰時,上御廬次。藥房入診入侍時,都提調鄭存謙,提調徐命善,左副承旨鄭民始,假注書柳孟養,記事官卜台鎭·朴祐源,醫官慶絢·吳道炯·徐命緯,以次進伏訖。存謙曰,日間聖體,若何?上曰,一樣矣。存謙曰,王大妃殿氣候,若何?上曰,平安矣。存謙曰,惠慶宮氣候,若何?上曰,近日則稍差勝矣。上曰,時任大臣入侍事,遣史官傳喩。出傳敎存謙請診候,上曰,置之。上曰,度支水部,非不足也。別設都監者,當初法意,欲其專意於擧行之事而然也。今番都監,幾皆無頉,其所不察,未有甚於國葬都監,分置三房,習儀三度之果安在哉?莫重習儀,則宮人隨駕於大行輦後,此是國朝以來所未有之事,冊寶內入,則前期御覽後,期日上謚,而該都監,今日欲爲奉安於殯殿,此亦無稽之禮也。以至輪輿及其他以予所知者言之,凡所擧行,太不成樣,外此安知無正日紛撓之弊乎?堂上或有新差,或有膠擾他役者,勿論都廳,從重推考,三房郞廳,竝傡越捧一等。出傳敎上曰,政院,號令百司之地,吏隷,反不如春坊吏隷之幹事與號令,若此而命令何以頒布,各司何以警畏?前後申飭,非止一再,而又復如前,此後自本院,各別申飭,俾勿如前。出傳敎命都提調·提調先退。上曰,先朝庚申年上冊寶於慈殿之時,冊寶內入,以其殿庭之或有沾濕之慮,此後幄次,設於殿內,伊後每遵此例,故殿內奉安時,亦有自內親臨奉審之例。以予所仰覩者言之,曾予前後冊封時冊印,亦用此例,然則冊寶之奉安徑夜一也,況又有丁丑謚冊寶已例乎?以傳敎之不載都監儀軌,都監托說,而此則不然。若不載於都監儀軌而不知,則丁丑年,亦何以知之乎?卽是下吏不善擧行之致,堂郞何以知之?所幹事下吏,令攸司科治。出傳敎命退去,諸臣以次出。
丙申七月十七日巳時,上御廬次。時任大臣·都監堂上同爲入侍時,領議政金陽澤,左議政金尙喆,右議政鄭存謙,都監堂上蔡濟恭·李重祜·李徽之,左副承旨鄭民始,假注書徐龍輔,記事官卜台鎭·朴祐源,以次進伏訖。陽澤曰,日氣極熱,聖體,若何?上曰,一樣。陽澤曰,王大妃殿氣候,何如?上曰,一樣。陽澤曰,惠慶宮氣候,何如?上曰,一樣。上曰,都監堂上,明日哀冊奉安時,似當入來,姑爲退出,可也。濟恭·重祜·徽之先退。陽澤曰,誌文草圖書,有略干改書處,而書寫官洪文海有頉,當初實差尹尙東,曾雖有故,今則無頉,似當還差書出矣。上曰,依爲之。出擧條陽澤曰,因山不遠,卿宰罷散人敍用,使之參班,何如?上曰,依爲之。出擧條陽澤曰統制使李邦綏,以三南水操,有所狀請,而湖西水操,頃日旣有特敎停操之命,此外兩南水操,依定式當設行,而本營舟師,則來月二十日設操,師期不遠,似當郞速稟旨分付,故敢達矣。上曰,依爲之。出擧條上曰,雖如注書之微末庶官,卽他日公輔之階梯,則只以聰明取之,殊非用人之道,其所自負,止於聰敏,則亦非長遠之器也。昔李沆,請勿用新進浮薄之徒,浮薄,卽聰敏之類也,於微官不可,況籌司重任乎?大臣今適入侍,予之心曲,當悉諭矣。頃者領相所奏年少聰敏之言,予於其時,終日不豫矣。雖未知大臣薦剡之意何在,而朝廷之上,若只取聰敏之人,則其朝廷,當如何哉?且備堂之任,非徒按簿書而已。若只按簿書,則一書吏足矣,安用備堂爲哉?知申體雖小矣,局量之大,予亦自以爲不及。其勳勞未著之前,卿等之不知,容或無怪,而頃日帳殿,旣諭其保護扶社之忠,則今反以聰敏目之者,子實未曉也。年少聰敏,不過譯舌輩之題目,其餘則雖醫官,旣在保護之地,則不可徒取聰敏之人矣。知申之初入宮官也,每以直言箴規,故初則予亦苦之矣。及其久而見之,果以至誠輔予,至有今日,莫非知申之功也。予之於知申,殆同草昧君臣,方倚之以社稷之重矣,領相年少聰敏之說,實未可曉也。頃日右相入侍,已諭予意,而雖中官輩,聰敏之類,予常揮之不近,豈可以此目,擬議於籌司之任乎?領相所言,若謂之此目,稱當於此人,則實是念外,若謂之予所倚任者只是聰敏之人,則予實歉然,於此二者,心切惑焉。此莫非予誠意未孚之致,自今予當加勉矣。陽澤曰,頃者略聞其槪,而筵話嚴祕,未得其詳矣,今此洞諭,實不勝欽仰感激之至。其時臣氣甚不平,昏眩發作,語言謇澁,自不覺所奏歸趣如何,致有此事,惶恐之極,尙何盡達?幸賴聖明,洞諭于臣,臣雖被罪,亦無恨矣。雖極猥越,而請陳其顚末矣。臣以知申年少之故,初未相知,及其登科之後,始爲往見,已知其可用之人,而自夫翰注之時,知其識慮極爲不凡,人品亦甚白直。古語云,長不滿七尺,心雄萬夫,漢之張良,我朝之李德馨,亦有之矣。今此知申籌司之任,臣固留意已久,而其三才,以愛惜之意,力加挽止,故趑趄未卽奏達矣,致此失着,惶恐惶恐。上曰,若以白直許之,則今世白直之人,似多有矣。至於知申,卽予社稷之臣,徒以白直許之哉?陽澤曰,臣素知此人之實合大用,而頃日帳殿聞下敎之後,益知此人之功存社稷,故擢用之請,尤爲懇急,其叔挽止之意,亦不暇顧,果有所奏,而薦進旣緩,辭亦不能達意,惶悚之餘,亦以未卽提奏爲恨矣。上曰,非也。予豈以早不薦奏責卿乎?君臣之間,貴相無隱,故如是洞諭,而自聞向日筵奏,心甚訝惑,更聞卿言,似由痰病而然也。痰結胸膈,例有昏眩之症矣。大臣先退。上曰,摠護使,更爲入侍。賤臣承命而出,與摠護使金尙喆進伏。上曰,明日陪進,百官同參乎?尙喆曰,然矣。上曰,向於右相入侍,已諭予意,領相年少聰敏之說,豈不異哉?尙喆曰,向日領相,未及與臣等相議,直爲入侍,辭不達意,致此失着矣。命退,諸臣以次退出。
丙申七月十七日申時,夕上食陪祭入侍時,右副承旨金鍾秀,假注書徐龍輔,記事官卜台鎭·朴祐源,都廳李秉模,以次陪進。上自廬次,詣殯殿中排設廳,視膳訖,行夕上食。儀註上同上還廬次,諸臣以次退出。
丙申七月十七日申時,上御廬次。藥房提調持湯劑入侍時,提調徐命善,左承旨鄭民始,假注書柳孟養,記事官卜台鎭·朴祐源,醫官慶絢,以次進伏訖。絢奉湯劑進前,上進御。上命書傳敎曰,春秋奉審,旣有受敎定式,義烈墓旣已奉審,靖嬪墓右承旨,義烈宮左承旨,奉審以來。命退去,諸臣以次出。
丙申七月十七日酉時,夕奠陪祭入侍時,右承旨金鍾秀,假注書徐龍輔,記事官卜台鎭·朴祐源,都廳李秉模,以次陪進。上自廬次,詣殯殿中排設廳,視膳訖,行夕奠。儀註上同上還廬次,諸臣以次退出。
上在慶熙宮泰寧殿南行閣廬次。
自昧爽,有霧氣。
金鍾秀啓曰,大司憲李世澤,執義李一曾,掌令尹在醇箚批未下,掌令尹弼秉,持平朴聖泰呈辭,持平兪彦在外,今日監察茶時之意,敢啓。傳曰,知道。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
傳于李義翊曰,安州牧使留待。
傳于鄭民始曰,騎馬一匹立。
李義翊啓曰,京畿監司鄭光漢,依下敎來待矣。
傳于李在簡曰,此非用藥之時,而朝已受香,尙未禮畢,將至自朝及闇之歎,政政知入。
傳于李在簡曰,畿伯,使之明日來待。
李在簡啓曰,同副承旨兪彦鎬,自鄕上來云,卽爲牌招,何如?傳曰,允。
傳于李義翊,以宣惠廳言啓曰,賞格不足之數,減之又減,木七同,布五同,紬一同,兵曹·惠廳間,量宜上下,今日內入于廂庫事,傳敎,而惠廳,與經費司有異,貢價上下之外,元無他般需用之例,惠廳分排之數,令戶曹一體擧行,何如?傳曰,允。
傳于李在簡,以義禁府言啓曰,因刑曹啓目,徐有祜拿處事,判下矣。徐有祜,今方待命於本府,卽爲拿囚之意,敢啓。傳曰,知道。
傳于鄭民始,以司僕寺官員,一二提調言啓曰,濟州出來後運各樣進上馬一百八十八匹內,年例進上馬二匹,正朝進上五匹,兵曹別啓請山屯馬二十八匹,凶咎駑駘馬二匹,竝三十七匹致敗渰斃,五匹船中故失,二匹龍仁病留,一匹廣州病留,二匹果川病留除,實上納年例進上馬六匹,誕日進上馬二十匹,冬至進上馬二十匹,正朝進上馬十五匹,山屯馬六十二匹,凶咎駑駘馬十八匹,合一百四十一匹,禾毛色別單書入之意,敢啓。傳曰,知道。
李義翊啓曰,以同副承旨兪彦鎬牌不進罷職傳旨。傳曰,只推。待開門更爲牌招。
傳于洪國榮曰,副提調,持加減心醫湯入侍。
傳于洪國榮曰,史官一員待命。
傳于金鍾秀,以御營廳言啓曰,武德門東邊宮墻頹毁處,今已畢築,把守軍,今日爲始撤罷之意,敢啓。傳曰,知道。
傳于洪國榮曰,明朝國葬都監堂上,都廳改建堂上,使之來待。
傳于洪國榮曰,禮判,待明朝入侍。
丙申七月十八日卯時,朝奠陪祭入侍時,右承旨李義翊,假注書徐龍輔,記事官卜台鎭·朴祐源,都廳李秉模,以次陪進。上自廬次,詣殯殿中排設廳,視膳訖,行朝奠。儀註上同上還廬次,諸臣以次退出。
丙申七月十八日巳時,上御廬次。戶房承旨入侍時,左副承旨鄭民始,假注書徐龍輔,記事官卜台鎭·朴祐源,以次進伏訖。上曰,中官越捧傳旨及都廳推考傳旨,尙不書入,此何事也?注書知入,守廳注書推考。賤臣承命而出,還奏曰,越捧本無傳旨,都廳推考傳旨,昨已書入云矣。上曰,然則注書推考下敎,勿施。命書傳敎曰,各道道臣,因山時境上待候置之,今秋謁陵,亦依此擧行事,卽爲分付。又命書傳敎曰,破殯後,慈殿各樣賞格,頃日戶判入侍,旣有下敎,而昨日始見慈殿書出撥記,當初所量,太半不足。聞前例,大殿各樣賞格亦然云,當此經費告乏之時,極可悶也。白木一同,木七同及布三同,紬三同,自戶曹上下,其餘不足之數,減之又減,木七同,布五同,紬一同,兵曹·惠廳間,量宜上下事,分付,皆令今日內入于廂庫。勿出朝報上曰,安州牧使入侍。賤臣承命而出,與安州牧使李義觀進伏。命讀宣諭。上曰,下去懋哉。命退,諸臣以次退出。
丙申七月十八日午時,晝茶禮陪祭入侍時,左副承旨李在簡,假注書徐龍輔,記事官卜台鎭·朴祐源,都廳李秉模,以次陪進。上自廬次,詣殯殿中排設廳,視膳訖,行晝茶禮。儀註上同上還廬次,諸臣以次退出。
丙申七月十八日申時,上御廬次。副提調持湯劑入侍時,都承旨洪國榮,假注書徐龍輔,記事官卜台鎭·金晉鐸,醫官慶絢,以次進伏訖。上曰,右副承旨,冊題目盡爲書之乎?國榮曰,未及書之矣。上曰,張中丞增補目錄,先爲書入。命國榮讀經禮問答。上曰,近來卿宰中,熟於禮說者,誰也?國榮曰,李宜哲多有禮學工夫,而人君不可不留意於禮學,如欲留意於禮學,不可不招致山林矣。上曰,林下讀書之人,必多有勝於時務宰相矣。絢進湯劑,上進御。命退,承史以次退出。
上在慶熙宮泰寧殿南行閣廬次。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
李在簡啓曰,合辭方張之時,兩司無詣臺之員,除在外箚批未下外,未肅拜不爲行公人員,竝卽牌招,何如?傳曰,允。
李在簡啓曰,大司憲李世澤,大司鍊金普淳,執義李一曾,掌令尹在醇,正言姜,箚批已下,一體牌招,何如?傳曰,允。
傳于李在簡曰,承旨房依前。
傳于李在簡曰,諸玉堂,一竝牌招。
傳于李在簡曰,禮曹草記,旣令弘文館博考,日字不遠,卽速考入。
金鍾秀啓曰,禮判·都監·堂郞,改建堂上,依下敎來待矣。
李在簡啓曰,新除授同副承旨兪彦鎬,以前任扶安縣監,方在解由未出中,何以爲之?敢稟。傳曰,勿拘。
傳于洪國榮曰,惠堂鄭弘淳來待。
洪國榮啓曰,惠堂鄭弘淳,依下敎來待矣。
傳于洪國榮曰,副提調,持加減心腎湯入侍。
傳于洪國榮曰,都承旨,持祝文謄錄入侍。
備忘記,長番內官金性完,承傳色差下,政院知悉。
傳于李在簡曰,同副承旨入侍。
金鍾秀,以兵曹言啓曰,今七月十九日,前郡守尹㫛,自興化西挾門入來,鳴申聞㰻,當爲下該曹推問,而係是朝官,令攸司稟處,何如?傳曰,允。
李在簡,以禮曹言啓曰,卽接忠淸監司移文,則來八月令進上生松茸,各殿宮依例封進,而魂殿進上,則不爲封進矣。松茸雖是八月令封進,旣在於七月之內,則事當一體封進,而今此闕封,難免不察之失,本道道臣,推考警責,魂殿進上生松茸,罔夜封進之意,分付,何如?傳曰,允。
李在簡,以禮曹言啓曰,以朝祖禮獻議,儒臣·禮官,旣皆獻議,此是莫重之禮,更令大臣,指一稟處事,批下矣。發遣郞廳,問議于時·原任大臣,則領議政金陽澤,左議政金尙喆,右議政鄭存謙,以爲臣等膚淺之見,已悉於再次獻議,更無新見之可以仰對者,而以神帛,代柩朝祖,有違於返室之義,屢加俯詢,必欲折衷。臣等昧於禮學,愧無以對揚明命,而第以補編儀註觀之,發引時到宗廟前路,回大轝北向,少駐於丹門咫尺之地者,已寓奉梓宮朝廟之禮意,而享官陪銘旌入廟行禮,不害爲權宜之道,事係莫重典禮,伏惟上裁云。領中樞府事金相福,以爲與時任大臣之議同云。行中樞府事李溵,以爲臣於日昨,敢引皇朝古事爲之說,而今三公所獻議者,實得折衷之道,更無他見之仰塞明命者,不勝惶愧云。大臣之議如此,上裁,何如?。答曰,令弘文館,博考先儒之說,卽爲以聞。
金鍾秀,以兵曹言啓曰,訓鍊院判官許根,素患風痺之症,近尤添劇,時月之內,萬無起動供職之望,呈狀乞遞,實病旣如是,則不可等待其差復,改差,何如?傳曰,允。
金鍾秀,以兵曹言啓曰,五衛將金源,以母兵沈重,不忍離捨供職,呈狀乞遞,情理旣如是,則不可强令察任,姑改差,何如?傳曰,允。
金鍾秀,以兵曹言啓曰,今此大行大王發引返虞敎是時,大駕祗迎祗送擧動敎是時,各差備驛馬分把,別單書入之意,敢啓。答曰,知道。
李在簡,以義禁府言啓曰,因兵曹啓辭,前郡守尹㫛,令攸司稟處事,允下矣。尹㫛,今方待命,卽爲拿囚之意,敢啓。答曰,知道。
李在簡,以刑曹言啓曰,因兵曹啓辭,前郡守尹㫛,自興化西挾門入來,鳴申聞鼓,令攸司稟處事,命下矣。尹㫛,係是朝官,移義禁府處之,何如?傳曰,允。
李在簡,以國葬都監郞廳,以摠護使意啓曰,因山時道路橋梁摘奸事,本都監堂上·都廳郞廳,與頓遞使·兵曹·工曹堂上·繕工監提調各一員,今月二十日先肅拜,二十一日進去時,祭器及表石,當一體陪進矣。凡諸等事,依例擧行之意,分付京畿監司處,何如?傳曰,允。
李在簡,以國葬都監郞廳,以摠護使意啓曰,取考丁丑謄錄,則發引到山陵後,大小轝長橫杠與擔索及各樣雜物還運一節,以上山陵軍五百名及都遊軍五百名,一一還運,以除畿民輸運之弊事,定奪矣。今亦依此例眼同檢飭,使卽還運之意,分付轝士廳漢城府,何如?傳曰,允。
有政。吏批,判書李重祜進,參判徐浩修進,參議宋德相在外,同副承旨兪彦鎬進。吏批啓曰,副提學,今當差出,而擬望之人乏少,承旨竝擬,何如?傳曰,允。以李顯永爲司諫,高益擎爲掌令,金鍾厚爲持平,沈豊之爲獻納,李秉鼎爲副提學,黃景源爲校書提調,李福源爲尙衣提調,成雲柱爲司饔僉正,趙尙鎭爲校理,李秉鼎爲吏曹參議,延豊君單李,慶尙都事單金載人。
兵批,判書具善復進,參判鄭好仁入直進,參議柳薰病,參知洪秉纘病,同副承旨兪彦鎬進。以許·李光宅·張紀允爲五衛將,李鼎炳爲都摠都事,金魯行爲訓鍊主簿,金命耆爲訓鍊判官,閔百彬爲部將,康宙爲守門將,僉知安瑛·吳儁·李彦忠。以上單付,副護軍申應顯,副司直黃景源·李福源·李在協·沈墢·宋淳明·宋煥億,以上單付。東林中軍趙夢然單付。
執義李一曾,司諫李顯永,掌令高益擎·尹在醇,校理趙尙鎭,副校理李儒慶,正言姜,修撰朴天衡啓曰,請文女,按律處斷。又啓曰,厚謙母依律處斷。又啓曰,請門黜罪人韓翼謩,中道付處。又啓曰,請麟漢·厚謙,亟施孥籍之典。答曰,不允。措辭見上
執義李一曾,司諫李顯永,掌令高益擎·尹在醇,正言姜啓曰,請巨濟府荐棘罪人尹養厚,亟令王府,拿鞫嚴問,快正王法。又啓曰,請穩城府定配罪人趾海,黑山島定配罪人纘海,更令王府,拿鞫嚴問,快施當律。又啓曰,請薪智島定配罪人敬彬,熊川縣定配罪人成運,亟令王府,更爲拿鞫得情。又啓曰,請還寢尹象厚放歸田里之命,仍施絶島定配之典。答曰,不允。措辭見上
司諫李顯永啓曰,請南海縣圍籬安置罪人具庠,更令王府,嚴鞫得情,快正王法。又啓曰,請大靜縣爲奴罪人金壽賢,更令王府,拿鞫嚴問,依律處斷。又啓曰,請副司直洪龍漢,爲先削職。
又啓曰,請旌義縣荐棘罪人尹泰淵,亟令王府,拿鞫得情,快正王法。又啓曰,金海府定配罪人趙曮,依律處斷。答曰,不允。措辭見上
掌令高益擎啓曰,請大靜縣爲奴罪人金壽賢,依律處斷。又啓曰,請鏡城府定配罪人洪述海,依律處斷。又啓曰,請東萊府定配罪人元義孫,依律處斷。又啓曰,請罪人金曄,嚴刑島配。又啓曰,請戶曹參判金華鎭,遠地定配。又啓曰,請故縣監尹尙通,亟施追奪之典。又啓曰,請副司直洪龍漢,爲先削職。又啓曰,請罷乙未五月庭試榜,當該主試,照律勘處。又啓曰,請徐有大,爲先刋去於亞將兵閫之望,仍施定配之典。又啓曰,請李克生,爲先竄配,仍令本道,嚴査啓聞,施以當律。答曰,不允。措辭見上
大司憲李世澤,大司諫金普淳,執義李一曾,掌令尹在醇,正言姜等聯名箚曰,伏以臣等,麟漢·厚謙孥籍事,合辭陳請,而特降三司諸臣齊會聽批之敎,臣等聚首奉讀,相顧惶蹙,繼之以抑鬱也。殿下以義理爲敎,以義理言之,惡逆之必孥籍,法也,法之所行,義理存焉。臣子之嚴討逆,亦不易之義理也,臣等今日之請,寔出於義理之公,而殿下,必欲使臣等,捨此義理,則是豈非屈公法之大者乎?殿下之前後下敎,不啻丁寧懇惻,而臣等之所秉執,迷不知變改,敢陳短箚,略暴血懇。伏乞聖明,廓揮乾斷,亟降兪音,仍治臣等瀆擾之罪焉。取進止。答曰,省箚具悉。卿等其勿煩請。
校理鄭元始·沈豊之,副校理鄭宇淳,修撰李敬養,副修撰李獻慶等箚曰,伏以臣等,今日詣臺臺臣,旣已入侍,則莫重合辭,不爲傳啓,大失臺體。及其退,謂以僚議之未盡停當,乃欲還推已傳之啓於喉院,旋又托以闕啓,而陳箚見却,其所擧措,極其顚倒者駭聽聞,淸朝之臺風,至此而掃地無餘矣。臣等謂今日詣臺兩司,一倂施以譴削之典,斷不可已也。取進止。答曰,省箚具悉。已諭於兩司之批矣。
丙申七月十九日卯時,上詣殯殿。行朝奠入侍時,左副承旨鄭民始,假注書柳孟養,記事官卜台鎭·朴祐源,都廳李秉模,以次侍立訖。上具衰服,詣中排設廳,視膳行禮,儀註上同,行禮訖。上還廬次,命承史進前。上曰,京畿監司入侍。出榻敎京畿監司鄭光漢進前。上曰,今番因山時,民役甚多,故以儲置米,量宜會減以給矣。民弊稍可歇乎?光漢對曰,然矣。上曰,方當大役,畿民之勞役,不可不顧,如有息肩之道,顧恤之事,卿宜酌量爲之,可也。光漢對曰,旣承下敎,敢不竭力奉行乎?命畿伯先退。命書傳敎曰,再昨箚批,中官掩置不稟,今因知申所奏,乃覺箚批尙今不下,當該中官削職,箚批,卽爲傳給。命退去,諸臣以次出。
丙申七月十九日辰時,上御興政堂。都承旨·司僕提調同爲入侍時,司僕提調徐命善,都承旨洪國榮,假注書徐龍輔,記事官卜台鎭·朴祐源,以次進伏訖。上曰,戶房承旨,與改建都監堂上·國葬都監堂郞·京畿監司·戶曹判書·摠戎使竝入侍。賤臣承命而出,與改建都監堂上具允鈺,國葬都監堂上蔡濟恭·李重祜·李徽之,都廳徐有防,京畿監司鄭光漢,行戶曹判書鄭弘淳,摠戎使李柱國進伏。上曰,司僕·內乘,與馬醫三員,率濟州貢馬,入於內庭,引儀一員待令。上曰,濟州貢馬,年年上來,而自前每歸於戚里及宦寺,事之無意,莫此甚矣。今年則特召卿等賜之,予意蓋欲用之於有用之地也。命入侍諸臣,各給貢馬一隻,引儀呼唱,諸臣四拜訖。命善曰,啓殯告由,本曹丁丑謄錄,不載徽寧殿告由之例,故延福殿·景慕宮告由一節,今番不爲磨鍊矣。取考香室謄錄,則丁丑年,果爲告由於徽寧殿,今番亦不可不告由於延福殿·景慕宮,故敢達矣。上曰,一體擧行,可也。出擧條命善曰,二十日改銘旌,以同日隨時磨鍊,啓下矣。取考謄錄,則皆有定時,而改銘旌,事係重大,不可隨時擧行,問于日官,則未時爲吉云,以未時,原單子中改付標以入,何如?上曰,依爲之。出擧條命退,諸臣以次退出。
丙申七月十九日巳時,上御廬次。同副承旨入侍時,同副承旨兪彦鎬,假注書徐龍輔,記事官卜台鎭·朴祐源,以次進伏訖。上曰,承宣之親病,今則少差否?彦鎬曰,尙今未差矣。上曰,年方幾何?彦鎬曰,今方八十三歲矣。上曰,承宣及右副承旨,皆是許久沈滯,今始登庸,予心欣喜。命書傳敎曰,明日殯殿上謚後,例有進香之禮云,祭物,依頃日自內措備,祭文,亦依古例親製,執事,依前以近侍塡差,百官陪祭儀註磨鍊,用前月例事,分付。命退,承史以次退出。
丙申七月十九日未時,上御廬次。都承旨入侍時,都承旨洪國榮,假注書徐龍輔,記事官卜台鎭·朴祐源,以次進伏訖。命書傳敎曰,政官牌招開政。上曰,俄見兩司推考傳旨,全不致謹,極爲駭然。命書傳敎曰,莫重傳旨,全不敬謹書入,近日申飭之後,一向如前,當該注書汰去,該房承旨推考。上曰,下番翰林出去,先朝實錄卷數考入。祐源承命退出,兼春秋金振鐸追入進伏。上曰,政事如畢,政廳承旨,持望筒入侍。賤臣承命而出,與左副承旨鄭民始進伏。命民始讀政望,上落點。命書傳敎曰,禮曹參議林得浩,爲戶曹參議。祐源進伏,振鐸退出。祐源曰,先朝實錄考閱,則合爲七櫃四十四冊矣。上曰,尙有未修史之人乎?祐源曰,前翰林柳誼,尙未修史矣。命書傳敎曰,前翰林柳誼,幾年之久,尙不修史云,事之駭然極矣。其令公廨修納,而明日內不納,則當重繩,以此嚴飭。國榮曰,湯劑持入乎?上曰,持入,可也。醫官慶絢奉進湯劑,上進御。命書傳敎曰,驛馬分把單子,旣以啓下,此外雖一匹,掖屬輩及上司下人,若有如前侵漁濫騎之弊,兵判廉察,事過後草記事,預爲申飭。又命書傳敎曰,中官金尙澤,承傳色爲先汰去,越捧三等。上曰,同副承旨入侍。賤臣承命而出,與同副承旨兪彦鎬進伏。上曰,祝文紙持入,香室官員待令。命書殯殿進香祭文草。命書傳敎曰,頃日忘未下敎,凡諸享祀齋官及近侍執事,各於本司淸齋,況殯殿進香乎?此後齋官,依例擧行,旣已申退諸承旨卽爲牌招齋宿。上曰,吏曹郞廳,諸執事摘奸以來。出榻敎命書傳敎曰,貢膳定例旣已印出,亦已安寶,皆令今日,頒給八道兩都。此雖一事,旣寓重民隱之予意,自來朔,依此例封進,遠道之令前如有封進者,不必改備,自後朔擧行事,一體下諭。又命書傳敎曰,旣有先正前例,今方講禮之時,春曹之官,宜須山林之士,吏曹參議宋德相,移拜禮曹參議,方有博考之事,令禮官,往問于新除禮議,再明受香前回奏。又命書傳敎曰,吏曹參議,今日政差。上曰,承宣詣泰寧殿,祝文正書,可也。命退,承史以次退出。
上在慶熙宮泰寧殿南行閣廬次。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
大殿·惠慶宮·中宮殿上謚後,親進香罷後,政院·玉堂單子問安。答曰,知道。
王大妃殿上謚後,親進香罷後,政院·玉堂單子問安。答曰,罔極。
大殿·惠慶宮·中宮殿上謚後,親進香罷後,藥房口傳問安。答曰,知道。
王大妃殿上謚後,親進香罷後,藥房口傳問安。答曰,罔極。
大殿·中宮殿上謚後,進香罷後,朝廷二品以上·六曹堂上·兩司長官·宗班單子問安。答曰,知道。
王大妃殿上謚後,親進香罷後,朝廷二品以上·六曹堂上·兩司長官·宗班單子問安。答曰,罔極。
大殿·惠慶宮·中宮殿,改銘旌後,政院·玉堂單子問安。答曰,知道。
王大妃殿·改銘旌後,政院·玉堂單子問安。答曰,罔極。
大殿·惠慶宮·中宮殿,改銘旌後,藥房口傳問安。答曰,知道。
王大妃殿,改銘旌後,藥房口傳問安。答曰,罔極。
大殿·中宮殿,改銘旌後,朝廷二品以上·六曹堂上·兩司長官·宗班單子問安。答曰,知道。
王大妃殿,改銘旌後,朝廷二品以上·六曹堂上·兩司長官·宗班單子問安。答曰,罔極。
傳于洪國榮曰,前禮曹判書鄭尙淳,禮曹判書徐命善入侍。
傳于洪國榮曰,掖隷使喚遲緩,當該司謁推考。
傳于洪國榮曰,禮曹判書徐命善,明朝入侍。
傳于洪國榮曰,副提調,持加減心腎湯入侍。
傳于洪國榮曰,騎馬一匹立之,宣傳官一員待命。
傳于洪國榮曰,改銘旌後,當行別奠,儀註磨鍊以入,此與俗節別奠同,百官亦爲整待事,分付。
事變假注書望,李健源在外,代尹致性。
兪彦鎬,以弘文館言啓曰,因大臣收議,大行大王因山時朝祖儀節,令弘文館博考先儒之說,卽爲以聞事,命下矣。臣等取考諸家禮說,則只載奉柩朝祖之禮,而不及魂帛朝祖之節。家禮朝祖條註,楊氏復曰,若但魂帛朝于祖,亦失遷柩朝祖之本意,恐當徒儀禮。丘氏儀節曰,今人家狹隘,難於遷轉。今擬奉魂帛以代柩,雖非古禮,猶愈於不行。章潢圖書編朝祖條曰,古禮奉柩置祠堂前席上北首,主人以下哭從,今只告于祠堂,可也。蓋奉柩朝祖,固是禮之正經,而丘氏魂帛朝祖之說,但出於一時權宜之道,章氏只告祠堂之言,亦未見爲的確之,而至於陪銘旌廟行禮,則尤無可據之文。更詢于大臣禮官而行之,何如?傳曰,允。大臣禮官,更以章氏之說,參考先正之論,卽爲稟處。
兪彦鎬,以吏曹言啓曰,今此儲慶宮·徽寧殿告由文大祝,皆以侍從塡差,而時無職名人員,令該曹曰傳付軍職,何如?傳曰,允。
洪國榮,以營建都監言啓曰,奎章閣今已畢役之意,敢啓。傳曰,知道。堂郞及員役工匠書啓。
李在簡,以國葬都監郞廳,以摠護使意啓曰,元陵表石前後面印本各七件,粧簇以入之意,敢啓。傳曰,知道。
洪國榮,以魂殿都監郞廳,以摠護使意言啓曰,本都監一房郞廳南鶴聞,除拜外任矣。因山時本房,多有擧行之事,不可不備員,儀賓府都事洪成浩差下,使之察任,何如?傳曰,允。
金鍾秀,以司僕寺官員,以一二提調意啓曰,今此大行大王發靷敎是時,各差備入把馬,參考前例,別單書入之意,敢啓。傳曰,知道。
工曹參判鄭履煥疏曰,伏以日月迅邁,因山迫期,臣民哀慕,率普惟均,伏想我殿下攀號之痛,益復罔涯。仍伏念臣之向來一疏,亶出愚忠,而語多狂妄,觸犯駭機,乃蒙聖敎諄勤,洞諭心腹,及於徑歸之疏,又曲賜溫批,至以言不用則去之,卿何邁邁爲敎,臣雙擎三復,以首頓地,惶汗浹背,感淚被面。夫所謂言不用則去之者,卽古昔君子,事君以直,出處不苟之義也。若臣則言辭拙訥,誠意淺薄,初無足以感動天聽,臣當反省惶愧之不暇,何敢一毫有憾於擇蕘之明,而遽懷邁邁之意哉?惟是草莽賤蹤,誤蒙殊知,旬日之內,驟躐鄕班,恩光炫耀,逈出常格,而自念才識言議,不堪爲聖朝之驅使,與其坐竊廩祿,徒貽素餐之譏,毋寧退伏溝壑,以全守株之忱,然而一渡淸漢,五雲杳邈,步步回首,丹衷戀結,臣之情事,惟有鬼神知之矣。今當廞衛將啓,萬姓奔號之日,臣子分義,宜不敢偃伏田里,故遂乃竭蹶上來,入參庭哭而,若其因仍放倒,揚揚周行,則實非私心之所安也。以是所帶兼銜,旣不得祗肅,寶劍特點,亦不得趍承,問備薄罰,何足以贖其罪哉?且伏聞向日臺臣之論啓中批,實是一初激揚之論,而臣亦中批中一人,揆以廉防,豈宜蹲冒?以此以彼,臣之去就決矣,玆敢略綴短章,仰瀆宸嚴。伏乞聖慈,俯賜鑑諒,將臣本兼諸任,盡行鐫改,俾得以散銜,從事於執紼之列,不勝幸甚。臣無任屛營祈懇之至,謹昧死以聞。答曰,省疏具悉。向時陞資,今何過辭?卿其勿辭察任。
忠淸道儒生生員臣李薰等再疏曰。疏錄見上伏以臣等死罪,竊以爲先正臣宋時烈,先正臣宋浚吉之同享於孝宗大王廟庭,非但爲先輩之定論,士林之公議,聖祖之謨烈,可由是而益彰矣,聖祖之志事,可由是而丕闡矣。故臣等跋涉齊籲,冀蒙聽納,及伏承批旨,以兩先正同心同德,予非不知爲敎,此誠異代之恩數,曠世之隆褒也,我殿下崇德象賢之盛意,於此益可見矣。臣等欽仰聖旨,聚首感歎,而第又諭曰,只以文正公追配者,予亦有深加商量,臣等愚迷,伏未知殿下所諭商量者,果何事耶?只緣臣等,以下土疎逖之蹤,言辭拙訥,誠意淺薄,不能感回天聽,則惟當含默退去,以俟方來之公議,冀我聖衷之三思,而況大行大王因山已迫,此正上下哀慟未遑他事之時也,臣等宜不敢以此等文字,煩瀆于嚴廬哀疚之中,而第伏念臣等之不避艱苦,裹足遠路者,蓋欲期於蒙允,以光聖祖之盛德,以伸百世之公議,而今於一疏之未允,遽爾退去,則實非竭誠告君之道。姑且泯默,以待因山之後,則客地羈蹤,未易屢擧,玆不得不冒萬死更瀆,惟殿下,恕諒而垂察焉。嗚呼,兩先正志業之同巍,際遇之共融,已悉於前疏,而雖以下批言之,兩先正之同心同德,亦所俯燭,則臣等不必更陳,而第未知殿下,旣知兩先正心德之同,則其所諭商量者,又在何事耶?抑以其功烈之不無優劣,際遇之猶有淺深耶?其一體崇奬,已有列聖之處分,不敢取捨。又有先輩之定論,而設或功烈不如宋時烈,際遇不如宋時烈,列聖朝庭配之臣,其樹立際會,有不可擬議於宋浚吉者,指不勝屈,而況以宋時烈·宋浚吉心德之均齊,際遇功烈之竝隆,而百歲之下,今乃分貳而取捨之,則是豈非聖朝之欠典,士林之遺憾乎?然則殿下所諭商量者,左思右摸,終不可得。臣等愚迷,伏未知際遇功烈之外,別有所商量處耶?殿下旣諭曰,同心同德,繼又曰,深加商量,如於心德之未同處,有所商量,則一取一捨,容或,可也,如於一德之所同處,無所商量,則同心同德之外,更加商量,此臣等之所未敢曉也。嗚呼,先正之平生秉執,一部春秋,則其所以明天理樹人紀者,實出於仰體我聖祖之德義,對掦我聖祖之謨烈,而以九二之賢承九五之君,當其一堂魚水之相契也。上曰都,下曰兪,上則托以股肱,而下則輸其肝膽,其密勿之圖,啓沃之謨,純然一出於天德王道之要,而少無一毫雜覇規模,則雖謂之三代以後,無此君臣,可也。是以,文康公臣金昌翕有曰,明良之會,曠世無比,考其始終則灑落,窺其表裏則昭融,管仲·孔明非不遇也。所講者覇業,其於道統心法,槪未有聞,而天佑東方,孝廟龍飛,賚以先生,與爲文明之治,竊觀契合之初,交勉以精一心法,凡百官萬務,天下大計,皆由此推去,其矯拂情欲,切劘計慮,無一齟齬,而有從繩轉圜之美,乍有去來,上曰孰箴規予,下曰靡所矜式,乃使凡民俗士,咸知儒者之有益於國也。雖異調包羞之輩,猶欲挽其遐志,與共寅協,豈非所謂聞風誠服,覿德心醉底樣子乎?蓋一堂魚水,固爲稀有,擧滿朝不齊之心,竝囿於春風之中,是則非夷所思,區區於此,竊所感悅而欽誦,致其執鞭之慕云云。此蓋金昌翕所以深有感於宋浚吉當日際會之盛,功德之隆,而善形容實際語也。然則列聖之尊尙,先哲之慕仰,臣等今日之請,都在於追慕聖祖之盛際,光揚聖祖之至烈,亦豈出於獨爲先正之地也哉?嗚呼,惟我孝宗大王同心一體之臣,有四焉。若文正公臣金尙憲,文敬公臣金集·宋時烈·宋浚吉,俱承心膂之托,共扶春秋之義,蓍龜乎邦家,砥柱乎頹波,而一代彙征之賢,翊贊之臣,非不蔚然。百世之公議,必以四賢爲首者,誠以巍卓之節,可以煥燿乎今古,正大之業,可以撐柱乎宇宙,而有非人人所可比擬故矣。而惟彼三賢,俱躋於聖祖俎豆之庭,以續當日共濟同休之契,而顧此一賢,以聖祖同心同德之臣,獨未配於閟宮一體之祀,則其同寅協恭之眞功實蹟,掩翳於冥冥之中,而於昭在天之靈,或不無興想於焄蒿悽愴之時,則不瑕有傷於千古際遇,志事之隆,而在殿下繼述之道,豈非闕失之大者?在士林景慕之心,亦豈非鬱抑之甚者乎?大凡天下之義理無窮,如臣等之遐鄕末學,不足以窺得萬一,而至於兩先正同享之義,則誠以爲質神明無疑,俟百世不惑也。非特臣等之意見如此,實是一世共公之論,不惟士林爲然,雖輿儓下賤,街童巷婦,莫不云然,以至平日異趣之人,至於此論,則未嘗有一言半辭之參差焉。此所謂擧一世大同之論,而公議所在,義理亦可見矣。果或先正之事業際遇,不合於聖祖之庭享,而先輩之定論不如此,一世之公議不如此,有一半分難愼之慮,則臣等之請,雖欲阿好先正,而反以誣先正也,又以誣公議也,又以貽累於聖代繼述之道也。臣等雖無狀,豈忍爲此也?殿下,以臣等爲不信,則試問于在庭諸臣,又問于當代山林,又博詢于一國之人,而或有一人異辭,一言之相歧者,則臣等,請伏妄言之誅矣。此臣等所以不避猥越,不顧煩瀆,更籲于我殿下哀慟之中,必欲準聽而後已者也。伏乞聖明,念聖祖同德之不可有間,察一國公議之不可不從,特擧盛典,以光聖德,不勝大願。臣等無任戰兢悚惶之至,謹昧死以聞。答曰,省疏具悉。已諭前批,爾等退修學業。
丙申七月二十日卯時,上詣殯殿。上謚冊寶入侍時,都承旨洪國榮,左承旨李在簡,右承旨李義翊,左副承旨鄭民始,右副承旨金鍾秀,同副承旨兪彦鎬,假注書柳孟養·徐龍輔,記事官卜台鎭·朴祐源,以次侍立。上具衰服,詣殯殿東階板位上,西向俯伏哭。引儀引捧冊官·捧寶官·擧冊寶案者,各捧冊寶及案,由正門入,領議政·都監·提調以下隨之。至權置褥位前,擧案者各以案置於褥位,捧冊官·捧寶官,各以冊寶置於案。上曰,各差備官,皆令整齊,俾無紛雜之弊。領議政以下,就位四拜訖。引儀引領議政,由東階,詣香案前,北向跪,三上香,獻酌訖。大祝入詣靈座之左,西向跪,讀祝訖。引儀引領議政降復位,代致詞官,由東階,入詣靈座前,北向跪,讀致詞文訖。捧冊寶官及擧冊寶案者,俱詣冊寶案前,捧冊寶及案,由中階陞,領議政及讀冊寶官,由東階,詣靈座前,北向立,擧冊寶案者,置冊案於香案之西,寶案於香案之東,捧冊寶官,各以冊寶,授領議政,領議政跪受,各安於案,俯伏興小退,北向跪,捧冊官進跪冊案前,開函展冊,讀冊官北向跪,讀冊訖。擧冊案者,擧冊案置於靈座前稍東,捧冊官,以冊還置於函,置冊函於案上,捧寶官進跪寶案前,開盝捧寶,讀寶官北向跪,讀寶訖。擧寶案者,置案於冊案之南,捧寶官,捧寶還置於盝,跪置寶盝於案上,領議政以下降復位,四拜訖。以次退出。
丙申七月二十日卯時,上御廬次。藥房副提調入侍時,副提調洪國榮,假注書柳孟養,記事官卜台鎭·朴祐源,以次進伏訖。國榮曰,夜間聖體,若何?上曰,一樣矣。國榮曰,去夜寢睡,何如?上曰,日氣頗涼,故果能穩寢矣。命讀各道狀啓訖。命退去,諸臣以次出。
上在慶熙宮泰寧殿南行閣廬次。
辰時巳時,日暈。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
金鍾秀啓曰,事變假注書尹致性,時無職名,令該曹依例付軍職,冠帶常仕,何如?傳曰,允。
傳于兪彦鎬曰,玉堂上下番入侍。
傳于兪彦鎬曰,訓將入侍。
金鍾秀啓曰,訓鍊大將張志恒,依下敎來待矣。傳曰,入侍。
傳于金鍾秀曰,騎馬一匹立之。
兵曹口傳政事,副司直林鼎遠·金文淳·安大濟,副司果金履正·鄭宇淳·尹弼秉·金峙默·朴聖泰·洪文海,副司正柳偁·趙公鎭。
傳于鄭民始曰,主管柴炭郞廳待令。
又傳于曰,該曹承旨,率戶曹郞廳入侍。
有政。吏批,判書李重祜進,參判徐浩修牌不進,參議李秉鼎進,右承旨李義翊進。吏批啓曰,副提學,今當差出,而擬望之人乏少,本曹參判及承旨,竝擬,何如?傳曰,允。以宋煥億爲副校理,尹行修爲副修撰,成德雨爲刑曹正郞,徐浩修爲副提學,柳榮鎭爲軍資正,鄭履煥爲兼藝文提學,成鼎鎭爲宗簿主簿,智陵別檢單孫錫周。
兵批,行判書具善復奉命出去,參判鄭好仁病,參議柳薰入直進,參知洪秉纘病,副護軍徐有大,副司果趙德洙,副司正尹致性,及第丁仁希·鄭東仁,以上今加折衝加資事,承傳。
傳于金鍾秀曰,北兵使前望單子入之。
徐有大爲北兵使。
傳于兪彦鎬曰,戶判留待。
又傳于曰,戶判明日入侍。
平安監司狀啓,熙川郡長洞面等居幼學梁士述妻金召史等渰死事,傳于兪彦鎬曰,令本道恤典擧行。
傳于洪國榮曰,副提調,持加減心腎湯入侍。
李在簡,以禮曹言啓曰,今八月十二日延福殿題主,上冊寶親祭後,舊主陪往陵所之際,日勢將不免犯昏,翌日看審方位,卯時埋安,恐合事宜,自下不敢擅便,何以爲之乎?敢稟。傳曰,依此擧行,可也。
李在簡,以禮曹言啓曰,討逆告廟頒敎,以念後推擇以入事,命下矣。問于日官,則今八月二十四日爲吉云,同日曉頭,先行告祭於宗廟·永寧殿·社稷,辰時頒敎事,知委擧行,何如?傳曰,允。
李在簡,以禮曹言啓曰,延福殿舊主陪往陵所後,埋安吉日,另擇擧行事,命下矣。問于日官,則今八月十五日辰時爲吉云,以此日時擧行乎?敢稟。傳曰,知道。
丙申七月二十一日卯時,上御廬次。都承旨入侍時,都承旨洪國榮,假注書徐龍輔,記事官卜台鎭·朴祐源,以次進伏訖。命書傳敎曰,曾經侍從之臣,宜參執紼之列,堂上堂下罷削人員,一竝給牒敍用,其令該曹,口傳付軍職。上曰,朝祖儀一節,實爲難處矣。國榮曰,此是莫重典禮,臣等亦以此事,爛熳相議,而實爲難處矣。上曰,古禮旣不可卒復,先朝遺意,亦不敢全廢,屢次收議於大臣·儒臣·禮官,則古禮旣難行,丘氏之說,亦涉苟簡,遺官替告,以旌代辭,亦無可據。與其因循苟簡之歸,毋寧一從五禮儀國朝已行之禮矣。國榮曰,古禮旣不可復,勢將一從國朝已行之禮,而此是莫重莫大之禮,第殿下商量處斷焉。上曰,當下敎矣。命退,承史以次退出。
丙申七月二十一日辰時,朝上食陪祭入侍時,左副承旨鄭民始,假注書徐龍輔,記事官卜台鎭·朴祐源,以次陪進。上自廬次,詣殯殿中排設廳,視膳訖,行朝上食。儀註上同,上還廬次,承史以次進伏。命書傳敎曰,同副承旨,馳詣元陵,漆役形止,奉審以來,濟州人如已畢役,其令率領來待事,分付。又命書傳敎曰,古也城內郊外擧動,懸燈落旗,皆有行稟之例,而近俱廢焉。此雖除稟有敎而然,行軍之時,先後廂之間稍遠,則待稟下擧行,果有後時之慮,而如鳴螺之一邊來稟,一邊鳴螺之例,則似無窘遁之弊,亦無全廢之嘆。此後依此擧行事,兵曹及三營門,皆令知悉。上曰,廚院供上,自明日,以素膳擧行事,分付。出榻敎命書傳敎曰,新除授玉堂,待下批一倂牌招察任。命退,承史以次退出。
丙申七月二十一日巳時,上御廬次。玉堂上下番入侍時,校理李儒慶,修撰朴天衡,右副承旨金鍾秀,假注書徐龍輔,記事官卜台鎭·朴祐源,以次進伏訖。上曰,周易已爲懸吐乎?天衡曰,方懸吐矣。上曰,周易秩數,得無不足之嘆乎?天衡曰,似無不足矣。命儒臣先退。上曰,朝祖儀,終涉難處矣。鍾秀曰,然矣。上曰,古禮旣不可復,丘氏說,亦不可行,則勢將一從國朝已行之禮矣。鍾秀曰,古禮則古今異矣,有難卒復。丘氏之說,亦似苟簡矣。上曰,然矣。命書傳敎曰,今番各處功役甚繁,言念經費,極爲悶然。內哭臨廳諸般物力,破殯後,以殯殿哭臨廳所用移用,切勿新備事,已諭於該都監,戶曹,亦令依此知悉。又命書傳敎曰,二十六日山陵成殯後,自內別奠,二十七日下玄宮時,自內亦有別奠云,所入氷丁,量宜進排事,分付戶曹,參酌磨鍊。又命書傳敎曰,畿民之勞苦,未有甚於近日,陵所用民之力者,發靷時及來頭謁陵時,各樣民力之辦出者,皆令儲置米會減,曾聞惠未下究,徒煩虛簿云,此守令之責也。今番自營門,各別嚴飭,隨現狀聞,外此不有飭敎,若或絲毫妨民之事,一體嚴禁。不特守令,因山時及陵幸時,差備所屬上司下人,如有依前侵漁之弊,監司親執廉探,狀聞重繩,斷不饒貸。朝家亦當以繡衣,察其勤慢,雖監司,難恕不職之失,以此預令知悉,俾勿犯禁事,自備局,今日內行關本道,措語嚴飭事,分付。命退,承史以次退出。
丙申七月二十一日午時,晝茶禮陪祭入侍時,右副承旨金鍾秀,假注書徐龍輔,記事官卜台鎭·朴祐源以次陪進。上自廬次,詣殯殿中排設廳,視膳訖,行晝茶禮。儀註上同上還廬次,承史以次退出。
丙申七月二十一日午時,上御廬次。兵房承旨·訓將同爲入侍時,訓鍊大將張志恒,左副承旨金鍾秀,假注書徐龍輔,記事官卜台鎭·朴祐源以次進伏訖。上曰,每於習陣時,使宣傳官,進詣觀光乎?志恒曰,然矣。上曰,武藝別監者,所以備不虞,而近來武藝別監,全昧戰陣之法,如是而安能備不虞乎?自今以後,每於都監習陣時,依宣傳官例,使之出觀,則似好矣。志恒曰,此亦好矣,而亦使武藝別監,時時私習,則亦甚好矣。上曰,訓鍊之言,甚好矣。自今自都監,着實敎鍊,可也。志恒曰,然則送俱臣營執事一員,敎鍊乎?上曰,依爲之。志恒曰,發靷擧動時,先後廂,何以爲之乎?上曰,左別將爲先廂,右別將爲後廂,可也。志恒曰,考見庚子甲辰前例,則因山時各軍大將,皆以素戎服隨駕,今番則何以爲之乎?上曰,一依庚子甲辰前例爲之,可也。命退,諸臣以次退出。
丙申七月二十一日未時,上御廬次。都承旨入侍時,都承旨洪國榮,假注書徐龍輔,記事官卜台鎭·朴祐源以次進伏訖。上曰,禮判入侍。賤臣承命而出,與禮曹判書徐命善進伏。上曰,朝祖儀,屢次收議,謀之旣廣,斷之宜獨,與其因循苟簡之歸,無寧一從五禮儀·國朝已行之禮爲宜。命善曰,臣等亦爲萬端商確,而古禮旣難猝復,則莫如一從五禮儀·國朝已行之禮矣。第今日期日不遠,從速處斷,然後可以擧行矣。上曰,當下敎矣。命善先退。命書傳敎曰,本館方有會同事,玉堂有闕代,政官牌招開政。又命書傳敎曰,聞大臣所奏,徐有大事,可謂曖昧,此武弁,予亦知之者,特爲給牒敍用。命退,承史以次退出。
丙申七月二十一日申時,上御廬次。戶房承旨入侍時,左副承旨鄭民始,假注書柳孟養,記事官卜台鎭·朴祐源以次進伏訖。上命書傳敎曰,見庚子謄錄,濟州子弟,賜饌後有賜布之例,其令惠廳,布子待令。上曰,戶曹郞廳入侍。出榻敎戶曹佐郞鄭志儉進前。上曰,奎章閣柴炭·燈油價,以木代給,則不無浩漶之弊,若以錢,從市直給之,則極爲便好,與戶判相議,明日與戶判同爲入侍。命退,諸臣以次出。
丙申七月二十一日申時,夕上食陪祭入侍時,左承旨李在簡,假注書徐龍輔,記事官卜台鎭·朴祐源以次陪進。上自廬次,詣殯殿中排設廳,視膳訖,行夕上食。儀註上同上還廬次,承史以次退出。
丙申七月二十一日酉時,上御廬次。左副承旨·禁府都事同爲入侍時,左副承旨鄭民始,假注書徐龍輔,記事官卜台鎭·朴祐源,禁府都事李種徽以次進伏訖。上曰,都事,誰也?民始曰,知事李廷喆之子矣。上曰,汝到礪山罪人處,有何他人,亦有何擧措乎?種徽對曰,罪人處,只有一人在傍,卽罪人子也。及其施法之際,無他擧措,大聲一哭矣。命種徽先退。命書傳敎曰,筵席體貌,何等嚴重,則身爲微官,入侍之時,言笑相雜,至於罪人事,其所奏對,又極未安,禁府都事李種徽,從重推考。又命書傳敎曰,申飭之下,肅拜不卽傳之,屢勤下敎,當該司謁,從重推考。掖隷之使喚,全不成樣,雖是生踈之致,不可不嚴處,以懲日後,當該番掌務別監,自政院囚禁科治。勿出朝報又命書傳敎曰,朝祖之禮,屢次收議者,蓋以古禮旣不可猝復,先朝遺意,亦不忍全廢,欲其博詢講確,期於得當而然也。大臣·儒臣·禮官之議,皆以爲古禮,則古今異宜而難行,丘氏之說,亦苟簡而不可行。至若遣官替告,以旌代辭之說,旣無可據,亦甚苟簡,古禮旣不可復,則與其因循苟簡之歸,毋寧一從五禮儀·國朝已行之禮之爲得宜,而至今趑趄者,特以先朝遺意之故也。今見章氏之說,先正之議,足爲可據之資,先朝獻議之時,無別白指一之言,故有此義起之敎,如有以此等說建白者,則豈不斷然從之乎?苟不大害於禮意,則其在繼述之道,固當遵行,而第傳所云善繼善述者,謂其事之以禮,顯揚先德之義也,豈在於區區情文之末乎?今若商量講定,除去苟簡之禮,則豈不有光於先大王志事,而惟先大王陟降之靈,亦豈不悅豫於禮文之得當乎?禮有大小輕重之別,又況朝祖之禮,禮之大且重者也。使此至重且大之禮,不至於失禮之中,又失禮之地,則亦豈非先大王之本意乎?謀之旣廣,斷之宜獨,朝祖一節,依五禮儀擧行,前期告由祝文,更爲撰進事,分付儀曹。上曰,都承旨·左承旨·右承旨入侍。賤臣承命而出,與都承旨洪國榮,左承旨李在簡,右承旨金鍾秀進伏。上曰,以朝祖儀事,方下敎,諸承宣見之,可也。命國榮讀之,上曰,此是莫重典禮,承宣之意,何如?國榮曰,臣等亦以此事,爲難處矣。今伏見傳敎,聖斷實爲卓然矣。命退,承史以次退出。
丙申七月二十一日酉時,上詣殯殿。行夕奠入侍時,左承旨李在簡,假注書柳孟養,記事官卜台鎭·朴祐源,以次侍立訖。上具衰服,詣中排設廳,視膳行禮,儀注上同。行禮訖,上還廬次。諸臣遂退出。
丙申七月二十一日戌時,上御廬次。都承旨入侍時,都承旨洪國榮,假注書柳孟養,記事官卜台鎭·朴祐源以次進伏訖。上曰,侍從敍用傳旨中,翰林混爲捧入,良可駭然。傳旨,何房捧入乎?知入。賤臣承命出問後,回奏曰,禮房捧入云矣。上曰,誰也?國榮對曰,代房李在簡也。翰林,旣有侍從之名,故誤爲捧入云矣。命讀政望,上落點。命讀大司諫金普淳疏訖。命退去,諸臣以次出。
上在慶熙宮泰寧殿南行閣廬次。
自昧爽至申時,灑雨下雨。測雨器水深七分。
大殿·惠慶宮·中宮殿朝哭後,政院·玉堂問安。答曰,知道。
王大妃殿朝哭後,政院·玉堂問安。答曰,罔極。
惠慶宮·中宮殿,藥房口傳問安。答曰,知道。
王大妃殿,藥房口傳問安。答曰,罔極。
親鞫罷後,政院·玉堂口傳問安。答曰,知道。
親鞫罷後,藥房口傳問安。答曰,知道。翌日問安,勿爲之。
藥房都提調鄭存謙,提調徐命善,同副承旨兪彦鎬啓曰,日月易得,因山奄迫,伏惟孝思號慕,益復罔極。伏未審此時,聖體,若何?臣等今日,率諸御醫,趁早入診,詳察聖候爲宜。王大妃殿氣候,何如。惠慶宮氣候,何如?臣等不任區區憂慮,敢問安,竝此仰稟。答藥房曰,知道。入侍。
以承傳色口傳下敎曰,庭鞫停。
傳于兪彦鎬曰,都承旨·同副承旨入侍。
金鍾秀啓曰,備局有司堂上沈履之,依下敎來待矣。
洪國榮啓曰,時原任大臣·金吾諸堂,依下敎來待矣。傳于洪國榮曰,入侍。
洪國榮啓曰,今日殿座時,承旨當爲備員,而左承旨李在簡,纔已出去,卽爲牌招,何如?傳曰,允。
金鍾秀,以義禁府言啓曰,今此親鞫時,假都事十員,令該曹依例差出,何如?傳曰,允。
以副校理宋煥億,牌不進罷職傳旨,傳于鄭民始曰,只推,更爲牌招。
吏曹口傳政事,以黃景源,爲內醫院加出提調。
傳于鄭民始曰,時原任大臣·兩司·左右捕將命招,宮城扈衛,闕門把守,置之,禁軍則只以一番擧行。
又傳于曰,親鞫處所,內兵曹爲之。
金鍾秀,以義禁府言啓曰,今此親鞫罪人往來時,例有軍兵排圍之事,令訓鍊都監擧行,何如?傳曰,允。
吏曹口傳政事,漢城主簿李憲泰,司僕主簿尹馹相換。
金鍾秀,以義禁府言啓曰,今此親鞫時,本府堂上,當爲備員,而同義禁金載順,以社稷祭獻官,朝已受香進去。令政院稟旨變通,以爲備員進參,何如?傳于金鍾秀曰,許遞。以在京無故人,口傳差出,待下批,牌招入侍。
吏曹口傳政事,以吳載純爲同義禁。
以副校理宋煥億,再牌不進罷職傳旨,傳于李義翊曰,只推,更爲牌招。
以司諫院正言洪樂淵,牌不進罷職傳旨,傳于金鍾秀曰,只推。
以副校理宋煥億,三牌不進罷職傳旨,傳于鄭民始曰,只推。
李義翊,以禮曹言啓曰,卽接奉常寺所報,則虞主,今月二十四日當爲畢役云,故奉安吉時,問于日官,則同日辰時爲吉云。以此時,知委擧行,而依前啓下,本曹堂上·奉常寺提調,眼同奉審後,奉安于明政殿之意,敢啓。答曰,知道。
鄭民始,以漢城府言啓曰,今此因山隔日,大轝導駕奉辭擧動時,導轝及轝士領率,道路修改等節,當以郞廳四員擧行,而本府主簿李憲泰,移差國葬都監郞廳,除本仕無故郞廳,只是三員,無以推移分排。主簿李憲泰,令該曹,依例口傳換差,何如?傳曰,允。
李得永,以吏曹言啓曰,今此社稷·宗廟各殿各宮,啓殯告由文大祝,皆以侍從塡差,而時無職名人員,令該曹口傳付軍職,何如?傳曰,允。
洪國榮,以營建都監言啓曰,慈敬堂立柱·上梁吉日,令日官推擇,則立柱今七月二十四日辰時,上梁七月二十九日卯時爲吉云,以此日時擧行之意,敢啓。傳曰,知道。
兵曹口傳政事,以趙雲斗爲智島萬戶。
傳于洪國榮曰,副提調持加減心腎湯,入侍。
鄭民始,以戶曹言啓曰,奎章閣·書香閣溫堗以下,一年內所入炭燒木·燈油·龍脂等各種等,依別貿貢價磨鍊,別單書入,而每年八月都下之意,敢啓。傳曰,知道。
洪國榮,以禮曹言啓曰,因弘文館草記,大臣禮官稟處事,命下矣。發遣郞廳,問議于時原任大臣,則領議政金陽澤,左議政金尙喆,右議政鄭存謙,以爲臣等前後獻議,罄悉愚見。至於再昨獻議,則略倣家禮朝祖條,倚卓次之,銘旌次之之意,竊自附權宜之道,以冀其參互而裁擇矣。今因儒臣獻議,更以章氏之說,參考先正之論,又有此大臣禮官卽爲稟處之命,反覆詢咨,必欲得斟酌折衷之論,而第臣等膚淺之識,別無新見。至於章氏只告祠堂之說,前期告宗廟之文,旣奏靈轝將朝之意,則章氏之說,巳符矣,今不可更瀆也。至於先正之論,雖以喪禮異同議觀之,其欲直復古禮,豈不誠正當,而古今有異,恐難猝行,其他先正之論,多及於士庶之禮,而王朝此禮,未之論也。參以章氏之說,考諸先正之論,終未得其指的可據之說。臣等竊以爲,前三日告由之文,以靈轝奉辭廟門之意,添入措語,先告太室,引日大轝,到丹門外,開正門北向,安於褥席,少頃,以寓謁辭之義,則庶不違先朝定禮之意,亦不失梓宮朝祖之義,以情以禮,似爲兩伸,而事係至重,伏惟上裁云。領中樞府事金相福,行判中樞府事李溵,以爲與三公之議,無所異同云。本曹判書臣徐命善,以爲臣於頃日獻議,以太廟洞口少駐靈轝,遣大臣替告之意,有所仰對矣,今此儒臣考奏中,章潢所謂只告祠堂之說,適符於臣見。且考先正臣宋時烈禮說,則有曰,異居者,朝祖,竊恐難行,具由竝告於廟與柩,意甚宛轉周詳。此雖私家禮,亦可爲旁照之一端,臣之愚意,與初議無異,而莫重典禮,不敢質言,伏惟上裁。參判臣李宜哲,以爲朝祖疑禮,臣之昨所獻議,略見古今從違之宜,而辭不別白,未能詳陳,今此更詢之下,臣竊惶恐,不知所以爲對也。蓋若循古禮,則喪事卽遠,有進無退,無容更議,若用明禮,則先祖後朝,前後失序,引日過辭,事又未安,故先朝定制時,雖採明禮,而不盡用之,其日奉梓宮於外殿,神帛還安同殿,然後始祖而行,此則雖異於明制而可行,神帛還安一節,恐有可疑,其視儀禮節次,不瑕有乍進旋退之嫌否也乎哉?然而遷奉外殿,周禮之意也,神帛還安,殷禮之義也。今其參用二代之禮,實爲有据,故當日定制旣如此,而諸臣獻議,亦不出此,今何敢別容他議哉?但有進無退,禮之大經,誠如聖意,而考諸殷禮,則其云祖而殯者,先辭其祖而反殯其柩,是乍進而復退也。此則雖不如儀禮之得其序,而實亦古聖人所制之禮,今且依此而行之,則猶有古經之可據。臣之前議,所以如不得已,則且用其說,不爲無據者,正爲此也。但章潢所謂只告祠堂之說,恐是杜撰無徵之論,似不可引而用之,臣未知其意,將欲如何告之乎?以爲當告其有故不得朝之意,則煩而不處,以爲當告其永辭替告之意,則虛而不誠,皆未見其可也。大抵天下之事,一理無異,而不可易,苟不純用正定道理,則雖多般排置,終歸苟簡而已。臣故曰,一從古經爲允者,亦爲此也。然事有時措,不可執一,故參用近制,以趨變通之意,亦無不可,又有殷禮之可據矣。殷禮,雖不不如周禮之郁郁,其間亦有孔子所嘗善之者,今引而用之,恐以寡過。至於先正之論,則其論,多及於士庶之禮,而王朝之典,則不多見焉。雖有所見者,而此等疑義,考之不見,此乃臣所聞孤陋,不能仰對,臣尤惶恐俟罪之至。時原任大臣,臣等之意如此,上裁,何如?傳曰,已下敎矣。
洪國榮,以禮曹言啓曰,發遣郞廳,問議于本曹參議宋德相,則以爲今此朝祖一節,臣之前所獻議,槪以爲聖上一遵禮經,奉梓宮朝廟,仍行祖奠,待曉發靷,則無容更議。若謂此雖古禮,古今異宜,不可以經宿於廟,則奉梓宮,朝廟之後,還奉於前日殯殿之外別殿他所,以倣家禮朝祖後,遷于廳事之禮,亦爲合當。若魂箱代行,出於丘儀,而旣是皇朝之所行,先朝之所採,則比諸古禮,雖甚苟艱,猶勝於全廢。且旣曰代柩,又於朝祖之後,還就殯所,乃行梓宮移奉之節,則其於有進無退及魂返室堂之義,亦似無甚逕庭而妨礙者。臣之淺見,大槪如是,而辭不達意,致有再勤俯詢,不勝惶恐。至於發引在途,以神帛朝祖,出於皇明之制,事勢亦似便好,而揆諸古經,次序倒置。且其儀文,與丘氏代行之節,無大差別,以臣謏識,不敢妄論,伏惟上裁云。參議之意如此,上裁,何如?傳曰,已下敎矣。
大司諫金普淳疏曰,伏以日昨合辭批旨之下,隨衆陳箚,未盡其所蘊,終有所耿耿者矣,卽又伏見箚批下者,以其勿煩請爲敎,臣於是益不勝抑塞之至。臣非不知煩請之萬萬惶悚,而第此請未準請之前,罔非臣瀆擾之日,不得不沫血更暴,惟聖明垂察焉。噫,麟漢大逆也,以大逆而不孥籍,則公法屈乎,否乎?臣不敢知,聖意果不在於私恩,則至今靳持者,抑或有別般商量之道而然耶?以我聖明,豈不思此賊之必置孥籍,而不忍遽然允兪者,只牽於私恩故也。殿下曲保之恩,於渠家亦已至矣。洪鳳漢負犯,其可使容貸於覆載之間,而偃然假息,得保今日者,特以殿下之私恩也。當日諸臣之奉承,雖緣我殿下惻怛之敎,而其不能終始力爭者,罪固大矣。今殿下,若以爲予欲保鳳漢,而諸臣旣靡然從之,今於麟漢,曷敢越予志云爾,則將置諸臣於何地耶?諸臣亦是頂天履地者也。宗社之賊,君父之讐,輒因王室之親,而皆不可討之耶?此則行不得之事也。殿下何不念及於此,而上下相持,徒傷事面耶?伏乞快揮乾斷,亟允拏籍之請,毋使公法屈焉。抑又有區區愚見,敢此尾陳。噫,以鳳漢之罪犯,倖逭王章,而在渠道理,固當以罪人自處,城闉一步,豈是渠出入之地,而殿下,旣燭其決不敢冒進,虛禮羈縻,史官相守,未知殿下,以大臣之禮而待之至此耶?恐有欠於大聖人誠實底道理。伏願殿下,特收鳳漢偕來之命焉。臣自昨日,猝得暑癨,症形危劇,轉動無路,天牌之下,末由承膺,略入文字,仰瀆宸嚴。亟命鐫削臣職名,仍治臣違傲之罪,千萬幸甚。批答出榻敎
丙申七月二十二日,兼春秋張顯慶,義禁府啓目。罪人崔東岳更招,還穀發買,白木翻動,良女奸騙,公貨之放散虛留,腐傷木之換以元木,各項條件,盡爲自服是乎矣,其中剩餘錢,只以七千兩,歸之私用,不無吞吐之跡,加刑,何如?啓。傳曰,東岳之罪,可謂殺無赦,偸竊財用,奸騙良女,已萬萬無狀,而此外予之前所知之者言之,具備之百惡,喧傳於萬口兺不喩,可殺之罪有三,朝家不必汚口索言是旀,奸騙事,旣以直招,偸竊事,雖有數爻之參差,與抵賴有異,渠雖無識無知,因山前其欲決放是置,加刑一次,海島定配爲良如敎。
丙申七月二十二日辰時,上御廬次。戶判入侍時,戶曹判書鄭弘淳,左副承旨鄭民始,假注書柳孟養,記事官卜台鎭·朴祐源以次進伏訖。上曰,昨日戶郞之言,聞之否?弘淳對曰,聞之矣。上曰,柴炭貢價,以市直上下,無妨矣。對曰,此則不然。故相金堉磨鍊貢物時,皆從厚爲之,依前例上下,似好矣。上曰,此言,好矣。上曰,自內哭臨處,修改物力,不爲上下乎?對曰,木物則雖以舊件用之,匠手功錢及其他些少物力,似當量宜題給矣。上曰,似然矣。命戶判先退。上曰,都承旨入侍。洪國榮進前。上曰,時原任大臣入侍。出傳敎上曰,判義禁蔡濟恭,與諸堂入侍。出傳敎命書傳敎曰,忠淸水使勿待罪,戰船事,纔有飭敎,而又復破船,前後通計,不知幾許,而今番則不時木物,竝與船隻而不知去處。若此不已,雖欲設置水營,而諸鎭,將爲無備船之鎭,事之寒心,莫甚於此。不必一時盡爲改備,而其若專心兵器,期以三年五年,則豈有不得收拾之望?從今以後,不可以專屬令前,置而不罪,以此意知悉,各自愓勵,俾有實效事,自備局行關,嚴飭各道水營。命讀崔東岳供辭,命書判付島配。命退去,諸臣以次出。
丙申七月二十二日巳時,上御廬次。都承旨·同副承旨同爲入侍時,都承旨洪國榮,同副承旨兪彦鎬,假注書柳孟養,記事官卜台鎭·朴祐源以次進伏訖。上曰,右副承旨入侍。金鍾秀進前。上曰,翔雲,拿來已久,而緣於悲遑,尙未鞫問,今則八月前,可無設鞫之日,何以爲之乎?鍾秀對曰,如此妖惡之人,當卽鞫問,何可遲延乎?國榮曰,如此重囚,不可久囚而置之,一番鞫問,不可遲延也。彦鎬曰,兩承宣之言,誠然矣。上曰,予當問于大臣,處之矣。命退去,諸臣以次出。
丙申七月二十二日午時,上御廬次。時原任大臣·金吾堂上入侍時,領府事金相福,領議政金陽澤,左議政金尙喆,判府事李溵,右議政鄭存謙,判議禁蔡濟恭,同義禁沈頤之·鄭一祥,右副承旨金鍾秀,假注書柳孟養,記事官崔禧延·朴祐源以次進伏訖。相福曰,近日聖體,若何?上曰,一樣矣。相福曰,日月易得,因山迫近,聖懷倍益哀慟。陽澤曰,王大妃殿氣候,若何?上曰,一向支安矣。陽澤曰,惠慶宮氣候,若何?上曰,近日差勝矣。上曰,翔雲,拿囚已久,而因山時酬應,自然繁多,故待因山後,將欲處之,更思之,八月則無暇日,實無訊囚之隙。極賊之數朔牢囚,極爲不可,卿等之意,何如?相福對曰,重囚,不可曠日滯囚矣。上曰,以廷鞫爲之,何如?陽澤曰,如此劇逆,不可以廷鞫,草草了當,帳殿親臨,似好矣。上曰,甲辰年因山臨時,有設鞫之事,以因山臨時,可無拘礙之端,而今予氣甚不平,難以殿座。若過今日,則連値齋戒,誠難矣。獄官意,何如?濟恭對曰,臣亦以此爲悶,然八月二十日前,實無訊囚之日,而如此惡逆,久囚終涉不可。聖體雖或有不平之候,如有可强之勢,今日晩後,帳殿親臨,似好矣。上曰,雖廷鞫,若善問,則何異於親問?溵對曰,親問與廷鞫,大異矣。上曰,上年闕中匿名書事,聞之否?陽澤對曰,未得聞之矣。上曰,適見其時文案,大體窮凶矣。若非兩宮止慈之情,豈能得至今日乎?命書傳敎曰,罪人拿來後,姑不鞫問,悲擾未遑而然也。若踰今日,則來月念後陵幸前,無空日,其間安知無陰謀者竊發之慮乎?甲辰因山前數日,雖有親鞫之例,今予氣力,果難酬應,以庭鞫今日擧行之意,有大臣入侍之命矣。大臣諸臣之奏,不無意見,此獄,有難只以委官之意鉤問者,今日親鞫翔雲,令金吾知悉。上曰,挾輦軍兵內入直軍兵中擧行,雲寶劍,亦以頃者受點人爲之。出傳敎以平安監司李國賢狀啓。上曰,勿待罪事,回諭。出傳敎命退,諸臣以次出。
丙申七月二十二日未時,上御內兵曹。親鞫入侍時,領府事金相福,領議政金陽澤,左議政金尙喆,判府事李溵,右議政鄭存謙,判義禁蔡濟恭,同義禁鄭一祥·沈頤之,大司諫金普淳,執義李一曾,司諫李顯永,獻納沈豐之,掌令高益擎·尹在醇,正言姜演,問事郞廳徐有防·申大秊·趙尙鎭·鄭元始·李敬養·李儒慶·朴天衡·金履正,都承旨洪國榮,左承旨李在簡,右承旨李義翊,左副承旨鄭民始,右副承旨金鍾秀,同副承旨兪彦鎬,假注書徐龍輔,事變假注書尹致性,記注官金鳳顯,記事官朴祐源以次侍立。上出泰寧門,乘輿詣內兵曹,降輿殿座。上曰,雨勢頗多,侍衛軍兵,皆令雨具。上曰,罪人上之。命書問目。罪人姓名及招辭,見事變注書日記罪人取招至半,相福退出。上曰,領府事,何以出去?相福曰,臣名屢出招辭,私義不敢晏然矣。上入小次,兩司進前。普淳曰,洪樂任屢出賊招,其在獄體,不可不拿問究覈矣。濟恭曰,獄體至重,決不可仍循置之。洪樂任,爲先發捕之意,敢達矣。上曰,卿等姑退,更爲究問,可也。普淳曰,此而不拿問嚴覈,獄體之虧損,更無可言,殿下何不念之乎?上曰,不幸近出於此也,卿等其止之。普淳·一曾等曰,法者,乃祖宗之法,殿下雖欲以私恩曲貸,不可得。顧渠地處,何如,而乃敢交結凶徒,陰謀祕計,無不參涉,此尤臣等憤惋不已者也。伏願亟命拿鞫焉。上曰,予豈忍爲此哉?勿爲更瀆焉。三司退出,上殿座。行兵曹判書具善復進前曰,智島萬戶李明哲,爲先改差,其代口傳差出,何如?上曰,依爲之。出擧條命大臣進前。上曰,當時之事,尙忍言哉?千緖萬端,姑不可一一毛擧,而甚之於做出罔測之說,作爲眞諺之書,暗投於予之所處書堂及內自備,中官,認以爲戚里家封書,來納于予,及夫坼而視之,無非叵測不道之說。又有厚謙家近密下人之同生,出入於內弓房者,此漢出外,以爲近日巡羅之申飭,卽由於春宮微行之故也,近日酒禁之令,亦由於春宮好酒故也。東西傳播,左右煽動,罔有紀極。至於假作東宮之樣,有時出沒於街路之上,使閭里騷動,人心疑亂,排布醞釀,無所不至。亂臣賊子,從古何限,而豈有如此窮凶極惡之賊乎?其時卽趙在捕將之時也。自捕廳捉囚,嚴覈其所捉之漢,盡是戚里家親密下人也。因麟漢之恐喝阻搪,只施爲奴,而至今思之,不覺毛骨之竦然也。命持入捕廳文案,命鍾秀讀之。上曰,此中所云如此,如此之句,皆是不敢言之事也。鍾秀讀訖。陽澤等曰,如此窮凶之狀,臣等未得知之,今聞下敎,又見文案,臣等俱不勝沫血飮泣之至。從古亂逆,不一其跡,而此則實是自有逆賊以來所未有之逆賊矣。上曰,大臣姑就座。益爲盤問,可也。三司進前啓曰,請文女,按律處斷。措辭見上上曰,不允。又啓曰,請厚謙母,依律處斷。措辭見上上曰,不允。又啓曰,請門黜罪人韓翼謩,中途付處。措辭見上上曰,不允。又啓曰,請麟漢·厚謙,亟施孥籍之典。措辭見上上曰,不允。又啓曰,翔雲,雖於今番情節未露之前,本以逆孼,兼以妖性,爲世所棄,厥惟久矣。領府事金相福,身爲大官,如此不逞之徒,居常親密,筵中說話,何等嚴祕,而私與之傳說,至發於翔雲招中,不可以位在大官,置而不論。請領府事金相福,爲先削奪官爵,門外黜送。上曰,伊日所傳之筵說,不過常例酬酢,何必以此,輕罪大官?不允。以上出擧條命書傳敎曰,罪人翔雲,幾皆取招,至指揮不待盤問而後知之,終始吞吐之狀,益知其窩窟之甚固。然而所招,亦皆吐實,何必更問?翔雲之罪惡,略諭帳殿,今不過取服結案,期於收殺,而今則以予氣力,果難酬應,親鞫停,今日仍設庭鞫,以問目取服以聞。上乘輿還內,諸臣以次退出。
丙申七月二十二日初更四點,上御廬次。藥房提調持湯劑入侍時,副提調洪國榮,假注書柳孟養,記注官金鳳顯,記事官朴祐源,醫官慶絢以次進伏訖。國榮曰,終日勞動聖體,若何?上曰,一樣矣。絢奉湯劑進前,上進御。命退去,諸臣以次出。
丙申七月二十二日二更,上御廬次。兵判入侍時,兵曹判書具善復,右副承旨金鍾秀,假注書柳孟養,記注官金鳳顯,記事官朴祐源以次進伏訖。善復曰,臣伏承聖敎,馳往元陵奉審,來龍主脈則別無破傷處,而有若干數三處傷處,故令山陵都監,明再明間補土事,已言之矣。上曰,近來內巡,申飭乎?善復曰,連爲申飭矣。
上在慶熙宮泰寧殿南行閣廬次。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂問安。答曰,罔極。
兪彦鎬啓曰,卽者校理趙尙鎭謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,何如?傳曰,允。
傳于金鍾秀曰,訓鍊大將入侍。
兪彦鎬啓曰,訓鍊大將張志恒,依下敎來待矣。傳曰,入侍。
傳于兪彦鎬曰,摠護使入侍。
李義翊啓曰,摠護使金尙喆,依下敎來待矣。傳曰,入侍。
傳于鄭民始曰,前問郞沈豐之,同爲入侍。
鄭民始啓曰,問事郞廳徐有防·鄭元始·李敬養,依下敎來待矣。傳曰,諸問郞退去,明日入侍。
傳于金鍾秀曰,時任大臣入侍。
兪彦鎬啓曰,諸承旨,有時急稟達事,來詣請對矣。傳曰,入侍。
兪彦鎬啓曰,發靷之期,只隔三日,時急公事,依例入啓,不緊公事,竝不捧入之意,敢啓。傳曰,知道。
李在簡啓曰,守禦使徐命善,時無職名,令該曹,卽爲口傳付軍職,何如?傳曰,允。
兵曹口傳政事,副司直徐命善。
傳于洪國榮曰,禮曹判書·參判許遞,其代擇差。
傳于洪國榮曰,禮曹參判,今日口傳差出,判書代,明朝政官牌招開政。
吏曹口傳政事,以權噵爲禮曹參判,鄭元始爲司僕正。
傳于金鍾秀曰,時囚可悶,因山前欲皆決放,今日金吾開坐,捧供以聞。
傳于兪彦鎬曰,昌德宮薑田抹木,不無其人之弊,此後依前以燈燭房燒木全減事,定式施行。
傳于洪國榮曰,尙衣院冠匠及下吏,令攸司科治。
以右承旨李義翊,右副承旨金鍾秀等牌不進罷職傳旨,傳于兪彦鎬曰,萬萬過矣。只推,更爲牌招。
以右承旨李義翊,右副承旨金鍾秀等再牌不進罷職傳旨,傳于李在簡曰,尤萬萬過矣。只推,更爲牌招。
備忘記,秋成不遠,此時民事方殷,來頭頒敎稠疊,諸道封箋,各定差使員,則冠蓋相望,列邑之弊,其將不些。箋文頭辭,旣已啓下,想皆行會,兩次箋文,以一差使員,同爲封進,正日分進事,自禮曹卽爲分付諸道。遠道之令前已封者,不必還推同封,以此一體知委。
李在簡,以禮曹言啓曰,明日虞主奉審,再明日虞主陪詣殯殿時,及因山敎是時,本曹堂上一員,當爲進去,而判書臣徐命善,方帶藥院提調,參判臣李宜哲,身病猝重,參議臣宋德相在外,無以推移。令政院稟旨變通,以爲及時進參之地,何如?傳曰,允。
金鍾秀,以司僕寺內乘,以一二提調意啓曰,今此動駕時,本寺正,例爲進輿差備,而正李鎭衡,奉命出疆矣,今姑改差,其代卽令該曹口傳差出,以爲進參之地,何如?傳曰,允。
金鍾秀,以訓鍊都監言啓曰,大行大王發靷時,陵所丁字閣及晝停所設布帳次,軍兵一百五十名,將校率領,明日出送,使之排設後回還,而其中三十名,仍留守直之意,敢啓。傳曰,知道。
金鍾秀,以禁義營言啓曰,今次大行大王發靷時,陵所丁字閣設布帳次,軍兵三十名,將校率領,明日出送,使之排設後回還,而其中十五名,仍留守直之意,敢啓。傳曰,知道。
金鍾秀,以御營廳言啓曰,今此大行大王發靷時,陵所丁字閣設布帳次,軍兵三十名,將校率領,明日出送,使之排設後回還,而其中十五名,仍留守直之意,敢啓。傳曰,知道。
又以御營廳言啓曰,本廳字內惠化門南邊駝駱山下體城頹毁處,今方修築,而所入石子,浮出然後,可以始役矣。東郊蘆原近處所在石子,浮出之意,敢啓。傳曰,知道。
李在簡,以義禁府言啓曰,罪人崔東岳口招公事判付內,加刑一次,海島定配事,啓下矣。罪人崔東岳,今已加刑一次,全羅道珍島郡金甲島定配,而以判付內辭意,具罪目,依例發遣府書吏,押送配所,何如?傳曰,允。
又以義禁府言啓曰,犯上不道罪人翔雲,旣已承服正刑,籍沒家産,令各該司,奉承傳擧行,何如?傳曰,允。
又以刑曹言啓曰,因義禁府啓辭,犯上不道罪人翔雲,籍沒家産事,命下矣。罪人翔雲奴婢等,令京兆相考帳籍,亦爲知委於五部及各該道,使之修成冊報來後,一一花名,永屬公賤之意,敢啓。傳曰,知道。
兪彦鎬啓曰,卽者義禁府都事來言,領議政金陽澤,左議政金尙喆,右議政鄭存謙,今方待命於金吾門外云,係是大臣去就,敢啓。傳曰,知道。
又以卽者議政府錄事來言,領議政金陽澤,以爲批旨之下,萬萬悚懍,逬伏金吾,恭族嚴命云,仍納命召,何以爲之?敢稟。傳曰,勿待命,命召亦爲傳授事,遣史官傳諭。
又以卽者議政府錄事來言,左議政金尙喆,右議政鄭存謙,以爲惶悚之忱,與首相無異,走伏金吾,恭俟處分云,仍納命召,何以爲之?敢稟。答曰,不但處義不可與委官同,況啓殯在近,尤非卿等言私之日,勿復控辭,卽爲入侍事,遣史官傳諭于左右相,竝傳命召。
大司諫金普淳,執義李一曾,司諫李顯永,掌令高益擎·尹在醇,獻納沈豐之,正言姜啓曰,臣等卽伏見承旨李義翊等疏本,則以今番鞫案之失實,聯章自劾,臣等實不勝愧恧之至。臣等昨旣參鞫,目見逆雲窮凶情節,畢露於親問之下,五條問目,渠旣一一自服,而及其庭鞫,結案草變,使此極賊,律止誅身,而臣等忝居執法之列,不能紏正,以致五條斷案,不得明白詳載於結案中,臣等不職之失,於是著矣,何敢晏然於臺次乎?請命遞斥臣等之職。答曰,勿辭,亦勿退待。
大司諫金普淳,義義李一曾,司諫李顯永,掌令高益擎·尹在醇,獻納沈豐之,校理趙尙鎭,副校理李儒慶,正言姜,修撰朴天衡,副修撰尹行修啓曰,文女,敢以後宮,締結逆相,潛懷篡奪之心,肆行危逼之計,究厥情狀,罪關宗社,惡極天地,雖千剮萬戮,猶不足以少洩神人之憤,則豈可安置城外而止?請文女,按律處斷。厚謙母子,前後聲討,已盡其窮兇極惡之罪,凡在血氣之倫者,莫不切齒痛心,而其內外相應,排布經營,潛售凶圖,危逼聖躬者,莫非其母之爲窩主,而厚謙雖置法,其母則尙逭王章,輿情憤鬱,久而益激,請厚謙母,依律處斷。昨冬國家安危之機,至今追思,尙覺懍然,苟有體國大臣,則雖非上敎,固當直請聽政,而伊時首相韓翼謩,罔念國勢之岌嶪,不體上敎之懇惻,徒事䌤縫,不卽奉承,使宗國大計,幾致難言之境,罪負至重,不可容貸,薄勘未幾,爵秩如故,物情駭惋而未已,而至於今日,公議轉激,削黜之罰,不足以少贖其罪,請門黜罪人韓翼謩,中道付處。麟·謙兩賊,卽振古所無之惡逆,旣施一律,則孥籍一款,自在應行之典,連日合辭之請,不惟不賜允許,批旨及傳敎下者,每示欲停之意,臣等雖甚愚迷,豈不知聖意之攸存,而第殿下所欲伸者,私恩也,臣等所爭執者,公法也。法者,天下之平也,雖以人主之尊,一或低仰於其間,則其流之弊,必至於國不爲國。且爲執法之臣,承順上意,輒屈公法,則其可曰,國有臣乎?以此以彼,兩賊當施之律,決不可容貸。請麟漢·厚謙,亟施孥籍之典。翔雲,雖於今番情節未露之前,本以逆孼,兼以妖性,爲世所棄,厥惟久矣。領府事金相福,身爲大官,如此不逞之徒,居常親密,筵中說話,何等嚴祕,而私與傳說,至發於翔雲招中,不可以位在大官,置而不論。請領府事金相福,爲先削奪官爵,門外黜送。答曰,不允。金相福事,昨已諭,不允。
大司諫金普淳,執義李一曾,司諫李顯永,掌令高益擎·尹在醇,獻納沈豐之,正言姜啓曰,亂逆,何代無之,而豈有如文女·聖國·尙魯之窮凶極惡者哉?臣等伏見傳敎下者,益知其所不知,尤不勝心寒骨靑,繼之以沫血飮泣。戮尸之典,於聖國·尙魯,實爲當律,而旣有先大王禁令,則臣等雖不敢直請,至於逆種之只施爲奴,尙容覆載之間者,未免失之太寬。亂臣賊子,亦無所懲畏,輿情齊憤,久而愈激。請聖國·尙魯諸子,亟施當律。尹養厚之於厚賊,締結綢繆之狀,固已狼藉難掩,而到今彰著之罪犯,尤有所萬萬驚憤者,其窮凶情節之究覈處斷,不容少緩。請巨濟府荐棘罪人尹養厚,亟令王府,拿鞫嚴問,快正正法。今番獄事,商輅·善海之書札中凶言悖說,實是亘古所無之逆節,而趾海·纘海之爛熳同情,渠旣自服,則今此酌處之命,實爲失刑之大者。請穩城府定配罪人趾海,黑山島定配罪人纘海,更令王府,拿鞫嚴問,快施當律。敬彬·成運之與若淵·相簡,爛熳綢繆之狀,旣已畢露於諸賊招辭中,而低賴不服,未施當律,揆以王法,失之太寬。請薪智島定配罪人敬彬,熊川縣定配罪人成運,亟令王府,更爲拿鞫得情。尹象厚之宗廈復出之說,旣已面質見屈,則難免自做之歸,況渠以養厚之兄,同惡相濟,則以此以彼,決不可放歸而止。請還寢尹象厚放歸田里之命,仍施絶島定配之典。亂逆,何代無之,豈有如逆雲之至妖極惡者哉?父事賊謙,受其指使,投呈凶書,先試手勢,究其情節,萬萬陰凶,及夫親問之下,五條斷案,渠旣一一承款,雖使有一於此,尙不免大逆之律,況兼此五條之極罪乎?只誅其身,實爲失刑之大者,當律未加,輿情益激,請翔雲,亟施孥籍之典。洪樂任,所處之地顧如何,而交結凶徒,敢以溫室樹等語,爛熳酬酢於翔雲,綢繆往來於賊謙,名出凶招,非止一再,其在獄體,決不可不嚴覈得情。請洪樂任,亟命王府,拿鞫嚴問。答曰,不允。洪樂任事,予不忍聞。此等地處之人,豈有是事?不允。
獻納沈豐之啓曰,南海縣圍籬安置罪人具庠,本以凶譎之性,兼有悖戾之行,陰結凶類,綢繆祕謀,出沒閃倏,如鬼如蜮,而今其凶肚眞贜,綻露於凶賊載興文書中,所捉書札,指意叵測,情節難掩,則今此酌處之命,雖出於好生之德,三尺至嚴,決難容貸。請南海縣圍籬安置罪人具庠,更令王府,嚴鞫得情,快正王法。大靜縣爲奴罪人金壽賢,以幺麽宦寺,交結士夫,終爲凶賊之根抵,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢,更令王府,拿鞫嚴問,依律處斷。南衙北寺,其限隔絶,我朝法意,尤爲截嚴,一有所犯在法難容。中官申德龍,請簡義州府尹洪龍漢之事,極爲駭惋,若使龍漢,平日持身,有宦官宮妾不知名之操,則幺麽中官,豈敢生因緣干囑之計乎?貽羞搢紳,莫此爲甚。請副司直洪龍漢,爲先削職。旌義縣荐棘罪人尹泰淵,本以凶猾之性,素畜拔扈之志,交結厚賊·麟漢,作爲腹心瓜牙。身帶將兵之任,晝夜出沒於厚賊·麟漢之家,蹤跡陰祕,爲世指目。以今若淵敢售護逆之計觀之,其於平日,稔受泰淵之慫慂,故陰護麟漢,卽曲爲泰淵之地。當此厚賊·麟漢置法之後,其陰謀綢繆之狀,尤不可不究覈,施以當律。請旌義縣荐棘罪人尹泰淵,亟令王府,拿鞫嚴問得情,快正王法。趙曮,其所犯贜,比諸洪述海·元義孫,不啻十倍。渠無辭發明,則今此酌處之命,實非懲貪之道,請金海府定配罪人趙曮,依律處斷。爲奴罪人河翼龍·金重得等做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間。請爲奴罪人河翼龍·金重得,亟命王府,拿鞫得情,快正王法。答曰,不允。
掌令高益擎啓曰,妖宦壽賢之締結,一種嗜利之凶徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。洪述海,身爲方伯之任,犯贜之數,至於萬兩之多,道臣旣已査啓,王府亦已議獻,則其在國法,不可容貸也,明矣。今此酌處之命,雖出於我聖上好生之德意,贜律不可不嚴,王法不可不伸。請鏡城府定配罪人洪述海,依律處斷。元義孫,曾於湖南藩任也,其所貪汚,已著於本道査啓,而錢至十萬,米爲二萬,其在懲墨之道,決不可容貸。今此酌處之命,雖出好生之德意,三尺至嚴,豈可定配而止?請東萊府定配罪人元義孫,依律處斷。先正臣宋時烈,綴食文廟,追配廟庭,則前後誣辱先正者,雖不一一追討,而如尹尙通者,以道峯院任,當先正黜享之時,至有藁索曳版之擧。渠身爲士子,若有一分人心,則豈忍爲此?士林之間傳說,至今尙爲之扼腕裂眦,其在懲惡討凶之義,斷不可以其身故而置之。請故縣監尹尙通,亟施追奪之典。洪龍漢,以麟漢之弟,諂事厚謙,至於約婚,則其聲勢之相援,情迹之相開,推此可知。當此鋤治黨與之時,不可置之於輦轂之下。請副司直洪龍漢,遠地定配。國朝用人,惟在科目,而其試取之不公,莫有甚於乙未五月庭試。榜眼一出,國言喧藉,物情駭惋,久而未已。日昨儒臣疏果出矣,其在嚴科場,重選擧之道,不可以時月之稍久,置而不論。請罷乙未五月庭試榜,當該主試,照律勘處。尹彝復之犯贓多少,姑捨勿論,其用計幻弄之狀,實終古贓吏所未有者。朝家懲貪之典,不用於彝復,則其可曰國有法乎?請鏡城府定配罪人尹彝復,依律處斷。爲奴罪人河翼龍·金重得等,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間。請爲奴罪人河翼龍·金重得,亟命王府,拿鞫得情,決正王法。答曰,不允。
大司諫金普淳,執義李一曾,司諫李顯永,掌令高益擎·尹在醇,獻納沈豐之,正言姜啓曰,兩司合啓及府院前啓,事體重大,無故姑停,未有前例,而臣等昨於帳殿傳啓之際,聖敎特下,臣等旣不能爭執,則固當退出臺廳,卽爲傳啓,而庭鞫纔罷,曉漏已下,終未免姑停,揆以臺體,壞損大矣。臣等何敢晏然於臺次乎?請遞斥臣等之職。答曰,事勢固然,勿辭,亦勿退待。
濟州牧使柳爀狀啓,人物渰死,貢馬溺斃,此實誠意淺薄之致,惶恐待罪事。傳于李義翊曰,勿待罪事,回諭。
領議政金陽澤,左議政金尙喆,右議政鄭存謙聯名箚子。伏以臣等,卽伏見傳敎下者,以昨日逆雲推案之不能詳錄,有問郞推考之命,臣等誠有不能檢飭之失,而固惶悚,而又於承宣之疏,尤有萬萬驚懍者。今此窮凶極惡之賊,肆諸市朝,少洩神人之憤,而結案取服之時,翦除羽翼之陰謀,旣已自服,則此乃危逼翻覆之根抵骨子,得其肯綮,無過於此。況且結案文字,只擧要領,自是鞫案之規例,故臣等不患其不得輸情,今古人言,乃至於此,莫非臣等昏謬不職之致,而惜乎承宣,參準文案之際,未及有一言也。雖然,討前古所無之逆,而參鞫囚按問之列,苟不能十分致愼,一亳無差,則此其罪當何如也?入侍有命,祗詣闕下,而踪地危蹙,有不敢唐突冒膺,玆敢聯進短箚。伏乞亟降威譴,以重鞫體,以嚴臣分焉。答曰,省疏具悉鄕等之懇。竟日訊囚,疲困之餘,夜色又闌,卽欲收殺,人之常情,於鄕等,豈有一毫自引之端?箚中以承宣之未及一言爲嘆,而以此之故,承宣之章,只是自咎,於鄕等,又豈有牽掣之事乎?至於左右相與委官,尤無自別,欲以參鞫,同爲引義,則原任,亦當引義,予則曰決無是理。逆如翔雲,而畢竟議律之不以誣上而以犯上者,卽不過年老委官原恕之致。鄕等勿辭,勿復引義,其卽入侍焉。仍傳曰,此批答,遣史官,傳諭于時任大臣。
右承旨李義翊,右副承旨金鍾秀聯名上疏。伏以亂逆,何代無之,而豈有若今番諸逆之內外締結,後先唱和,顯售剪除羽翼之謀,暗圖飜覆義理之計,必欲危逼儲君,顚隮宗國而後已者哉?噫嘻痛矣。麟·謙實爲之魁,而爲其倀鬼,先試手勢者,賊雲是已。綸音一下,逆節畢露,昭如日星,布人耳目,而若其細櫛奸謀,畢鉤凶徒之道,惟賊雲,尙在地上,此所以千里發捕者也。及夫帳殿親訊之時,以五條下問,一曰,上書中溫室樹事也。二曰,寧得罪於儲君,不敢違其指使者,專於僥倖之心也。三曰,先爲上書,向後飜覆之計也。四曰,符同逆類,做出奇奇怪怪之訛言也。五曰,設使宮官傳言,而重臣陳疏,此是宗社莫大之義理,則汝何敢肆然謄之於章奏,以爲戕害宮官,危動國本之地也?渠乃箇箇承款,如合符契,至敢曰,此豈宮官與重臣相議爲之之事乎?此所以矣身之引溫室樹者也。於是乎凶謀之素蓄,賊窟之餘蘊,悉彰於天日之下,在庭諸臣,孰不沫血崩心,而所幸者,前後情節,掀露無餘。今次結案,一出朝紙,則內自百僚,外至八域,庶幾益知其所不知,益聞其所不聞,天彝大明,輿情快洩矣。卽見庭鞫結案,只以溫室樹·承望·指使等說,泛然取服,而許多吐實之語,多不載錄。至若上書後飜覆一款,凶徒之所以爲千古所無之惡逆者,專在於此。假令罪人,抵賴不服,極意盤詰,期於取服,鞫體當然,況親問之下,明白承款,推案文書,旣已昭載,參鞫諸臣,無不共聞,而畢竟結案,草率至此,使此等窮凶極惡之逆,只歸於犯上誅身之科,此不但鞫體之全不成樣,其爲國家失刑之歎,庸有極哉?臣等俱以參鞫之該房,事當登時爭論,而或因暫時之代察,或値入侍於廬次,未及覺察矇然捧入。雖係微細節目間事,失職僨事,尙有其罪,況此莫重鞫獄,關係最緊處,不旣緣臣等誤了,此其罪,雖萬死而有餘矣。玆不得不相率陳章,徑出禁門。伏乞聖上,亟命有司,勘臣等重律,以爲按獄不審者之戒焉。臣等無任悚恐祈懇之至。答曰,省疏具悉。昨夜爾等之未及致察,事勢固然,於爾等何辭之有哉?爾等勿辭察職。
大司憲李世澤疏曰,伏以昊天降割,大行大王,奄棄臣民,深山窮谷,莫不奔走號慟,如喪考妣,日月迅駛,因山已迫,仰惟我殿下,聖孝出天,哀慕罔極,嚴廬㷀恤,任情過制,不瑕有傷損之節耶?愛戴群情,擧切焦慮憂遑之至。嚮者凶逆之變,實是往牒之所未有,醞釀旣久,綢繆甚祕,禍變之機,懍然危逼,雖幸賴神明默佑,凶計莫售,奉讀綸音辭旨,進想當時事機,自不覺體慄而淚逬也。聖斷赫然,處分嚴正,舊逆新慝,先後伏法,醜黨凶孼,次第鋤治,庶可以少洩神人之憤,而世變無窮,憂虞未已,此豈非今日上下之所當戒懼而深毖者哉?仍念臣資性庸騃,學識淺陋,本不合於淸朝器使之末,而特以家世餘蔭之故,謬蒙先朝剪拂之私,前後踐歷,罔非踰分,而至於臺閣言議之職,尤萬不近似。蓋嘗屢遭冒叨,輒致僨誤,先大王末年,亦已俯燭其脚色伎倆,決不甚爲管蒯之用,薄勘譴削,放歸田里,臣於是戴罪銜恩,還尋本分,逬跡荒遐,不敢更有當世之念者,已五年于玆矣。及遭天崩之慟,亦無路趨赴攀擗,只得與外官諸臣,受衰縣庭,西望號隕,晩始奔哭,重蹠脩門,追遺弓而已邈,仰黼座而維新,區區微誠,悲喜交竝,有不能自抑者。旣又猥承西樞除旨,繼之摠府兼銜,爲參衛侍,黽勉叨膺矣。誠不意都憲寵授之命,乃在廞仗習儀之時,義重副急,勢難逡巡,冒沒廉愧,章皇出肅,而幾年廢退之餘,遽叨匪據之任,蹤跡孤臲,陋拙著露,班行之間,顔面牴牾,進退之際,坐立莫省。諒此憒憒,雖在微官閒職,尙不可一日僥冒,矧此風憲之長,曾是遠戾之地,因仍蹲叨,固非私義之所敢出。玆不得不據實自劾,冀蒙鐫斥之恩。伏乞聖慈,特垂諒察,亟賜遞罷以重名器,以安私分焉。臣於祈免之章,豈容贅及他語,而適於目下,竊有所憂歎者,略此附陳焉。安兼濟之媚附厚賊,作爲家臣,其姦慝陰狡之狀,實爲國人之所共駭憤者。當此鋤治醜黨之日,固當依法拿處,究覈情節,而徑爲定配,有失王章。臣謂不可不亟令王府,拿鞫嚴問,明施當律也。趙曮犯贓之數,不啻倍簁於洪述海·元義孫等所犯,渠亦無辭自明,則其在嚴贓律之道,決不可酌處而止,臣謂亦宜依律處斷也。申晦之負犯罪狀,已悉於合辭之啓,而未及勘處,徑致物故,王章莫伸,輿憤未洩,臣謂追施加律,斷不可已也。臣無任激切云云。答曰,省疏具悉。安兼濟,不必更問,而趙曮,旣有連啓,卿何架疊?申晦,與逆有間,何用追律?卿其勿辭察職。
副護軍申應顯疏曰,伏以日月迅駛,大行大王廞衛將啓,中外臣庶,摧隕益新,而伏想我殿下攀擗之痛,何以堪抑?臣不勝悲慕憂慮之至。仍伏念臣於病伏涔涔之中,得伏見副司直金相翊兩度自鳴之疏,盛氣張皇,恣意反詈,自處以粹然無暇,斥臣以陰慘虛罔。噫,何其言之無嚴無倫之若是也?是必欲使臣索言,盡發其罪惡而快於心也,臣豈可一任其無忌憚,而不一言以明之乎?蓋其初疏以爲,知麟漢之癡濫不吉,而一再參尋,竝絶問訊。嗚呼,謂天可欺,天其可終欺乎?其參尋之踈數,問訊之有無,臣不欲强詰,而跡其行事,宛一心印,考其言議,無異護法,何以言之?麟漢之所欲爲相而危亂宗國者,卽趾海也,而相翊與趾海,爲姓不同兄弟,麟漢之所與爲謀而排布綢繆者,養厚也,而相翊與養厚,莫逆之死友,世言藉藉。以相翊,爲桂洞之主壁,而以趾海爲配座,養厚爲門鑰,凡有銓官之出於渠黨者,則深夜秉燭,會於渠家,爛漫相議,走稟麟賊。以此觀之,雖終身不參尋,十年不問訊,其聲勢之相倚,腸肚之相連,不待言而可知也。至於再疏,又露出臣所不言之洪鳳漢,以爲倒戈自脫之計,而以臣觀之,其欲巧反拙,首實無餘之狀,誠不覺絶倒也。旣曰始示慇懃之意,終有延譽之言,則臣只見其自初至終,一味相親,而未知其相踈相貳,果在何時也。夫踈慢虛澹,乃是讚人之好題目,可憎無味,亦是切親間善戲謔,則以此把作見斥之證,不亦齟齬可笑之甚者乎?至若厚賊云云,尤不成說。渠雖自以爲不與厚賊相關,而養厚者,出沒中間,以厚謙之言,傳於渠,以渠之言,傳於厚謙,爛漫其迹,昭不可掩,而卽以渠疏言之,今日行一善事,明日行一善事之言,可見其推引奬詡,無不至。夫厚謙母子之惡,通天極地,固非一朝一夕之故,則其所云宋贊善一事之擔當彌綸,何足爲可尙之端乎?渠若眞箇落落,則養厚必不復來,來必不復言矣。旣去復來,使之來之者,渠也,來必言之,其使之言之者,渠也,其所落落,人孰信之?噫嘻,渠亦大家世族耳。況戚聯宮掖之後,持身尤爲謹約,而外藉諸洪之權,內挾穉兒之勢,假㧌中立之名,陰作右袒之黨,嘯聚不逞,成一逋藪,密密交通,暗暗煽動,譸張闔闢,莫測端倪,有識竊憂,厥惟久矣。及至今番逆獄之出,而眞贓綻露,情跡昭著,渠之父子名字,迭出於帳殿親訊,賊囚納招之時,雖聖度包容,不加桁楊。渠於其時,入侍前席,親聞獄情,能復有對君父之顔面乎?臣與相翊,本無恩怨,而惟其嫉惡之心,根於秉彝,比肩周旋,竊所深恥,懲討不誠,亦所絶憤。故只擧微罪,略略論斥,則在渠道理,固當縮伏訟愆之不暇,而顧乃懷忿發怒,不待臣之避嫌,悍然呈疏者,已是前古未有之事,而一疏再疏,噴薄咆哮,必欲角勝公議者,誠可危怖,而亦可寒心也。其疏每引魚錫齡而爲言,錫齡,卽臣外從弟也。其往年所論,不過貪汚三通事,則與臣今者所論,事件各異,指意逈別,有何相表裏之事耶?相翊之罪惡如此,而臣以錫齡之曾所劾,爲嫌而不敢論,則寧有是理?誠不滿一笑矣。臣之待罪臺職也,恨不能極言痛斥,而反遭此無限詆辱,臣之疲劣,圖自愧訟,而顧今一初淸明之時,凶邪之徒,幾盡屛祛,而如相翊之巨慝者,尙逭當律,乃敢肆氣如是,世道之憂,寧有窮旣?玆敢悉暴於嚴廬之下,惟殿下垂察焉。臣無任云云。答曰,省疏具悉。金相翊,事自有公議,何必煩諭乎?
丙申七月二十三日辰時,上御廬次。諸承旨入侍時,都承旨洪國榮,右承旨李義翊,左副承旨鄭民始,右副承旨金鍾秀,同副承旨兪彦鎬,假注書徐龍輔,記注官金鳳顯,記事官朴祐源以次進伏訖。上曰,請對,何事?國榮等曰,今見翔雲結案,則向後事一款,全然不入,其在明義理嚴懲討之道,壞損極矣。臣等不勝驚駭,敢此請對矣。上曰,昨日結案,容易捧之,故予甚異之,今聞所奏,此何言也?惟彼翔雲,何等巨逆,而乃於結案之際,如是踈漏耶?國榮等曰,向後事一款,最是緊關大案,而及其結案之際,全然不入,烏在其設鞫之本意乎?上曰,騎馬一匹立之,宣傳官一員入侍。賤臣承命而出,與宣傳官李尙訥進伏。上曰,宣傳官,以走馬馳往罪人行刑所,姑勿行刑事,急速分付於判義禁。尙律承命退出。上曰,昨日以犯上不道,捧遲晩,故予甚訝惑,果致如是踈漏而然也。國榮曰,獄體之壞了,已無可言矣。命鍾秀讀推案。上曰,昨日文案,全不成說。以溫室樹一句語觀之,非予之所問於罪人之辭意也。鍾秀曰,然矣。與昨日問目之辭意,多有未暢處矣。上曰,宣傳官入來與否,知入。賤臣承命而出,還奏曰,宣傳官纔到西小門外,逢見罪人行刑單子之入來,仍爲回來云矣。上曰,今則已無可言之端,將何以則爲好耶?諸承宣,思所以吾處之道焉。國榮等曰,事已至此,不勝憤恨矣。命退,諸臣以次退出。
丙申七月二十三日午時,上詣殯殿。行晝茶禮入侍時,同副承旨兪彦鎬,假注書柳孟養,記注官金鳳顯,記事官朴祐源以次侍立訖。上具衰服,詣中排設廳,視膳行禮,儀註上同。禮訖,上還廬,次諸臣遂退出。
丙申七月二十三日申時,上御廬次。藥房副提調持湯劑入侍時,副提調洪國榮,假注書柳孟養,記注官金鳳顯,記事官朴祐源,醫官慶絢以次進伏訖。絢奉湯劑進前,上進御。國榮曰,向來首醫方泰輿事,旣出於無情,且渠輩無是深責,合有收敍之道矣。上命書傳敎曰,聞副提調所奏,予意亦然。首醫方泰輿,特爲給牒敍用。上曰,右承旨李義翊,右副承旨金鍾秀,旣承批旨,竝卽牌招察任。出傳敎上曰,禮曹判書·參判許遞,其代擇差。出傳敎上曰,昌德宮薑田林木,不無其人之弊,此後依前以燈燭房燒木全減事,定式施行。出傳敎上曰,諸問郞退去,明日入侍。出傳敎命退,諸臣以次出。
丙申七月二十三日酉時,上詣殯殿。行夕奠入侍時,左承旨李在簡,假注書柳孟養,記注官金鳳顯,記事官朴祐源以次侍立訖。上具衰服,詣中排設廳,視膳行禮,儀註上同。禮訖,上還廬次,諸臣遂退出。
上在慶熙宮泰寧殿南行閣廬次。
自初昏至夜五更,灑雨或下雨,測雨器水深五分。
大殿·惠慶宮·中宮殿朝哭後,政院·玉堂口傳問安。答曰,知道。
王大妃殿朝哭後,政院·玉堂口傳問安。答曰,罔極。
洪國榮啓曰,右承旨李義翊,右副承旨金鍾秀,俱以病不仕進,卽爲牌招,何如?傳曰,允。
金鍾秀啓曰,左議政金尙喆,右議政鄭存謙,依下敎來待矣。又啓曰,戶曹判書鄭弘淳,依下敎來待矣。
傳于鄭民始曰,戶房承旨與戶判·都監都廳入侍。
李在簡啓曰,卽者議政府錄事來言,領議政金陽澤,以爲踪地轉益惶蹙,雖伏承勿胥之敎,終不敢晏然,仍爲泥首金吾,恭俟重勘云,仍納命召,何以爲之?敢稟。傳曰,勿待命,命召傳授。
傳于洪國榮曰,各都監書啓,下玄宮日,卽爲修入事,分付。
有政。吏批,判書李重祜進,參判徐浩修進,參議宋德相在外。以鄭昌期爲刑曹佐郞,鄭弘淳爲判義禁,李爲同義禁,李徽之爲禮曹判書,鄭履煥爲奉常提調,金熙爲仁川府使,李徽中爲同義禁。德川郡守單金相翊,校檢單申大秊。
兵批,判書具善復進,參判鄭好仁病,參議柳薰入直進,參知洪秉纘病。以金彦之爲忠翊將,李敬懋爲訓鍊都正,趙鳳逵·崔範重爲訓鍊主簿,金履正爲文兼,李蒙彬爲武兼。副司直李宜哲,宣傳官尹相爀,武兼李近冑相換。
金鍾秀,以兵曹言啓曰,今七月二十六日動駕時,本曹郞廳侍衛各差備員,而正郞鄭儒,佐郞金奎祥,山陵都監郞廳出去,佐郞李馨德,靈轝侍衛進去,一員未差,無以推移分排。未差之代,令該曹卽爲口傳差出,以爲進參之地,何如?傳曰,騎郞鄭儒·金奎祥改差,與未差之代,口傳差出。
吏曹口傳政事,以吳鼎源爲兵曹佐郞,曺遠振·沈基泰爲兵曹正郞。
吏批,再政,以宋翼洙爲繕工監副正,尹欽烈爲尙衣別提。
兵批,再政,以趙升鉉爲武兼,李漢籌爲部將,副護軍方泰輿,副司直鄭一祥·沈頤之。
吏曹口傳政事,吏曹參判徐浩修仍任事,承傳。
傳于洪國榮曰,副提調,持加減心腎湯,入侍。
以左參贊蔡濟恭,牌不進推考傳旨,傳于李在簡曰,身帶敦匠之任,俄者下敎,不啻丁寧,則分義道理,敢若此?推考,更卽牌招。
傳于李義翊曰,右承旨入侍。
金鍾秀啓曰,通符馬牌,自本院燒火事,前已筵稟,取考前例,則發靷前二日燒火矣。通符合一百四十七部,馬牌合二十八部,問安牌合十八部,大將牌合二部,今方自本院燒火之意,敢啓。傳曰,知道。
李在簡,以弘文館言啓曰,本館上番闕直,事甚未安,校理趙尙鎭,卽爲牌招,修撰金觀柱,自鄕上來,一體牌招,以爲推移入直之地,何如?傳曰,允。又啓曰,上番闕直,事甚未安,副校理李儒慶,卽爲牌招入直,何如?傳曰,允。
以弘文館副校理李儒慶,牌不進罷職傳旨,傳于兪彦鎬曰,只推。
李在簡,以內醫院官員,以都提調提調意啓曰,首醫方泰輿給牒敍用事,命下矣。令該曹口傳付軍職,冠帶常仕,何如?傳曰,允。
傳于洪國榮曰,禮房承旨,與禮·兵判入侍。
傳于洪國榮曰,入侍命下已久,尙不入來,未得聞知而然乎?今已夜深,其令明日入侍。
李在簡,以國葬都監郞廳,以摠護使意啓曰,因山時,堂上不可不備,行司直蔡濟恭,旣已敍用,本都監堂上,還爲差下,使之察任,何如?傳曰,允。
李在簡,以吏曹言啓曰,承文院校檢金恒光呈狀內,身病甚重,勢難察任,今姑改差,何如?傳曰,允。
兪彦鎬,以弘文館言啓曰,本館二番闕直,事甚未安,校理趙尙鎭,疏批已下,卽爲牌招,以爲入直之地,何如?傳曰,允。
李義翊,以兵曹言啓曰,訓鍊院判官鄭忠良,素抱痰癖之疾,近尤添劇,時月之內,萬無供職之望,呈狀乞遞。實病旣如是,則不可等待其差復,改差,何如?傳曰,允。
又啓曰,卽接東所衛將牒報,則所屬字內興元門北邊宮壇五間許,因雨頹落云。依例令紫門監,爲先把子圍排,急速修築,而北二營入直御營軍二十名除出,限修築間,各別守直之意,敢啓。傳曰,知道。
大司諫金普淳,執義李一曾,司諫李顯永,掌令高益擎·尹在醇,獻納沈豐之,正言姜啓曰,臣等以參鞫臺臣,愚迷昏劣,至使凶賊之結案,一任委官之草率了當,窮凶情節,旣不得昭布於中外,畢竟擬律,亦不過誅身而止,而臣等忝在執法之列,不能爭論,臣等之罪,臣等固自知之。初旣引避,繼又陳箚,申控自劾之忱,冀被當勘之律,及奉批旨,以均有所失爲敎,臣等溺職之罪,聖明亦已俯爥,而威罰不加,職名自如,在臣等自處之道,尤何敢一刻冒據於臺次乎?請命斥臣等之職。答曰,勿辭,亦勿退待。
行判中樞府事李溵箚曰,伏以臣,昨隨諸大臣之後,入參帳殿,目見雲賊之窮凶極惡,乃前古所無之大逆也。情節畢露,雖伏典刑,而罪止誅身,未足以快洩神人之憤,迺者以推案之有欠別白,飭敎荐下,實不勝其萬萬震懍。至於承宣之疏,臣雖未得見其原本,而時任三相,旣皆陳箚請譴,則臣亦備數於參鞫之列,凡有咎責,理難獨逭,顧安可晏然而已乎?玆敢略控短箚,仰請威罰。伏乞亟命重勘,以安微分焉。臣治上此箚,見格門限,又伏聞有三相胥命之擧,雖以聖上包容之度,至有原任區別之敎,而顧其罪則臣無異焉,席藁私次,益增隕越。取進止。答曰,省箚具悉卿懇。委官之失,時任當之,時任之辭,原任繼之,豈非過當之甚者乎?卿其安心勿辭焉。仍傳曰,此批答,史官傳諭於李判府事。
右承旨李義翊,右副承旨金鍾秀聯名疏曰,伏以臣等罪在失職,陳章徑出,聖批開釋,惶感靡措,而情地難安,洊違召命,跡涉慢蹇,悚息俟譴,例勘終靳,飭敎屢降,畢竟雖不得黽勉承膺,而大臣箚語,終有所不勝驚恐者。臣等前疏本意,不過痛逆節之未彰,懼鞫體之或虧,竊附自劾之義而已,何大臣督過之至此也?噫,賊情之盡輸不盡輸,人見各異,臣不欲索言,而至於參準文案一句語,此何謂也?承旨參鞫,只爲捧入推案而已,參準文案,則有司存,臣等雖疲軟,寧有替行之理,而乃以坐次稍近,有時傍見之故,直以參準斷之,不亦異乎?雖然,苟使臣等,早能覽察於捧入之前,則豈至有自引之擧乎?臣等旣自引,則大臣亦只當自引而已。惜乎,其不念及于此,不橫加題目,必欲困滯,是豈所望於老成之大臣也哉?玆敢隨牌詣闕,略暴微懇。伏乞聖明,亟命遞罷臣等職名,使公私兩幸焉。臣無任云云。答曰,省疏具悉。承旨之職,出納命令,爲王喉舌,而至若參準有司之簿書,不但各有司存,承旨設欲替當,奈此聰明之不暇及何?雖然,昨日爾等之陳章徑出,亦附自引之義,則爾等處義,是且是矣。大臣箚語,亦不過老大臣不能商量之致。爾等勿辭,卽爲入來察職。
戶曹參判金華鎭疏曰,伏以逝序不留,因山奄迫,以殿下出天之誠孝,攀慕皇皇,益復何堪?噫嘻,痛矣。亂臣賊子,從古何限,而豈有如今番麟·厚諸賊者哉?王章久稽,輿憤轉激,而迺者乾斷廓揮,天討克行,綸音昭揭,義理大明,擧國群情,曷勝欣欣?仍伏念臣之忽地所遭,直一橫逆,而其所極口醜辱,遣辭危迫,有若疑怒臣,怨惡臣者,必欲汚衊臣湛滅臣後已,苟非我殿下,天地於臣,日月於臣,其何以拔臣於坑坎之中,置臣於袵席之上也?臣身伏荒郊,心懸北闕,感極而悲,自不覺淸淚之被面。噫,言者所以聲罪臣者,一則曰首褒鄭錫達也,一則私給千包穀也。彼雖急於搆臣,何言妄也?凡道臣之賑畢修啓也,苟有守宰之合請賞典者,則別單抄啓,措辭論列,例也。臣之年前賑狀中,直曰守令之辦穀補賑,自是職分內事,且與通一道大賑有異,抄啓一款,不爲擧論云爾,則初無別單之抄啓,安有褒賞之可言,旣無褒賞之可言,又安有首次之可論乎?狀本具在,可按而知。言者所云首褒二字,誠莫曉其何所見而何所指也。至於錫達,初命準職,而以其方帶準職之故,終至有一體加資之特敎,此豈臣所敢始料者哉?若夫各邑自備之穀物,多而至千石,少而至數十石,逐邑列錄,未或遺漏者,竝與朝家所區劃,摠計分賑都數而然也。此乃各道賑狀應行之例規,臣何當有意於其間哉?有罪無罪,天鑑在上,臣不敢費辭自明,而所謂臨歸時私給云云,尤不滿一哂。臣於錫達,初不識其何狀,始得接面於知州之後,而千包穀物之給與不給,有可以一言立辨者。嶺藩支用,全是列邑之穀物耳,某穀某石,自有營門之關劃,隨用隨報,又有該邑之會減,營關邑牒,月日具載,斗粟升穀,文跡昭然,則況此千包穀與受之際,旣非暗地潛輸,耳目可祕之物。臣之遞職,不過數載,往復之文簿,必當自在,主掌之監色,亦應生存,一經按問,虛實可覈,在聖朝綜核之政,亦豈容仍因掩覆,置人黮闇之科哉?乞卽快賜處分,行査本道,如有一包半包,髣髴言者之言,則下臣司敗,以法重繩焉。至若選職通擬之說,足令人掩耳而走。彼欲白地擠陷,作此不干之讆言,而世自有一種公案,臣雖疲劣,豈與之呶呶較挈,以犯無辨之戒也哉?獨臣之點檢平生,冤憤欲死者。臣本庸愚,百不猶人,而釋褐以後,偏蒙祿孤之聖恩,拂拭推遷,躐致卿列,然十有餘年矣。戒在冥升,懼深過福,名塗進取,意想不到,僻巷深居,交遊絶罕,不惟踈迂之性,自量已審,抑亦謹拙之規,家傳有素,而今焉身名玷汚,忝辱所生,拊心自悼,無面可顯。區區自靖之義,唯有鏟跡朝端,息影田間,避遠駭機,歌詠聖澤,以少效黥劓之補而已,便訣明時,昔人所悲,而命之窮矣,謂之何哉?顧今廞衛將啓,聖慕冞新,此豈臣子瀆撓之時,而一向泯默,義所不敢,情窮勢阨,不得不仰首哀號。伏乞聖慈,察臣悲苦之情,憐臣危臲之蹤,削臣之職,勘臣之罪,仍命選部,勿復擧擬,以快言者之心,以卒生成之澤,不勝大願。臣無任云云。答曰,省疏具悉。本事旣已洞燭,卿勿過辭,察任。
副修撰尹行修箚曰,伏以翔雲窮凶極惡之罪,可勝誅哉?麟·謙兩賊,實爲巨魁,而承其指使者,雲賊也,恒·簡諸凶,卽是窩主,而暗相和應者,雲賊也。凶謀逆節,非不畢露,而雲賊一疏,乃其嚆矢,王章久稽,輿憤擧切,何幸千里發捕,帳殿親訊,庶幾根因盡究,窩窟快破,而及見庭鞫結案,則律止誅身,草率了當,鞫獄嚴祕,未得其詳,心甚憤惋,繼以訝惑,晩始得見兩承宣自引之疏,則五條承款,情節畢輸。至於上書後飜覆一款,是何等肯䋜,是何等關係,而渠旣明白遲晩,推案亦已昭載,而畢竟闊略,乃至於此,遂使昭布八方,傳示今後之結案,未免爲草草不成樣之歸。噫嘻,痛矣。前後群凶之精神骨子,全在於此賊,而末梢斷律之不過犯上者,已是失刑之大者,而莫重遲晩之逆招,沒而不錄於結案者,求之今古,寧有是哉?惟彼按獄之首相,獨不念鞫體之嚴重,而乃有此錯了耶?臣謂雲賊,快施大逆之律,主獄委官,亟加重勘,斷不可已也。取進止。答曰,省箚具悉。從古逆獄之所以難治者,以其逆豎之扺賴不服,末由輸情而然也。至若賊雲,曾前渠之情節,呈露於凶徒當劾之時,故帳殿親問,無辭發明,五條問目,明白直招,豈是泛然看過,草率了當之逆案乎?至於投呈凶書,密圖向後飜覆之計,則所謂飜覆,略諭於日前綸音,予不忍索言,此豈非今日北面之臣,所欲不共一天者乎?及夫結案之出,不但五條之案,全不載錄,以至窮凶極惡之議,闕却不書,致使在朝在野之見朝紙者,知雲之惡似止於此,此所以慨然於委官者也。雖然,夜深氣疲之時,無怪乎老大臣之有所遺漏也。至於擬律同席之僚相,參坐之禁堂,亦有說難,則委官之漫漶爲辭,亦不過老病之致也。所請不允焉。
大司諫金普淳,執義李一曾,司諫李顯永,掌令高益擎·尹在醇,獻納沈豐之,正言姜等箚曰,伏以臣等,以參鞫臺臣,自訟其不職之失,相率來避,恭竢處分,及承批旨,至下勿退待之敎,臣等惶隕踧踖,益不知措躬之所也。鞫獄之必備臺臣,法意甚重,若一有不審者,則輒隨以料正,今番獄案之草草,至於此極,而臣等曚不覺察,一任其踈略,臺閣參鞫之意,顧安在哉?臣等於此,罪固難逭,聖度雖加包容,邦憲不宜曲貸,惟願速被威罰,以安私分焉。噫,翔雲,誠萬古大逆也。以麟·謙作爲窩主,潛發嚆矢,先試手勢者,卽妖雲也。陰凶一書暗逞胸臆,剪除羽翼,只出危逼之謀,危逼聖躬,實爲傾覆宗社之圖。嘻噫,痛矣。溫〈室〉樹三字,卽是醞釀禍機之本,而究其心,則以其僥倖之望,寧得罪於儲君,不敢違其指使者之意也,而向後飜覆之計,十手難掩,又況符同凶徒,做出無根不道之說,必欲沮戲國家莫大之義理,凶鋒毒蟄,先及於宮宦,惟此五條,實爲窮天極地之罪惡,而已是一國之所共知。及夫親問之下,箇箇直招,如合符契,窮凶情節,綻露無餘,可使輿儓婦孺,亦不知其爲萬古大逆矣。乃者結案一出,五條斷案,初不明白備載,泛以溫室樹·指使等語,草率了當,未施當律,只誅其身,不但獄案之不成體段,國之失刑,豈有大於此者乎?蓋按獄之責,全在委官,而其所踈忽,若是之甚,臣等謂伊日委官,領議政金陽澤,施以譴罷之典,金吾諸堂,一竝譴罷,斷不可已也。取進止。答曰,省箚具悉。委官之不能,非以不能於討逆,卽是老大不能之致,所請不允。獄官擬律時,果有三條律持難於大臣,則何必爲咎?雖然,請罪不過罷職,不卽爭執,難免其責,諸禁堂事,依施,俾伸廉隅。爾等,執法之臣也,禁堂按法之官也。按之者,猶可裁酌,執之者,豈不爭論?均有所失,而不可以此輕遞言官,爾等勿辭察職。
校理趙尙鎭疏曰,伏以臣於昨日,自引失職之罪,徑犯擅離之科,原疏未徹,罰止例推,自訟之餘,惶隕冞切。且念鞫體,憤懣交中,通宵不寐,耿耿靡已,乃者番次苟艱,天牌儼臨,顧今啓欑隔日,百僚哀號,揆以義分,固當趨膺不暇,而私心恧慼,有難冒進,玆敢隨牌來詣,略暴微懇。伏乞亟降威罰,以警具僚焉。仍伏念翔賊窮凶極惡之罪,不待就捕,國人已知,及當帳殿親訊,五案盤問之下,旣皆自服,狡惡益彰,情節畢露,其受嗾兩賊,謀危宗國,斁義滅倫之凶,極地窮天之惡,實是從古亂逆之所未有也。況渠凶書中,曰黨曰戚曰譛等說,用意陰慘,遣說凶險,先試手勢,作爲倀鬼,而其所以漫漶麟漢之逆,右袒厚謙之凶,隱然歸重臣於惎譖之科者,包得於三字之中,渠旣一一承款,參鞫諸臣所共聞,而所齊憤者也。至若今番凶徒之設計逞凶,排布和應者,全在於凶書投進後飜覆一款,此是獄情之關捩,逆節之肯䋜,而旣已昭載於推案,將以傳示於來後,則庭鞫結案中,所當以五條罪目,三字凶言及飜覆一款之所明白遲晩者,詳細載錄,而今此結案之捧,只奉皮膜,全沒要領,使無前凶逆,律止誅身,王法未得快伸,輿情轉益駭惋,臣竊不勝其憤慨也。治逆而如是太踈,按獄而如是失實,將此草率之結案,謄諸朝紙,頒示八方,烏在其正倫彝嚴懲討之義哉?臣謂翔賊大逆之律,宜卽快施,而主獄之委官,不可不重勘也。臣無任屛營祈懇之至。答曰,省疏具悉。委官之按獄失實,此不過衰病之致,非曰是也。予所以不罪委官者,亦以此也。爾其勿辭察職。
丙申七月二十四日兼春秋張顯慶。
義禁府啓目,禁府都事崔宗斗,鞫囚推案,多有無着名之招辭,因傳敎拿問,刑推得情,何如?啓。傳曰,附過放送爲良如敎。
義禁府啓目,前郡守徐有祜,悍僕作挐,無異宮奴,身爲家長,非理好訟,因傳敎拿處,刑推得情,何如?啓。傳曰,訟理自有體段,買土亦有先後,焉敢游辭納供是旀,況旀頃年秋官,旣已決折,至有官庭焚書之擧是如可,刑判今又明査回啓。是則,復事粧撰,極爲無據,所當嚴處是乎矣。因山在於再明,不可不參酌決放,削職放送爲良如敎。
丙申七月二十四日卯時,上詣殯殿。行朝奠入侍時,左副承旨鄭民始,假注書柳孟養,記注官金鳳顯,記事官朴祐源以次侍立訖。上具衰服,詣中排設廳,視膳行禮,儀註上同。行禮訖,上還廬次,命承史進前。上曰,左右相入侍。左議政金尙喆,右議政鄭存謙進前。上曰,霖雨若是支離,農事誠爲可悶。尙喆曰,今明若開霽,則不至害穀,而因山時,路必泥濘,以是爲慮。尙喆曰,日間聖體,若何?上曰,一樣矣。尙喆曰,王大妃殿氣候,若何?上曰,一向支安矣。尙喆曰,惠慶宮氣候,若何?上曰,近日一樣矣。尙喆曰,臣等以參鞫大臣,不能詳察文案,草草了當,旣已同參鞫坐,則豈可以委官與參鞫,分而論之乎?其踈率之罪一也,惶懍無地,不勝悚蹙。上曰,庭鞫卽是委官之責也,於卿等,豈有可引之事乎?夜已深,氣且疲,老大臣欲爲速速了當,不是異事。存謙曰,雖疲困,莫重鞫獄,豈可歇後,而有徑斃之慮,故急於捧決案,未免率爾,臣誠死罪。上曰,此事於卿等,何必爲嫌?存謙曰,因山迫近,湯劑加意進御,似好矣。上曰,近日則連進湯劑矣。命退去,諸臣以次出。
丙申七月二十四日辰時,上御廬次。同副承旨入侍時,同副承旨兪彦鎬,假注書徐龍輔,記注官金鳳顯,記事官朴祐源以次進伏訖。命書傳敎曰,日月不居,因山奄迫,崩隕之痛,益復靡逮。予之所以粗伸情禮者,卽祭奠一事也。初虞,旣行於山陵,自返虞及再虞,至七虞卒哭,依禮文皆以親祭磨鍊事,分付禮曹。又命書傳敎曰,宣傳官尹相赫,全不事事,奏對不能成樣,殊無擇差之意,都政翌日,欲爲下敎而未果,伊時兵判推考,相當窠,今日政,換差。上曰,承宣出去,庚子甲辰年日記中,登極時賞典前例謄入。命退,承史以次退出。
丙申七月二十四日巳時,上御廬次。藥房入侍時,都承旨洪國榮,假注書徐龍輔,記注官金鳳顯,記事官朴祐源以次進伏訖。命讀政望,上落點。上曰,差備官不足,今日政遷轉代,卽爲差出。出榻敎上曰,藥房提調入侍。賤臣承命而出,與藥房提調徐命善進伏。上曰,提調本職遞免,稍得閒暇乎?命善曰,獲蒙聖恩,近頗閑暇矣。上曰,今番動駕時,提調隨駕,分提調留院乎?命善曰,然矣。上曰,每於動駕時,許多中官及別軍職,皆乘太僕馬,太僕馬,無不足之弊乎?命善曰,每患苟簡矣。上曰,晝茶禮當親祭,陪祭諸臣待令。命退,諸臣以次退出。
丙申七月二十四日午時,晝茶禮陪祭入侍時,同副承旨兪彦鎬,假注書徐龍輔,記注官金鳳顯,記事官朴祐源以次陪進。上自廬次詣殯殿中排設廳,視膳訖,行晝茶禮。儀註上同上還廬次,承史以次退出
丙申七月二十四日午時,上御廬次。左副承旨·戶判·都廳同爲入侍時,戶曹判書鄭弘淳,都廳李秉模,左副承旨鄭民始,假注書徐龍輔,記注官金鳳顯,記事官朴祐源以次進伏訖。命秉模進前。上曰,泰寧殿東階板位後地形挾窄,無獻官排立之地,都廳看審基地後,從便補築,可也。秉模曰,御齋室處所,早爲稟定,然後可以擧行,以藝文館爲之乎?上曰,唯。秉模先退。上曰,判禁今日開座,可也。弘淳曰,然則同義禁亦爲牌招,同參坐起,似好矣。命書傳敎曰,今日政新除授禁堂,一竝牌招謝恩,今日內開坐時囚,捧供以聞,待判下卽爲決放。命讀李義翊等疏賜批,命書傳敎曰,予則曰近日喉司得人,豈可以些少引義,煩浼於此時乎?右承旨李義翊,右副承旨金鍾秀,一竝推考,更爲牌招。又命書傳敎曰,赦者,小人之幸,當發配之始,旣非非其罪,則纔配旋放,其爲賞罰之乖當,莫此爲甚。今番討逆頒敎文中,雜犯死罪以下添入,該房勿稟之意,知悉。命退,諸臣以次退出。
丙申七月二十四日未時,上御廬次。副提調持湯劑入侍時,都承旨洪國榮,假注書徐龍輔,記注官金鳳顯,記事官朴祐源,醫官方泰輿以次進伏訖。泰輿進湯劑,上進御。命書傳敎曰,聞平壤·義州之民,願附轝士者,六十名云,其令該廳充補,俾無遠人空還之弊。又命書傳敎曰,前判義禁蔡濟恭,今番獄事爭難,大臣·問郞之所目擊,況因山在明,以先朝眷遇之臣,豈可不參?特爲敍用。在外參贊許遞,其代除授牌招,其令進參執紼之列。又命書傳敎曰,不可事同而飭異,諸禁堂竝敍用,口傳付軍職。命退,承史以次退出。
丙申七月二十四日申時,夕上食陪際入侍時,右承旨李義翊,假注書徐龍輔,記注官金鳳顯,記事官朴祐源以次陪進。上自廬次,詣殯殿中排設廳,視膳訖,行夕上食。儀註上同上還廬次,承史以次退出。
丙申七月二十四日酉時,夕奠陪祭入侍時,左承旨李在簡,假注書徐龍輔,記注官金鳳顯,都廳李秉模以次陪進。上自廬次,詣殯殿中排設廳,視膳訖,行夕奠。儀註上同上還廬次,承史以次進伏訖。命書傳敎曰,卿老且病矣,前後賜卿三椏,亦是爲卿之老,而悶卿之病,庶幾以此調養而蘇健也。卿之日昨按獄之失,亦豈卿一毫有爲賊邊地之意而然乎?亦由於老病之致,予豈不知卿心之無他?三司之迭相發論,眞所謂官師相規也。卿旣於申應顯之疏,怒之以勤攻,則況於因山隔宵,卿將以攝傳玉帛之禮乎?卿須安心勿辭入城事,遣史官傳諭于領議政,命召亦爲傳授。在簡曰,俄者校理趙尙鎭,陳疏而方留院矣。上曰,入之。賤臣承命持入,命在簡讀之,賜批。上曰,山寢屛風,以濟用監所在牧丹屛取用事,分付。出榻敎命退,承史以次退出。
丙申七月二十四日酉時,上御廬次。禮判入侍時,禮曹判書李徽之,都承旨洪國榮,假注書柳孟養,記注官金鳳顯,記事官朴祐源以次進伏訖。上曰,因山日哭從,始於何處,而止於何所耶?徽之對曰,臣未及知之矣。上曰,卿出去,詳問後稟之,禮曹先退。命書傳敎曰,騎郞草記,誤以一竝差出聞之而批下,今聞只以未差代請差云,依草記施行,其餘勿施。命退,諸臣以次出。
上在慶熙宮泰寧殿南行閣廬次。
藥房都提調臣鄭存謙,提調臣徐命善,同副承旨兪彦鎬啓曰,日月不居,欑塗將啓,伏惟孝思攀號,益復罔極。伏未審,哀疚之中,聖體,若何?王大妃殿氣候,何如,惠慶宮氣候,何如?臣等不勝憂慮,敢此問安。答藥房曰,知道。大妃殿·惠慶宮氣候一樣矣。
大殿·王大妃殿·惠慶宮·中宮殿朝哭後,政院·玉堂口傳問安。答曰,罔極。
王大妃殿·惠慶宮·中宮殿,藥房口傳問安。答曰,罔極。
啓嬪祭·啓欑宮別奠罷後,大殿王大妃殿·惠慶宮·中宮殿,政院·玉堂單子問安。答曰,罔極。
大殿·王大妃殿·惠慶宮·中宮殿,藥房口傳問安。答曰,罔極。
大殿·王大妃殿·中宮殿,朝廷二品以上,六曹堂上·大司憲·大司諫·宗班單子問安。答曰,罔極。
祖奠罷後,大殿·王大妃殿·惠慶宮·中宮殿,政院·玉堂單子問安。答曰,罔極。
大殿·王大妃殿·惠慶宮·中宮殿,藥房口傳問安。答曰,罔極。
大殿·王大妃殿·中宮殿,朝廷二品以上,六曹堂上·兩司長官·宗班單子問安。答曰,罔極。
傳于兪彦鎬曰,同副承旨入侍。
都承旨洪國榮啓曰,兵曹判書具善復,依下敎來待矣。傳曰,入侍。
金鍾秀,以兵曹言啓曰,今此大行大王發靷時,右邊捕盜大將李敬懋,以陪往大將,靈轝隨駕矣。限回還間,以左邊捕盜大將張志恒,姑爲兼察,何如?傳曰,允。
金鍾秀啓曰,右邊捕盜大將李敬懋,以陪往大將,明當出去矣。所授命召及大將牌·傳令牌,來請還納,何以爲之?敢稟。答曰,仍佩往來。
又啓曰,因兵曹草記,左邊捕盜大將張志恒,右邊捕盜大將兼察事,允下矣。左邊捕盜大將張志恒,卽爲牌招,使之聽傳敎,何如?傳曰,允。
傳于金鍾秀曰,雖在哀遑中,紀律不可不嚴,挾輦將及先後廂,各別申飭,俾無紛擾雜亂之弊。且挾輦衛內,與禁中同,尤當後肅,標信外,雖一人,毋得闌入事,一體分付于各該營門。
傳于兪彦鎬曰,玉堂上疏入之,待批下,其令進參各差備。
金鍾秀啓曰,今七月二十六日大行大王發靷敎是時,及二十八日返虞擧動敎是時,守宮加出,假注書望,以卜台衡爲假注書。
洪國榮啓曰,二十六日大轝到晝停問安,到山陵問安,二十七日到山陵翌日問安,大轝上山陵,下玄宮時問安,承旨四員,當爲進去,何承旨進去乎?敢稟。答曰,晝停及到山陵問安,同副進去,翌日朝問安及上山陵下玄宮時問安,左副進去。今番三日經夜,與庚子有異,二十八日返虞前,當有問安,右副進去。
傳于兪彦鎬曰,差備中官,不爲趨蹌,承傳色中官推考。
洪國榮,以山陵都監京郞廳,以摠護使言啓曰,本都監堂上韓光會,時無職名,令該曹,口傳付軍職,何如?傳曰,允。
兵曹口傳政事,副司直韓光會。
洪國榮啓曰,明日大駕入幕次後,王大妃殿·惠慶宮問安,承旨當爲進去,何承旨進去乎?敢稟。答曰,右承旨進去。
李在簡,以魂殿都監郞廳,以摠護使意啓曰,孝明殿祭器,以修理之役,姑未報畢,不得依例傳授於本殿參奉矣。今則因山迫近,參奉多有擧行之事,祭器爲先傳授參奉,自今日爲始,入省記直宿之意,敢啓。答曰,知道。
金鍾秀,〈以〉兵曹言啓曰,卽接北所衛將牒報,則元武門外西邊宮墻二間許,因雨頹落云。依例令紫門監,爲先把子圍排,急速修築,而西營入直砲手十五名除出,限修築間,各別守直之意,敢啓。答曰,知道。
金鍾秀,以御營廳言啓曰,興元門北邊宮墻頹毁處,今已畢築,把守軍撤罷,還爲入直之意,敢啓。答曰,知道。
金鍾秀,以御營廳言啓曰,興元門北邊宮墻五間許頹落處,限修築間把守事,自兵曹草記矣。北二營入直鄕軍二十名除出,修築間,晝夜輪回守直之意,敢啓。答曰,知道。
李在簡,以義禁府言啓曰,明日大行大王發靷時,大轝考喧都事·神輦考喧都事·淸道都事及大駕各差備都事·本部入直都事,合十四員,當爲分差,而無以備數,假都事四員,令該曹依例差出,以爲分排之地,何如?。答曰,允。
金鍾秀,以訓鍊都監言啓曰,因兵曹草記,元武門西邊宮墻二間許頹落,西營軍十五名除出,守直事,允下矣。西營入直軍只是二十名,故今此把守,無以推移,砲手二十名,依例添入,使之守直,而畢築後還罷之意,敢啓。答曰,知道。
金鍾秀,以兵曹言啓曰,卽接北所衛將牒報,則武德門西邊宮墻一間許,今日因雨頹落云。令紫門監,爲先把子圍排,急速修築,而西營入直砲手十名除出,限修築間各別守直之意,敢啓。答曰,知道。
副校理臣李儒慶,修撰臣朴天衡,副修撰臣沈豐之等箚曰,伏以臣等,卽伏承三司合啓批旨,辭敎縷縷,誨諭備至,臣等始焉惶蹙,繼之以抑塞,不知所以仰對也。臣等雖甚愚迷,豈不知聖心攸在,而第伏念法者,祖宗之法也,非殿下所得以低仰者也。惟彼麟·謙兩賊之未施顯戮,已是失刑之大者,況此孥籍之典,係是應行之律,而猶且靳持,筵席之敎,合辭之批,明示聖意,至欲停啓,噫,此而停啓,此而屈法,則其可曰國有法而國有臣乎?今奉聖敎,有曰義理之分,忠逆所係,予亦知其可嚴而不可寬也。殿下旣知其義理之可嚴而治逆之不可寬,則何不亟從臣等之請,而若是靳兪,徒損國體乎?臣等所守者法也。雖承前後丁寧之敎,而決不敢爲奉承之計,惟有惶霣,恭俟重誅而已。取進止。答曰,省疏具悉。昨已諭,爾其勿辭察職。
丙申七月二十五日辰時,朝上食陪祭入侍時,都承旨洪國榮,左承旨李在簡,右承旨李義翊,左副承旨鄭民始,右副承旨金鍾秀,假注書徐龍輔,記事官卜台鎭·朴祐源,都廳李秉模,以次陪進。上自廬次,詣殯殿中排設廳,視膳訖,行朝上食。儀註上同上還廬次。國榮曰,同義禁李,訓鍊都正李敬懋,刑曹佐郞鄭昌期,旣呈肅拜單子,未及入來,事體誠極未安,推考警責,何如?上曰,依爲之。出擧條命退,承史以次退出。
丙申七月二十五日巳時,上御廬次。兵判·都承旨同爲入侍時,兵曹判書具善復,都承旨洪國榮,假注書徐龍輔,記事官卜台鎭·朴祐源,以次進伏訖。上曰,雨勢快霽,誠爲萬幸。善復曰,然矣。上曰,道路,何如?善復曰,極甚泥濘矣。上曰,丁丑因山隨轝時,軍兵同牌擧行,故靈轝後,大駕仍爲隨轝,而今番則當以各牌擧行,靈轝後廂排,大駕先厢乎?善復曰,方以此擧行矣。國榮曰,昨日兵判入侍命下之後,仍不入來,實緣下吏之初不傳報,而事體則未安,推考,何如?上曰,依爲之。出擧條國榮曰,俄者李等,旣以推考,而旣呈肅單,使之肅拜,何如?上曰,依爲之。善復先退。上曰,領相入侍。賤臣承命而出,與領議政金陽澤進伏。陽澤曰,日月迅邁,大行大王因山隔日,臣民呼痛,曷有其極?溽暑比甚,聖體,若何?上曰,今當此時,罔極之慟,尙何盡言?陽澤曰,王大妃殿氣候,何如?上曰,一樣。陽澤〈曰〉,惠慶宮氣候,何如?上曰,一樣。陽澤曰,臣罪,臣實自知,走伏江郊,鈇鉞是俟,不惟不賜之重勘,敦諭乃下,辭意鄭重,此時臣分,惟以一哭於山陵爲重,不敢言私,冒沒入來,而臣罪至此尤大矣。乞被重勘。上曰,此不過老病之致,予豈不知卿心哉?勿復過引焉。陽澤曰,惟彼翔雲,陰譎叵測,具萬古所無之凶肚逆腸,國家之賊,卽是臣子之讐也,臣豈一毫營護而然哉?莫非臣昏謬愚迷之罪,惟願速被重勘矣。上曰,所引太過矣。何必如是?卿其安心焉。命退,諸臣以次退出。
丙申七月二十五日午時,晝茶禮陪祭入侍時,都承旨洪國榮,左承旨李在簡,右承旨李義翊,左副承旨鄭民始,右副承旨金鍾秀,同副承旨兪彦鎬,假注書柳孟養·徐龍輔,記事官卜台鎭·朴祐源,都廳李秉模,以次陪進。上自廬次,詣殯殿中排設廳,視膳訖,行晝茶禮。儀註上同上還廬次。上曰,摠護使·都監堂郞入侍。賤臣承命而出,與摠護使金尙喆,國葬都監堂上蔡濟恭·李徽之·李重祜,都廳徐有防進伏。上曰,虞主奉安時刻,何時乎?尙喆曰,丁丑年則祖奠後,仍卽奉安矣。上曰,依丁丑年例擧行。上曰,摠護使以下,遺衣及銘旌,更爲奉審。先朝冊寶,方奉於殯殿,而其年條,或有相錯處,摠護使以下,奉審後詳細序次。尙喆曰,冊寶奉安於要彩轝後,勢將經夜,都監·郞廳一員,別省記守直乎?上曰,依爲之。國榮曰,馬兵信旗,當設於義洞洞口,而幕次太近,何以爲之乎?該大將不得入侍,故敢此仰達矣。上曰,幕次,從便爲之事,分付。上入殯殿,摠護使以下隨入。命奉出冊寶,奉審後命都廳,書其年條表之。上還廬次,諸臣以次退出。
丙申七月二十五日未時,上御廬次。藥房副提調持湯劑入侍時,副提調洪國榮,假注書柳孟養,記事官卜台鎭·朴祐源,醫官方泰輿,以次進伏訖。泰輿奉湯劑進前,上進御。命讀各道啓本訖,命退,諸臣以次出。
丙申七月二十五日申時,夕上食陪祭入侍時,都承旨洪國榮,左承旨李在簡,右承旨李義翊,左副承旨鄭民始,右副承旨金鍾秀,同副承旨兪彦鎬,假注書柳孟養·徐龍輔,記事官卜台鎭·朴祐源,都廳李秉模,以次陪進。上自廬次,詣殯殿中排設廳,視膳訖,行夕上食。儀註上同上還廬次,承史以次退出。
丙申七月二十五日酉時,夕奠陪祭入侍時,都承旨洪國榮,左承旨李在簡,右承旨李義翊,左副承旨鄭民始,右副承旨金鍾秀,同副承旨兪彦鎬,假注書柳孟養·徐龍輔,記事官卜台鎭·朴祐源,以次陪進。上自廬次,詣殯殿中排設廳,視膳訖,行夕奠。儀註上同上還廬次,承史以次退出。
上在慶熙宮。停常參·經筵。
大殿·王大妃殿·惠慶宮·中宮殿,藥房口傳問安。答曰,罔極。
大駕詣路祭所,入幕次後,政院·玉堂·藥房問安。答曰,罔極。
王大妃殿·惠慶宮,遣承旨問安。答曰,罔極。
大駕祗送大轝,入幕次後,政院·玉堂·藥房·朝廷二品以上·六曹堂上口傳問安。答曰,罔極。
還宮後,大殿·王大妃殿·惠慶宮·中宮殿·政院·玉堂單子問安。答曰,罔極。
大殿·王大妃殿·惠慶宮·中宮殿,藥房口傳問安。答曰,罔極。
大殿·王大妃殿·中宮殿,朝廷二品以上·六曹堂上·兩司長官·宗班單子問安。答曰,罔極。
大轝詣晝停所,入幕次後,政院·玉堂口傳問安。答曰,無事。
遣承旨問安。答曰,無事。
大轝詣陵所,入丁字閣後,政院·玉堂口傳問安。答曰,無事。
遣承旨問安。答曰,無事。
傳于鍾秀曰,宣傳官一員待命。
又傳于曰,右副承旨入侍。
又傳于曰,轝士從事官,使之撥馬待令。
傳于國榮曰,宣傳官一員,馳詣山陵,奉審以來,騎馬一匹立之。
傳于鍾秀曰,二十八日動駕時刻,以卯正進定。
又傳于曰,騎馬一匹立之。
以承傳色口傳下敎曰,禮房承旨,率宣傳官入侍。
丙申七月二十六日寅時,發靷陪從入侍時,都承旨洪國榮,右承旨李義翊,左副承旨鄭民始,右副承旨金鍾秀,同副承旨兪彦鎬,假注書徐龍輔,記事官卜台鎭·朴祐源,都廳李秉模以次侍立。上具衰服,詣殯殿板位。上俯伏哭,在位者皆哭。摠護使,都監堂郞以下,入殯殿,奉梓宮,就輪轝上,進發。上俯伏興哭從,在位者皆哭從,詣崇政門外。奉梓宮就大轝進發,上乘轎詣興化門外。上曰,騎馬一匹立之,宣傳官一員,進詣大轝行到所以來。出榻敎上曰,夜色尙爛,各門卽爲還閉,雜人各別嚴禁事,分付兵曹。鍾秀曰,巡將納牌之際,突入衛內,事極駭然,當該巡將及衛將部將,俱不可無警責之道,而臣則請推之外,無可施之罰,何以爲之乎?上曰,回駕後更稟,可也。上進發詣太廟前路。上降轎,過太廟,乘轎詣興仁之門。鍾秀進前曰,莫重駕轎馬,連以欠馴者待令,事極駭然,當該提調大臣外,從重推考,當該郞廳,本院請推之外,無可施之罰,何以爲之?上曰,提調置之,郞廳推考。出擧條上詣路祭所,下轎入幕次。諸臣以次退出。
丙申七月二十六日卯時,上詣路祭所。辭神輦入侍時,都承旨洪國榮,右承旨李義翊,左副承旨鄭民始,右副承旨金鍾秀,同副承旨兪彦鎬,假注書徐龍輔,記事官卜台鎭·朴祐源以次侍立訖。上具衰服,出幕次,就板位。上西向立,贊儀讀笏記,左通禮啓請跪·俯伏哭。上俯伏哭,在位者皆哭。神轝到路祭所,左通禮啓請止哭。興四拜,興平身,上止哭四拜,復俯伏哭。神轝離路祭所進發,上入幕次,諸臣以次退出。
丙申七月二十六日辰時,還宮擧動入侍時,都承旨洪國榮,右承旨李義翊,左副承旨鄭民始,右副承旨金鍾秀,同副承旨兪彦鎬,假注書徐龍輔,記事官卜台鎭·朴祐源以次陪從。上具衰服,出幕次乘轎,由興仁之門,詣太廟前路,下轎。過太廟,乘轎入興化門,詣廣達門下轎,乘輿入興泰門。諸臣以次退出。
丙申七月二十六日巳時,上御尊賢閣。禮房承旨入侍時,都承旨洪國榮,假注書徐龍輔,記事官卜台鎭·朴祐源以次進伏訖。上曰,宣傳官一員入侍。賤臣承命而出,與宣傳官李尙訥進伏。上曰,汝馳詣山陵,靈轝到陵所事,卽爲還奏,可也。尙訥承命退出。上曰,靈轝似到晝停所乎?國榮曰,晝停所,似已得達矣。上曰,道路泥濘,極爲關心。國榮曰,然矣。上曰,藥房提調入侍。賤臣承命而出,與藥房提調徐命善進伏。上曰,明日有本院問安乎?命善曰,然矣。上曰,今日提調,亦爲省記乎?命善曰,然矣。國榮曰,朝水刺,已爲進御乎?上曰,姑不進御矣。命善曰,湯劑,差晩後煎入乎?上曰,唯。命退,諸臣以次退出。
丙申七月二十六日未時,上御尊賢閣。都承旨持湯劑入侍時,都承旨洪國榮,假注書徐龍輔,記事官卜台鎭·朴祐源,醫官慶絢以次進伏訖。絢進湯劑,上進御。上曰,同副承旨,雖暮,今日當入來,政院省記,以右副承旨·同副承旨爲之。廳注書,爲藥院省記,事變注書,爲政院省記。命書傳敎曰,明日當自內望哭,侍衛置之。上曰,泰寧殿補階之役,幾何爲之云耶?國榮曰,今方築石爲之云矣。上曰,武藝別監,屢朔露處於廬次門外,不可無軫念之道。國榮曰,然矣。命書傳敎曰,武藝別監,廬次門外五朔露處,宜有軫念之道,木二同,令兵曹分給左右番。命退,承史以次退出。
丙申七月二十六日酉時,上御尊賢閣。右副承旨入侍時,右副承旨金鍾秀,假注書徐龍輔,記事官卜台鎭·朴祐源以次進伏訖。命書傳敎曰,朝辭神轝,回來舊殿,觸目廓然,更無憑依,予懷罔極,如不欲生。旣不得隨詣山陵,躬將玉帛之薦,山陵諸事,悉畀敦匠之臣,其所致誠而致愼,固不待予敎,而成殯後抵返虞,尙餘三日,祀奠之禮,衛護之節,十分惕念,以體予莫逮之慟事,下諭于摠護使。命讀香室受押單子,命書傳敎曰,此是返虞後當行之祭也,不必預爲親押。二十八日動駕時,當親押,以此擧行。鍾秀曰,曉者巡將及衛將·部將,有更爲稟達之敎矣。何以爲之乎?上曰,當該巡將,從重推考,當該衛將,從重推考,部將拿處。出榻敎上曰,同副承旨入侍。賤臣承命而出,與同副承旨兪彦鎬進伏。彦鎬曰,臣敬奉聖敎,馳詣陵所,問安靈轝,平安得達矣。上曰,道泥,何如?彦鎬曰,路泥,甚矣。上曰,轝士軍兵,得無傷病者乎?彦鎬曰,俱無傷病矣。上曰,都承旨入侍,魂殿都監。都廳入侍。賤臣承命而出,與都承旨洪國榮,魂殿都監都廳李秉模進伏。鍾秀·彦鎬先退。上曰,役事,可趁明日望哭前造訖否?秉模曰,明早似可訖役矣。上曰,內哭臨廳役事,亦已訖役否?秉模曰,幾盡爲之矣。上曰,御齋室,亦已始役乎?秉模曰,亦方修補矣。命退,諸臣以次退出。
上在慶熙宮廬次。
自辰時至酉時,灑雨,測雨器水深一分。
大殿·王大妃殿·惠慶宮·中宮殿,政院·玉堂口傳問安。答曰,罔極。
藥房提調臣徐命善,副提調臣洪國榮啓曰,日屆因封,攀慕冞切,伏未審夜來,聖體,若何?昨日勞動之餘,不瑕有傷損之節?王大妃殿哀痛中氣候,若何?惠慶宮氣候,亦何如?臣等今日,率諸御醫趁早入診,詳察聖候爲宜。臣等不任區區憂慮,敢此問安,竝爲仰稟。以承傳色口傳下敎曰,入侍。
王大妃殿·惠慶宮·中宮殿,藥房口傳問安。答曰,罔極。
大轝詣陵所翌日,政院·玉堂問安。答曰,無事。
上山陵後,政院·玉堂口傳問安。答曰,無事。
下玄宮後,政院·玉堂口傳問安。答曰,無事。
遣承旨問安。答曰,無事。
大殿·王大妃殿·惠慶宮·中宮殿·泰寧殿,下玄宮望哭罷後,政院·玉堂單子問安。答曰,罔極。
大殿·王大妃殿·惠慶宮·中宮殿,藥房口傳問安。答曰,罔極。
大殿·王大妃殿·中宮殿·泰寧殿,下玄宮望哭後,朝廷二品以上·六曹堂上·兩司長官·宗班單子問安。答曰,罔極。
傳于鍾秀曰,吏曹堂上入侍。
彦鎬啓曰,吏曹參判徐浩修,依下敎來待矣。傳曰,入侍。
傳于彦鎬曰,右副承旨入侍。
傳于鍾秀曰,騎馬一匹立之,宣傳官一員待命。
鍾秀,以御營廳言啓曰,興元門北邊宮墻頹毁處,今已畢築,把守軍撤罷,還爲入直之意,敢啓。傳曰,知道。
丙申七月二十七日卯時,上御尊賢閣。藥房入侍時,提調徐命善,副提調洪國榮,假注書徐龍輔,記事官卜台鎭·朴祐源,醫官方泰興·慶絢·吳道炯·徐命緯以次進伏訖。命善曰,曉夜勞動,回來經宿,聖體,若何?上曰,一樣。命善曰,寢睡水刺之節,若何?上曰,一樣。命善曰,今日卽日次,且是勞動之餘,令醫官診候乎?上曰,氣一樣,不必診候矣。醫官先退。上曰,昨日轎馬,何爲欠馴?命善曰,昨日駕轎馬,不免欠馴,惶恐惶恐矣。國榮曰,聞常時調習,此馬甚好,而昨日則以其緩行,故致然云矣。上曰,轝士從事官入侍。賤臣承命而出,與轝士從事官吳載濬進伏。上曰,昨日轝士軍,無傷病者乎?載濬曰,無一人傷病者矣。上曰,此從事官,誰家人也?國榮曰,吳爀之子矣。命從事官先退。上曰,泰寧殿補階之役,催促爲之事,承宣分付。命退,諸臣以次退出。
丙申七月二十七日午時,上御尊賢閣。右副承旨入侍時,右副承旨金鍾秀,假注書徐龍輔,記事官卜台鎭·朴祐源以次進伏訖。命書傳敎曰,明日祗迎後,隨詣入齋殿行虞祭後,回來,自三虞至卒哭,皆親押於前一日。親押處所,崇政殿月臺,如禮爲之。親押後當齋宿齊殿,出還宮當由興泰門,皆依此擧行。每於朝上食前,詣齋殿,時刻,照此磨鍊事,分付儀曹。又命書傳敎曰,禁旅之逐日經夜,可悶。自三虞至卒哭,侍衛禁軍,只一一番磨鍊於節目事,分付兵曹。上曰,魂殿都監都廳入侍。賤臣承命而出,與魂殿都監都廳李秉模進伏。上曰,補階,無未及之慮耶?秉模曰,今幾畢役,似可及於望哭前矣。上曰,都廳出去,斯速擧行。秉模先退。上曰,承宣進詣山陵問安後,屢次祭奠,各別致謹事,申飭,諸般擧行,連續狀啓事,傳諭于摠護使。命退,承史以次退出。
丙申七月二十七日未時,上御尊賢閣。都承旨入侍時,都承旨洪國榮,假注書徐龍輔,記事官卜台鎭·朴祐源以次進伏訖。命書傳敎曰,若開政,則必將未及,司諫李顯永,執義除授,其令除謝恩,卽爲進去。上曰,此傳敎,以撥馬,卽爲分付於新除授執義及摠護使。上曰,初虞祭及安陵祭獻官單子,何尙不修入也?知入。賤臣承命而出,還奏曰,問于吏曹祭享色吏,則自前祭享,無獻官單子書入之例云矣。上曰,豈有是理?其所擧行,極爲駭然。命書傳敎曰,初虞及安陵祭時刻不遠,而獻官單子,尙不修入,再虞亦在明日,而亞獻官以下單子,亦不書啓,事極曚然。當該吏曹堂上,推考。上曰,望哭時刻如近,承史詣閤,可也。命退,承史以次退出。
丙申七月二十七日酉時,上詣泰寧殿。下玄宮望哭陪從入侍時,都承旨洪國榮,同副承旨兪彦鎬,假注書徐龍輔,事變假注書尹致性,記事官卜台鎭·朴祐源以次侍立。上具衰服,自尊賢閣,乘輿出金耀門,由資政殿,詣泰寧殿,降輿詣南行閣。上曰,吏曹參判入侍。致性承命而出,與吏曹參判徐浩修進伏。上曰,獻官單子,何其稽忽擧行?浩修曰,例當於申時入啓,故然矣。上曰,封閉官,可無未及之慮耶?浩修曰,司諫,例當爲預差,而陞實單子往來之際,易致遲滯,而幸而自上特除,似無未及之慮,實爲萬幸矣。命書傳敎曰,今日不可開政,封鎖官旣已變通,政命,置之。命吏參先退。上曰,都廳入侍。賤臣承命而出,與都廳李秉模進伏。上曰,御齋室,幾許修補?秉模曰,今方塗壁,明日則似可訖役矣。命書傳敎曰,御齋室,以藝文館爲之,香室齊宿時,政院·藥房諸臣,當近處直宿,依此知悉。香室,仍接前處事,分付。又命書傳敎曰,今則殯殿處所,旣已移接,禁軍以下其他番處,除標信依例入番事,分付。秉模先退,中官進。望哭正時。上詣泰寧殿東階板位上,北向立。贊儀讀笏記,左通禮啓請跪俯哭,上俯伏哭,在位者皆哭。左通禮啓請止哭,興平身,上止哭四拜。乘輿還尊賢閣。諸臣以次退出。
丙申七月二十七日酉時,上御尊賢閣。副提調持湯劑入侍時,都承旨洪國榮,假注書徐龍輔,記事官卜台鎭·朴祐源,醫官慶絢以次進伏訖。絢進湯劑,上進御。命書傳敎曰,五朔廬次,勤勞不些,長番中官十三人,各紬木一疋,出入番中官六人,各木布一疋,假官中官一人,紬一疋,司謁太命喆·金壽完·林興大,司鑰尹東瑀·姜世重·金啓泓,各木布一疋,大殿別監·大殿水刺間員役,各木一疋賜給。今此賞格,特出省減之意,若如古例,則各殿下屬,必當冒受倍蓗,令該郞,親執擧行後草記事,分付。又命書傳敎曰,因知申直宿,禮房書吏,五朔待令於廬次門外,宜示軫念,與內局待令書員,米布題給,都使令一體題給。勿出朝報上曰,駕後張忠賢,今日奉命,山陵往返甚遄,不可無激勵之道。國榮曰,復命,極爲神速矣。命書傳敎曰,駕後禁軍張志賢,持山陵狀啓,往返甚速,宜有激勵之道,邊將承傳,以勵他禁旅。勿出朝報命退,承史以次退出。
上在慶熙宮。
下直,淸州牧使李堉,泰安郡守柳榮鎭,旌義縣監許,平澤縣監兪漢膺,淸道郡守鄭持淳,中和府使李得永,仁川府使金熙。
辰時巳時,灑雨,測雨器水深二分。夜四更五更,灑雨,測雨器水深二分。
晝停所入幕次後,政院·玉堂·藥房口傳問安。答曰,罔極。
王大妃殿·惠慶宮,遣承旨口傳問安。答曰,罔極。
擧動還宮後,大殿·王大妃殿·惠慶宮·中宮殿,政院·玉堂單子問安。答曰,罔極。
大殿·王大妃殿·惠慶宮·中宮殿,藥房口傳問安。答曰,罔極。
大殿·王大妃殿·中宮殿,朝廷二品以上·六曹堂上·大司憲·大司諫·宗班單子問安。答曰,罔極。
再虞祭行禮後,大殿·王大妃殿·惠慶宮·中宮殿,政院·玉堂單子問安。答曰,罔極。
大殿·王大妃殿·惠慶宮·中宮殿,藥房口傳問安。答曰,罔極。
大殿·王大妃殿·中宮殿,朝廷二品以上·六曹堂上·大司憲·大司諫·宗班單子問安。答曰,罔極。
奠行禮還內後,政院·玉堂·藥房口傳問安。答曰,罔極。
山陵吉帷宮朝哭後,政院·玉堂問安。答曰,無事。
遣承旨問安。答曰,無事。
神轝過來時,晝停所入幕次後,政院·玉堂,口傳問安。答曰,無事。
遣承旨問安。答曰,無事。
以承傳色口傳下敎曰,虞祭則出還宮,衰服磨鍊,固然矣。卒哭後,當有親事服,而今此儀註中卒哭日還宮時,竝以衰服磨鍊者,禮堂難免,曚然之失,推考,儀註改修以入。勿出朝報。
記事官崔禧延書啓。臣敬奉聖旨,馳往傳諭于議政府右議政鄭存謙處,則以爲三虞親祭時亞終獻,不以大臣塡差,致勤飭敎,史官臨宣,臣惶恐隕越,不知所措。臣等雖甚無似,亦具秉彝,方當親祼虞祭之日,其欲自效於對越之地者,豈後於人,而第臣等有區區危蹙之情。首席所遭,事係鞫案,而三司公議,有非尋常勤攻,臣等忝叨承弼之任,同參按鞫之列,則凡有罪責,固無異同,豈可專諉委官,自處以無故者哉?啓殯拭巾之任,因山覆土之役,揆以義分,不敢不膺命,而若夫夤緣事會,淟涊盤礴,非計之所敢出也。況臣職兼保護,今於竝直之日,亦不敢晏然直宿,尤增悚惶,此豈臣可已不已者,而嚴廬哀疚之中,致速嚴敎,伏地戰恐,惟竢威命云矣。敢啓。答曰,知道。
記事官崔禧延書啓,臣敬奉聖旨,馳往傳諭于議政府左議政金尙喆處,則以爲卽者史官,來宣傳敎,以臣等不爲差祭,下敎截嚴,臣於此誠不勝萬萬悚懍之至。方當虞卒連行,聖躬親勞之時,在臣等道理,曷敢不自效於駿奔之列,而領相所遭,卽鞫案事也。三司公議之地,聲罪至嚴,勘律不輕,臣等以同參之人,諉之於委官,而有若無故者,寧有如許處義乎?因山終事之地,係是莫重之禮,雖以領相之情勢,亦不敢進,則如臣之身帶摠護者,尤未暇自恤於一身去就,至參今日之陪祭,而夤緣冒沒,不惟有傷私義,亦恐反損國體。方與右相,欲上引罪之箚,冀蒙聖明之處分,若臣等自處之道,雖不得不然,嚴廬哀疚之中,貽惱聖心,致速嚴敎,臣分都虧,威譴是竢云矣。敢啓。答曰,知道。
傳于兪彦鎬曰,侍衛軍兵雨具。
傳于兪彦鎬曰,還宮時,以諸司預備擧行。
傳于徐有防曰,今日藥房問安,勿爲之。
傳于兪彦鎬曰,都廳入侍。
兪彦鎬曰,都廳李秉模,依下敎來待矣。
傳于兪彦鎬曰,同副承旨與都廳入侍。
又傳于曰,新除授承旨,卽爲牌招齋宿。
傳于兪彦鎬曰,承旨房仍。
兪彦鎬,以御營廳言啓曰,興仁門啓閾礴石掘去處,今已還爲塡補,把守軍撤罷之意,敢啓。答曰,知道。
兵曹口傳政事,田佐顯爲宣傳官。
兪彦鎬,以吏曹言啓曰,鎖閉官李顯永,山陵都監都廳李義鳳,加資事,命下矣。雖已資窮,俱未經準職,何以爲之?敢稟。傳曰,前例知入。
有政。吏批,判書李重祜牌不進,參判徐浩修式暇,參議李秉鼎進,右副承旨兪彦鎬進。吏批啓曰,判書李重祜牌不進,參判徐浩修式暇,小臣獨政未安,何以爲之?敢稟。傳曰,只出緊任。徐有防爲承旨,李獻慶爲司諫,田泰祥爲監察,左參贊蔡濟恭今加輔國。吏曹判書李重祜,行副司直金漢耆,副司直黃景源,已上今加崇政。漢城判尹鄭尙淳,禮曹判書李徽之,右參贊尹東暹,已上今加正憲。刑曹參判尹得養,漢城右尹徐有隣,已上今加嘉義。左令公李在簡,今加嘉善,副司果李普溫,副司果徐有防,已上今加通政。安春君烿·今加綏德,前僉使李宅齡,今加嘉善加資事,承傳。守僕朴昌彦,今超通政,內官李漢謙,今加崇祿,丁致寬·趙相藺,已上今加通政加資事,承傳。
兵批,行判書具善復病,參判鄭好仁病,參議柳薰進,參知洪秉纘侍衛進去,右副承旨兪彦鎬進。副司直李在簡,敎鍊官朴麟瑞,內禁衛申英,閑良玄德昌,以上別看役,今加折衝加資事,承傳。
丙申七月二十八日卯時,上御顯謨門。親押後,返虞祗迎擧動入侍時,都承旨洪國榮,左副承旨鄭民始,右副承旨金鍾秀,同副承旨兪彦鎬,假注書徐龍輔,事變假注書尹致性,記事官卜台鎭·朴祐源以次侍立訖。上具衰服,乘輿出顯謨門,降輿就板位上,南向立。彦鎬奉祝,自廣達門趨進。上降板位,南向跪。彦鎬準祝訖,奉祝跪進。上親押,彦鎬奉祝趨出。上乘輿出廣達門,降輿乘轎。命國榮書傳敎曰,國葬都監摠護使,議政府左議政金尙喆,鞍具馬一匹賜給。請謚宗廟上謚殯殿時,奉冊寶官及誌文製述官,下玄時奉哀冊贈玉贈帛官,議政府領議政金陽澤,鞍具馬一匹面給。誌文書寫官刑曹參判尹得養,哀冊文製述官行副司直黃景源,竝加資。書寫官昌城尉黃仁點,旣已資窮,熟馬一匹面給。謚冊文製述官議政府右議政鄭存謙,書寫官奉朝賀李最中,寶篆文書寫官中樞府領中樞府事金相福,各熟馬一匹面給。謚冊製述官大提學李徽之,熟馬一匹賜給。虞主書寫官承政院左承旨,李在簡勿論,提調議政府左參贊蔡濟恭,禮曹判書李徽之,竝加資。吏曹判書李重祜,本都監雖日淺,旣有山陵勞,加資。行司直徐命善,戶曹判書鄭泓淳,竝勿論,都廳副司果徐有防加資。郞廳前主簿李采,禮曹正郞李奭濟,副司直李得老,竝陞敍。南平縣監宋持敬,兒馬一匹賜給。前正郞金盛厚,戶曹佐郞鄭志儉,刑曹正郞成德雨,司僕主簿李憲泰,工曹佐郞具膺,刑曹佐郞鄭昌期,各加一資,資窮者代加。監造官前奉事宋約欽,前參奉鄭喆淳,泰陵直長南宜老,前都事李觀誠,竝六品遷轉。監造官奉常主簿李陽普,司饔主簿朴玄源,奉常奉事全佐天,各兒馬一匹賜給。別工作繕工監假監役洪冕浩,典設司官員,長興庫官員,各加一資,資窮者代加。請謚上謚時讀冊寶官徐有防勿論,奉謚冊寶官,兒馬一匹賜給。擧謚冊寶案者,奉謚案者,褥席執事,各加一資,資窮者代加。讀哀冊官,弘文館校理趙尙鎭準職,奉哀冊官者,兒馬一匹賜給。奉哀冊案者及擧讀案者,褥席執事,各加一資,資窮者代加。捧贈玉官及捧贈帛官,各兒馬一匹賜給。擧玉帛案者及褥席執事,各加一資,資窮者代加。箱差備·箔差備·几差備·卓差備·捧玉冊玉寶案者,各兒馬一匹賜給。擧玉冊玉寶案者及褥席執事,各加一資,資窮者代加。拭梓宮時執巾者·執水者,大擧前及魂帛輦前捧香盒香爐官,服玩樻·筲樻·砂器樻·樂器樻·籩䇺樻·几樻·杖樻·御製樻·遺衣樻·大轝前實果進止差備,各兒馬一匹,舁梓宮官,各半熟馬一匹賜給。攝司僕·正羽葆捧持官·攝通禮,各兒馬一匹賜給。各差備擧案者,各加一資,資窮者代加。魂帛大祝副司果李在學,虞主大祝吏曹佐郞李敬養,浴主大祝兵曹正郞曺遠振,各半熟馬一匹賜給。又命書傳敎曰,殯殿·魂殿,兩都監摠護使議政府左議政金尙喆,鞍具馬一匹面給。初銘旌書寫官,行副司直金漢耆加資。改銘旌書寫官錦城尉朴明源,旣已資窮,熟馬一匹面給。提調漢城府判尹鄭尙淳加資,行副司直金漢耆·黃景源,熟馬一匹賜給。刑曹判書李溎,半熟馬一匹賜給。行司直徐命善,兒馬一匹賜給。都廳承政院都承旨洪國榮,上弦弓一張賜給。前校理宋煥億,戶曹參議林得浩,承政院左副承旨鄭民始,各兒馬一匹賜給。吏曹佐郞李秉模,準職調用,郞廳臨坡縣令南鶴聞,顯陵令兪漢鼎,竝陞敍。司憲府監察洪大容,兒馬一匹賜給。儀賓都事洪成浩,加一資,如有資窮,代加。別工作繕工監監役官洪景游·邊成河,監造官前奉事兪漢炅,鑄成所監造官前參奉鄭文在,竝六品遷轉。修理所監造官前敦寧參奉朴知源,修理監役官申謨,各兒馬一匹賜給。補階監役官沈原之,欑宮監役官李有幹,竝勿論,代奠官安春君加資。又命書傳敎曰,山陵都監摠護使議政府左議政金尙喆,鞍具馬一匹面給。提調議政府右參贊尹東暹加資,吏曹判書李重祜勿論,行司直洪樂性,工曹判書朴宗德,熟馬一匹賜給。行司直韓光會,兒馬一匹賜給。都廳副司果李義鳳·李普溫加資,副司果兪恒柱,兒馬一匹賜給。郞廳濟用監判官丁載遠,兵曹正郞鄭濡,佐郞金奎祥竝陞敍。工曹正郞李耇永,掌樂主簿尹羲厚,平市主簿徐有後,松和縣監任靖周,刑曹佐郞徐邁修,尙衣主簿金載華,京郞廳兵曹正郞朴鎭宇,各兒馬一匹賜給。監造官副司果朴始榮·黃櫽·尹度東·趙德淵,別工作繕工監奉事金相謙,竝六品遷轉。分長輿庫官員,燔瓦所官員,各兒馬一匹賜給。拭梓宮兼覆土官,議政府右議政鄭存謙,厩馬一匹面給。封閉官執義顯永加資,京畿監司鄭光漢,半熟馬一匹賜給。陵內都差使員驪州牧使任希簡,排設差使員楊州牧使金光默,各兒馬一匹賜給。領役部將等,分等或邊將除授,其餘兒馬一匹賜給。別看役僉使李宅齡,敎鍊官朴麟瑞,閑良玄德昌,竝加資。內禁將申英,結裹時亦有勞焉,一體加資。取土承旨徐浩修,熟馬一匹賜給。又命書傳敎曰,長生殿都提調金尙喆·金陽澤,各鞍具馬一匹面給,提調蔡濟恭·具允鈺·鄭弘淳·趙重晦·徐命善·李徽之·金漢耆·李溎·李重祜·朴宗德,都廳戶曹正郞金鳳顯,各半熟馬一匹賜給。其餘郞廳,各兒馬一匹賜給。又命書傳敎曰,殯殿次知中官高靈采·李漢謙加資,資窮者熟馬一匹面給。從事官丁致寬·趙相藺,襲時執事,亦有效勞,竝加資。造果次知中官李漢謙勿論,安景宅,半熟馬一匹賜給。從事中官金相徽,令內侍府陞敍,復差備中官李漢謙,熟馬一匹賜給。襲差備長番中官朴敏采·金德九·金壽光·朴昌文·朴尙衍,各半熟馬一匹賜給。捧魂帛差備中官閔德泰,神輦挾侍中官金德九·朴敏采,各半熟馬一匹賜給。謚冊差備咸德齡,杖差備中官金壽民,几差備中官李元錫,諭書樻差備姜壽甲,御製樻差備中官李德成·柳仁默·白喜章·李性洽·高德申,竝兒馬一匹賜給。命民始書傳敎曰,頓遞使漢城府判尹鄭尙淳,旣已加資,勿論,陪往大將訓鍊都正李敬懋,半熟馬一匹賜給。從事官申大順·吳載重,各兒馬一匹賜給。領率衛將等,令摠護使分三等,或邊將除授,或兒馬一匹賜給。其餘各上弦弓一張賜給。兵曹判書具善復,半熟馬一匹賜給。又命書傳敎曰,靈輿陪從右承旨李義翊,半熟馬一匹賜給。禮房代房承旨李在簡加資。假注書柳孟養,兼春秋崔禧延,兵曹摠府衛堂郞,各兒馬一匹賜給。挾靈輿將及從事官·領軍·把摠·哨官,各兒馬一匹賜給。司鑰崔昌福,令本司高品付料。又命書傳敎曰,三都監寫字官畫員·計士·奏時官,令各衙門高品付料。政院禮房書吏,通禮院書員,禁漏書員及其餘各都監員役·工匠等,米布分等題給。殯殿司鑰,令本署高品付料。本殿別監守僕,令該曹米布參酌磨鍊題給。事知守僕一人,貼加成給,其餘各殿掖隷勿論,書啓別施賞者,頒賞後區別書啓,俾無混淆之弊。排設次知別監全福興,造果次知別監朴信忠,書題承傳禮曹書吏趙匡國,前後事役,可謂勤幹,書題待窠除授事,分付各該曹。命彦鎬書傳敎曰,襲歛時執事錦城尉朴明源,昌城尉黃仁點,行副司直金孝大,漢城判尹尹東晢,行副司直金漢耆,兵曹參知金漢老,承政院右承旨徐有慶,敦寧都正金頣柱,行副司直金魯永,副司果徐日輔,各半熟馬一匹賜給。初喪時承旨徐有隣加資,徐有慶,加資屬耳,勿論。又命書傳敎曰,尹東晢,銘旌時及表石親寫時,補畫有勞,特賜大鹿皮一令。相地官金基良·柳東亨·金相興,效勞甚多,相當正職調用。別看役許圭,可謂勤勞,善地邊將除授。又命書傳敎曰,今番三都監,一人雖有疊勞者,大臣以下,毋得疊受事,分付。又命書傳敎曰,左承旨陞資代,政官牌招,還宮後開政。上曰,魂殿都監都廳入侍。致性承命而出,與魂殿都監都廳李秉模進伏。上曰,內哭臨廳,趁返虞回還前畢役,可也。秉模退出。上進發,詣宗廟前路。上降轎過宗廟,乘轎詣興仁之門。上曰,駕前喧譁忒甚,隊伍不整,兵判推考,禁喧郞廳記過。出駕前下敎上詣路祭所,降轎入幕次。諸臣以次退出。
丙申七月二十八日巳時,上御幕次。都承旨·左副承旨入侍時,都承旨洪國榮,左副承旨鄭民始,假注書徐龍輔,記事官卜台鎭·朴祐源以次進伏訖。上曰,傳語催促騎馬二匹立之,駕後一人招入。賤臣承命而出,招入駕後一人。上曰,汝與中官一人,馳詣返虞行到所,神輦方到何處事,知來。駕後退出。上曰,騎馬,何尙不待令也?宣傳官知入。宣傳官李東榮承命而出,還奏曰,騎馬,方待令云矣。上曰,待令事,分付。東榮退出。上曰,宣傳官不能傳令,如是而將焉用之哉?命書傳敎曰,宣傳官李東榮汰去,此後擇差,勿以此等武弁差出事,申飭銓曹,其代卽爲口傳差出。上曰,神輦先廂來到,外儀卽爲擧行。命退,承史以次退出。
丙申七月二十八日午時,上詣路祭所。神輦祗迎入侍時,都承旨洪國榮,右承旨李義翊,左副承旨鄭民始,右副承旨金鍾秀,同副承旨兪彦鎬,假注書徐龍輔,記事官卜台鎭·朴祐源以次侍立訖。上具衰服,出幕次就板位上,西向立。贊儀讀笏記,左通禮啓請俯伏哭,上俯伏哭,在板位者皆哭。神輦到路祭所,左通禮啓請止哭,興四拜,興平身,上止哭,四拜,俯伏哭。神輦離路祭所進發,上入幕次,諸臣以次退出。
丙申七月二十八日午時,還宮入侍時,都承旨洪國榮,右承旨李義翊,左副承旨鄭民始,右副承旨金鍾秀,同副承旨兪彦鎬,假注書徐龍輔,記事官卜台鎭·朴祐源以次陪從。上具衰服,出幕次,乘轎由興仁之門,詣太廟前路下轎,過太廟乘轎,入興仁之門,詣崇政門外,降轎乘輿,入齋殿。諸臣以次退出。
丙申七月二十八日申時,上御尊賢閣。藥房入診入侍時,都提調鄭存謙,副提調洪國榮,假注書柳孟養,記事官卜台鎭·朴祐源,醫官方泰輿·吳道炯·慶絢·徐命緯以次進伏訖。存謙曰,哀毁勞動之餘,聖體,若何?上曰,一樣矣。存謙曰,王大妃氣侯,若何?上曰,昨今以後,氣候頗涉未寧,伏悶。存謙曰,惠慶宮氣候,若何?上曰,罔極之中,氣候似有損節矣。存謙曰,臣等聞醫女出傳之言,則王大妃殿氣候,以膈痰牽引之症,未寧云,令醫官議藥,何如?上曰,依爲之。泰輿等曰,六君子湯加入進御,似好矣。上曰,王大妃殿進御蔘香散,今姑停止,加味六君子湯,加便香附一錢五分,桂枝·白芥子,縮砂各一錢,五貼製入。出榻敎泰輿奉湯劑進前,上進御。命退去,諸臣以次出。
丙申七月二十八日申時,再虞祭陪祭入侍時,都承旨洪國榮,右承旨李義翊,左副承旨鄭民始,右副承旨金鍾秀,同副承旨兪彦鎬,假注書柳孟養·徐龍輔,記事官卜台鎭·朴祐源以次陪進。上具衰服,出齋殿,詣孝明殿東階板位,西向立。執禮讀笏記,禮儀事啓請跪俯伏哭,上俯伏哭,在位者皆哭。禮儀事啓請止哭,興四拜,興平身,上止哭四拜。禮儀事導上詣盥洗位,彦鎬承水,鍾秀沃水,義翊進巾,民始受巾。禮儀事導上詣尊所,彦鎬奉瓚,鍾秀酌酒。禮儀事導上詣香案前,北向跪,國榮奉香,彦鎬奉爐。上三上香,鍾秀進瓚。上執瓚灌地,彦鎬受瓚,義翊進幣。上執以授彦鎬,彦鎬獻幣。禮儀事導上降復位。禮儀事復導上詣香案前,北向跪。民始進酌,上執酌,以授義翊,義翊奠酌,大祝讀祝。禮儀事導上降復位。行亞終獻,禮訖。禮儀事啓請俯伏哭,上俯伏哭。禮儀事啓請止哭,興四拜,興平身,上止哭四拜。禮儀事導上詣望燎位,大祝燎幣祝。禮儀事奏禮畢,上還齋殿。義翊曰,齋室行步席,不爲待令,事極駭然,長興庫提調推考,當該郞廳,本院請推之外,無他可施之罰,何以爲之?上曰,提調推考,郞廳汰去,可也。出擧條諸臣以次退出。
丙申七月二十八日申時,夕上食陪祭入侍時,左承旨李義翊,左副承旨鄭民始,右副承旨金鍾秀,同副承旨兪彦鎬,假注書柳孟養·徐龍輔,記事官卜台鎭·朴祐源以次陪進。上具衰服,出齋殿,詣孝明殿東階板位上,西向立。贊儀讀笏記,左通禮啓請跪俯伏哭,上跪俯伏哭,在位者皆哭。左通禮啓請止哭,四拜,上止哭四拜,詣盥洗位,北向立。鍾秀沃水,彦鎬承水,義翊進巾,民始受巾。上詣尊所,西向立,彦鎬奉盞,鍾秀擧羃酌酒。上詣香案前,北向跪,義翊奉香,彦鎬奉爐。上三上香,民始進盞,上受以授鍾秀,鍾秀跪受,以授薛里,薛里奠盞,連奠三盞訖。上俯伏興,降復位,俯伏哭,在位者皆哭。內侍進茶,上止哭,還齋殿。諸臣以次退出。
丙申七月二十八日酉時,還內入侍時,都承旨洪國榮,右承旨李義翊,左副承旨鄭民始,右副承旨金鍾秀,同副承旨兪彦鎬,假注書柳孟養·徐龍輔,記事官卜台鎭·朴祐源以次陪從。上具衰服,出齋殿。命書傳敎曰,旣無大臣則已,而無端以儀賓宗親,苟差於親祭亞終獻,壞損國體,誠非細事。諸大臣,旣無領相之情勢,則何爲而有此無前之擧乎?實非所望於董率百僚之地。以此遣史官傳諭于時·原大臣。五禮儀,雖無大臣二字,旣有無故之大臣,則經先越次,極涉踈忽。吏曹諸堂上,一竝從重推考,此單勿施。上乘輿出崇政門,由廣達門,入興泰門。諸臣以次退出。
丙申七月二十八日戌時,上御尊賢閣。都承旨入侍時,都承旨洪國榮,假注書徐龍輔,記事官卜台鎭·朴祐源以次進伏訖。上曰,自今以後,政廳以春坊爲之,則似好矣。國榮曰,似無妨矣。上曰,政廳,以春坊爲之事,分付。出榻敎國榮曰,連日勞攘之餘,聖體無損傷之節耶?上曰,別無損傷矣。國榮曰,夕水刺,已爲進御乎?上曰,俄者進御矣。上曰,他承旨,與魂殿都監都廳入侍。賤臣承命而出,與同副承旨兪彦鎬,魂殿都監都廳李秉模進伏。國榮先退。上曰,內哭臨廳,自內有不合之事云,何也?秉模曰,其時御將,承王大妃殿下敎,故一從御將指揮爲之,而事役忙急,故未及稟達矣。上曰,都監姑不罷乎?秉模曰,例於返虞日罷之矣。命書傳敎曰,慈殿哭臨廳,有改修之役,殯殿上堂金漢耆,都廳李秉模,姑勿減下都監之任,其令明日監董物力,殯殿處所前排,自有還下者,切勿新備,以此取用事,分付。又命書傳敎曰,未準職而陞資,則古例準職云,況他都監。都廳李秉模,亦以未準職,不爲加資。處分宜無異同,山陵都監都廳李義鳳,封閉官李顯永,竝準職除授。彦鎬曰,自今諸臣肅拜處所,以何處爲之乎?命書傳敎曰,今則還御便殿,以廣達門爲差備,諸臣肅謝,皆於此門擧行事,分付。命退,諸臣以次退出。
上在慶熙宮齋室。
自辰時至酉時,灑雨或下雨,測雨器水深四分。
親押還內後,政院·玉堂·藥房口傳問安。答曰,罔極。
洪國榮啓曰,右承旨李義翊,今日病不仕進,卽爲牌招,何如?傳曰,允。
傳于兪彦鎬曰,都承旨入侍。
傳于徐有防曰,假注書柳孟養,馳詣元陵奉審後,役處亦爲看審以來。
又傳于曰,朔祭當爲親行,令該曹知悉。
又傳于曰,政事當日爲之,監造官陛六者,鱗次區處。
金鍾秀啓曰,以兵曹古今島僉使·薪智島萬戶罷黜,守門將汰去草記。傳曰,今日政差出。
傳于徐有防曰,右承旨入侍。
傳于洪國榮曰,承旨入侍。
兪彦鎬,以兵曹言啓曰,卽伏見全羅監司李普行狀啓,則道內右水營新舊水使交龜時,管下各鎭兵符考閱,則古今島·薪智島·群山兵符,乃是右隻,當初只考其字號,未及審愼。符信甚重,今此錯換,至於三隻,萬萬驚駭。前水使崔景岳罪狀,令攸司稟處云,而莫重兵符,初不詳察,矇然分授,致有此換易之境,誠極駭然。頃於關西,有此等事,而其誤佩邊將·道臣,旣論罷黜,則今此三鎭誤佩邊將,宜施罷黜,而只論前水使罪狀,其在重邊事之道,不可仍置。古今島僉使徐翰修,薪智島萬戶李禹濟,群山前僉使池日恒,竝罷黜,道臣李普行,推考,何如?傳曰,允。
兪彦鎬,以兵曹言啓曰,雲劍差備守門將實差二員,預差二員,受點待令,事體嚴重,而昨日閤外,實預差三人擅離,故屢次申飭矣,今日親押時,亦不趁卽待令,至使內差備替奉,事極驚駭。雲劍差備實差李台秀,預差姜德鳳·朴晉煥,竝汰去,雲劍差備,改望以入之意,敢啓。答曰,知道。
金鍾秀,以兵曹言啓曰,卽接東所衛將牒報,則興元門北邊宮墻二間許頹落云,令紫門監,爲先把子圍排,急速修築,而北二營入直御營軍十五名除出,限修築間,各別守直之意,敢啓。答曰,知道。
有政。吏批,判書李重祜病,參判徐浩修進,參議李秉鼎病,左副承旨兪彦鎬進。吏批啓曰,判書李重祜,參議李秉鼎,俱以病不來,小臣獨政未安,何以爲之?敢稟。傳曰,仍爲之。以李在簡爲兵曹參判,黃景源爲左參贊,洪成浩爲掌樂僉正,金載斗爲兵曹佐郞,宋約欽爲長興主簿,尹度東爲活人別提,柳榮鎭爲泰安郡守,兼春秋單朴鎭宇。兵批,行判書具善復進,參判未差,參議柳熏病,參知洪秉纘入直進,左副承旨兪彦鎬進。以李漢復爲同知,金輔明爲訓鍊判官,李魯述爲北評事,牟光興爲龍媒僉使,許圭爲古今島僉使,車命輝爲吾村權管,金百彬爲守門將,洪昌猷爲守門將,金尙墀爲守門將,安國民爲彌助頂僉使。副司果李鎭衡,僉知三單許近·朴宗郁·李輔國,金慶浹爲薪智島萬戶。
吏曹參議臣李秉鼎疏曰,伏以因山奄過,再虞已行,伏惟聖孝出天,哀慕罔極,仍伏念虞祭亞終獻官,例以大臣塡差,而始因諸大臣之往復遲滯,旣未能趁卽修啓,及至三虞,諸大臣皆云有故,不得不以宗親儀賓,替塡祭單,以致屢勤問備,親承責敎,臣惶懍之極,罔知攸措。達曙往復,不啻屢次,而時任兩大臣,終無變動,享時已迫,又不得不以宗親儀賓,塡差於亞獻預差及終獻實預,方命之罪,臣方伏地恭俟,而且臣於夜政,以未陞資之執義,矇然出代,昏謬之失,無以自逃。伏乞聖明,亟命攸司,重勘臣辜犯,以爲人臣不職者之戒,千萬幸甚。抑臣有所遭之絶駭者,敢此尾陳。山陵朔祭獻官,差以一品,載在禮文,而目今崇品,惟戶曹判書鄭弘淳最無故,故臣果塡差矣。弘淳對臣,以爲方有陞資者,盍捨吾差彼,臣以不但名帖旣出,新資未肅拜之人,決難移差答之,弘淳懇囑不已,臣終不聽,則弘淳,於是乎狠怒暴發,辭氣俱悖。噫,玄宮纔閉,月朔肇屆,駭奔之役,有何可避,而侵詆塡差之人於禁中稠座,誠不料若是之肆然也。顧臣無似,猥叨匪據,因一循例之差,忽逢非理之怒,臣固不足言,其爲辱朝廷,大矣。抗顔職次,更無可論,乞賜鐫削,俾靖私義焉。臣無任屛營祈懇之至,謹昧死以聞。答曰,省疏具悉。爾其勿辭察職。
副司直金漢耆疏曰,伏以日月駛馳,因山奄過,伏惟我殿下,孝思痛慕,益復罔涯,如臣之偏蒙厚恩者,未遂褥蟻之願,徒切拚髯之慟,臣昨伏見傳敎下者,有敦匠諸臣陞資之命,而臣亦與焉,臣且惶且感,罔知攸措。顧臣濫廁於侍殯之列,忱誠粗伸,自效於終事之地,職分當然,初無勞勣之可記,有此恩賞之混及,私心悚蹙,固不暇論,而在聖朝惜嚬笑之道,亦豈不有歉也哉?臣之春間一資,已多罔功之愧,今者崇擢,尤切驟陞之懼,左右思量,承膺無路。玆敢略入文字,仰暴微懇。伏乞聖慈,俯賜諒察,亟收新秩,以幸公私,不勝大願。臣無任屛營祈懇之至,謹昧死以聞。答曰,省疏具悉。陞資之命,寔遵舊例,卿其勿辭,仍卽監董焉。
丙申七月二十九日辰時,上御尊賢閣。同副承旨入侍時,同副承旨徐有防,假注書徐龍輔,記事官卜台鎭·朴祐源以次進伏訖。上曰,昨日承宣之兄弟,俱爲加資矣。有防曰,猥蒙天恩,如是鄭重,不勝惶恐矣。命書傳敎曰,史官之回,旣已書啓,卿等之處義,亦可謂之伸,何必更進箚子,而復待批答乎?目今上下之所益導率而勉勵者,豈不在於以實心做實事乎?然則予之過慮於卿等之意,竊以爲卿等,以決不遞之任,效彼時俗例讓之習,或恐近於虛文之歸。予不多誥,卿等擇之。況又大小祀典,必誠必謹,飭勵群工,予之曾已仰覩仰聞於先大王時也。因山纔過,當此親行虞祀之日,有無故時任大臣而不得塡差,將以宗親儀賓苟充,則事涉瀆矣。雖不畢言,卿等以追遠之誠,必當有所默認者矣。設欲陳箚,差待祭後,尙未晩也。卿等之情勢,在於初虞再虞之前,卿等之處義,欲於再虞三虞之間,予所以益莫曉其故者也。又況日前三司之箚,曾無一言半辭之攙,及於左右相,則與領相大有間焉,予之敦勉,亦可見不强於難强意也。親押尙餘數時,其間足以造朝,卿等安心勿辭,入參亞終獻之班事,遣史官卽爲傳諭,與之偕入。又命書傳敎曰,獻官單子還下,待時任造朝,修入。又命書傳敎曰,儀軌,雖有御覽件,不過爲自內之休紙,如以藏置,又不過移藏江華,江華則自有史庫,分上件不緊甚矣。此後儀軌御覽件,勿爲磨鍊事,分付。各都監亦爲定式遵行事,分付戶曹。命退,承史以次退出。
丙申七月二十九日午時,上御崇政殿月臺。親押入侍時,都承旨洪國榮,右承旨鄭民始,左副承旨金鍾秀,右副承旨兪彦鎬,同副承旨徐有防,假注書徐龍輔,記事官卜台鎭·朴祐源以次侍立。上具衰服,乘輿出興泰門,詣崇政門。上曰,輪輿排設處補土,尙不掃淨,極爲駭然。命書傳敎曰,闕中諸處,兵曹無不次知,而且淸道爲先,則焉敢若此?兵曹入直堂郞,竝罷職。有防曰,齋殿動駕時,崇政門外補土處還撤,趁不擧行,道路傾仄,事極駭然,入直騎堂,旣被譴罷之典,則該監官員不可無罪,而本院請推之外,無他可施之罰,何以爲之?上曰,拿處,可也。出擧條上詣崇政殿月臺,降輿就板位上,南向立。彦鎬奉祝趨進,上降板位跪,彦鎬準況訖,奉祝進前,上親押,彦鎬奉祝趨出。上曰,左承旨許遞,承旨前望單子入之。出榻敎賤臣承命而出,奉承旨前望單子進前,上落點。命書傳敎曰,承旨房仍。又命書傳敎曰,新除授承旨,待下批牌招齋宿。上乘輿還齋殿,諸臣以次退出。
丙申七月二十九日申時,夕上食陪祭入侍時,左承旨鄭民始,右承旨金鍾秀,左副承旨兪彦鎬,右副承旨徐有防,假注書徐龍輔,記事官卜台鎭·朴祐源以次陪進。上具衰服,出齋殿,詣孝明殿,行夕上食。儀註上同上還齋殿,承史以次退出。
丙申七月二十九日申時,上御齋殿。禮房承旨入侍時,都承旨洪國榮,假注書徐龍輔,記事官卜台鎭·朴祐源以次進伏訖。上曰,留院公事,盡爲持入。台鎭承命持入,命國榮讀之。至忠淸監司狀啓,上曰,近來戰船致敗狀啓,不但忠淸道,各道亦多,此必不爲修繕之致,不可無飭勵之道矣。國榮曰,非但此也,道臣狀啓中,守令請罪,無令攸司稟處之請,此非狀啓之式例矣。命書傳敎曰,近日戰船之破,接續登聞,專由於沿海諸鎭之初不修繕而然矣。今覽忠淸道臣狀啓,海美縣兵船之致敗委節,尤非他鎭之比。前後飭敎,何等嚴截,則該水使之尙無責效,已爲駭然。忠淸水使金麟瑞,姑先施以重推之典,領運差使員李栢然,海美前縣監李奎章,不善檢飭之罪,道臣旣已狀聞,施以罷職之典。凡諸奏御文字,各有體段,而今者狀啓中請罪守令也,結語曰以宜有警責,而無令攸司稟處之請。若循例啓下,則下何司耶?自上特敎處分之外,無他道矣。然則太冗瑣矣。忠淸監司徐有臣推考。命退,承史以次退出。
丙申七月二十九日酉時,上御孝明殿齋室。都承旨入侍時,都承旨洪國榮,假注書柳孟養,記事官卜台鎭·朴祐源以次進伏訖。賤臣奏曰,臣敬奉聖敎,馳詣元陵,陵上碑閣奉審,則皆無頉,丁字閣奉審,則床卓排設,亦皆無頉,而左右壁塗褙,以濕氣蒸鬱之致,紙色頗渝色,故安陵祭前改塗事,言于山陵堂郞矣。上曰,已爲成陵乎?賤臣對曰,今日可當成陵,而明日則被莎草矣。命退,諸臣以次出。
丙申七月二十九日酉時,上御齋殿。副提調持湯劑入侍時,都承旨洪國榮,假注書徐龍輔,記事官卜台鎭·朴祐源,醫官方泰輿以次進伏訖。泰輿進湯劑,上進御。上曰,自今日至初二日,連値三虞四虞及朔祭,當連御齋殿,軍兵不必待令。國榮曰,然矣。命書傳敎曰,間日行祭之時,祭畢後當還內,而自三虞至四虞間,有朔祭無空日,四虞祭畢後還內,入直外軍兵,其令退去,行祭時亦勿待令,四虞祭畢日待令。命退,承史以次退出。
丙申七月二十九日四更一點,三虞祭陪祭入侍時,都承旨洪國榮,左承旨鄭民始,右承旨金鍾秀,左副承旨兪彦鎬,右副承旨徐有防,假注書柳孟養·徐龍輔,記事官卜台鎭·朴祐源以次陪進。上具衰服,出齋殿,詣孝明殿東階板位上,西向立。執禮讀笏記,禮儀事啓請跪,俯伏哭,上俯伏哭,在位者皆哭。禮儀事啓請止哭,興四拜,興平身,上止哭四拜。禮儀事導上詣盥洗位,有防承水,彦鎬沃水,民始進巾,鍾秀受巾。禮儀事導上詣尊所,有防奉瓚,彦鎬酌酒。禮儀事導上詣香案前,北向跪,國榮奉香,有防奉爐。上三上香,彦鎬進瓚,上執瓚灌地,有防受瓚,民始進幣。上執以授鍾秀,鍾秀獻幣,禮儀事導上降復位。禮儀事復導上詣香案前,北向跪,鍾秀進酌。上執酌,以授民始,民始奠酌,大祝讀祝。禮儀事導上降復位,行亞終獻禮訖。禮儀事啓請俯伏哭,上俯伏哭。禮儀事啓請止哭,興四拜,興平身,上止哭,四拜禮。禮儀事導上詣望燎位,大祝燎幣祝。禮儀事奏禮畢。上還齋殿,諸臣以次退出。
丙申七月二十九日五更一點,上御齋殿。左副承旨入侍時,左副承旨金鍾秀,假注書徐龍輔,記事官卜台鎭·朴祐源以次進伏訖。命書傳敎曰,承旨卽禮房,而方帶副提調,明日右承旨傳香後,進詣元陵,奉審祭物·諸執事,摘奸以來。上曰,明日傳香後,左承旨馳詣弘陵,奉審以來。出榻敎命退,承史以次退出。
上在慶熙宮齋室。
三虞祭罷後,大殿·王大妃殿·惠慶宮,中宮殿,政院·玉堂單子問安。答曰,罔極。
大殿·王大妃殿·中宮殿,朝廷二品以上·六曹堂上·兩司長官·宗班單子問安。答曰,罔極。大殿·王大妃殿·惠慶宮·中宮殿,藥房口傳問安。答曰,罔極。
傳于徐有防曰,都承旨入侍。
傳于徐有防曰,都承旨與兵判入侍。
又傳于曰,內局入侍,守令同爲入侍。
傳于洪國榮曰,博考諸臣,待明朝牌招。
又傳于曰,副提調,持加減心腎湯入侍。
兪彦鎬啓曰,同副承旨李普溫,方自元陵役所入來,牌招,何如?傳曰,允。
傳于兪彦鎬曰,吏房承旨,與禮判入侍。
徐有防啓曰,刑曹判書李溎,持罪人草供,依下敎來待矣。
兪彦鎬,以山陵都監京郞廳,以摠護使意,啓曰,山陵役事,幾至垂畢之境,臣以奉審事,明日除下直進去之意,敢啓。答曰,知道。
兪彦鎬,以追崇都監郞廳,以都提調意啓曰,眞宗大王·孝純王后追崇時,造主,彰義宮咸一齊爲之事,命下矣。來初一日設行之意,敢啓。答曰,知道。
洪國榮,以追崇上謚都監郞廳,以都提調意啓曰,本都監監造官宋約欽,昨日政,移拜長興庫主簿矣。雖已陞六,本都監諸事,自初看檢,則不可遞易,使之仍察擧行,何如?傳曰,允。
洪國榮,以國葬都監郞廳,以摠護使意啓曰,領率衛將等,令摠護使,分三等,或邊將除授,或兒馬一匹賜給,其餘上弦弓一張賜給事,命下矣。依下敎,分三等懸註書入之意,敢啓。答曰,知道。
金鍾秀,以訓鍊都監言啓曰,都監分授仁王山南邊體城四間半,肅靖門西邊體城二間許,改築所入石子,今月三十日爲始,蘆原及碌磻峴近處,浮出取用之意,敢啓。答曰,知道。
徐有防,以御營廳言啓曰,興元門北邊宮墻二間許,因雨頹毁處,北二營入直鄕軍十五名除出,限修築間守直事,自兵曹草記矣。北二營入直鄕軍十五名除出,限修築間晝夜輪回守直之意,敢啓。答曰,知道。
鄭民始,以戶曹言啓曰,傳敎,據長番中官,出入番中官·假官中官·司謁·司鑰·大殿別監·大殿水刺間員役·承政院禮房書吏都使令·內局待令書員等賞格,磨鍊施賞後,別單書入之意,敢啓。答曰,知道。
徐有防,以義禁府言啓曰,爲奴罪人姜德曄,拿囚南間事,命下矣。罪人姜德曄,具枷杻,拿囚南間之意,敢啓。答曰,何忍發問目,而汚諸口哉?嚴刑一次後發配。
徐有防,以刑曹言啓曰,內資寺下屬,考律嚴處事,命下矣。依傳敎,取考律文,則凡奉制書,有所施行,而違者,杖一百,名例云,虐害良民者加一等。內資寺書員朴景元,加一等照律,決杖六十,徒一年,定配於全羅道泰仁縣,卽爲發配之意,敢啓。答曰,知道。
徐有防,以義禁府言啓曰,罪人姜德曄,嚴刑一次,發配事,批下矣。罪人姜德曄,旣施嚴刑一次,依傳敎,全羅道濟州牧旌義縣,限己身爲奴,此後赦典勿揀,而以傳敎內辭意,具罪目,依例發遣府羅將,押送配所之意,敢啓。答曰,知道。
藥房都提調鄭存謙,提調徐命善,副提調洪國榮口傳啓曰,進御素膳,今至九日,區區下情,不任憂慮,而連日哀臨之餘,聖候又多傷損之節,此時行素,豈不悶迫乎?伏願勉抑至情,自今日復進常膳,千萬幸甚,惶恐敢啓。答曰,崩隕之慟,去益如新,何心復常?卿等止之。
王大妃殿,藥房口傳啓曰,素膳進御,已自因山前五日矣。至今猶未復常,區區下情,伏不勝憂悶之至。連日哀痛之餘,靜攝中行素,必致添傷之節,伏願自今日復進常膳,千萬幸甚,惶恐敢啓。以諺書答曰,日月無情,痛頑命尙支之中,因山奄過,至經三虞,窮天之慟,去益罔極。今聞常膳之請,心事如新,此時何忍進御乎?惟少定心懷,可以進御,勿慮焉。
領議政金陽澤疏曰,伏以玄宮一閉,三虞已過,聖孝之追慕,想益罔極。顧玆四十年逮事之踪,今無報答之階,終天之慟,不自勝堪。仍伏念臣衰病日甚,觸事憒憒,至于今溺職之罪而極矣。理宜遄被嚴何,而聖慈曲垂寬假,頃日出城胥命,伏奉別諭,旣誨責之,又慰釋之,末以因山時職事勉出,臣感極涕零,五內如隕。區區自效之忱,只在終事之地,放倒廉義,冒沒承膺,今已竣事,則以其訟愆之義,更宜自引,日昨返虞,未敢以釁累之蹤,隨參朝班,退伏俟譴,罪上添罪,尤當惶懍。臣於按鞫之日,力疾入參,眩氣添劇,未能一一檢察,以致窮凶極惡之逆翔,結案勘律之際,終未免爲昏錯之科。伊時事狀,雖有僚相之提奏,按獄不審之失,臣實爲首,司直之論,迭相嚴斥,當被之罰,尙未見施,私心惶蹙,其當何如?噫,臣子之當官盡職,固是常分,在庶僚尙且戮,況身爲大官,當治逆之時,尤當十分殫竭,而疾病不幸乘之,處事大爲僨敗,悚懍之極。惟譴何日俟,朝家迄無處分,國體之乖損,物議之訝惑,非細故也。玆敢席藁私次,疾聲哀籲,伏願俯垂鑑諒,亟降威命,以爲爲人臣不職者之戒焉。臣治疏將上,伏聞都監賞典,混及於滓穢之身,驚惶恧縮,不省所措。乞卽收還成命,以重恩典,以安微悰,不勝幸甚。答曰,省疏具悉。卿之一向控辭,不已過乎?卿位居燮理,職是寅亮,顧其職位,豈不艱迫之重歟?無一亳過不及之差,然後可以副此職位,辭之太過,亦是過於中者也。卿其安心勿辭。至於賞典,卽是遵守彝典,何辭遜之有?亦爲勿辭領受焉。仍傳曰,此批答,遣史官傳諭于領相。
丙申七月三十日,兼春秋張顯慶,義禁府啓目。抱川前縣監申暎,儲置米會減,尙無升合之及民,百餘馱牛馬,有勒運之擧。嚴問之下,泛稱遲晩,刑推得情,何如?啓。傳曰,申暎之供,似雖然矣是乎乃,本縣儲置米,果如渠言,設有不足之事,本道之如陽衿之斗邑,旣無此等之弊,則不但所供孟浪,渠意亦不過伊後惠廳會減之數,不及於先下之數爲慮故也。以此設意,若保之政,無望於此等邑宰是置,雖已移職是乎矣,旣忽於愛民之心,則決不可畀之以百里之任。申暎段,罷職放送爲良如敎。
丙申七月三十日卯時,上御孝明殿齋室。都承旨入侍時,都承旨洪國榮,假注書柳孟養,記事官卜台鎭·朴祐源以次進伏訖。國榮曰,連夜行祭,勞動之餘,聖體,若何?上曰,一樣矣。國榮曰,寢睡,何如?上曰,撤漏後就寢,至曙穩寢矣。上命書傳敎曰,此時民事方殷,因山時上來守令及未下直守令,皆令今日內辭朝。命入畿營狀啓,命國榮讀之。讀訖,命退,諸臣以次出。
丙申七月三十日辰時,朝上食陪祭入侍時,左副承旨兪彦鎬,右副承旨徐有防,假注書徐龍輔,記事官卜台鎭·朴祐源以次陪進。上具衰服,出齋殿。上曰,抱川前縣監申暎,如在京,令該府,直爲拿囚事,分付。命書傳敎曰,金吾,方有擧行事,元陵獻官,以預差陞實事,分付。上曰,今日傳香,亦令預差受香。上詣孝明殿,行朝上食。儀註上同上還齋殿,諸臣以次退出。
丙申七月三十日辰時,上御齋殿。右副承旨入侍時,右副承旨徐有防,假注書徐龍輔,記事官卜台鎭·朴祐源以次進伏訖。命書傳敎曰,紀綱之掃地,而人不畏法者,厥惟久矣。雖然,聽政以後,操切而檢束此輩者,或可謂不怠,而未見令行而禁止,又有此犯禁之事。今則事屬令後,辜又故犯,若不倍前嚴處,則此輩何以知戢?二十六日陵所進詣,中使別監之毆吏奪騎事,及陵所園頭,別監之侵漁民邑事,令禁府·刑曹,當該中官及掖隷査問,而中官則以口招擧行,掖隷則趁不直告,杖問待直招捧供,各該堂登對以奏。內資寺下人之作弊,極爲無狀。該寺官員,若能束下,豈有此弊?從當處分。首犯下吏,令攸司一體捧供以聞。抱川前縣監申暎之所爲,尤甚駭痛。朝家慮有此等之弊,始役之前,旣有儲置米會減之命,則該縣監,不有飭敎,尙無升合米之及民,有此勒運,百餘馱之牛馬,不可尋常處之,令該府嚴問口招,待直招捧供以聞。上曰,判義禁入侍。賤臣承命而出,與判義禁鄭弘淳進伏。上曰,俄者纔下傳敎,而申暎之不有朝令,百餘馱之牛馬,專然勒運,亦無升合米之及於民間,安有朝家飭敎之意哉?極爲無狀。卿其嚴問口招,捧供以聞。中官輩毆吏奪騎事,亦甚痛駭。一體嚴問,捧供以聞。弘淳承命先退。上曰,京畿監司入侍。台鎭承命而出,與京畿監司鄭光漢進伏。上曰,申暎之所爲,極爲無狀。光漢曰,然矣。百餘馱勒運,曾無一合米之及民矣。上曰,二十六日陵所進詣,中官·別監外,更無作弊之事乎?光漢曰,其外則無矣。上曰,此後如有此等之弊,道臣一一狀聞,可也。光漢曰,本道水操,以來月二十二日爲定,而陵行相値,何以爲之乎?命書傳敎曰,京畿水操期日,在於來月二十二日云,詰戎雖是重事,近者畿民之不得息肩,不下於湖西·海西,其在一視之道,宜無異同。況習操之期,謁陵之時又將値,今番亦不過輪操云,今秋水操停止事,自備局,分付該水營。上曰,今番除植炬,外邑之除弊,不小乎?光漢曰,除弊,大矣。命書傳敎曰,來頭謁陵,外方植炬,出宮時,只晝停所待令,還宮時,日暮前欲詣永祐園,植炬一節,尤無可以分排者,依此知悉,預爲分付,俾無吏鄕作奸之弊。今番謁陵各樣所用,依前以儲置米會減事,一體分付該道。命退,諸臣以次退出
丙申七月三十日巳時,上御齋殿。右副承旨入侍時,右副承旨徐有防,假注書徐龍輔,記事官卜台鎭·朴祐源以次進伏訖。命書傳敎曰,因濫騎驛馹毆打驛吏事,聞中官所奏,卽中官姜德曄云。本事猶是細故之細故,聞來不覺體粟而膽掉。此等妖宦之尙今偃息內侍之間,豈非意外之甚者乎?以今事端現發者,惟可見昭昭之理,聖國至於孥籍,而此宦之無故者,在朝廷刑政,尤萬萬顚倒。渠罪渠自知之,予不忍索言。當此孤危之日,決不可一刻置之於輦轂之下,以貽無窮之慮。中官姜德曄,濟州牧旌義縣,限己身爲奴。渠之戴頭之無恙,卽是寬典,此後赦典勿揀事,分付牧使。上曰,德曄,雖不荐棘,濟州地內,亦多聖國家屬之流配者,若或通私書,或通雜人,濟州牧使,當於境上梟示。以此意,添入禁府關文事,分付。命書傳敎曰,中官姜德曄,旣已首犯,而始知德曄,尙逭王章,已以他罪處分,本事今無更聞之端,勿問。其他中官,或以馬不前而換騎驛馬,或以馬不健而易驛馬云,今則與初有間,別無置對之事,皆欲直處,只申暎捧招事,分付該府。命退,承史以次退出。
丙申七月三十日午時,上御齋室。藥房入侍,兵判·守令同爲入侍時,都提調鄭存謙,提調徐命善,副提調洪國榮,假注書柳孟養,記事官卜台鎭·朴祐源,兵曹判書具善復,寧邊府使金熤,谷山府使吳載紹,安東府使金尙默,中和府使李得永,德川郡守金相翊,楚山府使洪檢,綾州牧使李堉,臨坡縣監南鶴聞,靑松府使尹勉升,泰安郡守柳榮鎭,高靈縣監洪大顯,仁川府使金熙,淸道郡守鄭持淳,山淸縣監鄭日煥,平澤縣監兪漢膺,大靜縣監金道爀,旌義縣監許堅,醫官方泰輿·吳道炯·慶絢·徐命緯以次進伏訖。存謙曰,連日親行虞祭,哀毁勞動,此時聖體,若何?上曰,一樣矣。存謙曰,王大妃殿氣候,若何?上曰,哀毁之餘,氣候頗涉未寧,伏悶。存謙曰,惠慶宮氣候,若何?上曰,昨今以後,氣候似有損節矣。上謂金熤曰,卿則必善爲之,予可無憂矣。熤對曰,百里分憂之任,不輕而重,如臣無似,何以堪承?自顧悚恧而已。上曰,寧邊有何廢瘼云耶?熤對曰,姑未得聞之矣。上曰,不當久居寧邊,其間着意爲之,可也。上謂金尙默曰,此亦善爲之人。存謙曰,外出,甚可惜也。上曰,安東,積弊之餘,民瘼多矣。蘇廢之政,加意爲之也。上謂李得永曰,以乃父之子,必懋淸儉,治邑無足憂也。下去善爲之。上下詢諸守令職姓名訖,命承旨讀宣別諭。上謂吳載紹·尹勉升曰,雖差員而特召者,益戒其撫摩之意也,其須善爲之。命守令先退。上曰,十二日昌德宮動駕留宿及十六日景慕宮動駕留宿時,扈衛軍兵,前例,何如?善復對曰,此與時御所同,昌德宮則依時御所例,軍兵依例入直,景慕宮則當有墻外環圍軍矣。上命書傳敎曰,來八月十二日詣昌德宮,依前下敎日子留宿,十六日詣景慕宮,軍兵宿衛,皆依時御所例擧行。其他軍兵,待標信卽爲解嚴,門則弘化門,只出宮時,除標信開門。詣景慕宮時,當由敦化門,只敦化門及金虎門,依例開閉事,分付。命書傳敎曰,來十二日至十六日,詣昌德宮,當御眞殿齋室,政院·藥院以下,皆於本司,依時御所例入直。兵判則別入直,藥院依例直宿。上曰,瓜滿摠管許遞,其代口傳差出。出傳敎上曰,爲奴罪人姜德曄,爲先拿囚南間。出榻敎上曰,臺啓中武弁,竝給牒敍用。出傳敎命書傳敎曰,近來臺論之鋤治太過,至及許多武弁,噫,兩賊當路之時,爲武弁者,沈屈陞遷,惟係此輩之嚬笑,則怵畏禍福,拚棄廉隅,元非異事。況或以體例而有知面者,或以迫隘而有踵門者,此皆不得已之致也。自今君臣上下所以圖理者,卽一心共貞也,惟彼武弁,亦無非我臣子,豈忍攪金銀爲一器,使不得偕造於從革之科耶?其令銓曹,體予此意,無礙收用,惟才是用,惟人是視,勿以爲人而擇官,務令爲官而擇人。嗟爾,諸武弁,聽此傳敎,莫懷憂懼之心,益勉圖報之道。命退去,諸臣以次出。
丙申七月三十日未時,上御齋殿。吏房承旨,禮判同爲入侍時,禮曹判書李徽之,左副承旨兪彦鎬,假注書徐龍輔,記事官卜台鎭·朴祐源以次進伏訖。命讀禁府草記賜批。命書傳敎曰,昨夜三更三點,外儀整待,可也,而至五點,而執事,有未及詣班者,況祭監之任,摠察諸執事者乎?晩時來到,當該祭監監察,從重推考。自今夜,另加着意擧行事,分付嚴飭。命讀禮曹儀註。命書傳敎曰,追崇及上謚後頒敎,討逆告布後頒敎日字,旣已啓下,處所,皆以崇政殿擧行事,分付禮曹。上曰,刑判入侍。賤臣承命而出,與刑曹判書李溎進伏。溎進草供,命彦鎬讀之。命書傳敎曰,聞此內資寺下屬之供,不有禁令,侵漁於不當干之外邑,已極可駭。不徒此也。其所捧賂,尤萬萬無狀。向於公除前,已有此等事嚴處,則幺麽下吏,頑不知懼,不可不嚴勘,自該曹考律嚴處,以懲日後。彦鎬曰,明日親押時刻,以何時爲之乎?上曰,以午初初刻爲之。出榻敎命退,諸臣以次退出。
丙申七月三十日申時,夕上食陪祭入侍時,左副承旨兪彦鎬,右副承旨徐有防,同副承旨李普溫,假注書徐龍輔,記事官卜台鎭·朴祐源以次陪進。上具衰服,出齋殿,詣孝明殿,行夕上食。儀註上同上還齋殿,諸臣以次退出。
丙申七月三十日申時,上御齋室。藥房副提調持湯劑入侍時,副提調洪國榮,假注書柳孟養,記事官卜台鎭·朴祐源,醫官方泰輿以次進伏訖。泰輿奉湯劑進前,上進御。上曰,禮·兵判入侍。出榻敎禮曹判書李徽之,兵曹判書具善復進前。上曰,延福殿·景慕宮奉安時,侍徫節目,何以磨鍊乎?徽之對曰,姑未磨鍊矣。上命書傳敎曰,延福殿·景慕宮奉安時,前後射隊,參酌磨鍊,隨駕前後廂軍,依例以各牌擧行。善復曰,自前城內動駕時,禁御兩營爲留陣,今番則何以爲之乎?上曰,依前例爲之,可也。善復曰,延福殿雇軍,曾前廟時則八名矣,今則體例自別,當爲加數定立矣。上曰,以徽寧殿例爲之,則似好。卿出問徽寧殿軍額。善復出問後,回奏曰,徽寧殿雇軍,爲二十三名云矣。命書傳敎曰,延福殿軍士,正殿一名,內神門一名,參奉房二名,守僕房一名,典祀廳一名,自移奉日雇立。上曰,景慕宮冊印內入,旬間爲之。十二日奉詣本宮,權安幄次,則多日權奉,事甚未安。十二日後,當御昌德,此亦時御所,十六前日擇吉,內入後還下,奉安於仁政殿,動駕日,依禮文奉詣權安事,分付。出傳敎命書傳敎曰,延福殿·景慕宮移奉時,□□□之意,更爲磨鍊,儀註以入。又命書傳敎曰,雨水過□□□可知。使□□返轅無恙與否,馳通于鳳凰城將以聞事,分付。義州府尹,向者特敎探問,終歸漫漶,無探問之道則已,灣人之相通鳳城,鳳城之相通北京,有何不能知之理乎?設置譯舌,此等微事,尙不能偵探,焉用此邊門爲哉?前府尹雖不可追勘,今番着意爲之事,一體分付,亦令備局,撥馬知委。命退去,諸臣以次出。
上在景慕宮。停常參·經筵。
初昏有電光。
傳于李命植曰,王大妃殿·惠慶宮,問安,左副承旨進去。
王大妃殿·惠慶宮,遣承旨口傳問安。答曰,知道。
大駕入齋室後,政院·玉堂·藥房,口傳問安。答曰,知道。
大駕展拜後,政院·玉堂·藥房,口傳問安。答曰,知道。
備忘記,中官金德瑞,全不敬謹,前後飭敎之下,一味稽忽,所當拿問嚴處,而齋宿相値,明當令旨前事蕩滌,然則不如不拿,削□放送。
以承傳色口傳下敎曰,祭物自內而來,只引儀·贊儀·承史入參,祭酒,自奉常寺待令。
傳于兪彦鎬曰,戶曹判書·漢城判尹,入侍。
傳于李普溫曰,濟用提調有闕代,口傳差出。
兵曹口傳政事,具允鈺爲濟用提調。
洪國榮,以改建都監言啓曰,戶曹正郞洪元爕,本都監郞廳差下,使之察任,何如?傳曰,允。
洪國榮,以改建都監言啓曰,景慕宮正堂開基,令日官推擇,則今八月十七日巳時爲吉云,以此日時,始役之意,敢啓。傳曰,知道。
徐有元都摠府郞廳,兵曹郞廳來言啓曰,闕內各司夜巡檢,摘奸之意,敢稟。答曰,知道。
丙申八月十六日辰時,景慕宮擧動入侍時,都承旨洪國榮,左承旨李命植,右承旨鄭民始,左副承旨兪彦鎬,右副承旨徐有防,同副承旨李普溫,假注書柳孟養·徐龍輔,記注官金鳳顯,記事官卜台鎭,以次侍立。上具布裹·翼善冠·布團領,乘輿出仁和門,詣仁政殿月臺。降輿就板位上,南向立。命植奉祝趨進,上降板位,南向跪。命植準祝訖,奉祝進前,上親押,命植奉祝趨出。上乘輿,詣仁政門外,降與乘輦,出敦化門,由於義洞,詣景慕宮門外。降輦乘輿,入宮門降輿,詣板位上。左通禮啓請再拜,上再拜訖,詣廟內奉審,還詣板位上。上曰,改建堂上入侍。孟養承命而出,與改建堂上具允鈺進前。上曰,墻垣之役,今到何境?允鈺曰,姑未訖役矣。上曰,當巡見墻垣,侍衛挾輦除之,只宮司改建堂上·承史陪從。上乘輿由南墻至西墻,降輿還齋殿。諸臣以次退。
丙申八月十六日酉時,上御景慕宮齋室。戶判·判尹,同爲入侍時,行戶曹判書鄭弘淳,判尹蔡濟恭,同副承旨李普溫,假注書徐龍輔,記注官金鳳顯,記事官卜台鎭,以次進伏訖。上曰,判尹,今日導駕乎?濟恭曰,然矣。上曰,洞口之路,狹窄太甚,軍兵不能成列,有何變通之道耶?召卿等者,欲問此也。弘淳曰,臣等皆未詳形便,而兵判具善復,頗熟於此路,若相議爲之,則似好矣。上曰,然則卿等,出與相議,可也。濟恭·弘淳先退。上曰,改建都監都廳,入侍。賤臣承命而出,改建都監都廳柳義養進伏。上曰,宮園儀撰成之役,何以爲之乎?義養曰,其間臣未得主管,今日始爲問之,則尙未始役云矣。上曰,然則都廳,今旣行公,從速入刋,可也。命退,諸臣以次退出。
丙申八月十六日四更一點,景慕宮上冊印入侍時,左承旨李命植,右承旨鄭民始,左副承旨兪彦鎬,右副承旨徐有防,同副承旨李普溫,假注書柳孟養·徐龍輔,記注官金鳳顯,記事官卜台鎭以次侍立。上具布裹·翼善冠·布團領,出齋殿,入宮內,親上冊寶。詳見儀註上還齋殿。命書傳敎曰,小子之致誠者,惟在此等之所,則來見廟貌之煥然改新,愴感之中,還覺幸焉。都監堂郞畢役後,當施賞,改建堂上具允鈺,貂皮笠耳掩一部賜給。工匠之勤勞可知,最勤勞者,令該曹參酌,題給米布。上入齋殿,諸臣以次退出。
具布裹·翼善冠·布團領,出齋殿,詣板位上,西向立。執禮讀笏記,禮儀使跪啓,有司謹具,請行事。又啓請再拜,上再拜,在位者皆再拜。謁者引進幣瓚爵官奠弊瓚爵官,盥洗陞北階,詣尊所西向立。禮儀使導上,詣盥洗位,西向立。民始取匜沃水,普溫奉盤承水,命植進巾,有防受巾。禮儀使導上,陞自北階,詣尊所,南向立。執尊者擧羃,進幣瓚爵官酌鬱鬯,彦鎬以瓚受鬱鬯。禮儀使導上,詣神位前,西向立,啓請跪,上跪,在位者皆跪。普溫奉爐國榮奉香,上三上香。進幣瓚爵官奉瓚跪進,上執瓚以灌地,還以瓚授奠幣瓚爵官。進幣瓚爵官奉幣跪進,上執幣以授奠幣瓚爵官,奠于案上。禮儀使啓請俯伏興·平身,上俯伏興·平身,在位者皆興。
上在慶熙宮。停常參,經筵。
申時,雷動。初昏電光。夜一更二更,雷動電光。
傳于李秉鼎曰,王大妣殿·惠慶宮問安,同副承旨進去。
大殿,藥房口傳問安。答曰,知道。大駕詣彰義宮,上冊寶後,政院·玉堂·藥房,口傳問安。答曰,知道。
親祭罷後,政院·玉堂·藥房,口傳問安。答曰,知道。朝廷二品以上·六曹堂上·兩司長官,單子問安。答曰,知道。
陳賀罷後,政院·玉堂·藥房,口傳問安。答曰,知道。
大殿,·王大妣殿·中宮殿,朝廷二品以上·六曹堂上·兩司長官,單子問安。答曰,知道。
金鍾秀啓曰,來二十一日輪對日次,而陵幸相値,不得爲之之意,敢啓。傳曰,知道。
徐有防啓曰,卽者弘文館校理趙尙鎭,修撰金觀柱,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
傳于李普溫曰,兵房承旨入侍。
傳于洪國榮曰,都承旨入侍。
傳于徐有防曰,引儀不成貌樣,頃日有闕代及俄者汰去,代今日政,各別擇差事,分付。
傳于洪國榮曰,副提調,持加減心腎湯入侍。
以承旨前望單子,李秉鼎落點。
有政。吏批,判書李重祜進,參判徐浩修式暇,參議未差,同副承旨李普溫進,吏批啓曰,大司成,今當差出,而擬望之人乏少,承旨竝擬,何如?傳曰,允。以金鍾秀爲承旨,李秉鼎爲吏曹參議,鄭民始爲大司成,金龜柱爲典設提調,徐命善爲知春秋,徐郁修爲兵曹佐郞,兪漢炅爲軍資主簿,金寧爲泰陵直長,李顯模爲監役,金南瑞·金載道爲假引儀,朴始榮爲引儀,分承旨沈觀之·李憲默·南玄老·朴取源·徐有元,分兵曹參議崔台衡·申景濬,分參知呂善德·李正吾,分弼善宋濟魯,分司書吳鼎源,分兵曹佐郞姜聖鳳·徐懿大·李勉·鄭履玉,已上減下。左承旨李命植,上謚時禮房,代房承旨行副直鄭晩淳,王后位題主官,已上今加嘉善。副司直柳義養,今加通政,上謚都監都廳司僕正鄭元始,今加通政。上謚時神主出納大祝中官文鳳億,今加嘉善。中官金德瑞·金性完,已上今加通政。延福殿宮闈令中官金景祐,今加資憲。景慕宮次知中官駕後朴重鎬,今加嘉善。親臨試射時,六兩百六十步,已上加資事,承傳。
兵批,兼判書具善復病,參判鄭昌聖病,參議柳薰入直進,參知洪秉纘病,同副承旨李普溫進。副護軍宋濟魯·李鳳禎,副司直權噵·洪樂命·金龜柱·金履素·崔台衡·呂善德·南玄老·朴取源·申景濬·李正吾·徐有元·沈觀之·李憲默·閔鍾燮,副司果韓晩裕·金憙·金方行·金履鏞·申光綗·金宇鎭·李義駿·吳鼎源,同知單白興柱,僉知單申英分,副摠管花陽君榷·宋淳明·安宗奎·李明運,分都摠都事趙常翼·金聖和·朴弼瑞·李衡直,分翊衛徐日輔·金載七,已上減下。
傳于徐有防曰,承旨前望單子入之。李秉鼎落點。
又傳于曰,新除授承旨牌招。
傳于李普溫曰,開陽門仍留,新除授承旨·大司成入來後,下鑰。
以大司成鄭民始,牌不進罷職傳旨,傳于李普溫曰,只推,更爲牌招。
洪國榮,以禮曹言啓曰,在前別陳賀時,諸道所封方物物種,則一依冬至例封進,自是前例矣。慶尙監營所封,惠慶宮方物,則前以引導三柄及竹梳十五箇,釐正行會,而今以引導二柄,竹梳二十箇封進。中宮殿所封方物,則以梳,省三枚亦爲知委,而以四枚封進者,似是本道依前擧行之致,而此與物目闕封有異,還送改封,亦不無弊端,依本道膳狀數爻捧入,而當該道臣,推考警責,何如?傳曰,允。
又以禮曹言啓曰,今番追崇封園之盛禮,寔是宗社臣民莫大之慶,旣行上告下布之節,則設科取人,乃是應行典例慶科,以何科設行乎?敢稟。傳曰,當下敎矣。
徐有防,以兵曹言啓曰,依傳敎,內禁衛將申光道,決棍十度,軍士李興大等,決棍各二十度後,降保之意,敢啓。傳曰,知道。
司諫李獻慶,掌令李謙彬·魚錫齡,獻納李昌漢啓曰,臣等俄於陪班,以侍臣節次之失錯,致勤問備,而且有承宣之請推,鴻臚之命汰,夫朝班之不如儀者,臣等職在惠文,固當紏正之不暇,而乃反自犯於顚錯之科,罪在臣等而罰及他人,揆以廉義,已極愧悚,帶推仍冒,亦壞臺體。以此以彼,其何敢晏然於臺次乎?請命遞斥臣等之職。答曰,勿辭,亦勿退待。
敎中外大小臣僚·耆老軍民·閑良人等書。王若曰,禮莫重於繼稱,稽周廟序昭穆之文,情自盡於所生,倣宋濮尊皇伯之議。載擧彝典,用彰顯休。恭惟皇考眞宗大王,溫厚聰明,慈良純粹。彌月徵夢,果然天挺英姿,方春放生,藹乎仁及微物,婉愉順親之行,奧自二三歲已然。周旋中禮之容,克致億兆民皆仰。睿德方毓於胄肆,眞遊遽促於沖齡。三宗之大統是承,有明命在,二字之徽號特賜,爲永世圖。猗歟哲妃之思齊,允矣懿範之夙著。正貮壼之位,克嗣徽音,儷重輪之光,聿播令譽。顧今日嗣服惟恤,而小子繼序不忘。論王家繼體之大經,非無漢宣故事,顧先朝重統之遺命,式遵元廟舊儀。追王之禮斯行,進以千乘之號,崇報之典無憾,饗之五廟之尊。乃於本月十二日辛亥,咸備儀文,敬荐牲醴,被之顯冊之上,傳萬世而揄揚,奉于別殿之中,俟三年而隮祔,奚但顯親之孝?是乃率祖而行。粵若皇叔父思悼莊獻世子,德器儀度,淵弘凝重。离明普照,早有譽於啓賢,震道方亨,遂代攝於堯倦。政祝無彊之祿,那知不弔于天。慨乎音容莫攀,曷報生我之德?逮予位宁新踐,益切鮮民之悲。嘻彼凶章,是豈但誣及聖祖?赫斯嚴討,蓋不忍慼于先親。旣盛典,克盡於重宗,伊私恩,詎忽於報本?園號特建,視陵寢寔存等威,廟貌加隆,用雅樂以備禋荐。爰以本月十七日丙辰,謹上冊印,躬陳䇺籩。哀慕窮天,嗟莫追乎定省,崇奉以禮,庶少答於劬勞?兩日之賁儀旣成,十行之渙誥誕敷。於戲,孝固無間,殿宮均慕墻之誠,禮各有宜,竹玉殊鐫冊之典。故玆敎示,想宜知悉。
丙申八月十七日辰時,還宮擧動入侍時,都承旨洪國榮,左承旨李命植,右承旨鄭民始,左副承旨兪彦鎬,右副承旨徐有防,同副承旨李普溫,假注書柳孟養·徐龍輔,記注官金鳳顯,記事官卜台鎭以次侍立。上具布裹·翼善冠·布團領,出齋殿。命書傳敎曰,二嚴誤傳,當該中官推考。上乘輿出宮門,詣幕次,降輿殿座。命國榮書傳敎曰,追崇上謚都監都提調議政府左議政金尙喆,向者三都監,旣施錫馬之典,子壻弟姪中調用。提調兼漢城府判尹蔡濟恭,工曹判書朴宗德,吏曹判書李重祜,熟馬一匹賜給。都廳右副承旨徐有防,半熟馬一匹賜給。副司果柳義養加資,郞廳工曹佐郞具膺,司僕寺主簿李憲泰,禮曹正郞李奭濟,副司果李得老,刑曹正郞成德雨,刑曹佐郞鄭昌期,監造官副司勇李觀城·鄭喆淳,長興主簿宋約欽,禁府都事南寅老,奉常主簿李陽普,各兒馬一匹賜給。監造官奉常奉事全佐天,別工作繕工監假監役洪冕浩,竝六品遷轉。別看役金履信·崔聖興,邊將承傳寫字官畫員,令本衙門高品付料,員役·工匠等,參考前例,分等施賞。又命書傳敎曰,大王玉冊文製述官前判書李徽之,書寫官禮曹判書鄭尙淳,金寶篆文書寫官議政府右參贊尹東暹,王后玉冊文書寫官副司直洪梓,金寶篆文書寫官慶尙道觀察使李衍祥,景慕宮竹冊文製述官議政府左參贊黃景源,書寫官行司直徐命善,玉印篆文書寫官錦城尉朴明源,各大鹿皮一令賜給。王后玉冊文製述官議政府右議政鄭存謙,虎皮一令賜給。大王神主出納大祝景慕宮神主出納大祝讀,大王玉冊金寶官讀,王后玉冊金寶官讀景慕宮,捧竹冊玉印官司僕寺正鄭元始加資,浴主大祝宗簿寺正尹弘烈,半熟馬一匹賜給。捧玉冊竹冊,金寶·玉印官,各兒馬一匹賜給。擧玉冊竹冊金寶玉印及擧讀玉冊竹冊金寶玉印案者及褥席執事,各加一資,資窮者代加,命民始書傳敎曰,延福殿上冊寶時,進大王王后冊寶承政院都承旨洪國榮,予知其心,屢次禮房,旣命代房,內厩馬一匹面給。上冊寶上冊印時禮房代房承政院左承旨李命植加資,又命書傳敎曰,大王神主書寫官李命植,旣已加資勿論,王后神主書寫官行副司直鄭晩淳加資。又命書傳敎曰,神輦挾侍中官高雲采·文道器,各熟馬一匹賜給。賜給景慕宮次知中官金景祐加資,高雲采纔以資窮,旣施錫馬,勿論,其餘各差備長番中官,半熟馬一匹賜給。差備出入番中官,兒馬一匹賜給。又命書傳敎曰,左承旨李命植加資之代,政官牌招開政差出,神輦將到,上出板位,上鞫躬,神輦旣過,上乘輦,上曰,侍臣,徑先上馬,一竝推考。出榻敎上進發詣宗廟前路,降輿,過宗廟乘輦,命書傳敎曰,政院禮房書吏一人,書題除授通禮院事知書員一人,米布題給,有防進前曰,侍臣之班,以不待傳唱,徑先上馬,旣勤飭敎,致有問備之罰,及到過廟時,又復如前,事體未安,陪班侍臣,一竝推考,何如?上曰,依爲之。出擧條命書傳敎曰,始初動駕,若是失儀,事極寒心,徑先上馬之侍臣,旣命推考,傳唱不能之引儀,不可無罰,當該引儀汰去。上詣彰義宮,降輦乘輿,入宮,行移安祭,詳見儀註命書傳敎曰,還宮後展拜孝明殿,由資政門臨殿,還內時當入便殿,以此分付。上乘輿出宮門,降輿乘輦,自景福宮前路,由興化門,入泰寧門,諸臣以次退出。
丙申八月十七日申時,上御崇政殿。陳賀入侍時,都承旨洪國榮,右承旨鄭民始,左副承旨兪彦鎬,右副承旨徐有防,同副承旨李普溫,假注書徐龍輔,事變假注書鄭在信,記注官金鳳顯,記事官卜台鎭,以次侍立。上具布裹·翼善冠·布團領,出資政門,乘輿詣崇政殿,降輿殿座,承史進前階,先行四拜,以次分東西門入殿內,贊儀讀笏記引儀呼唱,百官行四拜,宣敎官進前,讀敎文,百官復行四拜訖,上乘輿,由廣達門還內,諸臣以次退出。
齒簿儀仗,陳於正階及殿庭東西,進輿輦於殿庭中途,陳御馬仗馬於途之左右,承史·贊引,進前階,先行四拜,分入殿內東西,宗親文武百官,分班入就庭之東西,贊儀讀笏記,煙爐升,鴻膽唱,宗親文武百官皆四拜,彦鎬進前跪,啓傳敎,由東門出取敎書,授宣敎官,臨階西向立,高聲稱有敎,宗親文武百官皆跪,展敎官,展敎書,宣敎官讀敎書訖,宗親文武百官,皆四拜,展箋官,以百官箋案入置於座前宣箋目官,陞自西階,入詣箋案南,俯伏跪,展箋官,取箋目對展,宣箋目官讀訖,降復位,宣箋官陞西階,入詣案南俯伏,展箋官取箋對展,宗親文武百官皆跪,宣箋官,讀箋文訖,降復位,宗親文武百官皆四拜,左通禮進座前,跪啓禮畢,上乘輿還內,諸臣以次退出。
丙申八月十七日酉時,上御尊賢閣。都承旨入侍時,都承旨洪國榮,假注書徐龍輔,記注官金鳳顯,記事官卜台鎭,醫官慶絢,以次進伏訖。上曰,伶俐禁軍一人招入,一馬牌入之。賤臣承命而出,招禁軍朴思默招入進前。上曰,今番使臣先來軍官,纔到中路,稱病不卽上來,極爲駭然,汝持此馬牌,馳往軍官所到處,該軍官,令地方官捉送,汝則奪其狀啓而來。思默承命退出,命書傳敎曰,大司成閔鍾燮,解由未出云,許遞,其代,今日政差出,殿講在近,以無故人備擬,待下批牌招。絢,進湯劑,上進御,命退,承史以次退出。
上在慶熙宮。停常參·經筵。
顯宗大王忌辰祭。
兪彦鎬啓曰,明日常參徑筵,取稟。傳曰,只晝講。
金鍾秀啓曰,左副承旨兪彦鎬,今日病不仕進,卽爲牌招,何如?傳曰,允。
傳于金鍾秀曰,王大妃殿時御所無逸閤,簾子入之。
傳于兪彦鎬曰,禮曹判書入侍。
以大司成鄭民始牌不進罷職傳旨,傳于兪彦鎬曰,只推。
以大司成鄭民始再牌不進罷職傳旨,傳于金鍾秀曰,只推,更爲牌招。
金鍾秀啓曰,禮曹判書鄭尙淳,依下敎來待矣。傳曰,入侍。
傳于兪彦鎬曰,左承旨入侍。
徐有防,以吏曹言啓曰,今此明陵忌辰祭,獻官行副司直金載順塡差矣。受香迫頭,謂有身病,終不入來,不得已以預差李鎭翼,陞實付標以入,而本曹請推之外,他無可施之罰,何以爲之?敢稟。休紙下。
備忘記,漢城府右尹具㢞,似欲一伸廉隅,本職改差,前參判金龜柱,除授。
吏曹口傳政事,申應顯爲司僕正。
以獻官副司直金載順請推草記,傳于李秉鼎曰,緘辭從重推考。
李秉鼎啓曰,獻官金載順,緘辭從重推考事命下,而大司憲金魯鎭,掌令李兼彬·魚錫齡,皆呈辭單,不爲擧行,竝卽牌招,何如?傳曰,允。
傳于兪彦鎬曰,藥房提調,持湯劑入侍。
兪彦鎬啓曰,元陵永祐園親祭祭文,當爲製進,藝文提學鄭履煥,待開門牌招,使之製進,何如?傳曰,允。
傳于金鍾秀曰,都承旨入侍。
以司憲府掌令李謙彬·魚錫齡,牌不進罷職傳旨,傳于兪彦鎬曰,只推,更爲牌招。
兵曹口傳政事,副司直李徽之。
兪彦鎬,以禁衛營言啓曰,依下敎,建陽門入直哨官及軍兵等試射,放後得中之類,依例施賞之意,敢啓。傳曰,知道。
徐有防,以兵曹言啓曰,內禁衛將申光道所率標下皷手,着純色軍服,房直只着挾袖,致勤下敎,至有該番將拔箭,事甚驚駭,其在重軍制之道,不可置而不論,當該番將申光道,爲先汰去,其軍卒,從重決棍,降保,何如?傳曰,已下敎。
兪彦鎬,以承文院官員,以都提調意啓曰,本院以事大衙門,文書擧行,久無主管之人,承政院都承旨洪國榮,副提調差下,使之察任,何如?傳曰,允。
兪彦鎬,以御營廳言啓曰,興化門北邊宮墻頹毁處,今已畢築,把守軍撤罷之意,敢啓。傳曰,知道。
徐有防,以禁衛營言啓曰,今八月十九日子時量,南別營近處,旗麾祭設行時,放砲大吹打之意,敢啓。傳曰,知道。
兪彦鎬,以司僕寺內乘,以一二提調意啓曰,今此元陵幸行敎是時,本寺正例爲進輿差備,而正鄭元始,昨日政加資,下批矣,其代,令該曹卽爲口傳差出,以爲進參之地,何如?傳曰,允。
丙申八月十八日辰時,朝上食陪祭入侍時,左承旨李秉鼎,右承旨金鍾秀,假注書徐龍輔,記注官金鳳顯,記事官卜台鎭,以次陪進。上具衰服,出齋殿,詣孝明殿東階板位上,西向立,贊儀讀笏記,上行朝上食。儀註上同上還齋殿,諸臣以次退出。
丙申八月十八日巳時,上御尊賢閣。左承旨入侍時,左承旨李秉鼎,假注書徐龍輔,記注官金鳳顯,記事官卜台鎭,以次進伏訖。命書傳敎曰,此狀啓,何等重大乎?尋常奏使之先來,尙有加資之典,況今番使行乎?先來軍官病留,一軍官之稱病,古有論罪之擧,又況一竝不來乎?事係紀綱,畿沿定配。又命書傳敎曰,禁軍雖甚矇然,掩置狀啓,旣以該房,雖不親聽下敎,不問狀啓之來否,特敎之後,始乃推入,事極疎忽,其在重其事之道,不可無飭,兵房承旨李普溫遞差。又命書傳敎曰,同副承旨遞差,代前望單子入之。上曰,右承旨,與禮判入侍。賤臣承命而出,與右承旨金鍾秀,禮曹判書鄭尙淳進伏,秉鼎先退,命鍾秀讀先來軍官狀啓。上曰,禮曹儀望科擧節目□固美矣,儀文之間,似欠繁雜矣。尙淳曰,臣見識魯莾,做事昏昧,節目之間,不能無煩冗之弊,而若其凡例大義,不可不一經稟裁而定之矣。上曰,先與參判相議,出草後,日次對時以入,可也。命退,諸臣以次退出。
丙申八月十八日申時,上御尊賢閣。藥房入侍時,提調徐命善,左副承旨兪彦鎬,假注書徐龍輔,記注官金鳳顯,記事官卜台鎭,醫官慶絢,以次進伏訖。絢進湯劑,上進御。命書傳敎曰,李判府事爲留都大將。上曰,承宣出去,庚子甲辰年勅行前例考出以入。命退,諸臣以次退出。
丙申八月十八日戌時,上御尊賢閣。坐直承旨入侍時,左副承旨兪彦鎬,假注書徐龍輔,記注官金鳳顯,記事官卜台鎭,以次進伏訖。命書傳敎曰,雖不頒赦,宜施曠蕩之典,罰已行矣。流配中李命彬·任希雨·李鼎運,竝放送。又命書傳敎曰,中官韓景運放送。又命書傳敎曰,一時飭勵,前判書李徽之敍用,令該曹口傳付軍職。又命書傳敎曰,前望不待下敎,任自傳給,事極駭然,當該中官,從重推考。上曰,侍從罷散人,知入。命書傳敎曰,沈墢外,竝敍用。命退,諸臣以次退出。
上在慶熙宮。停常參,只晝講。
李秉鼎啓曰,當此合辭方張之時,諫院無進參之員,除在外外,呈告人員,竝卽牌招,何如?傳曰,允。
備忘記,今下弓矢,滿浦僉使李潤國處,給送。
傳于李秉鼎曰,兵判入侍。
李秉鼎,以都摠府言啓,今日入直內三廳武兼禁軍及軍兵等,中日習射,請出標信。傳曰,允。
傳于洪國榮曰,都承旨入侍。
備忘記,通政鄭元始爲承旨。
洪國榮啓曰,新除授同副承旨鄭元始,卽爲牌招,何如?傳曰,允。
傳于李秉鼎曰,二軍色郞廳,入侍。
傳于李秉鼎曰,慶尙兵使留待。
以大司諫宋載經,司諫李獻慶,獻納李昌漢,牌不進罷職傳旨,傳于兪彦鎬曰,只推。
傳于兪彦鎬曰,有下問事,左右相入侍事,遣史官傳諭。
傳于兪彦鎬曰,大臣尙在備局,則晝講,同爲入侍。
傳于兪彦鎬曰,晝講正時,以午初初刻進定。
傳于洪國榮曰,差使員守令,察訪,晝講,同爲入侍。
鄭元始啓曰,兵曹判書具善復,依下敎來待矣。傳于鄭元始曰,入侍,郞廳同爲入侍。
黃海監司李性源狀啓,長淵官新化坊居御營軍金長乭里等渰死事,傳于金鍾秀曰,令本道恤典擧行。
平安監司徐命膺狀啓,義州等官古倉等面居軍人申元文等渰死事,傳于金鍾秀曰,令本道恤典擧行。
鄭元始啓曰,守禦使徐命善,有稟達事,來詣請對矣。傳曰,入侍。
傳于鄭元始曰,慈慶堂監董郞廳,入侍。
傳于兪彦鎬曰,藥房提調持加減心腎湯入侍,鄭志儉,同爲入侍。
鄭元始,以都摠府言啓曰,今日入直武藝別監軍兵等,中日試放事,景福宮出去,請出標信。傳曰,知道。
鄭元始啓曰,慈慶堂監董郞廳鄭志儉·鄭東協,依下敎來待矣。傳曰,明日入侍。
鄭元始,以都摠府言啓曰,都摠管銀溪君楔,以武藝別監軍兵等,中月試放事,景福宮晝仕出去之意,敢啓。傳曰,知道。
李秉鼎,以備邊司言啓曰,今日本司之坐,有司堂上禮曹參判沈履之,病不仕進,吏曹參判徐浩修,尙不行公,事體誠未安,竝卽牌招,何如?傳曰,允。除衆所共知實病情勢外,不參備堂,亦爲推考,皆令進參。
李秉鼎,以備邊司言啓曰,勅奇不遠,擧行甚急,兩西差員上來守令,倂令當日下送,秋務方殷,民事甚悶,諸道差員,亦爲一體下送,何如?傳曰,允。
李秉鼎,以備邊司言啓曰,慶尙右兵使李性默,黃海水使具以謙,身病俱極難强,屢呈辭狀,曠廢營務,倂許遞,何如?傳曰,允。
兪彦鎬,以禮曹言啓曰,今番山陵及永祐園親祭時儀註,今方磨鍊,而考見禮文及謄錄,則五禮儀·拜陵儀·喪禮補編享山陵儀,俱無禮畢之文,從前山陵親享儀註謄錄,及宮園式例拜園儀,皆有禮畢之節矣。永祐園親祭儀註,當依前磨鍊,而山陵親祭時,禮畢一節,亦依五禮儀·喪禮補編,不爲磨鍊乎?敢稟。傳曰,一從前例磨鍊。
兪彦鎬,以禮曹言啓曰,自前山陵親祭時,局內先陵攝行祭,祭官服色,例以淺淡服·烏紗帽·黑角帶擧行,而今番山陵展謁節目書入之際,誤書以黑團領·烏紗帽·黑角帶矣。臣難免不察之失,惶恐待罪,而下吏,則令攸司科治,原單子中,以淺淡服,改付標以入,何如?傳曰,允。卿則勿待罪,下吏亦勿科治。
徐有防,以義禁府言啓曰,因正言姜上疏,慶尙前左兵使崔朝岳,濫殺人命貪饕不法之狀,査實狀聞事,行會矣。卽接慶尙監司李衍祥査啓,則崔朝岳,莅任周年,刑杖太濫,以致多人之殞斃,非理貪饕,若是私用之夥然云,而崔朝岳,時在任所,依例發遣府都事,交龜後,拿來稟處,何如?傳曰,允。
鄭元始,以兵曹言啓曰,今此陵幸時,左邊捕盜大將張志恒,以訓鍊大將,領軍隨駕,右邊捕盜大將李敬懋,以訓鍊都監中軍,領軍隨駕矣。限回鑾間,留都禁衛大將李漢膺,依例權察,何如?傳曰,允。
鄭元始啓曰,因兵曹草記今此陵幸時,左邊捕盗大將張志恒,以訓鍊大將頒軍隨駕,右邊捕盗大將李敬懋以訓鍊都監中軍領軍隨駕矣。限回鑾間留都禁衛大將李漢膺,依例權察事,允下矣。禁衛大將李漢膺,待開門牌招,以爲聽傳敎之地,何如?傳曰,允。
吏曹口傳政事,朴在源爲兵曹正郞。
鄭元始啓曰,兵曹判書具善復,道路看審後,依下敎來待矣。傳曰,兵判,明日入來。
鄭元始,以兵曹言啓曰,今八月二十日,文臣朔試射日次,而陵幸隔宵,不得爲之之意,敢啓。傳曰,知道。
兪彦鎬,以吏曹言啓曰,義禁府啓辭,大逆不道罪人道顯·應元,胎生邑,降邑號罷守令事,允下矣。問于漢城府,則道顯·應元,竝胎生於慶尙道安東府云,而守令則勿罷事,曾有定奪,安東府使,降爲縣監,何如?傳曰,允。
李秉鼎,以禁衛營言啓曰,今八月二十一日,元陵幸行時,本營軍兵留都事,旣以定奪矣。延和門南營兩處入直軍兵,二十日,以訓鍊都監餘軍前期替代後,本營五哨軍兵出番騎士及標下軍兵等,專屬留都陣,而本營則千摠李文赫,騎士將申潚,把摠趙宅鎭,哨官李鉐,敎鍊官金商彬,騎士二十五人,露梁牙兵三十五名,工匠牙兵五名,兼別破陣二名,率領入直,火藥庫,則哨官吳道容,別破陣六名,兼別破陣六名,率領守直,南別營,則哨官宋光錄,別騎衛二人,工匠牙兵十名,率領守直,昭義門北邊頹城處,則別武士姜壽齊,鄕軍二十名,率領守直之意,敢啓。傳曰,知道。
李秉鼎,以兵曹言啓曰,今八月二十一日,武臣賓廳講書日次,而陵幸相値,不得爲之之意,敢啓。傳曰,知道。
李秉鼎,以兵曹言啓曰,景福宮衛將金尙曾,身病猝劇,無望供職,呈狀乞遞,輪番之任,不宜久曠,改差,何如?傳曰,允。
李秉鼎,以兵曹言啓曰,今此行幸敎是時,侍衛軍不可不點擇以行矣。各番禁軍中,新授馬及病蹇不能致遠之類,依舊例,推移替直,監軍巡將及內巡,今二十日受點人員,二十一日至,竝爲仍察,何如?傳曰,允。
徐有防,以義禁府言啓曰,定配罪人李命彬·任希雨·李鼎運,中官韓景勛,竝放送事承傳,啓下矣。江原道淮陽府定配罪人李命彬,忠淸道槐山郡仁山驛徒二年定配罪人任希雨,全羅道康津縣屛裔罪人李鼎運,興陽縣定配罪人韓景勛等,放送事,分付各該道臣之意,敢啓。傳曰,知道。
除有防,以刑曹言啓曰,都監今已事畢,還入本曹之意,敢啓。傳曰,知道。
鄭元始,以訓鍊都監言啓曰,今此元陵幸行時,延和門南營入直禁衛軍兵及北二營入直御營軍兵,依前例,令訓局餘軍,前期一日替代,還宮後,還入直事,自兵曹,節目啓下矣。延和門軍一百名,哨官宋漢鼎,南營軍四十名,哨官韓應齡,北二營軍五十名,哨官任道東率領,與禁御兩營軍兵,替代入直,而還宮後,還爲替直之意,敢啓。傳曰,知道。
鄭元始,以御營廳言啓曰,今此元陵幸行時,北二營入直步軍,以訓局餘軍,前期一日替代事,自兵曹,節目啓下矣。今二十日替代,而還宮後,替直之意,敢啓。傳曰,知道。
鄭元始,以義禁府言啓曰,寶城郡守朱重純,拿來,全羅監司狀啓宣惠廳粘目,憑閱處之事,傳旨啓下矣。朱重純時在任所云,依例發遣府書吏,拿來,何如?傳曰,允。
李秉鼎,以禁衛營言啓曰,今八月二十一日元陵幸行時,延和門南營入直軍兵,以訓鍊都監餘軍,前期替代後,仍赴留都陣,而還宮後,以本營軍兵,還入直之意,敢啓。傳曰,知道。
掌令李謙彬啓曰,妖宦壽賢之締結一種嗜利之凶徒,爛熳和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止,請大靜縣爲奴罪人金壽賢,依律處斷。又啓曰,洪述海,身爲方伯之任,犯贜之數,至於萬兩之多,道臣旣已査啓,王府亦已議讞,則其在國法,不可容貸也,明矣。今此酌處之命,雖出於我聖上好生之德意,贜律不可不嚴,王法不可不伸,請鏡城府定配罪人洪述海,依律處斷。又啓曰,元義孫,曾於湖南藩任也,其所貪汚,已著於本道査啓,而錢至十萬,米爲二萬,其在懲墨之道,決不可容貸,今此酌處之命,雖出好生之德意,三尺至嚴,豈可定配而止?請東萊府定配罪人元義孫,依律處斷。又啓曰,先正臣宋時烈,綴食文廟,追配廟廷,則前後誣辱先正者,雖不能一一追討,而如尹尙通者,以道峯院任當先正黜享之時,至有藁索曳版之擧,渠身爲士子,若有一分人心,則豈忍爲此?士林之間傳說,至今尙爲之,扼腕裂眦,其在懲惡討凶之義,斷不可以其身故而置之,請故縣監尹尙通,亟施追奪之典。又啓曰,洪龍漢,以麟漢之弟,諂事厚謙,至於約婚,則其聲勢之相援,情迹之相關,推此可知,當此鋤治黨與之時,不可置之於輦轂之下,請副司直洪龍漢,遠地定配。又啓曰,國朝用人,惟在科目,而其試取之不公,莫有甚於乙未五月庭試,榜眼一出,國言喧藉,物情之駭惋,久而未已,其在嚴科場重選擧之道不可以時月之稍久,置而不論,請罷乙未五月庭試榜,尹彝復之犯贜多少,姑舍勿論,其用計幻弄之狀,實終古贜吏,所未有者,朝家懲貪之典,不用於彝復,則其可曰,國有法乎?請鏡城府定配罪人尹彝復,依律處斷。又啓曰,爲奴罪人河翼龍·金重得,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間,請爲奴罪人河翼龍·金重得,亟命王府,拿鞫得情,快正王法。又啓曰,賊翔之妖邪釁累,豈尋常參訪之類,而安大濟之往來其家,旣發渠招,則酬酢之情節,不盡究覈,遽蒙宥釋,此雖由於我聖上好生之德意,論以鞫體,決不可放逐而止,請放逐罪人安大濟,更令王府,拿鞫得情。又啓曰,今番應元父子之凶疏逆腸,實是亘萬古所未有之劇賊,而原其凶疏,專由於權正忱之日記,雖未知辭語之如何,而其弟正欽,乃敢傳示道顯於其兄旣故之後,致有此叵測不道之疏,況其酬酌和應之說,旣發於親問之下,則其在鞫體,宜卽嚴覈得情,請權正欽,卽令王府拿鞫嚴問。又啓曰,若鍊之於應元父子之凶疏,首尾同情之狀,綻露賊招,而終始抵賴,未施當律,揆以王章,失之太寬,請朔州府定配罪人若鍊,更令王府拿鞫得情。又啓曰,李克生前後罪惡,已悉於憲臣之啓,道伯之狀,今此酌處之命,雖出於好生之德意,而其在討凶懲貪之典,決不可容貸也,明矣。請河東府定配罪人李克生,依律處斷。答府曰,不允。
刑曹判書臣李溎疏曰,伏以因山奄過,虞卒已畢,茫茫穹壤,永絶凭依,如臣頑迷,未遂褥儀,忍將何辭,仰譬我殿下廓然靡逮之痛哉?又況變怪層出,凶逆接踵,乃於哀慕不寧之中,親勞訊鞫,玉體之傷損,聖衷之憂惱,勢所必有,臣不勝崩心痛惋之至,因竊伏念帝王之孝,與匹庶有異,盡禮喪祭,戚文兩盡,非不爲懿行美德,而比之繼志述事之大,踐位行事之實,猶屬細故末節,審如是,則今日殿下之所以象德率訓,恢光前烈,以毋負我先大王遺大投艱之意者,顧不在於益懋大業,益闡正義,慮患必加周愼,典章無所撓貳,使國勢有盤石之安,釁孼無可乘之隙哉?嗚呼,臣謹稽先聖王制法之意,嚴密該備,無所偏係,旣有八議議親之典,又有磬于甸人之刑,固未嘗以義而掩恩,亦未嘗以私而廢,仁至義盡,兩不相病者,有如是矣。今以厚謙之極惡大逆,而能免梟街之律,其母之尙貸一息,拖至因山之後者,其於議親之意,固已至矣,而苟其一向涵宥,不加常刑,則是以議親之故,而因廢磬甸之典也,豈不有乖於古聖王法意之重,而亦何以慰一世忠憤之志,解天下後世之議也哉?夫惡有首從,罪有本末,雖以厚謙之天生妖慝,苟無其母之從中煽慫,則必不若是之縱恣無憚,幾乎宗社之傾覆,是則逆謙之爲逆,莫非受旨於其母者,而今乃爵號自如,毛髮不損,其爲典刑之失,姑勿言,禍源未防,餘憂故在,大小疑懼,莫能底定,蓋其糾結有素,怨狠轉深,今雖宮闈廓淸,姦蠧消落,姑莫售其梟心狼毒,而及其時月稍久,事端旣遠之後,外示哀矜可憐之態,內覘夤緣可乘之機,而以我殿下慈覆之仁,亦或終始濡忍,不能斷之以法,則安知無慝謀潛圖,駸駸有向日之憂,而其包藏之凶,終必禍國而後已耶?況今逬置之所,雖係城外,而密邇宮禁,有甚於前,蒼頭豪悍,皆懷怨國之心,雜處閭閻,全無管束之地,嘯聚不逞,募得凶醜,以爲死中之求,則顧計之不生而亦何變之不圖乎?臣念之至此,不覺心骨之俱寒,此其事理頭勢,在所必然,亦非臣之過慮而如是也。臣之向來袖箚,實出於不容緩討之意,而殿下以待公除爲敎,臣於伊時,猶嘆其遲,今則因山已過矣,虞卒已畢矣,而殿下猶且庇護而全保之,末稍處分,只止於占宅城外,灑掃而塗墍之,俾安其寢處,養其兇狠,徒使前後左右之隣比者,無論朝士韋布,擧皆驚撓遑惑,棄家散避,臣愚死罪,粵在重華協帝四罪威服之時,亦豈有此等景像乎?三司之請,久而未格,則百僚之庭籲,斷不可已矣。百僚之籲,又未得準,則草野憂國之士,亦必裹足而請討矣。到此,則殿下雖欲顧戀私恩,曲加全庇,而有不可得矣。伏願殿下,深思長慮,早從三司之請,永杜亂逆之源,以副百官萬民誓不共天之心焉。抑又有一事之敢言者,嗚呼,今日紛紛,都由於洪鳳漢之故耳。頃年私覿時一言,其悖亂威䝱之意,已無一分臣節,而及夫相老·載翰諸賊之出,則其凶肚逆節,莫不襲其餘論,此其爲諸賊之前矛,已自十分無疑,而若使麟漢之兇狡猾賊,苟非承藉乃兄之氣勢,陰受乃兄之圈套,則必不能至於是矣。厚賊之包蓄禍心,眼無儲君,苟非附合鳳漢之勢權,倚恃鳳漢之聲援,則亦不敢至於是矣。至若妖雲凶疏之爲先除宮僚,次及儲位之計者,實是窮天地亘萬古所未有之惡逆,而暗地主張,爛熳綢繆者,乃是鳳漢之愛子,則妖雲之疏,鳳漢其敢曰,不知乎?然則近日逆變之層生,世道之壞亂,究其源流脈絡,一則鳳漢,二則鳳漢,而前後鋤治,只從其末葉附枝,略加剿除而已,其根柢窠窟,則依然故在,而方且偃處華軒,坐受恩寵,未論其事理之乖舛,王章之顚倒,苟有舊時部曲之藏形匿影者,漸見朝廷恩禮之不衰,鳳漢自處之如常,更尋舊窟,稍稍團結,則將未知幾箇簡恒,更做出何等妖變,爲國願忠之臣,孰不凜然於是乎?臣伏讀向來鄭履煥疏批下端數句語,幾乎嗚咽而不成聲,噫,其地處之旣如彼,而罪犯之又如此,使我殿下,遲疑却顧於公義私情之間,而兩難放下,貽惱聖衷,此亦關係於國運,而益痛人之無良乃至此耳。蓋其幾年秉軸,剝民戕國,植私蔑公,凡厥所爲,罔非罪惡,則雖無此囮主亂逆之事,當此治化淸明之日,固宜逬逐田里,不使濁亂於朝廷,況此所犯之關係國賊,不容原貸者乎?臣嘗仰體殿下不忍加罪之意,而參之於國人所共必誅之義,酌量公私,粗得一道,殿下苟以一副文字,先將前後罪惡,明白臚列,無小隱護,而特以慰安慈宮之意,懇惻行辭,布謝中外臣民,姑貸肆市之律,錮置郊坰,不使外人交涉,以畢其生,則公議少伸,私分亦全,人心始平,衆疑方釋,向所謂仁至義盡,兩不爲病者,其在是矣。今擧國之人皆曰,有罔赦之罪,殿下亦不曰,無罪,而猶且不加一罰,苟且涵貸,時或遣史官而偕來,降恩旨而慰諭,則其可曰,國有法,而君有綱,亦何以爲爲人臣犯分不忠者之戒哉?顧今大小公議,皆以謂可殺,而臣則只請其錮廢,殿下以謂可恕,而臣則敀之於首惡大憝,固知上下齟齬,兩難孚格,而若其區區思議,懇費斟量,庶不至於全然無義,以我殿下之明聖,亦必有默認而深悟者,則其於末勘惟輕之典,豈或靳持而不賜允,可乎?噫,今日君臣上下之所宜汲汲遑遑,交勵共勉,以圖維新之化者,惟在於恢張聖德,講究治謨,上自涓蠖隱微之間,以至軍國細大之務,莫不切商度,如恐不及,而只緣兩罪未正,衆心疑惑,有若防川旣決而旋壅,伏火乍發而復蘊,上下之情志不孚,國事之泮渙益甚,方來之憂,有不可勝言,臣思之及此,實不勝中夜憂歎,不顧出位之嫌,畢陳其愚忠。伏願殿下留神採擇,則宗社幸甚,近日三司所謂諸賊之未正王法者甚多,而惟此兩賊,實爲根本之憂,心腹之疾,有不容稽忽,且臣職非言官,不必悉數竝論,故先就其大者而略言之,更乞聖慈,俯垂諒察焉。臣受恩罔極,捐脰是期,苟斯言之或出於偏心客氣,而不爲宗國謀,則天必殛之矣。臣無任戰懼屛營涕泣祈懇之至。答曰,省疏具悉。卿之前後疏箚,可見其沐浴之心,予亦有商量者,卿勿辭予焉。
大司成鄭民始疏曰,伏以虞卒旣訖,聖情靡極,縟儀荐擧,睿孝愈光,八域臣民,交切悲喜之忱,仍伏念臣倥倥一措大耳。才非需世,文莫猶人,不足備數於任使之末,而日月之明,誤加偏照,自在宮僚,及叨近密,眷顧之隆深,恩數之鄭重,有非眇末賤品所可承當,噫,知遇之盛,賢哲猶罕,臣是何人,得此古人之所不能得者?天地覆燾之仁,父母字育之德,若專臣身,光寵出常,爵祿踰分,臣誠惶隕感激,不知死所。每於中夜無寐之時,撫念洪造,點檢一身,絲亳皆是河海莫量,隕首結草,未足仰補,惟期辭尊處卑,居寵若驚,上而毋傷則哲之明,下而毋招匪據之誚,以爲不報之報者,是臣區區之心也。顧今所授國子之長,乃是師儒之任,雖在平昔,誠宜博選愼簡,必得年德俱尊,望實兼備者而畀之,況當新服之初,方懋右文之化,舜之敎胄,周之造士,政在今日,而乃以如臣蒙學後生,一朝驟躐,臣若只恃隆渥,都忘己量,揚揚入學宮,抗顔而爲師,則非但公議之不愜,將爲多士之竊笑,臣旣未能有猷而有爲,少圖塵刹之裨,今又若知進不知退,以累淸明之治,則雖萬被誅罰,何以贖辜恩負德之罪哉?不避夷險,陳力就列,卽平日自獻之義,苟其才識之可逮,則何苦辭避,而本末長短,莫逃淵鑑,不待臣言之畢陳,而聖明已燭其不稱之狀矣。反復思量,決難承膺,屢違召命,益增罪戾,玆敢略控文字,冒昧冀籲。伏乞聖上,深惟責任之不輕,俯諒懇款之非飾,將臣職名,亟許遞改,以重公器,以安微分,千萬幸甚。答曰,省疏具悉。爾何必多讓?卽爲察職。
知春秋徐命善疏曰,伏以臣所兼知春秋館事,與監事臣金尙喆,有從娚妹應避之嫌,而昨緣身入闕中,不得不冒昧秪肅,惶愧之甚,終宵耿耿,玆敢略具短章,仰陳當遞之義。伏乞亟命該曹,照例稟處,以存公格,幸甚。答曰,省疏具悉。疏辭,下該曹稟處。
丙申八月十九日,兼春秋張顯慶義禁府啓目,兵曹佐郞金載斗,身爲禁喧,莫重動駕之時,致有雜亂之弊,因傳敎拿處,刑推得情,何如?啓。傳曰,除刑推議處爲良如敎。
丙申八月十九日卯時,上御尊賢閣。都承旨入侍時,都承旨洪國榮,假注書徐龍輔,記注官金鳳顯,記事官卜台鎭,以次進伏訖。上曰,漢城右尹金龜柱,先爲奔哭於魂殿,承候於王大妃殿,晝講同爲入侍事,分付。出榻敎上曰,今日晝講,參贊官,誰也?國榮曰,右承旨當入云矣。命國榮,讀庚子·甲辰·丁丑勅行時日記,上曰,儀節之間,得無窒礙難便之端耶?國榮曰,甲辰·乙丑已行之例,或不無些少同異,而大抵一遵庚子之例,今亦別無大段難便之端矣。上曰,今番使行,皆得竣事還來,又得無病云,甚可幸也。國榮曰,然矣。莫重奏請,皆得竣事,何等慶幸?命退,承史以次退出。
丙申八月十九日午時,上御興政堂。晝講入侍,左右相·兵判·漢城右尹·兵曹正郞·守令,同爲入侍時,知事黃景源,特進官李在簡,參贊官李秉鼎,侍讀官沈有鎭,檢討官金觀柱,假注書徐龍輔,記注官金鳳顯,記事官卜台鎭,宗臣雲城君榗,武臣李邦鳳,左議政金尙喆,右議政鄭存謙,兼兵曹判書具善復,漢城右尹金龜柱,兵曹正郞曺遠振,慶尙兵使金英秀,咸從府使李吉培,豐川府使金廷遇,杆城郡守趙德常,陜川郡守金命淳,南平縣監宋持敬,沔川郡守鄭東顯,利仁察訪申愷,銀溪察訪柳明均,金郊察訪李壽岱,居山察訪李奎廷,以次進伏訖。上讀春秋,自古者列國,止深切著明也哉?有鎭,讀自元年春王正月,止意也。上復讀新受音訖,有鎭曰,頃因本館議定,進講冊子,初以周易爲定,今以先朝遺敎,進講春秋,臣則以爲周易·春秋,其名雖異,其義則同,周易者,以字劃具天下之理,春秋者,以筆法具天下之理,皆所以明天理正人心,分是非驗吉凶之事也。惟殿下,一句一字,毋或放過,深加留意焉。觀柱曰,適講元年之篇,敢請以元字仰陳矣。元者,乃天地萬物之始,在四時爲春,在人爲仁,無元,何以資始?然元不能獨行其道,必配貞而行,貞者固也終也。今殿下一初之政,亶出於元字之道,有若陽春之藹然,固不待臣等之加勉,而第自古人君之警誡處,惟在始終如一,惟殿下,以元始之德,行貞固之道,終始如一焉。上曰,上下番所陳,俱甚切實,可不體念?景源曰,元字之義,多矣,書曰,月正元日,又曰,元祀春秋,元年之元字,亦從此中來,皆言其日月之始也。如春爲四時之始,仁爲百行之始,其事雖異,其道則一也。以此推之,則人君正心,亦爲修齊治平之始,今當嗣位之始初,進講春秋之元年,惟殿下深加留意於元字之義焉。且春王正月之王字,存億萬代君臣之義,亦爲體念於此焉。上曰,當體念矣。在簡曰,知事春王正月之言,下番終始如一之言,甚好,惟殿下體念焉。秉鼎曰,上番周易·春秋參看之言,下番元字貞字之言甚好,伏願深留聖聰焉。上曰,所陳好矣,當體念矣,宗臣·武臣亦皆言之。榗·邦鳳曰,臣等別無所見矣。經筵先退,命龜柱進前,上曰,今見卿顔,感懷一陪,王大妃殿承候乎?龜柱曰,姑未承候矣。上曰,魂殿奔哭乎?龜柱曰,俄纔入哭矣。上曰,卿則先退,王大妃殿承候,可也。龜柱先退,尙喆曰,近日涼生,聖體,若何?上曰,一樣。尙喆曰,王大妃殿氣候,何如?上曰,一樣。尙喆曰,惠慶宮氣體,何如?上曰,一樣。上曰,今召卿等者,迎勅儀節,不可不預爲講究矣。丁丑年,則設假魂殿,令勅使入哭,今則事面異於丁丑,何以爲之,則可耶?尙喆曰,事面與丁丑有異,似不必設假魂殿矣。上曰,予意亦然矣。尙喆曰,卽接平安監司報狀,丁丑勅行時,以醴酒用之,而今番則旣無酒禁,似與丁丑有異云,此不可不預爲稟定,可以知委各邑矣。上曰,更加商確稟定,可也。命書傳敎曰,旣有句管之事,前備堂蔡濟恭,復差備堂。大臣先退,上曰,中日廳於孝明殿,爲咫尺而每於中日試放之時,砲聲入徹殿內,甚爲悚悶,何以變通則,好耶?善復曰,中日廳試射放時,砲聲徹於魂殿,事甚未安,自今爲始,只射藝爲之,鳥銃則移設於景福宮,而入直摠府堂郞一員出番,本曹堂上一員進去,眼同監試似好,故敢達矣。上曰,依爲之。出擧條上曰,兵判今日進詣永祐園,道路摘奸以來。命書傳敎曰,兵判除辭朝仍佩往來。善復先退,命遠振進前。上曰,本曹有何弊瘼乎?遠振曰,本曹別無弊瘼矣。上曰,兵曹豈無弊瘼之可奏者乎?特敎召問之下,所對極爲沒實,萬萬駭然。命書傳敎曰,兵曹正郞曺遠振,所奏沒實,改差,其代,口傳各別擇擬。命守令進前,命各奏職姓名,上曰,如有弊瘼,其各陳之。諸守令對曰,雖或些少弊端,而別無可以時急仰奏者矣。上曰,下去懋哉。命守令先退,命書傳敎曰,民生休戚,亶係賦稅之均否,經費贏縮,亦在是焉。按道之臣,苟能明白覈實,無以顔私之厚薄而低昂,惟視穡事之登歉而分俵,則雖或優給災結,尙有餘裕,不害爲寧失於益下者也。年分事目,徒爲文具之文具,各道之虛簿瞞報,已成謬例,嗟彼民斯,未蒙實惠,豈非寒心之甚者乎?戶曹啓目,今已啓下,自戶曹,以此一體嚴飭諸道,道臣·守令之勤慢,來頭自當有廉探之道,以此預令知悉,另加着意,毋循前套事,分付諸道。又命書傳敎曰,晝講兩司之同爲入侍,卽列聖朝舊例,今日始初晝講,有行公臺諫,而不爲詣臺,亦有詣臺臺諫而又不入侍,此非指揮後來待者,則今日不參兩司諸臺,一竝推考。命退,承史以次退出。
丙申八月十九日申時,上御尊賢閣。藥房提調持湯劑入侍時,提調徐命善,同副承旨鄭元始,假注書徐龍輔,記注官金鳳顯,記事官卜台鎭,醫官慶絢,以次進伏訖。絢進湯劑,上進御。元始曰,戶曹佐郞鄭志儉,依下敎來待矣。上曰,明日入侍事,分付。上曰,惠慶宮進御歸脾湯,十貼加製以入。出榻敎命退,諸臣以次退出。
上在慶熙宮。停常參·經筵。
李秉鼎啓曰,今此陵幸時,大駕到陵所後,王大妃殿惠慶宮,問安承旨,當爲進去,何承旨進去乎?敢稟。傳曰,右副承旨進去。
又啓曰,右副承旨徐有防,以吏曹判書李重祜上疏,謂有情勢,陳疏出去,原疏以齋戒,纔已退却矣,卽爲牌招,何如?傳曰,允。
以吏曹判書李重祜牌不進推考傳旨,傳于鄭元始曰,更爲牌招。
又傳于曰,都承旨入侍。
鄭元始啓曰,兵曹判書具善復,依下敎來待矣。傳曰,入侍。
以承傳色口傳下敎曰,動駕隔宵,分義道理,焉敢若此?吏曹判書李重祜,參判徐浩修,一竝從重推考,更爲牌招,開陽門仍留,政官入來後,下鑰,牌去來申飭。
傳于鄭元始曰,刑房承旨,與大司憲入侍。
以吏曹判書李重祜牌不進推考傳旨,傳于兪彦鎬曰,更爲牌招,使之隨駕。
傳于李秉鼎曰,一日五招,連事不進,分義所在,不可無飭,吏曹判書李重祜,罷職。
吏曹口傳政事,守宮假承旨望,以許爲假承旨。
傳于洪國榮曰,副提調,持加減心腎湯入侍。
傳于鄭元始曰,留門二更三點太早,以三更一點爲之。
又傳于曰,戶房承旨,與兵曹參判入侍。
傳于金鍾秀曰,二嚴後,當詣孝明殿展拜,三嚴,親押後入之。
又傳于曰,三更五點前二刻入之。
徐有防,以義禁府言啓曰,明日幸行時,各差備都事,當爲備員,出使都事李世聞,令該曹口傳相換,以爲分排之地,何如?傳曰,允。
鄭元始,以兵曹言啓曰,北評事李魯述,身病猝重,旬月之內,萬無起動赴任之望,累度呈狀乞遞,實病旣如是,則不可强令赴任,今姑改差,何如?傳曰,允。
吏曹口傳政事,義禁府都事李世聞,造紙別提李勉基,相換。
徐有防,以義禁府言啓曰,先來軍官金致瑞·徐命亮·鄭趾彬,畿沿定配事,承傳啓下矣,金致瑞京畿豐德府定配,徐命亮南陽府定配,鄭趾彬通津府定配,以承傳內辭意,具罪目,依例發遣府書吏羅將,押送于各其配所,而鄭趾彬,時未上來云,所到處執捉,仍令押送配所,何如?傳曰,允。
鄭元始,以扈衛廳別將,以留都大臣行判中樞府事李溵意啓曰,臣承命留都,一依兵曹啓下事目,率領三廳扈衛軍官軍士,今日申時,結陣扈衛之意,敢啓。傳曰,知道。
有政。吏批,判書李重祜牌不進,參判徐浩修進,參議未差,同副承旨鄭元始進。吏批啓曰,判書李重祜,牌不進,參議未差,小臣獨政未安,何以爲之?敢稟。傳曰,仍爲之。
以李爲大司憲,林鼎遠爲大司諫,李在學爲司諫,任濟遠·朴宗遠爲掌令,朴天衡爲獻納,閔百寅爲白川郡守,承文副提調單洪國榮,副使單鄭好仁,書題單白景炫。
兵批,兼判書具善復,參判鄭昌聖病,參議柳□入直進,參知洪秉纘病,同副承旨鄭元始進,兵批啓曰,慶尙右兵使黃海水使,今當差出,而擬望之人乏少,未準朔禁軍將及他道守令,竝擬,何如?傳曰,允。
以趙廷藺爲景福將,鄭宇淳爲文兼,李翼鉉爲武兼,金海柱爲黃海水使,李明運爲慶尙右兵使,金纘勳爲黃海監營中軍,沈豐之爲北評事,副護軍李謙彬·魚錫齡·李獻慶,副司直鄭好仁·具㢞·金普淳·李普溫·韓鼎裕·李命植·鄭晩淳·柳義養·金魯鎭·宋載經,以上單付。
鄭元始,以兵曹言啓曰,今此勅使出來時,平安道補把咸鏡道驛馬四十匹,黃海道補把江原道驛馬三十匹,依前例,卽爲分定,及期入送之意,兩道監司處,撥馬知委,何如?傳曰,知道。
大司憲金魯鎭啓曰,臣見識魯莽,言議骪骳,淸朝風憲之長,自知不稱,而親臨帳殿,義重輿疾,初開法筵,願切陪講,分義雖伸,淟認爲愧。至於向筵史剡之妄有攙論,偶因魯史,未及周思,卽席率口之失,誠無以自解,當遞之義,參倚前衡,勘緘有命,而罪旣犯於違召,合辭方張,而跡又阻於詣臺,致勤問備,自速嚴敎,悚惶之極,無地容措,揆以臺體,宜卽自引,而昨緣日暮,今始來避,所失尤大,以此以彼,其何可一刻仍冒於臺次乎?請命遞斥臣職。答曰,有訝惑者,入侍避嫌。
掌令魚錫齡啓曰,臣之自來情勢,實無冒居臺地之望,而宜遞未遞,至今蹲仍,自顧慙恧,而昨日問備之罰,出於特敎,雖緣僚員之詣臺,未能隨參,其昧然之失,臣亦難免,數日之間,嚴敎荐下,悚惶之極,無地自措,昨緣日暮,今始來避,所失尤大,其何敢一刻晏然於臺次乎?請命遞斥臣職。答曰,勿辭。
掌令李謙彬啓曰,臣全昧臺規,觸事生疎,晝講之兩司入參,未諳有前例,昨日晝講,臣旣詣臺,而不得隨入,致勤問備,惶懍靡措,此莫非矇然之致,豈敢以已蒙薄勘,晏然於臺次乎?昨緣日暮,今始來避,所失尤大,請命遞斥臣職。答曰,勿辭。
司諫李獻慶,獻納李昌漢啓曰,臣等於昨日召牌之下,宜卽趨承,而日前以陪班失錯事引避,雖承勿退待之敎,而第於引儀之命汰,區區私義,終有所難安者,他臺旣皆以此違牌,則臣等處義,亦難自異,果自犯於違逋慢命之科,當此大論方張,懲討日急之時,揆分揣義,惶愧自訟之際,得伏見傳敎下者,以晝講之不參,誨責切嚴,至下問備之命,臣等溺職之罪,誠無以自逭矣,其何敢一刻晏然於臺次乎?昨緣日暮,今始來避,所失尤大,請命遞斥臣職。答曰,勿辭。
吏曹判書李重祜疏曰,伏以臣於見職,夫豈有堪承之望,而怵分畏義,冒昧蹲據,昏謬鈍滯,觸事生疣,早晩顚沛,固已自料,迺者以承旨前望單子事,至有喉院論啓之擧,臣於是,誠不勝瞿然悚恧之至,噫,政望前單,何等嚴重,而不謹典守,搜覓之際,呈納稽滯,若使臣,早能檢飭,下吏擧行慢忽,豈至於是哉?此所以惟允之地,乃有請罪之啓,而問備薄勘,不足以蔽其罪,故又必措辭論列,仰請聖裁者也,雖荷聖度天大,不加何問,而有罪未勘,官職自如,臣心惶愧,益無所措,臣雖無似,職是冢宰,一身去就,亦關四維,而請勘之論,峻發於近密之班,則臣雖欲憑恃寵靈,盤礴不去,其可得乎?以此情踪,轉動無路,昨日口傳之政,旣不得奉行,幸行隔日,陪扈義重,而亦末由進身,虧分闕禮,罪合萬殞。伏乞聖慈,俯賜鑑諒,遞臣之職,勘臣之罪,以昭法紀,以安賤分,千萬幸甚。答曰,省疏具悉。伊時啓辭,職由於前任,該房之做錯,予亦不答,今作休紙,卿其勿辭,卽爲行公。
持平兪彦鏶疏曰,伏以時月易邁,玄宮已扄,如喪之痛,益無逮及,仍念臣千萬夢想之外,忽承非常之恩命,驚惶震越,冒上辭章,陳暴危悃,仰瀆嚴廬,雖其僭踰之極,而尙冀聖明,深念朝家簡選之難愼,俯察微臣情勢之迫蹙,遄收成命,以遂區區之至願,瞻天望日,顒俟兪音之降,終緣誠淺言拙,天心未格,不惟不允其所請,又從以特遣史官,傳宣聖批,辭旨溫諄,奬引過隆,噫,此曠典也,古亦有是否?臣於是,伏讀感泣,兢惶戰惕,益不知所以自容也。臣竊惟爲官擇人,王政之所先,雖微官庶職,尙不可濫授匪人,況此風憲之職,則綱紀之所由立,習俗之所由正也,顧不重歟?方當嗣服之初,百僚勵翼,四方拭目,莫不奔奏先後,仰贊新化,而乃以如臣癃癈空疎者,昇之以萬無可堪之任,申之以前所未有之眷,則將見名器由臣而輕,恩典由臣而䙝,豈不深可惜哉?嗚呼,殿下之所求助者,卽讀書之士,而臣半生科業,曾無經傳之誦念,殿下之所奬臣者,卽問學之實,而臣中年病痼,一任身心之放倒,臣特一無文無學至庸至陋之人耳,讀書問學之目,何嘗彷彿於臣乎?臣之前疏,已暴情實,伏想聖明,必賜照燭,而猶且復加恩遇,有此收召之勤,豈殿下以臣所懇,爲出於飾辭例讓,而有不足鑑納也耶?夫爲臣而盜竊虛名,以欺君父,厥罪罔赧,惟有亟辭誤恩,不浼淸朝,庶可爲自贖之圖也。臣之自知甚明,自量甚熟,實有所自斷於心者,雖復閱月經時,旣無冒出承膺之勢,而況其病情有加無減,添以別症,一倍澌綴,復起爲人,恐無其期,去就一節,已無可論,而臺閣重地,緣臣虛帶,久致瘝曠,益增罪戾,玆敢瀝血申控。伏乞聖慈,特垂諒察,亟允所辭,俾臣得以卒全微分,則實天地生成之澤也,臣無任屛營祈懇之至,謹昧死以聞。答曰,省疏具悉爾懇,向者之批,鏧悉予意,冀廻遐心,巽章又到,控辭愈摰,悵焉于中,曷可言喩?爾之夙契道關,潛究學海,造詣之工,義理之精,固所深知,非爲偶聞,爾何一向過辭至此之甚乎?且爾章中科業云云,良亦過矣,如退·栗之道學,獨非科目中人乎?予意固當諭於爾弟,而爾其俟小間,從速登道,以副予側席之望焉。仍傳曰,此批答,遣史官傳諭于持平兪彦鏶處。
丙申八月二十日辰時,上御尊賢閣。兵判入侍時,兼兵曹判書具善復,同副承旨鄭元始,假注書徐龍輔,記注官金鳳顯,記事官卜台鎭,以次進伏訖。上曰,兵判道路,看審以來乎?善復曰,道路看審,則極爲平坦矣。上曰,驛馬分把外,餘馬爲幾匹?善復曰,餘馬爲二十二匹矣。上曰,今番所把驛馬,皆何如?善復曰,各道馹騎之設置,法意甚重,時急傳命與陵幸時補把馬抄上,事體緊重矣。今番三道補把馬點視,則黃海道驛馬,僅可入把,忠淸·江原兩道驛馬,俱是疲劣,事當論罪,而諸驛察訪,一時遞易有弊,自朝家飭勵本道道臣,嚴飭各驛,事甚便當,忠淸·江原兩道道臣,推考,何如?上曰,依爲之。出擧條善復曰,本曹兩驛馬,則輪番闕外,時急傳命擧行等節,尤倍於外驛,當初設始之時,劃給良田美畓,專爲養馬之需矣。近來紀綱漸弛,奸僞百出,或相換馬位畓,或有勢作者,不給稅穀,故驛卒輩將至於難保之境,責立馬匹,從此疲劣,誠非細憂,該色郞廳李頤祥,精詳綜核,待秋成發遣畓驗,査得奸僞,捄弊其本,事甚便宜,惶恐敢達。上曰,依爲之。出擧條善復曰,以軍器寺事仰達矣。勅使出來後,例有雕羽求請,故自本寺,各道監兵水營,分定雕羽價本布,出給貢人,預備以待,自是前例,辛巳年,因北道御史陳達,姑勿分定,以前遺在需用事,命下,而前遺在,則年久無餘存,今番勅行,不可不備待,故昨日閤外,議于右議政,則兩西以勅行沿路,例不入云,北關·關東,今年有水災除減,其外各道,依例分定,預待爲宜云,敢此仰達。上曰,議于左相爲之,可也。出擧條善復先退,命書傳敎曰,陵幸時騎馬,雖中官掖隷,皆以驛馬立把,而承史皆自持馬,雖未知前例之昉於何時,而如以外朝而不爲磨鍊,則問安承旨,亦騎驛馬,可知非不必內侍然後,始乘驛馬也。此後承史,皆乘驛馬,今番單子,雖未啓下以兵判所奏餘馬二十二匹中,立把事,分付。此是微事,而以附予禮待近密之意,以此定式擧行。上曰,兵曹參判及大司成入侍。賤臣承命而出,與兵曹參判鄭昌聖,大司成鄭民始進伏。上曰,俄聞兵判所奏,各道補把馬,俱甚疲劣云,入直堂上於闕外,一一點視,可也。昌聖,承命退出,上曰,二十六日,儒生殿講,當以二十五日朝食堂到記爲之,國子長,以此知悉擧行,可也。命書傳敎曰,大司成旣承下敎,而不可淆雜,二十六日儒生殿講,以二十五日朝食堂到記,爲之事,分付。上曰,掌議朴鎤·李唐白,竝解停。出榻敎民始先退,命書傳敎曰,三嚴後,便殿乘輿,詣孝明殿展拜,親押於崇政月臺,由崇政門進發,禮兵房知悉,以此擧行。命書吏判批,命書傳敎曰,吏判批下,今則固無撕捱之端,牌招察任。又命書傳敎曰,動駕時侍臣,不可不備,諸臺推考,亦已屢矣。所失非細,似難冒據行公,諸臺一竝遞差,政官卽爲牌招開政,待下批,牌招察任。命退,承史以次退出。
丙申八月二十日巳時,上御尊賢閣。刑房承旨·大司憲同爲入侍時,大司憲金魯鎭,同副承旨鄭元始,假注書徐龍輔,記注官金鳳顯,記事官卜台鎭,以次進伏訖。魯鎭曰,臣見識魯莽,言議骪骳,淸朝風憲之長,自知不稱,而親臨帳殿,義重輿疾,初開法筵,願陪講,分義雖伸,淟認爲愧,至於向筵史剡之奏,卽臣之不當妄論者,而偶仍魯史,未及周思,卽席率口之失,誠無以自解,當遞之義,參倚前衡,勘緘有命,而罪旣犯於違召,合辭方張,而跡又阻於詣臺,致勤問備,自速嚴敎,悚惶之極,無地容措,揆以臺體,宜卽自引,而昨緣日暮,今始來避,所失尤大,以此以彼,其何可一刻仍冒於臺次乎?請命遞斥臣職。上曰,昨日問備,以其講筵事,而卿之避辭,引爲史官事,此予俄所訝惑者,聞卿筵奏,始知卿引義之端,卿雖以此自引,予則以爲如卿等者,欲論史事,必當十分斟量而後發,向日卿所啓之後,益知其史官之不可不擇,勿辭,亦勿退待。出擧條魯鎭先退,元始曰,臣待罪玉署時,春坊玉堂所存書冊,考出,而姑無藏置處,何以爲之乎?上曰,承宣之意,何如?元始曰,臣意則玉堂有數間空間,若合壁藏置,則似好矣,陵幸後,更爲稟定區處,可也。命退,承史以次退出。
丙申八月二十日午時,晝茶禮陪祭入侍時,右承旨金鍾秀,左副承旨兪彦鎬,右副承旨徐有防,同副承旨鄭元始,假注書徐龍輔,記注官金鳳顯,記事官卜台鎭,以此陪進。上具衰服,出齋殿,詣孝明殿東階板位上,西向立,贊儀讀笏記,上行晝茶禮。儀註上同上還齋殿,諸臣以次退出。
丙申八月二十日未時,上御尊賢閣。藥房副提調持湯劑入侍時,副提調洪國榮,假注書柳孟養,記注官金鳳顯,記事官卜台鎭,醫官慶絢,以次進伏訖。絢奉湯劑進前,上進御。命書兪彦鏶疏批,上曰,屢次敦召山林,無一翻然者,予甚憂悶。國榮曰,古語有曰,精誠所到,金石亦透,殿下若以誠意招筵,則豈有不來之理?大抵旌招,禮雖過矣,誠或不足,伏願留意於聖念。上曰,此莫非予誠意淺薄之致也。知申所陳,可謂頂門一針,可不體念?上曰,景慕宮上樑文,果善作,其文學之優餘,於此可知矣。國榮曰,金鍾秀,博識善文,素有名稱矣。命書傳敎曰,景慕宮上樑文製進,承政院右承旨金鍾秀,豹皮一令面給。出傳敎命讀公事訖,命退去,諸臣遂退出。
丙申八月二十日申時,上御尊賢閣。禮房承旨·兵判,同爲入侍時,兼兵曹判書具善復,右承旨金鍾秀,假注書徐龍輔,記注官金鳳顯,記事官卜台鎭,以次進伏訖。上曰,驛馬更爲點視乎?善復曰,點視則江原·忠淸兩道驛馬,極爲疲劣矣。命書傳敎曰,馬政不特有國之重事,至於驛馬傳通,命令所係非細,挽近以來,全不成樣,定差員領來立把之馬,若是疲劣,則餘馬之亦然,推可知也,設置郵官之意,何在?猶屬令前,姑不嚴勘,來後若復未見修擧之勅,該道道臣,該驛察訪,難免重繩,以此令兵曹各別嚴飭,身爲按道之臣,此等小事,若是不察,不可無警,忠淸監司徐有臣,江原監司金夏材,一竝緘辭,從重推考。又命書傳敎曰,景慕宮正堂上樑文,旣已撰出,承旨兪彦鎬書進,命退,承史以次退出。
上在慶熙宮。停常參·經筵。
貞顯王后忌辰齋戒。
夜二更,流星出婁星下,入坤方天際,狀如拳,尾長三四尺許,色白。
大駕詣晝停所,入幕次後,政院·玉堂·藥房口傳問安。答曰,知道。
大駕詣元陵入齋室後,政院·玉堂·藥房口傳問安。答曰,知道。
王大妃殿·惠慶宮,遣承旨口傳問安。答曰,知道。
親祭罷後,政院·玉堂單子問安。答曰,知道。藥房口傳問安。答曰,知道。朝廷二品以上·六曹堂上·兩司長官單子問安。答曰,知道。
大駕詣永祐園,入齋室後,政院·玉堂·藥房口傳問安。答曰,知道。
親祭罷後,政院·玉堂口傳問安。答曰,知道。藥房口傳問安。答曰,知道。朝廷二品以上·六曹堂上·兩司長官口傳問安。答曰,知道。
大駕還宮後,政院·玉堂·藥房·朝廷二品以上·六曹堂上·兩司長官口傳問安。答曰,知道。
傳于鄭元始曰,軍士房,持今日路中擊錚人供辭,明日入侍。
又傳曰,昨今記過人,一竝蕩滌。
鄭元始啓曰,二十四日頒敎文,當爲製進,藝文提學鄭履煥,待明朝牌招,以爲製進之地,何如?傳曰,允。
丙申八月二十一日巳時,上詣陵所展拜後,酌獻禮親祭入侍時,都承旨洪國榮,左承旨李秉鼎,右承旨金鍾秀,左副承旨兪彦鎬,右副承旨徐有防,同副承旨鄭元始,假注書柳孟養·徐龍輔,記注官金鳳顯,記事官卜台鎭,以次陪進。上具衰服,出齋室,乘輿詣紅箭門外,降輿入紅箭門。上曰,右承旨·左副承旨,分詣六陵,奉審以來。上就板位上,俯伏哭,承史皆哭,上止哭四拜。上曰,左相·御將·漢城右尹,入侍。孟養承命而出,與左議政金尙喆,御營大將金漢耆,漢城右尹金龜柱,進前。上詣陵上奉審,上曰,相地官,入侍。賤臣承命而出,與相地官金基良·柳東亨,進前。上曰,山勢以次奏之。尙喆曰,後面屹立,是乃主山,左邊之山卽靑龍,右邊之山卽白虎,直前高山,是爲案山,其氣勢之雄,形局之壯,雖以凡眼看之,實是萬古大地矣。上曰,相地官,亦各奏之。基良·東亨曰,龍虎均適,水法相合,允是極吉之地矣。上還詣板位上,行酌獻禮。詳見儀註上還齋室,命都承旨入侍。國榮·龍輔·鳳顯·台鎭,進伏,命書傳敎曰,守陵官恩彦君裀加資,山陵員役,或木一疋,或布一疋,分等賜給。又命書傳敎曰,元陵守護軍事知守僕,崇陵守護軍,顯陵守護軍,穆陵守護軍,徽陵守護軍,惠陵守護軍,香室守僕,奉常寺書員熟手邊首,各木一疋賜給。命退,承史以退出。
上在慶熙宮。停常參·經筵。
貞顯王后,忌辰。
夜一更,流星出奎星下,入東方天際,狀如拳,尾長二三尺許,色白。
藥房都提調臣鄭存謙,提調臣徐命善,副提調臣洪國榮啓曰,日吉辰良,展禮陵園,仰惟孝思,益復如新,伏未審晨夜勞動之餘,聖體,若何?今日臣等,率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不勝區區憂慮,敢來問安,竝此仰稟。答曰,知道。大妃殿·惠慶宮,氣候,一樣矣。
王大妃殿·惠慶宮·中宮殿,藥房口傳問安。答曰,知道。
元陵擧動翌日,大殿·王大妃殿·惠慶宮·中宮殿,政院·玉堂口傳問安。答曰,知道。大殿·朝廷二品以上·六曹堂上·兩司長官單子問安。答曰,知道。
李秉鼎啓曰,右副承旨徐有防,今日病不仕進,卽爲牌招,何如?傳曰,允。
以右副承旨徐有防牌不進罷職傳旨,傳于李秉鼎曰,只推,更爲牌招。
以右副承旨徐有防再牌不進罷職傳旨,傳于兪彦鎬曰,只推,更爲牌招。
鄭元始,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
傳于洪國榮曰,都承旨入侍。
傳于金鍾秀曰,改建堂上來待。
金鍾秀啓曰,改建堂上具允鈺,依下敎來待矣。
傳于兪彦鎬曰,坐直承旨,與藝文提學,改建堂上,入侍。
傳于鄭元始曰,兵房承旨,持擊錚供辭入侍。
又傳曰,坐直承旨入侍。
以備忘記,傳于兪彦鎬曰,予當言於今日廷臣矣。不肖孤露,依以爲命者,卽我慈宮,則慈宮近日水刺不進,寢睡不安者,凡今幾日?雖欲仰慰,予亦無語,奉朝賀,擧兵犯闕乎,暗室謀逆乎?予之所以前後辭敎,皆出於扶公議寓私恩,斟酌於天理人情者,而必曰,置法者,抑何意義?非徒不識予意,誠不識道理,萬古天下,寧以國王外祖,輕加死罪之理乎?大小諸臣知悉。
洪國榮啓曰,諸承旨,有稟達事,來詣請對矣。
以承傳色口傳下敎曰,予嘗不以過分數之言,形於絲綸之間,俄者下敎,別無可以加減者矣。
洪國榮啓曰,諸承旨,更爲請對矣。傳曰,入侍。
傳于鄭元始曰,都承旨入侍
鄭元始,以兵曹言啓曰,隨駕將校軍兵各差備等,犒饋,依定奪,以乾物,今日分給之意,敢啓。傳曰,知道。
又以訓鍊都監言啓曰,依傳敎,御前前排信箭手·巡視令旗手·朱杖手等處,施賞之意,敢啓。傳曰,知道。
館學儒生進士李瑮·黃仁紀·金履錫·洪大燮·徐弘輔·任焴·張至喆·李度謙·李師中·金履良·閔膺燮·洪大協·趙鎭明·徐貞輔·金履寅·金龍柱·金鎜·趙學敏·沈公著·閔耆燮·申光萬·趙儀逵·洪秉迪·趙得林·朴天健·趙學魯·金履恭·趙鎭大·申昔·李道永·金正淳·李義術·趙鎭奎·鄭經煥·朴宗福·金在淳·沈能運·李國祥·李浤·李克淵·姜彙斌·李星源·閔光曮·李翼晉·孟欽圭·尹鎰·鄭采毅·朴師經·李榮祚·李顯文·許霔·李箕采·李命默·朴能源·朴吉源·趙有善·南翼厚·金漸·鄭義健·李潝·金宗垕·李國藎·金致和·李英圭·高克明,幼學李澤模·黃仁緝·韓用中·韓樂裕·尹致愼·李度廉·趙學元·李奎南·洪亮海·黃仁純·沈商鎭·洪聲海·金履赫·徐繼修·洪寬海·金老根·洪秉順·金蓍根·洪秉義·兪漢直·洪秉禮·李圭永·申在仁·洪秉直·申在寬·洪觀燮·申緝·趙學尹·沈公權·趙學周·沈述祖·金志淳·申在賓·南公轍·申素·南麟耇·李述淵·李義弘·李種祜·李鎭奎·金載龜·金德行·金載羽·朴仁壽·洪泰榮·徐有豐·金烈行·金協淳·洪喆海·李英源·尹之榮·李得鎭·金斗膺·沈師民·兪擎柱·金斗光·沈師英·兪昇柱·李魯彬·兪肯柱·金鍾順·尹益烈·李奎膺·尹祥烈·趙學春·李克己·韓克裕·李度儉·徐有楷·鄭克綏·趙命喆·鄭萬綏·李煥·金漢彬·金華重·金斗陽·李命益·李義學·兪憲柱·李潢·李命夔·兪台柱·李義奭·李琠·兪星柱·李溏·洪益榮·李瑴·洪喆猷·柳詠·兪建柱·黃仁煥·洪履猷·宋樂孫·權大應·李淵徽·黃仁燦·金履翼·權太應·金載翼·宋明休·李昌模·權丕應·金鍪·李彦默·朴逸源·尹盛烈·朴宗憲·姜一輔·金重瑞·任熤·柳孟裕·李齊亨·任熻·申大臨·鄭義榮·安允炡·洪宜燮·趙昌濂·任頤周·朴敏赫·金錫孚·張相五·鄭成人·張翊洙·趙東一·李東旭·朴瑞源·具光錫·李元一·李靖鎭·安榮·元述孫·李用九·鄭億祚·閔景孝·李義弘·李普讓·李松祐·鄭壽英·洪履禧·兪翼煥·金載象·具命說·任宇鉉·趙命益·徐有升·鄭采毅·呂善質·宋翼儀·沈鏵·洪健海·尹瑀·尹在直·沈鋁·尹珽·柳·曺大彬·洪樂徽·鄭興祚·徐稷修·金樂敎·林永會·趙在完·李聖祜·李希訥·金斗年·蔡弘泰·鄭益煥·李德懋·李益·鄭國輝·李奎曄·金鍾顯·李厚生·李在誠·李益烷·林雲喆·李相龍·林相說·李相鳳·李在憲·李相鵬·韓翼商·李鉉商·李得濡·柳宗永·金魯彬·宋景載·金在牧·李再喆·李命裕·朴在信·洪運榮·李英裕·兪德柱·李鼎昌·朴希源·沈師東·李國昌·洪聖烈·趙學尙·高鎭翼·黃基孝·黃仁燾·李鎭星·柳諄·洪鼎簡·洪益能·洪履簡·洪益升·韓碩謩·洪益明·李命赫·李靖會·崔鍾岳·金夢虎·文粲奎·曺觀衡·李運章·承膺祚·梁鎭觀·金致泳·李弘柱·金良鈺·李輪祥·李泰中·李義宅·金敬賢·尹得禹·李謙中·金學濬·李義憲·李巽中·李世玉·李義弘·李福永·李羲益·朴宗翊·李魯憲·魚用翼·申鳳朝·趙命復·申獻朝·李鼎九·申漢朝·李普漢·申熙朝·李英麟·李英禧·辛文羽·金商球·尹浣·李三漢·李象奎·尹性忠·金啓璉·車鳳運·鄭棟·吳命大·金敬吾·曺亨壽·柳·金廷龍·李集培·辛耆寧·柳師模·黃杞·金晩淳·趙學殷·李性存·崔光鉉·閔致載·崔秀鉉·尹羲星·崔得敎·李漢德·金仁采·趙鎭淳·尹重烈·趙鎭鼎·李復亨·黃基厚·南復來·李魯·李學宗·安鼎象·黃鐘五·鄭履和·朴宗道·徐謙修·宋聖孫·具來遠·閔寅洙·金祖源·鄭來綏·金鍾魯·金履炳·徐有尙·李游·兪漢明·鄭心煥·兪文柱·金鍾眞·李益載·金立淵·洪準源疏曰,伏以日月不居,先大王因山奄過,攀號莫逮之慟,率土惟均。洪惟我殿下,以不世出之聖,嗣無疆大曆服,卽自數月以來,盛德大業,所以振動焯燿者,不可枚擧,而代聽時睿疏,可以泣鬼神,御極日綸音,足以戢亂賊,凡厥含生之有君臣父子之性者,孰不欽誦痛怛,激秉彝之衷也。夫何天之賦人,別有肺腸,爲梟爲獍,團成根窟,左投左抵,觸處闖發,前者死而後者繼之,暋不知畏,甘與相隨,豈其識利害審趨避,曾不如禽獸而然哉?是必有其故也,其故何也?有一鳳漢生存故耳。鳳漢之罪,欲言之,則慼殿下之心,欲治之,則關殿下之憂,於是乎無人開口,遂成義理,夫人臣有必誅不赦之罪,而君上不得治,廷臣不敢討,如此而其國有倖存者乎?慮及於此,則爲殿下臣子者,徒懼其憂慼我殿下而不一洞言之乎?臣等請先論鳳漢之當誅,而且辯其不可不誅之故,惟聖明察焉。夫鳳漢之斷案,自有殿下所賜承旨臣鄭履煥疏批,此其最彰明較著,而眞春秋傳所謂人臣無將,將而必誅者也。自是厥後,雖平日趨附衛護於鳳漢者,不敢不曰逆,此其罪已萬戮而有餘矣。及夫凶賊接跡,情節畢具,則鳳漢之始所潛䝱於殿下在儲之時者,今得顯行其手勢矣。蓋鳳漢旣已無奈乎殿下之明聖,而肆發凶言於咫尺之前,則渠亦自知其危,而出死中求生之計,有弟麟漢,則結賊謙而力沮代聽,有子樂任,則募妖雲而陰圖翻覆,賴天之靈與先王之盛德,皆不得售,而大明中天,魑魅莫遁,然且餘焰孔烈,流波彌漫,德師·一和,交煽迭發,至於應元之疏出,而詬天罵日,指質戊乙,則宛是鳳漢當日面喝殿下之餘習也。苟如聖批之恕鳳漢以慮患,則應元之言,亦可以慮患而恕之乎?況應元攙入,鳳漢血誠營救,惟恐其或失憑依者,其意將欲何爲耶?以此而言,則麟漢·厚謙,不過是承述於鳳漢,而德師·應元之爲鳳漢所唱起也。章章然益明,而且麟漢之地位權力,皆本於鳳漢,而鳳漢,平生招納一種群不逞之徒,今果得收其用者耶?殿下其以鳳漢之徒黨,略得剪除,而謂可無患,則臣等敢以謂鳳漢一縷未絶之前,君臣上下,未可燕食而安眠也。今或諉之以徒黨之已除,而竟使一鳳漢自在,則及乎事機稍定,人心狃安之後,鳳漢起而嘯聚,則如今日諸賊之腸肚相連者,將見風驅雲集,過此以往,臣等誠不敢言,而殿下得無悔之乎?倘殿下,少加思焉,則必不以臣等之言爲過慮也。夏書云,殲厥巨魁,䝱從罔治,夫安有只治䝱從,而不殲巨魁者乎?春秋之法,亂臣賊子,先治黨與,亦豈謂只治黨與,而不治亂逆者耶?且臣等,竊伏覩綸音頒下者,殿下之所經歷,危險艱棘,凡在見聞,莫不骨顫心痛,而就考其中,則千奇百怪,無非自鳳漢出來者,不有鳳漢,則何從而有麟漢以下諸賊?又孰爲而爲此凶謀急計耶?蓋鳳漢之於國家,勢不兩立,久矣。鳳漢安,則國家不安,國家安,則鳳漢不安,觀今時義,寧使國家不安,而不敢使鳳漢不安,是則鳳漢之威勢,抗殿下有餘,而殿下不免以千乘,畏一夫矣,不亦舛乎?本之義理,旣如彼,參之事勢,又如此,國人誦之,殿下燭之,而猶不敢誰何者,卽聖敎之所執而爲說者,一則曰,周禮之八議也,二則曰,與薄照有間也。臣等請爲殿下歷辨之,按周禮經文,本主麗邦,法附刑罰,而有八議之辟,其曰,麗法附罰者,固見其如孔明所謂作奸犯科,今之律文所謂雜犯死罪,而非惡逆所得與也。不爾則周禮作於周公,而周公何爲誅管蔡耶?且其下文,有議賢之辟,賢則必不作逆,作逆則可復以賢議耶?於此亦可見八議之不得通於討逆也。至若薄昭事,綱目載程子說甚備,程子此說,適在薄昭耳,若其義理,則雖在薄昭之父,豈容有異哉?凡此事理,斷無可疑,惟聖學高明,豈或有遺照於此,而特以聖孝之靡不用極,而推之稍過,以廣其不忍之意耶?然義理,天下之公也,況於宗廟社稷之重,而可容私恩於其間哉?臣等死罪,竊以爲周公當日之心,恐不如此,在殿下之道,只得含悲垂涕,爲宗社誅一罪人,然後凡所以慰安惠慶宮者,務盡其道而已,豈有以殿下私親之故,而屈祖宗萬世之法,赦祖宗萬世之逆,坐見祖宗萬世之基業,日就危亡而莫之恤也哉?鳳漢之罪惡,爲鄭履煥·宋煥億等所論者,亦非不足而,其後凶逆繼作,綸音昭布,卒之有翔雲之招,應元之疏,則鳳漢凶肚逆節,箇箇現出,如印一板,而其事機之危急,則百倍於前矣。於其前也,猶若彼其疾聲亟討,況過其前百倍者乎?抑臣等於此,別有憤慨痛惋者,祖宗以來四百年,培養人物,爲如何,而堂堂朝廷,無一人拚得身命,與鳳漢俱死者,而忍共戴此一天也?幸而有儒賢之疏,特擧巨魁爲說,而側聽幾日,亦無能踵而發之者,是不幾於三綱淪而九法斁哉?在鳳漢則其凶謀逆策,乃成家計,授弟而弟伏刑章,傳子而子出賊招,其計窮矣,而尙此頂天履地,靦然動息,不思所以自處,以紓殿下之憂,以贖其罪之萬一者,何也?此其睥睨蓄伺,必欲一逞志於殿下者,不啻如觀火矣。苟非然者,凡鳳漢之遭罹窮極,逼拶到頭,豈不殆有甚於薄昭之見弔於公卿哉?此又大可怖者也。臣等雖竭氣罄臆,不足以說盡鳳漢之罪惡,惟願殿下,上爲宗廟社稷,廓揮乾斷,快正典刑,以洩神人之憤,以杜禍亂之源,宗社幸甚,臣民幸甚。臣等久沐菁莪之化,徒費薤鹽之養,猶得粗聞聖賢之餘敎,知亂臣賊子,人得以誅之之義,庶幾效事君之微忱矣,而仍念君師一體,倫紀相關,今應元,袒賊䝱君之章,果然迤及於誣辱宗師矣。其所擧麗史提綱別錄一款,眞是不滿一哂,渠旣稍能識字,則此等文理,宜無不曉,而猶且言之者,故若不知,而聊爲此街巷惡口,爲明徽報仇耳。誠不足辨,而恐或爲一分誑惑,則臣等請擧麗綱別錄與朱子語類本文而略暴焉。謹按麗綱別錄,載朱子曰,高麗歷五十餘主,今此方爲權臣所篡,而易姓,又曰,高麗,得四十主,今已易姓,姓王,而仍附以先正臣金長生之論,以爲是傳聞,或記錄之誤,又按別錄所引朱子語,凡四條,而三條,則皆隨其年類而附之,惟此一條,則以其無年類可附,故旣不得係之於麗史之首,又不得係之於麗史之中,而不得不於一書終盡之後而載之,所以在高麗亡之下也。此其義例,以渠疏觀之,亦有隱不得者,而我國代麗之遠,在朱子後幾二百年者,渠疏亦旣言之,則朱子之語,本不關於我國,而其錄於此,無一亳可嫌者,童子亦知之,而其一條所稱姓王者,旣竝錄於此,則尤爲不干無嫌之一大明案,故渠乃匿而沒之,其亦欲巧而反拙也。原夫先正之一生所擔荷,惟春秋之義與朱夫子耳。故於朱子言語,見其有及於東國者,則不勝榮耀欣慕,爲此麗綱別錄之擧,其大義苦心,有足以感泣千秋之志士,而彼凶逆輩,乃於常情所不到之表,摘出不干事不成說之語,要售其㦧毒之謀,噫嘻,何其忍也?是尙可與分辨枉直,以汚君子之筆舌哉?抑先正之有絶世遭逢於孝廟,而被貶薄孝廟之罪,倡論尊揚於太祖,而受捏誣太祖之辱,傳神護法,百年不爽,而先正之爲身命,何其愈遠而愈奇也?良可悲也。嗚呼,祖宗神靈,斯文統脈,何負於渠輩,而生出此等變怪,一之再之而不知止耶?應元旣以大逆伏法,惟此一語,想亦爲聖明所洞照,而臣等誦法先正,見先正之被誣,義不容無言,略此附陳,竝冀睿察焉。臣等治疏將進之際,始得見刑曹判書臣李溎疏本,其沐浴之誠,可謂勤矣,而第於鳳漢之勘律,則萬萬失宜,其若是者,固出於不得已之下策,然而亦安有罪惡如鳳漢者,擧似於此等處置,猶使之禍機伏於茫昧,國勢幾於危凜者哉?惟此一鳳漢,其不可一日假息於覆載之間,釀成宗社無窮之憂,以慼我列聖在上之靈也,明矣。今日臣子道理,惟當沬血嚴懲之不暇,而豈以鳳漢之窮凶機變,其肯錮置郊坰,以畢其生乎?重臣之聲罪若彼,而勘律如此,則亦足爲上惑天聽,下眩群心之機矣。嗚呼,鳳漢之當律,惟在其罪之輕重矣,姑以重臣之臚列者言之,其不可一刻容貸者,而反欲傳之生議者,果何意也?從古此箇議論,仍成別般義理,以基家國之禍,則以重臣前後討逆之勤,豈有他心,而顧今朝野之士氣,委靡銷鑠於鳳漢勢焰之薰灼者,厥惟久矣。今鳳漢逆節,綻露無餘,而猶其從前染習,不能躍脫,甘心於宛轉回互,拖泥帶水之議者,滔滔然矣。從此以後,或有爲鳳漢地者,借重臣說,以緩今日嚴討之義,以啓邦家方來之禍,則重臣之論,安得辭其罪哉?臣竊危之,臣等無任憂憤激切之至,謹昧死以聞。答曰,省疏具悉。所陳予不欲聞,凶逆之誣先正,尙何忍言哉?爾等退修學業。
丙申八月二十二日辰時,上御尊賢閣。都承旨入侍時,都承旨洪國榮,假注書吳泰彦,記注官金鳳顯,記事官卜台鎭,以次進伏訖。上曰,今番駕前擊錚,爲幾張耶?注書出去,問于該房。賤臣泰彦,承命出來,知入還奏曰,合爲八張云矣。上命出,上言軸曰,此則各道諸人上言也,注書分等計數以入。又承命區別各道分秩計數,則合爲八十五張矣,以此仰奏。上曰,藥房都提調·提調入侍。出榻敎鳳顯承命出去,都提調鄭存謙,提調徐命善,醫官方泰輿·慶絢·吳道炯·徐命緯,以次進伏。存謙曰,昨日夜深還宮,聖體,若何?上曰,一樣矣。存謙請診候,上曰,置之,卿自前有奉審元陵乎?存謙對曰,當初占陵時,與摠護使同往奉審,其穴脈奇妙,來龍宏壯,地師以爲勝於健元陵矣。上曰,楊州以陵寢奉安之地,本州之民偏苦,宜有軫恤之道矣。存謙曰,然矣。上曰,今月殿講,已有定日,講通者,雖付於初試,而諸生欲爲之耶?對曰,然矣。今則初試,亦爲緊重矣。上命退,諸臣以次退出。
丙申八月二十二日未時,上御尊賢閣。同副承旨入侍時,同副承旨鄭元始,假注書吳泰彦,記注官金鳳顯,記事官卜台鎭,以次進伏訖。上曰,副提調,持加減心腎湯入侍。出榻敎副提調洪國榮,醫官慶絢,持湯劑進伏,上進御。上曰,駕前擊錚及上言罪人,放送。出榻敎上曰,注書出去,勅使儀軌取入。賤臣泰彦,承命出來取入,諸臣以次退出。
丙申八月二十二日申時,上御尊賢閣。諸承旨請對入侍時,都承旨洪國榮,左副承旨兪彦鎬,同副承旨鄭元始,假注書吳泰彦,記注官金鳳顯,記事官卜台鎭,以次進伏訖。國榮奏曰,俄下備忘記,一句語似甚過矣。彦鎬曰,雖有卽爲頒布之下敎,而絲綸之上,恐涉太過,冀蒙裁處,敢有所稟矣。上曰,實非過中之語也。國榮曰,今此下敎,雖出於我聖上至心苦意,而文字之間,不宜如是,抹去數句,似好矣。上曰,所奏如此,依所稟抹去也。諸臣以次退出。
丙申八月二十二日戌時,上御興政堂。藝文提學,改建堂上,同爲入侍時,藝文提學鄭履煥,改建堂上具允鈺,坐直承旨兪彦鎬,假注書吳泰彦,記注官金鳳顯,記事官卜台鎭,以次進伏訖。上命履煥,讀所撰頒敎文讀訖,上亟稱善製,特賜御批。命書傳敎曰,代撰辭命,幾皆善作,而觀此頒敎文撰出句語,亦有警發者,敎文製進,藝文提學鄭履煥,特賜大鹿皮一令。履煥退出,上下詢允鈺曰,景慕宮役事,至何境耶?允鈺曰,方築基址,而似難速成矣。上曰,景慕宮擧動後,仍設庭試爲計,若退定科日於晦間,則可能畢役於其前否?允鈺曰,然則庶可及矣。上命書傳敎曰,庭試會試重試會試,皆以來月晦間,改擇日以入,卽令分付諸道,俾武士無曠日遲待之弊。允鈺退出,上命彦鎬,讀各人等上言,上命書傳敎曰,任徵夏事,別無持難之端,特許其子上言內所請,伸雪丹書事,分付該府。上曰,觀此上言,宜有參恕之道,昌城府定配罪人沈鈗,機張縣定配罪人尹慶龍,竝放送。出傳敎又命書傳敎曰,駕前擊錚,雖有古例,當此人不畏法之時,決不可一味猥雜,不嚴於堂陛,而至於固城民人事,雖非民人之上言,予之曾所爲駭者,所謂道掌池重明,一自失利安岳,而肆惡於代受之固城,其所作弊,不一其端,不待上言中,每卜二斗租三錢錢事而知之者,不可不嚴査重勘,以戢諸宮房道掌,此是每欲下敎而未果者,此上言,下該曹,該道掌,待明朝査問取服後,啓聞嚴處,龍洞宮上文書,亦爲推來考閱,以爲從公之地,重明如已物故,以生存人中稍有知識者捧招,推此觀之,諸宮房道掌之作挐外邑,侵漁小民,罔有紀極之狀,如在目中,其令諸道監司,廉問列邑,隨聞見,卽爲狀聞,不特宮房有道掌,各司亦有此等之弊,以今番耆老所事,亦可推知,亦令監司,一體査問狀聞事,下諭諸道。命退,諸臣以次退出。
上在慶熙宮。停常參·經筵。
傳于洪國榮曰,都承旨入侍。
又傳曰,副提調,持加減心腎湯入侍。
又傳曰,右副承旨徐有防,踏下勿施,卽爲牌招入直。
以備忘記,傳于鄭元始曰,昨日所下備忘記中辭敎,雖有斟量者,而在儒生處義,則豈敢晏然哉?太學首善之地,賢關多士所館,捲堂與否知入。
又傳曰,承旨入侍。
洪國榮啓曰,左承旨馳詣社稷奉審事,命下矣。左承旨李秉鼎,今日病不仕進,卽爲牌招,何如?傳曰,允
傳于李秉鼎曰,奉審承旨竝入侍
洪國榮啓曰,以館學儒生疏批,有稟達事,來詣請對矣。傳曰,入侍。
傳于鄭元始曰,兵房承旨入侍。
又傳曰,坐直承旨入侍。
又傳曰,推考房代房承旨入侍。
兪彦鎬,以吏曹言啓曰,新除授成均館學正金璞,除拜後過限未上來,依例罷職,何如?傳曰,允。
鄭元始,以禮曹言啓曰,庭試會試重試會試,皆以來月晦間,改擇日以入事,命下矣。卽令日官推擇,則九月晦前,連値拘忌,設場吉日,無以分排,不得已以十月初旬內推擇,而庭試殿試,來十月初一日,文武官重試,同月初三日,庭試文武科及重試放榜,同月初九日巳時爲吉云,以此日時擧行,何如?傳曰,允。
又以禮曹言啓曰,景慕宮奉安吉日,令日官推擇,則來九月三十日辰時爲吉云,以此日時擧行,何如?傳曰,允。
又以備邊司言啓曰,取見諸道前後放未放啓本,則其中本司所管定配罪人,或係潛商,或係犯越,論其負犯,俱極不輕,雖經赦典,有難遽議,竝依啓聞施行之意,分付,何如?傳曰,允。
兪彦鎬,以司譯院言啓曰,告訃奏請使臣,旣已準請,勅使,匪久出來,在前如此之時,以回還行中譯官,差定勅行差備,多有其例,今亦依此例,擇其中可合者四人,留灣等待,以除廚傳之弊,而其餘七人,自京擇差,儐使下去時,使之帶去,何如?傳曰,允。
鄭元始,以御營廳言啓曰,依定奪隨駕將校軍兵等處,乾犒饋分給之意,敢啓。傳曰,知道。
又以義禁府言啓曰,昌城府定配罪人沈鈗,機張縣定配罪人尹慶龍等,放送承傳啓下矣,竝放送事,分付各該道臣之意,敢啓。傳曰,知道。
兪彦鎬,以忠勳府言啓曰,本府書寫忠義衛康璛瓜滿,代忠義衛吳彦哲差下,依例以假郞廳稱號,何如?傳曰,允。
領敦寧金陽澤疏曰,伏以,孝明殿虞卒,倏焉已過,率土同悲。矧我殿下,嚴廬哀戚,新陵展謁,攀慕之慟,想益罔極,日前延福殿上號,景慕宮上諡,次第告成,邦禮維新,聖孝彌光,竊伏聞間者凶孼,又出親訊之下,罔測不道之逆,亘古所無云,王章雖幸快伸,聖懷其當,何如?國家連値多事,百僚奔走,而顧此滓穢之蹤,進身無路,獨未效臣職之當爲,罪戾層積,靡所容措。仍伏念臣前後所遭,一節加於一節,終致合辭請罪之擧。伏蒙聖慈,暫施薄罰,旋卽特敎,給牒敍用,職名縻身,隆天鉅海,未足以喩此恩渥,闔門攢手感泣,蓋伊時事臣之初疏,只陳訟愆之義,未暇及他,衆議紛紜,傳說不一,臣於此,若不陳暴衷悃,則日月之明,亦何以悉燭乎?臣常稔聞逆翔之傾邪危險,得志必禍人家國,每深惡痛嫉,視之如讎,及其凶書一出,受兩賊陰嗾,翦除翻覆之密計,綻露無餘,神人胥憤,莫不欲食肉而寢皮,臣忝在大官,日企此賊復拿,仰贊天討,逮夫帳殿親臨時,臣積瘁添病,堇堇扶舁,參鞫終夕,未敢暫休,徹夜按獄,廢食而氣薾,眩作而神昏,如墜烟霧,旣未能詳閱文案,又未能審諒律名,冥迷中終底大段謬錯,莫非臣罪厄湊泊之致。迄今悚懍,寢夢猶驚,所可痛惋者有之,昨年冬,諸大臣入侍大朝,請討此賊,而臣以原任齊籲,先斥其亂倫之累,仍討凶逆之罪,言之頗力,今乃以時任治獄坐,於病昏不察,事端滾翻,卒不免見斥於不嚴討之科,思之痛心,寧欲無生。從玆以往,唯宜屛跡田間,閉門省愆,涵濡聖世生成之澤,是臣區區之願,敢將瀝血之懇,兼請闕禮之辜。伏乞俯垂鑑諒,亟命鐫遞臣官銜,仍治臣孤恩不職之罪,以肅朝綱,以靖私義,不勝幸甚。答曰,省疏具悉卿懇。卿之無他,業已知之,至於相職之乍罷旋敍,欲伸卿廉防,於卿毫無難安之端,卿其勿辭,卽爲造朝,用副予意焉。
正言尹光昇疏曰,伏以,流序遄邁,因山奄過,虞卒已畢,以聖人出天之孝,曷任哀慕之情?臣於前月,爲伸哭辭之禮,趨詣郊送之班,誠缺褥蟻,慟切攀烏。乃於朔祭翌日,忽聞老母落傷之報,蒼黃馳歸,焦遑湯焫,此際伏承除旨,以臣爲司諫院正言,繼而有馹召之命,病母開顔,寒畢生輝,嗚呼,當一初淸明之治,受聖朝耳目之寄,是何等恩渥,是何等榮輝?況今凶逆層生,典章克擧,梟獍鬼魅之隱伏醞釀者,次第畢露,昭布中外,此誠宗社再安之慶,朝野底淸之會,凡在含生,莫不忭祝,而第亂根妖蘖,猶未盡除,合辭致討,尙靳一兪,臣亦有一段秉彝之天,豈不願卽日登途?挺身張目,以效沐浴之義,而顧臣老母重被跌傷,瘀血攻心,多日調治,少無分減,兼以泄痢,寒熱交作,飮啖全却,篤老元氣,奄奄若不保頃刻,臣欲離捨趨召,則誠非人子之所可忍,若惑逋慢違命,則亦豈臣分之所敢安?臣情到此,其亦窮且慼矣。臣旣有此至苦至切之情,含忍而不自陳暴,則日月雖明,亦何以俯燭乎?臣母年今七耋,貧窮所祟,長委床笫,其扶將而藥餌之者,孑然臣一身耳。臣之亡兄故文學臣光暹,昔縻從班,旅食京邸,病未反面,遽以櫬歸,臣母用是驚悼,仍成痼疾,每爲臣憫其遠遊,臣亦傷親心之切悲,憂母側之無人,除非公私大事,未敢輕易入都,而每誦古人事君日長,事親日短之語,未嘗不怛焉反顧,惕然自疚,雖使無目下切急之私,固不可曠日離側,從宦京洛,況今母病諸症,萬無時月差復之望,去就一節,尤無可論。伏惟聖化方新,孝理是先,如臣情理,苟蒙垂察,則想不待臣辭之畢,而有以諒恕而哀憐之矣,謹從縣道,猥陳衷懇。伏乞天地父母,俯鑑臣煎迫之情,亟賜鐫免,俾便救護,仍治臣違傲之罪,以昭法紀,以安私分焉。臣方請急之不暇,豈宜贅陳他說,而第今番諸逆,亘古所無,固宜殄滅無遺,而天綱太恢,典憲久稽,義理由是而或晦,關和由是而或墜,臣竊憂之。伏願聖明,廓揮乾斷,亟從諸臣之請,以伸國法,以洩輿憤,千萬幸甚。答曰,省疏具悉。爾其勿辭,救護母病。
知春秋洪樂性疏曰,伏以,臣所帶春秋之任,與監事臣鄭存謙,有親査應避之嫌,宜卽仰請遞改,而初奉除旨於敦匠在外之時,乃於復命入闕之日,未免冒肅,矇未覺察,今始仰瀆,臣誠慙悚,無所逃罪。伏乞亟命該曹,照例變通,仍治臣罪,以肅朝綱,不勝幸甚。答曰,省疏具悉。疏辭,下該曹稟處。
傳于鄭元始曰,判尹明日入侍。
丙申八月二十三日巳時,上御尊賢閣。承旨入侍時,同副承旨鄭元始,假注書吳泰彦,記注官金鳳顯,記事官卜台鎭,以次進伏訖。上曰,戶曹郞廳入侍。出榻敎賤臣泰彦,承命出來,與戶曹郞廳鄭志儉,偕入進伏,上出慈慶堂圖紙,使志儉點標間架窓壁,依此爲之事,分付。志儉退出,上曰,都承旨入侍。都承旨洪國榮進伏,上命書傳敎曰,先正文正公宋時烈賜祭事,旣有下敎,祭文,令藝文提學鄭履煥製進。上曰,他承旨進去藥房,使醫官,持進湯劑。醫官慶絢,持加減心腎湯進伏,上進御。上曰,左承旨馳詣社稷,右承旨馳詣宗廟·永寧殿,奉審諸執事進排官,摘扜以來。出傳敎諸臣以次退出。
丙申八月二十三日午時,上御尊賢閣。奉審承旨入侍時,左承旨李秉鼎,右承旨金鍾秀,假注書吳泰彦,記注官金鳳顯,記事官卜台鎭,以次進伏訖。秉鼎奏曰,臣奉命敬審社稷,祭物祭井皆精潔,諸執事進排官,亦無頉矣。鍾秀奏曰,臣奉命敬審宗廟·永寧殿,祭物祭井皆精潔,諸執事進排官,亦無頉矣。秉鼎先退,上命鍾秀,書傳敎曰,華陽書院致祭時,右副承旨進去,萬東廟懸板,當親書,孝廟御札帖跋文,亦已親製親書,受香日,同爲齎去事,知悉。又命書傳敎曰,聞副提調所奏,此關係三百年紀綱,取才,卽一國試,旣備參副試官,則幺麽醫官,焉敢偃然,而不病而稱病,有若角勝於提調者然乎?前此內局,或有區區於此輩之習,而到今思欲振勵之時,復焉敢更售前習,不畏士大夫若是之甚乎?已開之坐起,以首醫而不得設行,已萬萬駭然,非徒此也。年來本局之前所未有之例,多自創出,蔘劑之弄奸,本是一律,則渠爲首醫之後,不但爲宮房爲然,以至文女名以幾貼劑藥,以生材送之,還以生材捧之,況生材禁令,尤何等嚴截其間瑣瑣之事,不必下敎,此外廷,何以知之?月前還屬,雖出念舊之意,而猶有持難者此也。渠之善事旁側,自類亦當知之,不可以年老而一味曲恕,首醫方泰輿,刋名仕版,勿屬內醫院事,分付。又命書傳敎曰,明日便殿乘輿詣孝明殿展拜,參朝上食後臨殿,初嚴依此磨鍊以入。命退,諸臣以次退出。
丙申八月二十三日午時,上御尊賢閣。同副承旨入侍時,同副承旨鄭元始,假注書吳泰彦,記注官金鳳顯,記事官卜台鎭,以次進伏訖。上曰,藝文提學鄭履煥,其令催促入來。命書傳敎曰,初謁陵寢矣。且楊州之民偏苦,息肩之政,不可不講,診筵已問,右相與左相相議,再明日殿座時稟處。又命書傳敎曰,京畿監司鄭光漢,豹皮一令賜給,地方官楊州牧使金光默,弓矢一部賜給,此是依例賞典,該曹當爲之,而內儲適有餘裕,以內下頒給。上曰,陵行後,御前前排,亦有施賞之事,而內儲適乏,信箭手各木二匹,巡視令旗手朱杖手等處,各木一疋,自本都監施賞。出傳敎命元始,讀各道諸人等上言。上曰,上言,多有猥濫者矣。元始曰,然矣,此事一開,則日後動駕時,必有紛紜之端矣。上命書傳敎曰,啓下上言,皆令限內回啓。命退,諸臣以次退出。
丙申八月二十三日未時,上御尊賢閣。兵房承旨入侍時,同副承旨鄭元始,假注書吳泰彦,記注官金鳳顯,記事官卜台鎭,以次進伏訖。上曰,漢城府戶籍,何時設坐云耶?注書知入。賤臣泰彦,承命出來,還奏曰,節目若下,則雖今日,當始爲之云矣。上曰,藥房新差掌務官待令否?兼春秋知入。鳳顯出去,還奏曰,一則待令於閤外,一則去來於都提調,一則姑未差出矣。上曰,騎馬一匹立之。命元始,讀戶籍節目及公事讀訖。元始曰,今此刑曹啓目中,罪人姓字,誤爲書塡,而其他亦多謬誤處矣。莫重奏御文字,如是誤書,難免不審之失,開坐諸堂,一倂推考,入啓之際,臣亦有不能照察之失,臣則惶恐待罪矣。上曰,承旨勿待罪,諸堂推考,可也。命退,諸臣以次退出。
丙申八月二十三日申時,上御尊賢閣。坐直承旨入侍時,右副承旨徐有防,假注書吳泰彦,記注官金鳳顯,記事官卜台鎭,以次進伏訖。上命書傳敎曰,此類官微人賤,行般廉恥,固難深責,而亦有知覺,則造針進上後,前此或有監造醫官紬一疋賞格,而予於今番針進上後,賞紬一節,膠擾未果,則一或提醒於中官,猶之可也。自春徂秋,屢索賞紬,斳斳不已,不知爲幾次,此與年前一醫官,終日守坐,力請點心米無異,欲知屢索之意,當該首醫拿問處之。又命書傳敎曰,內局事務,皆以提調摠察,則豈如直宿之副提調,專一句管乎?此後分事提調,依承文院例,以副提調擧行事,定式。上曰,丁丑八月九月政院日記及丁丑八月勅使日記,取入。賤臣泰彦,承命出來,竝取入。上命有防,讀日記,讀訖,上曰,明日宣敎官,以誰差出乎?注書知入。又承命出問,入奏曰,修撰金觀柱云矣。上曰,宣箋官擇差事,亦爲分付。諸臣以次退出。
丙申八月二十三日酉時,上御尊賢閣。同副承旨入侍時,同副承旨鄭元始,假注書吳泰彦,記注官金鳳顯,記事官卜台鎭,以次進伏訖。上命書傳敎曰,旣已罷養,放逐本鄕已久,則出沒京輦之狀,極爲無嚴,前以中官罷養人韓景會,遠地定配,令該曹待城門開,卽爲押送。上曰,注書,持標信出去,開陽門留門事,分付。上曰,臺啓,何以尙不入耶?元始對曰,聞往復於在外諸臺,今始書之云矣。上曰,有新啓乎?對曰,無新啓,而金尙福事,改其措語,屢次往復,故尙今不爲入啓云矣。上命書傳敎曰,國家之所以設置臺閣,將欲振朝廷不振之紀綱,況今臺閣之啓,不但城上所循例前啓而已,則其停其連,雖非人主之所可指揮者,名以臺啓,亦非齋日,而旣有詣臺之臺諫,更皷將下,闕門已閉,無省記留在,尙不前啓,其爲壞損臺體,虧廢紀綱,甚非細事,今日詣臺臺臣,爲先遞差,下義禁府推考,行公諸臺,不可無飭,一倂遞差。身爲該房,有此前所未有之失體,初不提稟,至於侵夜,右副承旨徐有防,亦爲遞差。又命書傳敎曰,臨殿時,承旨不可不備員,行副司直李義翊除授,牌招入直。上曰,華陽書院致祭時,左承旨李義翊進去。出傳敎上曰,多臺有闕,待明朝,政官牌招開政。出傳敎命退,諸臣以次退出。
上在慶熙宮。停常參·經筵。
景宗大王,忌辰齋戒。
陳賀罷後,政院·玉堂·藥房口傳問安。答曰,知道。
王大妃殿·中宮殿·朝廷二品以上·六曹堂上·大司諫單子問安。答曰,知道。
傳于兪彦鎬曰,領敦寧留待。
傳于金鍾秀曰,改建堂上,頒敎後入侍。
傳于洪國榮曰,都承旨入侍。
又傳曰,副提調,持加減心腎湯入侍。
傳于鄭元始曰,戶判入侍。
鄭元始啓曰,戶曹判書鄭弘淳,依下敎來待矣。傳曰,入侍。
有政。吏批,行吏曹判書李重祜牌不進,參判徐浩修進,參議未差,左承旨李義翊進,以李命植爲同義禁,具㢞爲大司憲,李敬玉爲大司諫,具修溫·李弘濟爲掌令,沈基泰爲正言,李枰爲獻納,金履安爲司饔僉正,鄭喆淳爲司饔主簿,許湜爲軍資奉事,林錫喆爲長寧殿別檢,崔顯重爲莊陵別檢,朴廣源爲齊陵別檢,金觀柱爲校理,金履正爲修撰,朴宗益爲坡州牧使,恩彦君烟,今加綏德,安東縣監金相默單,降號,甕津府使單金海柱,學正單趙彦喆,學錄單崔大恒,學諭單文躍淵。兵批,兼兵曹判書具善復病,參判鄭昌聖入直進,參議柳薰病,參知洪秉纘病,左承旨李義翊進,以宋益默爲威鳳山城別將,副護軍李性默·具以謙·朴宗彦,副司直徐有防·林鼎遠·朴天衡,副司果鄭宇淳·尹致一。
傳于鄭元始曰,儒生卽爲勸入,大司成退去。
傳于洪國榮曰,都承旨入侍。
洪國榮啓曰,今日新除授三司牌招時,同義禁李命植,混同牌招,事未前聞,極爲駭然,下人今方科治,而當該書牌事變假注書鄭在信,不可無從重警責,而本院請推之外,無他可施之罰,何以爲之?敢稟。傳曰,注書罷職。
事變假注書鄭在信罷職,代以朴天行爲假注書。
傳于鄭元始曰,政官催促,卽爲開政。
有政。吏批,行吏曹判書李重祜進,參判徐浩修牌不進,參議未差,同副承旨鄭元始進,以李魯述爲修撰,柳義養爲刑曹參議,兪彦修爲左通禮,宋煥周爲刑曹正郞,鄭魯淳爲假監役,洪直浩爲贊儀,金陽澤爲司譯都提調,宗廟都提調金華儉爲假引儀,金尙喆·鄭存謙爲纂緝廳都提調。兵批,兼兵曹判書具善復病,參判鄭昌聖入直進,參議柳薰病,參知洪秉纘病,同副承旨鄭元始進。兵批啓曰,無政事稟。傳于鄭元始曰,兵批有閫帥與禁軍將闕,而以無政事爲稟入來,開政有何所難?殊涉未安,兵曹判書具善復推考。
以吏曹參議望單子,傳于兪彦鎬曰,留窠。
又傳曰,吏判兼帶,竝仍任。
傳于鄭元始曰,禮房承旨入侍。
傳于兪彦鎬曰,華陽書院致祭,左副承旨進去。
又傳曰,分製講有定式,再明日處所,崇政殿爲之。
鄭元始,以兵批言啓曰,新除授慶尙右兵使李明運,日昨歷辭之際,所騎忽致顚蹶,仍以墜落,脚部違骨,轉動不得,時月之內,萬無登途赴任之望,累度呈狀乞遞,實病旣如是,則不可强令赴任,今姑改差,何如?傳曰,允。
又以兵批言啓曰,羽林衛將李長爀,素患痰癖之症,挾感添劇,旬月之內,無望供職,呈狀乞遞,實病旣如是,則宿衛領軍之任,不宜久曠,今姑改差,何如?傳曰,允。
兼春秋崔禧延啓曰,臣敬奉聖批,馳往傳諭于南部西氷庫寶廣里,領敦寧府事金陽澤所住處,則以爲臣冒陳血懇,冀被嚴何,千萬意外,史官侵曉遠辱,傳宣聖批,辭旨十分溫摰,開釋備至,至以卽爲造朝爲敎,臣奉讀未半,不覺感淚之被面,臣之踪地,豈復有重入脩門之望,而縷縷恩諭至此,況且親臨頒敎,異於他時,謹當强扶病軀,纔已進詣云矣,敢啓。傳曰,知道。
洪國榮,以禮曹言啓曰,今番凶逆,寔是往牒所無,幸賴皇天祖宗之默佑,窩窟自破,元惡大憝,次第就法,此實宗社臣民莫大之慶,旣行上告下布之節,則設科取人,自是應行典例,慶科,以何科設行乎?敢稟。傳曰,當下敎矣。
鄭元始,以訓練都監言啓曰,今番隨駕將校軍兵及武藝別監等犒饋,依定奪以乾物磨鍊分給之意,敢啓。傳曰,知道。
又以刑曹言啓曰,前以中官罷養人韓景會,遠地定配,待城門開,卽爲押送事,命下矣。依傳敎罪人韓景會,爲先嚴囚,而全羅道興陽縣,遠地定配,待城門開,卽爲發配之意,敢啓。傳曰,知道。
又以成均館言啓曰,今朝聞居齋儒生有捲堂之擧,臣馳詣泮宮,招致諸生,問其捲堂之由,則諸生書進所懷,以爲伏以臣等,沐列聖培養之化,値聖朝淸明之時,竊以爲亂逆之本,在所必誅,宗社之危,不可不扶,以亂臣賊子,人得以誅之之意,相率陳章矣。及承聖批,以不欲聞爲敎,臣等相顧鬱抑,卽發再疏之論,今朝始伏見昨日所下備忘,又伏承疏批改下者,於是乎先正之誣快雪,而鳳漢之罪自如矣,臣等相顧榮感,繼之以訝惑矣。又伏見豈敢晏然之下敎,臣等又不勝悚惶震懍,罔知攸爲,嗚呼,鳳漢之罪,非但殿下之罪人,實宗社之罪人也。其罪貫盈,自就王章,則非殿下誅之也,乃宗社之所誅也,殿下何干焉?傳敎中有曰,擧兵犯闕乎,暗室謀逆乎?又曰,萬古天下,寧以國王之外祖,輕加死罪之理乎?遂以是爲不識道理者,嗚呼,鳳漢之謀逆情狀,臣等疏中,已悉無餘,而履霜堅氷,困獸猶鬪,勢所必至,灼若觀火,豈以殿下之聰明睿知,猶未之燭而然耶?抑亦聖孝所推,靡不用極,而乃有此不忍而然耶?臣等死罪,固未敢知,而今於宗社之重,豈或容一毫之私乎?夫道理者,義理之公也,私則非道理也。殿下抑以爲臣等沐浴之請,公耶私耶?罪如鳳漢,凶如鳳漢者,反以地處而屈法,則是爲國王之外祖者,將謀傾宗社,而終不可除矣,謀危人主,而終不可誅矣。苟如是,則國家之憲章,莫行於國君之外祖,而任其爲凶爲逆耶?求之古今,寧有是也?嗚呼,殿下今日之心,非但臣等之所知,八域含生,孰不感泣,而第伏念鳳漢生,則宗社危,鳳漢死,則宗社安,鳳漢,卽宗社之對敵也,殿下,獨不念四百年艱大之基,而將欲貸一鳳漢之罪耶?臣等奉讀聖敎,不勝茫然也。臣等旣以當然之義理,齊籲致討,而反承前後難安之敎,則臣等豈敢猥廁於賢關之列耶云云,臣以聖廟守直,事體至重,不可不卽速還入之意,反覆勸諭,則諸生終不回聽,何以爲之?敢稟。傳曰,卽爲勸入草記。
李義翊,以義禁府言啓曰,任徵夏特雪丹書事,命下矣,職牒還給等事,令該曹擧行,何如?傳曰,允。
又以義禁府言啓曰,卽接安東兼任英陽縣監洪樂舜牒報,則大逆不道罪人道顯·應元等,應坐諸人,査出以來,而道顯子應寅,今月十七日午時量,知機逃躱,不知去向,故卽定伶俐將羅,散四譏詗,刻期捕捉計料云矣。莫重緣坐罪人之應死者,知機亡命,萬萬驚駭,卽令各該道及左右捕廳,刻期捕促,以爲依律正法之地,而道顯庶子應彬,年三,以年未滿依律免絞,全羅道康津縣古今島爲奴,女益完年十六,女必完年十四,俱未出嫁云,益完興陽縣爲婢,必完樂安郡爲婢,應元妻江艷,羅州牧爲婢,子性健年五,子性簡年二,俱以年未滿依律免絞,性健黃海道豐川府椒島爲奴,性簡全羅道珍島郡金甲島爲奴,而右罪人等,今方捉囚於安東府云,依頃日筵敎,令刑曹發配,而逆賊緣坐,何等重大,而不善擧行,使在法當絞者,有此知機逃躱之擧,事極驚駭,當該安東兼任英陽縣監洪樂舜,拿問定罪,何如?傳曰,允。豈有逆賊之子逃躱之事乎?刻期跟捕,趁不捉囚,該道監司,該邑守令,當重勘,亦令左右捕廳,各別詗察,期於就捕事,亦爲嚴飭。
親臨頒敎文。王若曰,嗚呼,天未欲祚我國家耶?何亂逆迭興疊出,如是極也?莽·操·懿·溫,猶云異代,卽以我朝之權兇逆孼,集以觀之,始以保護爲名,似乎安老,必欲戕殺善類,同乎衮·貞,末乃讎視國本,謀危宗社,則有浮於辛壬之耇·輝,若其肆發凶言,詬罵天日,則殆甚於甲乙之海·雲,嘻噫,痛矣,可勝誅哉?今幸情跡畢露,誅討克擧,其將爲懲艾轉移之一大機會也。玆大誥之誕宣,尙明聽之無譁,嗚呼,惟我英宗大王,命予爲儲嗣,潛德春宮,垂二十年,主鬯之重,三宗攸托,延頸之情,八域同然,何待乎外戚之保護,而始安於其位哉?顧乃敢藉予爲重,張皇權勢,咆喝一世,廣植黨與,凡有不附於己者,輒目之爲不利,譸張流言,眩惑予聽,予自漢昭之年,已察其奸狀,況其所欲圖者,變亂先朝之義理,而予則固守,所欲爲者,魚肉一邊之士流,而予不肯從,於是乎深懷忿懟,恣行危逼,熏天氣勢,直與予爭抗,嗾其親黨,各售凶謀,改頭換面,表裏交煽,獜·謙之大肆跋扈,而從以恒·簡之妖惡,德師之倡爲怪鬼,而終致應元之誣辱,究厥所自,蓋非一朝一夕之故也。獜漢則素稟梟性,加以狼貪,兄弟迭居權位,無異王鳳之王音,門庭互尋戈戟,有甚元老之元衡,厚謙則自來天生妖物,乃是國之蟊賊,恃儀親之勢,鬻□□朝廷,濟其母之惡,流毒世道,兩賊連腸接肚,打成一團,近自暬御僕侍,遍及掖屬宮隷,悉布渠輩之耳目,潛伺儲君之動靜,是蓋以彌遠之凶心,欲沮王我也。駭機迫在於呼吸,戒心不安寢食,國勢之岌嶪,予躬之孤危,一宮僚外,孰有知者?時則聖候沈綿,萬幾倦勤,代聽之議,已決於宮闈之內,雖在予小子,惟當體念天義,以分勞爲孝,矧乎群下之出入見聞者,孰不憂悶,思所以對揚明命,而彼兩賊,佯若不知,百計敲撼,做出無根之言,以唱宣於外,陰懷叵測之意,以煽動於內,愚弄予誘䝱予,無所不至,謙則欲投間乘隙,以沮大策,而不能得,則獜乃肆然仰奏於前席曰,東宮,不必知老論·少論,不必知兵判·吏判,尤不必知國事矣。迨至成命旣下,承宣欲書,則輒敢揮手止之,竟至於格而不行,噫,老論·少論,色目之大分,予其可不知?兵判·吏判銓衡之重任,予其可不知?至於國事,當其時也,予不知,誰當知之?在昔孝廟戊戌,先正臣文正公宋時烈,直請東宮參決,又移書時相,勸其贊成,此時孝廟寶籌鼎盛,而顯廟在東宮,春秋方十八矣。然而先正之言,猶汲汲如不及,誠以宗社至計,不可不早也。今我聖祖,以大耋之齡,久在靜攝之中,而予又不在沖年,則攝摠庶政,以代聖勞,豈非名正而理得者乎?渠獨何心,必欲沮搪,惟恐其或成耶?此無他,渠之於予,探試有素,知予之必不徇其意,而縱其所爲故也,是可忍也耶?迺者重臣之疏出,而辭義嚴正,聽政之命下,而朝象淸明,渠輩自知謀不可售,罪不可逭,而急嗾翔雲,投呈凶書,露出溫室樹三字,然後欲夤緣密逕,達之天聽,以爲一經鉤問,則宮僚可除,宮僚除,則聽政可翻,聽政翻,則儲位可危,暗地排布,吁亦巧矣,何幸天不爲渠輩,謀禍不竟作?及夫雲賊之再鞫,眞臓盡綻,明若觀火,其所指使者,豈特獜·謙兩賊而已哉?翔雲之轍旣覆,則亦可以少懲,而若淵之章,繼發於卽阼之後,發謀設心,宛一翔雲,而歸獜漢於國邊,以討逆爲迎合,指泰淵以忠赤,至貽書而稱冤者,尤萬萬駭憤,因此庭鞫連設,凶黨悉現,商輅·善海,俱以逆家之切姻,乃不滿於重臣之疏,或謂之下語陰慘,或謂之機關陰祕,趾海爲獜漢之門生,受厚謙之蔘饋,卜相之計,將欲何爲?宗廈之說,與誰酬酢?若相簡·恒烈,性本奸毒,態又妖媚,締結兩賊,無謀不通,出入書筵,無言不傳,增衍附益喧動流播,其曰,科試起獄,其曰,代點用意云者,皆出於眼無貮極,構誣罔測者,而終至挑發禍機,潛圖翻局,非特此也。勸予除不利之徒,而陷人以大北,擬予以惡言,要予行己巳之事,而密議於直中,傳說於某處,惟此二事,豈爲人臣而萌於心,而發諸口哉?此爲渠之斷案,而萬戮猶輕者也。纘海之與其兄其姪而稔凶,敬彬之曁乃父乃叔而同惡,言之長也,更何多誥?至於養厚·泰淵,向在聽政之時,姑先薄竄,而其綢繆於獜·謙之間,聯翩於恒·簡之際,奸謀祕計,無不符同,陰圖逆節,皆其讓成,實亦萬目所覩,十手所指。大抵,此獄顚末,翔雲·恒·簡·養·淵,不過爲嚆矢瓜牙,而獜·謙兩賊乃其窩窟根柢,然窩窟之中,又有窩窟,根柢之上,又有根柢,予雖不言,人孰不知?已將獜·謙等皆賜死,翔雲·恒烈·相簡·善海·商輅等,或誅或斃,其餘竝投遠惡地,親製綸音,昭示八方,凡爲我海東臣庶者,尙幸不迷於逆順之辨,無復有訛誤之憂矣。乃若壬午之事,嗚呼,先大王當日處分,如天地之所作爲,不可得以言語喩也。爲嗣王者,惟當尊而守之,置不忍言,玆于聽政後陳章,登極日傳敎,可見予至心至情。今日北面於予者,有或復提此事,欲售翻亂,則此不但爲先朝之逆,卽於景慕宮爲逆,亦於予爲逆,不意賊臣德師,首投凶疏,而一和·翰申,接踵而起,顚倒眩幻,罔有紀極,予甚驚痛,亟加嚴鞫,情節盡露,逮連亦多,載翰之造謀狼藉,昭不可掩,載興之知情和應,無復可疑,相老之向國凶言,思之痛心,東讓之同席參聽,罪其可贖。妖腰亂領,旣皆就誅,豺心狼腸,宜各知戢,而又有應元者,本以凶醜之徒,復陳覬覦之章,遣詞之罔測,百倍於德·和,而誣逼先朝,指斥乘輿,殆萬古之所無,是皆由予遭時之孔艱,而誰謂大行之仙寢未冷,寡人之黼座未煗,而遽聞此絶悖無倫之言哉?直使予中心怛怛,無樂乎千乘也。蓋其疏文,雖曰,出於其父道顯之手,然首尾委折,有非鄕曲傳聞所可得以知者,而今乃歷歷指陳,有若目覩者然,是豈一道顯之所能辦哉?況其凶疏本草,現提於帳殿,貫通情跡,難逃於抹改,噫,凡此凶論,蓋有所本,醞釀旣深,蓄伺已久,殆不覺其咫尺䝱持,無所不有,則德師·應元,特其支流餘葉,而冥冥之中,又安知有幾德師·應元哉?言念及此,懍然寒心。姑以刑期無刑之意,前戮德師諸賊,後誅應元父子,以懲無識醜類之爲人募䝱者,嗚呼,諸般之惡逆旣治,一國之是非大定,從今以後,革舊圖新,斥邪扶正,五刑用討,庶不墜於倫常,一心永肩,期同休於家國,故玆敎示,想宜知悉。
丙申八月二十四日辰時,上詣崇政殿。頒敎入侍時,都承旨洪國榮,左承旨李義翊,右承旨李秉鼎,左副承旨金鍾秀,右副承旨兪彦鎬,同副承旨鄭元始,假注書柳孟養·吳泰彦,記注官金鳳顯,記事官卜台鎭,以次侍立。上具布翼善冠·布圓領,乘輿出顯謨門時,上曰,政官入侍。吏曹參判徐浩修進前曰,判書李重祜,牌不進,參議未差,小臣獨政未安,何以爲之?敢稟。上曰,仍爲之。出擧條上詣齋殿,改衰服,詣孝明殿,行展拜禮,朝上食親祭後,上還御齋殿,改布翼善冠·布圓領,乘輿時,下敎曰,望筒入之。仍爲落照,命書傳敎曰,新除兩司,待下批牌招。又曰,新除玉堂,一體牌招。出榻敎上御崇政殿,百官入庭四拜。上曰,宣敎官,高聲讀敎文。又曰,今番敎文,謄置藝文館,御批本草,則出給製進藝文提學鄭履煥。上曰,宣箋官擇差之意,昨已下敎,其已申飭否?元始曰,擇差云矣。上曰,新除臺諫玉堂,何不牌招耶?注書推考。出榻敎讀敎箋賀禮訖,領敦寧金陽澤,判府事李溵,左議政金尙喆,右議政鄭存謙,以次進前。陽澤·溵曰,臨殿頒敎,義理明正,亂逆自戢,不勝欣抃。尙喆·存謙曰,親臨頒敎,義正理明,一布中外,亂逆自消,伏惟孝光前代,慶動八域,臣等不勝欽仰,日前黃景源,以編輯垂後事,有所仰達,今頒敎事實,別爲輯錄,垂示來後爲宜。上曰,然矣。命書傳敎曰,臨殿布告者,欲使中外臣庶,咸知亂逆之源,不至誑惑之歸也。其首尾源流,有非可悉於敎文者,大臣旣有筵奏,其在正義明理之道,不可無一編成書,昭示來後,開局纂輯等節,依例擧行。尙喆曰,楊州以陵園奉安之地,今番幸行後,有稟處軫恤之命,臣不勝欽仰,從前施惠之政,蕩減結錢,移施還耗,而聞於其間,不無生弊之端,今年則還耗之金數蕩減,最爲窮民之實惠,以此擧行,何如?上曰,依爲之。尙喆曰,該邑還耗中,自有不可不公下者云,此則以結錢,自備局,量宜區劃,何如?上曰,依爲之。出擧條命書傳敎曰,承旨房仍。又曰,推考房承旨入侍。出榻敎上乘輿出崇政門,由廣達門入大內,諸臣以次退出。
丙申八月二十四日巳時,上御尊賢閣。推考房承旨入侍時,左承旨李義翊,假注書吳泰彦,記注官金鳳顯,記事官卜台鎭,以次進伏訖。上命書傳敎曰,臚唱之聲,反不如申飭之前,今則不可恕以令前,今日宣箋目官引儀,問名汰去,贊儀,則昨日特敎之下,恬不知畏,以此等引儀塡差,極爲駭然,當該贊儀,亦爲汰去。上曰,改建堂上具允鈺,漢城判尹蔡濟恭入侍。出榻敎允鈺進伏,上曰,景慕宮役事,至何境耶?允鈺曰,已築基址,立柱上樑,當從近爲之矣。濟恭進伏,上曰,卿陞輔國之後,今始見矣。京兆之任不輕,卿豈以五日京兆爲之耶?必期修擧焉。近來卒更,何如,而借家奪家之弊,有也否?濟恭曰,卒更則先王朝,一番申飭之後,別無亂雜之弊,而借家奪家之禁,卽我先大王五十年苦心之一大政也,豈復有借奪之習,而但於年前,泰淵·李章吾之買基廣構也,多有閭家所入者云矣。上曰,卿旣在其職,必更加振刷焉。又曰,戶籍,何時始爲之耶?濟恭曰,明年爲戶籍式年,而年例京畿近道,則文書磨勘在歲前,外方則明年三四月,爲限磨勘矣。上命義翊曰,闡義昭鑑開刊時,堂郞謄錄入之。諸臣以次退出。
丙申八月二十四日午時,上御尊賢閣。藥房副提調,持湯劑入侍時,副提調洪國榮,假注書柳孟養,記注官金鳳顯,記事官卜台鎭,醫官慶絢,以次進伏訖。絢奉湯劑進前,上進御。上曰,科日漸近,而科弊尙未矯正,將若之何?國榮曰,科擧之爲弊積久,如不爛商博議,則不可猝然變通矣。上曰,然矣。若欲急速矯弊,則習俗實難猝變,漸次矯救,亦何妨乎?國榮曰,大抵,治道始學問,爲學不可躐等,求治亦不可太速,每見殿下,雖孜孜爲治,而猶有太速之慮,此無他,本原上工夫,或有躐等之患而然乎?寬緩不迫,優游浸漬,此治心治國之道也。萬機甚煩,一心難持,雖在悤撓於事務之中,必也反躬省察,一事一令,動合天則,則日計不足,月計自當有餘,進益之效,不可量也。上曰,所陳切實,而太速躐等之言,爲予第一勉戒也,可不體念?國榮曰,講學不可少間,頻開講筵,溫繹經義,而無時召對,討論史記,則窮格,爲爲學之切要處也。上曰,雖緣機務之煩,而或闕講筵,心常自恧,所奏又是懇至,當加意講學。命讀禁府公事訖,命書判付,命退去,諸臣以次出。
丙申八月二十四日申時,上御尊賢閣。戶判入侍時,戶曹判書鄭弘淳,同副承旨鄭元始,假注書吳泰彦,記注官金鳳顯,記事官卜台鎭,以次進伏訖。上曰,戶判,往見慈慶堂役事乎?弘淳曰,連爲往見矣。上曰,郞廳鄭志儉,旣承面敎,依此擧行爲,可矣,聞今番勅使,則一次出來云,應接所費,似有所減矣。弘淳曰,誠多所減矣。上曰,乙亥五月日記取入。賤臣泰彦,承命出來取入。弘淳奏曰,均賑兩廳米儲,本自苟艱,每患拮据繼用,今年三南穡事,頗有登熟之望,且聞穀價甚賤,在前如此之時,有軍保作米之事,至於以錢貿米,前此雖不能無弊,而卽今諸道道臣,其於便民利國之事,必當誠心做得,勿限多小,使之量宜擧行,似好,而俱非有司之臣,所敢擅便,令廟堂稟定分付,何如?出擧條上曰,依爲之。弘淳曰,良娣房供饋,本有定例,今旣如前進排,則數年以來,月致米太之例,自當停止,故敢達矣。出擧條上曰,依爲之。弘淳先退,上命元始,讀日記,命書傳敎曰,闡義昭鑑編輯時,都提調,開政備擬,有落點之例,昭在政院日記,今日堂郞差出,當在都提調擬望受點之後,而草記先入,似是未諳前例,政官牌招開政,纂輯廳都提調,卽爲擬望事,分付銓曹。諸臣以次退出。
上在慶熙宮。停常參·經筵。
莊烈王后,忌辰齋戒。
景宗大王,忌辰。
傳于金鍾秀曰,左副承旨入侍。
傳于鄭元始曰,兵曹判書入侍。
鄭元始啓曰,兵曹判書具善復,依下敎來待矣。傳曰,入侍。
兪彦鎬啓曰,大司成鄭民始,依下敎來待矣。傳曰,入侍。
傳于兪彦鎬曰,明日製述試所承旨,右承旨爲之。
兪彦鎬啓曰,纂輯廳都提調金尙喆·鄭存謙,依下敎來待矣。傳曰,入侍。
傳于洪國榮曰,副提調,持加減心腎湯入侍。
傳于鄭元始曰,中官不爲待令,中官金壽敏·高夢賢·金興福·陳國枰·吳喜謙·金祐章等,事當禁推,而明日殿座相値,安徐,從重推考,不爲申飭內班院掌務中官,發牌立庭申飭。
又傳曰,講經單子,不爲落點而混下,中官推考單子,還入。
兵曹口傳政事,以李命植爲副摠管,嚴思晩·朴天衡爲文兼,尹任商爲群山僉使。
鄭元始,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
兪彦鎬,以成均館言啓曰,臣伏承本館草記批答,招致諸生,傳宣聖旨,仍以成命旣降,不敢違越之意,反覆勸諭,則諸生等,以爲昨日伏見備忘下者,不勝惶懍,其在自處之道,不得不相率捲堂矣。伏奉勸入之命,臣等私義,雖有難安者,決不可入堂,而聖敎之下,亦不敢膠守微見,謹當還入云,仍設食堂,臣則退去之意,敢啓。傳曰,知道。
又以兵曹言啓曰,來九十月當上番騎兵二百五十名,依定式,本曹點考後,仍令該曹襦衣題給之意,敢啓。傳曰,知道。
李義翊,以義禁府言啓曰,因本府啓辭,安東兼任英陽縣監洪樂舜,拿問定罪事,允下矣。洪樂舜,時在任所云,依例發遣府羅將,拿來,何如?傳曰,待待命拿囚。
傳于兪彦鎬曰,再昨日三司合啓,兩司合啓及府院前啓,不爲入啓。
丙申八月二十五日卯時,上御尊賢閣。都承旨入侍時,都承旨洪國榮,假注書柳孟養,記注官金鳳顯,記事官卜台鎭,以次進伏訖。國榮〈曰〉,夜來聖體,若何?上曰,一樣矣。國榮曰,寢睡,何如?上曰,善寢矣。上曰,纂輯凡例,當商量爲之矣。國榮曰,會同後可當商確爲之矣。上曰,大司成入侍。出榻敎國榮曰,今番纂廳之設,專在於明義理正是非,堂后日記,速爲修整,然後諸堂郞,可能洞悉其顚末矣。上曰,予曾在東宮時箚錄者,當於其中,錄出肯䋜,以示凡例,先爲議定,好矣。命退去,諸臣以次出。
丙申八月二十五日辰時,上御尊賢閣。左副承旨入侍時,左副承旨金鐘秀,假注書吳泰彦,記注官金鳳顯,記事官卜台鎭,以次進伏訖。上曰,左副今作覲行乎?鍾秀對曰,今朝發去矣。上曰,亦當有華陽書院之行,必趁限內卽還焉。對曰,下去之後,若無故,則雖限前,當上來矣。上曰,無事往返也。仍命退出。
丙申八月二十五日未時,上御尊賢閣。兵判入侍時,兼兵曹判書具善復,右承旨李秉鼎,假注書吳泰彦,記注官金鳳顯,記事官卜台鎭,以次進伏訖。上曰,明日科擧時,禁軍陪立。善復曰,以入直禁軍擧行乎?上曰,然矣。禁軍廳屋壁,多有頺落處,修補堅築,可也。命書傳敎曰,明日製述時,儒生硯具許入試紙,自試所頒給事,分付。又命書傳敎曰,明日試士,卽始初之擧,而在儒生,亦是初見之日,禮儀不可草率,令大司成預爲指揮東西齋生,分東西庭,序齒以坐,書冊隨從,一切嚴禁事,分付。大小場中之設置禁亂官,近作騈拇之騈拇,事甚無謂,亦令政院試所承旨,發牌該郞,以如有慢忽,其所重繩,斷不饒貸之意,各別嚴飭。善復奏曰,卽伏見全羅右水使李鼎炳啓本,則群山新僉使曺潤寬,誤以左隻兵符,傳授到任,故今始右隻換佩云,而頃於關西一邊將,本營管下兩邊將,皆以誤佩左隻,竝施罷黜,則今此曺潤寬之矇不覺察,因循誤佩赴任之罪,不可仍置,依他鎭例,一體罷黜,何如?上曰,依爲之。出擧條善復曰,靑坡·蘆原兩驛,近甚凋殘,且經陵幸,則驛卒等處,戶曹太惠廳米,題給,已成規例,丁丑年,米太各一百石題給,庚辰年,三次陵幸時,皆以米太各五十石,連有題給,今年國役稠疊,不可顧恤,依近例米太各五十石,題給事,出擧條分付,何如?上曰,依爲之。出擧條命書傳敎曰,慈慶堂石築處,來頭不可不植木,兵判,本來練熟此等工役,營建畢後,進詣,與戶判相議,着意擧行。又命書傳敎曰,群山僉使代,口傳差出。上曰,大司成入侍。出榻敎鄭民始進伏,上曰,到記儒生,何其數少也?民始曰,日昨勸入時,儒生入來者多,而又有疏錄修成後食堂之議,故或有還出之人,自致數少云矣。上命書傳敎曰,科擧之頻數,卽一痼弊,而明日殿講,卽日次也。始初之擧,有難停廢,雖命爲之,春秋又有到記殿講之例,今月又是到記之當月,而決不可各設,明日日次,殿講,當兼行秋到記殿講,右副承旨,馳詣太學,今日夕食堂到記取來,竝付明日製講事,分付。又命書傳敎曰,纂輯廳都提調入侍,會同於賓廳,開局於闕內公廨事,分付。諸臣以次退出。
丙申八月二十五日申時,上詣孝明殿。夕上食親祭入侍時,左承旨李義翊,同副承旨鄭元始,假注書吳泰彦,記注官金鳳顯,記事官卜台鎭,以次侍立。上以視事服,詣齋殿,改衰服,仍詣孝明殿,行展拜禮,詣盥洗位,盥手拭手,詣尊所,義翊酌酒,元始受酒。上詣神位前跪,義翊奉香,元始奉爐,上三上香,執酌獻酌,仍降復位,哭四拜,出御齋殿。上曰,不卽待令中官文鳳億,越俸一等。出榻敎仍還大內,諸臣以次退出。
丙申八月二十五日酉時,上御尊賢閣。纂輯廳都提調入侍時,左議政金尙喆,右議政鄭存謙,同副承旨鄭元始,假注書吳泰彦,記注官金鳳顯,記事官卜台鎭,以次進伏訖。尙喆·存謙曰,昨日臨殿勞動之餘,聖體,若何?上曰,一樣矣。今日纂輯廳會同,其已爲之否?尙喆曰,爲之矣。日昨取見闡義昭鑑,旣無提調擬望受點之事蹟,故未諳前例,徑先草記,極涉惶悚矣。上曰,今此纂輯條例,其已講定耶?尙喆曰,綸音似當弁於卷首矣。存謙曰,李福源,終不入參於纂輯會同,事甚未安矣。上命書傳敎曰,纂輯堂上李福源之尙今引義,萬萬過矣。況處義前後,旣已曲諒,則尤何敢一味自劃?姑先推考,卽爲牌招。又曰,纂輯堂上徐浩修,郞廳尹弘烈·李敬養,兼帶摠管文兼,竝改差,其代,口傳差出。出榻敎尙喆曰,備局有司堂上徐浩修,謂之見差於其叔之代,引以爲嫌,尙今不出,萬萬過矣,而與其一向相持,毋寧姑爲許遞,使之行公於備堂,何如?上曰,依爲之。出擧條尙喆曰,纂輯堂上中洪國榮,今方責成於撰修之任,而所帶槐院提擧尙不行公,事甚未安,各別申飭,卽令察任,何如?上曰,依爲之。出擧條上謂尙喆曰,明日入來,纂輯條例,更加商確焉。尙喆曰,臣則不敢入來於明日矣,更何敢參涉於試事乎?上曰,卿言萬萬過矣,卿若不爲入來,則明日之科,不可設場矣。尙喆曰,臣豈敢有忽於供職,而科試,則決不可復爲參涉。伏乞聖明,曲諒危苦之情,毋奪溝瀆之志焉。尙喆·存謙,先爲退出。上曰,大司成入侍,都承旨入侍。出榻敎鄭元始·洪國榮,進伏,上曰,注書出去,儒生到記,催促入之。賤臣泰彦,承命出來,未及入奏,諸臣退出。
上在慶熙宮。停常參·經筵。
夜五更,流星出畢星下,入乾方天際,狀如拳,尾長三四尺許,色白。
卯辰時,有霧氣。
莊烈王后,忌辰。
親臨殿講製述罷後,政院·玉堂·藥房口傳問安。答曰,知道。
傳于兪彦鎬曰,昨已下敎,更無可諭,而待命官入來,然後當開講,卽爲入來之意,遣史官,傳諭于講經命官。
洪國榮啓曰,左議政金尙喆,未承試命,致速飭敎,罪在違慢,走伏金吾,恭竢重勘。傳曰,左相勿待命事,遣史官傳諭,命召仍爲傳授。
鄭元始,以禁衛營言啓曰,來九月當九番右部中司屬全羅道五哨軍兵,逢點實數六百五十二名,已爲點閱整齊,來九月初一日,與內外各處入直將官軍兵等,依例替代後,舊軍放送之意,敢啓。傳曰,知道。
又以禁衛營言啓曰,來十一月當右部右司屬全羅道五哨軍兵,來十月二十五日京中逢點,依例準二朔立番之意,本道監兵使處,預爲知委,何如?傳曰,允。
又以御營廳言啓曰,本廳來九月十月兩朔應立後,部前司屬江原道二哨·京畿左道三哨,合五哨軍兵六百七十名,已爲逢點整齊矣。九月初一日,與右部後司軍兵替代後,舊軍放送之意,敢啓。傳曰,知道。
又以御營廳言啓曰,本廳來十一月十二月兩朔應立後,部左司屬京畿左道三哨,右道二哨,合五哨軍兵,十月二十五日,京中逢點,十一月初一日,與前司軍兵,當爲替代立番,趁期調送事,本道監司處,依前知會之意,敢啓。傳曰,知道。
又以御營廳言啓曰,今此下番軍兵賞試才賞格,從分數多寡,以本廳所儲木綿分給之意,敢啓。傳曰,知道。
以黃海監司狀啓,渰死人,傳于鄭元始曰,令本道恤典擧行。
判府事李溵箚曰,伏以虞卒已訖,聖孝靡逮,縟儀荐擧,國勢益鞏,臣不勝悲喜交竝。臣卽伏奉殿講考官之命,今玆親臨講製,卽我聖上一初盛擧,昵侍耿光,與覩嘉休,在臣實榮且幸矣。固當竭蹶之不暇,而第臣自昨日,舊患癖積,忽又發作,衝亘刺痛,呼吸喘急,若將頃刻殞絶,雜試艾焫,有升無降,終日達夜,昏昏叫倒,不省人事,以此危綴之形,萬無趨入之望,玆不得不略控短箚,仰瀆崇聽。伏乞聖慈,俯賜矜諒,仍降威罰,俾試事毋缺,危喘獲延,千萬顒祝。取進止。答曰,省箚具悉卿懇。以疾未參,何傷之有?命官旣已變通,卿其勿辭,安心調理焉。仍傳曰,此批答,遣史官,傳諭于李判府事。
丙申八月二十六日辰時,上詣崇政殿。到記儒生製述殿講入侍時,都承旨洪國榮,左承旨李義翊,右承旨李秉鼎,右副承旨兪彦鎬,同副承旨鄭元始,假注書柳孟養·吳泰彦,記注官金鳳顯,記事官卜台鎭,以次侍立。上具布翼善冠·布圓領,乘輿出廣達門,入崇政門,仍詣孝明殿,行展拜禮,仍御崇政殿。國榮奏曰,承史未入侍之前,侍衛徑先入去,其先入者,推考,何如?上曰,依爲之。出擧條國榮曰,左議政金尙喆,旣違講經,命官召牌,待罪金吾,來納命召,敢稟。上曰,左相勿待命事,遣史官傳諭,命召仍爲傳授。出傳敎上曰,李判府事,爲殿講命官。出傳敎製述命官右議政鄭存謙,讀券官前大提學李徽之,藝文提學鄭履煥,對讀官大司成鄭民始,行副司直徐有防,宗簿正尹弘烈,副司果金憙,以次進伏。上親題問策,懸題後,上曰,製述試官退待。上還御齋殿,上曰,都承旨入侍,李判府事箚子入之。出傳敎又曰,殿講命官,右相爲之。出傳敎上御崇政殿,講經命官右議政鄭存謙,考官判尹蔡濟恭,吏曹參判徐浩修,參考官行副司直南玄老,行副司直金普淳,修撰金觀柱,副司果尹尙東,以次進伏。上曰,講書以書傳落點,今講則不可以音釋取之,必擇其文義通暢者取之,爲可矣。存謙曰,然矣。諸生以次進講。上曰,講生呼名時,何其越次耶?當該注書推考。出榻敎幼學文燦奎爲純通,幼學金致泳又爲純通,上問于致泳曰,汝何居乎?致泳對曰,居於平安道定州矣。上曰,爲人甚精緊矣。分付試所,純通人,則勿爲出送,使之待令於闕內,成均館東西齋儒生,畢講後,上曰,講官少退休,六房公事入之。諸承旨讀公事,上命書傳敎曰,留守之紀律,常時若嚴,則初豈有偸竊內帑之事,又豈有結案罪人逃躱之事乎?經歷固有不察之失,身爲居留之臣,其所狀聞,了無引罪之意,揆以廉防,極爲壞損,江華留守李瀰,爲先緘辭,從重推考,欲知委折,經歷朴師郁,姑勿罷黜,拿問處之。又命書傳敎曰,上言回啓中,令本道査處者,竝令從速回啓事,分付諸道。讀公事訖,講官進伏,四學儒生,次次入講,皆爲純不。上曰,四學儒生,無一應講者,其不爲通讀而然耶?此儒生等,入於誰?某爲大司成時,而何大司成,爲通讀耶?知入。其中講生安景明者,全不開口,上曰,汝入於通讀耶?景明曰,入於通讀也。上曰,何大司成時,爲通讀也?景明曰,洪述海爲大司成時,入於通讀矣。上命書傳敎曰,身爲士子,惡逆至親,具姓奏對,極爲無狀,當該儒生,令大司成問名停擧。上曰,四學儒生之全不應講,無或終日等待,不爲療飢而然耶?大司成與同成均,率諸生食堂于東月臺。上曰,旣有飭敎之下,場中何不嚴肅耶?試所承旨,推考。出榻敎又命書傳敎曰,聞試所承旨所奏,禁亂官其涉怠忽,麗春門禁亂官問名,爲先拿處。食堂罷後,諸生以次入講,亦無善爲應講者矣。講畢,招入純通儒生文燦奎·金致泳兩人,命入詩傳,爲比較,兩人皆純通,又命入周易比較,又皆爲純通,上曰,試士之道,周施反復,實爲好事矣。又命入中庸,燦奎爲純通,致泳又復純通,又命入大學,燦奎誤讀一字爲不通,致泳爲純通,上曰,今日試講,至於五書,賜第無足惜矣。仍命書傳敎曰,科制姑未變通,當遵前例,今日殿講時,居首儒生幼學金致泳,三經純通,庸·學亦皆純通,直赴殿試,幼學文燦奎,三經·中庸,雖皆純通,大學比較旣不通,直赴會試,其餘略粗儒生,各賜紙三卷·筆三枝·墨三笏。上曰,試所承旨入侍。秉鼎進伏,上曰,諸生,有畢製呈券者乎?秉鼎曰,只捧八張矣。上曰,有不製者乎?秉鼎曰,擧皆制作,而尙多不爲始書正草者矣。又奏曰,旣有火具備給之下敎,故方使等待燭火矣。上曰,納券時,使軍士,呈券於臺下,收券官及書吏,坐於臺上納券而試所承旨,看檢,可也。講經儒生金致泳,命付殿試後,命國榮呼新來,進退以出。上曰,夜旣深矣,催促納券後,覆帳。收券畢後,上乘輿出崇政門,由興泰門御興政堂,下敎曰,試所承旨,持試券與製述試官偕入。
丙申八月二十六日戌時,上御興政堂。製述試官入侍時,命官右議政鄭存謙,讀券官前大提學李徽之,藝文提學鄭履煥,對讀官大司成鄭民始,行副司直徐有防,宗簿正尹弘烈,副司果金憙,右承旨李秉鼎,假注書吳泰彦,記注官金鳳顯,記事官卜台鎭,以次進伏訖。上曰,對讀官,持試券進讀。民始讀奏天字軸。上曰,對讀官替讀。有防,讀奏地字軸。存謙曰,大抵地字軸,下於天字軸,天字軸,則有一二張成說者,而地字軸,則全不成說矣,抄置天字軸二張。弘烈又替讀玄字軸,存謙·徽之,抄出二張,皆奏曰,此二張,稍勝於其中,而一張則頗純熟,善作之文矣。履煥曰,此文多有妙好處,可批點矣,仍批二三行。上曰,其中三中試券上之,予之意中,有記存者矣。上親自拆見曰,果是意中之人也。俄見其筆法,心疑其人,果是其人矣。自桂坊,已知其善文,且其爲人端雅,頃以慈慶堂事入侍時,予勸見今科矣,果如是善作,眞實才也。試官退出,與大司成出榜以入。又曰,製述入格儒生,明朝來待。出榻敎諸臣以次退出。
上在慶熙宮。停常參·經筵。
傳于洪國榮曰,都承旨入侍。
鄭元始啓曰,製述入格儒生,依下敎來待矣。
李義翊啓曰,昨日試所承旨入侍事,命下矣。右承旨李秉鼎,今日病不仕進,卽爲牌招,何如?傳曰,允。
傳于李義翊曰,承旨與玉堂上下番,入格儒生,同爲入侍,試所承旨,承牌後入侍。
兪彦鎬啓曰,藝文提學鄭履煥,牌不進推考傳旨,今方捧入,而特敎牌招之下,如是違牌,事甚未安,更卽牌招,何如?傳曰,更爲牌招。
傳于兪彦鎬曰,行司直金漢耆,右尹金龜柱,王大妃殿,承候事來待。
傳于鄭元始曰,戶房刑房兼察。
兪彦鎬啓曰,藝文提學鄭履煥,再牌不進,推考傳旨,今方捧入,而特敎之下,連違召命,誠極未安,所當更請牌招,而一日三牌,有傷事體,何以爲之?敢稟。傳曰,更爲牌招。
以全羅監司狀啓,傳于鄭元始曰,勿待罪事,回諭。
又傳曰,江華府逃躱罪人之跟捕,旣由於經歷之設施,留守之緘辭,經歷之拿處,竝安徐,而留守,則當初之不爲引罪,不可無警,推考。
又傳曰,別監闕直,當番承傳色司謁,推考。
鄭元始啓曰,卽伏見統制使李邦綏今春夏等褒貶啓本,則平山浦萬戶李楨百,事有疏忽,招謗難免爲目,則宜置下考,而置諸中考,致勤點下,殊無嚴明殿最之意,推考警責,何如?傳曰,允。
洪國榮,以改建都監言啓曰,景慕宮正堂定礎吉日,令日官推擇,則今八月二十七日午時爲吉云,以此日時定礎之意,敢啓。傳曰,知道。
兪彦鎬,以弘文館言啓曰,新除授修撰李魯述,時在江原道原州地,經筵入番事緊,請斯速乘馹上來事,下諭。傳曰,依啓。
鄭元始,以兵曹言啓曰,拆見統制使李邦綏今春夏等褒貶啓本,則平山浦萬戶李楨百,以事有疎忽,招謗難免爲目,則宜置下考,而置諸中考,致勸點下,助羅浦萬戶金象三,以病或妨務爲目,則宜置下考,而置諸中考,殊無嚴明殿最之意,統制使李邦綏,推考警責,平山浦萬戶李楨百,助羅浦萬戶金象三,竝下考施行,何如?傳曰,允。
洪國榮,以議政府言啓曰,開局纂輯等節,依例擧行事,命下矣。今方設廳,而廳號,以纂輯爲名,堂郞,別單書入之意,敢啓。傳曰,知道。
李義翊,以義禁府言啓曰,江華府經歷朴師郁,拿問處之事,傳旨啓下矣。朴師郁時在任所云,依例發遣府羅將,拿來,何如?傳曰,待待命拿囚。
兪彦鎬,以忠勳府言啓曰,慶尙道龍宮居幼學鄭必復,過限不現身,上言內辭緣,依例勿施,何如?傳曰,允。
大司諫李敬玉,司諫李在學,掌令具修溫,獻納李枰,校理趙尙鎭·金觀柱,副校理李儒慶,修撰金履正,副修撰尹行修·李秉模啓曰,請厚謙母依律處斷,請門黜罪人韓翼謩中途付處。請獜漢·厚謙,亟施孥籍之典·請領府事金尙福,爲先削奪官爵,門外黜送。措辭見上答曰,不允。
大司諫李敬玉,司諫李在學,掌令具修溫,獻納李枰啓曰,請聖國·尙魯諸子,亟施當律。請巨濟府荐棘罪人尹養厚亟令王府,拿鞫嚴問,快正王法。請穩城府定配罪人趾海,黑山島定配罪人纘海更令王府,拿鞫嚴問,快施當律。請薪智島定配罪人敬彬,熊川縣定配罪人成運,亟令王府,更爲拿鞫得情,請還寢尹象厚放歸田里之命,仍施絶島定配之典。請翔雲亟施孥籍之典,請洪樂任亟命王府,拿鞫嚴問。措辭見上答曰,不允。
掌令具修溫啓曰,請大靜縣爲奴罪人金壽賢,依律處斷。請鏡城府定配罪人洪述海,依律處斷。請東萊府定配罪人元義孫,依律處斷。請副司直洪龍漢,遠地定配。請罷乙未五月庭試榜。請鏡城府定配罪人尹彝復,依律處斷。請爲奴罪人河翼龍·金重得,亟命王府,拿鞫得情,快正王法。請放逐罪人安大濟,更令王府拿鞫得情。請權正欽卽令王府。拿鞫嚴問,請朔州府定配罪人若鍊,更令王府拿鞫得情。請河東府定配罪人李克生,依律處斷。措辭見上答曰,不允。
獻納李枰啓曰,請南海縣圍籬安置罪人具庠,更令王府嚴鞫得情,快正王法。請大靜縣爲奴罪人金壽賢,更令王府拿鞫嚴問,依律處斷。請副司直洪龍漢,爲先削職,請旌義縣荐棘罪人尹泰淵,亟令王府,拿鞫嚴問得情,快正王法。請金海府定配罪人趙曮,依律處斷。請爲奴罪人河翼龍·金重得,亟命王府,拿鞫得情,快定王法。請權正欽,亟令府,拿鞫嚴問。措辭見上答曰,不允。
又啓曰,新除授正言沈基泰,時在京畿楊根地,請斯速乘馹上來事,下諭。答曰,下諭事,依啓。
行副司直李命植疏曰,伏以臣不忠無狀,分甘屛棄沒齒,迺蒙我聖上不世之眷,拔置近密,授以禮房代管,仍之有陞秩之命,繼而金吾摠府,除旨踵辱,臣驚惶感激,罔知所出。夫恩賞,明王之所愼,卿列,命德之器也。罔功而叨恩賞,不才而躋卿列,固已有乖於淸朝綜核之政,況如臣滓穢之賤,其可以冒承也哉?臣於向者,猥暴瀝血之懇,雖未蒙準許,想已俯燭其情實矣。臣之杜門訟愆,已積年所,不自意彯纓結綬,復爲當世之用,而前此一出,秪緣感戴隆渥,怵畏義分。旋因縟儀方擧,淸齋連日,遲回盤礴,不敢遽自引義,以至于此,其爲失去就之節,壞廉恥之防,亦已大矣。臣嘗聞君子之敎,慕古人之行,當官莅職,常若有所顧畏,不欲全然放倒,一自負罪以來,輾轉郞當,觸處愆尤,眞所謂立身一敗,萬事瓦裂者也。噫,常人之情,誰不願揚于王庭,策名淸時,而況臣躬逢仁聖之主,偏承雨露之私,蹈赴隕結,不足以酬其萬一,則區區寸忱,豈不欲忘身奔走,隨處殫竭,以圖桑楡之收,涓埃之效,而其於罪大而難贖,行虧而難復,何哉?且臣質性駑下,知識儱侗,無當於百執事之一,而數十年貞疾,漸益沈痼,聽重視昏,神識荒耗,煩中喘急,眩瞀終日,則雖欲自力於事爲之,末亦不可得也。夫其情勢之不可進如此,才力之不可强又如此,甘自居於逋慢之科,而不得齒於淸明之世,臣之情,良亦悲夫。今若自諉以微諒難守,聖恩難孤,自同平人,唐突出脚,則從前處義,俱屬虛假,其謂屛伏者,卽所以媒進也,其謂自守者,卽所以賭榮也。此豈臣分之所敢出哉?百爾思量,寧犯違命之罪,未敢爲進身之計,玆申由中之懇,仰籲體下之仁。伏惟聖明,無幽不燭,容光必照,無物不遂,人欲天從。伏乞將臣新授職秩,亟命收還,竝勘臣前後辜犯,以警具僚,以肅朝綱,不勝大願。答曰,省疏具悉。卿勿過辭察任。
司諫李在學疏曰,伏以謁陵拜園,聖慕克伸,臨殿頒敎,邦慶維新,臣不任區區攢祝之至,仍伏念臺職至重也,臣姿至庸也,而乍遞旋縻,殆若非臣莫可者然,在臣身則固榮矣,其於淸明掄揀之政,恐不宜若是苟艱,臣且惶且感,繼之以訝惑也。噫,今此所叨,夫豈臣復冒之地哉?衷情之至苦,踪地之至蹙,臣不敢覼縷,而其不可抗顔揚揚,更蹈狼狽之轍也,明矣。臺端一步,便是臣鐵限,而日前誕誥,卽我殿下之一初大朝會也,亂逆旣誅,歡忭普切,臣遂拚棄私義,粗伸常分,而臨急暫膺,非敢爲因仍蹲據計也。以萬萬不自安之心,叨萬萬不可出之職,必遞之義,參倚前衡,況今凶逆雖已略治,根柢猶未盡除,此時言官,尤宜遴選,則豈容以如臣情地難冒者,苟然虛縻,以曠其職也哉?且臣有目下情理之懇迫者,臣母素患虛勞,便成半生貞疾,源委旣深,進退無常,近又兼以泄痢,症形甚劇,飮啖全減,眞元益脫,臣左右扶將,方寸焦熬,以此情私,萬無離捨供職之望,玆敢疾聲仰籲於仁覆之下。伏乞天地父母,察臣踪之危蹙,諒臣情之至懇,亟降鐫削之命,俾全微諒,仍治瀆擾之罪,以昭法紀,千萬幸甚。答曰,省疏具悉。行公何傷?爾其勿辭,救護母病焉。
丙申八月二十七日,兼春秋張顯慶,刑曹啓目罪人尹起莘,加刑啓。傳曰,依前推問爲良如敎。
刑曹啓目罪人奴金伊加刑啓。傳曰,除尋常,各別嚴刑,期於得情爲良如敎。
丙申八月二十七日辰時,上御尊賢閣。都承旨入侍時,都承旨洪國榮,假注書柳孟養,記注官金鳳顯,記事官卜台鎭,以次進伏訖。上曰,藝文提學鄭履煥,牌招。出榻敎上曰,昨日入格儒生,食後待令,試紙三張,亦爲待令。國榮曰,非面試而不幾近於面試乎?似有迫切之慮矣。上曰,此旣非會試後,面試卽試才而已,何迫切之有?命退去,諸臣以次出。
丙申八月二十七日午時,上御尊賢閣。同副承旨入侍時,同副承旨鄭元始,假注書吳泰彦,記注官金鳳顯,記事官卜台鎭,以次進伏訖。上曰,昨日試所承旨·玉堂上下番,率入格儒生詣閤。出榻敎玉堂趙尙鎭·吳大益,右承旨李秉鼎,儒生鄭志儉,來待閤外。上曰,承旨入來,玉堂及儒生,姑俟庭下,肅謝後入來。又曰,注書出去,闕內入來書吏中,能書書吏一名,待令事,分付。且令禮房書吏,紙筆墨等待。秉鼎進伏,上曰,注書,問儒生喫飯與否。賤臣泰彦,承命出來問之,則志儉曰,未及喫朝飯矣,以此入奏。上曰,當頒賜儒生所喫之物,須盡心製呈之意,分付儒生。尙鎭·大益進伏,上親題問策書訖,使尙鎭,讀奏懸題後,上曰,玉堂退待。尙鎭·大益退出,元始亦退出,上曰,試所承旨,場中待令,而史官亦勿出去。又謂秉鼎曰,儒生昨日所製,雖可謂善作,而全不爲捄措,今日則,必善爲捄措之意,分付儒生。上曰,他承旨入侍,左相入侍。出榻敎左議政金尙喆,左承旨李義翊進伏,尙喆曰,昨日終宵勞動之餘,聖體,若何?上曰,一樣矣。卿見昨日策題及儒生所製乎?對曰,未及見也。上曰,昨日親題及科作入之。尙喆曰,纂輯節目,今玆釐正等待矣。上命義翊,讀奏訖,上曰,聽政事,不難纂述,而壬午事,實有持難者,須十分商量爲之,可也。又曰,纂輯堂上蔡濟恭·黃景源·李福源入侍。出榻敎濟恭·景源進伏,上命義翊,讀策題及儒生,科作訖,又命濟恭,讀今日策題,上謂尙喆·濟恭·景源曰,今日之題,何如昨日之題乎?皆對曰,昨日則問之以治亂,責之以治道,誠有光於大哉之言,而今日則發策文武勵精揆奮,文詞之富麗,意趣之卓越,猶有勝於昨日之題矣。上曰,昨日儒生倉卒製呈之能如是者,可謂難矣,而今日之又復善作,尤爲難矣,此後試士,皆以策問,則似可得實才矣。皆對曰,策問實非不文之士所可能也。連試表策,間或以論,則其於作成之方,似有彬蔚之美矣。肅廟朝,全以表策試士,其時士子,多有能文之人矣。上曰,先王朝,全以賦取士,雖多倖科,而在士子,實爲沒世不忘之德矣。若不以賦試取,則不文之士,其何得科名耶?皆對曰,然矣。上謂濟恭·景源曰,纂輯事,已有酬酢於左相,而卿等之意,何如?聽政義理非難,而壬午事,有不忍更提者矣,卿等更思之。皆對曰,聖敎誠然矣。尙喆曰,右相及前大提學李徽之,同爲入侍,似好矣。上曰,卿等姑退,當徐有所下敎矣。以次退出。同副承旨鄭元始進伏,上命書傳敎曰,近以朝家多事,久停賓對,再明日日次,又値親祭齋戒,次對,明日爲之事,分付。又命書傳敎曰,孝明殿朔祭,親行親押後,詣齋殿,依此知悉。元始退出,左承旨李義翊進伏。上曰,今日爲無故日,而金吾開坐,尙不爲之者,何也?注書出去,招致當直都事,問時囚罪人名數以聞。賤臣泰彦,承命出來,招致當直都事問之,則時囚合爲七名云矣,以此入奏。上命書傳敎曰,金吾滯囚可悶,今日內,卽爲開坐,捧供以聞。上曰,藝文提學牌去來申飭。又曰,坐直承旨入侍。前大提學李徽之入侍,行司直金漢耆入侍。出榻敎同副承旨鄭元始,御營大將金漢耆,進伏。上謂漢耆曰,金龜柱,入參於纂輯廳會同乎?對曰,今月之內,姑不欲出入於公會,故不爲入參矣。上曰,其令龜柱,明日承候於大妃殿。漢耆退出,副提調洪國榮,醫官慶絢,持加減心腎湯進伏,上進御。儒生鄭志儉納券,上曰,姑置之。命國榮書傳敎曰,昨日到記儒生製述居首生員鄭志儉,直赴殿試,之次進士朴,直赴會試。又命國榮,呼志儉新來,進退以出。命元始書傳敎曰,科時在近,情理切急者外,諸臣呈單,一倂勿捧。
丙申八月二十七日戌時,上御尊賢閣。前大提學入侍時,前大提學李徽之,對讀官趙尙鎭·吳大益,右承旨李秉鼎,右副承旨兪彦鎬,假注書吳泰彦,記注官金鳳顯,記事官卜台鎭,以次進伏訖。上命徽之,讀策問題訖,命尙鎭讀試券。上亟稱善製,特下御批,使之付簽,使徽之,又爲批點,命書三中,卽命志儉入侍。徽之·尙鎭·大益·秉鼎,先退。命彦鎬書傳敎曰,昨日製述居首儒生鄭志儉,今又臨軒試策者,昨日場中,固已嚴矣,非以疑其倖點也。欲觀才蘊之展盡也,而先命直赴於更試之前者,亦欲示更試非面試之意也,觀此對策,不但有御批處,今日之對,勝於昨日,宜有褒賞之典,特賜紙三卷·筆三枝·墨三笏。上曰,儒生退去,明日入來受賞。命彦鎬讀公事訖,命退。上曰,次對兼行晝講,依時刻來待。出傳敎以次退出。
上在慶熙宮。停常參,只晝講。
兪彦鎬啓曰,刑曹參議柳孟養,除拜後過三日不爲出肅,依定式推考警責,仍卽牌招察任,何如?傳曰,允。
鄭元始啓曰,今日次對,兩司長官,當爲進參,大司憲具㢞,卽爲牌招,以爲進參之地,何如?傳曰,允。
又啓曰,大臣·備局堂上,依下敎來待矣。
傳于兪彦鎬曰,都承旨入侍。
以備忘記,傳于兪彦鎬曰,厚謙不可置之先大王屬籍,而與其母有間,況是螟蛉之類耶?旣非骨肉,其令歸本宗。
傳于洪國榮曰,副提調,持加減心腎湯入侍。
吏批,口傳政事,遠接使單蔡濟恭,問禮官單趙尙鎭。
鄭元始,以都摠府言啓曰,今日入直內三廳武兼禁軍及殺手等技藝,中日廳習射,而武藝別監軍兵等,出去景福宮,試放事,請出標信。傳曰,知道。
又以都摠府啓曰,副摠管李昌運,以今日入直武藝別監軍兵等,中日試放事,景福宮晝仕出去之意,敢啓。傳曰,知道。
傳于洪國榮曰,都承旨入侍。
以平安監司狀啓,寧邊獨倉面居軍人李於仁者等,渰死嚂死事,傳于鄭元始曰,令本道恤典擧行。
兪彦鎬,以禮曹言啓曰,備忘記,厚謙不可置之先大王屬籍,而與其母有間,況是螟蛉之類耶?旣非骨肉,其令歸本宗事,命下矣。依聖敎,厚謙罷繼歸本宗,當初立案事,當收取燒火,故招致其事知奴子,使之現納,則以爲年前厚謙家失火時,立案,亦入於燒燼中云,立案旣已燒燼,則收取燒火一節,今無可論,置之,何如?傳曰,允。
鄭元始,以兵曹言啓曰,本曹佐郞徐郁修,身病猝重,屢度呈狀乞遞,宿衛重地,不可久曠,今姑改差,何如?傳曰,允。
又以義禁府言啓曰,全羅道羅州牧黑山島減死定配罪人纘海,濟州牧旌義縣移配事,命下矣。減死定配罪人纘海,仍前罪目,依例發遣府書吏,自黑山島執捉,仍令押送于旌義縣配所之意,敢啓。傳曰,知道。
執義金亮行疏曰,伏以旻天不弔,先大王奄棄臣民,日月迅駛,山陵已畢。伏惟聖情攀慕,益復罔極,臣始擬進詣近郊,哭辭廞衛,以少洩如喪之慟,而臨期疾作,卒無以自力,銜哀茹恨,生不如死,迺者伏奉除旨,以臣爲司憲府執義兼成均館司業,兩日之中,恩命稠疊,臣誠惝怳恧蹙,不知所以自措,旣又喉舌之臣,以臣病狀,上煩天聽,以至特遣醫官,宣以珍劑,瞻聆所及,莫不欽聳,況臣躬被曠絶之恩,其爲感泣,尤當如何?惟有北望宸極,稽首頌祝而已,噫,臣本庸陋,百不猶人,初非有高尙之操,自潔之志,而特以童幼之日,目擊辛任之禍,門戶傾覆,骨肉分竄,驚駭震剝,因成痼疾,重以孤露終鮮,身世零丁,意思隕濩,忽忽無當世之念,若是者,顧何足與論於問學之實,踐履之工,而銓選之臣,謬意臣居閒日久,或有得於家庭師友之傳,混加通擬於冑筵之任,由是推排,以至于亞憲,臣雖引分蟄伏,終不敢冒應,而惶愧之極,何嘗一日自安也?且臣往在癸未之春,猥被諭召,妄陳難進之義,而辭理不明,未槪天心,自速薄勘,旋蒙收敍,其得以卒獲全安者,寔賴我先大王涵容之德,而臣之杜門訟愆,未敢自齒於恒人者,居然十有四年于玆矣。乃於嗣服之初,湔滌重累,遵依古事,復廁于問議之列,至於今玆所叨之恩數,又益隆重而勤摯,臣以屛廢之餘,首蒙明命,豈不欲進身天陛以伸扣謝之忱?竊附於昔賢西監之義,而況今聖人首出,萬物咸覩,始初淸明,跛躄猶且增氣,臣老而不死,幸値斯會,欲一瞻淸光,退塡溝壑者,私願益耿耿,而惟此風憲之寄,學校之職,俱非如臣賤陋癃癈,所可堪承者,與其玷汚名器,上累新化,無寧早伏違慢之罪,猶可以少安於拙分,況臣狗馬之疾,日加月增,痰癖,充滿育膈,筋骸攣縮,肢節麻木,少失將攝,頃刻欲絶,又自前月,重添別症,出入人鬼,踰越旬望,僅得回甦,而今猶未脫危域,委席㱡㱡,實無復起爲人之望,雖欲蠢動,其勢亦末由也。虛帶重任,爲日已久,尤增惶悶,玆始力疾陳懇。伏乞天地父母,俯賜諒察,亟許遞臣本兼兩任,俾臣得以安意待盡,實公私之幸也,臣無任屛營祈望之至。答曰,省疏具悉爾懇。頃聞爾病,良用慮念,爾章之來,可知爾病之少差,非不爲喜,但遐心邁邁,巽辭太過,虛佇之餘,不覺悵缺,爾以喬木之裔,文章道學,可謂家世相傳,予之願一致之之意,誠深且切矣,爾亦無一見予之心乎?蔘料之賜,卽庖人繼肉之義,爾何過辭?爾其俟病少間,卽爲登道,以副予側席之望焉。仍傳曰,此批答,史官傳諭于司憲府執義金亮行處。
丙申八月二十八日巳時,上御興政堂,晝講。大臣·備局堂上,引見入侍時,知事鄭尙淳,特進官徐浩修,參贊官李義翊,侍讀官李儒慶,檢討官金履正,假注書吳泰彦,記注官金鳳顯,記事官卜台鎭,宗臣河恩君垙,武臣田得雨,左議政金尙喆,右議政鄭存謙,仁陽君李景祜,兼判尹蔡濟恭,兼兵曹判書具善復,行工曹判書朴宗德,行司直洪樂性,行吏曹判書李重祜,右參贊尹東暹,戶曹參判張志恒,刑曹參判尹得養,左尹徐有隣,行副司直李柱國,同知中樞府事李漢膺,禮曹參判沈履之,大司諫李敬玉,獻納李枰,掌令具修溫,同副承旨鄭元始,事變假注書朴天行,以次進伏訖。上先讀春秋,自元年,至春王正月,竝註讀誦,儒慶,自三月公及邾儀父,至夏五月鄭伯讀奏,上又讀儒慶所讀之章,竝註訖,儒慶以將字之義,仰奏,履正·尙淳,又以此仰勉。浩修曰,臣則別無所陳,義翊,又以無將之義仰奏。上又詢中常二字之義。儒慶曰,常者庸常不易之謂也,中則有權而得中之義也。履正曰,庸字,卽贊揚中字之義也。上曰,經筵之意,何如?尙淳曰,儒慶所奏之言,似是矣。上又問於浩修,浩修對曰,履正之奏,以庸字則贊揚中字之義云者,似甚誤矣。上曰,宗臣武臣,各陳文義。垙及得雨皆對曰,別無所陳矣。上曰,經筵諸臣先退。尙喆·存謙進前奏曰,夜間聖體,若何?上曰,一樣矣。大妃殿氣候,何如?惠慶宮氣候,何如?上曰,連有靡寧之節矣。尙喆曰,卽見西伯狀啓,告訃使還行在卽,而勅使,亦不遠云,今番則預送遠接使,往候於灣上,似可矣。上曰,遠接使,先爲啓下。出榻敎上曰,今番次對,卽卒哭後初次對也。自念卽阼以來,發號施令,別無可以聳動觀瞻者,殊庸歉然,俄者經筵諸臣,雖以嚴討胥勉,而爲治之道,自家而國,近日朝象,實無仰慰慈宮之道,只切焦悶,今則亂逆之巨魁,已就誅戮,卿等豈不思所以鎭靖之道耶?尙喆曰,然矣。上曰,操存之工,最貴立志之堅固,而每患不能,將何做治乎?存謙曰,聖學已有克己之極工,何患立志之不固乎?今日行一善政,明日行一善政,自可漸至於極盡地頭,何可遽求別般立紀綱之道乎?尙喆曰,日前儒生對策之以輔相得人爲急務者,誠得之矣。如臣無似,冒據鼎席,殆近十年,少無一毫報答之事。伏乞遞臣之職,治臣之罪,改求廊廟之材,無曠輔弼之職,幸甚。存謙曰,以臣無似,猥玷匪據,不能早自引退,豈無曠官之失乎?請亟賜斥退,改卜賢相焉。上曰,俄者所詢,只欲聞致治之方,而卿等之所辭乃如此,實非所望於卿等者也,止之。尙喆曰,諸宮房所收之物,旣有定給之數,而自不無科外橫徵之弊,至於民不支生,有此呼冤之擧,臣意則,旣有下諭道臣,諸道中,或有道掌輩,如前作弊之端,則該邑守令,論報道臣,道臣隨聞狀達,嚴加懲勵,則似有效矣,而重臣之意,不如是,上裁,何如?上曰,重臣之所見,何如?濟恭曰,大臣之言,誠好矣,而有宮房道掌之名色,則雖嚴立科條,而必復有如前亂雜之弊矣。臣意,則特罷發送道掌收稅之規,必以宮房惟正之供,或付於戶曹,或付於他司,勿復如前納米,必以純錢計捧,出給宮房,似便宜矣。上曰,此非輕易處斷者,更加商確,可也。重臣出去,問于宮房入奏,濟恭退出,尙喆曰,戶曹判書鄭弘淳,以均賑兩廳米儲之苟艱,有三南軍作米錢貿米之請,而令廟堂稟處矣。均賑兩廳米穀,果爲不足,而今年三南穡事之豐登,近來初有,軍布作米,連有已行之近例,錢貿米之屬之道臣,從便擧行,亦無所妨,使該堂參考前例,量宜磨鍊,往復廟堂而處之,何如?上曰,右相之意,何如?右議政鄭存謙曰,已與左相相議,而臣意亦與之同矣。上曰,依爲之。出擧條尙喆曰,此江原監司金夏材狀啓也。以爲道內勸別武都試,依丁丑春秋合試之例,竝與選武都試,而依例擧行事,令廟堂稟處矣。春秋合試,旣有丁丑之例,選武都試,亦係應行之典,依請許施,何如?上曰,依爲之。出擧條尙喆曰,此平安監司徐命膺狀啓也,以本道穡事失稔,且與勅行相値,平壤城操,請令廟堂稟處矣。本道事勢,誠如道臣所論,秋操旣不得行,今此城操,一體停止乎?上曰,依爲之。出擧條尙喆曰,此守禦使,徐命善狀啓也。以爲今秋合操,旣已停止,巡點何以爲之事,請令廟堂稟處矣,秋操旣令待春擧行,巡點姑亦停止乎?上曰,依爲之。出擧條尙喆曰,此咸鏡監司趙重晦狀啓也。以爲會寧開市時,大國人牛馬料,以富寧府所在常平廳耳麥一千二百石,移劃會寧事,請令廟堂稟處矣。此是推移擧行者,依狀請許施,何如?上曰,依爲之。出擧條尙喆曰,嶺南前道臣金載順,弊瘼狀啓中,蔚山府大川封山革罷後,許民耕食事,有所論請,而更令本道水使,詳審形便,使之論理狀聞矣。前水使尹景淵狀啓,以爲封山周回,殆過四十餘里,今雖松木稀少,自是宜松山,今此大川山,仍爲革罷,則各處封山內,奸民紛紜圖罷之弊,不可不慮,請令廟堂稟處矣。大川封山,旣是宜松之地,而到今童濯之至此者,莫非帥臣不能申飭養松之致,事係久遠,雖不能摘發論罪,莫重封山,不當革罷,以中奸民圖罷之計,自今以後,着實種植,俾有禁養之實效事,爲先嚴飭於該帥臣,何如?上曰,依爲之。出擧條尙喆曰,此平安監司徐命膺狀啓二度也。以爲義州府人家漂失,爲三十二戶,把幕漂失爲八處,寧遠郡人家漂失爲五十一戶,人物渰死爲二十二名,安州等六邑民家之頺壓漂失,爲三百九十四戶,熙川郡人物渰死,爲二十名,家舍漂失之類,當年條還上停捧,渰死人恤典題給事,竝請令廟堂考例稟處矣。渰死人之恤典,漂失民之停糴,竝依例擧行之意,分付,何如?上曰,依爲之。出擧條兼兵曹判書具善復曰,典牲署犧羊事,昨年正月,前戶曹判書具允鈺,以我國羊産不蕃,祭享所用,專取牡羊,故該署所蓄,每患苟艱,開市貿米事,筵稟蒙允矣,貢人輩,貿來六七頭,而此是騸羊矣。犧牲中,牛與猪,自前多用騸牛騸猪,而騸羊則今始初貿者,依騸牛騸猪例,用于祭享,則使貢人輩,鱗次貿取於春秋開市,以爲進排,何如?惶恐敢達。上曰,依爲之。出擧條禮曹判書鄭尙淳曰,今此別試,以增廣初試封彌錄名人許赴,而曾前節製別製被抄,直赴會試人及增廣初試陳試人,則不入於錄名中,似當追捧錄名,許赴於今番別試,而直赴會試及陳試人,則待增廣會試,依例許赴,故敢達矣。上曰,依爲之。出擧條戶曹參判張志恒曰,訓局軍物之可以修改者,計其物力,則當爲六萬兩,而本營所儲,雖傾庫不能當其半矣。自前有請得之規,而目今國用甚繁,勢難準數,數萬兩爲先從長區劃,以爲次次修補之地,似好,下詢大臣處之,何如?上曰,大臣之意,何如?左議政金尙喆曰,勅行在近,經用亦乏,今何可猝然區劃乎?苟有從便變通之道,將臣,就議廟堂,追後稟處,似好矣。上曰,日後次對,稟處,可也。出擧條志恒曰,松禁移屬軍門之後,亦禁入葬,而在前或禁或不禁,至有五六代繼葬者,故稱以繼葬合葬,作爲應葬之計,若此不已,必將漸犯至近之地,事當一倂掘移,而其數甚多,自前不得輕議,然此後則宜有區別禁斷之道矣。上曰,大臣之意,何如?左議政金尙喆曰,入葬年久者,今何可掘移乎?此後則舊塜合葬者許之,新占繼葬者禁之,恐似得宜矣。上曰,依爲之。志恒曰,有松處,則入葬取土,軍門自當次知禁斷,而無松處,則使當部次知禁斷,何如?上曰,依爲之。出擧條掌樂院提調徐浩修曰,景慕宮樂器造成事,命下矣。取考本院謄錄,間間修補時,則或有不設都監之例,而全數造成時,則連爲設都監矣。今番亦當全數造成,依例設都監擧行,何如?上曰,依爲之。出擧條大司諫李敬玉,掌令具修溫,獻納李枰,副校理李儒慶曰,請厚謙母依律處斷。措辭見上上曰,不允。請門黜罪人韓翼謩,中途付處。措辭見上上曰,不允。請獜漢·厚謙,亟施孥籍之典。措辭見上上曰,不允。請領府事金尙福,爲先削奪官職,門外黜送。措辭見上上曰,不允。大司諫李敬玉,掌令具修溫,獻納李枰曰,請聖國·尙魯諸子,亟施當律。措辭見上上曰,不允。請巨濟府荐棘罪人尹養厚,亟令王府拿鞫嚴問,夬正王法。措辭見上上曰,不允。請穩城府定配罪人趾海,黑山島定配罪纘海,更令王府拿鞫嚴問,夬施當律。措辭見上上曰,不允。請薪智島定配罪人敬彬,熊川縣定配罪人成運,亟令王府更爲拿鞫得情。措辭見上上曰,不允。請還寢尹象厚放歸田里之命,仍施絶島定配之典。措辭見上上曰,不允。請翔雲亟施孥籍之典。措辭見上上曰,不允。請洪樂任,亟命王府,拿鞫嚴問。措辭見上上曰,亟停勿煩。掌令具修溫曰,請大靜縣爲奴罪人金壽賢,依律處斷。措辭見上上曰,不允。請鏡城府定配罪人洪述海,依律處斷。措辭見上上曰,不允。請東萊府定配罪人元義孫,依律處斷。措辭見上上曰,不允。請副司直洪龍漢遠地定配。措辭見上上曰,不允。請罷乙未五月庭試榜。措辭見上上曰,不允。請鏡城府定配罪人尹彝復,依律處斷。措辭見上上曰,不允。請爲奴罪人河翼龍·金重得,亟命王府,拿鞫得情,夬正王法。措辭見上上曰,不允。請放逐罪人安大濟,更令王府拿鞫得情。措辭見上上曰,不允。請權正欽,卽令王府拿鞫嚴問。措辭見上上曰,不允。請朔州府定配罪人若鍊,更令王府拿鞫得情。措辭見上上曰,不允。請東萊府定配罪人李克生,依律處斷。措辭見上上曰,不允。大司諫李敬玉,獻納李枰曰,請南海縣圍籬安置罪人具庠,更令王府嚴鞫得情,決正王法。措辭見上上曰,不允。請大靜縣爲奴罪人金壽賢,更令王府拿鞫嚴問,依律處斷。措辭見上上曰,不允。請副司直洪龍漢,爲先削職。措辭見上上曰,本事旣已脫空,亟停勿煩。請旌義縣荐棘罪人尹泰淵,亟令王府拿鞫嚴問得情,夬正王法。措辭見上上曰,不允。請金海府定配罪人趙曮,依律處斷。上曰,不允。請爲奴罪人河翼龍·金重得,亟命王府,拿鞫得情,決正王法。措辭見上上曰,不允。請權正欽,亟令王府拿鞫嚴問。措辭見上上曰,不允。上曰,纂輯堂上鄭民始入侍,坐直承旨入侍。出榻敎諸臣以次退出。
丙申八月二十八日未時,上御尊賢閣。藥房副提調,持湯劑入侍時,副提調洪國榮,假注書柳孟養,記注官金鳳顯,記事官卜台鎭,醫官慶絢,以次進伏訖。絢奉湯劑進前,上進御。命退去,諸臣以次出。
丙申八月二十八日申時,上御尊賢閣。坐直承旨入侍時,同副承旨鄭元始,假注書吳泰彦,記注官金鳳顯,記事官卜台鎭,以次進伏訖。上命元始,讀徒流案,命書傳敎曰,逆賊子姪散配,或有同邑定配所者,殊非嚴討逆之義,令禁府刑曹,區別抄啓,而觀此徒流案,致顯·纘海,同配一邑,殊甚疎忽,其時判義禁罷職。又命書傳敎曰,呈告判義禁兼帶許遞,政官,待開門牌招,開政差出。上曰,漢城右尹金龜柱,王大妃殿承候。出榻敎又曰,左右相及纂輯堂上蔡濟恭·李福源,明日入侍。出榻敎諸臣以次退出。
上在慶熙宮。停常參·經筵。
親押罷後,政院·玉堂·藥房口傳問安。答曰,知道。
傳于洪國榮曰,都承旨入侍。
傳于兪彦鎬曰,大鹿皮十張,水獺皮二十張,入之。
以禁衛營合操頉單子,傳于兪彦鎬曰,合操重矣,明日爲之。
傳于李義翊曰,昨日備忘誤書中官,推考。
又傳曰,改建堂上入侍。
李義翊啓曰,改建堂上具允鈺,依下敎來待矣。
有政。吏批,行吏曹判書李重祜進,參判徐浩修受由在外,參議未差,左承旨李義翊進,以李普溫爲承旨,鄭元始爲刑曹參議,金漢耆爲判義禁,趙尙鎭爲軍資正,金宇鎭爲兵曹佐郞,李徽之·蔡濟恭爲知春秋,金基良爲禮賓參奉,韓大裕爲砥平縣監,尹欽烈爲工曹佐郞,前掌令任徵夏,職牒還給事承傳。兵批,兼兵曹判書具善復進,參判鄭昌聖入直進,參議柳薰病,參知洪秉纘呈辭受由,左承旨李義翊進,啓曰,慶尙右兵使,今當差出,而擬望之人乏少,同道水使,竝擬,何如?傳曰,允。以李長爀爲慶尙右兵使,姜柱河爲羽林將,朴秀馨爲龜山僉使,沈敏之爲蛇梁萬戶,張忠賢爲平山浦萬戶,金履信爲助羅浦萬戶,金得商爲南村別將,張弼相爲吾村權管,護軍李明運,司直鄭元始。
傳于金鍾秀曰,新除承旨李普溫,牌招。
傳于李義翊曰,都承旨入侍。
金鍾秀啓曰,左右相纂輯堂上蔡濟恭·李福源,依下敎來待矣。傳曰,入侍。
傳于李義翊曰,纘海移配,以濟州大靜中擧行。
吏曹口傳政事,以徐有防爲兵曹參知。
傳于李義翊曰,中官乏人,人事幼沖,付過放送。
李義翊,以義禁府言啓曰,纘海移配,以濟州大靜中擧行事,命下,而大靜縣,亦有尙魯緣坐罪人,故全羅道羅州牧黑山島減死定配罪人纘海,濟州牧移配,而仍前罪目,依例發遣府書吏,自黑山島,執捉,仍令押送于濟州牧配所之意,敢啓。傳曰,知道。
丙申八月二十九日,兼春秋張顯慶,禁衛營單子,今日露梁良中新舊番軍兵等合操事,昨已啓下,而雨勢如此,不得行操事。傳曰,合操重矣,明日爲之。
丙申八月二十九日卯時,上御尊賢閣。都承旨入侍時,都承旨洪國榮,假注書柳孟養,記注官金鳳顯,記事官卜台鎭,以次進伏訖。國榮曰,夜來聖體,若何?上曰,一樣矣。國榮曰,寢睡,何如?上曰,善寢矣。國榮曰,同副承旨鄭元始,有實病,實難行公云矣。上曰,同副承旨,聞有實恙云,許遞,其代,今日政差出。出傳敎國榮曰,昨日金吾事,依前下敎擧行云矣。上曰,予果忘却矣。命書傳敎曰,今聞知申所奏,是特敎云,昨日判義禁下敎勿施。上曰,吏議留窠事,注書出去,分付。臣孟養,承命而出,分付後復命。上曰,銓地雖重,此時知申,不可移吏議,故姑爲留窠矣。吏堂之職不輕,而旣不兼藥院副提調,則比予躬孤危,不可比方矣。命讀政望,落點訖,命讀各道狀啓訖,命退去,諸臣遂退出。
丙申八月二十九日巳時,上御興政堂。左右相·纂輯堂上入侍時,左議政金尙喆,右議政鄭存謙,纂輯堂上蔡濟恭·李福源,右承旨李秉鼎,假注書吳泰彦,記注官金鳳顯,記事官卜台鎭,以次進伏訖。上曰,禮判入侍。出榻敎禮曹判書鄭尙淳進伏,上謂福源曰,何不入參於纂輯會同乎?福源曰,臣之情勢,決不可參涉於文字纂述矣。上曰,不欲參涉之堂上,則退出,可也。福源先退,上曰,慶尙道宮結査出文書,入之。賤臣泰彦,承命出來,取入。上命書傳敎曰,宮結出稅,不但爲經費,亦是爲民除弊,則出稅於戶曹,疊稅於宮房,此反不如不出稅之爲愈也。紀綱所在,萬萬無狀,壽進宮·龍洞宮首宮任,令該曹爲先嚴加査問,以啓。濟恭先退,上曰,承旨前望單子入之。出榻敎又曰,新除授承旨鄭民始,牌招察任。出傳敎上謂禮判曰,科擧節目,皆已修正否?尙淳曰,已修正等待矣。上命尙淳讀奏,上曰,今科則拔館試五十人,初試似難矣。對曰,然矣。上曰,殿試時直赴人,入東庭,京初試人,入西庭,鄕初試人,入外庭,似好矣。尙喆·存謙曰,如是分製,似好,而當於內外,各有試所次知矣。上曰,然矣。左右相·禮判先退,上曰,改建堂上入侍。出榻敎改建堂上具允鈺進伏,上曰,景慕宮上樑,在何日耶?允鈺曰,上樑在初三日矣。上曰,注書出去,上樑文齎去彩轝,待於閤外,戶曹郞廳,持虎皮來待,引儀亦爲等待。又曰,同副承旨入侍。出榻敎同副承旨兪彦鎬進伏,上命秉鼎書傳敎曰,景慕宮上樑文書寫同副承旨兪彦鎬,虎皮一領賜給。彦鎬拜受于庭,上曰,上樑文,則改建堂上受去。允鈺,跪受擎奉以出,上命書傳敎曰,侍衛不可不備,呈告騎堂改差,令該曹口傳差出。又命書傳敎曰,戶判與重臣蔡濟恭,齋殿入侍。上曰,刑曹參議鄭元始,使之謝恩,同爲開坐。出榻敎諸臣以次退出。
丙申八月二十九日申時,上詣崇政門月臺。親押入侍時,都承旨洪國榮,左承旨李義翊,右承旨鄭民始,左副承旨李秉鼎,同副承旨兪彦鎬,假注書柳孟養·吳泰彦,記注官金鳳顯,記事官卜台鎭,以次侍立。上以視事服,乘輿詣崇政殿月臺,降輿,改衰服,就板位親押後,仍詣孝明殿,行展拜禮,入齋殿。上曰,都承旨入侍。出傳敎諸臣以次退出。
丙申八月二十九日酉時,上御齋殿。左右相·判尹·戶曹判書入侍時,左議政金尙喆,右議政鄭存謙,判尹蔡濟恭,戶曹判書鄭弘淳,右承旨鄭民始,假注書吳泰彦,記注官金鳳顯,記事官卜台鎭,以次進伏訖。上問左相曰,今日纂輯廳堂上,誰某入來耶?尙喆曰,李徽之·李重祜·鄭尙淳入來矣。上問判尹曰,卿以宮結事,問於宮房乎?濟恭曰,各宮房,皆來待,而渠等所告內,以爲京畿,則各宮房,本無納米之事,而只捧錢文,三南,則果有納米云矣。以渠輩所告觀之,則京畿納米,不過道掌輩從中徵米之致,罷之不難,而三南,則各宮房,皆以爲若罷納米,勢難成樣云,此則事勢果如渠等之所告矣。臣意,則京畿本無宮房納米之事,此則依前以純錢捧之,且以三南言之,山郡,則本無納米之事云,此亦依前捧錢,而至於納米等邑,則雖依前納米,勿使道掌往收,而付於戶曹,依大同例,捧入,分給宮房似好,故臣以此,有所商確於戶判矣。上曰,戶判之意,何如?弘淳曰,殿下特軫宮房之弊,思所以釐革之,臣旣在度支,豈不體念便宜之道,而重臣,以付於戶曹仰奏,雖付於戶曹,而亦豈無日後生弊之慮乎?上曰,大臣之意,何如?尙喆曰,諸宮房甚多,必欲一如養賢庫例變通,則似難矣。上曰,右相之意,何如?存謙曰,若付於戶曹,欲以全船,劃給宮房,則亦不無其間生弊之端矣,此則從當量宜擧行,而第宮結收稅,自本邑輸納戶曹,則爲今日守令者,孰不盡心奉行,而設或有其間下吏瑣瑣之弊,豈至如道掌之科外濫徵,侵虐小民乎?上曰,當以罷道掌之意,下傳敎矣。皆對曰,聖敎至此,臣等不勝欽仰。上命退,諸臣以次退出。
丙申八月二十九日戌時,上御齋殿。右承旨入侍時,右承旨鄭民始,假注書吳泰彦,記注官金鳳顯,記事官卜台鎭,以次進伏訖。上曰,注書出去,取入八道宮結成冊。賤臣泰彦,承命出來取入。上曰,八道文書,皆入來否?全羅道冊子,獨爲二件者,何也?知入。又承命出來,知入還奏曰,咸鏡道,則本無宮結,全羅道則區別有土無土,爲成冊,故爲二件云矣。上曰,判尹·戶判入侍。判尹蔡濟恭,戶曹判書鄭弘淳進伏,上曰,刑曹啓目中,以爲道掌輩,以元無稅外疊徵之意納供云,此何故也?濟恭曰,此輩疊徵之事,昭載於該道所修成冊矣。上命讀該道成冊後,謂判尹曰,此輩之諱實粧撰,亦極巧惡,當令該曹更加嚴問取服矣。命退,諸臣以次退出。
上在慶熙宮。停常參,只晝講。
陪祭罷後,大殿·王大妃殿·惠慶宮·中宮殿,政院·玉堂單子問安。答曰,知道。大殿·王大妃殿·中宮殿,朝廷二品以上·六曹堂上·宗班單子問安。答曰,知道。大殿·王大妃殿·惠慶宮·中宮殿,藥房口傳問安。答曰,知道。
傳于兪彦鎬曰,都承旨入侍。
李義翊啓曰,漢城判尹蔡濟恭,依下敎來待矣。
傳于李義翊曰,判尹入侍。
又傳曰,兵房承旨入侍。
傳于鄭民始曰,都承旨入侍。
傳于李義翊曰,同副承旨入侍。
又傳曰,試官牌去來催促。
以試官金宇鎭牌不進罷職傳旨,傳于李秉鼎曰,只推。
李秉鼎啓曰,今日晝講經筵,當爲進參,而知經筵黃景源·鄭尙淳,同經筵吳載純·李宜哲,纔違試牌,方以特敎更牌,而知經筵李重祜,同經筵權噵,竝卽牌招,以爲推移進參之地,何如?傳曰,牌招。
傳于鄭民始曰,輪對官晝講同爲入侍。
吏批,口傳政事,鄭晩淳爲刑曹參判。兵批,口傳政事,副司直洪秉纘。
吏批,口傳政事,樂器造成都監提調金漢耆·鄭尙淳,郞廳李琜·沈定鎭·尹羲厚。
有政。吏批,行吏曹判書李重祜進,參判徐浩修受由在外,參議未差,左承旨李義翊進,以嚴璹爲大司憲,黃榦爲大司諫,兪恒柱爲司諫,朴天衡爲校理,金華鎭爲同義禁,魚錫定爲同敦寧,尹寅國爲楊口縣監,沈原之爲尙衣別提,洪冕浩爲司䆃主簿。兵批,兼兵曹判書具善復病,參判鄭昌聖病,參議柳薰入直進,參知徐有防病,左承旨李義翊進,行副司直尹得養·李得宗·具㢞。
傳于李秉鼎曰,司諫兪恒柱,本職許遞,以試官擧行。
又傳曰,司諫前望單子入之,司諫前望單子李重馥落點。
兪彦鎬,以吏曹言啓曰,今此景慕宮朔祭獻官,行副司直李命植塡差矣,謂有情勢,受香迫頭,終不入來,不得已以預差,行副司直徐晦修,陞實付標以入,而本曹請推之外,他無可施之罰,何以爲之?敢稟。傳曰,罷職。
李秉鼎,以禮曹言啓曰,今此合慶對擧庭試文科初試一所,設場於本曹矣,上直郞廳,依例朝房直宿之意,敢啓。傳曰,知道。
兪彦鎬,以吏曹言啓曰,今此合慶對擧庭試文科別試初試試官,今方擬入,而其中前參知洪秉纘,時無職名,令該曹口傳付軍職,何如?傳曰,允。
又以吏曹言啓曰,智陵別檢孫碩周呈狀內,身病甚重,勢難察任云,今姑改差,何如?傳曰,允。
李秉鼎,以改建都監言啓曰,景慕宮正堂立柱吉日,令日官推擇,則九月初二日卯時爲吉云,以此日時立柱之意,敢啓。傳曰,知道。
又以兵曹言啓曰,今此冬至兼謝恩使一行赴燕時,所把驛馬,必須前期分定,可無窘急之弊,應把驛馬四十四匹內,忠淸道八匹,全羅道十匹,慶尙道十八匹,來十月二十日,京中逢點,江原道四匹,咸鏡道四匹,同月二十五日,依前例直送安州,逢點之意,五道監司處,分付,何如?傳曰,允。
李義翊,以義禁府言啓曰,明日庭試初試時,本府都事六員赴擧,一員就理,而本府入直都事,當直入直都事,公事回公都事及一二所禁亂都事,合五員當爲分差,而無以備數,假都事二員,令該曹依例差出,以爲分排之地,何如?傳曰,允。
副司直趙㻐疏曰,伏以臣,八耋偏母,疾病沈淹,寧日常少,近又添以別症,委頓床席,氣息凜綴,而臣見擬試望,召牌再降,揆以往役,義不可辭,而區區情理,實無離側之勢,玆不得不疾聲號籲於孝理之下。伏乞聖慈,俯垂憐察,亟賜變通,以爲公私之幸焉。答曰,省疏具悉。卿其勿辭,救護母病。
丙申九月初一日辰時,上御尊賢閣。同副承旨入侍時,同副承旨兪彦鎬,假注書吳泰彦,記注官金鳳顯,記事官卜台鎭,以次進伏訖。上曰,同副今作覲行乎?彦鎬曰,已爲下直矣,上曰,從速還來焉,彦鎬曰,敢不惟命乎?上曰,承旨之兄執義處,亦須及予之意也,昨日宮結變通傳敎,何如?彦鎬曰,惟斷乃成,不勝欽仰,而講定節目之時,宜有十分消詳者矣,上曰,然矣,彦鎬曰,一結所捧,爲七兩餘,而宮房之加徵,至於百餘兩,則民何支生乎?目今急務,惟在於奠安民生,而有此大處分,八域宜有蘇生之望矣,命退,諸臣以次退出。
丙申九月初一日四更一點,上詣孝明殿。親祭入侍時,左承旨李義翊,右承旨鄭民始,左副承旨李秉鼎,假注書柳孟養·吳泰彦,記注官金鳳顯,記事官卜台鎭,以次侍立,上具衰服,步詣孝明殿,上曰,追到執事推考。出榻敎又命書傳敎曰,諸執事入就位,而齋宿齋郞,尙未待令,殊極未安,齋郞禁推,以入直玉堂塡差,上就板位哭四拜,諸執事獻官入就位,通禮啓請行禮,上詣盥洗位,盥手拭手,仍詣尊所,義翊酌酒,民始受酒,上詣神位前跪,義翊奉香,秉鼎奉爐,上三上香,執酌獻酌,大祝金履正讀祝訖,上降板位哭四拜,亞獻官左議政金尙喆,終獻官右議政鄭存謙,如禮獻酌,上詣望燎位,大祝焚祝文,通禮白禮畢,上出齋殿,釋衰服,具視事服乘輿時,義翊奏曰,莫重祝文,誤讀一字,大祝金履正推考,何如?上曰,依爲之。出擧條命書傳敎曰,纂輯之役,不可無李鎭衡,而復命之期,又在不遠,且予亦有商量者,姑先抄出,更待下敎,上曰,左右相·判尹入侍,尙喆·存謙及判尹蔡濟恭進伏,上命民始,書傳敎曰,嗟我民斯之困瘁極矣,予自卽阼以來,懷保之心,軫恤之念,耿耿在中,未嘗須臾而少忽也,凡可以蘇民力而祛民瘼,則汲汲若救焚拯溺,幾欲忘寢與食,此予所以向有苟利於民,肌膚何惜之敎者也?宮納之爲民害者,累百年于玆矣,無賴之輩,憑藉宮家之勢,橫行列邑,侵虐下民,或勒徵於已陳之處,或加斂於元額之外,膏腴之地,盡屬宮庄,黎庶之命,殆繫差任,剝膚椎髓,害及鷄犬,督納之期,嚴於上供,追呼之令,急於官威,命吏莫敢誰何,蒼生無處控訴,哀彼民斯,何以聊生?每一念至,若恫在己,爲治之道,自家而國,庶政尙然,況爲斯民無窮之弊者乎?從今以後,各宮房田結,自本邑直納戶曹,戶曹劃給宮房,而宮奴道掌之差送,加稅橫斂之弊源,一切革罷,其他應行條件,方令廟堂之臣,講定節目,欲以爲永久遵行之道,先此布告,預令知悉,其令政院,將予草敎措辭,下諭于諸道監司兩道留守,上謂左右相·判尹曰,無欠處乎?尙喆·存謙·濟恭曰,極盡矣,上曰,中官背立於侍衛,當該中官禁推。出榻敎上還大內,諸臣以次退出。
丙申九月初一日巳時,上御尊賢閣。兵房承旨入侍時,右承旨鄭民始,假注書吳泰彦,記注官金鳳顯,記事官卜台鎭,以次進伏訖。上曰,同副出去乎?民始曰,姑不出去矣,上曰,左右相來待否?民始曰,已傳諭而姑未入來也,上曰,今番科儒入場之數,爲幾何耶?對曰,不才者初不入,似不多矣,而得參初試後,殿試時若有曳白者,則似當有論罪之處分矣。上曰,然矣,殿試時明政殿,當不狹窄耶?直赴人,當使坐於臺上矣,日昨所下宮結傳敎,見者謂何?對曰,皆心悅誠服矣,上命書傳敎曰,刑曹方有擧行之事,呈告參判改差,其令口傳差出,待下批牌招察任,又曰,慈慶堂營建郞廳鄭志儉來待。出榻敎諸臣以次退出。
丙申九月初一日午時,上詣孝明殿。晝茶禮親祭入侍時,左承旨李義翊,右承旨鄭民始,左副承旨李秉鼎,假注書吳泰彦,記注官金鳳顯,記事官卜台鎭,以次侍立,上具衰服,步詣孝明殿,行晝茶禮,上曰,當該引儀推考。出榻敎出次,命秉鼎書傳敎曰,科試何等重大,而如是違牌,分義道理,極爲未安,試官違牌人,一倂推考,更爲牌招,堂上以下違牌人,一體只推,更爲牌招,監試官違牌人亦只推,更爲牌招,諸臣以次退出。
丙申九月初一日未時,上御尊賢閣。都承旨入侍時,都承旨洪國榮,假注書吳泰彦,記注官金鳳顯,記事官卜台鎭,以次進伏訖。上命書傳敎曰,此科卽先大王末命也,凡今臣子,豈忍若是違牌,雖有再牌違牌者,皆令勿施,以此嚴飭,又命書傳敎曰,有下敎事,三司諸臣,竝牌招入侍,又曰,大臣晝講同爲入侍,出榻敎諸臣以次退出。
丙申九月初一日申時,上御興政堂。晝講入侍時,知事李重祜,特進官李在協,參贊官鄭民始,侍讀官李儒慶,檢討官尹行修,假注書吳泰彦,記注官金鳳顯,記事官卜台鎭,宗臣鶴林君焴,武臣許,左議政金尙喆,右議政鄭存謙,判尹蔡濟恭,大司諫李敬玉,掌令具修溫,獻納李枰,修撰金履正,副修撰李秉模,以次進伏訖。上讀春秋,自三月公及邾儀父,至夏五月鄭伯竝註讀訖,儒慶自秋七月天王,至九月及宋,竝註讀奏,上又讀儒慶所讀之章,竝註訖,儒慶以特貶書名,有深意之義仰奏,履正以私相要誓,致成傾危,此豈非所可深警之意仰奏,上問于經筵,重祜曰,春秋一字,皆寓深戒矣。在協·民始曰,晝講之必以春秋者,豈無意義乎?更加猛省焉,儒慶以玉堂無春秋冊子之意仰奏,上曰,戶曹有春秋三件云,玉堂取來見之爲可矣。經筵先退,尙喆·存謙進伏,上命書傳敎曰,法者,天下平也,雖以人君之尊,操生殺之威,決不可以一毫私意,參錯於其間,有所低仰於好惡也,惟視其罪之淺深,而法以之輕重焉,是以斷死罪,未死而必捧結案,旣死而必準律文者,卽我朝四百年不易之常典也,向者一罪囚之援用東鼎之例,兩賊魁之旁照耉·輝之律者,雖出於一時嚴懲討之意,而實非先王寧失不經之義也。噫,讎如尙魯·聖國,逆如商輅·翔雲,而顧不可以私意而參錯,以好惡而低仰,予則曰,固無間然矣。兩賊之若是用律,此豈法者天下平之義乎?自今以後,未結案而用逆律者,身已死而追施孥籍者,結案於次律,而請加極律者,一倂除之,上謂左右相曰,卿等進前,三司亦進前,聽予所諭,今此傳敎,實出於欽恤之意也,又命書傳敎曰,旣知其非,何嫌銷刻,處分之在於先朝者外,一竝依此受敎施行事,分付法府,上曰,副提調持加減心腎湯入侍,出榻敎副提調洪國榮,醫官慶絢,持湯劑進伏,上進御,命書傳敎曰,大司憲具㢞,事勢似然。許遞,監試之人,與司諫踏下代,政官牌招開政,大司諫李敬玉,掌令具修溫,獻納李枰,副校理李儒慶,修撰金履正,副修撰尹行修·李秉模曰,和緩與厚謙,前後聲討,已盡其窮凶極惡之罪,凡在血氣之倫者,莫不切齒痛心,而其內外相應,排布經營,潛售凶圖,危逼聖躬者,莫非和緩之爲窩主,而厚謙雖命置法,和緩爵號自如,尙逭王章,輿情憤鬱,久而益激,請和緩爲先削去其號,依律處斷。上曰,不允。請門黜罪人韓翼謩,中途付處。措辭見上上曰,不允。敬玉曰,請麟漢·厚謙,亟施孥籍之典,上曰,俄下傳敎,不啻丁寧,何請兩賊孥籍乎?敬玉曰,兩賊亘古所無,雖有聖敎,而不可遽停孥籍之啓矣。上曰,俄以法不可低仰之意,有所下敎,則諫長之如是爭執,誠非矣。敬玉曰,臣年紀衰邁,知識鹵莽,本不合於淸朝耳目之任,而見叨是職,沐浴義重,他不暇顧,冒沒登筵,及至傳啓之際,奏對失措,致勤責敎,臣之不職之失,於是益著,其何可一刻晏然於臺次乎?請命遞斥臣職,上曰,不爭於聖國·尙魯之事,而强爭此麟·謙兩賊之啓,然則予之讎聖國·尙魯之心,不如爾等之讎麟漢·厚謙之心乎?未可曉也,勿辭,亦勿退待。儒慶·履正·行修·秉模曰,大司諫李敬玉所奏,低仰於用法之說,已極駭然,且其傳啓之際,擧措顚倒,大失臺體,請大司諫李敬玉罷職。上曰,依啓。修溫·枰曰,臣等,才識鹵莽,言議巽軟,本不合於淸朝耳目之任,而當此嚴懲討之日,他不暇顧,章皇出肅矣。今於筵中,得伏見傳敎下者,以法者天下平之意,爲後世不易之常典,十行絲綸,至公無私,臣等,不敢有所低仰於關石之典,故相議停當之際,自爾葛藤,致損臺體,臣等,何敢一刻晏然於職次乎?請命遞斥臣等之職。上曰,旣知諫長之非,勿辭,亦勿退待。修溫·枰·儒慶·履正·行修·秉模曰,請領府事金尙福,爲先削奪官職,門外黜送。措辭見上上曰,不允。修溫·枰曰,請巨濟府荐棘罪人尹養厚,亟令王府,拿鞫嚴問,快正王法。措辭見上上曰,不允。請穩城府定配罪人趾海,濟州牧定配罪人纘海,更令王府,拿鞫嚴問,夬施當律。措辭見上上曰,不允。請薪知島定配罪人敬彬,熊川縣定配罪人成運,亟令王府,更爲拿鞫得情。措辭見上上曰,不允。請還寢尹象厚放歸田里之命,仍施絶島定配之典。措辭見上上曰,不允。請洪樂任,亟命王府,拿鞫嚴問。措辭見上上曰,亟停勿煩。修溫·枰曰,麟·謙兩賊,卽振古所無之惡逆,而伊時發配之際,旣不能爭執,亦未得取招結案,則到今孥籍之追施,果有違於率舊章之聖意,而其在嚴懲討之義,不可置法於其身而止,請麟·謙諸子,一倂遠地定配。上曰,依啓。修溫曰,請大靜縣爲奴罪人金壽賢,依律處斷。措辭見上上曰,不允。請鏡城府定配罪人洪述海,依律處斷。措辭見上上曰,不允。請東萊府定配罪人元義孫,依律處斷。措辭見上上曰,不允。請副司直洪龍漢,遠地定配。措辭見上上曰,不允。請罷乙未五月庭試榜。措辭見上上曰,不允。請鏡城府定配罪人尹彝復,依律處斷。措辭見上上曰,不允。請爲奴罪人河翼龍·金重得,亟命王府,拿鞫得情,夬正王法。措辭見上上曰,不允。請放逐罪人安大濟,更令王府,拿鞫得情。措辭見上上曰,不允。請權正欽,卽令王府,拿鞫嚴問。措辭見上上曰,不允。請朔州府定配罪人若鍊,更令王府,拿鞫得情。措辭見上上曰,不允。請河東府定配罪人李克生,依律處斷,措辭見上上曰,不允。枰曰,請南海縣圍籬安置罪人具庠,更令王府,嚴鞫得情,夬正王法。措辭見上上曰,不允。請大靜縣爲奴罪人金壽賢,更令王府,拿鞫嚴問,依律處斷。措辭見上上曰,不允。請旌義縣荐棘罪人尹泰淵,亟令王府,拿鞫嚴問得情,夬正王法。措辭見上上曰,不允。請爲奴罪人河翼龍·金重得,亟命王府,拿鞫得情,夬正王法。措辭見上上曰,不允。請權正欽,亟令王府,拿鞫嚴問。措辭見上上曰,不允。諸臣以次退出。
丙申九月初一日酉時,上御尊賢閣。右承旨入侍時,右承旨鄭民始,假注書吳泰彦,記注官金鳳顯,記事官卜台鎭,以次進伏訖。上命書傳敎曰,今覽使臣狀聞,以官銀一千兩見失事,至煩呈文於禮部,而賠聚於瀋陽等處云,皇旨之爲朝鮮嗤笑者,予則曰,此一着貽笑大國極矣,方令備局,分付知委,而三使臣不可無罪,一倂罷職,當該象譯,姑先削職,銀子事,依筵敎卽爲行會灣府事,分付備局,仍命宣傳官,持標信開敦義門,命禁軍持符驗往敦義門,命備局以撥馬卽爲頒布。上曰,今日政諸臺,一竝牌招。出榻敎命書傳敎曰,試官望筒與政筒混下中官推考,諸臣以次退出。
上在慶熙宮。停常參·經筵。
未時,日暈。
李秉鼎啓曰,晝講時刻已到,弘文館詣閤,故臣亦隨詣矣,經筵尙不入來,故不能習講,誠甚未安,當該不入來經筵,推考警責,諸經筵竝卽牌招,以爲推移進參之地,何如?傳曰,允。下敎曰,昨今以經筵之不入來,晝講每致差晩,誠極寒心,何故而然耶?知入。
鄭民始,以都摠府言啓曰,今日入直內三廳,武兼禁軍及殺手等技藝,中日廳習射,而武藝別監軍兵等,出去景福宮試放事,請出標信。傳曰,知道。
又以都摠府言啓曰,都摠管安川君烓,以今日入直武藝別監軍兵等,中日試放事,景福宮晝仕出去之意,敢啓。傳曰,知道。
傳于洪國榮曰,都承旨入侍。
李秉鼎,以弘文館言啓曰,夜對冊子,領事處問議事,副修撰臣尹行修,今日晝仕出去之意,敢啓。傳曰,待下敎問議。
傳于李義翊曰,今見大司諫李敬玉避嫌擧條,與昨日筵中所奏,大相不同,事君以實之道,豈如是乎?事體道理,極爲駭然,此擧條還給,更爲書入。
傳于李秉鼎曰,李泰祥致祭文,不善製進,知製敎推考,更令製入。
傳于李義翊曰,推考房承旨入侍。
李義翊啓曰,判義禁金漢耆,有稟達事,來詣請對矣。傳曰,入侍。
傳于李秉鼎曰,四館所書吏,若杖問抵賴,則刑訊以問,交通士子,亦已知之,非但一二,盡爲覈實後入來。
傳于李義翊曰,坐直承旨入侍,刑曹堂上竝入侍。
傳于李秉鼎曰,刑曹堂上,連爲催促。
又傳曰,中日亦科試,況今日有沒技直赴者,而文書修整訛誤,非特一二處,科試固如此乎?極爲寒心,當該兵曹摠府堂上竝罷職,郞廳汰去。
洪國榮,以改建都監言啓曰,景慕宮正堂上樑吉日,令日官推擇,則九月初三日巳時爲吉云,以此日時上樑之意,敢啓。傳曰,知道。
傳于洪國榮曰,副提調持加減心腎湯入侍。
李義翊,以義禁府言啓曰,因臺啓,麟·謙諸子,遠地定配事依啓矣,麟漢子樂述,遠地定配於全羅道海南縣,而以臺啓內辭意,具罪目,依例發遣府羅將,押送配所,何如?傳曰,允。
李秉鼎,以吏曹言啓曰,左通禮不可久曠,而新除授通禮院左通禮兪彦脩,今方在外云,今姑改差,其代口傳差出,何如?傳曰,允。
吏批口傳政事,以朴宗彦爲左通禮。
李秉鼎,以吏曹言啓曰,新除授兵曹佐郞金宗鎭呈狀內,矣身本職除拜時,與本曹佐郞李敬養,有內外從應避之嫌,公格所在,勢難仍冒云,除拜時,旣與銓官相避,則揆以法例,不可仍置,依例改差,何如?傳曰,允。
李義翊,以刑曹言啓曰,因臺啓,麟漢·厚謙諸子,一倂遠地定配事,命下矣。逆賊麟漢·厚謙等孥,捉來査問,則麟漢諸子,方在京畿豐德地,厚謙之子,下往仁川地云,令道臣依傳敎一一査出,區別年限,定配所發配後,卽爲啓聞事,發關分付之意,敢啓。傳曰,年未滿勿論,其外,自該道卽爲發配。
鄭民始,以兵曹言啓曰,判中樞府事,今方有關,輔國知事南泰齊,依例陞付之意,敢啓。傳曰,知道。
有政。吏批,行吏曹判書李重祜進,參判徐浩修受由在外,參議未差,左承旨李義翊進,以徐有隣爲大司憲,朴師海爲大司諫,宋載經爲兵曹參議,金憙爲佐郞。兵批,兼兵曹判書具善復進,參判鄭昌聖病,參議柳薰入直進,參知徐有防病,左承旨李義翊進,以洪樂性爲都摠管,鄭晩淳爲副摠管,李泰亨爲訓鍊主簿,柳鎭豊爲都摠都事,判中樞單南泰齊。
司諫李重馥啓曰,請南海縣圍籬安置罪人具庠,更令王府,嚴鞫得情,夬正王法,請大靜縣爲奴罪人金壽賢,更令王府,拿鞫嚴問,依律處斷,請旌義縣荐棘罪人尹泰淵,亟令王府,拿鞫嚴問得情,夬正王法,請爲奴罪人河翼龍·金重得,亟命王府,拿鞫得情,夬正王法,請權正欽,亟令王府,拿鞫嚴問。答曰,不允。
右議政鄭存謙箚曰,伏以臣,今始得聞日前堂疏,指論輔弼,語意深切,到院之時,人多見之,傳說狼藉,臣則全然未聞,出入筵席,無異平常,自底猖狂,其爲悚恧,有不勝言,疏本旣未得見,雖未詳旨意淺深之如何,以臣無似,猥玷匪據,不知所以早自引退,則人言之來,莫非自取,而今之執跡而論者,又將曰,是夫也,被人詆斥,裦如充耳,猶復就列云爾,則是重添無憚之目矣,臣之聾瞽冥行,已不可追,而其駭聽聞而辱具瞻,莫甚於此,玆敢短章自訟。伏乞聖明,卽賜斥退,以謝公議,仍治臣昧然冒進之罪,以靖私義焉。臣於陳箚之際,伏聞有王大妃殿問候議藥之節,臣職忝保護,固當竭蹶趨造,而以此情踪,明日問安,亦無以進參,義分都虧,爲罪滋大,亟降譴何,以警具僚,公私幸甚。取進止。以備忘記,。答曰,省箚具悉卿懇。予亦漠然不知,及見卿箚,取覽儒臣之疏,則此不過過去泛說,卿何深引之有?慈殿氣候甚不寧,況明日日次,卿其安心入參焉。傳曰,此批答,遣史官傳諭于右議政。
丙申九月初二日辰時,上御尊賢閣。推考房承旨入侍時,左承旨李義翊,假注書吳泰彦,記注官金鳳顯,記事官卜台鎭,以次進伏,義翊奏曰,玉堂上下番,不察經筵之去來,徑先詣閤,事涉疎率,不可無警,推考,何如?上曰,依爲之。出擧條上命書傳敎曰,古人以君德成就,責之經筵,予豈有學不厭之工,而自在春邸,逐日講學,便同習成,以故苟非祭時公務之相値,則不欲停講,而昨今講筵,以經筵之不入來,不得依時刻開講,其視古人之言,果如何哉?體統所在,莫重經筵,過時之後,不可等待,今日晝講停行,今知經筵同經筵,一倂越俸一等。上曰,兵房承旨與戶曹佐郞入侍。出榻敎右承旨鄭民始,戶曹佐郞鄭志儉進伏,上曰,慈慶堂役事,至何境耶?志儉曰,方爲丹靑,而前簷石築,亦始爲之矣。上曰,散配罪人,以年滿者爲之之意,推考房承旨出去分付,義翊先退,上命民始,書傳敎曰,初四日文臣製述處所,興政堂擧行,又命書傳敎曰,文臣製述及殿講人員,武臣殿講及賓廳講,能魔兒講等,應參人員,依聽政時例,竝爲作帖,盛櫃子書入,此後新付人員,亦依官案例,禮兵曹官員,進詣政院,請出修整事,分付。上曰,曾經勅行解事譯官入侍,賤臣泰彦,承命出來,諸臣亦以次退出。
丙申九月初二日巳時,上御尊賢閣。都承旨入侍時,都承旨洪國榮,假注書柳孟養,記注官金鳳顯,記事官卜台鎭,以次進伏訖。上曰,初四日當文臣製述,初八日當武臣殿講,政院知悉。出傳敎命讀三道狀啓,命讀草記訖,命退去,諸臣以次出。
丙申九月初二日未時,上御尊賢閣。藥房副提調,持湯劑入侍時,副提調洪國榮,假注書柳孟養,記注官金鳳顯,記事官卜台鎭,醫官慶絢,以次進伏訖。絢奉湯劑進前,上進御,國榮曰,藥房生熟鰒進上事,有仰達者矣,生熟鰒雖有每月例封者,冬月將近,似當停封,至於有匣生鰒,半乾全鰒,只憑關文,無時封進,浦民之爲弊大矣,合有變通之道矣。命書傳敎曰,凡係貢膳,皆有定節,而至於每月例封生熟鰒,旣有先朝定例,而如有匣生鰒半乾全鰒等類,只憑封進之關文,待下敎停捧,則其差速差遲,實無準限。噫,封進之後,其數雖夥然,當其一箇之採,浦民之性命係焉,豈以糜費之物,不思燒羊之意乎?自今日停封,而此後隆冬盛暑,則特爲停封,雖當封之月,自內局發關卜定時,先以自某日至某日,刻日分付事,定式施行。國榮曰,君人者天工人其代之之意,非爲人君而作之,君師,以一人治天下,不以天下奉一人,今此下敎,軫念海民,靡不容極,實不勝欽仰。命退出,諸臣以次出。
丙申九月初二日申時,上御興政堂。判義禁入侍時,判義禁金漢耆,左承旨李義翊,假注書吳泰彦,記注官金鳳顯,記事官卜台鎭,以次進伏訖。上曰,大妃殿氣候靡寧,判義禁承候,漢耆承命退出,上曰,藥房都提調入侍。出榻敎諸臣以次退出。
丙申九月初二日酉時,上御尊賢閣。藥房入侍,御將同爲入侍時,副提調洪國榮,假注書柳孟養,記注官金鳳顯,記事官卜台鎭,御營大將金漢耆,醫官慶絢·吳道烔·徐命緯,以次進伏訖。上曰,御將承候而來乎?氣候比昨,何如?漢耆對曰,與昨日今朝少勝矣,此症候,全由於過哀之致矣。上曰,都提調入來云乎,國榮對曰,方陳箚故未及入來云矣,上曰,醫官進前,議定湯劑,可也。絢奏曰,此症候冒弱痰滯之候,六君子湯,去枳吉,加人蔘五分·乾薑·木香·附子進御似好矣。上曰,王大妃殿進御加味六君子湯,本方中,去吉更·只角,加人蔘·附子各五分·乾薑一錢·木香三分,五貼製入。出榻敎上曰,御將明朝又爲承候,可也。命退去,諸臣以次出。
丙申九月初二日初更,上御尊賢閣。刑曹判書·坐直承旨入侍時,刑曹判書李溎,左副承旨李秉鼎,假注書吳泰彦,記注官金鳳顯,記事官卜台鎭,以次進伏訖。上曰,一初之政,科擧申飭,不啻縷縷,而聞一所不能無亂雜之弊,此何道理?刑判出去,捉致一所試所書吏·衛軍及禁亂所羅將,査實捧供以聞,仍命書傳敎曰,科場之痼弊,人孰不知,而況在今番,則卽是一初之科也,士子之未能濟濟,猶屬敎化之未洽,而至於考試之官,庶幾知予嚴科場之意,而今聞二所,則固可謂守法,一所則其所雜糅,不一其端,甚至赴擧之士子,公傳呈劵之字號,隨從之寫手,肆通圍內之吏隷,道路驟見若此,則圍內之不嚴,從可知也,設使試官,嚴束圍內,字號之漏通,其爲不嚴,豈有甚於此乎?大失職責,一所諸試官,一倂爲先罷職不敍,監試官削職,禁亂所之執捉交通之人,私自放送,尤極無狀,當該禁亂官,拿問嚴治,又命書傳敎曰,政官卽爲牌招開政,兩司差出後,待下批牌招,刑判先退,上命秉鼎,讀故相臣李䎘謚狀訖,命退,諸臣以次退出。
丙申九月初二日二更,上御尊賢閣。刑曹判書·坐直承旨入侍時,刑曹判書李溎,左副承旨李秉鼎,假注書吳泰彦,記注官金鳳顯,記事官卜台鎭,以次進伏訖。上問于刑判曰,一所試所事狀,其皆査得否?溎對曰,捉致禁亂所羅將·四館所書吏·衛軍·臺監書吏等,再三盤問,至於杖訊,渠等所告內,以爲現捉殊常人兩漢,放送事果有之,而元無呈劵字號漏通之事云云,終不就服,至於刑問準次,而不得其情矣,上命讀各人等供辭訖,上謂刑判曰,更加盤問,於明日必得其奸狀,而無使各人等,至於徑斃之境爲可矣,命退,諸臣以次退出。
上在慶熙宮。停常參,只晝講。
自卯時至午時,灑雨下雨,測雨器水深四分。
金鍾秀啓曰,明日文臣製述相値,視事頉稟。傳曰,知道。
藥房副提調洪國榮啓曰,伏未審夜間,聖體,若何?今日臣率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣不任區區憂慮,敢此問安,竝爲仰稟。答曰,知道。下敎時入侍宜矣。
王大妃殿·惠慶宮·中宮殿,藥房口傳問安。答曰,知道。
傳于洪國榮曰,都承旨入侍。
傳于洪國榮曰,內局入侍。
洪國榮啓曰,判義禁金漢耆,依下敎來待矣。傳曰,王大妃殿承候後入侍。
傳于鄭民始曰,明日侍衛,雲寶劍外,皆以入直擧行。
傳于鄭民始曰,訓將入侍。
金鍾秀啓曰,訓鍊大將張志恒,依下敎來待矣。傳曰,入侍。
吏曹口傳政事,以趙㻐·鄭昌聖爲同義禁。
鄭民始啓曰,刑曹判書李溎,持罪人草供來待矣。傳曰,只草供入之。
傳于金鍾秀曰,連夜酬應,故氣憊矣,試官牌去來,似當不待傳敎而申飭矣,連爲催促,入來後以奏。
傳于洪國榮曰,副提調持加減心腎湯入侍。
傳于金鍾秀曰,禮房承旨入侍。
兵曹口傳政事,副司果尹尙東·尹弼秉·韓復翼。
金鍾秀,以吏曹言啓曰,今此合慶庭試文科別試初試一所試官,今方擬入,而時無職名人員,令該曹口傳付軍職,何如?傳曰,允。
洪國榮,以弘文館言啓曰,新除授校理朴天衡,卽爲牌招察任,何如?傳曰,允。
鄭民始,以左右捕盜廳言啓曰,依傳敎,文一所場圍窺視罪人鄭鳳章,捉得之意,敢啓。傳曰,知道。
李義翊,以義禁府言啓曰,明日庭試初試終場時,本府都事七員赴擧,假都事一員就理,而本府入直都事,當直入直都事,公事回公都事及一二所禁亂都事,合五員分差,而無以備數,假都事一員,令該曹依例差出,以爲分排之地,何如?傳曰,允。
金鍾秀,以義禁府言啓曰,明日親臨文臣製述時,禁亂都事,無以推移,假都事一員,令該曹依例差出,何如?傳曰,知道。
右尹金龜柱疏曰,伏以因山之過有月矣,虞卒奄訖,萬事長已,祗拜新陵,怵愓霜露,聖慕無窮,何以堪處,臣於奉審入侍之際,親聞殿下俯伏悲號之聲,不覺腸摧而心裂也。仍伏念臣爲子不孝,罪逆通天,失怙未幾,又遭母喪,泣血皇皇,叩叫無及,揆以理勢,宜卽滅死,而乃猶苟全殘喘,獲至今日,外除冠裳,復廁平人,雖木石之頑,何以加此?況自遭國哀以來,公私之慟,一倍增深,纔命再生,天顔莫攀,號呼穹壤,五內崩隕,迺者京兆恩除,遽下於祥吉纔過之後,旣命奔哭魂殿,俾洩至哀,又復進之前席,慰諭鄭重,侍衛陪祭,有礙格例,而特以兪焉,獲伸微忱,不料殿下曲察,臣哀痛之情,乃至於此也,臣且號且泣,以惶以感,而父母不存,於何歸告,哀榮所遇,益不禁孤露之悲也。嗚呼,從今臣之所以依仰而爲命者,惟我殿下,而況追先帝報陛下,乃臣之職耳,豈不欲竭蹶奔走,盡瘁畢忠,而其奈三年含恤,哀病纏連,形殼徒存,神精已銷何哉?且念臣之壬辰疏擧,是豈可已而不已者哉?痛倫常之幾墜,懼國本之將危,乃敢齋沐流涕,排雲叫闔,危忱血腔,人孰知之?自是以後,風浪迫岸,禍網彌天,懍懍駭機,非朝卽夕,臣之死生禍福,拚却已久,大刀利鋸,固所不怕,而至於二字流言,殆非爲人臣者,所可忍聞,聞此而不能刎頸剚腹,以白其心者,臣固死有餘矣。每於淸晨默坐,深宵無寐之際,擧手暗祝曰,上天至公,日月至明,此生此冤,庶有可伸之時也,何幸聖人御世,萬物咸覩,懲討肆行,是非大定,威斷迅如風雷,義理昭如日星,措國家於泰磐,廓朝廷之淸明,是固出於殿下明天理正人心之大力量大處分,而臣之積年枉鬱,亦得以快伸於其間,殆無毫髮之餘憾,譬如天地之廣大,各極其造化,自然之體,初非有所爲而爲者,而一塵之細,肖翹之微,亦被其覆載生成之澤矣,雖使臣卽日死滅,實萬萬無恨也,然而風霜之餘,草木猶震,劫火之後,山石俱殘,雖欲收召辟易之魂,復尋陽界之路,而思之寒粟,念之辛酸,其何以揚揚乎巿朝之上,逐逐乎行隊之間,而不自知懲羹之畏,覆轍之戒哉?抑臣有區區所懷之可以仰復於殿下者,語雖涉於言私,意實深於憂國,惟聖明試垂察焉。嗚呼,戚里之爲國家害久矣,其不肖者固無可言,而雖此善於彼者,未必可用也何也,蓋其地處,近聯王室,車水馬龍,旣出入於深嚴之地,冠冕軒駟,又不讓於外朝之人,夤緣椒掖,飽飫禁臠,其寵遇之至密,物色之不雅,宜爲士流之所擯斥也,故自古聖帝明王之治,惟在乎立賢無方,野無遺逸,何必用戚里而後,始可以爲國乎?夫所謂戚里之有功於國者,必曰,自內協贊,孰如自外協贊之光明正大者耶,若其保全戚里之道,則尤宜勿授官爵,勿畀責任,使不得馳逐於世路,與聞於朝政也。殿下試觀歷代任用外戚,而能不危其國者幾希,而外戚之能全保其家者亦幾人哉?記昔入侍於先朝也,筵席適從容,自上下詢漢文之不用竇廣國,何如?賤臣卽對曰,漢文此擧,卽所以杜後世無窮之弊也,上曰,何謂也,對曰,戚里之賢者少,而不肖者多,賢者之不用雖可惜,無後患,若不肖者,得以藉口而圖其進用,則國家之害,庸有極哉?上笑而可其奏。噫,臣之所奏於先朝者如此,而乃不能深體其說,凡有除命,未嘗力辭,玉署銀臺,歷敡殆遍,有言責則隨衆而參之,有朝論則與人而議之,及至身躋卿列,則國家之憂,不敢不憂,社稷之計,不敢不計,終至於觸發禍機,自取狼狽者,皆臣之罪也,若使臣無職無責,無見無聞,則又安有壬辰之疏擧哉?今而後,臣亦知戒矣,惟當謝免官銜,絶跡朝班,凡係世事,一切無與,杜門自靖,歌詠聖澤,則此正古人所謂將此身心奉塵刹,是則名爲報佛恩者也,惟我殿下,天地於臣,父母於臣,臣之至願,宜無不遂,今若毋難而夬許之,則求之道理,上下俱得,書之簡冊,臣主匹休,豈不盛哉?豈不美哉,臣之此言,出於斷斷赤心,實不敢一毫假飾,以瞞宸聽也。伏乞聖上,曲賜諒察,亟遞臣所帶之職,仍命選部,勿復檢擬,俾守匹夫之志,不勝幸甚。答曰,省疏具悉。所辭過矣,卿其察職。
同義禁趙㻐疏曰,伏以臣所叨金吾之任,與僚堂吳載純,有友壻應避之嫌,揆以公格,自在當遞,乞命攸司,照例刊改焉,臣無任屛營祈懇之至。答曰,省疏具悉。疏辭,下該曹稟處。
左議政金尙喆箚曰,伏以臣於近日,出入禁中,只聞校理金觀柱疏論懲討事而已,其他全未有聞,今始聞其疏中,挽及輔相,語意深緊云,原疏尙未批下,雖未得其詳,臣於其間,矇然冒沒之狀,不但爲朝廷之所嗤點,竊想日月之明,亦必致訝,滿心慙愧,無面可顯,若臣必遞當退之義,固不待人言,已有所陳懇於昨日筵席矣。噫,追先帝報陞下,昔聞斯言,今踐斯境,臣亦具一段秉彝,豈無寸丹之如血,而無才識無力量,上無以仰贊新化之淸明之下無以鎭服世道之泮渙,此其一可退也。立朝四十年之間,蹲冒中書,已十餘年矣。回顧本末,濩落可笑,重以桑楡漸晏,神精都消,筋力自效,已矣無望,而猶且知進而不知退,從他笑罵,寧有是哉?此其二可退也?顧今宿德新望,不患無人,則臣之一味淟涊,專昧妨賢之戒者,其於國事何私義何,此其三可退也。寤寐此心,神鬼可質,假使臣目下情踪無大難安,得間求退之計,自量已熟,其敢自欺而欺天也哉?況此論思之地,公議至嚴,區區自處之義,尤無去就之可論,玆敢略入文字,仰首呼號。伏乞聖慈,察臣言之非出假飾,諒臣情之終難强迫,亟賜斥退,改卜良弼,則非臣之幸,卽國家之幸也。取進止。答曰,省箚具悉卿懇。箚辭何太過也?昨已諭右相之批,而目今國事泮渙,無望寧靖,而輔相之心如是深引,豈其時乎?卿其安心勿辭,適有下問事,與右相同爲入侍焉,仍傳曰,此批答,遣史官傳諭于左議政,與之偕來,右議政處,亦以入侍之意,遣史官傳諭,與之偕來。
丙申九月初三日辰時,上御尊賢閣。藥房入侍時,副提調洪國榮,假注書柳孟養,記注官金鳳顯,記事官卜台鎭,醫官慶絢·吳道炯·徐命緯,以次進伏訖。上曰,醫官姑爲出去,待御將承候來更入,上曰,注書出去一所場中,下隷承款與否知入。臣孟養承命而出,下問後還奏曰,終不承款,故刑判待令闕外云矣。上曰,刑曹判書入侍,出榻敎刑曹判書李溎進前,上曰,終無査覈之道乎?溎對曰,嚴杖以問,終不得其端緖矣。上曰,窺見試墻之人,羅將何故而放釋云耶?對曰,貌姸故放送云矣。上曰,字號誰果傳之云乎?對曰,此亦終不承款矣。上曰,墻外窺見之人,査得然後,試官擧子,容有脫空之道矣。不然則其科勿施之外,無他策矣。溎曰,然則令捕廳眼同羅將,窺捕似好矣。上曰,秋判出去,分付捕廳,期於捉得,可也。刑判先退,上曰,判義禁入侍。出榻敎判義禁金漢耆進前,上曰,今日則王大妃殿氣候,何如?漢耆對曰,與昨日一樣矣。命諸醫進前,上曰,王大妃殿症候,比前小勝,而頭部氣候尙未顯勝,以何湯劑更進乎?絢對曰,此是往來氣候,前日所進御湯劑,連爲進御似好矣。上曰,唯。漢耆曰,再昨日傳敎中,未結案用逆律者,身已死而追施孥籍者,結案於次律,而請加極律者,一竝除之事,命下矣。尙魯子與侄孥籍,前以其時玉堂李秉模上疏安置矣。孥籍後,其子則爲奴,其侄仍爲安置矣。今則何以爲之?而其他諸連坐罪人,竝放送乎?上曰,依爲之。尙魯子侄,仍爲安置,可也。出擧條漢耆曰,聖國母則以渠之罪惡貫盈,因特敎爲婢矣。今不可擧論,而諸子依尙魯子侄例,卽其地安置,連坐罪人,一體放送,何如?上曰,依爲之。出擧條上曰,未肅拜及呈辭禁堂改差,今日政差出,待下批牌招察任。出傳敎上曰,右尹金龜柱批下,其令承候於慈殿。出傳敎命退去,諸臣以次出。
丙申九月初三日辰時,上詣孝明殿。朝上食親祭入侍時,左承旨李義翊,右承旨鄭民始,左副承旨李秉鼎,右副承旨金鍾秀,假注書吳泰彦,記注官金鳳顯,記事官卜台鎭,以次侍立,上以視事服,詣齋殿改衰服,仍詣孝明殿,就板位哭四拜,仍詣盥洗位,盥手拭手,仍詣尊所,義翊酌酒,民始受酒,上詣神位前跪,秉鼎奉香,鍾秀奉爐,上三上香,執酌獻酌,仍降復位哭四拜,出齋殿,命書傳敎曰,此等不難知之事,尙未究覈,果有科場用情而現發,則其將不能査得乎?刑判從重推考,卽爲取招以聞,上還大內,諸臣以次退出。
丙申九月初三日午時,上御興政堂晝講。兩司長官同爲入侍時,知事黃景源,特進官李福源,參贊官金鍾秀,侍讀官李儒慶,檢討官尹行修,假注書吳泰彦,記注官金鳳顯,記事官卜台鎭,宗臣安春君烿,武臣尹僖東,大司憲徐有隣,大司諫朴師海,以次進伏訖。上讀春秋,自秋七月天王,至九月及宋人竝註讀誦,儒慶自冬十有二月,至公子益師卒竝註讀奏,上又讀儒慶所讀之章竝註訖,儒慶奏曰,人臣義無私交,大夫非君命不越境,所以然者,杜朋黨之源,此豈非後世事君者之所可爲戒者乎?行修曰,苟正其本,豈有誣上行私,自植其黨之患哉?景源·福源曰,所奏誠然矣,上曰,莊助之結淮南王何意耶?鍾秀曰,淮南王交結莊助,以覘朝廷動靜云矣。上曰,國初以無祕封見科云,是耶否,皆對曰,有是語矣。大司憲徐有隣,大司諫朴師海,副校理李儒慶,副修撰尹行修曰,請和緩爲先削去其號,依律處斷。措辭見上上曰,不允。請領府事金相福,爲先削奪官爵,門外黜送。措辭見上上曰,不允。請門黜罪人韓翼謩,中途付處。措辭見上上曰,不允。大司憲徐有隣,大司諫朴師海曰,請巨濟府荐棘罪人尹養厚,亟令王府,拿鞫嚴問,快正王法。措辭見上上曰,不允。請穩城府定配罪人趾海,濟州牧定配罪人纘海,更令王府,拿鞫嚴問,快施當律。措辭見上上曰,不允。請薪智定配罪人敬彬,態川縣定配罪人成運,亟令王府,更爲拿鞫得情。措辭見上上曰,不允。請還寢尹象厚放歸田里之命,仍施絶島定配之典。措辭見上上曰,不允。請洪樂任亟命王府,拿鞫嚴問。措辭見上上曰,亟停勿煩。大司憲徐有隣曰,請大靜縣爲奴罪人金壽賢,依律處斷。措辭見上上曰,不允。請鏡城府定配罪人洪述海,依律處斷。措辭見上上曰,不允。請副司直洪龍漢,遠地定配。措辭見上上曰,不允。請罷乙未五月庭試榜。措辭見上上曰,不允。請爲奴罪人河翼龍·金重得,亟命王府,拿鞫得情,快正王法。措辭見上上曰,不允。請放逐罪人安大濟,更令王府,拿鞫得情。措辭見上上曰,不允。請權正欽,亟令王府,拿鞫嚴問。措辭見上上曰,不允。請朔州府定配罪人若鍊,更令王府,拿鞫得情。措辭見上上曰,不允。請河東府定配罪人李克生,依律處斷,措辭見上上曰,不允。大司諫朴師海曰,請南海縣圍籬安置罪人具庠,更令王府,嚴鞫得情,快正王法,措辭見上上曰,不允。請大靜縣爲奴罪人金壽賢,更令王府,拿鞫嚴問,依律處斷。措辭見上上曰,不允。請旌義縣荐棘罪人尹泰淵,亟令王府,拿鞫嚴問得情,快正王法。措辭見上上曰,不允。請爲奴罪人河翼龍·金重得,亟命王府,拿鞫得情,快正王法。措辭見上上曰,不允。請權正欽,亟令王府,拿鞫嚴問。措辭見上上曰,不允。經筵臺臣先退,上問于鍾秀曰,旣爲歸覲,無老母之病乎?鍾秀對曰,姑無大段病故矣。上曰,今番一所科事何如耶?呈劵字號,公傳道之,實非科體也,寧欲罷榜,而二所則無未盡之事,豈無玉石俱焚之歎乎?鍾秀曰,以一所言之,則其干犯者,旣不能摘發,在他士子,宜有未辨引嫌之端矣,依下敎初日則勿施,以後日試取似,可矣。上命書傳敎曰,今番科試卽一初,則雖考官與擧子,宜有懲勵之心,而昨日一所之現露者,誠極寒心,不聞則已,旣聞之後,何可無處分,亦豈使多士,竝在䵝昧之科乎?且欲仍使置之,其在士子之心,必不欲觀光會試,今番一所初場所捧竝勿施,明日策問,竝取初場額數,一以示嚴科場之意,一以示爲多士之意,命鍾秀讀今番前後御題及鄭志儉科作訖,上曰,此題,何如,而科作亦何如耶?鍾秀曰,前後御題皆甚好矣,而志儉所作則雖善製,不能盡題之無限意趣矣,上命退,諸臣以次退出。
丙申九月初三日酉時,上御尊賢閣。藥房副提調,持湯劑入侍時,副提調洪國榮,假注書柳孟養,記注官金鳳顯,記事官卜台鎭,醫官慶絢,以次進伏訖。上曰,一所初場事,當有下敎,試官望卽爲擬入,仍卽牌招。出傳敎上命進湯劑,絢奉湯劑進前,上進御,一行刀割而爲之,知申之言是矣,國榮曰,旣已摘奸,虛實間現捉,則宜有處分矣,命書傳敎曰,今番科試卽一初,則雖考官與擧子,宜有懲勵之心,昨日一所之現露者,誠極寒心,不聞則已,旣聞之後,何可無處分?亦豈使多士,竝在䵝昧之科乎?且欲仍使置之,其在士子之心,必不欲觀光會試,今番一所初場所捧竝勿施,明日策問,竝取初場額數,一以示嚴科場之意。一以示爲多士之意,命退去,諸臣遂退出。
上在慶熙宮。停常參·經筵。
左承旨李義翊啓曰,大司憲徐有隣文一所監試官進,執義金亮行在外,掌令李弘濟疏批未下,具修溫文二所監試官進,持平兪彦鏶在外,金鍾厚在外,今日以監察茶時之意,敢啓。傳曰,知道。
傳于金鍾秀曰,遠接使問禮官留待。
事變假注書望,朴天行偕來代,宋俊載爲事變假注書。
又傳于曰,莫重處,有下詢事,左右相明日入侍事,遣史官傳諭。
又傳于曰,日氣如此,滯囚可悶,明當下敎,昨日刑曹推問人,保放事,分付。
又傳于曰,坐直承旨入侍。
洪國榮,以景慕宮樂器造成都監言啓曰,今此景慕宮樂器中石磬之玉,採取於南陽府,而公役浩多,事體且重,所當別遣郞廳採來,而但廚傳之弊,不可不慮,令本道別定差使員,與南陽府使眼同,趁今月望前掘採,而若値嚴冬,則似妨採取,斯速擧行之意,亦爲申飭之,刻期掘出,連續上送,而玉匠一名,依例給馬下送事,分付兵曹畿營,何如?傳曰,允。
金鍾秀,以弘文館言啓曰,本館上番校理金觀柱,疏批未下,校理朴天衡,副校理李儒慶試所進去,副校理沈有鎭在外,無他推移入直之員,修撰金履正,姑陞入直之意,敢啓。傳曰,知道。
李義翊,以義禁府言啓曰,未結案而用逆律者,身已死而追施孥籍者,結案於次律,而請加極律者,一竝除之,而尙魯子侄及聖國諸子,卽其地安置,聖國母罪惡貫盈,今不可擧論,而其他諸緣坐罪人,竝放送事,擧條,啓下矣,尙魯子濟州牧旌義縣爲奴罪人致讓,羅州牧黑山島爲奴罪人致顯,珍島郡金甲島爲奴罪人致廣,庶子興陽縣蛇島爲奴罪人致默,侄巨濟府安置罪人致恭,靈岩郡楸子島安置罪人致良,南海縣安置罪人致勛,珍島郡安置罪人致訥,聖國子甲山府爲奴罪人景行,會寧府爲奴罪人景輝,長䰇縣爲奴罪人景煥,龍川府爲奴罪人景興等,仍前配所,竝爲安置,聖國母濟州牧爲婢罪人今連,依前罪目,濟州牧仍爲爲婢,而尙魯妻必喜,妾德辰·松月,子婦李女孝任,庶子婦美方,子之妾萬受,庶女美行,孫鍾烈·乭伊,庶孫石伊,孫女珠玉,庶孫女乙任,聖國妾松月女成愛·興艶,子婦楚愛·喜艶·莫珠,孫順徵·潤赫快·徵赫伊,叔弘道·繼哲等,竝卽放送事,分付各該道臣,尙魯·聖國·商輅等,籍産還給等事,令各該司擧行,何如?傳曰,允。
丙申九月初四日辰時,上御興政堂。親臨文臣製述入侍時,試官判府事李溵,禮曹判書鄭尙淳,同義禁趙㻐,對讀官副司直金文淳,副司直徐迥修,副司直金漢老,戶曹參議林得浩,都承旨洪國榮,左承旨李義翊,右承旨鄭民始,左副承旨李秉鼎,右副承旨金鍾秀,假注書柳孟養·徐龍輔,記注官金鳳顯,記事官卜台鎭,以次進伏訖。國榮曰,有追擧案之擧子六人,何以爲之乎?上曰,盡爲招入,可也。試官率擧子行四拜訖,命試官上殿,溵進前曰,日氣稍寒,聖體,若何?上曰,一樣。溵曰,王大妃殿氣候,何如?上曰,一樣。溵曰,惠慶宮氣候,何如?上曰,一樣。命迥修書表題,命得浩書論題,命義翊書傳敎曰,各有職掌,試所承旨外,不可干預於試事,事涉越俎,左副承旨李秉鼎遞差。秉鼎退出,國榮曰,古例則科次後呼禮畢,而近或有懸題後呼禮畢之例云,何以爲之乎?上曰,依古例科次後,呼禮畢,可也。懸題訖,上曰,試官及侍衛少退,科次時更爲入侍,承旨交替入侍。尙淳曰,自前弔祭勅出來時,迎勅儀註及下馬宴儀,見官禮儀,先爲下送于問禮官所到處,賜弔儀賜祭儀,待儐臣停當弔祭日,馳啓後下送矣,今亦依前例擧行,何如?上曰,依爲之。出擧條試官侍衛退出,上曰,擧子以職品敍次而坐,上曰,今春製述,便同令前,故賞罰不爲分明,今則更者推考,外者罷職,擧子以此知悉,着實觀光,上曰,遠接使及問禮官入侍。賤臣承命而出,與遠接使蔡濟恭,問禮官趙尙鎭進伏,上曰,遠接使何日當到義州,濟恭曰,發行之後,若路逢牌文,則當倍道進去,其遲速未可預料矣,上曰,兩國之間,其所操縱,專在於譯舌輩,各別嚴飭,其不用命者卿其從輕重自斷,俾無一毫貽羞焉,命書傳敎曰,大賓當前,凡事各別擧行,俾無一毫貽羞之意,旣已面諭,兩國之間,其所操縱,專在譯舌,任譯以下及小通事,不用命者,遠接使從輕重自斷,濟恭·尙鎭先退,上曰,白文呈劵者誰也?義翊曰,李昌漢云矣,上曰,李昌漢何爲白文呈劵?知入。昌漢曰,疝症猝發,故不能作矣,上曰,然則待病差,當更令製述,病差則能作之乎?昌漢曰,今旣入庭,當於今日,作之矣,命就坐更作,上曰,李昌漢以何文登科乎?昌漢曰,表矣,上曰,然則登科之表題誦之,昌漢不能誦,上曰,何不誦之,昌漢曰,其時不無賴力於同接,故到今年久之後,不能記誦矣,上曰,俄者呈劵出去者誰也?義翊曰,朴道翔矣,上曰,與朴道翔有所受授者誰也?義翊曰,金峙默矣,命書金峙默·朴道翔禁推傳敎,鍾秀進前曰,臣有區區意見,敢此仰達矣,李昌漢所奏,雖極矇然,而但此是年久之科,則猝難責其效矣,且古語有之曰,臣何足言,謬辱朝廷,昌漢固不足恤,而在聖朝寬大之政,合有容恕之道矣。國榮曰,右副承旨所奏之言,誠好矣,臣俄者欲以隔帳事仰請,而旣是殿下一初試才,故未敢仰奏矣,蓋事到迫隘處,則亦非好事,今此李昌漢事,似涉迫隘矣,今雖出送,在渠羞恥,顧當如何?上曰,命之退出,可也。國榮曰,金峙默·朴道翔事,親臨至嚴之地,私自受授,所失固大,而但有可恕之端,峙默則以論觀之,而道翔所授之草則表云,然則似可有容恕之道矣。命書傳敎曰,知申欲請隔帳之奏,可見勉予寬大之誠,李昌漢亦以事屬迫隘,旣命,白文呈劵,知申之奏,宜無異同,金峙默·朴道翔,旣示未安之意,禁推,更以推考捧傳旨事,分付。命試官及侍衛入侍,考文拆榜訖,引儀乎禮畢,命書傳敎曰,文臣製述時,論居首副司果吳大益,表居首禮曹正郞朴道翔,各貂皮笠耳掩一部,論之次前佐郞睦萬中,前都事朴長燮,各紙三卷·筆三枝·墨三笏賜給,其餘更外違格人及白文呈劵人,各依續典捧傳旨,試官侍衛先退,命進湯劑,上進御,命書傳敎曰,初八日武臣殿講,非當次月殿講,卽特敎設行者,而射才則前此五六朔,勢難肄習,故雖於向日兵判入侍時,以武臣堂下朔試射特停之意,有所下敎,而至於講書,不習射之時,自有餘暇,且與聽政時殿講體貌,大有異焉,賞罰皆依法典,當斷不饒貸,講員點下之數,亦不必拘於二十之元額,令兵判以此預爲分付堂下武臣,俾無犯科之弊,命退,承史以次退出。
丙申九月初四日初更五點,上御尊賢閣。坐直承旨入侍時,右副承旨金鍾秀,假注書徐龍輔,記注官金鳳顯,記事官卜台鎭,以次進伏訖。命書傳敎曰,數昨聞經筵官所奏,取見故相所撰故相臣李䎘謚狀,聽政時旣有下令,其令議謚,東壁有闕云,前望單子入之,待下批牌招爲之,命退,承史以次退出。
上在慶熙宮。停常參,只晝講。
昧爽,有霜氣。
金鍾秀啓曰,明日常參·經筵取稟。只晝講。
鄭民始,以都摠府言啓曰,今日,入直內三廳,武兼禁軍及殺手等技藝,中日廳習射,而武藝別監軍兵等,出去景福宮試放事,請出標信。傳曰,知道。
又以都摠府言啓曰,副摠管李昌運,以今日入直,武藝別監軍兵等試放事,景福宮晝仕出去之意,敢啓。傳曰,知道。
傳于李義翊曰,都承旨入侍。
又傳于曰,右承旨入侍。
又傳于曰,兵房承旨入侍。
以賓廳頉稟,傳于金鍾秀曰,次對明日爲之。
傳于李義翊曰,訓將入侍。
李義翊啓曰,左議政金尙喆,右議政鄭存謙,依下敎來待矣,傳于李義翊曰,入侍。
金鍾秀啓曰,訓鍊大將張志恒,依下敎來待矣,傳于金鍾秀曰,與坐直承旨入侍。
金鍾秀,以卽者奉常寺官員,都提調意來言,今此議謚,本寺正例爲與應敎合坐議謚,而本寺正有闕,無進參之員,本寺正郞爲口傳差出,以爲合坐議謚之地,何如?傳曰,允。
吏曹口傳政事,李秉模爲檢祥,李獻慶爲奉常正。
傳于李義翊曰,不能董察,在所難免,咸鏡監司趙重晦推考。
傳于洪國榮曰,副提調,持加減心腎湯入侍。
鄭民始,以備邊司言啓曰,各宮房免稅釐正節目,依筵中定奪,書入之意,敢啓。傳曰,知道。
編修官張顯慶書啓,臣敬奉聖批,馳往傳諭于左議政金尙喆處則以爲,臣於相職,豈有一味蹲據之望,而春夏以來,非臣子言私之時,雖欲陳懇,實無其暇,遲徊淟涊,以至于今,而若其釋負之願,殆如縛者之求解瘻者之思起,何嘗一日忘哉?況今論思公議之地,其所以論及調元之責者,其意雖似泛說,其言若着臣身,冒上箚本,義出自靖,蓋高之天,庶幾聽卑,一物之微,宜在曲遂,而及承批旨,不惟不允許,責之以箚辭之太過,諭之以深引之非時,又以下問之事,至有偕來之命,每念國事之泮渙,激恩敎,夤緣冒出之計,且臣本以孱質勞傷所祟,猝得寒疾於二昨公退之後,顫疼膈煩,肢節麻木,見方宛轉床第,尤無以束帶趨朝,竟不得承命,伏枕隕越,無所逃罪,惟願遄被譴何云矣,臣旣承偕來之命,姑爲仍留之意,敢啓。傳曰,知道。
事變假注書朴天行書啓,臣敬奉聖敎,馳往傳諭于北部陽德坊濟生洞契右議政鄭存謙所住處則以爲,臣昨陳短箚,冀被譴斥,及承批旨,不惟不賜處分,恩言溫諄,乃反諭之以問候之入參,臣以首頓地,且惶且感,臣職在保護,而慈殿愆和之候,尙欠差復,豈敢於此時,爲逡巡之計,而顧臣情勢,實無以包羞抗顔,昧然若不知義分之可畏者然,方此蹙伏,惟威命是俟,不意史官臨宣,至有入侍之敎,惶恐隕越,益無所措,臣之昨日所陳,不可以堂疏旣徹之後,全然未聞,屢登筵席,自犯於無憚之罪,故以草草數語,只訟其冥行冒進之罪,而區區私義,猶有所未暇及者,臣猥以千萬無所似之身,謬叨千萬不敢當之任,累則哲之明,玷維新之化,不待人言,自知甚明,日夕憂懼,不知所出,況今論思之地,公議旣發,則方在待勘之中,初無去就之可論,恩召之下,承膺無路,伏地俟罪,惶悚罔措云矣,臣旣承偕來之命,姑爲仍留之意,敢啓。傳曰,知道。
編修官張顯慶書啓,臣敬奉聖敎,傳諭于左議政金尙喆所住處則以爲,情勢惶蹙,今方待命於金吾門外云矣,臣旣承偕來之命,仍爲隨往之意,敢啓。傳曰,知道。
事變假注書朴天行書啓,臣敬奉聖敎,傳諭于右議政鄭存謙所住處則以爲,情勢惶蹙,今方待命於金吾門外云矣,臣旣承偕來之命,仍爲隨往之意,敢啓。傳曰,知道。
編修官張顯慶書啓,卽者左議政金尙喆,今方造朝之意,敢啓。傳曰,知道。
事變假注書朴天行書啓,卽者右議政鄭存謙,今方造朝之意,敢啓。傳曰,知道。
江華留守李瀰疏曰,伏以謁陵拜園,聖慕如新,臨殿頒敎,縟儀薦擧,悲歡之情,中外惟均,仍伏念臣,本以菲才,猥膺重寄,治不足以立法,威不足以戢姦,內帑偸竊之變,死囚逃躱之事,罔非臣平日紀律不嚴之致,雖幸罪人旋卽就捕,而臣旣忝在一府之首,凡有咎責,臣宜先之,而臣誠愚昧,只從論責守令之律文,循襲故常,論及經歷,而若臣不職之罪,嚴畏事體,未敢自引,殆若恕己而責人,奚但廉防之有壞,自知罪戾之難逭,伏奉緘辭,重推之命,有不勝萬萬惶愧,泥首席藁,恭竢重勘,聖度包荒,旋命安徐,罰止問備,官秩自如,臣於是且感且惶,益無所容措。噫,前後聖敎,不啻耳提而面命,今而後始覺其非,雖荷聖恩之寬貸,冞增臣心之兢蹙,顧何敢諉之已經薄勘,而不思所以自處之道,晏然冒據,重犯放倒之科也哉?玆敢冒萬死略控短章,仰瀆崇聽。伏乞聖明,俯賜鑑諒,亟命鐫削臣職名,仍降威罰,以昭法紀,以安微分,不勝幸甚。答曰,省疏具悉。卿其勿辭察任。
記注官金觀柱疏曰,伏以聖孝篤至,哀慕無窮,殿宮上冊,縟儀順成,陵園展禮,回鑾萬安,親臨大庭,渙宣綸敎,義理大明,宗社底安,億萬斯年之祝,敬拜手以獻,仍伏念臣以積年屛廢之蹤,荷聖上拂拭之恩,重入脩門,昵近耿光,榮已極矣,寵亦至矣,感銘肺腑,有淚被面,及其挾冊登筵,備員講讀,則天容溫粹,玉音洪亮,其所以發難顧問者,玲瓏穿穴,通透灑落,雖宏儒碩士,莫或及之,臣於是有以知殿下緝熙之工,是以度越百王,而吾東方億兆君師之責,殿下實兼有之矣,嗚呼,此正通經博學之士,得以盡其所能,竭其所有,以啓沃自任之時,而如臣才疎聞謏,瞢無知識者,不過循蹈句讀,掇拾訓詁,以備講筵之體而已,其何能推衍發明,敷陳羅列,以仰裨聖學之萬一哉?臣退自筵中,耿耿不寐,深竊自歎,其不學之害,乃至於此也。從今以往,只當謝免榮銜,歸伏田廬,定疊心身,肆力經傳,儻或賴天之靈,有以拔去鈍根,濯舊來新,博其見聞,長其文識,則庶爲異日藉手事君之資耳,不然而徒貪恩寵,遲徊不去,隨逐行隊,伈泄素餐,則豈不辱學士之名,而貽同僚之羞哉?伏乞聖明,察臣不肖,不足置於論思之任,亟許遞免,以遂微願,千萬之幸,抑臣愚昧,竊不自量,妄以當世之大本急務,有所檃括于中,況自頃日承批以來,寸衷愈激,不能自已,思欲一進蕘說,以自附於盡忠畢義之忱,而天陛崇高,筵體謹嚴,或恐拙訥之言,支離橫決,無足以感動天聽,惶恐囁嚅,以至多日,玆敢替入文字,以備乙覽,惟殿下澄省焉。嗚呼,殿下以不世出之資,有大有爲之志,粵自昨冬代聽以後,政令施措,所以大副臣民之望者,新而又新,非一非二,至於減罷宮結,歸之有司,除汰掖隷掌之喉院者,則此諸葛武侯宮府一體之規,而我孝廟之所嘗有意而未遂者也,今未有朝臣之贊助,如昔之先正者,而斷然行之,無少留難,直發於心,不泥於跡,卽此而究之,則所謂修齊治平,參贊化育之大本大源,實不外是矣,若其先朝時上章,登極日傳敎,義理光明,辭旨特達,而哀痛惻怛之意,又行乎其間,八方傳誦,莫不感泣,苟非合乎天理之正,而卽乎人心之安者,能如是乎?於是而又奮發英威,廊揮乾斷,恭行天討,大定國是,逆魁凶黨次第誅鋤,聖躬幾危而復安,宗國幾覆而復存者,固已不勝其惟忭,而殿下之氣象規模,磊落崇深,充豁宏大,直超乎三代之上,決非漢唐賢明之君,所可幾及也,然臣聞朱夫子告其君曰,不世之大功易立,而至微之本心難保,程子曰,一時意氣,能得幾時子,苟或自信其質,而不勉其德,徒務乎事而不求乎心,則善端之發,乍明而旋晦,勵精之治,有始而無終,此臣愚過計之憂,敢以體乾不息,一德不懈,仰勉於講席者也。蓋天下之事,莫不有本,本旣正則末之不治,非所憂也,孟子曰,人不足與適也,情不足與間也,惟大人,爲能格君心之非,夫人之枉可以適也,政之疪可以間也,然適之而枉復來,間之而疪又生,是將不勝其適與間矣,惟其人之枉政之疪,皆由於人君心術之非,而所謂非者,卽氣稟之偏,人欲之私也,凡此二者,膠擾於方寸之間,而不知所以治之,則其存乎內者,邪闇汚雜,無以保其虛也之體,其發於外者顚倒乖錯,無以遂其中正之用,然則人擧而枉之,政出而疪見者,乃其勢之必然也,誠能一日,變其氣稟之偏,祛其人欲之私,則將人人而無枉,政政而無疪,又何待乎適間也哉?然所謂氣稟之偏,人欲之私,亦非可而苟然而治之也,惟誠其意,正其心修其身然後,融化査滓,完全本體理事相須,本末一致,存之於內則淸明在躬,志氣如神,應之於外則泛應曲當,無少差謬,源潔則流淸,根固則枝茂,亦必然之理也,但此心之知,一有未盡,則天下之理,有所未明,或不免指鐵爲金,認賊子子,所謂誠正修之工,亦無以施其用矣,是以聖門之敎,必以格物致知爲先,而敬之一字,又爲學之終始,其說備載於大學之書,而節目之詳,修爲之方,可謂明且盡矣,嗚呼,格致誠正之說,蓋本於三代之立敎,始備於孔·孟之遺書,大明於洛·閩之發揮,此實聖學之指南,治國之要道,而時君世主,都廢不講,故至治無聞,亂亡相繼,只朱子一誦於延英之席,則始若喜聞,而卒不見用,每讀與魏元履書,不覺掩巷而長歎也。天眷我東,運値文明,列聖相承,崇奬斯文,眞儒輩出推明此說,自是閭卷之間,無一日不講此說,經筵之上,無一日不陳此說,此所謂治隆俗美,上轍三古,以啓我四百年昇平也。挽近以來,儒道不振,士氣消沮,寥寥此說,久矣無聞,嗚呼,千聖艱辛相傳之法,列朝勤苦扶接之脈,其將永絶而不可復續耶,此說不講,則天下之事,無一可爲,雖以殿下願治之說,旣不能提本以擊要,則亦終無以進聖德於巍蕩,躋斯民於雍熙,顧今國事之可憂者,難編以悉擧,而臣獨以此說之久不聞爲憂,敢將赤心,奉獻於吾君之前。噫,不聞之久,試聞之則新,忽有嗜好之心,油然而生矣,聖下繼自今,招致山林讀書之士,虛心遜志,講究論說,又於燕閒幽獨之中,精思深玩,心得躬行,則雖其爲說澹泊,初若無味,實則無味之味,勝於芻豢之悅口,如是而不緩不急,勿忘勿助,常使天淵飛躍之意,活潑於昭曠靜密之中,則於是乎知日益明,而事物之來,若黑白之易辨,意日益誠,而好惡之發,無毫髮之不實,心日益正,而澹虛之體,如鑑衡之空平,而天下之事,莫不悉聽殿下之所欲爲矣,此豈高遠難行之事哉?惟殿下勉哉勉哉,嗚呼,天下之大本,固在於講學,而當今之急務,莫先於用賢,孔子論爲政,以爲在於得人,朱子以收取人才,譬之大病之餘,焫其丹田氣海,蓋以天地之理,不可以獨運,聖帝明王之至治,不可以獨做也,故自古有有臣而無君,未有有君而無臣,王者興則有王者之佐覇者之佐,惟患不求人而不患無人,顧今環東土數千里,安知無王佐之才,爲殿下應時而生,以待殿下之旁求而後至者耶?然所謂求賢之道,亦不可以虛禮而致之也,必須人主光立大志,圖新厥政,卓然以聖賢自期,使中外臣庶,曉然知聖心之至誠無僞,然後側席而求之,寤寐而思之,其顯於世者,汲汲招延,列于庶位,其未顯於世者,又必作爲明詔,布告于公卿大夫及監司守令,廣詢博訪,巖搜海擧,不拘版築,不問營庫,惟務實心,推括擧無遺逸,以學業崇深,德行純備者爲全才,端方孝悌,有氣節廉恥者次之,才識通明,曉達治體者又次之,於是卽降召命,咸致京師,或試以講官之任,或試以言責之任,或試以吏才之任,如其全才也,則待以賓師,爰立作相,灌輸情意,與共天職,其次則隨其才之長短,而分授庶官,責其成效,又使之各擧所知,以備器使,則凡有曲藝偏能之士,自將拔第連茹,于于而來,如此則股肱良而百工熙,庶績凝而治道成,國勢措泰盤之安,生民享袵席之樂,夫然後殿下端拱九重,穆穆垂裳,不大聲色,不煩思慮,而無爲之化,不言之敎,流行洋溢於八域之中矣,豈不盛哉?雖然,用賢之道,貴乎知之審而任之專,知之審,在乎格致之功,任之專,在乎誠正之功,此典學之所以爲天下之大本,而不可闕者也,嗚呼,殿下之於學,其工夫之疎密,造詣之淺深,固非如臣愚魯,所可窺測,而殿下之毓德於春宮也,未聞有明師碩儒,爲之左右輔迪者,則臣愚死罪,竊以爲殿下典學之功,或未及乎義精仁熟,大而化之之域矣,特以聖質天縱,聰睿邁倫,故其發號施令,動皆合宜,固若有不待學而然者,然自古聖王之進德,未有不資於學,而先儒亦有學問功大,氣質用小之訓,則講學之工,其可一日而問斷哉?至於當今朝廷輔弼之臣,固皆世家名族之羽翼王室者,然可惜其爲一番凶熖所壞矣,擧溺於勢利之場,或昧於名義之重,以至失其本心者,踵相尋也,近日以來,亦有稍變頭面,競向新化者,殿下若洗濯而振作之,淬礪而薰沐之,則猶足以粗備百執事之例,然若其畀鹽梅之任,寄股肱之托,輿衛宗社,奠安生民,以贊我殿下明天理正人心之化者,竊恐無其人矣,則求賢之擧,尤可不汲汲而圖之哉?嗚呼,以殿下不世出之資,而未加講學之功,以就其純粹中正之德,以殿下大有爲之志,而未得王佐之臣,以做其笙鏞黼黻之治,則是不但爲東土含生之不幸,抑亦爲千古仁人志士之至恨,而不能忘者也,然而聽政嗣服以來六七月之間,未聞有以此說進者,蓋以新遭大喪,上下哀遑,固有所不暇及,然喪事葬禮,大本急務,自是竝行而不悖者,況事須預講,謨貴素定,不宜若是之泄泄而沓沓也,惟殿下,深留聖意毋忽,則國家幸甚,臣旣以大本急務,仰勉於殿下,而事在目下,則亦不敢不附陳焉,臣伏見日昨所下備忘,有曰,奉朝賀擧兵犯闕乎,暗室謀逆乎?萬古天下,寧以國王外祖,輕加死罪乎?噫,殿下於此,不免乎一言之差也,夫所謂擧兵犯闕者,乃是顯然易知之逆也,鳳漢之操切藥院,阻搪蔘劑者,豈非顯然易知之逆乎?變亂義理,恐動儲君者,亦豈非顯然易知之逆乎?其所謂戊申之徒,推戴之事云者,卽是擧兵犯闕之說也,何必鳴鼓耀甲,直犯宮城然後,始可謂之逆哉?自古擧兵犯闕者,亦未嘗面前脅持,若是之甚,則鳳漢之爲逆,比擧兵犯闕,又不趐百倍矣,況近日凶謀益急,戀怪百出,若出不已,則眞箇擧兵犯闕,亦豈是意外之事乎?至於暗室謀逆,於渠無非着題,噫,麟漢·厚謙之沮遏代理,危逼聖躬者,明是鳳漢之傳授,則是乃暗室之謀也,恒烈·相簡之奏大北之說,議己巳之事者,莫非鳳漢之指揮,則是亦暗室之謀也,乃若德·和輩,凶悖之論,實本於鳳漢之首倡,則是非特謀於暗室,而今番應元之疏,和應情跡,狼藉難掩,則其出於暗室之謀,尤章章然明矣,夫國王外祖,有雜犯死罪,則固可以入議論,若其罪關惡逆,則是乃國王之讎賊也,豈可以外祖之名,而不加之誅乎?且國王外祖,與國王至親,孰親孰重,而周公誅管叔,戴記亦有三宥無及之說,至親尙如此,況外祖乎?昔高麗仁宗,不誅李資謙,此似爲今日之證,然兪棨註說,猶以其得保首領,爲馴致禍亂之本,則是可戒而不當法者也,殿下博通經史,淹貫今古,此箇義理,已瞭然於聖衷,而猶爲此萬萬非常之敎,以塞言者之口者,豈不有欠於大哉之王言乎?嗚呼,以殿下出天之孝,凡所以承順以惠慶宮者,宜無所不至,此亦私情之所必然,而彼齊聲請討强聒不已者,固若可悶,然顧其所本,則乃義理之至公而不可已者也,殿下若欲貸鳳漢之死,則只當敷示心腹,以言其私情之不忍者,而至於言者之言,則優容奬許,不加摧折,可也。今則直以一己之私情,欲易至公之義理,非但易之而已,又從以强爲之說,有若義理之固然者然,此豈今日臣民之所望於殿下者哉?噫,鳳漢之勢,掀天動地,鉗制一世,士氣灰死,以言爲戒者久矣,若非殿下之聖明,有以導率之,則孰敢犯鳳漢一毛哉?今言者之只知國王,而不知國王之外祖,欲誅國王之外祖,以安國王之社稷者,勿論殿下之從,卽其時象之淸明,已非曩日之比,豈非可喜可幸之甚者乎?若反乎此,而只知國王之外祖,而不知國王,欲危國王之社稷,以全國王之外祖,則殿下其將以爲何如時也,殿下若念及於此,則必不待臣言之畢,而欣然開悟矣。伏乞聖明,亟命還收備忘,以增士氣,此後辭敎之間,必加審愼,無復如前,不勝幸甚。答曰,省疏具悉。上款勉戒,言甚切寶,當留意,爾其勿辭察職。
丙申九月初五日卯時,上御尊賢閣。右承旨入侍時,右承旨鄭民始,假注書徐龍輔,記注官金鳳顯,記事官卜台鎭,以次進伏訖。命中官持入留中上疏,命民始讀金觀柱疏,又讀李瀰疏,賜批,命退,承史以次退出。
丙申九月初五日午時,上詣孝明殿。行晝茶禮入侍時,左承旨李義翊,右承旨鄭民始,右副承旨金鍾秀,假注書柳孟養,記注官金鳳顯,記事官卜台鎭,以次侍立訖。上具衰服,步出資政門,詣孝明殿東月臺板位上俯伏哭,在位者皆哭,上四拜訖,詣盥洗位,義翊承水,鍾秀沃水,鍾秀進巾,民始受巾,盥洗訖,上詣尊所,鍾秀受酒,義翊斟酒,上詣香案前跪,義翊奉香,鍾秀奉爐,上三上香,民始進盞,鍾秀受盞,上降復位俯伏哭,在位者皆哭,上四拜訖,還齋殿,上曰,贊儀推考。出榻敎命退去,諸臣遂退出。
丙申九月初五日午時,上御興政堂。晝講入侍時,知事鄭尙淳,特進官趙㻐,侍讀官尹弘烈,檢討官尹行修,參贊官李義翊,宗臣安川君烓,武臣李彦忠,假注書徐龍輔,記注官金鳳顯,記事官卜台鎭,以次進伏訖。上先讀春秋,自冬十有二月蔡伯來,至其見恩數之有厚薄歟,弘烈讀,自二年春公會戎于潛,至義自見矣,上復讀,自二年春公會戎于潛,至義自見矣,弘烈曰,春秋之時,世道汲汲,不知有君臣上下·蠻貊華夏之別,夫子作此,以明天道之各安其分,自天生民,君子之有小人,猶華夏之有夷狄,故夫子擧夷狄之號以外之,所以明外小人內君子之義也,惟殿下留意於是焉,上曰,所陳好矣,可不體念?行修曰,上番外小人內君子之言果好,夫子不得其位,故只書外夷狄內華夏之義,所謂載之空言者也,若人君旣得其位,則外小人內君子,第一爲王道之大者矣,惟殿下深留聖聰焉,上曰,上下番所陳皆切實,可不體念,尙淳曰,春秋之一篇宗旨,乃尊王室攘夷狄,是時隱公之初年,不能尊周,先事會戎,此正程子所謂蠻夷猾夏之漸者也,上下番外夷狄內華夏,外小人內君子之言甚好,殿下深留聖聰焉。上曰,當體念矣。㻐曰,春秋一部,乃是尊王室攘夷狄之大義也,今殿下卽阼初年,進講此書,不但留意於字句間義理,亦爲留意於尊王室攘夷狄之一篇宗旨,以爲體念孝宗大王之遺意焉。上曰,特進官所奏果好,今予之進講此書,亦不無微意之屬寓也。義翊曰,上下番及諸經筵,皆已陳達,臣則別無他所見,而惟願殿下,留意於尊王道攘夷狄之大義焉。上曰,當體念矣,宗臣武臣,亦皆陳之,烓·彦忠曰,臣等別無所見矣,經筵先退,命書傳敎曰,昨夜入侍之命,不但意在敦勉,以其莫重儀禮,有商確者,民事亦有時急下詢者故也,卿等一向邁邁,至於胥命於金吾云,此何擧也?顧今國事泮渙,艱憂溢目,此豈輔相引入之時乎?以常理推之,堂疏所論,似是泛說,理外之理,予不知也,卿等胡不念大體,至於此甚乎?卿等豈欲以時俗之宰相爲嫌乎?然則設欲許副卿等,代卿等者,更於何處,將別人來,置之相位,卿等安心勿待命,卽爲入侍,使朝象靖而朝廷尊焉事,偕來史官,傳諭于左右相,命召亦爲傳授,與之偕入,命退,承史以次退出。
丙申九月初五日午時,上御尊賢閣。藥房副提調,持湯劑入侍時,副提調洪國榮,假注書柳孟養,記注官金鳳顯,記事官卜台鎭,醫官慶絢,以次進伏訖。絢奉湯劑進前,上進御,命退去,諸臣以次出。
丙申九月初五日未時,上御尊賢閣。兵房承旨入侍時,右承旨鄭民始,假注書柳孟養,記注官金鳳顯,記事官卜台鎭,以次進伏訖。命民始書傳敎曰,詰戎之政,何等重大,則觀此全羅右水使李鼎炳習操啓本,各鎭船楫,皆無執頉,軍器只以些少執頉別錄,豈以擧皆修葺而然乎?其所修葺之勤慢,到任屬耳,固不可深責,而目擊之物,不以實報,事極未安,該水使爲先越俸一等,慶尙左水使白東毅啓本亦然,一體捧傳旨,至於湖右,則邊將虞候,無一人試射得中者,更觀來頭,復如今番,則將旣懶矣,卒何勤焉?該邑武倅,各鎭邊將,當施不自董率之罰,另加着意事,預令知悉,慶尙左水營,則各邑鎭守令邊將,雖有蔭倅,亦皆應射,至於全羅右水營,則雖有武倅,皆不應射,或是本營謬例而然乎?自該曹査問,統制使處,狀聞事,分付。又命書傳敎曰,各道監兵營狀聞啓聞之道各異例,固非書同文之意,而至於習操狀聞,所係非細,則其所修啓,亦皆不同,至以今番水操啓本觀之,設置統帥者,卽統嶺·湖之士也,則獨乎文簿,不能齊其不齊乎?此後俾無差殊之弊事,下諭統制使李邦綏,命退去,諸臣以次出。
丙申九月初五日申時,上御興政堂。左右相入侍時,左議政金尙喆,右議政鄭存謙,右副承旨金鍾秀,假注書徐龍輔,記注官金鳳顯,記事官卜台鎭,以次進伏訖。尙喆曰,日氣頗寒,聖體,若何?上曰,一樣。尙喆曰,王大妃殿氣候,何如?上曰,一樣。尙喆曰,惠慶宮氣候,何如?上曰,近以宿患,元氣漸敗,悶事。尙喆曰,臣等,情地危蹙,走伏金吾,恭俟鈇鉞之至,不惟不賜之譴罰,敦喩荐下,臣等處義,何可抗顔入闕,而恩喩之下,不敢違逋,冒沒入來,而國體損矣,廉防壞矣,惟願亟命斥退焉。上曰,何其過也?信如卿等之言,設欲許副卿等,卿等若遞,則代卿等者,將於何處,更得別人來乎?況堂疏所論,只是泛說,則卿等所引,尤無義矣。尙喆曰,如臣不似,粵自先朝,濫蒙恩敷,猥忝相位,尙無毫末裨益於國家,只欲筯力奔走,以爲圖報其萬分之一,而犬馬之齒,今已六十有餘矣,精神筯力,日益消耗,無以自强筯力圖報,亦不可得,日夜凜然,自分顚沛,乃者堂疏斯出,其所論列,果是切實,如臣慵愚,豈或一分近似於始初輔弼之任乎?惟聖上,小無持難,亟命斥退焉。存謙曰,臣則向日筵中,已爲奏達,而如臣不肖,豈可近似於淸朝輔弼之任乎?自分才能,實無堪當之望,惟願聖上,進善而退不肖焉。巖穴之下,豈無王佐之才,惟望亟命退斥焉,上曰,過矣,俄者已喩,何復如是乎?君臣上下,擧措得宜,惟當誠心做治,卿等擔當國事,期于予治焉,命退,諸臣以次退出。
丙申九月初五日酉時,上御尊賢閣。藥房副提調,持湯劑入侍時,副提調洪國榮,假注書柳孟養,記注官金鳳顯,記事官卜台鎭,醫官慶絢,以次進伏訖。絢奉湯劑進前,上進御,上曰,舍人望,口傳擬入。出傳敎命退去,諸臣以次出。
丙申九月初五日戌時,上御尊賢閣。坐直承旨訓將同爲入侍時,左承旨李義翊,訓鍊大將張志恒,假注書徐龍輔,記注官金鳳顯,記事官卜台鎭,以次進伏訖。上曰,武科規矩,有所磨鍊者矣,卿其觀之,何以則防其姦而擇其才乎?志恒曰,擇才之道,莫如六兩矣,命書傳敎曰,以御寶僞造罪人金奉鎭推案觀之,奉鎭雖甚無狀,元無可以憑藉之事,則豈有僞造宮房圖署之事乎?宮房之害公病民,固非一端,而至於捧債事,又非本宮房有所損益者,則受人囑托,侵虐小民,無狀之中,尤極無狀,事之無謂,莫此爲甚,此後各宮房及年淺宗親·駙馬,更以此等事,有擾民之事,自有法司,卽當執法糾覈,而朝家亦當隨聞嚴處,先令知悉,俾勿犯禁。志恒先退,又命書傳敎曰,判堂方在試所,刑曹有處決事,判書李溎,今姑改差,令該曹擇差,又命書傳敎曰,政事明日爲之,又命書傳敎曰,明日晝講正時,以巳初三刻進定,兼行次對事,分付。命退,承史以次退出。
上在慶熙宮。停常參,只晝講。
昧爽下霜。
金鍾秀啓曰,明日國忌齋戒,再明日國忌正日,此日視事頉稟。傳曰,知道。
鄭民始啓曰,大臣·備局堂上,依下敎來待矣。
傳于李義翊曰,都承旨入侍。
又傳于曰,魂殿進止長番朴宜民,越俸一等。
有政。吏批,判書李重祜進,參判徐浩修受由在外,參議未差,左副承旨金鍾秀進,以尹弘烈爲承旨,洪樂性爲刑曹判書,李秉鼎爲大司成,李爲同義禁,李得老爲敦寧判官,尹翼商爲假引儀,金樂洙爲鏡城判官,黃景源爲知春秋,申光儀爲假監役,黃檃爲引儀,宋文載爲左尹,金成勵爲崇靈殿參奉,金尙离爲智陵別檢,李福源爲漢城判尹,鄭宇淳爲奉常正。
兵批,兼判書具善復次對進,參判鄭昌聖試官進,參議宋載經試官進,參知徐有防入直進,左副承旨金鍾秀進,副護軍任濟遠,副司直李溎·李秉鼎,副司果韓後翼。
吏曹口傳政事,以鄭弘淳爲延接都監提調,洪樂性爲館伴,郞廳八申應顯·趙鼎耇·朴道翔·李琜·丁載遠·沈定鎭·金奎祥·尹達東,公事郞廳邊聖和。
傳于金鍾秀曰,次對承旨入侍。
傳于洪國榮曰,副提調持加減心腎湯入侍。
傳于鄭民始曰,都承旨入侍。
又傳于曰,坐直承旨與試官入侍。
又傳于曰,再明日武臣殿講時,堂下別軍職,一體應講事,分付。
又傳于曰,中官吳喜錫禁推。
金鍾秀,以弘文館言啓曰,本館上番應敎尹弘烈,以今日奉常寺合謚事,晝仕出去之意,敢啓。傳曰,知道。
鄭民始,以兵曹言啓曰,卽伏見慶尙左水使白東毅,全羅右水使李鼎炳,水操後試射放啓本,則管下各邑鎭中,試射放居末邑鎭段,只以監色,從輕重決棍云,而該邑鎭,常時不能鍊習,致有此試藝,居末各邑鎭軍器舟什,雖有些少執頉,其所破傷,不過一時修改之物,則莫重習操,如是執頉以啓,其在戎政,誠甚疎虞,當該居末邑鎭與軍器執頉守令邊將,推考警責,何如?傳曰,允。
又以兵曹言啓曰,在前勅使時,館所立待馬,例以三南驛馬,輪回待令矣,今番勅使時,慶尙道驛馬六匹,今九月二十日,京中逢點之意,本道監司處,分付,何如?傳曰,允。
又以刑曹言啓曰,保放罪人鄭鳳章等,從輕重處決事,親承聖敎矣,取考各人等前後招辭,則鄭鳳章窺見圍內之狀,極爲無嚴,而此與科場用情有異,雖無當施之律,不可尋常處之,沈大福則渠以禁亂羅將,被捉人鄭鳳章,私自放送,殊無嚴科場之意,竝刑推一次放送,四館所書吏李亨老,雖無交通擧子之跡,與擧子私自酬酢之狀,亦涉無嚴,而旣施刑訊,決杖八十放送,內工房書員全時明·李尙濂,臺鑑書吏金光澤·廉孝遴,禁亂所書吏李德裕等,雖無情跡之可疑,其在嚴科場杜後弊之道,不可全然放釋,竝決杖六十放送,衛軍崔德還·李乫唐·薛古高里等,雖無可疑之狀,其在懲後之道,不可無飭,竝決笞三十放送,羅將金秀鎭·崔國柱等,元無可罪之端,分揀放送之意,敢啓。
李義翊,以義禁府言啓曰,韓翼謩·金相福,中道付處事,承傳,啓下矣,韓翼謩黃海道豊川府中道付處,金相福江原道平海郡中道付處,而以承傳內辭意,具罪目,依例發遣府都事,押送于各其配所,何如?傳曰,允。
丙申九月初六日巳時,上御興政堂。晝講次對同爲入侍時,特進官金漢耆,同知事李宜哲,參贊官金鍾秀,侍讀官尹弘烈,檢討官尹行修,宗臣廣陵君烻,武臣李邦鵬,假注書徐龍輔,記注官金鳳顯,記事官卜台鎭,左議政金尙喆,右議政鄭存謙,兼兵曹判書具善復,行戶曹判書鄭弘淳,行司直洪樂性,行吏曹判書李重祜,右參贊尹東暹,禮曹判書鄭尙淳,戶曹參判張志恒,行副護軍李柱國,行副護軍李漢膺,行副司直金魯鎭,大司諫朴師海,右承旨鄭民始,事變假注書宋俊載,以次進伏訖。上先讀春秋,自二年春公會戎于潛,至義自見矣。弘烈讀,自秋八月庚辰,至大昏之禮嚴矣。上復讀,自秋八月庚辰,至大昏之禮嚴矣。弘烈曰,親迎者,禮之大節,紀烈繻來迎女,此失禮之大者也,古語曰,造端乎夫婦,紀烈繻失禮於婚禮之初,而何能造端乎?故夫子書之,以明其失禮,所以重造端乎夫婦之義也,惟殿下留意於是焉。行修曰,公及戎盟于唐,上世無盟,至是隱公,與戎相盟,此隱公之失也,故夫子書之,以明不可與戎相盟之義,惟殿下留意於是焉。宜哲曰,盟會事,先儒或以爲盟會不可無,上番造端乎夫婦之言甚好,惟殿下深加留意。漢耆曰,上番及同知事,皆以造端乎夫婦之言仰陳,此言甚好,伏願深留聖聰焉。鍾秀曰,上番造端乎夫婦之言,果是極好底言,詩云刑于寡妻,至于兄弟,以御于家邦,孟子曰,推恩足以保四海,此皆爲千萬世人君之良範,惟殿下深留聖聰焉。上曰,諸臣所奏,皆是切實,可不體念焉?宗臣武臣,如有所見,亦皆陳之。烶曰,臣無所見矣。邦鵬曰,臣亦無所見矣。鍾秀曰,晝講正時已入之後,宗臣不卽入來,以致單子之追入,事甚未安,當該宗臣,從重推考,何如?上曰,依爲之。出擧條經筵先退,尙喆曰,夜間聖體,若何?上曰,一樣。尙喆曰,王大妃殿氣候,何如?上曰,一樣。尙喆曰,惠慶宮氣候,何如?上曰,一樣。尙喆曰,日前因經筵之不備,至停法講,其在國體,誠極未安,諸經筵其若推諉不參,則事當一竝論罪,而今聞其日事勢,有應參經筵,未及趁時刻而致此云,爲先從重推考,此後各別申飭,何如?上曰,依爲之。出擧條存謙曰,方當逐日開講之時,經筵不可不濟濟備員,同經筵權噵,有通朝所共知之實云,今姑改差何如上曰,依爲之。出擧條上曰,見今朝廷之上,徒事請討,不務實地治化,正是今日之悶事,韓·金兩相事,欲爲處分,使之停啓,以爲鎭安朝廷之計矣。命書傳敎曰,近日三司合啓中,兩相事,業欲下敎而未果,蓋韓翼謩,以其時首相,當國勢岌嶪之時,袖手傍觀,已極寒心,且稱病而去,無或學留正之事而然,比諸古大臣,寧不愧哉?雖然,專出於畏麟漢氣焰之熏灼,其心豈有他也,而論以國體,則不可無處分,韓翼謩中道付處,領府事金相福,自來洪家之人,人孰不知,而究厥本末,予則曰,不足深誅,程夫子二字之訓,可謂準備語,而猶以盤水之義,不欲索言,領府事金相福,亦令中道付處,上曰,今此處分,專爲鎭安朝廷之計,此後臺臣,若有更請加罪,則甚非處分之本意也。尙喆曰,此平安監司徐命膺狀啓也,以爲本道稅米之自京司請得作錢,實爲勢力者籠利之淵藪,自今元定價三兩,直納該司,其外餘利,盡付道內各邑大同庫事,請令廟堂稟處矣。道臣所論,旣曰無見,而若値歉歲,以此一石三兩之價,發賣於窮民,則損上益下,不害爲寧失於民,而以其餘利,欲付各邑,則雖曰民庫,其爲生弊於日後,恐無異於京各司之取剩,無寧仍舊置之矣。上曰,右相之意,何如?存謙曰,餘利若付各邑,則日後之弊,無異於京司之取剩云者,左相之言是矣。上曰,戶判之意,何如?弘淳曰,大同庫本是民力所出,而歉散取贏,反爲民弊,大體旣失其當,小補何能有益?臣則常以爲不可無變通之政矣。上曰,依爲之。尙喆曰,此南兵使金相玉狀啓也,以爲北靑等三邑之界,有天坪爲名地,東西廣袤,殆近百里,流民聚居,今爲百餘戶,至有設倉糶糴之擧,而新出捷路,三·甲之人,皆由是往來,宜設一邊將,鎭守要路,報警邊情,庶有恃於緩急,請令廟堂,稟旨分付矣。帥臣所論,爲關防有此設鎭之請,豈曰無見,而若欲新設,則事近更張,若以他邊將移設,則亦涉重難,俄與諸將臣相議,亦無必設之論,今姑置之,何如?上曰,將臣之意,何如?善復曰,臣雖不得見北關,嶺隘之捷路,實爲可悶,帥臣之盛論其利害,不無意見,臣意則新創雖難,近地邊鎭中,有防守不緊處,則移設似好矣。志恒曰,嶺隘間路,固當防守,而設鎭不但爲弊多端,且與邊境有異,此路不過自咸興抵甲山,則無異於北靑之抵甲山,彼路旣不設鎭,則不必於此設置,然往來行人,不可不依法糾檢,聞其處有倉云,自南兵營,定送一裨,依行營例,留在糶糴,兼使糾察行人似好矣。尙喆曰,旣難設鎭,則訓將定送幕裨之論,猶勝於全無主管之時,而此在咸興不遠之地云,使道臣商量狀聞後,擧行之意,分付,何如?上曰,依爲之。尙喆曰,頃因海西御史任希雨所達,延·白兩邑畓結中,舊浦落及舊陳處,令道臣査頉之意,有所行會矣。卽見該道臣李性源狀啓,則査之又査,十分精招,延安爲二百六十四結十七負五束,白川爲一百六十四結二十八負一束云矣。旣因御史之歸奏,有此道臣之狀請,則事係民隱,不可防塞,摠計結數,亦不甚夥然,而一許永頉,將爲空棄,特令降續,以爲隨起隨稅之地者,其在民國,俱無所妨,以此分付,何如?上曰,右相之意,何如?存謙曰,臣亦無異見矣。上曰,戶判之意,何如?弘淳曰,永頉旣難遽許,則令降續爲宜矣。上曰,依爲之。尙喆曰,今年秋事,東北最爲失稔,雖以兩道臣狀聞見之,民事誠可悶矣。明春接濟之道,種糧之資,專在捧糴之精實,爲守牧之官者,其豈泛忽,而分付道臣,益加嚴飭列邑,俾有來頭實效,何如?上曰,依爲之。以上出擧條上曰,延接都監堂郞,不可不早爲差出矣。尙喆曰,然矣。命書傳敎曰,在外奉常正改差,今日政,以在京無故人擬入,上曰,奉常正使之卽爲謝恩,延接都監堂郞,卽爲差出。出榻敎尙喆曰,延接都監堂上,方有差出之命矣。聞京兆亦多檢飭擧行事云,而判尹蔡濟恭,奉命在外,今姑許遞,何如?上曰,依爲之。今日政差出,可也。尙喆曰,安原君烠,身死於其兄安恩君配所,而方在削職中,故無千里返柩之道,今方草殯云,聞甚慘然,故敢達矣。上曰,給牒,可也。以上出擧條尙喆曰,李奎緯事,雖有濫刑之失,若因此而重罪官長,則後日之弊,有不可勝言矣。上曰,其時道臣之査啓,甚爲緊切,在朝家之道,只從道臣所論之外,無他道矣。善復曰,今此武科重試初試規矩,講書落點,而只有除吳子之敎,無自願一書之下敎,自下有難擧行,依前從自願一書乎?不可不稟定,故惶恐敢達。上曰,依爲之。出擧條弘淳曰,本曹經用,雖在常年,每患不足,今年則自當別論,目下需用實有罔措之慮,在前如此之時,必自廟堂,有別般區劃之例,下詢大臣處之,何如?上曰,大臣之意,何如?尙喆曰,今年地部事勢,不可不念,關西稅小米二萬石,別餉木一百同,錢一萬兩,劃給,何如?上曰,依爲之。出擧條漢耆曰,樂器中苼簧,自前使行便貿來矣。今番冬至使行便,依前隨送稍知音律者,貿來,何如?上曰,依爲之。出擧條師海所啓,南海縣圍籬安置罪人具庠,本以凶譎之性,兼有悖戾之行,陰結凶類,綢繆祕謀,出沒閃倏,如鬼如蜮,而今其凶肚眞贜,綻露於凶賊載興文書中,所捉書札,指意叵測,情節難掩,則今此酌處之命,雖出於好生之德,三尺至嚴,決難容貸,請南海縣圍籬安置罪人具庠,更令王府,嚴鞫得情,快正王法。上曰,不允。又所啓,大靜縣爲奴罪人金壽賢以幺麽宦寺,交結士夫,終爲凶賊之根抵,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋,請大靜縣爲奴罪人金壽賢,更令王府,拿鞫嚴問,依律處斷。上曰,不允。又所啓,旌義縣荐棘罪人尹泰淵,本以凶猾之性,素畜跋扈之志,交結厚賊麟漢,作爲腹心爪牙,身帶將兵之任,晝夜出沒於厚賊麟漢之家,蹤跡陰祕,爲世指目,以今若淵,敢售護逆之計觀之,其於平日,稔受泰淵之慫惥,故陰護麟漢,卽曲爲泰淵之地,當此厚賊麟漢置法之日,其陰謀綢繆之狀,尤不可不究覈,施以當律,請旌義縣荐棘罪人尹泰淵,亟令王府,拿鞫嚴問得情,快正王法。上曰,不允。又所啓,爲奴罪人河翼龍·金重得等,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間,請爲奴罪人河翼龍·金重得,亟命王府,拿鞫得情,快正王法。上曰,不允。又所啓,今番應元父子之凶疏逆節,實是亘萬古所無之極賊,而原其根本,則卽權正忱之日記也,雖未知所記如何,而其弟正欽,狼藉傳播於其兄身故之後,致有此叵測不道之疏,況其酬酢和應之說,旣發於道顯之招,其在鞫體,不可不嚴覈得情,請權正欽,亟令王府,拿鞫嚴問。上曰,不允。以上出擧條命退,諸臣以次退出。
丙申九月初六日未時,上御尊賢閣。次對承旨入侍時,右承旨鄭民始,假注書徐龍輔,記注官金鳳顯,記事官卜台鎭,以次進伏訖。上曰,二所試官入侍。賤臣承命而出,與二所試官徐命善·吳載純·鄭晩淳·蔡弘履·鄭元始·李秉模·朴在源,掌令具修溫,副修撰尹行修,獻納李坪進伏,上曰,一所則科場之紛拿特甚,二所則場內肅然云,予甚嘉卿等。命善曰,此豈臣等嚴禁而然,專由於聖上敎化洽然之致,儒生輩,得聞勅敎之連下,自然不致紛拿矣。命秉模讀試劵,上曰,論表策壯元之文,皆好矣。命善曰,今榜之人,皆是素有文名之人矣,秉模讀試劵訖,命諸試官先退,修溫·坪·行修所啓,和緩與厚謙,前後聲討,已盡其窮凶極惡之罪,凡在血氣之倫者,莫不切齒痛心,而其內外相應,排布經營,潛售凶圖,危逼聖躬者,莫非和緩之爲窩主,而厚謙雖命置法,和緩爵號自如,尙逭王章,輿情憤鬱,久而益激,請和緩爲先削去其號,依律處斷。上曰,不允。又所啓,昨冬國家安危之機,至今追思,尙覺懍然,苟有體國大臣,則雖非上敎,固當直請聽政,而伊時首相韓翼謩,徒畏麟賊之氣熖,罔念國勢之岌嶪,不體上敎,徒事縫,使宗國大計,幾至難言之境,論其罪負,不可付處薄勘而止,請豊川府付處罪人韓翼謩遠竄。上曰,俄者處分,不但意在本事之決處,亟停勿煩。又所啓,付處罪人金相福,以天生妖邪之性,具萬古宵小之行,斷其平生,直一鳳漢之影子也,蝨附狐媚之態,人不忍正視,趨勢射利之跡,世自有公案,鳳漢之勢掀天,而相福爲其狎客死士,鳳漢之眼無君,而相福爲其腹心爪牙,指忠爲逆,指逆爲忠,嫉視士類,如復私讐,直與麟·謙·恒·簡輩,腸肚相連,打成一團,其居相職也,荐剡取捨,先承鳳漢之風旨,又聽麟·謙之指揮,使賊勢䲭張,凶謀益肆者,皆相福之所贊助,而昨冬徐命善疏出之後,宋瑩中深文之說,稱以所見無異同,麟漢不必知之說,謂以語脈不如此,至於命讀睿章之時,敢請中間傳說之査問,至下中官拿鞫之聖敎,雖其成命還寢,而相福之包藏禍心,昭然難掩,若翔雲之換父易祖,乃人倫之大變,而相福實自主張,滅絶天常,萬戮難逭,而畢竟雲賊之妖惡,亦出於相福之釀成,以雲招中疏草一本,送于領府事云云觀之,其爛漫和應,灼然可知,逆雲旣已伏法,而相福獨爲晏然者,揆以王章,寧有是理?今以筵話傳說,論相福之罪者,眞是緦功之察耳,且麟·謙·雲諸賊,亘古所無之惡逆,而拘於平法之新令,孥戮之典,不得快施,輿情之憤鬱,去而愈激,相福本以洪家之人,與此三賊,凶謀祕計,無不參涉,而到今罪名,只於付處薄勘而止,則豈可曰國有法乎?請平海郡付處罪人金相福,爲先遠竄。上曰,甚非處分之本意,又何起閙?亟停勿煩。以上出擧條修溫·坪所啓,尹養厚之於厚賊,締結綢繆之狀,固已狼藉難掩,而到今彰著之罪犯,尤有所萬萬驚憤者,其窮凶情節之究覈處斷,不容少緩,請巨濟府荐棘罪人尹養厚,亟令王府,拿鞫嚴問,快正王法。上曰,不允。又所啓,今番獄事,商輅·善海之書札中凶言悖說,實是亘古所無之逆節,而趾海·纘海之爛漫同情,渠旣自服,則今此酌處之命,實爲失刑之大者,請穩城府定配罪人趾海,濟州牧定配罪人纘海,更令王府,拿鞫嚴問,快施當律。上曰,不允。又所啓,敬彬·成運之與若淵·相簡,爛漫綢繆之狀,旣已畢露於諸賊招辭中,而抵賴不服,未施當律,揆以王法,失之太寬,請薪智島定配罪人敬彬,熊川縣定配罪人成運,亟令王府,更爲拿鞫得情。上曰,不允。又所啓,尹象厚之宗廈復出之說,旣已面質見屈,則難免自做之歸,況渠以養厚之兄,同惡相濟,則以此以彼,決不可放歸而止,請還寢尹象厚放歸田里之命,仍施絶島定配之典。上曰,不允。又所啓,洪樂任所處之地,顧如何,而交結凶徒,敢以溫室樹等語,爛漫酬酢於逆雲,綢繆往來於賊謙,名出凶招,非止一再,其在獄體,決不可不嚴覈得情,請洪樂任亟命王府,拿鞫嚴問。上曰,亟停勿煩。又所啓,妖宦壽賢之締結一種嗜利之凶徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止,請大靜縣爲奴罪人金壽賢,依律處斷。上曰,不允。以上出擧條修溫所啓,洪述海所犯貪贜之外,其在京之時,趾海·纘海·相簡,綢繆密謀之情跡,必無不知之理,請鏡城府定配罪人洪述海,拿鞫嚴問得情。上曰,不允。又所啓,洪龍漢以麟漢之弟,謟事厚謙,至於約婚,則其聲勢之相援,情跡之相關,推此可知,當此鋤治黨與之時,不可置之於輦轂之下,請副司直洪龍漢,遠地定配。上曰,不允。又所啓,國朝用人,惟在科目,而其試取之不公,莫有甚於乙未五月庭試,榜眼一出,國言暄藉,物情之駭惋,久而未已,其在嚴科場重選擧之道,不可以時月之稍久,置而不論,請罷乙未五月庭試榜。上曰,不允。又所啓,爲奴罪人河翼龍·金重得,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間,請爲奴罪人河翼龍·金重得,亟命王府,拿鞫得情,快正王法。上曰,不允。又所啓,賊翔之妖邪釁累,豈尋常參訪之類,而安大濟之往來其家,旣發渠招,則其酬酢之情節,不盡究覈,遽蒙宥釋,此雖由於我聖上好生之德意,論以鞫體,決不可放逐而止,請放逐罪人安大濟,更令王府,拿鞫得情。上曰,不允。又所啓,今番應元父子之凶疏逆腸,實是亘萬古所未有之劇賊,而原其凶疏,專由於權正忱之日記也,雖未知辭語之如何,而其弟正欽,乃敢傳示道顯於其兄旣故之後,致有此叵測不道之疏,況其酬酢和應之說,旣發於親問之下,則其在鞫體,宜卽嚴覈得情,請權正欽,卽令王府,拿鞫嚴問,上曰,不允。又所啓,若鍊之於應元父子之凶疏,首尾同情之狀,綻露賊招,而終始抵賴,未施當律,揆以王章,失之太寬,請朔州府定配罪人若鍊,更令王府,拿鞫得情。上曰,不允。又所啓,李克生前後罪惡,已悉於憲臣之啓,道伯之狀,而今此酌處之命,雖出於好生之德意,而其在討凶懲貪之典,決不可容貸也明矣,請河東府定配罪人李克生,依律處斷,上曰,不允。以上出擧條修溫·坪所啓,臣等,俱以無似,無一言一事之裨輔,而今於韓翼謩·金相福付處之敎,有不容泯默者,以兩罪人罪狀,論列仰陳矣,及承聖批,以起閙爲敎,此莫非臣等人微言輕,不能見孚於君父之致,臣等,何敢一刻晏然於臺次乎?請命遞斥臣等之職。上曰,法旣伸矣,而復事强聒,殊不知鎭定之意,子莫知爲穩也,勢難例批,勿辭。民始曰,掌令具修溫,獻納李坪,再啓煩瀆,退待物論矣,上曰,知道。三司先退,命書傳敎曰,新除承旨,待下批牌招察任,命退,諸臣以次退出。
丙申九月初六日初更四點,上御興政堂。坐直承旨,一所試官,同爲入侍時,一所試官李溎·宋文載·鄭昌聖·宋載經·柳炯·朴天衡·李儒慶,大司憲徐有隣,司諫李重馥,右副承旨金鍾秀,假注書徐龍輔,記注官金鳳顯,記事官卜台鎭,以次進伏訖。上曰,場中不爲紛拿乎?溎曰,士習濟濟矣。上曰,無書冊乎?溎曰,果無一卷冊持入者矣。上曰,策文善對者多乎?溎曰,初則意謂策文三十張,必難得矣,及其考劵也,善對者多,三十張入格,甚無難矣。命炯讀試劵訖,命退,諸臣以次退出。
上在慶熙宮。停常參經筵。
世祖大王忌辰齋戒。
尹弘烈啓曰,來十一日輪對取稟。傳曰,爲之。
傳于金鍾秀曰,都承旨入侍。
傳于李義翊曰,營廷郞廳入侍。
又傳于曰,同副承旨入侍,大臣同爲入侍。
傳于洪國榮曰,副提調,持加減心腎湯入侍。
以掌令具修溫,獻納李枰牌不進罷職傳旨,傳于李義翊曰,只推。
又傳于曰,朝報連爲申飭矣,非但多有誤字,判付亦皆不書,申飭之意安在,坐直中當該承旨推考。
又傳于曰,都承旨入侍。
李義翊,以御營廳言啓曰,本廳字內,惠化門南邊駝駱山下體城頹毁處修築事,前已,啓下矣,明日爲始,修築之意,敢啓。傳曰,知道。
鄭民始,以一所巡廳言啓曰,去夜初更量,犯夜人別監白希石,執捉之意,敢啓。傳曰,移送刑曹處之。
李義翊,以刑曹言啓曰,因一所巡廳啓辭,去夜初更量犯夜人白希石,移送刑曹處之事,命下矣。犯夜人白希石,依律文決笞三十,放送之意,敢啓。傳曰,知道。
傳于金鍾秀曰,明日講員多,時刻以辰初初刻進定。
傳于鄭民始曰,都承旨入侍。
又傳于曰,坐直承旨入侍。
大司憲徐有隣啓曰,掌令具修溫,以臣以無似,無一言一事之裨補,而今於韓翼謩·金相福付處之敎,有不容泯默者,以兩罪人罪狀,論列仰陳矣,及承聖批,以起閙爲敎,此莫非臣人微言輕,不能見孚於君父之致,臣何敢一刻晏然於臺次乎?引嫌而退,其所論啓,旣得臺體,一時聖敎,有何過嫌?請掌令具修溫出仕。
司諫李重馥啓曰,獻納李枰,以臣以無似,無一言一事之裨補,而今於韓翼謩·金相福付處之敎,有不容泯默者,以兩罪人罪狀,論列仰陳矣,及承聖批,以起閙爲敎,此莫非臣人微言輕,不能見孚於君父之致,臣何敢晏然於臺次乎?引嫌而退,其所論啓,臺體則然,一時聖批,何過爲嫌?請獻納李枰出仕,答府曰,依啓。答院曰,依啓。
丙申九月初七日辰時,上御興政堂。同副承旨·大臣同爲入侍時,左議政金尙喆,右議政鄭存謙,同副承旨尹弘烈,假注書徐龍輔,記注官金鳳顯,記事官卜台鎭,以次進伏訖。尙喆曰,日間聖體,若何?上曰,一樣。尙喆曰,王大妃殿氣候,何如?上曰,一樣。尙喆曰,惠慶宮氣候,何如?上曰,一樣。尙喆曰,今番使行時銀子事,初欲以傳敎意,書諭于義州府尹,使之馳通於鳳凰城將,以爲入送之地矣。昨見上使抵臣私書,則以爲苟若馳通於鳳凰城將,還爲入送,則可謂見信於彼中,在我之道,雖爲入送,彼人必然不受,還爲出送,而蓋此送不送,爲在我之道,受不受,爲在彼之道,則我國旣送之後,彼雖不受,我國還送之本意已著,此誠好矣。而但於馳通中,皇旨云云之說事,有不可者,彼人若以爲皇旨體重,不可以馳通爲之云爾,則亦爲我國難處之一端,蓋其皇旨之說,本非文跡所出者,則不必自我做成文跡,以爲生弊之端,不如勿稱皇旨等說,只以銀子還送之意,馳通於鳳凰城將爲好云云,此言果是善商量之言矣。上曰,予意則以爲旣來之後還爲入送,有所如何,若於今番勅行時,加備數千金,以爲別贈則似好矣。未知,何如?尙喆曰,若如此則似無轉達於皇帝之道矣。上曰,然矣。尙喆曰,計其日字,灣尹似已入送,而彼人必然不受而還送,若更爲出來之後,不必復事入送矣。上曰,然矣。初旣入送,則彼亦知我國不受之本意也。尙喆曰,然矣。今則姑待灣尹擧行與否,更爲商確好矣。上曰,唯,命退,諸臣以次退出。
丙申九月初七日巳時,上御尊賢閣。都承旨入侍時,都承旨洪國榮,假注書徐龍輔,記注官金鳳顯,記事官卜台鎭,以次進伏訖。國榮曰,先正致祭,以何處爲之乎?上曰,以先正家廟爲之,出榻敎上覽小學,上曰,今日頗閑,故適覽小學甚好矣。國榮曰,小學之書,豈不美哉?不但可以授之於童蒙,雖老成之人,亦不可放過者,今殿下若時時留念於是書,蘊故而知新,豈不盛乎?上曰,當留念矣。國榮曰,營建郞廳來待矣。上曰,左承旨與營建郞廳入侍。出榻敎命退,承史以次退出。
丙申九月初七日午時,上御尊賢閣。左承旨營建都監郞廳,同爲入侍時,左承旨李義翊,營建都監郞廳洪元燮,假注書徐龍輔,記注官金鳳顯,記事官卜台鎭,以次進伏訖,上曰,書香閣溫堗,有不通烟氣處,不可不及此擧動前修改矣。元燮曰,然則一次看審後,修改則好矣。上曰,營建郞廳進詣看審後,更爲入侍,可也。元燮先退,義翊曰,此是臣之所掌,故敢達矣,自前啓覆文書御覽件,以厚紙書入,而年前因下敎,以天銀白紙書入矣,今番則何以爲之乎?上曰,以白綿紙爲之,可也。出擧條命退,承史以次退出。
丙申九月初七日未時,上御尊賢閣。藥房副提調,持湯劑入侍時,副提調洪國榮,假注書柳孟養,記注官金鳳顯,記事官卜台鎭,醫官慶絢,以次進伏訖。絢奉湯劑進前,上進御命右承旨入侍,鄭民始進前,副提調先退,上曰,騎馬一匹立之,入侍注書,馳詣景慕宮,改建所役處,看審以來。臣孟養承命而出,看審後回奏曰,正堂役事方蓋瓦,外墻畢役,內墻方始役矣,命都承旨入侍,洪國榮進前,民始先退,上曰,北伯狀聞來到,而民事甚悶,卽爲回啓事,分付備局。出傳敎上曰,政事明日爲之。出傳敎命退去,諸臣以次出。
丙申九月初七日初更四點,上御興政堂。坐直承旨入侍時,左副承旨金鍾秀,假注書徐龍輔,記注官金鳳顯,記事官卜台鎭,以次進伏訖。命書傳敎曰,北道年事,失稔已判云,言念民生,可謂慘然,來頭之接濟,該道監司,旣有狀請者,廟堂自當指揮措置之方,而至於方物物膳,道臣以上供,雖不枚擧軫恤窮民於凶歲,卽予仰瞻於先朝者也,矧予初服豈忽益下之政自傳敎到付日,限明秋方物物膳停封事,卽爲分付于咸鏡監司,又命書傳敎曰,左相旣以命官入侍,咸鏡監司狀啓稟處,右相明朝同爲入侍事,遣史官傳諭,命退,承史以次退出。
上在慶熙宮。停常參·經筵。
世祖大王忌辰。
夜五更,流星出觜星,入南方天際狀如拳,尾長二三尺許,色白。
藥房都提調鄭存謙,提調徐命善,副提調洪國榮啓曰,伏未審日間,聖體,若何?臣等,今日率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等,不任區區,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
金鍾秀啓曰,明日常參·經筵取稟。傳曰,只晝講。
鄭民始,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
以監試官具修溫·李枰牌不進罷職傳旨,傳于金鍾秀曰,只推,更爲牌招。
以參試官洪明浩牌不進罷職傳旨,傳于鄭民始曰,只推。
洪國榮,以吏批言啓曰,士族婦女年九十人,抄啓封爵事,載在法典矣,士族婦女年九十人,別單書入之意,敢啓。傳曰,知道。
又以吏批言啓曰,前判府事金致仁敍用事,命下矣。當爲置處,而本曹無相當窠,依例送西之意,敢啓。傳曰,知道。
金鍾秀,以兵批言啓曰,前判府事金致仁,敍用送西事,命下矣。領中樞當爲置處,而他大臣今方見帶,領府事李溵,降付判中樞,從座目,金致仁領中樞下批之意,敢啓。傳曰,知道。
又以兵批言啓曰,領中樞府事,今方有窠,行判中樞府事李溵,依例從座目,陞付之意,敢啓。傳曰,允。
有政。吏批,判書李重祜進,參判徐浩修受由在外,參議未差,左承旨李義翊進,吏批啓曰,本曹郞官今當差出,而擬望之人乏少,外任竝擬,何如?傳曰,允。以卒右議政李䎘爲忠獻,以贈領議政,柳澗爲貞慜,以故吏曹判書李翊爲文貞,以吳大益爲副修撰,徐浩修爲同經筵,李行源爲宗簿正,李秉模爲吏曹佐郞,前判府事金致仁,大匡敍用事傳敎。
兵批,兼判書具善復病,參判鄭昌聖病,參議宋載經入直進,參知徐有防病,左副承旨金鍾秀進,領府事單李溵,同知單趙廷藺,僉知單柳仁喆,再政領府事單金致仁,判府事單李溵,副司直鄭昌順,副司果李鎭衡。
兵曹口傳政事,以張鉉佐爲宣傳官,李亨默爲中樞經歷。
傳于尹弘烈曰,弘文提學牌去來催促。
尹弘烈,以義禁府言啓曰,明日九日製時,本府都事,皆爲赴擧,以本府入直都事,當直入直都事,公事回公都事及重試武科初試一二所禁亂都事無以備數,出使都使趙器鎭·李潤元,令該曹口傳相換,假都事三員,亦令差出,以爲分排之地,何如?傳曰,允。
丙申九月初八日辰時,上御興政堂。親臨專經武臣殿講入侍時,都承旨洪國榮,左承旨李義翊,右承旨鄭民始,左副承旨金鍾秀,同副承旨尹弘烈,假注書柳孟養·徐龍輔,記注官金鳳顯,記事官卜台鎭,以次進伏訖。上曰,藥房都提調·提調,率醫官入侍。孟養承命而出,與藥房都提調鄭存謙,提調徐命善,醫官慶絢·吳道炯·徐命緯進伏,上曰,王大妃殿患候,當用何藥?絢曰,加味六君子湯,前方中,加附子五分,五帖進御則好矣。上曰,王大妃殿進御加味六君子湯,前方中加附子五分,五帖製入。出榻敎內局先退,試官金尙喆·洪樂性·李秉鼎·張志恒·白東俊·李秉模·李儒慶,率專經武臣,立於庭下,引儀呼唱,試官以下皆四拜,試官上殿,尙喆曰,夜間聖體,若何?上曰,一樣。尙喆曰,王大妃殿氣候,何如?上曰,一樣。尙喆曰,惠慶宮氣候,何如?上曰,一樣。命尙喆就座,命書傳敎曰,處分豈予有深意,況萬里銜命竣事而回,正使金致仁,副使鄭昌順,書狀官李鎭衡,竝敍用,大臣置處,政事今日政爲之,上曰,武臣之擧案,持入以次呼名,民始曰,擧案尙未修整矣。上曰,該房承旨,兵曹入直堂上,竝推考。尙喆曰,今此殿座後,應講武臣擧案,不卽修整以致呼名之遲滯,難免不能察飭之失,兵曹判書具善復,從重推考,何如?上曰,依爲之。出擧條武臣以次上殿應講,至別軍職徐廷進不能讀,命書傳敎曰,初不擧案,則已臨講所爲,極爲無嚴,此等別軍職,姑不除汰,猶是寬典之寬曲,別軍職徐廷進,爲先拿處,又命書傳敎曰,副提調持加減心腎湯入侍,國榮進伏,絢進湯劑,上進御,武臣講訖,命書傳敎曰,專經武臣殿講時,純通比較居首內乘張鉉佐,陞六調用,純通都摠都事李亨默,相當窠陞遷調用,不通人員,依法典捧傳旨,又命書傳敎曰,弘文提學,待明朝牌招,上曰,右相更爲入侍。孟養承命而出,與右議政鄭存謙進伏,尙喆曰,此咸鏡監司趙重晦災實分等及賑資區劃狀啓二度也,茂山等三邑,置之稍實,永興等七邑,置之之次,安邊等十三邑,置之尤甚,分等一事,依請施行,所請中交濟穀田米二萬石,太一萬石許劃事,目今民事雖極可悶,年來北農,屢豊年矣,豈無公私蓋藏之蓄,今此狀請之數,有難一時盡許,交濟倉田米一萬石,太五千石,特爲劃給,備局句管諸道私賑穀之,逐年辦備,專爲救荒之需,本道所在皮穀一萬石,田米三千石,亦爲劃給三衙門當年還耗,旣有戊子已許之例,隨其所捧多寡,限以三分一會減取用,監兵營各邑月課米停減事及空名帖一千張成送事,竝依狀請許施之意,分付各該司,交濟錢六千兩,官船稅餘錢五百兩,雖有或貸或給之請,元數不多,取剩幾何?災年此等料販之政,反爲病民之歸,此則置之,端川貢銀,非但數甚零星,係是惟正,事甚苟簡,此亦置之,內寺驛奴婢許贖事,比摠節目頒行之後,今不宜隨時低仰,此亦置之,其中公私賤未受補充隊之價米,依舊例許給後立案,依例成送之意,分付該曹,三色貢米留在中二千石,亦使之取補賑資,而今此區劃之數,亦不爲不多,若其査實分賑之節道臣必當着意擧行,至於新還各穀,尤甚邑四分一,之次邑五分一,以相當穀,量宜代捧,以紓目下民力,使之待明秋還作本色,舊還之分數每年收捧,雖成近例,此時北民,勢難責納,今年則通一道姑許停捧,還穀不足邑之移轉裒益,曾亦有朝令,惟在道臣之便宜擧行,式年帳籍之待秋退行,明川以南進俸吏之今年停止,推奴徵債之姑爲禁斷,竝依狀請許施,京外徒流定配罪人之畢賑前勿定配所事,依請許施之意,分付,何如?上曰,右相之意,何如?存謙曰,今此仰稟,卽臣等已與相議者矣。上曰,依爲之。出擧條命退,試官侍衛承史,以次退出。
丙申九月初八日辰時,上御興政堂。藥房入侍時,都提調鄭存謙,提調徐命善,副提調洪國榮,假注書柳孟養,記注官金鳳顯,記事官卜台鎭,醫官慶絢·吳道炯·徐命緯,以次進伏訖。存謙曰,日間聖體,若何?上曰,一樣矣。存謙曰,王大妃殿氣候,近得差勝乎?上曰,猶未快勝矣。存謙曰,惠慶宮氣候,何如?上曰,一樣矣。存謙曰,王大妃殿湯劑有加入者,召醫官問議,好矣。上命醫官進前奏,絢曰,本方中附子只五分,加五分進御似好矣,命國榮書傳敎曰,王大妃殿進御加味六君子湯前方中加附子五分,五貼製入,命內局先退,諸臣以次出。
丙申九月初八日三更,上御尊賢閣。藥房副提調,持湯劑入侍時,副提調洪國榮,假主書柳孟養,記注官金鳳顯,記事官卜台鎭,醫官慶絢,以次進伏訖。絢奉湯劑進前,上進御,命退去,諸臣以次出。
上在慶熙宮。停常參,只晝講。
大殿·王大妃殿·惠慶宮·中宮殿,政院·玉堂·藥房口傳問安。答曰,知道。
大殿·王大妃殿·中宮殿,朝廷二品以上·六曹堂上口傳問安。答曰,知道。
下直,坡州牧使朴宗益。
尹弘烈啓曰,大司憲徐有隣武一所監試官進去,執義金亮行,持平兪彦鏶·金鍾厚在外,掌令李弘濟疏批未下,具修溫武二所監試官進去,今日以監察茶時之意,敢啓。傳曰,知道。又啓曰,明日常參·經筵取稟。傳曰,晝講兼行次對。
又啓曰,蘊繹間視事,頉稟。傳曰,知道。
傳于鄭民始曰,都承旨入侍,又傳于曰,兵房承旨與北兵使·坡州牧使入侍,又傳于曰,中官韓景裕·朴昌文·李允默,令該府處。
鄭民始啓曰,司諫院正言沈基泰,下諭後過限不上來,依定式遞差傳旨及禁推傳旨捧入之意,敢啓。傳曰,知道。
傳于鄭民始曰,都承旨與試官入侍,兵房承旨同爲入侍。
吏曹口傳政事,禁府都事李潤元,訓諫主簿申鳳周相換,禁府都事,童蒙敎官趙德絢相換。
傳于尹弘烈曰,今將懸題,儒生若有紛拏不能濟濟之弊,則大司成難免重責,預爲分付,傳于尹弘烈曰,此等事不卽擧行,兵曹參議宋載經罷職,郞廳汰去。
備忘記,以慈宮患候,三提調竝直,何等嚴重,而承旨屢敎之下,恬不起動,左承旨李義翊,左副承旨金鍾秀,爲先削職,令該府拿處,嚴問口招。
傳于鄭民始曰,惠慶宮氣候,大段靡寧,藥房三提調直宿,醫官醫女亦本院直宿,明日次對經筵停,入格儒生,待下敎待令。
鄭民始啓曰,藥房三提調,來詣閤外求對矣。傳曰,入侍。
傳于鄭民始曰,內司次知中官,令該府處之工房執吏書員令攸司科治。
以承傳色口傳下敎曰,慈宮患候之重,已爲下敎,夜雖牌招,議政府司錄,朝廷問安與否知入。
傳于尹弘烈曰,三提調竝直之時,承旨豈可待牌入來乎?此等事,不能擧行上直書吏,令兵曹決棍,又傳于曰,今日入參問安諸臣入侍。
鄭民始,以義禁府言啓曰,前參判金龜柱,爲先絶島定配事,命下矣。金龜柱全羅道羅州牧黑山島定配,而以傳敎內辭意,具罪目,依例發遣府書吏,押送配所,何如?傳曰,允。又以御營廳言啓曰,殿講不通人員,各於本司入直事,命下矣。依傳敎本廳哨官吳健·丁好南,卽爲入直之意,敢啓。傳曰,知道。又以禁衛營言啓曰,殿講不通人,各其司入直,能讀後,令兵曹草記事,命下矣。哨官李仁默南營入直,哨官李景模·趙·孫克福·張重吉·張翼大,新營入直之意,敢啓。傳曰,知道。又以兵曹言啓曰,依傳敎,承政院書吏池在洪,決棍十度之意,敢啓。傳曰,知道。又以訓鍊都監言啓曰,殿講不通人,各於本司入直,能講後令兵曹草記事,命下矣。哨官李潤培,今方入直,明日出直後,使之東營入直,把摠金徽柱,新營入直,哨官朴弼瑞,北一營入直,哨官柳師崙,西營入直之意,敢啓。傳曰,知道。又以義禁府言啓曰,咸鏡監司狀啓據,刑曹粘目內,鏡城前判官李邦榮·李濟萬·李有白等,移本府處之事,允下矣。李邦榮·李濟萬,今方待命,卽爲拿囚,李有白時在任所云,依例發遣府羅將交代後拿來,何如?傳曰,允。鄭民始,以吏曹言啓曰,長寧殿別檢林鍚喆呈狀內,身病甚重,勢難察任云,今姑改差,何如?傳曰,允。尹弘烈,以奉常寺官員,以都提調意啓曰,東籍親耕田所種,皮唐黍豆太三種,今九月望前,當爲成熟之意,敢啓。傳曰,知道。又以兵曹言啓曰,兼司僕將李邦鵬,五衛將吳載衡,俱以身病猝㞃,勢難供職,呈狀乞遞,宿衛領軍之將,輪番之任,不宜久曠,竝今姑改差,何如?傳曰,允。又以兵曹言啓曰,專經武臣殿講不通人員,各於本司入直,能讀後草記事,命下矣,依下敎,闕內各廳官員,原入直外,使之別省其餘各司官員與各營將官,則亦爲入直本司本營,而三道參軍則無直所,濬川司別省記入直之意,敢啓。傳曰,知道。又以義禁府言啓曰,訓鍊院副正申大順,都摠府經歷權璹·金厚·尹敬喆,都摠府都事李潤章·柳孝源,訓鍊院判官李恒林·鄭宅興,主簿金魯行·趙鳳遠·李長煜·崔範重·李彬·崔秉敎·安宗厚,武臣兼宣傳官曺夏彬·趙升鉉·朴明煥·金處漢·金魯直·李義彬·李翼鉉,部將鄭義福,宣傳官李其成·韓聖養·沈緯鎭·金魯正·沈公協·李彦愼·李近胄·田佐顯,武臣兼宣傳官兪碩柱·朴順陽·洪格·成致鳳·金處憲·李漢佐·具紞·梁成龜·成鎭殷,部將李需克,守門將盧廷尹·趙應鉉·李潤雨·朴瀅·李長益·具綱·金百彬·金尙墀,司憲府監察李瑞白,軍器寺判官鄭,訓諫都監把摠金徽柱,哨官朴弼瑞·李潤培·柳師倫,禁衛營哨官趙·李仁默·孫克福·張重吉·李鉐·張翼大·李景模,御營廳哨官吳健·丁好南,東道參軍鄭益華,南道參軍李忠佐,西道參軍宋應休,別軍職徐廷進·洪舜明等禁推事,傳旨啓下,而徐廷進因他罪,昨已拿囚,權璹·金㷞·尹敬喆·李潤章·柳孝源·鄭宅興·金魯行·李長煜·崔範重·李彬·崔秉敎·安宗厚·曺夏彬·趙升鉉·金魯直·李基成·韓聖養·沈緯鎭·金魯正·沈公協·李彦愼·李近冑·田佐顯·兪碩柱·朴順陽·洪格·成致鳳·李漢佐·具紞·趙鳳逵·成鎭殷·李需克·趙應鉉·鄭亮·金徽柱·朴弼瑞·柳師倫·趙·李仁默·孫克福·張重吉·李鉐·張翼大·李景模·吳健·丁好南·宋應休·洪舜明·李潤雨·鄭益華等,先爲拿囚,而武臣殿講不通人員,一竝付過放送事,命下矣。徐廷進旣因他罪拿囚,勿爲放送,其餘已拿囚罪人等,依傳敎竝放送,未及拿囚者,置之,何如?傳曰,允。
修撰金履正疏曰,伏以日月不居,因山已畢,卒哭奄過,伏惟聖情哀慕何堪,此際殿宮上冊殷禮肇稱,大庭布誥,賀儀載擧,亂逆懲懼,義理昭明,中外臣民,胥切欣忭,仍伏念臣,猥以庸陋,忝叨館僚,昵侍帷幄,獲曕聖上日御經筵,討論春秋,諮訪治謨,凡今備員,經幄之臣,正宜精白一心,仰贊我聖,上至誠典學之盛念,而如臣魯奔蔑裂自在諸生雖尋常章句之學,尙不免墻面之誚,況玆聖人精微之書,何敢望敷演奧義,以資啓沃而備顧問哉?臣每於筵席旣退私心愧死,如負大何,而秪緣館僚不備,豹直苟簡,控辭路阻,尙今淟涊,是豈臣義分之所敢安哉?且臣與新除授知春秋臣黃景源,有從妹壻應避之嫌,臣所帶春秋兼銜,自在在下當遞之科,而公法私懇,俱是臣宜遞之端也,玆敢短章陳籲。伏乞聖明,俯垂諒察,亟命遞改臣職名以存公格,以安私分,不勝幸甚。答曰,省疏具悉。疏辭下該曹稟處。
丙申九月初九日辰時,上御尊賢閣。兵房承旨·北兵使·坡州牧使,同爲入侍時,北兵使徐有大,坡州牧使朴宗益,右承旨鄭民始,假注書徐龍輔,記注官金鳳顯,記事官卜台鎭,以次進伏訖,命有大進前,上曰,北兵使以前望落點,便是特除,西北邊閫體任非輕,下去之後,懋哉懋哉,北兵營有何弊瘼云耶?有大曰,臣姑未赴任,弊瘼與否姑無可奏者云矣。命宗益進前,命奏履歷,上曰,下去懋哉,命有大·宗益先退,上曰,宣諭自政院爲之,命書傳敎曰,武臣殿講不通人員,雖命依法典捧傳旨,亦已啓下,而六十餘人之滯囚金吾,有駭觀瞻飭亦施矣,一竝付過放送,各於本司入直,能讀後令兵曹草記,上曰,入侍注書,進詣泮宮試所,如未懸題,以此傳于試所承旨,書題中數字改之,仍命出給封紙,賤臣奉出,命退,承史以次退出。
丙申九月初九日辰時,上詣孝明殿。行朝上食入侍時,左承旨李義翊,左副承旨金鍾秀,同副承旨尹弘烈,假注書柳孟養,記注官金鳳顯,記事官卜台鎭,以次侍立訖。上具衰服,詣孝明殿東月臺板位,上俯伏哭,在位者皆哭,上四拜訖,詣盥洗位,鍾秀沃水,弘烈承水,義翊進巾受巾,上詣尊所,義翊斟酒,鍾秀受酒,上詣香案前,弘烈奉爐,義翊奉香,上三上香,鍾秀進盞,弘烈受盞,上降復位哭四拜訖,上還齋殿,諸臣遂退出。
丙申九月初九日巳時,上御興政堂。晝講入侍時,特進官宋文載,同知事吳載純,參贊官金鍾秀,侍講官李儒慶,檢討官金履正,假注書柳孟養,記注官金鳳顯,記事官卜台鎭,宗臣西淸君煋,武臣柳春馪,以次進伏訖。進講春秋第一卷,上讀先受音,自秋八月庚辰公及戎,至大婚之禮嚴矣,儒慶讀,自紀子伯,至曲爲之說則鑑矣,上又讀新受音訖,命上番陳文義,儒慶對曰,盟之一字,可見時世之不古,三代之際,甘誓出而日以可觀世變矣,春秋之時,有事則必揷血而盟,至此而世變尤無可言也。履正曰,臣於盟字,又有所仰達者矣,紀莒之盟,是外之相盟也,蓋盟自三月公及邾儀父始也,其後參盟,繼之戎盟出之,外盟覆之,泯泯棼棼,罔中于信,蓋其不謹始而致于此也,聖人之據事直書,筆法甚嚴,凡於看讀春秋也,切近思之於身上,是爲緊要,臣竊以讀乎始之意,敢此仰勉矣。載純曰,春秋之時,興夷狄盟,非不知不可盟,而此專由於利害之心,勝於義理之心故也。鍾秀曰,闕疑二字好矣,非但文義之疑者闕之也,凡於事爲之間,或有可疑者,則不必究而覈之,此亦爲學之工也,命退去,諸臣以次出。
丙申九月初九日午時,上詣孝明殿。行晝茶禮入侍時,左承旨李義翊,右承旨鄭民始,左副承旨金鍾秀,同副承旨尹弘烈,假注書柳孟養,記注官金鳳顯,記事官卜台鎭,以次侍立訖。上具衰服,步詣孝明殿東月臺板位上,俯伏哭四拜訖,詣盥洗位,鍾秀沃水,弘烈承水,義翊進巾,民始受巾,上詣尊所,義翊斟酒,民始受酒,上詣香案前跪,義翊奉香,弘烈奉爐,上三上香,鍾秀進盞,弘烈受盞,奠盞訖,上降復位哭四拜,上還齋殿,諸臣遂退出。
丙申九月初九日申時,上御興政堂。都承旨入侍時,都承旨洪國榮,假注書徐龍輔,記注官金鳳顯,記事官卜台鎭,以次進伏訖,上曰,受券爲幾張?國榮曰,一百十六張矣,上曰,士習,何如?國榮曰,頗濟濟矣,上曰,弘文提學及玉堂上下番入侍。賤臣承命而出,與弘文提學李宜哲,副校理金履正,修撰李儒慶進伏,命持入試劵,命履正·儒慶讀之,命宜哲考之,上曰,他承旨入侍大司成同爲入侍。賤臣承命而出,與右承旨鄭民始,大司成李秉鼎進伏,命民始書傳敎曰,全羅左水使李文德習操狀聞,與右水使李鼎炳同然,事極駭然,亦爲越俸,啓目體段,亦令統制使一例釐正事知委,宜哲考文訖,上拆皮封,命國榮讀之,命書傳敎曰,九日製三中生員金載泰,三下一幼學徐有升,三下幼學李在容,依經國大典原額,竝赴文科覆試次上儒生幼學徐有豊·沈徽之,各紙五卷筆三枝墨三笏賜給。
丙申九月初九日初更五點,上御尊賢閣。坐直承旨入侍時,右承旨鄭民始,假注書徐龍輔,記注官金鳳顯,記事官卜台鎭,以次進伏訖。上曰,今日問安,玉堂誰某入來耶?注書知入。賤臣承命而出,還奏曰,入直玉堂外,無入來者云矣,上曰,入直玉堂,不爲相通於他玉堂乎?更爲知入。賤臣承命而出,還奏曰,卽爲相通,而尙不入來云矣,上曰,問安諸臣入侍,命退,承史以次退出。
丙申九月初九日二更四點,上御興政堂。問安諸臣入侍時,領敦寧金陽澤,左議政金尙喆,判府事李溵,右議政鄭存謙,兼兵曹判書具善復,行戶曹判書鄭弘淳,行工曹判書朴宗德,行司直具允鈺,行刑曹判書洪樂性,行吏曹判書李重祜,行司直金漢耆,左參贊黃景源,右參贊尹東暹,禮曹判書鄭尙淳,知中樞金孝大,戶曹參判張志恒,行副護軍李柱國,行副司直李在協,行副司直金魯鎭,大司憲徐有隣,行副司直李在簡,行副司直鄭好仁,同中樞李漢膺,行副司直吳載純,刑曹參判鄭晩淳,行副護軍李邦一,行副司直金光國,兵曹參判鄭昌聖,同中樞魚錫定,咸春君李昌運,訓鍊都正李敬懋,工曹參議徐迥修,兵曹參知徐有防,副校理李儒慶,修撰金履正·吳大益,右承旨鄭民始,同副承旨尹弘烈,假注書徐龍輔,記注官金鳳顯,記事官卜台鎭以次進伏訖。尙喆曰,惠慶宮患候,今則,若何?上曰,慈宮之不進水刺,不安寢睡,予曾已下敎於卿等,而數日以來,不但氣候大段靡寧,水刺之全不進服,今已多日,至於今日,予强請進服,慈宮雖欲進服,其奈口逆何哉?以目今慈候,日甚焦遑,予果無意於與卿等共國事之心,此外予何多誥。尙喆等曰,今伏聞聖敎,下情不勝焦遑矣。上曰,今日問安諸臣誰某入來耶?弘烈以次奏達,命書傳敎曰,人臣之分義,豈可以戚里有間,亦豈可以濫猾之習,而敢售於君父之前乎?以慈宮患候,俄者下敎又如何,則知若不知,已極無狀,況於渠地處,尤何敢如此?漢城左尹金龜柱,爲先絶島定配,上曰,予意無論此戚里彼戚里,毫無愛惡,而扶抑於其間,苟無罪也,與之同國家休戚,共享富貴,可也。知其有罪,大則重斷,小則輕勘,此予素所秉執也。洪氏·金氏,俱是慈殿·慈宮之私親,則亦豈有扶洪而抑金,扶金而抑洪乎?予方有洞諭於卿等之敎,而當先以處分傳敎中濫猾二字,宣諭於卿等矣。龜柱之罪,不特放恣無忌憚,大抵龜柱壬辰之疏,有萬萬驚懍處,卽其中追崇之說也,奉朝賀之說,非曰,是也,龜柱之疏,亦非曰,非也,伊時酬酢,不過私自酬酢,予之因言端仰奏慈殿者,特以無間之義,一時仰達者,而伏想慈殿之敎於渠,慈意當在於嘉予無間之意,而示予孝事之誠也,豈以慈殿恒日命令,不出閨門之盛德,而一毫有使渠呈疏之盛意乎?然則渠雖聞慈敎,此正敢聞而不敢道之事也。況追崇之事,至難處之義理也,諸臣不知予心,則固可躁悶,而躁悶之極,或以先事之慮,上疏於先朝,草野狂忌之徒,不害爲無隱之義,而於渠地處,則尤萬萬不當,況旣知予意之所秉執者,至爲正大,則在渠道理,固當悅服之不暇,銘在心肺,以爲籍手而圖報之資也,則渠以私憾於奉朝賀之心,肆然陳章,至謄予之所奏於慈殿之事,臣子分義,果安在哉?先大王於其日,語大妃殿曰,以我孫爲質而言之,此何事也?不敎戚屬,有此罔測之擧,駕詣文昭殿有免冠俯伏之擧。嗚呼,儻非先大王止慈之天,豈有此敎而亦豈有此擧也,至今思之,不覺聲淚之交逬,儻於其時,先大王覽龜柱疏中追崇之酬酢,若敎予以奉朝賀雖無狀,爲此等之說,爾在東官,何可酬酢於此等議論爲敎,則予將何辭以仰對乎?此非金龜柱罔赦之罪乎?雖急於私憾之欲報,而輕親儲君,若此之甚乎?此非奉朝賀本事之一毫爲是也,奉朝賀之失言自失言,事儲君之分義自分義,況帝王家之家間,從古人臣之所敬愼處,則以龜柱地處,爲此難處於兩宮間之事,若是容昜,是可忍也,何事不忍,此果公乎私乎,無罪乎有罪乎,善爲之事乎,無狀之事乎?以此之故,自壬辰七月二十一日,至今年三月初五日以前,予侍慈殿語到龜柱事,則以龜柱濫猾之罪,決難赦之意,每每仰陳,此非予今日始自下敎者,而其間猶不明諭於卿等者,猶以不忍故也。今日之洞諭事到手底,不可一向泯默故也。尙喆曰,處分實爲嚴正矣。上曰,俄者下敎,特以處分傳敎中濫猾二字,分釋下敎者也,今日召見大臣以下二品以上三司諸臣,欲諭予意,使卿等知義理之分於錙銖者也,卿等聽之,近來奉朝賀之罪,臚列無餘,至請極律,予亦以爲奉朝賀非無罪也,亦非以爲可貸而可恕也,特不可加之以一殺字,奉朝賀若不貸,則慈宮必將不安,慈宮不安,則予以竊負之意,屢敎於筵席,亦已下敎於向日備忘之中,則諸臣其豈不知?若奉朝賀擧兵犯闕,宗社之危亡,迫在呼吸,竊發之陰謀,在於終日之不俟,則此則以社稷爲重君爲輕之義,究之古聖人義理,或可以竊負爲輕而社稷爲重,其所處之之道,或可容議,至於下此一等,則予旣下竊負而逃之敎,則人臣分義,豈可使君上寧爲竊負,必請殺之不已乎?尙喆曰,四百年宗社,托於殿下,殿下之心未安,則宗社亦豈安乎?今日下敎,實破義理矣。上曰,若此不已,則是將至章惇輩議論而後已,然則非特紹聖間事,在我朝將如何朝耶?設使今日諸臣,明知不可殺之義於心中,外爲可殺之論,此決非事君以實之道。大抵義理者,請於可請之事,知不可請之義而請者,謂之至公正之大義者,予未聞也。予之今日之敎,非一毫爲奉朝賀之私意也,卿等旣聽敷心之敎予之所秉之義,是耶非耶?卿等各陳所見。諸臣未卽仰對,上曰,畏金龜柱若是乎?弘淳曰,自上義理之分析,如是明白,孰不欽仰乎?允鈺·宗德·樂性等曰,處分實是明白,臣等更何仰奏乎?上曰,工議前日之疏,予不以爲非,龜柱自內之言,謄諸章奏,亦豈無罪乎?迥修曰,鳳漢實有通天之罪,而龜柱亦有宣播內言之罪矣。今日處分,實爲嚴正矣。上曰,予之招致鄭履煥者以其廢棄多年,不入於向時濁亂之徒,故欲一用之,豈爲徘佪金家笆籬邊,掇拾金家之口氣乎?然則方圖淸明之治,而收聚戚里之私人,主張時論,以助戚里之氣勢乎?是麟漢旣殺,龜柱接跡,豈非去一戚里,生一戚里,不但非予本意,俄者旣諭,待戚里之道,當觀罪之有無而處之,殺麟漢,非惡麟漢也,獨於龜柱,豈可有罪而不爲處分乎?予豈不言於向日處分麟漢之筵席乎?慈宮以大義勉予,予聞命感泣矣。慈宮旣斷恩於麟漢,則慈殿亦豈不斷恩於龜柱乎?以履煥之疏言之,渠爲臣子,如知分義,則敢請綸音之特下乎?今番諸疏,設令龜柱不知,至於觀柱之疏,則語意尤不成說,而此則龜柱所當同議者。大抵龜柱之罪,此外非無也,亦不可以忍說也,只以上疏之小事言之者,卽予不忍又殺一戚里,旣已貽慼於慈宮,又不忍貽慼於慈殿故也,貽慼二字,予意深矣。卿等知之。存謙曰,殿下不用戚里之下敎,實是卓越,伏願固守此心焉,命退,諸臣以次退。
丙申九月初九日二更五點,上御尊賢閣。藥房三提調請對入侍時,都提調鄭存謙,提調徐命善,副提調洪國榮,假注書柳孟養,記注官金鳳顯,記事官卜台鎭,醫官慶絢·吳道炯·徐命緯,以次進伏訖。存謙曰,惠慶宮有未寧之候云,症候,若何?上曰,積月用心,不進水刺已多日,有此症候,焦遑不可言。存謙曰,此症候專由於氣虛,不獨以湯劑一味進服,粟米飮姑爲進服,似好矣。上曰,諸醫所見皆如此乎?絢對曰,臣等已爲反覆商確矣,上曰,惠慶宮進服粟米飮,人蔘貳錢重,橘皮正錢,生于薑三片煎入。出榻敎。命退去,諸臣以次出。
上在慶熙宮。停常參經筵。
都提調鄭存謙,提調徐命善,副提調洪國榮啓曰,伏未審夜間,聖體,若何?徹夜憂遑之餘,寢膳諸節,不瑕有損乎?王大妃殿氣候,何如?惠慶宮症候,粟米飮進服後,其有差勝之勢乎?令醫女趁早入診,臣等,率諸御醫,議定繼進湯劑爲宜,臣等,不任終宵憂慮,敢此問安,竝爲仰稟。答曰,知道。惠慶宮氣候一樣,下敎時入侍。
大殿·王大妃殿·惠慶宮·中宮殿,政院·玉堂口傳朝問安。答曰,知道。
王大妃殿·惠慶宮·中宮殿,藥房口傳問安。答曰,知道。
大殿·王大妃殿·中宮殿,朝廷二品以上·六曹堂上·大司憲口傳問安。答曰,知道。
大殿·王大妃殿·惠慶宮·中宮殿,政院·玉堂·藥房口傳夕問安。答曰,知道。
大殿·王大妃殿·中宮殿,朝廷二品以上·六曹堂上·大司憲單子問安。答曰,知道。
備忘記,予之欲試鄭履煥者,特以履煥多年廢枳,不入於當日麟漢輩濁亂之時,意者窮居讀書,或有需用之才,故前後特簡,良以此也。前春一疏,無甚難語,只將金龜柱壬辰之疏,卽出一本,而予之所以賜批者,特出於不罪言者之意也,旣承筵中竊負之敎,則於敵以下,尙有知感之道,況君臣分義,何等截嚴而一言二言,强聒不已者,已爲寒心,猶以鄕曲之人,言或過剛而恕之,加意拂拭,置諸任事者,渠本名祖之孫,必不如怪鬼之輩,同相壞了,至於日前上疏,而無嚴極矣。敎文旣下,八方咸覩,冊子將成,百世可徵,則曰,以綸音貽布云者,抑何意義?此不過出於初請告廟,末曰旣告廟矣,不可殺之計也,人之處心,何其黯黮至此?噫,人才眇然,朝著泮渙,此等之人,欲一用之,予心良苦,而究其本末,專沒着落,所以藉手而來者,一則龜柱,二則龜柱,朝廷之上,致一龜柱之私人,將焉用哉?渠亦有知覺,獨不愧於乃祖乎?焉有才兩三士,以龜柱卽表準乎?良亦羞矣,且有一諭者,龜柱壬辰疏中某年事,陳於先大王者,猶萬萬放恣,況寡人御極之後,履煥之忍復泚筆,謄諸章奏者,其心何居?二月疏後,環東土數千里,萌此心發此言者,果爲何等臣子,而以必欲殺奉朝賀之心,提起予不忍聞之說,百事千事,渠雖效嚬於龜柱,至於此等之說,是可忍乎?予雖不是心常隱痛矣,一味含忍,徒損法綱,藝文提學鄭履煥,爲先削去仕版,門外出送。
傳于李鎭衡曰,承旨入侍。
又傳曰,坐直承旨入侍。
又傳于曰,左右相留待,待下敎入侍。
又傳于曰,藥院竝直之時,朝廷單子問安。
又傳于曰,此時承旨,不可許久在外,右副承旨兪彦鎬,催促上來事,下諭于京畿監司處。
又傳于曰,正使以下書啓。
又傳于曰,正使以下留待。
又傳于曰,承旨有闕,代副應敎李鎭衡,兵曹參知徐有防除授,徐有防牌招察任。
以承旨房望筒,傳于李鎭衡曰,仍鄭民始,以義禁府言啓曰,前承旨李義翊·金鍾秀,竝分揀放送事,命下矣。傳敎放送之意,敢啓。傳曰,知道。
尹弘烈,以迎接都監言啓曰,臣等與諸郞廳會同開坐,檢飭迎勅諸事,而啓下郞廳八員外,不足郞廳,依前例別單書入之意,敢啓。傳曰,知道。
又以迎接都監言啓曰,取考前後謄錄,則弔祭勅使時,以不設儺禮之意,分付儐臣,直爲言及通官,不爲設行矣,今亦以此意移文遠接使,何如?傳曰,允。
傳于李鎭衡曰,大臣·正副使以下入侍。
以承傳色口傳下敎曰,前承旨李義翊·金鍾秀給牒敍用,金鍾秀大司諫除授,牌招察任。
以承傳色口傳下敎曰,豈有實職?昨日朝廷問安,一司入來,一司不來,大司諫朴師海遞差。
備忘記,此臺臣非戚里中人,何爲以牌不進乎?大司諫金鍾秀,更爲牌招,其令謝恩。
李鎭衡,以戶曹言啓曰,今此重試武科初試時,一所主掌官軍器寺判官鄭,以專經武臣,殿講時不通,今方入直本寺矣,其代,以軍器寺僉正崔致侃擧行之意,敢啓。傳曰,知道。
兪彦鎬,以兵曹言啓曰,卽伏見全羅左水使李德水操後試射放啓本,則管下各邑鎭戰船所在軍器什物中,間有些少執頉之物,各其監色,從輕重科罪云,而其所破傷,不過些少之物,常時不卽修改,致有此執頉,其在戎政,誠甚疏虞,當該守令·邊將,推考警責,何如?傳曰,允。
傳于尹弘烈曰,坐直承旨入侍。
以大司諫金鍾秀牌不進罷職傳旨,傳于尹弘烈曰,只推。
傳于尹弘烈曰,開陽門仍留,大司諫入來謝恩後,下鑰。
有政。吏批,判書李重進,參判徐浩修受由在外,參議未差,同副承旨尹弘烈進。徐有防爲承旨,領府事金致仁爲御營都提調,金致仁爲軍器都提調,金致仁爲社稷都提調,洪樂性爲典設提調,金普淳爲兵曹參議,成鼎鎭爲佐郞,嚴思晩爲務安縣監,洪進浩爲永平縣令,成德雨爲靈山縣監,李鎭衡爲副應敎。
兵批,兼判書具善復進,參判鄭昌聖入直進,參議金普淳病,參知未差,同副承旨尹弘烈進。朴宗郁爲兼司僕將,李潤禧爲五衛將,李文喆爲都摠都事,辛鍚範爲訓鍊判官,李秉模·李義鳳爲文兼,梁弘祚爲蟾津別將。
事變假注書宋俊載書啓,卽者中樞府領府事金致仁,今方造朝云,臣先爲入來之意,敢啓。傳曰,知道。
副司直鄭昌順疏曰,伏以,日月不居,玄宮永閟,虞卒奄訖,秋序將窮,伏想我殿下哀慕不寧,益復罔極,又況臣跡滯異域誠阻攀號如喪之慟,直欲無生,臣於路中,伏奉綸音之頒下者,始知凶逆之本,次第鋤治,一讀一涕,眥裂骨顫,惟幸天討之亟擧,庶幾與憤之少洩,仍念臣疎闇之識,猥膺專對之責,自招慢藏之咎,致有呈文之擧,此雖出於慮後日之弊,循已行之例,而畢竟賠還之旨,實出意慮之外,辭不見許,勢非獲已,論以國體,終歸苟且,其間委折,已詳於正使之疏,不敢更事煩疊,而顧臣無似,濫叨使命,臨事顚錯,貽羞彼人,揆之邦憲之,合置重誅,而聖度天大,曲加涵貸,薄罷未幾,收敍如舊,臣誠以惶以感,不知所以自措也。半載去國象魏入望,咫尺脩門,葵忱益激,一贍深墨之容,小伸耿結之戀,臣子常情,此際尤切,而自念罪戾之不輕,有非薄勘之可贖,徊徨城外,無路進身,敢控短章,略暴情實。伏乞聖明,亟降威罰,以爲人臣奉命不職者之戒,千萬幸甚。答曰,省疏具悉。已諭於正使之批,卿其勿辭,卽爲入來。
領中樞府事金致仁疏曰,伏以,日月易邁,因山奄過,凡在含生,號隕如初,仰惟聖孝出天,撫時攀慕何居堪居,未死孤臣,滯在異域,廞衛之列,亦未洩哀,此恨比痛,穹壞靡極,中間逆變,振古未聞,誰謂其梟腸獍肚,咸萃於巨室世族,唯幸王章亟擧,大誥誕宣,庶幾從今包藏者戢,而迷誤者覺,此其爲安危轉移之機歟。卽伏聞惠慶宮症候有添庭候連設,藥院竝直,區區下情,不勝憂慮,仍伏念臣,處事顚錯,自速譴何,滿心悚恧,無地自容,不自意曾未幾何,敍命遽下,官秋如舊,臣仰戴恩私,俯訟罪愆,益不知爲喩也。今番任譯之呈文一款,儘有委折,而煩屑是懼,擬俟復命之日,而只擧梗槪於狀本者此也,前此或銀或馬,凡有行中見失,必皆竝呈於地禮部者,事例則然,非今創行,臣故泛聞其言,而不之禁焉。若其轉奏之擧,賠還之旨,有非始慮之所及也,還到瀋陽之日,諭以事理而辭之,則彼輒動稱皇旨,使不敢言,嚴飭關門,賠銀交付之前,不許使行之出城,相持竟日,勢窮領來,而臣等固亦自訟其失於周旋,及奉聖敎截嚴,責之以貽笑,於是乎益覺其昏謬不職,罪無所逃。噫,專對之任,其責何如,而乃於辭受之間,猶不事事如此?論以國體,合伏重誅,是可以一時薄罷了勘而止哉?聖度雖加涵貸,臣心轉益惶蹙,萬里歸來,象魏入瞻,戀結逖違,禮急反面,而咫尺城闉,進身無路,不得不露章自列,仰瀆崇聽。伏乞聖明,亟降威命,重勘臣罪,以爲奉使無狀者之戒焉,臣無任兢悚祈懇之至。答曰,省疏具悉卿懇。反面義重,小事何引?卿其安心,卽爲入侍焉。仍傳曰,此批答,史官傳諭于領府事金致仁與之偕來。
丙申九月初十日辰時,上御尊賢閣。坐直承旨入侍時,右承旨鄭民始,假注書徐龍補,記注官金鳳顯,記事官卜台鎭,以次進伏訖。命書傳敎曰,政事,當日爲之。上曰,昨日問安諸臣入侍,筵說斯速謄出,頒布於各司朝報。上曰,惠慶宮進服鷄膏自明日日再煎入。出榻敎命退,承史以次退出。
丙申九月初十日辰時,上御尊賢閣。都承旨入侍時,都承旨洪國榮,假注書柳孟養,記注官金鳳顯,記事官卜台鎭,以次進伏訖。國榮曰,夜間惠慶宮症候,若何?上曰,一樣矣。國榮曰,今日與諸醫議定湯劑乎?上曰,別無議定者,粟米飮更爲煎入,可也。命退去,諸臣以次出。
丙申九月初十日申時,上御尊賢閣。都承旨入侍時,都承旨洪國榮,假注書柳孟養,記注官金鳳顯,記事官卜台鎭,以次進伏訖。國榮曰,昨日承旨遲滯,蓋由於下吏之不卽通告矣。上曰,似然矣。命書傳敎曰,聞承宣所奏,此乃下吏遲滯之致云,且事涉移怒,前承旨李義翊·金鍾秀,竝分揀放送。命退去,諸臣以次出。
丙申九月初十日酉時,上御興政堂。大臣正使以下入侍時,上使金致仁,左議政金尙喆,右議政鄭存謙,副使鄭昌順,同副承旨尹弘烈,假注書徐龍輔,記注官金鳳顯,記事官卜台鎭,以次進伏訖。上曰,遠路善爲往返乎?致仁曰,伏蒙聖澤,得保軀殼矣。日月迅邁,大行大王因山奄過,至經虞卒,深山窮谷,孰不悲慟?陵幸已過,伏想聖孝靡逮,益復廓然,其間節序屢換,聖體,若何?上曰,一樣。致仁曰,王大妃殿氣候,何如?上曰,一樣。致仁曰,惠慶宮患候,今復若何?上曰,一向奄奄,悶迫,何言?致仁曰,今日入來之後,始得聞知,而下情不勝焦遑矣。上曰,銀事,何爲而然也?致仁曰,莫非臣等愚迷之致也,自前此等之事,必報禮部,故初不料皇旨之遽下,只據前例,而報于禮部矣。不意事端轉大,及夫皇旨之後,臣等欲言於禮部,則禮部牢拒不許,故不得已受來,而臣等愚迷之罪,於斯大矣。幸賴聖度恢洪,已處明白,足爲異國之生色,下情不勝欣喜之至,而臣等奉命無狀之罪,臣等固自知之,當初譴罰,實爲甘心,不意薄勘未幾恩敍,遽降萬里離陛之餘,不敢言私,冒沒入來,而私心惶隕,無所容措。伏乞亟降嚴譴,以明奉使無狀之罪焉。上曰,過矣。當初處分,實非深意,何必如是?致仁曰,向日先來軍官輩之中路稽滯,臣豈無不能檢飭之失乎?今此勅行不遠,重勘臣等之罪,使異國之人,知有朝廷之紀綱焉。上曰,萬里銜命,竣事而回,予心欣喜,幸勿過引焉,先來軍官事,方欲蕩滌矣。致仁曰,出疆五六朔,今始歸來,豈意其間,凶逆多出,以致國家之擾亂,何幸聖斷爀然,天討載擧,至行頒敎之儀,臣出柵之後,始得聞知,一凜一喜,不勝獻賀之忱。上曰,金龜柱處分事,亦得聞之乎?致仁曰,俄者只見處分之傳敎,而不得詳聞矣。上曰,注書之昨夜筵說持入,賤臣承命持入,命讀之,上曰,注書出去,筵說盡爲正書上·注書入侍,賤臣承命出來,假注書柳孟養進伏,上曰,金龜柱所爲之事,豈是臣子之分義乎?以渠地處,何敢以自內之言,謄諸章奏乎?此外又多渠之罪狀,而猶不洞諭者,旣已貽慼於慈宮,又不忍貽慼於慈殿故也。命書傳敎曰,告訃請謚請承襲奏請正使領中樞府事金致仁子弟中一人,六品職除授,奴婢七口,田三十結,副使副司直鄭昌順加資,奴婢五口,田二十結,書狀官副應敎李鎭衡加資,奴婢四口,田十結賜給,別啓請堂上譯官五人竝加賀,奴婢一口,田三結賜給,大通事二人,資問通事一人,淸譯一人,押物通事一人,先來軍官二人竝加資,正使軍官及打角副使軍官書軍官及其餘譯官,各熟馬一匹賜給,寫字官畫員醫員,各兒馬一匹賜給。又命書傳敎曰,先來軍官·譯官定配者,一竝放送。上曰,今番使行,譯官及先來軍官加資,待敍用下批。出榻敎。大臣·使臣先退,命書傳敎曰,御醫鄭忠周,汎濫之外,旣以逆賊押客,雖命汰去,前此聞已擾耳,豈可偃置京輦之下?其令定配。命退,承史以次退出。
上在慶熙宮。停常參·經筵。
日出時日色赤。
藥房都提調鄭存謙,提調徐命善,副提調洪國榮啓曰,伏未番夜間,聖體,若何?連日憂遑之餘,寢膳諸節,不瑕有損乎?王大妃殿氣候,何如?惠慶宮症候,夜來其有差勝之勢乎?令醫女趁早入診,臣等,率諸御醫,議定繼進湯劑爲宜,臣等,不任終宵憂慮,敢此問安,竝爲仰稟。答曰,知道。惠慶宮氣候,比昨有損矣。
大殿·王大妃殿·中宮殿,政院·玉堂口傳問安。答曰,知道。
大殿·王大妃殿·中宮殿,朝廷二品以上·六曹·大司憲單子朝問安。答曰,知道。
王大妃殿·惠慶宮·中宮殿,藥房口傳問安。答曰,知道。
大殿·王大妃殿·惠慶宮,政院·玉堂·藥房朝問安。答曰,知道。
大殿·王大妃殿·中宮殿,朝廷二品以上·六曹堂上·大司憲單子夕問安。答曰,知道。
傳于洪國榮曰,內局入侍,副提調先爲詣閤。
以承旨房望筒,傳于尹弘烈曰,仍。
傳于徐有防曰,大司諫入侍。
又傳于曰,宣傳官一員待命,騎馬三匹立之。
金鍾秀,以重試武一所試官意啓曰,今此試場未及畢之際,監試官司諫院大司諫朴師海,因傳敎遞差,莫重國試,兩司不可不備員,令政院急速稟旨變通,何如?傳曰,允。
又以重試武一所試官意啓曰,本所參試官嚴思晩,昨日政移拜外任,參試之任,不可暫曠,令政院稟旨變通,何如?傳曰,允。
鄭民始啓曰,因武一所草記,監試官大司諫朴師海遞差,莫重國試,兩司不可不備,令本院稟旨變通事,允下矣。監試官望,更爲修整以入之意,敢啓。傳曰,知道。
又啓曰,因武二所草記,參試官嚴思晩,移拜外任,參試之任,不可暫曠,令政院稟旨變通事,允下矣。原單子中,改付檁以入之意,敢啓。傳曰,知道。
備忘記,通避無例,疏批旣下,大司諫金鍾秀,更爲牌招察任。
備忘記,諫長疏批,中官傳書之際誤書,殆不成字,當該中官,從重推考。
徐有防啓曰,卽者吏曹假郞廳來言,今日爲政事命下,而判書李重祜病不來,參判徐浩修受由在外,參議未差,不得開政云,開政命下之後,不卽擧行,事甚未安,判書卽爲牌招開政,何如?傳曰,允。
又啓曰,吏曹參判徐浩修,今方自鄕上來云,一體牌招開政,何如?傳曰,允。
以兵曹判書前望單子,洪樂性落點。
鄭民始啓曰,新除授兵曹判書洪樂性,卽爲牌招傳授命召,何如?傳曰,允。
傳于徐有防曰,新除授兵曹判書洪樂性牌招,傳授命召,同參政事。
徐有防啓曰,吏曺判書李重祜,參判徐浩修,承牌來詣闕外,而今若開政,則望筒書納之際,必致夜深,待明朝使之開政,何如?傳曰,允。
金鍾秀,以都摠府言啓曰,今日入直內三廳,武兼禁軍及軍兵等,當爲中日習射,而惠慶宮氣候未寧,藥院直宿,撤直間姑停之意,敢啓。傳曰,知道。
徐有防,以義禁府言啓曰,京畿豊德府定配罪人金致瑞,南陽府定配罪人徐命亮,通津府定配罪人鄭趾彬等放送,承傳,啓下矣,竝卽放送事,分付該道道臣之意,敢啓。傳曰,知道。
又以義禁府言啓曰,前醫官鄭忠周,慶尙道熊川縣定配,而以承傳內辭意,具罪目,依例發遣府羅將,押送配所,何如?傳曰,允。
大司諫金鍾秀疏曰,伏以臣,罪由自作,分甘重辟,曾未匝日,恩宥遽降繼伏奉諫長特除之命,召牌辱臨於圓扉,臣以首頓地,自不覺感淚之被面也。當此惠慶宮患候靡寧,藥院倂直候班連設之時,宜卽顚倒入肅,而訟罪之蹤,旣不敢自同無故,且臣兄臣鍾厚,方帶司憲府持平,兩司通避,已成近例,公格私義,俱屬難安,終不免自陷違通之科,悚恐之極,恭俟譴罰,不意例勘旣靳,飭敎又嚴。臣於此一倍惶懍置身無地,而區區迷執,終難遽回,玆敢略入文字,仰于宸聽。伏乞聖明,亟命遞臣新授職名,使公私兩幸焉。臣旣不以言官自居,宜不敢妄有附陳,而目見辭敎之失平,處分之非常,大有關於君德,而臣若怵畏不言,是臣負殿下也,臣豈忍爲是哉?臣伏見傳敎下者,有藝文提學鄭履煥削爵門黜之敎,臣愚竊以爲過矣。噫,履煥之無罪錮廢,凡幾年矣,逮聖上御極,鋤治凶逆,朝著淸明,而履煥首蒙進擢,四方聞之,莫不拭目,豈意今日,遽陷大罪,危衷莫白耶?履煥名祖之孫也,言論之峻激,是渠家傳重,以鄕曲迂疎全不識忌諱,雖有些少失誤,在聖上扶植微陽之政,猶當從容誨諭,唯恐或傷,一朝摧折之至此,實非所望於我殿下者也。至於金龜柱私人之敎,殿下於是乎失言矣,履煥所秉執之義理,乃是天經民彝殄滅,他不得者,則履煥之言,乃是國人公共之言,所同者,非特一龜柱而已,今以其言之與龜柱同而斷之以私人,則須是與凶逆,同一心腸者然後,方可免於私人之歸矣,定豈理也哉?伏願聖上,淵然深思,亟寢成命,以光聖德焉。嚮臣於侍講經幄之日,敢以愼終如始四字,爲殿下獻矣,臣雖無狀,豈敢以聖志之或有退轉爲慮,而所大懼者,萬分一因此而忠志有却顧之歎,凶徒萌躑躅之心,則將奈國事何?此臣之所痛心者也,斷斷衷赤庶蒙天日之俯燭也,臣無任激切屛營之至。答曰,省疏具悉。凡今之執淸儀者,孰不攻奉朝賀乎?予攻之爾亦攻之,鄭履煥亦攻之,其攻之則一,而豈有若履煥私昵於金龜柱乎?昨日備忘,予則大加商量而命書者也,爾疏思之,履煥豈爾輩,與龜柱無相干涉乎?於此予亦有勉爾者,從今以後,毋動於乖激之論,乃心王室,爾其勿辭,卽爲察職。
丙申九月十一日辰時,上御尊賢閣。藥房入侍時,都提調鄭存謙,提調徐命善,副提調洪國榮,假注書柳孟養,記注官金鳳顯,記事官卜台鎭,醫官慶絢·吳道炯·徐命緯,以次進伏訖。存謙曰,夜間聖體,若何?上曰,一樣。存謙曰,王大妃殿氣候,何如?上曰,一樣矣。存謙曰,惠慶宮症候,今日則有少損之節云,臣等,不勝焦悶矣。上曰,口逆之症候,最是切悶,以故元氣未易蘇完之道。國榮曰,臣等,與諸醫商確,則粟米飮及鷄膏,有加入藥料云矣。上曰,醫官進前奏之,絢奏曰,粟米飮,當加陳皮·吉更,鷄膏當入山査肉使君子肉矣。上曰,惠慶宮進服粟米飮前方中,加陳皮正錢·吉更二錢煎入,鷄膏入山査肉五錢·使君子肉三錢,一再煎入。出榻敎上曰,醫女全不成樣,不知脈理,不識點穴者,曰,以差備待令,出入深嚴之中,極爲駭然。存謙曰,此全不勸奬之致也,上曰,此是醫官之責也,兩廳首醫,越俸一等,上曰,敎之一朔,猝難責效,數月後提調捧講,若有不通之人,則首醫不可無罪,以此分付,可也。存謙曰,針醫朴春元,不可仍置,汰去,何如?上曰,於渠不足責,置之,可也。存謙曰,然則自其廳中用罰,似好矣。上曰,唯,上曰,醫女直宿於本院乎?國榮對曰,差備直宿矣,上曰,何不書出乎?仍命書榻敎曰,醫女三人,差備待令,上曰,同副承旨李鎭衡乘馹上來事,下諭。出傳敎上曰,闕內及各處入直武臣,晝仕出去,使之觀光於重試初試。出榻敎命退去,諸臣以次出。
丙申九月十一日巳時,上御尊賢閣。左承旨入侍時,左承旨鄭民始,假注書徐龍輔,記注官金鳳顯,記事官卜台鎭,以次進伏訖。上曰,筵說盡爲頒布乎?民始曰,於昨夜盡爲頒布矣,命書傳敎曰,禮房仍察,左承旨爲兵房,右承旨爲吏房,左副承旨爲工房,右副承旨爲刑房,同副承旨爲戶房,又命書傳敎曰,觀此松留狀啓,所謂沒技,只是騎芻,不特松都,諸道幾皆以騎芻爲沒技,此從易之弊也,都試不遠,以此申飭設行諸道,俾無猥雜,如今春松都事,自該曹嚴飭,又命書傳敎曰,軍兵以當次替代,將官以罰直人,限能讀入直事,分付。命退,承史以次退出。
丙申九月十一日未時,上御興政堂。大司諫入侍時,大司諫金鍾秀,右副承旨尹弘烈,假注書徐龍輔,記注官金鳳顯,記事官卜台鎭,以次進伏訖。上曰,副提調持湯劑入侍,賤臣承命而出,與都承旨洪國榮進伏,上曰,昨日事,果出於無隱之義也,今對諫長,雖不盡喩,若外面驟看,諫長亦何以詳知也?金龜柱之罪狀,非昨日始自下敎者也,自壬辰七月二十一日,至今年三月初五日以前,予於大妃殿,每有言端則仰陳者也。蓋奉朝賀事,不過伊時私自酬酢,而予之仰告於大妃殿者,特以無言不盡故也,若早料龜柱,因此而有呈疏之擧,則予何必仰告於慈殿,慈殿亦何必下布於渠也,而初未料此,特以無間之義,偶然因言端仰奏慈殿,而龜柱乃敢以此肆然謄之於章奏,此果臣子之分義乎?若於其時,先大王覽龜柱疏中追崇之說,若敎予以奉朝賀雖無狀,爲此等之說,爾在東宮,何可酬酢於此等議論云云,則予將以何辭仰對乎?奉朝賀之死生,特是餘事,而其所酬酢之事,卽予先親之事也,其所酬酢之時,卽予在儲之時也,從古儲位之克艱,顧何如哉?予於龜柱疏後,迫不獲已,乃權辭以實無是事云云,其所權辭,雖出於萬不獲已之致,予於心中,實有自愧,乃於聽政之翌日,始以其時權辭之意仰告於慈殿矣,儲宮之位,何等克艱,而龜柱乃敢以自內之言,謄諸章奏,若是容易乎?以故予侍慈殿,每以龜柱濫猾之罪仰陳矣。予之招來鄭履煥者,非爲其與龜柱切親也,特以廢棄草野,不入於向時濁亂之徒故也,其所曲保,又如何哉?德師輩之招,所出幾次,而一向疪覆者,欲一用之,及其上疏也,一遵龜柱之疏,至於人蔘事,而專事掇拾,是攻戚里而反助戚里之氣勢也,龜柱之攻斥奉朝賀,雖問之於龜柱,亦不敢曰,非私憾也,諫長之公平,予有知之,故予今洞諭矣,鄭履煥之名字,慈殿亦知之,慈殿何由而知鄭履煥之名乎?一疏再疏,履煥所論,專事掇拾龜柱之口氣,然則招履煥之意,果安在哉?德師·一和,果以何罪,而只於履煥,如是曲保者,乃姑且觀之意也,今此諫長入侍,故予悉諭之。鍾秀曰,鄭履煥春間疏,上款事則臣常以爲當不敢復提,中款事亦不緊,故臣於其時,以不善爲之意,言于渠,而至若下款事,則金龜柱之當初疏陳,雖曰,急於請討,而其爲非所敢言,誠如聖敎矣。上曰,龜柱疏旣出之後,不知裏面者攻奉朝賀,固無怪矣,然以履煥今番疏論之,渠爲臣子,如知分義,則敢請傳敎之下不下乎,鍾秀曰,履煥今番疏,臣亦以爲不善爲之云矣。上曰,德師·一和之時,予之一庇覆履煥,顧如何矣,其所論德師·一和之前,輒以三件事言之,德師·一和之後,去其一件事而言之矣。鍾秀曰,伊時賊勢甚張,而善類濱危,龜柱疏出於此時,故人多以此爲快,而未暇細勘其非所敢言,眞所謂逐鹿而不見泰山也。履煥則旣與龜柱相識之間,而討逆之論,與之相符,則自然與之相親,固其勢也,人情旣親之後,則雖有非處,未易覺知,跡太近之嫌,亦自然忘之易矣,然論事論人,當觀大體,履煥之與龜柱相親,只以議論之相符,而不能顧跡太近之嫌也,初非出於趨移附戚里之計,則私人二字之敎,豈不過當乎?國榮曰,臣有區區所見,敢此仰達矣,鳳漢之罪,雖非龜柱壬辰之疏,孰不知之,而龜柱事,臣伏見去夜筵說,實仰處分之嚴正矣,若戚里無罪,則何可抑勒加罪,而龜柱則以筵話觀之,烏得免濫猾之罪?但至於鄭履煥,廢棄草野,讀書養望,以乃祖之孫,不染於時俗,臣則雖未與履煥有素,而若其私人之敎,臣竊有所見焉,履煥以鄕谷蟄伏之蹤,猝爾上來,徒峻攻洪之論,而適此龜柱臚列鳳漢,故未暇細勘,掇拾用之,似是無傷,殿下不用戚里之敎,臣實欽仰,而至於鄭履煥者,實爲可惜,履煥雖親於龜柱,實是徒知其好,而未知其惡,若使履煥,早知去夜筵敎中裏面事,則豈可一向固守初見?殿下若招履煥,明白下敎則亦必曉然覺得,履煥豈爲龜柱而負國哉?朝廷之上,得一士爲難,深留聖念,是臣所望。上曰,諫長所見,何如?鍾秀曰,知申所奏,實是明白,善形容之言矣。國榮曰,若問諸履煥,猶以爲不改,則今日在廷諸臣,孰不非履煥乎。上曰,龜柱之罪,予當更諭矣,辛卯之宮城扈衛,實由金漢耆之所爲,其時予恐聖德之有累,忙告大妃殿曰,金漢耆之事,此何擧措?雖急於殺人,何乃作此無前之變乎云云矣,此非龜柱之罪乎?命國榮書傳敎曰,在外同副承旨許遞,大司諫金鍾秀除授,牌招察任,又命書傳敎曰,政事當日爲之,鍾秀·弘烈先退,命進湯劑進御,上曰,左承旨入侍。賤臣承命而出,與左承旨鄭民始進伏,命書傳敎曰,方將昭布,御營大將金漢耆,爲先削職,上曰,御將命召,催促捧入。命書傳敎曰,兵曹判書具善復爲御營大將牌招傳授命召,又命書傳敎曰,本兵雖重,將望乏人不得已除授,兵曹判書具善復本職許遞,今日政卽爲擬入,上曰,命召連爲催促,而院隷之聲,何若是低微也?命書傳敎曰,注書柳孟養,不能檢飭院隷,爲先從重推考,命退,承史以次退出。
上在慶熙宮。停常參·經筵。
日出時日色赤。
藥房都提調臣鄭存謙,提調徐命善,副提調洪國榮啓曰,伏未審夜間,聖體,若何?連日憂遑之餘,寢膳諸節,不瑕有損乎?王大妃殿氣候,何如?惠慶宮症候,夜來其有差勝之勢乎?令醫女趁早入診,臣等,率諸御醫議定繼進湯劑爲宜,臣等,不任終宵憂慮,敢此問安,竝爲仰稟。答曰,知道。待下敎入侍。
大殿·王大妃殿·惠慶宮·中宮殿,政院·玉堂口傳朝問安。答曰,知道。
王大妃殿·惠慶宮,藥房口傳朝問安。答曰,知道。
大殿·王大妃殿·中宮殿,朝廷二品以上·奉朝賀六曺堂上·大司憲單子朝問安。答曰,知道。
大殿·王大妃殿·惠慶宮·中宮殿,政院·玉堂·藥房口傳夕問安。答曰,知道。
大殿·王大妃殿·中宮殿,朝廷二品以上·奉朝賀·六曹堂上·大司憲單子夕問安。答曰,知道。
備忘記,噫,戚里爲國家之害,從古皆然,予自在沖齡,深知其弊,雖於戚里,賢如廣國,才如陰識,猶不可使之預聞朝政,況互相攻擊,凶國禍家,厥罪惟均者乎?一戚里之罪,臚列已盡,擧國咸知,不必更誥,而金龜柱之暗地情狀,中外之人,何以知之?噫,當溯其本源而言之矣,大抵龜柱,初與厚謙,綢繆排布,結爲死交,合力而攻奉朝賀,此則猶是奴隷,亦知其靑天白日者也,如欲原情而曲恕,則不害爲屬之公議所在,小大齊憤之義,而聽言聞謀,本事之決非出於公正之憤,則知之久矣,且於論奉朝賀之罪,殺之竄之之間,少有不愜於意,則雖以儲君之尊,秉公正之論而敢欲爭抗焉,至於辛卯二月初五日,駕詣舊邸之夜,金漢耆與厚謙,瞰予不隨之時,乘間私觀,眩惑天聽,無所不至,乃有宮城扈衛之擧,時値夜深,而惟聖德之或有虧欠,是懼是悶,予詣大妃殿奏曰,雖急於殺人,奉朝賀旣無推戴王孫之跡,則主作此前古所未有之變,不自覺其上累聖德,此何擧措?今日果殺奉朝賀,則奉朝賀雖有許多罪辜,今日之事,卽是構誣,以此殺之,非其罪也,須急急下書於承候之人,緩此事機,以光聖德,是臣所望也,大妃殿謂予曰,賊勢䲭張吾家,不得不仰奏矣,予又再三仰奏,僅得回天,予於伊時,攻斥奉朝賀,亦不遺餘力,而至於非其罪而殺之,構以誣而殺之,常以爲不可,惟此初五之事,出於公憤乎私憾乎?以私憾而累聖德,厥罪何居?及夫回鑾之日,先大王敎予曰,兩戚里相攻,國家之憂不少,予當思所以不見欺於此輩之道爲敎,俄而漢耆私覿之後,又有右文閣入侍之命,至于十一日後,聖心乃大解矣,嗚呼,奉朝賀之罪,可勝言哉,而苟非以先大王至仁至明,洞燭其欲殺之心,出於私憾,則雖於其時殺奉朝賀,能服死者之心,而解天下後世之惑乎?苟非以大妃殿,明於大義,止於慈愛之聖德,重小子之言,而爲國家之慮,則戒飭戚屬,以至解紛之境乎?究厥罪狀,一則龜柱,二則龜柱,嗟彼漢耆,性本純愨之人,爲其侄所威䝱而恐喝,以自陷於指使同情之歸,吁亦哀哉,亦何深責?且龜柱必欲殺奉朝賀之心,橫着腸肚愈往愈甚,故乘機抵隙,闖發不已,不念貽累聖德,不顧語犯莫重,不憚得罪儲君。噫,辛卯之春,旣不得殺奉朝家,則及至其秋,內外煽動,不勝其紛紜,又以某年罔極不忍聞之說,恐動之事,予不索言,予於九月二十二日,召金漢耆於廷班而見之,累累面諭者有焉,蓋答鄭履煥疏批中上段辭意也,至此而計又莫售,則又呈壬辰之疏,其疏中一款,是豈陳於先大王者,而亦以予爲儲君,則安敢筆之於書,若是肆然乎?猶以事關先朝,不敢畢說,而一猶不足,及予御極之初,鄭履煥之疏又出,彼奉朝賀之罪,何患無辭,而又提此不忍聞之說,予之處分於德師·一和輩者,果以何許義理?今日北面於予者,復提一字半句,則是先王之逆臣,先親之逆臣,寡人之逆臣也,渠若有一分嚴畏之心,則敢如是乎?尙猶曲恕而寬貸者,意有在焉,至若追崇之說,詳於筵話,不必更諭,筵本與此備忘,謄布朝紙,其他負犯,固多難貰,而姑且含忍容默,此正今日在廷諸臣,明是非定去就之一大機會也,宣播中外,旣出於兩斥戚里,鎭安朝著,庶可以一心王寶,以此令政院布示。
傳于徐有防曰,都承旨入侍。
傳于鄭民始曰,都承旨景慕宮奉審,右副承旨元陵奉審以來。傳于金鍾秀曰,戶判入侍。又傳于曰,訓將入侍,又傳于曰,訓鍊大將張志恒,依下敎來待矣。傳曰,入侍。又傳于曰,都承旨入侍,傳于尹弘烈曰,中官金德瑞,給牒敍用,全羅監司狀啓,珍島等郡居良人金甘才等渰死事,傳于鄭民始曰,令本道恤典擧行。有政。吏批,判書李重祜服制,參判徐浩修進,參議未參,左承旨鄭民始進。吏批啓曰,判書李重祜服制,參議未差,小臣獨政未安,何以爲之?敢稟。傳曰,置之。左承旨望筒入之,以金履素爲大司諫,李重祜爲判議禁,李義翊爲兵曹參知,金方行爲佐郞,徐邁修爲刑曹正郞,成天柱爲工曹參判,申曘爲司宰僉正,羅學素爲宗簿主簿,朴廣源爲長寧殿別檢,蔡濟恭爲奉常提調,鄭弘淳爲掌樂提調,洪樂性爲軍器提調,訓鍊提調單洪樂性,禁衛提調單洪樂性,御營提調單洪樂性,右尹鄭昌順嘉善今加嘉義,別啓請譯官金弘喆嘉義,今加資憲,高師彦·李惠迪已上折衝,今加嘉善,前正金復瑞,前奉事吳道成,前僉正玄啓禎,已上通訓,今加通政,已上譯官加資事承傳。兵批,行判書洪樂性疏批未下,參判鄭昌聖病,參議金普淳入直進,參知未差,左承旨鄭民始進。副司直朴師海·李義翊·李鎭衡,傳于鄭民始曰,未差摠管,今日口傳擬兵曹口傳政事,以金孝大爲都摠管,以花陽君爲副摠管,鄭民始,以武二所差備官,以試所意啓曰,今此武科重試初試元額五十人,三技取兩技事,命下矣。六兩騎芻講,今已畢試而兩技入格,僅爲四十八人不足之數,至於二人矣,在前如此之時,不拘元額之數,或有隨其入格出榜之例,而自下不敢擅便,何以爲之?敢稟。答曰,旣定規矩,則當從規矩之數,而未準規矩,拘於元額,以同是規矩外之擧子,苟充於入格之中者,予常怪之,殊欠嚴科場之意,亦非一視之道,有下問者,兵判與二所試官持試記入侍,鄭民始,以戶曹言啓曰,因義禁府草記,罪人尙魯·聖國·商輅等,籍産還給事,允下矣。罪人尙魯·聖國·商輅等家舍物件,依當初籍沒數出給,別單書入,而其中已發賣者,以其價出給,未發賣者,以本色還給之意,敢啓。傳曰,知道。
備忘記,榜目體段,何等嚴重,則有實職武弁或只書兼銜有職銜武弁,或單書二字,無實職武弁或不書前字,殊甚不察,武一所諸試官,一竝推考,首差備官太去,榜目更爲修整入啓,鄭民始,以武試武一所差備官,以試官意啓曰,昨日以監試官一員未備,稟旨變通之意,草記允下,而諫院一員,尙今不備,取考謄錄,則間有一司未備,而試取出榜之例,今亦依此擧行乎?敢稟。傳曰,知道。尹弘烈以奉常寺官員,以都提調意啓曰,東籍親耕田所種皮唐黍打作,則所出爲一石十斗,豆打作,則所出爲二石,太打作,則所出爲三石五斗之意,敢啓。傳曰,知道。掌令具修溫啓曰,臣本以魯莽庸騃之一下品,猥忝臺閣之任,屢登筵席隨衆進退,瘡疣百出,私心愧懼,無地自容矣,今於筵中,司諫臣李重馥所懷之際,臣獨隨參起伏,而李重馥旣被譴罷之典,臣則職尙縻,罪同罰異,臣之悚惶,益無所措,臣何敢一刻晏然於臺次乎?請命遞斥臣職。答曰,勿辭,亦勿退待。大司憲徐有隣,掌令具修溫,獻納李枰,校理朴天衡,副校理李儒慶,修撰金履正,副修撰尹行修·吳大益啓曰,和緩與厚謙,前後聲討,已盡其窮凶極惡之罪。凡在血氣之倫者,莫不切齒痛心,而其內外相應,排布經營,潛售凶圖,危逼聖躬者,莫非和緩之爲窩主。而厚謙雖命置法,和緩爵號自如,尙逭王章,輿情憤鬱,久而益激。請和緩爲先削去其號,依律處斷。又啓曰,昨冬國家安危之機,至今追思,尙覺懍然。苟有體國大臣,則雖非上敎,固當直請聽政,而伊時首相韓翼謩,徒畏麟賊之氣熖,罔念國勢之岌嶪,不体上敎,徒事彌縫,使宗國大計,幾致難言之境,論其負〈罪〉,不可付處而止。請豊川府付處罪人韓翼謩遠竄。又啓曰,付處罪人金相福,以天生妖邪之性,具萬古宵小之行,斷其平生,直一鳳漢之影子也。蝨附狐媚之意,人不忍正視,趨勢射利之跡,世自有公案。鳳漢之勢掀天而相福爲押客死士,鳳漢之眼無君而相福爲其腹心爪牙,指忠爲逆,指逆爲忠,嫉視士類,如復私讎。其與麟·謙·順·簡輩,腹肚相連,打成一團。其居相職也,荐剡取捨,先承鳳漢之風旨。又聽麟·謙之指揮,使賊勢䲭張,凶謀益肆者,皆相福之所贊助。而昨冬徐命善疏出之後,宋瑩中深文之說,稱以所見無異同,麟漢不必知之說,謂以語脈不如此。至於命讀睿章之時,敢請中間傳說之査問,至下中官拿之聖敎,雖其成命還寢,而相福之包藏禍心,昭然難掩。若翔雲之換父昜祖,乃人倫之大變,而相福實自主張,滅絶天常,萬戮難逭。而畢竟雲賊之妖惡,亦出於相福之釀成。以雲招中疏草一本,送于領府事云云觀之,其爛漫和應,灼然可知。逆雲旣已伏法,而相福獨爲晏然者,揆以王章,寧有是理?今以筵話傳說,論相福之罪者,眞是總功之察耳。且麟·謙·雲諸賊,亘古所無之惡逆,而拘於單法之新令,孥戮之典,不得快施,輿情之憤鬱,去而愈激。況相福本以洪家之人,與此三賊,凶謀祕計,無不參涉,則到今罪名,只於付處薄勘而止,則豈可曰,國有法乎?請平海郡付處罪〈人〉金相福,爲先遠竄。又啓曰,嘻噫痛矣。龜柱之罪,可勝誅哉?顧其地處,何如?恩造,何如?而不思報效之道,恣其濫猾之性,雖以壬辰疏中語言之,渠若有一分嚴畏儲君之心,豈敢肆然以自內酬酢,登諸章奏,陳之於先大王之前乎?臣等,於筵敎中,若有俯詢,其將何辭仰對之諭?讀之未半,不覺心寒骨冷。至於鳳漢罔赦之罪,國人所共憤,則秉義聲討,宜乎正大,亦何患無辭。而始也締結厚賊,暗逞私憾,終焉慫惥乃叔,恐動天聽,以至於半夜扈衛,幾累先大王聖德,固已萬萬駭痛,而此猶不足。又敢以某年罔極不忍聞之說,恣意筆之於書,以慼我殿下之心。嘻噫,是可忍也,孰不可忍也?德師·一和,旣以此伏法,則獨於龜柱,豈可以戚屬,有所容貸乎?洞諭昭著,輿情咸激。請黑山島定配罪人金龜柱,依律處斷。答曰,不允。金龜柱事,以不欲貽慼慈殿之意,凡厥罪惡,皆不明言顯諭,此亦予意有在,特從原恕之義,姑靳依啓之批者,亦非曰龜柱無可殺之罪,而王法以私恩而屈也,不允。大司憲徐有隣,掌令具修溫,獻納李坪啓曰,尹養厚之於厚賊,締結綢繆之狀,固已狼藉難掩,而到今彰著之罪犯,尤有所萬萬驚憤者,其窮凶情節之究覈處斷,不容小緩。請巨濟府荐棘罪人尹養厚,亟令王府,拿鞫嚴問,快正王法。又啓曰,今番獄事,商輅·善海之書札中凶言悖說,實是亘古所無之逆節,而趾海·纘海之爛漫同情,渠旣自服,則今此酌處之命,實爲失刑之大者。請穩城府定配罪人趾海,濟州牧定配罪人纘海,更令王府,拿鞫嚴問,快施當律。又啓曰,敬彬·成運之與若淵·相簡,爛漫綢繆之狀,旣已畢露於諸賊招辭中,而抵賴不服,未施當律,揆以王法,失之太寬。請薪智島定配罪人敬彬,熊川縣定配罪人成運,亟令王府,更爲拿鞫得情。又啓曰,尹象原之宗廈復出之說,旣已面質見屈,則難免自做之歸。況渠以養厚之兄,同惡相濟,則以此以彼,決不可放歸而止。請還寢尹象厚放歸田里之命,仍施島定配之典。又啓曰,洪樂任所處之地,顧如何而交結凶徒,敢以溫樹等語,爛漫酬酢於逆雲,綢繆往來於賊謙,名出凶招,非止一再。其在獄體,嚴覈得情。請洪樂任亟命王府,拿鞫嚴問。答曰,不允。掌令具修溫啓曰,妖宦壽賢之締結,一種嗜利之凶徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。又啓曰,洪述海,所犯貪贓之外,其在京之時,趾海·纘海·相簡,綢繆密謀之情跡,必無不知之理。請鏡城府定配罪人洪述海,拿鞫嚴問得情。又啓曰,洪龍漢,以麟漢之弟,謟事厚謙,至於約婚,則其聲勢之相援,情迹之相關,推此可知。當此鋤治黨與之時,不可置之於輩轂之下。請副司直洪龍漢,遠地定配。又啓曰,國朝用人,惟在科目,而其試取之不公,莫有甚於乙未五月庭試。榜眼一出,國言喧藉,物情之駭惋,久而未已。其在嚴科場重選擧之道,不可以時月之稍久,置而不論。請罷乙未五月庭試榜。又啓曰,爲奴罪人河翼龍·金重得等,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間。請爲奴罪人河翼龍·金重得,亟命王府,拿鞫得情,夬正王法。又啓曰,賊翔之妖邪釁累,豈尋常參訪之類,而安大濟之往來其家,旣發渠招,則其酬酢之情節,不盡究覈,遽蒙宥釋。此雖由於我聖上好生之德意,論以鞫體,決不可放逐而止。請放逐罪人安大濟,更令王府,拿鞫得情。又啓曰,今番應元父子之凶疏逆腸,實是亘萬古所未有之劇賊,而原其凶疏,專由於權正忱之日記。雖未知辭語之如何,而其弟正欽,乃敢傳示道顯於其兄旣故之後,致有此叵測不道之疏。況其酬酢和應之說,旣發於親問之下,則其在鞫體,宜卽嚴覈得情。請權正欽,卽令王府,拿鞫嚴問。又啓曰,若鍊之於應元父子之凶疏,首尾同情之狀,綻露賊招,而終始抵賴,未施當律。揆以王章,失之太寬。請朔州府定配罪人若鍊,更令王府,拿鞫得情。又啓曰,李克生前後罪惡,已悉於憲臣之啓道伯之狀,而其所犯贜,猶厲餘事,向來一疏,萬萬無嚴。當此麟漢伏法之後,其在討凶鋤黨之道,決不可容貸也,明矣。請河東府定配罪人李克生,依律處斷。答曰,不允。
獻納李坪啓曰,南海縣圍籬安置罪人具庠,本以凶譎之性,兼有悖戾之行,陰結凶類,綢繆祕謀,出没閃倐,如鬼如蜮,而今其凶肚眞賊,綻露於凶賊載興文書中。所捉書札,指意叵測,情節難掩,則今此酌處之命,雖出於好生之德。三尺至嚴,決難容貸。請南海縣圍籬安置罪人具庠,更令王府,嚴鞫得情,快正王法。又啓曰,大靜縣爲奴罪人金壽賢,以幺麽宦寺,交結士夫,終爲凶賊之根根。而況其窮凶極惡之語,敢欲潛售亂逆之心。究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢,更令王府,拿鞫嚴問,依律處斷。又啓曰,旌義縣荐棘罪人尹泰淵,本以兇猾之性,素畜跋扈之志,交結厚賊·麟漢,作爲腸心爪牙,身帶將兵之任,晝夜出没於厚賊·麟漢之家,蹤跡陰祕,爲世指目。以今若淵敢售護逆之計觀之,其於平日稔受泰淵之慫慂,故陰護麟漢,卽曲爲泰淵之地。當此厚賊·麟漢置法之日,其陰謀綢繆之狀,尤不可不究覈,施以當律。請旌義縣荐棘罪人尹泰淵,亟令王府,拿鞫嚴問得情,快正王法。又啓曰,爲奴罪人河翼龍·金重得等,做出叵測之說,作爲眞諺之書,潛投深嚴之地,欲售危逼之計。究厥情狀,亘古所無,決不可一刻容貸於覆載之間。請爲奴罪人河翼龍·金重德,亟命王府,拿鞫得情,快正王法。又啓曰,今番應元父子之凶疏逆節,實是亘萬古所無之極賊。而原其根本,則卽權正忱之日記也。雖未知所記如何,而其弟正欽,狼藉傳播於其兄身故之後,致有此叵測不道之疏。況其酬酢和應之說,旣發於道顯之招,則在鞫體不可不嚴覈得情。請權正欽亟令王府,拿鞫嚴問。又啓曰,新除授大司諫金履素,時在京畿驪州地。正言金憙,時在忠淸道連山地。請竝斯速乘馹上來事,下諭。答曰,不允。下諭事,依啓。兵曹判書洪樂性疏曰,伏以惠慶宮患候靡寧,藥院竝直,多日未撤,仰惟聖慮焦勞,不瑕有損,區區下情,不任憂灼之至。仍伏念臣千萬夢想之外,忽伏承司馬除命於半夜禁直之中,驚惶感激,逃遯無路,雖未免冒没祗肅。而退伏私次,惝怳慙恧,五情失守,達曙繞壁,罔知所以自措也。臣本疎迂一書生,不識軍旅之事,目今國家,雖曰昇平,本兵重任,豈如臣無似所可濫據?而至若選才勇而備不虞之需,疏淹滯而慰稱屈之情,尤豈臣力量藻鑑所可擬議者哉?況今新化方暢,百職咸擧,以臣淺望謏才,尤何以察五兵之要,肅三軍之紀,以副我聖上委寄之盛意乎?且臣稟賦虛弱,自少善病,年來屢經危症,神精消耗。齒未六旬,儼成癃老,尋常職務,尙難堪承。如是而徒恃寵靈,揚揚冒進,則微臣狼狽,雖不足恤,其奈僨國事而辱聖簡,何哉?揣分量力,有萬分必辭之義,無一亳可進之勢。開政有命,末由承膺。今日候班,亦未趨參,臣罪至此,尤無所逃。玆敢披瀝肝血,疾聲哀籲於天地父母之前。伏乞,聖明,俯垂諒察,亟命鐫削臣新授職名,仍治臣瀆之罪,以重公器,以肅朝網,不勝幸甚。答曰,省疏具悉。授卿此任,予意有在,卿其勿辭,卽爲開政。
丙申九月十二日辰時,上御尊賢閣。都承旨入侍時,都承旨洪國榮,假注書柳孟養,記注官金鳳顯,記事官卜台鎭,以次進伏訖。上曰,左承旨持政望入侍,鄭民始進前。命書傳敎曰,此時秋曹,不可不擇。漢城判尹李福源,刑曹判書除授。命退去,諸臣以次出。
丙申九月十二日未時,上御興政堂。右承旨·訓將,同爲入侍時,右承旨金鍾秀,訓鍊大將張志恒,假注書徐龍輔,記注官金鳳顯,記事官卜台鎭,以次進伏訖。上曰,右相入侍,二所試官如入來,與兵判同爲入侍。賤臣承命出來,與右議政鄭存謙,行兵曹判書洪樂性,上試官行副司直鄭好仁,副試官行副護軍李柱國,參試官行副護軍李邦一,副司果鄭宇淳·安聖彬·韓㵛,進伏。命書傳敎曰,明日孝明殿,當行酌獻禮,百官行禮,置之。晝茶禮兼行。出宮時刻,依此擧行。又命書傳敎曰,孝明殿酌獻禮祭文,親製書下,其令香室,知悉。命好仁讀試記。上曰,今番武技,大體,何如?好仁曰,武技,全不成樣矣。柱國曰,以六兩論之,百二十步之限,能送者絶無。武技之如是乏人者,蓋未之前有也。上曰,曾於武科,拘於元額之不足,輒以單技,苟然充付,此非擇取人才之道。自今以後,欲令勿拘元額,只以入格數取試。大臣·將臣之意,何如?存謙曰,若如是則必無倖科之弊,此誠好矣。志恒·柱國曰,從前倖科之弊,皆由苟充而然。若如是變通則好矣。命書傳敎曰,此亦科規,不可率易定式。旣問大臣及將兵之臣,僉意亦然。自今番重試·初試爲始,毋論別試·庭試·增廣·式年,凡諸初試,只從入格數規矩外。切勿以單技,拘於元額之不足,苟然充付之意,分付試所,亦爲定式施行。命退,諸臣以次退出。
丙申九月十二日申時,上御尊賢閣。藥房副提調持湯劑入侍時,副提調洪國榮,假注書柳孟養,記注官金鳳顯,記事官卜台鎭,醫官慶絢,以次進伏訖。上曰,時原任大臣·二品以上,三司諸臣,留待。絢奉湯劑進前,上進御。命退去,諸臣以次出。
上在慶熙宮。停常參經筵。
藥房都提調鄭存謙,提調徐命善,副提調洪國榮啓曰,伏未番夜間,聖體,若何?連日憂遑之餘,不瑕有損節否?今日臣等,率諸御醫,趁早入診,詳察聖候,爲宜。王大妃殿氣候,何如?惠慶宮症候,夜來,其有差勝之勢乎?令醫女入診。臣等,依昨日下敎,亦當與諸醫入侍,議定繼進湯劑,臣等,不任終宵憂慮,敢此問安,竝爲仰稟。答曰,知道,待下敎,入侍。
大殿·王大妃殿·惠慶宮·中宮殿,政院·玉堂口傳問安。答曰,知道。
王大妃殿·惠慶宮·中宮殿,藥房口傳問安。答曰,知道
大殿·王大妃殿·中宮殿,朝廷二品以上·六曹堂上·奉朝賀·大司憲,單子朝問安。答曰,知道。
大駕,入孝明殿齊室後,政院·藥房口傳問安。答曰,知道。
大駕,孝明殿酌獻禮罷後,政院·玉堂·朝廷二品以上·六曹堂上·奉朝賀·大司憲·宗班,單子問安。答曰,知道。
大駕,酌獻禮罷後,藥房口傳問安。答曰,知道。
大殿·王大妃殿·惠慶宮·中宮殿,政院·藥房口傳問安。答曰,知道。
傳于洪國榮曰,都承旨,入侍。
傳于徐有防曰,武藝別監有二窠矣。近日所差者,漸不如前,不知紀律。分付訓將,今番則各別擇擬。
又傳于曰,兵曹入直堂上,入侍。
傳于鄭民始曰,正書朝報,未時,始入啓。政院上直書吏,令攸司,科治。秋判開坐,直房,捧口招以聞。
又傳于曰,中嚴啓下之後,始入外辦例也。雖曰,久廢此等事例,有何難知,而今日擧行顚錯。通禮院行首書員,令攸司,科治。
傳于徐有防曰,政官牌招,開政。
又傳于曰,明朝,時任大臣,入侍。
又傳于曰,政望催促。
兪彦鎬啓曰,卽者,校理朴天衡,副修撰吳大益,因合啓儒臣問備之命,謂有情勢,陳疏徑出,原疏才已退却矣。所當直捧禁推傳旨,而此與無端徑出有異,推考警責,仍卽牌招。玉堂上下番俱空,事甚未安。校理金觀柱,副校理李儒慶·沈有鎭,修撰李魯述·金履正,副修撰尹行修,竝卽牌招,推移入直,何如?傳曰,允。
尹弘烈,以禮曹言啓曰,明日孝明殿,親行酌獻禮敎是時,殿下散齊,雖未及磿鍊,致齋一日於正殿諸亨官及近侍之官應從升者,諸衛之屬守衛殿門者,各於本司,淸齋一宿事,知委,何如?傳曰,允。
傳于兪彦鎬曰,都承旨入侍。
兪彦鎬,以吏曹言啓曰,繕工監奉事金相謙呈狀內,身病甚重,勢難察任云,今姑改差,何加?傳曰,允。
以刑曹啓目,傳于徐有防曰,通禮院書員,從重科治,而以定配之次,律爲之。
徐有防,以刑曹言啓曰,從重科治,而以定配之次,律爲之事,命下矣。依傳敎。通禮院書員金益和,以制書有違律,決杖一百之意,敢啓。傳曰,知道。
又以刑曹言啓曰,政院書吏嚴杖後,畿邑徒一年定配事,命下矣。依傳敎,罪人全弘祚,依律文嚴杖六十後,京畿抱川縣徒一年定配,卽爲押送之意,敢啓。傳曰,知道。
傳于徐有防曰,多日勞攘,今日欲早休,政官催促開政,大臣處置體重,不可經夜,斯速擧行。
有政。吏批,判書李重祜服制,參判徐浩修進,參議未差。左副承旨兪彦鎬進。吏批啓曰,判書李重祜服制,參議未差。小臣獨政未安,何以爲之?敢稟。傳曰,仍爲之。以李獻慶爲司諫,李謙彬爲獻納,高益擎爲掌令,金載華爲刑曹佐郞,具善復爲判尹,李兢淵爲齊陵別檢,趙德淵爲引儀。
兵批,行判書洪樂性式暇,參判鄭昌聖病,參議金普淳入直進。參知李義翊病,左副承旨兪彦鎬兼進。兵批啓曰,領中樞府事今方有窠,行判中樞府事李溵,依例從座目陞付之意,敢啓。傳曰,知道。奉朝賀單金致仁,領府事單李溵,副護軍李潤禧,副司直李東顯·李坪。
徐有防,以兵曹言啓曰,依傳敎。武藝別監田春遇等十名,各決棍十五度之意,敢啓。傳曰,知道。
金鍾秀,以兵曹言啓曰,卽伏見統制使李邦綏,水操後舟師所屬各邑鎭軍器什物點閱執頉啓本,則固城·熊川·安骨等邑鎭外,有些少執頉之物,而其所破傷,不過一時修改之物件,則不卽修補,致有此執頉之擧,其在戎政,誠甚疎虞。常時不能申飭之責,在所難免。統制使李邦綏,當該守令邊將,推考警責,何如?傳曰,允。
傳于徐有防曰,順天前府使金若行,東萊前府使金悌行,所犯事係不法。卽爲拿處,判義禁出仕後,嚴問口招,登對以奏。
徐有防,以義禁府言啓曰,李弘濟勿限年定配事,承傳啓下矣。李弘濟全羅道海南縣,勿限年定配,而以承傳內辭意,具罪目,依例發遣府羅將,押送配所,何如?傳曰,允。
以校理金觀柱·朴天衡,副校理李儒慶·沈有鎭,修撰李魯述·金履正,副修撰吳大益·尹行修等,牌不進,罷職傳旨。傳于徐有防曰,只推,更爲牌招。
徐有防啓曰,戶曹判書鄭弘淳,依下敎來侍矣。傳于徐有防曰,戶判與坐直承旨,入侍。
大司憲徐有隣,掌令具修溫,獻納李坪,校理朴天衡·李儒慶,副校理沈有鎭,修撰金履正,修撰李魯述,副修撰吳大益,副修撰尹行修啓曰,請和緩爲先削去其號,依律處斷。又啓曰,請豐川府付處罪人韓翼謩遠竄。又啓曰,請平海郡付處罪人金相福,爲先遠竄。又啓曰,請黑山島定配罪人金龜柱,依律處斷。以上措辭見上,答三司曰,不允。
大司憲徐有隣,掌令具修溫,獻納李坪啓曰,請巨濟府荐棘罪人尹養厚,亟令王府,拿鞫嚴問,快正王法。又啓曰,請穩城府定配罪人趾海,濟州牧定配罪人纘海,更令王府,拿鞫嚴問,快施當律。又啓曰,請薪智島定配罪人敬彬,熊川縣定配罪人成運,亟令王府,更爲拿鞫得情。又啓曰,請還寢尹象厚放歸田里之命,仍施絶島定配之典。又啓曰,請洪樂任亟命王府,拿鞫嚴問。以上措辭見上,答兩司曰,不允。
掌令具修溫啓曰,請大靜縣爲奴罪人金壽賢,依律處斷。又啓曰,請鏡城府定配罪人洪述海,拿鞫嚴問得情。又啓曰,請副司直洪龍漢,遠地定配。又啓曰,請爲奴罪人河翼龍·金重得,亟命王府,拿鞫得情,快正王法。又啓曰,請放逐罪人安大濟,更令王府,拿鞫得情。又啓曰,請權正欽,卽令王府,拿鞫嚴問。又啓曰,請朔州府定配罪人若淵,更令王府,拿鞫得情。又啓曰,請河東府定配罪人李克生,依律處斷。以上措辭見上,答府曰,不允。
獻納李坪啓曰,請南海縣圍籬安置罪人具庠,更令王府,嚴鞫得情,快正王法。又啓曰,請大靜縣爲奴罪人金壽賢,更令王府,拿鞫嚴問,依律處斷。又啓曰,請旌義縣荐棘罪人尹泰淵,亟令王府,拿鞫嚴問得情,快正王法。又啓曰,請爲奴罪人河翼龍·金重得,亟命王府,拿鞫得情,快正王法。又啓曰,請權正欽亟命王府,拿鞫嚴問。已上措辭見上,又啓曰,翔雲之亘古所無之惡逆,不得施孥戮之典,與憤愈激,其子與弟,殆同無故之人,尙今偃處者,其可曰,國有法乎?請翔雲之子與弟,令該曹問名,遠地定配。又啓曰,掌令李弘濟,今是養厚門客,踪跡閃倐,幸以漏網之魚,欲爲欺人之術,投進一疏,將掩其跡,如此之類,不可置之於侍從之列。請掌令李弘濟,亟施改正,放逐鄕里。答府曰,不允。李弘濟事,改正依啓,而投畀之律,不用於弘濟,將用於何處乎?旣以逆邊嚆矢,屢敎於筵中,則身爲執法之臣,只請放逐,莫曉其爲當也。
領中樞府事金致仁箚曰,伏以臣於復命之日,猥蒙賜對逖違戀結之餘,獲伸瞻天之願,區區下忱,不勝歡滿,雖卽日退塡溝壑,更有何憾?伏見日昨所下傳敎,以使事告竣,特施賞典,便蕃之錫,首及於臣。臣且惶且愧,不知爲喩。銜命跋涉,是固常分臨事周旋,曾無容力,免罪爲幸,何功可言?古之明主,嚬笑猶惜,況此厚賞,寧容濫加,敢望亟收成命,以安私心焉。抑臣之至情苦懇,曾於樞銜冒肅之時,略已仰陳,聖明亦必記有之矣。噫,臣之經事先朝,三十年所矣。生成全保,受恩如天,畢境許退,尤係曲遂,惟期抱持感戴,以畢餘生,乃殿下起臣於朝籍之外,授臣以專對之任,以臣自來情踪,豈有可論於去就?而第此使命,實關先大王終事,尺寸自效之道,亦或在此。臣遂不敢終辭,抗顔冐赴,王靈所曁,幸免僨事。今則靡盬之役已畢,而乞身之情益急。伏惟聖明臨御,無微不遂。如臣不肖,亦陶甄中一物,豈忍使之終枉其性,而不爲之垂憐乎?反面之對,嚴未敢請,隱忍多日,寤寐耿耿,今始疾聲哀籲於天地父母之前。伏乞聖慈,追先朝旣許之殊恩,念賤臣宜退之危蹤,還臣三字之銜,俾得沒齒於畎畝,則實殿下終始之大恩也,臣無任涕泣祈祝之至。答曰,省箚具悉卿懇。卿以先朝舊臣,豈辭於專對之責哉?今番使事,視古尤重,以故赴燕,俾卿萬里銜命,行獨利旋,嘉卿之勞而感卿之心。今則使事旣訖,卿懇又至,何不曲諒乎?所請特允,卿須體此慇懃之意,優閑調養,以時起居,毋墜舊典。仍傳于徐有防曰,此批答,遣史官,傳諭于前領府事。
江原監司金夏材疏曰,伏以日月易邁,虞卒已畢,哀慕想益靡極。縟儀荐擧,聖孝彌光,輿情普切愴欣。噫,今年凶逆,層生疊出,往牒之所罕。天討斯赫,䲷獍盡戮,綸音誕宣,國勢奠安,是誠宗社臣民莫大之幸。仍伏念臣,猥以庸陋,謬膺重寄,六朔居官,一味尸素。重以情病俱苦,非不欲殫竭圖報,而氣力不逮,接應甚艱,夙夜憂懼,如集于木。第惟奉審體重,秋巡日急,未敢自恤,强策登途,驅馳數日,觸冒風霧,添得毒感。外而寒熱交攻,內而塊癖衝亘,貼席叫楚,氣息凜綴,實無時月差復之望。欲遲留調治,則列邑之受弊非細,欲力疾前進,則中路之顚仆必至,故左右思量,計無所出,不得己扶舁徑還。一身狼狽,猶屬細故,而應行奉審,由此而愆期。災年民憂,由此而抛棄,虧分廢職,罪負大矣。玆敢短章呼籲,仰請處分。伏乞天地父母,俯垂鑑諒,亟命鐫遞臣職,仍治臣癏曠之罪,以幸公私,不勝大願。答曰,省疏具悉。此時關東按道之臣,豈可輕遞?卿其勿辭,調理察任。
丙申九月十三日辰時,朝上食陪祭入侍時,左承旨鄭民始,右承旨金鍾秀,左副承旨兪彦鎬,右副承旨徐有防,同副承旨尹弘烈,假注書徐龍輔,記注官金鳳顯,記事官卜台鎭,以次陪進。上具衰服,詣孝明殿東階板位上西向立。贊儀讀笏記。左通禮啓請跪俯伏哭,上跪俯伏哭。在位者皆俯伏哭。左通禮啓請止哭四拜,上止哭四拜。詣盥洗位北向立。有防沃水,弘烈承水,民始進巾,鍾秀受巾。上詣尊所西向立。鍾秀奉盞,有防擧羃酌酒。上詣香案前北向跪。民始奉香,弘烈奉爐,上三上香。有防進盞,上受以授彦鎬,彦鎬跪受以授薛里,薛里奠盞。連奠三盞訖。上俯伏興,降復位俯伏哭。在位者皆俯伏哭。內侍進茶,上止哭還齋殿。諸臣以次泿出。
丙申九月十三日申時,上御尊賢閣。藥房副提調持湯劑入侍時,副提調洪國榮,假注書柳孟養,記注官金鳳顯,記事官卜台鎭,醫官慶絢,以次進伏訖。絢奉湯劑進前,上進御。上曰,藥房都提調,提調率醫官入侍,都提調鄭存謙,提調徐命善,醫官慶絢·吳道炯·徐命緯,進前。存謙曰,逢今日行酌獻禮,孝思伏想益復罔極,此時,聖體,若何?上曰,一樣矣。存謙曰,王大妃殿氣候,若何?上曰,一樣矣。存謙曰,惠慶宮症候,若何?上曰,尙未顯差矣。粟米飮進服後頗煩燥,不可更進。更議他湯劑,可也。絢曰,症候,似是膈氣凝滯之症也。臣等,與他醫相議,則降氣湯姑爲進服,爲好云矣。上曰,惠慶宮進服粟米飮,今姑停止,降氣湯本方中,加人蔘·吉更·陳皮各二錢,五貼爲先製入。出榻敎,上曰,昨日備忘記,外人何以言之?存謙對曰,今日諸臣皆曰,益知其所不知,皆以爲灑落矣。存謙,請診。上曰,置之。命退去,諸臣以次出。
丙申九月十三日酉時,上御興政堂。坐直承旨·戶判·兵曹入直堂上,同爲入侍時,右副承旨徐有防,行戶曹判書鄭弘淳,兵曹參議金普淳,假注書徐龍輔,記注官金鳳顯,記事官卜台鎭,以次進伏訖。命書傳敎曰,武藝別監,不但掖隷,卽自行伍而抄定者,則紀律兼焉。許多守門之人,專不致勤,雜人往來,無異街路,此不過中官奴隷縱撗之故,渠輩不敢禁戢之致,此等武藝別監,不可不嚴處。當該別監,令騎堂査出,爲先從重決棍。上曰,騎堂旣承下敎,於廣達門外,各別決棍,可也。普淳承命先退,命戶判進前。上曰,勅行在近,館所不可不及時修理,卿其留意否?弘淳曰,方欲修理矣。弘淳曰,排設房書房色所用毛方席·踏掌等件素色,在前以白狐皮爲之。丁丑因下敎,以素狐皮爲之,今番則何以爲之乎?上曰,以赤狐皮爲之。出擧條,弘淳先退。命書傳敎曰,以弘濟之名,而在邸之時,受困於逆邊者,尙今齒酸。雖與成運,煞有輕重,而不爲拿鞫,直令發配,於渠,寬典之寬典。況易晦者義理,當此兩斥之日,尤豈不存羸豕之戒於授受之大義乎?李弘濟勿限年定配。又命書傳敎曰,獻納李坪,大有擬律不審之失,遞差。以刑曹政院書吏啓目。命書傳敎曰,近來凡干公事之不成貌樣,專由於政院書吏之致。而以朝報事言之,該吏之鈍筆,自上豈不知之,而敢如是游辭乎?其所嚴問者,卽渠之不告官申飭事及果有不及之嘆,則雖本院書寫,豈無變通之道者也?幺麽下吏,傳敎嚴問,焉敢若是納供乎?堂陛不嚴極矣,極爲駭然。嚴杖後,畿邑徒一年定配,以懲他頑不知戢之吏。承史以次退出。
丙申九月十三日酉時,上御尊賢閣。都承旨入侍時,都承旨洪國榮,假注書柳孟養,記注官金鳳顯,記事官卜台鎭,以次進伏訖。上曰,鶴城君待令於閤外。國榮曰,畿伯以直宿未罷,巡審之行,姑未發云矣。上曰,畿伯巡歷,依例爲之。出傳敎上曰,酌獻禮與朔望祭,有異下敎,而旣有前兵判所奏,兵判勿推。出榻敎命退去,諸臣以次出。
上在慶熙宮。停常參經筵。
藥房都提調鄭存謙,提調徐命善,副提調洪國榮啓曰,伏未審夜間,聖體,若何?連日憂遑之餘,寢膳諸節,不瑕有損乎?王大妃殿氣候,何如?惠慶宮症候,昨日湯劑進服後,其有差勝之勢乎?令醫女趁早入診,爲宜,臣等,不任終宵憂慮,敢此問安,竝爲仰稟。答曰,知道。待下敎,入侍。
大殿·王大妃殿·惠慶宮·中宮殿,政院口傳朝問安。答曰,知道。
大殿·王大妃殿·中宮殿,朝廷二品以上·六曹堂上·奉朝賀·大司憲,單子朝問安。答曰,知道。
王大妃殿·惠慶宮·中宮殿,樂房,口傳問安。答曰,知道。
大殿·王大妃殿·惠慶宮·中宮殿,政院·藥房口傳夕問安。答曰,知道。
徐有防啓曰,左議政金尙喆,右議政鄭存謙,依下敎,來待矣。傳于徐有防曰,大臣·右承旨,入侍。奉朝賀如留在,同爲入侍。
傳于洪國榮曰,副提調持加減心腎湯,入侍。
徐有防啓曰,禮曹判書鄭尙淳,依下敎,來待矣。傳于徐有防曰,入侍。
又啓曰,北評事沈豊之,依下敎,來待矣。傳于徐有防曰,入侍。
又啓曰,玉堂上下番俱空,事甚未安。今日政新除授玉堂,待下批,一竝牌招,以爲推移入直之地,何如?傳曰,允。
傳于鄭民始曰,都監郞廳,金奎祥之外,豈無他人?而每以都監郞廳懸頉,監軍合可點之人,武士偏着,兵曹佐郞金奎祥,都監郞廳汰去。
傳于金鍾秀曰,此後大小科入格試券,一竝謄置冊子事,分付禮曹。
兪彦鎬啓曰,以校理金觀柱,副校理李儒慶·沈有鎭,修撰李魯述·金履正,副修撰吳大益·尹行修,校理朴天衡等,再牌不進,罷職傳旨。傳曰,只推,更爲牌招。
徐有防啓曰,以校理朴天衡,副校理李魯述·沈有鎭,副修撰李儒慶,牌不進,罷職傳旨。傳曰,只推,待明朝,更爲牌招。
鄭民始,以義禁府言啓曰,順天前府使金若行,東萊府使金悌行等,嚴問口招,登對以奏事,傳旨啓下矣。金若行下去慶尙道河東地,金悌行下去江原道平康地云。依例發遣府書吏,竝拿來,何如?傳曰,允。
徐有防,以吏批言啓曰,玉堂多窠,今當差出,而曾經之人,或在違牌坐罷中,或在解由未出中,無以推移備擬,合有變通之道,何以爲之?敢稟。傳曰,敍用。解由勿拘。
傳于金鍾秀曰,坐直承旨,入侍。
有政。吏批,判書李重祜服制,參判徐浩修進,參議未差。左副承旨兪彦鎬進,吏批啓曰,判書李重祜式暇,參議未差,小臣獨政未安,何以爲之?敢稟。傳曰,仍爲之。又啓曰,玉堂多窠,今當差出,而擬望之人乏少,相避外任,竝擬,何如?傳曰,允。申思運爲應敎,李在學·朴天衡爲校理,李魯述·沈有鎭爲副校理,趙時偉·鄭宇淳爲修撰,李義鳳·李儒慶爲副修撰,鄭文在爲尙依主簿。
兵批。行判書洪樂性式暇,參判鄭昌聖病,參議金普淳入直進,參知李義翊病,左副承旨兪彦鎬進。副司直尹弘烈·朴天衡·金觀柱·李儒慶·沈有鎭。副司果李魯述·全履正·吳大益·尹行修。判府事單李益炡。
徐有防,以刑曹言啓曰,因臺啓,惡逆罪人翔雲子與弟,遠地定配事,命下矣。翔雲弟翼雲·䎘雲,曾已發配,翔雲子樂莘去處,捉致其奴査問,則時在京畿廣州地云。令該道道臣,定配所,卽爲押送事,發關分付之意,敢啓。傳曰,知道。
鄭民始,以備邊司言啓曰,禮部咨文中,今番勅使乘輿一節,有禁止之令矣。勅使果以鞍馬上來,則遠接使及三道道臣,亦不可循例乘轎。以此意豫爲分付,何如?傳曰,允。嚴飭儐臣及道臣,無使隣國人之窺我朝廷之紀綱。
大司憲徐有隣,掌令具修溫,獻納李謙彬啓曰,請巨濟府荐棘罪人尹養厚,亟令王府,拿鞫嚴問,快正王法。又啓曰,請穩城府定配罪人趾海,濟州牧定配罪人纘海,更令王府,拿鞫嚴問,快施當律。又啓曰,請薪智島定配罪人敬彬,熊川縣定配罪人成運,亟令王府,更爲拿鞫得情。又啓曰,請洪樂任,亟令王府,拿鞫嚴問。措辭見上答兩司曰,不允。
掌令具修溫啓曰,請大靜縣爲奴罪人金壽賢,依律處斷。又啓曰,請鏡城府定配罪人洪述海,拿鞫嚴問得情。又啓曰,請副司直洪龍漢,遠地定配。又啓曰,請爲奴罪人河翼龍·金重得,亟命王府,拿鞫得情快正王法。又啓曰,請放逐罪人安大濟,更令王府,拿鞫得情。又啓曰,請權正欽,卽令王府,拿鞫嚴問。又啓曰,請朔州牧定配罪人若鍊,更令王府,拿鞫得情。又啓曰,請河東府定配罪人李克生,依律處斷。又啓曰,請罷乙未五月庭試榜。以上措辭見上答府曰,不允。又啓曰,新除授掌令高益擎,時在全罷道長興地。請斯速乘馹上來事,下諭。答曰,依啓。
獻納李謙彬啓曰,請南海縣圍籬安置罪人具庠,更令王府,嚴鞫得情,快正王法。又啓曰,請大靜縣爲奴罪人金壽賢,更令王府,拿鞫嚴問,依律處斷。又啓曰,請旌義縣荐棘罪人尹泰淵,亟令王府,拿鞫嚴問得情,快正王法。又啓曰,請爲奴罪人河翼龍·金重得,亟命王府,拿鞫得情,快正王法。又啓曰,請權正欽,亟令王府,拿鞫嚴問。又啓曰,請翔雲之子與弟,令該曹問名,邊遠定配。又所啓,李弘濟地旣卑微,跡又閃倏,蝨附逆邊,甘作嚆矢,暗地紏結,亦一成運。而敢懷欺世之計,投進一疏,弘掩其跡,究厥所以,尤極巧惡。當此鋤治凶黨之日,窮匈情節,不卽盤問,直爲發配,揆以王章,失之太寬。請海南定配罪人李弘濟,亟令王府,拿鞫嚴問。又所啓,李弘濟罪惡,何等重大,而逆邊嚆矢之敎不細。請前獻納李坪,爲先罷職。又所啓,新除授司諫李獻慶,時在京畿龍仁地,斯速乘馹上來事,下諭。答院曰,不允。翔雲子與弟事,李枰事,下諭事,依啓。
丙申九月十四日辰時,上御興政堂。右承旨·左右相,同爲入侍時,左議政金尙喆,右議政鄭存謙,右承旨金鍾秀,假注書徐龍輔,記注官金鳳顯,記事官卜台鎭,以次進伏訖。尙喆曰,日間,聖體,若何?上曰,一樣。尙喆曰,王大妃殿氣候,何如?上曰,一樣。尙喆曰,惠慶宮患候,何如?上曰,尙未快復矣。尙喆曰,明日次對,何以爲之乎?上曰,依定式,爲之。尙喆曰,諸道舊還,每年自廟堂酌定石數,而昨年則以十萬石分排矣。今年穡事,又未免失稔。依昨年所定,十萬石,參酌分排乎?上曰,右相之意,何如?存謙曰,臣等,自外已爲相議,而依昨年所定石數,則似無盈縮矣。上曰,明日次對,稟處,可也。上曰,關東年事,不至於設賑之境耶?尙喆曰,似不至設賑矣。上曰,關東伯之疏批,亦專爲民事,豈不行公乎?尙喆曰,聞方求遞,旣承此批旨,宜不敢復事引免矣。上曰,申飭行公,可也。出擧條上曰,北關民事,可悶。來頭其將設賑,當送御史否?尙喆曰,臣等,亦有相議事,方欲仰稟,今承下敎,實仰聖慮之及此矣。雖有道臣,極北監賑,何能終始親監乎?雖欲別遣御史,徒貽民邑之弊,若以監市北評事,仍察北關賑政,則似爲便當矣。右議政鄭存謙曰,評事,例兼監市御史,而設賑則在於歲後,仍留監賑,曾亦有例矣。尙喆曰,依此擧行乎?上曰,依爲之。出擧條尙喆曰,瀋陽咨文,今已出來,而以爲皇旨內,一則勅使乘轎切禁,一則不得濫受禮弊事矣。若勅使入我境之後乘馬,則我國之儐使,亦不可乘轎,此則令廟堂,稟定似好矣。上曰,事勢似然,稟定,可也。尙喆曰,勅使入來後,當由崇政殿入魂殿,而泰寧門前路甚挾窄,若由資政門,多設帷帳,引入魂殿則似好矣。上曰,予意亦然矣。命左右相,先退。命書傳敎曰,旣有所失,廉防宜顧,違牌玉堂,一倂許遞,政官牌招開政。上曰,左副承旨,入侍。賤臣承命而出,與左副承旨兪彦鎬,進伏,鍾秀先退。上曰,遠路無恙往返乎?彦鎬曰,伏蒙聖澤,善爲往返矣。命書傳敎曰,北評事沈豊之,旣命監賑之任,亦有下敎者,其令入侍,不多日內辭朝。又命書傳敎曰,儀注,有下詢事,迎勅時諸般儀注草本,禮判持而入侍。又命書傳敎曰,左承旨,馳詣宗廟,左副承,旨馳詣徽寧殿·延福殿,右承旨,馳詣景慕宮,奉審祭物·祭器·祭井及諸執事進排官,摘奸以來。右副承旨,馳詣文廟·懿昭廟·儲慶宮·毓祥宮奉番,焚香官及官隷,摘奸以來。又命書傳敎曰,騎馬六匹,立之,史官二員,待令。上曰,奉番承旨,不可一時出去,分作二次出去,可也。命退,承史以次退出。
丙申九月十四日辰時,上御尊賢閣。都承旨入侍時,都承旨洪國榮,假注書柳孟養,記注官金鳳顯,記事官卜台鎭,以次進伏訖。國榮曰,同副承旨尹弘烈有實恙,夙夜之任,實難行公云矣。上曰,同副承旨有實恙云,許遞。其代,前承旨李鎭衡除授,其令催促上來。出傳敎命退去,諸臣以次出。
丙申九月十四日未時,上御尊賢閣。禮判北評事,同爲入侍時,禮曹判書鄭尙淳,北評事沈豊之,左副承旨兪彦鎬,假注書徐龍輔,記注官金鳳顯,記事官卜台鎭,以次進伏訖。上曰,評事老母之年,幾何?豊之曰,方六十七歲矣。上曰,北道監賑,當爲幾朔?豊之曰,麥秋後,畢賑,故臣則當於明年八月間,上來矣。上曰,老親之下,情理似難矣。命豊之先退。命尙淳讀草儀注。上曰,正書儀注,賻物之物字,落漏矣。尙淳曰,臣有不察之失,惶恐待罪矣。彦鎬曰,莫重正書儀注,有一字落漏處,禮堂難免不察之失,推考,何如?上曰,依爲之。出擧條尙淳曰,動駕時闕門取稟,例自兵曹擧行,而臣曹今方磨鍊儀注,故敢此仰達矣。景慕宮還安後,自上詣昌德宮時,當以何門磨鍊。而重試畢試後還宮時,亦由何門乎?敢稟。上曰,以弘化門,擧行,還宮時,以敦化門磨鍊,可也。出擧條尙淳曰,今番庭試,殿試時,文科則懸題於明政殿,武試則設場於春塘臺事,旣有成命矣。重試處所,亦依此磨諫乎?敢稟。上曰,依此爲之,可也。出擧條尙淳曰,景慕宮還安後,懿昭廟移奉一節,當爲涓吉擧行。而若依常時移·還安例擧行,則只行告由還安祭,若具儀衛移奉,則神輦陪衛等節,亦當磨鍊矣。何以爲之乎?敢稟,上曰,依常時移·還安例爲之,可也。出擧條尙淳曰,彰義宮所奉大行朝影幀,移奉於懿昭廟前奉處事,旣有三月所下傳敎矣。移奉時擇日,以何間擧行,而儀節亦何以磨鍊乎?敢稟。上曰,待祔廟後,與奉寧殿影幀移奉時,同爲奉安,以此知悉,可也。出擧條尙淳曰,景慕宮移奉時,告由祭及還安祭,俱以親臨磨鍊,而時刻則以隨時推擇擧行乎?上曰,依爲之。出擧條尙淳曰,景慕宮移奉告由祭及還安祭親行時,親臨省牲,當爲磨鍊,亦當有諸享官肄儀之節,而其日詣本宮後,仍爲行祭,則事勢窘速,無以分排磨鍊,何以爲之乎?敢稟。上曰,省牲則亞獻官先詣爲之,肄儀諸享官,未明時擧行,可也。尙淳曰,今春增廣初試榜目啓下,然後當付會試,而尙未啓下,何以爲之乎?上曰,承宣出去後,卽爲入啓,可也。命退,諸臣以次退出。
丙申九月十四日申時,上御尊賢閣。藥房副提調持湯劑入侍時,副提調洪國榮,假注書柳孟養,記注官金鳳顯,記事官卜台鎭,醫官慶絢,以次進伏訖。絢奉湯劑進前,上進御。命退去,諸臣以次出。
丙申九月十四日酉時,上御尊賢閣。坐直承旨入侍時,右副承旨徐有防,假注書徐龍輔,記注官金鳳顯,記事官卜台鎭,以次進伏訖。命書傳敎曰,政注,何等審愼處,則許遞之玉堂,以遞差懸注。豈其疲於啓辭之多,而未及照察乎?吏曹參判徐浩修,從重推考。上曰,宣傳官一員,入侍。賤臣承命而出,與宣傳官田佐顯進伏。上曰,汝是罰直宣傳官乎?佐顯曰,然矣。上曰,罰直諸武士,兵書,幾許讀之?佐顯曰,所講冊,卷數之小者,已盡讀之,卷數之多者,姑未盡讀矣。命書傳敎曰,不通武士之能讀間罰直者,謂其所講之卷能讀也。今聞武士不知此意,如六韜·孫武子,則二三卷亦爲誦讀云。殊非傳敎之本意,以此皆令知悉。只所講之卷,能讀後,草記。命退,諸臣以次退出。
上在慶熙宮。停常參經筵。
都提調鄭存謙,提調徐命善,副提調洪國榮啓曰,伏未審夜間,聖體,若何?連日侍湯之餘,寢膳諸節,不瑕有損乎?王大妃殿氣候,何如?惠慶宮症候,湯劑進服後,其有差勝之勢乎?令醫女趁早入診,爲宜,臣等,不任終宵憂慮,敢此問安,竝爲仰稟。答曰,知道。待下敎,入侍。
大殿·王大妃殿·惠慶宮·中宮殿,政院·玉堂口傳問安。答曰,知道。
大殿·王大妃殿·中宮殿,朝廷二品以上·六曹堂上·奉朝賀·大司憲,單子朝問安。答曰,知道。
王大妃殿·惠慶宮·中宮殿,藥房口傳朝問安。答曰,知道。
大殿·王大妃殿·惠慶宮·中宮殿,政院·玉堂·樂房口傳問安。答曰,知道。
傳于洪國榮曰,都承旨,入侍。
徐有防啓曰,以沈有鎭等,違牌傳旨,傳于徐有防曰,只推,更爲牌招。
鄭民始,以弘文館言啓曰,新除授應敎申思運,時在忠淸道洪州地,修撰趙時偉,時在平安道龍岡縣任所,副修撰曺遠振,時在京畿驪州地,經筵入番事緊,請竝斯速乘馹上來事,下諭。傳曰,依啓。
徐有防,以禮曹言啓曰,今此勅使時各樣儀註,問禮官出去,令兵曹,別定禁軍騎撥,罔夜下去,問禮官所到處,傳給,何如?傳曰,允。
吏曹口傳政事,尹長烈爲鏡城判官。
傳于兪彦鎬曰,明日朝廷問安,勿爲之。
又以吏曹言啓曰,造紙署別提兪彦鎬呈狀內,身病甚重,勢難察任云。今姑改差,何如?傳曰,允。
副摠管鄭履煥疏曰,伏以今者纂輯之命,甚盛擧也。其將破奸賊之頭顱,定一國之是非,使倫常揚於宇宙,義理昭如日星,直與先朝闡義昭鑑,竝美匹休而傳之千萬代者,夫孰敢曰,不可哉?第臣於此,別有區區愚見,敢此仰陳焉。噫,前後鞫獄,論其巨魁,卽一鳳漢,是已麟·謙之跋扈,恒簡之妖惡,而鳳漢爲其根柢,德和之匈悖,應元之詬罵,而鳳漢爲其窩窟,惟此情節,殿下旣燭之矣。國人,皆知之矣。秉執請討,卽是三司之言責,處分權衡,惟在聖心之獨斷,而但其罪惡而尙未昭布,諸臣章疏,雖云臚列無餘,一張綸音,猶稽播告之脩,如此則將何以作爲斷案,著之刊冊,成一代之鑑,破後人之惑乎?今若略其大而存其小,捨其頭而執其尾,以爲苟簡了當之歸,則此書,有亦可也。無亦可也。烏在乎我聖上體春秋俱亂賊之義哉?臣雖甚不肖,決不敢奉承成命,自陷不誠實之科也。玆敢略陳短章,仰請處分。伏乞聖上,亟下綸綍,明正鳳漢之罪犯,俾得以奉行於撰輯之役,千萬幸甚。無批答。
掌令李弘濟疏曰,伏以皇穹不弔,賓馭莫攀,考妣如喪,臣民均慟。居諸遄邁,因山奄過。伏惟孝思,益復罔極。仍伏念臣自來情勢,實無束帶抗顔之望,而掌憲除旨,忽下於縮伏訟愆之中,臣且惶且感,罔知攸措。怵畏義分,章皇出肅,而因仍蹲冒,斷無是理。玆敢略入文字,粗暴情私,伏願聖明垂察焉。臣於年前,獲叨是職,妄論引儀趙榮約,而以不成言議,臺啓峻發,至被削版之典,臣到今追思,愧忸冞切。且有踪地之危苦者,夫榮約,泰億之從孫,厚賊之私人也。元來釁枳之蹤,遽爾吹噓拂拭,復置衣冠之列,雖是微官,實關公議,臣之一疏,蓋出於此而遣辭之際。只言其賦性之狂悖,行事之縱恣,別無拖及地說矣。伊日入時承旨,乃於奏對之際,敢售護黨之惡習,强援復官之逆相,隱然有構捏臣身之意,其心術之不正,筵體之無嚴,莫此爲甚。設令臣疏,顯有擠斥廢族之意思,職在惟允者,何敢以言外之旨,肆然陳達,以爲傾軋之計哉?當是時也,厚賊嚬笑之間,殺活立判,而如臣之愚騃妄率,甘自得罪於彼,所以承順厚賊之風旨,而直欲驅臣於罔測之地也?幸賴聖明之俯燭,僅免鈇銊之嚴誅,而聽聞所及,不覺骨寒而心顫也。何幸乾道孔昭,義理不泯,巨魁旣勘當律,餘黨想或小戢。至於當該承旨,營護凶孼之罪,不可不査現重繩,以爲嚴堤坊,杜後弊之道,而恐有反罵之嫌,敢效自引之義。伏願聖上,俯賜鑑諒,亟削臣職名,仍降威罰,以快人心,俾安私分,千萬幸甚。臣於乞免之章,略附沐浴之義,嘻噫痛矣。亂臣賊子,何代無之,而豈有如今日之式繁其徒,指不勝屈哉?莾·操·懿·溫貫千億所無之惡,而今番諸賊之惡,有浮於莾·操·懿·溫,耇·輝·鏡·夢,亘古今莫大之逆,而今番群兇之逆,殆甚於耇·輝·鏡·夢,天何故生此許多妖孼,以亂我聖朝淸明之治哉?太陽光臨,魑魅莫逃,乾斷廓揮,霜雪無私。前後鞫案,端緖畢露,大小諸逆,次第伏法。至有上告下布之擧,輿情之憤菀,從此小洩,宗社之慶幸,庶幾無彊。而第伏念天地之大,不能無憾,日月之明,猶未盡燭。逆謙之母,偃處地上。賊向之子,假息宇內,已是失刑之大者。若夫養厚·兼濟之爪牙於厚賊,泰淵·章吾之羽翼於厚賊者,亦且一何寬貸,未加顯戮,是豈群下之所以仰望於殿下者哉?伏願殿下,亟加三思,凡係逆黨之尙在薄勘者,一竝施其當律。一以雪神人之憤,一以爲國家奠安之謨焉。且伏念惟我殿下,新服丕基,遹追先志,雖在哀疚攀擗之中,而克懋彰彈黜陟之政,翦除逆黨,肅淸朝著。環東土數千里,愚夫愚婦,孰不翹首跂足,想望至治也哉?是以芻蕘之說,無不採納,臺閣之言,罔不翕受。其於嚴懲顯討之典,屈法伸恩之際,處分嚴正,辭旨懇惻,動合天理,普洽人情。臣於此,有以見聖學高明,無施而不得其當也。第念鳳漢之尙今容貸,臣實訝之。蓋鳳漢罔赦之罪,已悉於前後請討之章,臣不必枚擧疊床,以慼我殿下至仁至慈之心。而顧其負犯至重,昭布四方之耳目,則正所謂國人皆曰,可殺者也。殿下每於此等之言,輒下非常之敎,惻怛之意,哀痛之情,藹然於絲綸之間。今日北面於殿下者,孰不欲仰體聖念,贊揚惇親之化,而罪大惡極,輿憤愈激,則其於一國共公之論,何哉?玆敢不避斧鑕,敢陳愚見,伏願殿下,穆然深思,亟賜處分焉。抑臣有區區淺見,我朝數百年來,鎭安人心,維持世道者,只是戊己·辛壬義理也。爲人臣子者,不知戊己·辛壬之義理則是夷狄也,禽獸也。不幸亂逆,近出世族,相簡·恒烈之密發凶論,而戊己之義理幾晦,厚謙·麟漢之沮遏代聽,而辛壬之義理幾墜,驅一世簪纓之家,殆入於夷狄,禽獸之城,此臣所以尤爲痛惜者也。何幸一宮僚之竭誠保護,一重臣之先聲懲討,而一脈義理,煥然復明,危懼之人心,庶可因此而鎭安,陷溺之世道,庶可賴此而維持。苟非染跡於凶徒·逆黨者,則庶或不迷於定趨向之方矣。況我殿下,以英睿出天之姿,闡經傳義理之蘊。凡在繼志述事之方,崇儒重道之誠,節財愼賞之規,遵典革弊之政,莫非義理上出來,則義理二字,實是今日出治之本也。當此大有爲之時,政宜君臣上下凝神勵精,商確乎廟謨,講究乎民瘼,以恢光我先大王遺大投艱之業,而徒以醜類之尙存,公車日積,臺紙倥傯。上而至尊,疲於應接,而言官趨於波蕩,朝著之鎭靖無期,時象之和平未易,殿下如或念及於此,則不待臣言之畢,而亦將惕然奮發,竝賜處分,以致一世維新之美矣。古聖有言曰,大勇者,義理之怒也。伏願殿下,更加三思,以義理之大勇,而攘除醜類,以義理之大勇,而掃淸區宇,則宗社幸甚,臣民幸甚。無批答。
丙申九月十五日辰時,上御興政堂。大臣·備局堂上,引見入侍時,左議政金尙喆,右議政鄭存謙,仁陽君李景祜,漢城判尹具善復,行工曹判書朴宗德,行兵曹判書洪樂性,行戶曹判書鄭弘淳,行司直徐命善,行吏曹判書李重祜,右參贊尹東暹,禮曹判書鄭尙淳,刑曹判書李福源,戶曹參判張志恒,行副司直尹得養,行副護軍李柱國,行副護軍李漢膺,禮曹參判沈履之,江華留守李瀰,行副司直金魯鎭,吏曹參判徐浩修,開城留守徐有慶,大司憲徐有隣,掌令具修溫,校理李在學,左承旨鄭民始,假注書徐龍輔,事變假注書宋俊載,記注官金鳳顯,記事官卜台鎭,以次進伏訖。尙喆曰,夜間,聖體,若何?上曰,一樣。尙喆曰,王大妃殿氣候,何如?上曰,一樣。尙喆曰,惠慶宮患候今則,何如?上曰,水刺全未進服,㦖㦖。上曰,奉朝賀如不出去,入侍。俊載承命而出,與奉朝賀金致仁進伏。致仁曰,日間,聖體,若何?上曰,一樣。致仁曰,寢睡,水刺之節,何如?上曰,一樣。致仁曰,王大妃殿氣候,何如?上曰,一樣。致仁曰,惠慶宮患候,今則有差勝之道耶?上曰,尙無便動矣。致仁曰,屢日未差,下情不勝焦㦖矣。上曰,㦖事。致仁曰,臣於春間奉命時,已陳下情,故今於復命之日,敢爲陳請矣。幸蒙俯燭,更賜先朝所賜之號,臣之惶隕感激,尙何盡達,從今以後,沒身安分矣。上曰,如卿元老大臣,可惜捨之,而但此是先朝旣許之命。且春間奉命之時,有所酬酢,故特許所請,使卿爲一時調養之地矣。致仁曰,獲蒙天恩,如是鄭重,感泣之至,不知所達矣。命致仁先退。尙喆曰,今番謝恩使,勢難先送於冬至使行之前,其將竝付於節使,使號改定,以進賀謝思兼冬至使之意,分付,何如?上曰,依爲之。出擧條尙喆曰,今番使行賞典中,淸學譯官兩人,俱入加資之中,而淸譯別遞兒玄啓楨,以當初漢譯換差之人,不當混被恩典,故敢達矣。上曰,還收,可也。出擧條尙喆曰,諸道舊還,每年酌定石數,自廟堂有所知委矣。今年農形,東北兩西,俱未免失稔,不可無闊狹,一依昨年所定十萬石之數,隨其舊還之多寡,穡事之得失,參酌分排,何如?上曰,依爲之。出擧條尙喆曰,此平安監司徐命膺狀啓也。熙川等八邑,置之尤甚,雲山等十四邑,置之之次,三和等二十邑置之稍實,分等依所請施行。昨年賑餘穀八千石,戶曹請得稅米還錄中二千三十石,以此爲明春尤甚邑設賑之資爲請矣。此非新般請得,不過昨年賑穀之餘在者,雖餘還錄稅米,而竝計之,不過壹萬石零。依所請劃給,以爲來頭接濟之需,還穀中小米,尤甚邑三分一,之次邑四分一,以相當精實穀,特許代捧。待明秋使之還作本色,舊還之難捧,誠如道臣所論,而亦難全數停捧,廟堂分排之際,可以參量減數。推奴徵債,限明秋防塞事,亦依狀請許施,何如?上曰,依爲之。出擧條尙喆曰,此忠淸監司徐有臣狀啓也。今年牙兵城操,何以爲之?行操後,犒饋賞格米四百二十餘石,亦爲區劃事。請令廟堂,稟處矣。道內陸操旣已設行,此時城操,勢難竝擧,今秋姑令停止。城操旣停之後,犒賞一節,初無可論,以次分付,何如?上曰,依爲之。出擧條,尙喆曰,此前北兵使柳鎭夏狀啓也。以鏡城府軍餉虛錄事,論罪時判官李有白,此後餉穀,依他兵水營全當糶糴之例,屬之本營,專一檢飭事。請令廟堂,稟處矣。鏡城旣是營下本官,而營下本官之餉穀糶糴,兵水使之主管分留,旣是他道通行之規,則本營之當初專屬本官,雖未知委折之如何,今此帥臣所請如此,自營門句管之後,苟或生事於餉穀,則凡有罪責,帥臣自可當之。惕念擧行之道,必勝於守令典守之時,依請許施,責其實效,何如?上曰,將臣之意,何如?善復曰,各道營下軍餉,兵水營主管,果如狀啓,而鏡城之本官斂散,似是邑殘而然矣。旣有弊端,移屬兵營,則糶糴之事,典守之道,似勝於前矣。志恒曰,軍餉屬之兵營,則自當任之軍官矣。判官·軍官,俱是師臣屬佐,則帥臣照管,判官擧行,事面當然,然至有此弊,若使軍官糶糴,帥臣典守,則似無那移虛錄之弊矣。上曰,依爲之。出擧條上曰,備堂有可還差者乎?尙喆曰,備堂事,適因俯詢,敢此仰達矣。其中當爲還差者,或在罷職中,而亦有當差未差者,刑曹判書李福源,行副司直趙㻐,竝差下,至於有司之任,亦有多窠。鄭尙淳·趙㻐,使之仍察,何如?上曰,依爲之。出擧條尙喆曰,北路民事,實多可悶,而新除鏡城判官金樂洙,聞有實病,姑無遠赴之路云。今姑改差,其代不拘常格,使之極擇差送,何如?上曰,依爲之。出擧條樂性曰,慶尙兵使李長爀除拜已久,而曰,有私義,尙不辭陛,申飭下送,何如?上曰,罷職,可也。出擧條尙淳曰,懿昭廟移奉吉日,令日官推擇,則今三十日未時爲吉云。以此日擧行,何如?上曰,依爲之。出擧條命善曰,守禦軍兵之在楊州者,不但爲標下之親率而已。且捧番錢需用於支放,故爲念其身役之疊徵也。本官煙戶雜役,許令勿侵,已至五十餘年之久。而今春因察民隱御史書啓,混請出役矣。幾年蠲減之餘,猝然責之以無前之疊役,則疲殘軍卒,實有難保之慮,在本廳關係非細。且是他軍門所無之例,故已與大臣,有所相議,下詢稟處,何如?上曰,大臣之意,何如?尙喆曰,旣納番錢於本廳,又徵雜役於本官,則乃是疊役,誠偏苦矣。今春御史所論,不過爲本州地,而許多年蠲減之役,今難創開,本州之役,依舊例除減,似得宜矣。上曰,右相之意,亦然乎?存謙曰,臣意,亦然矣。上曰,依爲之。出擧條,命書傳敎曰,旣是京軍門事,則該道,何以知之?況此等無賴豪强,偸竊國用之類,身爲司寇之長,反有倒戈之嫌,大失職責,前刑曹判書李溎,爲先罷職不敍。有隣·修溫·謙彬·在學所啓,和緩與厚謙,聲討已盡,其窮匈極惡之罪,凡在血氣之倫者,莫不切齒痛心,而其內外相應。排布經營,潛售凶圖,危逼聖躬者,莫非和緩之爲窩主,而厚謙雖命置法,和緩爵號自如,尙逭王章,輿情憤鬱,久而益激。請和緩爲先削去其號,依律處斷。上曰,不允。又所啓,昨冬國家安危之機,至今追思,尙覺懍然。苟有體國大臣,則雖非上敎,固當直請聽政,而伊時首相韓翼謩,徒畏麟賊之氣焰,罔念國勢之岌嶪,不體上敎,徒事彌縫,使宗國大計,幾致難言之境。論其罪負,不可付處而止。請豐川府付處罪人韓翼謩遠竄。上曰,不允。又所啓,付處罪人金相福,以天生妖邪之性,具萬古宵小之行,斷其平生,直一鳳漢之影子也。蝨附狐媚之態,人不忍正視,趨勢射利之跡,世自有公案,鳳漢之勢掀天,而相福爲其狎客死士。鳳漢之眼無君,而相福爲其腹心爪牙。指忠爲逆,指逆爲忠,嫉視士流,如復私讎。眞與麟·謙·恒·簡輩,腸肚相連,打成一團。其居相職也,荐剡取捨,先承鳳漢之風旨,又聽麟·謙之指揮,使賊勢鴟張,凶謀益肆者,皆相福之所贊助,而昨冬徐命善疏出之後。宋瑩中深文之說,稱以所見無異同,麟漢不必知之說,謂以語脈不如此。至於命讀睿章之時,敢請中間傳說之査問,至下中官拿鞫之聖敎,雖其成命還寢,而相福之包藏禍心,昭然難掩。若翔雲之換父易祖,乃人倫之大變,而相福實自主張滅絶天常,萬戮難逭,而畢竟雲賊之妖惡,亦出於相福之釀成。以雲招中疏草一本,送于領府事云云觀之其爛漫和應,灼然可知。逆雲旣已伏法,而相福獨爲晏然者,揆以王章,寧有是理?今以筵話傳說,論相福之罪者,直是緦功之察耳。且麟·謙·雲諸賊,亘古所無之惡逆,而拘於平法之新令,孥戮之典,不得快施輿情之憤鬱,去而愈激。況相福,本以洪家之人,與此三賊,凶謀祕計,無不參涉,則到今罪名,只於付處薄勘而止,則豈可曰,國有法乎?請平海郡付處罪人金相福,爲先遠竄。上曰,不允。以上出擧條有隣·修溫·謙彬所啓,尹養厚之於厚賊,締結綢繆之狀,固已狼藉難掩,而到今彰著之罪犯,尤有所萬萬驚憤者,其窮凶情節之究覈處斷,不容小緩。請巨濟府荐棘罪人尹養厚,亟令王府,拿鞫嚴問,快正王法。上曰,不允。又所啓,今番獄事,商輅·善海之書札中,匈言悖說,實是亘古所無之逆節。而趾海·纘海之爛漫同情,渠旣自服,則今此酌處之命,實爲失刑之大者。請穩城府定配罪人趾海,濟州牧定配罪人纘海,更令王府,拿鞫嚴問,快施當律。上曰,不允。又所啓,敬彬·成運之與若淵·相簡,爛漫綢繆之狀,旣已畢露於諸賊招辭中,而抵賴不服,未施當律,揆以王法,失之太寬。請薪智島定配罪人敬彬,熊川縣定配罪人成運,亟令王府,更爲拿鞫得情。上曰,不允。又所啓尹象厚之宗廈復出之說,旣已面質見屈,則難免自做之歸,況渠以養厚之兄,同惡相濟,則以此以彼,決不可放歸而止。請還寢尹象厚放歸田里之命,仍施絶島定配之典。上曰,不允。又所啓洪樂任所處之地,顧何如,而交結凶徒,敢以溫室樹等語,爛漫酬酢於逆雲,綢繆往來於賊謙。名出凶招,非止一再,其在獄體,決不可不嚴覈得情。請洪樂任,亟命王府,拿鞫嚴問。上曰,亟停勿煩。又所啓,嘻噫痛矣。龜柱之罪,可勝誅哉?顧其地處何,如,恩造何如,而不思報效之道,恣其濫猾之性,雖以壬辰疏中語言之,渠若有一分嚴畏儲君之心,豈敢肆然以自內酬酢,登諸章奏,陳之於先大王之前乎?臣等於筵敎中,若有俯詢,其將何辭仰對之諭讀之未半,不覺心寒而骨冷,惟彼鳳漢罔赦之罪,國人所共憤,則秉義聲討,宜乎正大,亦何患無辭?而始也締結厚賊,暗逞私憾,終焉慫惥乃叔,恐動天聽,以至於半夜扈衛,幾累先大王聖德,固已萬萬駭痛。而此猶不足,又敢以某年罔極不忍聞之說,恣意筆之於書,以慼我殿下之心。嘻噫,是可忍也,孰不可忍也?德師·一和,旣以此伏法,則獨於龜柱,豈可以戚屬,有所容貸乎?洞諭昭著,輿憤咸激。請黑山島定配罪人金龜柱,依律處斷。上曰,不允。以上出擧條有隣·修溫所啓,妖宦壽賢之締結一種嗜利之凶徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。上曰,不允。又所啓,洪述海所犯貪贓之外,其在京之時,趾海·纘海·相簡,綢繆密謀之情跡,必無不知之理。請鏡城府定配罪人洪述海,拿鞫嚴問得情。上曰,不允。又所啓,洪龍漢,以麟漢之弟,諂事厚謙,至於約婚,則其聲勢之相援,情跡之相關,推此可知。當此鋤治黨與之時,不可置之於輦穀之下。請副司直洪龍漢遠地定配。上曰,不允。又所啓,國朝用人,惟有科目,而其試取之不公,莫有甚於乙未五月庭試,榜眼一出,國言喧藉,物情之駭惋,久而未已。其在嚴科場重選擧之道,不可以時月之稍久,置而不論。請罷乙未五月庭試榜。上曰,不允。又所啓。爲奴罪人河翼龍·金重得,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間。請爲奴罪人河翼龍·金重得,亟命王府,拿鞫得情,快正王法。上曰,不允。又所啓,賊翔之妖邪釁累,豈尋常參訪之類,而安大濟之往來其家,旣發渠招,則其酬酢之情節,不盡究覈,遽蒙宥釋,此雖由於我聖上好生之德意,而論以鞫體,決不可放逐而止。請放逐罪人安大濟,更令王府,拿鞫得情。上曰,不允。又所啓,今番應元父子之凶疏逆腸,實是亘萬古所未有之劇賊,而原其凶疏,專由於權正忱之日記,雖未知辭語之如何,而其弟正欽,乃敢傳示道顯於其兄旣故之後,致有此叵測不道之疏。況其酬酢和應之說,旣發於親問之下,則其在鞫體,宜卽嚴覈得情。請權正欽,卽令王府拿鞫嚴問。上曰,不允。又所啓,若淵之於應元父子之凶疏,首尾同情之狀,綻露賊招,而終始抵賴,未施當律,揆以王章,失之太寬。請朔州府定配罪人若淵,更令王府,拿鞫得情。上曰,不允。又所啓,李克生前後罪惡,已悉於憲臣之啓,道臣之狀,而其所犯贓,猶屬餘事,向來一疏,萬萬無嚴,當此麟漢伏法之後,其在討凶鋤黨之道,決不可容貸也,明矣。請河東府定配罪人李克生依律處斷。上曰,不允。以上出擧條謙·彬所啓,南海縣圍籬安置罪人具庠,本以凶譎之性,兼有悖戾之行,陰結凶類,綢繆祕謀,出沒閃倏,如鬼如蜮。而今其凶肚眞贓,綻露於凶賊載興文書中,所捉書札,指意叵測,情節難掩,則今此酌處之命,雖出於好生之德,三尺至嚴,決難容貸。請南海縣圍籬安置罪人具庠,更令王府,嚴鞫得情,快正王法。上曰,不允。又所啓,大靜縣爲奴罪人金壽賢,以幺麽宦寺,交結士夫,終爲凶賊之根抵。而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢,更令王府,拿鞫嚴問,依律處斷。上曰,不允。又所啓,旌義縣荐棘罪人尹泰淵,本以兇猾之性素畜跋扈之志,交結厚賊·麟漢,作爲腹心爪牙,身帶將兵之任,晝夜出沒於厚賊·麟漢之家,蹤跡陰祕,爲世指目。以今若淵,敢售護逆之計觀之,其於平日,稔受泰淵之慫慂,故陰護麟漢,卽曲爲泰淵之地。當此厚賊·麟漢之置法後,其陰謀綢繆之狀,尤不可不究覈,施以當律。請旌義縣荐棘罪人尹泰淵,亟令王府,拿鞫嚴問得情,快正王法。上曰,不允。又所啓,爲奴罪人河翼龍·金重得等,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間。請爲奴罪人河翼龍·金重得,亟命王府,拿鞫得情,快正王法。上曰,不允。又所啓,今番應元父子之凶疏逆節,實是亘萬古所無之極賊,而原其根本,則卽權正忱之日記也。雖未知所記如何,而其弟正欽,狼藉傳播於其兄身故之後,致有此叵測不道之疏。況其酬酢和應之說,旣發於道顯之招,則其在鞫體,不可不嚴覈得情。請權正欽,亟令王府,拿鞫嚴問。上曰,不允。又所啓,李弘濟地旣卑微,跡又閃倏,蝨附逆邊,甘作嚆矢,暗地糾結,亦一成運而敢懷欺世之計,投進一疏,欲掩其跡,究厥所以,尤極巧惡,當此鋤治凶黨之日,窮凶情節,不卽盤問,直爲發配,揆以王章,失之太寬。請海南縣定配罪人李弘濟,亟令王府,拿鞫嚴問。上曰,不允。以上出擧條在學所懷金龜柱罔赦之罪,已悉於兩司之啓,而此實國人之所齊憤者也。殿下所以靳允者,特出於不欲貽慼之聖意,而若使龜柱,少體東朝命令不出宮闈之盛德,則豈敢至於宣播內言,眩惑天聽乎?此非但先大王與殿下之罪人,實是東朝之罪人也。究其負犯,旣無一分可恕之道,殿下亦已燭悉,而徒以私恩爲拘,則是王法可以屈,公議可以遏也。豈有是理哉?亟加聖思,快從臺臣之請。是臣區區之望也。上曰,予非惜金龜柱,不欲貽慼於慈殿故也。出擧條命退,諸臣以次退出。
丙申九月十五日午時,上御尊賢閣。藥房三提調,持湯劑入侍時,都提調鄭存謙,提調徐命善,副提調洪國榮,假注書柳孟養,記注官金鳳顯,記事官卜台鎭,醫官慶絢,以次進伏訖。存謙曰,夜間,聖體,若何?上曰,一樣矣。存謙曰,聞醫女言,則惠慶宮症候少勝,而湯劑順下云,不勝慶幸矣。上曰,今日少有差勝之勢矣。上曰,右相有子乎?存謙對曰,有一子矣。絢奉湯劑進前,上進御。命退去,諸臣以次出。
上在慶熙宮。停常參經筵。
夜五更,下雨,測雨器水深四分。
都提調鄭存謙,提調徐命善,右副承旨徐有防啓曰,伏未審夜間,聖體,若何?連日侍湯之餘,寢膳諸節,不瑕有損乎?王大妃殿氣候,何如?惠慶宮症候,湯劑進服後,其有差勝之勢乎?令醫女趁早入診,爲宜。臣等,不仕終宵憂慮,敢此問安,竝爲仰稟。答曰,知道。待下敎入侍,宜矣。大殿·王大妃殿·惠慶宮·中宮殿,政院·玉堂,口傳朝問安。答曰,知道。
王大妃殿·惠慶宮·中宮殿,藥房口傳問安。答曰,知道。
大殿·王大妃殿·惠慶宮·中宮殿,政院·玉堂·藥房口傳問安。答曰,知道。
傳于洪國榮曰,副提調持加減心腎湯,入侍。
傳于金鍾秀曰,軍士房承旨持直赴記,入侍。
傳于兪彦鎬曰,藥房,入侍。
金鍾秀,以兵曹言啓曰,今九月十七日,武臣堂上祿試射日次,而當此藥院直宿之時,有不敢循例擧行,以無故日退行之意,敢啓。傳曰,依例爲之。
大司憲徐有隣,掌令具修溫,獻納李謙彬,校理李在學,修撰鄭宇淳所啓,和緩與厚謙,前後聲討,已盡其窮凶極惡之罪。凡在血氣之倫者,莫不切齒痛心,而其內外相應,排布經營,潛售凶圖,危逼聖躬者,莫非和緩之爲窩主,而厚謙雖命置法,和緩爵號自如,尙逭王章,輿情憤鬱,久而益激。請和緩爲先削去其號,依律處斷。又啓曰,昨冬國家安危之機,至今追思,尙覺懍然。苟有體國大臣,則雖非上敎,固當直請聽政,而伊時首相韓翼謩,徒畏麟賊之氣焰,罔念國勢之岌嶪,不體上敎,徒事彌縫,使宗國大計,幾致難言之境,論其罪負,不可付處止。請豐川府付處罪人韓翼謩遠竄。又啓曰,付處罪人金相福,以天性妖邪之性,具萬古霄小之行,斷其平生,直一鳳漢之影子也。蝨付狐媚之態,人不忍正視,趨勢射利之跡,世自有公案,鳳漢之勢掀天,而相福爲其狎客死士。鳳漢之眼無君,而相福爲其腹心爪牙,指忠爲逆,指逆爲忠,嫉視士流,如復私讎。眞與麟·謙·恒·簡輩,肚腸相連,打成一團,其居相職也。荐剡取捨,先承鳳漢之氣旨,又聽麟·謙之指揮,使賊勢鴟張,凶謀益肆者,皆相福之所贊助。而昨冬徐命善疏出之後,宋瑩中深文之說,稱以所見無異同。麟漢不必知之說,謂以語脈不如此,至於命讀叡章之時,敢請中間傳說之査問。至下中官拿鞫之聖敎,雖其成命還寢,而相福之包藏禍心,昭然難掩,若翔雲之換父易祖,乃人倫之大變。而相福實自主張,滅絶天常,萬戮難逭,而畢竟雲賊之妖惡,亦出於相福之釀成,以雲招中疏草一本,送子領府事云云觀之,爛嫚和應,灼然可知,逆雲旣已伏法,而相福爲晏然者,揆以王章,寧有是理?今以筵話前說,論相福之罪者,直是緦功之察耳。且麟·謙·雲諸賊,亘古所無之惡逆,而拘於平法之新令,孥戮之典,不得快施,興情之憤鬱,去而愈激。況相福本以洪家之人與此三賊,凶謀祕計,無不參涉則到今罪名,只於付處薄勘而止,則豈可曰,國有法乎?請平海郡付處罪人金相福爲先遠竄。答三司曰,不允。
大司憲徐有隣,掌令具修溫,獻納李謙彬所啓曰,尹養厚之於厚賊,締結綢繆之狀,固已狼藉難掩,而到今彰著之罪犯,尤有所萬萬驚憤者,其窮凶情節之究覈處斷,不容少緩。請巨濟府荐棘罪人尹養厚,亟令王府拿鞫嚴問,快正王法。又啓曰,今番獄事,商輅·善海之書札中凶言悖說,實是亘古所無之逆節。而趾海·纘海之爛熳同情,渠旣自服,則今此酌處之命,實爲失刑之大者。請穩城府定配罪人趾海,濟州牧定〈配〉罪人纘海,更令王府,拿鞫嚴問,快施當律。又啓曰,敬彬·成運之與若淵·相簡,爛嫚繆綢之狀,旣已畢露於諸賊招辭中,而抵賴不服,未施當律,揆而王法,失之太寬。請薪智島定配罪人敬彬,熊川縣定配罪人成運,亟令王府更爲拿鞫得情。又啓曰,尹象厚之宗廈復出之說,旣已面質見屈,則難免自做之歸。況渠以養厚之兄,同惡相濟,則以此以彼,決不可放歸而止。請還寢尹象厚放歸田里之命,仍施絶島定配之典。又啓曰,洪樂任所處之地顧,何如?而交結凶徒,敢以溫室樹等語,爛嫚酬酢於逆雲,綢繆往來於賊謙,名出凶招,非止一再,其在獄體,決不可不嚴覈得情。請洪樂任亟令王府拿鞫嚴問。又啓曰,嘻噫,痛矣。龜柱之罪,可勝誅哉?顧其地處何如,恩造何如,而不思報效之道,恣其濫猾之性,雖以壬辰疏中語言之,渠若有一分嚴畏儲君之心。豈敢肆然以自內酬酢,登諸章奏陳之於先大王之前乎?臣等於筵敎中,若有俯詢其將何辭仰對之諭,讀之未半,不覺心寒而骨冷,惟彼鳳漢罔赦之罪,國人所共憤,則秉義聲討,宜乎正大,亦何患無辭,之始也締結厚賊,暗逞私憾,終焉慫慂乃叔,恐動天聽,以至於半夜扈衛,幾累先大王聖德,固已萬萬駭痛。而此猶不足,又敢以某年罔極不忍聞之說,恣意筆之於書,以慼我殿下之〈心〉,嘻噫,是可忍也?孰不可忍也,德師·一和,旣以此伏法,則獨於龜柱,豈可以戚屬,有所容貸乎?洞諭昭著,輿情感激。請黑山島定配罪人金龜柱依律處斷。答兩司曰,不允。
掌令具修溫所啓曰,妖宦壽賢之締結一種嗜利之凶徒,爛熳和通之狀,渠旣明白納招,則豈可一日容貸於覆載之間哉?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢依律處斷。洪述海所犯貪贓之外,其在京之時,趾海·纘海·相簡,綢繆密謀之情跡,必無不知之理。請鏡城府定配罪人洪述海,拿鞫嚴問得情。又啓曰,洪龍漢,以麟漢之弟,諂事厚謙,至於約婚,則其聲勢之相援,情跡之相關,推此可知。當此鋤治黨與之時,不可置之於輦轂之下。請副司直洪龍漢,遠地定配。又啓曰,國朝用人惟在科目,而其試取之不公,莫有甚於乙未五月庭試,榜眼一出,國言喧藉,物情之駭惋,久而未已。其在嚴科場重選擧之道,不可以時月之稍久,置而不論。請罷乙未五月庭試榜,爲奴罪人河翼龍·金重得等,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間。請爲奴罪人河翼龍·金重得,亟命王府。拿鞫得情,快正王法。又啓曰,賊翔之妖邪釁累,豈尋常參訪之類,而安大濟之往來其家,旣發渠招,則其酬酢之情節,不盡究覈,遽蒙宥釋。此雖由於我聖上好生之德意,論以鞫體,決不可放逐而止。請放逐罪人安大濟,更令王府拿鞫得情。又啓曰,今番應元父子之凶疏逆腸,實是亘萬古未有之劇賊,而原其凶疏,專由於權正忱之日記,雖未知辭語之如何,而其弟正欽,乃敢傳示道顯於其兄旣故之後,致有此叵測不道之疏,況其酬酢和應之說,旣發於親問〈之〉下,則其在鞫體,宜卽嚴覈得情。請權正欽卽令王府拿鞫嚴問。又啓曰,若鍊之於應元,父子之凶疏,首尾同情之狀,綻露賊招,而終始抵賴,未施當律,揆以王章,失之太寬。請朔州府定配罪人若鍊,更令王府拿鞫得情。又啓曰,李克生前後罪惡,已悉於憲臣之啓,道伯之狀,而其所犯贓,猶屬餘事,向來一疏,萬萬無嚴,當此麟漢之伏法之後,其在討凶鋤黨之道,決不可容貸也明矣。請河東府定配罪人李克生,依律處斷。又啓曰,帶軍銜,不得任自下鄕,旣有定式,則揆以事體,無端下鄕,極涉未安。請司諫院司諫李獻慶,罷職。答府曰,不允。
獻納李謙彬所啓,南海縣圍籬安置罪人具庠,本以凶譎之性,兼有悖戾之行,陰結匈類,綢繆祕謀,出沒閃倏,如鬼如蜮。而今其凶肚眞贓,綻露於凶賊載興文書中所捉書札,指意叵測,情節難掩,則今此酌處之命,雖出於好生之德,三尺至嚴,決難容貸。請南海圍籬安置罪人具庠,更令王府,嚴鞫得情,快正王法。又啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢。而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢,更令王府,拿鞫嚴問,依律處斷。又啓曰,旌義縣荐棘罪人尹泰淵,本以兇猾之性,素畜跋扈之志,交結厚賊·麟漢,作爲腹心爪牙,身帶將兵之任,晝夜出沒於厚賊·麟漢之家,蹤跡陰祕,爲世指目,以今若淵,敢售護逆之計觀之,其於平日,稔受泰淵之慫慂,故陰護麟漢,卽曲爲泰淵之地。當此厚賊·麟漢置法之後,其陰謀綢繆之狀,尤不可不究覈,施以當律。請旌義縣荐棘罪人尹泰淵,亟令王府,拿鞫嚴問得情,快正王法。又啓曰,爲奴罪人河翼龍·金重得等,做出叵測之說,作爲眞諺之書,潛投深嚴之地,欲售危逼之計。究厥情狀,亘古所無,決不可一刻容貸於覆載之間。請爲奴罪人河翼龍·金重得,亟命王府,拿鞫得情,快正王法。又啓曰,今番應元父子之凶疏逆節,實是亘萬古所無之極賊,而原其根本,則卽權正忱之日記也。雖未知所記如何,而其弟正欽,狼藉傳播於其兄身故之後,致有此叵測不道之說。況其酬酢和應之說,旣發於道顯之招,則其在鞫體,不可不嚴覈得情。請權正欽,亟令王府,拿鞫嚴問。李弘濟地旣卑微,跡又閃倏,蝨附逆邊,甘作嚆矢,暗地糾結,亦一成運。而敢懷欺世之計,投進一疏,欲掩其跡,究厥所以,尤極巧惡。當此鋤治凶黨之日,窮匈情節,不卽盤問,其爲發配。揆以王章,失之太寬。請海南縣定配罪人李弘濟,亟令王府,拿鞫嚴問。答院曰,不允。
丙申九月十六日,記事官姜彙鈺,義禁府啓目。慶尙前左兵,使崔朝岳貪饕濫殺,罔非不法,擅賣國穀,恣意取用,刑推得情,何如?傳曰,殺越人命,偸竊國穀,無非極罪,傳敎之下,焉敢呑吐漫漶,不自覺其歸於罪上添罪之科乎?更良嚴問口招爲乎矣。若不直招,當加刑以此添問目。逐條盤問,期於取服爲良如敎。
義禁府啓目,罪人崔朝岳罪目,逐條盤問,箇箇直招,照律重勘,何如?傳曰,依允。
義禁府啓目。罪人鄭錫達,罪係一律,結案取招,何如?傳曰,所犯雖甚無狀,趙曮等貪汚之類,旣皆屬之令前錫達耳。亦斷以一律,有欠一視之道是置,特爲減死,次律施行爲良如敎。
義禁府,向前鄭錫達段,依法典,杖一百收贖,告身盡行追奪,流三千里定配,照律啓目。傳曰,依允。
義禁府啓目。別軍職徐廷進,臨講所爲,極爲無嚴,而泛稱遲晩,議處,何如?傳曰,分揀放送爲良如敎。
義禁府啓目。內需司次知中官韓聖揆,內需司不能檢飭罪,泛稱遲晩,議處,何如?傳曰,分揀放送爲良如敎。
丙申九月十六日辰時,上御尊賢閣。藥房入侍時,都提調鄭存謙,提調徐命善,右副承旨徐有防,假注書柳孟養,記注官金鳳顯,記事官卜台鎭,醫官慶絢·吳道炯·徐命緯,以次進伏訖。存謙曰,夜間,聖體,若何?上曰,一樣矣。存謙曰,王大妃殿氣候,何如?上曰,平寧矣。存謙曰,惠慶宮問安夜來,何如?上曰,與昨一樣矣。上曰,惠慶宮進服鷄膏,自今日停止。出榻敎,存謙曰,今番使行便,御乘馬令首譯貿來,何如?上曰,依爲之。上曰,昨日備堂,果得人矣。存謙曰,然矣。李福源,曾於試事見之,甚公平矣。趙㻐則雅正有尺度矣。上曰,然矣。此後則備堂有闕無補,似好矣。上曰,聞之申言,鄭一祥爲實才云,然否。命善曰,非但文學,事務之綜核,無如此人矣。上曰,左承旨·左副承旨,入侍。出榻敎左承旨鄭民始,左副承旨兪彦鎬進前。命各讀禁府公事。上曰,金吾皆令今日議處,鄭錫達旣從惟輕之典,亦令今日開坐,依律文決折事,分付。出傳敎上曰,此後雖直宿之時,非移直之時,各司依例開坐事,分付。出傳敎上曰,續大典官城巡邏,限天明爲之,而近來則不然,事甚疏忽,此後依舊例爲之事,分付。命內局先退。上謂彦鎬曰,其間朝廷,頗不寧矣。兩斥戚里,實無適莫,出於迫不得已之故也。今則世無權奸戚里,在下者當精白一心,補予不逮,此時惟允之貴,尤亦大矣。彦鎬對曰,臣等,與諸僚每說道此事,思有以仰體聖意,而但才識不逮,實無承當之望,以此爲懼矣。上曰,豈可望一變至道之效乎?今日行一事,明日行一事,則政令施措之間,庶可無差誤之慮。而但予之工夫日退,學漸〈鹵〉莾,一政一號之間,庶幾見賴於在下輔導之力矣。民始曰,臣與左副,恒言曰,時値淸明,尤當加意勖勵云矣。彦鎬曰,當今急務,惟在於講確治道矣。上曰,今則有職者,當各務其職而已。彦鎬曰,然矣。上曰,今則視向日憂懼時,反不如也。政自己出,有是有非,責在一人,無可推諉之處,正是極艱之會也。轉危爲安之道,不可不十分詳審也。彦鎬曰,自上立志以遠大爲期,則自當擧而措之矣。上曰,見今急務,卽正風俗勵廉恥,而其中正風俗,尤係於勵廉恥勵廉恥之道,則專在於官方之淸肅,以故銓郞等官之復設,非爲觀瞻而然也。欲以此爲勵廉恥之一大關捩也。以上層道理言之,以爵祿拘東警飭,未爲十分道理,然勸善之道,捨爵祿而亦何以哉?彦鎬曰,聖敎誠然,勵廉恥亦自有要。威以禁之則免而無恥,敎以化之則有恥且格?在上者,必以有恥且格,爲導率之本,然後可以令行而禁止,不然而徒以刑威制之,則在下者但以免罪爲幸,不以犯法爲恥,則上之所不知,法之所當免處,不憚其重犯而日上,亦不可勝誅也。是知導民之方,當以有恥且格爲主矣。上曰,此亦王霸之分也。彦鎬曰,然矣。大抵,治道不可以一槪論也。古今異宜,損益隨時,必也酌古通今,折裏通變,然後方可得措之宜,而所以識時措者,全在於識見矣。上曰,識見,何從而生乎?讀書窮然後可以有識矣。其中雖空空如也,遊於書中者,近於飭躬之士。如此之人,終勝於頹墮放棄者矣。三代以下,惟恐其不好名云者,亦一道也。近世則好名之士,亦不可見也。彦鎬曰,然矣。古人云,爲治之道,無如作其好名之氣,好名之士,亦不可歇看也。上曰,人君敎化,如天地之雨露霜雪,發揚陶甄,無物不遂,其弛張矯揉,惟在一人導率之如何耳。彦鎬曰,讀書,雖爲窮理之本,而帝王之學,與匹庶有異,日用萬機之間,自有大中至正之道,苟能隨事盡善,則雖不臨筵講學,無非學問矣。第念法講,雖不可一日廢撒,而不過臨文一講,敷陳數句訓詁而已。仍卽掩卷而退,則此不過應文備數之事,安有從容發難,諮諏裨之效乎?上曰,然矣。命退去,諸臣以次出。
丙申九月十六日未時,上御尊賢閣。副提調持湯劑入侍時,都承旨洪國榮,假注書徐龍輔,記注官金鳳顯,記事官卜台鎭,醫官慶絢,以次進伏訖。絢進湯劑,上進御。上曰,古語有之曰,憂治世而危明主,何謂也?國榮曰,臣曾見先正臣李滉文集則有此語矣。蓋明主有絶世之姿,治世無可憂之防,有絶世之姿,則以獨智馭下,有輕忽群下之心,無可憂之防則驕侈之心易生,此所以憂治世,而危明主也。命退,承史以次退出。
丙申九月十六日申時,上御尊賢閣。兵房承旨入侍時,左承旨鄭民始,假注書徐龍輔,記注官金鳳顯,記事官卜台鎭,以次進伏訖。命民始讀試記訖。命書傳敎曰,以內巡而執捉着笠中官初更部將,問名,弓子一張,賜給。又命書傳敎曰,文擧人之殿試外以下,不許直赴,以待後殿試連三次,不得入格,則削科自是金石之典,至於武科,豈獨雜亂乎?事之無義,莫甚於武科,其在嚴科場之道,不可但於文科,嚴其程式,防其奸僞。自來頭殿試爲始,武科直赴之點下規矩,諸技中雖一技,不參一分半分之盡者,一從文科直赴例,退赴後殿試事,分付。仍令該曹,定式施行。又命書傳敎曰,試射旣命依例爲之,況詞訟衙門之開坐,亦皆爲之者乎?內外中日,一依開坐例爲之事,分付。又命書傳敎曰,藥房入侍。命退,承史以次退出。
上在慶熙宮。停常參經筵。
自巳至申時,灑雨或下雨,測雨器水深四分。午時,雷動。
藥房都提調鄭存謙,提調徐命善,副提調洪國榮啓曰,伏未審夜間,聖體,若何?連日侍湯之餘,寢膳諸節,不瑕有損乎?王大妃殿氣候,何如?惠慶宮症候,夜來益有差勝之勢乎?令醫女趁早入診,爲宜。臣等,不任終宵憂慮,敢此問安,竝爲仰稟。答曰,知道。惠慶宮問安,一樣矣。待下敎,入侍。
大殿·王大妃殿·惠慶宮·中宮殿,政院·玉堂口傳朝問安。答曰,知道。王大妃殿·惠慶宮·中宮殿,藥房口傳朝問安。答曰,知道。大殿·王大妃殿·中宮殿,朝廷二品以上·六曹堂上·奉朝賀·大司憲,單子問安。答曰,知道。勿爲問安。大殿·王大妃殿·惠慶宮·中宮殿,政院·玉堂·藥房口傳夕問安。答曰,知道。
傳于金鍾秀曰,都承旨,入侍。
傳于徐有防曰,龍虎大將,入侍。
傳于鄭民始曰,昨日府啓中,司諫李獻慶罷職事,以依啓書出頒布,不爲提稟。當該承傳色·中官推考。
又傳于曰,副提調持加減心腎湯入侍。
金鍾秀啓曰,禮曹判書鄭尙淳有稟達事,來詣請對矣。傳曰,入侍。
傳于金鍾秀曰,都承旨,入侍。
傳于洪國榮曰,孝明殿展拜,待修改畢後,當還內。侍衛,雨勢如此,以入直擧行,時刻,以申正初刻,爲之。
備忘記,嗚呼,小子寡昧,叨承丕基夙夜祗懼,若隕淵谷,乃者靑臺之報,又胡爲而至也?轟轟之聲,乃發於收藏之時,災不虛生,必有所召。究厥所由,罪在一人。惟予一人,臨于億兆之上,上不能對揚,下不能奠安,仁愛之天,若是警告,無異於慈父之詔迷子,丁寧諄複,耳提面命,一倍懍惕,不遑寧處。噫,朝廷爲四方之本,而人主爲朝廷之本,則古人,豈不以人主一心,爲萬化之原乎?非不欲加意於本原,而涵養之工未至。非不欲勵精於國事,而蒲盧之效莫見。戚里相軋而世道以之泮渙,民生困瘁而經用隨亦罄竭,廉防之掃地而弁髦於名義,私意之橫流而纏繞於習俗,有一於此,莫非可以干和而致災,況兼有此數事者乎?靜言思惟,不待咎徵之見,已多戒懼之心矣。果然有此非時之雨,失節之雷,不幾近於詩人所謂不寧不令者乎?肆予不穀,新服厥命,實無一政一令之可以仰答天庥,俯愜人心者,聽卑之天,安得不降災儆予乎?天人一理,應捷桴鼓,弭災之道,亦在予方寸之間,曷敢不反躬省愆,仰答天譴。自今日減膳三日,咨爾三司近密之臣,體此恐懼之意,上以衮職闕遺,下以時政之得失,條陳無隱。
有政。吏批,判書李重祜進,參判徐浩修牌不進,參議未差,左副承旨兪彦鎬進,以趙瓊爲大司諫,金樂洙爲司諫,朴在源爲掌令,尹尙東·金履鏞爲正言,安允行爲判敦寧,任濟遠爲奉常正,李觀城爲司圃別提,金載泰爲繕工奉事,金陽澤爲御營都提調,金尙喆爲軍器都提調,韓光會爲社稷提調,沈基泰爲龍岡縣令,祟德殿參奉單朴泰素。兵批,行判書洪樂性進,參判鄭昌聖病,參議金普淳病,參知李義翊入直進,左承旨鄭民始進。兵批啓曰,慶尙右兵使,今當差出,而擬望之人乏少,同道水使,竝擬,何如?傳曰,允。以權翰爲忠壯衛將,李奭培·韓光湜爲訓練主簿,金履禧·尹行修爲文兼,張翼大爲守門將,田文顯爲多大浦僉使,趙圭鎭爲慶尙右兵使,副司直金履素,副護軍高益擎,副司果尹先昇·金憙·沈基泰。
傳于兪彦鎬曰,坐直承旨馳詣景慕宮,奉審以來。
鄭民始,以都總府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
又以兵曹言啓曰,闕門各處別摘奸將校,及興化門近將軍士所告內,昨日申日量,入直守門將金百彬,率便服人入門之際被捉云。身爲守門將,便服雜人任意率入,事極駭然。當該守門將金百彬,爲先汰去,被捉人亦是朝官云。竝令該府處之,何如?傳曰,允。守門將從重決棍後汰去,只欄入人拿處。
又以兵曹言啓曰,依傳敎。興化門守門將金百彬,決棍十五度後,汰去之意,敢啓。傳曰,知道。
又以兵曹言啓曰,禁軍卽肘腋親兵,常時以白戰笠·白戰服侍衛,而至於習陣,則事係戎政,明日習陣時,依他軍門例,以黑戰笠·靑軍服擧行,何如?傳曰,允。
又以義禁府言啓曰,時囚罪人鄭錫達,杖一百收贖,告身盡行追奪,流三千里定配事,照律公事判付內,依允啓下矣。鄭錫達杖一百收贖,告身盡行追奪,慶尙道梁山郡流三千里定配,而以判付內辭意,具罪目依例發遣府書吏,押送配所,何如?傳曰,允。大典曰,文武官犯枉法收贓外,笞杖竝收贖,錫達卽贓吏也。況前此贓吏之滅死用杖,依大典者乎。事甚不一,該堂推考又以義禁府言啓曰,時囚罪人鄭錫達度配草記,批旨內大典內,文武官杞枉法受贓外,笞杖竝收贖,錫達卽贓吏也。況前此贓吏之減死,用杖依大典者乎?事甚不一該堂推考事,命下矣。臣等,矇不致察,惶恐待罪,而罪人鄭錫達,依大典決杖一百後,發配之意,敢啓。傳曰,知道。勿待罪。
傳于洪國榮曰,都承旨,入侍。
又傳于曰,奉審承旨,入侍。
兪彦鎬,以武官堂上祿試射所差備官,以試官意啓曰,臣等,來詣試所,卽爲開場,柳葉箭四巡,僅已試射,而晩後獰風大作,驟雨頻仍,不得發矢等,待止息之際,日已向暮,難以設行,今姑停止,明日依例繼射之意,敢啓。傳曰,係是祿射,不可了當爲主,此亦科試,務令寬緩事,申飭試所。
又以兵曹言啓曰,今番專經武臣殿講時不通人,各於本司入直能讀後草記事,命下矣。卽接都總府濬川司·宣傳官廳·武兼廳·守門將廳牒報,則都總府經歷權璹·金㷞·尹敬喆,東道參軍鄭益華,西道參軍宋應休,南道參軍李忠佐,宣傳官李基成·金魯正·沈公協·李近冑,武臣兼宣〈傳〉官洪格·朴順陽·成鎭殷·金處漢·李翼鉉·李漢佐·曺夏彬·具紞·兪碩柱·成致鳳,守門將盧廷尹·李潤雨,金尙墀等,今已能讀云矣,敢啓。無批答。
大司憲徐有隣,掌令具修溫,獻納李謙彬,校理李在學,修撰鄭宇淳啓曰,請和緩削去其號,依律處斷。又啓曰,請豐川府付處罪人韓翼謩遠竄。又啓曰,請平海郡付處罪人金相福爲先遠竄。以上措辭見上答三司曰,不允。
大司憲徐有隣,掌令具修溫,獻納李謙彬啓曰,請巨濟府荐棘罪人尹養厚,亟令王府拿鞫嚴問,快正王法。又啓曰,請穩城府定配罪人趾海,濟州牧定配罪人纘海,更令王府拿鞫嚴問,快施當律。又啓曰,請薪智島定配罪人敬彬,熊川縣定配罪人成運,亟令王府更爲拿鞫得情。又啓曰,請還寢尹象厚,放歸田里之命,仍施絶島定配之典。又啓曰,請洪樂任,亟命王府拿鞫嚴問。又啓曰,請黑山島定配罪人金龜柱依律處斷。以上措辭見上答兩司曰,不允。
掌令具修溫啓曰,請大靜縣爲奴罪人金壽賢,依律處斷。又啓曰,請鏡城府定配罪人洪述海,拿鞫嚴問得情。又啓曰,請副司直洪龍漢,遠地定配,又啓曰,請罷乙未五月庭試榜。又啓曰,請爲奴罪人河翼龍·金重得,亟命王府拿鞫得情,快正王法。又啓曰,請放逐罪人安大濟,更令王府拿鞫得情。又啓曰,請權正欽,卽令王府拿鞫嚴問。又啓曰,請朔州府定配罪人若淵。更令王府拿鞫得情。又啓曰,請河東府定配罪人李克生,依律處斷。又啓曰,請梁山郡定配罪人錫達,依律處斷。以上措辭見上答府曰,不允。
獻納李謙彬啓曰,請南海縣圍籬安置罪人具庠,更令王府嚴鞫得情,快正王法。又啓曰,請大靜縣爲奴罪人金壽賢,更令王府拿鞫嚴問,依律處斷。又啓曰,請旌義縣荐棘罪人尹泰淵,亟令王府拿鞫嚴問得情,快正王法。又啓曰,請爲奴罪人河翼龍·金重得,亟命王府拿鞫得情,快正王法。又啓曰,請權正欽,亟令王府拿鞫嚴問。又啓曰,請海南縣定配罪人李弘濟,亟令王府,拿鞫嚴問。以上措辭見上答院曰,不允。
本院啓曰,伏以,聖人御極,化理維新,想望之民情方切,降監之天心可卜,而乃於收藏之月,忽有轟雷之異,臣等,聚首相顧,不勝憂懼之至。伏惟聖心驚惕,思所以修省之道,靡不用極。噫,天人一理,顯微無間,雖一念之差,一政之失,皆足以干天和而致災異,則今此示警,固不可指爲某事之應,而朝廷,公議所在,而廉恥壞了,私意橫流,民生,邦本攸係,而惠澤未究,困悴滋甚。紀綱非不漸振,而尙多委靡之嘆,仕路非不少淸,而猶有淆雜之弊。凡厥數者,豈無可以指陳者,而最是言路一事,實關有國之治亂,其在初政,尤爲急務,夫蒭蕘之言,畢陳於前,卽聖世之美事,而近日以來,臺閣之上,不進切實之論,草野之間,未聞讜直之言。諫書之稀,縱緣聖朝之無闕,先事之誡,豈無治世之可虞?古人云,天象變見不足懼,直言不聞深可畏。伏願聖上,益恢虛受之量,克盡來諫之道,以爲警省之要,則向所陳數者之失,固不足爲慮,而收回天怒,導迎和氣之方,亦不外於是矣,惟殿下懋哉?答曰,仁愛之天,儆予不穀,丁寧諄複,中心凜惕,寧欲無吪,職在近密,有此規戒,予庸嘉之,時政之先務,果如爾等之言,莫要於開廣言路,予敢不猛省而求助焉?
大司憲徐有隣,掌令具修溫,獻納李謙彬等箚曰,伏以臣等竊伏惟念,我殿下以聰明大有爲之姿,承付畀至艱大之業,一念圖治,半載于玆,不以悲慕哀遑之時,或損勤勵咨訪之道,朝廷以正,百僚拭目,政化維新,八方聳廳,宜乎馨香上格,天心和豫,而今此轟雷之聲,忽在收藏之節,噫,是何異也?或者仁愛之天,警告我殿下,以盡其聖益聖之方歟。,臣等,雖不敢以漢儒傳會之說,煩瀆於紸纊之下,而天人感應,捷於影響,災祥之來,各以其類,則亦豈可以聖朝之無闕,而不指陳其所以然之故耶?噫,殿下卽阼以來,發諸政令施措之間者,不出民國二宇,哀彼蔀屋,拯濟是講,而惠澤尙多未究之歎,則殿下懷保之誠,或有所未盡而然歟?率彼廷僚,刑賞得中,而紀綱尙切委靡之患,則殿下振刷之政,或有所未盡而然歟?修復典章,官方稍淸,而淆雜之痼弊未盡祛,辨別淑慝,風俗稍變,而因循之宿習未盡易,日下旌招,綸綍懇惻,而巖穴無于于之士,門開不諱,蒭蕘必擇,而朝野小諤諤之風,則殿下求賢之誠,來諫之道,猶有所未盡而然也。凡此數者,未必不爲召災之一端,而其所以轉災爲祥之方,不過曰,盡其未盡焉而已。豈有他哉?伏願殿下,勿以臣等之言,謂之膚淺,而益加猛省焉。臣等於治箚將上之際,伏見備忘下者,責己之敎,求助之意,藹然於十行之間。臣等,聚首相賀,以爲殿下此言,自可以弭天變而享天心,祥桑之枯,災星之徒,未必專美於前,則何待乎臣等草草之說。而第念從古人君,遇災則輒警惕,遑遑如不及,及其過也,亦或弛焉。今我殿下,深以此爲戒,雖於尋常燕閑之時,憧憧祗畏,恒如遇災之日,則顧此一聲之雷,安知不爲殿下敬迓新休之大機會也耶?此臣等所以憂懼之餘,繼以相賀者也。惟殿下勉哉勉哉。取進止。答曰,省疏具悉。所陳盡是當留意於省察矣。
校理李在學,修撰鄭宇淳等箚曰,伏以,嗚呼異哉?今日之雷也。雷者,二月而發聲,八月而收聲,則令玆九月之雷,豈非二氣之失和耶?臣等,竊嘗聞之,天人一理,沕合無間,善惡之相應,禎祲之相盪,隨類而至,捷如影響,歷考前史,昭昭可驗。試就殿下所講春秋而論之,隱公九年三月癸酉,大雨震電,胡氏傳曰,凡失其度,人爲感之,災異必書,雖不言其事應,而見聖人所書之義矣。玆豈非大可懼者耶?噫,以殿下明睿之姿,承列祖艱大之業,凡於進修之道,施措之方,率皆銳意而勵精,無不順理而合度,是宜天心克享,休祥滋至,而今此非常之災,不先不後,乃在於殿下嗣服之初,此曷故焉?臣等,竊覸殿下之近日政令,固無可以指摘得失者,則雖不敢以某事爲某災之應,而若殿下本源之地,則有非臣等所能窺測,惟在殿下內省之如何耳。古人以萬化之原,歸之人主之一心,今日弭災之道,亦惟在殿下之一心,而若其以實心行實政之方,則臣等才雖謏劣,職是論思,豈可無一言以副殿下戒懼之心哉?請以四條之說,效其一得之見,惟殿下留神焉。一曰,敬天。夫天之視君,猶父之視子,子之所以事父者,洞洞屬屬,不敢毫分放忽,及呵責則又必起敬起孝,務悅親心,人主之事天,亦何以異此?是故明王哲辟,莫不寅畏嚴恭,一念之發,必曰此果合於天心乎?一政之施,必曰此無拂於天意乎?遇災異則必爲悚然自訟,惕然自反。凡所以側身修省者,靡不用極,期於回天,故至誠所格,天必眷佑,此熒惑之所以徙,桑穀所以枯也。如或不然,一切反是,上帝降以百殃,宗社至於殄滅,豈非可畏而可戒者乎?苟殿下每於幽獨之地,毋忽對越之誠,則今日災珍之作,乃是轉移之一大機也。惟殿下克盡敬天之道,而亦惟以實心焉。二曰,愛民。夫民之愛戴君上,本乎彝性,特有宮室宴飮之誤,征役聚歛之虛,然後怨怒生焉。今殿下旣無此失德,而夙宵勤勞,無非憂民之事,上下講學,皆是救民之政,至如汚吏之痛懲,官差之嚴禁,亦可見爲民之盛意,而奈之何民生困悴,蘇息無期,畿邑之非時大雹,北路之無前慘荒,不待今日之雷而已。爲災異則何殿下有憂民之心,而無救民之效耶?竊想赤子顒望之情,益切於新化之初。苟殿下益推保民之至誠,明飭任事之諸臣,凡所救濟之策,無復翫愒,及時區畫,而許多積弊,亦隨而釐革,如救焚拯溺之爲,則生民庶蒙實惠,惟殿下克盡愛民之道,而亦惟以實心焉。三曰,勤政。夫爲政之道,無出於克勤,而若不得要道,則雖日日孜孜,無所益於爲政矣。殿下自臨御以來,一日萬機,無或蹔滯,一月六對,未嘗有停。周王之不遑暇食,漢帝之不以爲疲,無以加焉,而治效尙邈,世道莫挽,人心澆漓,風習躁競,嚴科場之敎屢下,而猶有犯令之患,飭守令之命亦勤,而尙多干法之弊,廟堂無擔當國事之人,朝廷有恬憘度日之歎,文而多伏㯿之譏,武而昧桑土之戒。人才益渺,無一可恃,時漸痼,有百可憂,豈殿下有願治之心,而未得爲政之要道耶?求治雖貴勤孜,而反有太速之慮,辭敎所貴包容,而或有太露之嫌,臣愚死罪。竊恐殿下涵養之工,猶有所未至也。苟殿下益勉典學之工,以施乎政令,則將見網擧而目張,表直而影端,以致百度之惟貞,庶回三代之至治,惟殿下克盡勤政之道,而亦惟以實心焉。四曰,來諫。夫言路之開閉,實國運之興替,言路杜塞,而其國不亡者,臣未之聞也。蓋言之深者近乎訐,言之切者似乎激,進言固不易,而納言爲尤難,故從諫不咈,卽聖王之大德,厭聞直言,乃常主之通患也。殿下之引接臺臣,未嘗示以訑訑之色,言苟可用,輒賜嘉納,言雖不用,不加威譴,而試觀近日言路,開耶閉耶?鎭日啓紙,不啻盈軸,而勿論輕重,殿下一以例批答之,此雖與推折臺閣有間,亦恐有欠於翕受之道矣。又況臨御以後,未聞有一人之正色立朝,直言不諱者,此果聖朝無可補之闕而然耶?益之戒舜曰,罔遊于逸,罔淫于樂,夫以大舜之德,豈有逸樂之慮,而益之告戒,若是丁寧,則今日言路之不恢,亦殿下之所當自反者也。惟殿下克盡來諫之道,而亦惟以實心焉。臣等,不勝惓惓之衷,略以陳腐之說,爲殿下獻焉。倘殿下不以人廢言,益務省察之工,以盡修治之方,則轉災爲祥,亶在於此,惟殿下懋哉。答曰,省箚具悉。方當戒懼之日,有此匡救之言,當留意反省矣。
校理朴天衡疏曰,伏以臣材識魯莾,百不踰人,其於三司言議之職,本不近似,而猥荷洪造,濫廁邇列,早晩顚沛,固所自料,日前三司聯參之啓,其爲事面之過越,朝體之壞損,更無餘地,知申之請推,可見其曲恕,而聖恩天大威罰不加,特許思遞,俾伸廉防,臣且惶且感,措躬無地。曾未踰日,玉署除命,復降於縮伏訟愆之中,華銜依舊,宿趼復叨,未知聖明,何取於臣,而誤辱恩數,至此之極也?臣聞命驚惶,不知所出。夫合辭之體重,臣雖迷劣,亦豈不知,伊時三司諸臣之方詣閤外也。有一僚員,果發三司聯參之論,臣以爲金龜柱之罪犯,雖是國人之所共討,而官不過一宰臣,則三司合辭,有傷事體,往復屢次,以此停當,及其筵退之後,別構堂箚,以爲聲討之計,僚議已定矣,箚本已成矣。不意僚員,忽生橫議,更主前說,必欲聯參於臺啓而後已。半夜爭難,聲色不佳,諸僚旣不免撓奪,臣亦不得已從衆,臣之巽軟疲劣,自取顚錯,臣亦知之,尙誰咎哉?且念若使臣平日言議,粗能取重於同僚,則論事可否之際,豈其見輕之至此,本來操守,又能一定而不撓,則雖有異同之論,而豈其撓攘之至此乎?其貽羞三司,傳笑一館,已無可言,而自顧慙恧,殆無顔面可立於班行,以此以彼,館職去就,非所可論。召牌之下,承膺無路,玆敢隨詣闕下,拜章徑歸。伏乞聖明,亟削臣職,仍治臣罪,以安微分,千萬幸甚。答曰,省疏具悉。爾其勿辭察職。
丙申九月十七日辰時,上御尊賢閣。都承旨入侍時,都承旨洪國榮,假注書柳孟養,記注官金鳳顯,記事官卜台鎭,以次進伏訖。上曰,雖有微,戎務不可不飭。兵曹習陳,其令明日爲之。出傳敎上曰,在外臺諫許遞,政官牌招開政。出傳敎上曰,旣申廉隅,則屢召之下,焉敢若此,違牌諸玉堂,一竝從重推考,更爲牌入直。出傳敎命退去,諸臣以次出。
丙申九月十七日巳時,上御尊賢閣。禮判入侍時,禮曹判書鄭尙淳,右副承旨徐有防,假注書徐龍輔,記注官卜台鎭,以次進伏訖。上曰,同副承旨入來云耶?有防曰,聞方到畿營云矣。上曰,使之摧促謝恩。尙淳曰,長生殿奉安梓宮,以十部爲限,乃是定式,而丁丑年二部,今年一部進用,卽今奉安。只是七部,卽阼元年,新梓宮合木,非但規例,亦載喪禮補編。梓宮三部,當爲新備,以準十部之數,而本殿所在內板,廣甚不足,可用者絶小。有難合木,誠爲悶慮。黃腸木斫取年限,江原道則已過三年,慶尙道則又過八年,依定式發遣郞廳於兩道,使之斫來,以爲趁卽合木之地,何如?上曰,擇送禮曹郞廳於慶尙道,先爲斫取,可也。出擧條上曰,禁軍別將,入侍。賤臣承命而出,與禁軍別將李邦一進伏。上曰,禁軍習陣,廢之久矣。自今以後,依古例爲之。尙淳·邦一先退。命書傳敎曰,騎郞非等間之職,則近日除拜之人,以說書陞品出六者,輒稱在外,而稱病者非止一二人,該堂之每每草記改差,殊涉曲循,其令申飭,勿復如前無端稱頉者,過限後禁推。命退,承史以次退出
丙申九月十七日午時,上御尊賢閣。都承旨·同副承旨同爲入侍時,都承旨洪國榮,同副承旨李鎭衡,假注書徐龍輔,記注官金鳳顯,記事官卜台鎭,以次進伏訖。上謂鎭衡曰,善爲往返乎?鎭衡曰,伏蒙聖澤,得保軀殼矣。上曰,同副之貌,頗勝於前日矣。國榮曰,大勝於前日矣。上曰,大國物色,何如?鎭衡曰,其人物之盛,城邑之大,一見驚眼矣。上曰,比諸我國,爲何如?鎭衡曰,比諸我國,不啻爲倍蓰矣。命國榮書傳敎曰,承旨房仍,國榮先退。命書傳敎曰,禮判·戶曹·工曹堂上,同爲入侍。又命書傳敎曰,孝明殿有修擧事,都承旨與三曹堂上入侍。命退,承史以次退出。
丙申九月十七日未時,上御尊賢閣。藥房副提調持湯劑入侍時,副提調洪國榮,假注書柳孟養,記注官金鳳顯,記事官卜台鎭,醫官慶絢,以次進伏訖。絢奉湯劑進前,上進御。命退去,諸臣以次出。
丙申九月十七日申時,上御尊賢閣。都承旨請對入侍時,都承旨洪國榮,假注書柳孟養,記注官金鳳顯,記事官卜台鎭,以次進伏訖。國榮曰,風日如此,展拜下敎,還寢似好矣。都提調及提調,方欲入侍仰請矣。上曰,都提調·提調,入侍。出榻敎都提調鄭存謙,提調徐命善進前。存謙曰,夜間,聖體,若何?上曰,一樣矣。存謙曰,王大妃殿氣候,若何?上曰,安寧矣。存謙曰,惠慶宮症候,若何?上曰,少勝矣。存謙曰,俄伏見傳敎,有孝明殿展拜之命矣。日候如此,實難動輿,下敎還寢,何如?上曰,予意亦然矣。命書傳敎曰,都提調旣奏,展拜下敎,還寢,役處不甚大段,只三曹堂進詣奉審後,卽爲修改。命退去,諸臣以次出。
丙申九月十七日戌時,上御興政堂。奉審承旨入侍時,左承旨金鍾秀,假注書徐龍輔,記注官金鳳顯,記事官卜台鎭,以次進伏訖。鍾秀曰,臣敬奉聖敎,馳詣景慕宮奉審,無頉無滲漏處,守直無頉矣。上曰,今日所下備忘及政院啓辭,持入。賤臣奉入。上曰,俄者,已諭於備忘,而昨夜之雷,無異冬雷,誠是誡懼處矣。鍾秀曰,聖敎如此,臣不勝欽仰矣。古昔賢君,遇災必警,轉禍爲福,今殿下警誡于玆,益加修省,實宗社臣民之福矣。命讀備忘記,命讀堂箚及兩司箚賜批。命退,承史以次退去。
上在慶熙宮。停常參·經筵。
藥房都提調鄭存謙,提調徐命善,副提調洪國榮啓曰,伏未審夜間,聖體,若何?連日侍湯之餘,寢膳諸節,不瑕有損乎?臣等,今日率諸御醫,趁早入診,詳察聖候,爲宜。王大妃殿氣候,何如?惠慶宮症候,夜來益有差勝之勢乎?製入湯劑,已盡於昨日,令醫女入診。臣等,亦當與諸醫,議定繼進當否。臣等,不任終宵憂慮,敢此問安,竝爲仰稟。答曰,知道。惠慶宮問安一樣矣。待下敎,入侍。
大殿·王大妃殿·惠慶宮·中宮殿,政院·玉堂口傳朝問安。答曰,知道。
王大妃殿·惠慶宮·中宮殿,藥房口傳朝問安。答曰,知道。
大殿·王大妃殿·惠慶宮·中宮殿,政院·玉堂·藥房口傳夕問安。答曰,知道。
洪國榮啓曰,同副承旨李鎭衡,今日病不仕進,卽爲牌招,何如?傳曰,允。傳于金鍾秀曰,都承旨,入侍。又傳于曰,軍士房承旨,入侍。
傳于李鎭衡曰,奉審承旨,事體自別,則別監之不爲開門,萬萬駭然,當該別監,復膳後令該曹刑推,海島定配。傳于徐有防曰,知申旣奏,雖非刑配。自當有處分之道,俄者下敎過矣。勿施。
金鍾秀啓曰,禮曹判書鄭尙淳,戶曹判書鄭弘淳,工曹判書朴宗德,依下敎,來待矣。
以兵曹罰直武臣能讀草記。傳于鄭民始曰,允。都總經歷金㷞,宣傳官金魯正·沈公協,或不能成樣於講讀,或不知意義於字句,若此而何敢能讀報狀乎?當當命決棍,猶以減膳之時參酌,爲先從重推考,更令能讀。
傳于洪國榮曰,藥房,入侍。又傳于曰,都承旨,入侍。
以副校理沈有鎭,副修撰李儒慶牌不進,罷職傳旨,傳于兪彦鎬曰,只推。又傳于曰,開講有命,未肅拜玉堂,卽爲牌招,使之待明朝肅謝後,入直。
洪國榮,以內醫院言啓曰,駝駱粥,自十月初一日當爲封進,依前例擧行事,預爲分付司僕寺之意,敢啓。傳曰,知道。
傳于徐有防曰,公事混下中官推考。
徐有防啓曰,明日朝講,兩司長官,爲爲進參,大司諫趙瓊,待開門牌招,何如?傳曰,允。
又以武臣堂上祿試射所試官意啓曰,禁衛營千摠李文赫,巡將李喆運,折衝金春傑,以上柳葉箭邊二中,扈衛別將尹僖東,柳葉箭邊一中,御營廳千摠沈塡,巡將權伋以上無分,竝依承罷職,巡將徐有和柳葉箭邊一中,片箭邊一中,騎蒭一中。以矢數計之,則雖未滿四中,騎蒭例有倍劃之規,今亦依前例勿爲罷,何如?傳曰,允。徐有和則旣有前例,勿爲罷職,亦不可全然無罰,況與閒散武弁有異,此等武臣,不閒弓馬,徒竊名宦乎。令兵曹決棍三度。
兪彦鎬,以吏曹言啓曰,禮曹正郞李奭濟呈狀內,身病甚重,勢難察任云,依例改差,何如?傳曰,允。
副校理李魯述疏曰,伏以,因山奄過,秋序已暮,聖孝哀霣,益復罔極,此際惠慶宮氣候欠寧,至設院直,下情憂慮,曷有其已?仍伏念,臣積犯違逋,罪在罔赦,而聖恩曲貸,不惟不罪,至許遞解,俾伸廉隅,私分粗安,感祝方切,不自意除旨旋降,召牌荐辱,恩書常格固當竭蹶趨承。而第其臨事錯謬,自損體例,至今追思,尙切愧恧,豈可諉之事在旣往,而晏然冒膺也哉?且臣之向來一疏,蓋嘗以情理之切,不稱之實,披瀝肝血,冀幸天日之俯燭,未知聖聰亦或記有,而字字衷曲,非出飾讓,較是二者,雖有公私之別,而其不可歸之一時之言,强顔抑惜,以爲蹲仍之計則均矣。古者,言之不出,恥躬之不逮也。臣旣有言而厥或忘之,其於廉恥何哉?且臣以此二字,仰陳於君父,而不以不逮爲恥,躬自犯之,則是不但臣之欺天欺心,殿下亦將奚取於臣而用之耶?人雖至愚,自知則明,人之知臣,不如臣之知臣,故家是詞翰則人或疑其緖業有自,科是製述則人亦疑其剽竊有技,而臣之顓蒙,殆同木石,加以無母獨子,程課不嚴,兼以多病孱喘,作輟無常一秩之書,看不徹尾,一卷之文,讀不終篇,經史之間,眞箇面墻。傳曰,人一已百,人十已千,臣則一切反是,人所百之而已不能一焉。人所千之而已不能十焉。正使在已者,加於人數等,至尊之前,猶患其茫然自失,無以自盡其所知之一半,矧今聖學高明,文敎丕闡,如臣謏淺,尙何望其强策愚魯,仰備願問之萬一哉?僥倖一第,本爲祿仕,而節次推排,徒藉先蔭,旣以先蔭則必也世其家學,然後可以不負朝家收用之意,而今若只以世爵爲榮,不以忝先爲恥,則比之他人,尤豈不萬萬可恥乎?前後暫膺,無非有事之日,而區區自效,不過爲粗伸義分之地,非敢認作倘來,若固有之也。斷斷此心,可質神明,臣或無是心而有是言,則天必殛之矣。嗚呼,人有此身,孰能自長,而如臣情私,獨異於人,凡臣之毛髮頂踵,皆臣祖母之賜也。劬勞之恩,無間慈母,疾痛憂患,保抱携持使臣有母而忘其無母者,三十年如一日,臣若無祖母則無此身久矣。今日則血氣旣壯,不復有資於祖母之養,而臣之祖母則如日下山,死且無日,起居飮食,待人而爲到此地頭,反哺之情,當如何耶?況臣父年過六旬,臣旣終鮮,又無强近之親,所與分勞者,惟臣一人而已。臣雖頑冥,亦有人心,祖母之望於臣者,正在此時,而臣反自有其身,不思報答,棄之而遠遊,則其忍心害理,尙可曰人乎哉?且老人情弱,未暫離臣,或乍出未還,則往往屈涕,此實鄕隣之所共悲者,臣獨何心,循祿於外,以傷老人垂死相急之意耶?格外陳情,非不知萬萬爲罪,而情私所迫,不得不復申前說,自念忠孝一致,而旣無以兩全,則長短之間,亦古人所先獲也。語曰,受人恩而不忍負,在子爲孝,在臣爲忠,使臣急於事君,而全忘祖母之恩,則是將負我殿下,而無以事殿下矣。臣有此情理之切,則雖其才學,眞有可堪之實,猶難自强,況又萬萬不稱者乎?以情以實,寶無承當之望。伏乞聖慈,察臣至懇,許臣歸養,俾臣得以自盡於祖母之側,以終餘年,則臣之隕結,固無可言,而實有光於大聖人孝理之一端矣。臣於陳懇之章,不宜贅及他說,而義重沐浴,有難容默,玆敢附陳焉。洪鳳漢之多年秉軸,席勢招權,背君罔上,蠹國病民之罪,不待筵席不道之奏,而國人皆曰可殺者也。嚴懲顯討,何所不可,而推彼金龜柱,急於濟私,攻不以公,至於壬辰一疏,顯有危動貳極之計,究厥心腸,誠萬萬凶悖,聲罪致討,亦云晩〈矣〉。豈可以戚里,有所屈法而容貸也?臣謂亟從三司之請焉。至於金漢耆,則與凶姪同惡,與厚賊合謀之狀,傳敎一布,罪犯昭著,眞所謂一而二,二而一者,同情之律,斷不可已也。近日處分,旣明且嚴,揭義理於兩斥,樹風敎於八域,如臣愚陋,只有欽仰贊歎而已。惟益堅聖志,益懋聖學,宵旰之際,無忘躑躅之戒,宮闈之間,恒軫肅淸之道,囿一世於正大公平之域,則此宗杜臣民之幸,惟聖明念哉。天牌之下,趨膺無路,隨詣陳情,徑還私次,逋慢之罪,猥越之誅,益無所逃矣。臣無任激切屛營祈懇之至。答曰,省疏具悉。所陳可見公議從有處分矣。爾父旣養專城,爾又何若此?然所懇如許,姑解本職焉。
持平金鍾厚疏曰,伏以,臣於前月,冒控危懇,冀免謬恩,雖懼犯分,庶幸遂願,及伏奉聖批下者,凡一百有八十有餘言,褒借之隆,責勉之殷,固已超絶倫類,而仍之辱王人於草萊之中,儼臨以宣。臣於是無所逃遁,拜稽祗受,震懍惝怳,有似非身所被者。蓋竊惟念,史官傳批,是朝家所以優禮輔相者。而其或施諸林下之士,則必其德望爵位,旣尊而後有之,今以殿下務崇儒學之故,而濫觴至此。臣之僭竊爲罪,有不足言,其在國體,豈不爲褻越之甚耶?至於批旨辭語,臣不敢臚列具對。第以宸聽嚴邃,容有遺燭,則須一布露,而冀聖明之垂察焉。念臣少日讀書,非無慕願於問學者,而質旣滯陋,病又乘之,到今垂白之年,無所窺其粗,何精之敢望乎?學旣如此,何資以行,而可復論高下乎?臣誠不敢知,殿下何從而聞此誑誤之言也?聖諭又及新服彙征之意,而勉以苟能有爲,權輿於是,則臣不勝感激於聖志之出常,而臣之不可出,正爲是耳。方聖上奮發始初,圖興至理,思得賢者,責其有爲,則如臣不賢而無能爲者,雖欲妄進,得乎?若其見諭以世祿之臣,豈可捨予則臣不覺戚戚動心焉。夫士生斯世,患不逢時耳。逢時如聖明,而猥彼眷遇又如此,豈有心情,恬然果忘,而甘淪沒於溝壑哉?況臣家世受國厚恩,與天無極。苟使臣學術才猷,堪效尺寸,則義當死生以之,無奈抱負蔑如,策勵不得,則臣安得不重自悼歎於斯也?惟有依分守素,以無負聖朝培養之德意,庶爲塵殺之報,而只緣早失韜藏,遂成狼狽。乃以不肖之身,上累淸朝,下欺本心,莫知所自救,臣之情事,亦云悲矣。伏惟聖明,凡於人物情僞,無微不照,則於臣衷曲,豈獨不賜鑑諒也耶?臣之去就旣無可論,所帶職名,又是銓格所不當得者,有不容一日虛縻,而顧以糞土賤末,重於屢瀆,泯默蟄縮,行且帀月,則一任瘝曠厥罪愈大,玆不得不復冒僭越,申暴悃款,伏願聖上,諒臣言之非飾,軫政典之不刊,亟命遞臣見職,仍去揀選之列,以補治化,以遂物性,千萬幸甚。答曰,省疏具悉爾懇。誠意淺薄,遐〈心〉莫挽,屢見辭章,愈往愈摯,良庸自忸。噫,世道泮渙,無以寧靖,民生困窮,無以懷保,此時待爾之心,亦云切矣。爾何若是邁邁,言貴由中,不必煩複,予不多誥,爾須體此慇懃之意,其卽幡然,共濟時艱焉。仍傳曰,此批答,史官傳諭于司憲府持平金鍾厚處。
左議政金尙喆箚曰,伏以,昨日終風,固已乖候,而靑臺又有報矣。仰惟嚴廬恭默之中,懍惕警省當如何哉?願今始初淸明,化理方新,聖心益奮於磨礪,世道政屬於轉移,擧國貪生,實有少須臾無死之願,宜其天心底豫,和氣致祥,而仁愛警告,豈無所以哉?噫,調元贊化,專在輔相之得其人,如臣之久據匪當未退者,伴食妨賢,居然月日多矣。在國事,無塵露之報,在臣身,有鐘漏之愧,有相如此,安得召災而致異也?若情至懇,不但爲策免之故事而已。伏乞亟賜斥退,改卜良弼,以答天譴焉。噫,堯·舜吾君,人臣至願,吁咈都兪,在〈所〉交勉。今逢修省之會,安得無一言之獻乎?臣於前後筵中,屢伏承以實心行實政之敎,至於大着眼目,恢拓地步之聖諭,大哉之言。臣誠欽仰不已。傳不云乎?應天而以實不以文,今日消弭之道,亦惟在殿下之益懋其實,而懋實之方,殿下旣得其屢矣。若論其目,不過曰,講學以實也,求治以實也,愛民以實也,用人以實也,納諫以實也。凡此數者,不特爲應天弭災之實,恢拓〈之〉本,亦不外此,惟殿下懋哉懋哉。取進止。答曰,省箚具悉卿懇。昨日之警,寔由予矣,卿何有焉?實心實政之勉,可謂當今之急務,上下之交須者也,敢不體念?卿其安心勿辭,共濟國事焉。仍傳曰,此批答遣史官,傳諭于左議政。
右議政鄭存謙箚曰,伏以,聖志益勵,新化方隆,是宜消滅災珍,召致和平,而仁愛示警,至有雲臺之報。噫噫,是曷故焉?秪以如臣無似,猥玷匪據,徒然伴食,無一猷爲,聖學高明,造詣精深,而以臣墻面,實無以仰裨緝熙之工,始初淸明,群工勵翼,而以臣匪才,實無以協贊寅亮之積,至治方懋於鎭安,綿力無仰答之望,惠政惟先於懷保,而蔑識無對揚之術,伎倆已窮,醜拙畢露,而猶此盤桓不去,坐妨賢路,目下召災,職由於此,在今消弭之策,應天之道,惟在於亟退臣愚,改卜良弼,敢以昨筵未畢之說,仰首而申籲。伏願聖明,諒其至懇而特賜譴免焉。臣方祈免之不暇,而微忱耿耿,冀或裨於修省之監焉。嗚呼,天命之眷顧維新,人心之䕤向方切。又況殿下,毓德之初?令已洽,御極之後。施措皆當,蓋以聖王之治,望於殿下,不但爲守文之賢主而已。此正朱子所云,因時順理,端本正始之會也。臣不敢以區區事爲之末,有所仰塵,而必以舜·禹·孔·顔之相傳受者,爲殿下獻焉。益願從事於精一克復之訓,喜怒未發之前,涵養愈深,事物將接之時,省察必嚴,雖至一念之微·輒謹而思之曰,此不違於舜·禹·孔·顔之訓歟。果不違於舜·禹·孔·顔之訓,則敬以擴之,不使其少有壅閼,如有違於舜·禹·孔·顔之訓,則敬以克之,不使其少有留滯,推而至於酬機動作之間,用人應變之際,無不以是裁之,則有爲者亦是,而聖人之能事畢矣。然則誠小民以祈永命,擧賢才以淸朝著,明義理以靖世道,振紀綱以勵風俗,亦莫不自此推去,擧而措之,太平萬世之基,不待他求而其在斯矣。惟殿下深留意焉。取進止。答曰,省箚具悉卿懇。昨日之警,寔由予矣。卿何有焉?實心實政之勉,可謂當今之急務,上下之處須者也,敢不體念?卿其安心勿辭,共濟國事焉。仍傳曰,此批答遣史官傳諭于左議政。
丙申九月十八日,記事官姜彙鈺,訓練都監單子,今月十九日習陣日次,減膳之時,依例不得行操事。傳曰,詰戎未必非修省之一端,訓局習操,依例爲之事,分付。
丙申九月十八日辰時,上御尊賢閣。兵房承旨入侍時,左承旨鄭民始,假注書徐龍輔,記注官金鳳顯,記事官卜台鎭,以次進伏訖。上曰,同副承旨有奉審處,其令催促入來。命書傳曰,能讀武臣,先以草記之人,欲試勤慢,摠府郞廳宣傳官待令事,分付。又命書傳敎曰,科規有下問者,訓將其令來待。又命書傳敎曰,詰戎未非必修省之一端,訓局習操依例爲之事,分付。上曰,訓將如入來,率能讀武士入侍。命退,承史以次退出。
丙申九月十八日巳時,上御興政堂。兵房承旨·訓練大將入侍時,戶曹參判張志恒,左承旨鄭民始,假注書徐龍輔,記注官金鳳顯,記事官卜台鎭,以次進伏訖。上曰,弘文館所存武經七書三件,令司鑰持入。命能讀武土皆招入,立於庭中,以次上殿講讀。命書傳敎曰,左承旨馳詣延福殿,奉審以來。上曰,他承旨,入侍。賤臣承命而出,與右副承旨徐有防進伏。民始先退,講訖。命退,諸臣以次退出。
丙申九月十八日申時,上御尊賢閣。內局入侍時,藥房都提調鄭存謙,提調徐命善,副提調洪國榮,假注書徐龍輔,記注官金鳳顯,記事官卜台鎭,醫官慶絢·吳道綗·徐命緯,以次進伏訖。存謙曰,夜間,聖體,若何?上曰,一樣。存謙曰,王大妃殿氣候,何如?上曰,一樣。存謙曰,惠慶宮患候,有差減之勢乎?上曰,似有減勢,而猶未得顯然差減矣。王大妃殿及惠慶宮湯劑,當繼進乎?絢曰,王大殿及惠慶宮,湯劑加進五帖則好矣。上曰,更爲製入。出榻敎絢進湯劑,上進御,存謙請診候。上曰,診脈姑置之。命退,諸臣以次退出。
丙申九月十八日酉時,上御尊賢閣。都承旨入侍時,都承旨洪國榮,假注書柳孟養,記注官金鳳顯,記事官卜台鎭,以次進伏訖。上曰,慈候少勝,以直宿多日,屢有下敎,藥院都提調·提調,自明日撤直,當依例施賞,啓入之。此後,只日次,問安。出傳敎上曰,明日朝講爲之。出傳敎上曰,九日製入格儒生,其令明日來待。出傳敎命退去,諸臣以次出。
上在慶熙宮。停常參,只朝講。
申時,日有左珥。
徐有防啓曰,今九月二十一日,祿都目政事爲之之意,敢啓。傳曰,允。
備忘記,傳于徐有防曰,惠慶宮承言色中官文道器·崔鳳佐竝加資。薛里中官,掌務中官,差備中官,各兒馬一匹,賜給。司讑不粧弓一張,賜給。別監十六人各木一疋,題給。
傳于鄭民始曰,都承旨入侍。
以大司諫趙瓊牌不進,罷職傳旨,傳于徐有防曰,只推。
又啓曰,明日次對,兩司長官當爲進參。大司諫趙瓊,待開門牌招,何如?傳曰,允。
傳于兪彦鎬曰,都承旨入侍。
傳于洪國榮曰,副提調持加減心腎湯,入侍。又傳于曰,兵曹決棍,比前雖云少勝,亦有隨時輕重之弊,事君以實之道,不當若是。此後當摘奸,若復如此,則自有當律,兵判與入直堂上,難免重繩,以此申飭。
鄭民始,以刑曹言啓曰,罪人安復興,自闕外着枷下獄事傳敎,而安復興不待着枷,輕先下獄,萬萬痛駭。爲先嚴刑一次後,考律定配,押去書吏·使令,一體嚴刑懲礪。而臣亦有不能檢飭之失,惶恐待罪之意,敢啓。傳曰,知道。勿待罪。
徐有防,以兵曹言啓曰,卽接昌德宮衛將牒報,則中日廳近處,中松一株,今番風雨折落云。依例令該所斫去之意,敢啓。傳曰,知道。
洪國榮,以禮曹言啓曰,今九月十七日所下備忘記,有自今日減膳三日之命矣,三日之限,至於今日,自明日復常膳封進之意,分付,何如?傳曰,允。
鄭民始,以兵曹言啓曰,依傳敎,巡將徐有和,決棍三度之意,敢啓。傳曰,知道。
又以刑曹言啓日,安復興爲先嚴囚,待開坐,照律定配事,命下矣。臣卽爲開坐,取考律文,則大明律詐僞制書條,有曰,若詐爲五軍都督府,六部諫院,監察御史及摠兵將軍,都指揮使司,竝守禦管軍衙門文書套畫押字,盜用印信者,杖一百流三千里,其餘衙門者,杖一百徒三年,罪人安復興,依律文決杖一百,徒三年。定配於慶尙道延日縣,而旣施一次之刑,拷訊十日後決罰,載在法典。今姑嚴囚,過十日後,決杖一百,押送配所之意,敢啓。傳曰,知道。昨已決杖,徑斃則過矣。杖則待十日限,而配所更定。
又以兵曹言啓曰,依書啓,判下。武藝別監一百人等處,木綿各一匹頒給之意,敢啓。傳曰,允。
又以司僕寺官員,以一二提調意啓曰,旌義縣監任光鉉遞任,進上馬二匹,今纔上來,禾毛色別單,書入。依例內廏立養之意,敢啓。傳曰,知道。
丙申九月十九日辰時,朝上食陪祭入侍時,左承旨鄭民始,右承旨金鍾秀,左副承旨兪彦鎬,右副承旨徐有防,假注書徐龍輔,記注官金鳳顯,記事官卜台鎭。以次陪進,上具衰服,詣孝明殿東階板位上,西向立。贊儀讀笏記,左通禮,啓請跪俯伏哭,左通禮啓請止哭四拜,上止哭四拜,詣盥洗位,北向立。鍾秀沃水,有防承水,民始進巾,彦鎬受巾,上詣尊所西向立,彦鎬奉盞,鍾秀擧羃酌酒,上詣香案前北向跪。民始奉香,有防奉爐,上三上香。彦鎬進盞,上受以授有防,有防跪受,以授薛里。薛里奠盞。連奠三盞訖。上俯伏興,降復位,俯伏哭。在位者,皆俯伏哭。內侍進茶,上止哭還齋殿。諸臣以次退出。
丙申九月十九日辰時,上御興政堂。朝講入侍時,領事金尙喆,特進官李福源,大司憲徐有隣,特進官沈履之,同知事徐浩修,參贊官徐有防,獻納李謙彬,侍讀官沈有鎭,檢討官李儒慶,假注書徐龍輔,記注官金鳳顯,記事官卜台鎭,以次進伏訖。上讀春秋,自紀子伯莒子,至爲之說則鑿矣。有鎭讀自十有二月,至皆可通矣。上復讀,自十有二月,至皆可通矣。有鎭曰,此篇云,夫人子氏薨,夫字之義,大矣。苟知其義而行之,則夫夫婦婦,家道正矣。蓋夫字之義,大人搢簪,儼然中立之義也。搢簪者,謂正衣冠也。中立者,謂不失其位也。苟能正衣冠而不失其位,則夫道盡矣。臣以爲夫字之義,推而行之。二南之化,不待他求,而得之於斯矣。惟殿下留意於是焉。儒慶曰,春秋者,魯之史記,而孔子筆削之也。故於內兵之書,特婉其辭者,爲君隱也。雖爲君隱,何可爲君不書也?此可謂萬世人君之監誡者。惟殿下留意於是焉。商喆曰,上下番所達之言盡好,而鄭人伐衛,春秋書之,以明其擅征伐也。刑政,威福,自天子出,而鄭人擅自征伐,不但諸侯强暴而然,是時周室衰微,不能行天子之事。至有下堂見諸侯之擧,鄭人之擅征伐,罪固大矣。而若使其時,天子能行天子之事,則豈有是哉?故孔子書之,以明鄭人之罪,又明周家不能行天子之事,此可謂萬世人君之監誡處矣。上曰,所陳好矣,當留意焉。浩修曰,上下番及領事,皆已盡達,臣則別無所達矣。福源曰,鄭人伐衛,春秋書之,非但明其擅征伐也。先時鄭共叔段之亂,公孫滑,出奔衛,衛人爲之伐鄭,取廩延。故至是鄭人伐衛,以明衛人先失其道也。苟能監誡於此,則交隣國之道,不必更待他求。惟殿下留意於是焉。上曰,所陳果好矣。履之曰,刑判衛人先失道之言,甚好。若無衛人之伐鄭,豈有鄭人之伐衛?惟殿下監誡於是,則交隣之道,似莫過矣。有隣曰,春秋之法,有災必書,所以明天之警也。再昨備忘,實仰修省之聖意,而災異過去之後,易致放了其恐懼之心,今殿下進講春秋,先宜留念於有災必書之義焉。上曰,所陳切實,可不留念?謙彬曰,今日進講春秋,春秋之法多矣。臣不敢一一枚擧,而惟願留意於尊王室攘夷狄之大義焉。上曰,所陳好矣。有防曰,災異恐懼之日,進講春秋之書,惟殿下宜監古昔人君遇災修省之道矣。上曰,當留念矣。經筵先退。尙喆曰,日間,聖體,若何?上曰,一樣。尙喆曰,王大妃殿氣候,若何?上曰,一樣。尙喆曰,惠慶宮氣候,今已快復,至於藥院撤直,聖心必多慶幸矣。上曰,雖未快復,得少差幸也。上曰,日前雷異,誠是恐懼處矣。尙喆曰,臣伏見再昨所下備忘,謝意懇惻,臣不勝欽仰。而第此冬雷之變,莫非如臣無似,忝居宰相,不能事事,以致天譴。伏願殿下,斥退如臣之無似者,以謝天譴焉。上曰,萬萬過當矣。此是寡躬涼德之致,卿何若是之有?上曰,大臣,姑就座。有隣·謙彬·有鎭·儒慶所懷,和緩與厚謙,前後聲討,已盡其窮凶極惡之罪,凡在血氣之倫者,莫不切齒痛心,而其內外相應,排布經營,潛售凶圖,危逼聖躬者,莫非和緩之爲窩主,而厚謙雖命置法,和緩爵號自如,尙逭王章,興情憤鬱,久而益激,臣等,謂和緩爲先削去其號,依律處斷,宜矣。上曰,不允。又所懷昨冬國家安危之機,至今追思,尙覺懍然,苟有體國大臣,則雖非上敎,固當直請聽政,而伊時首相韓翼謩,徒畏麟賊之氣焰,罔念國勢之岌嶪,不體上敎,徒事彌縫,使宗國大計,幾致難言之境,論其罪負,不可付處而止。臣等謂豐川府付處罪人韓翼謩遠竄宜矣。上曰,不允。又所懷,付處罪人金相福,以天生妖邪之性,具萬古宵小之行,斷其平生,直一鳳漢之影子也。蝨附狐媚之態,人不忍正視,趨勢射利之跡,世自有公案,鳳漢之勢掀天,而相福爲其押客死士,鳳漢之眼無君,而相福爲其腹心爪牙,指忠爲逆,指逆爲忠,嫉視士流,如復私讎。眞與麟·謙·恒·簡輩,腸肚相連,打成一團,其居相職也,荐剡取捨。先承鳳漢之風旨,又聽麟·謙之指揮,使賊勢鴟張,匈謀益肆者,皆相福之所贊助。而昨冬徐命善疏出之後,宋瑩中深文之說,稱以所見無異同,麟漢不必知之說,謂以語脈不如此,至於命讀睿章之時,敢請中間傳說之査問,至下中官拿鞫之聖敎。雖其成命還寢,而相福之包藏禍心,昭然難掩。若翔雲之換父易祖,乃人倫之大變,而相福實自主張,滅絶天常,萬戮難逭,而畢竟雲賊之妖惡,亦出於相福之釀成。以雲招中疏草一本,送于領府事云云觀之,其爛熳和應,灼然可知。逆雲旣已伏法,而相福獨爲晏然者,揆以王章,寧有是理,今以筵話傳說,論相福之罪者,眞是緦功之察耳。且麟·謙·雲諸賊,亘古所無之惡逆,而拘於平法之新令,孥戮之典,不得快施,輿情之憤鬱,去而愈激。況相福本以洪家之人,與此三賊,凶謀祕計,無不參涉,則到今罪名,只於付處薄勘而止,則豈可曰國有法乎?臣等謂平海郡付處罪人金相福,爲先遠竄,宜矣。上曰,不允。有隣·謙彬所懷,尹養厚之於厚賊,締結綢繆之狀,固已狼藉難掩,而到今彰著之罪犯,尤有所驚憤者,其窮凶情節之究竅處斷,不容小緩。臣等謂巨濟府荐棘罪人尹養厚,亟令王府拿鞫嚴問,快正王法,宜矣。上曰,不允。又所懷今番獄事,商輅·善海之書札中,凶言悖說,實是亘古所無之逆節,而趾海之爛熳同情,渠旣自服,則今酌處之命,實爲實刑之大者。臣等謂穩城府定配罪人趾海,濟州牧定配罪人纘海,更令王府拿鞫嚴問,快施當律宜矣。上曰,不允。又所懷,敬彬·成運之與若淵·相簡,爛熳綢繆之狀,旣已畢露於諸賊招辭中,而抵賴不服,未施當律,揆以王法,失之太寬。臣等謂薪智島定配罪人敬彬,熊川縣定配罪人成運,亟令王府,更爲拿鞫得情,宜矣。上曰,不允。又所懷,尹象厚之宗廈復出之說,旣已面質見屈,則難免自做之歸。況渠以養厚之兄,同惡相濟,則以此以彼,決不可放歸而止。臣等謂還寢尹象厚,放歸田里之命,仍施絶島定配之典,宜矣。上曰,不允。又所懷,洪樂任所處之地顧何如,而交結凶徒,敢以溫室樹等語,爛熳酬酢於逆雲,綢繆往來於賊謙,名命出凶招,非止一再,其在獄體,決不可不嚴覈得情。臣等謂洪樂任,亟命王府,拿鞫嚴問,宜矣。上曰,不允。又所懷,嘻噫,痛矣。龜柱之罪,可勝誅哉?顧其他處何如,恩造何如,而不思報效之道,恣其濫猾之性。雖以壬辰疏中語言之,渠若有一分嚴畏儲君之心,豈敢肆然以自內酬酢,登諸章奏,陳之於先大王之前乎?臣等,於筵敎中,若有俯詢,其將何辭,仰對之諭,讀之未半,不覺心寒而骨冷,惟彼鳳漢罔赦之罪,國人所共憤,則秉義聲討,宜乎正大。亦何患無辭,而始也締結厚賊,暗逞私感,終焉慫慂乃叔,恐動天聽。以至於半夜扈衛,幾累先大王聖德。固已萬萬駭痛,而此猶不足。又敢以某年罔極不忍聞之說,恣意筆之於書,以慼我殿下之心,嘻噫,是可忍也,孰不可忍也?大抵,龜柱之罪,一則不憚儲君,一則幾累聖德,一則語犯莫重,有一於此,人臣極罪,況兼此數者乎?洞諭昭布,輿情咸激,揆以國法,不可以戚屬有所容貸。臣等謂黑山島定配罪人金龜柱,依律處斷,宜矣。上曰,不允。以上出擧條有隣所懷,金漢耆辛卯二月之事,雖出於其姪之慫慂指使,而罪大乘間,跡涉同情,幾乎貽累於先大王聖德,日昨備忘,仰認分析之意,而揆以國法,有難曲貸。臣謂金漢耆亟施竄配之典,宜矣。上曰,向者備忘記,雖有分別之敎,而瞰儲君不隨駕之時,逞乃姪報私憾之計,跡涉無嚴,罪又同情,予之原恕而曲貸者,特以人稟之與龜柱差間也。雖然削職薄勘,不足以懲其負犯。況臺啓旣出之後,亦不可一向相持,前司直金漢耆,亟施門黜之典,可也。又所懷,臣知識淺短,言辭拙訥,風憲長官,豈有一分堪承之望,而始緣合辭方張,章皇出肅,近因候班連設,不敢言私,宜遞不遞,尙今蹲帶。每一循省,愧恧冞切。雖以今日所懷一事言之,金漢耆乘間貽累之罪,不可以其姪之慫慂指使,而輕易容貸。故果有所論列而仰請矣。及承聖批,不惟不賜允可,原其人稟,過加曲恕。只施削黜之典,此莫非臣平日言議不能見孚之致。其何敢晏然於臺次乎?請命遞斥臣職。上曰,所辭過矣。勿辭,亦勿退待。以上出擧條上曰,儒生盡爲待令與否知入。賤臣承命而出,還奏曰,金載泰·徐有升·李在容三人待令,沈原之以親病,下去龍仁地。徐有豐亦以親病,下去光州地云矣。命書傳敎曰,旣命待下敎待令,則豈知傳敎之下於何日,而入格儒生,不爲待令?無端稱以在外,身爲師儒之長,此等細事,不能撿飭,大司成李秉鼎,爲先從重推考。命退,諸臣以次退出。
丙申九月十九日辰時,上御尊賢閣。都承旨入侍時,都承旨洪國榮,假注書柳孟養,記注官金鳳顯,記事官卜台鎭,以次進伏訖。上曰,內局書啓入之。臣孟養持入,命國榮讀之,讀訖。命書傳敎曰,藥房都提調右議政鄭存謙子·壻·弟·姪中一人除職,提調行司直徐命善加資,副提調洪國榮一日休沐,予有體諒,豹皮一令賜給,假注書柳孟養兒馬一匹賜給,兼春秋金鳳顯察訪承傳,假注書徐龍輔不粧弓一張,賜給。醫官慶絢·吳道炯·徐命緯,旣已資窮,熟馬一匹,面給。上掌務方泰智,熟馬一匹,賜給。下掌務李命鎰令本院準職除授,輪回別入直醫官,各兒馬一匹,賜給,藥色書員·書題·承傳差備待令,醫女及其他本院下人,及政院吏隷書啓者,考例施賞,從略擧行,命退去,諸臣以次出。
丙申九月十九日申時,上御尊賢閣。科次入侍時,右承旨金鍾秀,左副承旨兪彦鎬,弘文提學李宜哲,副校理沈有鎭,副修撰李儒慶,假注書徐龍輔,記注官金鳳顯,記事官卜台鎭,以次進伏訖。命有鎭書表題懸之。上曰,弘文提學及玉堂上下番少退,待下敎,更爲入侍。宜哲·有鎭·儒慶退出。上曰,副提調持湯劑,入侍。賤臣承命而出,與都承旨洪國榮進伏。醫官慶絢進湯劑,上進御。國榮曰,禮曹堂上有稟達事,請對矣。上曰,入侍。賤臣承命而出,與禮曹判書鄭尙淳,參判沈履之進伏。上曰,請對何事?尙淳曰,今此惠慶宮患候平復,當有陳賀之擧,而取考乙巳年前例,孝章世子痘候平復,亦有稱慶陳賀之事矣。上曰,旣有乙巳前例,則予之欣祝,尤有異焉。豈無稱慶之道?命書傳敎曰,聞禮堂所奏,旣有乙巳前例,況今番予之欣祝,尤有異焉。頒敎等節,依例擧行。告廟一節,勿爲磨鍊。京外物膳,置之。方物亦勿封進。百官只進箋文事,分付。尙淳曰,宗社大祭時親行,取稟,乃是典禮所載,國恤三年內,則無取稟之事矣。徽寧殿·延福殿祭享,似與宗社差間,取稟一節,何以爲之乎?敢稟。上曰,依例取稟,可也。尙淳曰,景慕宮五享時,亦當一體取稟矣。上曰,依爲之。出擧條尙淳曰,今年九月製入格儒生直赴會試人,旣有許赴今番庭試之下敎矣。昨年二月以後製述入格中,直赴會試之人,似當一體許赴,故敢此仰達矣。上曰,依爲之。出擧條尙淳·履之先退。上曰,儒生盡爲呈券乎?國榮曰,二人呈券,一人白文呈券矣。上曰,弘文提學及玉堂上下番,入侍。賤臣承命而出,與弘文提學李宜哲,副校理沈有鎭,副修撰李儒慶進伏。命持入試券,命儒慶讀之,命宜哲考之,考訖。命書傳敎曰,今日儒生所製等,雖不高,可見實才,各賜紙三卷,筆三枝,墨三笏。無端白文徐有升,停擧。命退,諸臣以次退出。
上在慶熙宮。停常參·經筵。
傳于鄭民始曰,大臣·備局堂上,引見。
鄭民始,以都總府言啓曰,今日入直內三廳,武兼禁軍及殺手等技藝中日廳習射,而武藝別監軍兵等,出去景福宮試放事,請出標信。傳曰,知道。
傳于李鎭衡曰,都承旨,入侍。
傳于洪國榮曰,副提調,持加減心腎湯,入侍。
吏曹口傳政事。鄭元始爲永興府使,兪彦修爲文川郡守。
傳于鄭民始曰,守令,入侍。
以大司諫趙璟牌不進,罷職傳旨,傳于鄭民始曰,只推。
鄭民始啓曰,判義禁李重祜,同義禁吳載純,持罪入供辭來待令,傳于李鎭衡曰,左承旨,與金吾堂上,入侍。
兪彦鎬,以禮曹言啓曰,今此惠慶宮患候平復後,頒敎等節,依例擧行,告廟一節,勿爲磨鍊事,命下矣。頒敎吉日,令日官推擇,則今九月二十五日午時爲吉云。以此日時擧行,何如?傳曰,允。
鄭民始,以兵曹言啓曰,專經講不過人,各於本司入直,能讀後草記事,命下矣。卽接訓鍊院·軍器寺·武兼廳·部將廳·守門將廳牒報,則訓鍊院判官李恒林·鄭宅興,主簿崔範重·金魯行·安宗厚·趙鳳逵·李彬,軍器寺判官鄭,武臣兼宣傳官金魯直,部將李需克,守門將趙應鉉·具綱,今已能講云矣,敢啓。傳曰,允。
李鎭衡,以義禁府言啓曰,韓翼謩·金相福配所,以近地磨鍊事,命下矣。黃海道豐川府付處罪人韓翼謩,延安府,付處。江原道平海郡付處罪人金相福,忠淸道公州牧,付處,而依例發遣府都事,押送于各其配所,何如?傳曰,允。
傳于李鎭衡曰,旣不連爲入直云,而渠之供辭,稱以連直,此供辭勿施,明日開坐時,更問以奏。
徐有防,以刑曹言啓曰,安復興,杖則待十日限,而配所更定事,命下矣。依傳敎,罪人安復興,平安道宣川府,更定配所,待十日限,決杖發配之意,敢啓。傳曰,知道。
鄭民始,以訓練都監言啓曰,依傳敎,頃日馬上才入格馬兵等處,施賞之意,敢啓。傳曰,知道。
大司憲徐有隣,掌令具修溫·朴在源啓曰,臣等於述海拿鞫之啓,宜去其姓而不能照察,循例聯啓,致勤聖敎,已極萬萬惶恧,而不善周旋,當避不避,至有納言請推之擧。臣等,壞損臺體之罪,尤無所逃,勿推之敎,雖出曲恕,以臺臣而被臺臣之斥者,與他自別,則冒沒行公,有關廉防,其何敢一刻晏然於臺次乎?請命遞斥臣等之職。答曰,勿辭,亦勿退待。
以平安監司狀啓,義州居船人無役金一甲等渰死事,傳于徐有防曰,令本道恤典擧行。
司諫金樂洙疏曰,伏以,因山奄過,虞卒已畢。伏惟出天之聖孝,益復罔極,而臣民崩迫之慟,曷有其已?嗚呼,君心爲萬化之源,而一念之善,景星慶雲,一念之差,疾風雷雨,則天人相與,甚可畏也。方今聖人御極,新化淸明,宜其一氣和泰,百沴消息,而乃於收藏之節,有此轟雷之異,誠不勝懍然而愕眙也。以言乎聖德,則夙夜淵氷,一心對越,以言乎朝著,則匈逆旣鋤,庶務咸擧,宜若無召災致異之端,而上天之示警,何若是諄諄乎?噫,應天以實,先儒所訓,或者,殿下所以應天之道,猶有所未盡於務實之方歟?以私害公,聖人攸戒。或者,殿下所以欲祛私意,而猶未能純乎天理歟。民生困瘁,而未有惠澤之究,朝端肅淸,而猶多淆雜之弊,讜直之言無聞,則好聞之誠未盡也。蒭蕘之說不進,則來諫之路未廣也。人事之欠缺若此,天心之悅豫何望?丁寧之告警,臣不知爲謀事之應。而三日之修,能致祥桑之自枯。一言之善,果見熒惑之自移,則此豈非應天以實,弭災爲祥之一機會也耶?固不在於我聖下,誠心轉移之間。伏願殿下懋哉?臣伏覩昨下備忘,十行懇惻,因有減膳之命。責躬之敎,求助之意,藹然於辭旨之間。臣奉讀未半,不覺感淚之被面,而仰揣我聖上警惕修省之至意也。如臣矇愚,不足以對揚萬一,而敢以目前之憂慨者仰陳之。噫嘻,痛矣。龜柱貫盈之罪有五焉。播善內言之罪也,爭抗儲君之罪也,貽累聖德之罪也,語犯莫重之罪也,暗逞私憾之罪也。有一於此,莫或免肆市之典,而渠又與厚賊,結爲死生之交,乘機抵隙,無所不至,則龜柱,便是一厚賊也。厚賊,旣伏邦憲,則豈可使龜柱,負此通天之惡,而一日偃息於覆載之間乎?龜柱匈校陰鷙之性,殿下亦有所俯燭無餘,而若使龜柱得志,則其匈國害家,必將有倍於鳳漢矣。臣伏聞日前所下三司批答,其所靳允,固知我殿下不欲貽慼之聖意。而竊有萬萬訝惑者,王法以私恩而屈爲敎,此豈非殿下一大失言者乎?夫法者,非殿下之法也,乃先王之法,天下之平也。殿下雖欲屈伸其法,烏可得乎?殿下新服之初,四方之顆望,何如?萬姓之仰戴,何如?而顯加私恩二字,屈法於龜柱,其於四方萬姓,觀聽之惑,何哉?噫,私之爲害,小而壞錯施措,大而蔑絶義理,自古人辟,以其一私字,未嘗有不亡其國者,惟殿下獨不念及於此乎?臣謂伊日批旨,亟命收還,快從兩司所請,俾國法無屈,而王章得伸焉。鳳漢罔赦之罪,國人之所憤者,聲討之擧,其宜正大,而前校理金觀柱,嚆矢於龜柱,指使於龜柱。同時投疏而爛熳和應,情態難掩,與龜柱而一而二,二而一,則不可置而不論。臣謂金觀柱,改正三司之望,因施屛裔之典,可也。前兵使安宗奎,賦性陰巧,行也匈悖,先正文集,出鋪馬廚,其所侮辱,罔有紀極,一世之駭憤,固已久矣。且夫奴隷於厚賊,卵育於泰淵,及其黨與鋤治之日,改頭換面,到處丐生,以至今日。而臺閣之地,尙無彈正之論,臣竊慨惜也。臣謂前兵使安宗奎,亟施流配之典,宜矣。京畿水使申大顯,本以善事發身,利之所在,無所不爲,出沒於厚賊·泰淵之間,而朝政時論,無不參涉,方當鋤除徒黨之日,尙爲漏綱之魚,如此奸猾附賊之類,豈可使偃處於重閫之任哉?臣謂京畿水使申大顯,邊遠定配,斷不可已也。仍伏念,臣素抱風痺之疾,輒當節換之時,一倍添劇,向以口眼之歪斜,手脚之不仁,諸症竝苦,數朔危篤,針藥交下,百般調治,形脫神匱,莫保朝夕矣。近得生路而或觸風寒,則每有所加,猶尙顚仆床笫,蠢動不得,以此病情,末由供職之狀。人或盡知,新除有命,宜卽趨謝,而痰眩又㞃,寒熱俱作,依舊昏倒,無望轉運,略暴危懇,疾聲哀籲。伏乞聖慈,俯察臣病重實狀,亟削臣所帶職名,以卒天地生成之澤,不勝萬幸。答曰,省疏具悉。首陳衮關,當留意。金龜柱事,已論臺啓,金觀柱事,予非不諒矣。安宗奎·申大顯之事,向者旣有傳敎,殊甚未安。
副司直徐命善疏曰,伏以,惠慶宮違和之節,遄臻康復,此誠聖孝攸感,凡在臣隣,孰不歡忭?況臣忝居嘗藥之列,尤切獻賀之忱,迺者加資之命,忽下於意想之外,自顧罔功,何爲而得此誤恩也?夫直宿之餘,必有賞典,爲其勞勩之可紀也。若臣則旬日在院,乃是職分之當然,朝夕問候,不過起居之常禮,徒以備員之故,叨此進秩之榮,恩賞反歸於濫授,私心何安於冒玷?噫,臣之無似,偏蒙不世之洪造,官銜不離於要膴,資秩驟躋於崇顯,雨露之澤,獨侈臣身,涓埃之效,莫裨晠治,每誦古人恩太深報太蔑之言,未嘗不怵然却顧。今又一歲兩資,冥升不已。竊恐滿盈招災,負乘致寇,則臣固不足恤,所可惜者,聖上嚬笑之節,不少難愼於新化之初也。伏乞聖明,念爵賞之不宜輕加,察臣辭之非出例讓。亟命收還臣新授資級,俾公器重而私分安,不勝大願。臣無任屛營祈懇之至。答曰,省疏具悉。今者賞典,寔遵彝典,卿其勿辭行公。
行判敦寧府事安允行疏曰,伏以,聖孝格天,百靈保佑。惠慶宮欠寧之候,遄復常節。庭候纔停,院直隨撤。區區懽忭,曷有其極?仍伏念,臣老病㱡㱡之中,忽伏奉敦府除旨,驚惶感激,宜伸叨謝之忱。而第臣屬籍已遠,制限纔踰,揆以格例,勢難冒膺。玆入文字,仰瀆崇嚴,乞令選部照例遞改,以存公格焉。臣無任屛營祈懇之至。答曰,省疏具悉。疏事下該曹稟處。
丙申九月二十日,記事官姜彙鈺,義禁府罪人崔朝岳,十條罪目之遲晩,罔非難赦,俱係一律,結案取招,何如?啓目。傳曰,旣有下敎之意,昧爽以後,斷不饒貸爲定,崔朝岳段,可謂死有餘罪,渠之蒙彼國恩,至於閫任,不思報效之道。恣意貪黷,任欲剝割,三尺之法,不施於東岳·朝岳而何哉?雖然斷死卽法也,而前此同罪之人,旣貸一律,法不可低仰,姑爲參酌減死,以次律杖配爲良如敎。
義禁府,以東萊前府使金悌行,儲置與倭供米之恣意許貸欠縮,守城倉米之擅自那移取用罪捧供,而所供如此,上裁,何如?啓目。傳曰,紀綱名義,莫不以廉恥爲本,此不畢說,本事除良。嶺伯,萊伯,俱非欺朝廷而後廉恥之人,則其所査報與査啓之際,決不以疑信間事登聞兺不喩,果如所供,設有不犯手之事良置。在渠道理,如有一分嚴畏訟愆之心,則非但不敢粧撰納招,亦不敢噴薄說去是去等,況旀渠之所犯,明若觀火,昭不可掩是則尤何敢若是無嚴是旀,前此贓汚之吏,雖按道之臣是良置。加刑現招,斷不饒貸者,以其重國法而重民生也。更良嚴問,待指的納供,啓聞爲良如敎。
丙申九月二十日巳時,上御興政堂。大臣·備局堂上引見入侍時,左議政金相喆,右議政鄭存謙,漢城判尹具善復,行戶曹判書鄭弘淳,行工曹判書朴宗德,右參贊尹東暹,刑曹判書李福源,戶曹參判張志恒,行副司直尹得養,行副護軍李柱國,行副司直權噵,禮曹參判沈履之,江華留守李瀰,行副司直金魯鎭,吏曹參判徐浩修,開城留守徐有慶,大司憲徐有隣,掌令具修溫·朴在源,獻納李謙彬,副校理沈有鎭,左承旨鄭民始,假注書徐龍輔,事變假注書宋俊載,記注官金鳳顯,記事官卜台鎭,以次進伏訖。尙喆曰,日氣頗寒,聖體,若何?上曰,一樣。尙喆曰,王大妃殿氣候,何如?上曰,一樣。尙喆曰,惠慶宮氣候,漸至快復耶?上曰,大勢雖減,餘症猶未快祛矣。尙喆曰,近日寒事漸緊,殿閣疏冷,每於溫突殿坐則似好矣。上曰,今所坐處,乃是溫突,若日氣極寒,則閉戶爲計矣。存謙曰,昨日賞典,臣實不敢當矣。上曰,過矣,勿復更辭焉。尙喆曰,北關年事,如彼孔慘。監司趙重晦,年老身疲,監賑等事,不能如年少壯健者,故向於筵中,以北評事兼察監賑御史之意,有所陳達矣。聞沈豐之,以其侍下爲難云,此甚悶事。上曰,若有老親,則心忙意促,事勢固然,安意監賑,未可必矣。命民始讀北伯狀啓。上曰,若送安集使則誰當可任?尙喆曰,如鄭元始,閔鍾燮之人,好矣。上曰,永興久以武倅送之,予意則欲以鄭元始爲永與府使,何如?尙喆曰,好矣。上曰,監賑御史則申應顯,何如耶?尙喆曰,亦甚好矣。命書傳敎曰,永興府使之代,文臣中各別擇擬,口傳差出。又命書傳敎曰,司僕正申應顯,咸鏡道北關監賑御史差下。尙喆曰,鄭元始之爲人非但永興,實是可用之人矣。上曰,唯。今送永興,亦有意焉。雖彼左承宣,若欲辭免則甚爲非矣。尙喆曰,果然矣。上曰,文川郡守之代,一體口傳差出。出榻敎命書傳敎曰,金吾開坐云,北伯狀論守令,皆捧拱以聞。尙喆曰,今番北京禮部咨文一度,自盛京轉來,而卽勅使禮物減半,求請禁止事及勅使肩輿停止等事也。此非新般飭令,不過前例知委者,不必別有謝表。只以領遵之意,撰出回咨,順付於節使之行,何如?上曰,依爲之。出擧條尙喆曰,今番自盛京禮部咨文五度之粘移出送者,皆是使行所帶來謄本也。不可無回咨。而此非時急者,以承領之意,撰置回咨,待勅行出來,別定禁軍,給馬下送于灣府,依例轉送盛京,何如?上曰,依爲之。出擧條上曰,昌德宮虎跡,果是分明,訓將胡不捉得?志恒曰,今方四面搜得矣。上曰,城內虎患,蓋緣懿昭墓·義烈墓樹木之太多故也。尙喆曰,果然矣。上曰,其樹木叢生者,略略鋤治,何妨耶?尙喆曰,然矣。城內虎患,誠非細憂,今其樹木如彼茂盛,此後則勿令更爲樹種。且其中叢生者,略略鋤治,則實爲好矣。命履之進前,上曰,禮堂旣承下敎,馳詣懿昭墓·義烈墓,看審形地後,使墓官鋤治叢生,可也。履之曰,此是部內之地,辭朝何以爲之乎?上曰,除辭朝奉審以來。出榻敎履之曰,其所伐條枝,給之墓官乎?上曰,依爲之。弘淳曰,本曹於壬辰年,請得關西小米,作錢取用,而二千餘石,未及作錢,留置本道矣。今番該道請得賑資,而竝請此米之區劃,廟堂覆啓許施,賑資區劃之混擧本曹穀物,事異常例,此米終當爲本曹取用,下詢大臣,處之,如何?上曰,大臣之意,何如?尙喆曰,當初關西伯狀啓中,旣曰還錄會外云。故意爲本道所句管而許施矣。戶判所達如此,經費所需,勢難劃給,此則還屬地部,其代以道內各邑所在私賑穀,準此數取用之意,分付,何如?上曰,依爲之。出擧條有隣·修溫·在源·謙彬·有鎭所啓,和緩與厚謙前後聲討,已盡其窮匈極惡之罪,凡在血氣之偸者,莫不切齒痛心,而其內外相應,排布經營,潛售匈圖,危逼聖躬者,莫非和緩之爲窩主,而厚謙雖命置法,和緩爵號自如,尙逭王章,輿情憤鬱,久而益激。請和緩爲先削去其號,依律處斷。上曰,不允。又所啓,昨冬國家安危之機,至今追思,尙覺懍然。苟有體國大臣,則雖非上敎,固當直請聽政,而伊時首相韓翼謩,徒思麟賊之氣焰,罔念國勢之岌嶪,不體上敎,徒使彌縫,使宗國大計,幾致難言之境,論其罪負,不可付處而止,請豐川府付處罪人韓翼謩遠竄。上曰,不允。又所啓,付處罪人金相福,以天生妖邪之性,具萬古宵小之行,斷其平生,直一鳳漢之影子也。蝨附狐媚之態,人不忍正視,趨勢財利之跡,世自有公案。鳳漢之勢掀天,而相福爲其狎客死士,鳳漢之眼無君,而相福爲其腹心爪牙,指忠爲逆,指逆爲忠,嫉視士流,如復私讎,眞如麟·謙·恒·簡輩,腸肚相連,打成一團,其居相職也。荐剡取捨,先承鳳漢之風旨,又聽麟·謙之指揮,使賊勢鴟張,匈謀益肆者,皆相福之所贊助,而昨冬徐命善疏出之後。宋瑩中深文之說,稱以所見無異同,麟漢不必知之說,謂以語脈不如此。至於命讀叡章之時,敢請中間傳說之査問,至下中官拿鞫之聖敎,雖其成命還寢,而相福之包藏禍心,昭然難掩。若翔雲之換父易祖,乃人倫之大變,而相福實自主張,減絶天常,萬戮難逭,而畢竟雲賊之妖惡,亦出於相福之釀成。以雲招中疏草一本,送于領府事云云觀之,其爛熳和應,灼然可知。逆雲旣已伏法,而相福獨爲晏然者,揆以王章,寧有是理。今以筵話傳說,論相福之罪者,眞是緦功之察耳。且麟·謙·雲諸賊,亘古所無之惡逆,而拘於平法之新令,孥戮之典,不得快施,輿情之憤鬱,去而愈激。況相福本以洪家之人,與此三賊,匈謀祕計,無不參涉,則到今罪名,只於付處薄勘而止,則豈可曰,國有法乎?請平海郡付處罪人金相福,爲先遠竄。上曰,不允。以上出擧條有隣·修溫·在源·謙彬所啓,尹養厚之於厚賊,締結綢繆之狀。固已狼藉難掩,而到今彰著之罪犯,尤有所萬萬驚憤者,其窮匈情節之究覈處斷,不容小緩。請巨濟府荐棘罪人尹養厚,亟令王府拿鞫嚴問,快正王法。上曰,不允。又所啓,今番獄事,商輅·善海之書札中匈言悖說,實是亘古所無之逆節,而趾海·纘海之爛熳同情,渠旣自服,則今此酌處之命,實爲失刑之大者。請穩城府定配罪人趾海,濟州牧定配罪人纘海,更令王府拿鞫嚴問,快施當律。上曰,不允。又所啓,敬彬·成運之與若淵·相簡爛熳綢繆之狀,旣已畢露於諸賊招辭中,而抵賴不服,未施當律,揆以王法,失之太寬。請薪智島定配罪人敬彬,熊川縣定配罪人成運,亟令王府更爲拿鞫得情。上曰,不允。又所啓,尹象厚之宗廈復出之說,旣已面質見屈,則難免自做之歸。況渠以養厚之兄,同惡相濟,則以此以彼,決不可放歸而止。請還寢尹象厚放歸田里之命,仍施絶島定配之典。上曰,不允。又所啓,洪樂任所處之地顧何如,而交結匈徒,敢以溫室樹等語,爛熳酬酌於逆雲,綢繆往來於賊謙,名出匈招,非止一再,其在獄體,決不可不嚴覈得情。請洪樂任亟命王府拿鞫嚴問。上曰,亟停勿煩。又所啓,嘻噫,痛矣。龜柱之罪,可勝誅哉?顧其地處何如,恩造何如,而不思報效之道,恣其濫猾之性,雖以壬辰疏中言語之,渠若有一分嚴畏儲君之心,豈敢肆然以自內酬酢,登諸章奏,陳之於先大王之前乎?臣等於筵敎中,若有俯詢,其將何辭仰對之諭,讀之未半,不覺心寒而骨冷,惟彼鳳漢罔赦之罪,國人所共憤,則秉義聲討,宜乎正大。亦何患無辭,而始也締結厚賊,暗逞私憾,終焉慫慂乃叔,恐動天聽,以至於半夜扈衛,幾累先大王聖德。固已萬萬駭痛,而猶不足。又敢以某年罔極不忍聞之說,恣意筆之於書,以慼我殿下之心。嘻噫,是可忍也,孰不可忍也。大抵,龜柱之罪,一則不憚儲君,一則幾累聖德,一則語犯莫重,有一於此,人臣極罪,況兼此數者乎?洞諭昭布,輿情咸激,揆以國法,不可以戚屬,有所容貸。請黑山島定配罪入金龜柱依律處斷。上曰,不允。以上出擧條有隣·修溫·在源所啓,妖宦壽賢之締結一種嗜利之匈徒,爛熳和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。上曰,不允。又所啓,洪述海,所犯貪贓之外,其在京之時,趾海·纘海·相簡,綢繆祕謀之情跡,必無不知之理。請鏡城府定配罪人洪述海,拿鞫嚴問,得情。上曰,不允。又所啓,洪龍漢以麟漢之弟,諂事厚謙,至於約婚,則其聲勢之相援,情跡之相關,推此可知。當此鋤治黨與之時,不可置之於輦轂之下。請副司直洪龍漢,遠地定配。上曰,不允。又所啓,國朝用人,惟在科目,而其試取之不公,莫有甚於乙未五月庭試,榜眼一出,國言喧藉,物情之駭惋,久而未已,其在嚴科場重選擧之道,不可以時月之稍久,置而不論。請罷乙未五月庭試榜。上曰,不允。又所啓,爲奴罪人河翼龍·金重得,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮匈,決不可一刻容貸於覆載之間。請爲奴罪人河翼龍·金重得,亟命王府,拿鞫得情,快正王法。上曰,不允。又所啓,賊翔之妖邪釁累,豈尋常參訪之類,而安大濟之往來其家,旣發渠招,則其酬酢之情節,不盡究覈,遽蒙宥釋,此雖由於我聖上好生之德義,論以鞫體,決不可放逐而止。請放逐罪人安大濟,更令王府,拿鞫得情。上曰,不允。又所啓,今番應元父子之匈疏逆腸,實是亘萬古所未有之劇賊,而原其匈疏,專由於權正忱之日記,雖未知辭語之如何,而其弟正欽,乃敢傳示道顯於其兄旣故之後,致有此叵測不道之疏。況其酬酢和應之說,旣發於親問之下,則其在鞫體,宜卽嚴覈得情。請權正欽,卽令王府,拿鞫嚴問。上曰,不允。又所啓,若鍊之於應元父子之匈疏,首尾同情之狀,綻露賊招而終始抵賴,未施當律。揆以王章,失之太寬。請朔州府定配罪人若鍊,更令王府拿鞫得情。上曰,不允。又所啓,李克生前後罪惡,已悉於憲臣之啓,道伯之狀,其所犯贓,猶屬餘事,向來一疏,萬萬無嚴,當此麟漢伏法之後,其在討匈鋤黨之道,決不可容貸也,明矣。請河東府定配罪人李克生,依律處斷。上曰,不允。又所啓,錫達以厚賊之父,尙今偃息於覆載之間者,輿情已極齊憤,而況此犯贓之數,死有餘罪。以此以彼,決不可杖犯而止。請梁山郡定配罪人錫達,依律處斷。上曰,不允。又所啓,金漢耆辛卯二月之事,雖出於其姪之慫慂指使,而罪大乘間,跡涉同情,幾乎貽累於先大王聖德,日昨備忘,仰認分柝之意,而揆以國法,有難曲貸。請削黜罪人金漢耆亟施竄配之典。上曰,不允。以上出擧條謙彬所啓,南海縣圍籬安置罪人具庠,本以匈譎之性,兼有悖戾之行。陰結匈類,綢繆祕謀,出沒閃倏,如鬼如蜮,而今其匈肚眞贓,綻露於匈賊載興文書中,所捉書札,指意叵測,情節難掩,則今此酌處之命,雖出於好生之德,三尺至嚴,決難容貸。請南海縣圍籬安置罪人具庠,更令王府嚴鞫得情,快正王法。上曰,不允。又所啓,大靜縣爲奴罪人金壽賢,以幺縻宦寺,交結士夫,終爲匈賊之根柢,而況其窮匈極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢,更令王府拿鞫嚴問,依律處斷。上曰,不允。又所啓,旌義縣荐棘罪人尹泰淵,本以匈猾之性,素畜跋扈之志,交結厚賊·麟漢,作爲腹心爪牙,身帶將兵之任,晝夜出沒於厚賊·麟漢之家,蹤跡陰祕,爲世指目。以今若淵敢售護逆之計觀之,其於平日,稔受泰淵之慫慂,故陰護麟漢,卽曲爲泰淵之地。當此厚賊·麟漢置法之後,其陰謀綢繆之狀,尤不可不究覈,施以當律。請旌義縣荐棘罪人尹泰淵,亟令王府,拿鞫嚴問,得情,快正王法。上曰,不允。又所啓,爲奴罪人河翼龍·金重得等,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間。請爲奴罪人河翼龍·金重得,亟命王府,拿鞫得情,快正王法。上曰,不允。又所啓,今番應元父子之匈疏逆節,實是亘萬古所無之極劇賊,而原其根本,則卽權正忱之日記也。雖未知所記如何,而其弟正欽,狼藉傳播於其兄身故之後,致有此叵測不道之疏。況其酬酢和應之說,旣發於道顯之招,則其在鞫體,不可不嚴覈得情。請權正欽,亟令王府,拿鞫嚴問。上曰,不允。又所啓,李弘濟,地旣卑微,跡又閃倏,蝨附逆邊,甘作嚆矢,暗地紏結,亦一成運,而敢懷欺世之計,投進一疏,欲掩其跡,究厥所以,尤極巧惡。當此鋤治匈黨之日,窮匈情節,不卽盤問,直爲發配,揆以王章,失之太寬。請海南縣定配罪人李弘濟,亟令王府,拿鞫嚴問。上曰,不允。又所啓,惟允之任,何等難愼,前後臺地,亦請刊改,而卽今承旨之望,尙多鄕曲卑微之徒,孱劣不稱之人。請前承旨閔塾·姜始顯·金煊·李萬育·金養心·李世孝,刊改承旨望。上曰,依啓。又所啓,氷庫雖稱閑局,提調安允行,積年蹲據,多行鄙瑣瓊,每當藏氷之際,醜謗狼藉,固已可駭,而吏胥之作奸,貢人之稱冤,老昏憒劣,漫不致察。請氷庫提調安允行,罷職。上曰,耄荒不是異事,改差可也。以上出擧條謙彬所懷,臺臣疏章,體段甚重,言之用捨,在上處分,而司諫金樂洙疏中所論金觀柱事,至有擬律之請,而無一字批旨,恐有欠於待臺閣之道,而宜有賜批之擧,故敢此陳達矣。上曰,予果未及思量之致,當下批矣。出擧條謙彬所啓,俄者憲臣,以述海去姓事,致勤聖敎,則宜卽引避,而不爲引避,徑先退伏。請憲府諸臺一竝推考。上曰,聽瑩何足爲非。勿推。出擧條民始所啓,臺啓體重,而獻納李謙彬啓辭所懷,錯雜以奏,殊欠臺體,推考,何如?上曰,未諳規例,勿推。出擧條謙彬所啓,臣言議巽軟,自知不合於淸朝耳目之任,且念私義,亦有可引,而當此合辭方張之日,不敢言私,冒沒行公。及登筵席,所懷啓辭,相錯以奏,至有承宣之請推,臣之壞損,臺體之失,於是乎著矣。臣何敢晏然於臺次乎?請命遞斥臣職。上曰,勿辭,亦勿退待。出擧條有鎭所啓,入侍論啓,何等審愼之地而獻納李謙彬,傳啓之際,初則啓辭所懷,錯雜以奏,末又一日再避,其在臺體,壞損大矣。臣謂獻納李謙彬,施以譴罷之典,宜矣。上曰,事甚稀闊,依啓。命書傳敎曰,非不知或老且病,而允於臺啓者,以其公法之不可屈,公議之不可遏而然也。名雖付處,無異遠竄。況彼大臣決無他意,予所知之,韓翼謩·金相福配所,以近地,更爲磨鍊事,分付。命退,諸臣以次退出。
丙申九月二十日巳時,上御武德門內,都承旨·同副承旨同爲入侍時,都承旨洪國榮,同副承旨李鎭衡,假注書柳孟養,記注官金鳳顯,記事宮卜台鎭,以次進伏訖。上曰,提調徐命善陞資,口傳下批。出傳敎上曰,未下直閫帥。守令,皆令今日辭朝,仍令入侍。出傳敎上曰,殿座處所,午鼓不爲待令,卽前所未有之事,當該官員,令攸司科治。出傳敎命入湯劑,醫官慶絢,奉湯劑進前,上進御。命退去,諸臣以次出。
丙申九月二十日酉時,上御尊賢閣。守令入侍時,同副承旨李鎭衡,假注書徐龍輔,記注官金鳳顯,記事官卜台鎭,慶尙右兵使趙圭鎭,黃海水使金海柱,務安縣監嚴思晩,龍岡縣令沈基泰,鏡城判官尹長烈,以次進伏訖。圭鎭進前,命奏履歷。上曰,邊閫重地,下去懋哉。海柱進前,命奏履歷。上曰,聞素有聲績云,下去懋哉。思晩進前,上曰,出自侍從,想必恢恢,下去懋哉,基泰進前,上曰,出自侍從,下去懋哉,俾免艱虞。長烈進前,上曰,出自侍從,下去懋哉,來頭聲績,自有可聞之道矣。上曰,宣諭自政院爲之。命退,諸臣以次退出。
丙申九月二十日戌時,上御興政堂。金吾堂上入侍時,判義禁李重祜,同義禁吳載純,左承旨鄭民始,假注書徐龍輔,記注官金鳳顯,記事官卜台鎭,以次進伏訖。命禁堂進前,上曰,朔試射時帶軍銜在外人,皆探聞乎?重祜曰,聞或在其先壟下,或在其農莊矣。上曰,依例禁推。出榻敎命民始讀金悌行·金若行供辭訖,命書判付。重祜曰,卽接安東縣監金尙默牒報,則大逆不道罪人道顯子,亡命罪人應寅,自盈德縣捉得,移囚本縣云矣。取考律文,則本犯應死者,在逃被捉後,依常律。乙亥謄錄則緣坐處絞,罪人在逃者,捉得後,因傳敎,本罪加一等處斬矣。今番則何以擧行乎?上曰,依律文處之,可也。出擧條命退,諸臣以次退出。
上在慶熙宮。停常參經筵。
李鎭衡啓曰,合辭方張之時,憲府無進參之員,除在外外,大司憲徐有隣,掌令具修溫·朴在源,竝卽牌招,何如?傳曰,允。
傳于洪國榮曰,都承旨入侍。
傳于徐有防曰,輪對官入侍。
傳于李鎭衡曰,領下批而寶下之際,易致差晩,判義禁爲先出去,崔朝岳,開坐後入來承批。
傳于鄭民始曰,全羅右水使李鼎炳,入侍,當下敎爲先削職,發遣宣傳官·禁府都事,奪符拿來,而近來拿來稽緩,今若遲滯,當以紀律從事,以此申飭,其代今日政差出。
傳于李鎭衡曰,全羅右水使,卽令辭朝。
傳于金鍾秀曰,兵房承旨持全羅右水使習操狀啓,率出使宣傳官,入侍。
傳于洪國榮曰,副提調持加減心腎湯,入侍。
李鎭衡答曰,今二十五日陳賀時,頒敎文當爲製進,弘文提學李宜哲,待開門牌招,使之製進,何如?傳曰,允。
以掌令具修溫·朴在源牌不進罷職傳旨,傳于李鎭衡曰,只推。
又傳于曰,大逆不道罪人手脚中路見失之說,前所未聞。況在統禦營而失之乎?統禦使,發遣宣傳官·禁府都事,奪符拿來。其代,口傳差出,卽令辭朝,城門亦爲留門,使之出去。
又傳于曰,右副承旨,入侍。
以兵曹參議金履素牌不進罷職傳旨,傳于李鎭衡曰,只推,更爲牌招
兵曹口傳政事,李敬懋爲京畿水使。
以副校理吳大益牌不進罷職傳旨,又傳于曰,只推。
李鎭衡啓曰,右邊捕盜大將李敬懋,移拜喬洞水使矣。所授命召及大將牌·傳令牌來納,今方修整密匣以入,而捕盜大將之任,不可一刻無摠察之人,在外如此之時,有他邊大將兼察之例,何以爲之?敢稟。傳曰,允。
徐有防啓曰,右邊捕將,以左邊捕將張志恒兼察事,命下矣。左邊捕盜大將張志恒,卽爲牌招,以爲聽傳敎之地,何如?傳曰,允。
兵曹口傳政事,李柱國爲右邊捕盜大將。
李鎭衡,以兵曹言啓曰,專經講不通人,各於本司入直,能讀後草記事,命下矣。卽接都摠府,訓鍊院·兼兼廳·部將廳·守門將廳牒報,則都摠府都事李潤章·柳孝源,訓練院副正申大幁,主簿李長煜·崔秉敎,武臣兼宣傳官趙升鉉·朴明煥·梁成龜·李義彬,部將鄭義福,守門將朴瀅·李長益等,今已能讀云矣,敢啓。傳曰,知道。
又弘丈館言啓曰,今日政新除授玉堂,待下批牌招察任,何如?傳曰,允。
有政。吏批,判書李重祜進,參判徐浩修病,參議未差,同副承旨李鎭衡進,沈重奎爲獻納,李昌壽爲判敦寧,吳大益爲副校理,尹弘烈爲刑曹參議,安以權爲禮曹正郞,尹行修爲兵曹正郞,申光憲爲禁府都事,徐命善爲氷庫提調,李宜哲爲造紙提調。
兵批啓曰,判中樞一窠,今方有闕,依例從座目,輔國知事沈瑴,陞付之意,敢啓。傳曰,知道。
兵批,行判書洪樂性進,參判鄭昌聖病,參議金普淳入直進,參知李義翊病,同副承旨李鎭衡進,李光奭·李衡直爲武兼,閔惠洙爲全羅右水使,申載文爲尙州營將,李漢明爲蒜山府使,判府事單沈瑴·金命埏爲同知,知事安允行,副護軍閔永喆,副司直李魯述。
李鎭衡,以義禁府言啓曰,時囚罪人李邦榮·李濟萬等,杖一百收贖,告身盡行追奪,流三千里定配事,照律公事判付內,功減一等啓下矣。李邦榮流三千里減一等,慶尙道尙州牧洛原驛,徒三年定配,李濟萬流三千里減一等,全羅道全州府參禮驛,徒三年定配,而各杖一百收贖,告身盡行追奪,以議啓內辭意,具罪目,依例發遣府書吏·羅將,押送于各其配所,何如?傳曰,允。
又以義禁府言啓曰,大逆不道罪人道顯子亡命罪人應寅依律文處之事,擧條啓下矣。亡命罪人應寅,今方捉囚於安東縣云。依律文緣坐處絞,而發遣府都事與地方官,眼同擧行之意,敢啓。傳曰,允。又以義禁府言啓曰,時囚罪人崔朝岳議處公事判付內,姑爲參酌減死,以次律杖配事,啓下矣。罪人崔朝岳,參酌減死,以次律,告身盡行追奪,決杖一百後,全羅道康津縣,流三千里定配,而以判付內辭意,具罪目,依例發遣府書吏,押送配所,何如?傳曰,允。
又以義禁府言啓曰,時囚罪人崔朝岳,決杖一百後,發配之意,敢啓。傳曰,知道。
又以義禁府言啓曰,副司果李義駿·韓晩裕·金斗象等禁推事,傳旨啓下矣。李義駿·金斗象等時在京畿廣州地,韓晩裕時在砥平地云。依例發遣府羅將,竝拿來,何如?傳曰,允。
司諫金樂洙啓曰,臣才識淺短,見聞陋,忝叨從班,殆近卄載,而言責重任,一未嘗承膺者,自知人器之不稱,而不敢爲冒當之計也。春間亞憲之特除,徒感聖恩之隆摯,隨行逐隊,三朔尸素,自底大戾,竟速嚴譴,至今追思,冞增悚蹙,迺者病伏垂死之中,忽伏承薇垣除旨,臣誠且惶且感,莫省攸措也。固當竭蹶趨承,而拘馬賤疾,適當苦㞃,蠢動不得,敢以沐浴之義,略貢區區之見。至於前校理金觀柱事,以予非不諒爲敎,臣豈不仰揣聖意,而夫觀柱昵附於龜柱,承風於龜柱,爛熳和同,情節難掩,則今此齊聲討罪之日,豈可使觀柱,自同謀故,而偃處輦轂之下哉?安宗奎·申大顯則不惟不賜允兪,至下未安之敎,臣惶隕震越,實不知措躬之所也。向者脅從罔治之聖敎,臣實欽仰我殿下寬釋之聖意,至今莊誦,而宗奎·大顯,爲厚賊泰淵之所偏嬖,朝政時論,無不參涉,爲賊死黨,則或據重閫,或任亞將,藏匈包惡,人皆隱憂,矧是宗奎,尤極陰狡,先正遺稿,鋪之櫪上,侵侮詆斥,得罪名敎,爲世駭惋,厥惟久矣。臣之所論,一出公憤,而伏承聖批所下,誨責切嚴,此臣言議不能孚格之致,臣何敢一刻晏然於臺次乎?請命遞斥臣職。答曰,勿辭。
校理李在學·朴天衡,副校理沈有鎭,修撰鄭宇淳等,伏以,嗚呼,戚里之禍人家國,前後何限,而豈有如近日者哉?惟彼洪鳳漢·金龜柱,始以嫌隙而相閧,末乃戕殺以爲心,馴以至於犯分罔上之科,倘非先大王日月之明,有以照燭,則安知國家之保有今日乎?噫,龜柱壬辰之疏,提起不敢道之言,以慼我殿下之心者,已無臣節,而又以自內之語,肆然登諸章奏,不少顧忌者,抑何心腸也?臣等伏承筵敎中何辭以對之敎,不覺心骨俱悚,卽此一疏,固已萬萬難赦之罪,而只以其語關宮闈,有罪非外廷之所敢詳知,故尙不得顯請懲討,今則罪惡旣稔,天日自照,筵敎綸音,次第昭布,而其暗地情狀,畢露無餘矣。始與厚賊竝力綢繆,終使乃叔同惡相濟,至於恐動天聽,幾乎上累聖德,到今追思,尙切懍然。噫嘻,鳳漢之負犯,實是國人之齊憤,則苟欲聲罪,何患無辭,而龜柱之外藉公議,內挾私憾,初以熒惑之說,設計甚祕,繼以叵測之語,遣辭絶悖,若使渠有一分嚴畏之心,則何敢放恣無憚,至此之極乎?顧今兩司之請,實是一國之論,而屢日相持,尙靳兪音,臣等未敢知殿下,以龜柱之罪,謂可止於島配,亦可貸以私恩也耶?伏願聖明,快揮乾斷,使國法行而公議伸焉。至於金漢耆辛卯二月之事,雖出於其姪之所慫慂,而瞰儲君不隨駕之時,逞平日必欲報之怨,敢售眩聰之計,不顧貽累之慮者,亦豈有臣子分義乎?跡其罪辜,實是同情,則其不可以人稟之差間,有所曲恕也,明矣。門黜之罰,決不足以勘其罪,亟施竄配之典,亦不可已也。臣等不勝憂憤之忱,敢此齊籲,惟殿下垂察焉。取進止。答曰,省箚具悉。金龜柱·金漢耆處分,予意有在,爾等休請焉。
丙申九月二十一日,記事官姜彙鈺。義禁府啓目,罪人金悌行,一一直招,議處,何如?傳曰,依允。
義禁府以前宣傳官金益彬便服攔入關門罪,一一遲晩,議處,何如?啓目。禁府宣傳官金益彬議處草記。傳曰,觀此所供,矣兄自七月至于日前,攔入日,不替番之說,自歸誣罔兺不喩,守門將番,卽是落點番,則幺縻武弁,若有畏朝廷之心,則焉敢以落點番次,誣罔說去,至於更招之境乎?攔入之罪,於渠猶是緦功之察是置,雖然旣已遲晩,議處爲良如敎。
丙申九月二十一日巳時,上御興政堂。輪對官入侍時,右承旨金鍾秀,吏曹佐郞李秉模,戶曹佐郞鄭志儉,禮曹佐郞金重燮,敦寧判官李得老,儀賓府都事鄭謙煥,假注書徐龍輔,記注官金鳳顯,記事官卜台鎭,以次進伏訖。得老進前,命奏職掌。對曰,臣所掌,閑司也,別無可奏矣。謙煥進前,命奏職掌及所懷。對曰,別無可奏矣。秉模進前,命奏職掌。對曰,巨所掌祭享色,乃塡差祭官矣。上曰,從古帝王之欲治未治者,皆緣於求治太速而然也,此所謂其進銳者其退速也。今予非欲求治太速,而但根基規模,不可不早定,然後可以圖治,猶作舍之定根基立規模,然後可以造成,今玆吏郞之復古亦已屢朔矣。古之設置吏郞者,使吏議掌堂上之通塞,吏郞掌堂下之通塞,賢者褒之,不肖者貶之,俾新進名官,皆有以畏愼自飭也。今此吏郞,亦可謂之得人也。若有復古之實效則可,若無復古之實效則不可,須體此意,懋哉懋哉。秉模曰,臣才識魯莾,不能當此,而聖敎如許,惶隕之極,不知所達矣。志儉進前。上曰,慈慶堂之役,可趁擧動前告訖乎?志儉曰,方晝夜董役,而恐似不及矣,重燮進前,命奏職掌。對曰,臣所掌陵園,有事則奉審修改矣。上曰,如有所懷陳之。對曰,別無可奏者矣。輪對官先退。上曰,兵房承旨·宣傳官入侍。賤臣承命而出,與左承旨鄭民始,宣傳官韓聖養進伏。上曰,近來紀綱懈弛,凡於罪人之拿來,類皆稽忽,壞損國體,莫此爲甚。至於全羅右水使,則試射時各邑守令,親自試射,乃是統營及本營所在謄錄,渠敢不有國綱,乃以代將應射。今此新政之初,紀律駭然,汝其下去,待新水使之交龜,卽爲奪符拿來,使營下民,庶知有朝廷之紀綱焉。聖養承命退出。命書傳敎曰,觀此統制使査啓,公故外管下守令,竝爲赴操,仍參試射,昭載統營謄錄,各該營亦有載錄之法例云。當此一初,些少紀律,身爲按閫之臣,固當惕念,而至於全羅右水營,則不徒疎忽,詰戎之政,何等重事,況習操尤何等大政,則本營屬許多文蔭武守令公頉外,無一人書啓於試射中,皆以代將懸錄,此等大事,若是蔑法,致使金石之典,格而不行,言念戎務,寧不寒心?事係紀律,不可饒貸,全羅右水使李鼎炳,待拿來照法重繩,不參守令,當觀鼎炳之供而處之,以待下敎事,分付。上謂鍾秀曰,萬東廟璇板當書下,承宣於再明辭朝,可也。鍾秀先退。又命書傳敎曰,永興府使·文川郡守,皆令不多日內辭朝。又命書傳敎曰,猶嫌察察,日前之政,姑不下敎,今日政望,又甚不察,執筆吏曹假郞廳推考。命退,諸臣以次退出。
丙申九月二十一日午時,晝茶禮陪祭入侍時,右承旨金鍾秀,右副承旨徐有防,同副承旨李鎭衡,假注書徐龍輔,記注官金鳳顯,記事官卜台鎭,以次陪進。上具衰服出齋殿,詣孝明殿東階板位上,西向立。贊儀讀笏記,左通禮啓請跪俯伏哭。上跪俯伏哭,在位者皆俯伏哭。左通禮啓請止哭四拜,上止哭四拜,詣盥洗位北向立,有防沃水,鎭衡承水,鍾秀進巾,鎭衡受巾。上詣尊所西向立,鍾秀奉盞,有防擧羃酌酒。上詣香案前北向跪,鍾秀奉香,有防奉爐,上三上香。有防進盞,上受以授鎭衡,鎭衡跪受,以授薛里,薛里奠盞,連奠三盞訖。上俯伏興降復位,俯伏哭,在位者皆俯伏哭。上止哭四拜,還齋殿,諸臣以次退出。
丙申九月二十一日申時,夕上食陪祭入侍時,右承旨金鍾秀,右副承旨徐有防,同副承旨李鎭衡,假注書徐龍輔,記注官金鳳顯,記事官卜台鎭,以次陪進。上具衰服,詣孝明殿東階板位,上西向立,贊儀讀笏記。左通禮啓請跪俯伏哭,上跪俯伏哭,在位者皆俯伏哭。左通禮啓請止哭四拜,上止哭四拜,詣盥洗位北向立,有防沃水,鎭衡承水,鍾秀進巾,鎭衡受巾。上詣尊所西向立,鍾秀奉盞,有防擧羃酌酒。上詣香案前北向跪,鍾秀奉香,有防奉爐,上三上香。有防進盞,上受以授鎭衡,鎭衡跪受以授薛里,薛里奠盞,連奠三盞訖。上俯伏興降復位,俯伏哭,在位者皆俯伏哭。內侍進茶。上止哭,還齋殿,諸臣以次退出。
丙申九月二十一日酉時,上御尊賢閣。藥房副提調持湯劑入侍時,副提調洪國榮,假注書柳孟養,記注官金鳳顯,記事官卜台鎭,以次進伏訖。絢奉湯劑進前,上進御,命退去,諸臣以次出。
丙申九月二十一日初更四點,上御尊賢閣。右副承旨入侍時,右副承旨徐有防,假注書徐龍輔,記注官金鳳顯,記事官卜台鎭,以次進伏訖。上曰,京畿監營非二日程,昨日啓目,今始入啓,必是遲滯於政院之致,何政院擧行之若是也?注書知入。賤臣承命而出,還奏曰,今日日暮後,始爲入來,故來卽入啓云矣。有防曰,臣則惶恐待罪,畿伯有不察之失,推考,何如?上曰,勿待罪。推考事,依爲之。命書傳敎曰,宣傳官韓聖養,旣已出使於食前,則申後省記,以韓聖養塡入,事極朦然,兵曹入直堂上遞差。又命書傳敎曰,前大司諫金履素,兵曹參議除授,牌招察任。上曰,喬桐水使,旣已下批,辭朝後當就寢,其令催促謝恩。上曰,宣傳官一員,禁軍一人入侍。賤臣承命而出,與宣傳官李彦愼,禁軍一人進伏。命出給符驗曰,汝持此出去西小門留門,待喬桐水使出去後,卽爲還閉也。彦愼承命先退。上曰,敦義門旣已留門,京畿監營營吏一人,使之招入。有防小退。上曰,都承旨入侍。洪國榮進伏。上曰,司諫金樂洙避嫌,以勿辭爲答,而尙無退待之稟,何也?國榮曰,臣俄見小報,以勿辭退待物論,書出矣。上曰,予方以尙無退待之稟爲訝,今聞以退待物論書出云,無批答者,自下擅自書出乎?注書知入。賤臣承命而出,還奏曰,退待則自政院卽已仰稟,而自前朝報,書吏雖下批之前,例以退待物論書出,故已成規例,今亦以此書出云矣。上曰,批答之前,先自書出,極爲駭然。國榮退出,有防進伏。命書傳敎曰,司諫金樂洙避嫌,猶以待臺臣之意,雖下勿辭之答,本事之外,於此臺臣,有大段不槪者,待政院推考房之以再啓煩瀆,請退待之啓辭,尙不批下者,以其不許退待,而處置不得之意也。今聞政院啓辭未下批,而臺批中徑先以退待物論書出云,事極疎忽,該房雖是新入,不可無飭。同副承旨李鎭衡,爲先從重推考,全是院吏朦然之致,令攸司從重科治。又命書傳敎曰,逆賊手脚,中路見失,不但前所未有之事,亦不但一賊之手脚,兩賊手脚,不知去處,常時之官令,若能嚴正,幺麽驛卒,焉敢慢於傳送?況子旣逃躱,首級又失,奸狀昭不可掩,則狀聞中以道路之說,或云漂失於海水,或云見噉於狐犬,何其疎忽而自恕之甚也?又況去月初八日處斬首級,到喬桐見失,則到今近五十日之後,始乃登聞,尤何其遲緩而後時之甚也?驛吏之見失,罪在道臣,守令之慢命,罪在道臣,狀聞之後時,罪在道臣,該道道臣,難免其責,京畿監司鄭光漢,更待申大顯之供,重勘,所失首級,刻期跟捕,期於捉納事,內而捕廳,外而各該道討捕營,各別嚴飭。又命讀禁府公事書判付。又命書堂箚批答。上曰,畿伯方在何處云耶?有防曰,昨夜宿於竹山,而今則方在水原云。俄者狀啓,似自竹山來矣。上曰,然則俄者承宣所奏推考擧條,勿施。上曰,入番中行首宣傳官一員入侍,騎馬一匹立之。賤臣承命而出,與宣傳官沈緯鎭進伏。上曰,汝其出去,監軍之出巡與否,摘奸以來。緯鎭承命退出,承史以次退出。
上在慶熙宮。停常參·經筵。
大殿誕日,政院·玉堂·朝廷二品以上·奉朝賀·六曹堂上單子問安。答曰,知道。
王大妃殿·惠慶宮·中宮殿,政院·玉堂口傳問安。答曰,知道。
傳于徐有防曰,都承旨入侍。
又傳于曰,今日問安大臣以下卿宰留待。
又傳于〈曰〉,大臣以下入侍。
傳于洪國榮曰,都承旨入侍。
又傳于曰,副提調持加減心腎湯入侍。
傳于鄭民始曰,坐直承旨入侍。
備忘記,再昨次對,旣聞右相戶判所奏,京貢蔘二十斤中十斤權減事,分付。
洪國榮,以禮曹言啓曰,今九月初七日坐直承旨入侍時,以北道年事之告歉已判,本道方物物膳,自傳敎到付日,限明秋停封事,命下矣。依聖敎,卽爲行關分付,而關文未到之前,大殿誕日本道所封物膳,先爲上來,故自廚院陳稟捧入後,本道方物,今又上來,而亦是令前,依物膳例,一體捧入之意,敢啓。傳曰,知道。
鄭民始,以一所巡廳言啓曰,去夜二更量,犯夜人前僉使金振聲執捉,而依傳敎移送義禁府之意,敢啓。傳曰,知道。
左議政金尙喆,右議政鄭存謙等箚曰,伏以,卽有卿宰留待之命,而二字下敎之出於傳敎,大聖人辭令,恐不宜若是,敢此短箚以聞,收還色目二字,卽臣等區區之望也。取進止。答曰,省箚具悉。卿等之懇,所請其令抹去焉。仍傳曰,此批答史官傳諭于左右相。
喬桐府使李敬懋敎書。王若曰,鎭一島而設關防,爲任實重,控三路而制戎閫,非卿莫宜,委寄斯隆,簡注則審,顧帥鎭孰非藩障,而喬營最居要衝,天塹伯仲於沁都,一隅唇齒之互倚,地勢捍衛於京國,百里襟帶之相連,節制水軍,戎政兼管乎吏治,撫摩島俗,地利實資於人和,職則在於繕修,詎忽綢謬之策,責亦重於安輯,政急懷保之方,苟非盤錯之異才,難膺保障之重寄,惟卿簪紳名閥,鞱靲令譽,持身如儒,無一點之麤氣,盡心報國,試百爲而曲當,贊軍務於五衛,茂績克著,摠戎權於四閫,餘刃尙恢,苟論諳治體而練戎機,無出其右,方當擇良帥而畀重任,捨子伊誰?玆受卿以京畿水軍節度使兼三道統禦使喬桐府使,卿其益殫乃心,毋孤予簡,若門庭之待寇敵,須念桑土之戎虞,如袵席之保嬰孩,且思蔀屋之覃惠,施措宜用長策,稟栽自有舊章。於戲,得江漢之民心,庶見安堵之效,臨登·萊之海路,克壯固圉之圖,撫髀之思,披腹而喩,故玆敎示,想宜知悉。副校理沈有鎭製進
東萊府使柳戇疏曰,伏以,日月流邁,大行大王因山奄過,八域含生,普切哀慕,我殿下至孝根天,攀號靡逮,尤何以爲懷也?仍伏覩延福殿追王禮訖,景慕宮徽號誕擧,聖孝增光,群黎胥抃,臣獨遠守邊城,不得展誠於哀慶之班,北望悲缺,拜稽隕越而已。伏念臣百無肖似,爲世所棄,猥荷拂拭之洪恩,召自南邑,寵之北扉,擢授近密之職,更畀鎖鑰之寄,頂踵毛髮,莫非造化之生成,辭陛之日,天語諄復,敎之以釐弊,勖之以蘇殘,臣受命惶感,矢死圖報,不敢爲循塗守轍,䌤縫免罪之計,纔到本府,逐事鉤覈,百弊千瘼,無處不受害。特以前後守臣,率多貴遊望閥,故雍容暇豫,不以吏治爲心,甚者營私傷民,都無忌憚,間有淸簡自持,而終不免黽勉循俗,如此而民生安得不離散,島夷安得不輕侮耶?就其弊最甚者,有四大憂焉,一曰,立本之害民也,二曰,手標倭貿之生釁也,三曰,軍兵之疊役也,四曰,關防之失宜也。所謂立本之害民云者,公作米爲一萬六千石,料米,魚價米爲五千一百石零,料太爲八百石零,大同儲置增減,逐年雖異,而三穀恒留,殆近三萬石,給倭之需,公用之規,隨所用上下,而自秋至冬,所當用者,每有萬餘石之餘在者,故輒於春後發賣,秋冬所當用者,每石出二兩五錢,散給民間,使之秋後納米,剩錢皆歸別用,其來已久,雖以文書所在者論之,始於丁卯以後,豐約雖不同,而元數不多,故民不甚受弊,而名色之不正,出納之俱害,未曾若近日之甚也。以此之故,本府各鎭,相率效尤,些小餉穀,率多虛留,一年立本之穀,臣府多或至四千石,各鎭所犯,臣雖未詳其多寡,而聽聞所及,似不下千數,加之各處本還恒分,亦常倍之,正稅常貢,不在此敎。以六千戶貧民,而秋納二萬石精實米及春秋皮穀豆太雜色,其數不貲,雖當豐歲,猶患不足,況匈年乎?安石靑苗,能亡人之國,而立本之害,視靑苗尤不啻倍簁,若此不已,而或値一二年失稔,則臣恐東萊之民,不日而殆無孑遺矣。且公作米給倭,皆以大同米劃出精實,不待鑿而直炊者,今以價歇之故,立本所捧米色,自爾麤劣,入給之際,輒爲倭人所點退,其爲辱國威而生邊釁,爲如何哉?設有本守之稍識差恥者,私自防禁,不過渠在官時,亦無奈交承之按例便私,從古禁制非不嚴明,而滔滔貪冒,臺不之劾,按廉不之察,可謂國有紀綱乎?臣之向來論報於道臣者,只據見今庫欠,而從前料理巨弊,事在職外,不敢爲拔本塞源之論,而今於陳弊之疏,終何忍曲爲阿好之計,自犯欺隱之罪耶?所謂手標倭貿之生釁云者,公作米及料魚價米,流伊入給,而倭人或有緊急所需,則商譯輩限前減價,以某物給本,直豫受手標,以爲待限出米,發賣取剩,其流弊雖久,而爲數不甚多。壬午·癸未之間,爲賑資變爲本官所犯,沈淫於壬辰以後,逐年手滑,不須賑而按例取足歲輒爲二千餘石,反致商譯輩之失利呼冤,取侮流醜,不一而足,駔儈賤流,見利冒禁,固不足深責於渠輩,而曾謂朝廷命吏,而忍與此輩競錐刀,不念隣倭之笑罵,自甘身名之戮辱,一至此哉?夫馬島在右角之地,以公作米爲命脈,而事到滾急,不顧前頭之難,苟救目前之需,此路一開,島中日窘,則死中求生,彼何所不至,其爲隱憂,有難悉數也。此事,一州吏民,萬口喧藉,而特以簿書已絶,按發無憑,若非事重蔑法慮深生釁,則臣亦何心强觸多人之怒,不懼失入之誅,吃吃而不知止耶?至於倭貿一節,昇平日奢侈成風,蓽門圭竇,擧寶遠物,況巨室世族乎?以此之故,我之所以求之,彼之所以應之者,莫不以奇巧相尙,馱載絡續,情面厚薄,多由於倭産多寡,則嶺南之文吏武守,安得不以倭産爲重耶?以臣府論之,倭人之禮單回謝者,其數夥然,足以應副求暇,而特以物不精緻之故,別令商譯輩揀擇貿納,又有本府小通事三十人,使此輩分貿,官定式旣廉而時價刀蹬,輒不免添直納官,上自本道各營各鎭,下至各衙門,有勢力官吏,皆虐侵通事,通事輩勢窘,出外上於倭人,駸駸數十年,前後幾百人外上,合爲萬餘金,而身故者居半,餘存通事,皆貧殘無賴,旣無一分出處,而倭人之督責轉甚,宴享日每欲赴愬,開市時輒生閙端,履霜堅氷,生釁可慮,自前莅臣府者,豈盡無深憂遠慮,欲仰聞此事者,而手標及外上,罪合一律,不但百餘人命之難於一時置法,邊門事情,貴在鎭安,況商譯通事,皆通倭語,盡誅此類,猝難得傳語之人,勢亦難處,臣到府未久,卽知此弊,倭貿一款之干涉商譯通事者,一倂嚴防,姑求目下之添弊,而趑趄不敢狀聞,亦爲此也。第念臣而欺君,罪當先通事,伏誅矣。不得不據實陳達,而臣愚死罪。竊以爲,法嚴則奸不得盡發,如漢武帝作沈命法,而郡縣相蒙,先大王以令前不罪隱結之官吏,而太半自首,朝廷若令道臣嚴査,罪止作俑之一兩人,區處通事輩逋欠,而手標及外上,從今爲始,雖一包一貫,竝以一律從事,則言足聽聞,國威遠播,邊門無姑息之政,而遠夷感一視之恩矣。所謂疊役云者,甲午式實人口男丁一萬二千五百九十四口內,老弱及儒校生等免身役者五千七百十三口,應役實丁,纔爲六千八百八十一口,而收布元防軍爲三千三百二十二名,束伍牙兵烽軍·撥軍·牧子等爲二千四百二十六名,忠翊衛巫夫寺奴爲六十六名,水營及各鎭浦舟師爲三千三百九十一名,臣府案付進上海漢及各色保匠人樂工等爲九百十九名,驛吏校院衙門所屬爲六百四十九名,倭館宴享所屬爲一百六十名,臣府各廳武士軍卒爲千一百九十七人,三班官屬爲二百二十名,都合一萬二千四百五十名內,實應役充定爲六千八百八十一名,而軍丁不足而爲疊役者爲五千五百六十九名,是以無丁不疊役,甚至二疊三疊焉。兒弱之增年充數,老病之勒令從役,不可以一二數也。闔境疾首,流亡相接,夫兵者所以備緩急之用也。在平時雖愁苦下民,而若無甚大害於國家,故爲官長者,姑息以免罪,廟堂亦因恬而不知怪。今夫陸軍與水卒疊,烽軍與撥軍疊,其他名色之彼此相疊,十不下七八,臣府七面之邑,而列將兵九衙門,一有風塵之警,兵不可分身而應簡書,軍法至嚴,不赴者斬,民情到此,不逃則死耳。說者謂兵貴精而不貴多,寧汰元軍之數,以除疊役之弊,此言似矣,而有甚不然者,臣府在要衝必爭之地,兵不滿三千,水營纔千有餘兵,各鎭多者六百或四百,小者百餘而已。兵雖精而堞不充一卒,船不上百人,野戰姑無論已,亦何以無兵而守,空城而行大船乎?百爾思量,無策可救,臣聞義州以防胡重地,州民無身布,臣府與倭相隣,朝夕待變,視義州甚耳,無毫分輕,獨有身布軍三千三百二十二人,以供水營及各鎭之軍需,民多兵少,則臣何敢望比義州,乞蠲身布之軍?而目今事勢,非自朝家深軫邊憂,大加變更,則不足之丁,他無充面之道,而緩急疊軍之狼狽,不待知者,而凜然而寒心矣。幼學之冒錄校生之踰額,各色案付軍之冗雜可汰者,多方校正,不過滿千而止,雖得納布三千三百之移定,實無疊役盡除之望,邑事誠爲罔涯,況此事未蒙施行,則許多逃老故,何忍更簽已疊之丁,如水益深,如火益熱,爲刻民逃罪之計,則臣雖顔厚,能不忸怩於對民吏之時,而敢行號令而竊廩祿乎?乞以臣疏,下詢廟堂因咨道臣,臣言若忘,國有常刑,焉敢要譽而誣聖聰也?如有一分可採,則所謂防布軍三千三百二十二名,特令道臣移定各邑,以除臣府之大弊,其餘忠翊衛巫夫等一切丁額,竝許爲臣府軍總,則臣雖至愚極劣,庶幾竭心釐革,盡除疊役,詳頉老弱,使東萊一州之民,感恩畏威,爲蹈湯赴火之士矣。且臣府,田無他賦,戶少雜徭,比他邑可謂樂土而特以立本納米之弊,疊役隣族之苦,散亡相繼,若蒙防布移定,民免疊役則流亡日還,田野日闢,不過半年,戶可增千百,言若不效,請伏鈇銊之誅,以謝妄言之罪矣。所謂關防之失宜云者,臣竊觀本府形勝,水營爲頭,梁山·金海·機張爲尾,臣府居中,若三處皆得人,賊不敢近水營。梁·金·機三路,整兵守儉,爲挾輔之勢,則雖非堅城勁卒,猶可從容備禦,而水營之戰艦土兵,不緻不鍊,有名而無實,梁·金·機三邑彫弊日甚,獨臣府兵力武藝,素稱精强,初設金井山城,後築本府城,以金井之闊大難守,廢而不修,專力於本府,始於甲午,終於辛亥,已六十餘年矣。本府倚山築城,腰以下皆平地,高不過二丈,城內水少,平時或不免汲於城外,所謂糧餉竝皮穀爲一萬八千餘石,取半留,纔支五千人二月食,城疎食少,實有難言之憂,臣府有會外若干穀物,而以將士料之不足,輒盡分取耗,添給料分,故春後無一石留者,若自朝家計其不足之數,劃給某樣穀而會外同,會內半留,則猶增旬餘之餉,會外竝管於上司,則汚吏私用之弊自杜矣。金井則距本府十里而近,東臨大路,南壓海門,敵之由水陸來者,無不憂過城外五里之內,而兩城鼓角相聞,雖本府萬一失守,賊不敢捨金井而經過,爲其梁之沙背峴,密之鶕院,本府之仇法谷,通梁·金二邑者,皆絶險,懼其纔過而首尾挾攻故也。然則本府與金井,勢成猗角,而前列三險,庸將懶卒,亦能知所奮矣。中間以闊大棄廢之論,與蜀漢之棄上庸,皇明之撤廣寧,一何酷似也?城在山上,如南漢狀而大倍之,城內平廣饒水,非南漢比,城址險削,不城而爲固,處多修廢,不甚費力,特兵與餉無出處,城下各邑,限五十里糶糴,皆令設倉,城內梁山之甘同,金海之蒜山儲米近萬石,去城皆不滿十里,而棄之無障之水邊,一朝倭船入寇,徒藉盜糧而已。臣謂移此兩倉於城內,使本官依前主管,而嚴其半留之令,則朝家不費一石之穀,本城借支經年之餉,且使明珠,收回於盜賊之衝,而無後悔也。獨有出納日牛馬登陟之勞,而南·北漢·大興及各道山城之爲此法者何限,而獨於此,持疑而不爲也哉?且此城之始設也,使梁·機之糶糴,半輸城中,設倉而儲之,今雖廢之,基址尙存,未可以創設持難也,明矣。其修廢之道,不必大勞民力,畢役於一二年之間,今年築一隅,明年築一面,則不過十年,可以集事,況四面斗絶,其三方出路者,皆百曲羊腸,城內則支角牙制,無處不宜藏兵,雖未及築城,而有餉有兵,則賊雖四面睥睨,而宜未敢容其計矣。守之之法,梁·機·彦·密等六七邑,去城近爲三四十里,遠不過百里,限三千束伍,付之臣府,使之主管操鍊,則合城內外僧軍及倉底民,不憂其不能守,如此則府城山城,相猗相救,奇正循環,賊不敢正眼看慴伏以威戢矣。人或曰,倭人以海道入寇,不必入有兵處,來乘虛沿海,何地不可,而獨斷斷於守此。臣曰,然則不必設水營,立六鎭置本府也。沿海防倭,豈各無其道,而守土之臣非職分,不敢越俎言事,獨不可盡吾所守之責乎?如羸病之人,在道而邪在脛足,則欲治脛足,而人或曰,百骸皆病,脛足不必治,百骸固可治,而力不贍當,不先治脛足以就道,而徐爲治百骸之道耶?臣迂儒不解事,妄言至此,悚惶,臣府之弊,奚止上所云四者?而與道臣相議區處,臣府之便宜自斷者,小小弊瘼,臣不敢一一仰塵聖聰,自犯慢褺之罪,而若四條事,則惟望自上明斷嚴處,爲邊門邊民萬世之利。第恐廟議以良軍三千三百之移劃各邑,束伍三千之專屬山城,必有難之之意,而本府之要害,旣與他邑懸殊,邊民之偏苦,尤非可求之道。苟非一更張,而今年明年,則本府之民,盡散而之他矣,末梢之費心力,功必相萬矣。譬如巨屋傾仄,簾朽榱折,風雨昜薄,則當不計功費,隨毁隨補耶?抑待其棟宇俱折,瓦礫不全而後,新創堂宇耶?臣雖萬萬愚迷,猶知一二,豈忍妄爲大言,欲得更張之名而已耶?金井之天塹,不但挾輔於本府,隱然爲嶺南之鉅防,使蠻夷慴伏,間因橫議之多端,終致邊鑰之疎虞。臣登堞周觀,不覺感慨而流涕,二倉之移入城中,於本土之官,少無所妨,而重門擊析,永息謾藏之誨盜,豈可計一時移倉之小勞,忽一方備禦之長策也哉?兵使之失三千束伍,似甚利害而拔一毛於緩歇之地,重九鼎於必爭之城,論其得失,孰輕?臣碌碌書生,論兵尤非其分,而受恩罔極,他不暇顧冒昧條陳,伏惟聖明少垂察焉。恹包荒之德,體馮河之勇無使臣言,無實效而受空怨,爲繼臣者囁嚅之戒焉,臣無任激切屛營祈懇之至。答曰,省疏具悉。所陳細櫛民隱,可謂不負倚畀,原章下廟堂稟處。
丙申九月二十二日辰時,朝上食陪祭入侍時,左承旨鄭民始,右承旨金鍾秀,左副承旨兪彦鎬,右副承旨徐有防,同副承旨李鎭衡,假注書徐龍輔,記注官金鳳顯,記事官卜台鎭,以次陪進。上具衰服,詣孝明殿東階板位上,西向立。贊儀讀笏記,左通禮啓請跪俯伏哭。上跪俯伏哭,在位者皆俯伏哭。左通禮啓請止哭四拜,上止哭四拜,詣盥洗位北向立。有防沃水,鎭衡承水,民始進巾,彦鎬受巾。上詣尊所西向立,鍾秀奉盞,有防擧幕酌酒。上詣香案前北向跪,民始奉香,鎭衡奉爐,上三上香。有防進盞,上受以授彦鎬,彦鎬跪受以授薜里,薜里奠盞,連奠三盞訖。上俯伏興降復位,俯伏哭,在位者皆俯伏哭。內侍進茶。上止哭還齋殿,諸臣以次退出。
丙申九月二十二日辰時,上御興政堂。大臣以下入侍時,左議政金尙喆,仁陽君李景祜,行司直具允鈺,行司直徐命善,行戶曹判書鄭弘淳,行司直韓光會,行司直尹東暹,行司直李徽中,吏曹判書李重祜,禮曹判書鄭尙淳,刑曹判書李福源,行副司直安,行副司直尹得養,行副司直李在協,行副司直李在簡,行副司直鄭好仁,行副司直徐晦修,行副司直宋淳明,漢城右尹鄭昌順,吏曹參判徐浩修,行副司直具㢞,行副司直鄭昌聖,行副司直成天柱,行副司直宋文載,刑曹參判鄭晩淳,左副承旨兪彦鎬,假注書徐龍輔,記注官金鳳顯,記事官卜台鎭,以次進伏訖。尙喆曰,夜間聖體,若何?上曰,一樣。尙喆曰,王大妃殿氣候,何如?上曰,一樣。尙喆曰,惠慶宮氣候,何如?上曰,一樣。尙喆曰,旣有入侍之命,故敢此入來,而臣獨入侍冞切惶悚矣。上曰,俄者傳敎,何以書出乎?彦鎬曰,以卿宰中,色目少論人,一倂留待書出矣。上曰,卿等旣已陳箚當先以色目一句語言之矣。俄者以舊所謂色目少論下敎矣。舊所謂三字,落漏不傳,而至若色目云云之說,故相李浚慶有言曰,有若啓黨習者,然此言果有理矣。予非不諒此,而但若不指的下敎,則卿等未易覺知,故果有俄者之下敎矣。蓋色目之分,始於懷·泥,一轉再轉,至於辛壬,始也爭抗於儕流之間,終焉攻擊於朝廷之上,轉轉層激,至分忠逆。所謂老論,何必盡是賢人,而但所秉之義理,忠也?所謂少論,何必盡是惡人,而但所秉之義理,逆也?戊申之勘亂錄,乙亥之闡義昭鑑,分忠分逆,昭載文字,以明色目,俄者下敎中舊所謂三字,實爲落漏,而欲使卿等覺得,故果有所指的言之者矣。至於陳箚之境,誠感卿等匡救之意也。今日特召卿等者,予之嗣位,至今五六朔,尙無治化之見著也。不幸近日凶逆多出,懲討斯嚴,未暇講究於治道,而今則戚里權奸,皆已鋤治,正是勵精而圖治之時也。予非欲求治太速,責之以旬月之內,一變至道,而顧今朝廷之上,尙無出一言論一事,協贊治化之人,正所謂不爲也非不能者也。適此群臣之廣會,無如今日,故特命召入,欲一面諭。卿等勿以予言爲迂緩,而咸須聽悉,懷·泥之戰,猶以不必推上於朝廷之意,姑且無論,至於辛壬義理,乃是忠逆關頭,自夫光·恒·億諸賊,以至壬申乙亥之逆,斯我先大王赫然明斷,鋤凶討罪,殱厥巨魁,其小者不可勝誅。特以包容之德,好生之仁,掩匿而覆過之,仍建蕩平之治,以爲無彼此一統之域,及夫乙亥之後,凡厥廷臣,雖或忌諱於筵席之間,尙復沸騰於朝廷之上,爲數十年苦弊,雖以當時縉紳之疏論之,其果聚會精神,無少欺弊者乎?卿等亦是色目少論,而觀彼少論,必自處以覊旅之臣,不欲擔當國事,其意蓋出於不屈之私憾也。先大王蕩平之治,非不隆矣,而當時承佐之臣,不能仰體聖意,惟以彌縫爲事,甚至於一政一望,參亘彼此,以爲調停之計,此豈祛偏黨無物我之道乎?祗足爲戚里權奸鉗柄之奠矣。今則戚里之害永除,世道之憂宜紓,我國偏小,何可以色目棄人乎?在今之道,惟當革去舊習,一變至道,偕之大道,卿等儕輩,雖或有宿昔受恩於光恒輩者,若思先大王拯出之恩,以此較彼,孰輕孰重?義理明白,取捨甚易,自今以後,一切滌去舊染,咸造大同之域焉。今予此言,庶望有補於治道之萬一矣。卿等各陳心肝,毋或欺蔽,若有異論者,雖不登庸,亦不深誅,悉陳無隱,若或口然而心不然,退有後言,甚非洞諭之本意也。尙喆曰,咫尺前席,下此敷心之敎,臣非豚魚木石,豈不思所以仰體之道乎?人之性情各異,何可一一詳知?而大體論之,前日之水火氷炭者,今日則相好,以此觀之,今日在廷之臣,豈有一分他心也?若或口然而心不然,退有後言,天必亟之矣。上曰,昔日縉紳之疏,予亦知之,果無所一毫欺蔽者乎?今此洞諭,思欲一分有益於治道也,卿等豈不念先大王拯出之恩乎?景祜曰,臣等俱蒙先大王陶甄之化,以至今日,而今此下敎,辭旨諄復懇至,凡在聽聞,孰不感泣?至若忠逆,卽是已定之案,今豈有他意於其間?若有,心口各異,自陷欺天之科,則雖或逃邦家之常刑,必有鬼神之陰誅,固不足言,不幸百年之間,各有黨色名目,雖自謂擺脫固難一朝孚信,同寅協恭,乃心王室,卽臣子常分,聖敎之下,尤不勝欽仰之至。允鈺曰,伏承下敎,辭意懇惻,有足以孚感豚魚,臣不勝感泣之至,小臣之父子兄弟,偏蒙國恩,頂踵毛髮,莫非王賜,今此洞諭之下,若或口然而心,不然,退有後言,是逆心,天必殛之矣。命善曰,懷·泥已屬先天,今不足言,而至於辛壬義理,忠逆已判,今日之着帽束帶者,孰敢有扶護逆賊之心哉?上曰,予之所言者,特是其中緩峻之論也。命善曰,緩峻亦何可有也?俄以政注事下敎,臣請以政注事陳之。臣亦曾經銓官,而注擬之際,不無代擧彼此之事,非不知此非爲祛偏黨無物我之道,而苟或自謂無心,泛然注擬,則一政一望,人必有意觀之,目之以緩峻,此實方今之痼弊矣。弘淳曰,辛壬義理,忠逆已判,今無可論,而雖有其時緩峻之論,到今年久之後,必無舊習之餘存者,況厚蒙先大王陶甄之化者,豈有一毫他心哉?至於臣家,自庚申以來,別無指的之色目,而世上目之以少論,故不得不自處以少論,而若於偏黨等事,本不干涉矣。光會曰,臣則頓忘論議者久矣。昔年光佐之討罪也,臣首參發啓,其時世人,有或目之以老論者,以此觀之,臣之平生出處,從可知矣。今日入侍,初欲不爲入參,蓋不欲自處以少論也。重祜曰,臣伏奉聖敎,不勝感泣。臣等俱以先大王五十年陶甄中物,蒙被罔極之恩,君臣猶父子,受恩於君父如此,而乃於忠逆之分,如或口然而心不然則是逆也,天必殛之矣。俄者以用人下敎,而臣方待罪銓官,故敢達矣。色目之生,已過百年,爲銓官者,注擬之際,雖自謂無心,而一政一望,人必有意而見之,是爲可憫矣。曰,聖敎如是諄諄,臣不勝感泣之至。自今以後,在廷諸臣,孰敢以黨心萌於中哉?若或口然而心不然,天必殛之矣。東暹曰,臣於先朝,以此事有所仰達,請誦而陳之。往在辛巳歲,六七兩朔,藥院直宿,臣以副提調,連在直中,嘗以黨論色目事,從容下詢。臣對曰,臣家世寒素,累世無出身立朝之人,故自庚申以後,凡於朝廷黨伐之事,無一干涉,至於辛壬,臣旣早孤,年方稚幼,姻黨戚屬,亦無一人關連於當路,故初不知當時忠逆之爲如何,及至稍長,涵濡於聖化陶甄之中,至於乙亥,連侍帳殿,目見凶逆之本末,惟彼辛壬諸賊,旣無影響之相及,亦無恩怨之可論,則借曰,非逆,初無愛護之義,況其亂逆如彼,婦孺皆知,苟非同其心肚,則寧有輩國而從彼之理乎?臣之本心,仰陳於昔日者如是矣,今何有他說乎?尙淳曰,今伏承殿下縷縷敷心之下敎,爲今日臣子者,苟非豚魚木石,則孰不感動?而況臣家則世受國恩,平日所自勉者,惟以無偏黨爲戒。今日下敎之後,若復退有後言,則不但得罪於殿下,明神監臨,天必殛之矣。福源曰,先臣之平生誡臣者,惟是偏黨一事,臣至今誦傳於家庭之間。今伏承聖敎,丁寧懇惻,有足以孚感豚魚,謹當銘諸心肺,沒世不諼,豈有心口之異哉?聖圭曰,臣家以璿派,自臣父初不以名色自居,而今伏承縷縷聖敎,實不勝感歎欽仰之至。從今以後,孰敢以色目二字萌於心,而如或有面從而心不然者,則天必殛之矣。得養曰,臣等俱沐先大王建極陶鎔之治化,不勝感激矣。今又伏承縷縷敷心腹之下敎,尤萬萬感惶,益無所措,謹當仰體而奉承矣。昌聖曰,臣家則本非峻論,而況蒙先大王陶甄之化,尤豈有一毫偏黨之心乎?若或口然而心不然,天必殛之矣。色目之分,已過百年,至於婚姻等事,必取同黨,臣則以爲,此誠今日之痼弊矣。昌順曰,臣等厚蒙先大王陶甄之化,豈敢以黨心萌於中哉?淳明曰,臣家兄弟,偏蒙先大王罔極之恩,而臣之堂兄,首先藉手而協贊於先大王建極之治者,祗是祛朋黨三字而已。黨論黨習,臣所不知,而至於忠逆之分,臣家最嚴於堤防。今伏聞聖敎諄諄,昭晣無餘,臣尤不勝欽歎之至。然難齊者人心,口然而心不然之弊,設或未盡消瀜,今日入侍,承奉此敷心懇惻之下敎,若無感動之心,是眞有逆心者矣。朝著之上,丕變之一大機會,庶幾自今日始,國家之福,莫大於此矣。文載曰,臣蒙被先大王五十年治化,病未嘗交游,故雖未知他人之心,臣則本無色目二字於胸中,而曰老曰少,輒冒以名色,臣嘗嘅歎矣。今承聖敎,可感豚魚,入於今日筵中者,孰敢有退有後言乎?在協曰,臣之父叔,已皆陳達而忠逆義理,無容更議,目下所相勉,惟在於拚置色目,做事虛閑而已,此外無他道矣。如或口然而心不然,則天必殛之矣。魯鎭曰,忠逆義理關頭,則國是大定,人心已固,初無可論,而係戀逆邊,退有後言,苟有人心,決非臣分之所敢出,雖無敷心之下敎,必無此等臣子,況今日下敎之後乎?聖心猶有未釋然者,致有洞諭之擧,此今日群下之擧懷慙懼者,惟願以大公至正之道,在上而臨之,惟才是用之義,責勉於銓曹,則保合消瀜之效,無出於此矣。晦修曰,臣家則本無偏黨之習,臣亦晩竊科第,不知黨論之如何,今此嗣服之初,一心求治,臨朝慨歎,臣不勝欽仰禶祝之至。今日在廷之臣,惟當同心同力,仰副聖意,若或係戀逆邊,退有後言,天必殛之矣。㢞曰,臣父俄已畢陳,臣無別爲仰達之語,而殿下以經述對揚之意,有此縷縷敷心之敎,爲今日臣子者,孰有口然而心不然者乎?天柱曰,古人云,一瞻龍顔,萬死猶足,臣三年危疾,方在濱死之中,而力疾入來者,專爲一覲耿光矣。俄者縷縷下敎,悉出敷心之敎,有足以透金石而感豚魚,今日廷臣,苟非木石,孰不感泣而精白奉承乎?若於大義理關頭,或有口然而心不然者,則是逆也。天地鬼神,昭布森列,欺心欺天,豈無陰誅?諸臣中寧有是哉?曩時則亦豈無受恩於光佐·錫恒之人,而今無生存者,設令生存,義理大定之後,必無顧藉之理,況其爲孫曾者乎?臣則以爲無是慮矣。臣於先朝,多年待罪於經幄近密,先大王嘗以某是標榜外爲敎。昔年合啓命停之時,撕捱諸玉堂,皆被嚴譴,而獨於臣,只命禁推而敎曰,此儒臣素執,予素知之,臣至今莊誦感泣矣。先朝五十年治平,聖功神化,尤在於破黨寅協,殿下今日之敎,不但繼述志事,蓋於新服之初,大公至正,立定規模,將偕之大道,保合太和,聖意之出尋常,臣實欽仰。先朝時則初頭氷炭薰蕕,與之同器,同寅協恭,共濟國事,干戈變爲塤箎,其功效易見,其迹易知,而今日則無氷炭無薰蕕,同是一室之內,初無干戈之尋,設有些少未盡融化者,則使之融化而已。其迹難知,其功效難以急見,勿求速效,期以偕之大道,保合太和,則豈不好乎?入來諸臣,一竝召見,洞諭聖意,豈不尤好,而今日召命未廣,臣則猶以爲小矣。徽中曰,臣則多年侍講時,或下詢以歷代治亂,則每以黨習之弊,陳達矣。未知聖衷,尙今記有否。今伏承敷心之敎,若有黨習之萌於心者,非但得罪於殿下,天必殛之矣。浩修曰,臣叔已奏,臣則別無他所見矣。好仁曰,今承縷縷下敎,實出於爲國事爲世道之意也,臣實欽仰,而以臣家言之,嚴於忠逆,不必更達,而色目二字,提奏筵中,雖甚惶悚,若不明白仰達,則將何以下燭耶?俄者緩峻之敎,乙亥以前,果有此弊,緩論則嚴於忠逆,峻論則不無査滓,乙亥義理歸正之後,峻論亦皆歸化,皆歸蕩平,卽今着帽立朝者,豈有爲已朽之逆賊者哉?然色目二字,臣常痛之,而第以少論言之,自竹馬時所與游者卽少論,成冠之後所與同硏,又少論,出身之後,所與追逐,又少論,老論亦然,故我心則雖無色目,人皆指目,故自然歸於色目之科,今欲普合太和,俾至無物我之境,則此非責效於一時之事,磨以時月,講究至正之道好矣。在簡曰,臣父臣叔皆已陳達,此卽小臣之心,他無可達之辭矣。晩淳曰,今日下敎,出於敷心之聖意,敢不精白一心,同寅協恭,以思誠實奉承之道乎?上曰,日已晩矣,卿等退出。自今以後,思所同寅協恭,偕底大道之道焉。諸臣以次退出。
丙申九月二十二日申時,夕上食陪祭入侍時,左承旨鄭民始,右承旨金鍾秀,左副承旨兪彦鎬,右副承旨徐有防,同副承旨李鎭衡,假注書徐龍輔,記注官金鳳顯,記事官卜台鎭,以次陪進。上具衰服,詣孝明殿東階板位,上西向立。贊儀讀笏記,左通禮啓請跪俯伏哭。上跪俯伏哭,在位者皆俯伏哭。左通禮啓請止哭四拜,上止哭四拜,詣盥洗位,北向立。有防沃水,鎭衡承水,民始進巾,彦鎬受巾。上詣尊所西向立,鍾秀奉盞,有防擧羃作酒。上詣香案前北向跪,民始奉香,鎭衡奉爐,上三上香。有防進盞,上受以授彦鎬,彦鎬跪受以授薜里,薜里奠盞,連奠三盞訖。上俯伏興,降復位,俯伏哭,在位者皆俯伏哭。內侍進茶。上止哭,還齋殿,諸臣以次退出。
丙申九月二十二日申時,上御尊賢閣。藥房副提調持湯劑入侍時,副提調洪國榮,假注書柳孟養,記注官金鳳顯,記事官卜台鎭,醫官慶絢,以次進伏訖。絢奉湯劑進前,上進御。命退去,諸臣以次出。
丙申九月二十二日戌時,上御尊賢閣。諸承旨入侍時,都承旨洪國榮,左承旨鄭民始,右承旨金鍾秀,同副承旨李鎭衡,兵曹參知李宜翊,假注書柳孟養·徐龍輔,記注官金鳳顯,記事官卜台鎭,以次進伏訖。上曰,今日卽予生日,此非讌誤之時,而旣是慈殿所賜之物,故特召諸承宣賜之耳。仍命內侍,奉出數器饌物。諸臣起伏進前哺訖。命退,諸臣以次退出。
上在慶熙宮。停常參·經筵。
藥房都提調鄭存謙,提調徐命善,副提調洪國榮啓曰,伏未審日間,聖體,若何?臣等今日率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。後日次入侍,宜矣。
王大妃殿·惠慶宮·中宮殿,藥房口傳問安。答曰,知道。
傳于洪國榮曰,都承旨入侍。
鄭民始啓曰,新除授右邊捕盜大將李柱國,卽爲牌招,命召及大將牌傳令牌,傳授,何如?傳曰,允。
傳于鄭民始曰,兵房承旨,率訓諫都監事知敎鍊官入侍。
傳于洪國榮曰,副提調持加減心腎湯入侍。
徐有防啓曰,禮曹參判沈履之,懿昭墓·義烈墓樹木看審後來待矣。傳于徐有防曰,明日次對,同爲入侍。
傳于洪國榮曰,都承旨入侍。
鄭民始,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
又以一所巡廳言啓曰,去夜三更量,犯夜人社稷守僕金昇泰·金起萬執捉之意,敢啓。傳曰,知道。
又以一所巡廳言啓曰,犯夜人金昇泰·金起萬,依傳敎,依更數決棍三十度放送之意,敢啓。傳曰,知道。
奉朝賀金致仁敎書,王若曰,起元老於丐身之後,喜赤舃之遄歸,控舊懇於反面之初,奈素履之長往?玆推聖人九經之義,庸還前日三字之銜。惟卿,先朝藎臣,賢相肖子,得之詩禮忠孝之訓,其材則柱石棟樑,濟以端雅公正之心,厥器也弘璧琬琰,趙忠定之一念王室,四方仰激揚之風,李文饒之三世台司,十載托彌綸之任。惟頃年賜骸之典,卽寧考知心之恩,中間之嶺海風波,在卿何疚?俄頃之霜雪雨露,知臣莫如,保晩節於世道板蕩之時,久矣是元祐君子,涵聖澤於暮境優遊之地,超然爲午橋閑人,眇小子叨承丕基,伊大事圖任耆德,控大邦而兼吉凶之禮,顧是任非卿莫宜,起閒蹤而責驅馳之勞,蓋此事有國所重,鶴野之行李穩返,惟予嘉之。龍庭之專對順成,伊誰力也?方喜司馬之臥復起,不料歐陽之章遽登,陳若懇於承命之辰,已諒介石之難奪,申遜牘於還朝之日,必欲初服之復修,嗟寡躬之未堪多難,豈容宿德之更退?追聖考之曲成其美,不忍雅操之終孤,肆軫使以禮之方,更遵致爲臣之典,重謝浮世軒冕,依然曩時之散蹤,再作平地神仙,別是曠代之美事,追先帝而報陛下,卿不憚於遠征,推聖主之惠老臣,予豈惜乎勉副?旣許乞身之至悃,須諒敷心之溫音。於戲,少十年於戴經致事之期,政須調羹之舊手,捨元臣於周王訪落之日,還如失楫於中流,兩世襲懸車之風,可謂是父是子,吉月有朝服之禮,毋負爰咨爰諏,故玆敎示,想宜知悉。校理李在學製進
敎中外大小臣僚·耆老·軍民·閑良人等書,王若曰,慈候欠安,方切焦悶之悃,天和遄復,聿迓歡忭之祥,玆頒十行,庸昭群聽,言念小子之孤露,仰依慈闡之庇庥,朝夕怡愉,莫報劬勞之至德,起居節適,常祝體度之恒寧,豈料榮衛之失和?遽見症候之轉㞃,始謂一時之偶感,藥效不遲,遂致經旬之彌留,院直未撤,何幸神明之垂祐,獲覩刀圭之收功,多時侍湯,佇幸遄損之吉,不日復膳,果有底安之休,神氣已臻於平和,是爲無彊之祉,誠孝自愧於菲淺,敢曰有格于天,慶溢宮闈,奚但一人之幸?喜騰軒陛,咸頌百祿之遒,追前例於昔年,臨大庭而廣諭。於戲,侍歡左右,庶弛色憂之心,祝延崗陵,詎無志喜之擧,故玆敎示,想宜知悉。弘文館提學李宜哲製進
丙申九月二十三日,記事官姜彙鈺。刑曹以承政院書吏金國鉉,臺疏退待批答未下前,徑先書出罪,旣已遲晩,考律科罪,何如?啓目。傳曰,聞是謬例,且非新入之吏云。分揀放送爲良如敎。
丙申九月二十三日午時,上御尊賢閣。左承旨入侍時,左承旨鄭民始,假注書徐龍輔,記注官金鳳顯,記事官卜台鎭,以次進伏訖。命招入都監敎鍊官,立於階下。上曰,汝之姓名,誰也?敎鍊官對曰,尹進五矣。上曰,汝能習熟於軍務事乎?進五曰,略知之矣。上曰,昌德宮虎跡的實,汝領善放砲手數十名,入後園搜出提得,可也。進五承命出去。命書傳敎曰,身爲監軍,鼾睡爲事,不但不能巡撿,至於雜人往來巡廳,慢不知覺,事之爲駭,莫此爲甚。再昨日監軍,一倂汰去,其中金圭祥,則摘奸宣傳官回還之時,始聞軍卒之言,欲爲彌縫,以至牽攬密囑之境,尤極無狀,拿問嚴處。命退,承史以次退出。
丙申九月二十三日未時,上御尊賢閣。副提調持湯劑入侍時,都承旨洪國榮,假注書徐龍輔,記注官金鳳顯,記事官卜台鎭,醫官慶絢以次進伏記。絢進湯劑,上進御。上曰,王大妃殿·惠慶宮湯劑,今姑停止。出榻敎命退,承史以次退出。
丙申九月二十三日戌時,上御尊賢閣。都承旨入侍時,都承旨洪國榮,假注書徐龍輔,記注官金鳳顯,記事官卜台鎭,以次進伏訖。命書傳敎曰,再明頒敎相値,次對明日爲之。上曰,近以多事,久廢經筵,誠可憫矣。國榮曰,雖緣多事之致,經筵之久廢,實爲可悶矣。第殿下勿以多事而抛去所講,雖於萬機之暇,蘊繹舊講,念玆在玆焉。自古人君,未嘗不萬機,而未聞以此抛棄學業矣。上曰,所陳果好,可不體念?命退,承史以次退出。
上在慶熙宮。停常參·經筵。
傳于洪國榮曰,都承旨入侍。
鄭民始啓曰,大臣·備局堂上,依下敎來待矣。
傳于洪國榮曰,副提調持加減心賢湯入侍。
御製綸音,嗚呼,先大王五十年蕩平之治化,非不隆且至也,而噫,彼古所謂少論者,其果一乃心志,聚會精神,無少欺蔽者乎?懷·尼之戰,雖係斯文,猶以不必推上於朝廷之意,置而勿論,可也。至於辛壬義理,乃是忠逆關頭,而人心各異,岐議不一,乙亥以後,凡厥廷臣,雖或忌諱於筵席之間,尙復沸騰於朝廷之上,爲數十年痼弊,莫之救矣。肆予登極以後,新逆輩出,懲討斯嚴,不暇及他故逆臣之言,必曰辛壬已事,已屬先天,雖不擺脫色目,有何論云,而此則大不然矣。自先大王倦勤之時,至昨冬,何嘗不以老論·少論,爲柄哉?養厚之所以弄一世者此也,厚謙之所以着手肆虛者亦此也。若一味釀成,則亦豈不至於燎原之境耶?大抵蕩平一事,先大王苦心,本意,何嘗髣髴於曩時規模,而特以當時承佐之臣,實不能仰體聖意,惟以彌縫爲事。甚至於一通一望,參互彼此,以爲調停之計,其果成說乎?以故行之未久,浸浸然轉而生弊,秪足爲戚里·權奸·濁亂·鉗制之資。噫,蕩平卽祛偏黨,無物我之名,而世傳蕩平之黨,甚於舊黨之說,不幸近日,倘非先大王聖志赫然,彌久彌堅,其流之害,豈容但已?蓋忠逆旣分,是非大正之後,所謂老論,亦我臣子,所謂少論,亦我臣子,自上視之,均是一室之人,同胞中物,善則賞之,罪則罰之,有何愛憎之別?觀其景色,殆同秦越之不相關涉,如此而國能爲國乎?昔諸葛亮,猶曰宮中·府中,俱爲一體,況一天之下,一國之內,共尊一人,同事一君者乎?況今歲月已久,義理益固,尤何一毫査滓之間於其間者乎?大抵老論之所執卽忠也,而人不如古,世變層生,老論之中,近有逆賊,亦何可以一直膠守曰,彼夫也老論則皆爲忠臣乎,彼夫也少論則皆爲逆論乎?今則勿論老少之論,各自先攻其黨之逆,而推及他黨之逆而已。然則彼黨此黨,嚴於討逆,而乃心王室之人,卽是國邊之人,亦是吾黨之士也。取捨不難,去就甚易,固不待智者,而可以瞭如於胸次者也。寡人自在春宮,深知此弊,竊自以爲,決不可以混善惡同是非,爲蕩平之歸矣。近者戚里之害永除,世道之憂宜紓,而惟此一事,實爲未了之案,從今以後,凡玆事我廷臣,無曰老論少論,偕底大道,而老論之義理,固嘗好矣。雖於少論,或有世間之論,挾私之議,峻與不峻,莫非私也。及其不能純正則無異,何不一切滌去舊習,咸造大同之域乎?且觀少論之於朝廷,必自處以羈旅之臣,亦不欲擔當國事者,無他,其意蓋出於不屈之私憾也。此亦有一言可破者,焉有忠之士,以些少色目之分,作爲自好之計,不思所以報國之道乎?噫,彼在廷垂紳搢笏者,無非臣事,我先大王曁予寡人者也。世祿我,喬木我,思旣深矣,義亦重矣。雖有家庭之謬守,主議之不合,豈忍食君之祿,衣君之衣,不思其君之心乎?況今彼此之論,各生亂逆,又如向所謂云然者乎?昨日洞諭,千緖萬端,卿等庶或諒悉而齗齗不已者,誠以國家興亡之機,在此一事,而其所用力而做效,又易於近日之前故也。自令予當於用捨之際,不以老少二字,先着胸中,惟其人是視,用賢而捨不肖,咨爾大小臣僚,亦勿以二字,萌於心而發諸口,更望諸臣,勿以予言爲迂緩,而不切於事情也。卿等協贊之成效,當先觀政注而知之,治道之要,敷心而喩,予言不再,卿等知悉。
傳于鄭民始曰,兵房承旨持武科庭試節目入侍。
傳于鄭民始曰,騎馬二匹立之。
傳于李鎭衡曰,政批已下,判義禁卽爲開望
有政。吏批,行判書李重祜進,參判徐浩修式暇,參議未差,承旨李鎭衡進。以辛應三爲獻納,李文源爲兵曹參議,宋銓爲兵曹佐郞,金晩根爲徽寧殿參奉,安鼎福爲木川縣監,黃仁點爲進賀兼謝恩使,徐浩修爲副使,金履禧爲書狀,鄭象仁·朴宗岳爲分承旨,蔡弘履爲分兵曹參議,李正吾爲分兵曹參知,李勉爲分兵曹佐郞,安聖彬爲分弼善,宋樂爲分司書,金恒光爲延曙察訪,鄭珒爲分兵曹佐郞,兵曹參議李義翊,參知李文源。
兵批,行判書洪樂性進,參判鄭昌聖受由,參議李義翊入直進,參知李文源未肅拜,承旨兼進。以具允鈺爲知事,柳孝源爲都摠經歷,李敬養爲文兼,任希敎·金範勳爲分副摠管,李宗魯·李命鵬爲分都摠都事,李昌中·趙德章爲分翊衛,金道林爲蔚山監牧官,副司直金普淳,副司果車彦輔。
分假注書望,以朴長卨爲假注書。
傳于洪國榮曰,都承旨入侍。
傳于鄭民始曰,承旨入侍
備忘記,別軍職鄭觀采,不思報效之道,爲守令之任,若是犯法,然則設置別軍職,只充久勤乎?此等別軍職,雖非本事,力不足以禦侮,長又不滿數尺,不可徒費廩料,決矣。旣有拿命,爲先汰去。
傳于鄭民始曰,時囚中韓晩裕,旣是陵官,分揀放送。
李鎭衡,以義禁府言啓曰,因咸鏡監司趙重晦狀啓,刑曹粘目內,永興前府使鄭彦衡,文川前郡守柳雲羽,高原前郡守金烜,北靑前府使李德溥,端川前府使李章運,明川前府使李潤春,慶興前府使鄭觀采,吉州前牧使曺學臣等移本府處之事,允下矣。柳雲羽·曺學臣·李潤春·李章運等,今方待命,卽爲拿囚,而鄭彦衡以兼營將守令,時在任所,發遣府書吏交代後拿來,金烜時在全羅道靈光地,李德溥時在咸鏡道咸興地,鄭觀采自任所未及上來云。依例發遣府書吏羅將,竝拿來,何如?傳曰,此時許多禁吏,羅卒之貽弊外邑,不可不慮,自本府知委道臣,待待命拿囚後,嚴問口招。
鄭民始,以兵曹言啓曰,昌德宮·昌慶宮差備內窓戶,令戶兵曹郞廳春秋摘奸事,曾有定奪矣。依例發遣本曹郞廳與戶曹郞廳,眼同摘奸之意,敢啓。傳曰,知道。
鄭民始,以兵曹言啓曰,昌慶宮衛將王道平所患痰癖之症,近又添劇,無望供職,呈狀乞遞,輪番之任,不宜久曠,改差,何如?傳曰,允。
李鎭衡,以義禁府言啓曰,犯夜人前僉使金振聲移送本府事,一所巡廳草記,知道啓下矣。金振聲卽爲拿囚之意,敢啓。傳曰,知道。
李鎭衡,以義禁府言啓曰,時囚罪人前僉使金振聲,今九月二十一日二更犯夜,故因一所巡廳啓辭拿囚,而犯夜人以官爲名者,令該府隨更數決杖事,曾有先朝受敎矣。金振聲,依更數決杖二十度後,放送之意,敢啓。傳曰,知道。
鄭民始,以二所巡廳言啓曰,去夜二更量,犯夜人前萬戶金福起執捉,而係是朝官,依傳敎移送義禁府之意,敢啓。傳曰,知道。
李鎭衡,以義禁府言啓曰,去夜二更量,犯夜人前萬戶金福起,係是朝官,移送本府事,二所巡廳草記,知道啓下矣。金福起卽爲拿囚之意,敢啓。傳曰,知道。
李鎭衡,以義禁府言啓曰,時囚罪人前萬戶金福起,今九月二十三日二更犯夜,故因二所巡廳啓辭拿囚,而犯夜人以官爲名者,令該府隨更數決杖事,曾有先朝受敎矣。金福起依更數決杖二十度後,放送之意,敢啓。傳曰,知道。
行兵曹判書洪樂性疏曰,伏以,聖孝仰格,神天垂佑,惠慶宮患候,遄臻平復,藥院撤直,縟隔日,臣民歡忭,曷有其極?臣於日昨喬桐水使口傳差出時,末望白東俊旣非當品則例待啓請,而半夜承命,蒼黃排擬之際,全未覺察,無端照望,政注乖錯,莫此爲甚,臣誠滿心惶恧,無所逃罪,玆敢首實自劾。伏乞聖明,俯垂鑑燭,白東俊通望,亟命勿施,仍治臣溺職之罪焉。仍念臣病蟄多年,跡疎朝端,政格時務,無異聾瞽,加以年來,屢經危症,神精消亡,尋常職事,尙難堪承,況玆見叨尤何嘗毫分近似於臣哉?只緣感激恩眷,怵畏義分,未免冒役一出,而纔經數政,疣拙百出,若不早自乞解,貪戀蹲據則國事之僨誤,臣身之顚沛,必無幸矣。伏願天地父母,察臣言之寔出肝膈,勿視以例讓,亟許鐫遞,俾重務無曠,不勝萬幸。答曰,省疏具悉。一時做錯,何傷之有?卿其勿辭,卽爲開政。
傳于鄭民始曰,帶軍銜下鄕,非但先朝之飭敎截嚴,亦有續典禁令,而雖以今番朔試射觀之,多有無端稱在外者,帶軍銜下鄕人,勿論堂上·堂下,爲先罷職,此後依續典隨現捧傳旨
漢城府判尹具善復疏曰,伏以,惠慶宮患候,遄臻康復臣隣歡忭,曷有其極?伏念臣方帶軍器寺提調,而左議政臣金尙喆,日昨政爲都提調矣。與臣有親査應避之嫌,揆以公格,在下當遞,伏乞聖明,亟命有司,照例許改焉。臣無任屛營祈懇之至。答曰,省疏具悉。疏辭下該曹稟處。
同副承旨李鎭衡疏上,伏以,臣所帶春秋兼銜,與監事臣鄭存謙,有內外從應避之嫌,揆以公格,在下當遞,伏乞亟命照例遞改幸甚。答曰,省疏具悉。疏辭下該曹稟處。
鄭民始啓曰,戶曹郞廳,兵曹郞廳來言,昌慶宮·昌德宮秋等奉審後,無頉之意,敢啓。傳曰,知道。
丙申九月二十四日,記事官姜彙鈺。義禁府以監軍金奎祥鼾睡爲事,非但不爲巡檢,欲爲彌縫摘奸宣傳官,牽攬密囑罪刑推得情,何如?啓目。傳曰,渠雖節節直招是乎乃,焉有騎郞爲名,而牽攬密囑於摘奸宣傳官乎?分義廉恥,掃地無餘,除刑推從重勘處爲良如敎。
義禁府啓目,向前金悌行段,儲置與倭供之米九百四十五石,肆然許貸,其所虛留之數,至於一百五石之多,守城倉米三百石,稱以修補,擅自取用,俱係不法,以此照律事。傳曰,依允。
義禁府啓目,向前金益彬,攔入闕門,欺瞞納供,以此照律事。傳曰,依允。
丙申九月二十四日辰時,上御興政堂。大臣·備局堂上引見入侍時,左議政金尙喆,右議政鄭存謙,漢城判尹具善復,行司直徐命善,行戶曹判書鄭弘淳,行工曹判書朴宗德,行吏曹判書李重祜,禮曹判書鄭尙淳,刑曹判書李福源,戶曹參判張志恒,行副司直尹得養,行副護軍李柱國,行副護軍李漢膺,行副司直權噵,禮曹參判沈履之,江華留守李瀰,行副司直金魯鎭,吏曹參判徐浩修,大司憲徐有隣,大司諫趙瑍,掌令具修溫·朴祐源,校理朴天衡,都承旨洪國榮,左承旨鄭民始,右承旨金鍾秀,左副承旨兪彦鎬,右副承旨徐有防,同副承旨李鎭衡,假注書徐龍輔,事變假注書宋俊載,記注官金鳳顯,記事官卜台鎭,以次進伏訖。尙喆曰,日氣漸寒,聖體,若何?上曰,一樣。尙喆曰,王大妃殿氣候,何如?上曰,一樣。尙喆曰,惠慶宮患候,今則快差耶?上曰,尙未快差矣。上曰,頃者已諭敷心之敎,大體論之,不但卿等可以知之,在廷諸臣,亦不可不明白知之,故方有一篇洞諭,卿等聞之。仍命國榮讀備忘,讀訖。尙喆曰,臣等於再昨前席,已承敷心之敎,臣雖無狀,豈不仰體偕之大道之聖意乎?臣若有一毫他心,臣年今七十矣,更有何所望,而自至於欺君欺心之科乎,以臣心推之,在廷諸臣,孰有異哉?存謙曰,今伏見絲綸下者,太平萬世之基,自此始矣。辭意丁寧懇惻,可以見打破藩籬,偕之大道之聖意,臣不勝欽誦禶祝之至矣。上曰,頃已諭之,而右相以下,未及聞之矣。雖以右相之論言之,近日之新出凶逆,有浮於辛壬者,有不下於辛壬者,豈可獨謂之彼邊爲逆邊乎?然則若欲以逆賊之多出,捨而不用,其將無彼此盡捨,將於何處,更得別人來乎?方當一初之時,無論彼此,惟當同心同力,偕之大道矣。存謙曰,實如聖敎,今日在廷之臣,孰不奉承乎?尙喆曰,古者有進退之時,朝廷之上,殆無寧人,先大王建蕩平之政,至今治平,惟殿下繼先王之治,無論彼此,惟才是用焉。上曰,頃日未聞之卿宰,亦各言之。善復曰,臣武夫也,但有爲國之心而已,豈有他心哉?宗德曰,今聞敷心之敎,有足以孚感豚魚,近日之所出凶逆,不下於辛壬,則豈有此邊彼邊之優劣乎?今此聖敎如許,在廷諸臣,孰不奉承乎?有隣曰,敷心之敎,如是懇惻,臣等不勝欽仰之至。今此絲綸,廣加頒布,使八道臣民曉然知之,則尤爲好矣。噵曰,旣已勉飭,今又洞諭,無論彼此,孰不仰體乎?自前所謂偏論云者,皆是私意中出也,今則國是大定,孰敢復以私心萌於中哉?履之曰,今伏聞敷心之敎,實爲宗社·神人之福矣。聖敎如是懇惻,而若不仰體,是與夷狄·禽獸無異也。自前老論之攻斥少論者,不過曰扶護凶逆,今則老論中所出凶逆,不下於辛壬之逆,則更有何攻斥之言乎?瀰曰,再昨有諸臣入侍之命,而小臣家則父與祖嘗超然於彼此色目之中,每於家庭之間,以如或染跡於色目,便非吾子孫爲言,故小臣兄弟,習聞此言,銘在心中,初不以色目中人自處,故日昨入侍之命,小臣兄弟則未敢入參矣。追伏聞伊日筵敎,則自上洞諭,丁寧懇惻,已不勝欽仰,而今又伏見所下綸音,臣尤寸忱益激,凡在廷諸臣,孰敢不仰體聖意,而至於小臣則尤有別焉。今若不仰體聖意,則是不但負國,實負臣之父祖矣。尙喆曰,此備忘,非但頒布於朝報,可以頒布於八道矣。上曰,令政府頒布,命諸承旨先退。尙喆曰,濟州監賑御史柳焵狀啓中,以爲移轉皮牟八千五百四十五石零,會錄於三邑軍資·常平兩倉云矣。從前此事,旣有本府狀請之例,御史體段,亦與牧使有異,而國穀區處,事面不輕,則不稟朝家,直爲處置,有關後弊,不可以事過而置之,當該御史,罷職,何如?上曰,依爲之。出擧條尙喆曰,北路民事,最爲可悶,至有御史監賑之命矣,此時生穀,實爲緊務,而聞三南米商,雖有貿遷之意,但以巡營之行裝,納稅船泊所到邑,隨處徵稅,每多退沮不赴之弊云。如此之歲,恐不宜膠守常例,北道營邑,姑勿捧稅之意,發關知委,亦以此狀發關於三南道臣,使之明白曉諭,以開穀商船粟之路,恐似得宜矣。上曰,右相之意,何如?存謙曰,臣意亦以此爲宜矣。上曰,依爲之。出擧條尙喆曰,備局堂上趙㻐,數次賓對,連不進參,事甚未安,從重推考,牌招察任,何如?上曰,依爲之。出擧條尙喆曰,京貢人蔘,旣有權減其半之特敎,年來關西添價小米三千石,自當在停止之中矣。上曰,依爲之。出擧條尙喆曰,俄者禮曹參判沈履之,有所言於臣矣。下詢處之,何如?上曰,禮參之所言何事?履之曰,臣有區區之意見,故俄與大臣相議矣。使事體面爲重,而今番謝恩使兼行於節使,事體有所如何,故與大臣有所酬酢矣。上曰,初欲兼行於節使者,不但我國之省費,亦爲彼國之除弊故矣。今此禮參所奏之言,亦甚好矣,大臣之意,何如?尙喆曰,勅行牌文,尙無消息,若於來月,未及出來,則其勢自然,更送謝恩使矣。命書傳敎曰,今番謝恩使勿兼於冬至使,別爲差出。又命書傳敎曰,政事當日爲之。命志恒進前。上曰,設置都監者,欲立軍兵之紀律也。古語有之曰,兵驕者敗,近來都監之軍兵,或着笠,或着敝衣,兵之驕豈有甚於此乎?將臣今適入侍,此後則令軍門嚴禁,若有見捉者,用以軍律,若又未禁,該大將難免罪責,以此知悉。命書傳敎曰,與初料有異,而喬桐水使之不卽狀報,亦不卽發送吏卒之罪,在所難免,至於監司,不但此時數遞可悶,果如狀啓,見失於他道,則宜有參酌之道,京畿監司鄭光漢,姑先從重推考。又命書具善復·李鎭衡·洪樂性疏批。又命書傳敎曰,兵判批下,卽爲牌招察任。噵曰,係是臣職掌事,故敢此仰達矣。司䆃寺新粳米封進,曾因傳敎,以十月令爲定式矣。自辛卯以節早,報司饔院,至其年臘月,連以舊粳米封進而翌年正月,始以新粳米封進矣。今年亦依近例擧行。上曰,依爲之。出擧條重祜曰,臣於日昨政注,有做錯之失,惶悚敢達矣。近來臺望苟艱,而獻納排擬之除,考見侍從案則沈重奎名下,以在喪終制懸錄,故果爲首擬,追聞重奎姑未闋服云。臣旣有不察之失,惶恐待罪矣。上曰,勿待罪其望勿施。出擧條有隣·瑍·修溫·在源·天衡所啓,和緩與厚謙前後聲討,已盡其窮凶極惡之罪,凡在血氣之倫者,莫不切齒痛心,而其內外相應,排布經營,潛售凶圖,危逼聖躬者,莫非和緩之爲窩主,而厚謙雖命置法,和緩爵號自如,尙逭王章,輿情憤鬱,久而益激,請和緩爲先削去其號,依律處斷。上曰,不允。又所啓,昨冬國家安危之機,至今追思,尙覺懍然。苟有體國大臣,則雖非上敎,固當直請聽政,而伊時首相韓翼謩,徒畏麟賊之氣焰,罔念國勢之岌嶪,不體上敎,徒事彌縫,使宗國大計,幾致難言之境,論其罪負,不可付處而止,則日昨近地移配之命,尤失太寬,請還寢付處罪人韓翼謩延安府移配之命,仍施遠竄之典。上曰,不允。又所啓,付處罪人金相福,以天生妖邪之性,具萬古宵小之行,斷其平生,直一鳳漢之影子也。蝨附狐媚之態,人不忍正視,趨勢財利之跡,世自有公案,鳳漢之勢掀天,而相福爲其狎客死士,鳳漢之眼無君,而相福爲其腹心瓜牙,指忠爲逆,指逆爲忠,嫉視士流,如復私讎,眞與麟·謙·恒·簡輩,腸肚相連,打成一團,其居相職也,荐剡取捨,先承鳳漢之風旨,又聽麟·謙之指揮,使賊勢鴟張,凶謀益肆者,皆相福之所贊助,而昨冬徐命善疏出之後,宋瑩中深文之說,稱以所見無異同,麟漢不必知之說,謂以語脈不如此。至於命讀睿章之時,敢請中間傳說之査問,至下中官拿鞫之聖敎,雖其成命還寢,而相福之包藏禍心,昭然難掩,若翔雲之換父易祖,乃人倫之大變,而相福實自主張,滅絶天常,萬戮難逭,而畢竟雲賊之妖惡,亦出於相福之釀成,以雲招中疏草一本,送于領府事云云觀之,其爛熳和應,灼然可知,逆雲旣已伏法,而相福獨爲晏然者,揆以王章,寧有是理,今以筵話傳說,論相福之罪者,眞是緦功之察耳。且麟·謙·雲諸賊,亘古所無之惡逆,而拘於平法之新令,孥戮之典,不得快施,輿情之憤鬱,去而愈激,況相福本以洪家之人,與此三賊,凶謀祕計,無不參涉,則到今罪名,不可止於付處薄勘者,明矣,則日昨近地移配之命,揆以國法,尤豈不失之太寬乎?請亟寢付處罪人金相福公州牧移配之命,爲先施以遠竄之典。上曰,不允。以上出擧條有隣·瑍·修溫·在源所啓,尹養厚之於厚賊,締結綢繆之狀,固已狼藉難掩,而到今彰著之罪犯,尤有所萬萬驚憤者,其窮兇情節之究覈處斷,不容小緩,請巨濟府荐棘罪人尹養厚亟令王府拿鞫嚴問,快正王法。上曰,不允。又啓曰,今番獄事,商輅·善海之書札中凶言悖說,實是亘古所無之逆節,而趾海·纘海爛熳同情,渠旣自服,則今此酌處之命,實爲失刑之大者,請穩城府定配罪人趾海,濟州牧定配罪人纘海,更令王府拿鞫嚴問,快施當律。上曰,不允。又啓曰,敬彬·成運之與若淵,相簡爛熳綢繆之狀,旣已畢露於諸賊招辭中,而抵賴不服,未施當律,揆以王法,失之太寬,請薪智島定配罪人敬彬,熊川縣定配罪人成運,亟令王府,更爲拿鞫得情。上曰,不允。又啓曰,尹象厚之宗廈復出之說,旣已面質見屈,則難免自做之歸,況渠以養厚之兄,同惡相濟,則以此以彼,決不可放歸而止,請還寢尹象厚放歸田里之命,仍施絶島定配之典。上曰,不允。又所啓,洪樂任所處之地,顧何如?而交結凶徒,敢以溫室樹等語,爛熳酬酢於逆雲,綢繆往來於賊謙,名出凶招,非止一再,其在獄體,決不可不嚴覈得情,請洪樂任亟命王府拿鞫嚴問。上曰,亟停勿煩。又所啓,嘻噫痛矣。龜柱之罪,可勝誅哉?顧其地處,何如?恩造,何如?而不思報效之道,恣其濫猾之性,雖以壬辰疏中語言之,渠若有一分嚴畏儲君之心,豈敢肆然以自內酬酢,登諸章奏,陳之於先大王之前乎?臣等於筵敎中,若有俯詢,其將何辭仰對之諭?讀之未半,不覺心寒而骨冷。惟彼鳳漢罔赦之罪,國人所共憤,則秉義聲討,宜乎正大,亦何患無辭?而始也締結厚賊,暗逞私憾,終焉慫慂乃叔,恐動天聽,以至於半夜扈衛,幾累先大王聖德,固已萬萬駭痛,而此猶不足,又敢以某年罔極不忍聞之說,恣意筆之於書,以慼我殿下之心。嘻噫,是可忍也,孰不可忍也?大抵龜柱之罪,一則不憚儲君,一則幾累聖德,一則語犯莫重,有一於此,人臣極罪,況兼此數者乎?洞諭昭布,輿情咸激,揆以國法,不可以戚屬容貸,請黑山島定配罪人金龜柱,依律處斷。上曰,不允。以上出擧條有隣·修溫·在源所啓,妖宦壽賢之締結,一種嗜利之凶徒,爛熳和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。上曰,不允。又所啓,述海所犯貪贜之外,其在京之時,趾海·纘海·相簡綢繆密謀之情跡,必無不知之理,請鏡城府定配罪人,述海拿鞫嚴問得情。上曰,不允。又所啓,洪龍漢,以麟漢之弟,諂事厚謙,至於約婚,則其聲勢之相援,情跡之相關,推此可知。當此鋤治黨與之時,不可置之於輦轂之下,請洪龍漢遠地定配。上曰,不允。又所啓,國朝用人,惟在科目,而其試取之不公,莫有甚於乙未五月庭試,榜眼一出,國言喧藉,物情之駭惋,久而未已。其在嚴科場重選擧之道,不可以時月之稍久,置而不論,請罷乙未五月庭試榜。上曰,不允。又所啓,爲奴罪人河翼龍·金重得等,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間,請爲奴罪人河翼龍·金重得亟命王府拿鞫得情,快正王法。上曰,不允。又所啓,賊翔之妖邪釁累,豈尋常參訪之類,而安大濟之往來其家,旣發渠招,則其酬酢之情節,不盡究覈,遽蒙宥釋,此雖由於我聖王好生之德意,論以鞫體,決不可放逐而止,請放逐罪人安大濟更令王府拿鞫得情。上曰,不允。又所啓,李克生前後罪惡,已悉於憲臣之啓,道伯之狀,而其所犯贜,猶屬餘事,向來一疏,萬萬無嚴,當此麟漢伏法之後,其在討凶鋤黨之道,決不可容貸也,明矣。請河東府定配罪人李克生依律處斷。上曰,不允。又所啓,錫達以厚賊之父,尙今偃息於覆載之間,輿情已極齊憤,而況且犯贜之數,死有餘罪,以此以彼,決不可杖配而止,請梁山郡定配罪人錫達依律處斷。上曰,不允。又所啓,金漢耆辛卯二月之事,雖出於其侄之慫慂指使,而罪大乘間,跡涉同情,幾乎貽累於先大王聖德,日昨備忘,仰認分析之意,而揆以國法,有難曲貸,請削黜罪人金漢耆亟施竄配之典。上曰,不允。瑍所啓,南海縣圍籬安置罪人具庠,本以凶譎之性,兼有悖戾之行,陰結凶類,綢繆祕謀,出沒閃倐,如鬼如蜮,而今其凶肚眞贜,綻露於凶賊載興文書中所捉書札,指意叵測,情節難掩,則今此酌處之命,雖出於好生之德,三尺至嚴,決難容貸,請南海縣圍籬安置罪人具庠更令王府嚴鞫得情,快正王法。上曰,不允。又所啓,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢更令王府拿鞫嚴問,依律處斷。上曰,不允。又所啓,旌義縣荐棘罪人尹泰淵,本以凶猾之性,素畜跋扈之志,交結厚賊·麟漢,作爲腹心瓜牙,身帶將兵之任,晝夜出沒於厚賊·麟漢之家,蹤跡陰祕,爲世指目。以今若淵,敢售護逆之計,觀之,其於平日稔受泰淵之慫慂,故陰護麟漢,卽曲爲泰淵之地。當此厚賊·麟漢置法之後,其陰謀綢繆之狀,尤不可不究覈,施以當律。請旌義縣荐棘罪人尹泰淵亟令王府拿鞫嚴問得情,快正王法。上曰,不允。又所啓,爲奴罪人河翼龍·金重得等,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間。請爲奴罪人河翼龍·金重得亟令王府拿鞫得情,快正王法。上曰,不允。又所啓,李弘濟地旣卑微,跡又閃倐,蝨附逆邊,甘作嚆矢,暗地糾結,亦一成運,而敢懷欺世之計,投進一疏,欲掩其跡,究厥所以,尤極巧惡。當此鋤治凶黨之日,窮凶情節,不卽盤問,直爲發配,揆以王章,失之太寬。請南海縣定配罪人李弘濟亟令王府拿鞫嚴問。上曰,不允。又所啓,新除授正言尹尙東時在京畿長端地,正言金履鏞時在忠淸道永同地,請竝斯速乘馹上來事,下諭。上曰,依啓。命退,諸臣以次退出。
丙申九月二十四日申時,夕上食陪祭入侍時,左承旨鄭民始,右承旨金鍾秀,同副承旨李鎭衡,假注書徐龍輔,記注官金鳳顯,記事官卜台鎭,以次陪進。上具衰服,詣孝明殿東階板位上,西向立。贊儀讀笏記,左通禮啓請跪俯伏哭。上跪俯伏哭,在位者皆俯伏哭。左通禮啓請止哭四拜,上止哭四拜,詣盥洗位北向立。鍾秀沃水,鎭衡承水,民始進巾,鎭衡受巾。上詣尊所西向立,鍾秀奉盞,民始擧羃酌酒。上詣香案前北向跪,民始奉香,鎭衡奉爐,上三上香。鍾秀進盞,上受以授鎭衡,鎭衡跪受以授薛里,薛里奠盞,連奠三盞訖。上俯伏興,降復位,俯伏哭,在位者皆俯伏哭。內侍進茶。上止哭,還齋殿,諸臣以次退出。
丙申九月二十四日酉時,上御尊賢閣。兵房承旨入侍時,左承旨鄭民始,假注書徐龍輔,記注官金鳳顯,記事官卜台鎭,以次進伏訖。命書傳敎曰,武科庭試·殿試規矩,今日書入,待下批,卽令直赴,武士知悉,豫先肆習。又命書傳敎曰,武科庭試·殿試三技取二技,而鳥銃直赴人,從自願許試於鳥銃,如有依規矩錄名者,不必以鳥銃擧案事,分付。上曰,副提調持湯劑入侍。賤臣承命而出,與都承旨洪國榮進伏。醫官慶絢進湯劑,上進御。命民始書傳敎曰,北道請穀狀聞,大臣雖有稟處者,本道民情,難以詳知,聞目今已有餓莩云,尤非冬春之比,言念民事,寢食靡甘,區劃之穀物,果無不足之慮,措置凡事,亦無後時之歎乎?此時民情,隨聞見更爲詳細狀聞,以副予宵旰之憂事,下諭于咸鏡監司趙重晦。又命書傳敎曰,北道監賑御史,其令不多日內辭朝。命退,承史以次退出。
丙申九月二十四日戌時,上御尊賢閣。坐直承旨入侍時,同副承旨李鎭衡,假注書徐龍輔,記注官金鳳顯,記事官卜台鎭,以次進伏訖。鎭衡奉進牌文。上曰,承旨如眼昏,使注書讀牌文,讀訖。命退,承史以次退出。
上在慶熙宮。停常參·經筵。
陳賀罷後,政院·玉堂·藥房口傳問安。答曰,知道。
王大妃殿·中宮殿,朝廷二品以上·六曹堂上·大司憲·大司諫單子問安。答曰,知道。
傳于徐有防曰,都承旨入侍。
又傳于曰,右承旨入侍。傳于金鍾秀曰,改建堂上留待。
又傳于曰,改建堂上入侍。
又傳于曰,節目有疎漏處,禮判推考。
以忠淸兵使狀,洪州等官合九面水軍朴貴奉母鄭呂史等爲虎囕死事,傳于李鎭衡曰,令本道恤典擧行。
徐有防啓曰,事變假注書宋俊載身病猝重,勢難察任,今姑改差,何如?傳曰,允。
傳于徐有防曰,吏房承旨入侍。
傳于兪彦鎬曰,坐直承旨與大臣吏堂·玉堂,持宋·明史職官考同爲入侍。
洪國榮,以禮曹言啓曰,今此惠慶宮患候平復,寔是臣民莫大之慶,旣行陳賀頒敎之禮,則設科取人,乃其典例,以何科擧行乎?敢稟。傳曰,更待下敎。
有政。吏批,判書李重祜進,參判徐浩修進,參議未差,同副承旨李鎭衡進。黃景源·李福源爲奎章閣提學,洪國榮·兪彦鎬爲奎章閣直提學。
兵批,行判書洪樂性式暇,參判鄭昌聖呈辭受由,參議李義翊病,參知李文源入直進,同副承旨李鎭衡進,金履禧爲副護軍。
丙申九月二十五日午時,晝茶禮陪祭入侍時,都承旨洪國榮,左承旨鄭民始,右承旨金鍾秀,左副承旨兪彦鎬,右副承旨徐有防,同副承旨李鎭衡,假注書柳孟養·徐龍輔,記注官金鳳顯,記事官卜台鎭,以次陪進。上具衰服,出齋殿,詣孝明殿東階板位上,西向立。贊儀讀笏記,左通禮啓請跪俯伏哭。上跪俯伏哭,在位者皆俯伏哭。左通禮啓請止哭四拜,上止哭四拜,詣盥洗位北向立,鍾秀沃水,有防承水,民始進巾,彦鎬受巾。上詣尊所西向立,鎭衡奉盞,鍾秀擧羃酌酒。上詣香案前北向跪,國榮奉香,鎭衡奉爐,上三上香。彦鎬進盞,上受以授有防,有防跪受以授薛里,薛里奠盞,連奠三盞訖。上俯伏興,降復位,俯伏哭,在位者皆俯伏哭。上止哭四拜,還齋殿,諸臣以次退出。
丙申九月二十五日午時,陳賀入侍時,都承旨洪國榮,左承旨鄭民始,右承旨金鍾秀,左副承旨兪彦鎬,右副承旨徐有防,同副承旨李鎭衡,假注書柳孟養·徐龍輔,記注官金鳳顯,記事官卜台鎭,以次侍立。上具布裹翼善冠·布團領,乘輿出興泰門,詣崇政殿,降輿陞御榻殿座。承史進前階,先行四拜。承史侍衛分東西門入殿內。命書傳敎曰,以賀爲敎,與向時無異,只宣箋目,勿讀箋文,一依前月頒敎例爲之事,卽爲分付,百官列立東西庭。贊儀讀笏記,引儀呼唱。百官四拜訖,致詞官入自西門,進前讀箋目。宣敎官就前階讀敎文訖,百官復行四拜。命書傳敎曰,大臣·吏曹堂上便殿入侍,玉堂持宋·明史·文獻通考,杜氏通典同爲入侍。兵曹判書洪樂性進前曰,去月十七日景慕宮移安時,前後射隊軍兵四百名,挾神輦軍六十名,禁軍三十員擧行矣。今三十日還安時,亦依此擧行乎?敢稟,上曰,依爲之。出擧條樂性曰,今番陵幸時,承史給馬,定式擧行事,命下矣。城內擧動時則何以爲之乎?敢稟。上曰,只城外擧行,可也。出擧條承史·侍衛分東西門而出,上乘輿詣興泰門。上曰,奉命承旨奉龍亭,詣閤後入侍。出榻敎上還內,諸臣以次退出。
丙申九月二十五日未時,上御興政堂。大臣·吏曹堂上·儒臣同爲入侍時,左議政金尙喆,右議政鄭存謙,吏曹判書李重祜,吏曹參判徐浩修,副校理吳大益,副修撰李儒慶,同副承旨李鎭衡,假注書徐龍輔,記注官金鳳顯,記事官卜台鎭,以次進伏訖。尙喆曰,惠慶宮患候平復,賀儀載擧,臣民慶忭,曷有其極?天雨陰霏,聖體,若何?上曰,一樣。尙喆曰,勅行牌文,已爲來到矣。上曰,然矣。似於來月初四五日渡江云矣。尙喆曰,牌文今雖來到,其渡江遲速,有未可知也。聞向來使行持來之銀,已爲入送云。盛京之人,必然不受,還爲出送,若不報禮部而直爲出送,則今番勅行回便,還爲入送無妨矣。上曰,唯。尙喆曰,北關監賑御史,有不多日內辭朝之命矣。聞雖於來月初下去,亦不爲晩云,姑令緩緩辭朝,似無妨矣。上曰,依爲之。上曰,我朝凡事,皆倣宋制,而至於列朝御製,尙無奉安之所,故肄建奎章閣於後苑之內,欲爲奉安,旣奉御製,則不可無所掌之官。依宋龍圖閣學士等官,欲設置一官,大臣之意,何如?尙喆曰,旣有御製所奉之閣,而且有宋制之可據,則設置一官,使之掌之似好矣。上曰,不必創出祿官,依編次人例,以兼銜爲之,可矣。尙喆曰,然矣。命大益·儒慶,考奏宋史官制,上曰,宋之學士,卽我朝之提學也。依龍圖閣學士例,置奎章閣提學,依龍圖閣直學士,置奎章閣直提學,堂下則置直閣·待敎等官,則何如?尙喆曰,好矣。命大臣儒臣先退。上曰,此官與編次人爲一體,非通淸之職也。提學則以兩館提學已行人擬望,直提學則以副提學已行人擬望,可也。命書傳敎曰,列朝御製合累萬餘卷,建閣藏之,卽宋龍圖等諸閣之意也。列朝御製印本外所藏本,不可不彙集一書,予之所製,亦不可無編次之官,名以編次人,則非官職之名也。旣問大臣,吏堂亦令玉堂考出,此非新創官制,卽先朝編次人之意也。節目從當啓下,倣宋之制,參以我朝官名,其令吏曹依筵敎,今日差出。又命書傳敎曰,政官牌招開政。上曰,吏房承旨牌招入侍。出榻敎命退,諸臣以次退出。
丙申九月二十五日未時,上御尊賢閣。奉命承旨入侍時,右副承旨金鍾秀,假注書柳孟養,記注官金鳳顯,記事官卜台鎭,以次進伏訖。上曰,何時可當復命。鍾秀對曰,來初旬間,似當復命矣。上曰,先正家廟在林川官乎?對曰,然矣。內出孝廟御札貼。上曰,善爲往返,可也。上曰,懸板幾人擔去乎?對曰,二十人當擔去矣。命退出,鍾秀奉御札貼退去。
丙申九月二十五日酉時,上御尊賢閣。藥房副提調持湯劑入侍時,副提調洪國榮,假注書柳孟養,記注官金鳳顯,記事官卜台鎭,醫官慶絢,以次進伏訖。絢奉湯劑進前,上進御。上曰,奎章閣兼銜,可謂新新矣。國榮曰,設立之初,如臣無似,猥叨是任,人器不稱,益增惶恧。上曰,旣有官員,不可無員役,何以則爲好乎?國榮曰,此則諸提學出仕後,當相議爲之矣。命讀各道狀啓訖。命退去,諸臣以次出,
丙申九月二十五日戌時,上御尊賢閣。吏房承旨入侍時,左副承旨兪彦鎬,假注書徐龍輔,記注官金鳳顯,記事官卜台鎭,以次進伏訖。上曰,承宣好爵爲之矣。彦鎬曰,臣人器不稱,百無肖似,幸逢聖時,曾經之職,旣已過分。又叨淸和之職,不勝惶愧矣。上曰,各房篇覽,待日記修整,可也。上曰,當今第一急務,惟是政注矣。彦鎬曰,然矣。此豈非時急之事乎?上曰,頃者已諭於吏郞,雖陵參奉,莫非審愼處矣。彦鎬曰,然矣。今日齋郞,卽後日牧民之官矣。上曰,右承旨何日當入來乎?彦鎬曰,其往返之間,似可近十日矣。命退,承史以次退出。
上在慶熙宮。停常參·經筵。
李鎭衡啓曰,今日外巡,以柳焵落點矣。柳焵方在罷散中,而誤爲書入,以致受點,誠甚未安。該曹當該堂上,推考警責,何如?傳曰,允。
又以都摠府言啓曰,今日入直內三廳武兼禁軍及殺手等技藝中日廳習射,而武藝別監·軍兵等,出去景福宮試放事,請出標信。傳曰,知道。
又以都摠府言啓曰,副摠官西淸君煋,以今日入直武藝別監軍兵等中日試放事,景福宮晝仕出去之意,敢啓。傳曰,知道。
傳于兪彦鎬曰,都承旨入侍。
又傳于曰,宣傳官一員待令,騎馬一匹立之。
傳于徐有防曰,吏房承旨入侍。
傳于金鍾秀曰,坐直承旨入侍。
事變假注書望,宋俊載改差,代以趙憲喆爲事變假注書。
李鎭衡啓曰,事變假注書趙憲喆,時無職名,令該曹依例付軍職,冠帶常仕,何如?傳曰,允。
李鎭衡啓曰,景慕宮移奉告由時及還安告由時,親祭祭文,當爲製進,弘文提學李宜哲,待明朝牌招,使之製進,何如?傳曰,允。
傳于洪國榮曰,副提調持加減心腎湯入侍。
兵曹口傳政事,副司直柳義養。
濟州牧使狀啓,歲貢馬所載舡人等渰死,依關文恤典題給,而其中私商人李大興段,京居人,其妻孥在京事。傳于徐有防曰,自賑廳題給。
李鎭衡,以刑曹言啓曰,頃因傳敎,咸鏡道推刷官待竣事,令道臣械送該曹事,發關分付矣。推刷官金仁達,自本道今旣械送,爲先嚴囚之意,敢啓。傳曰,知道。
掌令具修溫啓曰,請大靜縣爲奴罪人金壽賢,依律處斷。又啓曰,請鏡城府定配罪人述海拿鞫,嚴問得情。又啓曰,請洪龍漢遠地定配。又啓曰,請罷乙未五月庭試榜。又啓曰,請爲奴罪人河翼龍·金重得亟命王府拿鞫得情,快正王法。又啓曰,請放逐罪人安大濟更令王府,拿鞫得情。又啓曰,請河東府定配罪人李克生,依律處斷。又啓曰,請梁山郡定配罪人錫達,依律處斷。以上措辭見上又啓曰,金漢耆辛卯二月之事,雖出於其侄之慫慂指使,而罪大乘間,跡涉同情,幾乎貽累於先大王聖德,日昨備忘,仰認分析之意,而揆以國法,有難曲貸,請削黜罪人金漢耆亟施竄配之典。又啓曰,請新除授司諫院獻納辛應三時在京畿交河地,請斯速乘馹上來事。答府曰,不允。下諭事,依啓。
忠淸道儒生進士臣金奎五,幼學李熙慶,生員尹鎰,幼學尹心約·洪秉寧·閔翕洙·沈濟永·韓顯世·尹健厚·金光鉉·洪秉禮·洪鼎燮·李重曄·金載億·李文彬·李東允·韓後得·金德行·兪纘柱·洪秉宗,生員任時協,幼學姜命天·成守明·韓宗世·尹德厚·李益光·朴載郁·鄭弼濟·金彦柱,進士黃勉喆,幼學尹勉厚·李熙命·鄭敏濟·韓聖世,進士權信應,幼學宋煥龍·白師龍·金聖玉·李濎·朴光運·兪彦敬·柳·閔百和·兪彦禧,進士南致亨,幼學李英元·黃勉輿·白師賢·兪漢秋·朴春大·尙東範·邊鑑·洪秉仁·姜命人·閔百謹·兪彦一·南尙寬·宋煥鳳·李受釆·洪秉義·李重熙·柳燧·金應吉·兪漢靑·金聖恭·閔承燮·邊鐸·洪秉地·李世玉·徐吾善·趙愼鉉·兪漢俊·成錫洪·趙慶貴·成錫九,進士姜弼言,幼學尙東運·柳赫運·金輔鉉·姜喆興·成大寧·姜㝡興·韓最世·閔致長·柳煒·李聲載等疏曰,伏以,皇天降割,大行大王奄棄臣民,日月不居,因山已訖,帀域含生之倫,莫不悲號罔極,如喪考妣。伏惟聖情哀慕,皇皇靡逮,益復如何?嗚呼,世道漸乖,斯文不幸,誣賢毒正之輩,迭發疊出,明徽倡之於前,應元繼之於後,誣毁大義,醜辱先正,未有若此輩之窮兇極惡,何幸聖學高明,是非素定,奸情莫逃,天討亟行。夫旣審禍亂之所由,拔原本而痛絶,使邪說詖行,無自而復作,旋又慮夫時移事變,遺種復起,仰體肅廟朝華陽書院已行之事,特許萬東廟御書之額,且定先正臣文正公宋時烈孝廟廟庭配享之禮,擧環東數千里,咸囿於春秋大一統之中,而永免爲夷狄禽獸之歸。於是乎,孝廟志事,先正血忱,益有以日星宇宙,不容爲寸雲纖氛所掩翳。猗歟盛哉,眞所謂大聖人所作爲,出尋常萬萬者也。臣沐菁莪之化,聞先正之風,目覩千一之會,擧切三百之踊,殆無餘憾於處分之下。但先正之道,下有所傳謹守成法,益闡而大之者,自有其人,而尙不得躋配於先正專享之院,故人不知講先正之遺義,服先正之遺緖,而先正之道,駸駸乎不明不行,其爲淸朝急先之務,宜不可落在第二,而又因皇廟事實,前後儒疏,言端旣發,大義授受之實,已登聖聽,則固非無故强聒於恭默之中者,玆敢相率裹足,申申爲聖明陳之,惟聖明澄省而釆焉。嗚呼,朱子旣沒,吾道東來,醇儒輩出,抽關啓鍵,而其繼孔·朱之大成,極事功之巍煥者,又莫如宋文正。文正之門,人才蔚然,而文正之道,地負海涵,門弟子不能遍觀而盡識,而其躬四勿之工,得一貫之指,任世道斯文之責者,惟先正臣文純公權尙夏一人而已。尙夏自幼敏詣之才,超出群類,敦厚之性,屹若巨人凝重弘遠,德器夙就,早遊先正臣文正公宋浚吉,文忠公兪棨之門,兩先正皆以遠大期之,間入太學,持論峻正,聲望藹蔚,泮中之議,必待以決,後登文正之門,遂委身服事。庚申以後十年日月,恒侍華陽朝夕請業,自四子·六經·洛·閩諸書,以及乎制度沿革,古今治亂,無不講質,磨礱融會而貫通之。文正以邪說之作,由於朱子之道未明,作爲大全箚疑,逐段詮譯,而修潤之任,編摩之責,專靠尙夏,其於程書分類,問義通考,亦如之。尙夏終始殫力,以卒父師之業,尙夏作小齋於淸風江上,文正取朱子秋月照寒水之詩,特書寒水之齋三字,竝作小序而貽之,以示傳心之意。文正之北謫南竄,尙夏相隨不離,而凡其一出一處,一言一行文正未嘗不詢問而決焉,尙夏未嘗不服膺而行之。及文正之謫耽羅也,用朱夫子傳衣故事,以師門相傳之手蹟,擧以畀之,至其臨命,執手勉之曰,此後惟恃致道。又曰,學問當主朱子,事業則以孝廟所欲爲之志爲主,我國國小力弱,雖不能有所爲,常以忍痛含冤迫不得已八字,存諸胸中,傳守不失,可也。又曰,朱子學問致知存養,實踐擴充,而敬則通貫終始,勉齋所作行狀,詳之矣。又曰,天地之所以生萬物,聖人之所以應萬事,直而已,孔·孟以來相傳,惟一直字而己。朱子臨終,所以告門人者,亦不外此,君其勉之。致道,尙夏字也。雖其倉皇急遽之際,授受之丁寧如此。尙夏自是,無復當世之意,蚤夜拳拳,日用慥慥,惟在斯文之緖,傳付之實,而一遵遺揆,益究微奧,通透乎天人性命之蘊,致謹乎王覇義利之卞,大者旣立,衆目隨之,以貫古洞今之識,而不憚屈於小知之夫,以繼世宰物之才,而不恥學於一藝之士,惟其取善服義之無窮,所以日新上達而不已。及乎年高德卲,義情仁熟,則崇深如河嶽,和詳如麟鳳望之儼然可畏,而卽之溫然可親,雖其潛龍勿用,確乎不拔,而風聲所及,無不心服,士子從遊,近自湖·嶺,遠至二關,而隨才設敎,各有所得,講明義理,究極本末,以闡文正之微言,文正嚴於人物之辨,以爲天下萬物,莫不配屬於五行,謂五行之理賦於人而爲五性,可也。因以爲凡配五行者,皆具仁義禮知信則大不可,今味之甘者皆屬土,遂以蜜爲具信之性可乎?又曰,水寒火熱木煖金堅,非氣質之性,却是正理,尙夏申其說,以爲人物之性,以理言則皆同,而以形氣所稟而言則不能皆同。仁義禮智,猶是成之者性,其在五行,不能皆同,而各專其一,則人物所稟之不同,可知矣。又曰,聖賢論性,其說有三,有除却氣,單指理而言者,有各指其氣之理,而亦不雜乎其氣而言者,有以理與氣雜而言者,單指理而言則太極全體,無物不具,而萬物之性皆同,是一原也。各指其氣之理而言,則陽健陰順,木仁金義,其性不同,而亦不雜乎其氣之淸濁美惡而言,故其爲健順五常,猶不失爲至善,人得其全,物得其偏,而人物之性不同,是分殊也。以理與氣雜而言之,則剛柔善惡,有萬不齊,人人物物之性皆不同,是分殊之分殊也。雖然太極全體,隨其陰陽五行所寓之氣而名,其爲是氣之性者,爲健順五常,健順五常之性,雜其氣質,淸濁美惡,有萬不齊者而言者,爲氣質之性,則其實只是一性也。今之學者,只知有單指理雜理氣之說,而不知有各指其氣之理,亦不雜乎其氣之說,故其論健順五常,同之於各具太極之義,謂陽亦具健順五常,陰亦具健順五常,草木禽獸,莫不各具健順五常,而於經傳所論健順五常,人物不同稟之說,一切歸之於氣質善惡之性,豈不惜哉?文正嚴於儒釋之辨,以爲賢人以下,其心未必純乎天理,故必學問思辨,以求其理之所在,然後所見不差矣。釋氏反是,有心卽是佛之故。先儒曰,聖人本天,釋氏本心,有同心之虛靈,只是氣歟,抑以理氣合故歟?文正答曰,分明是氣也。尙夏申其說,以爲,氣質云者,指心也,心卽氣也。氣有淸濁粹駁之不齊,而淸粹者發而爲善,濁駁者發而爲惡,當其未發也,氣不用事而善惡未形,故謂之無善惡之可言,未發之際,善惡雖未形,而氣稟本色淸濁粹駁則自在矣。故指淸濁粹駁而謂之氣質未齊,不發之時,氣稟本色,雖有不齊,而氣不用事,一於虛明,故指其虛明者而謂之,何嘗有惡?文正嚴於華夷之辨,欲黜許衡於文朝,以扶萬世之人紀,而尙夏申其說,以爲,孔子曰,微管仲,吾其被髮左袵,衡以中國之民,首先歸胡,不但不能使人免於被髮左袵,反自以被髮左袵,爲天下倡,使夷虜之勢日張,其陸沈神州之罪,甚於王夷甫,而或者推尊爲聖門大儒,洛·建後一人,此不識春秋之義也。文正於長子斬衰之禮,主四種之疏說,卒以身殉,而尙夏明儀禮適婦大功之不論正體,以發文正言外之指,文正復服君臣之服,以行方喪之制,而尙夏癸巳獻議,協贊肅廟,以成文正未究之志,此可見尙夏之於文正,授受無間,發揮精微之實,而其自爲說,亦多有發前未發者,其論性善,則曰,孟子言性善,亦不過因其情之善者而明之,蓋曰,性善,故情亦善耳,未嘗言氣之淸濁矣。後賢因氣質之性之說,有情之善惡,氣之所使等說,故學者推之太過,遂以情之善惡,一切歸之於氣之淸濁,不容有理之主宰,其於孟子之指,遠矣。雖在愚不肖之人,所感者或正,而人慾未及萌,則介然之頃,天理發出,跖之有善情,是也。然其善情,亦非理自發用也。氣在此時,雖其濁者,不勝其天理所感之重,只得發揮出來,而不得掩蔽,此可見性善之必然也。其論知覺屬智則曰,知覺之爲智之用,猶愛之爲仁之用也。愛卽情也,情固氣也,而以爲仁之用者,非以愛之氣,爲仁之用也。以仁之理,流行於愛上者,爲仁之用也。然則知覺之爲智之用者,亦非知覺之氣,爲智之用也。以智之理,發見於知覺上者,爲智之用,是豈以氣爲性之用乎?且水能包五行,故智亦包五性,以專一心之知覺屬之,包五性之智,豈有偏全不相當之慮也。其辨經旨而析衆說,使學者不迷其所從如此,皆可以俟百世而不惑矣。其經綸之才,得於天稟而充以學問之力,敷治之方,時措之宜,以至於山川謠俗之異,兵衛田賦之法,莫不經緯錯綜,該括得盡,而大要以爲三代之治必可復,三代之跡,不必盡襲,要在不失先王之意而已。而又必本之人主之一心,本末備具,可擧而行,然終世山樊,不獲少施,又守思不出位之戒,未嘗見諸言議之間,故其規模節目,莫得而詳焉。而惟其德美之形於外者,掩而彌章,謙而益光,屹然爲三十年吾道之宗盟,使先正臣文成公李珥以來相傳之道,煥然益明於世,正一世之士趨,開千眼於無窮,其功利之博,自有不可量者。至於莊陵復位,丙申處分,是肅廟德業之大者,而其啓發之功,贊成之效,莫不由於尙夏,則其禆益於國家,又豈可以隱顯而二視之哉?及乎行宮幄對,詳陳聖人心法之要,帝王學問之道,以及於春秋大義,而莫不懇懇敷奏,仰贊衛武之懿戒,我聖祖凝旒而聽,執手而諭,必欲載之後車,恩禮之隆洽,契合之昭融,眞曠世所未有,而雲漢之章,三事之擢,益見聖意之彌篤,蓋其賓師聖代,山斗一世者,無愧爲文正衣鉢之傳矣。尙夏旣沒,世道一變,撤文正道峯院享,尙夏亦不免身後之禍,我大行大王卽位之初,卽復文正之享,特賜尙夏之諡,又於尙夏所居之地,頒賜黃江院額,此可見尙夏之道,一出於文正,而百餘年來,同其屈伸之大略也。夫以文正之嫡傳,守文正之法門,繼文正之志,述文正之事,水月之心,上溯千載,終與文正而同其屈伸,是在尙德之典,宜躋文正之祠,以明相傳之實,而至於華陽之院,則尤有別焉。華陽一區,卽大義所寓之地,而使華陽一區,得爲華陽一區者,莫非尙夏之事,則其必當配於華陽者,又非他院之比也。蓋尙夏早已有志於大義,嘗於孝廟求賢之時,有詩曰,大讀太公法,長吟梁甫昑,吾年未八十,何事淚霑襟?時年八十矣。當華人陳得曾勝之入送彼中也,不忍見周餘之民往投虎口,倡率同志,密疏極論,文貞公臣閔維重,感其義而執手涕下,及得大賢而爲之依歸,尤有契於傳心之要明,法尊攘復雪之道,究距詖闢邪之指,不違如愚,退而發之。文正之在海中也,作書告訣於尙夏,令依南軒虞帝祠,楚人祭昭王之事,建祠於華陽磨崖之下,以祭神宗·毅宗兩皇帝。蓋以文正,嘗得毅皇御筆非禮不動四大字,磨刻于溪邊石山崖故也。尙夏旣承是托,竭力經紀,趁毅皇殉社之年,建廟於崖刻一里許,用黃紙榜子,書兩皇帝神位,自製祝辭,祭以四籩四豆,牲用大牢,又以一體祭同之義,薦一籩一豆於文正之眞影,告以廟享禮成之意,又以文正之院,不宜遠在洞外,移建於皇廟之下,以就祀屋隣近之義,排置規約,燦然備具。又刻神皇御筆玉藻氷壺四大字於毅皇御筆之傍,以表竝祀之意,又於洞裏九曲,一皆題品,昭文正之遺躅,起後學之感慕,一石一木,皆其精神之所寓,某水某丘,罔非吟弄之攸歷。且於皇壇之事,僉議不一,肅宗大王使文敬公臣李畬,書問于尙夏。尙夏答曰,睿志卓然,高出百王,而不能贊成,則我聖上尊周之義,無以著明於天下後世,而群下不能辭其責矣。若以彼國致詰爲慮,則我國受恩皇明,天下共知,追念舊德,略擧報祀,人情天理之所不容已,何害於彼而詰責也?若以下國之祀天子爲僭,則祀宋祀夏殷,君臣父子一也。今以舊臣祀舊君,何所不可哉?上意遂決,築壇祀之,是則又推皇廟之義而及於皇壇,使我列聖萬折必東之意,有辭於萬世,其功亦大矣。蓋於春秋之義,報祀之禮,前而有文正,後而有尙夏,非文正不能創始,非尙夏不能成終。設令尙夏非文正之嫡傳,猶當隣德而躋配,況其一心相授脗然無間,文正當有爲之時,出而行之,尙夏當卷懷之時,處而守之,其處同爲大義,正如治岐制禮,事雖不同而其道無二,此不可一享而一否,使之一顯而一晦。又況先賢祠院之以其門人配食者,從古爲然。朱子於白鹿洞祠,以濂溪主享,而兩程配焉。我東之列,亦多如此,先正臣文純公李滉陶山書院,以參判臣趙穆配之,先正臣文成公李珥紫雲書院,以先正臣文元公金長生配之,文元所享遯巖書院,以兩宋·文正配之,凡於專享之院,必以其傳道之人侑食焉。象平日之誾侍,垂統緖於來裔,一以慰地水之洋洋,一以起瞻慕之僾僾,惟玆舊典,昭有厥文,而以尙夏統承文正,畢義皇廟,獨不得配腏於文正之座隅,是豈不爲盛世之闕典,士林之抑鬱者乎?或者以爲,華陽書院,奉揭御額,事體自別,追後配享,似涉未便,此亦有不然者。凡祠院之享,本以尙德,德在可尙,斯享已矣,宜無間於御額與否,是以順興紹修書院,卽文成公安裕之祠,明宗大王,蓋嘗手書額號,而仁祖癸酉,以故參判臣周世鵬,配之紹修之外,亦有如此例者,此可見御額之重,本無所妨於追配之典也。夫世鵬之於安裕,本非親灸之人,特以創是院之後賢,禮無拘於躋祔,況尙夏以文正之嫡統,其體用之全,造詣之深,兼有創院之功者耶?或者又謂,是院之於皇廟,旣有一體祭同之義,不可復配他賢云,而此亦有不然者,此義實起於成都故事,而先主廟與武候祠,只是隣近之屋,元非一廟之配,各限垣墻,各專其尊,則此與庭配之禮,義意懸殊。假使候祠,侑以瞻·尙,秪足以光武候之遺烈,自無損先主之事體也。況玆皇廟之建,實出尙夏之手,以成文正之志,則今以尙夏,躋配是院,不獨爲昭文正之適統,亦足以闡皇廟之事義矣,此何關於壓尊之嫌,而不擧其當擧之典乎?又況文正道大,蠡測旣難,尙夏德宏,知者甚稀,而一線吾道,日遠日微,言議多岐,名實不同,文正繼開之實,將不得爲垂世之公案。今欲申明文正之道,以嚴一統之義,莫如致尊尙於嫡傳,而尊尙之事,又莫如配專享之院,揭授受之指,如紫雲·遯巖之爲也。夫然後,統紀可明而人知所從,庶可以息群言而正末俗。伏乞聖明,就文正遺集,究觀其付托尙夏之意,又入尙夏文集,以審其所存所蘊,則以聖學之高明,必將犂然有默契於淵衷者矣。然後亟令有司,特令尙夏,配食於華陽文正之院,以幸斯文,以幸世道焉。嗚呼,臣等於華陽配腏之懇,旣畢其說,宜不敢復贅他事,而見今方喪士庶之服,有違於庚子已行之制,有斬之名而無斬之實,未足以慰一國民庶如喪之慟,臣等此時,適入文字,又已提及文純癸巳獻議之事,而終不一言以明之,則是非尊信我肅廟與文純之道,而不以文純之所以事肅廟,事殿下也。臣等安敢自已乎哉?夫禮本從宜,時有古今,故後來之禮,莫不會極於朱子,朱子之論君服,其說不一,而君臣服議,實參酌古今,定爲百王成憲,則後世君臣之服,當以服議爲正,而其言曰,必循其本而大正焉,則斬衰三年,爲父爲君,如儀禮喪服之說而已。自天子至於庶人,不以貴賤而有增損也。又論其服之制曰,獨庶人軍吏之貪者,則無責乎其全,夫以庶人軍吏之賤,而亦許其制衰,則其稍尊於庶人軍吏之人,從可知也。噫,庶民之齊衰三月,實周公正禮,而服議加隆,至於斬衰,自其事而觀之,誠若可疑,然自其義而言之,實有其說,何者,古者大夫之邑,以大夫爲君,大夫以諸候爲君,諸候以天子爲君,各爲其君服斬,而禮無二斬,故大夫之於天子,家臣之於國君,皆不得服斬,而家臣旣不得服斬,故庶民亦不敢服斬,而止於齊衰三月,蓋以三月象三年,而爲至尊之服也。後世則天下一君,四海一統,無許多層節,故君臣之義,自有異於三古,而其服亦隨而不同。蓋推百姓如喪考妣三年之意,而不分乎有官無官,以行方喪之實也。古禮之不能行於後世者何限,而莫不裁之以朱子之禮,則服議之制,眞可以考三王而不謬矣。然則庚子士民之只服麻帶,雖不可謂盡從服議之制,然其一條麻帶,自是斬衰之物,猶足以表貌表心,爲方喪之一端,而有得乎朱子所謂存得影子之意,雖不如服議之盡責其全,亦可作金石之不刊,以昭我肅廟一洗千古之謬之盛,而不幸甲辰大喪,賊臣光佐爲院相,以一反庚子之事爲心,朝士燕居,士庶正服,一切變麻服布,如乙巳群奸惡尹·柳,而竝廢白衣冠之制,其亦何所據而敢於爲此乎?謂之古禮,則儀禮齊衰,本無只令帶布之文,服議斬衰,尤無帶布之意,是光佐之禮,無所當於古也,謂之今制,則五禮儀,前銜三品以下白帶,甲士·正兵麻帶,而前銜一命,今皆制衰,則白帶一條,自歸於先天,而所可考者,惟甲士麻帶而已。是以甲辰之議,亦有請依甲士之例者,而光佐不從,是光佐之禮,亦無所當於今也。非古非今,而猶爲可行之禮者,未之前聞也。以言其議,則方喪爲正服,后喪爲從服,而今其服皆同,則是正從無別,而一統之義不嚴矣,方喪爲斬衰,后喪爲齊衰,而今同服布帶,則是齊衰無辨,而別嫌之義不明矣。光佐果何所見而創此無稽之制,以廢旣擧之禮乎?惟儀禮公士大夫之衆臣,爲其君斬衰,有布帶之文,此若可據,而實有不然者,公士之臣,卽大夫之家臣也。其貴臣則得伸斬衰之全,而其賤臣則壓於諸候,不敢純用斬衰之制,故降取齊衰之帶,大功之屨,以備其物而已。本不當擬議於君父之正斬特以疏家,誤引於君之喪,以爲虞後之服,而好禮之家,轉借爲小祥之變服,故斬衰練後,布帶多行於世,而近世禮家,詳辨疏說之謬,便成已棄之論,無或光佐之意,傅會於此乎?而不顧公士衆臣之嫌,惟以一反前人爲務者,其心誠可痛也。或者以朱子答余正甫書,燕居白帶爲證,然甲辰士民之服,只一條布帶而已。本無燕居與否之可言,雖以朝士言之以布帶出入,亦不可謂燕服矣。況余書,當君服不行之時,至以紅紫臨喪,故朱子因高宗喪時權宜之制,爲此白巾帶之論,要爲復古之漸,蓋出於一時之通變,而亦宋時私喪之俗制。然書儀,旣葬,家居,白巾襴衫,白布四脚,白布帶之文,見刪於家禮編次之時,夫家禮之於書儀,實如綱目之於通鑑,苟非甚害於義者,無不收錄,而獨此燕服一節,沒而不載,其爲非禮之正,蓋可見矣。而今於余書,還主白帶之制以爲綿蕝之資者,豈非以當時君服,全不見行,故不得已俯取俗制,欲以變齊而之魯也耶?若使其時,克行方喪,有如今日,則亦安有捨正禮而取俗制之理哉?噫,服議之循本大正,實朱子正論而終見廢格而後,始有余書,以爲一時通變之制,此皆曲有精義,必待參考而知,而庚子大喪時,書儀一書,尙未東來,故余書之本於俗制,一世之所未及知。是以當時士友,亦有燕居白帶之議,而權文純及故判書臣尹鳳九,屢辨其不然,卒之忠獻公臣金昌集,建議以爲,燕居服本不甚重,古今服色,不必盡同,白帶之爲麻帶,未見其爲失,於是乎不論有官無官,燕服正服,純用麻帶,以行斬衰之實,而士友間不齊之論,止焉。向使光佐,依樣於庚子不齊之論,只許燕居布帶,則雖失朱子權宜之本意,猶或可諉於得一據之義,而乃者不分燕服正服,一令布帶,此所以專無根據之地,只任胸臆之私也。是以故執義臣韓元震,以爲甲辰之喪,竝去麻帶之制,是儒生以下,獨不得服君喪,如禮,先輩大同之論,皆如是矣。所可恨者,光佐胸臆,雖行於一時,乙巳以後,在廷諸臣,正宜汲汲辨論,遄復舊制,而五十年來,置之度外,莫之一講,及乎補編之編輯也,又不能因此機會,稟質改正,只以年數之久近,舍庚子而取甲辰,傳謄故紙,作爲令式,使肅廟一復古禮之意,不克行於士庶,千古之恨,已不可言,而今番大喪之時,己作時王之禮,頒之八路,一襲謬制。噫,先大王五十年涵育之餘,深仁厚澤,浹人肌髓,村翁野老,亦且悲號如喪,而其所以爲服,則雖世祿有蔭,儒士登庠者,不過一條布帶而已。進不得爲服議之制斬,退不得爲古禮之齊衰,竝無一物彷像於爲至尊之服者。又況今之士庶,異於古之士庶,凡私家喪制,無甚別於大夫之禮,而獨於君喪,反有遜於五禮儀之甲士,是事君不如事親也。其爲傷痛之深,何但爲千古之恨也?臣等俱在鄕間,伏見山氓浦戶之蒙無知職者,或有帶麻之人,以爲君父一體,不可異同,夫孰使之然哉?亦人心之自然,噫,禮本天理而根於人心,故凡禮之正者,必安於人心,其不安於人心者,必非禮之正也。自有帶布之令,上自朝士,下至韋布,莫不嗟惋,以爲令式,雖不敢違,而傷痛之私,自不能勝,大同之情,咸以服麻爲安,而服布爲不安,卽此人情之安不安,而愈可見正禮之所在也。或者以爲,是則然矣,而補編一書,乃先大王一王之制,今不可追改,此說似矣,而亦有不然,布帶收錄,本非先王之特敎,纂輯諸臣,又未嘗仰稟而取旨,則事雖在先朝,而責實歸於諸臣。臣等死罪,揆以道理,恐無不可改之義矣。噫,五禮儀。經國大典,豈不是玉條金科而列聖以來,修改不一,至於續撰而不以爲嫌,庚申舊禮喪冠梁數,先大王亦嘗俯釆廷議,改從儀禮於補編之書,以此言之,則今此布帶之謬,宜亦在所必改,而無可疑也。又況君父之喪,自是臣子之不可再者,苟或因仍不改,以終三年則一誤之禮,終無追改之道,而一傳再傳,遂爲關石之大典矣。向使甲辰傳錄,實出於先大王聖旨,揆以服議之義,宜容再思於其間,況原初纂輯之失實,在於諸臣,而自無關於先朝者耶?或者又謂旣成之服,不可追改,而此亦有不然者。禮曰,衰與其不當物也,寧無衰。以此觀之,已成之服,若不免不當物之失,則禮經之意,實許其卽改也。雖於尋常服制,猶尙如此,於方喪之重,而於不再制之嫌,安於不當物之失乎?昔朱子於孝宗之喪,以邦禮之謬陳,請追後釐改,宋文正亦嘗告於顯廟曰,君父旣沒之後,無復有自致其誠者,不過盡其情文,稱其衰物,使無餘憾而已。今日之禮,至於正從無別,齊斬無辨,則其爲邦禮之謬,衰物之失,無大於此者,正宜法朱子已行之事,體文正無憾之意,汲汲改正,不可但已也。抑又論之,朱子以安石之法,爲不必盡罷,假使光佐,雖改庚子之典,苟爲得禮之正,亦不宜以人廢禮,而其無義意,如前所陳,而光佐之於先朝,其凶謀逆節,無所不至,則豈可於先朝之喪,仍用光佐之謬禮,使國人懷痛而貽羞千古乎?伏乞殿下,臣等此章,亟令儀曹,詳考古今禮書,士民正服,朝士燕服,一切改布服麻,克復正禮,以遵庚子已行之制,以慰一國臣民之情焉。答曰,省疏具悉。書院配享事,當量,麻帶事,一欲博詢矣。爾等退修學業。
慶尙道儒生幼學臣蔡命五·曺文栻·金燮·成興柱·蔡膺河·成載烈·申得喆·成章烈·南道輪,進士趙浹·申尙稷·蔡命衍·南宗弼·蔡景晦·李齊百·申槼·蔡景元·李齊晟·申尙夔·蔡景魯·李齊邴·南宗赫·蔡景發·柳趾慶·李齊滂·蔡景極,進士申尙穆,幼學李齊沆·蔡膺轍·成宇烈·李齊綱·申尙秀·蔡景九·李齊鳳·柳祥星·孫雲五·蔡景曾,進士申尙集,幼學李齊心·南鼎祿·宋權傳·權以周,進士鄭三徵,幼學權以時·文明權·宋克傳·李大年·鄭士徵·申重璧·權尙駿·文尙天·宋遠傳·宋錫濂·朴守輝·鄭禮·柳光徹·權尙稱·洪致疇·柳司彙·趙重績·權尙鎭·文尙補·曺學臣·盧尙燉·李彭徵·崔墪·鄭德周·文尙東·朴春·金光浩·朴春菡·金遇兌·柳光㰓·沈邦賢·柳光八·柳景一·韓聖愈·柳東晉·柳景胤·韓相衡·成宅烈·李齊翼·蔡英大·申尙奭·柳以爀·蔡景模·李邦玉·南胤漢·李齊泰·蔡景洛·申尙◆·蔡蓍轍·成箕柱·宋朝鳳·成岱柱·李泰身·申光玉·成弘烈·申卓然·成煥儒·李恒佐·曺夏鐸·成弘柱·金思默·成弘履·申聖龍·曺夏達,進士鄭漢輔,幼學申倜·黃潝·申光奎·柳漢齡·申彙·成樂柱·申棐·成殷柱·申確然·成日·申檝·金思一·李貞林·李命增·鄭必儉·鄭禹齊·姜必亨·李亨叟·姜必玉·鄭甲齊·鄭弘命·裵厚新·鄭姬命·鄭聃命·文重新·鄭鎬命·文重世·鄭文命·文益範·李洛鎭·姜錫老·姜錫玉·梁漢成·朴昌義·文暉範·朴昌新·柳東臣·鄭東郁·鄭道貞·鄭道義·鄭賢濟·金天大·宋光殷·宋宅殷·沈夢殷·徐後敦·徐後赫·文命宜·徐命彦·文尙楫·曺潤玉·曺潤海·安·李廷穆·曺錫祉·安湛·李命旭·曺錫寅·洪文漢·權聖中·曺挺澤·鄭宅成·朴泰釆·鄭道重·姜東八·鄭漢重·李光國·鄭維祥·朴致一·朴泰興·金昌漢·卞興寶·朴泰坤·李光道·李遇觀·柳栻·李正昌·徐搢·全胤大·金致良·魚史壽·李垕全·李庚應·李希祿·徐宗福·全泳·魚史弘·全瑍·李安欽·李延春·金墪·金兌垕·金嶨·金峋·曺潤後·李觀樹·曺潤河·金兌興·金兌基·安昌錫·李升樹·金兌聲·姜宗運·鄭必宗·李東明·金師直·李觀柱·李浩·安昌祚·曺潤成·尹守迪·金彦寶·金鎭宇·尹重然·金鎭億·姜宗泰·李景範·金尙郁·金彦成·尹宗延·李秉道·李廷植·李秉斗·李濯·姜有微·李濂·李泓·李澄·李鼎臣·曺錫一·李度弘·李光表·李秉烈·李安八·卞處和·李希祐·魚史中·愼道泰·李遇興·曺光鱗·李遇爀·卞光國·李世瑗·愼道復·李度福·朴胤宗·魚有五·曺光弼·李安垓·魚有淵·卞光周·李良弼·全涑·金昌運·鄭昌祿·李遇濟·李就普·李承烈·李之洙·李安海·金致鼎·全淙·朴鳳休·李之宗·柳聖春·李誌烈·李之濂·李安圾·徐宗魯·李庚冑·成洛基·李宗泌·成祖烈·李宗沆·金聲俊·洪景禹·金曦·成重烈·金龜再·陸正夏·尹光弼·金道行·李淸載·成恒柱·金補天·金毅行·李益宗·申儻·成東烈·申以協·金思湜·李永培·閔諧·孟鎭泰·成大烈·金師澈·李齊參·金漢俊·鄭耆·金復俊·成奎烈·金處俊·金鏄·柳以默·申·金益新·成億基·鄭晳東·柳得培·鄭晳章·成天柱·申赫然·成達柱·申兢然·朴顯根·成爾澤·申光得·成昌烈,進士金思鉉,幼學成時柱·金宅俊·成爾澳·申儆·成爾澾·申伉,進士金,幼學成翊烈·安行履·成永柱·金孝百·姜錫烈·金東俊·成中柱·河尙訥·成光烈·金鴻慶·成曾烈·金有恒·成玉柱·金有章·成宗烈·金有謙·成夏烈·申命耇·成維柱·蔡景龍·成摰烈·申琮·成邦烈·李宗儀·鄭漢光·金瀅·朴烓·金延俊·吳宗吉·成碩基·金洙·金智俊·吳宗冑·成萬基·鄭東羽·鄭東燮·李敏哲·鄭東翼·李敏省·李尙濂·李鼎運·李景復·李光直·李守顯·李商普·李命鎭·尹勉裕·金載元·尹守澤·李挺翼·尹守稷·李挺權·尹守寬·郭宗賢·尹守任·朴致宅·尹守釆·沈誠之·尹守權·李宅彬·尹守倫·鄭馣·尹守穆·沈能集·尹陽遇·李重仁·李命大·尹華國·申重宅·周瀅·鄭時濟·李碩增·徐後植·文昌範·尹敬義·姜錫文·姜錫璜·柳道徵·姜必璜·李海大·李成大·姜必璟·柳道三·姜必璘·鄭德濟·周光峻·鄭賢東·鄭光淑·姜允瑞·李元林·鄭相東·李成林·姜必英·文尙逸·姜瑛·姜玉瑞·鄭必濟·文台範·李榮叟·姜必東·李顯震·李利林·鄭達濟·文祺範·金鼎德·朴必樑·金鼎成·尹英國·鄭天河·柳奎南·申涵·柳宜相·李友會·申漾·李克邁·李時鳳·李大珍·朴尙天·柳景郁·李世珍·李時曄·李邦賢·朴贇孝·裵厚昇·裵思晉·鄭儼·吳命新·吳夢伯·韓大益·吳命燦·柳宗林·鄭達宗·鄭鎭泰·金啓鐸·盧泰國·梁廷權·鄭鎭衡·林極·盧嶷·鄭鎭鼎·河聖龍·林昌東·鄭棟·朴思春·成億柱·成秀柱·李最峻·金思濂·金挺鍵·李天彬·安宗澤·崔樂天·田遇晉·權純·洪大亨·申光默·李克奎·郭宗誠·李文普·洪植·李挺翕·呂會永·李挺趾·李挺甲·沈能讓·康興祚·沈能釆·朴天翼·李祿峻·李熙章·郭守儀·金泰筠·沈學之·朴天宅·李福峻·朴天仁·金喆恒·趙天逵·金挺鍊·李克誠·李悅彬·李挺寬·沈能益·朴大浩·柳道濟·韓相五·韓得愈·柳道一·韓東愈·柳道權·鄭文經·金宗洛·鄭文元·金弘鍵·韓錫福·河載龍·河潤永·河載南·尹烘·朴遇春·尹熽·朴再春·金㻼·鄭後僑·徐後昌·鄭碩僑·全伯垕·柳景植·鄭胤僑·金敬憲·鄭師義·河溏·李顯挺·李秀坤·李恒燁·河潘·金鼎大·李相坤·李甲燁·河達海·金鼎國·河達洪·閔起洙·閔宗洙·朴元亮·閔最東·朴鳳擧·禹洪濬·閔師汶·朴顯東·鄭景烈·裵允禧·朴孝大·閔百仁·朴亨東·閔百述·卞季溫·權·李聖臣·宋瑞濂·李宗曄·宋應參·金振玉·文遇龍·鄭國臣·禹師欽·郭景績·愼克賢·金宅善·吳克恒·宋載淸·尹垕復·愼益明·姜炯哲·慶善應·李權銓·鄭光又·姜堡·李衡銓·全孝源·朴台瑞·禹師德·李華峻·李泰峻·李亨峻·崔山厚·崔山重·金得行·金安行·金止行·李恒峻·李克勉·曺文休·鄭稠·鄭稶·曺文極·鄭師浩·曺文搆·鄭穡·曺文格·曺文榏·曺文實·鄭鉉·金宗林·曺文槼·朴恒彩·金德亨·金致五·曺宇基·許潝·李宅峻·李光峻·全熙世·崔和應·曺文杓·曺文桓·李玧·鄭來朝·朴東一·李必普·李克一·鄭來鼎·金世澤·李星赫·朴來慶·吳克牲·李度天·權·鄭光錫·李天漢·尹元欽·吳克觀·成宇夏·愼昌述·鄭來升·李克敏·邊宗岳·李廷鎭·鄭仁胤·李克百·李恒鎭等疏曰,伏以,日月流邁,先大王因山奄過,率土如喪,愈往愈痛。伏惟聖孝靡逮,益復罔極,仍竊伏念,先正臣文正公宋時烈,文正公宋浚吉,遭遇我孝宗大王同德贊襄,契合昭融,三代以下,無此際會,俊吉先歿於顯廟壬子,而配享孝廟之議,已發於其時,及至肅廟庚申,朝臣李東溟,上疏言之,顯廟卽令收議,大臣閔鼎重獻議,極言浚吉當日眷遇之隆,魚水之契,逈出千古,而與共國事,將大有爲者,莫非浚吉等輔佐啓沃之致,及其已死之後,論其追報之典,則古人所謂一體君臣祭祀同者,宜在於此,而但以孝廟禮陟隮祔之時,已先以先正臣金尙憲·金集,從享廟庭,故今此追配之擧,有非常例,不敢輕議也。蓋其當配之事宜,則故相臣獻議,固已盡之矣。其後議者,欲以時烈配享於孝廟,浚吉配享於顯廟,則先正臣權尙夏,貽書故判書臣金鎭奎,以爲,二先生之於孝廟,一時遭逢,同心同德,則同配孝廟之庭,事理當然,今欲分配,未知何意。若曰,同春堂契合,尤隆於顯廟故如此云,則竊恐未安,其所謂二先〈生〉者,卽指時烈·浚吉而同春堂卽浚吉之號也。觀於此則浚吉之當配於孝廟,已成前輩之論,內而朝紳,外而山林,以至布衣韋布之士,靡不同然一辭,常恨其禮,至今未擧者也。是以粵自肅廟之時,以及先王之朝,凡於表章崇報之典,每竝擧於二先正,未嘗差殊,當肅廟丙申,手書華陽,興巖兩院額,以寓尊敬之心,逮我先大王,竝以兩先正配享於文廟,則兩廟所以尊尙二先生之寧,或有一擧而一否者乎?惟是廟庭配享之禮,至今鄭重而未擧者,蓋亦有待於其時也。自先朝庚申,館學屢度上章,兩湖亦齊發同聲,莫不以兩先正爲請,百年公議之在於竝擧者,審矣。恭惟,我主上殿〈下〉,寅紹丕圖,應期御曆,爰初踐祚,曾未幾何,而所以扶植斯文之正脈,聳動一國之觀聽者,靡〈不〉用極,斥邪距詖,旣嚴於誅討,遏惡揚善,一順乎休命,則凡環東土億兆臣庶,夫孰不欽仰感歎,以翹首於維新之治化哉?迺者我殿下,因畿湖儒生之請,特許宋時烈配享孝廟之禮,成命已降,擧朝歡欣,使累朝未遑之典,成於殿下之初政者,夫豈偶然而已哉?第當初儒疏所請,只擧時烈,而不竝擧浚吉,故於兩臣,未獲一時同享之命。厥後湖儒續有陳請,四擧又爲封章,而聖批一向靳允,臣等於此,竊不勝抑鬱焉。臣等請試陳兩先正同心同德之實,以備採擇焉。惟我孝宗大王,以上聖之資,値百六之運,盛德大業,卓冠百王,規模正大,謨猷深遠。嘗下敎曰,予將以仁義之道,明天理正人心,以伸大義於天下,至於成敗,非予之所逆覩。于時兩先正,俱以文元公臣金長生嫡傳,養德丘園,出膺旌招,感不世之遇,抱開濟之心,俱處賓師之位,共贊密勿之猷,而時烈則擢授冢宰,命以收聚人才,浚吉則畀寄本兵,期以修我戈矛。猗,我孝廟之於二臣,當日所以簡拔倚重,爲股肱心膂之托者,果如何哉?是以孝廟嘗語浚吉曰,妄恃情意之相孚,自以爲魚水契合。又曰,贊善來後,予每事謹愼,幾無過矣。又曰,贊善之言,諄諄懇至,辭氣藹然,如飮醇醪,不覺心醉,每於筵席講論之時,敬愛之心,如對芝蘭,亹亹不厭,日亦不足矣。蓋浚吉之資,溫良謙恭,端方純粹,時烈之資,剛毅正直,俊偉光明,資品各異,成德有不同,而至其秉執之同其義,推挽之共其力,協心於輔佐,設施於事功,則固未始有間也。不幸大業未半,弓劍遽墜,使東土含生,長涕泣於日暮途遠之批,則此固天意之莫回,夫豈人謀之不臧乎?玆故論孝廟輔弼之臣,擧國公議,莫不以二臣,擬之於虞庭之臯·䕫,周家之周·召,苟無大廟隮配之禮則已,如其有之,捨二臣,其誰宜於孝廟之庭哉?此論之發,于今幾年,而特以事體重大,尙未克擧行,公議愈切,士論久鬱,何幸成命特下於今日,而士林竝擧之論,終未得一體擧行,則所以輿議,實不能無憾,必欲得請於天聽而後已者也。夫以兩先正之同其道德,同其契合,而不得同於隮祔之禮,則不惟爲斯文之欠典。竊想淸廟之上,陳朱絃疏越之薦,而孝宗大王在天之靈,不能無賢弼少一之歎,時烈亦必悵然於隆禮之獨與焉,則此不亦有歉於聖朝之徽典者乎?臣等俱以草野微賤,至於朝廷之典禮,固不敢妄議,而旣忝在縫掖之後,尊尙兩賢之道,而浚吉所享尙州興巖書院,實在臣等所居之邦,每於出入之際,仰瞻肅廟親題之額,宸翰昭回,未嘗不感歎於當日之事,而今此請配之議,實出於輿情之所同,則又何可以疏遠爲辭,而不陳於黈纊之下乎?玆敢千里裹足,合辭叫閽,伏願殿下,深追英陵當日之眷遇,復察兩臣一時之遭逢,特命竝擧追配之禮,以副一國之公議,則不但允宜於國家之禮,實亦世道斯文之幸也。臣等無任激切屛營之至,謹昧死以聞。答曰,省疏具悉。兩先正道學,非欲軒輕而然也。至於文正公之廟廷追配,予意不在於已例之有無,而特欲闡揚我孝廟之於先正曠古之際遇也,雖以密札,敬覽君臣之密勿昭融,予則曰,猶有間焉。爾等景仰道德,疏請配享聖廟,可也。至於筵席密勿之際,上下際會,有非外庭之臣所可窺測者,況如爾等後生疎逖之蹤乎?然則爾等不已汰哉?爾等退修學業。
黃海道海州幼學臣李勉儒·尹鎭泰·朴瑞輯·金達源·吳始伯·李慶鉉·姜致望·李偉·愼致祿·金達渙·金鏄·李儆·安必復·朴慶海·李佖·金信精·李章鉉·金五精·金鑑·尹鎭標·尹重基·李斗彬·朴慶贄·朴慶仁·權思·黃碩臣·姜衡武·李正普·姜致輔·鄭師順·金宗說·朴思敬·閔·李範庸·李範七·李範五·李誠敎·李範時·朴瑞綸·吳普澤·金養演·金養愚·金達溟·尹鎭益·尹鎭海·吳普海·朴慶默·金達澤·尹鎭溟·金達海·李允亨·尹心基·金達淵·尹鎭復·李鎭休·金宗億,進士臣吳道亨,幼學臣尹鎭順·尹衡基·金宗默·朴惠吉·尹遜基·尹謙基·李復誠·進士金養魯,幼學李致大·金聲玉·李霂·洪榴·朴瑞益·李羲之·金行儉·李致學·柳徵五·洪敬夏·尹爀基·趙雲澤·金一精·愼致績·朴慶殷·吳普亨·金甲秋·朴莟·沈海之·朴瑞鎭·金行仁·李範三·金百朋·李範愚·金宗垕·李景錫·姜善餘·李霙·尹明喆·吳希遠·李述儒,進士朴慶敏,幼學李慶春·沈誠之·趙雲海·李億·李俌·吳希晳·李範羲·李仁灝·柳敬五·朴瑞彬·李錫休·金泗精·李德裕·金宗濟·朴慶郁·李崇儒·朴慶澤·尹最基·金百謙·李霮·尹鎭恒·金象精·李範國·柳權晉·金載坤·朴慶益·李洙彬·朴瑞人·姜善長·尹鎭華·金履坤·閔正修·鄭得祚·姜善謙·趙相彦·吳希任·金肅精·李範周·具晩謙·姜命岳·趙宜謙·李仁喆·尹復基·朴慶必·金甲鳳·吳普明·朴慶全·李師錫·尹好基·金純精·柳元晉·姜必賢·柳東五·尹彦基·李日煥·金聖格·李範肅·尹善基·朴瑞星·閔禛·李仁祐·朴慶燮·金甲萬·趙宜恒·姜爀興·朴慶潝·尹泰基·吳泰賓·李益彬·金甲齡·李仁祿·尹偰·李仁潝·李克誠·崔堥·吳泰實·李學熙·金應精·朴慶爀·尹昌基·李正儉·吳泰容·李周彬·金甲庚·崔堉·金宅精·朴慶復·尹學基·金甲爀·李正健·尹時喆·李喆儒·李仁福·尹鼎基·李復彬·朴慶遠·金甲燁·柳漢晉·尹德基·李泰彬·李宗儒·尹何·朴慶祖·金甲振·朴瑞翰·尹鎭衡·金達河·尹鎭春·李行儒·朴瑞奎等疏曰,伏以,日月易邁,因山奄過。伏想孝思哀隕,益復罔極。伏念聖朝右文,群賢輩出,其學問之正,德業之盛,直溯考亭之統,秩秩聖廟,東西有廡,而前賢後賢,相繼而躋,以言乎八路之州縣,則或以先賢杖屨之所過,桑梓之所在,建置院宇,妥奉祀板,衿紳俎豆之場,錯落相望於湖·海·關·嶺之間,而乃若全以道統爲主,則有湖南之竹林,海西之紹賢,是故其事面之尊嚴,自別於他院,其不在道統之列者,雖世所稱名賢,而不得與焉,固不重歟?臣等竊以紹賢之院,在於臣等之所居海州之石潭,先正臣李珥,嘗退講道於石潭之陽,慨想朱夫子白鹿洞故事,而其意以爲,朱子沒而吾道東矣。創建屋子,主享朱子,而以先正臣文正公趙光祖,文純公李滉配焉。其後李珥沒,而海西之儒,又以李珥配焉。又其後,文簡公成渾,爲李珥道義交,舊嘗招邀,講學於斯,故亦追配焉。仁廟甲戌,遂賜寵額曰,紹賢書院,文元公臣金長生,爲李珥嫡傳,而終當追配於斯院,故文正公臣宋時烈,嘗豫撰升配時祭告之文,而肅廟丙申,多士陳請,乃得以金長生追配焉。然則師文元紹文成之統者,亦不可不繼文元之後而追配於斯院也,明矣。臣等竊惟,先正臣文正公宋時烈,卽文元之嫡傳,而旣已躋享聖廡,其道德事功,百世炳煥,則臣等蔑鹵之議,固無以形容其萬一,而殿下亦何待臣等之言而知之也?臣等第惟,先正之追配紹賢,以光其道統之傳,有不可一日緩者四焉。蓋朱子之道東來,而先後儒賢,相繼蔚興,若是其彬彬,有以見列朝培養之休,卓古罕比,則今此紹賢之院道統所在,而春秋俎豆之設,只及於文元而止。有若正學相傳之統,自此而遂無繼之者然,此其追配之不可緩者一也。仁廟賜額之旨,肅廟追配之命,罔非出於崇儒重道之義,則在殿下紹述之道,所當亟率舊章,有以對揚休〈命〉,此其追配之不可緩者二也。文元丙申之追配,實在從祀文廟之前,而肅廟猶許其追配之請,則今先正已躋聖廟,而事面之尊,比前益重,此其追配之不可緩者三也。湖南之竹林與臣隣之紹賢,均之爲尊道統,而竹林之院則追配已久,紹賢之院則尙未追配,此其追配之不可緩者四也。追配之不可緩四,而臣等之所自愧則抑有一焉。蓋此追配之尙今未遑者,秪由臣等僻處海曲,陳請不早耳,寧不有於湖南人士耶?玆乃重繭遠來,相率陳懇。伏願聖明,深念斯道之重,亟許先正臣宋時烈追配紹賢書院之典,上有以紹述聖祖,下有以興起士林焉。答曰,省疏具悉。當商量,爾等退修學業。
大司諫趙瑍疏曰,伏以,聖孝有格,惠慶宮患候,遄臻康復,大庭頒敎,輿情胥歡。仍念臣性本鈍滯,識又淺短,淸朝言責,自知不稱,前後除命,一未承膺,況又曾叨見職,罪犯罔赦,恩荷再生,至今追思,餘悚尙切,臺垣一步,便同鐵限。頃於除旨之下,不敢冒進,荐違嚴召,聖度天大,例勘猶靳,而誕辰已屆,爲伸起居之禮,不得不黽勉出肅,仍參合辭之論,粗效懲討之義,而從前自劃之地,淟涊蹲據,不知所以自處,則臣固多慙,人將謂何。抑臣目下情私,又有萬萬懇迫者,臣之八耋偏母,癃病沈痼,居常凜綴,近添別症,食飮全廢,氣息奄奄,臣左右扶護,方寸焦灼,以此情理,實無頃刻離捨供職之望,玆敢瀝血陳懇。伏乞天地父母,俯垂諒察,亟遞臣職,以便救護,仍治臣罪,以肅朝綱。臣無任屛營祈懇之至。答曰,省疏具悉。爾其勿辭,救護母病。
知中樞府事安允行疏曰,伏以,聖孝格天,百靈垂佑,惠慶宮患候,快復常節,賀儀載擧,區區懽忭之忱,曷有其極?仍伏念,臣旣老且病,精力消耗,氷庫雖稱閑局,積年蹲據之誚,諫臣之言得矣。臣固受而自反,不必較挈,而至於多行鄙瑣,醜謗狼藉之說,實未知何所據而發也。蓋臣提擧本庫之初,目見弊端之深痼,論報備局,復設舊稧,吏胥貢人,合爲一統,以其氷價,平均分劃,嚴立科條,使之同力藏氷,以爲進排之地,吏胥·貢人,自是一體,似無作奸與稱冤之端,而況於藏氷之時,則本庫諸郞與主梗官,監蕫納庫後,氷價受出之日,則郞廳躬進惠廳,卽地分給於鑿民人,已成規例,而提調則元無干涉於其間,今此鄙瑣醜謗之目,眞所謂毛將焉,傅者矣。若其檢下之政,臣意則或慮其近苛,而諫臣則以漫不致察爲咎,何其相反之若是耶?第臣所自傷悼者,立朝以來,未嘗以此等不韙之說,受人之凌侮,豈意白首垂死之年,忽被此難濯之搆詆哉?何幸聖明照燭,曲加原恕,不惟不罪,西樞新命,又下於此際,倍切惶感,益無容措,而負累賤蹤,冒肅無路,今日咸造之班,亦未趨參,罪上添罪,尤無所逃,敢控短章,略暴情實。伏乞俯垂諒察,亟命刋削,以謝人言,俾安賤分,誠不勝大幸。臣無任屛營祈懇之至。答曰,省疏具悉。卿其勿辭察任。
丙申九月二十六日辰時,上御尊賢閣。都承旨入侍時,都承旨洪國榮,假注書柳孟養,記注官金鳳顯,記事官卜台鎭,以次進伏訖。上曰,前參議柳義養敍用口傳付軍職,其令持監印冊子,入侍。出傳敎上曰,畿伯未及奉審處,其令數日內發巡。出傳敎上曰,今番動駕時,局出身,勿爲隨駕,亦勿移直事,分付。出傳敎命退去,諸臣以次出。
丙申九月二十六日辰時,上御尊賢閣。坐直承旨入侍時,同副承旨李鎭衡,假注書柳孟養,記注官金鳳顯,記事官卜台鎭,以次進伏訖。上曰,宣傳官一員待令,騎馬一匹立之。出傳敎上曰,宋之初拜龍圖閣學士,命赴內殿起居,如內翰之例,卽我朝政院·玉堂,問安於差備門內之意也。正至誕日問安,遵倣宋朝之例,行起居之禮於閤門事,分付。出傳敎上曰,外動駕承史給馬,旣有新定式,而古例,別軍職,亦於動駕內厩給馬,況尊禮之地乎?此後城內城外擧動,奎章閣提學·直提學·直閣·待敎等官,雖在本職之班,許乘內厩馬事,分付內司僕寺。出傳敎上曰,直閣·待敎等官,昨日旣有定式,而待敎旣無翰林,姑待新差,直閣則後日政差出。出傳敎上曰,宋之龍圖等閣學士,進謝箋於便殿,用此例,則我朝之謝恩,卽宋時之謝箋也。奎章閣提學以下官,肅拜於閤門事,分付。出傳敎上曰,奎章閣提學以下官肅拜時,引儀呼唱定式出榻敎上曰,奎章閣提學,使之今日謝恩。出榻敎命退去,諸臣以次出。
丙申九月二十六日午時,上御尊賢閣。吏房承旨入侍時,左副承旨兪彦鎬,假注書柳孟養,記注官金鳳顯,記事官卜台鎭,以次進伏訖。上曰,試射時,當御春塘臺,此與行在同。政院·徽寧殿參奉房入接,其他各司,昌慶宮近處公廨,推移入接事,分付,不緊各司,各於本司入接事,分付。出傳敎上曰,不特昵奉魂殿,至於武科庭試,初試之騎芻六兩,此闕不得設場,文所之亦不敢紛擾於莫重咫尺之地,故敬依先朝景福·昌德宮外,勿設庭試之敎,今番兩試,雖不得不下闕設場,難以曠日,初三日重試設場,則四日許多武士,未及畢射講,雖侵夜,初四日還宮,以此分付,此時經費宜顧,帳前勿設補階,只設遮帳之意,分付戶曹。出傳敎命退去,諸臣以次出。
丙申九月二十六日午時,上詣孝明殿。晝茶禮入侍時,左副承旨兪彦鎬,右副承旨徐有防,同副承旨李鎭衡,假注書柳孟養,記注官金鳳顯,記事官卜台鎭,以次侍立訖。上具衰服,詣東邊板位上,俯伏哭四拜訖,仍詣盥洗位,北向立。鎭衡承水,有防沃水,彦鎬進巾,有防受巾。上仍詣尊所西向立,有防酌酒,鎭衡受酒。上仍詣香案前俯伏,鎭衡奉爐,彦鎬奉香,上三上香。有防進盞,鎭衡奠盞,上降復位,俯伏哭,四拜訖。上還齋殿,諸臣遂退出。
丙申九月二十六日酉時,上御尊賢閣。藥房副提調持湯劑入侍時,副提調洪國榮,假注書柳孟養,記注官金鳳顯,記事官卜台鎭,醫官慶絢,以次進伏訖。絢奉湯劑進前,上進御。命退去,諸臣以次出。
上在慶熙宮。停常參,只晝講。
傳于徐有防曰,都承旨入侍。
傳于兪彦鎬曰,永興府使·文川郡守留待。
傳于李鎭衡曰,監印官及守令,晝講同爲入侍,時刻以巳正初刻爲之。
李鎭衡啓曰,副司直柳義養,依下敎來待矣。
傳于兪彦鎬曰,都承旨入侍。
兪彦鎬,以弘文館言啓曰,應敎申思運自鄕上來云,卽爲牌招察任,何如?傳曰,允。
以應敎申思運牌不進罷職傳旨,傳于李鎭衡曰,只推,更爲牌招。
以應敎申思運再牌不進罷職傳旨,傳于李鎭衡曰,只推。
以全羅監司狀啓,十月令薦新袖子,乾柿,限內不得封進,惶恐待罪事,傳于李鎭衡曰,勿待罪事,回諭。
以摠戎中軍望單子,傳于李鎭衡曰,今則武弁處義,亦梗生爲之乎?極爲駭然,摠戎使越捧一等,中軍望勿施。
傳于兪彦鎬曰,冬至三使臣,謝恩三使臣竝入侍。
傳于徐有防曰,都承旨入侍。
徐有防,以兵曹言啓曰,今九月三十日景慕宮·昌慶宮擧動時,本曹驛馬不足之代,依前例以京畿驛馬十五匹入把之意,分付,何如?傳曰,允。
有政。吏批,行判書李重祜病,參議未差,參判徐浩修進,同副承旨李鎭衡進。吏批啓曰,判書李重祜病不來,參議未差,小臣獨政未安,何以爲之?敢稟。傳曰,仍爲之。以李秉模爲兼奎章閣直閣,李憲洛爲引儀,金愚爲掌苑別提,李在學爲進賀兼謝恩書狀官,奎章閣司卷二單,尹東瑀·姜世重。
兵批,行判書洪樂性病,參判鄭昌聖病,參議李義翊病,參知李文源入直進,同副承旨李鎭衡進。副司正趙憲喆。
傳于李鎭衡曰,直閣明〈日〉謝恩事,分付。
傳于徐有防曰,司卷依例單付,使之謝恩。
傳于徐有防曰,白紋席四十六張付油芚四部,草注紙二十卷入之事,分付戶曹。
奎章閣提學李福源疏曰,伏以,聖孝所格,惠慶宮愆度,遄復天和,大庭頒誥,群情胥忭,臣於千萬夢想之外,伏承除旨,以臣爲奎章閣提學,聞命驚惶,不省攸措。聖人謨訓,事體至大,裒輯編次,其責不輕,非臣庸陋所敢承當,況臣自來情勢,自畫於一切文字之任,久矣。官名學士,職司御製,此亦一文任也。今若諉以新制,忘其素守,晏然爲冒進之計,則放倒卽當,猶屬臣私事,得不仰累於淸朝四維之治乎,特敎之下,趨應無路,惶悶之極,冒死自列。伏乞聖明,俯賜諒察,亟許遞改,以全微諒,不勝幸甚。答曰,省疏具悉。此非文任,卽編次人,卿何以過當之義,前後煩浼乎?況卿繼卿父,任編次之任,此又卿不敢辭之一端,卿其勿辭,卽爲謝恩。
鍾城前參奉韓汝斗,幼學朴載成·文述周·金益廉·蔡允祥·金鳴海,前參奉朴祖述,幼學尹燮殷·金躍爐·許焯等疏曰,伏以,臣民無祿,聖馭賓天,率土蒼生,莫不奔走號呼,如喪考妣,日月遄邁,因山已過。伏想我殿下出天孝思,益復罔極,若臣者,居在絶域,曾蒙陶甄之恩,則其攀髥之痛,褥蟻之願,寧有極哉?竊伏念本道穡事之凶歉,殿下已燭於道臣之狀聞,則臣等更何敢煩陳?而第古人云,耕當問奴,臣等似耕奴也。俗言曰,百聞不如一見,臣等卽一見者也。今者臣等上來時,自鍾城至安邊,其程道之遠,幾至二千餘里,歷路到處,詳探年事之凶豐,而路邊則見而知之,僻處則聞而知之,饑饉之勢,一道同然,而其中六鎭,尤甚者何也?磨天以北,本無錢貨,而常時生民之資食,已不如端川以南之行錢取辦矣。六鎭則隔在五嶺之外,欲移民則地遠無可移之勢也,欲移粟則嶺險而非可轉之地也。只有水驛一路,以開生道,民事之孔劇,誠可慼矣。至於今年,則三夏百穀皆損,自六月畢賑之後,數多生民,仍爲浮黃,焦骨塡散者有之。父老皆云,曾前或値凶歲,則秋間浮黃,今始初見云。其在聞見,豈不心寒而矝惻耶?往在丁巳·辛酉·乙亥三年之凶,則自廟堂急遣督運差使,早發嶺南浦項倉穀,及時賑活,故六鎭之民,幸免塡壑之患矣。今年則民間遑遑之狀,非丁·辛·乙三載之比也。自朝家若不早爲之變通,則哀我民斯,將未免盡劉之慘矣。竊伏聞殿下洞燭如許之狀,已定監賑御史于北道云。生民幸甚,而若不預先督運,優數入送,則御史雖往,其於無穀,何以臣等愚見,必如丁巳之早發嶺南穀,然後齊民可免餓莩之患,賑事亦無後後之歎,而惟其移運之穀數,比前三歲,尤宜優給,以究聖澤,以幸斯民之地。臣等無任屛營祈懇之至,謹昧死以聞。答曰,省疏具悉。宵肝之中,念及北道穡事,憂慮不置,所請下廟堂,卽爲草記稟處。
丙申九月二十七日辰時,上御尊賢閣。都承旨入侍時,都承旨洪國榮,假注書柳孟養,記注官金鳳顯,記事官卜台鎭,以次進伏訖。上曰,頃者經筵越捧下敎中,其日入侍當次外,竝安徐。出傳敎上曰,左承旨牌招。出榻敎命退去,諸臣以次出。
丙申九月二十七日巳時,上御興政堂。晝講入侍,守令同爲入侍時,知事黃景源,特進官權噵,參贊官兪彦鎬,侍讀官吳大益,檢討官李儒慶,假注書徐龍輔,記注官金鳳顯,記事官卜台鎭,宗臣西春君爗,副司直柳義養,永興府使鄭元始,文川郡守兪彦修,武臣徐有和,以次進伏訖。上讀春秋,自十有二月己卯,至皆可通矣。大益讀自三年春二月至天象也,上復讀自三年春二月至天象也。大益曰,日有食之,春秋記災異之事也。古之人君,遇災修省則災異消滅,遇災不警則殃咎日至,故夫子書之,以明災異,此可爲人君省覽處矣,惟殿下留意於是焉。儒慶曰,人君之遇災修省者,孟子所謂畏天者也。德和上干,初不致災者,孟子所謂樂天者也。樂天者保天下,畏天者保其國,是畏天不如樂天者之初不致災也。惟殿下留意於樂天焉。景源曰,日月之食,只書日食,不書月食,日者陽也,月者陰也,陽盛陰衰則月食,陰盛陽衰則日食,君子不得進,姦邪在位,擁蔽君德,則天必示以日食之異,使之恐懼而警省,故夫子春秋不書月食而書日食,以明天災,惟殿下留意於陰盛陽衰之理焉。噵曰,知事陰盛陽衰之言甚好,惟殿下深留聖聰焉。彦鎬曰,先王之世,若有日食之災,則必也嗇夫馳庶民走,所以重天之譴也。故春秋必書日食之異,以明人君警,誡修省之事,惟殿下留意於是焉。有和曰,臣則武夫無所見矣。爗曰,臣亦無意見矣。命經筵先退。上曰,冬至使·謝恩使竝入侍。賤臣承命而出,與冬至正使朴明源,副使鄭好仁,進賀兼謝恩正使黃仁點,副使徐浩修進伏。明源曰,日寒,聖體,若何?上曰,一樣。明源曰,寢睡·水刺之節,若何?上曰,一樣。上曰,會同坐起爲之乎?浩修曰,以書狀之有故,未及爲之矣。上曰,書狀以仙源子孫,不爲入去乎?浩修曰,書狀則在鄕姑不上來,而似不入去矣。命書傳敎曰,謝恩使書狀官金履禧,勢難强令赴燕,減下。上曰,今此兩都尉竝爲入去,專對之任,予其忘憂矣。明源曰,臣等人器不稱,惟恐君命之爲累矣。上曰,近來潛越之弊肆行,今方嚴飭於灣尹,而卿等亦爲各別禁斷,可也。命書傳敎曰,潛越之弊,不但貽弊於象譯輩,朝廷有紀綱,此等事,不能見令行之效乎?書狀雖管行中之事,予則曰,一時過去之兼臺,決不如守邊之臣,着念董飭也。無論使行前後,各別嚴察,俾有實效事,自備局措辭關飭,箕伯及灣尹,飭敎之下,現發於廉察,監司·府尹,難逭重勘,以此亦爲嚴飭。上曰,今此冬至使·謝恩使兩行,當相繼發行,其員役中不緊名色,雖兼行,無妨矣。明源曰,然矣。上曰,此則卿等出去後,裁定,可也。上曰,卿等入去時,令內醫持藥物隨去矣。明源曰,有此聖念,不勝惶恐矣。命使臣先退,命元始進前。上曰,今此特除,蓋有意焉。永興一境,予無憂矣,懋哉懋哉。命彦修進前,上曰,出自侍從,下去懋哉。元始·彦修先退,命義養進前。上曰,印役何以爲之?義養曰,尙未刊出矣。仍進景慕宮圖式及式例,上覽訖。上曰,凡例從便善爲之。命書傳敎曰,殿試講書,旣命除吳子,武經六書中,從自願一書應講事,分付兵曹。命退,諸臣以次退出。
丙申九月二十七日巳時,上御尊賢閣。都承旨入侍時,都承旨洪國榮,假注書柳孟養,記注官金鳳顯,記事官卜台鎭,以次進伏訖。上曰,政事,當日爲之。出傳敎上曰,海伯狀聞,可謂精詳,予庸嘉之,別無稟處者,其所請,一竝依施事,分付備局。出傳敎上曰,左承旨·左副承旨入侍。左承旨鄭民始,左副承旨兪彦鎬進前。上曰,奎章閣提學,皆已入來,兩直學出去會同,可也。國榮·彦鎬先退。少間,上曰,注書出去,會同與否知入。臣孟養出問回奏曰,會同已爲之云矣。上曰,都承旨入侍。都承旨洪國榮進前,民始先退。上曰,湯劑入之。絢奉湯劑進前,上進御。上曰,奎章閣節目及序文,與諸提學相議,構草以出,可也。命退去,諸臣以次出。
上在慶熙宮。停常參·經筵。
藥房都提調鄭存謙,提調徐命善,副提調洪國榮啓曰,伏未審日間,聖體,若何?今日臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。待下敎入侍,宜矣。
王大妃殿·惠慶宮·中宮殿,藥房口傳問安。答曰,知道。
李鎭衡啓曰,今日諸承旨當爲齋宿,而左承旨鄭民始,以式暇不爲仕進,卽爲牌招,何如?傳曰,允。
傳于兪彦鎬曰,都承旨入侍。
又傳于曰,奎章閣提學以下竝入侍。
以兵曹守宮望單子,傳于李鎭衡曰,呈辭參判改差,口傳差出。
吏曹口傳政事,趙時俊爲兵曹參判,韓光會爲分內醫提調。
傳于鄭民始曰,左承旨持冬享大祭報府入侍。
傳于徐有防曰,落幅紙十六軸入之。
又傳于曰,別例郞廳待令。
傳于李鎭衡曰,禮曹堂上入侍。
兪彦鎬啓曰,禮曹判書鄭尙淳,依下敎來待矣。
傳于洪國榮曰,都承旨入侍。
傳于李鎭衡曰,別省記中官遺漏,推考。
李鎭衡啓曰,明日次對,兩司無進參之員,除在外呈辭·受由·引避外,未肅拜不爲行公人員,竝待開門牌招,何如?傳曰,允。
李鎭衡,以訓鍊都監言啓曰,都監分授都城肅靖門西邊體城頹落處,今已畢築,女墻仍爲始役,把守軍兵,依例撤罷之意,敢啓。傳曰,知道。
又以二所巡廳言啓曰,去夜三更量,犯夜人訓鍊院奉事林秀彬執捉,而係是朝官,依傳敎移送義禁府之意,敢啓。傳曰,知道。
又以兵曹言啓曰,今此昌慶宮經宿時,昌慶宮·昌德宮內外入直巡邏等事,一依時御所例擧行事,分付各該營,何如?傳曰,允。
江原道嶺東幼學金理坤·金漢鍾·崔光進·鄭義天·崔宅謙·崔鳳翼·韓僖·洪大壽·李心白·崔日彬·金昌載·李謙重·李衡集·尹光老·崔柱九·崔錫胤·朴志常·崔永錫·安聖行·朱光質·朱澤洙·朱光運·金聲範等疏曰,伏以,昊天降割,蒼生無祿,仙馭上陟,珠丘爰封。惟我殿下,宅憂諒闇,攀號莫逮,哀毁踰制,八域臣民,追慕聖德,擧切於戲之思,仰感至孝,復深憂愛之忱。恭惟我大行大王,五紀臨御,一心兢惕,凡於國計民殷,靡不變通而蠲革之,所以致治化之章章也,又以文孫克肖其德,允篤厥孝,擧一國之大,掃兆民之衆而全畀焉。肆我殿下,承玉几之末命,荷實器之至重,惟恐付托不效,亦克率由無改,猶慮國計之未盡變通,而首嚴科場之規,復軫民殷之未盡蠲革,而次減生鮑之貢。書曰,知今我初服,而繼志述事之德,已有其初矣。書又曰,圖惟厥終,而繼志述事之孝,宜有其終矣。臣請以在初圖終之道,爲殿下仰陳焉。臣竊伏念,科場之規,奚特嚴之而已哉?粵昔盛時,以鄕三物賓興之,此是三代之科,而藹藹之譽,皇皇之美,後世莫及,炎漢之興,鄕有賢良孝廉之擧,則此亦列代之科,而人才之盛,雖不及三代,猶有俊乂之收用者矣。唐之太宗,以詐力取天下,懼夫英豪之迭,而創設文詞之科,肇開榮顯之臼,縛束群雄於科臼一條路之中,而驅一世靡然從之,則科目取人,不亦大謬乎?宋之科擧,雖從唐家,而修擧學校之舊制,輩出道德之群賢,科目出身者,每每攻斥,使不得施致澤之術,可勝歎哉?於休我朝,旣有製述明經之科,又有館薦鄕薦之法,製述則取其體格之典重,辭意之切實,明經則取其文義之曉通,謨訓之體認,館薦也,鄕薦也,擧其道學德行之士則美且盛矣。挽近以來,體格委靡,辭意膚淺,皆染於俗習而不足珍矣。文義全昧,謨訓未透,率歸於口讀而不足尙矣。且借述代講,私情換封之弊,不一而足,此皆殿下之素所痛恨而嚴禁者也。臣等復何敢覼縷於明鑑之下哉?夫太學者,賢士所關,而切磋琢磨之工,拭目難覩,洋洋絃誦之聲,側耳莫聞,太學如是,鄕學可知耳。然則館之所薦,其果爲道學之儒乎?抑亦謂德行之士乎?臣不得以知之也。鄕薦之法,初雖美矣,而士多有競之患,則所薦之不公,已極無謂,至若抱道修德之士,不肯自衒,而或因公議,登於方伯之擧者,百不有一,且銓曹之注擬,門閥是視,干求是取,則道德兼備,學行卓異,而堙沒無稱於山林之間者,又何恨者哉?以是推之科擧也,薦法也,徒歸文具,全無實效,而不可不及時變通也。臣愚死罪,以爲,先興學校之政,賓興以三物之道,然後於鄕則使其各邑採取公議,上其學行,次其文詞與誦講,抄報巡營,巡營仍爲之說場精選焉。於京則四學之抄報,太學之精選,一如各邑巡營之例,於是都會京鄕,於禮部製述之儒,以三經中一經,四書中一書,從自願背講,取其文義之曉通,訓謨之體認,明經之儒,論賦表策中,從自願撰呈,取其體格之典重,辭意之切實,使赴會試,製科以製,經科以經,定額出榜,乃於天陛咫尺之地,無論製科·經科,一傡更試其所試之文,更講其所講之書,黜陟能否焉。當初各邑四學之抄報也,製講雖優,德行有失,則拔去於擧案成冊之中,若此者流,如或與選,當該各邑與四學之官,施以誤擧之律,宜矣,苟如是也。仍存科目之名,實取德行之人,館鄕薦法,自在其中,而山林道學之士,固可得以致之矣。培養人材,興起士林,收用俊彦,無出此計,而盛古遺制,庶幾彷彿也。惟願聖上察納而變通焉。又伏念,貢獻之爲民弊者,奚特生鮑而已哉?他邑民弊,雖未目擊,而今以臣等所居九邑言之,人蔘是已。大槪九邑之結卜,旣有多少,人蔘之分定,亦有多少,而初於每兩蔘價之上下錢爲五十兩,則蔘與價相當,允合於惟正之供矣。所謂防納蔘商輩,稱以蔘貴價高,逐年加徵於五十兩之外,而其徵之數,每責於民,民不堪其苦。己卯年間,九邑人民,齊訴備局,轉達天聽,以其折半之蔘,移作京貢,其餘折半,則依舊貢獻,而每兩加劃三十兩錢,添補蔘價,合爲八十兩,是乃從厚之道,而著爲詳定之式,則損上益下之澤,普洽齊民,齊民擧皆安過於十數年矣。近年以來,蔘商輩不體朝家恤民之意,轉生暗地肥己之計,蔘貴價高之說,愈往益深,數外加徵之弊,層生疊出,托以添補,補之年年,徵以漸濫,濫之每每,一兩之蔘加增之價,今二百四五十兩之錢,則論其價而三倍於詳定之數,語其弊而十倍於己卯之前矣。蔘商輩憑公營私,藉重恣喝,而列邑官長,仰恐御貢之愆期,俯慮該邑之生事,莫敢退斥,然而朝家詳定,已有其數,加減不得,故不得已責出於民,民之居于嶺東者,背山臨海,土地瘠崅而斥鹵,間曠而荒蕪,則稼穡之艱難,生理之鮮少,已不可勝言,加之此橫科暴斂,而從何處辦出耶?乃創蔘戶蔘軍之規,肇開賣民賣校之法,人皆納價,弊轉成痼,則家産之焚蕩,軍丁之漏失,指不可勝屈。若是不已,出數年之內,將無更賣之民,亦無更充之丁矣。玆豈非關東之第一巨瘼耶?顧此添補之錢,若果法典所載,朝家所知,則爲其臣民者,雖使之鬻庄贖身,少無所憾,今以無名色無出處之錢,公然收斂於朝家法典之外,而浚東郡萬民之膏,肥蔘商一人之己,誠極無義,而不可以置之於尋常之地也。臣愚死罪,以爲,又依己卯之例,以其所折之半,竝作京邸之貢,永革蔘商藉重濫徵之患,若以土産之全屬京貢爲難,則加劃大同添補蔘價,亦如己卯之例,更著詳定之式,而蠲減嶺邑受脅橫當之弊,宜矣。如欲矯救蔘弊,於斯二者,可擇其一,故臣等累以此意,告于營門,則以爲,蔘弊之道內第一巨瘼,非不稔知,事關上供,不敢輕議,終當深思籌度云,而籌度無期,有難等待,督徵迫頭,實難堪耐,玆敢瀝血投章於天閽之下。伏願聖上,亟令有司,特以嶺郡進獻之蔘,如右所陳,二者之中,從長變通,克祛巨瘼,俾蘇齊民焉。臣等無任惶懼隕越屛營祈懇之至。答曰,省疏具悉。疏辭令廟堂稟處。
慶尙道聞慶幼學臣閔雨龍疏曰,伏以旻天不弔,臣民無祿,惟我英宗大王,奄棄臣庶,而日月流邁,因山已過。伏惟聖孝,益切攀號莫逮之慟矣。仍伏念,我殿下以卓越之姿,承艱大之業,克恢淵泉之學,懋昭訪落之謨,頒金科於御極之始,崇道學於作士之初,淑慝之旌別旣嚴,公私之防閑有截,環東土含生之倫,雖在匹庶之微,婦孺之愚,莫不敬迓天休,延頸擧踵,顒望德化之盛,思見協雍之美。猗歟休哉。第以審愼之道,亮惠之猷,旣紆聖慮之深遠,又有廟籌之纖悉,則綱擧而目張,宜無一事之或遺,樞周而品備,宜無細故之或忽,而至於甸綏之外,遐荒之濱,以其地界之逖遠也。故容或有不可不釐之事,不可不急之務,而未及於攸司之周咨,未達於黈旒之淵濩,則或恐至於不調之絃,永無更張之日,而倒懸於憂,終無可解之時矣。是以不揆瀆犯之外,敢效芹曝之獻,而先敷外服之失禮於文廟,更陳內地之疎虞於武備。伏願〈聖〉明,勿以芻蕘之賤而棄之也。嗚呼,耽羅一島,雖邈處海外,而化澤之所以漸摩,則有非內地之比矣。奈之何行用之法,多非關石之典,積謬之弊,已成膏肓之疾,事事乖戾,節節差誤,而第伏念,草食賤臣,越樽是懼,不敢條陳而煩猥。迺若至於事關文廟,慼我聖師者,則無論其地之爲某州某鄕,而旣在縫掖之列,則自不能置之而不論也。於戲,啓聖祠之肇建於泮宮之右者,所以爲尊崇聖師之地,則至於耽羅,亦宜模倣泮制,建廟奉安,而夫何其時,不是之爲?乃以啓聖之位,權設於兩廡之間,同享於門人之座,仍因襲謬而莫之正也。噫,子之居上,父之居下,則雖是凡人私廟,亦已無謂,曾謂五聖之廟,乃有此顚倒襲謬之失乎?謹按春秋傳曰,子雖齊聖,不先父食。惟彼衿佩之蹌蹌,式陳明薦,而念我聖師之洋洋,將作何懷?第其當初立享之時,致此顚倒之由,臣未得其詳,而臣以萍浮蹤跡,偶到島中,一見其謬,自不覺其目之駭而心之盡也。今之不知禮意而憚於更釐者,必將曰,顔·路·曾晳,旣已從享於兩廡門人之列,則其於顔子·曾子之心,亦將何如哉?而猶且不以爲失禮,則啓聖祠之從享於兩廡者,不爲無例云矣。此則有大不然者,夫兩聖十六賢及七十門人,俱是聖門之弟子,故惟其從享之次,一依四科之序,而兩聖之配享於殿內,二賢之從祀於兩廡者,有似乎父子同朝,而子爲卿宰,父爲大夫者,則以其所重在於夫子故也。至若啓聖祀肇建之意,則旣不取於師弟之位,又不取於四科之序,而只爲其誕啓大聖之玄德也,則是祠之所重,又在於叔梁紇矣。高不可以陞享於五聖,低不可以從享於兩廡,而惟當別建祠宇,立享尊奉者,禮意當然。故不曰啓聖之廡,而乃曰啓聖之祠也,則泮制之立祠於聖殿之右者,情禮俱稱矣。顧此耽羅之權享於兩廡者,抑何據也?此不過不能審愼,趁未建廟之致而襲謬至今耳,豈可以一時島儒之謬擧,仍作萬世文廟之享儀乎?噫,海外爼豆之禮,有非嶺儒愚臣之所宜論及,而伏念啓聖之立祠,在於嘉靖辛卯,則至于今二百四十有六年矣,而未曾有一人告達者,倘使愚臣,自阻於匪職之地,而今者不言,又未知其因襲謬之將至於幾百年矣。且使啓聖祠,不曾設行則已矣,旣已設行,則不可以權設而仍循矣。此愚臣所以目之駭心之盡而不敢不告也。伏願特賜察納,亟命該司,申飭本州,建廟移奉,一依泮制,一以慰聖師之心,一以賁爼豆之禮之地。噫,惟彼彈丸一島,縹緲於水陸數千里之外,地近鱗介之區,人乏奉揚之謨,則謬戾之如彼,或無足怪矣,而夫何內服之地,亦多誤訛僞之失也。謹按書曰,同律度量衡,蓋律度量衡,爲百法之權輿,而其爲關重於國家也不輕矣。故聖帝之巡狩,必以是爲重,而奈之何列邑之度尺,長短不一,邑各不同,尺各不齊?臣於是,實未知其故也。古聖王愼重之意,果安在哉?且夫度田之術,隨其田形之何如,而依方解畝,則宜無毫分差爽之理,而我國度田之法,只以方田·直田·梯田·圭田·句田五箇之形,爲式而準之,故攬形蛇形之田,而規之以裁直之例,四不等抹角之田,而規之而梯田之科,牛角三稜而指作圭田,弧矢眉梭而指作句田,則差以毫忽,謬以什百,而不失之於民,則必失之於國,不有損於公,則必有損於私,其在審愼之道,恐有所未盡也。又況耽羅一島,則本無量田賦稅之法,而反啓法外橫斂之端,至使貧富不均,苦歇不齊,而敎養無法,人彝幾斁乎?觀於量斛,則曾於八九年前,嶺南稅米漕納之時,舡格軍輩,恣意偸竊,而小其斛樣,詐稱嶺南之斛,元來太小云。其時攸司之官,墮其術中,而不能發覺建白,行關於嶺南,以更作新斛之地,而又何更作新斛之時,不能詳審,以致道內列邑之斛,或大或小,差以一斗,其在愼重之道,恐有所差忽也。至於權衡,則黍而爲絫而爲銖,宜無毫忽差錯之理,而夫何古之衡也?一斤之重,舊錢八十文,今之衡也,一斤之重,或爲九十六文,或爲一百一十二文,此不過駔儈之輩作俑而然,而亦豈非有關於世道耶?噫,惟玆數者之謬弊,似非緊係於治忽,而謹權量審法度,旣是有國之首務,則豈可以仍循襲謬而恬不知怪也。然而此等之弊,不過一擧措事耳,而愚臣之所以一念熲熲於漆室之中者,其惟軍政乎?夫軍政者,乃是不虞之攸備也。脫有緩急,則國家安危,惟是之係,故凡百事務,未有急於此者,而宜不容少緩焉耳。夫何沿近以來,不事是事,而恬憘成習,以觀於器械,則到底蠹傷其弧而堙結其銳矣。以觀於軍卒,則若非黃口虛簿,則逃奴走雇耳。至若各城堡軍餉之儲,則半歸弄幻之橐,而只是腐朽之穀,各邑軍馬,則難堪於輸運之侵,而率皆玄黃之馬,各鎭操鍊之時,則徒事玩愒之習,而不務精銳之實。噫,脫有不虞,則其將何騎何餉,何執何恃,而禦侮於暮夜之警也?夫以周公之才且德,猶曰綢繆牖戶,成·康之治且安,猶曰詰爾戎兵,則豈可以昇平之日久,而若是其疎忽也?臣之獨抱隱憂,私心夕惕者,不日月矣。肆於英廟朝,臣以鳥嶺一鎭,爲南關之喉嗌,國家之藩蔽,百里金城,最冠我東,而第於數十年前,只設有名無實之獨鎭,曾無一民尺地之增附,而徒添土校軍卒之虛額,至使萬規之天險,疎虞莫其。十室之殘邑,疲蔽難支之狀,刳瀝封章,而兼獻鳥嶺之地圖,乃請地界之增補,而鞏築其可築之處,加劃其軍卒,而更儲未其儲之穀以固關防,兼蘇疲民之地而猥蒙過奬,下諭該司矣。第以事難霎議而尙今未遑。臣於是,深增慨歎之至也。更伏願聖明,許臣微悃,察臣一得,博詢廟堂,而別遣武臣之有謀畫者,觀其形勝,察其地勢,而圖上回啓,然後劃增軍丁,添補幅員,而于以築之,于以儲之,則百二之崤關,天府之劍閣,可以兼有於我東,而軍書所謂獲固守之,獲阨塞之者,其在斯矣。至於各鎭各邑器械之橐堙者,軍兵之擁虛者,軍餉而耗斁者,軍馬而實無者,則另加申飭,俾有實效之地,而操鍊之節,尤宜嚴飭,必期振刷,則苞桑之固,盤石之安,此其基矣。自餘內地而權量之差謬者,島中而痼瘼之病民者,亦令釐而正之,率由舊章,則是亦懷保之一道矣,豈不休哉?鳴呼,臣之疎賤,卽嶺外之寒蹤也。敢將文事武備之說,終始臚列,而矧又煩猥於權量痼瘼之事,極涉僭越,罪當萬殞,而目擊心駭,實有所不能自已者。伏願財赦而察納焉。答曰,省疏具悉,疏辭令廟堂稟處。
咸安郡守李宗榮疏曰,伏以,皇天不弔,仙馭上賓,日月流駛,玄宮永閟,臣民攀號,中外攸均。矧惟我聖上,孝思無窮,皇皇靡逮之慟,當復如何?仍伏念,臣本以疎逖之蹤,曾蒙拂拭之恩,濫叨從班,殆過十年。乃者適忝分竹之憂,遽抱遺弓之哀,係是守土之臣,莫參拚紼之列,北望雲天,只自號哭。今因重試,復入城閪,追惟辭陛之跡,曷堪終天之痛?第念臣以平昔追先朝之誠,爲今日報殿下之道,居官盡職,隨事殫擧者,庶爲一分自效之方,而且臣辭陛之日,卽殿下聽政之初也。便殿回諭,丁寧懇惻,歲初綸音,子惠困窮。臣赴任以來,夙夜莊誦,恐孤字牧之責,窮巷僻村,布告聖旨,邑瘼民隱,細究厥由,則積弊已痼,莫可丁手。凡厥矯救之策,晝思夜度,殆廢寢食者,于今七八朔矣。臣竊惟,待從之出宰者,苟有大關於民情,而不得不變通者,則隨宜陳聞,自有舊規,故今臣備擧弊瘼之源,兼附釐革之策,惟聖明垂察焉。蓋本郡之爲弊邑,最於一路,而其弊之最鉅者有三焉,一曰,田政之紊亂也,二曰,糴簿之過多也,三曰,軍額之架疊也。惟此三弊,流毒一邑,有若大腫之將潰,圮屋之欲頹,窮廬之疾痛愁怨,實有朝夕難保之慮。臣請條陳之,以言乎田政,則本郡地處下流,偏被水災,尙州之洛江,晉州之南江,合流同湊,匯澤于玆,少有霖雨,尋常汎濫,沿江十二面五十一洞,同一巨浸,不見涯涘。噫,彼貧民之載耕載播者,莫非辛苦艱難,而方其立苖發穗之際,率多沈役腐敗之患,粒米莫收,荒年荐臻,哀我民生,眞所謂顚連而無告者也。言念至此,誠可於邑。且庚子量田,殆近周甲,溝洫湮塞,經界漫漶,土品之肥瘠,等數之高下,太半變遷,擧皆陳荒沿浦,甫田,盡化蘆荻之場,下澤膏壤,半是水草之坪,數十年來,非無四陳名色査減之令,而陳田之未頉者居多,虛結之爲實者過半,此則非無絶戶無主者,而當其捧稅之時,有族者徵於族,無族者徵於里,此弊之所由來,積有年所,臣赴任以後,盈箱堆案者莫非陳田減稅之訴,虛卜稱冤之牒,而旣是前官磨勘修啓之田總,而趁期裝發之稅米,則新到之初,變通沒策,非不知徵納之冤,而猶未免督捧之擧。且紛紜民訴,亦難盡信,故臣躬率監色,詳審虛實,則乙未實田畓竝四千三百十二結八十五卜五束內,各面抄陳,果爲三百九十六結五十九卜三束,且元結欠縮,亦爲二百三十二結,合六百餘結,而若其元結欠縮,自有委折。蓋庚午年均廳所納隱結,爲一百十結,庚辰年漏結加結,亦爲五十七結。若眞有漏卜,則固是當納,而其時守令,罔念後弊,重違自首之令,瞞報本無之卜,加錄元總,永爲實結,此則字號之無憑,境界之莫尋者也。其以虛爲實,指徵無處之稅,專責書員,故一差書員,鄰族相弔,每於窮春赤立之時,偏被刻期白徵之患於濫受結還,輸納漕倉,而尙猶不足,則延及書員之隣族,蓋民吏積逋,究其源委,職由於陳結之未頉,虛卜之相蒙也,此所謂田政之弊也。以言乎糴簿,則本郡數被水害,頻逢歉歲,民不奠居,轉移無常者,實由於還穀之太夥也。蓋京衙門會付與三營門句管米牟租太各樣穀,爲七萬三千八百三十八石十斗二升四合,而本郡元戶之甲午實總,爲五千三百七十戶,而三年之內,轉徙流亡,多至八百餘戶,則夫以七萬三千八百餘石還穀,雖曰折半留庫,至若三營門句管穀,都是盡分條,則計其一年斂散,殆近五萬餘石。以四千五百餘戶,雖盡受其五萬餘石,戶不下十餘石,則民將不堪,而況上戶富民,因緣防納,初不受糴,不過下戶窮氓,以此之故,一夫所受,多者四五十石,少者亦不下二三十石,及其捧糴之時,雖纍纍囚繫,日日鞭扑,亦不能盡數畢捧,一年二年,新舊相仍,族徵·鄰徵,逐年騷擾,耗上生耗,仍作逋欠,十餘年來,營門之盡分條,元會之分給條,鮮有入庫之時,奸民以拒納逃避爲能事,官長以彌縫磨勘爲常規,吏習民俗,不知國穀之爲重。臣春初赴任,與昌原府使臣李周爀,眼同反庫,則時庫在各穀爲一萬八千二百四十九石,而年年反作虛錄,爲五萬五千五百八十九石,臣不勝驚駭,據實直報於前道臣金載順,仍請登時狀聞,則前道臣以爲,事未前聞,亦係變異,若徑先狀聞,盡爲舊逋,則適中民吏蕩減之望,而累萬餘國穀,未免全失,甚非道臣·守令典守國儲之道也。爲先各人名下,石數之多少,年條之久近,使之纖悉懸錄,明白査報云,故臣依營題,親執糴簿,考閱戊子以後捧未捧數爻,則不但吏奴之逋,富民之防還防結,料利國穀,而歲不入庫者,亦爲萬餘石,其外貧民之多受者,困於水旱而塡於溝壑,或流離四方而不返故土,或祖之所食而孫則絶戶,或父之所受而子則流亡,積年掩置,今始畢露,旣未蕩減,如欲準捧,則其勢不得不徵於一族,一族之不足則及於一族之族,此猶不足則又不得不徵於切鄰,切鄰之不足則徧於切鄰之鄰,於是小民數千戶,方農之時,有目下渙散之形,臣驚惶憂憫,不知爲計。此際本郡十八面大小坊民,齊聲呼籲曰,貧民固有濫受拒納之罪,而富戶則亦犯防納料利之罪,毋論貧富,其罪惟均。今此五萬餘石逋欠,旣無朝家蕩滌之令,則官不得不捧,民不得不納。如非一邑合力,衆民同心,莫可奈何,與其侵及鄰族,闔境騷擾,莫如區別殘盛,分等戶還之便,戶還雖云權宜,到此地頭,不得不權宜,亦有可援之例。如山淸·丹城·靈山等邑,行之久矣。且咸安之穀,消融於咸安之民,則以咸安之民,納咸安之穀,誰曰不可。且富戶之年,年作奸犯科者,亦自知其罪,而今當積逋之査實,九族之徵。又總於一身,則亦爲破産難保之端,貧富一辭,皆願戶納,而臣以爲,無前之政,未試之法,終始靳持,則父老婦孺,皆以爲若不從衆民之至願,則哀此貧窮,保抱携持。今將散四,至有束手攢祝,叩頭痛哭者,而亦爲齊訴於前道臣,則道臣以爲,戶還一事,固有道內各邑可援之例,而民情亦皆自願,則莫重國穀,如是然後,可無空失之患,比諸族徵騷擾,大有勝焉。一從民願收捧云云,而若夫元會之御覽穀簿不可不充,至於巡營之別會穀數,姑許停捧,仍以營錢一千五百兩,俾助民力。臣於是乎强循民情擧行營題,始許戶還,則夏穀開倉之後,四千餘戶,同心合力,男負女戴,牛輸馬載。牟還虛錄二萬二千四百餘石,不煩催督準數畢捧,民始安居,幸免廢而今當秋穀之收殺,亦如夏糴之自願,衆心固結,欲罷不能,其間亦不無異論橫議,奔訴營門者,時道臣,下關本邑,問其便否,臣詳報其委折,則營題以爲,十八面中,獨此數人,挺身起鬧,不從宗黨長老之言,不遵營邑申飭之令,究厥情狀,萬萬痛駭。隨卽重繩,而前旣通一邑相議停當,則今不可以一二亂民之言,有所持疑,依前後營題,期於收殺云云。蓋自願者,農民四千餘戶,不願者,土豪二十餘入。由其自願者而觀之,則能知國穀之至重,公共之民情,大可見矣。由其不願者而論之,則竊覬舊逋之蕩減,沮戲之私意,亦可知矣。此所謂糴政之弊也。以言乎軍額,則本郡頻年水旱,民不奠居,而各衙門納布軍爲二千八百五十七名,其外上番赴操軍二千十四名,合爲四千八百二十七名,而其中河東·彦陽·咸昌·尙州等邑移來軍額四十餘名,本郡民戶爲四千五百餘戶之中,名在儒案,不責軍役之班戶爲一千三百餘戶,寺奴婢八百九十六名,勳奴婢一千一百二十七名,奴婢色殆近千餘戶。其外京鄕散居驛吏·奴之明有公文者,曾經把總·哨官之不編行伍者及境內兩驛保人,本邑使役吏·奴·校院生各名色,亦近四百餘戶。實責軍役之良戶,不過爲一千八百戶,而家家未必盡有丁壯,以此一千八百之民戶,欲充四千九百之軍額,則自不免一身三四役,而不能支堪,逃亡相續,黃口之簽,白骨之徵。前後聖敎,非不至誠惻怛,而許多逃故,代定無人,襁褓赤子,難免騎步之籍,丘原杇骨,亦在庸調之列,豈不知國典之可畏,而不得不犯者,勢無奈何,此所謂軍政之弊也。噫,田制之紊亂也,糴簿之過多也,軍額之加疊也。八路三百四十餘郡縣,何莫不然,而未有甚於咸安一邑也?惟此三大弊,流來已久,非一年二年之故,而前後守宰,不能劈破弊源,痛加釐革,率皆因循姑息,牽架補漏,馴致於莫可收拾之境。人心由此而極惡,風俗由此而大變,皆無樂生之意,擧懷離土思鄕,竝無任恤之風,官庭多悖戾之民,在嶺右爲難化之鄕,在朝家爲等棄之地,此莫非三弊之所由致也。此弊不祛,則其將邑不爲邑,民不爲民,亦將如之何哉?方當聖明御極,新化丕彰,惠澤旁流,中外弊瘼,次第釐正。八域含生之類,擧有小須臾無死之願,則眷彼咸安之民,亦是至化中物,而便作陰崖之草,獨阻陽春之暉,則豈非大可矜悶者乎?蓋玆三代弊,其目雖殊,其實則一,何者?軍額之難充,,由乎戶口之耗縮也。戶口之耗縮,專由於累萬糴簿之虛錄,六百虛結之白徵也。今若究其弊瘼之根,而求其矯救之術,則莫先於正由制也。亦莫急於蠲糴簿充軍額也。大抵極目郊原,莫非閒田曠地,窮民無土者,猶可開墾,以資生業,而若一番于耟,則看坪之際,旋錄加起。雖明年杇萊,永爲實結,白地應稅,害及鄰族,則民皆以荒土開墾,自相禁戒,沃壤膏土,漫作不菑不畬之地,此所以田制之不正也。爲今之計,莫如改量而覈其虛實。庚午·庚辰之所納加結,還爲出給,新舊陳結之累歲白徵者,竝令蠲除,而仍許隨起隨稅之法,則自然曠土漸墾,流民還集,於是乎田制是正矣。若夫糶糴之弊,則以四千餘戶之邑,蓄七萬餘石之穀,民寡穀多,不便斂散,以至此極。且統穀之弊,歲歲移轉輸將之費,尤是咸民之不能支堪者也。彼齊民之自願戶還者,夫豈樂爲?積逋之一番査實,在所不已,其不計所費,竝力自納者,竊冀其這番收殺之後,有所蠲減區處之政,而永久無弊之意也。其若不減元數,復事斂散,則弊猶如前,而終無釐革之期。爲今之計,限二萬石移轉他邑,而他邑亦不無此弊,則令備局從長變通,俾減穀數而充穀,則許其作錢入送,杜其弊源,然後以糶得便,民生奠安,於是乎穀簿始正矣。若夫軍政之弊,則疊役分揀,旣是國典,而近五千軍丁,責之於一千八百戶者,萬不成說。疲殘小民,旣不能安堵於田糴之弊,而加之以一室之內,父子兄弟,皆當疊役,則欲免其相率之他,而決不可得矣。爲今之計,不過分送於他邑,而他邑亦不無此弊,則必不肯安而受之,不可不自朝家當有別般處分,彼寺奴·勳奴之不侵軍役者,若是夥然。在朝家無甚關重,而許多軍額,如彼架疊,旣難充定,又難移送,則寺奴·勳奴之中,合有變通之道,以爲移塡軍保之地,而他邑移來軍額,各還其邑,然後軍政始修矣。噫,天下萬事,自有窮則變變則通之理。目今本郡邑事之蠱壞,民生之困瘁,至此之甚者,莫非三弊之爲祟,則亦豈無變而通之之道乎?譬如膏肓之疾,筋骨毛髮,無不受病,失今不治,後雖有良醫,必將望色而走矣。今臣深究三弊之源,欲效一日之責,而若其巨瘼變通之策,亦非臣擅斷之事,枚報於今道臣李衍祥,則道臣亦思矯救之策,方爲狀聞之計云,而目下民事,政當秋務,殆如救焚拯溺之不可曠日遲待,臣旣入都,手自封疏,遂未免仰瀆於嚴廬之下。伏願聖明,俯垂察納,以臣所陳,下詢廟堂,分付道臣,亟思所以釐革三弊之道,奠安一方之策,則遐邑幸甚,窮民幸甚。答曰,省疏具悉。疏辭令廟堂稟處。
丙申九月二十八日卯時,上御尊賢閣。都承旨入侍時,都承旨洪國榮,假注書徐龍輔,記注官金鳳顯,記事官卜台鎭,以次進伏訖。命書傳敎曰,列聖朝御製草本,自內已爲奉安,而御製御筆中粧冊成秩者,當於再明,奉詣奎章閣。提學以下,陪進彩輿儀仗,依例待令,冊子甚多,彩輿如或不足,以龍亭擧行事,分付。進詣時,東西班,於班次祗迎。命退,承史以次退出。
丙申九月二十八日巳時,上御尊賢閣。奎章閣提學以下入侍時,奎章閣提學黃景源·李福源,奎章閣直提學洪國榮·兪彦鎬,直閣李秉模,假注書徐龍輔,記注官金鳳顯,記事官卜台鎭,以次進伏訖。上曰,奎章閣節目持入。秉模進節目,命國榮讀之。上曰,提學以下若廳座,則坐次何以爲之乎?福源曰,提學·直提學當主壁,直閣·待敎當爲東西壁矣。國榮曰,奎章閣書吏,亦當啓下矣。上曰,書吏一人,以弘文館冊色書吏啓下,可也。命提學以下先退。上曰,藥房入侍。賤臣承命而出,與藥房都提調鄭存謙,提調徐命善進伏。存謙曰,日寒如此,聖體,若何?上曰,一樣。存謙曰,王大妃殿氣候,何如?上曰,一樣。存謙曰,惠慶宮患候,今無餘症乎?上曰,大體稍勝矣。存謙曰,湯劑當進御乎?上曰,唯。醫官慶絢進湯劑,上進御。上曰,奎章閣新出官員,何如?命善曰,外人聞之,多聳動云矣。存謙曰,我朝官方,皆倣宋制,而此官方,獨未變通矣。上曰,與編次人一體矣。存謙曰,今番擧動時,本院依前例出分提調乎?上曰,依爲之。命退,諸臣以次退出。
丙申九月二十八日申時,上御尊賢閣。左承旨入侍時,左承旨鄭民始,假注書徐龍輔,記注官金鳳顯,記事官卜台鎭,以次進伏訖。民始曰,禮判來待矣。上曰,明日次對,同爲入侍,可也。上曰,武科庭試殿試試官,自政院差出。出榻敎命退,承史以次退出。
上在慶熙宮。停常參·經筵。
傳于鄭民始曰,都承旨入侍。
又傳于曰,大臣·備局堂上引見。
鄭民始,以都摠府言啓曰,今日入直內三廳武兼禁軍及軍兵等,當爲日日習射而景慕宮親祭齋戒相値,不得爲之之意,敢啓。傳曰,知道。
以大司諫趙瑍,獻納辛應三,掌令具修溫·朴在源牌不進罷職傳旨,傳于鄭民始曰,只推。
兪彦鎬,以禮曹言啓曰,今此景慕宮還爲奉安敎是時,神輦及冊印奉出各差備官及腰彩轝排進之際,都監旣罷,無以檢束,必有生疎窘急之患。其時都監員役及領役部將,使之待令,檢飭擧行之意,分付各該司,何如?傳曰,允。
又以禮曹言啓曰,乙未六月居齋耆老儒生製述居首生員權星彦,同年七月到記儒生製述居首生員白師謹,丙申正月到記儒生製述居首生員尹行履,同年二月到記儒生殿講居首生員洪光一,同年同月到記儒生分製講製述居首進士沈念祖,同年三月三日製居首生員張至顯,幼學兪任柱,同年八月到記儒生製述居首生員鄭志儉,同年同月到記儒生殿講居首幼學金致泳等,直赴殿試事,命下矣。竝直赴於今此合慶對擧庭試殿試,而乙未二月釋菜儒生製述入格進士孟欽圭,進士崔光泰,同年八月到記儒生製述入格進士朴鎤,同年九月儒生製述入格進士鄭忠彬,同年十一月館學儒生製述入格進士柳詢,進士金禧燮。丙申正月太學儒生製述入格生員李薰,同年九月九日製入格生員金載泰,幼學李杜容等,直赴會試事,命下矣。竝直赴於今此合慶對擧庭試會試,何如?傳曰,允。
徐有防,以戶曹言啓曰,文昭殿碑閣,淨業院碑閣,追慕洞碑閣,蠶壇碑閣,流霞亭,發遣本曹郞廳奉審,則俱爲無頉,而追慕洞碑閣女瓦二十四張,夫瓦二十五張,女防草三張,夫防草十八張折傷,樑上塗灰庫庫剝落,四面墻垣,女防草十五張,夫防草八張,常女夫瓦各十張折傷,流霞亭東邊春舌雨露一庫,千慕堂東邊雨漏一庫,南邊女夫防草各一張折傷,萬懷堂北邊雨漏一庫,南行閣庫庫雨漏,四面墻垣瓦子庫庫折傷處,竝令修改之意,敢啓。傳曰,知道。
傳于徐有防曰,都承旨入侍。
吏曹口傳政事,金普淳爲守宮分承旨,朴宗岳爲分承旨。
守宮加出假注書望沈埉,爲守宮加出假注書。
傳于徐有防曰,都承旨入侍。
藥房三提調爲承候來詣請對矣,傳于李鎭衡曰,入侍。
徐有防,以改建都監言啓曰,景慕宮改建,今已畢役之意,敢啓。傳曰,知道。
李鎭衡,以義禁府言啓曰,明日擧動時,大駕各差備都事及神輦考喧都事,淸道都事,當爲備員出使,都事丁述祖·崔宗斗·申鳳周,令該曹依例口傳相換,假都事四員,亦令差出,以爲分排之地,何如?傳曰,允。
丙申九月二十九日辰時,上御興政堂。大臣·備局堂上引見入侍時,左議政金尙喆,右議政鄭存謙,漢城判尹具善復,行司直徐命善,行戶曹判書鄭弘淳,行工曹判書朴宗德,行兵曹判書洪樂性,行吏曹判書李重祜,右參贊尹東暹,禮曹判書鄭尙淳,刑曹判書李福源,戶曹參判張志恒,行副司直尹得養,行副護軍李柱國,行副護軍李漢膺,行副司直權噵,禮曹參判沈履之,江華留守李瀰,行副司直金魯鎭,吏曹參判徐浩修,副校理沈有鎭,左承旨鄭民始,假注書徐龍輔,事變假注書趙憲喆,記注官金鳳顯,記事官卜台鎭,以次進伏訖。尙喆曰,日間聖體,若何?上曰,一樣。尙喆曰,王大妃殿氣候,何如?上曰,一樣。尙喆曰,惠慶宮患候,今則怏復耶?上曰,比前稍勝矣。尙喆曰,明日動駕,必致久延,而日寒如此,下情不勝伏悶。上曰,自今日日氣稍溫矣。尙喆曰,犧牲若於明日省牲,則熟設等節,似甚窘急,何以爲之乎?上曰,令亞獻官今日省牲,可也。存謙曰,湯劑當以茶飮進御乎?上曰,唯。尙喆曰,此忠淸監司徐有臣災實分等狀啓也。沃川等八邑置之尤甚,公州等二十三邑置之之次,洪州等二十三邑置之稍實,分等依請施行。舊還一萬石,勢難準捧云。許減三分一,尤甚邑還上之難,以本邑盡捧者,限以四分一代捧,待明年還作本色,當年極劣米之停退,癸未江都·安興貢津米,姑令仍留,推奴徵債限明秋防塞事,依狀請竝許施,何如?上曰,依爲之。出擧條尙喆曰,此京畿監司鄭光漢災實分等狀啓也。加平·抱川置之尤甚,長湍等七邑置之之次,廣州等二十八邑置之稍實,分等依請施行。抱川最爲災邑,北漢移轉,姑許捧留本縣,舊還五千石當捧之中,限折半許減之請,推奴徵債限明秋防塞事,竝爲許施,何如?上曰,依爲之。出擧條尙喆曰,此鍾城前參奉韓汝斗等上疏也。盛陳六鎭民人阻飢遑遑之狀,仍請浦項移運之穀,比前優數劃給事也。自上深軫北路民事之最悶,連下飭敎,而至於嶺穀移轉,必有該道臣狀請,然後斛數多寡,船運早晩,可以稟處。今此赴擧儒生之因便疏籲,極涉猥越,而係是民事。雖不請罪,若其前頭運穀,似不可已。督運御史,先爲差下,觀勢下送于嶺南,以爲擧行之地,何如?上曰,此不過運穀而已,何必別送御史?使本道都事,着實擧行,好矣。尙喆曰,然則穀物數爻,姑待北伯狀請,量宜區劃後,預爲分付於嶺南道臣,何如?上曰,依爲之。出擧條尙喆曰,此咸安郡守李宗榮弊瘼上疏,而有令廟堂稟處之命矣。其疏盛論本郡經界之政,仍請改量矣。諸道改量,曾有朝令,守令旣得其人,民願亦又如此,則如本郡弊邑。趁此釐革,誠得其時,而經界旣正,蒙弊盡祛,則前後隱漏之結,新舊陳荒之徵,自當不期革而自革,分付道臣,使之從長擧行,何如?上曰,依爲之。尙喆曰,又以本郡還穀最多,反爲民弊,其中二萬石或請轉移他邑,或請發賣減數矣。附近諸邑,無他可以移轉之處,則待時發賣,報廟堂處之,亦無不可,商量擧行之意,分付道臣,至於統穀之轉輸,果爲咸民難支之弊,則從便變通之意,亦爲分付於道臣及統帥,何如?上曰,依爲之。尙喆曰,又以本郡良戶之不足,軍役之疊侵有寺奴·勳奴,移塡軍保,他邑移來軍額,各還其邑之請矣。諸道軍額之難充,何邑不然?寺奴·勳奴亦民也。何可使疊徵其役?他邑移來之軍額,今若還送,則亦豈當初移送之意哉?參以事勢,有難輕許,分付道臣,亦使之從便釐正,何如?上曰,依爲之。出擧條尙喆曰,此東萊府使柳戇弊瘼上疏,而有下廟堂稟處之命矣。其一,公作米料魚價米秋冬所用萬餘石,輒於春秋發賣,而每石以二兩五錢,散給民間,秋後捧米,而剩錢皆歸別用。自丁卯次次增加,近來則一年立本之穀,本府則或至四千石,冬鎭則似不下千數。因此餉穀率多虛留,或値失稔,秋後納米之民,非但不勝支堪,以立本麤劣之米,入給之除,輒爲倭人之點退,其爲損國體而受邊侮,非細故云。其一,倭人或有緊急所需,則象譯輩限前減價,以某物給本直,預受手標,爲待限出米,發賣取剩之資矣。壬·癸以後,本官初爲賑資,而近輒爲二千餘石,曾爲朝廷命吏,競此錐刀之利,不念隣倭之笑罵云矣。邊臣慨然陳章,有此論列,苟有犯科之官長,則其在國體,固當一一摘發,嚴法重繩,而其疏中,旣曰,簿書已絶,按發無憑云,則朝家雖欲覈出,實無其路。自今爲始,立本手標等事,令本府嚴立科條,一洗因循之謬習,而若是申飭之後,如有犯者,隨現重究,斷不饒貸之意,嚴明分付,何如?上曰,依爲之。尙喆曰,倭貿一節,本府小通事輩,爲營鎭各衙門所侵責,輒出外上於倭人,其數今爲萬餘金,以致倭人之督責轉甚。從今爲始,請以一律從事矣。外上之弊,誠極萬萬驚駭。此後現發者,毋論象譯通事,一依續典,負債人一律之法,申明施行,以嚴邊禁,何如?上曰,右相之意,何如?存謙曰,邊門立法,本自尙嚴。故倭人處負債者,斷以極律,法意有在。今此萊伯所請,從今爲始,雖一包一貫,竝以一律從事云者,誠得之,而亦出於申明續典之意,亟宜許施,而所論之諸弊,其來已久。入侍備堂中,亦有曾經萊伯人,下詢,何如?上曰,曾經萊伯人,誰也?陳白,可也。尙喆曰,權噵亦曾經矣。噵曰,外上未給者,曾有一律定式。只宜申明重法,隨現隨繩,公作米之不爲趁時盡數入給者,儘有委折。近來入送使,每不及期出送,或至踰年,而不卽納進獻之物,誠爲可駭。彼旣不及期進獻,則所給之米亦不當盡數入給。故輒折留不給,而嚴辭申飭。此例行之已久,今不可改,則勢當次次入給,而以其次次入給之故,或不無從中犯手之患,此後則嚴立法禁,毋敢襲謬,似好矣。上曰,各別嚴飭,可也。尙喆曰,其一,本府防布軍三千三百二十二名,蠲其身布,除其疊役,後以此數,移定各邑事也,邊上重地,有異他邑,繭絲之減,豈曰不好,而卽今軍額之難充,無邑不然,自朝家亦難直許移送,分付道臣,如有推移變通之道,則使之狀聞稟處,至於忠翊衛巫夫等許屬本府軍摠之請,雖未知其數多寡之如何,此皆有所管衙門,有難率爾許施,亦令道臣論理狀聞,何如?上曰,依爲之。尙喆曰,其一,本府會外穀,以將士頒料之不足,添劃某樣穀事爲請矣。還穀裒益之政,已有朝家行會諸道者。分付道臣,計其不足之爲幾石,量其便近移轉之處,使之擧行後狀聞,何如?上曰,依爲之。尙喆曰,本府金井舊山城,逐年修築城內設倉儲穀之道,束伍移付之策,有所論列矣。萊府處地,異於灣府,山城之古有今廢未知有何見得,而事係關防,恐難輕議矣。上曰,右相之意,何如?存謙曰,臣之愚見,常以爲關防形便之可合設置處,古人已盡擧行。在今只當守其已設置者而已。今此城餉設施之論,豈曰無見,而以今事力,猝難輕議矣。上曰,諸備堂之見,何如?善復曰,城體設始之當否,臣曾未見其形便。今不敢臆對,而大抵萊府之人,常以爲,朝家備禦之策,不如灣府爲言。海路當逢順風,則船泊之疾,比諸鴨綠一帶水,不翅容易,勿論南北,固邊爲上策。然今忽築城,則不無彼人致疑之端,詳審處之好矣。命善曰,臣亦未見其形便,而設施之有難輕議,儘如大臣之言矣。弘淳曰,近來新設關防,曾不多年,輒皆廢棄,徒爲勞民傷財之歸。如洞仙·關東·西林等處是已。臣常有慨於此,凡於設施之論,未嘗與之荀同矣。宗德曰,臣未見其形便,不敢臆對,而今當中外財力匱乏之時,恐難輕議設施矣。樂性曰,臣未知其形便,不敢輕議於設施當否,而或傳城內小水云,然則似難守城矣。重祜曰,基址形便,臣旣不知,不敢質言仰對矣。然當亂之際,在於得人,不在於關防。顧今關防可合處,已盡設置,此時之虛費財力,更爲設施,恐難輕議矣。東暹曰,臣旣未曾目見,今不敢臆對矣。尙淳曰,臣旣未見其形便,設施之當否,不敢輕議,而前旣築城廢棄已久,則可知其爲不可守城矣。福源曰,臣旣未見形便,不敢輕議矣。志恒曰,臣雖見倭館,不得遍察地勢,則未知其利害之果如何,而捨直路本府城避守山城,雖或有躡後之兵勢,縱而順過,似涉疏迂矣。得養曰,城池固是國家之大政,而臣旣未知其形便,不敢臆對矣。柱國曰,臣雖未知其形便之果如何,而山城設置本意,非獨爲守城,其軍餉與子女玉帛,亦在其中。有若軍中之老營者,然其處果如該府使之所見,則使之修築,亦似好矣。漢膺曰,臣雖未見其形便,而聞水源不足云,旣如此則其修築斯,恐難守城矣。噵曰,臣於待罪萊府,亦一往審,外峻內平,形址甚便。中間廢置,誠爲可惜,而改築之役,猝難輕議,此則付之本府,徐徐經紀似好矣。履之曰,凡事在遠論斷,終不如目見料度。苟是新創巨役,則此時經費,不可不念,而因舊增築,若自本邑從便設施則似無所害。臣意則使道臣更與本府使,商議善處好矣。瀰曰,臣於年前待罪嶺藩時,雖不目見其形址,蓋聞四面險固,實爲援急可恃之地。今此本倅疏中論列,亦似有意見,但方財用匱渴之時,費力於不急之務爲難。自本府若有磨以歲月,漸次修築之道,未爲不可。第令本道道臣·帥臣,看審形便於巡路,且與本倅消詳講確後,狀聞便否,徐徐更議處之,恐合事宜矣。魯鎭曰,臣旣未目覩,有難遙度,事關關防,亦不宜輕議廢棄使本道道臣·帥臣更加看審,消詳狀聞後處分,似好矣。浩修曰,臣等則未見形便,而遙度利害,邊臣則親覩事勢,而備陳條件。大抵百聞終不如一見,俄者備堂沈履之所達更爲往復消詳之言,似爲完備矣。尙喆曰,邊地城池之修築,有不可輕擧。道臣巡路,看審其形便,使之論理狀聞,何如?上曰,依爲之。出擧條弘淳曰,年前九營繕軍契雇價變通時,每年兵曹上下錢中一千兩劃出,以償舊債,畢償則止事定式,而今年各處役軍所用,非比常年,若計限歲年應下,則反有不足之慮,當年公私債還報一節,特爲停退,然後庶民挨過而此旣啓下節目,不可自下擅便,故敢達矣。上曰,依爲之。出擧條上曰,御製明當奉安,而御製甚多,彩轝無不足之慮耶?戶判出去,詳問還奏,可也。弘淳承命出去。重祜曰,昨冬聽政朝參時,侍從不參人,皆命墨名,而其中金復休·李普天·黃樟發配,其後竝皆蕩滌矣。趙鎭衡則適在禁推,故未及同入蕩滌,漏於傳旨中,何以爲之乎?上曰,蕩滌,可也。出擧條宗德曰,臣以雲觀事,有仰達者矣。進上七政曆,有犯御諱處,依戶曹計士例,改以他字,何如?上曰,依爲之。出擧條樂性曰,暎花堂親臨武科殿試時,雲寶劍以下,全數侍衛而禁軍挾輦軍,在前無排立之例。今番亦依此擧行乎?上曰,依爲之。出擧條樂性曰,再明日明政殿懸題後詣春塘臺時,道由何門擧行乎?上曰,以靑陽門擧行,可也。樂性曰,然則禁軍及挾輦軍,只入直擧行乎?上曰,依爲之。出擧條樂性曰,武科講規,自願一書,載在法典。從今以後,講書受點則雖無自願下敎,勿爲,依近例煩稟,依法典施行,何如?上曰,依爲之。出擧條存謙曰,臣等明日旣已隨駕,景慕宮移奉時,與禮堂神輦後陪從則似好矣。上曰,神輦後陪從,可也。尙喆曰,明日景慕宮腰彩轝移奉時,旣無都監,何以擧行乎?上曰,自禮曹擧行,可也。尙淳曰,迎勅儀註,今當磨鍊,而以何殿擧行乎?上曰,以崇政殿擧行,可也。弘淳進前曰,彩擧方有三十餘部云矣。上曰,然則可無不足之慮矣。上曰,明日景慕宮移安擧動時,先後箱同牌擧行,可也。命退,諸臣以次退出。
丙申九月二十九日申時,上御尊賢閣。藥房三提調承候入侍時,都提調鄭存謙,提調徐命善,副提調洪國榮,假注書柳孟養,記注官金鳳顯,記事官卜台鎭,醫官慶絢,以次進伏訖。存謙曰,伏聞有感候,不勝驚慮,此時氣候,若何?上曰,似有寒氣之往來,而不至大段矣。存謙曰,加味香橘茶煎待矣。上曰,持入。絢奉湯劑進前,上進御。存謙曰,動駕在明,勞動則有失攝之慮矣。雖不動駕,少無拘礙之事,思量下敎,好矣。上曰,今夜調理則當差勝,何慮之有?若或未差,則亦當觀勢爲之矣。存謙曰,姑待今夜,以待下敎矣。命退去,諸臣以次出。
上在昌德宮。停常參·經筵。
大駕詣彰義宮,行禮後,還詣洞口,入幕次後,政院·藥房口傳問安。答曰,知道。
大駕詣景慕宮,入齋室後,政院·玉堂·藥房口傳問安。答曰,知道。
大駕入昌慶宮後,政院·玉堂·藥房口傳問安。答曰,知道。
大駕入昌慶宮後,朝廷二品以上·六曹堂上,兩司長官口傳問安。答曰,知道。
鄭民始啓曰,王大妃殿·惠慶宮問安,何承旨進去乎?敢稟。傳曰,右副承旨進去。
吏曹口傳政事,以尹得養爲左尹。
兪彦鎬,以訓鍊都監言啓曰,因兵曹草記,昌慶宮·昌德宮內外入直巡邏等事,一依時御所例擧行事,允下矣。金虎門軍一百名,弘化門軍一百名,永肅門局出身四十五人,南營馬軍五十名,集春營軍五十名,廣智營軍五十名,各其將官率領入直,而還宮後撤罷之意,敢啓。傳曰,知道。旣不更稟,經先草記,訓將推考,局出身勿爲入直。
以對讀官林得浩·李頤祥牌不罷職傳旨,傳于徐有防曰,只推。
李鎭衡,以兵曹言啓曰,直赴捧承傳人親騎衛池天江等一百四十五人,竝依例許赴於明日庭試殿試之意,敢啓。傳曰,知道。
傳于李鎭衡曰,宣傳官一員待命。
傳于徐有防曰,都承旨入侍。
李鎭衡,以禁衛營言啓曰,依傳敎,築墻看役將校,從厚施賞之意,敢啓。傳曰,知道。
又以御營廳言啓曰,依傳敎,築墻看役將校從厚施賞之意,敢啓。傳曰,知道。
又以訓鍊都監言啓曰,依傳敎,築墻看役將校從厚施賞之意,敢啓。傳曰,知道
丙申九月三十日,守宮承旨金普淳,守宮假注書沈埉。金普淳,〈以〉都摠府郞廳·兵曹郞廳來言啓曰,闕內各司夜巡撿摘奸之意,敢稟。答曰,知道。
丙申九月三十日申時,上御書香閣。藥房副提調持湯劑入侍時,副提調洪國榮,假注書柳孟養,記注官金鳳顯,記事官卜台鎭,醫官慶絢以次進伏訖。絢奉湯劑進前,上進御。命退去,諸臣以次出。
上在昌慶宮。停常參·經筵。
自昧爽至辰時,有霧氣。
兵曹口傳政事,柳爾冑爲兼五衛將。
前望單子入之,蔡弘履爲承旨。
蔡弘履,以兵曹言啓曰,去九月朔,各廳堂下武臣等朔試射,連仍有故。今已踰月,不得爲之之意,敢啓。傳曰,知道。
又以兵曹言啓曰,今九月二十八日,西部居幼學金履庽稱名人,自興化西挾門入來,鳴申聞皷,依定式下該曹,推問,何如?傳曰,允。
又以兵曹言啓曰,今此進賀兼謝恩使一行赴燕時,所把驛馬三十三匹內,慶尙道十三匹,全羅道八匹,忠淸道六匹,今十月十五日京中逢點,江原道三匹,咸鏡道三匹,同月二十日,直送安州逢點事,各道監司處發馬行會,何如?傳曰,允。
丙申十月初一日,守宮承旨金普淳,守宮假注書沈埉。金普淳,〈以〉都摠府郞廳·兵曹郞廳來言啓曰,闕內各司夜巡檢摘好之意,敢稟。答曰,知道。
丙申十月初一日卯時,上御書香閣。都承旨入侍時,都承旨洪國榮,假注書柳孟養,記注官金鳳顯,記事官卜台鎭,以次進伏訖。國榮曰,今夜寢睡,何如?上曰,煩甚不能善寢矣。國榮曰,令吳道炯入診乎?上曰,唯。道炯進前診候訖,退伏奏曰,左右三部度數調均,而感候猶未快解矣。國榮曰,粥水刺進御乎?上曰,姑未食矣。喉渴特甚,何以則爲好耶?道炯曰,仁同茶,時時進御,似好矣。上曰,出去煎入,可也。國榮曰,出宮,時刻將近,粥水刺卽爲進御,似好矣。上曰,承旨先退,侍衛整齊後入正時。諸臣遂退出。
上在昌慶宮。停常參·經筵。
王大妃殿·惠慶宮,遣承旨問安。答曰,知道。
傳于洪國榮曰,達夜,易書尙未入一軸,左承旨·右副承旨推考,其令催促。
又傳于曰,命官以下持試劵入侍。
蔡弘履,以司僕寺內乘,〈以〉一二提調意言啓曰,動駕敎是時,本寺正,例爲進輿差備,正申應顯罷職之代,令該曹口傳差出,以爲進參之地,何如?傳曰,允。
吏曹口傳政事,李顯永爲司僕正。
今十月初三日,親臨明政殿,重試敎是時,南行假注書望,金晩根爲南行假注書。
同月同日,親臨明政殿,重試敎是時,南行假注書望,宋致淵爲南行假注書。
同月同日,親臨明政殿,重試敎是時,南行事變假注書望,洪樂莘爲南行事變假注書。
守宮加出南行假注書望,朴禮源爲守宮加出南行假注書。
吏曹口傳政事,金文淳爲兵曹參知。
兵曹口傳政事,副司直鄭昌聖。
李鎭衡,以刑曹言啓曰,該吏令攸司,嚴治勘律後,卽爲草記事,命下矣。取考律文,則大明律制書有違條云,凡奉制書,有所施行而違者,杖一百。工曹書吏金世寶,依律文決杖一百之意,敢啓。以幺麽下吏之阻搪,御供之物,今番時御此關時,以致闕供。不特此也,前後屢次自差備招致,則終不待令,此等下吏之習,列所未見,加可別嚴繩後草記。
又以刑曹言啓曰,該吏更加各別嚴繩後草記事,命下矣。工曹當該書吏金世寶,決杖一百後,忠淸道公州牧,徒三年定配所,卽爲押送之意,敢啓。傳曰,知道。
丙申十月初二日,守宮承旨金普淳,守宮假注書沈埉。金普淳,〈以〉都摠府郞聽·兵曹郞廳來言啓曰,闕內各司夜巡檢摘奸之意,敢稟。答曰,知道。
上在昌慶宮。停常參·經筵。
夜五更有霧氣。
王大妃殿·惠慶宮,遣承旨問安。答曰,知道。
以吏曹參議兪彦鎬牌不進罷職傳旨,傳于洪國榮曰,只推。
吏曹口傳政事,李鎭衡爲兵曹參議。
吏曹口傳政事,鄭文啓爲兵曹參知。
李義翊,以義禁府言啓曰,時囚罪人金若行,以次律杖配而除尋常,各別嚴杖事,命下矣。依聖敎,布諭於罪人金若行後,仍卽嚴杖一百,以次律告身,盡行追奪,流三千里定配於慶尙道機張縣,而以傳敎內辭意,具罪目,依例發遣府書吏,押送配所,何如?傳曰,允。
又以義禁府言啓曰,時囚罪人訓鍊院奉事林秀彬,去九月二十七日三更量犯夜。故因二所巡廳啓辭拿囚,而犯夜人,以官爲名者,令該府隨更數決杖事,曾有先朝受敎矣。林秀彬,依更數決杖三十度後,放送之意,敢啓。傳曰,知道。
又以義禁府言啓曰,誣上不道罪人載翰妾新暹,全羅道珍島郡,緣坐爲婢矣。卽接全羅道監司李普行牒報,則爲婢罪人新暹,抱胎來配,而去八月二十九日,産其女息云矣。新暹所生女息,卽其地一體緣坐爲婢事,分付,何如?傳曰,允。
有政。吏批,判書李重祜牌不進,參判徐浩修進,參議兪彦鎬牌不進,同副承旨徐有防進。洪秉纘爲承旨,李義直爲大司憲,趙㻐爲大司成,黃景源爲兼判義禁,沈有鎭爲兼中學敎授,曲籍單尹行履,造紙別提單李昌源,以上,文武科第一人,折衝金應麗,改建都監領役部將加資事承傳,吳大益爲司僕正,具允鈺爲判尹,李世奭爲刑曹參議,前持平吳濬根,今加通政,文科重試甲科第一人,依法典陞堂上。
有政。兵批,判書洪樂性進,參判趙時俊病,參議李義翊病,參知李鎭衡入直進,同副承旨徐有防進。副䕶軍安聖彬,副司直徐有隣·金鍾秀·鄭象仁·朴宗岳·李鎭復,副司果宋樂,禦侮柳孝源,武科重試壯元,資窮依法典陞堂上兼內乘具淑科前司果,依法典陞六,副司果,尹致性。
鄭民始,以扈衛別將一二廳大將意言啓曰,三廳大將領中樞府事李溵,今有罷職之命矣。其所帶軍官,當有區處之道,何以爲之?敢稟,二廳大將兼察。
丙申十月初三日,守宮承旨金普淳,守宮假注書沈埉。金普淳,〈以〉都摠府郞廳·兵曹郞廳來言啓曰,闕內各司夜巡檢摘奸之意,敢稟。答曰,知道。
丙申十月初三日辰時,上御明政殿。親臨文臣重試入侍時,都承旨洪國榮,左承旨蔡弘履,左副承旨鄭民始,同副承旨徐有防,南行假注書宋致淵·金晩根,記事官金鳳顯·卜台鎭,以次侍立。上具布裹翼善冠布圓領袍,乘輿出春塘臺,由崇智門詣明政殿入小次。命都承旨入侍,國榮·晩根·鳳顯·台鎭,以次進伏訖。上曰,此注書,誰也?國榮曰,金應淳之子矣,頗肖乃父矣。殿座後命試官入侍,右議政鄭存謙,行司直徐命善,行副司直鄭昌聖,戶曹參議林得浩,副司直鄭象仁·李鎭衡,工曹參議徐逈修,以次進伏訖。存謙曰,連日殿座,聖體,若何?上曰,一樣矣。存謙曰,王大妃殿氣候,若何?上曰,一樣矣。存謙曰,惠慶宮氣候,若何?上曰,一樣矣。命書傳敎曰,三所設場試所,承旨不可不備,問安進去承旨許遞,兵曹參議李義翊除授,先入侍後謝恩。又命書傳敎曰,新除授承旨牌招,右承旨李義翊,承牌入侍。上曰,宋致淵,誰也?國榮曰,同春後孫宋文欽之子矣。上曰,善文之宋文欽乎?國榮曰,然矣。上曰,金晩根兄弟,幾人乎?民始曰,二人云矣。上曰,乃父之長子乎,次子乎?民始曰,長子云矣。上曰,新除授兵曹堂上牌招謝恩。出榻敎上曰,金晩根本職,何官?有防曰,徽寧殿參奉矣。上曰,宋致淵,同春孫云乎?國榮曰,然矣。故贊善宋明欽之從子矣。弘履曰,未付軍職者,何以爲之乎?上曰,前承旨李鎭衡,前參知李文源,竝口傳付軍職。出榻敎弘履曰,校理李在學,由承文院追呈擧案矣。上曰,校理李在學,爲先抜去,禁推。出榻敎上曰,單子之晩呈可怪,況在玉堂,尤何敢如是乎?事體駭然,仔細呼傳,可也。上曰,陪入吏盡入之後,設場則殆將午時也。國榮曰,寬限好矣。上曰,申時好矣。此科亦有白文呈劵之例乎?國榮曰,未做者曳白,如儒生之科矣。上曰,入庭不作,不爲罪乎?國榮曰,不入來則禁推,而曳白則無罪矣。上曰,然則明經科文臣,出去無妨也。國榮曰,此科異於他科,以文臣爲名者,自然同之矣。上曰,懸題紙二張,加持來,可也。晩根出去分付。上曰,彼注書年,幾何?命善曰,三十二歲云矣。上曰,宋致淵年,幾何?國榮曰,四十一歲云矣。上曰,侍從坐此庭,未通淸及參下,分坐門外,可也。命書表題,擬唐群臣賀立石靈州,刻以雪恥酬百王,除兇報千古。下詢諸臣曰,題果如何?存謙曰,好矣。圓且新,可以觀擧子手段矣。命善等曰,甚好矣。上曰,東人無做者乎?存謙曰,無之矣。命善曰,決無一人做者矣。命都摠管李福源進前曰,此題果無做者否?福源曰,試賦則有之,而表則無之矣。弘履曰,曾經翰林二人,就侍從班矣。上曰,許之可乎?國榮曰,改通後,方可爲侍從矣。上曰,然,勿許,可也。國榮曰,韓用龜則注書也,可就侍從班矣。上曰,勿許,可也。曩者事極非矣。其時下敎之下,何敢曰認以承旨之言乎?予旣有所敎,豈可更以注書施行乎?國榮曰,不過一時筵敎,故以注書施行矣。上曰,其時豈無文蹟乎?須査處之。上曰,擧子方席必不足,地排速布之,可也。命懸題後,上曰,諸試官,着實看製,可也。上乘輿出延生門。上曰,擧子何雜坐乎?地排何尙不布之乎?戶曹判書·長興庫提調,越俸一等,兵曹參議,口傳差出。出駕前下敎國榮曰,試官李鎭衡,新除授兵曹參議,未及謝恩,何以爲之乎?上曰,先往試所,可也。晩根傳命,上曰,此注書外家則誰也?國榮曰,故府使沈得賢之外曾孫云矣。上還詣春塘臺,親臨武臣重試殿座後,命試官入侍。判府事李溵,御營大將具善復,吏曹參判徐浩修,行副䕶軍李長燁,副司直尹弘烈,宣傳官邊聖和·安橚,以次進伏訖。溵曰,聖體,若何?上曰,一樣矣。溵曰,王大妃殿氣候,若何?上曰,一樣矣。溵曰,惠慶宮氣候,若何?上曰,一樣矣。行兵曹判書洪樂性曰,科場單子,何等嚴重,而今番直赴擧子中,多有刊改不精者。故覈其委折,則雖非用情,其在嚴科場之道,不可容恕。且其中亦有入格人,榜目,何以爲之乎?敢稟。上曰,講則勿施,付於殿試,可也。出擧條命樂性曰,明日還宮時軍兵,夕食待令,可也。善復曰,擧子或無戶籍云,有官銜者外,拔去,何如?上曰,拔去,可也。上曰,彼射者,皆善哉。國榮曰,盡是朔方健兒也。樂性曰,昨日呼不擧子待令矣。上曰,異於故犯乎?第査處之。民始曰,差備官怪矣。善復曰,多厭避者矣。上曰,可駭也。上曰,柳孝源之射甚善矣。予旣知名,似或恃而忽之,而尤善射可嘉也。別軍職李顯宅汰去,都摠經歷柳孝源,別軍職差下。出榻敎上曰,兵判,亟受別軍職現身,仍爲率入,可也。濫差則不緊,而如此者好矣,兵判亦收用此等人,可也。以吏曹政事頉稟,命書傳敎曰,參議只推,與參判牌招開政。孝源進伏,樂性曰,依下敎率入矣。上曰,柳氏,大族又名族也。汝誠善射,私習幾步乎?孝源曰,五十步矣。孝源退出後,命訓將入侍,御將進前,張志恒·善復進伏訖。上曰,曾經別軍職乎?志恒曰,未經矣。善復曰,臣亦未經矣。上曰,此後別軍職,勿以掖隷爲之,可矣。名分不可紊亂矣。善復曰,各廳各色,例皆作僚矣。志恒曰,果然矣。上曰,名分終不可不顧,訓將之意,如何?志恒曰,古之名武,或不行公矣。命致淵持入經國大典兵卷。命書傳敎曰,凡諸科規,當從續大典,而至於立蒭,則元無載錄於本典,該曹矇不致察,載錄之鐵箭與鞭蒭,不爲錄啓,不錄之立蒭,有此誤書入啓,其所襲謬,匪今斯今云,該堂之不知似或然矣。該色吏之到底慢忽如此,極爲駭然。令兵曹從重決棍。今番旣除立蒭,三技取二技事,分付。樂性曰,臣有不察之失,惶恐待罪矣。上曰,罪在下吏,勿待罪,可也。上曰,軍士房出去,以兵曹首吏,決棍之意,分付,可也。科時僞造紅牌等事,皆此輩所爲也。上曰,騎堂有窠代,口傳差出。出榻敎上曰,兵曹參知鄭文啓牌招。出榻敎命書傳敎曰,新恩政事,當日爲之。又命書傳敎曰,武試未畢則當有比較貫革,徑自撤去,昨日旣以請罪,當該主掌官汰去。民始曰,騎蒭待令乎?上曰,兵判自可爲之,如此事,予何以盡知乎?上曰,昨日馬鈍,任意擊之,今若復然,當以用情律處之,分付,可也。上曰,擧子李良弼二中,而何爲擊馬鈍乎?宣傳官問奏,可也。奏曰,漏局不善擧行,故然矣。上曰,從當決棍,愓念擧行事,分付,可也。良弼伏地,上曰,旣已擊馬鈍,退去,可也。上曰,具埱,是名武乎?善復曰,然矣。其父鼎煥,乃聞世之孝子也。命致淵出去,問文臣呈劵之數幾何,仍又以滿十軸後,持入事傳命。命書傳敎曰,殿座時承旨苟簡,奉命承旨許遞,承旨前望單子入之。上曰,承旨望多誤了,申勅,可也。吏判之呈病,何也?無乃以金履庽之故耶?國榮曰,病狀實難强云,判義禁則許遞,似無妨矣。命書傳敎曰,吏曹判書李重祜兼帶判義禁許遞,牌招同參政事。又命書傳敎曰,旣已開坐,時囚,皆令捧供以聞,晩根擎傳敎出入。上曰,注書多事矣。事變注書亦召入,可也。事變注書洪樂莘追入進伏,上曰,考官徐浩修推考。出榻敎命晩根出去,以命官以下持三所各十軸入侍,而三所承旨則留待之意,傳于命官,旣還奏,命樂莘出去,以申正掩帳,八軸爲先持入之意,更爲催促。上曰,彼差備官,自昨不善周旋,他差備官換入,可也。差備官,何爲厭避,若利於渠,則必樂赴也。孝源陳武經文義,上曰,善爲之也,將爲壯元也。擧子李馨奎講訖,善復問軍讖誰所著。馨奎曰,自兒時聞之,黃帝軒轅氏著軍讖云矣。善復曰,信然乎?馨奎曰,然。又曰,臆見然矣。善復曰,臆見,豈成說乎?馨奎曰,長老皆以爲黃帝,聖人,多所著云,故臆見久如此矣。上曰,遐方武士之奏語帳前,尤宜詳審。知之爲知之,不知爲不知,可也。而況古聖賢所著書,何可以臆見言乎?黃帝曾豈知軍讖有無乎?其爲人稍猥越矣。拔去,可也。上曰,一擧子之誤讀,已過數版,而何不察之?命官外諸試官,一傡推考。出榻敎浩修稟開政,上曰,吏判,更爲牌招。國榮曰,吏判之風漸不輕,昨要送醫於臣矣。上曰,實病然乎?勿爲牌招,可也。吏曹參議兪彦鎬牌不進,只推,更爲牌招。上曰,武臣之曾爲重試者,誰也?善復曰,內禁將柳命仁爲之矣,上曰,使之入來,可也。命樂性考奏丙寅·丙戌兩年重試前例。上曰,以加資施行,可也。樂性曰,參議李鎭衡入省記,參知鄭文啓守宮,何如?上曰,兵曹參知鄭文啓守宮。出榻敎上謂樂性曰,差備官,今番若另加警勅,後必有效果,然則予可知卿之功也。命文試諸試官持試劵入侍。假注書柳孟養·徐龍輔入來,致淵·晩根·樂莘退出。
上在慶熙宮。停常參·經筵。
以試官李普觀牌不進罷職傳旨,傳于鄭民始曰,只推。
以試官兪彦鎬·李普觀·李養鼎牌不進罷職傳旨,傳于蔡弘履曰,只推。
鄭民始啓曰,事變假注書趙憲喆,身病猝重,勢難察任,今姑改差,何如?傳曰,允。
傳于鄭民始曰,兵判·訓將·御將來待。
鄭民始啓曰,明日次對,兩司無進參之員,除在外引避外,未肅拜不爲行公人員,竝待開門牌招,以爲進參之地,何如?傳曰,允。
蔡弘履,以弘文館言啓曰,本館上番闕直,事甚未安。副校理沈有鎭,卽爲牌招入直,應敎申思運,校理朴天衡,副修撰曺遠振,謂有情勢,不爲行公,一體牌招察任,何如?傳曰,允。
鄭民始,以備邊司言啓曰,咸鏡監司趙重晦狀啓,有今日草記回啓之命矣。賑穀三萬石,頃已區劃,而又有此加劃之請,本道民事,若是切急,則有不容膠守常例交濟倉小米·太合一萬石,私賑皮穀五千石,三衙門各穀耗條五千石,特爲加劃,使之取補賑資,而還分次,浦項穀牟租太中,限三萬石,以精實穀,各別極擇,定差員星火督發,及期入送,舡價格糧,以會外穀元數外,依例會減之意,一體嚴飭於嶺南道臣及督運都事處,何如?傳曰,允。
又以兵曹言啓曰,武臣專經講不通人員,各於本司入直能讀後草記事,命下矣。卽接都摠府宣傳官廳牒報,則都摠府經歷金㷞,宣傳官沈公協·李彦愼·田佐顯,今已能讀云矣,敢啓。傳曰,知道。
又以兵曹言啓曰,兼司僕將趙雲慶,身病猝重,勢難供職,呈狀乞遞,今姑改差,何如?傳曰,允,口傳差出。
徐有防,以漢城府言啓曰,士大夫閭家奪入·借入·貰入·白文買賣斜文·買賣之類,連爲嚴飭五部矣。東部·西部·南部·北部,則姑無奪入·借入·貰入,白文買賣·斜文買賣之類,而中部奉事韓鼎謩所報內,部屬吳順德契,前承旨申光緝家四邊長廊,有新出別門,所見頗似閭家。故遍審形址,考見文劵,則中人劉光國及朴士男兩家,混入其中,撤毁改建,通墻往來。文劵,劉光國家,則以崔得載·金瑩等爲轉賣文劵,而只是白文,初無斜出,朴士男家,旣無文劵,又無形址。問其委折,則以爲劉光國家,時入者金瑩,乃其所親,而家旣隔墻。故避寓次姑借通墻往來云,朴士男家,混入於金瑩家云云白文文劵,旣非可信,通墻避寓,渠亦難掩,借入貰入,旣有飭敎,則於此於彼,俱犯禁令。東邊又有所屬閭家三家,推問根委,則以爲此三家,各軍門軍官廳,擧皆還屬于各其營,文劵亦在於各營門云。部屬義城正契樂林君埏家,則南邊御營廳牢子金天成家,稱以乾糧廳,勒買兼竝,時入其妾。故取考文記,則年條錯亂,家舍幻昜,僞飾假造之狀,綻露無餘,査實報來。奪入·借入·貰入·白文買賣·斜文買賣,俱是禁令,而如是犯禁,極爲驚駭。前承旨申光緝·樂林君埏,令該府依法嚴處,至於申光緝東邊閭家三家,則各軍門·軍官廳·文書廳,此則自臣府,知委各軍門,以爲還尋斥賣於閭家之意,敢啓。傳曰,知道。申光緝·樂林君埏,卽令該府,嚴問口招。
丙申十月初四日二更,上御尊賢閣。藥房副提調持湯劑入侍時,副提調洪國榮,假注書柳孟養,記注官金鳳顯,記事官卜台鎭,醫官慶絢,以次進伏訖。國榮曰,勞動之餘,氣候,若何?上曰,一樣矣。國榮曰,水刺已爲進御乎?上曰,姑未食矣。絢奉湯劑進前,上進御。命賤臣孟養讀大學,下詢文義,賤臣仰對。上曰,注書善對文義,何其能於經學乎?國榮對曰,其叔有識於經學,故有聞見而然也。命國榮讀公事訖。命退去,諸臣以次出,
上在慶熙宮。停常參·經筵。
蔡弘履,以刑曹言啓曰,囚金履庽,鳴皷原情,嚴加照律,邊遠定配事,判下矣。續大典訴冤條,有曰非理擊錚者,杖一百流三千里。罪人金履庽,依法典決杖一百後,咸鏡道富寧府流三千里邊遠定配,卽爲押送之意,敢啓。傳曰,知道。
傳于洪國榮曰,都承旨入侍。
蔡弘履,以都摠府言啓曰,今日入直內三廳武兼禁軍及殺手等技藝,中日廳習射,而武藝別監軍兵等,出去景福宮試放事,請出標信。傳曰,知道。
以香室受押單子,傳于李義翊曰,孝明殿親押。
以應敎申思運,校理朴天衡,副修撰曺遠振牌不進罷職傳旨,傳于李義翊曰,只推。
以禁漏時刻單子,又傳于曰,以齋宿每日擧行。
以大司諫趙瑍,獻〈納〉辛應三,掌令朴在源牌不進罷職傳旨,又傳于曰,口推。
李義翊啓曰,今日開政事,命下矣。吏曹參議兪彦鎬,旣有只推之命,更爲牌招,以爲開政之地,何如?傳曰,允。
以吏曹參議兪彦鎬牌不進罷職傳旨,傳于李義翊曰,只推。
以吏曹參議兪彦鎬再牌不進罷職傳旨,傳于徐有防曰,只推。
有政。吏批,判書李重祜陳疏入啓,參判未差,參議兪彦鎬進,同副承旨徐有防進,吏批啓曰,判書疏批未下,參判未差,小臣獨政未安,何以爲之?敢稟。傳曰,只出緊任,尹行修爲校理,金履禧爲副校理,吳大益爲進賀兼謝恩使書狀官,兵曹正郞尹行修仍任事承傳。
有政。兵批,判書洪樂性病,參判趙時俊病,參議鄭文啓病,參知李鎭衡入直進,同副承旨進,副䕶軍柳孝源·吳濬根,副司直徐浩修·洪秉纘。
傳于徐有防曰,古則兵曹軍色郞廳,移拜臺職東館職,則司知共有稟啓仍任之事,近來則數遞,故不然。一二軍色郞廳,自來久任之窠,此後則申飭,校理尹行修,仍任前職。
傳于蔡弘履曰,司僕提調入侍。
傳于徐有防曰,卽爲開坐照律後草記。
蔡弘履,以都摠府言啓曰,都摠管金孝大,以今日入直武藝別監軍兵等,中日試放事,景福宮晝仕出去之意,敢啓。傳曰,知道。
蔡弘履啓曰,訓鍊大將張志恒,時無職名,令該曹,口傳付軍職,何如?傳曰,允。
兵曹口傳政事,副司直張志恒。
黃海監司以逆賊道顯·應元等,右手見失,査啓稽滯,惶恐待罪事狀,傳于蔡弘履曰,不證道路,不諉他道,査啓亦有條理,勿待罪事,回諭。
蔡弘履,以兵曹言啓曰,本曹佐郞金方行,身病猝重,呈狀乞遞,宿衛重地,不可久曠。今姑改差,何如?傳曰,允。
又以御營廳言啓曰,本廳別武士二人·巡令手一名,依下敎,各木綿一疋式,自臣營施賞之意,敢啓。傳曰,知道。
又以義禁府言啓曰,時囚罪人金益彬,杖一百收贖,告身盡行追奪,徒三年定配事,照律公事判付內,功減一等,啓下矣。金益彬,減一等杖九十收贖,告身盡行追奪,忠淸道平澤縣花川驛,徒二年半定配,而以議啓內辭意,具罪目,依例發遣府羅將,押送配所,何如?傳曰,允。
又以義禁府言啓曰,時囚罪人柳雲羽告身,盡行追奪,徒三年定配事,照律公事判付內,功減一等,啓下矣。柳雲羽,減一等,告身盡行追奪,忠淸道泰安郡下川驛,徒二年半定配,而以議啓內辭意,具罪目,依例發遣府羅將,押送配所,何如?傳曰,允。
掌令具修溫啓曰,以臺廳事,有所下敎,故臣於前席,略陳事實,而辭不達意,致有承宣之請推。此莫非臣未諳事體之致,臣之庸騃鈍劣,於此益著,何敢一刻晏然於臺次乎?請命遞斥臣職。答曰,勿辭,亦勿退待。
丙申十月初五日,兼春秋張顯慶,義禁府啓目,文所主掌官司䆃寺直長權尙熺,莫重親臨殿試進排之節,不善擧行,嚴問之下,泛稱遲晩,刑推得情,何如?啓。傳曰,不特事事全不成樣,御題之紙,貫以麻索,極爲駭眼,不可分揀而止,汰去放送爲良如敎。
義禁府啓目,成均館學諭文躍淵,身爲四館不能檢察,致使鄕儒,混入內庭,嚴問之下,泛稱遲晩,刑推得情,何如?啓。傳曰,分揀放送爲良如敎。
義禁府啓目,守直中官趙正翼·金國賢等,因傳敎拿處,嚴問之下,泛稱遲晩,刑推得情,何如?啓。傳曰,以阻搪玉轎之罪拿問,則所供沒實,供辭勿施爲良如敎。
義禁府啓目,監軍金奎祥,往來雜人,全不知覺,怯於摘奸,牽攬密囑,極爲寒心,以此照律,何如?啓。傳曰,依允。
刑曹啓目,西部居幼學金履庽,鳴申聞鼓爲父訟冤事,金履庽依先朝受敎,放送是白在果,所供如此,上裁,何如?啓。傳曰,原供辭除良,金若行,與重囚有異,而獄情酬酢,如是納供者,事未前有,而不特此也。以若行負犯,雖無贓汚,已命禁錮,不置衣冠之列,則況贓汚如此?査案又如此,而履庽之供,敢生發明之計,若是其無嚴,若此不已。監司不得爲監司之事,獄官不得爲獄官之事而後已,事當邊遠定配,而聞草記,發配之前,已杖一百,配所又定于富寧云。然則照律反有倍於其父,論以本事,不過鳴冤,揆以王政,事涉如何?初意欲不杖則配矣。旣杖一百,配則勿爲磨鍊爲良如敎。
義禁府金益彬照律,杖一百收贖,告身盡行追奪,徒三年定配,私罪啓目。傳曰,功減一等爲良如敎。
義禁府金悌行照律,杖一百,告身盡行追奪,流三千里定配,私罪啓目。傳曰,功減一等爲良如敎。
丙申十月初五日午時,上御尊賢閣。藥房副提調持湯劑入侍時,副提調洪國榮,假注書柳孟養,記注官金鳳顯,記事官卜台鎭,醫官慶絢,以次進伏訖。絢奉湯劑進前,上進御。命中官持來金益彬·柳雲羽供辭,命國榮讀奏,命書判付。命讀政望,國榮讀奏,上落點。命讀各道狀啓訖。命退去,諸臣以次出。
上在慶熙宮。停常參·經筵。
傳于李義翊曰,晝講停。
傳于蔡弘履曰,都承旨入侍。
傳于李義翊曰,監賑御史留待。
傳于洪國榮曰,內局入侍。
傳于蔡弘履曰,工房承旨入侍。
傳于洪國榮曰,副提調持養胃湯入侍,又傳于曰,都承旨入侍。
蔡弘履啓曰,假注書徐龍輔,身病猝重,勢難察任。今姑改差,何如?傳曰,允。
假注書望徐龍輔改差,代以鄭喆祚爲假注書。
以承旨房望筒,傳于徐有防曰,仍。
傳于蔡弘履曰,我國地不備三千,故凡流三千里之配所,必周回計之矣。以先朝受敎,雖不用此例,金若行之減死定配,於渠可謂薄勘,所定配所,非但不爲三千里,亦不滿千里。今番則以三千里前例,更定配所,周以付之,此後不必用此例。
徐有防,以義禁府言啓曰,機張縣減死流三千里定配罪人金若行,以三千里前例,更定配所,周以付之事,命下矣。罪人金若行,初旣定配所于慶尙道機張縣,自京至機張,爲九百七十里。自機張由長鬐·迎日·興海·淸河·盈德·寧海,至江原道平海郡,爲四百里。自平海由蔚珍·三陟·江陵·襄陽·杆城·高城·通川·歙谷至咸鏡道安邊府爲九百四十里,自安邊由德源·文川·高原·永興·定平·咸興·洪原·北靑·利城至端川府,爲六百九十里,合爲三千里矣。發遣府書吏,至罪人所到處執捉,由右項等邑,周以計程,押付于端川府,以滿流三千里之〈數〉,何如?傳曰,允。發配於九百里之地,殊無流三千里之意。故周以付之,依古例欲使怪鬼如若行者,知朝廷有三千里之制,而周之之時,旣已苦矣。又定配所於端川,則不近於已甚乎?依古例畿湖間所到地定配所,此是特敎,此後流三千里,不必依此,該俯以此知悉。
又以義禁府言啓曰,因漢城府草記,申光緝·樂林君埏,卽令該府,嚴問口招事,批下矣。申光緝,卽爲拿囚擧行,而與大匡同品宗臣,勿繫囹圄事,曾有先朝受敎矣。埏係是顯祿宗臣,何以爲之?敢稟。
以禁府草記,傳于徐有防曰,身爲宗臣,不有先朝禁令。有此犯禁之事,不可尋常處之,而一品宗臣,勿爲置對,旣有定式云,其令卽爲照律。
蔡弘履,以兵批言啓曰,文臣兼宣傳金履禧,身病猝重,時月之內,無望供職,呈狀乞遞。病旣如是,則侍衛之職,不宜久曠,今姑改差,何如?傳曰,允。
又以兵曹言啓曰,去秋三朔能麽兒考講時,宣傳官林泰遠,武臣兼宣傳官金處憲·李義彬,軍器寺判官鄭,訓鍊院主簿崔範重·李彬·金魯行·李潤元,部將閔百彬,講一次不通,宣傳官李近冑·李基成,武臣兼宣傳官具綜·李翼鉉,陣一次不通,竝依定式,從重推考,何如?傳曰,允。
又以備邊司言啓曰,北道監賑御史申應顯,今已辭朝矣。齎去節目書入之意,敢啓。傳曰,知道。
又以御營廳言啓曰,惠化門南邊駝駱山下,體城頹毁處,今已畢築,而女墻仍爲始役矣。把守軍,依例撤罷之意,敢啓。傳曰,允。
同副承旨徐有防疏曰,伏以慶尙道幼學鄭東翼等,以故相文純公朴世采黜享事,來呈一疏,而曾有先朝下敎,故果不得循例捧入而退却矣。今乃以喉院阻搪,聲罪頗緊,臣職是該房,而旣被多士之斥,則揆以廉隅,其何敢晏然乎?玆敢略陳短章,徑出禁扃。伏乞聖慈,俯垂諒察,亟遞臣職名,以安私分,不勝幸甚。答曰,省疏具悉。旣有先朝禁令,其在道理,豈可捧入?不捧固是,爾其勿辭,察職。
丙申十月初六日辰時,上御尊賢閣。工房承旨入侍時,左副承旨鄭民始,假注書柳孟養,記注官金鳳顯,記事官卜台鎭,以次進伏訖。命入金履庽供辭,改書出。上曰,同副承旨徐有防牌招。出榻敎上曰,監賑御史入侍。出榻敎御史申應顯進前,上曰,曾經北倅乎?應顯對曰,曾前待罪文川矣。上曰,然則北路不爲生疎矣。上曰,今番區劃之穀,足可爲濟民乎?對曰,不可料度,下去後與道臣相議,若有不足之事,當爲狀請矣。應顯曰,北關絶遠,待浦項倉穀輸運,則民勢切急,而恐有後時之歎,卽今朝家所劃給,道內交濟穀,及其他穀數,不爲不多。然猶或有不足之慮,則南關交濟穀中,量宜先爲取用後狀聞,何如?上曰,依爲之。出擧條上曰,上來時各邑穀簿虛留,抄錄以來,可也。上曰,今番此任,便同特簡,必能善爲之矣。應顯對曰,臣無才無能,而受此重任,方慄慄危懼矣。上曰,注書於文正公李縡,爲幾寸?賤臣對曰,爲五寸親矣。命御史先退,上曰,李縡所作文,注書有可誦者乎?賤臣對曰,略有傳誦者矣。命高聲誦奏,上曰,善誦矣。民始曰,音響頗淸雅矣。命退去,諸臣以次退出。
丙申十月初六日午時,上御尊賢閣。藥房入侍時,都提調鄭存謙,提調徐命善,副提調洪國榮,假注書柳孟養,記注官金鳳顯,記事官卜台鎭,醫官慶絢·吳道炯·徐命緯以次進伏訖。存謙曰,朝間聖候,若何?上曰,症情今頗有加矣。存謙請診,上曰,只道炯入診,可也。道炯進前診候訖,退伏奏曰,左右三部度數調均,而沈候比昨稍勝矣。上曰,今則當服何湯劑?道炯對曰,養胃湯進御,似好矣。命提調出去監煎入。命善承命而出,煎湯劑奉進,上進御。存謙曰,晩後一貼加進,似好矣。上曰,依。國榮曰,本方有人蔘五分,依本方煎入乎?上曰,一貼去蔘,一貼入蔘,二貼同爲煎入,可也。上曰,明日親押,以代押擧行。出榻敎命退去,諸臣以次出。
丙申十月初六日申時,上御尊賢閣。藥房副提調持湯劑入侍時,副提調洪國榮,假注書柳孟養,記注官金鳳顯,記事官卜台鎭,醫官慶絢,以次進伏訖。絢奉湯劑進前,上進御,命讀公事訖。國榮曰,風氣稍寒,房內有上風,氈帳造來垂障,好矣。上曰,唯。命退去,諸臣以次出。
丙申十月初六日初更四點,上御尊賢閣。坐直承旨入侍時,右承旨李義翊,假注書柳孟養,記注官金鳳顯,記事官卜台鎭,以次進伏訖。上曰,今則試士撤場,前承旨金鍾秀,仍任前職。出傳敎上曰,玉堂上番沈有鎭入侍。副校理沈有鎭進前,上曰,誰之子孫?對曰,故相沈志遠玄孫矣。下詢字學訖。命退去,諸臣以次出。
上在慶熙宮。停常參·經筵。
徐有防啓曰,合辭方張之時,諫院無進參之員,大司諫趙瑍,獻納辛應三,竝卽牌招,何如?傳曰,允。
傳于李義翊曰,今日大祭,卽位後初行也。獻官·諸執事虔誠事,各別申飭。左副承旨詣宗廟,左承旨詣徽寧殿,祭物祭器,諸執事,摘奸以來。
傳于李義翊曰,都承旨入侍。
傳于李義翊曰,都承旨入侍。
李義翊啓曰,來十一日文臣殿講,取稟。傳曰,爲之。
徐有防啓曰,正言尹尙東,下諭後過限不上來,依定式遞差傳旨及禁推傳旨捧入之意,敢啓。傳曰,知道。
李義翊啓曰,兵曹參知李鎭衡,依下敎來待矣。傳曰,入侍。
傳于徐有防曰,坐直承旨入侍。
傳于金鍾秀曰,此軍號,差待月望而用之,更爲修入。
丙申十月初七日巳時,上御尊賢閣。坐直承旨入侍時,同副承旨徐有防,假注書柳孟養,記注官金鳳顯,記事官卜台鎭,以次進伏訖。上曰,不貴異物,人君之令節,至於倭物,不特不是異物,眞所謂無用之物,而此是馬島進上之物,亦以此準折,公作米入送,則固不可却而不受。然則無論有用無用,在我國,固當受之,在倭人,亦當致謹,而昨日倭物進上,卽非當年條,已極駭忽,況進獻器用,或窊或欹。以予所見,謂之前所未見,可也。若使倭人,畏我紀綱,則館守之倭,豈不知尊朝廷之道,亦豈貢獻之延拖至於此極乎?以故公作米,虛留痼弊,隨而生矣。予則曰,此莫非任譯之罪,渠輩若能竭心奉公,朝廷之命令,豈不行於留館之倭乎?當該任譯,一竝從輕重嚴加勘罪後狀聞事,下諭于東萊府使柳戇。出傳敎上曰,禁軍將柳孝源,以新差別軍職,例有衣資軍物賜給之事。故俄令招致入侍,以其領軍之故,非標信不可擅離,屢敎之下,終不膺召,予庸嘉之,內下筒介一部,柳孝源處賜給,以勸領軍之他武弁。出傳敎上曰,觀此黃海監司更査啓本,予則見失手役。姑未知果在何地,而設令見失於延安·喬桐之事,萬萬絶痛,則此喬桐,使之失之也。此未足爲發明之端,況今疑端,多在喬桐者乎?延安吏民,海伯刑之杖之,窮治不得,而喬桐之所謂盜將沙工等,不加一杖,尙今偃息,査體不成。罪人豈得,非不知發遣審覈之使,覈其虛實,而以前後之狀聞觀之,畿伯甚有右袒本道之病,欲以此査事,觀其顚末,其令京畿監司喬桐府,應問各人,嚴加刑訊,期於得情。若不直招,勿復啓聞,待直招以聞,設置方伯,此等少事,尙不能査出乎?公聽明竅,俾勿如前之,矇然事,令該曹,措辭嚴明,分付於京畿監司處。出傳敎命退去,諸臣以次出。
丙申十月初七日午時,上御尊賢閣。都承旨入侍時,都承旨洪國榮,假注書柳孟養,記注官金鳳顯,記事官卜台鎭,以次進伏訖。國榮曰,俄間滯氣,若何?上曰,一樣矣。國榮曰,咽飮少勝乎?上曰,如前矣。上曰,兵曹參知入侍。出榻敎兵曹參知李鎭衡進前,上曰,近來門禁,何如?鎭衡對曰,頗嚴矣。上曰,春坊多年作僚矣。以承旨·騎堂,同爲入侍,亦是貴矣。鎭衡對曰,以臣之庸才蔑識,偏蒙殊遇,自春宮至于此,感懷之極,無以仰對。上曰,方在靡寧中,寥寂特甚。故召入騎堂,開陳講說及故事,可也。鎭衡歷論前史,治政得失,君臣相得,文章道學。上曰,今日討論,益可見,騎堂之素蘊也。上曰,湯劑入之。絢奉湯劑進前,上進御。命退去,諸臣以次出。
丙申十月初七日未時,上御尊賢閣。兵曹參知入侍時,兵曹參知李鎭衡,左副承旨鄭民始,假注書柳孟養,記注官金鳳顯,記事官卜台鎭,以次進伏訖。上曰,闕門雜人,比前,何如?鎭衡對曰,近日則嚴禁,故不至如前矣。上曰,都承旨入侍。出榻敎洪國榮進前奏曰,俄間寒氣,往來之候,若何?上曰,一樣矣。國榮曰,汗氣連出然後,可以和解矣。上曰,騎堂尙未啓下於纂輯堂上乎?國榮對曰,尙不啓下矣。民始曰,纂輯廳,當爲從速設行矣。國榮曰,勅期不遠,待勅使還後設行,亦未晩也。上曰,然矣。命書傳敎曰,纂輯廳,待勅使還,當卽設行。其中如有堂郞在外者,皆令催促,趁期上來。李鎭衡旣有下敎,何不啓下乎?政院問啓。命退去,諸臣以次出。
上在慶熙宮。停常參·經筵。
藥房都提調鄭存謙,提調徐命善,副提調洪國榮啓曰,伏未審夜間,聖體調攝,若何?臣等,今日率諸醫,趁早入診,詳察聖候爲宜。王大妃殿氣候,何如?惠慶宮氣候,何如?中宮殿氣候,何如?臣等,不任區區憂慮,敢來問安,竝此仰稟。批答在筵說。
蔡弘履,以都摠府言啓曰,今日入直內三廳武兼禁軍及殺手等技藝,中日廳習射,而武藝別監軍兵等,出去景福宮試放事,請出標信。傳曰,知道。
又以都摠府言啓曰,副摠管西淸君煋,以今日入直武藝別監軍兵等試放事,景福宮晝仕出去之意,敢啓。傳曰,知道。
蔡弘履啓曰,臣依定式,今日進詣崇政殿月臺,入直禁軍等軍器·服色點考,則皆無頉,仍以傳敎內辭意勞問,則倂好在云矣,敢啓。傳曰,知道。
傳于李義翊曰,都承旨入侍。
蔡弘履啓曰,事變假注書徐鼎修,時無職名,依例付軍職,冠帶常仕,何如?傳曰,允。
以大司諫趙瑍,牌不進罷職傳旨,傳于徐有防曰,只推。
傳于洪國榮曰,內局入侍。
蔡弘履,以備邊司言啓曰,卽見東萊府使柳戇狀啓,則弔慰差倭,匪久當爲出來云。依前例京接慰官及差備譯官等,預爲差出事,令廟堂稟旨,分付矣。京接慰官差送,乃是前例,接慰官及差備譯官,令該曹·該院,卽速差出,而待差倭出來,卽爲下去事,分付,何如?傳曰,允。
蔡弘履,以司僕內乘,以一二提調言啓曰,兼內乘張鉉佐,身病猝重,勢難供職,今姑改差,其代,卽令該曹,口傳差出,以爲推移入直之地,何如?傳曰,允。
兵曹口傳政事,以徐有鳳爲兼內乘。
徐有防,以義禁府言啓曰,前正言尹尙東,下諭後過限不上來,依定式禁推事,傳旨啓下矣。尹尙東,時在京畿長湍地云,依例發遣府羅將拿來,何如?傳曰,允。
又以義禁府言啓曰,因本府草記傳敎內,身爲宗臣,不有先朝禁令,有此犯禁之事,不可尋常處之,而一品宗臣,勿爲置對,旣有定式云。其令卽爲照律事,命下矣。取考法典,則續大典禁制條,閭家奪入者,徒三年定配,借貰者同律事載在矣。樂林君埏,忠淸道牙山縣長時驛徒三年定配,而以漢城府啓辭內辭意,具罪目,依例發遣府都事,押送配所,何如?傳曰,允。身爲崇品宗臣,其所犯禁,尤萬萬痛駭。去徒三年三字,以定配磨鍊,以懲他宗班。
又以義禁府言啓曰,時囚罪人金悌行,決杖一百,告身盡行追奪,流三千里定配事,照律公事判付內,功減一等啓下,而王府決杖者,代以金贖事,曾有先朝受敎矣。杖則依受敎收贖,流三千里減一等,告身盡行追奪,徒三年定配於慶尙道高靈縣安林驛,而以議啓內辭意,具罪目,依例發遣府書吏,押送配所,何如?傳曰,允。
又以義禁府言啓曰,平安監司徐命膺狀啓,據刑曹粘目內,江界前府使申益彬·龜城前府使具敍五,移本府處之事,允下矣。申益彬·具敍五等,今方待命,卽爲拿囚之意,敢啓。傳曰,知道。
大司諫趙瑍,掌令具修溫,獻納辛應三,副校理金履禧·沈有鎭,修撰鄭宇淳·趙時偉,副修撰李儒慶啓曰,請和緩爲先削去其號,依律處斷。答曰,不允。請還寢付處罪人韓翼謩,延安府移配之命,仍施遠竄之典。答曰,不允。請還寢付處罪人金相福,公州牧移配之命,爲先施以遠竄之典。答曰,不允。措辭見上。
大司諫趙瑍,掌令具修溫,獻納辛應三啓曰,請巨濟府荐棘罪人尹養厚,亟令王府,拿鞫嚴問,快正王法。答曰,不允。請穩城府定配罪人趾海,濟州牧定配罪人纘海,更令王府,拿鞫嚴問,快施當律。答曰,不允。請薪智島定配罪人敬彬,熊川縣定配罪人成運,亟令王府,更爲拿鞫得情。答曰,不允。請還寢尹象厚放歸田里之命,仍施絶島定配之典。答曰,不允。請洪樂任,亟命王府,拿鞫嚴問。答曰,不允。請黑山島定配罪人金龜柱,依律處斷。答曰,不允。措辭見上。
掌令具修溫啓曰,請大靜縣爲奴罪人金壽賢,依律處斷。答曰,不允。請鏡城府定配罪人述海拿鞫,嚴問得情。答曰,不允。請洪龍漢,遠地定配。答曰,不允。請罷乙未〈五〉月庭試榜。答曰,不允。請爲奴罪人河翼龍·金重得,亟命王府,拿鞫得情,快正王法。答曰,不允。請放逐罪人安大濟,更令王府,拿鞫得情。答曰,不允。請河東府定配罪人李克生,依律處斷。答曰,不允。請梁山郡定配罪人錫達,依律處斷。答曰,不允。請削黜罪人金漢耆,亟施竄配之典。答曰,不允。措辭見上。
獻納辛應三啓曰,請南海縣圍籬安置罪人具庠,更令王府,嚴鞫得情,快正王法。答曰,不允。請大靜縣爲奴罪人金壽賢,更令王府,拿鞫嚴問,依律處斷。答曰,不允。請旌義縣荐蕀罪人尹泰淵,亟令王府拿鞫,嚴問得情,快正王法。答曰,不允。請爲奴罪人河翼龍·金重得,亟命王府,拿鞫得情,快正王法。答曰,不允。請海南縣定配罪人李弘濟,亟令王府,拿鞫嚴問。答曰,不允。措辭見上
行吏曹判書李重祜疏曰,伏以臣,冒膺見職,居然四箇月矣。當初服淸明之會,任銓衡激揚之責,是豈一毫近似於臣,而怵畏義分?迄今蹲仍,每一循省,惶汗浹背,非不知早自祈免,退守本分,而祗緣聖恩如天,報答無階。惟以竭心殫力,生死向前,爲區區自勉之圖矣。目下病狀,轉輾添劇,雖欲强策而不可得,則惟有仰暴情實,以冀天地父母之垂憐而已。臣本稟賦虛脆,自少善病,到今蒲質已衰,衆祟交侵,最是風痰之症,已成半生貞疾。每當寒節,不敢自比恒人,此實同朝之所共知也。日前陪班罷歸之後,忽覺舌本强直,語音艱澁,欲言而不能發,發輒顚錯,殆不可了,此是風漸也。衰年此症,素稱危兆,多般藥治,今已累日,尙無分減。醫言若不及今調治,則源委漸痼,將至難醫之境,此則理勢然也。噫,人之凡百事爲。惟係精力之衰旺,而今臣則神識昏瞀,如在烟霧,急東言西,朝爲夕忘,以此病形,尙不可責之以閒漫之職,而況銓選重任,有非養病之坊者乎?日昨許遞金吾,俾伸廉隅,特降天牌,參政有命,而承膺無路,坐犯違逋,病裏惶隕,益無所措。天官之長,經筵之任,俱不容曠日虛縻,玆敢疾聲仰籲於仁覆之下。伏乞聖慈,俯賜矜諒,亟許鐫遞臣本兼諸任,俾尋生路,仍勘臣瀆擾之罪,以肅朝綱,公私幸甚。答曰,省疏具悉。卿其勿辭,察任。
大司成趙㻐疏曰,伏以,聖孝有格,惠慶宮患候,遄復天和,臣民懽忭,曷有其旣?仍念臣,頃叨籌司之任,旣不得聞命趨承,又不敢控章祈懇,一味縮伏,恭俟譴勘,而泮長新除。又下於此際,臣於是職,竊有區區情勢,今雖時事遠,不宜追提,而若其去就一節,實關廉隅,況在代聽之初,已蒙體諒,特許遞免。蓋殿下之所施者,卽聖王九經之道也。臣之所守者,亦匹夫咫尺之義也。旣能得之於前,而不能全之於後者,宜無是理,固不必費辭煩聒,而惟此籌司兼帶,苟非臣自列,則誠恐日月之明,或有所遺照,不得不冒死悉陳。惟聖慈,試垂察焉。古人云人各有能有不能,若臣者,蓋百無一能者也。雖冗官散秩,尙懼不稱,況於籌司乎?夫籌司者,佐人主而贊軍國之籌,故以籌名焉。臣循其名比其類,而有可以引喩者。今夫地曹之計士,執籌而籌一曹之簿書,是惟籌之小者耳。然計士之選補也,必取夫善籌者,而其不善籌者,不敢與焉,則其籌之有大於此者,其爲選,又何如哉?以臣之倥侗無能,乃欲備數於卿班之後,預聞於廟謨之末,則是何異於使瞽者探籌乎?噫,新化淸明,八方想望,用捨失宜則爲累也。大臣惟恐以不肖之身,累聖明知人之明。故恩召之不可違而違焉,緊任之不可曠而曠焉。嚴廬亮陰之不可瀆而瀆焉。臣亦自知其跡近逋慢,語涉僭猥,合被正人之誅,而莫之暇恤者,欲望殿下矜其愚而憐其志,諒其懇而遂其願,將臣本兼諸任,竝行遞汰,以爲公私之幸焉。臣於治疏將上之際,勅敎又降,召命繼臨,而不惟微諒如此,母病猝劇,情私煎迫,實無離側供仕之勢,隨牌詣闕,又不免違傲而自外徑歸。臣罪至此,尤無所逃,乞賜勘治,以昭法紀,以便將護焉。答曰,省疏具悉。籌堂異籌士,雖不嫺於籌,何傷之有?至於本職,何敢復引?卿其勿辭,從速行公。
丙申十月初八日辰時,上御尊賢閣。都承旨入侍時,都承旨洪國榮,假注書柳孟養,記注官金鳳顯,記事官卜台鎭,以次進伏訖。上曰,醫官入侍入診。慶絢·吳道炯·徐命緯進前。絢診候訖,退伏奏曰,左右三部度數調均,胃脈無滯氣矣。道炯診候訖,退伏奏曰,左右三部度數調均,胃脈比昨顯勝。大抵脈度,今則如常矣。命緯診候訖,退伏奏曰,左右三部度數調均,而沈氣益勝矣。命退去,諸臣以次出。
丙申十月初八日未時,上御尊賢閣。藥房三提調入侍時,都提調鄭存謙,提調徐命善,副提調洪國榮,假注書柳孟養,記注官金鳳顯,記事官卜台鎭,以次進伏訖。存謙曰,夜間聖體,若何?上曰,猶未顯差矣。存謙曰,寢睡,何如?上曰,寢亦不善爲之。進水刺後,終不善下,有寒氣往來之症矣。道炯曰,此症候專由於痰滯,檳榔加入進服,似好矣。上曰,夜則煩甚,飮水無算可悶。存謙曰,頻頻進對,有害於痰候,以靑粱米味飮進御,似好矣。道炯曰,此止渴去煩之良藥也。上曰,自今日煎入,可也。存謙曰,養胃湯,加檳榔煎入乎?上曰,都提調出去,監煎以入,可也。上曰,明川府使之代,以有聲績人,勿論文武,口傳擇差。此時北道守令,不可久曠,一兩日內辭朝,給馬下送。出傳敎上曰,向時改差之命,伊後思之,殆近迫切,北路告歉,欲一試之,以觀圖報之如何。且明川與安東有異,行副司直李養鼎,明川府使除授。出傳敎存謙煎湯劑奉進,上進御。命張祜進前診候,張祜診候訖。退伏奏曰,左右三部度數調均,而右邊脈,似有涼痰迷眩矣。上曰,出與諸醫議案而奏。命善曰,內醫中康命徽,術業稍精明,而方在草土中,起復入診似好矣?上曰,有前例否?提調出考以奏。命善出考前例還奏曰,果有前例,故康命徽招來矣。命命徽入診,命徽入診訖。上曰,向欲下敎而未果,觀此關東伯之狀啓始覺矣。如關東之今年年事則尙然,而至於湖西與江原道,頗有間焉,則雖未知目下民情之如何,而代捧之請,甚爲夥然,此予所以日前次對,良久不答者此也。見今各道穀物,徒擁虛簿,卽莫大之痼弊,而予則曰,代捧之不已,則本穀,漸至消融,此亦爲穀簿枵然之一弊端。旣已許之,雖不可滅視,江原·咸鏡等道,明有分別,則道臣之襲謬狀請,不可以事過而無警,忠淸監司徐有臣,爲先從重推考。出傳敎上曰,左副承旨·兵曹參知入侍。出榻敎左副承旨鄭民始,兵曹參知李鎭衡進前,藥房先退。上曰,柳孝源之代番,只番將交替,禁軍則勿爲交替,而依番次交替,此後依此爲之,俾無混雜之弊。出傳敎上曰,江原道穡事,亦可謂切悶。此狀聞,令備局,從速草記稟處。出傳敎上曰,兼史出去,司譯院掌務官,發牌招來,漢學敎授胡不差出,知入。鳳顯承命而出去下詢後回奏曰,掌務以爲勅行,敎授旣無所用,故都提調尙不差出矣。上曰,勅行,雖無用此,猶餘事,以院試事下敎,則掌務官所對,極爲慢蹇,其令兵曹決棍,亦令本院汰去。出傳敎上曰,譯院之事,雖以小事言之,莫重使行之回,書啓不爲修呈,本院譯試,何等關緊,而不出敎授,將欲闕却乎?不可一任其不識,譯院提調李景祜·尹東暹罷職。出傳敎上曰,都提調持加味養胃湯入侍。出榻敎都提調鄭存謙進前奏曰,俄間聖候,若何?上曰,一樣矣。存謙曰,康命徽入來診候,臣等之心,大幸矣。上曰,醫官起復,前例多乎?對曰,多矣。絢奉湯劑進前,上進御。存謙曰,滯氣未解之前,以湯飯進御,好矣。上曰,予本不嗜湯飯矣。上曰,俄者推考之命,蓋以民弊,有所趑趄而然。前後重推,非止一再,至於今番事,而尤不一味曲恕,忠淸監司徐有臣罷職。出傳職上曰,政官待開門牌招開政。命退去,諸臣以次出。
上在慶熙宮。停常參·經筵。
傳于蔡弘履曰,都承旨入侍。
李義翊啓曰,吏曹判書李重祜,參議兪彦鎬牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書李重祜,更卽牌,開政,何如?傳曰,允。
以吏曹參議兪彦鎬牌不進罷職傳旨,傳于徐有防曰,只推。
有政。判書李重祜牌招不進,參判未差,參議兪彦鎬進,同副承旨徐有防進,吏批啓曰,判書牌招不進,參判未差,小臣獨政未安,何以爲之?敢稟。傳曰,只出緊任。又啓曰,忠淸監司,今當差出,而擬望之人乏少,承旨竝擬,何如?傳曰,允。以韓晩裕爲正言,李鼎揆爲校理,徐浩修爲戶曹參判,沈有鎭爲接慰官,徐琢修戶曹佐郞,徐有隣爲忠淸監司。兵批,判書洪樂性進,參判趙時俊病,參議鄭文啓病,參知李鎭衡入直進,左承旨蔡弘履進,以安復駿爲知事,李邦一爲訓鍊都正,柳鎭豊爲都摠經歷,崔秉都爲都摠都事,李亨默·李鼎運·李漢棟·具純·南有寬·趙宅鎭·申鳳周爲宣傳官,沈念祖爲文兼,安震垕爲昌慶將,金重三爲乶下僉使,李寅賓爲東里僉使,金夢臣爲牛峴僉使,金尙集爲司直,徐鼎修爲司正。
蔡弘履,以備邊司言啓曰,江原監司金夏材分等狀啓,有從速草記稟處之命矣。觀此狀啓,則淮陽等八邑,置之尤甚,寧越等十二邑,置之之次,原州等七邑,置之稍實。分等依請施行,而至於江陵之六面,三陟之二面,春川之一面,不過三邑面分等,凡係顧恤之政,一依尤甚邑例,使之一體擧行,還毅代捧,一如北關已許之例,尤甚邑三分之一,之次邑四分之一,稍實邑五分之一,特許代捧,待明秋以精實穀,還作本色舊還。今年東北民事,最爲可悶。故自廟堂分排諸道之際,本道與北關,初旣停捧,今無可論,各樣身米布,依昨年例,竝與停退條而一體姑令停退,災結加請六百十五結,七十二負,所請精約,依狀聞準許,各軍門各宮房,有土免稅,其所捧稅之輕重,當隨年事之豊凶,則考之法例,元無分等災減之事,以當此災年,無或濫徵之意捧甘,嚴飭於各軍門各宮房,京外流配罪人之限明秋姑勿定配,推奴徵債之限明秋嚴禁事,竝爲許施,何如?傳曰,允。
徐有防,以義禁府言啓曰,減死流三千里定配罪人金若行,更定配所事,命下矣。罪人金若行,自京至慶尙道機張縣,自機張由東萊·梁山·金海·昌原·鎭海·固城·泗川·晉州·河東,全羅道光陽·順天·樂安·寶城·長興·康津·海南·靈岩·羅州·務安·咸平·靈光·茂長·高敬·興德·古阜·金堤·萬頃·扶安·臨陂·咸悅,忠淸道林川·扶餘·靑陽·大興·禮山·新昌·牙山·平澤·天安·木川·淸州·文義·沃川·永同·黃澗·靑山·報恩·懷仁·懷德·連山·石城·恩津·尼城·公州·全義·稷山縣,爲三千里矣。發遣府書吏,至罪人所到處執捉,由右項等邑,周以計程,押付于稷山,以滿三千里之數,如何?傳曰,允。
又以義禁府言啓曰,時囚罪人李章運,告身盡行追奪,徒三年定配,又五年禁錮事,照律公事,依允啓下矣。李章運告身盡行追奪,又五年禁錮,全羅道咸平縣加里驛,徒三年定配,而以議啓內辭意,具罪目,依例發遣府書吏,押送配所,何如?傳曰,允。
領敦寧金陽澤箚曰,伏以卽伏見依下傳敎,以譯院兼敎授之不出,有兩提調罷職之命,臣不任悚惶之至,本院公事,都提調例爲摠察。今此瘝曠之罪,臣實爲首,短箚自引,略暴微懇,乞垂鑑諒,亟賜處分。答曰,省箚具悉卿懇。日昨譯院處分,出於修擧之意,而大臣體重,不必過引,卿其安心勿辭。仍傳于徐有防曰,此批答,遣史官傳諭于金領敦寧。
丙申十月初九日,兼春秋張顯慶義禁府啓目,趙正翼·金國賢等,更招玉轎內入時,趁不開門之罪,遲晩納招是乎矣。初旣沒實納供,今又泛稱遲晩,刑推得情,何如?啓。傳曰,除刑推議處爲良如敎。
義禁府啓目,金奎祥照律事。傳曰,依允。
義禁府啓目,江界前府使申益彬,還穀未捧,至於二萬三千石之多,而以未捧爲已捧,漫漶反作,極爲可駭,嚴問之下,泛稱遲晩,所當請刑是乎矣。依先朝受敎,議處,何如?啓。傳曰,觀此所供,反作則歸之謬例,不法則稱以原情,果如所供,則法典,去反作之律,守令,恣不法之事矣。當初銓注已料其僨事,況旀特敎改差,又有此置對之命,則癡獃愚蠢之習,略不知改,究厥情狀,萬萬駭然。國有紀綱,則申益彬之徒,敢如是納招乎?此供辭勿施,更良捧供爲良如敎。
義禁府啓目,北靑前府使李德溥,還穀加分,若是夥然,監色逋欠,矇然不察,極爲駭然。嚴問之下,泛稱遲晩,所當請刑是乎矣。依先朝受敎,議處,何如?啓。傳曰,如渠輩蒙被先大王柔遠之聖德,以北道之人,爲北道字牧之任,則竭蹶圖報,匪比他人是去等,擅自加分,不察吏逋,若是之夥然,此等人,其所勸懲,尤不可尋常是置,從重勘律爲良如敎。
義禁府啓目,喬桐前府使申大顯,逆手之中路見失,實是前所未聞之事嚴問之下,游辭抵賴,終不直陳,所當請刑是乎矣,曾經閫帥,勿爲請刑,旣有先朝受敎,議處,何如?啓。傳曰,今日武臣,無忌憚不知分之習,若是其甚乎?以渠之供觀之,違端之現,不止一二,槪以肯綮言之,身爲閫帥,逆手交付,在於隣境,則傳送之事,固當各別愓念是去等,乃於巡關之後,恰過十日,始乃云云者,其罪何居是旀,當初交付之時,不定將吏,只送盜將,抑何意思是旀,末乃乞憐於延安,勒受文跡,必令塡以八月十三日者,抑何心術是旀,以海伯査啓觀之,所謂私通,旣曰白文,是則渠雖無狀,職是帥臣是去等,盜着印跡之狀,到此昭不可掩,渠雖喙長三尺,何敢發明是旀,設使渠供,節節皆是是良置,傳授驛子之公然自縊,亦何事也是旀,渠供中私通一張,延安府使親自呼書一款,尤萬萬不近事理。該府使初已上京,不知委折是如可,追後下去,又在事發之際,則寧有口呼私通,親自成送之理是旀,況旀延安之吏,亦具知覺,豈以隣邑之所失,替當本府,至有滿庭白活,必成公文而後已哉?渠供中所謂不在多卞云者,適足爲自取受刑之資是旀,渠以幺麽武弁,雖有死罪,固當跼高蹐厚,抱頭縮尾,以待朝家之處分是去等,乃敢噴薄閃倏,若無忌憚,朝綱之壞,必自申大顯始矣。爲先除尋常,各別嚴刑,期於得情爲乎矣,拒逆節次,本事肯綮,隱諱除良明日納招,以草記登聞爲良如敎。
丙申十月初九日辰時,上御尊賢閣。都承旨入侍時,都承旨洪國榮,假注書柳孟養,記注官金鳳顯,記事官卜台鎭,以次進伏訖。上曰,醫官入侍診脈。醫官慶絢·吳道炯·徐命緯·康命徽·張祜進前,絢等診候訖。退伏奏曰,左右三部度數調均,而胃脈沈微之氣,比昨差勝矣。命議定湯劑,絢等奏曰,昨日所進湯劑,去烏梅,代入木瓜,煎進似好矣。上曰,依。醫官先退,上曰,左副承旨藥房提調入侍。出榻敎左副承旨鄭民始,藥房提調徐命善進前,命善曰,今日聖候,若何?上曰,尙未顯差矣。都承旨先退,上曰,文臣殿講,當於念後,待下敎擧行。畿湖文臣,可以及期上來者,預令知委事,分付該曹。出傳敎上曰,明日次對停。出傳敎上曰,吏曹判書更爲牌招,參議只推,一體牌招。出榻敎上曰,吏曹參議旣命只推,與判書更爲牌招,卽爲開政。出傳敎上曰,此重臣,以許多議讞觀之,始知其才之優於大提學也。金悌行·曺學臣,罪同郍移,而或不請贖於照律啓目,或乃請贖於發配草記,王府議讞,何等審愼處,則徑庭,何其若此之甚乎?以申大顯供辭觀之,身爲武夫,及當置對,謾弄說去,一言半辭,全無嚴畏國法之心,則此口招乎,原情乎?矇然捧招,至於入啓若此,而設置獄官之意焉在?判義禁黃景源遞差。金吾有開坐之事,今日政,先爲差出,待下批牌招察任。出傳敎上曰,湯劑入之。絢奉湯劑進前,上進御。上曰,判義禁前望單子入之,鄭弘淳落點。上曰,藥房都提調入侍。出榻敎都提調鄭存謙進前奏曰,夜間聖體,若何?上曰,比昨稍勝矣。存謙曰,咽飮症候亦差勝乎?上曰,一樣矣。都提調先退,上曰,宗親府書吏,令有司科治。出榻敎上曰,判義禁入侍。出榻敎判義禁鄭弘淳進前,上曰,前判金吾議讞,亦多疎忽,至於申大顯供辭,旣曰口招,而辭語頗似原情,極爲寒心。其武弁甚慢蹇,雖不至準次,限二十度刑推,捧口招以來,可也。判義禁先退,上曰,明川府使,今日辭朝留待。出榻敎上曰,道臣之望,啓請承旨,乃以三承旨竝擬,承旨之外,無可爲道臣者乎?況金鍾秀,欲置近密,何必出外?忠淸監司望勿施,更爲擬入。出傳敎上曰,明川府使入侍。李養鼎進前,上曰,災邑民事甚難,須善爲之,可也。養鼎對曰,聖敎如此,當殫竭魯鈍,以思一平分報效之道矣。上曰,注書持此標信,傳于宣傳官,開陽門留門,吏兵批政官出送,可也。上曰,判義禁明日入侍。出榻敎上曰,中官不當奏而奏,推考。出榻敎命退去,諸臣以次出。
上在慶熙宮。停常參·經筵。
傳于徐有防曰,都承旨入侍。
徐有防啓曰,判義禁鄭弘淳,依下敎來待矣。傳曰,入侍。
又以弘文館言啓曰,昨日政新除授校理李鼎揆,時在慶尙道慶州地,經筵入番事緊,請斯速乘馹上來事下喩,應敎申思運,校理朴天衡,副修撰曺遠振,旣有只推之命,副校理金履禧,旣已出肅,不爲入直,一體牌招察任,何如?傳曰,首以啓辭,末又草記,未知所答,更爲修正以入。
蔡弘履,以兵曹言啓曰,今十月十一日,武臣賓廳武經講書日次,而中日相値,不得爲之之意,敢啓。傳曰,知道。
又以兵曹言啓曰,武臣專經講不通人員,各於本司入直能讀後,草記事,命下矣。卽接司憲府·禁衛營·御營廳移文,則司憲府監察李瑞白,禁衛營哨官趙·孫克福·李鉐·李仁默·張重吉·李景模,御營廳哨官吳健·丁好南,今已能讀云矣,敢啓。傳曰,知道。
又以禁衛營〈言〉啓曰,本營分授昭義門北邊體城崩頹處,今已畢築,把守軍兵等,撤罷之意,敢啓。傳曰,知道。
李義翊,以營建都監言啓曰,慈慶堂木石之役,今已訖工,塗壁排磚等事,待春擧行事,旣已稟定,今姑停役之意,敢啓。傳曰,知道。
咸鏡監司趙重晦狀啓,以永興平湖里居寡女李召史等,囕死渰死事。傳于鄭民始曰,令本道恤典擧行。
徐有防,以義禁府言啓曰,時囚罪人曺學臣,杖一百收贖,告身盡行追奪,流三千里定配事,照律公事判付內,功減一等,啓下矣。曺學臣,杖一百收贖,告身盡行追奪,流三千里減一等,全羅道雲峰縣引月驛,徒三年定配,而以議啓內辭意,具罪目,依例發遣府書吏,押送配所,何如?傳曰,允。
又以義禁府言啓曰,因咸鏡監司趙重晦狀啓刑曹粘目內,明川前府使李柱華,移本府處之事,允下矣。李枉華時在任所云,依例發遣府羅將,交代後拿來,何如?傳曰,允。
大司諫趙瑍,掌令具修溫,獻納辛應三,副校理金履禧·沈有鎭,修撰鄭宇淳·趙時緯,副修撰李儒慶啓曰,請和緩爲先削去其號,依律處斷。答曰,不允。請還寢付處罪人韓益謩,延安府移配之命,仍施遠竄之典。答曰,不允。措辭見上。
大司諫趙瑍,掌令具修溫,獻納辛應三啓曰,請巨濟府荐棘罪人尹養厚,亟令王府,拿鞫嚴問,快正王法。答曰,不允。請穩城府定配罪人趾海,濟州牧定配罪人纘海,熊川縣定配罪人成運,亟令王府,更爲拿鞫得情。答曰,不允。請還寢尹象厚放歸田里之命,仍施絶島定配之典。答曰,不允。請洪樂任,亟令王府,拿鞫嚴問。答曰,不允。請黑山島定配罪人金龜柱,依律處斷。答曰,不允。措辭見上。
掌令具修溫啓曰,請大靜縣爲奴罪人金壽賢,依律處斷。答曰,不允。請鏡城府定配罪人述海拿鞫,嚴問得情。答曰,不允。請洪龍漢遠地定配。答曰,不允。請罷乙未五月庭試榜。答曰,不允。請爲奴罪人河翼龍·金重得,亟令王府,拿鞫得情,快正王法。答曰,不允。請放逐罪人安大濟,更令王府,拿鞫得情。答曰,不允。請河東府定配罪人李克生,依律處斷。答曰,不允。請梁山郡定配罪人錫達,依律處斷。答曰,不允。請削黜罪人金漢耆,亟施竄配之典。答曰,不允。
獻納辛應三啓曰,請南海郡圍籬安置罪人具庠,更令王府,嚴鞫得情,快正王法。答曰,不允。請大靜縣爲奴罪人金壽賢,更令王府,拿鞫嚴問,依律處斷。答曰,不允。請旌義縣荐棘罪人尹泰淵,亟令王府拿鞫,嚴問得情,快正王法。答曰,不允。請爲奴罪人河翼龍·金重得,亟令王府,拿鞫得情,快正王法。答曰,不允。請海南縣定配罪人李弘濟,亟令王府,拿鞫嚴問。答曰,不允。措辭見上。
判敦寧李昌壽疏曰,伏以,昊穹降割,仙馭上陟,日月有時,因山奄訖。伏惟聖孝出天,哀慕靡逮,顧臣多年奄疾,自貽逖違。昨冬賜對,仍成便訣,莫效驅蟻之忱,倍切攀髥之痛。不意敦府新命,遽降於床簀垂死之中,姓名復玷於除書,搢紳相傳爲異恩。臣惝怳驚惑,歷日靡措。噫,衰年風痺,卽臣必死之祟,而伏蒙我先大王曲垂矜憫,籌堂之減,出自特旨,西銓之解。不俟陳懇,伊後五載之間,未嘗縻以職事,任臣之隨便調息,尙保危喘,誠莫非寵渥攸賜。亦惟我殿下諒臣癃痼實狀,向於迷息入侍,俯問賤疾之加減。臣父子相對,感祝洪私,曾未幾何,乃有此恩命。夫以天鑑至明,豈或遺照而然哉?是蓋出於記念舊物之盛意也。臣今縷息僅延,世緣都無,而猶有一段衷悃,耿然如結。幸際淸明之新化,猥叨收錄之隆眷,苟使臣,神識不至昏綴,肢體稍能拜跪,則祗謝文陛,粗伸常分,退塡溝壑,庶無餘憾,而奈自秋冬以來,諸症陡劇,呻委㱡㱡,雖欲拚死轉動,而天之所廢,其勢末由,瞻望宸極,秪自撫躬悲悼而已。伏乞聖慈,特加諒察,亟許鐫免臣職名,仍令選部,勿復檢擬,俾臣獲守私分,安意就盡,以卒兩朝生成之澤,不勝幸甚。答曰,省疏具悉卿懇。勿辭,調理察任。
黃海道進士申憘,慶尙道幼學曺文拭·金燮,平安道幼學趙昌仁,咸鏡道幼學蔡挺洛,忠淸道幼學李光淵,進士李敬臣,幼學全球·閔雨龍,進士趙浹,幼學蔡景先·南道輪·蔡景發·蔡景魯·李齊鳳·李學泰·申尙夔,進士申尙稷,幼學蔡膺河·蔡景大·李齊百·李齊邴·南宗弼·南宗赫,進士申尙集·申紹陽,幼學蔡膺沈·蔡景曾·李齊滂·南鼎祿·李齊伉·南胤漢·申尙秀·申尙柔·宋載仁·具純行·李明謙·李翊朱·李相台·李宗台·金德養·韓五鉉·吳鉉五·吳伯臣·閔時洙·韓海震·李恒采,進士朴進道·金錫範,幼學金錫一·吳大坤·宋弘基·宋朝文·朴重穆·宋必·尹鶴東·尹象東·李濟世·洪啓箕·申尙履·閔東謐·張漢·張須·閔思夏·閔思遊·李裕身·申光宇·洪啓東·閔思憲·閔禎龍·李宗澤·姜瀚·申光協·申晊·宋錫馪·沈德咸·兪漢瞻·鄭耆·柳以默·成夏烈·柳以爀·成翊烈·申達增·成弘履·申德增·朴珪·成云柱,生員鄭漢輔·金·柳以炡·成祖烈·金英·趙希鎭·黃潝·趙宜鎭·黃浩·李益烈·申檝·李益宗·金復俊·申光一·成重柱·金漢俊·申光玉·成弘柱,進士金,幼學成興柱·成箕柱·李淸在·成爾澾·成爾沃·李泰身·成宙烈·申蕣·申蕙·成宅烈·成宇烈·孫雲五·李學晟·尹勉喆·李益龍·尹守仁·李度弘·羅性洙·徐光濂·進士金樂恒·幼學徐光涑·尹守權·具成漢·尹守采·進士禹命構·幼學金文恒·李春燮·金益筠·徐惟中·李秀顯·徐惟海·李挺㙂·徐光復·尹守澤·禹在喆·尹守稷·李尙濂·金喆恒·尹勉洪·金勉恒·李挺觀·鄭師遊·朴善浩·金德秀·鄭穡·金安恒·李益峻·全熙世·李衡峻·金宗林·金得行·鄭穆·金致五·朴恒彩·鄭師洛·都命貞·朴元燮,進士安明述,幼學田思福·田思普·朴思純,進士芮再文,幼學鄭彦臣·河復浩孫性善·鄭齊毅·鄭國毅·朴有慶·鄭修範·李烜·羅錫儉·權守中·鄭榮祿·羅萬祉·姜必遇·姜必進·尹勉裕·權思岳·尹守寬·全弼中·權後中·金熙性·李亨烈·宋頤道·梁廷泰·張周國,·河必滈·河必宗·張東標·朴涉·張景拭·朴廷新·尹學天·李標·許錥·金光淶·許錄·金光洛·李邦根·金光涉·權佖中·鄭大河·權一中·鄭禹玄·安寵·申光太·李亨林·申馥·尹守迪·金正根·金·安宏·金峋·安宖·李廷臣·具明漢·李世珍·具昌漢·姜錫輔·徐尙履·尹華國·魚有豊·徐宗復·金弘鍵·魚有南·魚有淵·李衡銓·李之休·金在礪·朴龜年·郭昌度·郭可績·鄭祖毅·金尙萬·鄭纘益·金球·禹思欽·曺光五·李敏省·李錫圭·李元燮·申得喆·成鍾烈·李宗沆·成章烈·金補天·宋朝鳳·金瀅,生員申命耇,幼學姜錫烈·曺夏達·姜興烈·河尙訥·曺夏鐸·河尙洪·申爀然·金有龍·申確然·成倬烈·金有一·成復烈·金道再·成晉烈·金景俊·李宗儀·金延俊·李宗儀·金得燁·成東烈·金起濂·南宗龍·成大烈·成時柱·金思鉉·金起洙·蔡景龍·安行履·金鴻慶·申光學·金起漢·申光得·成載烈·兪漢鳳·成宗烈·李安欽·金德諧·金萬權·李華俊·鄭鉉·金德升·金孝百·鄭沃·安行一·金濟殷·金龜再·鄭涉·金鎰權·金義權·成卓然·李克暿·成奎烈·曺文梅·曺得基·金智俊·金英俊·曺永基·成贊烈·成至烈·曺孝基·成康柱·曺宇基·朴顯根·曺文松·金英協·金有恒·曺文休·柳祥杓·曺文桓·成億基·曺文格·曺文杓·金濟剛·曺文榮·金聲俊·申伉·曺文構·申儆·曺文極·成邦烈·李時培·曺文棨·成重烈·曺文實·申濯陽·金東俊·申鳳陽·吳宗冑·金泳·吳宗吉·孟鎭太·申棐·陸正夏·申儻·申倜·金師湜·申榘·金宅俊·申彙·金濟默·成昌烈·禹益夏·河世泳·尹光哲·金壽天·成維柱·金曦·成恒柱·鄭哲東·成曾柱·李齊參·閔諧·成光烈·申以協·李宗泌·鄭漢光·具思默·宋哲相·成命柱·金濟烈·成永柱·金濟亨·申·沈遂希·申㤞·申榮福·申·李貞晦·申敬祖·閔在汶·閔承汶·閔昌汶·趙匡呂·李益源·權楫·權榕·權袖·閔必益·李逢源·李孝源·張啓遠·閔時喆·李鼎彬·李泰啓·李泰岳·尹世烈·尹亨烈·申大尹·申大鱗·閔應白·李世宇·李德章·李言鍾·李益進·洪載夏·趙敏大·趙惟大·徐麟德·徐麟厚·申宅祖·申延祖·安如岱·安如鼎·李春培·李昌培·金希集·金希靖·申景參·閔百胤·閔百綏·申應心·申應鼎·申大壽·李德晦·李壽岡·閔光復·辛復夏·趙榮祿·趙宗杰·李埆·閔光赫,進士尹起莘,幼學閔弘基·閔光逈·趙坤復·邊學祖·安光一·沈宗澤·趙榮宅·趙義集·辛奎復·李寅慶·金東集·宋尙默·李運陽·李朝海·辛裕寧·辛億寧·辛耆寧·金弘集·金弘淳·韓範世·韓範相·金宗鑰·韓執允·李思郁·金濬·金宗鏽·韓智海·韓思喆·朴慶敏·李勉儒·尹鎭太·朴瑞輯·金達源·尹鎭衡·金甲龍·尹彦基·崔守恒·吳聖龜·吳重命·金彦璣·李在㰒·文有聲·崔鳳鳴·李在貞·朴尙訥·吳鎭奎·李敬養·李景訥·金彦博·吳鎭璧·李元復·朴在春·金泗昌·趙相藺,幼學韓師海·韓道由·吳命圭·南陽履·朱澤遠·朱膺祚·朱泰一·朱鎭福·李時迪·金器之·許欞·許抃·崔晉大·韓範龜·韓範錫·李東燁·許㵊·許澤·許深·崔鳳岑·李宗亨·金就三,進士玄丕承,幼學朴思欽·朴延祚·車坦之·玄徵麟·池胤賢·李鳳周·朴思謹·車以謙·朴興道·李國彦·金鳳梧·韓挺國·魏光豹·朴天寶,生員韓澤离,進士韓性重·韓性淳,幼學李德祚·韓錫濟·朱景洙·韓錫臨·李仁復·魏衍祖·韓正臣·文復奎·柳鴻漸·李秀·朴大實·朱重儉·全命佑·朴昌期·李宗茇·朱光洙·全鳳五·朱鎭坤·韓令奎·韓舜格·崔學源·韓聖模·李日諧·李珪·李琂·朱壽南·李聖轍·李景耇·朱玉相·韓百元·李若洙·文益顯·李聖源·朱·韓範洙·韓膺洙·韓聖憲·蔡挺洛,進士愼河瑞·愼若欽,生員徐麟壽,幼學趙晠·趙麟徵·李壽仁·李壽益·李壽東·朴瑞禾·朴泰彬·李宗儒·李仁麟·李太彬·李慶鉉·吳希集·李億·趙宜普·高景賓·邊宅復·金景瑞·金履徽·金重恒·申碩老·鄭麟奎·李益茂·金履達·金相鉉·張後栻,進士南致亨·金聲潤,幼學金熏·沈師周·南致三·鄭錫耆·宋宜鉉,進士蔡商燮,幼學孟養大·南致九·宋持鉉,進士金相謹·池運升,生員朴光輔·南致心·南致五,生員金致和,進士安明逸·安明述,幼學宋贊鼎·李績·張履學·宋煥學·張日旭,進士李薰,幼學南致寬·宋庚相·許潝·朴東明·李允謙·具文行,進士金奎五,幼學李益光,進士尹勉祉,幼學李宅峻等疏曰,伏以,大行大王,奄棄臣民,日月易邁,因山已過。率土如喪之痛,愈久愈深。伏惟聖孝出天,靡逮之慟,益復罔極,仍竊伏念先正臣宋浚吉庭享之請,前後儒疏,已至四五矣。始以深加商量爲批,又以諭前批爲敎,至於向日嶺儒之疏批,則明示商量之旨,而開釋備至。臣等,奉讀以還,旣不勝其喜,又不勝其憂也。夫兩臣之同心同德,道學之無可軒輕,旣得聞命,則可以見聖學之高明,所以俯燭乎?兩賢道德之實無餘憾矣。此臣等之所以爲喜,而乃若以密札有無,謂際過之猶間,而至下汰哉之敎,則臣等,惶悚靡措而繼之以憂也。嚴命之下,固當緘縮跧伏,不敢更瀆,而第伏念國家所以培養士論者,所貴乎招之不來,揮之不去,臨事直前,一主乎義理之所在,而不避斧鉞之誅然後,方不負國家之所培養,則顧臣等螺蟻之賤,雖不敢比齒於士論,而今若重違聖敎,不敢復言,竊恐國家三百年培養之化,由臣等而乖謬矣。況今聖明在上,賢無括囊之戒,世道方亨,士無遜言之義,則君臣上下之間,此箇義理固有,宜反復消詳,以求至當之歸矣。豈可以慈父一言之嚴,不得盡迷子之懷,仁天一聲之雷,不能遂萬物之情乎?於是乎臣等,不避煩瀆,齊聲而更陳之,願殿下,小垂察焉。夫孝廟之於宋浚吉,其際遇之盛,契合之隆,粵自三代以後,上下幾千百年之間,夫豈有倫比,而國家三百年來最爲盛際也。孝廟之敎曰,情意相孚,以爲魚水契合,及其辭不敢當,則曰,非贊善誰當者。大哉王言,于今百年之下,猶可想像其當日知遇之殊絶者,此已昭昭,而況浚吉,密中朝之箚,其義炳如日星,戊戌入對時筵話,左右史祕而不書,則此其所密勿昭隆之實際,亦可想矣。嗚呼,其契則魚水,而其義則尊周也。而猶不與於今日之庭享,則其將曰,武侯之契,而不得配於昭烈之廟乎?尊周之謨而不得興於春秋之義乎?在當時群僚之中,固已逈然特異,而實與宋時烈,同爲曠世之際遇也亦明焉,則今日闡揚之道,宜無異同矣。何必於兩賢之際,以密札一事,謂之有間乎?鳴呼,皐·夔·稷·契,均是大舜之良弼,而考諸書經,皐·稷有謨,夔·契則無述焉。後世之論際遇於虞庭者,不以謨述之有無而爲間焉。大凡明良際遇,只觀其大體而已,何必以一二事之不同,而有所間隔乎?今若以此,不許浚吉之庭享,則不幾於以曾子之不與四科,見漏於貞觀之祀典也耶?臣等,自是草野疎蹤,後生末學則凡於事議,固所昧昧,而至於宋浚吉當時之際遇,則不但百年之公議昭人耳目,亦有可得以考據而徵信者。夫深知乎筵席之密勿,的聞乎上下〈之〉際遇也,莫如我肅廟也。莫如我先王,而丙申尊顯之擧,丙子從享之典,莫不一致敬禮者,寔出於追聖祖之際遇。明大義於將晦,則豈但以兩臣道學之同而然哉?其所灼見盛際,深體殊遇者,亦萬萬逈出於外庭諸臣,所未窺測之外,而必欲闡揚我孝廟曠古之際遇者,有此兩臣也,則今日殿下所以承繼於家法者,亦豈外於是哉?且夫浚吉庭享之論,始發於時烈在世之日,而出其門下之人,則固知時烈,亦於此議爲可,而其後諸賢,莫不以浚吉之庭享,爲不易之公議則其人,䫋皆非後生疎逖之蹤,而或出入於密邇之班,或見聞於時代之近,則亦豈全昧於當時筵席間密勿之際遇乎?然則臣等,跡雖疎逖,生亦後晩,而其所陳請者,實據先輩已定之語,而非敢爲今日創,始之請也。嗚呼,庭享之典,與文廟之配有間,則臣等,固不必若是煩瀆,而至兩臣之庭享,事關斯文,體段自別,從前此論,多發於章甫之疏。故向來宋時烈之庭享,亦因院學之陳請,特蒙允許,則今日臣等之請享宋浚吉,豈容但已乎?臣等,俱以諸道遐裔之蹤,猥瀆宸嚴,極知僭汰,而一尊兩賢之誠,根於秉彝,消鑠不得。玆敢濟沐虔誠,瀝血陳懇。伏願殿下,體列聖尊賢之意,而深察乎際遇之無間,恢廓然大公之量,而無拘乎一事之或異,特許浚吉躋享廟庭,以光孝廟曠古之際遇,以伸士林百年之公議,國家幸甚,斯文幸甚。答曰,省疏具悉。予非仰先正之道學,非不知先正之眷遇,而予意已諭於嶺儒之批。爾等,退修學業。
黃海道海州紹賢書院儒生幼學李泰彬·李仁獜·李慶賢·朴慶敏·吳希集·趙宜保·李仲·奉樂祖,安必復·金潝·趙錫憲·姜善長·趙善·梁齊漢·李彦祐·李雄濟·李億·朴慶履·李伋·李學祖·李仁龜·朴葴·朴仁淳·朴苓·朴藺·趙必遂·金龍九·金生五·吳泰容·安體潤·朴慶有·李範聖·李範一·吳希延·柳最·朴蒼·趙宜疇·李仁福·李慶春·李周彬·朴蓍·李正健·趙宜恒·吳師濂·朴慶潤·金宗濟·柳東五·鄭師順·朴薸·安體仁·李仁鳳·吳太完·李範九·金宗垕·李健·李範國·吳希孟·李學熙·朴慶翕·李夢翼·李仁潝·朴慶益·李復彬·崔堉·朴慶喜·吳師澹·李彦命·李俌·朴慶仁·李若彬·李憲祖·朴觀·李儆·朴慶億·吳希遠·金夏三·李佖·姜錫休·李文林·李仁祐·朴慶燮·鄭壽國·金·尹鼎基·趙相彦·金養魯·李佾·金浚·李宗儒·金鑑·尹明基·金鵷九·李寯·金履默·李致誠·金鴻·鄭承祚·金宗默·禹斌·閔正修·金行仁·金鈺·尹光濟·金用漢·金載彬·閔禛·李成培·姜焃興·洪榴·朴慶植·金鏄·李濟夏·吳希哲·李益彬·姜錫齊·李仁澈·申景命·朴慶舜·朴慶殷·朴慶贄·李範尙·李·李偉·奉樂禧·金宗翰·安相復·奉樂裕·朴苾·朴慶全·安體胖·朴慶添·李仁祿·金光宇·趙宜堥·吳泰賓·朴慶錫·李彦念·趙宜謙·安體淵·李憲魯·李箕範·趙宜星·趙銑·吳泰實·李勉儒等疏曰,伏以臣等,生長遐鄕,雖有慕賢之心,識見茫昧,未盡尊賢之道,日者之疏,辭語有所未暢,誠意有所未孚,伏閤累日,未蒙允許,殿下愼重之道,至矣盡矣。臣等抑鬱之忱,愈往愈甚,玆敢掇拾未盡底蘊,仰塵紸纊之下。伏乞少垂察納焉,蓋後朱子而大成者,先正臣文成公李珥,後李珥而大成者,先正臣文正公宋時烈也。李珥之石潭,卽朱子之武夷,石潭之有紹賢,卽武夷之有竹林也。昔我文成公李珥,築室於石潭九曲溪傍,以作暮年棲息之所,而以爲朱子旣沒,吾道東矣。而吾朝道學之正,無如文正公臣趙光祖·文純公臣李滉遂創院宇於所寓之左,主享朱子,而以趙·李兩賢爲配矣。及李珥沒,多士合議,又以李珥追配焉,實倣竹林配朱子之故事也。且文簡公成渾,以李珥道義之交,嘗與招邀講學於斯院者蓋累矣,成渾之沒,又躋享焉,文元公臣金長生,以李珥之嫡傳,大有功於朱夫子未絶筆之通解也。金長生之沒,又陞配焉,禮貌之重,莫如斯院,道統之尊,又莫如斯院,故在昔萬曆庚戌,賜額曰紹賢二字,卽道統相紹之義也。夫朱子以後統緖無傳,及至我朝,儒賢輩出,而惟玆五賢,實吾儒之冢嫡,洙泗之正派,則是院扁額之旨,豈偶然哉?苟道學光明,事功表顯,有可以克紹前賢者,追配之典,不可已也明矣。仍竊伏念文正公臣宋時烈,卽金長生之嫡傳,而李珥後一人也。平生言行,動法乎朱子,春秋大義,契合乎聖祖,一直受授,照心法於白日,萬古綱常,免左袵於靑丘,其道德事功,百世炳煥,則以臣等蔑滅之學,固無以形容其萬一,而以殿下之明聖,亦何待臣等之言而知之也?殿下首許宋時烈追配於孝廟世室之庭,對揚列聖之謨獻,增光斯文之淵源。今以宋時烈之學,羽翼斯道,集厥大成,上溯李珥之統緖,直接朱子之正脈,則斯院之配,斷不可已也。此非臣等之言,卽先輩已定之論也。且伏念李珥之躋享,在於宣廟之丙申,金長生之躋享,在於肅廟之丙申,今此宋時烈躋享之請,又在於殿下之丙申,而實惟第九室配庭之辰,則惟此丙申,誠亦救道之年,而事若有待而然歟,是院旣是道統之所傳,而不以時烈配焉,則有玆五賢相傳之統,至此而遂無繼之者然,此豈非斯文之一大欠典耶?矧今聖學日躋,睿德克明,凡所以正士趨息邪說者,靡不畢擧則顧臣等所建請,實亦正士趨息邪說之一大助耳。伏願聖明,深軫斯院之體重,特許宋時烈之追配,以光斯文,以慰士望,千萬幸甚。答曰,省疏具悉。疏辭令該曹考例稟處。徐有防,以禮曺言啓曰,海州儒生李泰彬等,以先正臣文正公宋時烈追配紹賢書院事疏辭,據有令該曹稟處之命矣。文正公臣宋時烈道學事功,旣已配食於聖廡,則今此多士追腏本院之請,實出於公議,似當依疏辭施行是白乎矣。書院追享,事體至重,臣曹不敢擅便,上裁,何如?。答曰,依回啓施爲良如敎。
丙申十月初十日,兼春秋張顯慶,義禁府啓目,罪人申大顯,以判付問目內辭意,嚴刑究問是白乎則,一一直招,所當議處是乎矣,旣有登聞之命,上裁,何如?啓。傳曰,渠雖無狀,名以閫帥,則雖急於苟竊之計,而反效竊發之習,瞞報巡營,盜踏印信,俱非衣冠之人,所可忍爲者是去等,不特此也。特敎拿來,傳敎口招,何等嚴截是旀,況旀渠以統禦使,旣兼紀律則雖在殘邑之守令是良置,莫不差送將吏,次次傳送,則渠獨不然,百般設巧,及當置對,語無倫脊,專事噴薄,究厥罪狀,萬萬無嚴。觀此更招,雖與初供有異,未可謂之嚴畏分義是乎矣,便同直招,不必更問,以此照律爲良如敎。
刑曹罪人奴金伊加刑啓目。傳曰,除尋常,更加嚴刑,期於得情爲良如敎。
刑曹罪人金奉鎭加刑啓目。傳曰,除尋常,更加嚴刑,期於得情爲良如敎。
刑曹罪人尹起莘加刑啓目。傳曰,除尋常,更加嚴刑,期於得情爲良如敎。
丙申十月初十日辰時,上御尊賢閣。都承旨入侍時,都承旨洪國榮,假注書柳孟養,記注官金鳳顯,記事官卜台鎭,以次進伏訖。上曰,戶曹參判入侍。出榻敎戶曹參判徐浩修進前,上曰,何時發行乎?浩修對曰,俄與大臣相議,則勅使出來後,待文書修整發行云矣。上曰,然則冬至使後發行乎?對曰,勅使當於初一日入來,冬至使拜表卽初三日,冬至使退以初八日,謝恩使初三日出去,似好矣。上曰,然則無妨矣。浩修曰,臣行中帶去譯官之不緊名色,前旣筵稟,除減四員矣。卽今帶去者,不過十二人,而解事鍊熟者甚少。謝行雖異於節行,員役中不帶解事之人,極爲疎虞。堂上譯官張濂,屢次赴燕,素稱鍊熟,依別啓請例,元額中從便塡差帶去,何如?上曰,依爲之。出擧條浩修曰,臣行中帶去譯官金在鉉,方以淸學訓導,在於灣府矣。拜表前上來下直,實無其路,依前例除下直,待臣等到灣,使之隨行,何如?上曰,依爲之。出擧條上曰,藥房提調,判義禁入侍。出榻敎藥房提調徐命善,判義禁鄭弘淳進前。命善曰,去夜寢睡,善爲之乎?上曰,比前稍勝矣。命善曰,今則寒氣無往來之候乎?上曰,然矣。命左副承旨入侍。鄭民始進前,戶曹參判,都承旨先退。命民始讀申大顯供辭,書判付訖,命判義禁先退。上曰,左議政,都提調入侍。出榻敎左議政金尙喆,都提調鄭存謙進前,尙喆曰,此時聖候,若何?上曰,偶得感氣,尙未快差矣。存謙曰,咽飮症候今日,何如?上曰,未差矣。尙喆曰,寒氣往來之候,何如?上曰,此症則稍減矣。上曰,曾前瓊玉膏,少許進服,則腹症淸涼,怪矣。存謙曰,此是淸潤之劑,以此長服則,似好矣。尙喆曰,瓊玉膏,本來生眞液之藥也。存謙曰,一劑當製進矣。尙喆曰,此平安監司徐命膺狀啓也。枚擧義州府尹李義弼論報,以爲自今爲始,使行時刷馬驅人,別設一廳,帽子一百隻,依松都例,劃給收稅,以補渠輩赴燕盤纏,永爲定式事,請令廟堂稟處矣。官帽旣罷之後,刷驅人盤纏之費,無他出處,方以爲悶矣。道臣所論,儘得變通之策,在朝家,亦爲不費之惠,依狀請許施,分付本道,使之從長區劃,永久遵行,何如?上曰,依爲之。出擧條存謙曰,食前粥水刺,大有益,加意進御好矣。上曰,食前若食粥,則朝飯不甘,故不善食矣。上曰,醫官入診。慶絢·吳道炯·康命徽·徐命緯進前,絢診候訖,退伏奏曰,左右三部度數調均,右寸關胃脈顯勝矣。道炯診候訖,退伏奏曰,左三部頗緩,而右三部寸關滯氣顯勝矣。命徽曰,今日則右三部滯氣益勝矣。命緯曰,左右三部滯氣顯勝,今日則脈候如常矣。上曰,此時道臣,不可遲滯,忠淸監司徐有隣,其令從速辭朝事,分付。出傳敎上曰,奉朝賀金致仁宣麻,依節目明日爲之事,分付。出傳敎上曰,醫官皆入來,瓊玉膏事稟議,可也。絢等曰,臣等,自外爛商矣。聖候進服,十分穩當矣。命左右相,醫官先退,上曰,右副承旨入侍。出榻敎右副承旨金鍾秀進前,上曰,無事往來乎?對曰,伏承聖敎,善爲往還矣。上曰,昨日右副入忠伯首擬,而予不足出外,故其望勿施矣。上曰,聞有子病,何如?對曰,見方危劇矣。上曰,情理似當切悶,明日除辭朝往見,可也。命退去,諸臣以次出。
上在慶熙宮。停常參·經筵。
傳于李義翊曰,都承旨入侍。
蔡弘履,以都摠府言啓曰,今日入直內三廳武兼禁軍及殺手等技藝,中日廳習射,而武藝別監軍兵等,出去景福宮試放事,請〈出〉標信。傳曰,知道。
又以都摠府言啓曰,副摠管花陽君榷,以今日入直武藝別監軍兵等,中日試放事,景福宮晝仕出去之意,敢啓。傳曰,知道。
徐有防啓曰,御營大將仍任事,命下矣。兼大將徐命善,罷陣後來納命召,御營大將具善復,卽爲牌招,傳授命召,何如?傳曰,允。
洪國榮啓曰,假注書鄭喆祚,身病猝重,勢難察任,今姑改差,何如?傳曰,允。
蔡弘履啓曰,事變假注書徐鼎修,身病猝重,勢難察任,今姑改差,何如?傳曰,允。
傳于蔡弘履曰,都承旨入侍。
兵曹口傳政事,知事單具善復,副司正沈公燁。
傳于徐有防曰,傳旨下敎已久,夜深書入,當該守廳注書汰去。
徐有防,以弘文館言啓曰,應敎申思運,校理朴天衡,副修撰曺遠振,旣有只推之命。副校理金履禧,旣已出肅,不爲入直,一體牌招察任,何如?傳曰,允。
又以弘文館言啓曰,昨日政新除授校理李鼎揆,時在慶尙道慶州地,經筵入番事緊,請斯速乘馹上來事,下諭。傳曰,依啓。
有政。吏曹判書李重祜進,參判未差,參議兪彦鎬式暇,同副承旨徐有防進。吏批啓曰,前領府事李溵敍用事,命下矣。當爲置處,而本曹無相當窠,依例送西之意,敢啓。傳曰,知道。以朴宗德爲右參贊,沈念祖爲兵曹佐郞,尹致性爲典籍,金魯鎭爲司譯提調,徐命善爲軍器提調,洪樂命爲掌苑提調,金履安爲錦山郡守,兼漢學敎授二單,李秉謨·李敬養,兼執義二單,申思運·吳大益,軍器都提調李溵,典牲提調具善復,仍任事承傳,左參贊朴宗德,右參贊黃景源。兵批,判書洪樂性進,參判趙時俊病,參議鄭文啓病,參知李鎭衡入直進,左承旨蔡弘履進,以李文顯爲中樞經歷,金明遇·李潤元爲都摠都事,金處漢·具埱爲訓鍊主簿,韓命祥爲武兼,領中樞府事單李溵,知訓鍊單具善復,護軍李長燁,司直尹弘烈,司果尹尙東,副司果沈念祖。
假注書鄭喆祚改差,代以金勉柱爲假注書。
事變假注書徐鼎修改差,代以白師謹爲事變假注書。
蔡弘履,以兵曹言啓曰,卽接昌德宮衛將牒報則本宮營建之役,今姑停止云。金虎門依前還閉,丹鳳門依例開閉之意,敢啓。傳曰,知道。
又以司僕寺言啓曰,新除授兼內乘沈公曄,時無職名,令該曹,口傳付軍職,冠帶仕,何如?傳曰,允。
丙申十月十一日辰時,上御尊賢閣。都承旨入侍時,都承旨洪國榮,假注書柳孟養,記注官金鳳顯,記事官卜台鎭,以次進伏訖。上曰,頃者處分,不過嚴科場之意,何可曠日?前領府事李溵敍用,政官牌招,置處政事,今日爲之其餘試官處分人,一竝敍用,大臣·將臣兼帶諸任竝仍,待兼大將罷陣,命召傳授。出傳敎上曰,御營大將具善復,口傳付軍職。出傳敎上曰,藥房都提調,率醫官入侍。出榻敎都提調鄭存謙,醫官慶絢·吳道炯·徐命緯·康命徽·張祜進前。存謙曰,夜間聖候,若何?上曰,比昨稍勝,而猶未快差矣。存謙曰,寢睡,何如?上曰,善爲之矣。存謙請診,上曰,唯。絢等診候訖,退伏奏曰,左右三部度數調均,脈道緩而舒,今日則幾乎如常矣。上曰,養胃湯一貼,當加進乎?絢對曰,今日則症候快勝,養胃湯停止,好矣。上曰,然則以他藥更服乎?絢對曰,今則只以乾葛金銀花茶等屬,時時進服,湯劑,姑勿進服,似好矣。存謙曰,瓊玉膏,改名以益壽丹,昨出方文,當爲作膏矣。上曰,同副承旨入侍。出榻敎同副承旨徐有防進前,都承旨先退,上曰,左承旨入侍。出榻敎左承旨蔡弘履進前,上曰,左承旨馳詣元陵,奉審以來。出榻敎上曰,左副承旨入侍。出榻敎左副承旨鄭民始進前,上曰,吏曹參議兪彦鎬只推,與判書,更卽牌招開政。出傳敎上曰,莫重唱榜,大臣旣皆進參,則宗班都尉無一人入參者,況先朝飭敎若何乎?儀賓之赴燕人,宗班之享官人,猶有說焉。勿論其餘崇品宗臣儀賓,一倂罷職不敍。其中光恩副尉金斗性,恩全君禶,非先朝駙馬,代遠宗班比也。其所警飭,不可渾同,以削職捧傳旨。出傳敎上曰,注書爲先推考,事變〈假〉注書望勿施,更擬以入。出傳敎上曰,觀此慶尙監司龍洞宮宮結民稅濫捧査啓,道臣所論,極爲精當。依啓聞施行事,分付道臣,所謂導掌池光啓之米太租之科外濫徵,魚菜雜種之年年責捧者,若是夥然,已極無狀,而或稱連伏俠加,或以陳慶爲實,虛張結數,白地橫斂者,尤萬萬駭痛。向者姑令保放更以此意發問目,池光啓處嚴問以奏。出傳敎以十六日儒生殿講取稟,上曰,爲之。出傳敎上曰,今番殿試時文武所主掌官,此是初犯,只主掌官汰去。出傳敎
上在慶熙宮。停常參·經筵。
李義翊啓曰,明日常參·經筵取稟。傳曰,停。
蔡弘履,以都摠府言啓曰,副摠管李昌運,以能麽兒堂上,本廳坐起晝仕出去之意,敢啓。傳曰,知道。
蔡弘履啓曰,事變假注書金勉柱·白師謹,時無職名,令該曹,依例付軍職,冠帶常仕,何如?傳曰,允。
傳于洪國榮曰,都承旨·左副承旨入侍。
假注書金勉柱有頉,代以李兢淵爲假注書。
大司諫趙瑍,掌令具修溫,獻納辛應三,副校理沈有鎭·金履禧,修撰趙時偉·鄭宇淳,副修撰洪明浩啓曰,和緩與厚謙,前後聲討,已盡其窮凶極惡之罪。凡在血氣之倫者,莫不切齒痛心,而其內外相應,排布經營,潛售凶圖,危逼聖躬者,莫非和緩之爲窩主,而厚謙雖命置法,和緩爵號自如,尙逭王章,輿情憤鬱,久而益激。請和緩爲先削去其號,依律處斷。又啓曰,昨冬國家安危之機,至今追思,尙覺懍然,苟有體國大臣,則雖非上敎,固當直請聽政,而伊時首相韓翼謩,徒畏麟賊之氣熖,罔念國勢之岌嶪,不體上敎,徒事彌縫。使宗國大計,幾致難言之境,論其罪負,不可付處而止,則日昨近地移配之命,尤失太寬。請還寢付處罪人韓翼謩延安府移配之命,仍施遠竄之典。又啓曰,付處罪人金相福,以天生妖邪之性,具萬古宵小之行,斷其平生,直一鳳漢之影子也。蝨附狐媚之態,人不忍正視,趨勢射利之跡,世自有公案鳳漢之勢掀天,而相福爲其狎客死士。鳳漢之眼無君,而相福爲其腹心爪牙,指忠爲逆,指逆爲忠,嫉視士流,如復私讐,直與麟·謙·恒·簡輩,腸肚相連,打成一團,其居相職也。薦剡取捨,先承鳳漢之風旨,又聽麟·謙之指揮,使賊勢鴟張,凶謀益肆者,皆相福之所贊助,而昨冬徐命善疏出之後,宋瑩中深文之說,稱以所見無異同,麟漢不必知之說,謂以語脈不如此,至於命讀睿章之時,敢請中間傳說之査問,至下中官拿鞫之聖敎,雖其成命還寢,而相福之包藏禍心,昭然難掩,若翔雲之換父易祖,乃人倫之大變,而相福實自主張,滅絶天常,萬戮難逭,而畢竟雲賊之妖惡,亦出於相福之釀成,以雲招中疏草一本,送于領府事云云觀之,其爛漫和應,灼然可知。逆雲旣已伏法,而相福獨爲晏然者,揆以王章,寧有是理?今以筵話傳說,論相福之罪者,眞是緦功之察耳。且麟·謙·雲諸賊,亘古所無之惡逆,而拘於平法之新令,孥戮之典,不得快施,輿情之憤鬱,去而愈激,況相福,本以洪家之人,與此三賊,凶謀祕計,無不參涉,則到今罪名,不可止於付處薄勘者明矣。昨日近地移配之命,揆以國法,尤豈不失之太寬乎?請亟寢付處罪人金相福,公州牧移配之命,爲先施以遠竄之典。答曰,不允。
大司諫趙瑍,掌令具修溫,獻納辛應三啓曰,尹養厚之於厚賊,締結綢繆之狀,固已狼藉難掩,而到今彰著之罪犯,尤有所萬萬驚憤者,其窮兇情節之究覈處斷,不容少緩。請巨濟府荐棘罪人尹養厚,亟令王府,拿鞫嚴問,快正王法。今番獄事商輅·善海之書札中凶言悖說,實是亘古所無之逆節,而趾海·纘海之爛漫同情,渠旣自服,則今此酌處之命,實爲失刑之大者。請穩城府定配罪人趾海,濟州牧定配罪人纘海,更令王府,拿鞫嚴問,快施當律。敬彬·成運之與若淵·相簡爛漫綢繆之狀,旣已畢露於諸賊招辭中,而抵賴不服,未施當律,揆以王法,失之太寬。請薪智島定配罪人敬彬,熊川縣定配罪人成運,亟令王府,更爲拿鞫得情。尹象厚之宗廈復出之說,旣已面質見屈,則難免自做之歸,況渠以養厚之兄,同惡相濟,則以此以彼,決不可放歸而止。請還寢尹象厚,放歸田里之命,仍施絶島定配之典。洪樂任所處之地顧何如,而交結凶徒,敢以溫室樹等語,爛漫酬酢於逆雲,綢繆往來於賊謙,名出凶招,非止一再。其在獄體,決不可不嚴覈得情。請洪樂任,亟命王府,拿鞫嚴問。嘻噫痛矣。龜柱之罪,可勝誅哉?顧其地處何如,恩造何如,而不思報效之道,恣其濫猾之性,雖以壬辰疏中語言之,渠若有一分嚴畏儲君之心,豈敢肆然以自內酬酢,登諸章奏,陳之於先大王之前乎?臣等於筵敎中,若有俯詢,其將何辭仰對之諭,讀之未半,不覺心寒而骨冷。惟彼鳳漢罔赦之罪,國人所共憤,則秉義聲討,宜乎正大,亦何患無辭,而始也締結厚賊,暗逞私憾,終焉慫慂乃叔,恐動天聽,以至於半夜扈衛,幾累先大王聖德,固已萬萬駭痛,而此猶不足。又敢以某年罔極不忍聞之說,恣意筆之於書,以慼我殿下之心。嘻噫,是可忍也,孰不可也?大抵龜柱之罪,一則不憚儲君,一則幾累聖德,一則語犯莫重,有一於此,人臣極罪,況兼此數者乎?洞諭昭布,輿情咸激,揆以國法,不可以戚屬,有所容貸。請黑山島定配罪人金龜柱,依律處斷。答曰,不允。
掌令具修溫啓曰,妖宦壽賢之締結一種嗜利之凶徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。述海所犯貪贓之外,其在京之時,趾海·纘海相簡,綢繆密謀之情跡,必無不知之理。請鏡城府定配罪人述海拿鞫,嚴問得情。洪龍漢以麟漢之弟,諂事厚謙,至於約婚則其聲勢之相援,情跡之相關,推此可知,當此鋤治黨與之時,不可置之於輦轂之下。請洪龍漢遠地定配。國朝用人,惟在科目,而其試取之不公,莫有甚於己未五月庭試,榜眼一出,國言喧藉,物情之駭惋,久而未已。其在嚴科場重選擧之道,不可以時月之稍久,置而不論。請罷乙未五月庭試榜。爲奴罪人河翼龍·金重得等,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間。請爲奴罪人河翼龍·金重得,亟命王府,拿鞫得情,快正王法。賊翔之妖邪釁累,豈尋常參訪之類,而安大濟之往來其家,旣發渠招,則其酬酢之情節,不盡究竅,遽蒙宥釋。此雖由於我聖上,好生之德意,論以鞫體,決不可放逐而止。請放逐罪人安大濟,更令王府,拿鞫得情。李克生前後罪惡,已悉於憲臣之啓,道伯之狀,而其所犯贓,猶屬餘事,向來一疏,萬萬無嚴。當此麟漢伏法之後,其在討凶鋤黨之道,決不可容貸也明矣。請河東府定配罪人李克生,依律處斷。錫達以厚賊之父,尙今偃息於覆載之間者,輿情已極齊憤,而況且犯贓之數,死有餘罪。以此以彼,決不可杖配而止。請梁山郡定配罪人錫達,依律處斷。金漢耆辛卯二月之事,雖出於其姪之慫慂指使,而罪大秉間,跡涉同情,幾乎貽累於先大王聖德,日昨備忘,仰認分析之意,而揆以國法,有難曲貸。請削黜罪人金漢耆,亟施竄配之典。答曰,不允。
獻納辛應三啓曰,南海縣圍籬安置罪人具庠,本以凶譎之性,兼有悖戾之行,陰結凶類,綢繆祕謀,出沒閃倏,如鬼如蜮,而今其凶肚眞贓,綻露於凶賊載興文書中,所捉書札,指意叵測,情節難掩,則今此酌處之命,雖出於好生之德,三尺至嚴,決難容貸,請南海縣圍籬安置罪人具庠,更令王府,嚴鞫得情,快正王法。大靜縣爲奴罪人金壽賢,以幺麽宦寺,交結士夫,終爲凶賊之根抵,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢,更令王府,拿鞫嚴問,依律處斷。旌義縣荐棘罪人尹泰淵,本以兇猾之性,素蓄跋扈之志,交結厚賊·麟漢,作爲腹心爪牙,身帶將兵之任,晝夜出沒於厚賊·麟漢之家,蹤跡陰祕,爲世指目,以今若淵敢售護逆之計觀之,其於平日稔受泰淵之慫慂。故陰護麟漢,卽曲爲泰淵之地,當此厚賊·麟漢,置法之後,其陰謀綢繆之狀,尤不可不究覈,施以當律。請旌義縣荐棘罪人尹泰淵,亟令王府,拿鞫嚴問得情,快正王法。爲奴罪人河翼龍·金重得等,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間。請爲奴罪人河翼龍·金重得,亟命王府,拿鞫得情,快正王法。李弘濟,地旣卑微,跡又閃倏,蝨附逆邊,甘作嚆矢,暗地糾結,亦一成運,而敢懷欺世之計,投進一疏,欲掩其跡,究厥所以,尤極巧當此鋤治兇黨之日,窮凶情節,不卽盤問,直爲發配,揆以王章,失之大寬。請海南縣定配罪人李弘濟,亟命王府,拿鞫嚴問。答曰,不允。
弘文提學李宜哲疏曰,伏以天佑聖孝,慈宮患候,遄復平吉,景邸還安,禮儀順成,群情欣祝,曷有其極?臣本以庸陋,立朝旣久,病痼而難强,年至而宜去者。蓋有素矣,乃於頃者,舊疾暴發,症形危惡,不能起身,以至因山已來,凡干臣子自盡之禮,多所曠闕,不能致其誠,哀缺惶懼,不知死所,及其稍有小間,則不得不黽勉扶曳,祗服職次,出入於班聯之間,粗伸義分,而顧其病源深長,餘烈未艾,乍止乍發,醫家謂之風癲之症,少有失攝,必死無幸,雜試針灸,危厲度日,決無完復從仕之望。故前後陳情辭免,不止一再,仍有乞身之請,而輒阻喉司,區區之情,無以上徹,惶悶益甚。日昨試牌荐降,係是親臨大科,他無推移之勢,不得已暫出承膺,及至罷退,本症復作,精神昏迷,口澁而指呆,伏席沈廢。又闕陪候之禮,臣之情勢,於是爲亟,不知所出。蓋臣難仕之義,不但疾病實狀如此而已。若其年數之已及,禮制之有限,尤不得以略過而苟安也明矣。鳴呼,臣之逮事先朝,於今二十有九年,犬馬之齒,則七十有五歲,視古人懸車之年,又加數歲而有奇矣。迹其平生,以至愚極陋之身,値千一有爲之會,孤賤蹇劣,最在人下,護蒙我聖考特達之知,自在史翰,猥加恩顧,假借涵育,致位宰列,生成之德,天地罔極,而循省本末,了無可稱之實,每思造膝之際,恩敎鄭重,榮遇感,聖意於臣,未嘗不憐其愚而庇其陋,常欲拂拭而成就之也。臣乃無狀,不能奉承德意,以盡臣子之職,居官則無服勤之效,進言則乏讜直之風。蓋其忠誠不足,知識不明,心雖切於愛君,而不能無顧身之私,志非忽於憂國,而不能推忘家之義,所以出處言行,無一善狀,動涉謬戾,孤負任使,前後行遣,皆出於自作之孽,而上勤恩譴,輒蒙全宥,殿中旅見,恩諭藹然,古所謂有君無臣,不能盡分者,眞臣之謂也。然而西監之義,後學攸程,君親之存,古禮有訓。臣於其時,雖踪地難强,而身縻散銜,其於起居之禮,祝延之誠,不得不隨時參展於班兆之間,職事之末,不敢自阻於恩天之下,而尙覺低佪而難安。今雖事已經隔,有不敢追述旣往,以干瀆擾之誅,而反顧惶隕,靡所容措,豈宜進此而久冒於朝廷官職之間哉?況其年數之已及,禮防之有限,如上所陳,此亦廉義之所關,人臣之所謹也。如是而尙欲貪戀榮祿,憑恃寵靈,知進而不知退,理極而不知足,則將未免仰累於淸明之化,而益增其不忠之罪,此臣之所大懼也。然而此事當於頃歲年至之初,卽宜援例陳乞。故臣於此時,蓋嘗草疏具述,將欲上請,但以新起謫籍,情地危蹙,含意未遂,繼困嚴旨,縮伏俟譴,仍値聖候達豫,連在靜攝之中,不敢仰請恩例,以至于今,則仙御悠遠,萬事廓然。天地之德,欲報無所,而我殿下昭升大位,日月貞明,誅流亂孽,招延儒學,朝著肅淸,至治方興。臣雖老誖無能,竊自願少須臾無死,與覩德化之成,而臣又不幸,年歲益侵,死亡無日。蓋緣蒲柳之質,受氣甚薄,齒髮衰落而已。成老醜疾病交加,而精力消亡。今番重病以後,一倍危綴,自量其勢,無以自效於陳力奔奏之列,而人臣大防,禮意又嚴,常恐一朝溘然先死,終不能報效於恩造之萬一,而徒爲名敎之累,公私無補,進退失據,此又臣之所深恥也。是以區區之意,及此未死之前,罪戾不至甚積,涯分不至太濫,奉身而退,自附於禮律之義,得免於君子之譏,是乃臣之所大願也。然臣之立朝本末長短,日月之明,容有所未及盡燭者。故玆敢歷擧自列,不敢有隱,所以明衰劣無用之實狀,聖代之所必棄而無可惜者,以乞其不肖之身焉。伏願殿下,諒臣本情,特降兪音,俾臣得以致事於朝,而歸老於家,歌詠聖德,調理病身,以終餘年,實造化生成之澤,螻蟻祈祝之忱。臣無任瞻天望聖兢惕懇乞之至。答曰,省疏具悉。古人雖有年至之諭,今則筋力尙强,所請不允。何其勿辭,行公。
丙申十月十二日,兼春秋張顯慶,義禁府申大顯照律,杖一百收贖告身盡行追奪徒三年定配私罪啓目。傳曰,杖贖乙良,功減一等,畿沿定配爲良如敎。
義禁府李德溥照律,杖八十收贖奪告身三等私罪啓目。傳曰,功減一等爲良如敎。
義禁府啓目,申益彬更招判付內辭意,又爲泛稱遲晩,所當請刑是乎矣。依先朝受敎,議處,何如?啓。傳曰,依允。
義禁府趙正翼·金國賢等議處啓目。傳曰,依允。
刑曹啓目,龍洞宮導掌池光啓侵虐屯民科外濫徵事,因固城縣鄭召史上言,慶尙監司査啓,特敎嚴問之下,一一遲晩,旣有嚴問以奏之命,上裁何如?啓。傳曰,旣已取招,考律勘處爲良如敎。
丙申十月十二日辰時,上御尊賢閣。都承旨入侍時,行都承旨洪國榮,假注書金勉柱,記注官金鳳顯,記事官卜台鎭,以次進伏訖。上曰,注書誰耶?國榮對曰,金勉柱也。上曰,年幾何?勉柱對曰,三十七矣。上命書傳敎曰,予意已諭於頃者大臣入侍之時,其所擇人,不在於薦與圈,其若峻選,亦何讓於薦哉?應參諸臣,待明朝牌招,翰林會圈。上命藥房提調徐命善入侍,賤臣承命與徐命善進伏。命善曰,夜間聖候,何如?上曰,比昨稍勝矣。國榮請診候,上曰,置之。命善起伏曰,臣旣非將兵之臣,則兼帶軍器提調,不可久縻。且考見本寺先生案,則自前元無文臣見帶者矣。伏望特許恩遞焉。上命書傳敎曰,重臣所辭宜顧,軍器提調之任許遞,前望單子入之。上曰,日氣猝寒,獄囚似有凍餒之慮,輕囚姑爲放釋可乎?國榮曰,日寒不至於釋囚之境矣。今此下敎,雖出於軫恤之意,而所謂輕囚,不過數日後乍放旋囚,則終無實惠矣。臣意則隨其罪犯之輕重,可放者卽爲決放,好矣。上曰,然矣。命退,諸臣以次退出。
丙申十月十二日巳時,上御尊賢閣。左副承旨入侍時,左副承旨鄭民始,假注書柳孟養,記注官金鳳顯,記事官卜台鎭,以次進伏訖。上曰,都提調提調入侍。出榻敎都提調鄭存謙,提調徐命善進前,存謙曰,今日日氣頗安,聖候若何,若何?上曰,少差後一樣矣。上曰,翰圈明日爲之乎?存謙對曰,有成命,故當爲擧行矣。上曰,今番翰圈峻選,好矣。對曰,若選二人則有若薦焉,將以三人爲限矣。上曰,副提調入侍。洪國榮進前,存謙曰,明日翰林會圈事,命下矣。春秋館堂上,不可不備,堂上中在外人員,竝改差,令該曹卽爲差出,以爲備員之地,何如?上曰,依爲之。出擧條存謙曰,今此翰林會圈之命,寔出比前愼簡之意,則節目間,亦有及時稟定者矣。圈點時,勿論已經圈·已經試與否,尙在參下者,旣已通融圈點,則經三試者,勿許更圈之例,已被圈者懸註書入之規,竝宜在於勿論中,而不可徑稟擧行,故敢此仰達矣。上曰,依爲之。出擧條上曰,知春秋蔡濟恭,同春秋李義直改差。出榻敎上曰,大臣旣奏,館閣堂上未差之代,待明朝政官牌招開政。出傳敎命退去,諸臣以次出。
上在慶熙宮。停常參·經筵。
藥房都提調鄭存謙,提調徐命善,右承旨李義翊啓曰,伏未審夜間,聖體調攝,若何?臣等,今日率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等,不任區區憂慮,敢來問安,竝此仰稟。答曰,知道。待下敎入侍。
王大妃殿·惠慶宮·中宮殿,藥房口傳問安。答曰,知道。
蔡弘履啓曰,工曹判書徐命善,本職肅拜時,兼帶藝文提學,不爲肅謝,事甚未安,推考警責,何如?傳曰,允。
傳于洪國榮曰,都承旨入侍。
傳于李義翊曰,坐直承旨入侍。
白師謹有頉,代以李殷模爲事變假注書。
蔡弘履啓曰,事變假注書李殷模,時無職名,令該曹,依例付軍職,冠帶常仕,何如?傳曰,允。
蔡弘履啓曰,同春秋趙時俊,時無職名,令該曹,口傳付軍職,何如?傳曰,允。
兵曹口傳政事,以趙時俊爲副司直。
有政。吏批,判書李重祜進,參判未差,參議兪彦鎬進,右承旨李義翊進,以徐命善爲工曹判書,李爲兵曹參判,朴宗德爲知春秋,趙㻐爲同春秋,李義質爲司䆃僉正,權噵爲吏曹參判,徐命善爲藝文提學,密安君煒·鶴城君榆爲司饔提調。兵批,判書洪樂性病,參判李未肅拜,參議鄭文啓病,參知李鎭衡入直進,右承旨李義翊進,副司直,徐逈修。
李義翊啓曰,弘文提學李宜哲,來詣闕外,謂有本館提學,特敎之下,終不膺命,誠極未安。推考警責,連爲催促,何如?批答無。
李義翊啓曰,翰林會圈事,命下矣。今日政新除授春秋館堂上,倂待下批牌招,何如?傳曰,允。
又以禮曹言啓曰,卽接靖陵參奉所報,則本陵紅箭門柱根,年久朽傷,昨日酉時量,爲大風吹倒,南柱向外顚仆,北柱中折云。依定式發遣本曹郞廳,奉審後稟處,何如?傳曰,允。
蔡弘履,以御營廳言啓曰,本廳字內惠化門南邊駝駱山下體城頹毁處女墻,亦已畢築之意,敢啓。傳曰,知道。
徐有防,以義禁府言啓曰,時囚罪人申大顯,杖一百收贖,告身盡行追奪,徒三年定配,照律公事判付內,杖贖乙良功減一等,畿沿定配事,啓下矣。申大顯,減一等杖九十收贖,告身盡行追奪,京畿道南陽府定配,而以議啓內辭意,具罪目,依例發遣府書吏,押送配所,何如?傳曰,允。
大司諫趙瑍,掌令具修溫,獻納辛應三,副校理沈有鎭·金履禧,修撰趙時偉·鄭宇淳啓曰,和緩與厚謙,前後聲討,已盡其窮凶極惡之罪。凡在血氣之倫者,莫不切齒痛心,而其內外相應,排布經營,潛售凶圖,危逼聖躬者,莫非和緩之爲窩主,而厚謙雖命置法,和緩爵號自如,尙逭王章,輿情憤鬱,久而益激。請和緩爲先削去其號,依律處斷。
昨冬國家安危之機,至今追思,尙覺懍然。苟有體國大臣,則雖非上敎,固當直請聽政,而伊時首相韓翼謩,徒畏麟賊之氣焰,罔念國勢之岌嶪,不體上敎,徒事彌縫。使宗國大計幾致難言之境,論其罪負,不可付處而止。日昨近地移配之命,尤失太寬。請還寢付處罪人韓翼謩,延安府移配之命,仍施遠竄之典。
付處罪人金相福,以天生妖邪之性,具萬古宵小之行,斷其平生,直一鳳漢之影子也。蝨附狐媚之態,人不忍正視,趨勢射利之跡,世自有公案,鳳漢之勢掀天,而相福爲其狎客死士。鳳漢之眼無君,而相福爲其腹心爪牙,指忠爲逆,指逆爲忠,嫉視士流,如復私讐,直與麟·謙·恒,簡輩,腸肚相連,打成一團,其居相職也。薦剡取捨,先承鳳漢之風旨,又聽麟·謙之指揮,使賊勢鴟張,凶謀益肆者,皆相福之所贊助,而昨冬徐命善疏出之後,宋瑩中深文之說,稱以所見無異同,麟漢不必知之說,謂以語脈不如此,至於命讀睿章之時,敢請中間傳說之査問,至下中官拿鞫之聖敎,雖其成命還寢,而相福之包藏禍心,昭然難掩,若翔雲之換父易祖,乃人倫之大變,而相福實自主張,減絶天常,萬戮難逭,而畢竟雲賊之妖惡,亦出於相福之釀成,以雲招中疏草一本,送于領府事云云觀之,其爛漫和應,灼然可知。逆雲旣已伏法,而相福獨爲晏然者,揆以王章,寧有是理?今以筵話傳說,論相福之罪者,眞是緦功之察耳。且麟·謙·雲諸賊,亘古所無之惡逆,而拘於平法之新令,孥戮之典,不得決施,輿情之憤鬱,去而愈激,況相福,本以洪家之人,與此三賊,凶謀祕計,無不參涉則到今罪名,不可止於付處薄勘者明矣。日昨近地,移配之命,爲施以遠竄之典。答三司合啓曰,不允。
大司諫趙瑍,掌令具修溫,獻納辛應三啓曰,尹養厚之於厚賊締結,綢繆之狀,固已狼藉難掩,而到今彰著之罪犯,尤有所萬萬驚憤者,其窮凶情節之究覈處斷,不容少緩。請巨濟府荐棘罪人尹養厚,亟令王府,拿鞫嚴問,快正王法。
今番獄事,商輅·善海之書札中凶言悖說,實是亘古所無之逆節,而趾海·纘海之爛漫同情,渠旣自服,則今此酌處之命,實爲失刑之大者。請穩城府定配罪人趾海,濟州牧定配罪人纘海,更令王府,拿鞫嚴問,快施當律。
敬彬·成運之與若淵·相簡,爛漫綢繆之狀,旣已畢露於諸賊招辭中,而抵賴不服,未施當律,揆以王法,失之太寬。請薪智島定配罪人敬彬,熊川縣定配罪人成運,亟令王府,更爲拿鞫得情。
尹象厚之宗廈復出之說,旣已面質見屈,則難免自做之歸,況渠以養厚之兄,同惡相濟,則以此以彼,決不可放歸而止。請還寢尹象厚,放歸田里之命,仍施絶島定配之典。
洪樂任所處之地顧,何如,而交結凶徒,敢以溫室樹等語,爛漫酬酢於逆雲,綢繆往來於賊謙,名出凶招,非止一再,其在獄體,決不可不嚴覈得情。請洪樂任,亟令王府,拿鞫嚴問。
嘻噫痛矣,龜柱之罪,可勝誅哉?顧其地處,何如?恩造,何如?而不思報效之道,恣其濫猾之性,雖以壬辰疏中語言之,渠若有一分嚴畏儲君之心,豈敢肆然以自內酬酢,登諸章奏,陳之於先大王之前乎?臣等於筵敎中,若有俯詢,其將何辭仰對之諭,讀之未半,不覺心寒而骨冷。惟彼鳳漢罔赦之罪,國人所共憤,則秉義聲討,宜乎正大,亦何患無辭,而始也締結厚賊,暗逞私憾,終焉慫慂乃叔,恐動天聽,以至於半夜扈衛,幾累先大王聖德,固已萬萬駭痛,而此猶不足。又敢以某年罔極不忍聞之說,恣意筆之於書,以慼我殿下之心。噫嘻,是可忍也,孰不可忍也?大抵龜柱之罪,一則不憚儲君,一則幾累聖德,一則語犯莫重,有一於此,人臣極罪,況兼此數者乎?洞諭昭布,輿情咸激,揆以國法,不可以戚屬,有所容貸。請黑山島定配罪人金龜柱,依律處斷。
韓命周杖配命下之後,臣等,得見其疏本,則其措語之凶譎,萬萬叵測。雖以聖敎觀之,旣與常性人有異,渠又稱魚魯莫辨,則其所陳疏,必不能獨自主張,論其遣辭之怳惚簸弄,則如此陰凶罔測之人,決不可令該曹杖配而止。請杖配罪人韓命周,亟令王府,設鞫嚴問。答兩司合啓曰,不允。
掌令具修溫啓曰,妖宦壽賢之締結一種嗜利之凶徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。
述海所犯貪贓之外,其在京之時,趾海·纘海·相簡,綢繆密謀之情跡,必無不知之理。請鏡城定配罪人述海拿鞫,嚴問得情。
洪龍漢以麟漢之弟,諂事厚謙,至於約婚,則其聲勢之相援,情迹之相關,推此可知,當此鋤治黨與之時,不可置之於輦轂之下。請洪龍漢遠地定配。
國朝用人,惟在科目,而其試取之不公,莫有甚於乙未五月庭試,榜目一出,國言喧藉物情之駭惋,久而未已。其在嚴科場重選擧之道,不可以時月之稍久,置而不論。請罷乙未五月庭試榜。
爲奴罪人河翼龍·金重得等,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間。請爲奴罪人河翼龍·金重得,亟命王府,拿鞫得情,快正王法。
賊翔之妖邪釁累,豈尋常參訪之類,而安大濟之往來其家,旣發渠招,則其酬酢之情節,不盡究覈,遽蒙宥釋。此雖由於我聖上,好生之德意,論以鞫體,決不可放逐而止。請放逐罪人安大濟,更令王府,拿鞫得情。
李克生前後罪惡,已悉於憲臣之啓,道伯之狀,而其所犯贓,猶屬餘事,向來一疏,萬萬無嚴。當此麟漢伏法之後,其在討凶鋤黨之道,決不可容貸也明矣。請河東府定配罪人李克生,依律處斷。
錫達以厚賊之父,尙今偃息於覆載之間者,輿情已極齊憤,而況且犯贓之數,死有餘罪。以此以彼,決不可杖配而止。請梁山定配罪人錫達,依律處斷。
金漢耆辛卯二月之事,雖出於其姪之慫慂指使,而罪大乘間,跡涉同情,幾乎貽累於先大王聖德,日昨備忘,仰認分析之意,揆以國法,有難曲貸。請削出罪人金漢耆,亟施竄配之典。答府啓曰,不允。
獻納辛應三啓曰,南海縣圍籬罪人具庠,本以凶譎之性,兼有悖戾之行,陰結凶類,綢繆祕謀出沒閃忽,如鬼如蜮,而今其凶肚眞贓,綻露於凶賊載興文書中所捉書札,指意叵測,情節難掩,則今此酌處之命,雖出於好生之德,三尺至嚴,決難容貸。請南海縣圍籬安置罪人具庠,更令王府,嚴鞫得情,快正王法。
大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢,更令王府,拿鞫嚴問,依律處斷。
旌義縣荐棘罪人尹泰淵,本以兇猾之性,素蓄跋扈之志,交結厚賊·麟漢,作爲腹心爪牙,身帶將兵之任,晝夜出沒於厚賊·麟漢之家,蹤跡陰祕,爲世指目,以今若淵護逆之計觀之,其於平日稔受泰淵之慫慂。故陰護麟漢,卽曲爲泰淵之地,當此厚賊·麟漢置法之後,其陰謀綢繆之狀,尤不可不究覈,施以當律。請旌義縣荐棘罪人尹泰淵,亟令王府拿鞫,嚴問得情,快正王法。
爲奴罪人河翼龍·金重得等,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間。請爲奴罪人河翼龍·金重得,亟命王府,拿鞫得情,快正王法。
李弘濟地旣卑微,跡又閃忽,蝨附逆邊,甘作嚆矢,暗地糾結,亦一成運,而敢懷欺世之計,投進一疏,欲掩其跡,究厥所以尤極巧惡,當此鋤治凶黨之日,窮凶情節,不卽盤問,直爲發配,揆以王章,失之太寬。請海南縣定配罪人李弘濟,亟令王府,拿鞫嚴問。答曰,不允。
修撰趙時偉疏曰,伏以昊天不弔,先大王仙馭上陟,因山奄過,月朔屢更。伏惟我殿下,聖孝出天,哀慕靡逮,久而益切。仍伏念臣兄臣時俊,方在同春秋之任,而臣之所帶記事官兼銜,在法應避,玆敢擾例陳籲。伏乞聖慈,亟令該曹,照法許改,以存公格,千萬幸甚。答曰,省疏具悉。疏辭下該曹稟處。
慶尙道儒生幼學臣李克奎·張東杓·沈烈之·李國泰·洪啓喆·李時宗·姜大珂·柳萬植·李挺坤·柳宜觀·張樂天·李漸洙·李觀普·柳宜謙·李厚載·朴天根·金汝鐸·朴天儉·金汝錡·柳河杓·徐光漢·柳河宗·張兌復·趙重禮·柳河宅·張兌儀·張柱國·孫煥九·郭守宅·朴師魯·黃璉·申國模·張兌赫·蔡斗天·郭守憲·柳河春·張兌熽·郭守完·孫燦九·柳漢翼·黃琦·郭龍澤·柳再蔶·黃啓晉·孫燮九,宋奕基·鄭一濟·柳再華·鄭炅·李泰陽·申光一·金瑨·趙東炯·張柱八·張義翼·李春星·張兌光·朴興新·盧思渾·張柱邦·朴良輔·洪思錫·李道增·張柱宇·朴漢昌·徐光浚·李汝中·鄭達權·孫慶彦·都以龜·申發模·南坖·徐瑜·柳光新·李泰光·蔣振鵬·孫慶一·朴漢相·崔商鳳·朴文義·李光增·張兌極·李守範·崔時鳳·朴聖源·張兌斗·盧思漸·朴龍輔·李宅增·徐琸·柳相奎·全邦赫·徐璬·柳光春·南·申龍翰·徐琠·柳相德·李時馦·徐玖·都以商·鄭弼俊·崔擎天·朴勛·金汝鎬·都命兪·朴心源等疏曰,伏以皇天降割,聖考禮陟·攀號之痛,率普惟均,日月有期,因山已畢。伏惟我殿下,嚴廬之哀,益復罔極。仍竊伏惟春秋之法,亂臣賊子,人得以誅之,而先王之制法也。罪犯惡逆,則戮其身,臠其體,破其家,瀦其宅,孥其子女,籍其産業,夫戮其身足矣,而又臠其體,臠其體足矣,而又破其家,破其家足矣,而又瀦其宅,瀦之斯可已矣,而又孥之籍之者何也?蓋以天下之惡,莫大於亂逆,治逆之法,不如是,無以懲天下之大惡而杜亂萌於方來也。先王法意,其亦嚴矣乎哉。噫,其身已死,其體已臠,則其家也,其宅也,其子女也,其産業也。雖勿論,似未爲不,可也。然而戮之不足而臠之,臠之不足而破之瀦之,破瀦之不足而孥籍之,以示與天下同棄,不使穢醜之跡,留在人世,而況播其言存其書,以貿亂天下之聽,熒惑天下之心,而不之禁不之遏耶?此雖不載於先王律例之中,而推以法意,決知其不然也。噫噫,臣等所居之邦,數年以來,有刊行冊子,名曰,誣書辨破錄者,卽兇逆道顯之所著也。道顯也以兇逆大憝,旣伏常刑,而破瀦孥籍之典,亦旣行於其躬,則獨其書之無恙於板本,而家存而戶藏者何哉?此可以見世變之大端,而亦可爲懲惡杜亂之一大關捩也。嗚呼,今有一物之好,一器之玩,知其出於盜竊惡人之手,則少有血氣者,無不唾詈而提蹴之。假令此書,其言有可取,其義有可觀,所由作,旣是兇逆之道顯,則不可一日留於天地之間。又況其所論所述,無非誣人祖先,詆斥先正,而祖述乎?兇賊仁弘之言,則其書之出,雖在渠逆節未彰之前,日月所照,霜露所墜。凡有血氣者,莫不仇視而醜棄之,嶺南,鄒魯之邦,而使兇人邪說,肆行而無忌,臣等竊痛之。臣等於兇逆之書,誠不欲汚口論辨,而蓋其所以名其書曰,誣書辨破者,以先正臣文元公李彦迪之孫浚,以其父師所纂大學補遺之旨,裁書於故相臣盧守愼,而極明先正更定之學,而道顯也,飛文遠邇,醜詆虛構,靡不用極,不知先賢之可畏,而古人之難誣,則其心之危險屭慝,已是後來逆節之種子,而乃敢肆然以其書,鋟之剞劂,要以廣布一邦,塗人耳目。此與仁弘之僞作解關西錄,一串奸胸,而其無忌憚則又有甚焉。蓋關西錄,卽先正之謫居關西時,與其庶子全仁問答日錄者也。所謂解關西錄者,仁弘之僞作,而假托插入於故處士臣曺植文集中者也,而植之卒,在於隆慶壬申,關西錄,出於萬曆壬辰,則其錄其解之是非,姑勿論,曺植,何能逆知於二十年前,而有此解耶?仁弘,素以醜詆先正之心,弄奸計於纂集之時,僞托亡師,誣辱先正之父子,不一而足,編入遺稿,以瞞後世,而先賢跋語之爲明辨其眞僞,以開後人之惑,不啻若披霧覩天,則逆顯之紹述其論,斷斷不已,亦有成書,以抗斯文之大論,以干聖世之至化,抑獨何心?臣等,蓋欲明目張膽,與彼血戰於書出之初,而畏其氣焰,縮手未發,八年於玆矣。何幸白日中天,魑魅莫遁,兇腰亂領,旣伏邦憲,則臣等,不忍坐視兇逆之書,肆行於世。玆敢千里裹足,仰叫九閽。伏願聖明,特命有司,亟將逆弘·逆顯之書,投諸水火,以斷亂逆之說,以明先正之道。臣等無任激切,千萬。答曰,省疏具悉。疏請,令本道,方欲嚴禁矣。爾等,退修學業。
丙申十月十三日,兼春秋張顯慶,義禁府申益彬議處啓目。傳曰,依允。
義禁府趙正翼·金國賢等照律,各杖一百收贖,告身盡行追奪,竝只私罪啓目。傳曰,功減一等爲良如敎。
丙申十月十三日辰時,上御尊賢閣。都承旨入侍時,行都承旨洪國榮,假注書金勉柱,記注官金鳳顯,記事官卜台鎭,進伏訖。上曰,政官牌招開政事命下已久,而尙不入來,牌去來催促。賤臣承命,出去分付。上命藥房都提調·提調·吏曹政官入侍。出榻敎都提調鄭存謙,提調徐命善,吏曹判書李重祜,參議兪彦鎬,以次進伏。存謙問候後,仍請診候,上曰,唯。醫官慶絢·吳道炯·徐命緯·康命徽診候訖。退伏曰,脈度左右平均,感候快解矣。諸醫官先爲退出,上曰,吏判先退開政,參議亦出去同參,可也。重祜·彦鎬退出,上曰,翰圈,今日內當爲之,知春秋黃景源更爲牌招。又敎曰,左副承旨鄭民始牌招入侍。竝出榻敎命退出,諸臣以次退出。
丙申十月十三日巳時,上御尊賢閣。坐直承旨入侍時,同副承旨徐有防,假注書李兢淵,記注官金鳳顯,記事官卜台鎭,以次進伏訖。上曰,藥房提調入侍。提調徐命善進前,上曰,道顯之刊行冊子,豈不痛駭乎?命善曰,然矣而今番儒疏,可見嶺南丕變之美矣。上曰,猶賢乎已矣。命書傳敎曰,旣許儒疏之批,逆顯刊行冊子,卽爲收聚,火其書毁其板事,自該曹,嚴飭慶尙監司處。命善曰,載寧屯事,問于鄭弘淳,則以爲還屬本廳,非不有益於百姓,而以各宮房之侵責,未果爲之云矣。上曰,癸巳年守禦使,推考。載寧屯收稅還屬本廳作挐監官,令本道從重勘處。出榻敎命讀忠淸監司徐有隣敎書,上曰,全篇盡改乎?有防曰,然矣。上曰,大勝前作矣。有防以十八日武臣殿講,取稟。上曰,爲之。出榻敎上曰,玉堂無行公者乎?有防曰,以傳旨未下之故,番次苟艱云矣。上命書傳敎曰,違牌玉堂,一倂只推,更爲牌招,追省記入直。上曰,左副承旨入來後入侍。命退,諸臣以次退出。
丙申十月十三日酉時,上御尊賢閣。左副承旨入侍時,左副承旨鄭民始,假注書柳孟養,記注官金鳳顯,記事官卜台鎭,以次進伏訖。上曰,疏辭有下詢者,大司成趙㻐,其令入侍。出傳敎上曰,弘文提學李宜哲,更爲牌招,連爲催促,勿爲呼望。出榻敎上曰,右議政,知春秋黃景源入侍。出榻敎右議政鄭存謙,知春秋黃景源,大司成趙㻐進前。上謂趙㻐曰,翰薦之勝於圈,予豈不知?銓郞之復古,意蓋深矣。至於史官,其所任,重且大矣。古之薦法非不好矣,薦之爲弊,亦有甚焉。不顧文學,專取地閥,則雖空空蔑蔑之人,皆可爲之,至於召試,則自宋有館閣召試之規,卿之疏辭,多有未曉者,欲問其好道理,召卿矣。若欲行薦,則有一黃景源足矣。至於圈,則非黃景源一人,所可爲者,雖曰,付之史官會圈,前日圈翰林,以非極選,引義遞去,雖欲强令會圈,必不爲之,何以則爲好耶?㻐對曰,朝廷之職,何者非淸選,而至於翰林,則最是重大之職矣。當初變薦爲圈,專出於弊極,而不得已之事也。卽令他職皆復古,而史官之任,尤重難。故臣有愚見,略陳之矣。曾前被薦之人,猶有一人,使之行薦復舊則甚好,至於史筆,非史官,雖館堂,不敢擅傳。蓋都堂會圈,亦是迫不得之事也。旣曰,名宦而設召試,則應試之人,不無干進之嫌,孰欲善做文而求名宦乎?以故應試者,皆不欲被選,專不着意而製進矣。臣亦被圈而參召試之人也。臣則以庸劣之致,着意做文,至於被選,兪彦鎬則其時與臣同觀召試,而不欲被選。故爲不善作,草草呈劵,如臣者反爲兪彦鎬之所笑也。上曰,周官之法,廢而貢擧之制,出,雖自孝廉,皆以科目進身,則干進之嫌,一也。以召試言之,宋時名臣碩輔,皆由館閣召試而登庸。今之人,予不知其自修自飭之比古人,何如,而以召試,反歸之干進乎?予不以同春秋,有所潛護於被圈之人也。實不知沮戲召試之意也。上曰,聞此言,大臣所見,何如?存謙曰,召試出後,間或有如此議論,而召試已作時王制禮,則固當隨分赴試,今不必異議矣。上曰,知春秋所見,何如?景源對曰,臣之所見,與右相,別無異同。旣圈又試,法意甚好,而今同春秋所見,臣未可曉也。上曰,若不爲召試,則以圈爲之無妨乎?㻐對曰,薦則一人主之,至有焚香祝天之誠,故所薦者,未嘗有不協之人,至於都堂會圈,則或有不可爲而爲者,此無他。衆議各自不同,加點之際,有所弊端故也,莫若使前任翰林行圈也。上曰,前任翰林,必無奉行之理,雖或圈點,如處義自高,干進爲嫌之徒者,被圈於破圈之人,而豈可行公乎?㻐對曰,大抵旣圈而又爲召試,則此乃歸重於文也,可不悶乎?上曰,同春秋所見,終不欲召試乎?㻐對曰,召試則在下者終有干進之嫌,在上者亦欠禮使之道也。上曰,以文取人,雖欠禮使,捨文而何所取乎?宋之盛時,亦有館閣之召試,今之世,獨不可爲此乎?㻐對曰,臣則以爲館堂主圈,終始未妥矣。上曰,宋時二府不得除臺諫者,蓋使宰相,不得專權,使公議,歸之於下也。卿若據此言之則固好,而其無行圈之翰林,何?若以召試,爲嫌干進,則行薦後捧講,例也。講與製亦何異也?㻐對曰,聖敎屢屢,臣有可達者矣。臣之本意,則先召試後圈點,爲穩當矣。上曰,不圈而試,則無論淸濁高下,以承文參下爲名者,皆當赴召試云乎?對曰,若或渾雜,則初以圈樣,廣選赴試,似好矣。上曰,然則旣圈而試,旣試而又圈,則此乃二次圈點,行不得之事也。雖或先設召試,入格者必不過數三人,其數三人中,若無可圈之人,則一試再試,至於十試,則實無出場之日,如此則朝解,終無史官乎?對曰,然則莫如行薦之爲好也。上曰,若以行薦爲言,則人見各自不同,不是異事,更無可問之事,其退去。上曰,吏曹參議兪彦鎬入侍。出榻敎兪彦鎬進前,上曰,趙㻐指的吏議言之,以予之素知於吏議者有異。故欲聞其委折,召之矣。吏議前日觀召試時,不欲被選,故爲不善作云,然否?兪彦鎬對曰,伏聞下敎,惶懍之外,臣之平日不能信於朋友,實爲可愧矣。兩次召試時,俱逢賦,故臣於賦則本無工夫,假使盡意做得,而決無被選之理,中間一次則出表,故所作僅可,足可以入格而見黜矣。其後聞之,諸試官,皆欲選之,而獨命官,以回下之草率,置之落考云,其時事實,不過如此矣。上曰,今聞其言,予心釋然矣。命退去,諸臣以次出。
上在慶熙宮。停常參,經筵。
蔡弘履,以都摠府言啓曰,今日入直內三廳武兼禁軍及殺手等技藝,中日廳習射,而武藝別監軍兵等,出去景福宮試放事,請出標信。傳曰,知道。
又以都摠府言啓曰,副摠管李昌運,以今日入直武藝別監軍兵等試放事,景福宮晝仕出去之意,敢啓。傳曰,知道。
傳于李義翊曰,都承旨入侍。
傳于徐有防曰,大司諫趙瑍,初度呈辭勿施。
傳于徐有防曰,翰林被圈人當召試,館閣堂上,待開門牌招。
吏曹口傳政事,以尹弘烈爲兵曹參議。
兵曹口傳政事,以海溪君·黃景源·徐命善爲都摠管,李邦一爲副摠管,具允鈺爲行司直。
李義翊,〈以〉內醫院官員,以都提調·副提調意言啓曰,御醫康命徽,旣已復入侍,而仍屬給料事,命下矣。依李東馨·金有鉉例,付軍職,冠帶常仕,何如?傳曰,知道。
蔡弘履,以兵曹言啓曰,各該司闕直官員,詳査草記事,命下矣。依傳敎招致各該司闕直官員査實,則典醫監參奉鄭澮段,十三日上直是白遣,十四日則參奉李思得,省記上直,而矣身,見差內資寺供上進排假官,以時刻將晩,不得面看交替,以致闕直是如是白遣,訓鍊院主簿李泰亨段,連日上直是白如可,十三日則與參奉李泰祐,交替出直是白乎則,昨日闕直,李泰祐當之是白去乙,該院書員,誤以矣身姓名,仍省記,以致矣身闕直,現出是如是白遣,忠勳府假郞廳吳彦哲段,該府書吏所告內,無端闕直,出去高地是如是白遣,惠民署奉事朴象鈺段家在洞內,無端出去是如爲白臥乎所,實狀如斯之意,敢啓。傳曰,知道。典醫監參奉鄭澮,訓鍊院主簿李泰亨,俱非當直之人,分揀。訓鍊奉事李泰祐,拿致,更爲査問,忠勳府假郞廳吳彦哲,惠民署奉事朴象鈺,依例汰去,至於勳府假郞廳,無端逃走,則身爲實郞廳,不爲代直,事極怠慢,忠勳都事趙瑗拿處。
又以兵曹言啓曰,本曹佐郞沈念祖,身病猝重,勢難供職,呈狀乞遞,宿衛重地,不可久曠,今姑改差,何如?傳曰,若此則騎郞之坐席,將無可暖之時,此草記勿施。
洪國榮,以迎接都監言啓曰,卽接遠接使移文,則諭祭品數爻及賞賜緞疋數爻,勅使齎來勅書數爻,謄書上送矣,依例正書封入之意,敢啓。傳曰,知道。
徐有防,以訓鍊都監言啓曰,都監分授都城仁旺山南邊體城頹落處,今已畢築。女墻仍爲始役,犯守軍兵,依例撤罷之意,敢啓。傳曰,知道。
掌令具修溫,獻納辛應三,副校理沈有鎭·金履禧,修撰趙時偉·鄭宇淳啓曰,請和緩爲先削去其號,依律處斷。又啓曰,請還寢付處罪人韓翼謩,延安府移配之命,仍施遠竄之典,又啓曰,請還寢付處罪人金相福,公州牧移配之命,爲先施以,遠竄之曲。答三司合啓曰,不允。
掌令具修溫,獻納辛應三啓曰,請巨濟府荐棘罪人尹養厚,亟令王府,拿鞫嚴問,快正王法。又啓曰,請穩城府定配罪人趾海,濟〈州〉牧定配罪人纘海,更令王府,拿鞫嚴問,快施當律。又啓曰,請薪智島定配罪人敬彬,熊川縣定配罪人成運,亟令王府,更爲拿鞫得情。又啓曰,請還寢尹象厚,放歸田里之命,仍施絶島定配之典。又啓曰,請洪樂任,亟命王府,拿鞫嚴問。又啓曰,請黑山島定配罪人金龜柱,依律處斷。答兩司合啓曰,不允。
掌令具修溫啓曰,請大靜縣爲奴罪人金壽賢,依律處斷。又啓曰,請鏡城府定配罪人述海拿鞫,嚴問得情。又啓曰,請洪龍漢遠地定配。又啓曰,請罷乙未五月庭試榜。又啓曰,請爲奴罪人河翼龍·金重得,亟令王府,拿鞫得情,快正王法。又啓曰,請放逐罪人安大濟,更令王府,拿鞫得情。又啓曰,請河東府定配罪人李克生,依律處斷。又啓曰,請梁山郡定配罪人錫達,依律處斷,又啓曰,請削黜罪人金漢耆,亟施竄配之典。答府啓曰,不允。
獻納辛應三啓曰,請海南縣圍籬安置罪人具庠,更令王府,嚴鞫得情,快正王法。又啓曰,請大靜縣爲奴罪人金壽賢,更令王府,拿鞫嚴問,依律處斷。又啓曰,請旌義縣荐棘罪人尹泰淵,亟令王府拿鞫,嚴問得情,快正王法。又啓曰,請爲奴罪人河翼龍·金重得,亟命王府,拿鞫得情,快正王法,又啓曰,請海南縣定配罪人李弘濟,亟令王府,拿鞫嚴問。答院曰,不允。
忠淸監司徐有隣敎書。王若曰,方岳選一代之彦,實難其才,湖藩居兩南之要,尤重是任。今屬之子,惟簡在予。眷玆百濟之舊疆,實是三韓之重鎭,舟車之轉輸交湊,最近京都,山河之襟帶相連,素稱關阨,桑麻魚稻。美哉,荆楊之饒,禮讓詩書,菀然鄒魯之盛,近因穡事之失稔,遂致凋弊之多端,徭役日增,丘民未免愁怨。簿書虛擁,倉穀太半欠逋。況當今日數遞之餘,誰膺重藩旬宣之任?惟卿。一念王室,妙年卿班,恬雅周詳,擧朝稱以文學政事,溫諒愷悌,一見知其端士吉人,玉署揚名,歷仍遍於經席,籌司贊畫,績已施於畿營,持言議則不激不隨,顧望實而宜內宜外。玆授卿以忠淸道觀察使兼兵馬水軍節度使巡察使公州牧使,卿其往布德意,祗膺寵章,恤困窮而抑豪强,寧或少緩,勸循良而懲貪虐,在所當先,察俗觀風,務惟在於律已,蘇殘祛瘼,念須係於保民,凡諸稟裁,厥由彝典。於戲,寬猛固宜相濟,其毋偏施,敏達本自有餘,予何加勉,京闕遠矣。應勞危樓之北望,湖山晏如,庶寬丙枕之南顧,一面之寄,十行其書。故玆敎示,想宜知悉。副校理沈有鎭製進
丙申十月十四日辰時,上御尊賢閣。都承旨入侍時,都承旨洪國榮,假注書李兢淵,記注官金鳳顯,記事官卜台鎭,以次進伏訖。上曰,藥房提調入侍。提調徐命善進前曰,夜間聖候,若何?上曰,一樣矣。上曰,大司憲呈辭勿施。賤臣承命出傳。上曰,左副承旨入侍。左副承旨鄭民始進前,命命善·國榮先退,命民始讀奏畿營査啓訖。命書傳敎曰,畿伯·海伯査啓皆到,而驛子旣已自縊,則參證無路,以此査啓,從公處決之外,無他道矣。下該曹,稟處。以京畿監司喬桐査啓啓本,上曰,勿待罪事,回諭。上命退,諸臣以次退出。
丙申十月十四日申時,上御尊賢閣。左副承旨入侍時,左副承旨鄭民始,假注書李兢淵,記注官金鳳顯,記事官卜台鎭,以次進伏訖。上命書傳敎曰,重祀典,卽予仰聞于先朝,近日差祭,漸不如前,而至於今日徽寧殿大祝,不但未通淸,以未經郞署之人苟光。然則享色不能修擧,將有將無同之歎乎?事當禁推,而日寒此甚,當該吏曹佐郞,爲先從重推考。又命書傳敎曰,我國之邊情,雖曰疎虞,當此一初,思欲振勵之則至於多大浦島倭,至稱朝鮮之大將云,而不特此也。邊門軍情緊急,莫如此鎭,則挽近以來,作一履歷之窠,銓曹之臣,其果以先智略而後地處乎?近於邊臣之狀啓,倭船去來,倭情偵探,不但文具之文具,甚至於昨日船形,翌日馳報,而以水使萊伯之狀觀之,其所馳報,措語亦各不同,此等循常隨報之文報,若是不察,其不能事事,推可知也。此後各別嚴飭,勿以前例之狀啓,而泛忽之意,下諭于統制使,前多大浦僉使李潤禧,亦不可以已遞而不論,上來後,令該府處之,從重勘處,以懲新僉使。上曰,召試人進不進知入。賤臣承命出,以趙憲喆·宋俊載在外,李健源病不進,還入仰達。上命書傳敎曰,昨日同春秋趙㻐,力沮召試之後,李健源之忽地稱病,趙憲喆之亦稱在外,太露圭角,何其巧也?況旣赴曾前召試?今不赴試,又何?其與趙㻐所奏,一串貫來乎?其所處心,不可不一問,李健源·趙憲喆,拿問處之。又命書傳敎曰,宋俊載,一體今日內,拿處捧供以聞。上曰,藥房提調·都承旨入侍。藥房提調徐命善,都承旨洪國榮進前曰,午間聖候,若何?上曰,一樣矣。上曰,兵曹參知入侍。兵曹參知李鎭衡進前,上曰,內中日有沒技者,此則果無奸僞之端否?鎭衡曰,臣亦不無疑訝之心,撤來貫革而見之,矢鏃着在宛然,果無奸僞之端矣。上命書傳敎曰,內中日則雖有沒技之人,該曹各別申飭,至於撤來貫革而摘奸之擧云,而舊闕中日,則鳥銃三柄,每有三中,而或雜以貫邊,或書以純邊,此避貫三中而然也,事極巧矣,亦涉無嚴。匪今斯今,則不可一味無飭,舊闕進去摠府兵曹堂上,一倂遞差。又命書傳敎曰,俄未及下敎,召試時,元無病不進之規矣,眞所謂節節無謂者也,以此添問目事,分付該府。上曰,前判尹具允鈺,口傳付軍職,明日進詣景慕宮。出榻敎命書傳敎曰,寶劔之望,無以分排,摠管之代,今日內口傳差出,多不擇差,每致數遞,今番毋論宗親文蔭武,另加擇擬事,申飭銓曹,騎堂亦然,一體口傳擇擬之意,申飭銓曹。命退,諸臣以次退出,
上在慶熙宮。停常參·經筵。
未時申時,日暈。夜自一更至五更,月暈。
孝明殿殿拜罷後,政院·玉堂·藥房口傳問安。答曰,知道。
傳于蔡弘履曰,承旨已煖帽,侍衛軍兵一體毛具。
傳于洪國榮曰,都承旨入侍。
有政。吏批,行判書李重祜進,參判權噵牌不進,參議兪彦鎬式暇,左承旨蔡弘履進,以閔養燮爲校理,朴天衡·洪明浩爲副修撰,具善復爲判尹,宋煥周爲典簿,趙時俊爲京畿監司,金履素爲江原監司,尹行修爲兼西學敎授,洪樂性爲判義禁,冬至書狀官單,申思運,沈履之爲同義禁。
兵批,行判書洪樂性病,參判李入直進,參議尹弘烈病,參知李鎭衡禁推,左承旨蔡弘履進,副護軍康命徽,副司直鄭文啓,副司果李儒慶,副司正,李殷模單付。
兵曹口傳政事,西春君爗爲都摠管。
蔡弘履言啓曰,判義禁洪樂性牌不進推考傳旨,今方捧入,而特敎牌招之下,如是違牌,誠極未安,更卽牌招,何如?傳曰,允。
傳于徐有防曰,推考房承旨入侍。
蔡弘履言啓曰,對讀官李普溫,時無職名,令該曹口傳付軍職,何如?傳曰,允。
兵曹口傳政事,副司果李普溫單付。
傳于徐有防曰,判義禁出去開坐,南間罪人,卽爲先問,主文上試官諸試官,次第發問問目,非不欲親爲下敎,而判義禁,似當知此等事,故不爲下敎,非歇後之意也,各別嚴問目發問,而勿捧例供事嚴飭。
又傳于徐有防曰,金吾開坐,旣已有命,兵曹參判,方帶該堂,使他堂替直。李健源·趙憲喆,旣囚南間,具枷杻足鎖,依例爲之。
蔡弘履,以禮曹言啓曰,傳曰甲午增廣會試試官以下,一倂拿鞫,依例爲之,李健源·趙憲喆,爲先拔去原榜,一體拿鞫事,分付。至於宋俊載,旣是庭試,則雖曰倖占,猶有間焉,只拔原榜事,命下矣。依聖敎李健源·趙憲喆及宋俊載,各其原榜目中拔去,付標以入之意,敢啓。傳曰,知道。
李義翊,以改建都監言啓曰,正堂罘罳之役,旣已完畢,本都監自今撤罷爲白去乎,儀軌。節目,依永禧殿重修例,參考磨鍊,何如?傳曰,允。
蔡弘履,以兵曹言啓曰,卽接內氷庫牒報,則本庫修理,旣畢役云,曜金門,今十月十五日爲始,依前還閉,守門將,亦爲撤直之意,敢啓。傳曰,知道。
又以御營廳言啓曰,中日時沒技人別單書入,已有前例矣。今十月十四日本廳中日時,後部前司右哨利川軍閑良辛福基,片箭邊三中,依例別單書入之意,敢啓。傳曰,知道。
徐有防,以義禁府言啓曰,時囚罪人申益彬,告身盡行追奪,徒三年定配,又五年禁錮照律公事,依允啓下矣。申益彬告身盡行追奪,五年禁錮,忠淸道舒川郡豆谷驛,徒三年定配,而以議啓內辭意,具罪目,依例發遣府書吏,押送配所,何如?傳曰,允。
又以義禁府言啓曰,甲午增廣會試試官鄭尙淳·李福源·鄭光漢·洪梓·金夏材·兪恒柱·李鎭衡,監試官宋淳明·金養心,一倂拿鞫,李健源·趙憲喆,一體拿鞫事,傳旨啓下矣。李福源,別囚西門,鄭尙淳·鄭光漢·兪恒柱·李鎭衡·宋淳明·金養心等,亦爲拿囚,而金夏材,以江原監司,時在任所,發遣府都事,交龜後拿來。洪梓,下去慶尙道高靈縣云,依例發遣府書吏拿來。李健源·趙憲喆,具枷杻,嚴囚南間之意,敢啓。傳曰,知道。
洪國榮,以迎接都監言啓曰,卽接遠接使移文,則致弔致祭,迎勅日同爲擧行云,敢啓。傳曰,知道。
又以迎接都監言啓曰,卽接遠接使移文,則致祭時,上副勅,以素服爲之,而所謂素服,卽無紋黑色,或灰色衣云矣,敢啓。傳曰,知道。
又以迎接都監言啓曰,當初牌文中通官五人,無大次區別之事矣,卽見遠接使移文,則大通官三人,次通官二人,跟役十九名出來云,依此磨鍊擧行之意,分付諸道及各該司,何如?傳曰,允。
又以迎接都監言啓曰,卽接遠接使移文,則禮樂及殿庭軒架·金鼓·軍樂·行路六角,一倂陳而不作云,依此擧行之意,分付諸道及各該司,何如?傳曰,允。
又以迎接都監言啓曰,卽接遠接使移文,則勅使止宿站,入送差備譯官等回告內,京中七宴,各處宴享及歌舞童·軒架·儺禮·雜戲·軍威軍·遊觀牛·駞駱牛,一倂減除云矣。在前宴享減除之時,有中路別遣問安使之例,令政院,急速照例差出,下送於勅使所到處,以沿路除弊之意,措辭致謝,何如?傳曰,允。
徐有防,以司譯院言啓曰,勅使接見時,漢學御前通事實豫差,例當以有履歷秩高之人啓下,而其中應差者,或被罪或老病,只有申漢楨一人,他無推移之道,故大臣及本院提調,頃以不得不通變之意,提奏筵席,至有令本院草記稟處之命矣,訓上譯官折衝張濂,頗稱解事,且有履歷,院中物議,俱以爲可合是任,特爲陞資,以爲及時擧行之地,何如?傳曰,允。
大司諫趙瑍,掌令具修溫,獻納辛應三,副校理沈有鎭·金履禧,修撰趙時偉·鄭宇淳啓曰,請和緩爲先削去其號,依律處斷。又啓曰,請還寢付處罪人韓翼謩延安府移配之命,仍施遠竄之典。又啓曰,請亟寢付處罪人金相福公州牧移配之命,爲先施以遠竄之典。答三司合啓曰,不允。
大司諫趙瑍,掌令具修溫,獻納辛應三啓曰,請巨濟府荐棘罪人尹養厚,亟令王府拿鞫嚴問,快正王法。又啓曰,請穩城府定配罪人趾海,濟州牧定配罪人纘海,更令王府,拿鞫嚴問,快施當律。又啓曰,請薪智島定配罪人敬彬,熊川縣定配罪人成運,亟令王府,更爲拿鞫得情。又啓〈曰〉,請還寢尹象厚放歸田里之命,仍施絶島定配之典。又啓曰,請洪樂任,亟命王府,拿鞫嚴問。又啓曰,請黑山島定配罪人金龜柱,依律處斷。又啓曰,請杖配罪人韓命周,亟令王府,設鞫嚴問。答兩司合啓曰,不允。
掌令具修溫啓曰,請大靜縣爲奴罪人金壽賢,依律處斷。又啓曰,請鏡城府定配罪人述海拿鞫,嚴問得情。又啓曰,請洪龍漢遠地定配。又啓曰,請爲奴罪人河翼龍·金重得,亟命王府,拿鞫得情,快正王法。又啓曰,請放逐罪人安大濟,更令王府,拿鞫得情。又啓曰,請河東府定配罪人李克生,依律處斷。又啓曰,請梁山郡定配罪人錫達,依律處斷。又啓曰,請削黜罪人金漢耆,亟施竄配之典。答府曰,不允。
獻納辛應三啓曰,請南海縣圍籬安置罪人具庠,更令王府,嚴鞫得情,快正王法。又啓曰,請大靜縣爲奴罪人金壽賢,更令王府,拿鞫嚴問,依律處斷。又啓曰,請旌義縣荐棘罪人尹泰淵,亟令王府拿鞫,嚴問得情,快正王法。又啓曰,請爲奴罪人河翼龍·金重得,亟命王府,拿鞫得情,快正王法。又啓曰,請海南縣定配罪人李弘濟,亟命王府,拿鞫嚴問。答院曰,不允。
京畿監司趙時俊敎書。王若曰,自古重畿輔責,得人爲難,在今簡方岳才,非卿莫可,須掌一路專制,庸體九重分憂。惟卿,氣宇寬弘,材識練達,宅心謹厚,已見古家之風,處事周通,亦識當世之務,屢置銀臺惟允,資歷旣優,薄試南城保釐,績用克茂,嗟峻秩雖躋於卿列,而歷試獨稽於藩維,眷玆千里民止之彊,實是一國王化所自,奉陵園而修輦路,徭役式繁,納總秷而進御供,責任尤重,苟非得二千石良吏,何以畀三十州重藩?玆授卿以京畿觀察使兼兵馬水軍節度使開城府留守江華府留守巡察使,卿其克殫才猷,祗承寵命,旬宣有道,宜嚴黜陟之規,歲功告成,必愼災糶之政,惟春秋巡審之役,乃誠乃勤,若戎兵操練之方,克治克詰。於戲,拔許多宰班之中,予欲試也,處密邇都門之外,卿其欽哉,故玆敎示,想宜知悉。
丙申十月十五日,兼春秋張顯慶,義禁府申益彬照律,告身盡行追奪,徒三年定配,又五年禁錮私罪啓目。傳曰,依允。
丙申十月十五日辰時,上詣孝明殿展拜,仍詣興政堂。翰林召試入侍時,都承旨洪國榮,左承旨蔡弘履,右承旨李義翊,左副承旨鄭民始,同副承旨徐有防,假注書柳孟養·李兢淵,記注官金鳳顯,記事官卜台鎭,以次侍立訖。上具布裹翼善冠·白布袍·布裹烏犀帶,乘輿出興泰門,命書傳敎曰,時囚罪人李健源·趙憲喆·宋俊載,姑令付過放送,卽令詣闕赴試。上曰,兩館提學更爲牌招。出榻敎上詣孝明殿就板位,行四拜禮,仍陞殿奉審訖,出至崇政門外,上曰,赴試人,連爲催促,監事以下竝隨入,仍詣興政堂殿座。上曰,左副承旨牌招。出榻敎上曰,試官先爲肅拜,監事鄭存謙,知春秋朴宗德·黃景源,同春秋趙時俊,弘文提學李宜哲,對讀官金履禧·趙時偉以次進伏。上曰,懸題紙入之。國榮曰,赴試人中趙憲喆·宋俊載,已入來,而李健源則尙不入來矣。上曰,新進之習,敢如是乎?旣赴召試於先朝,而不肯赴於今日,何意也?卽爲申飭。上曰,藝文館書吏,令攸司科治。出榻敎赴試人肅拜訖,上下敎于李健源曰,爾不肯赴試,何故也?健源對曰,翰圈極選,勢難冒膺而然矣。上曰,雖古之崇尙廉防之時,入赴召試,有何不可,而敢欲爭抗朝廷乎?上命書試題。國榮曰,試題各以其登科之題出給,似好矣。上曰,其言果好矣。各問其登科之文,可也。國榮曰,李健源,以表爲之,趙憲喆,以策爲之,宋俊載,以賦爲之云矣。上曰,然則將出三題,而對讀官一人不足矣,兵曹佐郞入來者誰也?國榮曰,沈念祖入來矣。上曰,以沈念祖爲對讀官,命書賦·表·策三題訖,上曰,書題,何如?存謙曰,策題難於善對,而賦·表題亦可以辨其文之生熟矣。上曰,文任之見,何如?景源·宜哲曰,書題皆好矣。上命懸題,仍命試官,侍衛竝少退。上曰,三人皆製之否?有防曰,姑無製寫者矣。少頃,宋俊載以白文呈券。上曰,何以不製,問之。俊載以文學未及成就,末由製進之意仰達。上曰,以賦登科,故出給賦題,何敢不製乎?俊載對曰,隨人赴試,倖竊科名,而全昧科工,不得製進矣。趙憲喆又呈白文曰,臣亦倖竊科第,實無製進之道矣。上曰,初會試,皆以策問入格,而今謂之不能製進者,豈成說乎?憲喆對曰,科製果是資力於同接者,而臣不能自述全篇矣。上曰,李健源則製之否?健源又以白文呈之曰,臣亦空疎,末由製呈矣。上曰,爾等,皆是詩禮家子弟矣,予恐有無聊之事,各出爾等登科之題,則何敢以白文呈之乎?至於李健源,又是會試壯元,而題亦同出於唐虞,則尤何敢不製乎?朝廷紀綱,將因此輩而掃地矣。當以文臣製述試取,其令卽爲製進。健源等,皆以末由製進之意仰達。上命書傳敎曰,翰林被選之人,皆以科第入格之題出題者,實由於禮使之義也。擧子皆不文,呈白文,此何事也?予之過慮擧子,或以翰圈之故,不欲應製,不以翰試召試,以文臣製述試取之意,更爲下敎,則擧子又以不文懇辭。至於增廣,旣非等閒之科,又況擧子或於伊時,以表壯元,或以策文入格者乎?以此以彼,紀綱掃地盡矣。雖然旣設之試,不可停撤,翰試召試勿施,以文臣製述爲之,以此知悉。健源等終不製進。上曰,右相入侍。存謙進前,上曰,予不欲出科獄矣,此輩則不可不嚴處矣。以今日事觀之,則趙㻐所奏,豈不甚非乎?存謙曰,今日事,可謂貽羞朝廷矣。上命書傳敎曰,甲午增廣會試試官以下,一倂拿鞫,依例爲之。李健源·趙憲喆,爲先拔去原榜,一體拿鞫事,分付。至於宋俊載,旣是庭試,則雖曰倖占,猶有間焉,只拔原榜。上曰,明日侍衛,雲劍·別雲劍外,以入直擧行。出榻敎命書傳敎曰,江原監司·京畿監司方有拿命,其代,政官牌招開政。又命書傳敎曰,戶判鄭弘淳兼帶金吾許遞,今日政差出。上命退,諸臣以次退出。
丙申十月十五日辰時,上御尊賢閣。都承旨入侍時,都承旨洪國榮,假注書柳孟養,記注官金鳳顯,記事官卜台鎭以次進伏訖。國榮曰,夜來聖候,若何?上曰,今日則快差矣。命書傳敎曰,當展拜於孝明殿,以入來侍衛擧行,而槍劍挾輦軍,勿爲待令。上曰,宗親府近無主管之堂,鶴城君楡,有司堂上差下。出傳敎命退去,諸臣以次出。
丙申十月十五日未時,上御尊賢閣。都承旨入侍時,都承旨洪國榮,假注書柳孟養,記注官金鳳顯,記事官卜台鎭以次進伏訖。國榮曰,十餘日靡寧之餘,終日勞動,聖體得毋勞憊乎?上曰,不然矣。國榮曰,試望將備擬,而堂上中坐罷人多矣,排望甚苟艱,何以爲之乎?命書傳敎曰,試官之望不備,侍從堂上堂下違牌坐罷人,一倂敍用,上曰,左副承旨·藥房提調入侍。出榻敎左副承旨鄭民始,藥房提調徐命善進前。命善曰,今日展拜後,氣候,若何?上曰,如常矣。上曰,載寧屯畓,旣付守禦廳,本廳頗有益乎?命善對曰,一年收稅,幾爲六百金,營門需用,大有益矣。上曰,新除授判義禁,卽爲牌招察任。同義禁鄭昌聖許遞。今日政差出,待下批一體牌招察任。出傳敎命書傳敎曰,工判旣兼將任,摠管之任,可謂兵曹之做錯,兼帶摠管許遞,其代,口傳差出。命退去,諸臣以次出。
丙申十月十五日初更三點,上御尊賢閣。推考承旨入侍時,同副承旨徐有防,假注書柳孟養,記注官金鳳顯,記事官卜台鎭以次進伏訖。上曰,此時金吾之長,豈是稱病之地?判義禁洪樂性推考,更爲牌招。出傳敎上曰,以予所知言之,亦可謂記諭,則何時下敎,而尙不明白考奏乎?嚴飭。卽爲考例以稟事,分付禁府。出傳敎命退出,諸臣以次出。
丙申十月十五日三更二點,上御尊賢閣。刑房承旨入侍時,同副承旨徐有防,假注書柳孟養,記注官金鳳顯,記事官卜台鎭以次進伏訖。上命書傳敎曰,今日廷臣,其若嚴畏分義,則飭敎若何,而金吾之長,臥病於家,屢牌不膺,拿囚之例,亦不卽考出,以致夜深,言念紀綱,不覺寒心,判義禁洪樂性,爲先遞差。左參贊朴宗德除授,牌招察任。試官拿囚,雖未及考出,擧子拿鞫之例,旣已考出,李健源·趙憲喆,爲先依例嚴囚南間,書札往復,一切嚴禁,無如今春之犯禁事,一體嚴飭。又命書傳敎曰,金吾開坐,旣已有命,兵曹參判,方帶該堂,使他堂替直,李健源·趙憲喆,旣囚南間,具枷杻足鎖,依例爲之。命退去,諸臣以次出。
上在慶熙宮。停常參·經筵。
未時日暈兩珥,暈上有背。
傳于洪國榮曰,都承旨入侍。
傳于蔡弘履曰,李健源囚南間,囚單子,催促入之。
鄭民始,以弘文館言啓曰,新除授副修撰朴天衡,時在慶尙道善山地,經筵入番事緊,請斯速乘馹上來事,下諭。傳曰,依啓。
蔡弘履兵曹言啓曰,今十月十八日,專經武臣講日次矣,年四十以下講官未抄啓人員加抄別單書入之意,敢啓。傳曰,知道。
鄭民始迎接都監言啓曰,本都監都廳郞廳申應顯,咸鏡道監賑御史奉命出去,郞廳朴道翔,黃腸敬差官奉命出去,竝今姑改差,其代,宗簿寺正李行源,禮曹正郞韓㵛差下,郞廳金奎祥汰去,公事郞廳邊聖和罷職不敍,其代,兵曹佐郞宋銓,宣傳官柳晦源,一體差下,使之察任,何如?傳曰,允。
忠淸監司徐有隣疏曰,伏以臣,冒膺恩命,行將辭陛矣。臣父墳,在於京畿抱川地,連因朝家之有事,久曠省掃之行,今當藩維之遠出,益切霜露之感。伏乞聖慈,俯垂鑑諒,特許數日往來之暇,俾伸至情,千萬幸甚。答曰,省疏具悉。卿其依所請往省焉。
丙申十月十六日辰時,上御興政堂。親臨儒生殿講入侍時,都承旨洪國榮,左承旨蔡弘履,右承旨李義翊,左副承旨鄭民始,同副承旨徐有防,假注書柳孟養·李兢淵,記注官金鳳顯,記事官卜台鎭,試官右議政鄭存謙,行司直韓光會,戶曹參判徐浩修,副司直柳義養·李普溫,兵曹佐郞沈念祖,副司果鄭志儉,以次進伏訖。上命書傳敎曰,科獄與禁推有異,故就囚人之就囚後,交通雜人,往復私札,甚非法意,慮有此弊,以宣傳官果有摘奸之命,而宣傳官,雖是生疎,亦云聽瑩,而不特擧子,渾及試官,又不特試官,未就囚前事,亦爲摘奸,事係無前,亦關後弊,宣傳官南有寬,爲先令兵曹決棍。存謙·國榮進前曰,夜間聖候,若何?上曰,一樣矣。上曰,昨日李健源,以不文自服,而供辭中有稱冤之說,趙憲喆之供,則以策勒之不得携入,爲藉口之言,今雖更令赴試,亦果無損於國體耶?存謙曰,聖敎至此,殆若慈父之詔迷子矣,臣等,不勝感歎矣。國榮曰,科擧,卽臣子進身之重事,則不待更試,直爲削科,有所不忍,一次更試,恐不可已也。上曰,文任之意,何如?景源曰,更令赴試,實爲盛德事也。上命書傳敎曰,觀此李健源之供,全沒嚴畏分義之心,顯有慢侮朝廷之意,苟非不病之人,則其所無嚴,豈至是乎?昨日帳殿,亦以不文,明白奏對,諸臣聞之,史官書之,則到今有稱冤者然。至於趙憲喆,渠供中,策勒多數携去等說,雖不足說,至如借述,元無是事等說,與昨日帳殿所奏中藉力於同接之奏,又何相反也?渠輩犯難赦之罪,以難査之事,作爲發明之端,已極痛駭,而如有分義,則昨日之奏如彼,今日之奏如此,罪上添罪,於渠猶是歇後語,雖然科擧,重事也,渠輩雖甚無狀,千百變說,外人之不識裏面者,亦安知委折之至於此哉?其在綜核之道,不可一味掩置,作爲渠輩藉口之資,時囚李健源·趙憲喆,姑令保放,更當試取,卽爲待令。上曰,旣命削科,皆令以儒衣儒巾入赴。趙憲喆持策勒入來事,亦爲分付。上曰,儒生以次應講。上曰,考講,專以文義爲主然後,似有效益,試官詳問文義,可也。上命諸臣少退,少頃還入進伏。上曰,趙憲喆·李健源召入,仍命書策題訖,上下敎于趙憲喆曰,汝果難於對策,則當以行文中他題試之,論則可製否?憲喆對曰,願製論矣。上更命書論題懸之,又命書表題懸之,下敎于健源曰,汝知此解題否?健源對曰,素昧明史,故不知解題矣。上曰,宋史則知之乎?對曰,宋史曾或見之矣。上曰,表則不可以他文代試,當出汝知解之題矣,仍命改書表題懸之,下敎曰,曲從汝輩之所願,以汝輩所長之文,各揭試題,限前製納,可也,而至於李健源科製,旣是名作,而呈券於四天,則限前製納,尤無可論矣。上曰,李健源·趙憲喆,旣已更試,宋俊載,豈可異同乎?亦令入赴。宋俊載入庭,上命書賦題懸之,下敎于俊載曰,汝亦難於製賦,則可製律詩乎?俊載對曰,願作律詩矣。上曰,律詩中願作七言乎,五言乎?對曰,願作五言矣,上命書五言二十韻排律題懸之,殿講訖。存謙曰,今番殿講,旣無通者,出榜與否,何以爲之乎?上曰,出去後考例爲之。命考趙憲喆論券,上曰,此券僅成模樣,文旣如此,則昨何不製,爲人迷劣矣。存謙曰,所作僅可,以此觀之,則昨日不製,必是畏怯於策題之難矣。仍書等次上,又命考李健源表券。存謙曰,此券,非但不知解題,而作文不成樣矣。上曰,然矣,其所謂日召殿前月遍天下者,豈成說乎?存謙書以外等。上命召入趙憲喆·李健源立殿庭,下敎于憲喆曰,爾以詩·禮家子孫,被選翰圈,故初欲試才,而終不製呈,至於昨日光景,非但有哀矜之心,其爲辱朝廷而羞士夫,莫此爲甚,今日更試,良以此也。今觀所製,足可以製策,而昨何不呈券耶?憲喆對曰,今日所製之文,亦未免謬辱朝廷,惶愧無地矣。上命退出。下敎于健源曰,汝則非徒詩·禮家子弟,地處尤何如,而至有昨日擧措?予庸矜惻,繞壁不寐,今日特命更試,而汝之所作,全不成樣,比諸登科之文,大相不同,是何故也。予以哀矜而勿喜之義,將欲指示可生之路,特借方寸之地,爾其直告。健源對曰,頃年赴科之時,則非但鍜鍊於科程之文,携入書冊,且有同接,故所作稍勝矣。今則多年抛工,又經重病,文不成樣,而科製實非借述矣。上曰,雖無書冊與同接,前後所作,豈如是判異乎?科製之文,字字句句,皆可批點足謂名作,以此爲汝所製云者,雖不文之人,決不信之,汝豈可終始隱諱乎?此是令前,予不罪汝,汝其毋隱於平問之下。健源對曰,科製果有同接之資益,至於回下,則借用同接之數句文,而全篇實非借述矣。上曰,觀此兩文,昭然難掩,而終不直告,雖是令前,旣發之後,不可仍置,將至於刑訊而取服,身體髮膚,受之父母,至於受刑之境,則豈無後悔之心乎?又若究問於試官,得其委折,則汝雖欲隱諱,得乎?健源對曰,若以同接之相議資益,借用數句,謂之借作,則臣當自服矣。上曰,咫尺殿陛之前,豈敢如是奏達乎?今日退出之後,則雖悔莫追,汝其深思而更奏。健源對曰,聖敎諄諄,殆可以泣鬼神,而感豚魚矣。臣雖至愚,豈敢爲欺君之計乎?同接相議,借用數句之外,更無可達之事矣。旣非借述,而以借述自服,則反歸於欺君之科,故不敢以借述自服矣。上曰,如是下敎,終不直告,更無可問者矣。仍命退出。上曰,宋俊載作幾句乎?時限已過,卽爲呈券。命書傳敎曰,專經武臣,雖皆連爲殿講,年未老而以年限外,不參專經者,一未試焉,能麽兒講抄啓中不參專經人,今日書啓,待下批再明日殿講後,本廳堂郞,率領來待。上曰,再明日殿座時雲寶劍,以今日雲寶劍仍爲之。出榻敎命考宋俊載試券。上曰,幾句乎?存謙曰,只十句矣。上曰,大科亦有十韻之例乎?僉曰,無此例矣。存謙曰,此券,非但文不成樣,題出二十韻,而只作十句,且多違簾處,當書違字矣。上曰,唯。上曰,畿伯入侍。京畿監司趙時俊進前。上曰,畿輔之憂,予將忘之矣。時俊曰,臣素蔑才能,而猥蒙聖恩,謹當殫竭圖報矣。命先退。上曰,刑房都事入侍。禁府都事李天晟進前。上曰,罪人之供,以口供捧之乎?天晟對曰,罪人以文字呼之,故捧之矣。上命退,諸臣以次退出。
上在慶熙宮。停常參·經筵。
蔡弘履,以都摠府言啓曰,今日入直內三廳武兼禁軍及殺手等技藝,中日廳習射,而武藝別監軍兵等,出去景福宮試放事,請出標信。傳曰,知道。
蔡弘履,以都摠府言啓曰,副摠管李邦一,以今日入直武藝別監軍兵等試放事,景福宮晝仕出去之意,敢啓。傳曰,知道。
傳于洪國榮曰,都承旨入侍。
蔡弘履啓曰,今此試官中時無職名人,令該曹,口傳付軍職,何如?上曰,允。
兵曹習陣頉單子,傳于蔡弘履曰,兵判待病差,以念晦間爲之。
傳于徐有防曰,禮曹堂上入侍。
傳于蔡弘履曰,承旨入侍。
又傳于曰,禮曹參判沈履之,依下敎來待矣。傳曰,入侍。
傳于徐有防曰,李健源,旣已傅生,不可白放,以傳敎內辭意,曉諭後放送,日寒如此,其他罪人,亦令今日開坐捧供事,分付。
傳于蔡弘履曰,非大臣·重臣·將臣,而以待命懸頉,如無前例,則何如是乎?政院號令,獨不行於備局乎?
又傳于曰,大臣·重臣·將臣之胥命懸頉,曾已知之,而以宰臣之懸頉前例爲對,旣不詳知前例,則固當博考,以待下詢,而下敎之後,遲滯考奏。且誤引重臣之例,當該備郞,決棍汰去,以解事他郞廳,詳考以奏。其若歇杖該曹堂郞,當下敎矣。
徐有防啓曰,明日視事,武臣殿講相値頉稟。傳曰,知道。
傳于洪國榮曰,都承旨入侍。
徐有防吏曹言啓曰,掌樂院正李迪輔,受由過限未上來,依例改差,何如?上曰,允。
蔡弘履兵曹言啓曰,依傳敎,備邊司郞廳金,決棍十度之意,敢啓。傳曰,知道。
又以兵曹言啓曰,依下敎紫門監庫直韓福良,泥匠金成云等五名,各決棍十度之意,敢啓。傳曰,知道。
徐有防禮曹言啓曰,趙憲喆,昨日更試,旣已呈券,亦能成樣,拔榜傳旨中,付標事,命下矣。依聖敎趙憲喆入格榜目中付籤,還爲去籤之意,敢啓。傳曰,知道。
又以禮曹言啓曰,今此勅使致祭魂殿時執事官等,依前例,令吏曹,預爲差出事,分付,何如?上曰,允。
又以禮曹言啓曰,今此出來弔祭勅使,京外宴享減除云,入京後各宴,當爲停止,而至於接見時茶禮,則依前例,預備以待事,分付各該司,何如?上曰,允。
又以迎接都監言啓曰,今此勅使,旣減宴享則接見時茶禮,當爲預待,御床用素膳,勅使床則用肉膳事,分付司饔院及各該司,何如?上曰,允。
又以迎接都監言啓曰,自前勅使若減宴享,則有別雌牛間日入給,別茶啖逐日排入之例矣。今此勅使,旣減京外各宴,則別雌牛·別茶啖,不可不待令,依前擧行之意,敢啓。傳曰,知道。
又以迎接都監啓曰,今此勅使弔祭時,祭物物目器數,依例別單書入之意,敢啓。傳曰,知道。
又以迎接都監言啓曰,今此魂殿致祭時祭,物熟設處所,設於便近處局出身廳之意,敢啓。傳曰,知道。
蔡弘履義禁府言啓曰,罪人李健源,以傳敎內辭意,曉諭後放送事,命下矣。罪人李健源,曉諭傳敎後放送之意,敢啓。傳曰,知道。
徐有防義禁府言啓曰,時囚罪人李福源,削去仕版,門外黜送,鄭尙淳·鄭光漢·洪梓·金夏材·李鎭衡·兪恒柱,一倂削職,宋淳明·金養心,竝罷職事,命下矣。依傳敎,李福源,削去仕版,門外黜送。鄭尙淳·鄭光漢·李鎭衡·兪恒柱,一倂削職放送。宋淳明·金養心,倂罷職放送。洪梓·金夏材,未及拿囚,一體削職放送,而金夏材拿來都事,還爲上來事,分付,何如?上曰,允。
大司諫趙瑍,掌令具修溫,獻納辛應三,副校理沈有鎭·金履禧,修撰鄭宇淳·趙時偉,副修撰洪明浩啓曰,請和緩爲先削去其號,依律處斷。又啓曰,請還寢付處罪人韓翼謩,延安府移配之命,仍施遠竄之典。又啓曰,請亟寢付處罪人金相福公州牧移配之命,爲先施以遠竄之典。答曰,不允。
大司諫趙瑍,掌令具修溫,獻納辛應三啓曰,請巨濟府荐棘罪人尹養厚,亟令王府,拿鞫嚴問,快正王法。又啓曰,請穩城府定配罪人趾海,濟州牧定配罪人纘海,更令王府拿鞫嚴問,快施當律。又啓曰,請薪智島定配罪人敬彬·熊川縣定配罪人成運,亟令王府,更爲拿鞫得情。又啓曰,請還寢尹象厚放歸田里之命,仍施絶島定配之典。又啓曰,請洪樂任,亟命王府,拿鞫嚴問。又啓曰,請黑山島定配罪人金龜柱,依律處斷。又啓曰,請杖配罪人韓命周,亟令王府,設鞫嚴問。答曰,不允。
掌令具修溫啓曰,請大靜縣爲奴罪人金壽賢,依律處斷。又啓曰,請鏡城府定配罪人述海拿鞫,嚴問得情。又啓曰,請洪龍漢遠地定配。又啓曰,請爲奴罪人河翼龍·金重得,亟命王府,拿鞫得情,快正王法。又啓曰,請放逐罪人安大濟,更令王府,拿鞫得情。又啓曰,請河東府定配罪人李克生,依律處斷。又啓曰,請梁山郡定配罪人錫達,依律處斷。又啓曰,請削黜罪人金漢耆,亟施竄配之典。答曰,不允。
獻納辛應三啓曰,請南海縣圍籬安置罪人具庠,更令王府,嚴鞫得情,快正王法。又啓曰,請大靜縣爲奴罪人金壽賢,更令王府,拿鞫嚴問,依律處斷。又啓曰,請旌義縣荐棘罪人尹泰淵,亟令王府拿鞫,嚴問得情,快正王法。又啓曰,請爲奴罪人河翼龍·金重得,亟命王府,拿鞫得情,快正王法。又啓曰,請海南縣定配罪人李弘濟,亟令王府,拿鞫嚴問。答曰,不允。
丙申十月十七日,兼春秋張顯慶,刑曹罪人尹起莘加刑啓目。傳曰,更推,期於取服爲良如敎。
刑曹罪人奴金伊加刑啓目。傳曰,更良除尋常,各別嚴刑,期於取服爲良如敎。
丙申十月十七日午時,上詣孝明殿。晝茶禮親奠入侍時,都承旨洪國榮,左承旨蔡弘履,左副承旨鄭民始,同副承旨徐有防,假注書李兢淵,記注官金鳳顯,記事官卜台鎭,以次侍立。上具衰服,自齋室詣孝明殿,就板位俯伏哭四拜,詣盥洗位盥洗,陞階詣樽所,視斟酒,入詣香案前,三上香三獻盞,降復位俯伏哭四拜訖,還入齋室,諸臣以次進伏。命書傳敎曰,予於今番事,豈得已而然哉?趙㻐之一琉,有何苗脈,而李健源之作爲欛柄,一可怪也。健源之會試科作,可謂名作,而入格於壯元,納券於四天,此眞實才,而昨者試取,屢次改題,從其所願,則其所製呈者,表乎,賦乎,非但全不成樣,又從而全用東人會試之作。昨日之券,雖使不文者見之,決非出於一人之手,明若觀火,此二可怪也。觀其景像,眞所謂哀矜而勿喜者,特以惟輕之意,召致前陛,諄諄下問,則始曰得力於書冊,中曰資益於同接,末又曰略用他人之句,果借述乎,宿構乎?此三可怪也。其爲有辱朝廷貽羞士夫,莫健源若也。王府金木,不施於此等之輩而何哉?然事屬令前,雖用寬貸之典,猶之可也。況渠以詩·禮家子孫,至於斯境?苟有一分人心,焉有抗顔於家庭之心乎?是以矜悶之意,屢發於辭敎者也。觀其爲人,特一蒙騃無識,不足深誅,旣已削科,亦豈重加刑訊,必得其端緖而後已哉?李健源,令成均館停擧,以待學進後赴試,雖以諸試官供觀之,李福源之供,自以爲出書題,定立落書等第云,其時試事之公不公,不須深鉤,以傷忠厚之風,而不善主試之罪,在所難逭。甲午增廣文科會試主文試官刑曹判書李福源,削去仕版,門外黜送,其他試官,雖與主文有異,而擧子旣已削科,主文亦已被罪,則其在嚴科場之道,不可無罪。試官禮曹判書鄭尙淳,前監司鄭光漢,行副司直洪梓,前監司金夏材,兵曹參知李鎭衡,前司果兪恒柱,一竝削職,監試官宋淳明·金養心竝罷職。又命書曰,趙憲喆,昨日更試,旣已呈券,亦能成樣,拔榜傳旨中付標。又命書曰,趙㻐事,予不億逆,而師儒之長,先取誠實之人,大司成趙㻐改差。命退,諸臣以次退出。
丙申十月十七日酉時,上御尊賢閣。都承旨入侍時,都承旨洪國榮,假注書柳孟養,記注官金鳳顯,記事官卜台鎭,以次進伏訖。上曰,左副承旨入侍。出榻敎左副承旨鄭民始進前,命民始書傳敎曰,月三同推,法意至嚴,而觀此咸鏡監司啓本,咸興府囚推罪人二名,去月朔初旬中旬,皆以罪人之病,不得刑推懸錄,一罪囚,固其怪也,況二罪人,豈有一時病重之理乎?大抵殺人者死,以其償死者之命也,而近來外方,不知法意,雖行同推,全不致意,曾所熟知,以向者上言推之,可知其弊之滋甚。朝廷處分,當自現發者先之,咸鏡監司趙重晦,緘辭從重推考。主推官咸興判官李遠培,其在重民命之道,不可尋常處之,拿問定罪。羅卒下去,有弊外邑,待自現拿囚,不特北道諸道之稽忽,不可無飭,亦爲下諭于諸道監司·兩都留守,嚴飭列邑,俾皆惕勵事知委。國榮曰,北道民事,誠爲可悶,臣見北伯前後狀聞,則今年飢荒,已無可言,傳聞道路今有餓莩云。如此則明年春夏,必多有顚連之患,廟堂預爲各別區劃然後,北民可能免盡劉矣。上曰,御史旣親承下敎,下去後,當有狀請者,朝家區劃之穀,足可支於冬春,嶺南船運,亦當繼此,此外又有不足,則待道臣·御史狀聞,合有變通之道矣。命退去,諸臣以次出。
丙申十月十七日申時,上御尊賢閣。同副承旨入侍,同副承旨徐有防,假注書柳孟養,記注官金鳳顯,記事官卜台鎭,以次進伏訖。上曰,禮曹參判入侍。出榻敎沈履之進前,上曰,禮曹無判堂,凡百擧行等事,卿須擔當爲之,可也。習儀自慕華館入于城內乎,自城內出于慕華館乎?履之對曰,未及聞知矣。上曰,卿出問以奏,可也。履之承命而出,回奏曰,自慕華館入于城內云矣。履之曰,館所擧動,有下敎然後,當有擧行之事矣。命書傳敎曰,迎勅,自當依禮文擧行,而館所擧動,送勅擧動,亦爲依例爲之事,分付。出傳敎命禮參先退。上曰,觀此忠淸水使金麟瑞啓本,以虞候李邦祚軍器戰船別備修補等事,狀請論賞,而以狀辭觀之,其所褒啓,可謂稀闊,果爾則嘉尙,否則難免襲謬之失。監司旣兼水軍節度使,宜無不統之理,新監司到任後,發遣褊裨,詳察實蹟,狀聞事,分付兵曹,姑勿回啓,待監司狀啓稟處。出傳敎上曰,旣已畢做,翌日出做,卽亦院例,則今日同副又爲省記,殊非故例。右承旨旣不仕進,左副承旨鄭民始牌招,追省記入直。出傳敎命退去,諸臣以次出。
上在慶熙宮。停常參·經筵。
王大妃殿·惠慶宮·中宮殿,藥房口傳問安。答曰,知道。
藥房都提調鄭存謙,提調徐命善,副提調洪國榮啓曰,伏未審夜間,聖體,若何?今日臣等,率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等,不任區區憂慮,敢來問安,竝此仰稟。答曰,知道,待下敎入侍。
傳于洪國榮曰,都承旨入侍。
承旨前望單子入之,李普溫落點。
有政。吏批,行判書李重祜進,參判權噵牌不進,參議兪彦鎬式暇,同副承旨李普溫進,啓曰,副提學及應敎,今當差出,而擬望之人乏少,承旨外任竝擬,何如?傳曰,允。以吳載純爲副提學,蔡濟恭爲禮曹判書,具允鈺爲刑曹判書,宋鍈爲兵曹參知,李宜哲爲大司成,趙尙鎭爲副應敎,金載華爲刑曹正郞,徐命善爲知經筵,沈履之爲同春秋,高裕爲掌樂正,徐命膺爲奎章閣提學,尹遠東爲高陽郡守,姜爲高山察訪,兵曹參議宋鍈,參知尹弘烈,學諭單,林鳳鑊,學錄單,文躍淵。
兵批,行判書洪樂性病,參判李病,參議宋鍈奉命在外,參知尹弘烈入直進,同副承旨李普溫進,同知單,權䎐,以趙㻐·李義翊·李晉圭·金文淳爲副司直,邊聖和爲副司果。
以奎章閣提學望單子,傳于李普溫曰,此時關西道臣,不可輕遞,以兼銜擧行,此知州府兼觀文殿,太學士之制也。
傳于徐有防曰,都承旨入侍。
以知經筵徐命善肅拜單子,傳于李普溫曰,藝文提學,必陳疏而後,始乃肅謝乎?只謝經筵,不謝提學,此單子,竝書提學,使之謝恩,若不竝謝,開陽門勿爲下鑰。
蔡弘履,以兵曹言啓曰,江原監司金夏材,旣已削職,拿來都事撤還,奪符宣傳官亦爲還來之意,撥馬分付,何如?上曰,允。
李普溫,以兵曹言啓曰,專經武臣不通人員,勿爲禁推,入直本司,能讀後草記事,命下矣。依傳敎各其司,使之入直之意,敢啓。傳曰,知道。
蔡弘履,以訓鍊都監言啓曰,依傳敎前軍器僉正李邦喆,決棍十度之意,敢啓。傳曰,知道。
右承旨李義翊疏曰,伏以臣母素多疾病,而每値換節,輒致添劇,近因日氣之猝寒,重得感冒,宿症闖發,流痰刺痛,風眩轉甚,委頓床席,食飮全却,臣方左右扶護,實無離捨之勢,昨未仕進,雖出不已,今又曠職,尤涉惶悚,情私煎迫,拜章呼籲。伏乞天地父母,俯垂矜察,亟遞臣所帶之職,以便救護,仍治臣瀆擾之罪,以安私分,千萬幸甚。
大司諫趙瑍,掌令具修溫,獻納辛應三,校理閔養燮,副校理沈有鎭·金履禧,修撰鄭宇淳·趙時偉,副修撰洪明浩啓曰,請和緩爲先削去其號,依律處斷。又啓曰,請還寢付處罪人韓翼謩延安府移配之命,仍施遠竄之典。又啓曰,請亟寢付處罪人金相福公州牧移配之命,爲先施以遠竄之典。答曰,不允。
大司諫趙瑍,掌令具修溫,獻納辛應三啓曰,請穩城府定配罪人趾海,濟州牧定配罪人纘海,更令王府,拿鞫嚴問,快施當律。又啓曰,請薪智島定配罪人敬彬,熊川縣定配罪人成運,亟令王府,更爲拿鞫得情。又啓曰,請還寢尹象厚放歸田里之命,仍施絶島定配之典。又啓曰,請洪樂任,亟命王府,拿鞫嚴問。又啓曰,請黑山島定配罪人金龜柱依律處斷。又啓曰請杖配罪人韓命周,亟令王府,設鞫嚴問。答曰,不允。
掌令具修溫啓曰,請大靜縣爲奴罪人金壽賢,依律處斷。又啓曰,請鏡城府定配罪人述海拿鞫,嚴問得情。又啓曰,請洪龍漢遠地定配。又啓曰,請爲奴罪人河翼龍·金重得,亟命王府,拿鞫得情,快正王法。又啓曰,請放逐罪人安大濟,更令王府,拿鞫得情。又啓曰,請河東府定配罪人李克生,依律處斷。又啓曰,請梁山郡定配罪人錫達,依律處斷。又啓曰,請削黜罪人金漢耆,亟施竄配之典。答曰,不允。
獻納辛應三啓曰,請南海縣圍籬安置罪人具庠,更令王府,嚴鞫得情,快正王法。又啓曰,請大靜縣爲奴罪人金壽賢,更令王府,拿鞫嚴問,依律處斷。又啓曰,請旌義縣荐棘罪人尹泰淵,亟令王府拿鞫,嚴問得情,快正王法。又啓曰,請爲奴罪人河翼龍·金重得,亟命王府,拿鞫得情,快正王法。又啓曰,請海南縣定配罪人李弘濟,亟令王府,拿鞫嚴問。答曰,不允。
丙申十月十八日辰時,上御興政堂。專經武臣殿講入侍時,都承旨洪國榮,左承旨蔡弘履,左副承旨鄭民始,同副承旨徐有防,假注書柳孟養·李兢淵,記注官金鳳顯,記事官卜台鎭,試官右議政金尙喆,行戶曹判書鄭弘淳,行副司直李柱國,吏曹參議兪彦鎬,宣傳官白東俊,吏曹佐郞李敬養,典籍尹致性以次進伏訖。上命書傳敎曰,右承旨李義翊許遞,前望單子入之,待下批牌招察任。國榮曰,日前筵中下敎,不過以有煖帽人則入侍時,着之無妨,而適見兵曹捧甘於各司者,則以爲不着煖帽者,則不得入闕云云,傳示外間,至於微末庶官,皆以禁令知之云,事極痛駭,當該下吏,則臣方科治,而該曹堂郞,亦難免不察之失,一竝從重推考,何如?上曰,依爲之。出擧條尙喆曰,日間聖候,若何?上曰,差勝矣。尙喆曰,寢睡·水刺之節,亦何如?上曰,亦差勝矣。尙喆曰,試官中有親嫌人,何以爲之乎?上曰,依例爲之。上曰,翰試事,豈不怪駭乎?尙喆曰,昨日處分,實是盛德事也。上曰,趙㻐入侍時筵話,見之否?尙喆曰,入闕後得見矣。上曰,其言豈不怪乎?尙喆曰,然矣。實錄設廳,一時爲急,而翰林尙未出,殊可悶矣。上曰,講員以次應講。上曰,藥房都提調·提調入侍。都提調鄭存謙,提調徐命善進前問候訖,上曰,王大妃殿進御加味六君子湯五貼,先爲製入。出榻敎尙喆曰,使行不遠,咨文尙未撰出,而弘文提學,推委於藝文提學,藝文提學,姑不肅謝,何以爲之乎?上曰,咨文,令弘文提學撰出。出榻敎存謙曰,藝文提學徐命善屢違召命,無意行公,不可一任其辭巽,推考,卽令察任,何如?上曰,申飭行公,牌招察任可也。出擧條上曰,藝文提學徐命善推考,牌招察任。出榻敎有防曰,刑曹正郞閔養洙擧措,旣多顚錯,奏對亦涉不謹,從重推考,何如?上曰,依爲之。出擧條以承旨房望筒,命書曰,承旨房仍。武臣講畢,上曰,大臣退去出榜,可也。上曰,訓鍊大將入侍。出榻敎命試能麽兒講,上曰,禁衛中軍黃寀汰去。出榻敎上曰,軍器僉正李邦喆,汰去後決棍。出榻敎講畢,命侍衛諸臣先退。命書傳敎曰,日寒如此,專經武臣不通人員,勿爲禁推,入直本司,能讀後草記事,分付。又命書曰,政官牌招開政。又命書曰,館錄之命已久,新榜又過其令,申飭會圈,副提學,今日政差出。又命書曰,副提學,待下批,牌招察任。上謂柱國曰,瓊玉膏監煎時,當點閱戎務,此意分付於管城將,可也。命書傳敎曰,都承旨,旣以內局事,進往北漢,以察理使,仍爲審察戎務後復命。又命書曰,藥房提調以監劑事進詣時,仍佩往來。上曰,摠戎使越俸蕩滌。出榻敎命書傳敎曰,藝文提學徐命善,連事違牌,尙不膺命,此何道理?事之未安,莫甚於此,更爲牌招察任。上曰,趙憲喆放送。出榻敎上曰,帶軍銜下鄕人,堂上堂下,一體隨現捧傳旨。出榻敎訓鍊大將張志恒進前曰,各營門將校中鍊習陣法者,方待令矣。上曰,拈出陣名,以試能否,可也。諸將校試陣法訖,上命退,諸臣以次退出。
上在慶熙宮。停常參·經筵。
傳于洪國榮曰,都承旨入侍。
傳于蔡弘履曰,騎馬一匹立之,右承旨率宣傳官一員入侍。
傳于鄭民始曰,漢城判尹入侍。
蔡弘履啓曰,漢城判尹具善復,依下敎來待矣。
傳于蔡弘履曰,承旨率內乘入侍,宣傳官同爲入侍。
傳于鄭民始曰,騎馬二匹立之。
傳于徐有防曰,坐直承旨入侍。
傳于徐有防曰,察理使入侍。
傳于徐有防曰,刑房承旨入侍。
徐有防啓曰,右邊捕盜大將李柱國,以摠戎使,削職事,命下矣。在前如此之時,有他邊大將兼察之例,今番則何以爲之?敢稟。傳曰,姑今左大將兼察,其代,卽爲擬入。
又啓曰,右邊捕盜大將,以左大將兼察使事,命下矣。左邊捕盜大將張志恒,卽爲牌招,以爲聽傳敎之地,何如?傳曰,允。
李普溫,以吏曹言啓曰,成均館典籍尹致性呈狀內,身病甚重,勢難察任云,依例改差,何如?傳曰,允。
徐有防,以兵曹言啓曰,忠壯衛將權䎐,除授在外,過限未上來,依法典改差,何如?傳曰,允。
李普溫,以改建都監言啓曰,景慕宮祭井開鑿吉日,令日官推擇,則今月二十日午時爲吉云,以此日時始役之意,敢啓。傳曰,知道。
徐有防,以義禁府言啓曰,趙憲喆放送事,命下矣。保放罪人趙憲喆放送之意,敢啓。傳曰,知道。
又以義禁府言啓曰,今此勅使在館時,三門把守假都事三員,令該曹依舊例預爲差出,以爲習儀時分差之地,何如?傳曰,允。
京畿監司趙時俊疏曰,伏以臣,疎迂譾劣,百不猶人之一賤姿耳,特荷兩朝陶甄拂拭之恩,宜升輥到,玷亞卿之列,寵實逾涯,戒在過福,每一循省,恧戲靡措。迺者畿臬除命,忽下夢想之外,仍有特敎,卽地辭朝,事會猝遽,逃遁不得,冒沒出應,殆若固有,未遂循墻,有愧古人。噫一方承流之職,何等重任,而八路根本,矧在邦畿,保民之道,宣化之責,視他道尤別,且今親化之初,其所以大明黜陟,克揚治化者,惟在司臬之得人,則乃反以如臣蔑人望無才能者,苟然差擬,不少難愼者,何也?臣誠愕貽怳惚,歷屢日而莫省其所以也,臣之一身頂踵,皆歸造化,偏蒙泰山河海之恩,欲效塵刹之報者,惟在於殫竭筋力,趍走爲職,而臣身,臣自量之,臣材,臣自知之,職重按察,在臣,爲負山之蛟,責大澄淸,而在臣爲措視之瞽,今若徒感榮寵,徒畏義分,不量而妄入,蔑效而乃已,則臣身狼狽,固不足恤,而其爲玷辱聖簡,豈細故也哉?日昨前席,天語鄭重,有非庸愚賤臣,所敢得者。嚴畏趑趄衷懇未暴,感涕交頤,惶汗浹背,泯默數日,左右思量,決知其僨誤,實無以蹲冒,玆敢略陳肝膈之悃,仰瀆崇嚴之聽,言實由中,讓非飾外。伏乞聖慈,天地父母,俯賜鑑諒,特許鐫改,以重藩寄,以安微分,千萬幸甚。答曰,省疏具悉。卿其勿辭,欽哉莅藩。
江原監司金履素疏曰,伏以皇天降割,聖考禮陟,因封告訖,萬事都休,伏惟孝思皇皇,益復靡逮,臣以簪履舊物,久隔軒墀,乃於苫塊垂死之中,遽纏蒼梧望雲之痛,俯仰天地,秪自哀號而已。迺者憂服纔闋,恩除荐降,諫院·騎省,諭召絡續,榮光所被,悲感交摯,旋蒙遞罷,尤荷曲成之仁,以罪爲幸,冞增頌祝,不自意東臬新命,又下於鄕廬病伏之中,糞土賤臣,何以得此於聖世,惝怳震惕,益不知措躬之所也。固當竭蹶趨承,以伸叩謝之忱,而顧念臣,性本魯鈍,才非適用,雖冗官末秩,猶懼不堪,況此一路按察,卽漢代二千石分憂之職,其爲責任,不輕而重,且今年災荒,關東尤甚,傳聞所及,已有不勝其憂虞者,則其所簡畀,比他時尤別,豈如臣空疎蔑裂之所可冒膺者耶?臣雖欲貪恩戀寵,以爲一身之榮,其於一方之生靈,何哉,反復揣量,承膺無路,一味退處,義有所不敢,玆敢冒入城闉,略陳文字,仰瀆嚴廬之下。伏乞天地父母,俯垂鑑諒,亟許遞臣職名,以重公器,以安私分,不勝幸甚。答曰,省疏具悉。卿勿過辭,速往欽哉。
丙申十月十九日辰時,上御尊賢閣。右承旨率宣傳官入侍時,右承旨鄭民始,假注書李兢淵,記注官金鳳顯,記事官卜台鎭,宣傳官田佐顯,以次進伏訖。上命書傳敎曰,我國驛馬,雖令擇立,豈如彼國之馬哉?勅使所把馬,另加擇立之意,下諭于箕伯·遠接使,每站止宿,各別致問,亦以朝家申飭之意,申申言及事,一體下諭。又命書傳敎曰,今番各樣勅行狀啓來到之遲速觀之,撥馬之稽緩,推可知也。以此意自備局,另加申飭,俾勿如前。上曰,宣傳官田佐顯退去,申鳳周入侍。鳳周進前,上曰,卽往北漢,點閱軍器等事,詳細知來。上曰,漢城判尹入侍。判尹具善復進前,上曰,勅使入來時,不爲把守於屛門乎?善復曰,動駕後把守,卽爲撤罷,故勅使入來時,則無把守矣。上曰,動駕後南門路把守,勿爲撤罷,則勅使入來時,似無街路雜亂之弊耶?善復曰,然矣。上曰,該府亦預爲知委,嚴禁雜人,而如慕華館閑廣地之觀光,亦不必禁斷矣。命書傳敎曰,自前勅行之時,屛門無把守之卒,故街童走卒,或有駭然之事云,該府雖不可不預先禁戢,俾勿如前,至於閑廣處觀光,何必一切防塞乎?其令各部,亦令知悉。上命退,諸臣以次退出。
丙申十月十九日午時,上詣孝明殿。親行晝茶禮入侍時,左承旨蔡弘履,右承旨鄭民始,右副承旨徐有防,同副承旨李普溫,假注書李兢淵,記注官金鳳顯,記事官卜台鎭以次侍立。上具衰服,自齋室詣孝明殿,就板位俯伏哭四拜,詣盥洗位盥洗,陞西階詣樽所視斟酒,入詣香案前,三上香三獻盞,降復位俯伏哭四拜訖,上曰,戶曹判書入侍。戶判鄭弘淳進前,上曰,補階處看審,可也。弘淳承命看審訖,上還入齋室,諸臣退出。
丙申十月十九日未時,上御尊賢閣。宣傳官·內乘同爲入侍時,同副承旨李普溫,假注書李兢淵,記注官金鳳顯,記事官卜台鎭,宣傳官申鳳周,內乘鄭景曾·沈公燁,以次進伏訖。上曰,宣傳官進前奏之。鳳周曰,臣奉命馳往于北漢,則察理使方在管城所,軍器等物,皆已待令,而點考姑未爲之矣。上曰,何時當復命耶?鳳周曰,復命似差晩,故點閱軍物後,當先爲狀啓矣。命鳳周先退。景曾·公燁進前,上曰,迎勅動駕時,出還宮服色不同,輦輿則何以爲之乎?景曾曰,輦輿,例以白黑兩色重裹之,還宮時,則捲去其白裹矣。上命退去,諸臣以次出。
丙申十月十九日三更,上御尊賢閣。刑房承旨入侍時,右副承旨徐有防,假注書李兢淵,記注官金鳳顯,記事官卜台鎭,以次進伏訖。上命書傳敎曰,患感尙有餘氣,難御寒殿,明日次對,再明日來會事,分付,晝講停。又命書曰,昨日入侍,縷縷下敎,則摠戎使李柱國之專無紀律,不能檢下,固已駭痛,而霎時抽栍摘奸,執頉夥然,保障重地,其若惕念警飭,豈如是乎?此等之人,不可置之捍禦之地,爲先削職。管城將安宗奎之境上失待,事關軍律,況有管城將以下軍律從事之命,則身爲城將,其若顧忌飭敎,嚴畏使命,則其所失儀,奚至於是?察理使過爲曲恕,亦甚太寬,予則以謂若此則紀律不嚴矣。軍法失儀,自有當律,訓將旣統三軍,自本營記過拿致,以待處分。又命書曰,近來朝綱解弛,已無可言,而畿邑之慢不事事,亦所蘊知,今聞楊州之事,可謂寒心。頃者山陵往役之臣,借食民間云,故欲爲處分而未果,況今名以察理,點閱戎務,則事體顧何等重大,而若是駭然,然則堂下別星,其將自備支供乎?關係紀綱,當該牧使罷職。上曰,注書持標信出去,興化東挾留門,都監執事待令事,分付。仍命退,諸臣以次退出。
上在慶熙宮。停常參·經筵。
蔡弘履,以都摠府言啓曰,今日入直內三廳武兼禁軍及殺手等技藝,中日廳習射,而武藝別監軍兵等,出去景福宮試放事,請出標信。傳曰,知道。
又以都摠府言啓曰,都摠管銀溪君楔,以今日入直武藝別監,軍兵等試放事,景福宮晝仕出去之意,敢啓。傳曰,知道。
傳于蔡弘履曰,都承旨入侍。
傳于金鍾秀曰,左副承旨入侍。
兵曹口傳政事,以具善復爲右邊捕盜大將。
蔡弘履啓曰,新除授右邊捕盜大將具善復,卽爲牌招,命召及大將牌·傳令牌,傳授,何如?傳曰,允。
備邊司薦望,以徐命善爲摠戎使。
吏曹口傳政事,以洪翼弼爲楊州牧使。
傳于蔡弘履曰,新除授守禦使朴宗德牌招,傳授密符。摠戎使徐命善,方在北漢,使宣傳官,傳授密符,而不必接符,只右隻賚去,守禦使密符,宣傳官因爲持來。
傳于蔡弘履曰,今則旣出主將,管城將安宗奎,令摠戎使決棍,以懲日後。
徐有防啓曰,明日次對,兩司長官,當爲進參,大司諫趙瑍,待開門牌招,何〈如〉?傳曰,允。
蔡弘履,以兵曹言啓曰,今十月二十一日,武臣賓廳講書日次,而次對相値,不得爲之意,聽啓。傳曰,知道。
徐有防,以兵曹言啓曰,今十月二十日,成川居文召史稱姓女人,自興化西挾門入來,鳴申聞鼓,依定式下該曹推問,何如?傳曰,允。
金鍾秀啓曰,經筵取稟。傳曰,只晝講。
大司諫趙瑍,掌令具修溫,獻納辛應三,校理閔養燮,副校理沈有鎭·金履禧,修撰鄭宇淳·趙時偉,副修撰洪明浩啓曰,請和緩爲先削去其號,依律處斷。又啓曰,請還寢付處罪人韓翼謩延安府移配之命,仍施遠竄之典。又啓曰,請付處罪人金相福公州牧移配之命,爲先施以遠竄之典。答三司合啓曰,不允。
大司諫趙瑍,掌令具修溫,獻納辛應三啓曰,請穩城府定配罪人趾海,濟州牧定配罪人纘海,更令王府,拿鞫嚴問,快施當律。又啓曰,請薪智島定配罪人敬彬,熊川縣定配罪人成運,亟令王府,更爲拿鞫得情。又啓曰,請還寢尹象厚放歸田里之命,仍施絶島定配之典。又啓曰,請洪樂任,亟命王府,拿鞫嚴問。又啓曰,請黑山島定配罪人金龜柱,依律處斷。又啓曰,請杖配罪人韓命周,亟令王府,設鞫嚴問,答兩司合啓曰,不允。
掌令具修溫啓曰,請大靜縣爲奴罪人金壽賢,依律處斷。又啓曰,請鏡城府定配罪人述海拿鞫,嚴問得情。又啓曰,請洪龍漢遠地定配。又啓曰,爲奴罪人河翼龍·金重得,亟令王府,拿鞫得情,快正王法。又啓曰,請放逐罪人安大濟,更令王府,拿鞫得情。又啓曰,請河東府定配罪人李克生,依律處斷。又啓曰,請削黜罪人金漢耆,亟施竄配之典。答府曰,不允。
獻納辛應三啓曰,請南海縣圍籬安置罪人具庠,更令王府,嚴鞫得情,快正王法。又啓曰,請大靜縣爲奴罪人金壽賢,更令王府,拿鞫嚴問,依律處斷,又啓曰,靜義縣荐棘罪人尹泰淵,亟令王府拿鞫,嚴問得情,快正王法,又啓曰,請爲奴罪人河翼龍·金重得,亟命王府,拿鞫得情,快正王法。又啓曰,請海南縣定配罪人李弘濟,亟令王府,拿鞫嚴問。答院曰,不允。
摠戎使徐命善敎書,王若曰,壁壘增重,方弛南顧之憂,旄鉞仗威,更紆北畀之寵,宸簡旣屬,廟剡攸歸。惟卿,與同伯兮,所欲忠耳,莅西灣而按東蕃,宏猷夙著於少日,佐天官而長兵柄,特簡最荷於先朝,自有舊大家遺風,奚但政事文學之俱備,克仗古藎臣偉節,最是名義樹立之可觀,受君心丹,尺疏見安危之際,憂國髮白,一身輕利害之間,昭揭日星,所以頹綱之賴植,參劃廊廟,特其餘事之足稱,惟其注意者深,斯乃簡心攸在,顧惟三輔雄閫,實摠一路重兵,北控臨湍,金湯形勝之要,南接隋鎭,繭絲根本之方。嗟近日綱紀之不嚴,軍政多疎虞之患,迨陰雨綢繆之是備,邦務須控御之材,顧是任惟人其難,而今辰捨卿莫可,玆授卿以摠戎使,卿其祗服寵命,克新軍容,繕器機而修城池,固宜文施而武詰,儲餉而壯鎖鑰,莫曰海晏而時平。於戲,南城有得重之才,予已高枕,北郭思矯弊之策,卿須殫猷。故玆敎示,想宜知悉。修撰鄭宗淳製進守禦使朴宗德敎書,王若曰,蓋惟保障之任,得人最難,必須文武之才,煩卿斯莅,玆從八座之列,載授三軍之權,眷彼南漢一城,實爲海東三輔,金城金湯之勢,控三路而要衝,桑土陰雨之謨,歷累朝而增築,開府置尹,軡轄摠於元戎,峙穀繕墉,關防甲於諸道,宮闕府庫之經理,自有宿規,營壘卒伍之整治,要籍雅量。惟卿,故家趾美,妙年揚名,處事絶崖異之風,咸推忠厚之譽,持身無齷齪之態,素稱謹約之規,三路畀屛翰之〈任〉,民尙誦澄淸之政,十年掌銓衡之職,世多服注擬之公,前後之倚任已深,政勤九重眷注,中外之績庸且著,更思一面委毗,玆授卿以南漢山城守禦使,卿其勉殫令猷,祗服明命,撫軍則宜主綏輯,明師律則必思申嚴,操鍊不廢於春秋。莫曰軍旅之未學,綢繆要待於緩急,勿狃邦域之姑安,甲冑在躬,毋忘奮行伍之義,干戈衛社,庶殫勤夙夜之勞,予不煩於指麾,卿自專其節制。於戲,文恬武嬉之已久,注意者深,地利人和之相須,得衆爲要,宜念重防守禦之義,毋替初服倚毗之恩。故玆敎示,想宜知悉。校理閔養燮製進
丙申十月二十日巳時,上御尊賢閣。左副承旨入侍時,左副承旨金鍾秀,假注書李兢淵,記注官金鳳顯,記事官卜台鎭以次進伏訖。上曰,承旨久不見矣,病憂間已差可否?鍾秀曰,少有減勢,而不敢久留,玆以上來矣。上曰,承旨之兄,將回其遐心耶?鍾秀曰,臣兄,私語以爲自顧空疎,不敢遽膺召命云矣。上曰,連因事故,不得更爲敦召,心甚歉歎矣。間有謬辱朝廷之事,詳聞其始終乎?對曰,入來後聞知,而前後處分,竝施恩威,不勝感歎矣。上曰,趙㻐所奏,何如?對曰,誠甚怪駭矣。薦與圈,雖曰少異,若以召試爲干進,則初何可赴擧乎?上命退,諸臣以次出。
丙申十月二十日申時,上詣孝明殿。行夕上食入侍時,左承旨蔡弘履,左副承旨金鍾秀,右副承旨徐有防,同副承旨李普溫,假注書柳孟養,記注官金鳳顯,記事官卜台鎭以次侍立訖。上具衰服,詣板位上俯伏哭四拜訖,仍詣盥洗位,有防沃水,普溫承水,上詣尊所西向立,鍾秀酌酒,普溫受酒,上詣香案前俯伏,普溫奉爐,弘履奉香,上三上香,有防進盞,普溫奠盞,上降復位俯伏哭四拜訖,上還齋殿。諸臣遂退出。
上在慶熙宮。停常參,只晝講。
下直,高陽郡守尹遠東。
傳于蔡弘履曰,都承旨入侍。又傳于曰,右承旨入侍。
以大司諫牌不進罷職傳旨,傳于蔡弘履曰,只推。
蔡弘履啓曰,大臣·備局堂上,依下敎來待矣。
傳于李普行曰,晝講時刻,以巳正三刻爲之,晝講入侍時,次對同爲入侍。
以備忘記,傳于蔡弘履曰,今閱官案,李宗胤之名,在於統虞候,每欲處分者,今不可復止矣。宗胤,以幺麽島民猥藉先蔭,冒差別軍職,固當縮首隨行,而年前因一東宮掖隷微事言詰,渠敢來喝東宮差備,將欲伏地,大殿差備,生事爲言,渠有一分嚴畏之心,作此駭擧乎?勿論掖隷事之曲直,召渠立庭,重杖掖隷,而渠猶恬不知懼,其掖隷近以他事,雖已定配,大抵紀綱自紀綱,掖隷自掖隷,此等小事,欲以小朝事,驚動天聽之計,已極巧惡,來喝本宮差備之狀,又甚放恣,其所嚴懲,不可以時月之稍久,置而不罪,統虞候李宗胤,爲先汰去,令統營械送兵曹,上來後,兵判以此爲問目,重棍取招後,草記事,分付。
又傳于曰,統虞候口傳差出,使之待明朝辭朝。
兵曹口傳政事,以金樂淳爲統虞候。
傳于蔡弘履曰,中官金德瑞,令該府處之。
李普溫,以禮曹言啓曰,今此勅使旣兼頒詔出來,則迎勅翌日當有崇政殿權停例,頒敎之擧應行節目,依前例預爲磨鍊擧行,何如?
蔡弘履,以兵曹言啓曰,武臣專經講不通人員,各於本司入直,能讀後草記事,命下矣。卽接別軍職廳牒報,則別軍職徐廷進·洪舜明,今已能讀云矣,敢啓。傳曰,知道。
李普行,以迎接都監言啓曰,卽接遠接使上送路程記,則勅行,今月十三日自義州府離發,二十七日入京云,此是禮曹所擇吉日,以此日入京之意,遠接使處回移,各該司及諸道亦爲知委,而路程記,正書以入之意,敢啓。傳曰,知道。
又以迎接都監言啓曰,卽接遠接使移文,則勅行到肅川府,副勅作五言四韻一首,要爲刻揭,故分付本府,使之刻揭,詩本謄書上送矣,依例正書以入之意,敢啓。傳曰,知道。
又以迎接都監言啓曰,勅使入京第三日,大臣有茶禮請行之例,今亦依例備待之意,敢啓。傳曰,知道。
蔡弘履,以義禁府言啓曰,平安道定州牧竄配罪人趙明鼎,咸鏡道鍾城府罪人任珹,茂山府定配罪人兪漢敬,瑞川府竄配罪人李海重放送承傳啓下矣。竝卽放送事,分付各該道臣之意,敢啓。傳曰,知道。
左參贊朴宗德疏〈曰〉,伏以臣,無能蔑技,空空一庸夫,疎鈍陋劣,百無肖似,猥荷先大王拂拭之恩,節次推遷,致位崇班,出入中外,歷揚顯要,涓埃未效,徒切負乘之愧,弓劍遲遠,莫遂蓐蟻之願,此生此世,報答無階,優游閑局,隨分陳力,以爲一半分酬報之圖,不意今者,忽承新命,以臣爲南漢守禦使者,臣於是驚惶震越,不知所以自措也。噫,臣性本庸愚,於一切事務,全不通曉,至於軍旅之事,尤所昧昧,今此所冒,視三營門,雖曰有間,實統許多將士,有一面守禦之重,其任之臣,不比等閑,如非長才通猷,莫宜居之,是以自前必就列卿,甚選而委重焉,顧今新化淸明,群彦彙進,幹略聲望,爲世所推者,磊落相望,今乃以如臣疎迂,畀以甲兵之事,責以陰雨之備,比如策駑馬而適千里,其折軸敗轅,可立而俟。臣身顚敗,雖不足恤,其累則哲之明,貽四方之譏,非細故也。受符體重,雖不得不秪承,因仍蹲據,若固有之,實非私分之所敢出,玆敢略陳短章,仰瀆崇嚴。伏乞聖慈,念重任之不宜濫畀,諒臣言之非出飾讓,亟遞臣新授之任,仍治臣瀆擾之罪,以肅朝綱,以安賤分,不勝幸〈甚〉。答曰,省疏具悉。南城新命,予意有在,卿其勿辭行公。
全羅監司李普行疏曰,伏以臣,按道以來,累當査事,藩閫守宰之論列上聞者,不止一二,而鉤考錢穀,斷人贓汚,揆以簠簋不飾之義,誠有所赮然代羞者,而實非所樂爲也,然惟其公法爲重,關係非細,則旣不可以多而爲少,亦不敢指有而爲無,各隨其所犯,而據實直陳而己,未尙有毫分差爽於其間,而惟彼當之者,莫肯自反,輒欲自脫,至若元義孫,則十五萬公穀擅賣之物,初無一錢之相干於賑資,而乃敢假托補賑之說,以爲自明之計,然其發賣則乃在於癸巳之夏,設賑則實在於甲午之春,若如其說,則甲午春後之當賑,其能預料於一年之前耶?洪和輔則年前金永綬莅閫之時,城堞公廨,修改一新,至蒙賞典,則和輔代來,曾無一瓦之改,一椽之易,而乃以七千緍擅弄公貨之物,擧以歸之於修葺之費,敢以虛無之說,憑藉巧飾,欲引他人已成之績,要爲自己逃罪之計。吁亦痛矣,臣於其始,猶疑其傳聞之或過,及到該營,果驗其事狀之如此,人之詐僞,一至此乎,若其所犯之狼藉,猶屬餘事,雖然惟彼數人者外,雖强爲屋下,自辨,內實自知所犯之難掩,故其納供登聞之際,猶不敢顯然自處於無過之地,而驅於誣罔之科,故臣付之一笑,不爲之呶呶辨明矣。至於今番金若行,則乃以劻勷惶怯之心,强飾窘遁周遮之說,枚擧張皇,全事欺誣,及其語窮理塞,情露跡現,則不得不直招,而又縱其子鳴錚請伸,至以其供,謂非直招而諉之以誣服,又以道啓之不擧作舍,該府之改供成案爲言,而隱然歸之於構誣陷人之科,寧不痛哉?夫若行父子之極口粧撰,費辭發明者,專在於衙舍營造一事,而斥臣之初,不擧論,然所以不爲擧論者,非有意而故拔也,又非不知而不論也。營造時所費錢穀,旣有別般出處,則初何嘗相關於發賣一節耶?取考其所謂營造時物力記簿,則錢有官妓·官軍·官選武兵吏·願納錢·査徵錢·結錢·州司錢·官牛錢等名色,而其數爲一千六十餘兩,穀有本倉都務廳名色,而其數爲一百三十餘石,此乃營造時錢穀所費之都數,而至於水營錢一千之數,初不見錄於此數之內,則其所謂貸用於營造云者,果能成說乎?設使眞如其所言而爲營造貸造,然近萬許多之錢,都無去處,則惟此一千之所貸,便是九牛之一毛,其公私眞僞,誠不足多辨,而又況初不載錄於營造之簿,又不還報而終至白徵於民吏,則其將歸之於公乎?抑當歸之於私乎?至若留庫穀之貸用云者,猶不無苗脈之可據,然乃以百包之些少,演爲千餘之多數,欲以此,假借憑藉,東引西拖,漫漶其近萬石,幻弄之跡,其可得掩乎?蓋當初出賣六千二百餘石之穀取錢一萬二千七百餘兩之數,各有該掌踏印記籍,留在府中,昭然明甚,眞所謂十目所覩,十手所指,而今其供,乃以謂數爻甚多,誠極瞹眛,又以留置文書,未知何樣文蹟,而實未究得,又以爲果有私用之事,何可留置〈文〉蹟?又作執贓之明證云者,一何其虛幻迷錯之甚也?雖然挽近數十年來,朝廷之上,廉防旣壞,搢紳之間,名檢日渝,淸白無聞,貪汚成習,至若元義孫·洪和輔之徒,滔滔皆是,則今此若行之擅弄公穀,牟利不法,雖無狀,亦何足深責,而但其中,尤有所萬萬駭異者,蓋其許多公穀幻弄之後,自知虛留,彌縫之爲難,托以官廨營造之扶助,而敎囑鄕監,使聚大小民人,誘之脅之,隨其結負之多寡,列錄姓名,分排穀數,而猶嫌擧措之無據,欲免勒徵之名目,不肯自爲主張,付之鄕監,而畢竟收歛之際,闔境嗷嗷,民不聊生,流毒尙在,此何擧也?此則許多貪汚之流,所未嘗爲者,而若行,創而爲之也,然猶且揚眉抗顔,厭然自揜,乃曰分排民結,尤不近理,眞若初無是事者然,此豈常情之所敢出也?天不可欺?謂天可欺,人不可罔,而謂人可罔?特地唐突,强辨無忌,此習一開,尤非世道之小故也。臣猥以無似,職在按察,雖其才不踰人,力不勝任,然澄淸郡邑,懲勵貪汚,乃其責耳,若其顧瞻畏忌,全事掩覆,則非但職分之所不敢安,實以慰此無告之民,故若行之去官,雖在臣按道之前,而當初査啓,誠出於不得已也。夫豈故爲喜事,陷人罪臼之意哉?莅事於按法之地,矢心於秉公之義,前後此等事,未嘗不兢兢審愼,不敢爲容易過當之擧,而動輒生尤,怨毒叢身。噫,公法所係,輕重大小,非臣之私自低昂,而人之譸張爲幻,誑惑衆聽者,已不勝其囂囂,而今乃復有此若行父子事矣。雖幸天鑑孔昭,情狀莫逃,而處分嚴正,無復餘憾,然處分未下之前,則臣固在於構捏無辜之科,而瞞天之罪,幾所不免,在臣反省之道,豈可以囚供之胡亂粧撰,謂無足追理,而乾斷之赫然照燭,謂有所可恃,晏然自在,而不思所以自列乎?玆不避煩猥之誅,敢此略擧而陳之,惟聖明少垂察焉。因念臣犬馬之齒,已迫六旬,視聽思慮,日益衰耗,重蕃劇務,非所能堪,來莅屬耳,義難瀆撓,仍因蹲據,掩過半歲,而徒縻厚廩,無所猷爲,每自思惟,悚縮靡措。伏乞天地父母,特賜俯諒,憐臣之情,納臣之懇,亟許遞改,移授可堪,以安微分,不勝幸甚。答曰,省疏具悉。自卿藩,予無南顧之憂,此輩之誣罔,業已洞燭,於卿何有?卿其勿辭,益加欽哉。
幼學臣鄭煥祖·姜應一·權奭·李光九·崔命喆·沈益之·李大逵·鄭時濟·朴致萬,進士臣沈綏之,幼學臣具德衷·沈器鎭·具師汲·具師周·鄭時淵·金,進士臣金樂元,幼學臣金禹鉉·李得祥·具師昌·李延海·李延英·李河祥·鄭箕采·李命祥·鄭心采·宋文祥·宋喆中·鄭熙采·宋文百·金樂吾·李斗寅·辛師夏·宋文彬·金星烈·辛師殷·宋文禧·金星煜·李箕演·宋毅中·李翼演·金景漢·宋履中·鄭咸濟·宋學中·李穩·魚錫勳·尹任商·尹趾烈·鄭載祿·鄭最瑞·鄭汝器·金昌簡·尹甲烈·鄭啓瑞·沈師中·沈師尹·鄭彦瑞·鄭齊七·李最相·申在天·申㻐·李哲相·李恒相·李春曄·金顯洙·白思敏·韓敬琦·朴瀗·金埉·朴弼廷·洪舜龍·金堬·金光祐·李好謙·李命五·金垍,進士臣李光祚·崔星景·李允謙·趙有善,幼學臣任守白·趙瀗·崔世謙·李鳴九·崔命奎·崔尙奎·金道浣·金道浩·金道沆·尹心健·李亨哲·李亨坤·李亨甫·吳侃·尹東赫·李光源·宋煥心·尹成耆·申在洙·任喜夏·李宏·李華濟·申永洸·李鎭恒·申·柳以和·任時仲·吳鼎三·吳偉·任永祐·尹·南爀·申赫·沈惟晉·金潭·金德遊·任昨中·沈最學·李秉德·鄭有晉·沈景曾·沈滁·沈洊·鄭鎭周·沈穆賢·沈濟章·沈卨賢·鄭鐸·沈慶賢·申護·李世郁·沈敏賢·李益芳·沈喆賢·洪致禧·洪致鼎·梁重儉·南·李迥·申彦宗·申祥龜·沈濟聖·任邦尹·尹心師·李彦佐·具宗燮·金養萬·李在堣·尹行謙·李昌運·趙景逵·李景濟·李百祿·李相烈·李師鼎·尹恕榮·尹履寬·具命柱·尹相寬·安百行·李賢齊·任揆夏·申光宇·申光玉·李命恒·柳聖惠·金永聲·趙愼五·金永赫·具祥源·趙琜·具錫圭·具錫璉·具錫瓚·金永海·具達源·具錫祚·申·權楡·申光說·申光簡·申光順·申光獻·李湊·申命恩·尹哲東·申昱·尹亨東·吳鼎玉·閔始大·李景漢·曺得雲·申光斗·申光允·申光天·申習·申旴·申普·申光悌·申光孝·申在默·申在中·李基宗·李述祚·李必垕·朴寅燮·朴基福·洪大祉·朴栗·申光謙·朴瑞根·朴瑞獻·尹載德·朴聖恒·禹命復·禹命益·金和德·李景顯·白師哲·朴啓煥·金煥·李德懋·金範成·金載玉·金載仁·金載燁·金載億·崔焴·李錫祺·李駿復·李錫復·李興宇·尹景灝·尹敬說·趙啓宇·趙尙毅·趙尙通·魚錫瑜·魚錫瑾·申極文·魚錫華·尹慶殷·尹慶徽·金益瑩·李漢冑·李良弼·柳翊之·李世煥·李宗煥·金相鼎·李彦祺·李秉心·李儒衡·鄭履曾·沈樂賢·沈瀁·洪致泰·李顯祿·梁柏·梁格·李仁達·韓命卨·韓命岳·尹遂永·李性達·權擢·李顯權·李漢汲·李漢吉·李漢喆·李時權·申大純·申溥·辛命鼎·宋煥璟·柳億·宋冑相·金光萬·林霣·林益載·林益宗·韓宗德·朴昭漢·李元龜·申光魯·朴敏起·具錫珽·具錫璜·具錫鍼·洪榮國·趙衍百·李嘉錫·趙命邁·李土錫·洪成萬·申光赫·崔應震·柳葛元·孟鎭國·閔聖游·申光顯·金希說,進士臣朴弼曾,幼學臣韓克敎·金克顯·尹成憲·白東煜·申應和·李思一·李需輔·李有聃·李華鎭·金衡老·李重采·安思述·趙思儼·安載垕·申思復·黃默·李益顯·魚用冕·李宅顯·趙光淳·元懿常·安國休·安萬亨·申光白·申在愼·朴道欽·李濟安·鄭世默·李光麟·成宗鉉·宋煥謙·李鉀·鄭胤基·宋煥益·李興漢·申良鎭·尹昌熙·尹昌炯·李亨基·柳時茂·李涑·金夏澤·朴新欽·李榮周·沈錫·尹相勳·沈鐵·李光一·李宗命·尹昌爋·李榮赫·尹濟寅·李榮殷·成潤德·尹濟宇·李榮夏·尹慶升·李宗仁·成得鉉·李榮天·尹相時·成國鉉·李宗禮·李尙台·李得采·李得夏·李遠懋·李衡懋·李興悌·李興敎·趙鳳采·李彦禧·鄭肅霖·趙銓·朴淳欽·朴景敏·朴獻徽·李秉三·李仁基·李得基·金載興·金燝·李亨震·李頣垕·李亨復·李湛·洪述祚·鄭以煥·羅應箕·金宇遠·魚翼祥·曺聲振·李普顯·李興遠·李興運·洪啓海·李榮坤·李明燮·姜柱一·李普明·李邦謩·李邦喆·李意亨·申昱·申旻·鄭致煥·鄭載煥·金光會·金光普·崔百興·崔始興·金克寅·李達壽·李奎祥·李光九·申珏·李好裕·梁柙·李復淵·洪憲猷·郭箕濟·李震相·李熙輔·李熙範·鄭魯瑞·李熙采·鄭奎瑞·鄭夏瑞·鄭五瑞·李頣錫·趙衍吉·李顯錫·趙台光·趙台正·趙衍奎·李安默·鄭鐏疏曰,伏以臣等,以故右參贊文正公臣李縡建祠事,陳疏仰請矣,及承聖批,以所請,當商量爲敎,臣等,奉讀再三,有以見我殿下爲儒賢重事體之盛意,而非以縡爲不合於祠享也。臣等,聚首欽仰,恭俟處分,側聽累日,未蒙準許,臣等,不勝抑鬱之忱,申瀆崇嚴之下,伏願聖上,少加察焉。嗚呼,儒賢之於世道,所係大矣。進而行道,致君而澤民,退而守志,範俗而牖後,是故生則待之盡其誠,沒則報之隆其禮。惟彼祠屋之設,俎豆之享,固無足加損於其人,而其在國家重道之意,士林尊賢之誠,有不可闕者,而臣等之願以縡腏享妥靈者,蓋以是耳。嗚呼,縡之純學正道,百世可宗者,日月在上,固已俯燭。臣等,不必架疊,以煩崇聽,而爲縡立祠,實非臣等之所自私也,亦非殿下之所可已也。頃年八路之建請,可見通國共公之論,今此臣等之陳章,亦是秉彝好德之心,則以殿下道學之盛,君師之責,寧不思崇報之道,而有此持疑而難愼耶?伏願聖明,俯諒微懇,夬賜睿斷,特許一畝宮於寒泉故址,如陶山之享李文純,石潭之享李文成,華陽之享宋文正,則豈非昭代之盛典,斯文之大幸也耶?臣等,無任屛營祈懇之至。答曰,省疏具悉。何如是煩聒耶?爾等,退修學業。
丙申十月二十一日,兼春秋張顯慶,刑曹罪人尹起莘加刑啓目。傳曰,更加嚴刑,期於得情爲良如敎。
刑曹罪人奴金伊加刑啓目。傳曰,更加嚴刑,期於得情爲良如敎。
丙申十月二十一日巳時,上御尊賢閣。右承旨入侍時,右承旨鄭民始,假注書李兢淵,記注官金鳳顯,記事官卜台鎭以次進伏訖。上曰,日昨傳敎之後,嚴禁觀光,倍於前日云,殊可怪也。民始曰,判尹入侍,親承下敎,而反有此擾民之擧,誠未知其故矣。上命書傳敎曰,漢城府事,可謂怪駭矣。旣無朝令,而傳布難行之令,至以雖有一二人之欲爲觀光者,罪其家長,罰及洞任爲言,以致擾民之端。大抵禁雜人,卽止鬧之意,而若此則適足爲起鬧之地,再昨聞之,深以爲駭,傳敎申飭者,以其禁其太甚,不欲行難行之令也。昨聞該府各部官,來告政院之言,再昨以後,倍加知委嚴禁云,此雖小事,其亦法令,措民於手足容不得之地,可乎?勅使雖是異國之人,豈以京中民人之登山陟峴,指點觀望者,爲笑朝廷之端乎?當初出令,已是不審,飭敎之下,又不遵行,該堂不可無警,至又凡係禁戢之事,所當漸磨寬緩,而近聞毋論大小事,一法禁之出,以致民間之喧擾云,殊非包拯持重之體,漢城判尹具善復,爲先推考,以此意分付各部。上曰,漢城府五部官員,卽爲發牌招致,使之聽傳敎。命退,諸臣以次退出。
丙申十月二十一日午時,上御興政堂晝講。大臣·備局堂上引見入侍時,知事黃景源,特進官李在協,參贊官李普溫,侍讀官閔養燮,檢討官鄭宇淳,宗臣凝善君爔,武臣金樂淳,假注書李兢淵,記注官金鳳顯,記事官卜台鎭,左議政金尙喆,右議政鄭存謙,行戶曹判書鄭弘淳,行兵曹判書洪樂性,行吏曹判書李重祜,行副護軍張志恒,漢城左尹尹得養,行副護軍李漢膺,禮曹參判沈履之,行副司直金魯鎭,戶曹參判徐浩修,掌令具修溫,獻納辛應三,左承旨蔡弘履,事變假注書李殷模,以次進伏訖。上讀前受音訖,養燮讀自三月庚戌天王崩,止必有所受矣。上讀新受音訖,養燮曰,天王之喪,周人來訃,而隱公不往,其罪大矣。夫子以爲親者諱之意,雖不直言,而其於志崩而不志葬,可以見聖人之筆法矣。宇淳曰,隱公無君之罪,不書而自見,春秋之旨,微而嚴矣。景源曰,上下番,已陳文義,而尹氏書卒,亦可見聖人之筆法矣。成·康之後,漸至委靡者,實由於不擇賢而用世卿之故也,伏願聖上留念焉。上曰,所陳好矣。在協曰,尹氏之祖,卽吉甫也。其祖雖賢,其孫未必皆賢,則春秋之譏世卿,固其宜也。人主用人,以揚側陋立賢無方爲要道,則好矣。普溫曰,世卿,若如召公之孫召虎,太公之孫呂伋,則有何不可,而後世則不論賢否,專用世卿,以致亂亡者,多矣。上曰,裳裳者華,何以作乎?養燮曰,詩小序以爲世卿矣。在協曰,此謂世祿,非世卿也。上曰,特進官之言,是矣。仍命經筵先退,尙喆·存謙進前曰,日間聖候,若何?寢睡·水刺之節,亦何如?上曰,一樣矣。王大妃殿氣候,若何?上曰,一樣矣。惠慶宮氣候,若何?上曰,差勝後一樣矣。尙喆曰,此咸鏡監司趙重晦狀啓也,以爲各樣還上,勿論尤甚·之次邑,一依戊子年例,隨其所得,全數代捧,稍實邑,限折半,許令代捧,待明秋還作本色事,請令廟堂稟處矣。各樣還穀,不但用於賑穀與農糧,春秋種穀,亦資於倉糶,不可不量此捧糴,勿論分數多寡之如何,分付道臣,使之參酌擧行,何如?上曰,依爲之。出擧條尙喆曰,此開城留守徐有慶狀啓也。大興山城軍餉中金川民人所納,限折半捧留本郡事,頃因海伯狀聞蒙允,而今年旣非大歉之歲,依前還納城倉事,請令廟堂稟處矣。此事向於海西道臣狀聞,旣有許施之特,且當客使去來之時,沿路民力,不可不念,今年姑令捧留於該郡,待明年還捧於本城之意,分付,何如?上曰,依爲之。出擧條尙喆曰,此忠淸前監司徐有臣狀啓也,以爲本道災總,合爲一萬三千八百六十結,而流來舊初不二千七百六十結,包入其中,較量於地部元劃給,則其不足爲八千二百六十結,以此數,特爲加劃,各樣軍布,難以本色徵納,錢木間從民代捧事,竝令廟堂稟處矣。三南穡事,有異初料,若其被災之處,雖曰豐年,何可使白地而所請加劃之,終涉過多?限折半許給,各樣軍布,勿論木錢,從民願徵納事,分付,何如?上曰,依爲之。出擧條尙喆曰,此全羅監司李普行狀啓也,以爲本道今年穡事,大體略同,邑分等一款,不爲擧論,而各司所管舊逋奴婢身貢,年久敗船拯劣米,姑令停退,軍布木,歉如此,從民以純錢收捧,推奴徵債,限明秋防塞事,竝令廟堂稟處矣。各司所管舊逋奴婢身貢,敗船拯劣米當年條外,若其年久者,許令停退軍布勿論錢木,一從民願收納,推奴徵債,限明秋防塞事,亦爲許施,何如?上曰,依爲之。出擧條尙喆曰,此慶尙監司李衍祥分等狀啓也,河東等二十八邑,置之之次,慶州等四十三邑,置之稍實,分等依請施行,舊還二萬五千石中,量宜減定事爲請矣。嶺南穡事,雖云最登,新舊還之一時竝督,不可無軫恤之道,就此三分一許令減捧,推奴徵債,依前防禁事,亦爲許施,何如?上曰,依爲之。出擧條尙喆曰,此京畿舊監司鄭光漢狀啓也,備陳地部所俵災一千六百結不足之狀,仍請七百六十七結特爲加劃矣。當初分俵,果有不敷之慮,而今此加請之數,亦不至過濫,準此許施,何如?上曰,依爲之。出擧條尙喆曰,此江原前監司金夏材狀啓也,其一,請得賑穀一萬石矣,本道賑邑,旣不甚多,帖別備各穀五千石,劃給補賑,何如?上曰,依爲之。尙喆曰,其一,請得忠州可興·楊津兩倉米太租五千石矣。上曰,卿等之意,何如?存謙曰,若値歉歲,則曾多移劃之例矣。上曰,新道臣下去後,若更狀請,稟處,可也。尙喆曰,其一,請得空名帖八百張矣。災年設賑之時,以此生穀,自有得力之道,五百張分付該曹,使之成送,而年前自本道還上送一百六十餘張,留在賑廳云。今番五百張中,竝計此以準其數,何如?上曰,依爲之。尙喆曰,其一,旌善煙戶錢三百七十兩量減事,及襄陽詳定所納,依他邑例釐正事也。此是昨年察民隱,使別單所論,而今道臣所請,又如此,可知其兩邑民弊之不可不變通,而事係詳定,令該廳商確稟處,何如?上曰,依爲之。出擧條尙喆曰,關東民事,旣有言端,敢此仰達矣。向來本道儒生之前後陳疏者,輒論蔘弊,語多痛切,不特此也,雖聞東萊守令之言,可想道內民瘼,此最爲痼弊,誠以近來蔘路至貴,中外同然,故所謂蔘商輩,乘時射利,從中操縱,以致價直之歲加月增,徒使生民,積受其困。爲道臣者,不可不一番査究,大加釐正,自本道可以自斷者,從長變通,有不可不稟請廟堂者,論理登聞,務得矯捄之策,恐不可已矣。上曰,依爲之。出擧條弘淳曰,言端旣發,敢此仰達矣。楊津倉,在上遊要衝之地,設施儲蓄,本有深遠之意,久遠之事尙矣,無論以二十年前所儲言之,殆近二萬石,而卽今所在,只爲四千餘石,誠爲寒心,雖以忠州一邑言之,西倉·南倉等穀物最優,必於糴糶之時,漸次移出磨以數年,則自當有儲積之實,本道互換邑名取用之習,一切嚴禁,俾有實效,何如?上曰,大臣之意,何如?尙喆曰,忠州此倉,處於湖嶺之交,創置儲穀,自有意義,而今則穀簿漸益疎虞,戶判所達,誠好矣。上曰,依爲之。出擧條尙喆曰,新差楊州牧使洪益弼,聞在近京之鄕,而當此客使之行,本州自多擧行,待其上來,卽令辭朝。靈山縣監成德雨,因一司之未盡署經,夫馬留滯已至累朔云,一司除署經,曾多其例,亦使之下直,何如?上曰,依爲之。出擧條尙喆曰,詞訟之地,長官不可久曠,且聞畿內·海西査狀,尙未覆奏,兩道滯囚甚多云,而秋判具允鈺,屢遞其職,可伸廉義,不可一任其逡巡。申飭察任,何如?上曰,申飭行公,可也。出擧條存謙曰,副校理金履禧,雖已肅謝,而以外任時敗舡事,曾有勿擬守令之敎,此與罪名有異,而旣有銓曹官案之懸錄者,故終有所難安,不敢登講筵云矣。上曰,申飭行公,可也。出擧條重祜曰,官案中多有付籤之人,而此非罪名,故不入於歲抄,何以爲之乎?尙喆曰,先朝以一時飭敎,有付籤者,不可不一番區別矣。上曰,唯。弘淳曰,樂器中,有燕行時貿來者矣。上曰,使任譯貿來,可也。上曰,孝明殿龕室帳,本以紅紗爲之,而今已渝色,故欲以紅緞改之,戶判明日入來奉審,可也。樂性曰,迎勅動駕時,都監爲前後廂,而禁禦兩營之把守餘軍,當爲環衛矣。上曰,還宮後把守,仍勿撤罷,則勅使入來時,可免雜亂之弊耶?尙喆曰,然矣。上曰,節目預爲磨鍊以入,可也。樂性曰,今番庭試後武科出身,除雜頉應赴防人,只爲四人,當依例分防,而今年西北邊地,未免失稔,在前如此之時,亦有除防納米之例,今番則何以爲之?敢稟。上曰,赴防之效害,何如?志恒曰,只送宣薦,法意有在,而若其有心人,則可知邊上事務與形便,誠爲有益。不然,徒貽弊端矣。尙喆曰,新出身赴防,自有法意,而今番新榜,數旣不多,西北年凶又如此,依前除,亦似無妨矣。上曰,依爲之。出擧條履之曰,迎勅動駕輦輿軍及儀仗服色,無謄錄可考者,而司僕則日傘·輦輿,皆用黑色云,何以爲之乎?上曰,依其例爲之,可也。上曰,歲律已暮,而竄配亦太多,今欲特放數人矣。命書傳敎曰,流配中趙明鼎·任珹·兪漢敬·李海重放送事,分付。上曰,纂輯廳堂郞在外人,竝催促上來。出榻敎修溫·應三·養燮·宇淳曰,請和緩爲先削去其號,依律處斷。上曰,不允。請還寢付處罪人韓翼謩移配之命,仍施遠竄之典。上曰,不允。請亟寢付處罪人金相福公州牧移配之命,爲先施以遠竄之典。上曰,不允。修溫·應三曰,請巨濟府荐棘罪人尹養〈厚〉,亟令王府,拿鞫嚴問,快正王法。上曰,不允。請穩城府定配罪人趾海,濟州牧定配罪人纘海,更令王府,拿鞫嚴問,快施當律。上曰,不允。請薪智島定配罪人敬彬,熊川縣定配罪人成運,亟令王府,更爲拿鞫得情。上曰,不允。請還寢尹象厚放歸田里之命,仍施絶島定配之典。上曰,不允。請洪樂任,亟令王府,拿鞫嚴問。上曰,不允。請黑山島定配罪人金龜柱,依律處斷。上曰,不允。修溫曰,請大靜縣爲奴罪人金壽賢,依律處斷。上曰,不允。請鏡城府定配罪人述海拿鞫,嚴問得情。上曰,不允。請洪龍漢遠地定配。上曰,不允。請罷乙未五月庭試榜。上曰,不允。請爲奴罪人河翼龍·金重得,亟令王府,拿鞫得情,快正王法。上曰,不允。請放逐罪人安大濟,更令王府,拿鞫得情。上曰,不允。請河東府定配罪人李克生,依律處斷。上曰,不允。請梁山郡定配罪人錫達,依律處斷。上曰,不允。請削黜罪人金漢耆,亟施竄配之曲。上曰,不允。應三曰,請南海縣圍籬安置罪人具庠,更令王府,嚴鞫得情,快正王法。上曰,不允。請大靜縣爲奴罪人金壽賢,更令王府,拿鞫嚴問,依律處斷。上曰,不允。請旌義縣荐棘罪人尹泰淵,亟令王府拿鞫,嚴問得情,快正王法。上曰,不允。請爲奴罪人河翼龍·金重得,亟命王府,拿鞫得情,快正王法。上曰,不允。請南海縣定配罪人李弘濟,亟令王府,拿鞫嚴問。上曰,不允。措辭竝見上上命書傳敎曰,不過一時申飭,其中亦有嶺人之可以同參於纂輯之役者,臺廳事,罷職諸臺,一傡敍用。命退,諸臣以次出。
丙申十月二十一日申時,上詣孝明殿。夕上食親奠入侍時,左承旨蔡弘履,左副承旨金鍾秀,同副承旨李普溫,假注書李兢淵,記注官金鳳顯,記事官卜台鎭以次侍立。上具衰服,自齋室詣孝明殿,就板位俯伏哭四拜,詣盥洗位盥手,陞自西階,詣樽所視斟酒,入詣香案前,三上香三獻盞,降復位俯伏哭四拜,還入齋室。上曰,坐直承旨率輪對官入侍,左副承旨同爲入侍。出榻敎諸臣退出。
丙申十月二十一日申時,上御興政堂。坐直承旨率輪對官,左副承旨同爲入侍時,左副承旨金鍾秀,同副承旨李普溫,假注書李兢淵,記注官金鳳顯,記事官卜台鎭,兵曹佐郞成鼎鎭,刑曹正郞徐邁修,工曹正郞宋岳載,漢城主簿尹馹,都摠都事金明遇以次進伏訖。上命輪對官以次進前,下詢職姓名及職掌,又下詢所懷弊瘼,鼎鎭·邁修·岳載·馹·明遇咸曰,別無所懷弊瘼之可達者矣。上謂馹曰,以該府之禁斷觀光,閭閻騷擾云,何故也?馹曰,捧甘申飭而已矣。上命輪對官先退,命鍾秀書傳敎曰,以逆手見失事,干連逮囚於海營·畿營者,至於數十人之多,査啓稟處之命已久矣。刑曹無判堂,不得回啓云,大臣旣有所奏,此時滯囚,亦甚可悶,刑曹判書具允鈺牌招,其令卽爲回啓。命退,諸臣以次退出。
丙申十月二十一日酉時,上御尊賢閣。都承旨入侍時,都承旨洪國榮,假注書柳孟養,記注官金鳳顯,記事官卜台鎭以次進伏訖。上曰,開城府問安承旨,同副承旨進去。出傳敎上曰,有下問事,左右相明日入侍,戶判同爲入侍。出傳敎國榮曰,大妃殿寶事誠難處矣。上曰,我國文獻,極其疎忽,無可徵處,誠爲寒心。國榮曰,禮曹·承文院,皆無謄錄,不知何朝出來而在於何處也?上曰,彼人若推尋,則將若之何?國榮曰,事貴預備,以銅造作,塗金以置之外,無他道矣。上曰,然則分付承文院,模寫舊本,令戶曹造出,可也。上曰,秋判尙不出肅,何故而然也?國榮曰,具允鈺踵跡,似或臬扤惶悚,不敢出肅矣。命書傳敎曰,頃於判尹,特許一遞,已軫禮使之道,今又持敎之下,若是違牌,此何分義?然則具庠停啓後,可以行公乎?朝廷之體統,焉敢以私而曲護乎?萬萬寒心,刑曹判書具允鈺,爲先從重推考,更爲牌招,牌去來申飭。命退去,諸臣以次出。
上在慶熙宮。停常參·經筵。
李鎭衡啓曰,新除授行成均館大司成李宜哲,除拜後過三日不爲出肅,依定式推考警責,仍卽牌招察任,何如?傳曰,允。
傳于金鍾秀曰,都承旨入侍。
又啓曰,左·右相,戶曹判書,依下敎來待矣。傳曰,入侍。
金鍾秀啓曰,今此勅使接見時說話,依例書入,而措辭間,或不無未盡,令廟堂更加增删,以備睿覽,何如?傳曰,允。
傳于鄭民始曰,坐直承旨入侍。
傳于金鍾秀曰,金德瑞付過放送。
蔡弘履,以都摠府言啓曰,副摠管鄭晩淳,以刑曹參〈判〉,本曹坐起晝仕出去之意,敢啓。傳曰,知道。
洪國榮,以禮曹言啓曰,取考謄〈錄〉,則丁丑年弔祭勅使時,受勅行禮及魂殿致祭,同日擧行,故致祭吉時,初無磨鍊之事矣。今十月二十七日受勅行禮後,仍行致祭,則吉時別無推擇之事,依前例,同日隨時設之意,知委,何如?傳曰,允。
又以迎接都監言啓曰,本都監軍色郞廳宋銓有頉,代兵曹正郞鄭濡差下,使〈之〉察任,何〈如〉?傳曰,允。
金鍾秀,以義禁府言啓曰,副司果李儒慶,帶軍銜,任自下鄕,依定式禁推事,傳上啓下矣。李獻慶,下去京畿龍仁地云,依例發遣府羅將,拿來,何如?傳曰,待待敎拿囚。
大司憲李義直疏曰,伏以日月易邁,因山奄過,伏惟聖孝攀慕,益復靡逮,上穹伏格,惠慶宮患候遄復天和,臣民慶忭,曷有其旣?臣於千萬夢寐之外,忽伏奉承政院有旨,以臣爲司憲府大司憲,使之斯速乘馹上來者,臣驚悚悸恐,莫省攸處,蓋臣自來悲苦之情,頃於辭疏之末,略有所仰暴,尙冀聖明俯悉無餘,臣何敢猥事煩瀆乎?噫,君臣猶父子,臣之所以事君,當以事父之道,而移孝爲忠,古人亦云,爲人子而不孝於其父,而忠於其君者,未之聞也。臣遭罹,實有關於倫紀,惟我聖上御極,敦尙風敎,民彝物則,莫不從化,一世方躋於於變之域,乃以釁穢之身,遽玷於搢紳之列,聽聞所及爲累於聖治匪故,臣於是乎進退皆罪,只自伏地泣血,恭竢誅殛而已。且臣切有情私之萬萬懇急者,臣父年今七旬,衰敗殊甚,居常凜綴之中,積傷於夏秋暑濕,風眩嘔泄之症,半年危劇,委頓床玆,轉側須人,寢啖全廢,藥餌罔效,臣方日夜焦煎,左右扶將,實無頃刻離捨之勢,雖在從宦之時,固宜乞養,況且旣廢之蹤,尤何可論於去就之間哉?臣所帶之職,卽風憲糾正之地,見今亂逆肆凶,天討甫行,而誅鋤未盡,合辭方張,此時此任,有不容一日虛縻,玆敢瀝血仰籲。伏乞天地父母,哀憐垂察,臣所授職名,亟許鐫改,俾得將護病父,涵泳聖澤,以遂至願,千萬顒祝。答曰,省疏具悉。卿其勿辭,救護父病。
戶曹參判徐浩修疏曰,伏以臣,猥承專對之命,行將出疆矣。臣之父母墳,在於京畿長湍地,距直路不過三里餘,松楸入望,霜露起感。伏乞許臣歷省,俾伸人子之至情焉。答曰,省疏具悉。卿其依所請,歷省焉。
同義禁李疏曰,伏以臣,昨夜騎省直中,伏承開坐金吾之命,而第臣與新除〈授〉判事朴宗德,有內外從應避之嫌,所帶兼任,自在當遞之科。伏乞聖明,照例遞改,以存公格焉。答曰,省疏具悉。疏辭下該曹稟處。
大司諫趙瑍,掌令具修溫,獻納辛三,校理閔養燮,副校理沈有鎭·金履禧,修撰趙時偉·鄭宇淳,副修撰洪明浩啓曰,請和緩爲先削去其號,依律處斷。又啓曰,請還寢付處罪人韓翼謩延安府移配之命,仍施遠竄之典。又啓曰,請付處罪人金相福公州牧移配之命,爲先施以遠竄之典。答三司曰,不允。
大司諫趙瑍,掌令具修溫,獻納辛應三啓曰,請穩城府定配罪人趾海,濟州牧定配罪人纘海,更令王府,拿鞫嚴〈問〉,快施當律。又啓曰,請薪智島定配罪人敬彬,熊川縣定配罪人成運,亟令王府,更爲拿鞫得情。又啓曰,請還寢尹象厚放歸田里之命,仍施絶島定配之典。又啓曰,請洪樂任,亟命王府,拿鞫嚴問。又啓曰,黑山島定配罪人金龜柱,依律處斷。又啓曰,請杖配罪人韓命周,亟令王府,設鞫嚴問。答兩司曰,不允。
掌令具修溫啓曰,請大靜縣爲奴罪人金壽賢,依律處斷。又啓曰,請鏡城府定配罪人述海拿鞫,嚴問得情。又啓曰,請洪龍漢遠地定配。又啓曰,爲奴罪人河翼龍·金重得,亟令王府,拿鞫得情,快正王法。又啓曰,請放逐罪人安大濟,更令王府,拿鞫得情。又啓曰,請河東府定配罪人李克生,依律處斷。又啓曰,請削黜罪人金漢耆,亟施竄配之典。答府曰,不允。
獻納辛應三啓曰,請海南縣圍籬安置罪人具庠,更令王府,嚴鞫得情,快正王法。又啓曰,請大靜縣爲奴罪人金壽賢,更令王府,拿鞫嚴問,依律處斷。又啓曰,靜義縣荐棘罪人尹泰淵,亟令王府拿鞫,嚴問得情,快正王法。又啓曰,請爲奴罪人河翼龍·金重得,亟命王府,拿鞫得情,快正王法。又啓曰,請海南縣定配罪人李弘濟,亟令王府,拿鞫嚴問。答院曰,不允。
丙申十月二十二日,兼春秋張顯慶,義禁府啓目,閔趾燮不愼受保,居間轉囑於與擧子素昧之人,事極可駭,嚴問之下,泛稱遲晩,所當請刑是白乎矣,依先朝受敎,議處,何如?啓。傳曰,依允。
丙申十月二十二日巳時,上御尊賢閣。左·右相,戶判同爲入侍時,左議政金尙喆,右議政鄭存謙,行戶曹判書鄭弘淳,左承旨蔡弘履,假注書李兢淵,記注官金鳳顯,記事官卜台鎭以次進伏訖。尙喆·存謙進前曰,日間聖體,若何?上曰,一樣矣。上曰,古有王妃印,自彼國出來者,而今也則無,勅使或有索見之事,則將無以應之,其在有備無患之道,不可不預爲商量矣。尙喆曰,然矣,預爲造置,好矣。上曰,寶匣亦盡弊,不可不改造入送矣。弘淳曰,日子甚急,王妃印與寶匣,自今日始役,何如?上曰,唯。尙喆曰,交易咨文,纔已來到矣。回咨,依例撰出,順付於今番節使之行,何如?上曰,依爲之。出擧條尙喆曰,盛京禮部咨文出來,而卽義州漂民出送事也。漂民出送,則例有無方物謝表,今亦以節使便祗謝之意,撰出回咨,定禁軍騎撥,下送灣府,傳給鳳城將處,以爲傳送盛京之地,何如?上曰,依爲之。出擧條尙喆曰,卽見嶺南督運都事金載人所報,則以爲北道移轉浦項穀,今方以公私舡完固者裝載,而數旣無多,依前例以兵舡取用爲請矣。營邑鎭兵舡,雖待變戰器,以北道民命之遑急,曾有屢有許施之例,今亦依此例,左右沿兵舡中,量宜取用之意,分付於道臣與督運都事及統水使處,而見今南舡,旣如是不足,則北舡不可不督令入送,別定差員,盡數入送軫期運來之意,更爲申飭於北道道臣,何如?上曰,依爲之。出擧條尙喆曰,向因京貢蔘十斤,姑爲權減之命,關西小米三千石,每年添價者,亦以除減之意,有所仰達矣。卽今京貢進排者,雖減其半,尙餘其半添價,關西米亦當隨以半減,以此擧行之意,分付該廳,何如?上曰,依爲之。出擧條弘淳曰,勅使入來後,館內待令應入者,殆過三百,而起鬧生梗,多出此輩之不謹,許多差備,無以別其緊慢,論其減數申飭,各其定送衙門,或有苟充不擇,則當該官員,難免罪責,爲先出擧條,分付,何如?上曰,依爲之,臨時觀勢,可減者減之,可也。出擧條命書傳敎曰,江原監司金履素,不多日內辭朝。上命退,諸臣以次出。
丙申十月二十二日午時,上詣孝明殿。晝茶禮親奠入侍時,左承旨蔡弘履,右承旨鄭民始,左副承旨金鍾秀,假注書李兢淵,記注官金鳳顯,記事官卜台鎭以次侍立。上具衰服,自齋室詣孝明殿,行晝茶禮。儀註上同行禮訖,上曰,戶判入侍。戶曹判書鄭弘淳,奉龕室帳進前,上命懸之,還入齋室,諸臣遂退出。
丙申十月二十二日二更三點,上御尊賢閣。坐直承旨入侍時,左副承旨金鍾秀,假注書李兢淵,記注官金鳳顯,記事官卜台鎭以次進伏訖。上命讀乙卯年勅使日記。上曰,勅使弔祭,非內殿,則無設行於假魂殿之例乎?鍾秀曰,然矣。上曰,勅使弔祭時,若瞻見虞主,則不無未安之端耶?鍾秀曰,弔祭時果品前列,龕室邃遠,似無瞻見之慮矣。上曰,勅使入來後,翌日弔祭之例多矣,而今番依丁丑例,當日爲之,似好矣。命書傳敎曰,禮曹參判沈履之明日入侍。上曰,在前謄錄,或有假虞主之例,考出以奏,可也。命退,諸臣以次退出。
上在慶熙宮。停常參·經筵。
自初昏至夜一更,灑雨下雨。自三更至五更,灑雨下雨,測器水深四分。四更,電光。自巳時至申時,灑雨或下雨,測雨器水深二分。
下直楊州牧使洪益弼。
徐有防啓曰,二十四日還勅習儀,二十五日國忌齋戒,二十六日國忌正日,二十七日勅使入京日,回還間頉稟。傳曰,知道。
藥房都提調鄭存謙,副提調洪國榮啓曰,伏未審夜間,聖體,若何?臣等,今日率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等,不任區區憂慮,敢來問安,竝此仰稟。答曰,知道。待下敎入侍。
王大妃殿·惠慶宮·中宮殿,藥房口傳問安。答曰,知道。
蔡弘履,以都摠府言啓曰,今日入直內三廳武兼禁軍及殺手等技藝,中日廳習射,而武藝別軍兵等,出去景福宮試放事,請出標信。傳曰,知道。
又以都摠府言啓曰,副摠管花陽君榷,以今日入直武藝別監,軍兵等試放事,景福宮晝仕出去之意,敢啓。答曰,知道。
傳于金鍾秀曰,都承旨入侍。
徐有防啓曰,正言金履鏞,下諭後過限不上來,依定式遞差傳旨及禁推傳旨捧入之意,敢啓。傳曰,允。
傳于徐有防曰,楊州牧使留待。
又傳于曰,左副承旨與楊州牧使,同爲入侍。
傳于蔡弘履曰,動駕連爲相値,軍兵必多勞苦,明日習儀時八百名太多,以三百名擧行。
又傳于曰,右承旨入侍。
傳于徐有防曰,左副承旨入侍。
蔡弘履,以訓鍊都監言啓曰,肅靖門北積洞近處,小虎一頭獵捉封進之意,敢啓。傳曰,知道。
徐有防,以義禁府言啓曰,前正言金履鏞禁推事,傳旨啓下矣。金履鏞,時在忠淸道永同地云,依例發遣府羅將,拿來,何如?傳曰,允,
又以義禁府言啓曰,延安府使金履復,延安兼任平山府使柳鎭說拿問處之事,傳旨啓下矣。金履復·柳鎭說,俱爲時在任所云,依例發遣府書吏·羅將,竝拿來,而平山府使柳鎭說,差兼官拿來,何如?傳曰,允。
金鍾秀,以備邊司言啓曰,因政院啓辭,勅使接見時說話,依例書入,而令廟堂增删,以備睿覽事,允下矣。今此書入措語,別無可改者,故還送政院,依此書入之意,敢啓。傳曰,知道。
大司諫趙瑍,掌令具修溫,獻納辛應三,校理閔養燮,副校理沈有鎭·金履禧,修撰趙時偉·鄭宇淳,副修撰洪浩啓曰,請和緩爲先削去其號,依律處斷。又啓曰,請還寢付處罪〈人〉韓翼謩延安府移配之命,仍施遠竄之典。又啓曰,請亟寢付處罪人金相福公州牧移配之命,爲先施以遠竄之典。答三司曰,不允。
大司諫趙瑍,掌令具修溫,獻納辛應三啓曰,請穩城府定配罪人趾海,濟州牧定配罪人纘海,更令王府,拿鞫嚴問,快施當律。又啓曰,請薪智島定配罪人敬彬,熊川縣定配罪人成運,亟令王府,更爲拿鞫得情。又啓曰,請還寢尹象厚放歸田里之命,仍施絶島定配之典。又啓曰,請洪樂任,亟命王府,拿鞫嚴問。又啓曰,請黑山島定配罪人金龜柱,依律處斷。又啓曰,請杖配罪人韓命周,亟令王府,設鞫嚴問。答兩司曰,不允。
掌令具修溫啓曰,請大靜縣爲奴罪人金壽賢,依律處斷。又啓曰,請鏡城府定配罪人述海拿鞫,嚴問得情。又啓曰,請洪龍漢遠地定配。又啓曰,請爲奴罪人河翼龍·重得,亟命王府,拿鞫得情,快正王法。又啓曰,請放逐罪人安大濟,更令王府,拿鞫得情。又啓曰,請河東府定配罪人李克生,依律處斷。又啓曰,請梁山郡定配罪人錫達,依律處斷。又啓曰,請削黜罪人金漢耆,亟施竄配之典。答府曰,不允。
獻納辛應三啓曰,請海南縣圍籬安置罪人具庠,更令王府,嚴鞫得情,快正王法。又啓曰,請南海縣爲奴罪人金壽賢,更令王府,拿鞫嚴問,依律處斷。又啓曰,請靜義縣荐棘罪人尹泰淵,亟令王府,拿鞫嚴問,快正王法。又啓曰,請爲奴罪人河翼龍·金重得,亟令王府,拿鞫得情,快正王法。又啓曰,請海南縣定配罪人李弘濟,亟令王府,拿鞫嚴問。答院曰,不允。
丙申十月二十三日,兼春秋張顯慶,義禁府閔趾燮議定啓目。傳曰,依允。
丙申十月二十三日辰時,上御尊賢閣。左副承旨·楊州牧使同爲入侍時,左副承旨金鍾秀,假注書李兢淵,記注官金鳳顯,記事官卜台鎭,楊州牧使洪益弼以次進伏訖。上謂益弼曰,楊州非但畿輔重地,多奉陵寢,軍政亦難,盡心爲政,毋負今日面諭之意,可也。羅州治績,亦已聞之,勿爲七事而退去。上曰,禮曹參判入來乎?鍾秀曰,俄已入來,方考出謄錄矣。上曰,右相入侍。右議政鄭存謙進前曰,夜間聖體,若何?上曰,一樣矣。上曰,假虞主前例有無,卿或知之否?存謙曰,內殿則有假魂殿之例,而外殿則無假虞主之例矣。上曰,禮曹參判入侍。禮曹參判沈履之進前,上曰,有何可據之謄錄乎?履之曰,遍考謄錄,終無可據之例,而在前假魂殿時,彼人旣不得辨其眞假,則似無瞻見之慮矣。上曰,雖有欲見之事,豈無防塞之道耶?履之曰,渠輩惟恐失禮,似無他慮矣。上曰,勅使入幕後,百官出崇政門改服,則可無喧譁之患乎?存謙曰,以此講定,好矣。上曰,唯。存謙曰,內局入診,待下敎爲之乎?上曰,置之。命退,諸臣以次,退出。
丙申十月二十三日酉時,上御尊賢閣。左副承旨,儒臣同爲入侍時,左副承旨金鍾秀,假注書李兢淵,記注官金鳳顯,記事官卜台鎭,副校理沈有鎭,修撰趙時偉以次進伏訖。上曰,儒臣持入名臣錄乎?有鎭曰,本有一帙,前已內入矣。上曰,下番爲龍崗乎?鍾秀曰,然矣。上曰,龍崗人心,何如?時偉曰,人心强悍矣。上曰,弓馬之才多乎?時偉曰,非但有弓馬之才,文風近漸蔚興矣。上曰,北道亦有文風云矣。鍾秀曰,然矣。上命中官出來名臣錄,上曰,儒臣讀奏目錄。有鎭讀奏訖,上曰,宋之宰相,李沆爲第一,而韓琦亦多樹立矣,儒臣以爲孰勝乎?有鎭曰,宋之宰相,韓富爲最,而直節則李文正,當爲第一矣。上曰,趙普所謂半部致太平之說,心常怪之矣。時偉曰,然矣。言行之有愧於論語一部者,多矣。上命鍾秀讀奏李綱傳,上曰,予好陸宣公奏議,嘗以爲勝於李忠定奏議。鍾秀曰,文兼古今,言切事情矣。上曰,寇準澶淵事,何如?鍾秀曰,有若燭照而龜卜,然此非後世可學之事也。上曰,神宗,求治太急,以致壞亂,良可歎也,而後世之以是爲戒,過於因循,亦可悶也。鍾秀曰,更張因循,各有其時,必得中道然後,可以無弊矣。上曰,凡事之酌量折衷,惟在於讀書窮理,以益其智矣。鍾秀曰,然矣。有鎭曰,治國如醫病,對症投藥,固是治病之道,而妄投藥餌,以致其害,則反不如調養元氣之爲愈矣。上曰,天性初無聖凡之不同,而氣質終有賢愚之各殊,爲學者當以矯氣質爲第一工夫,而矯氣質之要,亦不越乎省察二字矣。鍾秀曰,省察之爲要,誠如聖敎,而旣覺之後,不吝改過,乃可以進益矣。上曰,涵養與省察工夫,孰難乎?鍾秀曰,工夫之難易,臣不敢的知,而似不可偏廢矣。上曰,涵養,卽心上工夫,不可一朝成就,惟漸磨而後,可以進益矣。鍾秀曰,今日筵中甚好矣。晉接儒臣,討論經史,豈非盛事乎?上曰,連因侍湯之無暇,以致舊學之荒廢,先儒所謂石火電光,是也,豈不可悶乎?鍾秀曰,學問固非別件物事,雖機務浩多之際,必留聖念,則卽事是學也。上曰,討論文義,勝讀五六遍矣。有鎭曰,然矣。鍾秀曰,聖學已造高明之域,政令動合天理之正,益懋緝熙之工,毋忽終始之念,則三代之治,自可挽回,豈不休哉?上命退,諸臣以次退出。
上在慶熙宮。停常參·經筵。
傳于蔡弘履曰,忠淸監司·江原監司留待。
傳于洪國榮曰,都承旨入侍。
傳于蔡弘履曰,砲聲必不聞百里之外,客使姑未入百里之內,而鄕軍賞試射所重,明日依例爲之。
傳于徐有防曰,騎馬一匹立之。
又傳于曰,錦城尉拜掃時,澆奠床備給。
兵曹口傳政事,以許侙爲兼羽林衛將。
吏曹口傳政事,以洪周萬爲掌樂正。
金鍾秀,以迎接都監言啓曰,本都監都廳郞廳趙鼎耇改差,代掌樂院正洪周萬差下,使之察任,何如?傳曰,允。
又以迎接都監言啓曰,今日習儀,當早爲擧行,而要轝及衛軍,已爲前期知委,不卽待令,以致稽滯,事極駭然,衛將所·繕工監當該官員,竝拿問處之,何如?傳曰,允。
洪國榮,以迎接都監言啓曰,卽接遠接使移文,則龍亭甁花街隅盒花,已爲停當除減,則京中床花建花,自在減除中云,以此擧行之意,分付各該司,何如?傳曰,允。
又以迎接都監言啓曰,本都監都廳郞廳趙鼎耇,以其親病,受由下鄕,今姑改差,其代,司僕寺正吳大益差下,使之察任,何如?傳曰,允。
金鍾秀,以迎接都監言啓曰,卽接遠接使移文,則副勅到葱秀站,作七言絶句二首,欲爲懸板,故分付地方官,使之刻揭,一本謄書上送矣。正書以入之意,敢啓。傳曰,知道。
又以司饔院茶禮廳官員,以檢擧提調意啓曰,本廳茶禮習儀,今十月二十五日,依例設行於館所之意,敢啓。傳曰,知道。
錦城尉朴明源疏曰,伏以朝家於奉命往役之臣,輒許省墓之暇,此誠曲軫下情之美意也。今臣,猥膺專對之任,行將出疆,而臣之父母墳山,在於坡州地,距大路甚邇,欲取便道歷掃,以伸霜露之感,玆敢略控短章,仰暴私懇。伏乞聖慈,俯賜諒察,特許所請,千萬幸甚。答曰,省疏具悉。卿其依所請,歷省焉。
敎江原監司金履素書。王若曰,關臬缺帥,方咨分釐之才,廷簡擧賢,特畀旬宣之任,肆頒綸綍之號,庸侈旌銊之榮。惟卿,通敏之才,凝峻其操,體名祖休戚之義,典刑猶存,擢先朝忠良之科,本領固好,歷踐淸要,在廷之日幾何,不慕紛華,循墻之志自勉,旣聲譽菀有可見,而器局無適不宜,惟彼關東之名藩,實爲海左之重鎭,海環嶺阻,地連八百里幅員,碁布星羅,治有卄六州民物,蔘貢之弊瘼漸甚,蓋緣地産之異前,漁採之生涯益窮,亦由穡事之失稔,顧其責實難於此際,惟卿才允叶於予心,玆授卿以守江原道觀察使兼兵馬水軍節度使巡察使原州牧使,卿其祗膺寵章,懋樹嘉績。治苟先於律己,庶見廉勸而貪懲,政惟貴於保民,須期化行而俗美。惟一道皆係於方伯,寧忽制治之方,知卿家甚近於原營,已講蘇弊之策,凡諸措置,顧有典常。於戲,堅確周通,顧何待於加勉。恩威寬猛,宜爾軫於竝施,棠舍謠騰,可想幨帷之巡郡。楓宸憂弛,予喜屛翰之得人。往其欽哉,行且召矣,故玆敎示,想宜知悉。副校理沈有鎭製進
大司諫趙瑍,掌令具修溫,獻納辛應三,校理閔養燮,副校理沈有鎭·金履禧,修撰趙時偉·鄭宇淳,副修撰洪明浩啓曰,請和緩爲先削去其號,依律處斷。又啓曰,請還寢付處罪人韓翼謩延安府移配之命,仍施遠竄之典。又啓曰,請亟寢付處罪人金相福公州牧移配之命,爲先施以遠竄之典。答曰,不允。
大司諫趙瑍,掌令具修溫,獻納辛應三啓曰,請穩城府定配罪人洪趾海,濟州牧定配罪人纘海,更令王府,拿鞫嚴問,快施當律。又啓曰,請薪智島定配罪人敬彬,熊川縣定配罪人成運,亟令王府,更爲拿鞫得情。又啓曰,請還寢尹象厚放歸田里之命,仍施絶島定配之典。又啓曰,請洪樂任,亟命王府,拿鞫嚴問。又啓曰,請黑山島定配罪人金龜柱,依律處斷。又啓曰,請杖配罪人韓命周,亟令王府,設鞫嚴問。答曰,不允。
掌令具修溫啓曰,請大靜縣爲奴罪人金壽賢,依律處斷。又啓曰,請鏡城府定配罪人述海拿鞫,嚴問得情。又啓曰,請洪龍漢遠地定配。又啓曰,請爲奴罪人河翼龍·金重得,亟命王府,拿鞫得情,快正王法。又啓曰,請放逐罪人安大濟,更令王府,拿鞫得情。又啓曰,請河東府定配罪人李克生,依律處斷。又啓曰,請梁山郡定配罪人錫達,依律處斷。又啓曰,請削黜罪人金漢耆,亟施竄配之典。答曰,不允。
獻納辛應三啓曰,請南海縣圍籬安置罪人具庠,更令王府,嚴鞫得情,快正王法。又啓曰,請大靜縣爲奴罪人金壽賢,更令王府,拿鞫嚴問,依律處斷。又啓曰,請旌義縣荐棘罪人尹泰淵,亟令王府拿鞫,嚴問得情,快正王法。又啓曰,請爲奴罪人河翼龍·金重得,亟命王府,拿鞫得情,快正王法。又啓曰,請海南縣定配罪人李弘濟,亟令王府,拿鞫嚴問。答曰,不允。
丙申十月二十四日辰時,上御尊賢閣。都承旨入侍時,都承旨洪國榮,假注書柳孟養,記注官金鳳顯,記事官卜台鎭以次進伏訖。國榮曰,夜間聖候,若何?上曰,一樣矣。國榮曰,寢睡,何如?上曰,善爲之矣。上曰,忠淸監司·江原監司入侍。出榻敎忠淸監司徐有隣,江原監司金履素進前,上曰,今年關東飢荒,民事誠爲哀憐,賑政凡百,若非極力周旋,不無顚連之患,下去後移轉區劃等事,少無稽忽,盡心擧行,無負予委任之意。履素對曰,臣受國厚恩,猥當藩任,宜思報效之道,而臣本無才無能,且當飢歲賑給之策,沒無經營,下去後,當竭力爲之,而不知能堪重任也。上曰,賑飢之外,又有蔘弊,不可不矯救,下去後,自斷者自斷,狀聞者狀聞,可也。上曰,湖西近連數遞,送迎之費,民蒙其害,實爲可悶。本道與他道有異,抑豪扶弱,蘇民革弊之政,着念爲之,可也。有隣對曰,臣,去益蒙恩,惶感倍切,聖敎縷縷,敢不竭力奉行乎?上曰,水使金麟瑞請賞狀聞,極其過實,到界後,發遣褊裨,詳細査實,更爲狀聞,可也。國榮曰,鳥嶺小路,通於槐山邑前,大小行人,不行於鳥嶺大路,而皆由於此,前後筵中,以此路之防塞,問議大臣,而尙今因循未果,此路之通行,有害於關防,新伯下去後,觀其形便,期於防塞,以爲狀聞,何如?上曰,依爲之。命國榮讀宣別諭訖,命退去,諸臣以次出。
丙申十月二十四日午時,上詣孝明殿。晝茶禮親奠入侍時,右承旨鄭民始,左副承旨金鍾秀,假注書李兢淵,記注官金鳳顯,記事官卜台鎭以次侍立訖。上具衰服,自齋室詣孝明殿,行晝茶禮。儀註上同行禮訖上還入齋室,諸臣以次退出。
丙申十月二十四日午時,上御齋室。諸承旨入侍時,都承旨洪國榮,左承旨蔡弘履,右承旨鄭民始,左副承旨金鍾秀,假注書柳孟養·李兢淵,記注官金鳳顯,記事官卜台鎭以次進伏訖。上曰,庚子·乙巳·丁丑勅使日記持入,命諸承旨考見儀註。上曰,吏·戶房換房。出榻敎上曰,左·右相,兵·戶判,訓將入侍,左議政金尙喆,右議政鄭存謙,兵曹判書洪樂性,戶曹判書鄭弘淳,訓鍊大將張志恒進前,上謂弘淳曰,今觀幕次,弊不成樣,經費雖難,不可不給一幕次矣。尙喆·存謙曰,此則不可不變通矣。上曰,闕內把守不足,以外營入直軍加入,好矣。上謂弘淳曰,迎勅所帳幕等節,何如?弘淳曰,此則以新件善爲之矣。命左·右相,戶·兵判先退。上曰,禁軍別將,率禁軍將入侍,禁軍別將李邦一,率七番將以次進前,上下詢姓名及入番禁軍之數。上曰,勅使入來時,禁軍排立,申飭整齊,可也。仍命先退。上曰,禮曹參判入侍,禮曹參判沈履之進前,上下詢迎勅時儀註,仍命先退。上曰,迎接都監堂上,爲先從重推考。禮曹佐郞李秀夏,拿問處之。出榻敎上曰,問禮官入侍。問禮官趙尙鎭進前,上曰,勅使,何如?尙鎭曰,上勅頗有淸高之意,而副勅則不無作弊之慮矣。上命書傳敎曰,在外掌樂正·禁軍將改差,其代,口傳差出。上命退,諸臣以次退出。
上在慶熙宮。停常參·經筵。
傳于蔡弘履曰,都承旨入侍。
金鍾秀啓曰,左·右相,兵曹判書,迎接都監堂上,依下敎來待矣。傳曰,入侍。
傳于蔡弘履曰,左副承旨入侍。
傳于金鍾秀曰,藥房提調留待。
以寶劍望筒,傳于蔡弘履曰,更爲修正以入。
傳于徐有防曰,弘文提學牌招。
傳于金鍾秀曰,漂民咨文,雖曰前例,兩作恰同,沈有鎭之作,猶能成樣,而鄭宇淳之作,尤不成樣,知製敎鄭宇淳,從重推考,使之更爲製進。
傳于金鍾秀曰,戶判明日入侍。
傳于蔡弘履曰,日寒若此,金吾滯囚可悶,都監堂上中判義禁開座,捧供以入。
有政。吏批,行判書李重祜進,參判權噵未肅拜,參議兪彦鎬式暇,左副承旨金鍾秀進,以金方行爲正言,沈有鎭爲判敦寧,金魯鎭爲右尹,尹得養·魚錫定爲同義禁,金相戊爲戶曹參議,申思運爲軍資正,卜台鎭爲禮曹正郞,尹行履爲兵曹佐郞,申光憲爲禮曹佐郞,柳協基爲典籍,李溵爲進賀兼謝恩使,沈履之爲同經筵,羅潤祿爲軍器僉正,劉錫亮爲書題,東學訓導單,孫錫周,前南原府使金坦行贈吏參例兼,江原監司金履素考。
兵批,行判書洪樂性進,參判李病,參議宋鍈病,參知尹弘烈入直進,左副承旨金鍾秀進,以金魯鎭爲同知,金㻐爲羽林將,趙雲慶爲忠壯將,鄭志儉爲文兼,趙鳳逵爲都摠都事,張鉉佐爲訓鍊主簿,金聖和·李羲星爲武兼,同知單,柳爾冑,僉知單,柳孝源,副護軍單,金漢升·李昌壽·宋文載·李世澤·林得浩,沈鑧爲副司直,李迪輔·李輯爲副司正。
兵曹口傳政事,以韓光會爲都摠管,柳鎭夏爲副摠管。
傳于金鍾秀曰,左承旨入侍。
傳于金鍾秀曰,新定議註謄出在例,不特山呼一節逕庭,至於宣勅節次,尤何等禮節之大節,則儀註中,全不載錄,將有窘速之慮,況禮之後,有此未備之節,事甚不察,左·右相,禮堂待開門入侍。
蔡弘履,以兵曹言啓曰,今此迎勅送勅·擧動時,本曹補把馬十五匹內吹螺赤所騎馬二十三匹,及館所擧動時補把馬十五匹,竝依前例,以京畿驛馬入把之意,分付本道,何如?傳曰,允。
又以兵曹言啓曰,來十一月·十二月當上番騎兵二百五十名,依定式本曹點考後,仍令該曹,襦衣題給之意,敢啓。傳曰,知道。
金鍾秀,以迎接都監言啓曰,卽接遠〈接〉使移文,則勅房通官言內,今此賜緞等物,自弘濟院進京時,不可如沿路之用以擡扛架子,六坐黃漆精造,一坐盛玄狐祻,一坐盛貂皮一百張,四坐盛緞子各十匹,而竝蓋以黃袱,又造盛印盤子一坐,亦黃漆蓋黃袱,每坐必以八人擡扛,印寶換傳之際,不可先傳新寶,換出舊寶,小黃床兩坐,亦爲預備,蓋黃袱置殿上東西,一齊奉安後相換,此是應行道理,勅使之意如此云矣,依此擧行之意,敢啓。傳曰,知道。
丙申十月二十五日,兼春秋張顯慶,義禁府閔趾燮照律,笞五十收贖,解見任別敍私罪啓目。傳曰,罷職放送爲良如敎。
義禁府啓目,衛將李普昌,習儀之時,衛軍不卽待令,以致稽滯,事極駭然,嚴問之下,泛稱遲晩,所當請刑是乎矣,年過七十,法不當請刑,上裁,何如?啓。傳曰,付過放送爲良如敎。
義禁府啓目,繕工監奉事金載泰,習儀時,要轝不卽待令,以致稽滯,事極駭然,嚴問之下,泛稱遲晩,刑推得情,何如?啓。傳曰,分揀放送爲良如敎。
義禁府啓目,禮曹佐郞李秀夏,勅行時,闕門結綵陳久色渝,而身爲典客郞官,不能申飭,極爲駭然,嚴問之下,泛稱遲晩,刑推得情,何如?啓。傳曰,付過放送爲良如敎。
丙申十月二十五日未時,上御尊賢閣。左·右相,兵曹判書,延接都監堂上同爲入侍時,左議政金尙喆,右議政鄭存謙,戶曹判書鄭弘淳,左參贊朴宗德,兵曹判書洪樂性,左承旨蔡弘履,假注書李兢淵,記注官金鳳顯,記事官卜台鎭以次進伏訖。尙喆曰,夜間聖體,若何?上曰,一樣矣。上曰,聞昌城尉纔遭慘慼,且有實恙云,勢難强令赴燕矣。尙喆曰,渠以往役之意,不敢爲辭免之計,而稟賦本來虛薄,情境且又可矜矣。上曰,誰可代之?尙喆曰,領府事以其曾祖之赴燕卒逝,不欲往赴,臣等之外,無他可往之人矣。上曰,左相曾已往來,且國事方殷,何可更赴乎?尙喆曰,右相之情理,又難遠役矣。上曰,宗班則非但無可合之人,此是嗣服後初使,亦宜擇人,領府不可强送耶?尙喆曰,聖敎旣如此,領府似不敢辭免矣。上命書傳敎曰,昌城尉情理,雖甚慘矜,使事旣重,固不可言私,而此都尉情理之外,素所抱病,曾所熟知,不可强迫,以致僨事,謝恩使昌城尉黃仁點許遞,政官卽爲牌招開政。上曰,再明勅行,當早爲入來耶?弘淳曰,動駕時,當先送請來譯官,使之隨時入來矣。上曰,勅使入來後,未行茶禮之前,宜有饋饌之節矣。尙喆曰,雖無前例,饋以小饌,以示慇懃之意好矣。樂性曰,宣詔時,侍衛排立於何處乎?上曰,宣詔時,立於中階,而接見時隨入,可也。存謙曰,日寒如此,明日動駕時,衣襨加厚爲宜矣。上曰,唯。尙喆曰,乾隆所書式表東藩揭板者,前或索見云,故今番已令取色以置矣。上曰,通官亦入殿內乎?尙喆曰,然矣。非通官,則何以酬酢乎?存謙曰,監劑提調,今日當入來云。自再明進御好矣。上曰,唯。命退去,諸臣以次出。
丙申十月二十五日申時,上御尊賢閣。左副承旨入侍時,左副承旨金鍾秀,假注書李兢淵,記注官金鳳顯,記事官卜台鎭以次進伏訖。上曰,玉堂上下番,持周禮入侍。賤臣承命出傳,校理閔養燮,修撰洪明浩進前,上命考出拜法訖。命儒臣先退。鍾秀曰,韓命周上疏,臣姑未見,而略聞其槪,則若非狂妄之人,似是凶險之類矣。上命讀疏,讀訖。鍾秀曰,今見其疏,必是喪性之人,似非嘗試之類,而第若終無發落,則恐爲外間疑訝之端矣。上曰,然矣。從當處分,疏本出置,可也。命退去,諸臣以次退出。
丙申十月二十五日初更三點,上御尊賢閣。左承旨入侍時,左承旨蔡弘履,假注書李兢淵,記注官金鳳顯·卜台鎭以次進伏訖。上命書禁府公事判付訖,上曰,日寒如此,諸囚卽爲放送事,分付。賤臣承命出傳,命書傳敎曰,今番勅行,沿路監司狀啓,皆不詳備,反不如節使之狀啓,彼中事情,似是前例之如此,而回還時則申飭諸道,其令詳探任譯輩,隨所聞詳悉狀聞事,分付。若此則留館時都監傳語,必多疎漏,勿拘常格,務從仔細事,亦爲申明,分付都監。命退去,諸臣以次出。
上在慶熙宮。停常參·經筵。
蔡弘履,以都摠府言啓曰,今日內三廳武兼禁軍及軍兵等,當爲中日習射,而勅使近境已迫,限回還間姑停之意,敢啓。傳曰,知道。
李普溫啓曰,守宮假注書望,以罷職人,曚然備擬,注書柳孟養,推考,何如?傳曰,允。
傳于蔡弘履曰,都承旨入侍。
蔡弘履啓曰,左議政金尙喆,右議政鄭存謙,禮曹參判沈履之,依下敎來待矣。傳曰,入侍。
李普溫啓曰,戶曹判書鄭弘淳,依下敎來待矣。傳曰,入侍。
傳于蔡弘履曰,右承旨入侍。
傳于鄭民始曰,坐直承旨與御前通事入侍。
金鍾秀,以禮曹言啓曰,明日迎勅行禮時,司香官二員,當爲進參,而本曹正郞韓㵛,迎接都監移差,正郞朴道翔,奉命在外,正郞卜台鎭,兼史入直,佐郞一員未差,佐郞李秀夏,東邊司香官進參,佐郞金重燮,再昨日習儀時,以西邊司香官,旣有改差之命矣。司香官一員未備,佐郞改差之代,令該曹以在京無故人,卽爲口傳擇差,以爲備員行禮之地,何如?傳曰,允。
吏曹口傳政事,以尹致性爲禮曹佐郞。
徐有防,以義禁府言啓曰,明日擧動時,各差備都事,當爲備員,都事申光憲遷轉代,令該曹口傳差出,以爲分排之地,何如?傳曰,允。
李普溫,以迎接都監言啓曰,卽接京畿監司牒報,則勅使明日入京,軍令初吹卯正,二吹辰初,三吹辰正書出云矣,敢啓。傳曰,知道。
吏曹口傳政事,以洪啓學爲禁府都事。
又以迎接都監言啓曰,卽接遠接使移文,則勅使齎來祭幣等物,定差員直送都監矣。匹緞十四疋,銀子二百兩,依前例移送戶曹,銀壺一坐,銀爵三隻,檀香一炷,祭帛一匹,移送弔祭所之意,敢啓。傳曰,知道。
蔡弘履,以禁衛營言啓曰,來十一月當右部右司屬全羅道五哨軍兵逢點實數六百五十二名,已爲點閱整齊,來十一月初一日,與內外各處入直將官·軍兵等,依例替代後舊軍放送之意,敢啓。傳曰,知道。
又以禁衛營言啓曰,來丁酉正月當十番右部後司屬全羅道五哨軍兵,來十二月二十五日京中逢點,依例準二朔立番之意,本道監兵使處,預爲知委,何如?傳曰,允。
又以御營廳言啓曰,本廳來丁酉年正月·二月兩朔應立後部中司屬京畿右道三哨,黃海道二哨合五哨軍兵,今十二月二十五日京中逢點,正月初一日,與左司軍兵,當爲替代立番,趁期調送事,兩道監兵使處,依前知會之意,敢啓。傳曰,知道。
又以御營廳言啓曰,本廳來十一月·十二月兩朔應立後部左司屬京畿左道三哨,右道二哨合五哨軍兵六百七十名,已爲逢點整齊矣,十一月初一日,與前司軍兵替代後,舊軍放送之意,敢啓。傳曰,知道。
又以御營廳言啓曰,今此下番軍兵賞試才賞格,從分數多寡,以本廳所儲木綿分給後,別單書入之意,敢啓。傳曰,知道。
行工曹判書徐命善疏曰,伏以臣自承藝苑之命,惶愧驚懍,心焉靡定。身在禁中,未敢叩謝,面承飭諭,洊犯違逋,恩私轉隆,而臣罪益重,義分都虧,而情亦慼矣。及夫經筵之肅單還下,留鑰之嚴敎繼降,則不暇他恤,顚倒承命,辭受判若兩截,去就終歸卽當,自顧駭赧,人將謂何?噫,臣之本末,淵鑑之所悉燭也。庸陋鈍劣,憒憒空空,豈有一藝寸能,可堪於器使之末,而幸際維新之化,猥蒙不世之眷,未滿周歲,超躋崇班,銓柄戎權,周流兜攬,歷數終古,如臣者幾人?顚躓之懼,惴如集木,滿盈之戒,懍如履氷,而脚跟未牢於守分,衷情倍激於圖報,殫竭驅策,生死向前,而至若館閣之任,初非臣影嚮之所模擬,意料之所彷像也。只緣聲聞易過於實情,誠信未孚於同朝,忽地擸掇,狼狽至此,愛德之意,固難厚望於銓家,而累一初官人之政,亦非細故也。臣若晏然固有,因仍冒沒,則不惟臣之畢竟露醜,永貽文苑之羞而已,堂堂淸朝之遴選,其將由臣而壞矣。此又臣之悸恐怵惕,不敢以煩瀆而不之止也,連赴藥院,未得陳懇之暇,祗奉珍劑,仍作監煎之行,而摠戎移符之命,又下於此際矣。書生不嫺於軍旅,聖簡奚取於匪才?從前負乘,已不勝其憂懼,而一猶難矣,其可再乎?況南北雖無輕重,文武各有塗轍,則臣是何人,乃敢淩躐於戎壇詞垣之間,若是其無礙乎?駁正之論,竢之不來,泯默之愧,久而彌切,玆不得不瀝血陳暴於天地父母之前。伏乞聖明,察臣言之非出假飾,念官方之不宜澆濫,將臣所帶藝文館提學摠戎使之任,竝許刊免,以光新政,以還愚分,公私不勝幸甚。答曰,省疏具悉。館閣之命,實循公議,卿何過辭?至於摠帥移除,南北奚異?尤非卿控辭之端,所辭不允,卿其從速行公。
丙申十月二十六日辰時,上御尊賢閣。左·右相,禮曹參判同爲入侍時,左議政金尙喆,右議政鄭存謙,禮曹參判沈履之,同副承旨李普溫,假注書李兢淵,記注官金鳳顯·卜台鎭以次進伏訖。尙喆·存謙曰,夜間聖體,若何?上曰,一樣矣。上曰,宣勅一節,不入於儀註中,何以則好耶?尙喆曰,以此意,先爲言及於勅使,好矣。上曰,勅書合爲幾度乎?尙喆曰,七度矣。上曰,受寶節次,亦有儀註乎?履之曰,受寶後置諸幄次,還內時奉入矣。上曰,吏房承旨入侍。上曰,新舊寶受授之際,亦有節次乎?履之曰,亦有儀註矣。左副承旨金鍾秀進前,上曰,袖中笏記見之否?鍾秀曰,見之矣。上曰,與禮參相議添散,可也。命左右相先退,上命讀奏徐命善上疏賜批。命退去,諸臣以次出。
丙申十月二十六日午時,上御尊賢閣。右承旨入侍時,右承旨鄭民始,假注書李兢淵,記注官金鳳顯,卜台鎭以次進伏訖。上曰,騎馬二匹立之,禁軍一人待令,宣傳官具純入侍。賤臣承命出傳,宣傳官具純進前,上曰,卽往弘濟院,勅使來到後凡節,詳探以來,禁軍直送于勅行所到處,逢見後入來事,分付。命退,諸臣以次出。
丙申十月二十六日申時,上御尊賢閣。禮曹參判,御前通事入侍時,禮曹參判沈履之,吏曹參議兪彦鎬,左副承旨金鍾秀,假注書李兢淵,記注官金鳳顯·卜台鎭以次進伏訖。上曰,開陽·敦義兩門仍留,大臣·承旨入來後下鑰,賤臣承命出傳。上曰,宣勅官善讀者多差,可也。履之曰,讀勅儀節,旣無可據文跡,當依吉禮爲之乎?上曰,退去後更商儀註,修正以入,可也。命退去,諸臣以次出。
上在慶熙宮。停常參·經筵。
下直,錦山郡守金履安。
大駕詣慕華館入幕次後,政院·玉堂·藥房口傳問安。答曰,知道。
大駕還宮入崇政殿庭幕次後,政院·玉堂·藥房口傳問安。答曰,知道。
大駕還內後,政院·玉堂·朝廷二品以上·六曹堂上單子問安。答曰,知道。
大駕還內後,藥房口傳問安。答曰,知道。
傳于蔡弘履曰,侍衛軍兵毛具。
傳于金鍾秀曰,訓局軍兵,連日驅馳可悶,明日館所擧動,御將率本營軍兵隨駕,禁軍只以三番擧行。
傳于金鍾秀曰,訓鍊大將張志恒,依下敎來待矣。傳曰,明日還宮後入侍。
傳于金鍾秀曰,都承旨入侍。
傳于金鍾秀曰,騎馬一匹立之。
傳于徐有防曰,左副承旨入侍。
傳于金鍾秀曰,禁軍雖命以三番隨駕,而旣非經宿明日入直一番及出番二番擧行。
傳于金鍾秀曰,弘文提學牌招頒赦,則雜犯死罪以下竝宥。
傳于徐有防曰,訓局軍兵,連日勞苦,故旣命御營廳隨駕,訓局則挾輦軍外,勿爲調發事,分付。
蔡弘履,以訓鍊都監言啓曰,依下敎隨駕將校·軍兵等處,設粥分饋之意,敢啓。傳曰,知道。
金鍾秀,以迎接都監言啓曰,首譯以百官及都監堂郞見官禮之意,言于勅使,則勅使以爲,見官禮一倂停免云矣,敢啓。傳曰,知道。
又以迎接都監言啓曰,卽者勅使來入館所矣,敢啓。傳曰,知道。
又以迎接都監言啓曰,勅使歇所茶啖,又爲入饋之意,敢啓。傳曰,知道。
又以迎接都監言啓曰,勅使旣入館所,各色郞廳,輪回直宿之意,敢啓。傳曰,知道。
又以迎接都監言啓曰,勅使到紅箭門,家丁十三名,使之落後,先入館所矣,敢啓。傳曰,知道。
又以迎接都監言啓曰,勅使歇所茶啖入饋之意,敢啓。傳曰,知道。
又以迎接都監言啓曰,館所開閉門,依例放砲三聲之意,敢啓。傳曰,知道。
又以迎接都監言啓曰,勅使館所茶啖,依例排入之意,敢啓。傳曰,知道。
又以迎接都監言啓曰,通官等賜茶床,依下敎分入各房之意,敢啓。傳曰,知道。
又以迎接都監言啓曰,卽者差備譯官,來言別監房守及進止官,今夜則出送,使之明日待令云矣,敢啓。傳曰,知道。
丙申十月二十七日辰時,上詣慕華館迎勅擧動入侍時,都承旨洪國榮,左承旨蔡弘履,右承旨鄭民始,左副承旨金鍾秀,同副承旨李普溫,假注書柳孟養·李兢淵,事變假注書李殷模,記注官金鳳顯·卜台鎭以次侍立訖。上具布裹翼善冠·白布袍·布裹烏犀帶,乘輿出興泰門,至廣達門外改御步輦,鍾秀進前曰,請來官何時送之乎?上曰,從當下敎矣。至興化門外,上曰,喧譁胡不禁之乎?作門哨官汰去,命召入請來官,下敎曰,予過惠政橋後,卽爲進去。命書傳敎曰,禁·禦兩營把守軍兵,不特稀疎,軍裝服色,全不成樣,預爲申飭之意焉在?兩營大將,爲先從重推考。上詣慕華館入幕次,上曰,喧譁特甚,雖政院下隷,一切嚴禁。上曰,訓鍊大將,從重推考,禁喧郞廳·作門哨官,事過後拿處。出榻敎上曰,禮判入侍。禮曹判書蔡濟恭進前,上曰,何以往來乎?濟恭曰,王靈所曁,無事往來。上曰,勅使,何如?對曰,上勅,爲人淸高,處事平順,副勅則一行凡百,皆自主張,而不無些少弊端矣。上曰,宣勅一節,其果議定否?對曰,朝已議定矣。勅書將至,左通禮詣幄次前,跪請出次,上改具無揚黑圓領袍·翼善冠·素玉帶,出就祗迎位,宗親文武百官,改服黑團領具胸褙品帶,以次從之。左贊禮蔡濟恭,右贊禮沈履之俯伏上前,勅書誥命及祭文至,左贊禮啓請上率宗親文武百官鞠躬祗迎訖,上改乘黑色步輦,由敦義門還宮時,上謂兵曹判書洪樂性曰,雜人與喧譁,各別嚴禁。上曰,禁將入侍,禁衛大將李漢膺進前,上曰,卿則勿爲隨駕,勅使入來時,把守等節,各別申飭。上曰,御將入侍,御營大將具善復進前,上曰,俄已下敎於禁將,而卿亦勿爲隨駕,申飭把守,嚴禁雜人。上至興化門,命訓將入侍,訓鍊大將張志恒進前,上曰,前後廂姑勿解嚴,作門,稍遠爲之。上入崇政殿西庭幕次,上曰,兵房承旨·兵曹判書入侍,弘履·樂性進前,上曰,禁喧,各別申飭,而麗春門近處,尤可嚴禁,可也。上曰,遠接使·禮曹參判入侍,濟恭·履之進前,上謂濟恭曰,勅使於沿路接待,能無未足之意否?濟恭曰,沿路茶啖,入設庭下,未嘗一喫,而至於魚豕等物,每以生物給之,則渠自烹飪而食之,此外別無所望,有何不足之心乎?上曰,上勅淸白乎?對曰,然矣。來時千里同行而見之,一物無所取者矣。上謂履之曰,宣勅訖後,始可以下庭行禮乎?對曰,然矣。少頃,勅書·誥命·祭文·龍亭及賻物舁擔,以次入崇政門,勅使率通官隨入,左通禮跪啓請上出次,左·右贊禮前導,就西階下板位,勅書·誥命·祭文·賻物舁擔由正路而入,勅使從之。左·右贊禮俯伏啓請上東向鞠躬祗迎後,還入小次,勅使奉勅書·誥命·祭文及新金寶賻物,入崇政殿,各置案上,引禮引勅使就位,左通禮俯伏啓請上出次,左·右贊禮前導就拜位,左贊禮俯伏請上跪,司香官禮曹佐郞李秀夏·尹致性,陞殿至香案前,三上香俯伏興退出。左贊禮啓請上俯伏興四拜。尙瑞院官員,捧出舊金寶前行至殿戶外,以舊金寶授都承旨,洪國榮跪受入置於殿內案上,左·右贊禮導上由西階,陞詣殿內受勅書位北向立,勅使稱有制,左贊禮啓請上跪,勅使捧勅書西向立傳,上受勅書,承旨代展,上覽訖,承旨還置案上。勅使捧誥命授上,上仍跪受。副勅曰,皇上詔誥,恐不可一跪坐而連受矣。上曰,未呼平身之前,元無更起之禮,此意傳勅使,仍如前跪受,覽訖授承旨,還置案上。詔誥凡七度,以次受之,一如前儀。勅使以新金寶授上曰,寶篆覽之好矣。上受新金寶,覽訖授國榮,還置案上。國榮捧舊金寶跪進,上受之以授勅使曰,此寶,親押而堅封,入去禮部後開坼,好矣。勅使曰,俺等親見後更押以封,何如?上曰,旣傳之後,不必自我更封矣。勅使受之,左贊禮啓請上俯伏叩頭興。國榮捧新金寶出殿外授尙瑞院官,尙瑞院官跪受,詣幄次內置之案上。左·右贊禮導上出之殿階上東向立,宣勅官·展勅官,由西階陞就宣勅位,捧勅官詣勅案前捧勅書,出置案上,引禮引勅使出至殿階上,上命御前通事兪彦鎬,傳于勅使曰,殿上旣奉闕字牌,無異皇上之親臨,故主人已去日傘,僉大人亦屛去,何如?勅使曰,所敎至當,卽令撤去。上曰,百官中有移班出去者,押班監察申飭。宣勅官先讀封王勅,次讀討平兩金川頒赦詔,次讀封王誥命訖,捧勅官捧入殿內,還置案上,引禮引勅使還入就位,左·右贊禮導上降復位。上謂樂性曰,山呼時,使樂工·軍校,齊聲爲之。左贊禮啓請上跪三叩頭,又啓請上山呼,又啓請上俯伏興四拜,又啓請禮畢,左·右贊禮導上由西階詣殿戶外,承旨前導入詣殿內近南北向立,上命通事傳于勅使曰,皇上氣候,若何?勅使曰,康寧矣。上曰,皇太后氣候,若何?勅使曰,萬安矣。承旨導上出戶外至殿階上,上讓勅使先降,勅使固辭,上再請先降,勅使遂先降。引禮引勅使入次,鍾秀曰,聞譯官所傳,勅使謂通官輩曰,國王善於禮節,爾等愼勿失措云矣。左·右贊禮導上還入小次,文武百官改服衰服,還入就位,左通禮詣小次前,啓請上改具衰服出次,左·右贊禮導上就西庭板位,左·右贊禮啓請上哭,又啓請上去杖免絰止哭,左·右贊禮導上詣西庭東向立,引禮引勅使出就東庭西向立,引禮引勅使陞殿還就位,左·右贊禮導上就拜位,左贊禮啓請上再拜,又啓請上跪,司香官進香案前,三上香退出,左·右贊禮導上由西,階陞就受弔位,勅使稱有制,左贊禮啓請上跪,勅使宣勅曰,弔賻。左贊禮啓請上俯伏叩頭哭,又啓請上止哭興,左·右贊禮導上降復位,左贊禮啓請上四拜,又啓請禮畢,又啓請上哭,執事就賻物盛於函以入。左·右贊禮導上權就西階下,左贊禮啓請上止哭,引禮引勅使還入幕次。左·右贊禮導上詣齋殿前,絰杖哭而入,上命事變假注書李殷模,問安於勅使,左通禮啓請上自資政門入孝明殿,左·右贊禮導上就板位,左·贊禮啓請上俯伏哭,又啓請上止哭四拜。左·右贊禮導上權就齋殿,引禮引勅使詣魂殿中門外入次,左·右贊禮導上詣西階下板位,左·贊禮啓請上哭,又啓請上去杖免絰。左右贊禮導上出中門,左贊禮啓請上止哭。左·右贊禮導上迎勅使於中門之外東向立,引禮引勅使出次西向立。左·右贊禮導上由西門先入就西階下位,引禮引勅使由正門入詣祭文案前,執事捧祭文及幣,跪進于勅使,勅使受置于案上。左·右贊禮導上由西階陞詣東向位,引禮引勅使詣香案前三上香祭酒,引禮引勅使還就位,大祝捧祭文西向立讀訖,左贊禮啓請上哭,引禮贊請勅使哭,又贊請勅使止哭。左贊禮啓請上止哭,捧祭文官捧祭文及幣,就燎所焚訖,左·右贊禮導上出之西階上東向立,引禮引勅使出之東階上西向立,勅使揖,上答揖。引禮引勅使出次,左·右贊禮導上至階下,勅使曰,國王衰服在身,豈可送之中門乎?上曰,僉大人,奉來皇上之命,敢不送至中門。勅使固請還入。上曰,僉大人軫念之盛意至此,當送止門內矣。勅使出,上還詣板位,左贊禮啓請上絰杖哭,又啓請上止哭四拜。左·右贊禮導上還入齋殿,上改具布裹翼善冠·白布袍·布裹烏犀帶,自齋殿出。引禮引勅使由東正門入就殿內西向立,承旨導上由西正門入就殿內東向立,上命通事傳于兩勅曰,請行再拜禮,勅使固辭。上曰,禮也,不敢從命。勅使又固辭,上曰,賓主初見,禮不可闕,況王人來臨,敢不如儀。勅使又辭曰,願行揖禮。上曰,大人有命,不敢不從,當行揖禮,而禮無交拜之禮,則揖亦不可交揖,主人先揖,大人答揖,而一時竝揖於兩大人,亦涉欠敬,主人先揖上勅大人,上勅答揖,次揖副勅大人,副勅答揖好矣。勅使曰,謹當如敎矣。遂行揖禮。上就座,勅使亦就座。上曰,時原任大臣入侍。左議政金尙喆,領府事李溵,右議政鄭存謙進前,上曰,諸王貝勒安否,何如?勅使曰,闕內重大臣,皆平安矣。上曰,僉大人,冒寒驅馳,勞憊必多,氣力,何如?勅使曰,國王奄遭重慼之中,過加軫念,沿路接待,無不便宜,故無事來到,感謝曷極?上曰,皇威遠揚,掃蕩蠻徼,加上皇太后徽號,赦遍天下,小邦臣民,亦沾東漸之澤,區區忭賀,曷有其極?勅使曰,國王有此慶喜之敎,俺等當以此意,歸告皇上矣。上曰,此不過稱賀之意,而至有歸奏之語,還庸不安。勅使曰,皇上若不問,則不必奏達,有何不安之端乎?上曰,小邦無祿,遭此大慼,皇上深軫弔恤之眷,特遣兩大人遠臨陋邦,賜諡賜祭,俱出皇恩,哀感之至,無以爲懷,而追賜封諡,又是格外之隆私,尤不勝感頌。勅使曰,賜諡賜祭,自是常典,而至於追崇,則實出皇上之特恩矣。上曰,宴禮雖不得設行,略備茶饌,進之,何如?勅使曰,宴禮,心甚不安,而茶禮則主客之心,當便矣。上命進茶,司饔提調捧茶鍾進于上前,加出提調捧茶鍾進于勅使前,上執鍾擧示,勅使亦擧示,上曰,此是蔘茶,日寒如此,盡飮好矣。勅使曰,國王如是費心,敢不多飮?茶訖進果盤,上曰,饌品雖甚薄劣,加意下箸,望也。勅使曰,饌品極好,當加意善喫矣。上曰,僉大人,顧念小邦,各處宴饗及軍威儺禮,一竝除減,此固兩大人體皇上盛意,禮待小邦之致,在主人之心,感歎殊深。勅使曰,貴國方有大喪,異於常時,凡事之除減,固其宜也,而有此致謝,還切不安。上曰,兩西連歲飢荒,物力蕩盡,凡事必不成樣,心甚愧歎。勅使曰,兩西凶歉,來時聞之,而接待凡節,極盡無欠,尤切感謝。上曰,更進一茶,何如?勅使曰,旣已飮茶,將欲休息。國王哀疚之中,勞動亦多,其宜早罷。上曰,日勢已暮,將命撤床,而頭目輩賜茶,何如?勅使曰,賜茶之敎,雖出盛念,而渠輩中,亦有高麗之人,來瞻國王哀疚之容,不忍飮食,固辭不已,不必强之矣。上曰,然則當送于館所,使之安意食之也。仍命撤床,勅使起座,上亦起座曰,將送之門外矣。勅使辭,上曰,盛意雖如此,儀節不可草率矣。勅使曰,國王終日勞動之餘,不可遠至門外,惟願卽爲還內。上至階上,遂行揖禮而送之。勅使出崇政門,上遣假注書柳孟養,問安於兩勅。乘輿出崇政門,上曰,都承旨進去館所,問其安否,示以慇懃之意。命宣傳官持標信,往傳解嚴。又命宣傳官,傳于訓將,使之勞問軍兵後入侍。上謂樂性曰,明日動駕,則以今日不參軍兵擧行,可也。上曰,禁喧郞廳·作門哨官拿處置之。命書傳敎曰,明日館所擧動時聚軍,天明後爲之。上還內,諸臣退出。
上在慶熙宮。停常參·經筵。
迎勅翌日,政院·玉堂·藥房口傳問安。答曰,知道。
館所擧動還宮後,政院·玉堂·藥房口傳問安。答曰,知道。
徐有防啓曰,頒赦爲之事,命下矣。未承授推考傳旨,自本院,依例竝爻周之意,敢啓。傳曰,知道。
傳于蔡弘履曰,侍衛軍兵毛具。
傳于蔡弘履曰,右承旨入侍。
以香室受押單子,傳于金鍾秀曰,孝明殿親押爲之。
傳于李普溫曰,河恩君垙,待敍用親授。
蔡弘履啓曰,訓鍊大將張志恒,依下敎來待矣。傳曰,入侍。
傳于李普溫曰,左相,家遠,右相今日還宮問安,似當入來。明日館所茶禮,有下詢事,入侍事,傳諭于右相。
李普溫啓曰,右議政鄭存謙,依下敎來待矣。傳曰,入侍。
吏曹口傳政事,伴送事具允鈺單付。
以吏曹別歲抄書入草記,傳于金鍾秀曰,依例書入。
傳于徐有防曰,都承旨入侍。
有政。吏批,判書李重祜進,參判權噵未肅拜,參議兪彦鎬式暇,同副承旨李普溫進,以李晉圭爲敦寧都正,以吳準聖爲典籍,以曺羽振爲繕工奉事,以柳源爲歸厚別提,以洪景游爲引儀,綾城尉具敏和今加奉憲,中官韓聖揆·金明佑今加資憲,高夢賢今加嘉善,以上百官加親授事承傳。
兵批,判書洪樂性病,參判李入直進,參議宋鍈病,參知尹弘烈病,同副承旨李普溫進,同知單,安震垕,副司勇,元啓葳。
金鍾秀,以吏曹言啓曰,別歲抄書入事,命下矣。永不敍用,居中居下,一體書入乎?敢稟。傳曰,一體書入。
又以吏曹言啓曰,在前頒赦時,有別歲抄書入之例,今則何以爲之?敢稟。無批答。
李普溫,以迎接都監言啓曰,勅使入京第三日,大臣請行茶禮事,前已啓稟矣。明日乃是勅使入京第三日,大臣茶禮依例請行之意,敢啓。傳曰,知道。
又以迎接都監言啓曰,通官等賜茶床,依下敎分入各房之意,敢啓。傳曰,知道。
又以迎接都監言啓曰,卽者,差備譯官來言,上勅率家丁一名,登明雪樓云矣,敢啓。傳曰,知道。
又以迎接都監言啓曰,卽者,差備譯官來言,副勅率家丁二名,往于上勅房,仍與上勅,共登明雪樓云矣,敢啓。傳曰,知道。
又以迎接都監言啓曰,卽者,差備譯官來言,上副勅各率家丁二名,共登山亭眺望後,轉往西宴廳云矣,敢啓。傳曰,知道。
又以迎接都監言啓曰,卽者,差備譯官來言,上副勅自西宴廳,同往副勅房飮酒云矣,敢啓。傳曰,知道。
又以迎接都監言啓曰,卽者,差備譯官來言,別監房守及進止官,夜則退去,明朝更爲待令云矣,敢啓。傳曰,知道。
又以義禁府言啓曰,赦文書分秩以入,而時囚罪人趙瑗原情公事,時未啓下,不得擧論之意,敢啓。傳曰,放送。
敎中外大小臣僚·耆老·軍民·閑良人等書。皇華遙臨,捧哀詔而頒典,蠻土永靖,揭徽稱而歸尊,式遵彝章,庸申敷告。嗟,旻天降玆大割,而仙御奄然上賓,率土哀纏攀,因山禮訖,緬至德而靡逮,眞遊而永遐,玆修赴告於大邦,特荷慰諭之洪渥,皇情震悼,旣軫隱崇之方,使旨臨宣,更侈弔祭之寵,義諡節惠,紆眷禮於易名,榮誥疏恩,竝宮壼而錫命,至若眞考追隆之典,獲伸小子崇奉之誠,倫序正而宗祧增光,儀文備而幽明知感,瑤函表貺煥雎錦之文章,金泥凝祥,擎宸綸而怵惕,殊恩旣篤於哀禮,吉音又頒於戎功,惟彼南川底定之謨,亦粵東朝垂裕之慶,簾帷之至化潛洽,可見啓佑之無疆,蠻荆之妖氛廓淸,擧喜威靈之丕暢,寶冊闡顯揚之義,聖孝彌彰,膚功隆愷獻之儀,盛美有自,猗歟嘉祥之啓運,允矣懿號之稱情,哀榮推字小之恩,憫予家之不造,神武鋪綏遠之略,仰大宇之永寧,想已庚已行之規,禮率其舊,軫外內無間之意,嘉與同休,斯乃希覯之文,詎無肆赦之擧?自本月二十八日昧爽以前,除謀反大逆謀叛,子孫謀殺毆罵祖父母·父母,妻妾謀殺夫,奴婢謀殺主,謀故殺人,魘魅蠱毒,關係國家綱常,贓汚强竊盜外,雜犯死罪以下,徒流付處安置充軍,已至配所未至配所,已發覺未發覺,已決正未決正,咸宥除之。敢以宥旨前事,相告言者,以其罪罪之。在官者各加一資,資窮者代加。於戲,隱深德厚,永期候度之克虔,海晏河淸,爭頌皇圖之益鞏,故玆敎示,想宜知悉。弘文提學李宜哲製進。
丙申十月二十八日,兼春秋張顯慶,以吏曹前靈岩郡守金履禧,前東部奉事尹昉,前繕工監主簿李昇洙,前陽川縣令嚴球,前漆原縣監徐命國等,勿復檢擬事承傳,前中部都事李正圭,墨名仕版事承傳,前正言權以綱,限三年除望事承傳單子。傳曰,右項律名,旣非古例,故雖皆點下,而其中罪不輕者,亦不可混施蕩滌,李昇洙·徐命國,竝削職捧傳旨。
丙申十月二十八日辰時,上御尊賢閣。右承旨入侍時,右承旨鄭民始,假注書李兢淵,記注官金鳳顯·卜台鎭以次進伏訖。上曰,勅使所答,何如?民始曰,勅使答以爲房堗溫煖,飮食豊潔,一樣好過,而昨日陪話,旣切欣幸,今又垂問,尤極感謝,且有來臨之敎,今方企待云矣。上曰,勅使姑無弊端云耶?民始曰,問于任譯,則以爲別無弊端,而勅使以連遣問安官,大爲歡喜云矣。上命退,諸臣以次退出。
丙申十月二十八日巳時,上詣館所擧動入侍時,都承旨洪國榮,左承旨蔡弘履,右承旨鄭民始,左副承旨金鍾秀,右副承旨徐有防,同副承旨李普溫,假注書柳孟養·李兢淵,記注官金鳳顯·卜台鎭以次侍立。上具布裹翼善冠·白布袍·布裹烏犀帶,乘輿出興泰門,詣廣達門外乘步輦。藥房都提調鄭存謙,提調徐命善,副提調洪國榮進前,存謙曰,昨日勞動之餘,聖體,若何?上曰,一樣矣。存謙曰,終日勞動,聖候無損,必是永眞丹之功也,臣等,不勝喜幸矣。上命書傳敎曰,百官加下批政事,政官牌招開政。又命書曰,河恩君垙,綾城尉具敏和百官加親授。又命書曰,魂殿中官韓聖揆,大殿中官金明佑·高夢賢,竝百官加親授。上曰,宣傳官,往傳御將,雜人與喧譁,各別申飭。上詣館所入小次。上曰,御前通事及首譯入侍。御前通事兪彦鎬,譯官申漢禎進前,上曰,御帖先爲入送乎?漢禎對曰,入送御帖然後,勅使當同會一房,整齊以待矣。上命入傳御帖,上曰,勅使何日欲還云耶?漢禎對曰,今日接見時,必發告歸之言矣。上謂弘履曰,喧譁特甚,雖上司下隷,各別科治。上曰,副勅,果是蒙古耶?漢禎對曰,然矣。上曰,蒙古今番初來耶?對曰,在前亦多出來者矣。上命封賜勅扇子及淸心丸,使譯官持入。上乘輿入中門,勅使出至階下,上請勅使先陞,勅固辭,上再請,勅使曰,偕陞好矣。上遂與兩勅分東西偕升,至宴廳相對立,請行拜禮,勅使又固辭曰,昨日旣行揖禮,今日亦當如之。上曰,敬聞命矣。仍行揖禮,遂就椅上,命通事傳言于勅使曰,昨日雖幸接見,哀疚之中,未獲從容,悵然之懷,至今未已。勅使答曰,國王之心如此,俺等之心,當復如何?上曰,日寒如此,遠路行役之餘,僉大人氣力,何如?勅使曰,沿路及館所凡百,皆便好,幸勿過念焉。上曰,大臣入侍。左議政金尙喆,領府事李溵,右議政鄭存謙進前。上曰,館所居處,想多疎冷,供億凡事,亦必草略,主人之心,深庸不安,而反承致謝之敎,尤切愧歎。勅使曰,供億凡節,一無欠缺,多荷國王之恩德矣。上曰,上勅大人,年紀幾何?以牌文見之,似是宗親,於皇上爲幾寸乎?上勅曰,六十三歲,而與皇上爲一家矣。上曰,副勅大人,年紀幾何?見帶何職?副勅曰,四十三歲,而官則禮部侍郞矣。敢問國王春秋幾何?上命通事諭之。副勅曰,謹聞春秋,而瞻望容顔有福矣。上曰,茶禮雖薄劣,旣令備待,進之,何如?勅〈使〉曰,國王親臨,穩話甚好,而先大王重慼在身,茶禮停之宜矣。上曰,旣是前例,何可廢也?勅使曰,國王如是懃懇,不敢辭矣。上遂命進茶,進茶儀如前。上曰,通官以下,餽茶於席端,何如?勅使曰,渠輩終不敢食之云,停之宜矣。上曰,茶飮與宴饗有異,且前例不可廢,分付通官輩,使之喫之,何如?勅使曰,渠輩以爲雖是茶飮,國有重喪之時,不忍食之云,故有難强勸矣。上曰,然則依昨日禮,送餽于房中好矣。上曰,饌品雖甚薄劣,加意下著,望也。勅使曰,飮食已飽喫矣,奉來皇命,今旣竢事,欲於初一日起身發行,而國王容貌甚好,當歸奏皇上矣。上曰,今聞僉大人,欲從速復路云,不但逢別怱怱,情懷缺然,僉大人寒程鞍馬之餘,必有傷損之慮,更加思量,姑爲宿留,何如?勅使曰,旣已了事,且有緊故,雖留多日,悵缺則一也。來以卄七,還以初一,其間爲五日,亦不爲不多矣。上又請留,勅使曰,國王如是懃懇,歸意雖促,當於初二發去矣。上曰,一日許留,亦甚幸矣,而一日之留,猶且不足,更當有請矣。勅使更當穩話於慕華館矣。上曰,冬至使行,雖在不遠,進賀謝恩之擧,有不容少緩,亦不敢順付於節使,故進賀兼謝恩使,方令節使發送矣。勅使曰,國王先送賀使,殊甚穩當,實爲善思之事矣。上曰,瀋陽失銀事,此是小邦奉使之臣,不謹行李之致,而使臣輩不知自反,至有呈文之事,特以皇旨,賠還於瀋陽等處云,皇上格外之恩,柔遠之德,固已萬萬惶感,而些少物貨之得失,至煩天聽,私心惶悚,久而未已矣。使臣通事,卽爲革職,而方此更爲馳通於鳳城,轉報禮部,期於還納。僉大人,其或聞之否?副勅曰,陪皇上在熱河時,貴國失銀於大國事,亦已聞之矣。鳳城將報瀋陽,將啓于皇上,而其後事,更未得聞矣。今者國王有此感激皇恩之意,當歸奏於皇上,而銀事,不可告達矣。民始曰,聞譯官所報,勅使以爲請留甚懇,故已許一日之留,而日寒如此,恐傷貴體,早爲回駕,至望云矣。上曰,日勢尙早固難回駕矣。勅使曰,國王應有事務,且謝恩使方物等事,亦必有看檢者,早爲回駕,幸甚矣。上曰,雖無前例,今以慇懃意,有數種奉贈者,望須領受也,仍命承旨,各以端午扇六十柄,淸心元一百丸,傳于兩勅。兩勅辭曰,旣無前例,不敢受去矣。上曰,親自奉贈,雖無前例,領之好矣。若不受,則此心將不安矣。勅使曰,親自送遺,雖無前例,謹此奉領,而感謝無已,仍擧雙手致謝。上曰,荷此領受,幸甚幸甚。仍命通官五人,各賜扇子三十柄,淸心〈丸〉三十丸,使於楹外親受,通官等皆跪受拜謝。勅使曰,日寒如此,國王連日勞動,請卽還宮。上乃起座,勅使亦起,上至階末與勅使行揖禮,仍降階,勅使隨至,上請還入,勅使至中門而止,上還入小次,命首譯進前曰,勅使還入後,有何說話乎?漢禎對曰,勅使以爲國王之接待甚厚,殊甚感謝云矣。上曰,諸司預備,上乘輦還宮至廣通橋,命書傳敎曰,館所傳語,極爲稽緩,至於勅使之起寢等事,全不書啓,反不如京畿傳語,況飭敎申明之下乎?當該傳語次知官員,問名拿處,此後更加嚴飭。上曰,結束色書吏待令者太少,良可駭也。命書傳敎曰,兵判推考,入直堂上從重推考。上入建明門,命宣傳官持標信解嚴。還入大內,諸臣以次出。
丙申十月二十八日申時,上御尊賢閣。右相入侍時,右議政鄭存謙,同副承旨李普溫,假注書李兢淵,記注官金鳳顯·卜台鎭以次進伏訖。上曰,明日館所茶禮時,左·右相,皆爲進去乎?存謙曰,考見前例,則首相進去矣。上曰,茶禮時請留,而彼若難於加留,則亦不必强勸,觀勢善言之意,傳于左相,好矣。存謙曰,勅使慮其失措而不欲見我國人,故見官禮,連爲停免,明日茶禮,亦必不見,當使通官傳言矣。上曰,今番迎勅凡節,皆無失禮之事,幸矣。存謙曰,然矣。上曰,勅使姑無求請之事乎?存謙曰,聞遠接使之言,上勅必無徵索之慮,而副勅,頗有弊端云矣。上曰,昨日之儀節,甚多矣。存謙曰,能免擧火,幸矣。昨日勅使自聞日傘撤去之敎,顯有忌憚禮法之意,尤可幸矣。上命退去,諸臣以次出。
丙申十月二十八日戌時,上御尊賢閣。都承旨入侍時,都承旨洪國榮,假注書李兢淵,記注官金鳳顯·卜台鎭以次進伏訖。上命讀奏吏·兵批歲抄訖,命書傳敎曰,歲抄單子中點下者,下吏·兵曹,依例捧傳旨。命退去,諸臣以次出。
上在慶熙宮。停常參·經筵。
傳于鄭民始曰,都承旨入侍。
傳于金鍾秀曰,右副承旨入侍。
傳于徐有防曰,騎馬三匹立之,宣傳官一員待命。
金鍾秀啓曰,左議政金尙喆,館所茶禮後,依下敎來待矣。傳曰,入侍。
金鍾秀啓曰,臣承命馳往館所,使首譯,措辭請留,則上副勅,以爲軫念至此,不勝感激,而來月二十四日內,須及於盛京然後,方可免狼狽,若非親臨勸懇,則一日之加留,亦極重難,而躬懇之至意,不忍孤負,旣以加留一日之意仰對,此外則實無變通之道,承此累次勉留,而末由奉諾,慙愧之外,不安亦深云矣,敢啓。傳曰,知道。
傳于金鍾秀曰,明日親押,仍詣齋殿,親祭後當還內,依此擧行。
李普溫啓曰,宣傳官南有寬,因入直,宣傳官趙宅鎭,奉命出去,以交代替入矣。趙宅鎭,旣已留門復命,則其時留門,應爲出去,而不爲出去,今始來請留門,誠極未安,宣傳官南有寬,從重推考,何如?傳曰,知道。
金鍾秀,以禮曹言啓曰,自前勅使在我境,如遇節日,則例有遣官問慰設宴之擧矣。今此勅使回還時,冬至節日,當爲經過於我境,依前例,令該曹問慰官差出,御貼禮單,照例磨鍊下送,傳給於所到處,而京外宴享,竝皆停減,設宴一款,不當擧論,以此分付,何如?傳曰,允。
又以迎接都監言啓曰,卽者差備譯官來言,勅使以爲間日進排別雌牛減除云矣,敢啓。傳曰,知道。
又以迎接都監言啓曰,今日大臣請留茶禮,當爲之矣,都監請留,依例先爲擧行之意,敢啓。傳曰,知道。
又以迎接都監言啓曰,大臣承命,來詣館所,使首譯先呈御貼,請行茶禮,則勅使以爲昨蒙親臨勞問,今又遣大臣請行茶禮,誠不勝感激,而身憊無以出受,依近例,入送床排,停免行禮云故依其言,床排入送後,仍使首譯,措辭請留,則勅使以爲又遣大臣,若是請留,尤不勝感激,而昨以一日加留之意答對者,實感國王親自勉留之勤,而行期有限,必欲趁來月二十五日歸抵盛京,一日爲急,勢不得更退日子云,大臣則退歸之意,敢啓。傳曰,知道。
又以迎接都監郞廳,以左議政意啓曰,臣承命來詣館所,使首譯先呈御貼,請行茶禮,則勅使以爲昨蒙親臨勞問,今又遣大臣請行茶禮,誠不勝感激,而身憊無以出受,依近例,入送床排,停免行禮云,故依其言,床排入送後,仍使首譯措辭請留,則勅使以爲又遣大臣,若是請留,尤不勝感激,而昨以一日加留之意答對者,實感國王親自勉留之勤,而行期有限,必欲趁來月二十五日歸抵盛京,一日爲急,勢不得更退日子云矣,敢啓。傳曰,知道。
又以迎接都監言啓曰,明日乃是空日,別茶啖,依例排入之意,敢啓。傳曰,知道。
又以迎接都監言啓曰,卽者差備譯官來言,副勅,作五言律詩一首,下端着圖署二箇,使之模書,刻揭於西宴廳云,故依其言,分付刻揭,而詩本先爲謄書以入之意,敢啓。傳曰,知道。
又以迎接都監言啓曰,卽者差備譯官來言,勅使以爲三田渡碑文前後面淸·漢書各七件,謄書以來云,故依其言,分付承文院·司譯院,使之精書入給之意,敢啓。傳曰,知道。
又以迎接都監言啓曰,卽者差備譯官來言,副勅往上勅房云矣,敢啓。傳曰,知道。
又以迎接都監言啓曰,卽者差備譯官來言,上勅往副勅房云矣,敢啓。傳曰,知道。
又以迎接都監言啓曰,卽者使首譯措辭請留,則勅使以爲昨日接見時,以回還一日差退之意,旣爲奉答,今此都監請留,雖甚勤摯,行期有限,末由更爲退定云矣,敢啓。傳曰,知道。
丙申十月二十九日,兼春秋張顯慶,刑曹啓目,成川居良女文召史,鳴申聞鼓,乞爲夫報讐事。文召史,依先朝受敎,放送是白在果,所供如此,上裁,何如?答傳曰,令本道道臣,各別詳査狀聞爲良如敎。
丙申十月二十九日巳時,上御尊賢閣。右承旨入侍時,右承旨鄭民始,假注書李兢淵,記注官金鳳顯·卜台鎭以次進伏訖。上曰,今明齋戒相値,留院公事,竝入之。賤臣承命持入,上命讀奏,仍命書判付訖。又命讀奏平安監司徐命膺上疏賜批。命退,諸臣以次出。
丙申十月二十九日未時,上御尊賢閣。左議政入侍時,左議政金尙喆,右承旨鄭民始,假注書李兢淵,記注官金鳳顯·卜台鎭以次進伏訖。尙喆曰,連日勞動之餘,聖體,若何?上曰,一樣矣。上曰,勅使必欲以初二日發去乎?尙喆曰,今日茶禮時請留,則譯官出傳以爲加留一日,實出於重違國王懇眷之意,而必欲趁皇太后萬壽節,入去瀋陽,故日子甚迫,末由加留云矣。上曰,然則承旨請留之辭意,何以爲之乎?尙喆曰,以或有更思加留之意爲言,好矣。上曰,一向無弊云耶?尙喆曰,聞譯官言,勅使感歎聖德,僕僕稱謝矣。渠旣難於加留,不必强勸,而還歸時沿路接待,更加申飭,好矣。上曰,然矣。命書傳敎曰,勅使上來時京外接待,僅能成樣云,而還歸之時,供億凡百,或不如初,則其爲貽笑外國之人,誠甚不少,以此意,自備局嚴飭三道監司,另加惕意,不至怠忽,雖有伴送使,亦當別般廉探,試其勤慢,亦令監司,以此嚴飭本道邑宰事,一體知委。尙喆曰,明日次對,親押相値,以親祭齋戒,當入頉稟矣。上曰,唯。命退,諸臣以次出。
上在慶熙宮。停常參·經筵。
金鍾秀以司饔院官員,以監膳提調意啓曰,漁夫貢人等,連日呼訴內,卽今冬節已屆,魚族隱入不出,設網累日,未免空還,闕供生事,迫在朝夕云,每年如此之時,例以可合他魚及活鷄,有參半代封之規,而莫重御供,自下不敢擅便,惶恐敢啓。傳曰,代封。
傳于洪國榮曰,都承旨入侍。
傳于鄭民始曰,右承旨入侍。
以備忘記,傳于李普溫曰,錦城尉赴燕,自內例給白綿紙五十卷,倭長劍三柄,倭大匣草二十六匣,螺鈿烟竹二十六箇入之,分付戶曹。
吏曹口傳政事,以鄭好仁爲戶曹參判。
傳于蔡弘履曰,侍衛軍兵毛具。
李普溫啓曰,臣承命,方物白綿紙已經御覽外一萬四千四百卷,一一看品,則四百二十卷麤劣,故竝改備封裹之意,敢啓。傳曰,知道。
金鍾秀,以吏曹言啓曰,今此宗廟·徽寧殿朔祭大祝,皆以侍從塡差,而時無職名人員,令該曹口傳付軍職,何如?傳曰,允。
又以禮曹言啓曰,國恤三年內,年例禳災歲晝停止矣。今亦依前例禳災停止之意,敢啓。傳曰,知道。
又以禮曹言啓曰,今番迎勅儀註,以宣勅山呼等節,改磨鍊,旣已行禮矣。儀註一本,令承文院繕寫,使譯官輩,言及勅使,換出前日所傳迎勅儀註之意,敢啓。傳曰,知道。
又以議政府司錄,以左·右相意啓曰,今日封裹時,副使當爲進參,前戶曹參判徐浩修,令該曹口傳付軍職,以爲進參之地,何如?傳曰,允。
兵曹口傳政事,副司直,徐浩修。
又以承文院官員,以都提調意啓曰,承文提調啓下後,査對爲之事,命下矣。兼禮曹判書蔡濟恭,行工曹判書徐命善,行右參贊黃景源,前判書李徽之,行大司成李宜哲,禮曹參判沈履之,行副司直洪樂命·徐浩修,副提學吳載純,行副司直趙㻐差下,使之察任,何如?傳曰,允。
傳于蔡弘履曰,騎馬一匹立之。
傳于蔡弘履曰,都承旨入侍。
金鍾秀,以迎接都監言啓曰,明日又是空日,別茶啖,依例排入之意,敢啓。傳曰,知道。
又以迎接都監言啓曰,卽者,差備譯官來言,上勅往副勅房云矣,敢啓。傳曰,知道。
又以迎接都監言啓曰,卽者,差備譯官來言,上勅率家丁一名,登明雪樓云矣,敢啓。傳曰,知道。
又以迎接都監言啓曰,卽者,差備譯官來言,副勅率家丁二名,登明雪樓云矣,敢啓。傳曰,知道。
又以迎接都監言啓曰,卽者,差備譯官來言,上副勅自明雪樓,同往上勅房云矣,敢啓。傳曰,知道。
又以迎接都監言啓曰,昨日副勅所作詩,今已畢刻,入揭西宴廳,原本封入之意,敢啓。傳曰,知道。
又以迎接都監言啓曰,卽者,差備譯官來言,副勅率家丁二名,往上勅房云矣,敢啓。傳曰,知道。
又以迎接都監言啓曰,卽者,差備譯官來言,上勅往副勅房云矣,敢啓。傳曰,知道。
又以迎接都監言啓曰,卽者,差備譯官來言,西宴廳揭板後,副勅出來親見云矣,敢啓。傳曰,知道。
丙申十月三十日午時,上詣崇政殿月臺,親押入侍時,都承旨洪國榮,左承旨蔡弘履,右承旨鄭民始,左副承旨金鍾秀,右副承旨徐有防,假注書柳孟養·李兢淵,記注官金鳳顯·卜台鎭以次侍立訖。上具布裹翼善冠·白布袍·布裹烏犀帶,乘輿出興泰門。上曰,承文提調啓下後,査對爲之。戶曹參判有闕代,口傳差出。封裹進參。上詣崇政殿月臺,就板位親押訖,仍爲殿座。上曰,方物盡爲待令,命書傳敎曰,承史侍衛毛具。又命書曰,幾次申飭之下,司謁·掖隷入番外,皆不待令,御覽封裹,以致窘速,司謁爲先從重推考,出番行首掖隷,令攸司科治。上曰,方物中白綿紙品劣者別置,使之換入。命書傳敎曰,今月番次文臣殿講,以念後下敎,而今月無空日,來月旬前爲之事,分付。兵曹判書洪樂性進前曰,送勅動駕時出還宮,皆以崇禮門磨鍊矣。司僕提調徐命善曰,日寒如此,聖體連日勞動,送勅時,則以駕轎擧動,似好矣。上曰,以駕轎動駕事,預爲分付。有防曰,啓覆,當於今月爲之,而客使入來,事多紛撓,來月旬前,亦無空日,以念後擧行,何如?上曰,三覆,皆爲親臨乎?有防曰,初覆,三覆則親臨,而再覆則刑曹爲之云矣。上曰,念後爲之,可也。上乘輿入齋室。諸臣以次出。
丙申十月三十日申時。上詣孝明殿。夕上食親奠入侍時,左承旨蔡弘履,左副承旨金鍾秀,右副承旨徐有防,假注書李兢淵,記注官金鳳顯·卜台鎭,以次侍立訖。上具衰服,自齋室詣孝明殿行禮。儀注上同訖,還入齋室。諸臣以次退出。
丙申十月三十日酉時。上御孝明殿齋室。都承旨入侍時,都承旨洪國榮,假注書柳孟養,記注官金鳳顯·卜台鎭,以次進伏訖。國榮曰,臣敬奉御帖,馳詣館所,傳于副勅,兼傳紙墨,則副勅,答以遣近侍下問,已極感激,而兼以紙墨表情,尤不勝感謝云矣。上曰,詞訟劇地,不可久不闕坐,皆令明日爲之,金吾之長,方在館所,次堂爲之。出傳敎命退去,諸臣以次出。
丙申十月三十日初更四點。上御齋室。左副承旨入侍時,左副承旨金鍾秀,假注書李兢淵,記注官金鳳顯·卜台鎭,以次進伏訖。上曰,今日査對,盡爲云耶?鍾秀曰,日暮,故未盡爲之云矣。上曰,今番迎勅,承旨之勞多矣。鍾秀曰,日前迎勅行禮時,崇政門外,勅使幕次鋪陳,初不待令,以致許久遲滯,事關國體,極爲駭然,長興庫下吏及貢人,令攸司從重科治,而當官員,本院請推之外,無他可施之罰,何以爲之乎?上曰,依爲之。官員拿處,可也。鍾秀曰,迎接都監,亦有不能檢飭之失,堂上推考,郞廳從重推考,長興庫提調,一體推考,何如?上曰,依爲之。鍾秀曰,迎勅行禮時,東班移次出入之官員及押班監察,依下敎,捧現告以置矣,敢稟。上曰,當該官員,從重推考,監察,拿問處之。鍾秀曰,方物物種中,白綿紙特敎申飭,已過數月,則今日看品時,品極麤劣,致有累次點退之擧者,事極未安。戶曹堂上,從重推考,貢人·廛人,令攸司各別科治,當該郞廳,不可不從重警責,而本院請推之外,無他可施之罰,何以爲之乎?上曰,□□爲先,從重推考,可也。竝出擧條命退,諸臣以次出。
上在慶熙宮。停常參·經筵。
孝明殿親祭罷後,政院·玉堂·朝廷二品以上·六曹堂上單子問安。答曰,知道。
藥房口傳問安。答曰,知道。
傳于洪國榮曰,都承旨入侍。
傳于蔡弘履曰,右承旨入侍。
金鍾秀啓曰,因迎接都監革記,勅使回還時,一路宴享,一竝減除,在前知此之時,有別遣三處問安使之例,令政院考例擧行事,允下矣。三處問安官,旣已啓下,卽爲發送之意,敢啓。傳曰,知道。
蔡弘履啓曰,明日送勅擧動時,大駕入幕次後,王大妃殿·惠慶宮問安,何承旨進去乎?敢稟。傳曰,右副承旨進去。
傳于鄭民始曰,郊外奉勅信□雖有前例,今番則除之,前排以四雙待令。
蔡弘履,以都摠府言啓曰,副摠管鄭晩淳,以刑曹參判,本曹坐起晝仕出去之意,敢啓。傳曰,知道。
又以摠戎廳言啓曰,今此出來勅使護行軍威軍二百名,上來時則守禦廳當次,回還時則本廳屬坡州當次,故前已啓聞,分付於坡州牧使矣。卽接迎接都監移文,則勅使回還時,軍威軍減除云,依迎接都監關減除事,坡州牧使朴宗益處,更爲知委之意,敢啓。傳曰,知道。
金鍾秀,以兵曹言啓曰,依傳敎,訓鍊都監敎鍊官金祥禧,決棍十度之意,敢啓。傳曰,知道。
徐有防,以義禁府言啓曰,本府開坐,次堂爲之事,命下矣。同義禁魚錫定,受由在外,同義禁沈履之,與魚錫定,有娚妹應避之嫌,而次堂中,只有同義禁尹得養,不得備員開坐之意,敢啓。傳曰,知道
又以義禁府言啓曰,赦單子中,未及拿來罪人,稟秩判府內,有點下者分揀之命矣。韓東岳·李柱萃·李潤禧·柳鎭說·金履復等,依判府,竝分揀之意,敢啓。傳曰,知道。
蔡弘履,以迎接都監言啓曰,卽者差備譯官來言,上勅作七言律詩一首,使之刻揭於明雪樓云,故依其言刻揭,而詩本謄書以入之意,敢啓。傳曰,知道。
金鍾秀,以迎接都監言啓曰,勅使回還路程記書出,而今初一日自京離發,高陽止宿,十五日當到義州云,以此分付伴送使及開城府·三道道臣處,而路程記書入之意,敢啓。傳曰,知道。
又以迎接都監言啓曰,卽者差備譯官來言,勅使回還時,一路宴享及軍威軍·歌舞童·禮樂軍樂,依上來時例,一竝減除,茶啖,依例擧行云,以此知委於伴送使及開城府留守·三道道臣處,而在前如此之時,有遣中使申謝,別遣三處問安使之例,令政院考例擧行,何如?傳曰,允。
又以迎接都監言啓曰,卽者差備譯官來言,上勅往副勅房云矣,敢啓。傳曰,知道。
又以迎接都監言啓曰,因禮曹移文,換出儀注之意,敢啓。傳曰,知道。
又以迎接都監言啓曰,勅使自京至慕華館,乘轎子,自慕華館,騎馬作行云矣,敢啓。傳曰,知道。
又以迎接都監言啓曰,卽者差備譯官來言,勅使回還時,舊金寶盛於香亭陪往云矣,敢啓。傳曰,知道。
又以迎接都監言啓曰,卽者差備譯官來言,勅使以爲,洪濟院旣是過站,大臣·承旨,勿爲出來云矣,敢啓。傳曰,知道。
又以迎接都監言啓曰,勅使元禮單·例贈·別贈·都求請·別求請,通官元禮單·都求請·別求請各項物種,或以本色持去,或以折銀持去之意,敢啓。傳曰,知道。
李普溫,以迎接都監言啓曰,勅使回程牌文,以初二日辰時書出,先爲發送之意,敢啓。傳曰,知道。
又以迎接都監言啓曰,副勅例贈·別贈外,好油扇一百柄,好煙竹一百箇,好筆四百枝,好墨一千二百丁,鏡光紙一百張,倭菱花四百張,竹淸紙二百張,倭金紙五十張,五色扇子紙四百張,壯紙五十張,咨文紙九十張,苔紙三十張,海蔘二十斤,白紬二匹,淸心丸二千丸,又爲求請,故竝依所請入給,而其中好筆四百枝內,一百五十枝先受,二百五十枝謂以品劣不受,故今方別造。倭菱花四百張內,一百張先爲入給,三百張以其所求之不同,今方求得。苔紙三十張,淸心丸二千丸,亦爲造備入給計料之意,敢啓。傳曰,知道。
又以迎接都監言啓曰,卽者差備譯官來言,禮單馬折銀以去云矣,敢啓。傳曰,知道。
又以迎接都監言啓曰,卽者差備譯官來言,副勅往上勅房云矣,敢啓。傳曰,知道。
又以迎接都監言啓曰,勅使回程三吹,以辰時書出之意,敢啓。傳曰,知道。
又以迎接都監言啓曰,卽者差備譯官來言,上勅往副勅房云矣,敢啓。傳曰,知道。
又以迎接都監言啓曰,副勅求請中未給好筆二百五十枝,倭菱花三百張,苔紙三十張,淸心丸二千丸,畢給之意,敢啓。傳曰,知道。
又以迎接都監言啓曰,上·副勅元禮單·都求請物種中折銀持去之類,別單書入之意,敢啓。傳曰,知道。
金鍾秀啓曰,都監草記,趁不擧行,部將傳語,亦其疎忽,該都監·堂郞,一竝推考警責,下吏,令攸司科治,何如?傳曰,允。
大司諫趙瑍,副應敎趙尙鎭,掌令具修溫,獻納辛應三,校理閔養燮,副校理金履禧·沈有鎭,修撰鄭宇淳·趙時偉,副修撰洪明浩啓曰,請和緩爲先削去其號,依律處斷。又啓曰,請還寢付處罪人韓翼謩,延安府移配之命,仍施遠竄之典。又啓曰,請亟寢付處罪人金相福,公州牧移配之命,爲先施以遠竄之典。答三司合啓曰,不允。
大司諫趙瑍,掌令具修溫,獻納辛應三啓曰,請穩城府定配罪人趾海,濟州牧定配罪人纘海,更令王府拿鞫嚴問,快施當律。又啓曰,請薪智島定配罪人敬彬,熊川定配罪人成運,亟令王府,更爲拿鞫得情。又啓曰,請還寢尹象厚放歸田里之命,仍施絶島定配之典。又啓曰,請洪樂任,亟命王府拿鞫嚴問。又啓曰,請黑山島定配罪人金龜柱,依律處斷。又啓曰,請杖配罪人韓命周,亟令王府設鞫嚴問。答兩司合啓曰,不允。
掌令具修溫啓曰,請大靜縣爲奴罪人金壽賢,依律處斷。又啓曰,請鏡城府定配罪人述海,拿鞫嚴問得情。又啓曰,請洪龍漢,遠地定配。又啓曰,請罷乙未五月庭試榜。又啓曰,請爲奴罪人河翼龍·金重得,亟命王府拿鞫得情,快正王法。又啓曰,請放逐罪人安大濟,更令王府拿鞫得情。又啓曰,請河東府定配罪人李克生,依律處斷。又啓曰,請梁山郡定配罪人,依律處斷。又啓曰,請削黜罪人金漢耆,亟施竄配之典。答府啓曰,不允。
獻納辛應三啓曰,請南海縣圍籬安置具庠,更令王府嚴鞫得情,快正王法。又啓曰,請大靜縣爲奴罪人金壽賢,更令王府拿鞫嚴問,依律處斷。又啓曰,請旌義縣荐棘罪人尹泰淵,亟令王府拿鞫,嚴問得情,快正王法。又啓曰,請爲奴罪人河翼龍·金重得,亟命王府,拿鞫得情,快正王法。又啓曰,請海南定配罪人李弘濟,亟今王府拿鞫嚴問。答院啓曰,不允。
同義禁沈履之疏曰,伏以新除授同知義禁府事魚錫定,卽臣之婦弟也。臣之兼銜,在法當遞,敢据公格,仰請聖旨。臣無任屛營之至。答曰,省疏具悉。疏辭下該曹,稟處。
丙申十一月初一日子時,上詣孝明殿。親行朔祭入侍時,左承旨蔡弘履,右承旨鄭民始,左副承旨金鍾秀,右副承旨徐有防,同副承旨李普溫,假注書柳孟養·李兢淵,記注官金鳳顯·卜台鎭,以次侍立。上具衰服,自齋室詣孝明殿,就板位,俯伏哭四拜,詣盥洗位盥手,升殿詣樽所。近侍酌酒訖,入詣香案前三上香,行初獻禮,大祝讀祝訖,上降復位。領敦寧金陽澤爲亞獻,領府事李溵爲終獻,竝如初獻禮,上俯伏哭四拜,仍詣望燎位焚祝訖,上還入齋室,改御視事服,乘輿還內。諸臣退出。
丙申十一月初一日辰時,上御尊賢閣。都承旨入侍時,都承旨洪國榮,假注書柳孟養,記注官金鳳顯·卜台鎭,以次進伏訖。國榮曰,冒寒將事之餘,聖體,若何?上曰,一樣矣。國榮讀奏延接都監草記訖。上曰,今番勅使之求請,比前何如云耶?國榮曰,上副勅求請,俱不甚多,而亦無大段爲弊之事云矣。上曰,都監草記及部將傳語,皆甚稽緩,此亦紀綱所在,不可不申飭矣。國榮曰,事甚可駭,自政院另加申飭,似好矣。上曰,將下傳敎矣。國榮曰,送勅動駕時,兵曹多有稟定後擧行事,故兵判方入來矣。上曰,從當召見矣。仍命退,諸臣以次退出。
丙申十一月初一日巳時,上御尊賢閣。右承旨入侍時,右承旨鄭民始,假注書李兢淵,記事官金鳳顯·卜台鎭,以次進伏訖。上命書傳敎曰,勅使例贈之物,果不入給乎?如已入給,則何無都監草記及部將傳語?勅使別求請之物,亦果不索乎?如又徵索,則又何無草記與傳語?以此等事觀之,今番則勅使無失措,而都監反多失措,事極疎忽,自政院,招致都監郞廳問啓。又命書曰,表·咨文紙,紙品不均,況與方物紙地之許多,大有異焉,則飭敎之下,何不改色進排乎?當該進排官汰去。上曰,兵曹判書入侍。賤臣承命出傳,兵判洪樂性進前。上曰,明日動駕,有何稟定事乎?樂性曰,有之矣。城外動駕,則禁·御兩營,例爲留陣,而把守入直外,餘軍不多,何以爲之乎?上曰,留陣置之,可也。洪樂性曰,前排則以幾雙待令乎?上曰,從當下敎矣。樂性曰,郊幸時,則宣傳官亦以軍服隨駕矣。上曰,唯命退。諸臣以次退出。
丙申十一月初一日午時,上詣孝明殿。晝茶禮入侍時,左承旨蔡弘履,左副承旨金鍾秀,右副承旨徐有防,同副承旨李普溫,假注書李兢淵,記注官金鳳顯·卜台鎭,以次侍立。上具衰服,出齋室,命書傳敎曰,趁不待令中官,爲先從重推考,不爲挾侍中官,一竝禁推。詣孝明殿親奠訖。儀注上同上還入齋室。諸臣以次退出。
丙申十一月初一日申時,上御尊賢閣。都承旨入侍時,都承旨洪國榮,假注書柳孟養,記注官金鳳顯·卜台鎭,以次進伏訖。上曰,勅使回程牌文,以明日辰時書出云,送勅動駕,勢將早爲矣。國榮曰,似然矣。上曰,副勅所製詩律,則雖未善作,而至於筆法,頗有可觀處矣。國榮曰,文翰旣如此,學士之名,果稱當矣。上曰,勅使來時,沿路接待,猶有草草之弊云,回還時若又如此,則非但有生事之慮,亦足爲見侮之端。言于伴送使,使之各別申飭,好矣。命讀禁府·兵曹等草記訖。命退去,諸臣以次出。
上在慶熙宮。停常參·經筵。
大駕詣慕華館,入幕次後,政院·玉堂·藥房口傳問安。答曰,知道。
大駕還宮後,政院·玉堂·藥房·朝廷二品以上·六曹堂上口傳問安。答曰,知道。
傳于洪國榮曰,都承旨入侍。
李鎭衡啓曰,謝恩副使徐浩修,依下敎,來待矣。傳曰,入侍。
傳于蔡弘履曰,坐直承旨入侍。
備邊司薦望,訓鍊大將具善復·李潤成·李漢膺。
以李漢膺爲左邊捕盜大將。
金鍾秀,以迎接都監言啓曰,勅使茶禮床,依近例,使宴享色郞廳持往高陽站,傳給各房之意,敢啓。傳曰,知道。
又以迎接都監言啓曰,卽者差備譯官來言,副勅往上勅房,仍與上勅同往副勅房云矣,敢啓。傳曰,知道。
又以迎接都監言啓曰,昨日上勅所作七言律詩,今已畢刻,故入揭明雪樓,原本封入之意,敢啓。傳曰,知道。
又以迎接都監言啓曰,卽者勅使,離發館所出去矣,敢啓。傳曰,知道。
又以迎接都監言啓曰,卽者差備譯官來言,副勅往上勅房云矣,敢啓。傳曰,知道。
李鎭衡,以司譯院官員,以都提調·提調意啓曰,譯官通事,事過後令該院從重科治事,命下矣。本院異於法司,無他科治之道,越捧最爲重律,故申漢楨·金振夏,以越俸二等勘罪之意,敢啓。傳曰,知道。越俸一等。
丙申十一月初二日辰時,上御尊賢閣。都承旨入侍時,都承旨洪國榮,假注書柳孟養,記注官金鳳顯·卜台鎭,以次進伏訖。國榮曰,夜間聖體,若何?上曰,一樣矣。國榮曰,日候甚寒,而城外動駕,風氣尤酷,衣襨加厚爲之,似好矣。上曰,送勅時行茶禮,則似必遲滯矣。國榮曰,然矣。上曰,孝明殿展拜後,當出宮,以此分付侍衛整齊。仍命退去,諸臣以次退出。
丙申十一月初二日辰時,上詣慕華館。送勅擧動入侍時,都承旨洪國榮,左承旨蔡弘履,右承旨鄭民始,左副承旨金鍾秀,右副承旨徐有防,同副承旨李普溫,假注書柳孟養·李兢淵,事變假注書李殷模,記注官金鳳顯·卜台鎭,以次侍立。上具布裹翼善冠·白布袍·布裹烏犀帶,乘輿出興泰門,詣廣達門外。兵曹判書洪樂性進前曰,卽伏見有前排只四雙待令,信箭手除之之命。城外動駕,事體自別,前排四雙,旣不成樣,信箭手尤不可不待令,故敢稟矣。上曰,前排及信箭手,依昨日稟定待令,昨日事,事係紀律,不可無罰。訓鍊大將張志恒,中軍柳鎭夏,竝記過,待令于慕華館作門,可也。樂性曰,前排旗手,只二十雙待令,而五雙則未及待令,事極駭然。訓鍊大將張志恒,更爲記過,何如?上曰,依爲之。出擧條上曰,訓鍊大將·中軍,一倂記過,慕華館作門外待令,御將代領。出榻敎上曰,宣傳官,卽爲奪符以來,都監千摠·把摠,一體記過待令。上詣孝明殿,就板位展拜,陞殿奉審訖,至崇政門外,乘駕轎進發,出崇禮門。上曰,都承旨入侍,諸承旨亦爲入侍。國榮·弘履·民始·鍾秀·有防·普溫進前。上曰,今日亦送請來官乎?國榮曰,問于譯官,則送勅時,元無請來之例,而動駕後,自都監隨時出送云矣。上曰,御將入侍。弘履曰,宣傳官趙宅鎭,傳命之際,有做錯之失,推考,何如?上曰,依爲之。出擧條御營大將具善復進前。上曰,把守與作門,各別申飭,大臣以下跟隨,亦爲嚴飭。上曰,騎馬一匹立之。出榻敎上詣慕華館,入幕次。小頃勅使來到。上出次至階上,行相揖禮,因就位陞座。兩勅亦就椅。上命御前通事兪彦鎬,傳于勅使曰,日氣甚寒,館宇齟齬,僉大人氣力,何如?勅使答曰,特蒙國王接待之曲盡,感謝之極,豈有作別之意,而事不獲已,今將還發,悵缺萬萬矣。上謂戶曹判書鄭弘淳曰,今番勅使,過無弊端否?弘淳曰,上勅別無弊端,而副勅則實有無厭之慾,徵索不已,酬應難堪,而至於淸心二千丸之求索,尤是前古所無之事也。上傳于勅使曰,接待諸節,不能稱情,已極慙愧,而留館未久,行旆遽旋,尤切悵然矣。勅使答曰,今將言歸,悵然之懷,實無可言矣。上曰,一路宴享等事之一倂除減,雖出於僉大人軫念之盛意,而其在主人之心,則不安,甚矣。勅使答曰,一路除減,自是前例,何足稱道?國王想必申飭沿路,回還時接待,亦如來時,則敢不知感?上傳于副勅曰,盛作華翰,當爲別後留玩之資,珍謝無已。副勅答曰,王爺必當善於詞翰,而俺之文筆,過加奬許,不勝慙愧,而至於詩箋臘劑之優賜,尤切感謝。上曰,茶禮雖薄略,依前進之,何如?勅使曰,敢不惟命?上遂命進茶。進茶儀如前上曰,薄饌雖無下箸之物,日寒如此,前站尙遠,加意進啖,何如?勅使答曰,當如敎,善喫矣。上曰,伴送使入侍,謝恩副使徐浩修,還宮後入侍。出榻敎伴送使具允鈺進前。上曰,沿路接待,各別申飭,勅使凡節,詳細狀聞,可也。仍命先退。勅使曰,俺等之歸心甚促,國王之勞動亦悶,茶床撤去,何如?上曰,今當遠別,悵懷難勝,姑勿撤床,更進一茶,何如?勅使答曰,日已向晩,腹又夥然,惟願速撤矣。上曰,通官輩賜茶,何如?勅使答曰,置之,好矣。上命撤床。勅使曰,今將告歸,俺等當先揖矣。仍降椅告別。上出至階末,與勅使相向立。上曰,日勢已晩,前路且遠,心雖悵然,今將作別,而萬里長程,日寒如此,惟願僉大人行李萬安。勅使答曰,賴國王眷念之恩,將無事還歸矣。遂下階上馬。上召通官輩,諭以遠路好去之意。通官輩攢手拜謝而去。上遂還入幕次殿座。上曰,訓鍊大將張志恒,中軍柳鎭夏,竝拿入。上下敎于志恒曰,軍門中都監,比他自別,動駕中郊幸,亦甚重大,則前排之數,將校初以十雙仰對,有若定奪者然。且昨日未暮,以已新備之意稟達,而今日未盡待令。大將若有紀律,則幺麽軍校,敢如是乎?志恒對曰,常時不能檢飭之罪,惶恐遲晩,而先朝每以十雙待令,故校鍊官,以此仰達云矣。上曰,常以汝爲修擧軍務,不負委畀之眷矣。今此所供,頗有發明之說,殊非期待之意也。事屬紀律,不可薄勘,而特以三令五申之義,姑爲拿出。上謂兵判曰,中軍拿入時,執棍前排,換伏他棍,事極駭然,兵判棍問以奏。上下敎于柳鎭夏曰,中軍之任,不輕而重,軍務凡百,其宜檢飭,而今番事,萬萬可駭。仍命決棍三度後,上曰,汝之爲中軍屬耳,今姑參酌,此後若復隊伍不齊,紀律不嚴,則當以軍律重繩矣。分付拿出。修撰趙時緯,副修撰洪明浩進前曰,訓鍊大將張志恒,帳前親問之下,容護軍校,顯有周遮之意,非但已極無嚴,常時若有紀律,嚴於束下,則昨日前排待令,聖敎之下,幺麽將校,焉敢以防塞之說,肆然仰對乎?其在嚴飭之道,不可拿出而止,訓鍊大將張志恒,罷職,何如?上曰,依啓。命拿入千摠以下,上以次下問後,竝拿出。樂性進前曰,棍問執棍前排,則以爲所執之棍破傷,故換執云矣。上曰,還宮後,兵判坐闕外,査治前排次知執事。上曰,諸司預備。出榻敎命書傳敎曰,自迎恩門至崇禮門,捧上言。又命書傳敎曰,左邊捕盜大將未差,代右大將兼察事,牌招聽傳敎。上曰,御營大將具善復,訓鍊大將兼察。出榻敎上遂回駕。上曰,御將入侍。具善復進前。上命傳授命召及大將傳令等牌,仍命先詣。上入興化門,命宣傳官持標信往傳各陣解嚴,還入大內。諸臣以次退出。
丙申十一月初二日酉時,上御尊賢閣。都承旨入侍時,都承旨洪國榮,假注書柳孟養,記注官金鳳顯·卜台鎭,以次進伏訖。上曰,注書出去,開陽門如未及閉,都監事知校鍊官一人,招致閤外。臣孟養承命而出,回奏曰,闕門已閉,故校鍊官,則招待門外矣。上曰,謝恩副使入侍。出榻敎副使徐浩修進前。上曰,卿將啓萬里之行,予庸悵然。浩修對曰,臣遠離京闕,犬馬之誠,倍切悵缺。上曰,明日當更見,其退去。上曰,注書持此標信,出傳宣傳官,開陽門留門,副使出去後下鑰,校鍊官招待閤外,可也。臣孟養承命而出,分付後復命。命退去,諸臣以次退出。
丙申十一月初二日初更三點,上御尊賢閣。坐直承旨入侍時,同副承旨李普溫,假注書李兢淵,記注官金鳳顯·卜台鎭,以次進伏訖。上曰,張志恒所對之說,豈不非乎?普溫曰,以今日所對觀之,則爲人甚迷劣矣。上曰,昨日旣有決棍汰去之命,而書入於賞典擧案中,張志恒事,尤極駭然矣。命書傳敎曰,昨日訓局執事之言於傳命史官之說,揆以紀綱,已極無狀,論以紀律,又甚無嚴。幺麽軍校,雖於將臣之前,固不敢若是放恣,況閤外奏對乎?此是前所未聞之事也。身爲大將,視若尋常,不但不棍,該執事又從而不汰,其於今日事端尤異,則還宮之後,又以金祥喜稱名執事書啓,更令査問,則尙今不汰云,雖無今朝之事,昨日奏對之後,在本都監分義,驚惶之不暇,固當嚴勘,而至今偃息,以至擧案之境,此將臣所爲,實未可曉者,事係變常,不可不問,前訓鍊大將張志恒,拿問處之。上曰,禁府坐起,待明朝爲之。出榻敎命書傳敎曰,中官乏人,禁推中官,一倂付過放送。命退,諸臣以次出。
上在慶熙宮。停常參·經筵。
藥房都提調鄭存謙,提調徐命善,副提調洪國榮啓曰,昨日動駕郊次,晩後還宮,伏未審夜間,聖體,若何?臣等今日,率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。傳曰,知道。後日次入侍,王大妃殿湯劑,姑爲停止,待下敎製入,宜矣。
送勅擧動翌日,大殿·王大妃殿·惠慶宮·中殿,政院·玉堂口傳問安。答曰,知道。
王大妃殿·惠慶宮·中宮殿,藥房口傳問安。答曰,知道。
傳于李鎭衡曰,都承旨入侍。
蔡弘履啓曰,右承旨鄭民始,今日病不仕進,卽爲牌招,何如?傳曰,允。
傳于金鍾秀曰,三使臣留待。
傳于金鍾秀曰,六房承旨指上言,三使臣同爲入侍。
傳于蔡弘履曰,工當判書·該房承旨入侍。
以東萊府使狀啓,傳于金鍾秀曰,勿待罪事,回諭,倭譯勿拘次第,各別擇送,亦爲依狀請施行。
傳于蔡弘履曰,都承旨入侍。
備忘記,傳于李鎭衡曰,朝廷之事,孰有大於討逆,而諸般之逆,孰有甚於聽政時諸逆乎?思之骨驚,念之膽掉。予位予躬,予不但恤,實爲四百年宗社,倘非天祐宗祊,則寡人豈有今日,而亦非先王至慈,則國勢其將若何?噫,人心多岐,時月稍久,凡所謂卿士大夫,殆若置之相忘之域,一啓之停,必相謂曰省事,一疏之出,必相謂曰惹鬧,蹙眉開眼,便在頃刻,所謂義理弁髦之說,何相近也。聽政之逆,有浮於辛壬,而辛壬之論,至于今崢嶸不息,惟此義理,不出一年,漸欲解施,是亦國脈不振而然乎?靜言思之,又有凜然而寒心者,其稍換頭面者,安知不倡爲凶譎之論,陰護逆邊,角勝天討而後已哉?怪鬼情狀,閃倏叵測,有難逆覩,何必索言?嗚呼,寡人之於諸賊,豈有一毫私好惡而然哉?其黨熾張,則國家無稅駕之地,其計潛售,則寡躬無止泊之所。始而畏怯,寢食幾廢,中焉迫隘,身國罔涯,終也賴天之靈,轉危爲安。凡厥廷臣,其試思之,當此之時,儲位安乎危乎,國家興乎亡乎?且此輩,俱是戚里權臣,則其所薰染而吹噓者,不止一二人,到今豈無面陽背陰·口唯心誹之人乎?大抵今日之義理,只是存天下之大防,立天下之大經,國可亡,此義理不可漫漶也審矣,羸豖之戒,履霜之憂,實有倍於向日危疑之時也。復此煩複之諭,雖未必臆料於廷臣,亦豈非防微之遠慮乎?今則勅行已過矣,纂輯之役,不容一日少緩,在外本廳堂郞,一竝催促上來,內藏日記,從當出下矣。
金鍾秀,以禮曹言啓曰,因守陵官禋狀聞,元陵香炭山,以慶尙道淸道郡雲門山寺上邊蛇里洞等處劃定矣。果是空閑之地,而且有量外加耕與否,問於本道監司處矣。卽接慶尙監司關粘連淸道郡守牒呈,則以爲香炭山劃定處,郡守親往看審,則所謂雲門寺,處於山谷之間,蛇里洞處於寺之上邊,地高谷深,作畓作田,非所可論,其下雖有田畓十九結零及陳廢處,此是寺僧之所主管,文券昭然尙存,癸亥以後,自各宮房,入啓折受,下送宮監,欲爲打量,而本郡以寺僧有文券之地,論報戶曹及宮房,乃得還寢者,前後爲七度,香炭山事體自別,不敢以前日防報爲例,今此關文中,旣有量外空閑·詳察形便等辭意,故不得不據實條列云,陵寢香炭山,事體至重,不可以宮房之旣受還寢,授以爲例,而地旣有主,文券可憑,則似不當仍今劃屬,更以他空閑之地,趁卽望報,以爲劃定之意,分付,何如?傳曰,允。
李鎭衡,以兵曹言啓曰,專經武臣不通人員,勿爲禁推,入直本司,能讀後草記事,命下矣。卽接訓鍊院武兼廳·守門將廳牒報,則訓鍊院主簿尹範勳,武臣兼宣傳安慶·金聖倜·辛弼垕·李寅英·尹相赫,守門將金元甲·洪達溟·孫國仁·元命輔,今已罷讀云矣,敢啓。傳曰,知道。
蔡弘履,以訓鍊都監言啓曰,依下敎,御前前排軍等處,依例施賞之意,敢啓。傳曰,知道。
黃海監司狀啓,海州交井坊居韓萬尙等渰死事,傳于李鎭衡曰,令本道恤典擧行。
領敦寧金陽澤箚曰,伏以臣竊有至悲至苦之悃,控籲於仁覆之天,以冀俯察焉。臣命途畸窮,生纔五歲,慈父見背,丁寧孤苦,僅得成立,幼而廢衰麻之制,長而抱風樹之痛,子道虧缺,情事悲切,自居以斯世間罪人,分外科官,非始慮所及,荏苒之際,舊甲重回,又逢此歲,俯仰穹壤,至痛難抑。追服之義,先儒所譏,臣亦不敢自擬,惟是先壠距京,未滿數舍之地,初欲請得長暇,哀至則往省,以伸情理,自春徂秋,朝家多事,鎭日奔奏,不遑及私。今則公故少歇,稍可得間,歲序漸暮,霜露已降,撫時悽愴之心,有倍於他年。且聞塋域逼近處,屢被水潦之害,封築漸次頹毁,未甚凍前,勢當及時補土。顧臣病軀,猶係朝端,雖不得任情久留于外,臣不躬往,則亦將未克董役。目下事勢,誠甚懇迫,倘蒙聖慈曲垂矜諒,亟許恩暇,則庶可以趁時往返,少紓人子之情,不勝區區大願。取進止。答曰,省箚具悉卿懇。箚辭若此,卿其依所請往省焉。仍傳曰,此批答,遣史官傳諭。又傳曰,金領敦寧拜掃時,給由馬澆奠床備給。
丙申十一月初三日,兼春秋朴行淳,義禁府啓目,以前訓鍊大將張志恒,不但該執事之不棍不汰,又以金祥喜書啓事議處啓。傳曰,旣在其職,則雖有大將,從當處分之敎,此不過口傳,分付。是則何不於再昨該執事奏對之後,登時汰去,拖至昨日動駕之時乎?此已違端兺不喩,以供辭觀之,初曰蒙宥後竝卽爲先汰去是如爲旀。末曰譴罷之後,送言于兼大將,決棍汰去是如,納招則執事卽是一執事,再棍猶或成說,汰去其可再乎?語極窘遁是乎乃,似是口招時語疊之致,焉有將臣忍爲瞞告之計哉?然則以此以彼,該執事可謂罪上添罪,而張志恒段置,身爲主將,罪難獨逭,罷職不敍,日寒如此,滯囚可悶,卽爲放送爲良如敎。
義禁府啓目,以押班監察田泰祥·南溟學等拿處啓。傳曰,分揀放送爲良如敎。
丙申十一月初三日辰時,上御尊賢閣。都承旨入侍時,都承旨洪國榮,假注書柳孟養,記注官金鳳顯·卜台鎭,以次進伏訖。國榮曰,夜間聖體,若何?上曰,一樣矣。國榮曰,去夜寢睡,何如?上曰,善寢矣,上曰,纂輯之役,不可少緩,而連因事故,尙未始役矣。今則勅行已去,迨此閑暇之時,勢將卽速爲之矣。國榮曰,纂輯之尙今遷就,殊涉可悶,從近始役,似好矣。上曰,從古凶逆,孰有甚於聽政時諸逆,而日月稍久,義理漸有漫漶之慮。到今履霜之憂,羸豕之戒,有倍於當日,豈不可悶乎?國榮曰,聖敎誠然矣。當時之事,外人猶未能盡知,故義理難明。纂輯成出之後,則一世之人,庶可以曉然於忠逆之辨矣。上曰,纂輯堂上,皆無故乎?國榮曰,堂郞中多有在外者云,使之催促上來,似好矣。上曰,當下敎矣。命退去,諸臣以次出。
丙申十一月初三日辰時,上御興政堂。諸承旨·三使臣同爲入侍時,左承旨蔡弘履,右承旨鄭民始,左副承旨金鍾秀,右副承旨徐有防,同副承旨李普溫,假注書李兢淵,記注官金鳳顯·卜台鎭,謝恩正使領府事李溵,副使徐浩修,書狀官吳大益,以次進伏訖。溵進前問候訖。上曰,此時使臣,不可不擇,故非不知卿之情勢,而不得已煩卿往來矣。溵曰,往役義重,何敢言私乎?第當辭陛,區區下情,不勝悵缺矣。上曰,三使好爲往返。溵曰,潛越申飭,已有特敎,聞西伯·灣尹,今方另加禁斷,而自前勅行還渡之餘,使行繼入之時,或不無夤緣濫越之弊云,今番預先嚴飭,如或有此等奸弊,則以法從事,斷不饒貸之意,出擧條,更爲嚴飭於道臣及灣尹,何如?上曰,依爲之。出擧條命三使臣先退。諸承旨讀奏上言訖。命書傳敎曰,各宮房田結之勿論有土無土,差送導掌,侵漁小民,爲今日痼弊。向者雖有通變之政,而頒下節目,宣示外邑,則固當遵而行之。以今上言觀之,其所猥雜,莫此爲甚,然則奠安民生之本意,適足以啓放恣民習之端。該道旣有監司,該邑亦有守令,則駕前呼訴,何等重大,而此等小事,肆然上言,若是之容易,亦足爲觀紀綱之一端。此上言二度,下該司,嚴査處決後啓聞,以尊堂陛。上曰,尹酉吉上言替呈人,令該曹卽爲嚴刑。出榻敎命書傳敎曰,傳敎亦不書大臣名字,自下入啓公事之外,自內所下文書,不書大臣之名,亦有列聖朝受敎,則今日正使賜物,任自書之,不少畏愼,雖是小事,斬不可長,中官金佑章,削去仕版。又命書傳敎曰,都監之多設,未有甚於今年,以今日節目觀之,迎接都監,將又成出儀軌矣。前此諸都監儀軌,果已訖役乎?如不訖役,則其所糜費,殆不下修史之役,其所遲滯,必由主管之不專。戶判以此意知悉,嚴飭各都監,刻期修納,遲晩官員,隨現草記事,分付。命退去,諸臣以次出。
丙申十一月初三日未時,上御尊賢閣。都承旨入侍時,都承旨洪國榮,假注書柳孟養,記注官金鳳顯·卜台鎭,以次進伏訖。上曰,免稅之自戶曹捧給之意,不欲使導掌侵害於民也。朝家之軫念小民,顧何如,而今番上言中,以免稅爲弊事,又有呼訴者。以此觀之,則民習極爲可駭,此等之類,各別嚴治,然後可以懲勵矣。國榮曰,朝家之爲民除弊,可謂至矣,而愚頑之民,不知爲惠之大,乃敢以些少之事,呼籲於駕前,極甚駭痛矣。上曰,近來上言,率多猥雜,此亦觀紀綱之一端。四件事外,不敢上言,旣有朝家之定式,則初何以四件事外,敢欲上徹耶?國榮曰,朝家之許以上言,卽通下情之一道,而至以四件事外呼訴,民習極甚放恣矣。上曰,儀軌都監之延拕時日,糜費不些,故催促修納之意,俄已傳敎矣。國榮曰,旣有飭敎,則似當從速修納矣。命退出,諸臣以次出。
丙申十一月初三日初更三點,上御尊賢閣。都承旨入侍時,都承旨洪國榮,假注書柳孟養,記注官金鳳顯·卜台鎭,以次進伏訖。上命讀狀啓訖,命宋史輪讀。各陳文義訖。上曰,右承旨·工判入侍。出榻敎右承旨鄭民始,工曹判書徐命善進前。上曰,忘未下敎,觀其措語,雖與常性之人有異,不可尋常處之,以長其跳踉之習,韓命周,令該曹卽爲杖配。出傳敎上曰,金領敦寧拜掃時,給由馬澆奠床備給。出傳敎上曰,其人近無弊端云乎?命善對曰,一自釐正以後,不但無弊,大有所得云矣。上曰,命周,卽一狂漢。命善曰,觀其行文語意,似非眞狂矣。民始曰,若非狂而故爲此,則可謂凶獰矣。命退去,諸臣以次出。
上在慶熙宮。停常參·經筵。
自申時至夜五更,灑雨下雨,測雨器水深一寸。
下直,乶下僉使金重三。
傳于金鍾秀曰,都承旨入侍。
蔡弘履啓曰,掌令朴在源,受由過限不上來,依定式,遞差傳旨及禁推傳旨,捧入之意,敢啓。傳曰,知道。
以考覈承旨望筒,傳于金鍾秀曰,依頃日例爲之。
李普溫啓曰,明日次對,諫院無進參之員,除在外引避外,大司諫趙瑍,獻納辛應三,正言韓晩裕,竝待開門牌招,以爲推移進參之地,何如?傳曰,允。
蔡弘履啓曰,新除授左邊捕盜大將李漢膺,卽爲牌招,命召及大將牌·傳令牌傳授,何如?傳曰,允。
傳于李普溫曰,右承旨入侍。
傳于洪國榮曰,都承旨入侍。
金鍾秀,以纂輯廳言啓曰,纂輯廳堂郞在外人,依下敎,今方一竝催促,而前差下堂上中,前大提學李徽之,前大司成李秉鼎,前參議閔鍾燮,旣已敍用,還爲差下郞廳,前啓下中無故者甚少,副應敎趙尙鎭,校理閔養燮,副校理金履禧,修撰趙時偉,副修撰朴天衡·洪明浩,副司果李儒慶,兵曹佐郞沈念祖,文兼鄭志儉差下,使之察任,何如?傳曰,允。
李普溫,以兵曹言啓曰,昌德宮衛將白興柱,身病猝重,勢難供職,呈狀乞遞。輪番之任,不宜久曠,改差,何如?傳曰,允。
蔡弘履,以義禁府言啓曰,前掌令朴在源,受由過限不上來,依定式,禁推傳旨,啓下矣。朴在源,下去慶尙道比安地云,依例發遣府羅將,拿來,何如?傳曰,允。
李普溫,以刑曹言啓曰,韓命周卽爲杖配事,命下矣。罪人韓命周,本以京畿安城地人,纔已下往本土,令道臣依傳敎,卽爲決杖發配後啓聞事,發關分付之意,敢啓。傳曰,知道。
大司諫趙瑍,副應敎趙尙鎭,掌令具修溫,獻納辛應三,校理閔養燮,副校理沈有鎭,修撰鄭宇淳·趙時偉,副修撰洪明浩啓曰,請還寢付處罪人韓翼謩延安府移配之命,仍施遠竄之典。
又啓曰,請亟〈寢〉付處罪人金相福公州牧移配之命,爲先施以遠竄之典。
又啓曰,請和緩,爲先削去其號,依律處斷。答三司合啓曰,不允。
大司諫趙瑍,掌令具修溫,獻納辛應三啓曰,請穩府定配罪人趾海,濟州牧定配罪人纘海,更令王府。拿鞫嚴問,快施當律。
又啓曰,請薪智島定配罪人敬彬,熊川縣定配罪人成運,亟令王府,更爲拿鞫得情。
又啓曰,請還寢尹象厚放歸田里之命,仍施絶島定配之典。
又啓曰,請洪樂任,亟命王府拿鞫嚴問。
又啓曰,請黑山島定配罪人金龜柱,依律處斷。
又啓曰,請杖配罪人韓命周,亟令王府設鞫嚴問。答兩司合啓曰,不允。
掌令具修溫啓曰,請大靜縣爲奴罪人金壽賢,依律處斷。
又啓曰,請鏡城府定配罪人述海,拿鞫嚴問得情。
又啓曰,請洪龍漢遠地定配。
又啓曰,請罷乙未五月庭試榜。
又啓曰,請爲奴罪人河翼龍·金重得,亟命王府拿鞫得情,快正王法。
又啓曰,請放逐罪人安大濟,更令王府拿鞫得情。
又啓曰,請河東府定配罪人李克生,依律處斷。
又啓曰,請梁山郡定配罪人錫達,依律處斷。
又啓曰,請削黜罪人金漢耆,亟施竄配之典。答府曰,不允。
獻納辛應三啓曰,請海南縣圍籬安置罪人具庠,更令王府嚴鞫得情,快正王法。
又啓曰,請大靜縣爲奴罪人金壽賢,更令王府拿鞫嚴問,依律處斷。
又啓曰,請靜義縣荐棘罪人尹泰淵,亟令王府拿鞫嚴問得情,快正王法。
又啓曰,請爲奴罪人河翼龍·金重得,亟令王府拿鞫得情,快正王法。
又啓曰,請海南縣定配罪人李弘濟,亟令王府拿鞫嚴問。答曰,不允。
戶曹參判鄭好仁疏曰,伏以臣猥膺專對之命,行將出疆矣。臣之父母墳山,在於高陽地,距大路,不過爲數里餘,松楸入望,霜露起感。伏乞聖明,特許歷省,俾伸人子至情,千萬幸甚。答曰,省疏具悉。卿其依所請往省焉。
丙申十一月初四日辰時,上御尊賢閣。都承旨入侍時,都承旨洪國榮,假注書柳孟養,記注官金鳳顯·卜台鎭,以次進伏訖。國榮曰,夜間聖體,若何?上曰,一樣矣。國榮曰,去夜寢睡,若何?上曰,善寢矣。上曰,伴送使狀啓中,勅使凡節,極爲詳備,甚可尙矣。國榮曰,然矣。上曰,筆枝求請,數旣不多,雖曰製樣之稍異,有何後弊之慮耶?國榮曰,事當許施矣。讀奏纂輯廳草記。上命書判付,又命書戶曹參判鄭好仁疏批。仍命退,諸臣以次出。
丙申十一月初四日午時,上御尊賢閣。右承旨入侍時,右承旨鄭民始,假注書柳孟養,記注官金鳳顯·卜台鎭,以次進伏訖。上曰,觀此伴送使狀啓,所陳極爲詳備,甚可尙也,沿路亦皆依此爲之。狀啓中稟請者,百枝之筆,旣不多矣,製樣之稍異,亦何傷也?許令造給事,一體下諭。出傳敎命退去,諸臣以次出。
丙申十一月初四日申時,上御尊賢閣。都承旨入侍時,都承旨洪國榮,假注書柳孟養,記注官金鳳顯·卜台鎭,以次進伏訖。上曰,今番勅行時,譯官朴道寬,善爲通辭,不可無酬勞,而旣已資窮,何以則好耶?國榮曰,近來譯員,全不成樣,其中錚錚之類,不可無激勸之道,而旣已資窮,則令該曹相當職除授,似好矣。上曰,譯官朴道寬,令該曹相當職除授。出榻敎國榮曰,東萊倭譯,旣有拿問之命,而接倭凡節,今方緊急云,其代訓導,勢將催促下送矣。上曰,訓導之今方下去者誰也?國榮曰,玄啓根云矣。上曰,倭學訓導玄啓根,口傳下批,今日內下直。出榻敎命退去,諸臣以次出。
丙申十一月初四日酉時,上御尊賢閣。都承旨入侍時,都承旨洪國榮,假注書李兢淵,記注官金鳳顯·卜台鎭,以次進伏訖。上命讀奏刑曹公事訖,命書傳敎曰,李德杓,旣施刑訊,放送,李度謙,舅甥之間,不是異事,亦爲放送。命退,諸臣以次退出。
上在慶熙宮。停常參,只晝講。
自昧爽至辰時,灑雨下雨,測雨器水深五分。
蔡弘履,以都摠府言啓曰,入直內三廳武兼禁軍及軍兵等,中日習射事,限勅使回還間,啓請姑停矣。旣已回還,當爲中日習射,而雨勢如此,不得爲之之意,敢啓。傳曰,知道。
傳于徐有防曰,都承旨入侍。
傳于金鍾秀曰,晝茶禮相値,且有奉番之事,晝講時刻,以巳初一刻爲之。
又傳于曰,晝講次對,同爲入侍。
又傳于曰,大臣·備局堂上引見。
以大司諫趙瑍,正言韓晩裕等牌不進罷職傳旨,傳于蔡弘履曰,只推。
傳于洪國榮曰,都承旨入侍。
傳于金鍾秀曰,政事當日爲之。
蔡弘履,以兵曹言啓曰,文臣兼宣傳官李秉模,素患痰癖之症,當寒添劇,時月之內,差復無期,呈狀乞遞。病旣如是,則不可强令察任,今姑改差,何如?傳曰,允。
有政。吏批,行判書李重祜進,參判權噵未肅拜,參議兪彦鎬呈辭在外,左承旨蔡弘履進。以任濟遠爲掌令,以李儒慶爲副校理,以李徽之爲刑曹判書,以鄭一祥爲刑曹參判,以鄭昌順爲同義禁,以黃景源爲司譯提調,以韓光會爲宗簿提調,以李徽之爲尙衣提調,以尹東邏爲平市提調,以洪樂性爲繕工提調,以李潤衡爲監役,以鄭杆爲溫陵參奉,繕工奉事曺羽振,司饔奉事閔是祥相換,以蔡濟恭·徐命善·黃景源·李徽之·李宜哲·沈履之·洪樂命·徐浩修·趙㻐·吳載純爲承文提調,河恩君垙今加興祿,百官加親授,仁陽君李景祜,靑城尉沈能建,密春君焌,河恩君垙,雲山君楢,鶴林君焴,茂林君塘,安春君,安川君烓,花城君槔,以上敍用事,承傳。
兵批,行判書洪樂性進,參判李病,參議宋鍈病,參知尹弘烈入直進,左承旨蔡弘履進。副護軍尹禧東·李長爀·李喆運·邊鎭城·李文爀·安翼濟·金處升單付,副司直具允鈺·李徽之·尹東暹·李溎·鄭昌順·沈墢·金載順·李命植·鄭一祥·閔百奮·鄭晩淳·李秉鼎·閔鍾燮·李敬玉·金光默·林鼎遠·柳焵·柳薰·金履禧單付,副司果金履鏞·鄭志儉單付,以朴道貫爲知事,以宋文載·沈墢爲同知,以具綜爲訓鍊主簿,以兪聖基爲昌德將,以元厚鎭爲忠淸水使,以鄭運洙爲水原監牧官。
以備忘記,傳于金鍾秀曰,盧元樞書題除授。
傳于蔡弘履曰,右承旨留待。
又傳于曰,左承旨與玉堂上下番入侍。
蔡弘履,以司僕寺言啓曰,兼內乘鄭景曾,身病猝重,勢難察任,今姑改差,卽令該曹口傳差出,以爲推移入直之地,何如?傳曰,允。
兵曹口傳政事,以柳孝源爲兼內乘。
金鍾秀,以迎接都監言啓曰,卽接伴送使移文,則上副勅,求請轎子長杠二次,急速下送云,而戶曹所儲,俱是短劣,不足於所求尺數。在前如此之時,有尙衣院所在取用之事,今亦依前例取來,罔夜下送之意,敢啓。傳曰,知道。
蔡弘履,以兵曹言啓曰,武臣專經講不通人員,勿爲禁推,入直本司能讀後草記事,命下矣。卽接部將廳牒報,則部將桂德周·尹壽民·朴載熙·申聖模·李漢籌,今已能讀云矣,敢啓。傳曰,知道。
判義禁朴宗德疏曰,伏以長興庫直長李始郁,就囚納供,有議處之命矣。臣之季父臣明源,方帶該庫提調,以鋪陳之不卽進排,亦被問備,則臣之冒當該郞之議讞,論斷罪犯之輕重,揆以私義,實有所不安者。從前獄官,嫌難奏當,則隨其控懇,輒有處分,乃所以存國體而通下情也。玆敢略陳短章,仰瀆宸嚴。伏乞俯垂諒察,亟遞臣所帶金吾之任,以安私分,仍治臣瀆擾之罪,以肅朝綱,不勝幸甚。答曰,省疏具悉。長興庫事,令次堂議處。
平安監司徐命膺疏曰,伏以不弔于天,英宗大王龍馭上賓,因山虞卒,次第已過,而未死賤臣,限以官守,旣阻抱弓之列,終違攀輴之禮,悠悠穹壤,此何人哉?臣於館客罷歸之日,伏奉傳敎下者,諭以宋朝知州府兼觀文殿太學士之制,而以臣兼奎章閣提學者,臣聞命慙惶,不知所措。惟我聖上,臨御以後,設施猷爲,動合天人,宏綱大目,有倫有緖。凡古之聖王,所欲行而未及行者,幾皆擧錯之矣,而其中奎章閣,又酌古宜今,損益通變,蔚然爲丕興文敎之本源,則必須妙簡典守,克稱名實,然後可以有光於創立之弘規。雖以宋朝制度言之,知州府而兼觀文殿太學士者,固多其人,率皆風流儒雅,爲萬夫之望者,如范純仁·趙鼎·李綱·張浚是已,曷嘗有如臣等輩,廁於其間哉?不量空疎,冒當殊遇,已非私義之所敢出,而貪戀榮寵,玷累則哲,亦豈臣分之所敢安也?玆敢短章,仰瀆崇嚴。伏乞收還臣奎章閣提學之任,以重名器,以淸官方,千萬幸甚。答曰,省疏具悉。每見卿狀聞,五字華銜,心以爲喜,何辭之有哉?
丙申十一月初五日,兼春秋朴行淳,刑曹啓目,罪人尹起莘,各別嚴刑,期於輸情,啓。傳曰,更加嚴刑,取服爲良如敎。
刑曹啓目,罪人奴金伊更推啓。傳曰,除尋常更良,各別嚴刑,期於得情爲良如敎。
丙申十一月初五日辰時,上御尊賢閣。都承旨入侍時,都承旨洪國榮,假注書柳孟養,記注官金鳳顯·卜台鎭,以次進伏訖。國榮曰,夜間聖體,若何?上曰,一樣矣。國榮曰,去夜寢睡,何如?上曰,善寢矣。上曰,備堂皆已來會乎?國榮曰,今方來會矣。上曰,孝明殿有雨漏處,今日當與戶禮工判奉審矣。國榮曰,盡茶禮時奉審,似好矣。上曰,吏兵批窠闕多乎?國榮曰,兵批則不多,而吏批多闕矣。上命奏公事,仍命書平安監司徐命膺疏批。命退去,諸臣以次出。
丙申十一月初五日巳時,上御興政堂。晝講,大臣·備局堂上引見入侍時,特進官宋文載,同知事沈履之,參贊官金鍾秀,待讀官閔養燮,檢討官洪明浩,假注書李兢淵,記注官金鳳顯·卜台鎭,西淸君煋,行副護軍李筞,左議政金尙喆,右議政鄭存謙,兼禮曹判書蔡濟恭,兼判尹具善復,行工曹判書徐命善,行戶曹判書鄭弘淳,行兵曹判書洪樂性,行吏曹判書李重祜,左尹尹得養,同知中樞府事李漢膺,禮曹參判沈履之,江華留守李瀰,掌令具修溫,獻納辛應三,左承旨蔡弘履,事變假注書李殷模,以次進伏訖。上讀前受音訖。養燮進讀自武氏子來求賻。止上失其道則下不臣矣。上讀新受音訖。養燮曰,武氏子來求賻,喪事有贈無求,而天子有求於下,其失大矣。邦有大事,而魯之不賻,其罪亦大,聖人筆法,可見於不言之中。明浩曰,古者君薨,三年諒陰,未嘗有發號施令之事,而武氏子之來求賻,則可謂上失其道也。夫子所以不稱使者,可見春秋之微意矣。履之曰,求賻·求車·求金,皆是天王之失德,冢宰若得其人,則必無是事矣。以此觀之,冢宰之難愼,尤可知矣。上曰,經筵所奏,可謂新文義矣。文載曰,諸臣已陳文義,別無可達者矣。鍾秀曰,春秋一部,記災異者多矣。此雖非今日講筵之文義,而近日冬雨乖常,此實聖上修省處也,伏願留念焉。上曰,所陳誠是,當體念矣。講訖,尙喆曰,日間聖候,若何?上曰,一樣矣。王大妃殿氣候,若何?上曰,一樣矣。惠慶宮氣候,若何?上曰,一樣矣。尙喆曰,此慶尙監司李衍祥狀啓也。備陳本道俵災不足之狀,仍以爲該曹給災四千一百結外,特許六千一百四十六結三十五負加劃事,請令廟堂稟旨,分付矣。今年穡事,嶺南最登,當初該曹俵災之數,比他道不敷,而若其被災之處,豈可使年豊而白徵乎?以本道結摠之多,今此加請,不甚過濫,依狀請準許,何如?上曰,依爲之。尙喆曰,此全羅監司李普行狀啓也。以爲各穀之因年凶代捧,而未及還作者,一竝以本色捧上之意,分付,而至於小豆,田種旣鮮,市貿亦難,每當備納之際,民弊多端,就小豆稍多處,從民願依詳定例,以米還捧事,請令廟堂稟處矣。湖南小豆,最爲稀貴,以米換代,無甚損失,就其最貴處,從民願量宜擧行事,分付,何如?上曰,依爲之。尙喆曰,此亦全羅監司李普行狀啓也。備陳本道田政紊亂爲民痼弊之狀,仍以爲道內量舊田陳及未蒙頉畓陳中,精覈得實,則査得還起之數,與流來陳結,略相等對,而其査起田三千十一結五十九負九束,査起畓三千一百八十三結六十七負九束,合六千一百九十五結二十七負八束,付之時起,元摠畓之舊未頉二千四百三十五結八十四負三束,特爲永頉,至於田之量後,今陳三千四十結六十九負二束,亦付續田,隨起隨稅,使公稅無減損之患,民生蒙均一之惠事,令廟堂稟處爲請矣。本道有舊初不名色,每於當年給災之中,計除此數,以致名實之相混矣。今道臣査得田畓新還起六千一百九十五結零,屬之於時起實摠,而畓仍陳二千四百三十五結零,田久陳三千四十結零,合五千四百七十五結零,以其査得者,減給此數,以除南民白徵之巨瘼,道臣綜核之政,有足感歎,在朝家恤民之道,何可靳惜?依狀請許施,田之量後今陳,依例降續,使之隨起隨稅,俾責日後實效事,分付,何如?上曰,依爲之。尙喆曰,此慶尙左兵使金永綬狀啓也。以爲本營去東萊,不過一日之程,其在備禦之道,與他自別,而城內居民,以本官納布軍應役之苦,日漸逃散,自今爲始,役止其身,而所生男丁及自他官來接者,勿侵身役,團束於城丁軍,專意守城,且以營力之淺薄,不能數行賞射,故校卒輩,不知操弓者居多,備局句管甲冑米,逐年耗條中,限二百石許劃,逐朔試射,分等施賞,以爲激勵事,請令廟堂稟旨分付矣。此營事勢,誠如狀中所論,軍丁事及甲冑耗米二百石劃補賞射事,竝依請許施,俾有實效,何如?上曰,依爲之。尙喆曰,啓覆當前,該曹文書,多有擧行之事,而判書具允鈺,奉命在外,參判鄭晩淳,受由下鄕,俱難等待其還來,竝姑許遞,何如?上曰,依爲之。尙喆曰,新陵三年內朔望獻官,五禮儀則以一品載錄,先朝受敎,以二品爲敎,而近來崇品差祭,不遇數三人輪差云,事甚苟艱矣。上曰,正二品以上爲之。行吏曹判事李重祜曰,宗班都尉,例爲差祭,而未承下敎之前,不敢自下塡差矣。上曰,以宗班都尉之當品人,通融塡差,可也。濟恭曰,臣於昨冬待罪箕營時,以江邊各鎭堡之被災尤甚,將有離散之慮,故題給若干穀物,使各鎭將限歲前略略分給,以爲設賑前扶接之資,而以臨歸時,自備賑穀,有所區劃,使之蕩減於畢賑文書修整時矣。下吏不察,備局會案中不爲蕩減,故今年不得不催督還徵於所食鎭卒等處。臣之灣府奉命之行,泣訴者多,初旣名之以白給,經年之後,反復徵出,實涉罔民之政矣。其數不過折米爲五十餘石,此不足煩之上聽,而卽今事勢,若不筵稟,則實無區處之道,故敢此仰達,下詢大臣而處之,何如?上曰,大臣之意,何如?尙喆曰,此旣白給之賑穀,則以其文書之不察,今何可還徵於民耶?宜有處分矣。上曰,蕩減,可也。竝出擧條濟恭曰,今年關西年事,未免失稔,而方以舊還之徵捧,民情遑急。臣於奉命之行,目見民事之可悶,故敢此仰達矣。上曰,左相之意,何如?尙喆曰,關西旣未免凶歉,而勅行使行,又且絡續,宜有軫念之道矣。上曰,右相之意,何如?存謙曰,此時關西之民,不可不軫念,自上特敎,似好矣。上命書傳敎曰,今聞儐使歸奏,關西民力,不可不顧,今年當捧舊還,特令停捧事,分付。上謂濟恭曰,沿路守令之勤慢,何如?濟恭對曰,延勅諸節,自上旣有飭敎,道臣亦爲另飭,故諸守令盡心爲之,凡節比前大勝,還有難繼之慮矣。上曰,守令治蹟,何如?濟恭曰,過去之間,何能盡知,而似無大段不治者矣。命善曰,御營廳鑄錢,金漢耆爲御將時,移送于摠戎廳,而旣是御營之所始,則似宜還送於本營,故敢此仰達矣。上曰,鑄錢事可悶矣,何以則好耶?尙喆曰,鑄錢本始於御廳,而尹泰淵爲摠使時移去矣。許多物力,今已分散,今番鑄錢,不可不爲之矣。上曰,軍門爲之,而戶曹句管,則何如?尙喆曰,鑄錢本爲經費,而戶曹亦有鑄錢之例,則戶曹之句管,誠好矣。上曰,當初所管者,果何營耶?命善曰,御廳始之矣。上曰,然則付諸御廳,而使戶判句管,可也。弘淳曰,倭人禮單蔘,例自江界貿納,而體尾蔘價錢,合爲一萬六千八百兩,曾以關西米木,定數區劃,而十餘年前,因該府使上疏,以雲坡銀店稅,專屬本府,使之擔當蔘價,關西區劃,則自本曹取用事,定式矣。年來店稅大縮,其所取用者,不得不還屬該府,以爲貿蔘之價,此不必更煩朝家,而甲申尾蔘增價錢爲三千六百兩,而本曹以有店稅,代錢取用之故,就其錢劃給,未嘗別爲請得區劃矣。今則旣無店稅,錢代取用者,則不可不自廟堂有所區處,下詢大臣處之,何如?上曰,大臣之意,何如?尙喆曰,此是臣待罪度支時定式者,而十餘年之間,銀店所捧之稅,漸不如前,尾蔘已增之價,今不可減。目下事勢,依戶判所達,雖不得不別加區劃,若其店銀徵稅之道,亦不可不各別察飭矣。弘淳曰,卽今店稅,猶不至全無所收,今此區劃三千六百兩,不必盡數劃給,每年隨其店稅多少,或加或減於劃給之際爲當,擧條中,以此添入,何如?上曰,依爲之。弘淳曰,今番南別宮修理,出於多年荒廢之餘,所入財力,極其浩多,若復不爲管檢,依前使雜流入處,則來頭縻費,又當如前。旣是禮賓寺所屬,該寺官員入直處所,移定於館內,俾其着實守直似好,故敢達矣。上曰,諸臣之意,何如?尙喆曰,今番修理之後,又不可一任抛棄,徒爲前頭糜費之資。若使禮賓官員,爲入直之所,則似有句檢之效矣。弘淳曰,官員入直處所,當在外大門之內矣。內大門則常時封鎻,不得令雜人出入,或有胃入冒處者,則該官隨現嚴處事,定式,分付,何如?上曰,依爲之。重祜曰,今朔爲始,當爲儲窠,而郡守以上窠,則京職可擬之人,每患苟簡。雖非啓請邑,限都政前,以限滿守令,勿拘純望,通融備擬,以爲次次遷轉之地,而雖値口傳政事時,亦爲一體擧行,已成近例,今亦依此爲之,何如?上曰,依爲之。竝出擧條修溫·應三·養燮曰,請和緩,爲先削去其號,依律處斷。上曰,不允。請還寢付處罪人韓翼謩移配之命,仍施遠竄之典。上曰,不允。請亟寢付處罪人金相福公州牧移配之命,爲先施以遠竄之典。上曰,不允。修溫·應三曰,請薪島定配罪人敬彬,熊川縣定配罪人成運,亟令王府,更爲拿鞫得情。上曰,不允。請穩城府定配罪人趾海,濟州牧定配罪人纘海,更令王府拿鞫嚴問,快施當律。上曰,不允。請洪樂任,亟命王府拿鞫嚴問。上曰,不允。請還寢尹象厚放歸田里之命,仍施絶島定配之典。上曰,不允。請巨濟府荐棘罪人尹養厚,亟今王府拿鞫嚴問,快定王法。上曰,不允。修溫·應三曰,臣等伏見俄下傳敎,有韓命周令該曹杖配之命,臣等始得見命周疏本,則其措語之凶譎,萬萬叵測,雖以聖敎觀之,旣與常性之人有異,則其所陳疏,必不能獨自主張,論其遣辭之怳惚弄,則如此陰凶罔測之人,決不可今該曹杖配而止,請杖配罪人韓命周,亟令王府,設鞫嚴問。上曰,不允。修溫曰,請洪龍漢,遠地定配。上曰,不允。請鏡城府定配罪人述海,拿鞫嚴問得情。上曰,不允。請大靜縣爲奴罪人金壽賢,依律處斷。上曰,不允。請罷乙未五月庭試榜。上曰,不允。請爲奴罪人河翼龍·金重得,亟令王府拿鞫得情,快正王法。上曰,不允。請放逐罪人安大濟,更令王府拿鞫得情。上曰,不允。請河東府定配罪人李克生,依律處斷。上曰,不允。請梁山府定配罪人錫達,依律處斷。上曰,不允。請削黜罪人金漢耆,亟施竄配之典。上曰,不允。請旌義縣荐棘罪人尹泰淵,亟令王府拿鞫嚴問得情,快正王法。上曰,不允。請爲奴罪人河翼龍·金重得,亟命王府拿鞫得情,快正王法。上曰,不允。請海南縣定配罪人李弘濟,亟令王府拿鞫嚴問。上曰,不允。請大靜縣爲奴罪人金壽賢,更令王府拿鞫嚴問,依律處斷。上曰,不允。請海南縣圍籬安置罪人具庠,更令王府嚴鞫得情,快正王法。上曰,不允。修溫·應三曰,請黑山島定配罪人金龜柱,依律處斷。上曰,不允。命退去,諸臣以次出。
丙申十一月初五日午時,上御尊賢閣。都承旨入侍時,都承旨洪國榮,假注書柳孟養,記注官金鳳顯·卜台鎭,以次進伏訖。國榮曰,文臣殿講,例於孟朔爲之,而今番則旣不得設行於十月,今月當爲擧行乎?上曰,此亦爲勸課之一助,而連因多事,至今未果矣。仍命書傳敎曰,文臣殿講,以初八日爲之。上曰,趙㻐之差下備堂已久,而今日次對亦不入參,何也?國榮曰,向日翰圈事以後,情勢難安,不敢行公云,而其所撕捱,亦涉太過,自上飭敎,似好矣。上命書傳敎曰,差下之後,一不參賓對,此何道理?備局堂上趙㻐,其令申飭行公。命退去,諸臣以次出。
丙申十一月初五日午時,上詣孝明殿。晝茶禮親奠入侍時,左承旨蔡弘履,右承旨鄭民始,左副承旨金鍾秀,右副承旨徐有防,同副承旨李普溫,假注書李兢淵,記注官金鳳顯·卜台鎭,以次侍立。上具衰服,自齋室詣孝明殿,行晝茶禮。儀注上同行禮訖,上曰,禮曹判書·戶曹判書·工曹判書入侍。賤臣承命出傳,兼戶曹判書鄭弘淳,兼禮曹判書蔡濟恭,行工曹判書徐命善進前。上親詣殿後,命三堂奉審雨漏處。僉曰,微有滲漏之痕,而不至大段矣。上曰,然則移安甚重難,姑置之,好矣。上還入齋室。諸臣以次退出。
丙申十一月初五日二更一點,上御尊賢閣。左承旨·玉堂上下番同爲入侍時,左承旨蔡弘履,假注書李兢淵,記注官金鳳顯·卜台鎭,校理閔養燮,副修撰洪明浩,以次進伏訖。上曰,春秋中天王之義,見於何處乎?下番考見集傳也。仍命養燮讀左傳序。明浩考奏集傳天王之義。上曰,春秋一部,字字衮鉞,而辭旨隱微,實難曉然矣。弘履曰,誠如聖敎矣。上又命養燮,讀左傳三章。上曰,左氏雖曰浮誇,文則好矣。命退,諸臣以次出。
上在慶熙宮。停常參,只晝講。
自昧爽至辰時,有霧氣。
傳于李普溫曰,都承旨入侍。
以香室受押單子,傳于金鍾秀曰,孝明殿親押爲之。
傳于蔡弘履曰,右承旨入侍。
傳于金鍾秀曰,莫重公事,多有誤踏混下之弊。其中弘文館草記,當書以依啓而書以知道,亦不稟達。當該中官梁大宜,發牌立庭,分付。
傳于蔡弘履曰,公事誤踏啓字中官,從重推考。
金鍾秀啓曰,卽伏見開城留守徐有慶啓下狀啓,則誤書當諱之字,難免不察之失,從重推考,何如?傳曰,勿推。
傳于鄭民始曰,政官牌招開政。
有政。吏批,行判書李重祜進,參判權噵牌不進,參議兪彦鎬呈辭在外,同副承旨李普溫進。啓曰,昌城府使,今當差出,而本府以防禦重地,不可不擇差,他道有聲績未準限守令,竝擬,何如?傳曰,允。以金載順爲大司憲,以金尙集爲大司諫,以金履禧爲司諫,以吳著·羅㷜爲掌令,以金東淵爲獻納,以尹尙東·韓後翼爲正言,以李在學爲校理,以李魯述爲副修撰,以李謙彬爲奉常正,以吳泰魯·洪樂顯爲假監役,以權朝爲昌城府使,以金世珩爲祥雲察訪,以朴佑源爲兵曹佐郞。
兵批,行判書洪樂性病,參判李病,參議宋鍈入直進,參知尹弘烈呈辭受由,同副承旨李普溫進。副護軍金麟瑞,副司直閔養燮,副司果洪明浩單付。
李普溫啓曰,明日拜表,兩司當爲進參,令日政新除臺諫,竝待開門牌招,何如?傳曰,允。
以弘文館言啓曰,上番闕直,事甚未安,副應敎趙尙鎭,副校理沈有鎭,卽爲牌招入直,何如?傳曰,允。
又以弘文館言啓曰,新除授副校理李儒慶,時在京畿仁川地,經筵入番事緊,請斯速乘馹上來事,下諭。傳曰,依啓。
又啓曰,訓鍊大將張志恒,時無職名,令該曹口傳付軍職,何如?傳曰,允。
兵曹口傳政事,副司直張志恒單付。
金鍾秀,以吏曹言啓曰,繕工監假監役官鄭魯淳呈狀內,身病甚重,勢難察任云,依例改差,何如?傳〈曰〉,允。
又以吏曹言啓曰,康陵別檢尹正運,受由過限未上來,依例改差,何如?傳曰,允。
安城幼學韓命周疏曰,伏以臣草野一蒼生也,戴天立地,涵沐乎雨露之恩,而慬惜一身之命,不能圖報其萬一,則與木石何異哉?臣生未十三,父母永訣,年踰五八,魚魯錯認,命數則天下之窮人也,才分則天下之愚夫也。顧以螺蟻之知,安敢望有輔於鳶魚之化,而伏念我國,最在天下之東,於時屬於春,於德屬於仁,道學開基,名節成風。看今一天之下,更無其二,則雖蓬戶蓽門之內,凡有人心者,孰不欲奠宗稷於安安之地乎?然則臣愚不避鈇鉞,伏於天日之下,而敢陳心腹之言者,乃玆狗馬之素性也。伏願我聖明,勿以卑鄙而遐之聰聽而睿思焉。臣無所知,但知至高者爲天,臣無所知,但知至厚者爲地。上天下地之間,無與天地同其大,而能與天地同其大者,其惟父母乎?是以古之聖人,劃卦著象,乾稱父而坤稱母,易之時義大矣哉。萬物之中,惟人最貴,而最貴之中,孰有如父母之最貴乎?故舜受堯之天下,不以爲泰。貴爲天子,而不足以解憂,富有四海,而不足以解憂,惟其得於親,然後可以解憂。然則今我主上殿下之用神武不殺之道於鳳漢者,豈非合于古聖王之止於孝而然也哉?夫莽·操之罪,萬戮宜當,鳳漢之罪,萬死猶輕。其弟所爲,其兄宜無不知之理,則厚於所薄,薄於所厚,旣是人情之外。言之長也,不敢盡擧,而鳳漢有自作之孼,亦有天作之孼。其始死於朴致隆,再死於金觀柱,今又死於太學諸生之筆者,皆鳳漢自作之孼也。生斯世也,處斯世也者,乃鳳漢天作之孼也。詩經曰,天作孼猶可違。苟能深究乎猶字之義,則太學諸君子,不必以此事先聲而出也。以國體大經言之,則鄭履煥之疏,不可無,以人倫至情言之,則太學之疏,不必有,然而儒疏出而君臣之義至嚴,鳳漢生而殿下之德益明矣。臣聞以瞽叟爲父,而萬無可生之道,則爲舜者竊負而逃。人情天理,本無古今之不異,則惠慶宮必將圭復乎孟子之訓矣,聖明主必欲慰安乎慈宮之懷矣。噫,天人之際,情理如此,則鳳漢之得須臾無死者,乃鳳漢不回之福也。於殿下,何如哉,於宗社,亦何如哉?聞堯·舜之道,孝悌而已,亦曰孝悌也者,爲仁之本,本立而道生,本旣立而道又生,則仁者無敵之語,必有以驗之,何憂乎國綱之不立乎?昔漢文帝,使薄昭致死,而義理中立於先儒之斷案,則見今鳳漢之處地,異於薄昭,聖上之處變,難於孝文。然而國人之或曰不可者,卿大夫皆曰可也,只以見其生,而不見其死之反不如其生也。語之至者,臣不敢載之於書,而唯幸天鑑之孔昭耳。蓋鳳漢誤國之罪,一國人所共知,而人蔘之說,推戴之論,尤極無謂。然其論罪之說,幸出於先大王時,自上知之而宥之,蓋知之而宥之者,非必以鳳漢,特爲柱石臣而宥之也,只以地處之處於難處故也。以言乎其時國勢,則四百年宗社,付在春宮,所重如此,則我聖祖,眷顧之意,寧有所其極乎?是以先王朝不殺鳳漢者,專爲春宮計,非爲鳳漢地也。是以人蔘事,則深知其不道,而聖意中以謂其然,豈忍爲藥物事,而殺與國同休戚之臣乎?斷自宸衷,付之於語言之過,竟不究問推戴事,天下本無理外之事,聖意中以謂其然,豈其然乎?且聖慮周及於田竇之傾奪,而以天地好生之德包容而兩全之,則至于我聖明朝,亦豈非三思處乎?且人蔘之說,不發於前日,而始發於今日,則國法所在,不可不嚴討其罪,而先王朝旣知之,先王朝已處之,是則殿下之幸,而亦今日臣子之幸也。至於推戴之說,宜無是理,而設或有是,天命不僭,聖人登極,則日月有明,容光畢照,元惡授首,群邪遁跡,凡諸怪論邪說,隨起隨滅,尺霧障天而天不變太古之蒼蒼,則於殿下何有哉?威公之於管仲,猶忘射鉤之嫌,聖上之於鳳漢,豈獨無務本之道乎?抑爲鳳漢於殿下朝,有不容赦之罪,則必已死於先大王時矣。古之庾公斯,不過一武士,而不忍以夫子之道,反害夫子,則亦豈無孔夫子之言乎?身體髮膚,受之父母,父母之父母,將若之何?故以殿下之聖德,如有殺外王考之名,則臣已被髮而入山矣。噫,乾坤之量,包含海嶽,故萬古倫綱,一縷不墜。思傳所謂君子之道,本諸身,徵諸庶民,考諸三王而不謬,建諸天地而不悖,質諸鬼神而無疑,百世以俟聖人而不惑者,其在是歟,其在是歟。嗚呼,休哉,嗚呼,盛哉。噫,惟皇上帝,陰騭於冥冥之中,而使我東方有聖人者,其孰知列聖朝深仁厚澤之入於人者浹洽所致,而又孰知以報我肅宗大王光明盛大之德於百年之後也?夫以臣之愚昧,猶能知聖人之在上,則我殿下,豈前賢所謂繼往聖後聖乎?堯·舜·禹之授受也,非授以天下,授之以心,非受以天下,受之以心。心法之正,正在乎精察一中,一則得中,中則有一,精以察之,一以守之,毋或以人心爲主,而專以道心爲用,則危者安,微者著,而動靜云爲,自無過不及之差,是乃謙受益之道也,聖益聖之功也。人心道心則一也,而用各不同,名亦殊焉。聞善言而好心發者,道心也,聞善言而不好心發者,人心也。人心一放,則不與亂同道而同歸於亂,道心常在,則不與治同道而同歸於治。伏願聖明,念玆在玆,釋玆在玆,以堯·舜·禹之心爲心,而思所以明天理正人心之道。天理不明,則人心不正,人心不正,則國綱不正,國綱不正,則天雖欲扶護我億萬年無疆之宗祊,天何言哉?人於天下,渺然有身,而通天者人也。人之所欲,天必從之,天之所欲,人必爲之,故臣以賤見,不敢違天,謹書人倫之外,本無國體,國體之外,本無人倫,人倫大明,則國體自正之意,齋沐敬進,而臣有三罪,罪當萬死。爲臣而不得爲臣,爲子而不得爲子,爲父而不得爲父,悠悠蒼天,此何人哉?剪髮爲紙,泣血成書,謹昧死以聞。
丙申十一月初六日午時,上御興政堂。晝講入侍時,知事黃景源,特進官李在簡,參贊官蔡弘履,侍讀官閔養燮,檢討官洪明浩,假注書李兢淵,記注官金鳳顯·卜台鎭,行副護軍權拭,河恩君珖,掌令林濟遠,獻納辛應三,以次進伏。上讀前受音訖。養燮進讀,自八月庚辰宋公和卒止凡書盟者惡之也。上讀新受音訖,養燮曰,諸候之相盟,非美事也。上古之世,誠信相孚,無所事盟矣。及夫世衰,禮樂征伐,不能自天子出,故諸侯以盟爲主,不知誠信之爲御治之要,此夫子所以惡之也。明浩曰,諸侯曰薨,大夫曰卒,自是春秋之例也,而夫子所以特書宋公和卒者,欲著其專享其國放恣無君之罪,貶黜之義,可見於卒之一字矣。景源曰,集傳所云,有虞氏未施信於民而民信,夏后氏未施敬於民而民敬,殷人作誓而民始畔,周人作會而民始疑者,其言似過矣。三代之前,亦嘗有塗山之會·征苗之誓,則誓會,非獨殷·周之事也。然而諸侯之相盟,實爲王滅覇興之根柢,故聖人惡之也。上曰,然矣。在簡曰,盟誓,亦以誠信爲本,而後世之盟,未嘗以誠信爲本,此所以有異於古之誓會也。弘履曰,春秋之盟,卽周室衰微之故。若皇綱未墜,治化郅隆,則列國諸侯,不待盟而自相和睦矣。上曰,其言,是矣。濟遠·應三·養燮·明浩曰,請和緩,爲先削去其號,依律處斷。上曰,不允。請還寢付處罪人韓翼謩延安府移配之命,仍施遠竄之典。上曰,不允。請亟寢付處罪人金相福公州牧移配之命,爲先施以遠竄之典。上曰,不允。濟遠·應三曰,請巨濟府荐棘罪人尹養厚,亟令王府拿鞫嚴問,快正王法。上曰,不允。請穩城府定配罪人趾海,濟州牧定配罪人纘海,更令王府拿鞫嚴問,快施當律。上曰,不允。請薪智島定配罪人敬彬,熊川縣定配罪人成運,亟令王府,更爲拿鞫得情。上曰,不允。請還寢尹象厚放歸田里之命,仍施絶島定配之典。上曰,不允。請洪樂任,亟命王府拿鞫嚴問。上曰,不允。請黑山島定配罪人金龜柱,依律定斷。上曰,不允。措辭竝見上又曰,韓命周杖配命下之後,臣等得見其疏本,則其措語之凶譎,萬萬叵測。雖以聖敎觀之,旣與常性人有異,渠又稱魚魯莫卞,則其所陳疏,必不能獨自主張,論其遣辭之怳惚弄,則如此陰凶罔測之人,決不可令該曹杖配而止。請杖配罪人韓命周,亟令王府設鞫嚴問。上曰,以韓命周事,兩司合啓,不幾近於怒蠅拔釰乎?不允。濟遠曰,請大靜縣爲奴罪人金壽賢,依律處斷。上曰,不允。請鏡城府定配罪人述海,拿鞫嚴問得情。上曰,不允。請洪龍漢,遠地定配。上曰,不允。請罷乙未五月庭試榜。上曰,不允。請爲奴罪人河翼龍·金重得,亟命王府拿鞫得情,快正王法。上曰,不允。請放逐罪人安大濟,更令王府拿鞫得情。上曰,不允。請河東府定配罪人李克生,依律處斷。上曰,不允。請梁山郡定配罪人錫達,依律處斷。上曰,不允。請削黜罪人金漢耆,亟施竄配之典。上曰,不允。應三曰,請南海縣圍籬安置罪人具庠,更令王府嚴鞫得情,快正王法。上曰,不允。請大靜縣爲奴罪人金壽賢,更令王府拿鞫嚴問,依律處斷。上曰,不允。請旌義縣荐棘罪人尹泰淵,亟令王府拿鞫嚴問得情,快正王法。上曰,不允。請爲奴罪人河翼龍·金重得,亟命王府拿鞫得情,快正王法。上曰,不允。請海南縣定配罪人李弘濟,亟令王府拿鞫嚴問。上曰,不允。又曰,晝講,臺諫入侍,則三司合啓之時,玉堂與兩司,同爲起伏聽批,流來應然之規,而今日合啓之前,玉堂先爲退出,體例大壞。臣謂校理閔養燮,副校理洪明浩推考,斷不可已也。上曰,依啓。又曰,韓命周之兩司合啓,聖上以怒蠅拔釰爲敎,臣等愚淺之見,竊以爲命周,雖非常性之人,其心則凶譎莫甚,遣辭之間,實多弄之意,夫見無禮於其君者,如鷹鸇之逐鳥雀。如此陰凶罔測之人,豈可以輕典治之乎?臣以爲設鞫嚴問,斷不可已也。上曰,旣非常性人,則何必鞫問乎?命退,諸臣以次出。
丙申十一月初六日午時,上御尊賢閣。右承旨入侍時,右承旨鄭民始,假注書李兢淵,記注官金鳳顯·卜台鎭進伏訖。上命書傳敎曰,扈衛三廳,一廳大將兼察。又命書曰,兩司之入侍也,玉堂雖未同入,或爲連啓者,雖成近例,今日玉堂之徑先出去,實由生疎,而大失連體,兩司之獨爲今啓,亦損臺體。校理閔養燮,修撰洪浩一,竝遞差,掌令林濟遠,獻納辛應三,亦爲遞差。啓辭則旣有前例,依例捧入,此後,申飭三司,勿以繆規而援例。又命書曰,言路,國家之血脈,壅閼則元氣豈能內行乎?最是人君之急務,廷臣之先勉者也。夫何近日以來,寥寥無聞,恬若尋常?豈以寡人無一愆尤,元無箴警者而然乎,朝廷無一得失,亦無相規者而然乎?民生奠安,果無上聞之事乎,國勢盤泰,亦無預憂之道乎?又或以寡人惡聞其過而然乎?非時之雨,失節之霧,亦豈無所召而然哉?應之遲速,姑未可必,而要之愄懼之心,君臣上下,宜不敢少忽也,明矣。臺閣之臣,謄紙爲事,不一獻替,嗚呼,當此嗣服之初,始猶若此,來尙何說?若執其咎,實是在上者之不能誠心導率,而當言之地,亦豈無含默之歎乎?山林旣以身不出言不出爲義,則固無可論,而其他諸臺,安免其責?兩司諸臣,山林外,一倂罷職,以示予求助之意。命退,諸臣以次出。
丙申十一月初六日申時,上御尊賢閣。都承旨入侍時,都承旨洪國榮,假注書柳孟養,記注官金鳳顯·卜台鎭,以次進伏訖。上曰,俄者諸臺罷職傳敎,何如?國榮曰,近來臺閣之只以謄紙爲事,苦無出一言論一事者,極甚慨然,而傳敎中,始猶若此來尙何說之敎,誠爲切當。爲今日臺閣者,安得免含默之責,而其在君臣上下交相勉戒之道,殿下亦宜反躬而自省矣。倘殿下克恢虛受之量,俾盡來諫之道,則近來臺閣,雖甚巽軟,亦豈無盡言而獻替者乎?上曰,卿所云反躬自省四字,可謂切實之戒也,可不體念乎?國榮曰,訓將所坐,雖係紀律,而元戎之任,不可久曠,且飭已施矣,合有參恕之道矣。上曰,卿言果合予意。此不過一時飭勵,故方欲復授矣。命退去,諸臣以次出。
丙申十一月初六日初更四點,上御尊賢閣。右承旨入侍時,右承旨鄭民始,假注書李兢淵,記注官金鳳顯·卜台鎭,以次進伏訖。上命書傳敎曰,紀律則不嚴,眞所謂無知妄作。元戎之任,不可一味兼領,前訓鍊大將張志恒,特爲敍用,復授前任,卽爲牌招。又命書曰,史館事可悶,翰圈從速爲之事,分付。命退,諸臣以次出。
上在慶熙宮。停常參·經筵。
夜五更,流星出大角星下,入巽方天際,狀如拳,尾長三四尺許,色白。自昧爽至辰時,有霧氣。
傳于金鍾秀曰,三使臣留對。
傳于洪國榮曰,都承旨入侍。
金鍾秀啓曰,今日拜表,兩司當爲進參,而司諫金履禧,肅拜之後,謂以當避,不爲進參。雖無諫院,仍爲行禮之意,敢啓。傳曰,知道。
又啓曰,修撰趙時偉,卽爲牌招,以爲入直之地,何如?傳曰,允。
又以副應敎趙尙鎭·副校理沈有鎭牌不進罷職傳旨,傳曰,只推。
李普溫啓曰,卽者修撰鄭宇淳,因昨日臺諫罷職傳敎,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招,玉堂上下番俱空,副應敎趙尙鎭,副校理沈有鎭,一體牌招,推移入直,何如?上曰,允。
傳于蔡弘履曰,左副承旨入侍。
傳于鄭民始曰,右承旨入侍。
傳于洪國榮曰,都承旨入侍。
金鍾秀啓曰,翰圈從速爲之事,命下矣。監春秋館事及春秋館堂上·館閣堂上,竝卽牌招,以爲會圈之地,何如?傳曰,待明日爲之。
傳于金鍾秀曰,日寒如此,殿座當久矣,明日侍衛,雲寶劍外,以入直擧行。
咸鏡監司狀啓,十月朔膳生文魚·大口魚,因日暖,形色俱變,曠日差退,幾至月末,始爲封進,惶恐待罪事。傳于金鍾秀曰,勿待罪事,回諭。
副應敎趙尙鎭,副校理沈有鎭,修撰鄭宇淳·趙時偉等牌不進罷職傳旨,傳于金鍾秀曰,兩司旣以不言被罪,則玉堂引義,似不足怪,而正所謂覺今是而作非,旣知其非,則何必圖遞?只推,更爲牌招。
金鍾秀,以弘文館言啓曰,上番闕直,事甚未安,新除授校理李在學,卽爲牌招入直,何如?傳曰,允。
又以弘文館言啓曰,新除授副修撰李魯述,時在江原道原州地,經筵入番事緊,請斯速乘馹上來事,下諭。傳曰,依啓。
蔡弘履,以備邊司言啓曰,本司武郞廳韓光迪·李儒敬,奔走勤仕,已滿十五朔,依例六品遷轉事,捧承傳施行,何如?傳曰,允。
李普溫,以兵曹言啓曰,專經武臣講不通人員,勿爲禁推,入直本司能讀後草記事,命下矣。卽接訓鍊院牒報,則訓鍊院判官朴載憲,今已能讀云矣,敢啓。傳曰,知道。
大司憲金載順,司諫金履禧,掌令吳著·羅㷜啓曰,請穩城府定配罪人趾海,濟州牧定配罪人纘海,更令王府拿鞫嚴問,快施當律。
又啓曰,請薪智島定配罪人敬彬,熊川縣定配罪人成運,亟令王府,更爲拿鞫得情。
又啓曰,請還寢尹象厚放逐田里之命,仍施絶島定配之典。
又啓曰,請洪樂任,亟命王府拿鞫嚴問。又啓曰,請黑山島定配罪人金龜柱,依律處斷。
又啓曰,請杖配罪人韓命周,亟今王府設鞫嚴問。答兩司合啓曰,不允。
掌令羅㷜啓曰,請大靜縣爲奴罪人金壽賢,依律處斷。
又啓曰,請鏡城府定配罪人述海,拿鞫嚴問得情。
又啓曰,請洪龍漢,遠地定配。
又啓曰,請罷乙未五月庭試榜。
又啓曰,請爲奴罪人河翼龍·金重得,亟命王府拿鞫得情,快正王法。
又啓曰,請放逐罪人安大璾,更令王府拿鞫得情。
又啓曰,請河東府定配罪人李克生,依律處斷。
又啓曰,請梁山郡定配罪人錫達,依律處斷。
又啓曰,請削黜罪人金漢耆,亟施竄配之典。答府曰,不允。
司諫金履禧啓曰,請南海縣圍籬安置罪人具庠,更令王府嚴鞫得情,快正王法。
又啓曰,請大靜縣爲奴罪人金壽賢,更令王府拿鞫嚴問,依律處斷。
又啓曰,請旌義縣荐棘罪人尹泰淵,亟令王府拿鞫嚴問得情,快正王法。
又啓曰,請爲奴罪人河翼龍·金重得,亟命王府拿鞫得情,快正王法。
又啓曰,請海南縣定配罪人李弘濟,亟令王府拿鞫嚴問。答院曰,不允。
又啓曰,新除授大司諫金尙集,時在京畿漣川地,獻納金東淵,時在忠淸道木川地,正言韓後翼,時在洪州地,正言尹尙東,時在京畿長湍地,請益斯連乘馹上來事,下諭。答曰,依啓。
丙申十一月初七日辰時,上御尊賢閣。都承旨入侍時,都承旨洪國榮,假注書柳孟養,記注官金鳳顯·卜台鎭,以次進伏訖。國榮曰,夜間聖體,若何?上曰,一樣矣。國榮曰,寢睡,何如?上曰,善寢矣。國榮曰,昨聞差備醫女所傳之言,則惠慶宮有微感云,今日則何如?上曰,昨果有感候矣,今日則差勝矣。命奏公事。國榮讀奏訖。上曰,北道天坪設鎭之議,卿則以爲,何如?國榮曰,設鎭於要害之地,卽是重關防之意也。若有疎虞之處,則不可不設置,而至於天坪,以道帥臣啓本觀之,或云石棧微路,僅通一人,或云坦坦平夷,賊路可虞,兩言判異,有難準信。雖使廟堂,稟處,遠地形便,勢難遙度,不可不審察,然後可以決定矣。上曰,何以審察乎?國榮曰,評事旣兼御史,準事上來時,審察回奏之意,分付,似好矣。上曰,卿言,好矣。命退去,諸臣以次出。
丙申十一月初七日巳時,上御興政堂。左副承旨入侍時,左副承旨金鍾秀,假注書李兢淵,記注官金鳳顯·卜台鎭,以次進伏訖。上曰,三使臣入侍。賤臣承命出傳,冬至正使朴明源,副使鄭好仁,書狀官申思運,以次進前,明源問候訖。上曰,今番則方物不多矣。明源曰,然矣。上曰,萬里之行,善爲往來。明源曰,今將累月逖違,下情不勝悵缺矣。上曰,副使·書狀,亦好爲往返。仍命三使臣先退。鍾秀曰,日前以方綿紙事,科治廛人之意,出擧條,而貢人忘未竝論,改付標添書,何如?上曰,依爲之。上曰,三司合啓,玉堂不入,近成謬例。此後,申飭,可也。命退去,諸臣以次出。
上在慶熙宮。停常參·經筵。
藥房都提調臣鄭存謙,提調臣徐命善,副提調臣洪國榮啓曰,伏未審日間,聖體,若何?臣等今日率諸御醫,趁早入診,詳察聖候爲宜,王大妃殿氣候,何如,惠慶宮氣候,何如?臣等不任區區憂慮,敢來問安,竝此仰稟。答曰,知道。殿講時同爲入侍。
王大妃殿·惠慶宮·中宮殿,藥房口傳問安。答曰,知道。
以備忘記,傳于蔡弘履曰,今下弓矢,牛峴僉使金夢臣處給送。
傳于徐有防曰,都承旨入侍。
傳于蔡弘履曰,孝明殿冬至大祭,以親祭磨鍊事,分付禮曹。
傳于李普溫曰,摠戎廳坡州·水原別驍衛都試,明日雖文臣殿講相値,鄕軍之來留可悶,明日爲之事,分付。
蔡弘履,以都摠府言啓曰,今日入直內三廳武兼禁軍及軍兵等,當爲中日習射,而親臨文臣殿講相値,不得爲之之意,敢啓。答曰,知道。
又以摠戎廳言啓曰,水原·坡州別驍士等丙申條都試,今月初九日,設行於本營之意,敢啓。答曰,知道。
又以兵曹言啓曰,罪人李宗胤處,依傳敎,去十月二十一日所下備忘記辭意,發問目重棍嚴問,則所告內矣。身濫蒙天恩,得差軍職,免身許參時別監例給之錢,貧窮所致,不卽備給,遷延度日矣。別監安福興爲名人,來到矣身直所,謂以例給之物遲延推托,辱說浪藉,故矣身,以無識島民,不勝一時之慙憤,不知國法之嚴畏,欲爲伏地,直往大殿差備,則中官以爲安福興,卽東宮別監,往告小院云,故卽往小院,備告其委折於中官,則中官仍爲稟達,卽下査實之命,至有別監處分之敎,而矣身則無他處分,矣身雖萬萬無識,惶蹙無地而已,焉敢有更爲伏地於大殿差備之計乎?今者所下傳敎,如是截嚴,恭俟重勘之外,無他所達,惶恐遲晩云矣,敢啓。答曰,知道。不但事甚微細,以東宮所屬之事,直往大殿差備,欲爲伏地之狀,萬萬無嚴,不可尋常處之,而旣已決棍,移付該府,照律定配。
以副校理李儒慶牌不進罷職傳旨,傳于李普溫曰,只推,更爲牌招入直。
李普溫,以義禁府言啓曰,因兵曹啓辭,罪人李宗胤,移付該府,照律定配事,批下矣。罪人李宗胤,爲先拿囚之意,敢啓。傳曰,知道。
大司憲金載順,司諫金履禧,掌令吳著·羅㷜,校理李在學,副校理李儒慶啓曰,請還寢付處罪人韓翼謩延安府移配之命,仍施遠竄之典。
又啓曰,請亟寢付處罪人金相福公州牧移配之命,爲先施以遠竄之典。
又啓曰,請和緩,爲先削去其號,依律處斷。答三司合啓曰,不允。
大司憲金載順,司諫金履禧,掌令吳著·羅㷜啓曰,請穩城府定配罪人趾海,濟州牧定配罪人纘海,更令王府拿鞫嚴問,快施當律。
又啓曰,請薪智島定配罪人敬彬,熊川縣定配罪人成運,亟令王府,更爲拿鞫得情。
又啓曰,請還寢尹象厚放歸田里之命,仍施絶島定配之典。
又啓曰,請洪樂任,亟命王府拿鞫嚴問。
又啓曰,請黑山島定配罪人金龜柱,依律處斷。
又啓曰,請杖配罪人韓命周,亟令王府設鞫嚴間。答兩司合啓曰,不允。
掌令吳著啓曰,請大靜縣爲奴罪人金壽賢,依律處斷。
又啓曰,請鏡城府定配罪人述海,拿鞫嚴問得情。
又啓曰,請洪龍漢,遠地定配。
又啓曰,請罷乙未五月庭試榜。
又啓曰,請爲奴罪人河翼龍·金重得,亟命王府拿鞫得情,快正王法。
又啓曰,請放逐罪人安大濟,更令王府拿鞫得情。
又啓曰,請河東府定配罪人李克生,依律處斷。
又啓曰,請梁山郡定配罪人錫達,依律處斷。
又啓曰,請削黜罪人金漢耆,亟施竄配之命。答府曰,不允。
司諫金履禧啓曰,請南海縣圍籬安置罪人具庠,更令王府嚴鞫得情,快正王法。
又啓曰,請大靜縣爲奴罪人金壽賢,更令王府拿鞫嚴問,依律處斷。
又啓曰,請靜義縣荐棘罪人尹泰淵,亟令王府拿鞫嚴問得情,快正王法。
又啓曰,請爲奴罪人河翼龍·金重得,亟令王府拿鞫得情,快正王法。
又啓曰,請海南縣定配罪人李弘濟,亟令王府拿鞫嚴問。答院曰,不允。
丙申十一月初八日辰時,上御尊賢閣。藥房副提調入侍時,副提調洪國榮,假注書柳孟養,記注官金鳳顯·卜台鎭,以次進伏訖。國榮曰,夜間聖體,若何?上曰,一樣矣。國榮曰,去夜寢睡,何如?上曰,善寢矣。命讀伴送使狀啓訖,上曰,今番勅使時,京外經用蕩然,有司之臣,若不別般變通,可無苟簡之患?所恃者判度支節用也。國榮曰,勅行所入,殆至累鉅萬兩,國用之不足,已無可言,日後調過之道,不獨在有司之節用,在上者務從節損。若無濫用之弊,則何患乎財穀之不阜,國用之不足乎?上曰,伴送使狀啓辭語,甚詳密矣。國榮曰,其爲人,極其精詳,故如是矣。命讀各道狀啓訖。命退去,諸臣以次出。
丙申十一月初八日巳時,上御興政堂。文臣殿講入侍時,都承旨洪國榮,左承旨蔡弘履,右承旨鄭民始,左副承旨金鍾秀,右副承旨徐有防,同副承旨李普溫,假注書柳孟養·李兢淵,記注官金鳳顯·卜台鎭,以次進伏訖。上曰,試官,行禮後進前。左議政金尙喆,左參贊黃景源,大司成李宜喆,禮曹參判沈履之,行副司直林得浩·閔鍾燮·李義翊·徐逈修·柳焵進前。尙喆曰,日寒比劇,聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。上曰,右相入侍,藥房提調亦爲入侍。賤臣承命召入,右議政鄭存謙,藥房提調徐命善進前,問候訖。上曰,翰圈,今將爲之乎?存謙曰,臣鑑識不明,掄選失宜,日前召試,累煩聖念,尙今思惟,不勝惶悚矣。今則左相入來,自上敦勉,使之同參,何如?上曰,左相處義,誠過矣。尙喆曰,在臣私義,決不可冒當,故旣入闕內,不得應命,誠極惶悚矣。存謙曰,春秋館堂上,方以試官,入參殿講,他堂牌招而擧行乎?上曰,小退後爲之,好矣。上命講員以次進講。弘履曰,今日殿座時,別雲劍行戶曹判書鄭弘淳,行副司直鄭昌順,未及來待,推考,何如?上曰,依爲之。出擧條上命試官以下小退,有頃還入進前。鍾秀曰,玉堂下番,闕直有日,而副校理李儒慶,今日肅謝之後,不爲入直,無端出去,事甚未安,推考警責,仍卽牌招,以爲推移入直之地,何如?上曰,依爲之。鍾秀曰,玉堂下番,旣已闕直,則自本館,事當啓請,姑降入直,而今日副校理李儒慶,肅謝之後,不爲草記,以致闕直,上番玉堂,一體推考,何如?上曰,依爲之。出擧條上曰,翰圈取幾人乎?國榮曰,合爲十人矣。上曰,考講以文義爲主,然後可有實效,諸試官詳問文義,可也。尙喆曰,臣子今將應講,而臣不可考講,何以爲之乎?上曰,旣有前例,卿子應講時,勿爲考試,可也。尙喆曰,夜氣甚不好,久御寒殿,誠可悶矣。上曰,講員之未應講者,幾何?國榮曰,講員尙餘數十人,而更鼓已深,若將畢講,則必至撤宵之境。玉體傷損,誠爲可悶,應講餘員,使之明日待今,似好矣。上曰,唯。命書傳敎曰,講員,明日待令,明日則差早開門,試官,依例省記。上曰,右承旨,別省記入直。出榻敎仍命退去,諸臣以次出。
上在慶熙宮。停常參·經筵。
徐有防啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
傳于蔡弘履曰,承史煥帽,侍衛毛具。
李普溫啓曰,正言尹尙東,帶軍銜任自下鄕,依定式,遞差傳旨及禁推傳旨捧入之意,敢啓。傳曰,知道。
吏曹口傳政事,以閔百奮爲兵曹參判,柳焵爲參知。
兵曹口傳政事,以閔百奮爲副摠管。
傳于洪國榮曰,都承旨入侍。
以承傳色口傳下敎曰,興化挾門留門,吏曹郞廳發牌,明日冬至祭官多矣,獻官諸執事淸齋與否,摘奸以奏。在前摘奸,多不着實,今番則着實摘奸事,分付。
傳于李普溫曰,坐直承旨入侍。
傳于鄭民始曰,俄以傳旨未下之玉堂塡祭,故吏郞推考矣。今又以疏批未下之臺臣差祭,當該吏郞,更爲推考,使之改之於報府。
金鍾秀,以弘文館言啓曰,本館下番,連日闕直,事甚未安。校理李鼎揆,自鄕上來云,卽爲牌招,以爲姑降入直之地,何如?傳曰,允。
徐有防,以義禁府言啓曰,因兵曹啓辭,罪人李宗胤,移付該府,照律定配事,批下矣。取考律文,則續大典訴冤條云,非理擊錚者,杖一百流三千里,大典推斷條云,杖一百以上之罪,決杖,告身盡行追奪,而王府決杖者,代以金贖事,曾有先朝受敎矣。罪人李宗胤,杖一百依例收贖,告身盡行追奪,全羅興陽縣流三千里定配,而以批旨內辭意,具罪目,依例發遣府書吏,押送配所,何如?傳曰,允。
蔡弘履,以摠戎廳言啓曰,水原·坡州別驍士都試居首各一人,閑良則直赴殿試事,已有定式矣。水原所報六兩騎蒭鞭棍入格三十八人,坡州所報六兩騎蒭鞭棍入格三十七人等,柳葉箭·片箭試取計劃後,其中居首各一人,別單書入,其餘入格之類,使各該邑依例施賞之意,敢啓。傳曰,知道。
丙申十一月初九日辰時,上御尊賢閣。藥房副提調入侍時,副提調洪國榮,假注書柳孟養,記注官金鳳顯·卜台鎭,以次進伏訖。國榮曰,夜間聖體,若何?上曰,一樣矣。國榮曰,去夜寢睡,何如?上曰,善寢矣。命讀公事訖。命退去,諸臣以次出。
丙申十一月初九日辰時,上御興政堂。文臣殿講入侍時,左議政金尙喆,右參贊黃景源,行大司成李宜哲,禮曹參判沈履之,行副司直林得浩·閔鍾燮·李義翊·徐逈修·柳焵,都承旨洪國榮,左承旨蔡弘履,右承旨徐有防,同副承旨李普溫,假注書柳孟養·李兢淵,記注官金鳳顯·卜台鎭,以次進伏訖。尙喆曰,侵夜勞動,聖體,若何?上曰,一樣矣。鍾秀曰,講員中有未及來待者矣。上命書傳敎曰,昨日旣命差早開門,曉前又命預爲整齊,則講員之尙不來待,事甚慢忽,一倂爲先推考。上命講員應講。鍾秀曰,刑曹參判鄭一祥,除拜後過三日,不爲出肅,依定式,推考警責,仍卽牌招察任,何如?上曰,依爲之。又曰,杖配罪人韓命周,自刑曹草記,請令本道擧行事,有前例與否,依聖敎,問于該曹,則以爲別無可據之例云矣。追聞畿營吏所告,則以爲安城郡守牒報內,命周無還家之事云矣。上曰,刑曹當該堂上推考,韓命周,使之推捉,可也。竝出擧條上曰,在外摠管,呈辭騎堂改差,與騎堂未差之代,口傳差出。出榻敎殿講畢,上命書傳敎曰,明日親押正時,依前以晝茶禮準備時前磨鍊以入。上曰,孝明殿親祭時,雲寶劎,昨日受點人爲之。命退,諸臣以次出。
丙申十一月初九日酉時,上御尊賢閣。都承旨入侍時,都承旨洪國榮,假注書柳孟養,記注官金鳳顯·卜台鎭,以次進伏訖。上命讀諸道狀啓訖。上曰,箕伯狀啓中,江界蔘弊事,誠爲可悶。前日二萬餘戶,今爲六千戶云,戶口之如是減縮,專由於蔘弊。此地非但關防重地,其民亦吾赤子,豈忍坐視其流離顚連,而不使所以安保之道乎?國榮曰,江界民事,誠甚可悶,不可無軫念之道。所請事,當令廟堂,稟處,而其中禁商及添價事,尤爲緊關矣。上曰,卿言,是矣。當商量爲之矣。命退去,諸臣以次出。
丙申十一月初九日初更四點,上御尊賢閣。坐直承旨入侍時,同副承旨李普溫,假注書李兢淵,記注官金鳳顯·卜台鎭,以次進伏訖。上曰,祭報府入之。賤臣承命侍入。上命普溫讀奏。上命書傳敎曰,祀典,何等重事,而其所差塡,或多不均,當該吏曹堂上推考,更爲付標,卽爲淸齋事,分付。堂下祭官亦然,孝明殿執事,景慕宮執事,其所塡差,大是不察,該色郞廳,爲先從重推考,亦令更爲修整報府事,分付。命退,諸臣以次出。
上在慶熙宮。停常參·經筵。
王大妃殿,政院·玉堂·朝廷二品以上·六曹堂上·大司憲誕日問安。答曰,知道。
大殿,政院·玉堂·朝廷二品以上·六曹堂上·大司憲口傳問安。答曰,知道。
惠慶宮·中宮殿,政院·玉堂口傳問安。答曰,知道。
傳于蔡弘履曰,都承旨入侍。
傳于李普溫曰,木綿三同,綿紬一同,布一同,入于王大妃殿。
傳于蔡弘履曰,宣傳官一員待命,騎馬三匹立之。
又傳于曰,奏御文字,何等重大,而以省記觀之,姓名則雖一字誤書,猶爲不察,況許多姓名之誤書者乎?入直堂郞,爲先從重推考。以此觀之,禁喧禁雜人之不能可知,其令申飭。
傳于洪國榮曰,都承旨入侍。
傳于蔡弘履曰,摠戎廳都試單子,不爲付標混下,極爲駭然。當該中官,爲先從重推考。
以御營廳習陣頉單子,傳于蔡弘履曰,以再明日退行。
以承傳色口傳下敎曰,稽滯奉審之史官,誤傳承傳色中官,竝推考。
鄭民始啓曰,禮曹判書蔡濟恭,依下敎來待矣。
傳于鄭民始曰,坐直承旨入侍。
傳于金鍾秀曰,禮判入侍。
又傳于曰,承史煖㡌,侍衛毛具。
傳于蔡弘履曰,問安遲滯,各殿承傳色中官,一倂禁推。
以中官方得賢拿處傳旨,傳于蔡弘履曰,分揀。
徐有防,以義禁府言啓曰,前正言尹尙東,帶軍銜任自下鄕,依定式禁推事,傳旨,啓下矣。尹尙東下去京畿長湍地云,依例發遣府羅將拿來,何如?傳曰,允。
又以刑曹言啓曰,罪人韓命周杖配事,捧承傳後,命周已爲下鄕,故令本道擧行事草記蒙允,行會本道矣。昨日所下傳敎中,韓命周使之推捉可也事命下,故多發刑差,四散譏詗矣。罪人命周,自廣州上京之路,今已捉得,所當依傳敎杖配,而臺啓方張,不得循例擧行,爲先嚴囚之意,敢啓。傳曰,知道。
司諫金履禧疏曰,伏以皇天不弔,仙馭禮陟,因山已過,日月屢更,伏惟我殿下,聖孝出天,莫逮之慟,久而冞切。仍伏念臣,百無肖似,最居人下,而猥蒙洪造,濫廁淸班,每一循省,罔非踰分。至若臺閣之職,責任不輕,尤非如臣庸陋譾劣者,所可苟充,而不意薇垣除命,忽下於病伏叫苦之中,臣誠惝怳,罔知攸措。繼又伏見傳敎下者,以言路之不開,諄諄爲敎,臣於是益不勝惶蹙慙恧之至。聖敎有曰,寡人無一愆尤而然歟,或惡聞其過而然歟?大哉王言。從古聖君,豈有若虞舜者,而禹之戒舜曰,毋若丹朱傲。以舜之聖,初豈有此慮,而禹之所以以是戒之者,亶出於君臣上下交勉之義,而誠以大舜,好察邇言舍己從人故耳。今我殿下,新服厥命,以堯·舜爲治,寧有袞闕之可言,求助之聖敎,每發於吁咈之祭,亦豈有惡聞之可論,而今之在下者,若以禹之心爲心,則豈可無規箴之道,而寥寥無聞,恬若尋常者,實有有君無臣之歎,而抑未敢知聖上來諫之誠,或有歉於大舜從人之德而然耶?噫,今日求言之聖意,藹然於絲綸之間,則殷湯從諫弗咈之美,周文不諫亦入之盛,庶幾復覩於今,而臣愚死罪,竊以爲非言之艱,行之惟艱,苟或有是敎而無其實,則徒爲文具而已,必以大舜察言舍己爲期,則朝廷之上,安知無謇謇之風乎?噫,對越之誠,靡不用極,至以非時之雨,失節之霧,惕然修省,丁寧告戒,猗歟盛哉。天之示警,雖不敢傅會,而若以目下事言之,則治逆之道,宜不容少緩,而三司之請,今幾月矣,一啓二啓,尙靳允兪,實有乖於雨露霜雪之政,則時氣之失序,安知不由於此耶?伏願快揮乾斷,亟從合辭所請及府院諸啓,以洩神人之憤焉。仍念臣素有貞疾,而日前玉署,黽勉持被,觸寒添劇,呈告蒙遞,感祝天恩,便意調將,曾未數日,又叨此職,天牌之下,不敢違傲,强疾承膺矣。自昨諸症,一倍苦重,時日之內,萬無蠢動之望,玆敢疾聲哀籲於天地父母之下。伏乞俯賜諒察,亟遞臣職,以安微分,不勝幸甚。答曰,省疏具悉。所陳切實,可不體念,而合啓靳允,亦旣無意,爾其勿辭察職。
刑曹判書李徽之疏曰,伏以臣閉戶縮伏,只訟愆尤,且惶且愧,久而靡定,不意恩敍才降,罷除繼承,臣誠震懍,不知所措。噫,臣本昏憒謭劣,不能事事,從前歷試,固多失職,而向叨試役,不善檢飭,自速嚴旨,罪在罔赦,至今追思,惶汗浹背。伏遇大度天包,洪恩海涵,舊愆湔滌,新渥隆摯,自顧蔑效之踪,何以得此於聖明?宜卽竭蹶趨承,以伸叩謝之忱,而第念獲戾旣重,難以稍久自恕。且司寇之職,非比漫司,都民休慼,係於庶獄,才非明辨,則莫能聽訟,心不公平,則無以服人,如臣闇弱者,曷能當克允之責,以贊我殿下從欲之治哉?況臣素患痰癖之疾,每當寒節,發作無常,今又挾感尤劇,背腹牽痛,多般藥餌,收效尙遠,時日之內,實無供職之望。伏乞天地父母,俯諒臣懇,亟遞臣職,以重公器,以安私分,不勝大願。答曰,省疏具悉。向者處分,豈有深意?卿其勿辭行公。傳曰,刑判批下,牌招察任。
大司成李宜哲疏曰,伏以臣於月前,具疏疾病之狀,禮律之義,以乞不肖之身焉。其辭縟其情切,而殿下過聽,未蒙允可,臣誠惶恐感激,莫知所以爲喩也。然天下之事,可以已而不已,則固涉乎煩屑而可厭,不可已而遂已,則又近於苟安而無義,二者皆非也。今臣之所陳乞,則是非可已而不已,卽不可已而不得已者,而不能蒙幸於聖明之下,則是其忱誠菲薄,不足以仰孚而然也,此臣之罪也。臣聞人臣之禮,出身而事君,則獻其身於君,進退夷險,惟君所命,而不敢自有其身,及其老而倦焉,則無以效其力而服其職,徒有苟祿之嫌,故乞賜其身,而退休于家。其君則悶其老而記其勞,優而佚之,量以節之,不敢盡其力而竭其忠,所以存謙敬序殷勤。君臣上下,各盡其道,然後下無貪戀之失,上有禮使之義,其有關於治化者大,而非特一人之榮而已。是以惟我先大王,在位五十餘年之間,朝臣之請老得謝者,前後數三十人,此見聖人御世理物忠厚禮讓之至意,可以爲後世法也。臣之不肖,雖不足以追迹前人,其出身在朝,不爲不久,而猥蒙大恩,叨濫至此,材下而無所禆,年衰而無可用,揆以禮律,宜去也久矣,況其進此,而又有疾病之難强者哉?古禮雖曰七十而致仕,然或有自量其材力衰退,不足以有爲於世,則乞休而徑退者多矣,不必以七十爲限而可也。今臣之年,則已踰其限者久,而宿痾嬰身,展轉沈痼。原其所祟,蓋緣中歲以來,水土所傷,積成風痺,今秋越添,幾死僅甦。其病最忌風寒,平居似若無他,暴發不意,則頃刻死生,似此病狀,雖非年衰而强壯者,猶不可陳力於從仕之列,況如臣之老病垂死,而尙可以因仍苟冒於廉防之外哉?雖然,此則以禮義之大者言之,其外之難進者,不止一二。蓋臣所叨,本兼諸任,皆目前緊管,而臣非其人也,故臣之前後陳章呈辭者,連旬累月,而喉司之臣,不許進納,間因職責不得已之故,則未免時出而承膺,一以請急,一以出仕,去就不成,惶愧無地。若其成均敎胄之責,非臣庸下所可冒濫者,而前此洊叨是職,卒以無狀,自速恩譴,今則臣之衰劣益甚,舊讀愈荒,而士習日卑,科試無法,以臣無似,決無以正士趨而復古道。況乞骸報罷,而除命隨下,在臣廉義,尤無可進之勢,而適於其時,以提學牌召,旣入闕中,身帶實職,不得不暫出祗命,非敢爲因仍久據之計也。經筵之任,初緣病伏深巷,不能及時登筵,未免致嚴旨而停筵講,臣罪萬死,無以自解,及後再筵,不得不黽勉入參,庶以謝前愆明本情,而亦非爲因緣冒据之圖也。至於提學,則臣之根器鈍劣,材識迂愚,文學之事,尤甚鹵莽,凡有結撰文字,必費日乃成,近緣重病在身,精神消亡,日用行事,俄頃輒忘,特以藝學闕員,他無推移,爲人代斲者累矣,而辭不中窾,貽笑文苑,臣亦自羞,尤不可以苟冒而不知變也。古人謂出處不明,無以事君。凡此委折,各有源委所据,而只緣辭單路阻,區區之義,無以上徹,雖以日月之明,何以盡燭其情乎?臣於此,非不知煩猥之爲不敢,而不得不略陳其狀,以明出處之義。夫以臣情地,參諸禮義而如此,論其實病則如此,此外種種難進之勢又如此,則其不可一日而苟居於執事之列也,明矣,故前日之請,實出於肝膈之衷,不得已之計,而我殿下,以臣先朝舊物,不欲使之遽然解事而去,恩綸渙降,德意藹然,臣又徊徨感激,莫知所圖。然而臣竊聞之,人臣乞退,乃是朝廷恩禮,故雖有所乞,不敢數數,以犯干澤之罪,亦一義理。臣非不知此,而兩月之內,再犯瀆擾之誅者,豈臣所得已而不已者哉?良以日暮途遠,情窮理極,不自覺其進越冒昧之至此,臣又震掉惶恐,無所逃罪。伏願殿下,俯垂鑑察,亟賜允兪之音,以卒天地生成之澤,千萬幸甚。答曰,省疏具悉。卿何必煩陳若此?卿勿過辭行公。
戶曹參判鄭好仁疏曰,伏以臣猥膺使事,昨已陛辭,瞻望雲天,不勝耿結之忱。念臣地部佐貮之任,元無仍帶出疆之例,玆從縣道,封陳短章。伏乞聖明,亟令該曹照例遞改,千萬幸甚。答曰,省疏具悉。疏辭下該曹,稟處。
吏曹判書李重祜疏曰,伏以昨夕曹吏,以兩郞廳之言,來告于臣曰,初五日政,欲爲入參,因政望之已入而未果,此是下吏不能據例之罪,故該吏則除汰,而日昨多臺之出,雖欲參政,而以此難安,不得進身,掌令吳著·羅㷜拔望之意,分付憲府吏云,臣誠不勝其駴惑之至,伊日筵退後,卽爲開政,望單正書,將入之際,始聞兩郞官來到闕外,而司謁已下,不敢停滯,仍爲入啓矣,致令旣會之郞官,自外退去,作爲難進之端,莫非臣之過也,下吏何罪焉?至於兩掌憲,則曾經之人,近頗尠少,舊望之中,循例排擬,臣固未詳其人,而第未知行公之時,臺銓郞之分付拔望,古有是否,此亦臣之故也,尙誰尤哉?臣雖疲惱,豈可與年少郞僚,較絜長短,而所措者事體也,所重者廉愧也,玆不得不略陳自引之章,悉暴難冒之義。伏乞聖明,諒臣不可淟涊之狀,遞臣之職,勘臣之罪,以存公體,以安私分,千萬幸甚。答曰,省疏具悉。政望經入,必是下吏稽忽之致,卿何過辭?卽爲行公。
校理李秉模,副校理李敬養等疏曰,伏以臣等,猥以無似,偏被洪造,前後歷敡,罔非僥濫,而至於銓郞之選而極矣。惟我殿下,慨仕塗之久混,憫士趍之不端,當一初淸明之會,復州載曠廢之制,是豈爲華其銜榮其人,以侈搢紳之觀也哉?誠欲激濁揚淸,樹風勵俗,使一代新進之士,砥厥名檢,篤乃文學,上以需王國之用,下以振朝廷之綱也。其官雖微,其任顧不重歟?臣秉模,嚮於輪對之日,聖敎丁寧,辭旨懇惻,警之以悠泛,勉之以任怨,有若慈父之詔迷子。臣誠惶霣感激,退與僚郞相語曰,先王之罷郞選,聖上之復郞選,其揆一也。戈戟之相尋,而不得不罷,則惟先王斷然罷之,名義之掃地,而不得不復,則惟聖上斷然復之。一罷一復之間,有以見大聖人隨時損益之義,則今之爲是任者,但當深體乎聖上不得不復之意,務祛乎先王不得不罷之弊而已。臣等用是憂懼,食息靡寧,豈意蔑絲毫之報效,致波瀾之推助,反貽後人之弊哉?臣等愚陋,茫無知識,而竊謂近日朝廷之不尊,職由於臺閣之不古,欲淸官方,宜自臺始,兩郞相議,擬於舊通之中,隨窠精選,以爲一半分修擧之地,至於疑謗之來,讎怨之招,臣等雖無狀,顧不欲恤也。此亦判堂之所知,而本月初五日政掌憲之有窠也,臣等聞政命,相率而卽進闕下,則曹吏以判堂之意,來言曰,政筒方入,郞官雖入來,已無及矣云云。開政之際,旣有行公之郞官,則不問其進不進,而徑入望筒,前亦有例否,此實由於該吏不善周旋之致,故不獲已除汰。臣等相顧憮然,自外而退,其後多臺之政,亦不敢遽然冒進,伊時事實,不過如斯。臣等雖年少,豈可與老成之判堂,更事較卞,重傷朝廷之事體也哉?羅㷜·吳著之不可議擬於臺選,不必多言,蓋在於將欲停望之中,而唯此二人,適皆擬除,故臣等同坐空堂,以永拔臺望之意,分付政吏,而彼旣時居臺職,則其在相敬之道,恐不可不使之聞之,故使曹吏招致憲吏,傳其自本曹拔望之意。昨者吳著疏,所謂使之自處者,抑又何所聞耶?竊聞銓郞之制,蓋出於互爲維持,交相激勵之意,故三司之臣,如有人器庸瑣,言議頗僻者,則雖在時職,或施外罰,或停淸望,欲其警惕自修,而銓郞之公不公,亦自付之於公議。今若當之者,反詈如此,爲銓郞者,不亦難哉?然此莫非臣等,行己無所,不能彈壓之致,尙誰尤哉?若乃驕傲放恣,無所忌憚,此何等題目也?在臣等之道,不敢自暴,唯願聖明之俯察,亟降威罰焉。臣等一出名塗,僨誤至此,而聖度包容,不唯不加之罪,又從以除旨相聨,至有不可推折俾伸廉隅之敎,顧臣等糞土之賤,何以得此於君父,相對感泣,不知措躬之所。揆諸義公,敢不竭蹶,而人言此極,謬辱無餘,豈可以銓郞之已解,晏然爲進身之計哉?淸班一步,便成鐵限,唯有屛跡朝端,杜門自靖,以爲不報之報而已。倘蒙聖明,俯垂憫憐,永刊朝籍,許以長暇,臣等謹當粗讀古訓,長其智慮,苟可以出而圖報,則夷險燥濕,唯上所命,如其鹵莽而止,則亦當優游聖世,歌詠恩澤,此臣等素所蓄積,而嚴畏未敢發者也,玆於召牌之下,隨詣闕下,悉暴衷懇。伏乞天地父母,治臣等逋慢之罪,諒臣等危苦之情,以警具僚,以安私分,不勝幸甚。答曰,省疏具悉。詳見疏辭,與予初料有異,而元非大事,爾等勿辭察職。
幼學尹湛·李賢齊·安百行·李宏·李修大·任揆夏·李師鼎·李堯鼎·李舜鼎·李相烈·具命柱·具宗勳·安百直·尹履寬·李百祿·金鏽·尹東赫·吳脩·李昌榮·尹在寬·李弘儒·李德榮·尹極寬·尹東奎·李弘仁·尹恕榮·吳鼎五·李世榮·吳鼎玉·朴宗榦·林斌·李光源·金基斗·金基翼·洪普源·尹行謙·李敬德·李寅堣·李在堣·李宅堣·李修默·任永祐·任永福·具以遠·趙景逵·趙禮逵·趙元逵·洪秉寔·吳偉·吳儆·吳鼎三·柳以和·任時中·任時燾·鄭箕釆·鄭台釆·鄭心釆·申沆·申榦·李輪祥·李義雲·李景漢·高道恒·高命聖·魚漢翼·魚致和·魚致晟·魚致雨·趙鎭祐·柳寅坤·崔宗祿·崔孝迪·李恒躋·李勳躋·李景躋·李昌運·李德符·李百泰·李得栽·宋換心·崔東道·崔鳳陽·韓廷鉉·尹載德·李聖道·崔膺祚·李永懋·李澤世·崔觀祚·崔謙祚·李澤臣·李昌復·韓益鉉·吳璿·申曄·兪漢禹·申曦·申·閔榮福·閔榮禧·姜世復·李垣·李世集·權顯應·尹成耆·柳師元·任道夏·趙儀逵·李箕顯·姜文遇·閔始大·李鎭恒·姜在寬·李鎭默·兪彦佑·朴致敬·朴尙坤·李廷·兪彦寬·兪漢禎·趙槃·崔致和·曺得雲·任祐·任褧·任祏·尹載德·崔尙任·李聖迪·李聖遇·李健㝡·李儒珍·金希說·金挺柱·崔道晉·崔命晉·李鉉·吳侃·南雲豹·申道河·申洸河·申聖河·李廷福·柳星漢·申綏·韓尙烈·韓佶·韓儉邊光彪·邊光述·邊光孝·邊光翼·李世喆·李宜泰·李宜益·李宜達·許汲·洪集·任慶夏·李宅顯·金壽濟·李東五·李蘅·李元泰·李元晉·李元恒·黃憂鎭·辛彦復·白師任·白東旭·白東鉉·趙弘遠·白東釆·白東璿·白東明·趙弘健·白聖鎭·白麟鎭·白龜鎭·魚致龍·白東華·白師儼·白東晩·洪浩源·白東五·白東老·邊植·申湕·申㶅·申瀁·申浻·李衡輔·申·李鎭華·李鎭邦·李鎭厚·李鎭東·申永洸·金溢·韓啓重·韓致重·韓養重·金鍚·徐美修·徐晩修·李遠懋·蔡師德·高鎭翼·李國顯·柳仁之·柳義之·李重顯·李益顯·尹行翊·兪嶷柱·李修仁·李華齊等疏曰,伏以臣等向者,以故徵士贈吏曹判書文康公金昌翕追享石室書院事,仰瀆崇嚴之聽,伏俟表崇之典,及承聖批,以更當商量處之爲敎。臣等竊伏念殿下於代聽之初,不待筵臣之奏,太常之狀,特以尊儒學樹風聲之盛意,寵贈金昌翕之美諡,絲綸之間,獎評隆摯,旣已俯察其道德文章,卓然爲一世之表,則殿下所以更商於爼豆之享者,豈有他哉?姑欲示愼重之道,而其將幡然特許,如贈諡之斷自宸衷也。臣等退伏待命,月已累矣,兪音不下,盛典尙稽,於是焉臣等之惑始深也。或者殿下,未詳於昌翕之道學,必可配於本院,本院之不可不享昌翕,如金昌協之追配本院者耶?臣等玆不得不復事煩瀆,仰冀察納。嗚呼,昌翕之高尙之操,卓犖之行,百世之下,聞其風者,可以懦者立而頑者廉,街兒村婦,莫不高其人而傳誦處士之名,則殿下以此而只知其逸民之可尙,而未察於斯文之所在歟。此實昌翕之粗述耳,豈可以一德一節之偏,遽論於斯人也哉?昌翕,乃昌協之弟也,學者擬以河南二程,則塤篪相和,絃誦與同,聨床而講論,下帷而藏修,多在斯院,多士之所以興感於斯院者,良以此也。昌翕,性本淸孤,深於韜晦,不屑於標望自高,未嘗以儒賢自居,而旣自四十年,滅景窮山,積久研頤,綜櫛其絲毛,解剝其肯綮,咀嚼聖賢之訓而洞見性命之原,融會事物之變而深得義理之正,規模宏廣,超脫拘攣之習,節文簡略,嚴守內外之別。其所以安身立命,惟濂·洛·關·閩之是程,而渾灝磅磗,日揭天開,則尤眷眷於考亭,而爲一生之準則。眼目旣高,充養愈密,物欲邪穢,不容一毫自累,虛僞私吝,未見暫時或蔽,胸襟灑落,氣像豪邁,濂溪之吟風弄月,康節之駕風鞭霆,可謂異世同傳,而其所造,殆亦深且遠矣。其發於文章者,初雖汎濫於詞章·莊·佛之間,而及夫悟吾道之在彼而不在是,則反以醇之,歛華就實,從博歸約。其穿歷乎文苑理籔者,蓄積而思渾,資深而辭沛,則包括百家而歸宿于洙泗之源,蒐羅萬象而根抵於造化之妙,闡明蘊奥,辯析異同,發前人之未發,覺後學之難覺,距邪扶正之嚴,大有功於斯道。夫天地剛健之氣,自然與心流通,發於聲而不乖不雜者,渾然成象而入律,斯其道與文之合一者也。晩又好易,幽探乎陰陽錯綜之妙而實不離乎匹婦之所知,大至於天地位育之功而亦不外乎吾心之自誠,至近而遠,至顯而微,察其燦然斐然,只是融貫乎一理而已。嗚呼,世推以山斗之望,人懷以尸祝之誠,豈非斯人者,世不常有,而眞所謂天挺人豪也耶?然則在聖朝崇儒衛道,惇化敷文之政,固當建祠妥靈,俾盡隆報之禮,而矧玆本院,首祀昌翕之曾祖與從曾祖故相文忠公尙容·文正公尙憲,而其後又繼以故相文忠公壽恒,故判書文簡公昌協配食焉。壽恒曁昌協,卽昌翕之父若兄也,一國之所聳瞻,有別他院。昌翕,承家庭之淵源,接昆季之步武,而獨漏腏食之列,竟泯聨壁之光,則聖代之闕典,當如何,而士林之遺憾,終無窮矣。竊伏聞朝家,有創建疊設之禁,而追躋舊廟,非創建也,初請祀典,非疊設也。雖破常格而特享之,恐非殿下之所靳許者,而況無常格之掣礙者乎?倘蒙俯燭於此,則庶不留難於今之請也。伏乞聖明,察此人之必合崇獎,念本院之尤宜竝配,毋更持疑,快賜允許,以光聖德,以幸斯文,不勝大願。答曰,省疏具悉。前批旣曰商量,則未經旬日,輒來煩瀆,無論事之當否,何其屑屑乎?
判義禁朴宗德疏曰,伏以方有金吾開坐之命,而嶺伯狀聞中,安東前府使李養遂,卽臣之內從弟也。揆以法意,不可冒當議讞,玆敢援例陳懇,仰請處分,屢犯瀆擾,倍切悚懍。伏乞聖慈,俯賜諒察,亟解臣金吾兼銜,俾重任毋曠,公私不勝幸甚。批答踏啓字
掌令吳著疏曰,伏以臣以鄕曲疎遠之蹤,濫叨臺職,自知其萬萬不稱,而感激恩私,黽勉出肅矣。昨夜府吏,忽然來告,謂吏郞李秉模·李敬養,招府吏言,臣不可冒居臺次云,臣雖衰病庸殘,顧其職則臺臣也,銓郞雖極選,不過該曹郞官也,臣若不似則三司駁之可也,大臣斥之可也,而以銓郞而分付臺臣,使之自處,三百年所無之變怪,實莫測其端倪也。此莫非臣疲劣無似,自取其踐踏凌侮,而朝廷綱紀,緣臣壞損無餘地,此臣之罪也。臣之困辱,固不足道,而此輩之驕傲放恣,無所忌憚至此,臣亦竊爲國家深憂也。臣旣所遭罔測,官職去就,已無可論,而召牌之下,不敢坐違,隨詣禁扄之外,略陳危憤之忱。伏乞聖明,亟削臣職,以安臣分,以快人心,千萬幸甚。批答踏啓字
丙申十一月初十日巳時,上御尊賢閣。都承旨入侍時,都承旨洪國榮,假注書柳孟養,記注官金鳳顯·卜台鎭,以次進伏訖。國榮曰,夜來聖體,若何?上曰,一樣矣。國榮曰,去夜寢睡,何如?上曰,善寢矣。國榮曰,長至在明,追憶昨年,伏想聖孝,益復罔極。上曰,昨年此時,請賀蒙允,伊時上心之嘉悅,下情之歡忭,至今追思,如在昨日,日月居然重回,哀隕之懷,益復難抑。命奏公事。國榮讀奏訖。上曰,吳著·羅㷜拔望事,吏郞有何所失耶?國榮曰,吏郞復古之後,旣許激揚之道,則臺望之停拔,有何不可,而至於不參政席,直以拔望之意,使之傳言於憲吏者,不無疎率之失矣。上曰,雖有所失,其意則在於激揚,不可罪之而摧抑矣。國榮曰,聖敎誠然,而旣有反詈之言,則必無行公之理,一遞其職,以伸廉隅,似好矣。上曰,親押時刻已至,侍衛整齊事,分付。命退去,諸臣以次出。
丙申十一月初十日巳時,上詣崇政殿月臺。親押入侍時,都承旨洪國榮,左承旨蔡弘履,右承旨鄭民始,左副承旨金鍾秀,右副承旨徐有防,同副承旨李普溫,假注書柳孟養·李兢淵,記注官金鳳顯·卜台鎭,以次侍立。上具布裹翼善冠·白布袍·布裹烏犀帶,乘輿出興泰門,詣崇政殿月臺,就板位親押訖。上曰,藝文提學徐命善,卽爲牌招,親祭祭文製進。出榻敎上曰,注書一員,宣傳官三員待命,騎馬十二匹立之。出榻敎命書傳敎曰,宗廟·永寧殿·永禧殿·徽寧殿·延福殿·景慕宮·儲慶宮·毓祥宮·懿昭廟,左承旨進詣奉審後,祭物祭官,摘奸以來。健元陵·泰陵·穆陵·徽陵·崇陵·懿陵·惠陵·元陵·永祐園,同副承旨進詣奉審摘奸。明陵·翼陵·弘陵·懿昭墓,左副承旨進詣奉審摘奸。順陵·永陵,右副承旨進詣奉審摘奸。英陵·寧陵,注書進詣奉審摘奸。貞陵·光陵,宣傳官與中使奉審摘奸。獻陵·宣陵·靖陵,宣傳官亦與中使奉審摘奸。溫陵·禧陵,宣傳官亦與中使奉審摘奸後,復命。上曰,夕上食親祭時,陪祭承旨不足,左承旨奉審宗廟·徽寧殿·延福殿·景慕宮後,卽爲入來,其餘廳,注書進詣奉審。命書傳敎曰,昨聞臺諫銓郞事,似非無端,況復古之後,不可置對,以示摧抑之意,其在廉隅,亦宜一伸。吏曹佐郞李秉模·李敬養,校理除授,卽爲牌招察任。又命書傳敎曰,觀此畿伯啓本,初以蹤跡閃倐,行止無常爲辭,末以不得捕捉之意結語,焉用此巡營爲哉?京畿監司趙時俊推考,更加嚴飭討捕諸營,刻期捕捉,若復遲緩,該鎭營將,難免重罪,以此亦爲嚴飭事,下諭于京畿監司。上入齋室。諸臣退出。
丙申十一月初十日未時,上御齋室。右承旨入侍時,右承旨鄭民始,假注書柳孟養,記注官金鳳顯·卜台鎭,以次進伏訖。上曰,奉審承旨,今日果皆入來否?民始對曰,左副則今日可當入來,右副·同副則今日內似不得回還矣。上曰,臺諫停望事,何爲而然也?民始曰,臣聞兩郞之言,則只分付於本曹吏,初不分付於憲吏云矣。上曰,禮判入侍。出榻敎禮曹判書蔡濟恭進前。命濟恭讀箕伯狀啓,上曰,人蔘添價之議,何如?濟恭曰,蔘價添給之意,臣於春間,已陳達矣,此則不可不變通者也。上曰,以許多之還耗,折給,好矣。濟恭曰,然矣。至讀定價條,上曰,此事,何如?濟恭曰,隨時貴賤者,豈可一定其價乎?此則行不得之事也。上曰,此狀啓及全伯狀啓,卿持去,出閤外細覽後,更爲入侍,可也。命退去,諸臣以次出。
丙申十一月初十日申時,上詣孝明殿。行夕上食入侍時,左承旨蔡弘履,右承旨鄭民始,假注書柳孟養,記注官金鳳顯·卜台鎭,以次侍立訖。上具衰服就板位,上俯伏哭四拜訖,仍詣盥洗位,北向立。民始沃水,弘履承水,進巾受巾。上詣尊所,西向立。民始酌酒,弘履受酒。上入正門,跪香案前俯伏。民始奉爐,弘履奉香。民始獻盞,弘履受盞。上降復位,俯伏哭四拜訖,上還齋室。諸臣還退出。
丙申十一月初十日酉時,上御齋室。都承旨入侍時,都承旨洪國榮,假注書李兢淵,記注官金鳳顯·卜台鎭,以次進伏訖。上命書傳敎曰,生民之困瘁,莫如近日,惠澤未究,實效未聞,夙宵憧憧,可謂玉食靡甘。今見箕伯狀聞,江民疾苦之狀,如在目中。嗟,我赤子,入窮谷捍毒獸,終年採蔘,不盈一掬,而許多年例別貿,或廉價而抑買,或加倍而勒徵,去年而如是,今年而又如是,二萬餘戶之民,今爲六千餘戶云,念之於悒,不覺惻然。八道之民,旣未蒙一半分實惠,而又此江民,無所聊賴,蔘料旣有所關,雖不可永革,而價本可以添助,是豈無變通乎?民之困窮,至於此極,何待廟堂之回啓?所請三件中,添價及禁商事,特爲許施。至於純錢事,頃者旣允戶判之奏,而狀聞中又有軍木純錢之請,此則似不可別論,皆令備局區劃以聞。又若信蔘,當初彼輩病民中一事,目下所需,別無時急,亦爲革罷,使江界之民安堵焉。備局道臣,須體此意,各宜申嚴,俾無日後放忽之弊事,一體,分付。又命書傳敎曰,銓郞旣赴闕下,則判堂之徑入望筒,不無所失,而雖以吏郞論之,時臺果爲不似,則參政黜罰,無所不可,而拔望之意,使之傳言於憲府之吏者,其亦未審,前吏曹佐郞李秉模·李敬養,一竝從重推考。又命書傳敎曰,人雖微矣,顧其職則臺閣,而反詈之言出於掌憲之地,良可駭然。況銓郞異於庶僚,則焉敢若是慢辱乎?此習決不可長,而且古之臺閣,卽人與官稱也,今之臺閣,人不稱官,至有此等之章,貽辱臺閣,莫甚於此,前掌令吳著削職。國榮曰,俄聞秋曹言,韓命周今始捉來時,又有一疏持來者云矣。上曰,其疏入之。賤臣承命持入。上命國榮讀奏。國榮曰,此疏與前疏無異,其人之喪性可知。上曰,然矣。命退,諸臣以次出。
丙申十一月初十日初更四點,上御齋室。右承旨入侍時,右承旨鄭民始,假注書李兢淵,記注官金鳳顯·卜台鎭,以次進伏訖。民始曰,左副承旨奉審後,來到敦義門外,而門閉不得入來云矣。上曰,宣傳官持符驗,往傳開門以入。命書傳敎曰,符驗不爲待令,當該中官拿處。讀公事訖。上曰,禮判入侍。出榻敎命退,諸臣以次出。
丙申十一月初十日二更四點,上御齋室。禮曹判書入侍時,禮曹判書蔡濟恭,右承旨鄭民始,假注書李兢淵,記注官金鳳顯·卜台鎭,以次進伏訖。上曰,完營査啓事,何如?濟恭曰,考見其始末,則裵弘度之所爲,萬萬無狀矣。竹田,本是白文弼之別給其宗姪白宗華者,而文弼之養子鄭哥,圖出內侍府關子,仍爲奪取,斥賣於弘度矣。及夫宗華與鄭哥相訟,還奪其田之後,鄭哥已給倍價於弘度,而弘度旣受其價,又欲奪田,前已屢次上言而勿施矣。上又下詢嶺營·箕營査啓事,命書傳敎曰,觀此全羅監司査啓,裵弘度之事,萬萬痛駭。渠之心術,有非尋常好訟之比,況敢以幺麽賤氓,欲爲白奪之計,誣罔上言,至再至三者,尤甚無嚴,若不嚴懲,奸細之徒,必將效此而紛紜。依啓本,令本道監司嚴加勘律,此後毋敢更爲上言之意,亦爲嚴飭。又命書曰,觀此平安監司査啓,李夢齡之上言,可謂疑晦。爲子訟冤,人之常情,而細看文案,似有疑端而輕先處分,殊非求生於必死之意。此啓本下該曹,從所見,稟處,以副予重民命之意。又命書曰,初見該宮任之招,有此査啓之命矣。今見嶺伯啓本,蔚山等邑之壽進·龍洞宮,無土之出稅後,如前收稅,有土之出稅後,與前無減,與渠輩所供,多有逕庭。以此傳敎,參互査啓,宮任處發問目嚴査,而向聞該宮任,老不解事云,當宮宮任中,伶俐解事者,捉致査問事,分付刑曹。命退去,諸臣以次出。
上在慶熙宮。停常參·經筵。
大殿·王大妃殿·惠慶宮·中宮殿,冬至親祭罷後,政院·玉堂·藥房·朝廷二品以上·六曹堂上·大司憲單子問安。答曰,知道。
大殿·王大妃殿·惠慶宮·中宮殿,政院·玉堂·朝廷二品以上·六曹堂上·大司憲冬至單子問安。答曰,知道。
蔡弘履,以都摠府言啓曰,今日入直內三廳武兼禁軍及軍兵等,當爲中日習射,而冬至相値,不得爲之之意敢啓。答曰,知道。
金鍾秀啓曰,合辭方張之日,諫院無進參之員,事甚未安。除在外外,呈告人員,卽爲牌招,何如?傳曰,允。
傳于金鍾秀曰,都承旨入侍。
又傳于曰,三日用齋戒,非古例,故雖命勿用,明日如例開講,則如何?明日盡講停。
以司諫金履禧牌不進罷職傳旨,傳于徐有防曰,只推。
以承傳口傳下敎曰,今日連爲親祭,故雖擾擾,冬至別問安及肅拜,竝與頒敎齎去差員肅拜,今始仰奏,極爲駭然。當該中官,令該府拿問嚴處,肅拜次知別監,自政院科治。
傳于徐有防曰,都承旨入侍。
徐有防啓曰,新除授左邊捕盜大將張志恒,命召及大將牌·傳令牌傳授事,命下矣。左邊捕盜大將張志恒,卽爲牌招,何如?傳曰,允。
傳于李普溫曰,坐直承旨入侍。
兵曹口傳政事,以李敬懋爲右邊捕盜大將。
傳于徐有防曰,右捕將下批前,左捕將張志恒兼察。
金鍾秀,以弘文館言啓曰,本館下番,連日闕直,事甚未安。校理李秉模,副校理李敬養,疏批已下,竝卽牌招,以爲推移姑降入直之地,何如?傳曰,允。
李普溫,以內醫院都提調·提調·副提調意啓曰,年例各殿進上臘藥所入牛黃七十八部四分,麝香一百五十六部二分及今年新定式加進上所入牛黃二十二部三分,麝香二十六部三分,合牛黃一百部七分,合麝香一百八十二部五分,竝令戶曹·宣惠廳進排,何如?傳曰,允。
徐有防,以義禁府言啓曰,齋郞及中官禁推人,竝特放事,命下矣。時囚罪人宋樂·李德寧·吳禧謙·李世聃·金尙曄等,依傳敎,卽爲放送之意,敢啓。傳曰,知道。
又以義禁府言啓曰,保放罪人具敍五査啓,今已啓下,依例還囚後,稟處之意,敢啓。傳曰,知道。
蔡弘履,以兵曹言啓曰,依下敎,宣傳官廳當該吹螺赤洪益海,査實決棍十度之意,敢啓。傳曰,知道。
丙申十一月十一日子時,上詣孝明殿。冬至親祭入侍時,都承旨洪國榮,左承旨蔡弘履,右承旨鄭民始,左副承旨金鍾秀,假注書柳孟養·李兢淵,記注官金鳳顯·卜台鎭,以次侍立。上具衰服,詣孝明殿就板〈位〉,俯伏哭四拜訖,詣盥洗位盥手,陞殿詣樽所視酌酒,入詣香案前,三上香,行初獻禮。大祝讀祝訖。上降復位。左議政金尙喆爲亞獻,右議政鄭存謙爲終獻訖。上俯伏哭四拜,詣望燎位焚祝訖,入齋室改具視事服,乘與還內。國榮曰,冬至問安,開門後爲之乎?上曰,還內問安後,仍爲之。奎章閣提學,開門後入來問安,可也。還內後,諸臣遂退出。
甲申十一月十一日午時,上詣孝明殿。盡茶禮親奠入侍時,左承旨蔡弘履,右承旨鄭民始,左副承旨金鍾秀,右副承旨徐有防,同副承旨李普溫,假注書李兢淵,記注官金鳳顯·卜台鎭,以次侍立。上具衰服,自齋室詣孝明殿就板〈位〉,俯伏哭四拜,詣盥洗位盥手,陞詣樽所視酌酒,入詣香案前,三上香,三獻盞,降復位,俯伏哭四拜訖,還入齋室。諸臣以次退出。
丙申十一月十一日酉時,上御尊賢閣。都承旨入侍時,都承旨洪國榮,假注書柳孟養,記注官金鳳顯·卜台鎭,以次進伏訖。上命奏公事,仍命書判付。國榮曰,今日卽一陽初生之辰也,宜念先王閉關之義,而且日寒若此,滯囚可悶,微眚輕囚,宜有軫念之道矣。上曰,予欲下敎而未果,卿言,是矣。仍命書傳敎曰,雖出於申飭,知申旣奏,殊非至日閉關之義,齋郞及中官禁推人,竝特放。上曰,近來夜禁,能無解弛之弊乎?國榮曰,近聞夜禁少解,故或有無賴輩行盜竊之弊云,更加申飭,似好矣。上曰,聞甚可駭,而捕將如能擧職,豈有如是之弊?仍命書傳敎曰,近日夜禁解弛,街路之上,無賴之輩,肆行盜賊之事云,若此不已,則所謂巡邏,設置何益?常時之紀律,亦可推知。左右捕將,一竝遞差,三軍門大將,一竝從重推考。左右捕廳從事官,各軍門牌將,事當決棍,而姑觀來頭勤慢,當處分矣,各別嚴飭。又命書傳敎曰,各殿三日進排各樣醬各色,一竝勿爲進排事,分付戶曹及該院。命退去,諸臣以次出。
丙申十一月十一日二更一點,上御尊賢閣。坐直承旨入侍時,同副承旨李普溫,假注書李兢淵,記注官金鳳顯·卜台鎭,以次進伏訖。上命書傳敎曰,排望甚艱,亦宜付諸熟手,訓鍊大將張志恒爲左邊捕盜大將,傳授命召及大將·傳令等牌,右邊捕盜大將望筒,斯速書入事,分付。上曰,近來日候太暖,知申以此屢屢陳戒,心甚爲悶矣,今日則稍有寒意,良可幸也。普溫曰,冬日之暖,實爲可悶,而今冬日候,旣不至過暖,日來寒意,亦無愆於節序之屆,其爲喜幸,誠如聖敎矣。命退,諸臣以次出。
上在慶熙宮。停常參·經筵。
巳時下雨,雨雹狀如小豆,雷動電光,測雨器水深二分。
下直,東里僉使李寅賓。
以香室望祭受押單子,傳于金鍾秀曰,孝明殿親押。
傳于洪國榮曰,都承旨入侍。
徐有防啓曰,啓覆日字,令日官推擇,則初覆今月二十二日,再覆二十三日,三覆二十五日爲吉云,以此日擧行之意,分付該曹,何如?傳曰,允。
傳于金鍾秀曰,輪對官入侍。
傳于鄭民始曰,工曹判書入侍,該房承旨,先爲入侍。
傳于金鍾秀曰,中官之親呈呈辭,旣有先朝飭敎,此後如有使司謁·司鑰替呈者,當汰去,以此申飭。
金鍾秀,以義禁府言啓曰,軍威前縣監尹昌鼎·崔宗大·吳載徽,安東前府使金相玉·閔百奮·李養遂,眞寶前縣監申耆,新寧縣監趙重瞻,永興前府使鄭彦衡等,令該府嚴問取服事,傳旨啓下矣。尹昌鼎·崔宗大·閔百奮·李養遂·鄭彦衡等,竝拿囚。金相玉,南兵使,時在任所,依例發遣府都事,交龜後拿來,吳載徽,以洪州營將,時在任所,發遣府書吏,交代後拿來,趙重瞻,時在任所,申耆,下去平安道義州地云,發遣府羅將竝拿來,何如?傳曰,允。
以校理李秉模,副校理李敬養牌不進罷職傳旨,傳于金鍾秀曰,只推。
金鍾秀,以弘文館言啓曰,本館下番闕直,事甚未安。校理李秉模,副校理李敬養,旣有只推之命,卽爲牌招,以爲推移姑降入直之地,何如?傳曰,允。
李普溫啓曰,工曹判書徐命善,依下敎來待矣。傳曰,入侍。
以承傳色口傳下敎曰,堂箚從當下批,而大司憲金載順,爲先遞差。
吏曹口傳政事,以兪漢敦爲新寧縣監。
兵曹口傳政事,以具以謙爲南兵使,魚有南爲洪州營將。
以校理李秉模,副校理李敬養再牌不進罷職傳旨,傳于金鍾秀曰,只推。
蔡弘履,以一所巡廳言啓曰,去夜二更量,犯夜人中樞府錄事皮載章執捉,依例移送秋曹之意,敢啓。傳曰,知道。
徐有防,以刑曹言啓曰,因一所巡廳啓辭,去夜二更量,犯夜人皮載章移送秋曹事,命下矣。犯夜人皮載章,依律文,決笞五十放送之意,敢啓。傳曰,知道。
大司憲金載順疏曰,伏以臣於日者,伏承栢府新命,繼又牌召儼臨,不敢坐違,章皇出肅,而念臣居是職,凡幾遭矣,庸愚懦劣,最居人下,隨逐行隊,了無禆益,已試蔑效之狀,不但聖明之所鑑燭,抑亦通朝之所共悉,而循套塡擬,殆若例常,名器之玷辱,官方之濫冗,非細事也。況我殿下,以夏禹不自滿之聖,懋大舜好察邇之德,十行絲綸,求助臣隣,甚盛擧也。當此之時,尤宜愼簡臺端,仰副聖上開言路之意,乃復以如臣無似,苟充於風憲長席,不亦誤哉?倉卒冒膺,理難盤礴。伏乞聖慈,俯賜諒察,亟令鐫改臣職,以重臺選,以安私分焉。臣聞帝王之道,莫切於勤學勤政,是以周公之戒成王曰,嚴恭寅畏,不敢荒寧,朱子之告時君曰,窮理致精,居敬持志。惟此二言,實爲百王之龜鑑,萬世之柯則,自古論學而語政者,雖不一其說,而大要不出於斯二言者之外。苟能於此焉,大家着力,念念不息,孜孜不怠,則大本旣立,庶事自理,三代之盛,可以比隆,夫何患乎治道之不張,習俗之不古,民生之不奠,綱紀之不振也哉?惟我聖上,以不世出之資,奮大有爲之志,自在養德之時,富有大業,日新聖德,及至御極之後,頻御經筵,日講治道,夫所謂勤學與勤政,固無待於群下之仰勉,則亦庶乎殷邦之嘉靖,虞治之徯志,而一簣之虧可畏,尺竿之步宜勉。必於燕閒蠖濩之中,幽獨得肆之地,常存怠逸之戒,不弛警惕之工,周几衛箴,羅列於左右,禹慄湯敬,勿替於造次,則將見學日益進,德日益盛,其於治法政謨,特擧此而措之耳。至於儒敎之關國家盛衰也大矣。自昔有道之世,何嘗不藉此永賴,而至若我朝所以崇奬而尊用者,逈出百王,巖穴之士,亦代不乏人,名敎以之扶持,文物以之彬郁。見今在旌招之列者,皆是懷道抱德之士,雖其肥遯林樊,不願仕進,俱以世臣休戚之義,豈有果忘長往之志,而尙堅永矢之心,未見來章之慶,士林之抑鬱久矣。倘能致敬盡禮,延置朝著,出入講筵,討論經籍,則不但禆補聖德,有以資益乎治道,亦當矜式百僚,使之砥礪其名行。此誠初政之先務,治世之要道,而於向所云,勤學勤政之道,亦豈曰少補也哉?嗚呼,戚里之禍人家國,自昔然矣,而未有如今日之甚者也。自恃肺腑之親,而肆行胸億之計,始之爲貪饕榮祿之鄙者,終至於脾睨恣睢之兇,謂王章可握,而人莫敢誰何,謂天憲可玩,而視之若尋常。積威所及,孰不靡然?厚利所在,率皆趨之。世道與國脈,自歸於潛壞暗消之中,炎炎之火,浸及於燎原,涓涓之流,馴致乎淊天。顧今諸逆,莫非戚臣爲之魁,蓋其頂鍾毛髮,都是國家大恩,而禍心故在,猾性難化,鍾駟之寵享旣濫,而猶以爲未厭,門闌之燀爀已極,而又復有餘願,意慾無窮,則不知太阿之可畏,釁惡厚積,而不知貳極之爲尊,千凶萬慝,難以毛擧,幾使宗社傾覆,而聖躬濱危,噫嘻,尙忍言哉?至若向日處分之一戚臣,又是濫猾而難測者也,外爲辭遜之態,而內售貪權之習,屋漏可欺,而禹鼎難逃,迺至合辭中三大罪,彰著潰露,而眞贜盡發,斷案已成,無往而非人臣之極罪。若論其前後放肆之跡,苟使之任其作爲,則其流之害,將不知至於何境也。何幸天鑑孔昭,群惡悉屛,絲綸渙發,義理嚴正,從今以往,庶幾國是大定,朝著永靖,而第念人情易至於狃安,天網每患其太恢,苟或君臣上下,不思懲毖之道,少忽戒懼之念,則鷹鸇之逐或懈,虺螫之毒潛萌,方來之勢,不見之憂,又安知不燎原而淊天也?思之至此,不覺懍然。噫,懲討,大義也。凡今日北面於殿下者,若不能明目張膽,沬血飮泣,則是無人心也。餘孽未鋤,公議轉激,合辭爭執,凡幾月矣,而兪音尙靳,王章久屈,此實群下不誠之罪。日前聖敎,痛斥人心之漸弛,深慮義理之或晦,大哉言乎,臣莊誦百回,自不覺憂憤之亘中。近日怪鬼之疏,亦一兆朕,惟願聖上,深懲旣往,毋忽已安,察禍亂之根抵,益嚴義理之隄防,痛戒於已誅之群兇,亟允乎相持之諸啓,使朝廷四方,曉然知金石可銷,而此義不泯,則堯天舜日,廓乎淸明,天下後世,其永有辭矣。方當陽復之初,敢陳履霜之戒,惟殿下留神焉。答曰,省疏具悉。所陳當留意矣,卿勿辭行公。
校理李在學疏曰,伏以節回南至,禮展親享,伏惟聖情哀慕,撫時益切,嗚呼,是日一陽生矣。古聖人,與天地合其德,與四時合其道,故必於是日,深察扶抑之機,以盡參贊之竗。伏惟我殿下,受列朝付托之重,當潛雷來復之日,稚陽之未長者,何以扶之,積陰之未消者,何以抑之?如臣之蔑學謏識,徒竊論思之華銜,未有絲毫之仰禆,居常愧愼,如墜淵谷。伏見日前傳敎下者,虛佇之意,樂聞之誠,十行藹然,字字懇摯。臣三復莊誦,仰而頌聖德之不恥下問,俯而慙魯質之無以對揚,以惶以激,歷日靡已。聖旨旣勤於求助,節序又屬於履長,臣忝居經幄,終若泯默,則是重負我殿下也。臣雖滅劣,請以草草陳陋之說,仰答休命焉。噫,殿下明以睿之姿,承艱大之業,聖志奮勵,新化淸明,劈乎義理則動合天彝,措諸政令則擧順人情,嗣服以來,八九朔之內,徽謨善政,史不勝記,故百僚拭目,四方企踵,咸以爲三代之治,可計日而待也。然而反以求之,不無一二可言,國是雖已大正,而猶有漫漶之慮,朝象雖云稍定,而不無泮渙之憂,人心俗習,不見丕變之美,世道官方,尙多淆雜之歎,國網不可謂之盡擧,言路不可謂之大開。以言乎天時,則時候不調,日氣太燠,經夜之雨,無異夏節,終朝之霧,有乖冬令,何殿下求治之勤,而天時人事,若是其不相應也?顧今一氣循環,萬品昭蘇,此正陰退陽長之一文機會,而殿下之對時察理,轉否爲泰,卽其時耳。嗚呼,天下之事,千變萬化,無一不本於人主之心,其心正則陰陽可以調矣,天地可以位矣,而若其正心之道,則惟在於學之一字。伏惟聖學高明,貫通天人,非但諸臣之所,不敢仰望,抑亦卓越乎百王,而第帝王之學,其用無窮,其體至大,故必須正心明理,眞知力踐,常使本源之地,純然無雜,廓焉大明,益懋緝熙之工,克就精一之域,然後左右逢原,觸處洞然,天下萬事,無不得其正矣。惟殿下,勿以講學之已明而有所自滿,益加留心於聖經賢傳,日夕進修,無少間斷,而其顧問講論之責,則不可不先擇其人,若臣之空踈無似者,亟命斥退,而必得學術淹博之人,連開講筵,俾不至於作撤,究索奧旨,毋徒襲於常規。大本旣正,衆理自見,則所謂調陰陽位天地者,亶在於此,此豈非所存者約,而所施者博也耶?從古人臣之講學,進勉於君者,便屬常談,而苟求其理,實不外是,惟殿下,勿以淺近而忽焉。嗚呼,皇天垂騭,群凶就誅,其滔天之惡,射日之謀,非但十倍於辛壬諸賊,實是史牒所無之劇逆也。到今義理之明,炳若日星,凡我海東臣子,孰忍一日忘諸,而人心陷溺,世道乖亂,難測者變怪,易晦者是非,則深憂遠慮,誠有不可忽者。向日傳敎,實燭其幾,辭旨極爲明正,臣固欽仰萬萬,而若其嚴國是社後患之道,則亦在殿下之施措耳。合辭之請,半年于玆,而兪音尙靳,王章未伸,日日謄傳,便成古紙,漸無張膽沬血之意,如是而尙何望國是之不亂,後患之永息也?刑政失平,亦足召災,則今此日候之不寒,安知不由於刑政之不嚴耶?伏願深加聖思,快揮乾斷焉。至若諸賊之舊日黨與,雖已略治,而寔繁之徒,亦難保其盡鋤。日月之明,雖無遺照,鬼魅之跡,本甚閃倐,此亦非細憂也。惟殿下,克軫順時之工,益勉抑陰之道,凡於勸懲用捨之際,必審邪正淑慝之別,母使黑白相雜,薰蕕同處焉。嗚呼,言路之開,漸不如初,殿下虛受之量,非不恢矣,而諤諤之風,一切無聞,此雖群臣含默成習之罪,而若其誠心求之之道,則惟在於殿下矣。聖敎中始猶若此來尙何說八字,打破無餘,臣非特喜殿下今日之求言也,大聖人虛己從人,終始如一之盛德,有可以執此而仰揣,此尤臣之所以歡欣而頌祝者也。倘殿下誠心而求之,誠心而納之,言之妄者,勿加摧折,言之直者,輒賜嘉奬,則直截之論,庶幾不求至而自至矣。目今山林之士,布列言責者,不爲不多,苟使幡然承命,咸造于朝,則不但聖學之仰贊,庶見風化之有禆,而旌招累月,尙無彙征之美,豈殿下之誠意有所未至而然耶?人主之接待臣工,必貴誠信,而至於巖穴讀書之人,則非誠尤無以相孚,殿下亦旣知其身不出言不出之義,則何不推誠招致,以求其言耶?伏願更加招筵之禮,以期其于于造朝焉。嗚呼,凡今之許多宿弊,不可殫擧,而國家之蓄積方竭,則益推減折受之德,以節財用,東北之饑荒孔甚,則必盡講賙濟之策,以究實惠,科弊不可不矯,則宜有早立規制,使多士知趨,貪風不可不革,則必須先禁侈濫,使汚俗知愧,百隷怠慢,則朝廷以爲立綱之本,四維墜壞,則養氣節以爲礪世之具。凡此數者,莫非今日之急務,而言其本,則亦惟曰殿下之一心是已。伏願殿下,先從學問上做去,以至動爭事爲,無不合理,則千百弊源,不足爲憂,惟殿下懋哉懋哉。噫,以殿下克勤之心,値天機維新之日,其所勵精而圖治,尤當百倍恒日,而顧臣鹵莽,不能贊盛化之萬一,臣尤不勝其悚恧也。答曰,省疏具悉。所陳諸件,俱皆切實,予庸嘉尙,當體念矣。
校理李在學箚曰,伏以臣卽伏見大司憲金載順疏本,則泛看首尾,雖似懲討,細究旨意,莫逃情狀,噫嘻,痛矣。今番諸逆窮天極地之惡,實前古之所未有,則古人鷹鸇之逐,寧有一縱一擒之義哉?噫,暗地排布之陰慘,有浮於顯犯手勢之賊,而其疏論列,不過止於戚里之逆,而一語半辭,初不及於恒·簡等諸賊,何也?且就其所論而見之,窮凶情節,初無槪及,只以榮祿·鍾駟·門闌等說,重複張皇者,出於欲以權奸了勘,而全無憤痛沬血之意。且其初以戚里起頭,雙擧竝論,而及其臚列罪狀也,又復略於上而詳於下。噫,龜柱之罪,可勝誅哉,而較諸麟·謙,亦有差殊,則何其嚴於龜柱,恕於麟·謙,而如恒·簡等賊,又謂無可擧之罪而然耶?嗚呼,先大王玉候違豫,凡幾年矣,至於昨冬,國勢之岌嶪,主位之孤危,言之痛心,思之顫骨,倘或聽政之命,不下於旬日之間,則四百年宗社之重,億萬民謳謌之歸,其將置之於何地?此箇義理,眞所謂建天地而不悖,質鬼神而無疑,百世以俟聖人而不惑者也。當是時也,外而呈凶肆惡,沮戲大策,內而鼓妖煽訛,播傳不道者,今日臣子,孰不欲食肉寢皮,則何不明言如此是逆,如此是賊,而漫漶爲辭,閃忽難測,乃欲以天下之大防,萬古之綱常,隱然歸之於戚里輩傾奪之科,而不肯明白說破,有若無甚關緊,義理自此而益晦,人心由此而逾陷?羸豕之戒,履霜之憂,誠不勝懍然而心寒也。凡今所謂革面者,率多凶賊,數十年吹噓薰染者,情根己固,熟處難忘,識者之憂,厥惟久矣,今此載順之疏,尤可以驗矣。聖度包容,雖下留念之批,隄防解弛,宜勉杜漸之道。臣職忝論思,不勝痛歎,玆敢短箚以陳,惟聖明,嚴加處分,明正是非,以爲方來之戒焉。答曰,省箚具悉。朝者規勉,已示嘉尙之意,今此箚語,可謂打彼,當有所處分矣。
丙申十一月十二日巳時,上御興政堂。輪對官入侍時,左承旨蔡弘履,假注書李兢淵,記注官金鳳顯·卜台鎭,宗簿正李行源,奉常正李謙彬,承文判校張顯慶,典籍魏興祖,贊儀洪直浩,以次進伏訖。上下詢職姓名職掌訖。上曰,有弊瘼乎,有所懷乎?行源·謙彬·顯慶·直浩曰,別無弊瘼,且無所懷矣。興祖曰,尊經閣所在書籍,本爲三百餘件,而閪失旣多,今存不過百餘件,而亦多落卷,殆無完帙,是甚可悶矣。上曰,與本館堂上相議,使之奏達,可也。上曰,北道年事,何如?興祖曰,臣於夏間上來,故未能詳知,而南關稍勝於北關矣。上命輪對官先退,命書傳敎曰,靈光漂泊船中男女,至於八十餘人之多,其所看護接濟,另加着意。水陸路間,當從自願復路,卽爲問情狀聞,俾無留滯。以該水使狀啓觀之,不但荏子島僉使之稽忽,水營狀聞,疎漏稽忽,殆有甚焉。軫恤民弊,雖不數遞,不可無飭,全羅右水使閔惠洙,爲先緘辭,從重推考。又命書傳敎曰,嶺伯·北伯狀啓,皆已啓下,俱是不法,當該守令及所謂衙客,令該府該曹嚴問取服。自明日連値齋戒,皆令今日內開坐,守令則以口招爲之。命退,諸臣以次出。
丙申十一月十二日午時,上御尊賢閣。工房承旨入侍時,右承旨鄭民始,假注書李兢淵,記注官金鳳顯·卜台鎭,以次進伏訖。上曰,堂箚,何如?民始曰,雖無新語,稍勝於近來臺疏矣。上曰,新語豈易得哉?民始曰,大體則好矣。上命書傳敎曰,咸鏡監司天坪設鎭當否啓本,旣命下備局,稟處。設鎭當否,當在廟堂覆奏,而道臣則以爲石棧微路,僅通一人,帥臣以爲坦坦平夷,賊路可虞,設置關防,何等審愼處,則道帥臣之啓本,若是相反,況於本事,頗有較挈之嫌。二說之間,自有虛實,北評事旣兼御史,竣事上來時,審察形便回奏事,下諭于監巿御史沈豐之處。上曰,未經禁軍別將,而直通捕將望,有前例乎?注書知入。賤臣承命出問,以張志豐·李仁網,未經禁軍別將,而直通捕將,還入仰達。上曰,工曹判書徐命善入侍。出榻敎命退去,諸臣以次出。
丙申十一月十二日酉時,上御尊賢閣。都承旨入侍時,都承旨洪國榮,假注書李兢淵,記注官金鳳顯·卜台鎭,以次進伏訖。上命讀堂箚。上曰,善作矣。國榮曰,然矣。上曰,右承旨·左副承旨·摠戎使入侍。右承旨鄭民始,左副承旨金鍾秀,摠戎使徐命善進前。上命鍾秀書傳敎曰,右邊捕盜大將李敬懋上來間,左邊捕盜大將張志恒兼察,牌招聽傳敎。上曰,金載順之疏,誠有可疑之端,日前備忘,不幸有中矣。僉曰,誠如聖敎矣。上曰,禁府開坐,令次堂卽爲擧行。出榻敎上曰,入直玉堂入侍。校理李在學進前。上曰,儒臣善作箚,良可嘉也。以校理李秉模,副校理李敬養牌不進罷職傳旨,上曰,只推,更爲牌招。以義禁府草記,上曰,時在任所人,竝口傳差出。鍾秀曰,誔日方物傳敎有置之之敎,故姑不頒布矣。上曰,問于禮堂後,當頒布矣。國榮讀奏南兵使望。上曰,近來武弁中亞將乏人,可悶矣。命善曰,不可不循資陞用,而得人甚難矣。上曰,禁府·刑曹開坐催促。賤臣承命出傳。上命退出。諸臣以次出。
上在慶熙宮。停常參·經筵。
藥房都提調鄭在謙,提調徐命善,副提調洪國榮啓曰,伏未審日間,聖體,若何?臣等今日率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。入侍,宜矣。
王大妃殿·惠慶宮·中宮殿,藥房口傳問安。答曰,知道。
金鍾秀,以弘文館言啓曰,本館下番,速日闕直,事甚未安。校理李秉模,副校理李敬養,旣有只推之命,竝卽牌招,以爲推移姑降入直之地,何如?傳曰,允。
傳于洪國榮曰,都承旨入侍。
傳于蔡弘履曰,推考房承旨入侍。
兵曹口傳政事,以安宗奎爲南兵使。
金鍾秀啓曰,吏曹判書李重祜,參判權噵牌不進,推考傳旨,今方捧入,而開政命下之後,如是違牌,不卽擧行,事甚未安,更爲牌招開政,何如?傳曰,允。
又啓曰,吏曹判書李重祜,參判權噵,再牌不進,推考傳旨,今方捧入,而開政命下之後,屢次違牌,不卽擧行,事甚未安,所當更請牌招,而一日三牌,有傷事體,何以爲之?敢稟。
傳于金鍾秀曰,吏判,不必過引,且是郞官事,與參判一體牌招,申飭開政。
傳于洪國榮曰,都承旨入侍。
金鍾秀啓曰,吏曹判書李重祜,參判權噵,三牌不進,推考傳旨,今方捧入,而特敎申飭開政之下,一向違召,尙不擧行,其在事體,誠極未安,所當更請牌招,係是四牌,何以爲之?敢稟。
傳于金鍾秀曰,特敎之下,不當若是,況以郞官事引義,尤不成體段。吏曹判書李重祜,爲先從重推考,與參判一體牌招開政,牌去來,申飭。
金鍾秀,以弘文館言啓曰,本館下番闕直,事甚未安,今日政,新除授玉堂,待下批仍卽牌招,以爲推移入直之地,何如?傳曰,允。
有政。吏批,行判書李重祜進,參判權噵牌不進,參議兪彦鎬呈辭在外,左承旨蔡弘履進。啓曰,原州判官今當差出,而本州以營下劇邑,素稱難治,不可不擇差,他道有聲績已準限未準朔守令,竝擬,何如?傳曰,允。
以沈履之爲大司憲,尹在醇·李枰爲掌令,尹得孚爲正言,李獻慶爲副校理,沈有鎭·趙尙鎭爲修撰,蔡濟恭爲判義禁,安鼎大爲右通禮,李聖模爲三陟府使,孟至大爲康陵別檢,李秉模爲吏曹正郞,李時楷爲崇寧殿參奉,金斗桓爲原州判官。
兵批,行判書洪樂性服制,參判閔百奮禁推,參議宋鍈病,參知柳焵入直進,承旨蔡弘履進。以李敬懋·趙尙鎭·朴在源爲副護軍,閔弘燮·金載順·尹弘烈·李鼎揆·李儒慶·沈有鎭爲副司直,鄭宇淳·趙時偉爲副司果。
以大司憲望單子,傳于李普溫曰,改擬以入。
傳于金鍾秀曰,館直不備已多日,卽爲牌招,推移入直。
金鍾秀,以迎接都監言啓曰,卽接伴送使移文,則勅行到平壤府,上·副勅上去時,登快哉亭,所作律詩一首,絶句一首,今始出給,俱要刻揭,故分付該府,使之刻揭,而詩二本謄書上送矣,正書以入之意,敢啓。傳曰,知道。
丙申十一月十三日,兼春秋朴行淳。刑曹啓目,以慶尙監司李衍祥狀啓,壽進宮·龍洞宮宮任等査啓。傳曰,原公事粧撰除良,宮監下送,稅外加捧,不爲遲晩,亦不明白納招,幺麽宮任,傳敎嚴問之下,如是瞞告乎?更良嚴問得情爲乎矣,若不直招,加刑取服之意,添問目嚴加盤問爲良如敎。
刑曹啓目,以李弼薰考律嚴處啓。傳曰,不問則已,旣問之後,幺麽衙客,若知嚴畏紀綱之心,則如是漫漶納供乎?渠旣以相議發賣,慫慂幻弄納供,其所用奸犯手等事,與官長符同,則宜無不知之理是置,更良嚴問取服爲良如敎。
義禁府啓目,以永與前府使鄭彦衡捧還時,換色出秩事,刑推得情啓。傳曰,或泛稱遲晩,或漫漶納招,俱極無狀,更良嚴問取招爲良如敎。
丙申十一月十三日辰時,上御尊賢閣。藥房副提調入侍時,副提調洪國榮,假注書柳孟養,記注官金鳳顯·卜台鎭,以次進伏訖。國榮曰,今日日氣猝寒,聖體,若何?上曰,一樣矣。國榮曰,去夜寢睡,何如?上曰,善寢矣。國榮進永眞丹,上進御。上曰,金載順之疏漫漶爲辭,太欠明白,故予固訝之。堂箚果出,而所論頗了了矣。國榮曰,其疏名以討逆之疏,而其所聲罪,反忽於劇賊,殊無沬血憤痛之意,其心所在,固不可臆料,而以外面觀之,則頗涉怪駭矣。上曰,政官牌招開政。出榻敎上曰,藥房都提調·提調入侍。出榻敎都提調鄭存謙,提調徐命善進前。存謙曰,日氣劇寒,聖體,若何?上曰,一樣矣。存謙曰,王大妃殿氣候,若何?上曰,一樣矣。存謙曰,惠慶宮氣候,若何?上曰,一樣矣。存謙曰,永眞丹,連爲進御乎?上曰,然矣。存謙請診候。上曰,不必診候,置之,可也。存謙曰,日寒若此,望日冒寒行禮,恐有傷損之節。在臣等保護之地,誠爲悶慮,親祭下敎還寢,似好矣。上曰,日寒雖酷,不得親奠,情理缺然,而大臣之請甚懇,當勉從矣。仍命書傳敎曰,大臣旣奏,孝明殿親押下敎,安徐。上曰,惠慶宮氣候,常以感冒有時欠寧,提調出去後,與諸醫議定湯劑,可也。上曰,大臣見金載順疏乎?存謙曰,俄始得見,而其疏語誠極駭然矣。此等之類,嚴加處分,然後有所懲畏,而隄防可嚴矣。上曰,南兵營,旣是關防重地,則每以未經兵使之人擬望,官方之疎忽,極矣。大臣之意,何如?存謙曰,聖敎誠然矣。關防之地,何等嚴重,而纔經水使,循例擧擬,殊非嚴關防重閫任之法意也。國榮曰,旣是謬例,則自今以後,以曾經兵使者擬望,似好矣。命善曰,以此永爲定式,則似無混淆之弊矣。上命書傳敎曰,南兵使,雖與北兵使有間云,而關防重地,南北無異,此後南兵使,以曾經兵使人擬望事,分付兵曹,定式施行。上曰,南兵使望,更爲擬入。出榻敎命退去,諸臣以次出。
丙申十一月十三日巳時,上御尊賢閣。推考房承旨入侍時,右副承旨徐有防,假注書李兢淵,記注官金鳳顯·卜台鎭,以次進伏訖。上命書傳敎曰,節目各道方物,卽是任土之貢,固不可點退於捧納之時,而至於軍物,所係不細,亦不可一味不察,則近來各道,各營之進上筒箇·弓矢·鳥銃等物,全不成樣。弓不能放矢,銃不能放丸,筒箇及箭子亦然,而以今日觀之,中官則拘於顔私,敢請賞典,雖曰前例,諸道中,果有最優處,則傳敎政院,自該曹施賞可也,何必一自內帑頒賞乎?此已謬規,而況不謹貢獻之物,不念陰雨之用,賞何論哉?罪實有之。諸道監兵營軍器進上中,黃海兵使李漢泰,平安監司徐命膺,平安兵使李國賢,全羅兵使李聖師,統制使李邦綏,慶尙右兵使趙圭鎭,一竝緘辭,從重推考,以勵來後。又命書禁府·刑曹公事判付。上曰,今日雖不得用刑,更爲捧公事,分付。命退,諸臣以次出。
丙申十一月十三日申時,上御尊賢閣。都承旨入侍時,都承旨洪國榮,假注書柳孟養,記注官金鳳顯·卜台鎭,以次進伏訖。上命讀諸道狀啓。國榮讀奏訖。上曰,北關民事,已極愁亂,而關東之失稔,亦多關心。明春賑政,因道臣之請,已有區劃,而未設賑之前,能無涓瘠之慮耶?國榮曰,東北民事之可悶,誠如聖敎,而賑政則旣有區劃者,雖其未設賑之前,道臣守宰,必當盡心撫摩,仰體殿下宵旰之念,似不至於顚連之境矣。上曰,關東守令,無曠官者乎?國榮曰,三陟有闕,姑未出代矣。上曰,災年守令,不可不擇矣。命書傳敎曰,關東事可悶,且三陟大府也,今日政,無論已準朔未準朔,有聲績守令,各別擇擬事,分付銓曹。命奏禁府公事訖。命退去,諸臣以次出。
丙申十一月十三日酉時,上御尊賢閣。都承旨入侍時,都承旨洪國榮,假注書柳孟養,記注官金鳳顯·卜台鎭,以次進伏訖。上曰,吏判之三違召命,豈不過當乎?其所引義,不過郞官之事,則何若是過爲撕捱乎?國榮曰,一再違牌,其在處義,不是異事,而至於三違召命,頗涉過矣。上曰,注書出去,吏判牌去來,連爲催促。賤臣承命,分付。上曰,吏判之職,卽古之大冢宰也,其責任豈不重且大乎?主張世道,激濁而揚淸者,固是吏判之職也,銓衡人物,量才而授任者,亦是吏判之責也。如非鑑明識博心公議正者,不可當是任矣。國榮曰,聖敎誠然矣,國之冢宰,若得其人,則非但官方無澆亂之弊,可見庶績有咸熙之美,而至於激濁揚淸,鎭安世道之責,亦係於冢宰之賢否。爲官擇人,孰非可愼,而此尤人君所可審愼,而不可輕授之職也。每於掄選之際,益加三思焉。上曰,卿言果合予意矣。上曰,吏判入來與否,注書出去知入。賤臣承命出問後,回奏曰,吏判承牌來詣闕外,而闕門已閉,故不得入來云矣。上曰,注書持標信出去,開陽門留門。賤臣奉標信出去,分付。國榮讀奏弘文館迎接都監草記訖。命退出,諸臣以次出。
上在慶熙宮。停常參·經筵。
鄭民始啓曰,大司憲沈履之未肅拜,執義金亮行在外,掌令李枰未肅拜,尹在醇在外,持平兪彦鏶·金鍾厚在外,監察茶時之意,敢啓。傳曰,知道。
蔡弘履,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
傳于洪國榮曰,都承旨入侍。
傳于蔡弘履曰,吏·刑房承旨入侍。
傳于徐有防曰,大司憲留院上疏入之。
以修撰沈有鎭·趙尙鎭牌不進罷職傳旨,傳于李普溫曰,只推。
前望單子,以趙尙鎭爲副應敎。
以副應敎趙尙鎭牌不進罷職傳旨,傳于金鍾秀曰,只推,更爲牌招。
傳于蔡弘履曰,右承旨入侍。
傳于金鍾秀曰,分義不當若是,副提學吳載純,從重推考,更爲牌招。
傳于金鍾秀曰,若此不已,館錄將無可爲之日乎,無叚違牌,此何分義,副提學吳載純,從重推考,卽爲牌招。
金鍾秀,以弘文館言啓曰,新錄事,命下矣。今日齊會本館,而副修撰李魯述·朴天衡,俱在外,上來遲速,有難等待,不得已與在京僚員,相議圈點之意,敢啓。傳曰,知道。
又以弘文館言啓曰,本館下番,姑降入直,事甚未安。修撰沈有鎭,旣有只推之命,卽爲牌招入直,何如?傳曰,允。
又以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
李普溫,以弘文館言啓曰,新錄事,命下矣。今方齊會本館,雖已備員,而副校理李敬養,疏批未下,修撰沈有鎭,陳疏留政院矣。旣有帶職僚員,則有違館規,不得擧行,何以爲之?敢啓。傳曰,竝許遞,卽爲擧行。
校理李秉模,副校理李敬養等疏曰,伏以學優則仕,古今之大經也,量力而退,人臣之通義也。苟或以未優之學,不量其力,徒知義分之可懼,而全昧廉防之爲大,則一身顚沛,舍之勿論,其爲辱朝廷而壞風敎,當如何哉?臣等,以材則不翅樗櫟之無用也,以文則殆乎魚魯之莫卞也。淸班顯秩,夫豈有毫分近似,而偏被誤恩,首膺華選,居常愧懼,若隕淵谷。當初冒出,雖乖於優則仕之意,目下所遭,庶幾爲量以退之機,故日昨之疏,略暴衷懇。及奉批旨及傳敎,勿辭之敎,問備之罰,罔非出於包容之德,臣等聚首惶感,益不知措躬之所。大抵伊時之事,固有所執,而智慮未周之失,亦自頓悟於聖敎之下,何敢復有所瀆擾,而第念朝廷之上,四維最重,去就之際,匹夫難奪。今若憑恃寵靈,揚揚冒進,則縱欲自怒,人謂斯何,左右思量,轉動無路。倘蒙聖上早賜遞斥,俾臣等無犯積逋之罪,獲遂自修之願,庶或稍有長進,鄙報涓埃,則此實臣等玉成之道,而亦豈非天地陶甄之澤也?玆隨天牌,申暴危懇,伏乞聖明,俯垂諒察焉。臣等固不以見識自處,而事在目下,敢此尾陳。終古亂逆之不戢,實由於懲討之不嚴,斯固人君深加懲毖處,而人臣沬血之義,尤無所逃於霄壤之間矣。嗚呼,麟·謙·簡·恒,窮天極天之凶,妖雲·逆淵,前唱後應之狀,旣有朝野之塗耳目。且仰綸音之揭日星,則爲今日臣子者,不臚列則已,如欲臚列,固當痛言其窩窟枝葉,嚴辨其脈絡根因,懲今日面陽背陰之徒,懼後世亂臣賊子之心,而日者金載順疏,果何爲也?遣辭漫漶,指意閃忽,使見之者,殆莫知凶逆之所以爲凶逆,義理之所以爲義理。噫嘻,痛矣,爲人臣討亂賊,當如是否,雖幸堂箚洞陳,天鑑俯燭,而處分經宿不下,輿情倍覺抑鬱,未知聖上,何所留難,而致此遲遲也?此不嚴處,義理無以著明,亂賊無所懲畏,安知無稍換頭面之類,接踵而起,幻形匿影,陰蓄潛萌,以成日後無窮之慮也?伏願聖明,亟降明旨,一以嚴懲討,一以嚴隄防,不勝幸甚。答曰,省疏具悉。金載順已處分矣。
大司憲沈履之疏曰,伏以臣於昨夜,伏奉憲府除旨,而臣自劃於臺地,積有年所,前後忝叨,輒被違逋之罪,蓋以匹夫之志難奪,咫尺之守有在也。忽於今夏,特授諫長時,則國賊未討,大論方張,凡有血氣含生之倫,莫不欲食肉寢皮,區區情勢,有不暇言,故臣遂章惶承命,與三司諸臣,逐日箚啓者,至閱月矣。幸賴聖斷赫然,王章快伸,沐浴之義,臣有所受,副急一出,雖不可已,若其弁髦四維,仍喪素守,又復彈冠於臺閣之列,則其辱朝廷而羞當世,莫大於此,臣雖無甚志節,豈認爲是哉?伏乞聖明,俯賜鑑燭,亟許鐫削,使大防無壞,微諒獲全焉。臣旣不敢以見識自居,則豈宜妄有陳列,而於目下事,有不容泯默者,卽前大司憲金載順之疏也。嘻噫,亂逆何代無之,而豈有若麟·謙·恒·簡之窮天極地,陰慘妖慝者哉?前冬玉候之沈篤,國勢之危急,追思至今,心骨俱寒。聽政大策,義理至正,從違之間,存亡立判,而惟彼麟·謙·恒·簡輩,惡浮耇·輝,腸懷梟獍,內則締結排布,暗播不道之言,外則爭抗沮遏,顯逞無君之心。其凶鄙逆節,亘古所無,則誅討之義,懲治之論,固宜百世而如一日,寢夢而猶寤言,而今金載順之疏,則泛論戚里之禍,全失輕重之序。指亂源則徒知互對,論逆節則反多闕漏,意不別白,語涉漫漶,將使義理愈蓋晦塞,人心轉加陷溺,世道之害,國家之憂,有不可勝言者,臣竊爲駭痛也。堂箚駁辨,儘極嚴正,而只命遞差,迄無處分,非所以明好惡嚴防杜之道也。臣謂前大司憲金載順,亟施竄配之典,斷不可已也。答曰,省疏具悉。金載順事依施焉,卿其勿辭行公。
丙申十一月十四日,兼春秋朴行淳,刑曹啓目,以李弼薰考律嚴處啓。傳曰,觀此所供,則其所納招,專事呑吐是乎矣。用奸犯手等事,端緖旣露,不必於兩錢之間,更爲究覈,竝只過齋後,各別嚴刑後,考律處斷爲良如敎。
刑曹啓目,以壽進宮·龍洞宮宮任等査出勘律啓。傳曰,僞稱宮差,科外濫徵,罔非法外,而此則自有當律,從當勘處是乎矣。某邑之加捧,某土之加稅,必非此宮任所自獨爲兺不喩,某宮任之用奸於某邑,某宮差之犯手於某土,更良嚴問區別,取招後啓聞。此宮任,旣非首任,又無擅恣之跡,當該宮任,亦爲査出勘律爲良如敎。
丙申十一月十四日辰時,上御尊賢閣。都承旨入侍時,都承旨洪國榮,假注書柳孟養,記注官金鳳顯·卜台鎭,以次進伏訖。國榮曰,夜間聖體,若何?上曰,一樣矣。國榮曰,去夜寢睡,何如?上曰,善寢矣。國榮進永眞丹。上進御,命讀大司憲沈履之疏訖。上曰,玉堂之箚疏連發,臺言又如此,其在防杜之道,不可不允從矣。國榮曰,公議旣如此,則似不可靳持矣。上曰,予於近日,見宋名臣錄,而古人之立朝事君之跡,多有柯鑑處矣。國榮曰,宋時名臣,多有可法者矣。上曰,趙普之以論語半部,佐太祖,半部太宗之言,何如?國榮曰,以行事觀之,則爲人陰刻,睚眦必報,若能得力於論語,則豈如是乎?其言似誤矣。上曰,趙普安天下之功,則果大矣。國榮曰,然矣。佐太祖,區處天下,收許多藩鎭之權,措國家於三百年之安,古人所謂子孫福祿,由安天下之功云者,果是矣。上曰,宋朝宰相中,李沆,多有可觀處矣。國榮曰,先儒論李文靖曰,宋朝名相中,最得大臣體,其言是矣。他姑勿論,每於朝謁奏事畢,必以四方之水旱盜賊等事,數數奏達,而其言曰,人主一日,豈可不知憂懼?若不知憂懼,則無所不至矣。此一事豈非得體者乎?此與漢魏相之輒白四方異聞及風雨災變之意也。欲使人主,常知有可憂可懼之事,而勿生驕心者,實出於愛君憂國之誠矣。上曰,然矣。韓·富皆是名相,而韓琦之德業,可謂無愧古人矣。國榮曰,韓公嘗云,爲人臣者,盡力以事君,死生以之,至於成敗天也。豈可預憂其不成,遂掇不爲哉?此言實是爲人師法者也。上曰,雖曰文章有所不逮,而此等事甚有識見矣。命退去,諸臣以次出。
丙申十一月十四日巳時,上御興政堂。吏刑房承旨入侍時,左副承旨金鍾秀,右副承旨徐有防,假注書李兢淵,記注官金鳳顯·卜台鎭,以次進伏訖。上曰,玉堂上下番,持登瀛錄入侍。命書傳敎曰,館錄有命,除拜已久,尙不出肅,分義道理,俱極寒心。副提學吳載純,從重推考,與新除東壁,竝卽牌招,今日會圈事,分付。上曰,玉堂傳旨,誤爲踏下,當該中官推考。出榻敎上曰,左·右相入侍。左議政金尙喆,右議政鄭存謙,進前問候訖。上曰,箕伯狀聞中,江界蔘事,何如?尙喆曰,臣於蔘事,不待狀聞,而已知其弊矣。古則江界之民,以蔘·銀之多産,生涯饒足,戶口漸增矣。挽近以來,銀店旣無其利,採蔘亦不如前。故民戶大縮,爲弊實多,不可不趁今變通,而添價事不無難繼之憂,定價事亦有難行之慮,至於禁私商,則似可爲之矣。上曰,定價事似是行不得之事也。存謙曰,然矣。物之不齊,物之情也。何可勒定其價乎?上曰,禁私商則好矣,而此亦人存而後,政可擧矣。尙喆曰,三件事臣等當更商確而稟定矣。上曰,唯。上曰,近來亞將乏人,甚可憫矣。存謙曰,然矣。守摠軍亦因乏人,不得差出云矣。上曰,勢將擇人陞用,而亦難得人,何以則好耶?尙喆曰,臣等旣在以人事君之地,當察人望與地處,而陞薦矣。上曰,喬桐誰可爲之?存謙曰,兵判似當,與臣等相議而備擬矣。上曰,李潤成之病,何如?尙喆曰,姑未快差云矣。上曰,捕將不可許久在外,喬桐不可不速爲出代矣。尙喆曰,口傳擇差,似好矣。命左·右相先退。校理李在學,修撰李獻慶進前。上曰,雖無領相,亦爲堂錄,有例乎?考見登瀛錄,可也。在學曰,無領相而爲堂錄之例多矣。上曰,館錄經年後,始爲堂錄者,亦有例乎?對曰,此例亦多矣,而又或有館錄三年後,始爲堂錄之時矣。上命退,諸臣以次出。
丙申十一月十四日未時,上御尊賢閣。右承旨入侍時,右承旨鄭民始,假注書李兢淵,記注官金鳳顯·卜台鎭,以次進伏訖。上曰,副學入來乎?民始對曰,俄又牌不進矣。上命書傳敎曰,副提學之事,極爲寒心矣。旣無情勢,又無嫌端,而一違再違,以違爲事,其所處義,無乃郞當乎?若以取舍人物之地,不卽膺命,則此副學設令許遞,他副學孰能冒當乎?不但事欠誠實,不擇燥濕之意,果安在哉?副提學吳載純,爲先從重推考,更卽牌招,申飭會圈。上曰,副學之承牌與否,斯速知入。賤臣承命出,以來詣闕外陳疏不進之意,仰達。上曰,疏語,何如?賤臣對曰,向來三司引義,皆蒙一遞,而獨自晏然爲撕捱之端矣。上命書傳敎曰,俄者飭敎,旣非强之以難强之義,復此違牌,有何所執?其所處義,可謂郞當之中,又郞當。況一日三牌,有傷體例,行副提學吳載純,爲先遞差,下義禁府推考。上曰,傳旨卽爲捧入。賤臣承命,持入以副提學吳載純遞差及禁推傳旨。上曰,俄者處分,不過一時飭勵,前副提學吳載純,禁推則分揀,復授前任,卽爲牌招會圈。上曰,館錄經年後,始爲堂錄,古例多矣。民始曰,然矣。上曰,副學今則可出耶?民始曰,旣伸廉隅,似無更爲撕捱之端矣。命退,諸臣以次出。
丙申十一月十四日酉時,上御尊賢閣。都承旨入侍時,都承旨洪國榮,假注書柳孟養,記注官金鳳顯·卜台鎭,以次進伏訖。上命讀堂疏賜批,命書沈履之疏批。命書傳敎曰,近聞多竊發之患,且於夜巡,有下問事,捕將張志恒入侍。上曰,禮曹方有看檢事,大司憲沈履之,復授禮曹參判。出傳敎訓鍊大將張志恒進前。上曰,近日夜禁,何如?志恒對曰,連爲申飭,故近來則頗嚴矣。上曰,竊發之患,比比有之云,何無譏捕之事乎?志恒曰,近日連發,伶俐捕校,各別譏察,而姑無現捉者矣。上曰,此專由於夜禁解弛之致,卿出去,更爲嚴飭,可也。命退去,諸臣以次出。
上在慶熙宮。停常參·經筵。
夜二更,月暈廻木星。
徐有防啓曰,大司憲未差,執義金亮行,持平兪彦鏶在外,掌令尹在醇未肅拜,李枰陳疏留院,監察茶時之意,敢啓。傳曰,知道。
傳于洪國榮曰,都承旨入侍。
以備忘記,傳于徐有防曰,義理之不明,以其漏網之多也。揆以王章,太失於寬,巨濟府荐棘罪人養厚,依臺啓發遣都事,卽爲拿來。
傳于金鍾秀曰,守令中,如有上京人,竝入侍。
傳于洪國榮曰,都承旨入侍。
傳于徐有防曰,勘律後草記事,分付刑曹。
金鍾秀啓曰,右議政鄭存謙,依下敎來待矣。傳曰,入侍。
又啓曰,江陵府使金魯淳,密陽府使鄭存中,歙谷縣監朴仁榮,依下敎來待矣。傳曰,入侍。
徐有防,以義禁府言啓曰,因大司憲沈履之上疏,金載順竄配事,依施批下矣。金載順全羅道海南縣竄配,而以上疏內辭意,具罪目,依例發遣府書吏,押送配所,何如?傳曰,允。
蔡弘履啓曰,備邊司郞廳來言,今日賓廳坐起日次,而國忌正日相値,不得來會云矣,敢啓。傳曰,知道。
丙申十一月十五日,兼春秋朴行淳。刑曹啓目,以壽進宮·龍洞宮,宮任等照律嚴處啓。傳曰,宮任等叚,不無罪焉,而事係令前,且與無土出稅後加徵有異,則犯手前濫徵等事,非獨該宮然也姑爲參酌照律,收贖放送,以懲日後爲旀,該色吏與邸吏之所爲首作者之慫慂,萬萬無據,宮任之如此,亦由於此輩之符同,令道臣各加勘律爲旀,邸吏段自該曹參酌勘律爲良如敎。
丙申十一月十五日辰時,上御尊賢閣。藥房副提調入侍時,副提調洪國榮,假注書柳孟養,記注官金鳳顯·卜台鎭,以次進伏訖。國榮曰,夜間聖體,若何?上曰,一樣矣。國榮曰,去夜寢睡,何如?上曰,善寢矣。國榮進永眞丹。上進御,命奏公事,仍命書判付。國榮曰,公事中以刑曹罪人事觀之,紀綱之解弛可知也。殿下每以振紀綱三字,發諸絲綸之間者,非止一再,而在下之人,不有國法,自陷大戾,此乃風俗不古,世道日下而然也。如此則人心終無以導化,紀綱不可以振勵,豈不可悶乎?此莫非殿下導率之化,有所未盡而然也。每於此等處,益加警省,是臣區區之望也。上曰,予自臨御以後,留心於時弊之矯革,紀綱之振作,前後傳敎,多般曉喩,亹亹不已,而尙未聞一弊之可革,亦未見一事之可振,此莫非寡昧不能蕫率之致也,而卿言如此,尤覺歉然,可不益加體念乎?國榮,讀奏狀啓訖。命退去,諸臣以次出。
丙申十一月十五日午時,上御尊賢閣。都承旨入侍時,都承旨洪國榮,假注書柳孟養,記注官金鳳顯·卜台鎭,以次進伏訖。上命奏公事,國榮讀奏訖。上曰,捕將入來乎?國榮曰,俄已來待矣。上曰,捕將入侍。賤臣承命而出,與捕盜大將張志恒進前。上曰,巡邏及譏捕等事,其已申飭乎?志恒曰,巡邏則更加嚴飭,而譏捕亦多發捕校,使之各別譏詗矣。上曰,武藝別監試藝時,服色年久傷敝,數且不足云,勢將貿來耶?志恒曰,近年以來,久未貿來,所着者果皆傷敝而不足,今番使行,使之貿來,似好矣。上曰,武藝別監衣次蟒龍縀,今番使行貿來。出榻敎命捕將先退。上曰,谷山府使入侍。賤臣承命而出,與谷山府使吳載紹進前。上曰,上來有日乎?載紹曰,日前上來矣。上曰,谷山年事,何如?載紹曰,年事未免凶歉,入於道內中尤甚,故明春勢將設賑矣。上曰,有何民瘼乎?載紹曰,別無大叚民瘼,而至於些少爲弊之端,則略有之矣。上曰,何當何去乎?載紹曰,明將還去矣。上曰,久未相見,故玆命入侍矣。命退去,諸臣以次出。
丙申十一月十五日未時,上御興政堂。左副承旨·守令同爲入侍時,左副承旨金鍾秀,假注書李兢淵,記注官金鳳顯·卜台鎭,江陵府使金魯淳,密陽府使鄭存中,歙谷縣監朴仁榮,以次進伏訖。上下詢職姓名,謂魯淳曰,關東年事,何如?魯淳曰,嶺東則稍勝於嶺西矣。上曰,當設賑乎?對曰,然矣。上曰,無民瘼乎?對曰,向有還穀代捧之令,故民蒙實惠,而別無弊瘼矣。上曰,捧糴能不難乎?對曰,比他邑稍勝矣。上曰,何故上京乎?對曰,爲議設賑事,來于營門,而因爲父母墳省掃之行,受由上來矣。上謂存中曰,年事,何如?存中曰,洛東近地,未免失稔矣。上曰,無邑弊與民瘼乎?對曰,別無大端弊瘼矣。上曰,何故上京乎?對曰,才遭慘慼,爲營葬而來矣。上謂仁榮曰,年事,何如?仁榮曰,入於之次邑矣。上曰,有弊瘼乎?對曰,略有弊瘼,故論報營門,未及狀啓,而道臣已遞職矣。上曰,捧還,幾何?對曰,三千餘石之內,未捧爲四百餘石矣。上曰,爾則何故上來?對曰,以差員上來矣。命守令先退。上謂鍾秀曰,承旨之言,可謂有先見之明矣。養厚已欲爲伸冤之計,他尙何說?鍾秀曰,臣於前日,屢有所仰達,而養厚之外,不知有幾箇養厚,雖不可劓殄滅之無遣育,而至於昵近賊邊者,則亦不可不痛加懲治矣。上曰,堂箚善爲之矣。對曰,然矣。上曰,今番之逆,多出於巨室大族,比辛壬,尤難鋤治,是可悶矣。鍾秀曰,國之元氣完實,則雖有凶孽之餘,亦何敢肆其惡乎?益懋內修之德,則外攘似不難矣。上曰,然矣。命退,諸臣以次出。
丙申十一月十五日酉時,上御尊賢閣。都承旨入侍時,都承旨洪國榮,假注書李兢淵,記注官金鳳顯·卜台鎭,以次進伏訖。上曰,捕廳罪人草供捧入。賤臣承命持入。上命國榮讀奏。上曰,捕廳從事官入侍。從事官李允彬進前。上曰,養厚謫所同留之人,定送捕校,使之捉來。上曰,近日夜禁解弛,多有竊發之患云,何不申飭乎?允彬對曰,夜禁初未嘗解弛,而今番飭敎之後,又加申飭。故人定之後,則街路之上,切無往來之人矣。上命退,諸臣以次出。
上在慶熙宮。停常參·經筵。
徐有防啓曰,大司憲未差,執義金亮行在外,掌令李枰·尹在醇陳疏留院,持平兪彦鏶·金鍾厚在外,監察茶時之意,敢啓。傳曰,知道。
傳于蔡弘履曰,都承旨入侍。
又傳于曰,都承旨入侍。
以全羅監司李普行漂海人問情狀啓,承傳色口傳下敎曰,日寒如此,京譯急爲下送,問情以聞。
以備忘記,傳于徐有防曰,雖以養厚家文書觀之,朝紙之絡繹,書札之往來,若是頻繁,若是無難,以養厚之妖逆,敢生反案,自明之計,荐棘何等嚴密之事?又況負犯,何等凶惡,則身爲守土之臣,若有一分嚴畏國法之心,幺麽武弁,若是無忌憚,而不防守乎?亦焉敢曰,在官不知乎?巨濟府使尹衡烈,爲先令該府,拿問嚴繩,近來紀綱解弛,則不但此邑,他道之若此,可以推知。亦以此另加嚴飭,各該邑凡係麟·厚·簡·恒等逆獄干連竄配之類,另加嚴察,俾無此等之弊,從當有廉察之道,亦以此下諭于全羅·慶尙·咸鏡等道監司。
李普溫,以義禁府言啓曰,巨濟府使尹衡烈,爲先令該府,拿問嚴繩,又遣羅將則有弊,養厚拿來都事,隨行羅將拿來事,命下矣。沿邊沿海不眷率守令,面看交代事,載在續典,而尹衡烈以絶島邑守令,時在任所,使養厚發捕都事,隨行羅將交代後,拿來之意,騎驛,分付,何如?傳曰,允。巨濟府使口傳差出,當日辭朝,給馬下送。
吏曹口傳政事,以李章漢爲巨濟府使。
傳于李普溫曰,坐直承旨入侍。
鄭民始啓曰,臣與同副承旨李普溫伴直矣。因全羅道儒生柳逵等,上疏侵斥,陳疏經出,原疏,以國忌正日,纔已退却矣。卽爲牌招入直,何如?傳曰,允。
金鍾秀,以禮曹言啓曰,社稷祈穀祭,每於歲首上辛日,遣大臣攝行事,曾已定式矣。來正月初四日上辛,社稷祈穀祭,遣大臣攝行,何如?傳曰,允。
執義金亮行疏曰,伏以臣頃從縣道,冒入文字,以驥鐫免其非分之職矣。伏蒙聖慈,特遣史官,宣以御批,不惟不許所辭,乃更眷顧而念其疾病,奬褒而本之家世,仍又以爾亦無一見予之心爲敎。臣莊誦次還,惝怳慙恧,繼之以感涕之交集也。噫,君臣之義根於性而不可解,極乎天而無所逃,臣雖愚頑,豈至全昩?況今絲綸懇惻,諭召丁寧,臣以微末,叨此恩命,豈不欲進身天陛,一瞻耿光,以少伸宿昔犬馬之誠?而念臣匪才蔑學,不宜混廁於招延之列,實有如前所陳者,重以賤疾,年增月加,今秋則又添別證,蓋阽於危者屢矣。雖以向者珍劑遠頒,德意浹髓,得以須臾無死,而眞元旣脫,諸症交攻,委席奄奄,無望復起爲人,以此癃廢之狀,其何以出入闕庭,登降殿陛哉?虛縻重任,雖切悶慼,屢潰宸聽,亦甚猥屑。且伏聞朝家,曾有令甲,在外者辭疏不得至再。故惟泯默蟄伏,恭俟處分,而今爲四朔,迄未聞有所變通,若是而臣又不自控籲,誠恐卸解之無期,而瘝曠之愈久也。玆敢忘其僭猥,冒眛陳列。伏乞聖明,俯賜諒察,亟命遞臣本兼兩任,千萬幸甚。答曰,省疏具悉爾懇。今見爾章,可知舊病之尙未瘳可,企待之餘,悵缺何言?顧今民憂國計,茫無畔涯,而如爾讀書之士,尙無幡然之意,豈以予之誠意,有所未孚而然歟?自顧歉忸,俟病少間,幸卽登途,以副予側席慇懃之意。仍傳曰,此批答,遣史官傳諭于執義金亮行處。
丙申十一月十六日巳時,上御尊賢閣。藥房副提調入侍時,副提調洪國榮,假注書柳孟養,記注官金鳳顯·卜台鎭,以次進伏訖。國榮曰,夜間聖體,若何?上曰,一樣矣。國榮曰,去夜寢睡,何如?上曰,善寢矣。國榮進永眞丹,上進御。上曰,翰林被圈人在外者,皆上來云乎?國榮曰,尙有未入來者云,而翰試之尙未設行,亦涉可悶,分付本館,更爲催促,似好矣。上命書傳敎曰,翰林召試,待被圈人中在外者來,當卽設行,自本館更爲催促,過限不上來者,依例直捧禁推傳旨。國榮曰,沈履之疏本未下,故金吾不知金載順勘罪之何律,不得擧行云矣。上曰,原疏當出送矣。國榮曰,執義金亮行,疏批未下矣。上曰,將欲賜批,而方今民憂國計,茫無畔涯之時,山林讀書之人,無一幡然者,殊可悶矣。國榮曰,聖敎誠然,而招徠之道,惟在於務盡誠意,感回其遐心矣。上命書金亮行疏批。命退去,諸臣以次出。
丙申十一月十六日午時,上御尊賢閣。都承旨入侍時,都承旨洪國榮,假注書柳孟養,記注官金鳳顯·卜台鎭,以次進伏訖。上曰,養厚何等妖逆,而朝紙·書札之絡繹往來,若是狼藉,安有荐棘之意乎?以此觀之,則各道竄配之不勤防守,推可知矣。其在嚴隄防之道,不可不重繩,故巨濟府使俄命拿問矣。國榮曰,身爲守土之臣,不能檢飭,誠有其罪,不可無懲勵之道矣。上曰,湖南漂胡之接濟等節,本道似當依例擧行,而不無稽忽之慮耶?國榮曰,本道接濟,雖是依例擧行之事,在朝家柔遠人之道,不可不另加申飭。且使異國人,久爲淹滯,殊非嚴邊禁之意,從速問情,趁卽發送之意,亦爲分付,似好矣。上命書傳敎曰,漂人水陸間,從自願治送,襦衣等物,亦令備給事,分付該道。京譯官罔夜下送,不多日內問情馳啓事,一體,分付。命退去,諸臣以次出。
丙申十一月十六日酉時,上御尊賢閣。都承旨入侍時,都承旨洪國榮,假注書柳孟養,記注官金鳳顯·卜台鎭,以次進伏訖。上曰,洪允中之巨濟首擬,是何事也?國榮曰,臣亦不知擬望之意,而似是無心之事矣。上曰,此是以鞫獄時文書,現捉汰去之人,則遽然擬望,豈不可怪乎?曾以激揚之意,屢屢下敎於銓曹,而頃者騎堂之擬,殆無嚴隄防之意矣。今又如此,尤極駭然。國榮曰,當此欲嚴隄防之日,孰敢有他意?而直不過疎率之致,不必深責矣。上曰,卿言誠然,而其在懲後之道,不可置而勿論矣。國榮曰,疏儒以不捧其疏,侵斥喉院,故諸承旨方欲徑出,臣則雖在藥院,諸承旨旣皆徑出,則亦甚難安矣。上曰,知申則旣在藥院,與在院承旨有異,有何難安者乎?上曰,儒疏之初不捧入,何故也?國榮曰,凡係儒疏,關由於太學,然後始爲來呈,卽朝家定式,而此疏則初不關由於太學云,故不爲捧納矣。上曰,齋任復古後,京外儒疏,必關由後來呈,已有定式,而不有朝家之定制,肆然封章,此亦紀綱所在,政院之不爲捧入,固是矣。國榮曰,儒疏之每每如是,亦甚可悶矣。上曰,同副入來乎?國榮曰,俄已承牌矣。命退去,諸臣以次出。
丙申十一月十六日二更一點,上御尊賢閣。坐直承旨入侍時,右承旨鄭民始,假注書李兢淵,記注官金鳳顯·卜台鎭,以次進伏訖。上命書傳敎曰,俄者巨濟府使望筒還下,下口傳下敎,予意豈在於不擇耶?設以不擇,有所處分,忽以兵使備擬,殊涉變常,巨濟府使更擬之望勿施,更爲擬入事,分付。上曰,巨濟府使望催促捧入。又命書傳敎曰,予之前後諄諄面諭於吏判者,意謂嚴堤防而務激揚矣。日前騎堂之擬,殆無激揚之意。大抵羸豕之漸,安知不在於薰蕕同器乎?伊時非不欲處分,而特以銓長任重,而大政隔月故也。俄見巨濟之望,又何其全不留意於激揚也?交通重囚,旣遞時任府使,則以文書現捉,汰去衛將於鞫獄方張之時者,遽以擬之,不少留難,實非所期於吏判者,當此不嚴堤防,不思激揚之日,不可無警勵之道。況司謁傳敎,雖不顯諭,而以予記念者,在今日銓地者,其豈不知而忽以曾經兵使之人,擬之於元不相當之職?大欠商量,吏曹判書李重祜罷職。民始讀奏巨濟府使望。上落點。上曰,巨濟府使卽令肅拜,仍爲下直事,分付。命退,諸臣以次出。
上在慶熙宮。停常參·經筵。
鄭民始啓曰,大司憲未差,執義金亮行在外,掌令李枰·尹在醇陳疏入啓,持平兪彦鏶·金鍾厚在外,監察茶時之意,敢啓。傳曰,知道。
蔡弘履,以都摠府言啓曰,今日入直內三廳武兼禁軍及殺手等技藝,中日廳習射,而武藝別監軍兵等,出去景福宮試放事,請出標信。傳曰,知道。
又以都摠府言啓曰,副摠管李邦一,以今日入直武藝別監軍兵等試放事,景福宮晝仕出去之意,敢啓。傳曰,知道。
傳于蔡弘履曰,都承旨入侍。
蔡弘履,以兵曹言啓曰,兼司僕將柳孝源兼帶內乘,勢難兩處供職,且有身病,累度呈狀乞遞,事勢旣如是,則宿衛領軍之將,不可强令察任,所帶兼司僕將,今姑改差,何如?傳曰,允。向於本曹佐郞沈念祖改差草記未下批之前,監軍望單,任自拔之。故旣有飭敎,則今日禁軍番將望單,以兼司僕一番將,書以未差於草記入啓之前,又從以未差代,代將書入,豈知草記批答之允不允,而有此不察之事乎?
又啓曰,卽伏見兵曹草記批答,則今日禁軍番將望單中,兼司僕一番將,以未差,書塡於改差草記未入啓之前,又從以未差代,代將書入,致勤下敎,該曹堂上不察之失,不可無警,從重推考,何如?傳曰,允。
傳于洪國榮曰,都承旨入侍。
傳于李普溫曰,吏曹判書前望單子入之。
吏曹判書前望單子,以李徽之爲吏曹判書。
傳于李普溫曰,新除授吏曹判書,牌招察任。
李普溫,以迎接都監言啓曰,卽接伴送使移文,則勅行到嘉山郡,副勅作七言律一首,要爲揭板,故分付該郡,使之刻揭,詩本謄書上送矣。正書以入之意,敢啓。傳曰,知道。
蔡弘履,以備邊司言啓曰,卽見全羅右水使閔惠洙狀啓,則以爲漂海人從水路願歸者,有鐵錨備給之請,而我國匠手,莫知制撲,無以打造。年前漂船棄置鐵碇三坐,方在本營,以此一坐許給事,請令廟堂,稟處矣。漂人中若從水路還歸,則以本營所在鐵錠一坐,依所請許給,其他船中什物,亦令依其願,一體精造備給之意,分付,何如?傳曰,允。卽速分付,俾勿遲滯。
徐有防,以義禁府言啓曰,因平安監司徐命膺查啓,刑曹粘目內李夢齡,雖是爲子訟寃,專沒本事,欺罔天聽,欲爲推諉於在逃奴子之狀,更查之下,節節綻露,紀綱所關,萬萬無嚴,所當令道臣,依律嚴懲,而曾經武兼移本府處之事,允下矣。李夢齡,時在平安道渭源地云,依例發遣府羅將拿來,何如?傳曰,允。
李普温,以刑曹言啓曰,衙客李弼薫供辭啓目判付內,過齋後各別嚴刑考律處斷事,判下矣。依判下,罪人李弼薫嚴刑一次後,取考法文,則續大典雜令條,有曰,凡官庫錢穀,京外官料理爲名,那移防納者,依那移出納律論,大明律那移出納條云。凡各衙門錢糧等物,監臨·主守那移出納者計贜,准監·守自盗論,二十五貫罪,止杖一百,流三千里,罪人李弼薫,依此律決杖一百,流三千里,定配於全羅道海南縣,而旣施一次之刑拷訊,十日後決罰,載在法典,今姑嚴囚,過十日後,決杖押送配所之意,敢啓。傳曰,知道。
徐有防,以義禁府言啓曰,在謫遭親喪者,許令給暇歸葬事,載在法典矣。慶尙道慶山縣押梁驛徒配罪人鄭允德,今月初五日遭母喪云,依法典歸葬間給由之意,分付該道臣,何如?傳曰,允。
蔡弘履,武臣堂上朔試射所差備官,以試官意啓曰,今日朔試射時,宣傳官白東俊,羽林衛將金俊等,俱以未滿四矢,竝依承傳罷職,何如?傳曰,允。
大司諫金尙集䟽曰,伏以皇穹降割,仙馭上賓,玄隧永閟,歲聿將窮,以殿下出天之孝,見墻之慕,撫時哀霣,蓋復何堪?仍伏念臣罪逆不天,禍延先父,恩養未卒於奉檄,至痛遽纒於含索,創巨釁深,理宜滅死,而一縷冥頑,視息猶存,喪制纔闋,萬死已訖,俯仰寃號,天地茫茫,歸依松楸,忽忽無人世之念,而迺者諫省新命,遽下於三年不呼之餘,手擎除書,誰與爲榮?枯荄復生,死灰重燃,聖恩雖感於不遺,私痛益切於靡逮。噫,臣之亡父,偏被先大王壽考之化,生前之眷顧靡逮,身後之恩榮備至,哀綸遠降,賵禭特加,存沒銜感,隕結難忘,而豈意寢苫之危喘,遽抱遺弓之至哀?朝晡月朔之班,一未效臣子之常分,孤恩負德,此何人哉?其將爲不孝之子,不忠之臣,命之窮矣,情亦慼矣。鮮民之生,靡所依仰,唯有聖明,父母於臣耳。戀主之誠,在物猶然,資父以事,卽臣之情,顧今一初淸明,萬品咸覩,追离筵昔時之叨陪,仰黼座新日之方升,身雖伏於田畂,心則懸於宸極。伏況亂逆之作,從古何限,而暗地紏結,內外交煽,譸張凶言,危逼聖躬,豈有若今年諸賊者哉?何幸乾斷廓揮,處分嚴正,眞可以建天地而不悖,俟百世而不惑,宗社之得有今日,天也。臣於此時,豈不欲一登文陛,仰覲淸光,粗伸奔問之忱,少效懲討之義?而第臣於年前,待罪下邑,方在解由未出之中。該曹檢擬,雖未及照察,公格甚嚴,自在當遞,而病淹鄕廬,旣無以引避自處,玆從縣道,猥入文字。伏乞聖明,察臣見職之不可曠日虛帶,亟命該曹,照例遞改,以存公法,以安私分,不勝幸甚。答曰,省疏具悉。爾其勿辭,上來察職。
司諫金履禧疏曰,伏以臣旅次一疾,日就危篤,且緣臺銜之虛縻,益覺病上之添病。日前辭疏,略陳實狀,庶幾天日之明,有所俯燭,亟賜鐫斥,及承批旨,威罰不加,職名自如,臣誠惶霣迫隘,莫省攸措。臣之知識言議,自知甚明,雖使臣身無疾病,强策駑鈍,萬無堪承之望。況此神昏氣促,方在㱡㱡垂盡之中,渾不識四到者乎?種種危惡之症,雖不敢猥陳仰浼於淸燕之覧,而實病難强之狀,已爲通朝之所共知,玆於召牌之下,復敢疾聲哀籲。伏乞天地父母,俯垂矜察,特命譴削,俾便調息,以存國體,以全微喘焉。臣於病昏之中,亦有所耿耿憂懼者,敢此附陳。顧今化理淸明,朝野胥欣,凡在含生之倫者,孰不於變於陶甄之中,而不幸凶逆積年熏染之餘,人心䧟溺,孰處難忘。至於金載順輩,亦敢潛售暗逞於大明中天之下,有識之隱憂永歎,庸有極哉?帝王包容之德,雖貴於鎭安,逆邊卵育之徒,決不可掩置,反貽聖世無窮之慮,臣固不敢知如此者幾人,而至若朴宗岳之左右翺翔於麟·謙兩賊之間,往來親密於養·泰羣妖之中,十手難掩,同朝共憤,而因循狃安,迄無屛黜之論,臣嘗竊爲之慨然矣。方當怪鬼跳踉,隄防漸弛之時,恐不宜一向置之於相忘之域。伏願殿下,諒義理之不可不明,察公議之不可不循,亟施竄逐之典,俾聳瞻聆之地,不勝幸甚。答曰,省疏具悉。朴宗岳事,更當下敎矣。爾其勿辭,調理察職。
掌令李枰疏曰,伏以臣姿旣庸陋,識又蔑劣,不合於淸朝耳目之任,臣亦自知前後冒出,豈曰是稱,而每當朝家有事之時,不敢言私故也。顧此聾瞽之行,擿埴之狀,頃忝納言,李弘濟事,初不詳審,率爾論啓之後,亦自疑其太輕,及承恩遽之批旨,洞諭無餘。臣奉讀再三,怳如發蒙而見靑天,退伏省愆,自訟不暇,果然人言來矣。尙誰咎哉?推此一事而觀之,庸愚憒劣,不稱是職,庶或聖明之俯燭矣。意外憲府新命,雖下於藏藪之聖意,而顧臣悚恧之忱,豈以恩除之誤叨,肆然承膺,不念貽羞之戒哉?自今以後,臺端一步,便成鐵限。且素患咳嗽之症,挾感發作,繼晷達宵,喘喘欲死。伏乞聖慈,俯諒臣情勢之難强,更憐臣病狀之危苦,亟削臣職,以存廉防,以安私分,千萬幸甚。臣旣不敢以言責自居,惟以乞免爲事,則不宜贅及他說,而事在目下,不勝憂憤,敢此尾陳,惟聖明垂察焉。噫嘻,痛矣。從古亂逆,何代無之?而其窮凶極惡,未有若麟·謙·恒·簡·雲·淵等諸逆者也。爲人臣,若知君臣之大義,則雖使諸賊,骨肉之親,竹馬之交,固當割之如刀鉅,逐之若鷹鸇,固結誠心,戮力嚴討,以杜日後,陰護逆邊,潛唱凶譎之論,斯爲忠國之職分,而噫,彼金載順,抑何心腸,罔念此義,回戀舊窟,不斷情根,所謂討逆,何漫漶也?始自麟·謙,以至恒·簡·雲·淵等諸賊,或沮戲大策,或傳播不道,興訛鼓妖,千百爲計,幾使宗國顚覆,聖躬濱危,厥罪有浮梁冀·士良,而此誠窮天極地之惡,則固當以如此者爲窩窟,如此者爲根柢,打破臚列,顯言嚴討,可也,而不此之爲,只以戚里貪饕榮祿等語,泛稱說去,臣未知其意之所在也。噫,若以此疏,傳之後世,則後世之人,其將曰,此輩暗室謀逆而伏法乎?仰亦曰,要路含權而得罪乎云爾,則惟彼一疏,疑亂大義,唱起凶論之一大機關也。思之及此,寧不懍然而寒心哉?此而若不嚴防,則幻形匿影,陰著潛萌者,必將接跡而起,其日後無窮之慮,容有極哉?臣謂金載順陰護情節,設鞫嚴問,斷不可已也。答曰,省疏具悉。疏陳可尙,金載順只施竄配,意亦在焉。爾其勿辭察職。
獻納金東淵疏曰,伏以皇天降割,仙馭上賓,時序屢換,慟隕冞切。因伏念臣家,有八耋偏母,居恒善病,藥餌爲命。臣之情理,豈有離捨遊宦之勢,而薇垣除旨,忽下意外,馹召繼降,鄕里動色,臣以惶以感,不敢久淹,抑情登途,昨始來伏私次,而臣姿性魯下,年紀向衰,淸朝耳目,決難堪任。矧今新化淸明,聖志奮發,當周王訪落之日,推殷湯好問之心,十行絲綸,一念懇惻,至罷不言之諸臺,以視求助之盛德,是時臺閣之任,宜擇剛方之士,以副虛佇之意,而今乃以如臣骫骳巽軟,曾試蔑效之人,苟然充擬者,抑何故也?聞命卽趨,雖出嚴畏之義,揆分不稱,斷無承膺之望。玆敢略暴微懇,仰瀆崇聽。伏乞聖慈,俯賜鑑諒,亟命刊改,以淸臺選,以安私分,不勝幸甚。臣方乞免,豈容贅他,而事關懲討,志切憂憤,略此附陳焉。噫,從古亂臣賊子之顯犯手勢,謀危國家者何限?而若其譸張於承儲之日,疑亂於代攝之際,暗地潛售,以動搖國本者,最爲極惡大憝,而殆有浮於稱兵犯闕之兇。苟不能探本塞源,爲懲前毖後之圖,則譬如種根之不拔,伏火之漸燃,其爲貽禍於將來者,自古已然。雖以辛任事言之,耇·輝·鏡·夢之諸逆,其身雖誅,耇·輝·鏡·夢之餘黨,其罪未正,此固出於先大王盛德至仁,過於涵貸,不爲窮治,馴至餘惡罔悛,爲禍轉深。儻使乙亥處分,早下於辛壬之後,則其流之患,豈若是其甚耶?噫嘻,今之麟·謙·恒·簡等諸賊,卽前日之耇·輝·鏡·夢,而其綢繆排布,換頭改面,或煽妖言,或嗾凶疏,沮戲代聽之不足,乃敢睥睨於御極之後者,視辛壬諸凶,反有甚焉。臣僻處鄕第,罕入京都,雖不得的聞其治逆之始末,逞凶之源委,而以綸音之昭布者及萬口之所憤嫉者觀之,心膽欲裂,毛骨俱寒,而如彼金載順者,抑獨何心?顧戀窩窟,漫漶義理,自不覺眞贜之呈露於一疏,人心之陷溺,國是之眩亂,一何至此於是乎?一國齊憤,三司交章,請竄請鞫,義正辭嚴,臣不欲更事煩縷,而若使在廷之臣,早爲之圖,打破逆窟。如今日討載順之義,則渠何敢投疏嘗試,若是其無嚴耶?何幸聖慮深遠,乾斷揮廓,特允臺啓,命拿養厚,獨漏之魚,何患乎逃罪?未化之梟,可期其知戢,第與養厚,同一附麗,連一腸肚,作爲麟·謙·恒·簡之羽翼者,泰淵是也。其妖邪之性,濫猾之習,已悉於前後疏啓,而臣於昨年春,以鑄錢事,略論泰淵營私肥己之狀,臣實庸懦,不能斥言其黨凶濟惡之罪,只就恣用錢貨之一端而憂之矣。因此而大爲謙賊之所恚怒,至以御將國邊人等說,恐喝咆哮,無所不至,自是臣不得更入臺垣者,殆一年餘矣。臣之所憤,切於泰淵者,非爲私憾,其固結凶賊與養厚黨助之罪,決知其難貸。故自鄕廬承命之日,擬論兩賊一串之惡,以破諸逆肆凶之源,乃者請拿之啓,獨允於養厚,而尙靳於泰淵,臣誠訝惑,繼以憂憤。臣謂荐棘罪人尹泰淵,一依養厚例,拿鞫得情,斷不可已也。至如翼龍陰慘叵測之情節,雖以臺啓中措語見之,決不可一日容貸於覆載之間。且其以凶賊傔人,受凶賊之指使,暗地和應,欲售其惎間不道之計者,尤不可不究覈而乃已。亦願亟從河翼龍鞫問之請,以重獄體,以遏亂源焉。前參議洪檍,賦性回邪,行己陰祕,勢利所在,廉恥都忘,締結群凶,十手難掩,新化以後,渠亦自知其罪。向來之黽勉討逆,稍似革面,近日之閃忽蹤跡,依舊伎倆,搢紳之間,有口皆言。頃年灣府之得除,亦出謙賊之酬功,勅需銀貨,運餉穀物,恣意翻弄,盡歸虛簿,至今爲灣上無窮之弊,如此反覆無恒,貪濫不法之人,不可置而勿論。臣謂爲先施竄配之典,可也。噫,殿下秋間所下綸音之末,引孟夫子不敎罔民之訓,諄諄曉諭,欲使舊染之類,咸與維新,此誠天地好生之德也,聖王先敎之意也。宜其感及豚頑,革祛狼毒,而由其隄防不嚴,將有潰決之慮,稂莠不鋤,將有滋蔓之漸,爲今日計,莫若本之以仁,照之以明,斷之以武,毋事姑息,忽於防患,毋施小恩,任其長惡。夫然後天理可明,人心可正,邦命可固,而古人所謂以生道殺人者,正爲今準備語也。伏願殿下留神焉。答曰,省疏具悉。泰淵姑不拿鞫,豈無意也?河翼龍事,亦有所商量者矣。洪檍事,未知其人之果何如,而灣府事其令該府行査焉。爾其勿辭察職。
掌令尹在醇疏曰,伏以臣於臺職,自知人器之不稱,豈有堪承之望,而前後有除,輒皆冒膺,曾未能出一言論一事,以效一日之責,每自循省,悚恧靡措。向以臺廳增修事,致承嚴敎,罪止薄罷,至今追思,惶蹙冞深。臣於伊時,適以踪地之難安,祭班進參之外,未嘗入臺廳一步地,其增其修,雖無干涉者,而事在臣待罪臺銜之時,則今何敢以現告之混入,爲晏然自恕之計乎?不意收敍未幾,新除忽下,臣誠惝怳感激,莫省攸措。訟愆之義,愈久靡已,蔑效之地,亦難更叨,玆敢略暴微懇,仰瀆崇聽。伏乞聖慈,俯賜鑑諒,亟命鐫改,以重臺選,以安微分,不勝大願。臣方自引之不暇,不宜拖及他說,而誠切應旨,事在目下,不容泯默,敢此尾陳焉。夫人國之大患,莫甚於言路之閉塞,帝王之盛節,莫大於言路之恢張。顧今一初淸明,百度修擧,法行懲討,亂逆次第鋤祛,治懋激揚,貪贜擧皆戢畏,政令施措之間,無一事不得其正,而但所欠者讜言耳。今之言者,皆曰,周文有不諫亦入之德,宋祖有自不爲非之美,非無憂治危明之誠,而其如聖朝之無闕事,何哉?儻如其言,堯門,何以懸敢諫之鼓,禹庭,何立誹謗之木乎?廼者聖心奮勵,宸綸誕敷,十行求助,字字懇惻,有足以感動臣隣,開發聾啞。果然不數日之間,乖候始調,冬寒時若,天人孚應之理,如響斯捷,商桑之枯,宋熒之徒,何以加此?然而天心之降格,若是其神,而廷臣之含默,猶夫如前,其所以應上旨答休命者,不過玉署一箚而止。於是乎益見聖主有來諫之德,而臣下有不言之罪。此莫非如臣庸陋,猥玷言地,不能對揚之故,而若其求言而言不進者,惟在殿下之反求焉。反求之道,無他,不可曰,一心做去,以實德行實政而已。試以殿下求言一事言之,果能常存此樂聞之心,思日孜孜,無少間斷,一求而不言則再求之,再求而不言,則至于三至于四,毋以虛文,期有實效,言者賞之,不言者罪之,若魏徵告唐宗之言。如是而不已,則聖德益底高明,臣下孰敢不言?臣本庸常拙訥,無他新奇裨補之說,而常談之中,自至理,惟殿下懋哉。噫,亂臣賊子,何代無之,而其不滿聽政,沮戲大策,以售其滔天射日之凶者,如麟·厚·恒·簡等諸賊,義理猶未盡明,藪窟猶未盡破,至於今番金載順之疏而極矣。渠本以向來指目中人,過蒙涵貸之恩,得免黨與之誅,保有官秩,竊居憲長,所當革面於舊染之外,改心於新化之中,感激圖報之不暇,而今其一疏,外若攻斥戚里,內實營護凶賊,全無沫血之義,敢懷嘗試之計,龜柱之凶猾不道,亦不足謂之詳論,而麟·厚之惡逆源委,反有若未忍極言,其遊辭漫漶,用意閃忽之狀,堂箚所論,旣嚴且截,臣不欲更汚筆舌。蓋此輩所謂討逆者,只於皮膜外糢糊說去,終不肯明目張膽,探本溯源,劈破聽政上大義理。若此不已,國是終無以大定,人心將至於陷溺,思之及此,寧不懍然?其愛護諸逆,旨意陰譎之端,臣謂不可不一番究覈,而前都憲之只請竄配,未免失之太寬,臣誠駭惑,莫知其故也。仍伏念纂輯之命,今旣月于斯,而因一二在外堂郞之不卽上來,設廳會同,稽延至此,使莫重義理之書,至今不成,照魅之鏡,未卽高懸,伏莽之寇,不知懲畏。臣謂不多日內,開局纂修,俾一部謹嚴之書,毋至延拖,而中外之人,有以知逆順之分,不勝幸甚。答曰,省疏具悉。莫知爾爲何狀,今見所陳,良可尙也。上款所勉,當體念矣。金載順已處分,何必拿鞫?纂輯設廳,爾言是矣。養厚處分後,當卽擧行,爾其勿辭察職。
副校理李獻慶疏曰,伏以日月屢嬗,冬序已深。仰惟聖情攀慕,撫時如新。臣衰憒無能,觸事生疣,薄勘荐降,兢惶彌切。聖恩不遺,敍命旋下,且聞有纂輯廳堂郞催促上來之命,沐浴之義,兼以往役,故舁疾竭蹷,來伏旅邸,祗俟開局之期矣。館職新除,又下此際,怵分畏義,隨牌就直,而第臣犬馬之齒,垂及六十,蒲柳之質,早已凋謝,行步蹇澁,視聽昏短,加以風眩之症,往往而劇,精神瞀亂,如坐大霧,肢節酸疼,多臥少起,花甎畵省,便作臣養病之坊,循省愧懼,誠不覺惶汗之沾背也。臣得伏見,頃日綸音下者,尤助臣隣,導之使言,辭旨懇惻,誠意藹然,雖夏禹喜聞過之德,周成訪予落之美,何以加此?臣旣處是職,實感斯會,則豈敢以癃衰病昏,無所省覺,而不效腐淺之言,以答勤摯之意哉?是月也陽長之初也。其卦爲復,復之初九曰,不遠復无祗悔,元吉。程子釋之曰,顔子无形顯之過,夫子謂之庶幾,乃无祗悔也。蓋顔子之過,非如衆人之過也。一念之發,微有過差,則未嘗不知,未嘗不改,此所謂不遠復无祗悔也。殿下自卽祚以來,言動云爲,必法古訓,政令施措,允協天心,環東土生民,雖愚夫愚婦,莫不歡欣鼓舞,想望至治,形顯之過,臣未之仰覩,而第於本源之地,精一之工,乃從古聖人之所兢兢也。臣未敢知殿下燕間幽獨之頃,果無顔子一念之差乎。對天時陽線之初長,勉春噓物茁之新工,則可以基萬化於誠,幾囿八域於方寸,詎不休哉,詎不韙哉?今當天雷之初復,便省大壯之雷行,雖未知休咎之如何,而益之傳曰,君子觀風雷相益之象,而求益於己。大壯之傳曰,君子之大狀,莫若克己復禮。殿下取二卦之義,以爲進德之助,治心則兢惕戒謹,爲中和位育之本,臨政則奮勵勤孜,爲諴和祈永之基,讀書則不泥言語文句之末,而必求二帝三皇之心,求賢則必勤搜訪招延之誠,而期致邃學博聞之士,則古聖王盛德大業,固在乎是,顔子之无祗悔,有不足言矣。況今天誅未快,凶徒假息,懲討之論,便作古紙於臺端,禍亂之機,不知冥伏於何地,而玩愒時日,王綱解紐,致使義理晦塞,世道壞亂,未見沫血慷慨之論,反有游辭漫漶之計。至於金載順疏出,而隄防之不嚴極矣。凶賊之窩窟旣深,人心之陷溺已久,今日面陽背陰之徒,安知止於載順一人哉?此等時象,決非臣子恬嬉暇豫之時,而亦豈非殿下奮發行討,使斯世一大懲創之機乎?朱子詩曰,忽然半夜一聲雷,萬戶千門次第開,此言至日之雷,能闢群陰之閉塞也。又聽雷詩曰,我願君王法天造,早施雄斷答群心,此言乾斷之廓,願如轟燁之奮迅也。殿下誠能履陽復之會,法雷行之象,夬揮乾斷,廓開群陰,則嚮日之一聲雷,安知非警發我殿下大振作之志,而啓我東三陽回泰之運耶?天人之間,雖曰遼遠,精神相感,聲氣相通,雷電之告警,實非偶然,似若會時而發。故臣敢以此,終始言之。伏願殿下勿以爲乃言無稽而忽之,留神澄省焉。答曰,省疏具悉。其所陳勉,可謂實際語,當體念之矣。
丙申十一月十七日,兼春秋朴行淳。刑曹啓目,罪人尹起莘,各別嚴刑,期於得情,啓。傳曰,更加嚴刑取服爲良如敎。
刑曹啓目,以罪人李光點更推,啓。傳曰,旣已直招,更無發明之端是去乙,焉敢一向變辭乎?其所凶獰,比他囚自別,除尋常各別嚴刑,期於取服爲良如敎。
刑曹啓目,罪人奴金伊更推,啓。傳曰,除尋常各別嚴刑,期於取服爲良如敎。
丙申十一月十七日辰時,上御尊賢閣。藥房副提調入侍時,副提調洪國榮,假注書柳孟養,記注官金鳳顯·卜台鎭,以次進伏訖。國榮曰,日寒猝劇,聖體,若何?上曰,一樣矣。國榮曰,去夜寢睡,何如?上曰,善寢矣。國榮進永眞丹,上進御,命讀狀啓。上曰,財用之匱竭,莫甚於此時,國用每患不足,故民生自然困瘁,是亦傷痛處也。國榮曰,生民困瘁,專由於傷財濫用,征斂無藝。是故,取之有度,用之有節,則財用常足,民力舒矣。取之無度,用之無節,則財用漸縮,民力漸困矣。古之聖王,視民如子,一粒之妄用,若割吾子之飢肉,一縷之妄費,若斷吾子之毛髪,則寧有浚其膏血,絶其咽喉,以自快足於己哉?殿下每於節用二字,克念不懈,則財用不患不足,民力不患不舒矣。夫節用,非吝嗇之謂也。凡係爲民濟民之事,不可節用,而亦不可吝嗇也。今者北民,荐遭凶歉,如非朝廷之別般區劃,則將未免顚連之患,北伯所請之穀物,當無加減,其數轉運,雖甚至難,此等之事,不計穀物之多少,以救濟爲急,則亦爲聖德之大矣。上曰,救民濟民之事,豈有可惜者乎?命讀草記訖。命退去,諸臣以次出。
丙申十一月十七日午時,上詣孝明殿。晝茶禮親奠入侍時,左承旨蔡弘履,右承旨鄭民始,左副承旨金鍾秀,右副承旨徐有防,同副承旨李普溫,假注書李兢淵,記注官金鳳顯·卜台鎭,以次侍立訖。上具衰服,自齋室詣孝明殿,行晝茶禮。儀注上同上曰,經筵官先爲詣閤習講。上入齋室,諸臣以次退出。
丙申十一月十七日午時,上御興政堂。晝講入侍時,知事黃景源,特進官李徽之,參贊官李普溫,侍讀官李在學·李獻慶,假注書李兢淵,記注官金鳳顯·卜台鎭,安春君浵,副護軍田翊顯,以次進伏訖。上讀前受音訖。在學進讀,自癸未葬宋穆公,止其暴益肆矣。上又讀新受音訖。在學曰,穆公私諡也。其不請之之罪固大矣,而言其本,則非特宋之罪也。夷王下堂見諸侯,楚始僭王,而天討不能行,故漸至於諸侯皆不請諡,此非一朝一夕之故也。故凡事不可不防微,而至於討逆,則尤有甚焉。古書曰,禍之作,不作於作之日,必有所由。今當懲討之時,伏望益加留念於防微之道焉。下章傳,云强者多兼數畿,弱者日以侵削,此指諸侯言之,而以一國言之,則貪吏之豪强者,卽此時之强諸侯也。良田美土,盡爲强者之兼竝,至於窮民,自無恒産,强者益强,弱者益弱,此實今日之痼弊也。古者限田之法,雖難遽行,而捄本之道,在於懲貪。殿下固已嚴於懲貪之典,而必益申明贜法,然後兼竝之弊,庶可少救矣。上曰,所奏果好矣。獻慶曰,隣國會葬,乃是一事,而或有討其賊而不葬者,或有諱其辱而不葬者,或有治其罪而不葬者,或有避其號而不葬者,有此許多般不同之義,此所謂毫釐之差,千里之謬也。義理如蠶絲牛毛,孟子不受齊金,而受金於宋,同一饋遺,而辭受不同。故必有自家之衡尺,然後可以稱量,此所以君子貴窮理之學也。讀書之際,必沈潛玩索,隨處生疑,然後可以有得矣。莒人代杞,杞乃二王之後也。周家以賓禮待之,杞·宋助祭於周京,則詩人賦振鷺詩以美之曰,我客戾止,亦有斯容。以此觀之,則周家之禮待杞·宋,爲如何,而今至於微小之莒人,擅兵而伐之,此禮樂征伐,不能自天子出故也。是以權綱下移,則國不爲國,此當鑑戒處也。且講章之外,通考上下,則葬宋穆公,乃魯隱公三年事也。是年周天子崩,以康王之誥觀之,天子崩則四方諸侯,皆奔問,而隱公不知奔問之義,隣國之喪,則爲之會葬,觀於此則魯之罪著矣。如此而天子不能致討,可以觀世變也。上曰,所奏,好矣。景源曰,儒臣皆已陳達,更無餘蘊,而大抵爲臣子,而不能討君父之賊,如小國而自相爲侵伐之事,皆是春秋難容之罪,而原其本,則實由於上之人,失其權綱,不能率下之致,此爲後世人辟鑑戒處也。徽之曰,聖人作春秋之本意,莫大於尊君父討亂逆息邪說正人心,而以今日言之,則亂逆猶未盡討,人心猶未能快正,伏願聖上,留念於春秋之義焉。普溫曰,周文之時,則虞芮閑田,而今反有小邦爭田之擧,此可見世道之衰微,君綱之解弛也。救弊之道,實在於正心修身,以德化人,君綱不期嚴而自嚴矣。上曰,所達是矣。命退,諸臣以次出。
上在慶熙宮。停常參·經筵。
夜五更月暈。
王大妃殿·惠慶宮·中宮殿,藥房口傳問安。答曰,知道。
蔡弘履,以都摠府言啓曰,副摠管李邦一,以禁軍別將禁軍等操鍊事,露梁晝仕出去之意,敢啓。傳曰,知道。
傳于蔡弘履曰,都承旨入侍。
鄭民始啓曰,合辭方張之時,許久闕啓,殊涉未安,兩司除在外外,未肅拜呈告人員,倂卽牌招,何如?傳曰,允。
傳于徐有防曰,晝茶禮今方親奠,而晝講時刻已迫,特進官無入來之人,今日晝講停。
徐有防啓曰,今日晝講命下之後,特進官實故人外,吏曹參判權噵,同知中樞府事宋文載,謂有身病,行副司直趙㻐,謂有情勢,特敎催促之下,終不入來,至有停講之命,事體所在,誠極未安,竝從重推考,何如?傳曰,允。
傳于李普溫曰,左副承旨入侍。
以京畿監司罪人放未放啓本,傳于李普溫曰,今日內使之回啓。
傳于蔡弘履曰,都承旨入侍。
兵曹口傳政事,以洪志浩爲兼內乘。
徐有防啓曰,吏曹判書李徽之,參判權噵牌不進,推考傳旨,今方捧入,而開政命下之後,如是違牌,不卽擧行,事甚未安,更卽牌招開政,何如?傳曰,允。
又啓曰,宣傳官南有寬,旣承敦義門留門出送宣傳官二人之下敎,而止出送一人,還閉入來,致有更請留門之擧,誠極可駭。所當從重勘處,而本院請推之外,無他可施之罰,何以爲之?敢稟。傳曰,決棍三度。
李普溫啓曰,京畿放未放啓本,今日內回啓事,命下矣。判義禁蔡濟恭,以未肅拜不得擧行云,卽爲牌招,何如?傳曰,允。
又以兵曹言啓曰,依傳敎,宣傳官南有寬,決棍三度之意,敢啓。傳曰,知道。
徐有防,以弘文館言啓曰,本館上番姑降入直,事甚未安,今日政新除授玉堂,待下批仍卽牌招,以爲推移入直之地,何如?傳曰,允。
有政。吏批啓曰,判書李徽之式暇,參議兪彦鎬受由在外,小臣獨政未安,何以爲之?敢稟。傳曰,仍爲之。
吏批,判書李徽之式暇,參判權噵進,參議兪彦鎬呈辭在外,承旨李普溫進。以李在協爲大司憲,鄭宇淳爲校理,閔養燮爲副校理,李儒慶·朴在源爲修撰,鄭昌聖爲戶曹參判,徐有後爲社稷令,李徽之爲典醫提調,李景祜爲活人提調,趙宗喆爲宜寧縣令,洪樂性爲尙衣提調,尹東暹爲刑曹判書。
兵批,行判書洪樂性習陣進,參判閔百奮禁推,參議宋鍈入直進,參知柳焵病。以兪聖基同知單付,李潤禧僉知單付,李明運管城將單付,鄭好仁·李敬養爲副司直,沈有鎭爲副司果。
備忘記,傳于洪國榮曰,呈辭參判許遞,左副承旨金鍾秀,沈屈幾年,何靳一資,工曹參判除授,牌招察任。
傳于李普溫曰,坐直承旨,與玉堂上下番入侍。
李普溫啓曰,臣與左副承旨金鍾秀伴直矣。移拜工曹參判,伴直無人,右副承旨徐有防,所當牌招入直,而拘於廳規,不得請牌,何以爲之?敢稟。傳曰,牌招。
傳于李普溫曰,工曹參判謝恩催促。
又傳于曰,工曹參判入侍。
徐有防,以吏曹言啓曰,宗簿寺正李行源,呈狀內,身病甚重,勢難察任云,依例改差,何如?傳曰,允。
蔡弘履,以司僕寺一二提調意啓曰,兼內乘具埱,身病猝重,勢難察任,今姑改差,卽令該曹,口傳差出,以爲推移入直之地,何如?傳曰,允。
司諫金履禧,掌令李枰·尹在醇,獻納金東淵,校理李在學,副校理李儒慶啓曰,請還寢付處罪人韓翼謩延安府移配之命,仍施遠竄之典。
又啓曰,請亟寢付處罪人金相福公州牧移配之命,爲先施以遠竄之典。
又啓曰,請和緩爲先削去,其號依律處斷。答三司合啓曰,不允。
司諫金履禧,掌令李枰·尹在醇,獻納金東淵啓曰,請穩城府定配罪人趾海,濟州牧定配罪人纘海,更令王府,拿鞫嚴問,快施當律。
又啓曰,請薪智島定配罪人敬彬,熊川縣定配罪人成運,亟令王府,更爲拿鞫得情。
又啓曰,請還寢尹象厚放歸田里之命,仍施絶島定配之典。
又啓曰,請洪樂任亟命王府,拿鞫嚴問。
又啓曰,請黑山島定配罪人金龜柱,依律處斷。
又啓曰,請杖配罪人韓命周,亟令王府,設鞫嚴問。答兩司合啓曰,不允。
掌令李枰·尹在醇啓曰,請大靜縣爲奴罪人金壽賢,依律處斷。
又啓曰,請鏡城定配罪人述海,拿鞫嚴問得情。
又啓曰,請洪龍漢遠地定配。
又啓曰,請罷乙未五月庭試榜。
又啓曰,請爲奴罪人河翼龍·金重得,亟令王府,拿鞫得情,快正王法。
又啓曰,請放逐罪人安大濟,更令王府,拿鞫得情。
又啓曰,請河東府定配罪人李克生,依律處斷。
又啓曰,請梁山郡定配罪人錫達,依律處斷。
又啓曰,請削黜罪人金漢耆,亟施竄配之典。
又啓曰,請竄配罪人金載順,性本妖邪,濟以附麗,及當新化之後,尙逭黨與之誅,一世之駭憤,十手之指點久矣。今其一疏,不思革面之圖,敢懷護逆之心,細究全篇,隱然有扶抑之意,必欲售漫漶之計,當此嚴懲討鋤亂逆之日,此等輩陽面陰嘗試凶論之類,決不可薄竄而止。請海南縣竄配罪人金載順,亟令王府,拿鞫嚴問。答府啓曰,不允。
獻納金東淵啓曰,請南海縣圍籬安置罪人具庠,更令王府,拿鞫得情,快正王法。又啓曰,請大靜縣爲奴罪人金壽賢,更令王府,拿鞫嚴問,依律處斷。又啓曰,請旌義縣荐棘罪人尹泰淵,亟令王府,拿鞫嚴問得情,快正王法。又啓曰,請爲奴罪人河翼龍·金重得,亟令王府,拿鞫得情,快正王法。又啓曰,請海南縣定配罪人李弘濟,亟令王府,拿鞫嚴問。答啓曰,請海南縣竄配罪人金載順,亟令王府,拿鞫嚴問。答院啓曰,不允。
左承旨蔡弘履疏曰,伏以,天之於人,君之於臣,覆庇同也,恩愛均也。故有叩必感,有救必應,若中有所懷,而嚴畏不發,則是在下自阻,以負典成之洪造也。臣幼而失怙,子母爲命,而稍長,臣母自湖鄕,携臣入京,不以愛蔽,勉令從學,秪爲臣成立計耳。如臣稚鹵,濫叨科第者,莫非臣母提誨之力。噫,人於其母,誰無顧復之恩,而豈有如臣之於臣母者哉?今臣之出入榮塗,已過十年,而臣母望耋之齡,猶未得一日之養。且臣母,宿嬰奇疾,到老轉痼,尋常床席,寧日絶稀。臣以終鮮之身,顧影孑然,況家貧而謀生計拙,寒暑朝晡,皆臣母拮据之勞,而臣居無以供甘旨,病無以效刀圭。曾不能如夏畦市井之人,猶得自效於負米力葵之職,讀李密陳情之表,怵焉心動,誦毛義奉檄之語,赧然面汗。區區平素之願,惟在於丐一縣,以遂便養之計矣。今當一初淸明之會,如臣無似,過義拂拭,久玷於近密之班,於分已踰,於榮已極,其所愛戴之誠,夫豈有遠離軒陛,自占便宜之心,而風樹之喩,昔人所悲,烏鳥之情,聖主所矜,玆暴危懇,仰瀆崇聽。伏乞天地父母,亟垂諒察,特命選部,畀臣一小邑,菽水藥餌,庶得以及時,而臣雖不閒吏事,亦當殫竭誠力於簿書期會之間,以爲一半分報效之道。惟聖明,憐其愚悃,赦其僭妄焉。答曰,省疏具悉。疏辭下該曹稟處。
吏曹判書李徽之疏曰,伏以,臣伏奉聖旨,以臣爲吏曹判書,臣聞命惝慌,精爽飛越。臣於今夏,濫叨是職,揆分量力,實多僨車之憂,而畏義感恩,未遂循墻之忱,僶勉一謝,瘡疣百出,孽旣自作,人言可怕。倘非我聖上至仁至明,察臣之本心,憐臣之危縱,則臣安得保有今日,復廁周行也哉?臣之毛髮頂踵,罔非聖上攸賜,圖報之誠,惟期死生,以之而追念往事,毛骨俱悚。傷弓之鳥,見典枝而驚,經蒐之獸,聞虛聲而懼,顧臣情跡,可謂窮且慼矣。倘使臣初不出脚於睢盱之腸,則人之爲言,豈至於此極耶?今若徒恃恩寵,復踵前轍,以臣昏迷之性,能免僨誤之科者,必無幸矣。殿下雖欲曲垂生成之澤,亦安可每每俯恕乎?爲臣之計,莫若自劃於銓地,庶幾少補其前過,咫尺之守,自矢已久。且當一初淸明之政,銓家之激揚,最爲急務,而臣本迂拙,杜門蟄伏,罕與人接,面陽背陰之類,外飭內僞之輩,莫能一一的知,遽當取舍,錘銖難辨,注擬之間,或有所誤,情外之論,吁亦可畏。百爾思量,實無趨承之路,寧受違逋之罪,不忍復蹈危機。玆敢披陳肝膈之懇,仰瀆崇嚴之聽。伏乞天地父母,俯垂哀憐,亟許遞改,以重公器,以安私分,不勝幸甚。答曰,省疏具悉。向者事,卿豈有他?只是一時忩遽之致,今何過引至此?復授于卿,意亦在焉。卿其勿辭,卽爲開政,
丙申十一月十八日巳時,上御尊賢閣。都承旨入侍時,都承旨洪國榮,假注書柳孟養,記注官金鳳顯·卜台鎭,以次進伏訖。國榮曰,夜間聖體,若何?上曰,一樣矣。國榮曰,去夜寢睡,何如?上曰,善寢矣。國榮曰,特進官抄啓中,多有罷散在外,故無故者,只權噵·宋文載·趙㻐三人,而權噵·宋文載則皆有實,趙㻐則謂有情勢,亦不入來,故今日晝講,無入參者,何以爲之乎?上命書傳敎曰,以特進官之不備,其將停講乎?無故人中,卽爲申飭,使之入來後,詣閤連爲催促。上曰,藥房都提調·提調入侍。出榻敎都提調鄭存謙,提調徐命善進前。存謙等曰,日間聖體,若何?上曰,一樣矣。存謙等曰,王大妃殿氣候,何如?上曰,一樣矣。存謙等曰,惠慶宮氣候,何如?上曰,一樣矣。存謙曰,永眞丹進御後,尙未診候,今日令醫官入診,似好矣。上曰,置之。存謙曰,臣仰瞻天顔,則玉色頗豐潤,下情不勝欣幸矣。上曰,近日則飮食比前稍勝矣。命善曰,此是永眞丹效矣。上出內藏日記,命國榮讀,仍命存謙·命善就見國榮讀訖。上曰,予之所經歷者,豈往牒之所有哉?存謙曰,終古凶逆何限,而豈有如此之窮鄕極惡者乎?宮闈事祕,外人不知,故臣等亦未能詳知矣。今伏見首尾事實,不覺骨戰而膽掉矣。命善曰,宮闈間危迫之機,若是凶獰,而外廷之臣,其何以盡知乎?若非先大王慈覆之德,兩宮僚保護之功,不知宗社稅駕何地。思之及此,毛骨俱悚矣。上曰,卿言是矣,而若論其扶社之功,則卿亦不讓於人矣。國榮曰,宮僚之竭心保護,雖是職分內事也,而至如提調之不顧死生,挺身抗疏,果難矣。上曰,然矣。存謙曰,啓覆不遠,刑曹首堂,不可不參,而姑未差出,何以爲之乎?上命書傳敎曰,政官牌招開政。命退去,諸臣以次出。
丙申十一月十八日午時,上詣孝明殿。晝茶禮親奠入侍時,左承旨蔡弘履,右承旨鄭民始,左副承旨金鍾秀,右副承旨徐有防,同副承旨李普溫,假注書李兢淵,記注官金鳳顯·卜台鎭,以次侍立。上具衰服,自齋室,詣孝明殿,行晝茶禮。儀注上同上行禮訖,還入齋室。諸臣以次退出。
丙申十一月十八日午時,上御尊賢閣。左副承旨入侍時,左副承旨金鍾秀,假注書李兢淵,記注官金鳳顯·卜台鎭,以次進伏訖。上曰,予於在邸時,常爲日記,而近年以來,爲凶徒之所困,飽經艱苦之事,屢當危險之狀,亦有所略記者,見此則可以知予之所經歷矣。仍命挾侍,出傳日記。鍾秀承命進讀。上曰,自古戚里之變,凶逆之謀,何限,而豈有如此奇奇怪怪之事,而予之所經歷者,雖求之往牒,亦豈有可比者乎?鍾秀泣曰,臣等猶不知凶逆之至於此極矣。今伏見日記,其所表裏醞釀,譸張幻惑,無所不至。追念當時之事,不覺心寒膽掉矣。上曰,凶徒之無端疑懼,或誘而脅之,或危而逼之,終至於禍機漸急,必欲先除宮僚謀害予躬之境者,至今思之,餘懍尙存矣。鍾秀曰,釁起戚里,禍煽宮省,故擧世之人,皆不知凶逆之至於此境矣。上曰,見此日記,則擧世之人,庶知其顚末,而此不過錄置事實者,故字句之間,或不無語意未暢處,且在於暗草,故近始謄出,而亦多誤書處,略加校正,然後可以頒示矣。上曰,右承旨入侍。賤臣承命召入。右承旨鄭民始進前,上曰,日記謄本,多有訛誤處,與左副考準點改,可也。民始·鍾秀承命考準。上曰,投書之凶慘,亦有甚於虎龍之變矣。鍾秀曰,此亦往牒所無之變怪也。上曰,當此之時,若非先大王日月之明,諸宮僚保護之功,豈有今日乎?民始曰,此實皇天祖宗陰騭之力也。上曰,右承旨·左副承旨今日爲省記。賤臣承命出傳。上曰,考改處甚多,有難一時盡爲矣。仍命退,諸臣以次出。
丙申十一月十八日初更三點,上御尊賢閣。坐直承旨·玉堂上下番,同爲入侍時,同副承旨李普溫,假注書李兢淵,記注官金鳳顯·卜台鎭,校理李在學,副校理李獻慶,以次進伏訖。上曰,判義禁承牌乎?普溫曰,俄者牌不進矣。上命書傳敎曰,判義禁蔡濟恭,更爲牌招,放未放啓本,卽爲回啓。上曰,兩儒臣皆能爲陳戒之疏,良庸嘉尙。仍謂獻慶曰,性理大全封建卷持入。上曰,工曹參判入侍。工曹參判金鍾秀進前,上曰,今者陞擢,可謂晩矣。予之期望於卿者,實不淺尠,卿須盡心於國事也。鍾秀曰,本以無似,猥蒙寵擢,惶感之極,不知所達矣。上曰,國家之孤危,莫如今日,在廷之臣,固宜同心戮力,捍衛王室,而銓曹之檢擬,多及於賊邊之人,不少難愼,良可慨也。鍾秀曰,逆徒雖已懲治,安知無餘孽之伺釁者乎?今日先務,惟在於朝廷之擧措得宜矣。普溫曰,內修外攘,不可偏廢,而諴小民爲祈永命之本矣。上曰,爲治之要,莫過於奠安民生,各使樂業,然後可以敎孝悌忠信禮義廉恥之道矣。然而予之寡昧,旣無實惠之下究,廟堂之上,惟以玩愒爲事,是可悶矣。獻慶持性理大全進前。上命在學讀奏,仍講論封建得失訖。上命書傳敎曰,咸鏡·江原道年事,不免告歉,其所接濟之方,固當靡所不用其極。兩道尤甚邑當年條新舊還,合有停退之道,而似有差早之慮,令備局明日考例草記。又命書傳敎曰,設置象譯,乃所以通不通之言語也。以今番全羅水營事言之,名以譯官,不解漢語,以致書問之擧。況許多漂泊彼國之人,水陸路間回程之問情,亦以譯舌之未瑩,尙今稽滯,貽笑外國,莫此爲甚。然則設置譯院,將焉用哉?當該譯官,令本院刊汰,當初差送,大是不職,當該堂上,自政院査出問啓。命退,諸臣以次退出。
上在慶熙宮。停常參,只晝講。
鄭民始啓曰,明日常參·經筵,取稟。傳曰,常參。
傳于金鍾秀曰,都承旨入侍。
傳于李普溫曰,明日常參時刻,以辰初二刻爲之。
傳于蔡弘履曰,右承旨與摠戎使入侍。
傳于李普溫曰,坐直承旨入侍。
傳于金鍾秀曰,騎馬六匹立之,宣傳官二員待令。
金鍾秀啓曰,密符親納例也,而前守禦使朴宗德,使偏裨,替納密符,事體未安,推考,何如?傳曰,允。
備邊司薦望,以洪國榮爲守禦使。
傳于鄭民始曰,新除授守禦使洪國榮,卽爲牌招,傳授密符。
有政。吏批,判書李徽之進,參判權噵牌不進,參議兪彦鎬呈辭在外,承旨李普溫進,以李秉模爲校理,李敬養爲副校理,沈有鎭爲修撰,李在簡爲兵曹參判,蔡濟恭爲知經筵,李世聞爲監察,都承旨洪國榮今加嘉善加資事承傳,侍直金致萬贈吏曹例兼,工曹參判金鍾秀考。
兵批,判書洪樂性病,參判李在簡未肅拜,參議宋鍈入直進,參知柳焵病,副司直單成天柱,以尹尙東·申大偀·洪志浩爲副司果。
傳于李普溫曰,承旨前望單子入之,金鍾秀落點。
以禁衛營習陣頉單子,傳于李普溫曰,再明日爲之。
統制使狀啓,生靑魚尙未捉得封進,惶恐待罪事,傳于李普溫曰,勿待罪事,回諭。
傳于鄭民始曰,兵房承旨,與玉堂入侍。
又傳于曰,兵判批下,殿座在明,兵判待開門,牌招察任。
以校理李秉模,副校理李敬養,修撰沈有鎭牌不進罷職傳旨,傳于李普溫曰,只推,更爲牌招,入直牌去來勿爲呼望。
李普溫啓曰,明日常參,六曹長官當爲進參,而戶曹判書鄭弘淳病不進,刑曹判書尹東暹未肅拜,竝待開門牌招,以爲進參之地,何如?傳曰,允。
李普溫,以備邊〈司〉言啓曰,咸鏡·江原兩道尤甚邑當年條新舊還停退事,有令備局草記之命矣。兩道穡事,最爲告歉,故諸道舊還分排時定奪,筵中初不擧論,今無停退之可言。至於新還,因兩道道臣分等狀請,以相當穀,分三等已許代捧,而春後接濟之道,專係歲前之捧糴,從前停退之令,每在臘月,今朔停糴。雖或差早,今以宵旰憂勤之念,特軫蔀屋催科之苦,兩道尤甚邑未及納之新還,雖下停捧之特旨,若其可捧者捧,可停者停,對揚德意,民蒙實惠之道。兩道道臣·守令,必當區別奉行,惟在處分,此意,敢啓。傳曰,知道。明日大臣入侍時,稟處。
李普溫,以弘文館言啓曰,新除授修撰李儒慶,時在京畿仁川地,經筵入番事緊,請斯速乘馹上來事,下諭。傳曰,依啓。
金鍾秀,以兵曹言啓曰,訓鍊院正李潤彬,與本院都正李邦一父子,竝據一院,法典雖無相避,其在私義,有所難安。且潤彬,身病猝劇,時月之內,差復無期,呈狀乞遞。情病旣如是,則不可强令察任,今姑改差,何如?傳曰,允。亞將閫帥之乏人,專由於訓鍊正之通雜糅之致,今番爲官擇人事,分付。
李普溫,以兵曹言啓曰,今十一月二十日,文臣朔試射日次,而試官望擬入受點矣。常參有命,不得爲之之意,敢啓。傳曰,知道。
李普溫,以訓鍊都監言啓曰,曹溪洞近處,小虎一頭,獵捉封進之意,敢啓。傳曰,知道。
鄭民始,以義禁府言啓曰,朴宗岳竄逐事,承傳啓下矣。朴宗岳慶尙道機張縣竄逐而以承傳內辭意,具罪目依例發遣府書吏,押送配所,何如?傳曰,允。
工曹參判金鍾秀疏曰,伏以臣昨於喉院直中,忽伏奉工官擢授之命,臣惝怳震駴,誠莫知置此身於何地也。半夜禁中,坐違召牌,諒非護己,而畢竟入侍有命,逃遁不得,遂不免謝恩登對,自顧多恧,人謂臣何?噫,臣本至愚極陋,百無一能,而乃聖上起臣於萬死之餘,授臣以近密之職,眷顧隆渥,恩言鄭重,臣惶恐感激,不知死所。顧臣區區情私,夫豈有離親從宦之望,而戀係遲徊,不敢遽爾告去者,只欲依日月之耿光,效犬馬之微勞,以少見臣銘鏤之寸衷而已。豈意非常之恩,猥加不肖之身,將使窮命眇福,又速過溢之菑耶?二品之秩,號爲命德,簡選之難,從古則然。況今我殿下始初淸明,一涉一黜,八方屬目,而罔功之擢,誤及於臣,其爲淆官方而駭聽聞,非細故也。且伏念中批除官,本非昭代美事,庶官尙然,況於卿班乎?仰惟新服之政,尤合於此等處愼始,以臣之受恩如天,縱未效毫末之報,尙何忍緣臣之故,上累聖明哉?已受而辭,雖自傷其廉愧,旣刻旋銷,固無損於聖德,慈敢披瀝肝血,干瀆宸嚴。伏乞聖明,亟命收還臣新授職秩,俾公器重而私分安焉。臣無任悸恐祈懇之至,謹昧死以聞。答曰,省疏具悉。特擢亞卿,意實不淺,予亦知中批之難愼,而苟協物情,與銓注何間?卿其勿辭察任。
兵曹判書洪樂性疏曰,伏以臣於見職,豈有一分堪承之望,而祗緣感激恩數,嚴畏義分,冒膺行政者,亦已月矣。瘡疣百出,醜拙畢露,憒憒之狀,臣亦自知,人將謂何?日前摠管之出望也,忙急所致,只憑官案,循例擬入矣。及伏見前吏曹判書李重祜處分傳敎,於是乎臣之昏謬疎率,不能致力於堤防激揚之罪,尤無所逃,惶懍之極,措躬無地。玆敢冒入文字,仰瀆崇嚴。伏乞聖明,亟削臣職,以幸國事,以安私分焉。答曰,省疏具悉。不但與實職有異,勿論吏兵判,亦不但銓官之過,於銓官何在?卿其勿辭行公。
敎南漢山城守禦使洪國榮書。王若曰,休惟亦恤,閔遭家之艱難,安不忘危,仗同德之扞衛。誠欲得君之重,於乎此何等時。惟卿,玉潤金精,淵停嶽峙。忠貞志操之較,秋霜烈日,本乎天姿,胸襟氣宇之挹,朗月和風,廓其地步。至如皇猷黼黻,亦有餘事文章。自蘭臺秉筆之辰,先王稱其吉士,建銅闈撗經之日,寡人許以良朋。范淳夫之在經筵,奚但講說可聽?汲長儒之數直諫,所貴有懷必陳。頃當貳極之孤危,寔賴一介之扶護。賊窟之根柢已固,嗟左據而右盤,冑筵之羽翼將除,矧內煽而外動。引濟王瓊崖之說而浮言罔極,斥夷簡瑤華之罪而危衷孰知?射日陰謀,忍言梁刺客之出没,擎天苦節,反比唐叔文之顚癡。肆中夜披腹之言,俾乞養而遠禍,顧白日剖心之志,奈矢死而靡他。居則見忘寢與衣,繄惟以一人故,入而勉動心忍性,至今佩四字符。聽政之大計方成,幾痛群凶之交遏,叫閽之尺疏將辦,只許九蒼之照臨。幸賴邦運之靈長,終見醜類之殄滅,儻非卿一乃心之力,豈有予保今日之安?惟靑丘磐之基,庶千億之永奠,雖丹書鐵卷之貺,詎萬一之足酬?謙抑之雅志是循,屢闕償勞之典,憂危之國勢未靖,宜藉仗戎之權。漢留侯之玉貌淸修,固知坐廊廟之器,寇平仲之黑頭宰相,自在壯鎖鑰之謨。藥院銀臺,非不在公夙夜,金壇玉節,尤貴作王藩屛。眷玆南漢一城,實爲海東三輔,繭絲保障,殆類趙氏晉陽,襟帶山河,素稱金湯天府。開營擁豼貅之士,不獨緩急之折衝,在朝按龍虎之鞱,可作昇平之宿衛。顧今意注安危之際,政須功存社稷之人。玆授卿以云云,卿其祗服寵章,勉回巽志,中權之威略自裕,毋懷任重之憂,旁伺之釁孽尙多,須思坐鎭之策。身居嘗藥之地,寧容造次之暫離,掌運撤桑之謨,可想禁密之增肅。於戲,戚畹之凶逆相續,予將恃誰?戎垣之節制申嚴,卿宜效力,緬昨歲之此日,言之亦驚,服鞱晦之良規,俾也可忘?故玆敎示,想宜知悉。知製敎李秉模製進
丙申十一月十九日巳時,上御興政堂。晝講入侍,詣臺臺臣同爲入侍時,知事黃景源,特進官權噵,參贊官徐有防,侍讀官李在學·李獻慶,假注書李兢淵,記注官金鳳顯·卜台鎭·安川君烓,副護軍徐有和,掌令李枰,獻納金東淵,以次進伏訖。上讀前受音訖。在學進讀,自戊申衛州吁弑其君完,止惡其無人君相見之禮也。上讀新受音訖。在學曰,州吁之亂,專由於以賤妨貴,名分不定之故也。以此觀之,則治國者先以定名分爲務,然後紀綱可振,而治道漸興矣。獻慶曰,此言公子預聞政事之失,而漢·唐·宋以來,公子之預聞政事者少,而戚里之禍甚多,蓋戚里地處,易於恃恩驕恣,如竇廣國之謹愼者,有幾人哉?自上不假借戚里,甚盛德,而終始如一,堅守聖心,則豈不休哉?益加睿念伏望。上曰,終始之戒,果好矣。景源曰,端本而後表正,滌源而後流淸,理之常也。帝王治國之要,亦莫切於端本滌源四字,伏願留念焉。噵曰,慮患之道,莫要於防微而杜漸,此又君上留念處也。有防曰,諸臣皆已陳達,臣無可達者矣。在學曰,臣因文義,請以時弊仰陳之。我朝四百年維持者,本以名分截然,而中間或不無下民受弊之端。故上而朝家,下而法司,每以抑强扶弱爲政,矯枉過直,弊隨以生,紀綱漸壞,名分都喪。外則吏民,或有憾於守土之官,則輒構訴營門,甚至於上言擊鼓者,大開風化,固非細憂。內則貧窮士族,每被常漢之凌踏詬辱,或至有被打之患,近日法司之訟,率多如此之事,而聽訟者亦恬以爲常,不能痛治,以至於各司吏隷之不憚官長,市井無賴之斥呼宰相,閭巷下賤之服飾僭踰,無非等級不明之致。此誠今日之痼弊,而大可憂者也。方當一初之政,宜以正名分立紀綱,爲先務,伏願嚴飭法司,申明禁制,俾有尊尊卑卑之效焉。景源曰,上番儒臣所奏,誠得體矣。昔在世宗朝,各邑吏民,或有訐揚官長之過者,故相臣文敬公許稠,建言治國之要,只在於正名分而已。名分不正,則以下凌上,以賤凌貴,馴至於犯義,豈不懼哉?凡吏民告其官長不法者,其言雖直,此風不可長也。此後若有吏民之訐訴官長者,嚴加刑罰,以正名分。世宗嘉納,載於國朝寶鑑,以此意出擧條,申飭有司,何如?上曰,依爲之。所奏切中,時病不可以一場文義而止,其所矯弊之道,委諸攸司,以此令諸法司知悉。獻慶曰,上番以名分紊亂,有所仰陳,此等風習,誠非細慮,而常漢女人之乘轎,下賤墳墓之表碣,往往有之,此尤可駭,不可不嚴禁矣。上曰,一體嚴飭諸道,可也。出擧條上曰,三司之臣,非但繩紏袞闕,規正朝著而已,雖閭巷細事,漸次修擧,比如學問之今日行一事,明日行一事,則豈不大有所補耶?仍命經筵官先退。枰·東淵·在學·獻慶曰,請和緩削去其號,依律處斷。上曰,不允。請還寢付處罪人韓翼謩延安移配之命,仍施遠竄之典。上曰,不允。請亟寢付處罪人金相福公州牧移配之命,爲先施以遠竄之典。上曰,不允。枰·東淵曰,請穩城府定配罪人趾海,濟州牧定配罪人纘海,更令王府,拿鞫嚴問,快施當律。上曰,不允。請新智島定配罪人敬彬,熊川縣定配罪人成運,亟令王府,更爲拿鞫得情。上曰,不允。請還寢尹象厚放歸田里之命,仍施絶島定配之典。上曰,不允。請洪樂任,亟命王府,拿鞫嚴問。上曰,不允。請黑山島定配罪人金龜柱,依律處斷。上曰,不允。請杖配罪人韓命周,亟令王府,設鞫嚴問。上曰,不但不可鞫問者,又非常性之人,則尙今爭執,無乃過乎?不允。枰曰,請大靜縣爲奴罪人金壽賢,依律處斷。上曰,不允。請鏡城府定配罪人述海,拿鞫嚴問得情。上曰,不允。請洪龍漢遠地定配。上曰,不允。請罷乙未五月庭試榜。上曰,不允。請放逐罪人安大濟,更令王府,拿鞫得情。上曰,不允。請爲奴罪人河翼龍·金重得,亟令王府,拿鞫得情,快正王法。上曰,不允。請梁山郡定配罪人錫達,依律處斷。上曰,不允。請河東府定配罪人李克生,依律處斷。上曰,不允。請削黜罪人金漢耆,亟施竄配之典。上曰,不允。請海南縣定配罪人金載順,亟令王府,拿鞫嚴問。上曰,不允。枰曰,新除授大司憲李在協,時在京畿加平地,請斯速乘馹上來事下諭。上曰,依啓。東淵曰,請南海縣圍籬安置罪人具庠,更令王府,嚴鞫得情,快正王法。上曰,不允。請大靜縣爲奴罪人金壽賢,更令王府,拿鞫嚴問,依律處斷。上曰,不允。請旌義縣荐棘罪人尹泰淵,亟令王府,拿鞫嚴問得情,快正王法。上曰,不允。請爲奴罪人河翼龍·金重得,亟命王府,拿鞫得情,快正王法。上曰,不允。請海南縣定配罪人李弘濟,亟令王府,拿鞫嚴問。上曰,不允。請海南縣竄配罪人金載順,亟令王府,拿鞫嚴問。上曰,不允。措辭竝見上枰·東淵曰,臣等俱以無似,本不合於耳目之任,韓命周之所犯叵測,故依前連啓矣。及承批旨,以過矣爲批,此莫非臣等人微言輕之致,何敢一刻仍冒於臺次乎?請命遞斥臣等之職。上曰,勿辭,亦勿退待。枰曰,臣方待罪憲府,旣有言端,敢此仰達矣。憲府旣掌風憲,亦有出禁之條,而吏隷之契房各廛,與軍門受賂操縱之狀,已極駭痛,其中所謂先生分付者,一經憲府官員,則輒曰先生,分付,而所捉犯禁人禁吏,或杖笞威喝,或勒推納贖,非徒下吏之難處,而禁令之不行,未嘗不由於此。此後則另加申飭,俾無如前之弊,何如?上曰,此後稱以先生,不有法禁,復循前習,法府之臣,另加惕意,隨現論罪,可也。東淵曰,臣有區區所懷,敢此仰陳矣。殿下方講春秋之書,春秋之書,所以懼亂臣賊子,懼亂臣賊子之道,不過曰嚴隄防而已。春秋之法,黨與則先治之,將心則嚴誅之。黨與不治,則賊徒寔繁,將心不誅,則兇圖滋長,春秋之嚴隄防者,蓋如是矣。顧今潛售暗逞,凶逆之黨與,多有未治,面陽背陰,醜類之將心,猶未盡誅,雖以昨日所下備忘觀之,養厚何等妖逆,而朝紙書札,狼藉往來於圍棘之穴,此由於朝廷之隄防不嚴,使亂賊無所知懼而然也。今日隄防之不嚴,無他,卽因循二字病之也。合辭諸逆之尙靳允兪,卽因循之故也。纂修大役之尙稽開局,亦因循之致也。雖在尋常施措之間,猶以因循爲患,況此討逆大義理,豈可病於因循,以致隄防之不嚴耶?治亂逆嚴隄防,雖近於常談死法,春秋大旨,亦不過嚴隄防三字。今因講筵之隨入,敢陳聖經之本旨。惟殿下留念於斯,而亦戒因循,以爲嚴隄防之要,是臣之願也。上曰,所陳亦可謂對證時病,當留意矣。在學·獻慶曰,法講何等體重,而特進官權噵,自夜至朝,屢度催促,謂有實病,終不入來,致勤停講之命,及有政牌,則承命以入,初旣難强於講筵,則後何遽赴於政席乎?揆以事體,誠極未安。臣等謂特進官權噵,從重推考,宜矣。上曰,依爲之。在學曰,臣於年前,以評事,往來北道,略知其弊,當仰陳矣。北道道路絶遠,聲聞阻隔,守令之宜擇,視他道自別,而列邑守宰,全用武弁。且其差送,惟作履歷之窠,不能愼擇,故民多受害,文武間差,自有定式,而銓曹久不奉行。臣意則申飭銓曹,必以聲望者間差爲宜,而北關諸邑糶糴之厚捧輕分,不無其弊,而此猶餘事,至於六鎭差需穀之年年取耗者,視本數不啻爲累倍。勿論願受與不願受,不得不分給,而竝耗準捧,厥數漸敷,其弊漸滋。聞諸守令之言,亦以爲此穀之逐年倍加,無所關緊,而徒貽大弊,添補國用,誠爲兩便云。此亦不可不一番釐正,隨各邑多寡之數,量宜折取,或移劃於國用,或添補於賑資,似好,而事難遙度,不敢直請,令道臣·評事,各別消詳,往復廟堂,以爲狀聞處之,似好,故敢此仰達矣。上曰,自備局,卽爲分付道臣與評事及御史,消詳後狀聞,亦令明日大臣入侍時稟處,文臣守令差出事,大政不遠,申飭銓曹,可也。竝出擧條上曰,予於凶逆之徒,專以鎭安爲務,欲使反側子自安,而期於舊染汚俗,咸與維新矣。近日以來,隄防漸壞,義理復晦,或有鳴冤翻案之謀者,或有潛伺嘗試之計者,國勢無一可恃之道,賊徒復有生心之漸,獨坐深宮,其所孤危,可勝道哉?決不可以一向鎭安爲務矣。仍命書傳敎曰,昨因臺臣之批,以更待下敎爲答者,特以含垢之意,更欲思之故也。大抵朴宗岳事,予嘗飫聞而熟知,此而含垢,則眞所謂認賊爲子。近日隄防之潰裂無餘,職由於予過於鎭安之慮也。略治凶黨,曾未數月,或圖鳴冤,而翻案之謀,或生潛伺,而嘗試之計,大義漫漶之漸,視辛壬何其大速也?年來或有戊申干連,逆豎之弱子孱孫,擊鼓擊錚,則小大驚駭,危謀駭機,若將迫在朝夕者然,而惟此危逼儲宮之凶逆,比諸辛壬之凶逆,果有間隔乎?否則今日朝廷,何故馴致至此乎?此予所以始覺前日之失,在太寬也。不可以小事而忽之。司諫金履禧疏中朴宗岳事,依施。今下傳敎,豈爲一宗岳,而費此許多辭敎乎?蓋是憂慮於國勢朝象而然也。又命書傳敎曰,戎垣重任,是豈人人所可濫竽?況今國勢,將任之擇,尤豈泛泛銓注激揚之比?當初落點,以前望望乏,雖出於不得已之意,其後吏兵判之疎忽,安知不效顰於予乎?守禦使朴宗德改差。又命書傳敎曰,守禦使則姑勿出代,摠戎事徐命善兼察事,牌招聽傳敎。仍命退,諸臣以次出。
丙申十一月十九日申時,上御尊賢閣。右承旨入侍時,右承旨鄭民始,假注書李兢淵,記注官金鳳顯·卜台鎭,以次進伏訖。上命書傳敎曰,玉堂多窠,政官牌招開政,逐日開講之時,經幄之任,不可不擇,各別擇擬,待下批竝卽牌招察任。又命書傳敎曰,就理騎堂改差與摠管未差之代,今日政差出。又命書傳敎曰,朝聞司譯院事,非堂上之事,卽是謬例云,査問之命,置之。又命書傳敎曰,此時將兵之任,不宜暫曠,守禦使望,卽爲擬入,正三品中加望事,分付備局。命退去,諸臣以次出。
丙申十一月十九日酉時,上御尊賢閣。坐直承旨入侍時,右承旨鄭民始,假注書李兢淵,記注官金鳳顯·卜台鎭,以次進伏訖。上曰,摠戎使入侍。摠戎使徐命善進前問候訖。上曰,新除守禦使,何如?命善曰,此人此任,亦已晩矣。上曰,果如卿言矣。加資之當爲而不爲者,固已累矣,而此時將任,亦不可不擇。故不得已有此陞擢之擧矣。命書傳敎曰,正三品守禦使,以都承旨兼帶,則例有自備局草記陞資,何必草記?今日政加資下批事,分付銓曹。上曰,守禦使方在何處乎?命善曰,俄承除拜之命,卽爲出去矣。上命民始,讀奏政望落點訖。民始讀奏守禦使牌不進傳旨。上命書傳敎曰,觀今國勢,在古亦有此等時否?戚里,卽所謂王室之藩屛,而今也反是,爲國家之寇賊,則已無藩屛之可言,而又從以亘古所無之凶逆輩,出於戚聯,王室之人,言念國勢,非不孤危,而又有大於此者,凶徒逆黨,屢倍於辛·壬,而顧今日之宮中,視先朝初服時,予躬之孤危,國勢之岌嶪,果何如哉?逆豎雖曰,鋤治黨與,非肘腋之親,則巨室大族也。盤根蒂固,猝難變化,駭機危謀,猶未消釋,至于近日鳴冤反案之爻象,而其所憂危,非時羸豕之漸也。予每欲於知申進秩,而委之以將任者久矣,而尙今遲延者,卽以體諒知申之誠也。夏秋以來,文字之役,將任之望,備堂之奏,山陵之行,追崇之時,上諡之日,以至慈候直宿之勞,可以資而不資者,凡爲七次矣。固知違於格例,近於私意,而誠以知申肝膈之懇,不欲强迫也,近始思之,體諒小事也。當今國勢,以心腹委寄之臣,不畀之以衛護之任,則何鎭危疑而捍王室也?今日加望,卽予思之又思者也。雖以知申,若知予意,則分義道理,決不敢以新擢,而不念國家之安危,其所違牌,實非所知於知申,前此屢次曲諒,反屬閑漫。守禦使洪國榮,從重推考,更卽牌招,傳授密符。上曰,守禦使牌去來催促。賤臣承命出,以再牌不進之意,還入仰達。上命書傳敎曰,一違猶不敢,況再違乎?分義道理,俱涉未安。守禦使洪國榮,從重推考,更爲牌招。又命書曰,新除授承旨金鍾秀,卽爲牌招察任。民始讀奏守禦使三牌不進傳旨。上命書傳敎曰,此何分義,此何道理?況以直宿之副提調,夜漏已深,又此違牌,至於四牌,其在事體,焉敢若此?知申若思體國之義,尤焉敢違牌?守禦使洪國榮,從重推考,更爲牌招,夜已深矣。牌去來自政院另加申飭。上曰,行左承旨金鍾秀,更爲牌招。出榻敎上曰,守禦使承牌與否牌入。賤臣承命出,以承牌入來之意,仰達。上曰,入侍守禦使洪國榮進前。上曰,俄者傳敎,已悉予意,而卿之辭遜,一何過也?卿之宜資而不資者,前後七次,而曲循卿懇,尙今遲延矣。卿亦試思之。方今國勢之岌嶪,予躬之孤危,其豈先朝初年之比乎?戚里之爲藩屛者,變爲寇賊,巨室之共休戚者,化爲凶逆,而養賊之類,已生翻案之計。以此觀之,則不知何樣禍機,伏在何處。思之及此,豈不懍然而寒心乎?獨坐宮中,其所倚仗者,惟卿一人,則今此將兵之任,不屬之卿,而屬之誰耶?卿若念國家之孤危,思王室之捍衛,宜不爲辭免之計也。國榮曰,聖意所在,臣豈不知,而年紀尙淺,才識且少,曾所踐歷,已極濫竽。況此卿宰之秩,戎垣之任,尤豈有一分堪承之望哉?屢違召命,實非例讓,而今承聖敎,誨責備至,臣誠惶感,不知所達矣。上曰,卿旣在保護之地,又兼捍衛之責,心庸欣幸。命退,諸臣以次出。
上在慶熙宮。只常參,停經筵。
未時申時,日暈兩珥。
大殿常參罷後,政院·玉堂·藥房口傳問安。答曰,知道。
李鎭衡啓曰,明日常參·經筵,取稟。傳曰,停。
鄭民始,以都摠府言啓曰,今日入直內三廳武兼禁軍及軍兵等,當爲中日習射,而親臨常參相値,不得爲之之意,敢啓。傳曰,知道。
傳于金鍾秀曰,都承旨入侍。
傳于鄭民始曰,摠戎使留待。
傳于鄭民始曰,左副承旨與摠戎使入侍。
傳于金鍾秀曰,載寧郡守今日政差出。
傳于金鍾秀曰,瑞興府使今日政差出。
有政。吏批,判書李徽之進,參判未差,參議兪彦鎬呈辭在外,左副承旨鄭民始進。以具善復爲刑曹判書,吳載純爲工曹參判,李迪輔爲宗簿正,沈原之爲平市主簿,洪國榮爲觀象監提調,柳鎭豊爲河東府使,柳義養爲江陵府使,鄭志儉爲禮曹佐郞,許爲昌城府使,徐命敏爲瑞興府使,李憲儒爲載寧郡守。
兵批,判書洪樂性進,參判李在簡病,參議宋鍈入直進,參知柳焵病,左副承旨鄭民始進。以李世澤爲同知,吳載純爲副摠管,李鎭翼爲副摠管,具以謙爲宣傳官,尹得逵爲羽林將,吳載衡爲兼司僕將,林永老爲五衛將,曺遠振·金憙爲文兼,李邦一爲京畿水使,李基采爲黃海兵虞候,副司直單尹東暹,副護軍單趙尙鎭。
吏曹口傳政事,洪元燮爲載寧郡守。
兵曹口傳政事,副司直單吳載純。
兵曹口傳政事,李敬懋爲禁軍別將。
傳于金鍾秀曰,都承旨入侍。
傳于鄭民始曰,坐直承旨竝入侍。
承旨前望單子,以李鎭衡落點。
傳于鄭民始曰,新除授承旨李鎭衡,牌招察任。
傳于鄭民始曰,承旨房仍。
蔡弘履,以吏曹言啓曰,新除授昌城都護府使權䎐戶奴呈狀內矣,上典前任樂安郡守解由未及成出,揆以法例,不可冒赴,斯速變通云,旣是除拜時解由未出,則法不當仍置,依例改差,何如?傳曰,允。
蔡弘履,以吏曹言啓曰,禮曹佐郞尹致性呈狀內,身病甚重,勢難察任云,依例改差,何如?傳曰,允。
丙申十一月二十日辰時,上御尊賢閣。都承旨入侍時,行都承旨洪國榮,假注書柳孟養,記注官金鳳顯·卜台鎭,以次進伏訖。國榮曰,夜間聖體,若何?上曰,一樣矣。國榮曰,去夜寢睡,何如?上曰,善寢矣。國榮進永眞丹,上進御。上曰,自卿將任後入侍,予心稍安,自此以後,予躬幸免孤危,甚可幸也。國榮曰,昨已仰達,而臣濫受重任,人器不稱,憂愧惶悶,繞壁不寐,如臣無似,豈有一分近似於將兵之任哉?上曰,卿之此任,亦已晩矣。何如是過謙耶?授卿此任,便若柱石之可倚也。卿曰,惶悶不寐,而予則喜而不寐也。國榮曰,聖敎至此,益切惶感,而求賢,爲今日第一急務,賢者,有國之器用,求治而不求賢,猶捨舟揖而求濟川也。是故古之明王,莫不以致天下之賢爲急,而其所以急於求賢者,非欲使之綴緝言語譽道功德也。將以廣其見聞之所不及,思慮之所未至,政令施措之間,無不資其益而贊其化也。殿下於初政之日,初不留心於求賢,以臣不才,猥畀重任,非但臣心之不安,有欠於殿下用人之道也。上曰,求賢之戒,雖至矣,而卿之謙抑則過矣。命退去,諸臣以次出。
丙申十一月二十日辰時,上御崇政殿。常參入侍時,行都承旨洪國榮,右承旨蔡弘履,左副承旨鄭民始,右副承旨徐有防,同副承旨李普溫,假注書柳孟養·李兢淵,記注官金鳳顯·卜台鎭,以次侍立訖。上具布裹翼善冠·白布袍·布裹烏犀帶,乘輿出興泰門。上曰,孝明殿展拜後,常參爲之。出榻敎命書傳敎曰,違牌過矣。分義不當如此,行左承旨金鍾秀推考,更卽牌招。又命書傳敎曰,旣已批下,予已開釋,則殿座時不可無本兵之長,兵曹判書洪樂性,爲先推考,更卽牌招。上詣孝明殿展拜訖,詣崇政殿殿座。左議政金尙喆,右議政鄭存謙,禮曹判書蔡濟恭,漢城判尹具善復,右參贊黃景源,吏曹判書李徽之,戶曹參議金相戊,掌令李枰·尹在醇,獻納金東淵,校理李秉模·李在學,副校理李敬養·李獻慶,修撰沈有鎭,戶曹佐郞徐琢修,禮曹佐郞金重燮,監察張鉉五,司錄兪鉉章,立東庭,領敦寧金陽澤,昌城尉黃仁點,茂林君塘,工曹判書徐命善,同知沈墢,刑曹參判鄭一祥,咸春君李昌運,兵曹參議宋鍈,兵曹正郞鄭濡,刑曹佐郞申光憲,工曹佐郞尹欽烈,立西庭,行禮訖。上曰,有啓事官陞殿,無啓事官退出。陽澤·尙喆·存謙·濟恭·善復·命善·徽之·枰·在醇·東淵·秉模·在學·敬養·獻慶·有鎭,以次陞殿進伏,諸大臣問候訖。尙喆曰,今日常參,卽嗣服後初也。悲喜交集,不勝下情矣。昨日諸處分,允協群情,世道自此可占鎭安,而知申陞擢,尤爲國事幸甚,前例則備局草記陞資,而考見續大典,則守禦使例陞二品,更無草記之事,此後則當依此爲之矣。上曰,知申之昨日三違召命,殊涉過矣。其在體國之道,何爲例讓乎?存謙曰,以其謙挹之心,欲爲辭遜之計者,不是異事,而至於三牌則過矣。上曰,今日國勢之岌嶪,予躬之孤危,比先朝甲辰,尤有甚焉。其在先朝,則內有儲宮,根本有固,外有戚屬,藩屛可恃,而今則獨處宮中,旣無依賴,所謂戚里變爲寇賊,環顧內外,有何可恃者乎?特畀戎權於知申者,良以此也。從古亂逆,未有如今番之凶慘,而養厚輩,已生翻案之計者,又是辛壬所無之事也。尙喆曰,養厚之誑惑人心,壞亂世道之罪,已係難赦,渠豈有發明之端乎?陽澤曰,此等之類,不可一向容貸矣。尙喆曰,臺啓中河翼龍·金重得之類,亦不可容貸也。上曰,廟謨爲之。尙喆曰,都承旨洪國榮,今旣陞資,自此廟謨,可以委任,備局堂上差下,仍察有司之任,行左承旨金鍾秀,備局堂上差下,何如?上曰,依爲之。尙喆曰,行都承旨洪國榮,承文提調,仍爲差下,使之察任,何如?上曰,依爲之。尙喆曰,再明啓覆前,政府詳覆,例當先爲擧行,而刑曹判書尹東暹,實不輕,決難行公云,今姑許遞,待新判書下批,卽爲牌招察任,何如?上曰,依爲之。尙喆曰,日前晝講,以特進官之不備,至有停講之敎,國體誠極寒心,伊日不入來諸人,一竝罷職,何如?上曰,依爲之。尙喆曰,此平安監司徐命膺條論江界蔘弊狀啓也。所謂中體尾蔘添價事,京外私商嚴禁事,信使所需別卜定革罷事,已蒙許施之特恩,而蔘價木四十八同,以純錢劃送之請,在江民,錢果勝於木,則此何足靳難?一體許施,何如?上曰,依爲之。尙喆曰,蔘價之請以貿蔘價爲定云者,巨屨小屨之不同價,物之情也。蔘有優劣,價隨而不齊,猝難硬定,終無善策,下詢諸臣而處之,何如?上曰,其各奏之。濟恭曰,蔘價之有難硬定,臣於日前筵席,已有所陳白,今無別般可達之事矣。善復曰,蔘價有難預定,隨其貴賤,而價之不齊,物之情也,似難永爲定式矣。命善曰,該府所請,儘亦有意,而物價之不可硬定云者,果如大臣所奏矣。徽之曰,價之不齊,乃物之情也,有難永爲定式矣。尙喆曰,此則姑置之,似好矣。上曰,依爲之。尙喆曰,此忠淸監司徐有隣狀啓也。本道水虞候李邦祚,軍器別備戰船修補事,發遣褊裨,詳細摘奸,不可謂精實無欠。前水使金麟瑞,矇未照察之罪,虞候李邦祚,混稱修擧之狀,令廟堂稟處爲請矣。畢竟執頉,雖云不多,當初請賞,未免不審,論賞之狀勿施,水使亦不可無罪矣。上曰,執頉不甚大段,以狀啓觀之,可知其修補,論罪一款安徐,令該曹依例回啓,可也。竝出擧條命書傳敎曰,常參朝會也。筵體何等嚴重,而旣與奏事之大臣·重宰有異,則承宣各其該房進伏而已。雖由於不識筵體,不可無飭。同副承旨李普溫罷職。尙喆曰,此全羅監司李普行狀啓也。以爲禁·御軍上番時,兵使例爲境上親點,而才經操鍊,民邑之弊,實爲可悶,依近例以全州營將代行事,請令廟堂稟處矣。本道民弊,誠如帥臣所論,營將代行,曾亦有例,依請擧行之意,分付,何如?上曰,依爲之。尙喆曰,昨以咸鏡·江原兩道新還停捧事,有稟處之命矣。恤民之聖念,孰不欽仰?停糴之日限,似或差早,姑俟來月,觀勢處分,恐似得宜矣。上曰,依爲之。尙喆曰,因校理李在學所啓,北關差需穀區處事,有稟處之命矣。當此災歲,此穀之捧未捧,姑未知如何,而道臣與評事·御史,消詳狀聞之意,旣有下敎,今方發關,分付,待其狀聞來到,稟處,何如?上曰,依爲之。存謙曰,纂輯始役,要在不遠,在外堂郞,催促之下,尙有未及上來者,竝推考,更爲催促,使之不多日內上來,何如?上曰,依爲之。存謙曰,當此歲暮,糴政方殷,此時守令之一日曠官,誠爲可悶,以差員上來守令,卽令分付下送,何如?上曰,依爲之。濟恭曰,朝家之添給江界蔘價,實爲江民莫大之惠,而第以目下民人和買之價言之,猶不免爲半價矣。體尾蔘曾前所定原價及今番添給之價,皆當以關西小米,分數磨鍊,則朝家定式小米一石之價,限以三兩,而關西米價,雖豐年,或過此數。若値歉歲,則或有翔至五六兩之時,見今宰江界者,必不以蔘戶當食者,不給於民,而後日則安知不只以朝家所定三兩,準其數以給,餘外逐石加剩之錢,自歸於乾沒之科乎?爲民之事,所當靡不用極,臣意則惟此蔘價米,一項,朝家則雖或每石三兩區劃,而道臣與本倅,則勿拘此限,必從市直出賣,每石加得之數,雖至累千兩,必令一一添給於蔘戶,使之爲聊賴之道,則其所爲惠,當不止爲前日之減給若干蔘斤矣。雖然,凡事久則解弛,必使關西道臣,每年以蔘米剩價幾兩,添給江界蔘戶之意,形止牒報于備局,然後庶可免有名無實之歸矣。下詢大臣而處之,何如?上曰,左相之意,何如?尙喆曰,重臣所奏,誠有意見,以此分付於道臣,好矣。上曰,依爲之。濟恭曰,聞今番各宮革罷之後,遊食無賴輩之稱以宮屬,虐民肥己者,失其淵藪無所於歸,作黨橫行於畿邑之間,結縛村氓,白晝作賊,無異於强竊盜所爲,而抱川邑亦有一二人現捉囚禁者云。此非細憂,懲治之道,不可不嚴,適有所聞,故敢達矣。上曰,卿等之意,何如?尙喆曰,楊州例兼討捕使,分付道臣,使之譏捕鋤治,似得宜矣。上曰,依爲之。尙喆曰,適因言端,仰達矣。水原地有靖嬪房田畓,而內司則論報備局,謂之有土宮屯,民人則來訴備局,謂之無土免稅,以無土而托以有土,則宮差之罪也,以有土而稱以無土,則民訴之誣也。有無土一款,不可不一番査正,分付道臣,使之明覈狀聞後,稟處,何如?上曰,依爲之。濟恭曰,今番宮結釐正,實是盛德大業,而各宮與各司之或稱導掌,或稱宮差者,其所利己,視前日不免有損,而無土則渠輩旣無憑藉作挐之道。故始乃於有土處,敢售其無厭之慾,散之四方,咆喝百端,增稅者有之,以陳爲起者有之,以錢捧稅之地,換捧以米者有之,欲以無土所失之利,見償於有土橫斂之所,各邑民人之搔擾驚歎,在在皆然。渠輩若有嚴畏之心,安敢乃爾?事雖痛駭,其弊則不難禁戢,分付各道道臣。若於宮房與上司有土之地,變易舊規,雖粒米分錢,如有加徵之處,則或直爲囚禁,或論報備局,以爲嚴繩之地,則民人輩只當依前規施行,而無賴之類,亦不敢爲別般加斂之圖。以此意出擧條,更爲嚴飭,何如?上曰,所奏甚是,以此嚴飭諸道,可也。善復曰,今當式年,而近來籍法不嚴,毋論京外,漏戶漏籍私賤之冒稱幼學,間多有之,事極駭然。內以監蕫官,外以該邑守令,專意檢束,依事目成籍之意,申飭,何如?上曰,依爲之。善復曰,今年推奴徵債,因八道狀請,自備局覆啓,限明秋防塞矣。京法司何以爲之乎?敢達。上曰,一體爲之。樂性曰,在前資政殿·宣政殿常參時,侍衛軍兵有定數,而今番則行於崇政殿,便同闕內動駕,故侍衛及禁軍,全數磨鍊矣。此後則依此擧行乎?敢稟。上曰,依例爲之。竝出擧條枰·在醇·東淵·在學·秉模·敬養·獻慶·有鎭曰,請和緩爲先削去其號,依律處斷。上曰,不允。請還寢付處罪人韓翼謩延安府移配之命,仍施遠竄之典。上曰,不允。請亟寢付處罪人金相福公州牧移配之命,爲先施以遠竄之典。上曰,不允。枰·在醇·東淵曰,請穩城府定配罪人趾海,濟州牧定配罪人纘海,更令王府,拿鞫嚴問,快施當律。上曰,不允。請薪智島定配罪人敬彬,熊川縣定配罪人成運,亟令王府,更爲拿鞫得情。上曰,不允。請還寢尹象厚放歸田里之命,仍施絶島定配之典。上曰,不允。請洪樂任,亟命王府,拿鞫嚴問。上曰,不允。請黑山島定配罪人金龜柱,依律處斷。上曰,不允。請杖配罪人韓命周,亟令王府,設鞫嚴問。上曰,不允。枰·在醇曰,請大靜縣爲奴罪人金壽賢,依律處斷。上曰,不允。請鏡城府定配罪人述海,拿鞫嚴問得情。上曰,不允。請洪龍漢遠地定配。上曰,不允。請罷乙未五月庭試榜。上曰,不允。請爲奴罪人河翼龍·金重得,亟命王府,拿鞫得情,快正王法。上曰,不允。請放逐罪人安大濟,更令王府,拿鞫得情。上曰,不允。請河東府定配罪人李克生,依律處斷。上曰,不允。請梁山郡定配罪人錫達,依律處斷。上曰,不允。請削黜罪人金漢耆,亟施竄配之典。上曰,不允。請海南縣竄配罪人金載順,亟令王府,拿鞫嚴問。上曰,不允。措辭竝見上又曰,今番沮戲聽政諸逆,不但有浮於辛壬,實是亘古之所無者,而俱是巨室大族也。非親戚,則皆切姻,數十年薰炙於賊焰,結爲死黨久矣。必使凶國而後乃已者,以我聖上至仁之德,欲爲鎭安之道,根窟未破,隄防稍解。故麟·謙·恒·簡·養·泰等諸賊餘孽,潛售陰謀,雄唱雌和,外示革面之色,內懷怨國之心,故日前金載順嘗試之疏出矣。所謂閔百奮,貪饕不法,在渠薄物細故,以逆簡之舅,賊恒之叔,且麟·養兩賊之切姻死友。如鬼如蜮,出沒陰祕,十目所覩,十手難掩。如此不逞之徒,若置之於輦轂之下,則安知無不測之禍機,伏在何地?請閔百奮絶島定配。上曰,依啓。又曰,高靈縣定配罪人金悌行,乃麟賊卵育之徒,圖占萊府,貪饕不法,非但道臣之狀請,實爲一世之喧傳。且渠以名家之裔,自稱唐擧,出没京洛,蹤跡陰祕,人多唾罵,莫不疑懼,如此之類,不可只施本律。請高靈縣定配罪人金悌行,亟加遠竄之典。上曰,依啓。又曰,前承旨李澤遂,前校理李會遂,賦性或陰邪或妖侫,無文濫第,爲世指目久矣。且以麟賊之甥,又與纘海,爲妹婿之間也。仰賊麟,有若父母,以纘海,結爲死友,淸官腴職,無不力取,及至麟賊伏法,纘海遠謫,締結逆孽,興訛鼓妖,終不思改革之圖,如此之類,若置而不論,方來之憂,有不可言。請李澤遂·會遂,竝施屛裔之典。上曰,姑先削黜,可也。又曰,臣等本以無似,不合於淸朝耳目之任,而適當嚴懲討之日,以李澤遂·會遂締結逆類,有所論啓矣。及承聖批,至有減律之敎,此莫非臣等忱誠不能孚格之致。臣等何敢一刻晏然於臺次乎?請命遞斥臣等之職。上曰,李澤遂·會遂,旣是至親,則與他所啓有異,有此處分,勿辭亦勿退待。枰曰,臣於昨日入侍之時,伏承筵敎,非但毛骨俱悚,此是人臣不欲生之地,臣達宵繞壁而不寐者也。今此諸啓,宜蒙允從,而以言事之臣,誠意不孚,未能回天之致,此莫非臣等之罪,而其中泰淵·翼龍·重得,竝亟拿鞫得情,然後可鋤黨與。伏願亟賜允許焉。上曰,其所靳允,意非不在也。在醇曰,今年北道告歉,民生可哀,以賑濟一事,大貽聖上之憂慮,伏覩前後絲綸下者,字字憂恤之意,溢於辭表,一路生民,孰不感泣?穀物已有區劃,救濟亦皆設施,朝家之憂念,旣如是懇摯,則列邑之奉行,宜無所怠忽,而天下之至難者賑政也,國家之所重者民命也。臣謂以富弼之靑州賑政,朱子之南康賑狀,爲救恤飢氓,安頓生業之要法,必使孜孜於方賑之時,尤宜憂之於旣賑之後,俾令一路生靈,咸蒙我聖上憂恤之澤,而無一夫流移顚連之意,更加飭於方伯及監賑御史,是臣區區之望也。上曰,所奏是矣。自備局以此申飭道臣及御史,可也。東淵曰,請海南縣圍籬安置罪人具庠,更令王府,嚴鞫得情,快正王法。上曰,不允。請大靜縣爲奴罪人金壽賢,更令王府,拿鞫嚴問,依律處斷。上曰,不允。請旌義縣荐棘罪人尹泰淵,亟令王府,拿鞫嚴問得情,快正王法。上曰,不允。請爲奴罪人河翼龍·金重得,亟命王府,拿鞫得情,快正王法。上曰,不允。請海南縣定配罪人李弘濟,亟令王府,拿鞫嚴問。上曰,不允。請海南縣竄配罪人金載順,亟令王府,拿鞫嚴問。上曰,不允。又曰,殿下今行常參,臣以常參事,請陳所懷焉。蓋常參者,日日臨朝視事常行之朝儀也。故政院日記,每日必書,常參之停不停,祖宗朝勤政求治之規,於斯可見,而近日以來,每日常行,非所可論,或至於一月而不一行,若有朝參之命,則視之若大朝儀者然。推此常參一事,古法之隳弛可知矣。雖然黼座穆穆,鵷班蹌蹌,趨而進拜而退者,常參之文具也,玉音琅琅,昌言洋洋,俯而詢仰而奏者,常參之實政也。如使常參之朝儀,止於文具而已,則雖一日焉十行,恐無益於民國之政矣。果能實心咨訪,實心敷陳,使有懷者無所隱,則便殿求治,講筵論學,何莫非常參之實政乎?顧今新化之初,亂逆靡有戢畏,綱紀多未修擧,今日常參之敎,亦知聖意之非偶,而濟濟卿大夫,無一人上法殿告嘉猷。如臣無似,猥居言地,亦不免伈伈泄泄而退,誠不勝惶隕恧蹙之至。伏望殿下,亟去文具,務行實政,以爲飭勵群工之本焉。上曰,罕命常參者,蓋由於自備邊司出,而六曹不能爲六曹之職,則次對爲重,而常參爲輕故也。至於務實二字之啓,極爲切當,當體念矣。在學·獻慶·敬養·有鎭曰,今日急務,在於保民,而保民之道,在於擇守令。前後朝家之申飭,非止一再,而未見實效,銓曹亦非不惕念,而或拘於顔私,或循其履歷。雖以蔭官言之,一筮仕之後,未有不作宰者,豈人人皆有吏才而然乎?另飭銓曹,勿拘以履歷顔私,惟才是取,而古之薦法,其意甚重,近來則便成文具,此亦不能擇人之一端也。此後則申明舊典,如有守令之貪濫不法者,則當該薦主,依法典論罪,俾有實效,似好矣。上曰,所奏是矣。以此申飭銓曹,可也。又曰,目今東北民事,誠可悶矣。賑濟之責,專在守令,而江陵府使金魯淳,受由上京,已至累朔云,江陵旣是尤甚邑,則如是久曠,何以責賑政乎?臣等爲江陵府使金魯淳,罷職爲宜,而東北賑邑諸守令,竝限畢賑前,勿許受由事,申飭道臣,何如?上曰,依爲之。所奏是矣。以此申飭道臣,可也。竝出擧條樂性曰,禁軍都試,或有以祿試射爲之之例,今年則何以爲之乎?上命書傳敎曰,冬節已深,今年則禁軍都試,依近例以祿試射爲之,待明春以都試設行。又命書曰,政官牌招開政。上曰,御營廳習陣,明日依例爲之,禁衛營習陣,再明日爲之。出榻敎上曰,吳載純口傳付軍職。出榻敎上乘輿還內,諸臣退出。
丙申十一月二十日申時,上御尊賢閣。兵房承旨,摠戎使同爲入侍時,左副承旨鄭民始,假注書李兢淵,記注官金鳳顯·卜台鎭,摠戎使徐命善,以次進伏訖。上命民始,讀奏守禦使敎書。上曰,善作矣。命善曰,然矣。民始曰,如此善作,近來初見矣。命善曰,今之文任中,能作如此者未易矣。民始讀奏政望。上曰,載寧郡守望,以有陞敍人更擬以入。出榻敎上曰,上番玉堂入侍。校理李秉模進前。上曰,儒臣文才,素知其優餘,而今番敎書,非但着題,亦極華麗,予庸嘉之。仍命先退。命書傳敎曰,頃者歲抄,旣示靳點之意,而其中李鎭衡纂輯之役,不可不參。況於此等之時,又不可不尋,給牒敍用,處分不可異同,且與上試及主文有間,其餘試官鄭光漢·洪榟·金夏材·兪恒柱,一竝給牒敍用。命退,諸臣以次出。
丙申十一月二十日初更四點,上御尊賢閣。坐直承旨入侍時,行左承旨金鍾秀,左副承旨鄭民始,假注書李兢淵,記注官金鳳顯·卜台鎭,以次進伏訖。上謂鍾秀曰,卿之昨命陞擢,今差備堂,予意豈淺鮮哉?方今國事罔涯,危機尙多,卿其盡心報效,無負期望之意,可也。鍾秀曰,聖敎至此,生死向前之外,更何所達?上曰,吏議何當上來云耶?民始曰,姑未知之矣。上曰,處近密而任惟允之責者,其職不輕而重,承旨之望,自今另擇,好矣。民始曰,然矣。上曰,耳目之任,亦可另擇,而風憲之長,不可人人濫授,吏議上來後,務爲激揚之政,俾有矯捄之效,好矣。鍾秀曰,國家之興替,專係於言路之開閉,則耳目之官,不可不擇,而都憲之尤有所重,誠如聖敎矣。若使銓曹,另加擇擬,則雖無重通之名,而將有重通之實矣。上曰,然矣。上曰,激揚與鎭安,皆是今之急務,而朝廷之上,未見國事之擔當者,豈不可悶乎?命讀奏公事訖。仍命退,諸臣以次出。
上在慶熙宮。停常參·經筵。
夜四更月暈。
李鎭衡啓曰,明日初覆相値,視事頉稟。傳曰,知道。
鄭民始啓曰,都摠府郞廳來言,闕內各處入直軍兵夜巡檢云矣,敢啓。傳曰,知道。
鄭民始啓曰,合啓方張之時,諫院無進參之員,除在外疏批未下外,呈告人員,竝卽牌招,何如?傳曰,允。
傳于金鍾秀曰,都承旨入侍。
傳于李鎭衡曰,輪對官入侍。
傳于洪國榮曰,都承旨入侍。
以司諫金履禧牌不進罷職傳旨,傳于李鎭衡曰,只推。
李鎭衡啓曰,卽者正言韓後翼,陳疏到院,而使其家僮直呈。家僮直呈之捧入,曾有禁令,所當還爲退送,而係是臺閣言事之疏,何以爲之?敢稟。傳曰,入之。
傳于李鎭衡曰,政官催促開政。
有政。吏批,判書李徽之進,參判未差,參議兪彦鎬呈辭在外,承旨李鎭衡進。以尹得養爲大司憲,金普淳爲大司諫,李景祜爲判尹。
兵批,判書洪樂性病,參判李在簡入直進,參議宋鍈病,參知柳焵病,承旨李鎭衡進。以尹得逵·林永老爲護軍,鄭光漢·洪梓·李在協·趙宗鉉·金夏材·金尙集爲副司直,曺遠振·金熹爲副司果。
傳于鄭民始曰,坐直承旨入侍。
徐有防啓曰,明日啓覆,六曹長官及漢城府堂上·兩司,當爲進參,戶曹判書鄭弘淳,判尹李景祜,大司憲尹得養,大司諫金普淳,司諫金履禧,掌令尹在醇,竝待開門牌招,何如?傳曰,允。
鄭民始,以義禁府言啓曰,閔百奮前任安東縣時還穀,反作吏逋掩置罪,方在時囚未及議處之前,又因臺啓,絶島定配事,承傳啓下矣。時囚罪人閔百奮,全羅道珍島郡絶島定配,而以承傳內辭意,具罪目,依例發遣府書吏,押送配所,何如?傳曰,允。
又以義禁府言啓曰,金悌行因臺啓亟加遠竄事,承傳啓下矣。慶尙道高靈縣徒配罪人金悌行,全羅道興陽縣,亟加遠竄,而以承傳內辭意,具罪目,依例發遣府書吏,押送配所,何如?傳曰,允。
又以兵曹言啓曰,今十一月二十一日泰安居柳召史稱姓女人,自興化西狹門入來,鳴申聞鼓,依定式下該曹推問,何如?傳曰,允。
掌令李枰·尹在醇,獻納金東淵,校理李在學·李秉模,副校理李獻慶·李敬養,修撰沈有鎭,副修撰朴天衡啓曰,請還寢付處罪人韓翼謩延安府移配之命,仍施遠竄之典。
又啓曰,請亟寢付處罪人金相福公州牧移配之命,爲先施以遠竄之典。
又啓曰,請和緩爲先削去其號,依律處斷。答三司合啓曰,不允。
掌令李枰·尹在醇,獻納金東淵啓曰,請穩城府定配罪人趾海,濟州牧定配罪人纘海,更令王府,拿鞫嚴問,快施當律。
又啓曰,請薪智島定配罪人敬彬,熊川縣定配罪人成運,亟令王府,更爲拿鞫得情。
又啓曰,請還寢尹象厚放歸田里之命,仍施絶島定配之典。
又啓曰,請洪樂任,亟命王府,拿鞫嚴問。
又啓曰,請黑山島定配罪人金龜柱,依律處斷。
又啓曰,請杖配罪人韓命周,亟令王府,設鞫嚴問。答兩司合啓曰,不允。
掌令尹在醇啓曰,請大靜縣爲奴罪人金壽賢,依律處斷。
又啓曰,請鏡城府定配罪人述海,拿鞫嚴問得情。
又啓曰,請洪龍漢遠地定配。
又啓曰,請罷乙未五月庭試榜。
又啓曰,請爲奴罪人河翼龍·金重得,亟命王府,拿鞫得情,快正王法。
又啓曰,請放逐罪人安大濟,更令王府,拿鞫得情。
又啓曰,請河東府定配罪人李克生,依律處斷。
又啓曰,請梁山郡定配罪人錫達,依律處斷。
又啓曰,請削黜罪人金漢耆,亟施竄配之典。
又啓曰,請海南縣竄配罪人金載順,亟令王府,拿鞫嚴問。
又啓曰,請削黜罪人李澤遂·會遂,竝施屛裔之典。答曰,不允。
獻納金東淵啓曰,請南海縣圍籬安置罪人具庠,更令王府,嚴鞫得情,快正王法。
又啓曰,請大靜縣爲奴罪人金壽賢,更令王府,拿鞫嚴問,依律處斷。
又啓曰,請旌義縣荐棘罪人尹泰淵,亟令王府,拿鞫嚴問得情,快正王法。
又啓曰,請爲奴罪人河翼龍·金重得,亟令王府,拿鞫嚴問得情,快正王法。
又啓曰,請海南縣定配罪人李弘濟,亟令王府,拿鞫嚴問。答院曰,不允。
正言韓後翼疏曰,伏以臣,旻天不弔,先大王仙馭上賓,因山已過,匝域臣庶,撫時攀號。伏惟聖情,何堪處?仍伏念臣性質庸下,見識蒙陋,本不合於淸朝耳目之任,而頃者除命,在於嗣服之初,其在分義,不可不一謝恩命。故冒昧出肅,爲數日供職計,而新入臺閣,瞢於體例,致勤嚴譴,狼狽退歸,杜門訟愆,無地自容。不意薇垣新命,又下於此際,召旨隨降,促令赴朝,臣聞命惶隕,不知所措也。臣之不合此職,聖明之所俯燭,則今此新除,雖出於聖上拂拭之意,在臣廉隅,豈敢憑恃寵靈,揚揚承命,以虧私分,而招公議哉?況臣伏見本月六日傳敎,則以天災之荐疊,求聞闕失,十行綸音,辭旨懇惻,而仍以兩司之不能獻贊,有遞改之命。夫兩司之不能獻贊,實由於如臣不肖者之苟充其數。今當亟選有風稜志節者,以居其位,以革前日之弊,則臣又何敢靦然冒當,以妨賢路而孤聖意哉?伏乞聖明,將臣新除職名,亟許鐫改,以重公器,以安私分,不勝幸甚。臣於自引之章,不宜復贅他說,而目見逆獄頻作,而主勢孤危,腹心空虛,而國脈靡托,天災時變,式月斯生,訛言朋興,人心撓動,宗社之危,凜如一髪,而擧朝伈俔,無一人爲殿下言者,致使聖上,焦勞憂慮,思聞讜言於耳目之。臣於此時,適忝言地,豈敢以本職之方辭,而不效蒭蕘之一得,以負殿下之至意哉?玆敢猥送家僮,略陳愚忠,伏惟聖明,留心澄省焉。嗚呼,殿下臨御以來,勵精圖治,早寤晨興,憂勤惕慮,凡所以立大綱而擧萬目者,靡不用極,宜其新效漸著,宿弊頓祛,而顧乃不然。朝廷之上,舊習依然,謟諛成風,迎合爲能,勢道是尋,趨附爭先,亂逆雖誅,而義理尙未大明,貪墨雖懲,而四維猶患不張,紀綱日頹,風俗日靡,魚爛河潰,非朝卽夕,無復一事可以酬殿下之志者,其故何哉?此由於殿下操術不明,推行無實,不能有以端本而出治耳。嗚呼,天下之事,有本有末,有大有小,正其本則末自治,擧其大則小隨之,必然之理也。殿下之爲治,則異於是,捨其本而治其末,後其大而先其小。試以大者言之,治天下,以正風俗得人才爲本,則今日急務,寧有大於此者,而殿下未嘗奬一廉直,求一賢能,而日夜憧憧者,惟在於振起文風,防察姦情。臣未知月露風雲,何救於已頹之俗,刑名法術,豈革其積痼之習耶?於是,文華浮薄之徒進,承順苟容之風成,其弊將不如不振不防之爲喩矣。用人之道,才德爲大,而門閥爲小,保擧爲先,而歷試爲後,殿下之用人則不然,但以其家世,而不以其賢否,不詢之公議,而先試以爵位。前日一兩人之狼狽,職以此也,而躁競之風益長,賢能之途漸枳矣。革科弊,當以正士習選主試爲本,而殿下不此之爲,獨以場屋之間,操切擧子爲務,彼擧子積習已痼,其計未售,而其心未悛,一遇主試者,循私而相應,則物色選拔之患,將何術以防之耶?且殿下每以萬乘之位,行有司之事,捨置萬機,躬考試劵,設令科弊,因此而永革,楊顒侵分之譏,獨不可不念耶。懲貪贜,當以礪廉恥嚴保薦爲本,而殿下不此之爲,惟以嚴法深治爲務,刑罰之威,僅足以止惡於一時,而不可以永防其弊源。且古者刑不上於大夫,故朝士例杖之法,實本於皇明舊制,而今以嚴杖加之,雖其所以自取者,無足可惜,而獨不有傷於淸朝忠厚之風乎?至於討逆一事,尤當以正名爲本,而殿下特爲慈宮地,欲全某兇之生,此實天理人情之不得不然者。但沮戲代理,非麟·謙輩所獨辨,則某兇之爲巨魁,不問可知,而殿下終不正名聲罪,而但治其枝葉,使國人不能曉然,知其主某之所在,且其窮兇極惡,至於罪犯先朝,而尙令保其官爵,便其居住,與恒人無異,此豈殿下所以恭承宗廟之意,而是非不明,民志不定,觀望尙多,禍機潛伏,此非可懼之甚者耶?且殿下之竄金龜柱也,以私憾討逆,爲其罪之一端,此亦臣所未曉者。蓋龜柱之作隻某兇,實在於庚寅以後,其前別無釁隙之可言,則私憾有無,臣固不知,而但其器小識淺,喜事自用,所以討之者,多不以其道,以惹上下之疑耳。設令以私憾討之,苟其所執者爲大義,則殿下但許其義而已。何以其心爲哉?春秋之義,亂臣賊子,人人得以誅之,人人之誅,豈必皆出於公正之憤,無一毫挾私者哉?而聖人許之者,特以天下之心。公者絶少,而私者至多,若許公者討之,而私者不討,則亂賊大逆,將無可討之時。故但軀之以義,不問具心之公私也。若如殿下之敎,凡有亂賊,有私憾者,不得以討之,則自此以往,非世所共知公正君子,不復可以討賊矣。況心之公私,他人之所難忖,若有指公爲私,以私爲公者,則人主將何以辨之,而小人畏罪,君子避嫌,天地間將無討逆一事,此豈細故哉?鄭履煥雖是名祖之孫,而爲人之迂妄,人或言之。殿下未嘗歷試,而一朝驟升,已有欠於進賢如不得已之義,而其鯁直之性,敢言不諱,不憚强聒,其視世之逢迎承順者,不啻賢矣。雖其所言,未必盡合義理之當然,而殿下旣容而恕之,且致之宰列矣。今乃追提已事,黜之斥之,何其前後擧措,若是其顚倒耶?履煥與龜柱相親,特以義理同,而氣味近耳。謂之辟於親愛,則猶或可也,而以爲爲其私人,則決是情外之目。若以相親之故,便謂其私人,則殿下之當初擢用履煥,不過爲其名祖之孫,而其祖故相臣澈,與靑陽君沈義謙,同攻元衡。又其祖故相臣澔,與故相臣閔鎭遠,同攻五兇,而澈與義謙,澔與鎭遠,俱是莫逆之交,則澈可謂義謙之私人,澔可謂鎭遠之私人,而殿下於其祖孫之間,一取而一捨何也?地處相逼者,避私憾之嫌,而不得討賊,與之相親者,避私人之嫌,而不得討賊,天下寧有是理哉?臣愚死罪,妄意,殿下聰明有餘,而典學失方,衡石之程,但在於該洽貫穿,而不知帝王之學,自有當務,其於大學格致之工,未有實得。故凡所作爲,多任私智,而不循天則,所以每違於聖賢之成法,不合夫事理之當然。此臣所謂操術不明者,而星尺不精,運用必舛。臣恐以此權度,量度事物,無往而得其宜也。嗚呼,誠者,聖人之本,而物之終始,故有其誠則有其物,無其誠則無其物,而人之心一有不誠,則雖有所爲,亦如無有,此子思所以於中庸之書,反復言之而不已者也。況人主以藐然之身,處於深宮之中,所以建四方之極,而爲萬化之源者,全在於是,一有不誠,則雖百度俱擧,衆目畢張,文勝質亡,訟而不從,堂戺之間,號令不行,亦何望其有作新風動之休哉?殿下潛德春宮,十有五年,令聞夙彰,八域延頸,自聽政以後,臣民顒望,中外拭目,皆謂堯·舜之化,指日可期。夫何臨御以來,未見有薰蒸透徹之效,而御下則用顚倒之智,制事則行權宜之術,前後有異,表裏不同,與聖門誠正之學相反。雖如討逆大義,猶必以是術將之,始慮逆節之不著,則旣發其無君之惡,終欲屈法而全生,則旋許其遠慮之忠,沮戲之逆,終必誅之,則前何以曲恕,懲討之請,始旣罪之,則後何以從之耶?至於黨與之討,多以微罪行遣,而不以實犯,又於其間,有幸不幸之不同,其可以定國是而服人心耶?營建之役,雖所不已,或有不急之務,而必爲竝擧,代穀之請,本出益下之意,則元非可罪之事,而乃至遞罷,殿下惜財愛民之意,屢勤於絲綸之間,而始初之政,已不能相符如此。臣竊恐魏徵十漸之歎,不待貞觀十年之久矣。若夫漢明之耳目隱發,衛君之好察隱微,乃季世督責之術,非聖王推誠之道,而道路之言,或有以此疑殿下者,此豈臣民所以望於聖明者哉?疑則勿任,任則勿疑,臨下之道也。殿下如或疑之,則胡爲任之,旣已任之,則又何疑焉?夫不以大臣臺閣爲腹心,則必以近習便嬖爲耳目,士大夫之讀書知義者,猶不足信,則賤隷之知利不知義者,獨可信乎?臣恐其流之弊,不但止於上下相疑,國事泮渙而已。此臣所謂推行無實者,而一心不誠,萬事皆虛,其於治平之效,無異却步而求前,豈不惜哉?大抵殿下,以英明之資,當艱虞之會,慮患深遠,處變周審,所以防禍亂而保聖躬,鉏凶逆而安宗社,皆出於神機之獨運,此固非尋常世主之所可彷彿也。然此可以備一時之變,而不可爲久遠之術,可用於危疑之日,而不可用於平常之時。今乃機事已過,而機心尙存,欲仍以馬上治天下,則恐非隨時變革,制宜從道之義也。殿下願治之志,求助之意,非不勤也,而山林之士,却顧而不進,忠讜之論,側耳而未聞者,專由於上下之不相信,上下之不相信,又由於殿下之不以實心。試以前後求言之旨言之,殿下誠欲聞讜直之言,則當博詢朝野,而乃獨求之臺閣之臣,又不深自刻責,而責諸臣之不言,是果好察邇言應天以實之道,而欲上下之相信,豈不難哉?嗚呼,今日國事,譬如老羸之人,新經大病,元氣未復,而調理失宜,百脈違道,衆證竝作,雖有華·扁之術,亦不知着手處。萬一回生之道,惟在元陽之復,其所審證下藥者,豈可捨本以論標哉?此臣所以眷眷不已者,獨在於殿下心術之微,而不暇及乎他事也。伏願殿下,念祖宗艱大之付,軫危亡必至之兆,赫然奮發,惕然改圖,擇術必明,無參以私智,推行必誠,無將以權數。又必博求通明經術曉達治道者,朝夕相與,講明正學,切磨薰陶,使格致之功,漸至融釋,誠正之效,日有貫徹,而修身取人,俊乂畢擧,上下同心,一體相須,則將見禍亂潛銷,國勢安固,而天災時變,有不足憂者矣。答曰,省疏具悉。今爾此疏,可謂臨御後初聞讜言,以其及於心術之微也。良足嘉歎。金龜柱之如靑陽文忠,鄭履煥之追文淸·文敬,予未知其信否,爾言無或過中乎?以代穀之請,遞罷道臣,果如爾言,外面似涉顚倒,而處分其豈但已哉?本道人士之只以此事知之,亦不是異事也。其餘諸般陳勉,莫非予對症之劑,急先之務,當體念矣。爾其勿辭,從速上來察職。
丙申十一月二十一日,兼春秋朴行淳。義禁府啓目,以永興前府使鄭彦衡,嚴問更招,啓。傳曰,依允。
義禁府啓目,罪人放秩李敬倫,仍秩韓翼謩,依啓聞施行,他餘罪人,令各該衙門稟處,啓。傳曰,依允。渠以不法守令,罪止徒年,雖由一等之功減,是乃未經一年,乍配旋放,殆無義意,李敬倫段,待年限放送爲旀,他道放未放啓本中,以不法守令徒年者乙良,竝依此回啓爲良如敎。
丙申十一月二十一日巳時,上御尊賢閣。都承旨入侍時,都承旨洪國榮,假注書柳孟養,記注官金鳳顯·卜台鎭,以次進伏訖。上命讀正言韓後翼疏。國榮讀奏訖。上曰,疏辭,何如?國榮曰,近來臺閣之上,寂無敢言之人,故臣常悶歎矣。臺疏盛言袞闕,其所箴規,雖或有爽實者,不害爲儻言,殊可嘉尙,而第疏中諸般所論,不無挾雜者,是可欠也。上曰,所論袞闕,果是臨御後初聞,深庸嘉尙,而至於金龜柱之比於靑陽·文忠·鄭履煥之比於文淸·文敬,殆涉不當矣。國榮曰,其所取比,似未免挾雜矣。上曰,不必歸之挾雜,而爲比之義,頗不緊矣。國榮曰,疏語中機心機事等說,似涉捱眼矣。上曰,雖或有捱眼處,袞闕之盛陳,亦有可取者矣。國榮曰,聖敎誠然矣。命奏禁府·兵曹等草記訖。命退去,諸臣以次出。
丙申十一月二十一日巳時,上御尊賢閣。輪對官入侍時,同副承旨李鎭衡,假注書李兢淵,記注官金鳳顯·卜台鎭,校書校理李彦五,司饔僉正成雲柱,尙衣僉正鄭致儉,司僕僉正申景祖,軍器僉正崔致侃,以次進伏。上下詢職姓名及職掌。彦五·雲柱·致儉·景祖·致侃,以次進對。上謂彦五曰,芸館書籍,多散帙,何故也?彦五曰,年久之故,自多散失矣。上曰,繼自今着意修正,可也。不然則難免罪責矣。下詢留財訖。上曰,有所懷乎?僉曰,無之矣。上命輪對官先退。上謂鎭衡曰,不見承旨久矣。間做何工耶?鎭衡曰,臣於文字之工,抛棄已久,間亦遊汎度日矣。上曰,李秉模所製敎書見之否?鎭衡曰,見之矣。上曰,其文,何如?鎭衡曰,儘善作矣。倉卒製出,少無窘速苟且之態,此尤難也。上曰,左承旨·左副承旨入侍。左承旨金鍾秀,左副承旨鄭民始進前。上命考准日記訖。命退,諸臣以次出。
丙申十一月二十一日申時,上御尊賢閣。承旨入侍時,左副承旨鄭民始,同副承旨李鎭衡,假注書李兢淵,記注官金鳳顯·卜台鎭,以次進伏訖。上曰,臺疏之批,何如?民始曰,包容之意,溢於辭表,臣實感歎矣。鎭衡曰,臺疏指意,臣姑未知,而自上優批,實是盛德事也。上曰,山林之士,何以則招來耶?民始曰,前後敦勉,非不勤至,而尙無一人之翻然者,是可悶矣。上命讀奏忠淸監司狀啓訖。上曰,錦伯果能善爲否?民始曰,爲人精明,必當善治矣。命退,諸臣以次出。
丙申十一月二十一日酉時,上御尊賢閣。都承旨入侍時,行都承旨洪國榮,假注書柳孟養,記注官金鳳顯·卜台鎭,以次進伏訖。上命書傳敎曰,明當啓覆,而兩司長官,不可不備,在外大司憲李在協,大司諫金尙集,竝許遞,政官牌招開政,命讀公事訖。命退去,諸臣以次出。
上在慶熙宮。停常參·經筵。
傳于洪國榮曰,都承旨入侍。
以大司諫金普淳,司諫金履禧牌不進罷職傳旨,傳于李鎭衡曰,只推。
傳于蔡弘履曰,監印官柳義養,使之入來。
李鎭衡,以義禁府言啓曰,因全羅監司李普行狀啓,刑曹粘目內,淳昌郡守趙榮克移本府處之事,允下矣。趙榮克時在任所云,依例發遣府羅將拿來,何如?傳曰,律文知入。
丙申十一月二十二日,兼春秋朴行淳。刑曹啓罪人李長煥照律,啓。傳曰,更待三覆處分爲良如敎。
丙申十一月二十二日辰時,上御尊賢閣。都承旨入侍時,行都承旨洪國榮,假注書柳孟養,記注官金鳳顯·卜台鎭,以次進伏訖。國榮曰,夜間聖體,若何?上曰,一樣矣。國榮曰,去夜寢睡,何如?上曰,善寢矣。國榮進永眞丹,上進御。國榮曰,今日卽初覆日也。人命至重,刑獄宜愼,不以死囚之不可容貸,置而不論,不以文書之已盡其詳,忽而不察。雖一言半辭,若有可疑之端,則博詢獄官,細考文案,使伏法者,無所餘憾焉。上曰,所陳切實,當惕意爲之矣。上曰,注書出去,臺諫備員後,卽稟處,分付。賤臣承命,分付。上曰,聞他承宣之言,則卿屢閱獄案,至於夜深云。卿非獄官,若是用慮,此非但愼刑之意,眷眷於國事,夙夜不懈,予庸賞歎矣。國榮曰,臣雖非獄官,旣將可否於前席,則不知獄情,而隨人仰對,亦不誠實。且或有不辜之橫罹,則非但人命之至重,其在國家斷獄之道,殊欠審愼,故果爲詳見矣。上曰,卿言是矣。命退去,諸〈臣〉以次出。
丙申十一月二十二日辰時,上御興政堂。啓覆入侍時,左議政金尙喆,右議政鄭存謙,兼禮曹判書蔡濟恭,行判尹李景祜,右參贊黃景源,吏曹判書李徽之,戶曹參判鄭昌聖,伏於東。兼刑曹判書具善復,安春尹烿,行工曹判書徐命善,行兵曹判書洪樂性,知敦寧金孝大,刑曹參判鄭一祥,同知沈墢,咸春君李昌運,伏於西。行都承旨洪國榮,行左承旨金鍾秀,右承旨蔡弘履,左副承旨鄭民始,右副承旨徐有防,同副承旨李鎭衡,伏於南一行。刑曹參議李世奭,掌令李枰·尹在醇,獻納金東淵,校理李秉模,修撰沈有鎭,伏於南二行。假注書李兢淵,事變假注書李殷模,記注官金鳳顯·卜台鎭,伏於南三行。尙喆·存謙進前曰,日間聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。上曰,昨日臺疏,盛陳袞闕,卽予嗣服後初聞,故予果虛受,特賜優批,而至於金龜柱之援比於靑陽·文忠,是何言乎?內殿酬酢,豈敢告於大殿,亦豈敢登諸章奏,而半夜扈衛之擧,幾累先王之聖德,某年罔極之說,有非臣子之敢提,則其所負犯,果何如哉?予於奉朝賀,初無私護之意,若以賢戚里,攻凶戚里,則有何不可,而暗逞私憾,自犯罔赦之罪。此豈容貸者乎?然而鄭履煥輩,不思改心革慮之道,而爲此周遮營護之計者,尤豈不痛駭乎?尙喆曰,不罪臺臣,雖出於來諫之聖意,而其營護凶徒之罪,恐不可一向容貸矣。上曰,戚里中如慶恩府院君,可謂罕有之人也。見其文集,亦可以知其素操矣。存謙曰,慶恩之賢,果如聖敎矣。上曰,罪人文案,諸承旨以次讀奏,而刑房先爲讀奏。有防進讀京囚殺獄罪人李長煥文案。上曰,南燮誰也?善復曰,南益祥之庶族矣。上曰,覆檢傷處,與初檢無異乎?存謙曰,然矣。上曰,直以刀刺殺耶?善復曰,先以藩木打仆,而仍拔刀刺殺矣。上曰,念意,何如?尙喆曰,行凶情節,昭然無疑,用法之外,無他可達矣。存謙曰,臣於待罪秋曹時,已知其獄情之無疑,用法與否,更無可論矣。善復曰,都下之人,皆知獄情之無疑,用法宜矣。一祥曰,介德·龍卜,雖未捕捉,五人立證,一無可疑矣。上曰,兩人尙未捕捉乎?世奭曰,罪人承款之後,更無可問之端,故仍不發捕,而敺打行凶,俱皆昭然,用法宜矣。存謙曰,兩人之捉不捉,不關於獄情矣。景祜曰,用法之外,無他可議矣。濟恭曰,文案之外,都下傳說,亦皆明白,用法宜矣。烿曰,用法之外,無可達者矣。景源曰,獄情明白無疑,實無一毫可疑之端矣。命善曰,臣亦別無他見,用法宜矣。樂性曰,臣亦無他見矣。孝大曰,用法之外,無他可達矣。徽之曰,臣於待罪秋曹時,已知其無一毫可疑之端矣。昌聖曰,用法無容更議矣。墢曰,臣亦無他見矣。昌運曰,他無更達者矣。枰曰,臣亦詳聞都下之所傳,不待文案,明白無疑,用法宜矣。在醇曰,用法之外,更無可達矣。東淵曰,臣亦無他見矣。秉模曰,臣見亦與諸臣同矣。有鎭曰,用法之外,無他可達矣。上命書判付曰,更待三覆處分。國榮進讀成川殺獄罪人元明三文案。上曰,足脂何以墮落乎?善復曰,以火燒之,腐爛而落矣。上曰,酷刑矣。善復曰,此實前古未有之刑也。上曰,趙莫松何以勘律耶?尙喆曰,定配矣。上曰,招引之罪,止於定配乎?尙喆曰,招引與劫奪有異之故也。上曰,明三事,不無可疑之端,叔姪之互相推委,日子之前後差誤,殊可怪也。僉意,何如?尙喆曰,彩大之自謂首犯,不過漫漶獄情之計,而行凶情節,明白無疑,用法之外,無他可達矣。存謙曰,無辜之人,公然殺之,償命之典,更無可疑矣。善復曰,旣得趙莫松,則明三之罪,更無可論矣。一祥曰,趙莫松及於仁老味,雖未現捉,明三之酷刑殺人之罪,初無可議者矣。世奭曰,鄕谷愚氓,私用酷刑,濫殺無辜,三尺至嚴,決難容貸矣。景祜曰,以文案見之,則明三之爲元犯,明白無疑,用法宜矣。濟恭曰,臣於在箕營時,已知獄情始末,而烙刑非國家之所用,而渠敢以此殺人,用法固無更議,而叔姪推委,不過疑亂之計也。更無可疑之端矣。烿曰,國法至嚴,決不可容貸矣。命善曰,烙刑殺人,尤極陰慘,用法之外,無他可達矣。樂性曰,辭證明白,無容更議矣。景源曰,文案明白,更無起疑之端,依律置法,宜矣。徽之曰,獄案旣明白,叔姪推委,更無可疑矣。孝大曰,殺獄尤極凶慘,用法之外,無他可達矣。昌聖曰,渠旣以元犯自服,更無可疑之端矣。墢·昌運曰,參證明白,用法之外,無可達者矣。枰曰,此是殺獄中凶獰者也。用法更無可議矣。在醇曰,三尺至嚴,用法宜矣。東淵曰,其欲疑亂之計,尤極巧惡,用法之外,無他可達矣。秉模曰,文案中終無彩大爲元犯之證據,則用法之外,無他可達矣。有鎭曰,獄情無疑,用法宜矣。上命書判〈付〉曰,更待三覆處分。國榮曰,渠之叔姪,互相推委者,果不無疑訝之端矣。上曰,然矣。鍾秀進讀北靑殺獄罪人李贊長文案。上曰,刺傷處何其多也?善復曰,無數亂刺,至於四十餘處矣。上曰,極爲凶慘矣。尙喆曰,自有殺獄以來,似未有如此凶慘者矣。上曰,罪人何不發明,而直招耶?善復曰,血痕狼藉於渠之衣袴,何以發明乎?上曰,檢狀與結語無異乎?尙喆曰,然矣。上曰,僉意,何如?尙喆曰,至今生存,已極駭憤,用法之外,有何可達乎?存謙曰,此獄尤無可疑者矣。善復曰,用法之外,無他可達矣。一祥曰,臣亦無他見矣。世奭曰,三尺至嚴,用法之外,無他可達矣。景祜曰,用法之外,無容更議矣。濟恭曰,罪人之至今假息,誠極痛恨,法外無他可達矣。烿曰,臣亦無他見矣。命善·樂性曰,用法之尙今稽滯,誠極痛惋,更無可達矣。景源·徽之·孝大曰,行凶情節,萬萬凶慘,用法之外,更無可達矣。昌聖·墢·昌運曰,臣等亦無他見矣。枰·在醇·東淵·秉模·有鎭等曰,三尺至嚴,決不可容貸矣。上命書判付曰,更待三覆處分。弘履進讀鏡城兵符燒火罪人金克燁文案。有防曰,臣於北關之行,聞其傳說,則罪人與彩鳳,同處獄中,生子生女,一道民人,莫不痛惋云矣。上曰,僉意,何如?尙喆曰,罪人之尙今生存,實甚憤惋,用法宜矣。存謙曰,僉使已伏法,而此則以啓覆之故,尙今生存,已極可痛,用法與否,更無論矣。善復曰,文案昭然,情節痛惡,用法宜矣。一祥曰,用法之外,無他可達矣。世奭曰,臣亦無他見矣。景祜曰,用法之外,無容更議矣。濟恭曰,張宅河伏法之後,更何有可疑之端乎?〈用〉法外,更無所達矣。烿曰,臣亦無他見矣。樂性·景源曰,用法之外,更無可達者矣。徽之·孝大曰,臣等亦無他見矣。昌聖曰,臣於此獄,有不敢分明仰達者,或聞傳說,則以爲僉使,本以北道富人,晝夜泥醉,留宿村間之際,失其兵符,仍自造佩云,而其眞僞未能詳知矣。上曰,此言,何如?尙喆曰,僉使旣已伏法,罪人亦又承款,則雖或有稱冤之言,安知非罪人之做出耶?景祜曰,北來之人,以罪人之尙今不死,爲痛惋者多矣。有防曰,若不用法於此罪人,則邊氓無所懲畏矣。墢·昌運曰,用法與否,無容更議矣。枰·東淵曰,用法然後,可杜日後之弊矣。秉模·有鎭曰,文案旣已昭然,用法之外,更無可達矣。國榮曰,眞僞雖未可的知,而旣有傳說,則其在審愼之道,不可不十分商量矣。上曰,然矣。命書判付曰,更待三覆處分。民始進讀寧邊殺獄罪人僧矜五文案。上曰,矜五年少而有力乎?濟恭曰,力能伸鐵鉤索云矣。上曰,罪人年歲不多,故初以爲訝矣。若然則此尤萬萬凶獰矣。存謙曰,然矣。上曰,僉意,何如?尙喆曰,行凶情節,萬萬凶惡,用法之外,更無可達矣。存謙曰,殺獄中,尤極凶慘,用法與否,無容更議矣。善復曰,罪惡凶慘,看證明白,用法宜矣。一祥曰,文案昭然,無容更議矣。世奭曰,臣亦無他見矣。景祜曰,用法之外,無可達矣。濟恭曰,臣於待罪關西時,此罪人裂枷逃走,故艱辛捕捉,而行凶情節,明白無疑,用法之外,更無可論矣。烿曰,臣亦無他見矣。命善曰,用法之外,無容更議矣。景源曰,用法然後,可以懲勵西土人心矣。徽之曰,殺獄中尤極凶獰,用法無容可論矣。孝大·昌聖·墢·昌運曰,行凶情節,明白無疑,用法之外,無他可達矣。枰·在醇·東淵曰,情節萬萬痛惡,臣等亦無他見矣。秉模·有鎭曰,獄情無疑,用法宜矣。上命書判付曰,更待三覆處分。枰·存醇·東淵·秉模·有鎭曰,請和緩削去其號,依律處斷。上曰,不允。請亟寢付處罪人韓翼謩延安府移配之命,仍施遠竄之典。上曰,不允。請亟寢付處罪人金相福公州牧移配之命,爲先施以遠竄之典。上曰,不允。枰·在醇·東淵曰,請穩城府定配罪人趾海,濟州牧定配罪人纘海,更令王府,拿鞫嚴問,快施當律。上曰,不允。請薪智島定配罪人敬彬,熊川縣定配罪人成運,亟令王府,更爲拿鞫得情。上曰,不允。請還寢尹象厚放歸田里之命,仍施絶島定配之典。上曰,不允。請洪樂任亟命王府,拿鞫嚴問。上曰,不允。請黑山島定配罪人金龜柱,依律處斷。上曰,不允。請杖配罪人韓命周,亟令王府,設鞫嚴問。上曰,不允。枰·在醇曰,請大靜縣爲奴罪人金壽賢,依律處斷。上曰,不允。請鏡城府定配罪人述海,拿鞫嚴問得情。上曰,不允。請洪龍漢遠地定配。上曰,不允。請罷乙未五月庭試榜。上曰,不允。請放逐罪人安大濟,更令王府,拿鞫得情。上曰,不允。請爲奴罪人河翼龍·金重得,亟命王府,拿鞫得情,快正王法。上曰,不允。請河東府定配罪人李克生,依律處斷。上曰,不允。請梁山郡定配罪人錫達,依律處斷。上曰,不允。請削黜罪人金漢耆,亟施竄配之典。上曰,不允。請海南縣定配罪人金載順,亟令王府,拿鞫嚴問。上曰,不允。請削黜罪人李澤遂·會遂,竝施屛裔之典。上曰,不允。在醇曰,龜柱之所犯三大罪案,乃是罔赦,而不可以討逆,有所容貸也,明矣。合啓靳允,已是失刑之大,而今此韓後翼,右袒龜柱,投進一疏,至引不襯之喩,敢售嘗試之計,其心所在,有不可測。及夫批旨之下,聖度雖大,物情驚駭,今若以言者而不罪,則如後翼死黨之類,憑藉袞闕,營護凶徒,必將接跡而起。請韓後翼爲先削去仕版,絶島定配。上曰,韓後翼之死黨於金龜柱,固不可辭也,而昨日之疏,盛陳袞闕,所請不允。東淵曰,請南海縣圍籬安置罪人具庠,更令王府,嚴鞫得情,快正王法。上曰,不允。請大靜縣爲奴罪人金壽賢,更令王府,拿鞫嚴問,依律處斷。上曰,不允。請旌義縣荐棘罪人尹泰淵,亟令王府,拿鞫嚴問得情,快正王法。上曰,不允。請爲奴罪人河翼龍·金重得,亟令王府,拿鞫得情,快正王法。上曰,不允。請海南縣定配罪人李弘濟,亟令王府,拿鞫嚴問。上曰,不允。請海南縣竄配罪人金載順,亟令王府,拿鞫嚴問。上曰,不允。措辭竝見上
上在慶熙宮。停常參·經筵。
藥房都提調鄭存謙,提調徐命善,副提調洪國榮啓曰,昨以慮囚,竟夕酬應。伏未審夜間,聖體,若何?臣等今日,率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。後日次入侍。
徐有防,以都摠府言啓曰,今日入直內三廳武兼禁軍及殺手等,技藝中日廳習射,而武藝別監軍兵等出去景福宮試放事,請出標信。傳曰,知道。
又以都摠府言啓曰,副摠管花陽君槯,今日入直武藝別監軍兵等試放事,景福宮晝仕出去之意,敢啓。傳曰,知道。
傳于金鍾秀曰,都承旨入侍。
傳于李鎭衡曰,喬洞水使留待。
傳于洪國榮曰,都承旨·左承旨入侍。
傳于蔡弘履曰,監印官入侍時,禮曹參判同爲入侍。
傳于李鎭衡曰,同副承旨與工判,同爲入侍。
傳于金鍾秀曰,坐直承旨竝入侍事,榻前下敎。
鄭民始啓曰,明日次對,兩司長官,當爲進參,大司諫金普淳,待開門牌招,以爲進參之地,何如?傳曰,允。
徐有防,以刑曹言啓曰,宮任朴弼奎等,供辭啓目判付內,宮任等參酌照律,收贖放送,該色吏與首作者,令道臣勘律,邸吏參酌勘律事,判下矣。取考律文,則大明律制書有違條云,凡奉制書,有所施行,而違者杖一百贖。大典雜令條云,中外遊手輩,受去公事,傳食列邑,操切殘民者,杖一百徒三年。宮任崔壽甲·崔得默·全弘敬·朴弼奎·白胤泰,庫直李盛昌·韓壽命等,各杖一百照律,依判下收贖放送。邸吏曺允邦·李弘遠,各決杖一百,曺允邦全羅道光陽縣,李弘遠長城府,竝徒三年定配所,卽爲押送。該色吏首作者等,照律勘處後啓聞事,發關分付于該道道臣之意,敢啓。傳曰,知道。
洪國榮,以忠勳府言啓曰,本府書寫忠義衛吳彦喆汰去代,忠義衛李應曄差下,依例以假郞廳稱號,何如?傳曰,允。
司諫金履禧,掌令李枰·尹在醇,獻納金東淵,校理李在學·李秉模,副校理李敬養·李獻慶,修撰沈有鎭,副修撰朴天衡啓曰,請還寢付處罪人韓翼謩延安府移配之命,仍施遠竄之典。
又啓曰,請亟寢付處罪人金相福公州牧移配之命,仍施以遠竄之典。
又啓曰,請和緩爲先削去其號,依律處斷。答三司合啓曰,不允。
司諫金履禧,掌令李枰·尹在醇,獻納金東淵啓曰,請穩城府定配罪人趾海,濟州牧定配罪人纘海,更令王府,拿鞫嚴問,快施當律。
又啓曰,請薪智島定配罪人敬彬,熊川縣定配罪人成運,亟令王府,更爲拿鞫得情。
又啓曰,請還寢尹象放歸田里之命,仍施絶島定配之典。
又啓曰,請洪樂任亟命王府,拿鞫嚴問。
又啓曰,請黑山島定配罪人金龜柱,依律處斷。
又啓曰,請杖〈配〉罪人韓命周,亟命王府,設鞫嚴問。答兩司合啓曰,不允。
掌令李枰啓曰,請大靜縣爲奴罪人金壽賢,依律處斷。
又啓曰,請鏡城府定配罪人述海,拿鞫嚴問得情。
又啓曰,請洪龍漢遠地定配。
又啓曰,請罷乙未五月庭試榜。
又啓曰,請爲奴罪人河翼龍·金重得,亟命王府,拿鞫得情,快正王法。
又啓曰,請放逐罪人安大濟,更令王府,拿鞫得情。
又啓曰,請河東府定配罪人李克生,依律處斷。
又啓曰,請梁山郡定配罪人錫達,依律處斷。
又啓曰,請削黜罪人金漢耆,亟施竄配之典。
又啓曰,龜柱之所犯三大罪案,乃是罔赦,而不可以討逆,有所容貸也,明矣。合啓靳允,已是失刑之大,而今此韓後翼,右袒金龜柱,投進一疏,至引不襯之喩,敢售嘗試之計,其心所在,有不可測。及夫批旨之下,聖度雖大,物情驚駭,今若以言者而不罪,則如後翼死黨之類,憑藉袞闕,營護凶徒,必將接跡而起。請韓後翼爲先削去仕板,絶島定配。答府曰,不允。
獻納金東淵啓曰,請南海縣圍籬安置罪人具庠,更令王府,嚴鞫得情,快正王法。
又啓曰,請大靜縣爲奴罪人金壽賢,更令王府,拿鞫嚴問,依律處斷。
又啓曰,請旌義縣荐棘罪人尹泰淵,亟令王府,拿鞫嚴問得情,快正王法。
又啓曰,請海南縣定配罪人李弘濟,亟令王府,拿鞫嚴問。答院曰,不允。
禮曹參判沈履之疏曰,伏以臣夢想之外,伏奉復受春曹之命,此實曠絶之恩造也。吏隷相與動色,搢紳爲之聳聽,臣惝怳隕越,繼以感淚無從。噫,新化旁流,萬品昭蘇,臣以十年廢退之蹤,偏蒙拂拭之渥,一歲之間,屢叨恩除,非其才無適用,人不稱器,而感激圖報,奔走供職。況今新命,又是特恩,竭蹶趨謝,豈敢踰日,而以有臺章之留院,只得縮伏而待勘。蓋臣於疇昔之夜,忽承憲長之除,伊時金載順處分,經宿不下,隄防之弛,霜氷之漸,有不勝其憂憤者,呼燭治疏,趁曉投匭,而倉卒之頃,不覺草率,目下之勘,旣律不稱罪,方來之憂,又辭未達意。臣方追思自訟,悚蹙靡措。今憲臣之疏,辭嚴義正,劈破無餘,而斥臣以失之太寬,則臣於此,惟有愧服之不暇矣。溺職之罪,有不敢逃,何可以已遷其職,而晏然冒膺於新除乎?伏乞聖明,亟降威命,削臣所帶之任,治臣不職之罪,以肅朝綱,以安微分焉。答曰,省疏具悉。卿勿過辭行公。
敎喬東水使李邦一書。王若曰,托一隅海防之重,實難其人,摠三路舟師之權,爰屬之子,予意所注,僉謀允諧。眷玆喬桐一營,寔我畿輔重鎭。四面金湯之固,控神京而咽喉,千里舳艫之連,與沁都而唇齒。開營而按豼貅之士,責固殷於藩維,守土而撫漁鼈之氓,任亦兼於芻牧。是以朝家之抄選,必須干城之全才。惟卿,望隆山西,才空冀北。在家傳箕之業,恢恢韜鈐,立朝有魁傑之譽,桓桓氣宇。莅二邑而吏民俱便,留惠猶存,按重藩而紀律申明,威績寔著。惟其屢試之效若此,所以委寄之意實深。玆授卿以京畿水軍節度使·兼道統禦使·喬桐府使,卿其勉殫令猷,祗服寵命,財賦會計之必謹,毋忽緩急之須,卒乘簡閱之是勤,恒存玩愒之戒。若夫撫摩軍民之策,惟在設施如何,至於革祛弊瘼之方,亦必條列以聞。於戲,壁壘之旌旗變彩,卿須勉制閫之謀,海門之波濤不揚,予則弛聽鼓之心。故玆敎示,想宜知悉。修撰沈有鎭製進
丙申十一月二十三日,兼春秋朴行淳。刑曹啓目,罪人李長煥再覆施行,啓。傳曰,依允。
刑曹啓目,前定平府使洪仁默,發緘取招,啓。傳曰,以他道言之,同推官之故,據實懸頉是去等,本道耳亦,推官之故,以罪人之病懸錄乎?果爾則可謂謬例,非今番推官創爲之事是置,照律安徐爲旀,此後段自巡營申飭各邑,據實狀啓事,分付本道道臣爲旀,他道或有此弊,則亦爲自本道釐正爲良如敎。
義禁府啓目,以永興前府使鄭彦衡照律,啓。傳曰,依允。
丙申十一月二十三日辰時,上御尊賢閣。都承旨·左承旨同爲入侍時,行都承旨洪國榮,行左承旨金鍾秀,假注書李兢淵,記注官金鳳顯·卜台鎭,以次進伏訖。上命國榮書藥房批答。賤臣承命出傳。上曰,方今國事罔涯,共濟無人,山林讀書之士,政宜招延,而誠意淺薄,遐心莫回,豈非可悶者乎?國榮曰,古今國事之罔涯,誠如聖敎,臨朝發歎,求治之盛意,不勝欽仰,而如臣無似之類,徒受天地之恩,莫效涓埃之報,只有爲國一死之心而已。亦何有補於聖治哉?惟願益盡誠禮,旁招巖穴之士,以資治平之策焉。上謂鍾秀曰,卿兄終無翻然之意耶?鍾秀曰,頃日筵中,已有所仰對,而山林之士,規模各殊,有可以出世而需用者,有可以隱處而守分者。臣兄,常以爲旣未抱經濟之才,而安敢爲聞達之計乎云云。其出與不出,臣亦不敢的對矣。國榮曰,自上益加敦勉,則豈可終始邁邁乎?鍾秀曰,我朝立國,專用士大夫,而方今巨室大族,餘者無幾,是尤可悶矣。上曰,何間將欲下去耶?鍾秀曰,臣之情私,一日爲急,而鞫獄當前,將待收殺後,下往爲計矣。上曰,下去後爲傳予慇懃之意,俾回卿兄之遐心,可也。命退,諸臣退出。
丙申十一月二十三日辰時,上御尊賢閣。都承旨入侍時,行都承旨洪國榮,假注書柳孟養,記注官金鳳顯·卜台鎭,以次進伏訖。國榮曰,夜間聖體,若何?上曰,一樣矣。國榮曰,去夜寢睡,何如?上曰,善寢矣。國榮進永眞丹,上進御。命讀禮曹參判沈履之疏賜批,命讀刑曹忠勳府草記,命書批答訖。命退去,諸臣以次出。
丙申十一月二十三日巳時,上御尊賢閣。禮曹參判·監印官·喬桐水使同爲入侍時,禮曹參判沈履之,監印官柳義養,喬桐水使李邦一,右副承旨徐有防,假注書李兢淵,記注官金鳳顯·卜台鎭,以次進伏訖。上謂邦一曰,今當數遞之餘,必多貽弊之端,下去後克殫修擧之政,無負面諭之意。有防曰,喬桐水使李邦一,今已辭朝矣。水使例兼府使,而吏曹尙不單付,故敎諭書不無掣肘之端矣。上曰,吏曹堂上推考,喬桐府使口傳單付以入,可也。仍命邦一先退,履之·義養進前。上,下詢宮園儀凡例。上曰,監印官今將出外,監印等事,詳言於禮參,使之主管,可也。履之曰,畢印後冊子當盛樻以入乎?上曰,裹以內外袱,盛於龍亭以入,可也。義養曰,歷代記年錄,今已正書,何以爲之乎?上曰,入送于政院,宜矣。上命書傳敎曰,再明日啓覆相値,次對明日來會事,分付。命退,諸臣以次出。
丙申十一月二十三日午時,上詣孝明殿。晝茶禮親奠入侍時,行左承旨金鍾秀,右承旨蔡弘履,右副承旨徐有防,同副承旨李鎭衡,假注書李兢淵,記注官金鳳顯·卜台鎭,以次侍立。上具衰服,自齋室,詣孝明殿行禮。儀注上同還入齋室。諸臣以次退出。
丙申十一月二十三日申時,上御尊賢閣。工判入侍時,工曹判書徐命善,同副承旨李鎭衡,假注書柳孟養,記注官金鳳顯·卜台鎭,以次進伏訖。命善曰,日寒此酷,此時聖體,若何?上曰,一樣矣。命善曰,王大妃殿氣候,若何?上曰,一樣矣。命善曰,惠慶宮氣候,何如?上曰,一樣矣。命善曰,永眞丹連爲進御乎?上曰,然矣。上曰,貢果入來,則當依例設柑製,卿當主試矣。命善曰,旣有弘文提學,臣何可替當乎?上曰,弘文提學則旣老且病,凡係試役,似難强令擔當。弘·藝兩館,俱是文任,卿何以替當爲嫌乎?命退去,諸臣以次出。
丙申十一月二十三日初更五點,上御尊賢閣。坐直承旨入侍時,行左承旨金鍾秀,左副承旨鄭民始,假注書李兢淵,記注官金鳳顯·卜台鎭,以次進伏訖。上曰,禁府囚徒持入。賤臣承命奉進。鍾秀讀奏。上命書傳敎曰,日寒若此,禁府時囚中,已照律者,定配所草記放送,未照律者只是一人云,待明朝開坐,亦爲照律,待判下卽爲草記決放。刑曹時囚中,重囚勿論,輕囚一竝放送。其中可以査覈者,日暖間姑爲保放事,分付禁府·刑曹。民始曰,摠戎使未及出去,而門鑰已下,何以爲之乎?上曰,注書持出開門標信,摠戎使出去後下鑰事,分付。賤臣承命出傳。上命鍾秀·民始,考準日記謄本訖。命退,諸臣以次出。
上在慶熙宮。停常參,只晝講。
傳于洪國榮曰,都承旨入侍。
以大司諫金普淳牌不進罷職傳旨,傳于鄭民始曰,只推。
鄭民始啓曰,大臣·備局堂上依下敎,來待矣。傳于鄭民始曰,晝講同爲入侍。
傳于金鍾秀曰,都承旨入侍。
傳于鄭民始曰,左副承旨入侍。
大司成前望單子入之,李秉鼎落點。
傳于李鎭衡曰,新除授大司成牌招察任。
蔡弘履啓曰,藝文提學徐命善牌不進,推考傳旨今方捧入,而特敎牌招之下,如是違牌,事甚未安,更卽牌招,何如?
傳于李鎭衡曰,藝文提學更爲牌招。
鄭民始啓曰,京畿監司趙時俊,依下敎,來待矣。傳曰,入侍。
又啓曰,漢城判尹李景祜,依下敎,來待矣。傳曰,入侍。
傳于鄭民始曰,騎馬一匹立之。
傳于徐有防曰,坐直承旨入侍。
傳于鄭民始曰,騎馬一匹立之。
吏曹口傳政事,抱川縣監白文昌,龍仁縣監韓謇相換。
徐有防啓曰,明日三覆,六曹長官·兩司,當爲進參,戶曹判書鄭弘淳,大司諫金普淳,司諫金履禧,正言尹得孚,掌令尹在醇,竝待開門牌招,以爲進參之地,何如?傳曰,允。
又啓曰,獻納金東淵,疏批已下,待開門牌招,以爲一體進參啓覆,何如?傳曰,允。
慶尙監司狀啓,朔膳進上靑魚,不得鱗次封進,惶恐待罪事,傳于徐有防曰,勿待罪事,回諭。
濟州防禦使狀啓,進上節果未免代封,惶恐待罪事,傳于徐有防曰,勿待罪事,回諭。
徐有防,以刑曹言啓曰,日寒若此,刑曹時囚中,重囚勿論,輕囚一倂放送,其中可以査覈者,日暖間姑令保放事,命下矣。依傳敎,罪人李宗身·韓命周·李弼薰·朴斗杓·金鼎夏等,竝姑保放,朴東燁卽爲放送之意,敢啓。傳曰,知道。
又以禁府言啓曰,時囚罪人具敍五,杖一百收贖,告身盡行追奪,流三千里定配照律公事,判付內,功減一等,啓下矣。具敍五杖一百收贖,告身盡行追奪,流三千里,功減一等,徒三年定配於忠淸道洪州牧龍谷驛,而以議啓內辭意,具罪目依例發遣府書吏,押送配所,何如?傳曰,允。
又以禁府言啓曰,時囚罪人李養遂·崔宗大等,告身盡行追奪,徒三年定配,又五年禁錮照律公事,判付內,李養遂功議各減一等,崔宗大功減一等,啓下矣。李養遂告身盡行追奪,又五年禁錮,徒二年定配於忠淸道藍浦縣藍田驛,崔宗大告身盡行追奪,又五年禁錮,徒二年半定配於忠淸道禮山縣日興驛,而以議啓內辭意,具罪目依例發遣府書吏,押送于各其配所,何如?傳曰,允。
又以義禁府言啓曰,今日黃柑時,本府都事皆爲赴擧,而武都事一員,本府入直,當直入直都事,公事回公都事,無以推移。假都事二員,令該曹依例差出,以爲分排之地,何如?傳曰,允。
正言尹得孚疏曰,伏以皇天不弔,先大王奄棄臣民,因山旣過,冬序且半,如喪之慟,久而愈切。伏惟嚴廬攀號,不瑕有傷,區區下情,不勝憂慮之至。仍伏念臣於病伏松楸之際,忽伏承薇垣除旨,臣聞命惝怳,莫省攸措。臣性本疎迂,識又鹵莽,只以祿仕之計,晩竊一第,閑司漫職,尙懼其不稱,況言責重地乎?以此在先朝,再叨是職,而一不敢冒膺者,蓋出於量能度分耳。今當我殿下新服之初,義不敢一向退縮,擔舁病軀,纔到京第,諸症陡添,咫尺天陛,無由進身,耿耿愚忱,只自飛越。噫,昨冬代聽以來,諸賊之窮凶情節,實千古之所未有之惡逆,而天討不竟,餘孽未戢,以至於近日,金載順事出矣。載順之疏,與向來李克生,同一口氣,糢糊說去,意在漫漶。夫克生,卽麟賊之卵育,載順,乃養厚之切友,堂箚所謂情根已痼,熟處難忘者,實覰其心腸矣。人心之陷溺如此,義理之斁塞如此,幾何而不至如辛任之逆,轉而爲戊申乙亥也。思之及此,不覺心寒而膽掉也。臣請槪擧其失刑而論之。幺麽厚謙,非宗姓之親,無大臣之尊,則身首異處,肆諸市朝,何所不可,而崎嶇千里,送致藥碗,此不可使聞於鄰國,其可謂國有法乎?罪如麟賊,而與厚賊,尙稽孥籍者,果何據乎?兩賊之腹心瓜牙,卽世所稱文尹·武尹,而國之三尺,尙不顯加者,已失之太寬,而今者拿鞫之命,獨不及於泰淵者,又何也?泰淵,身爲將臣,晝夜綢繆於厚賊之頤下,則漏網之魚,渠豈不知?厚賊今雖已矣,泰淵之盤問,又何可後於養厚也?且諸賊之精神所湊,其在於妖雲溫室樹三字,而洪樂任,緊出於此賊之招,則拿鞫之啓,尙不允兪,如是而亂賊之徒,何所懲畏乎?殿下其以戚屬而難之耶?罪在疑信輕重之間,則雖末減而宥之,猶或可也。明知其爲亂賊,則惟其戚屬也。故爲國人之尤所憤,國法之尤可嚴者也。以殿下之明聖,猶不免拘攣於一戚屬,而獨不念擧國之公論,何哉?至若金龜柱之負犯,則有三大罪焉。備忘一下,擧世共知,則以三大罪之負犯,其可使容貸於覆載之間乎?筵敎中,旣曰,慈殿斷恩於龜柱,則殿下何憚,而尙不置之法乎?首發之金觀柱,自同平日,同情之金漢耆,罪止門黜者,亦豈非屈法之大者乎?且今臺啓所爭者,莫非麟·謙之支流,恒·簡之黨與,則此實天地之所不容,神人之所共憤,必皆一一窮覈,隨其罪而罪之,然後燒餘之根,方可盡除,而庶無他日,滋蔓之患矣。惟宜無少留難,亟賜允從,使朝著廓淸,義理明正焉。嗚呼,當此之時,上而補闕拾遺,下而激濁揚淸,振肅紀綱者,其責在於臺閣,宜擢戇直之士,使盡其職,如臣懦劣,豈有一分承當之望乎?況今病情,萬無時日起動之勢,又何敢虛縻重任,徒添瘝曠之罪哉?伏乞聖慈,察臣非可用之才,憐臣有自知之明,亟遞臣所帶職名,以重公器,以安微分,不勝大願。臣無任激切祈懇之至,謹昧死以聞。答曰,省疏具悉。所陳當留意,爾其勿辭察職。
獻納金東淵疏曰,伏以臣於言責之任,豈有堪承之望,而嚴畏義分,黽勉冒膺,屢登前席,獲覲耿光·固極矣,願亦遂矣。矧今賓對有命,當此懲討方嚴之日,臣之區區所自效者,惟在合辭之不撤,仰冀天聽之克回,則宜卽趨詣之不暇,而第於昨夕詣臺出去之路,忽逢輔國崇宰,洞路狹隘,未及隱身,院吏且告以時臺有異庶官,大臣外,隱身走避,亦無其規云,故果爲旋馬於路左矣。重臣以朝體,捉囚臣下隷,所失在臣,則臣固自愧,而身係臺銜,替囚下隷,其爲重損事面,貽羞臺垣極矣。何可以體例之當然,爲抗顔臺端之計乎?玆敢隨詣闕外,略陳微懇。伏乞聖慈,亟遞臣職,仍勘臣罪,以尊朝體,以勵臺風,不勝幸甚。臣方以必遞爲期,豈有他說暇及,而事在目下,不勝駭憤,敢此附陳焉。日昨憲臣,以韓後翼,右袒龜柱之罪,啓請島配,此實一國之公議,而殿下以其語及袞闕,不賜允從,大聖人包容之德,臣實欽仰,而事有關係,憂在方來,憲臣所啓之外,朝廷之上,無一人請討,臣實慨惋,繼以憂歎也。伏願殿下,勿以語關袞職,過加容貸,更入其疏,細究旨意,嚴加處分焉。答曰,省疏具悉。所陳已留意,爾其勿辭察職。
司諫金履禧疏曰,伏以臣於日前,以賤疾危篤之狀,仰暴微懇,庶幾天日之俯燭,及承批旨,未蒙恩遞,至有調理之命。臣誠惶霣感激,多般醫藥,而症旣不輕,治且失方,未見分效,日漸危惡,一息僅存,知覺昏迷,床席之間,蠢動無路,天牌之下,日犯違傲,罪宜罔赦,尙逭譴罰。臣於是,益不勝惶蹙之至,玆又不得冒萬死哀龥。伏乞聖慈,曲垂矜察,亟命鐫削臣職,仍治臣逋慢之罪,以全微喘,以肅朝綱焉。臣於奄奄昏倒之中,得見韓後翼上疏,外面雖似補袞,而精神專在護黨。當此合辭方張之時,其所以營救金龜柱者,肆意放恣,不少忌憚,已極無嚴,而況其機事機心等說,其下語用意,誠極叵測,不覺骨驚而心寒矣。噫嘻,痛矣。今番亂逆,實是前古之所未有,而此皆諸賊自犯惡逆,次第伏法,則眞所謂天討有罪,五刑五用者也。何嘗有機於其間,而乃敢以機之一字,肆然登之於章奏之間哉?其心所在,誠不可測矣。憲臣論啓,辭嚴義正,決不可一日容貸者,而殿下特以語及袞闕,尙靳允兪,臣竊爲之慨然也。伏願聖明,亟從臺臣之請,以洩輿情之憤焉。
丙申十一月二十四日,兼春秋朴行淳。義禁府啓目,以永興前府使鄭彦衡杖一百,流三千里定配,啓。傳曰,功減一等爲良如敎。
丙申十一月二十四日巳時,上御興政堂。晝講,大臣·備局堂上引見入侍時,同知事沈履之,特進官李在簡,參贊官李鎭衡,侍讀官李敬養,檢討官朴天衡,假注書李兢淵,記注官金鳳顯·卜台鎭,宗臣西春君爗,武臣李顯宅,左議政金尙喆,右議政鄭存謙,兼兵曹判書具善復,行工曹判書徐命善,行副司直張志恒,同知中樞府事李漢膺,掌令尹在醇,左副承旨鄭民始,事變假注書李殷模,以次進伏訖。上讀前受音訖。敬養進讀自宋公陳侯蔡人衛人伐鄭,止以謹履霜之戒。上又讀新受音訖。敬養曰,陳恒,鄰國之賊,而孔子沐浴,請討鄰國之賊,徵討之嚴,猶尙如此。若有國中之賊,則尤當如何?州吁之罪惡貫盈,人可得而誅之,其時鄰境諸侯,非徒不能聲討其罪。又從以黨與之,亂逆,以其有黨與,故締結和應,無所不至。伐鄭之役,州吁首謀,而先書宋公者,明其黨與之罪也。春秋先治黨與之法,不容少緩之意,尤可見矣。以今言之,國中之逆,前古所無,黨與猶未鋤治,故改頭換面之類,潛伺嘗試之輩有之。孔子雖未得其位,而義嚴徵討,爲萬世立法。今殿下居其位行其事,當此之時,春秋徵討之義,尤爲靡不用極,是臣區區之望也。天衡曰,貴戚之卿,王室之親,與國家同休戚之臣也。國家緩急,所可倚仗,則宜其畀以兵權,使之捍衛,而春秋譏翬之帥師,此可見聖人之微意矣。大抵無論貴戚·外戚,一畀以權柄,則自非賢人君子之外,鮮不驕橫,恃其地處,而濫滑之心漸生,操其威權,而慢蹇之態日長,志滿意溢,無所顧忌,以至於犯分凌上,不奪不厭之科。歷數前代,戚臣用權,而其國不危者,未之有也。魯隱公,不知履霜之戒,使轝主兵,終不免鍾臣之禍,此誠後世人君鑑戒處也。漢文帝,不以竇廣國爲相者,意亦有在。今殿下登極之初,兩戚里,兩非而兩斥之,使政化淸明,此誠有合於春秋之義也。臣固無容仰勉,而第其可畏者漸也。霜氷之漸,不可不懼,惟願殿下察其漸而杜其漸,益加勉勵焉。上曰,上下番所奏,皆好矣。履之曰,今日文義,別無可達,而大抵治逆之道,首惡人皆易知,而黨與最難辨別,鋤治之義,不可不嚴矣。夫子雖不得其位,作春秋而亂臣賊子懼,則況我殿下,旣得其位,且行其事,毋或少忽於徵治之道焉。在簡曰,諸臣皆已陳達,而沐浴二字,可見誠心致討之義也。鎭衡曰,文義,諸臣皆已陳達,而大抵春秋,卽聖人之刑書也。古人謂春秋之時,如凄風苦雨,作春秋之旨,如景星慶雲。以刑書而比之於景星慶雲何也?當時亂賊接迹,宇宙晦冥,春秋作而後,懲討行而義理明,晃然若揭日月於昏衢矣。刑書誅討之中,亦有景星慶雲之氣像,此所爲聖人之書,而作萬世之法也。上曰,諸臣所奏,亦皆好矣。仍命經筵先退。尙喆·存謙進前曰,日間聖體,若何?上曰,一樣矣。王大妃殿氣候,若何?上曰,一樣矣。惠慶宮氣候,若何?上曰,一樣矣。尙喆曰,臣於講筵文義,有所激感者,春秋之嚴於懲討,將使亂臣賊子知懼,而先治黨與,聖意尤深,此可爲當今之鑑法者也。鋤治黨與,快絶根柢而後,乃可使反側子自安,而亦可使舊染汚俗,咸與維新矣。上曰,所奏是矣。尙喆曰,聞東北饑民,多有流入京中者云。分付京兆,令各部一一訪問,留接安頓者外,如有願歸本土之類,則自該廳給糧還送,而申飭該邑,使之各別撫恤,若其不願歸,而彷徨無所依者,亦令該廳,另加査實,依例接濟,俾免凍餓之患,何如?上曰,依爲之。尙喆曰,今年畿農,雖曰免歉,其中加平·抱川等山面,被災最酷。民不奠居,至或有竊發之患云,目下民事,聞甚可悶。申飭道臣,使之加意顧恤,如有可以往復廟堂者,則從便擧行之意,分付,何如?上曰,依爲之。抱川倅誰也?存謙曰,乃是醫官白文昌,而抱川之目下民事,便同盤錯,合有變通之道矣。上曰,近地有可合相換之守令乎?存謙曰,聞龍仁縣令韓謇,以剛明稱云。若下相換之敎,則銓曹自當知而擧行矣。上曰,依爲之。尙喆曰,連開講筵之時,經筵不可不備,而同經筵徐浩修,奉命出疆,今姑許遞,何如?上曰,依爲之。尙喆曰,近日備堂,自多公頉,而今日次對,懸病亦多,事甚未安,竝從重推考,何如?上曰,依爲之。竝出擧條命書傳敎曰,都承旨牌招,持此題,馳詣泮宮,收劵以來。上曰,大司成只推,更爲牌招。出榻敎上曰,藝文提學更爲牌招。出榻敎善復曰,御營上番軍之不得充定他役,事目嚴明,近來外邑,兼充他役,間有來訴者,鄕居軍兵,烟戶·雜役除役,自是流來之規,而外邑鄕色輩,間多橫侵云,事未前聞,出擧條嚴飭,何如?上曰,依爲之。漢膺曰,禁衛上番軍,亦有此弊,一體申飭,何如?上曰,一體申飭,可也。出擧條民始曰,禁衛大將李漢膺,奏事之際,不離班次,有乖筵體,推考,何如?上曰,置之。善復曰,八道放未放中,或有同罪而放仍不均者,何以爲之乎?上曰,欲諭而未果。待啓本盡到後,稟處,可也。在醇曰,請大靜縣爲奴罪人金壽賢,依律處斷。上曰,不允。請鏡城府定配罪人述海,拿鞫嚴問得情。上曰,不允。請洪龍漢遠地定配。上曰,不允。請罷乙未五月庭試榜。上曰,不允。請爲奴罪人河翼龍·金重得,亟命王府,拿鞫得情,快正王法。上曰,不允。請放逐罪人安大濟,更令王府,拿鞫得情。上曰,不允。請河東府定配罪人李克生,依律處斷。上曰,不允。請梁山郡定配罪人錫達,依律處斷。上曰,不允。請削黜罪人金漢耆,亟施竄配之典。上曰,不允。請海南縣竄配罪人金載順,亟令王府,拿鞫嚴問。上曰,不允。請削黜罪人李澤遂·會遂,竝施屛裔之典。上曰,不允。措辭竝見上又曰,自有向來綸音昭布之後,龜柱三大罪案,俱係罔赦,國人皆知,合啓靳允,已是失刑之大,而今此韓後翼,忽生右袒之計,敢售嘗試之意,其所引喩,萬不近似,卽此一款,其爲無嚴放肆已極矣。其他稱以時政,顯帶譏訕,此則猶可屬之於言者寧激之義,而至若機事已過機心尙存一句語,遣亂至凶,用意叵測,聽政實出先王之聖意。諸凶自干惡逆之嚴誅,則爲臣子者,孰敢以機之一字,萌於心發於口,而乃敢以機事機心等語,肆然書之於章奏之間,此與賊輅之機關二字,可謂一串貫來。日前島配之啓,臣亦自知其失之太寬。請韓後翼,亟令王府,拿鞫嚴問。上曰,所啓可謂得體,而初不罪韓後翼者,以其言及袞闕而然也。大抵以予九月辭敎,爲不可信,則雖爾等卽停龜柱之啓,可也。苟以君父之言,爲可信,則當合啓方張之時,隱然有角勝之意者,果非臣分之所當然,而從古死黨私人,以其良心陷溺,不知義理之當否者,亦何限也?何必過責於彼臺臣耶?機字云云,見之不覺驚心,而機字亦有許多般,若商輅不道之言,則雖卽日正法,可也。又若以機事之人,必有機心等語,則亦可謂詬天罵日,而聞彼臺臣,曾所謂湖中士類中一人云,想必多讀書矣。毋或以濂溪先生所謂幾善惡之幾字,通用於機而言之者耶?然文字抉摘,殊非淸朝之美事,所請不允。上曰,都承旨入侍。行都承旨洪國榮進前。上曰,雖出策題,日暮前可以收劵耶?國榮曰,策文則收劵,似至夜深矣。上親書科題訖。命退,諸臣以次出。
丙申十一月二十四日午時,上御尊賢閣。都承旨入侍時,行都承旨洪國榮,假注書柳孟養,記注官金鳳顯·卜台鎭,以次進伏訖。上曰,知申持此題,詣太學,儒生試取後,捧劵以來。國榮奉御題退出。
丙申十一月二十四日未時,上御尊賢閣。左副承旨入侍時,左副承旨鄭民始,假注書李兢淵,記注官金鳳顯·卜台鎭,以次進伏訖。上命書傳敎曰,頒柑時,如有攫取亂雜之弊,儒生停擧,如不檢飭,大司成亦難免其責,以此預令入庭,儒生知悉。上曰,此傳敎揭於懸題板,使儒生咸見事,知委,分付。賤臣承命出傳。民始曰,濟州貢馬之每年封進例也,而近來雄馬絶乏,無以充數。故都提調以依舊例,每式年封進之意,有所陳達,而進上停退,事涉重大,不敢以擧條擧行云矣。命書傳敎曰,濟州·中山馬封進,雄馬數少,亦爲民弊云,明年勿爲封進,依舊例每式年封進事,分付。又命書曰,京畿監司入侍。上曰,漢城判尹入侍,同副承旨入侍,同副承旨李鎭衡進前,上命民始先退,京畿監司趙時俊進前。上曰,加平·抱川兩邑,將設賑云,年事果何如耶?時俊曰,兩邑年事,大體則不至慘歉,而加平三面,抱川五面,最被八月雹災,未免慘凶,非不知狀請之爲宜,而此不過兩邑中三四面,而且臣之到界屬耳,故有不敢直爲煩瀆之計,言于大臣,而有所仰達矣。上曰,來頭賑政,何以爲之乎?時俊曰,將與大臣,相議爲之,而尤甚面還上及身布,限折半停捧,則爲惠將大矣。上曰,竊發之患,何以禁之乎?時俊曰,以各別譏捕之意,申飭討捕營,而亦爲行關列邑,使之勿接殊常之人矣。上命書傳敎曰,旣問道臣,目下接濟之道,莫急於蠲恤之政,加平·抱川尤甚面當年還上身布,限折半特爲停捧,加平舊還,聞甚零星,亦爲停捧軍保米事,明日大臣入侍稟處。上命時俊先退,判尹李景祜進前。上曰,俄聞大臣所奏,東北飢民之流入京中者多云,卿亦聞之否?景祜曰,峽氓之以火田爲生涯者,本無定居,或有流離入京者云,故俄已甘結五部,使之搜訪,而以臣所聞,流民之入京者,似不多矣。上曰,欲歸者,自該廳給糧還送,而至於不欲歸者,則亦不必强令還歸,以此知委,明日入來以奏,可也。命退,諸臣以次出。
丙申十一月二十四日酉時,上御尊賢閣。坐直承旨入侍時,右副承旨徐有防,假注書李兢淵,記注官金鳳顯·卜台鎭,以次進伏訖。上曰,柳孟養入侍,孟養進前。上曰,何時懸題,而擧子幾何乎?孟養曰,頒柑後卽爲懸題,時巳申末,而入門之數,爲三百七十五人矣。上命有防,書正言尹得孚疏批訖。上曰,左副承旨入侍,鄭民始進前,上命書獻納金東淵疏批,仍命有防先退。命民始書傳敎曰,朝聞大臣所奏,東北流民,或有來京者云,安知非不堪於催科而然耶?兩道尤甚邑及之次邑尤甚面還上停捧,明日大臣入侍稟處。又命書曰,時刻已過,提學·承旨卽爲入來。上曰,都承旨與藝文提學,持試劵入侍。都承旨洪國榮,藝文提學徐命善,校理李敬養,修撰朴天衡進前,上命考券,考訖,上坼封。命書傳敎曰,居首進士鄭啓淳,直赴殿試,之次生員趙光集,直赴會試,進士姜儐給二分。上曰,士習比前,何如?命善曰,今番則頒柑時,無攫取之擧,士習比前大勝矣。上曰,寫手入去乎?命善曰,似或有率來者,而至於吏胥則無之矣。上命退,諸臣以次退出。
上在慶熙宮。停常參·經筵。
傳于金鍾秀曰,都承旨入侍。
傳于鄭民始曰,南兵使留待。
傳于洪國榮曰,都承旨入侍。
傳于李鎭衡曰,倭學黃瑥之事,非特今番,問情亦歇後,今番事極爲駭然,令攸司從重勘處。
徐有防,以義禁府言啓曰,時囚罪人鄭彦衡,杖一百收贖,告身盡行追奪,流三千里定配事照律公事,判付內,功減一等,啓下矣。鄭彦衡杖一百收贖,告身盡行追奪,流三千里功減一等,慶尙道高靈縣安林驛,徒三年定配,而以議啓內辭意,具罪目,依例發遣府書吏,押送配所,何如?傳曰,允。勿限年定配。
又以刑曹言啓曰,京囚啓覆罪人李長煥,依律事,判下矣。卽當擧行,而大明律死囚覆奏待報條云,死囚已覆奏,應決者聽三日乃行刑,贖大典推斷條云,啓覆罪人,必待季冬行刑,罪人李長煥,依法文三日後趁季冬,待無故日擧行,外囚依律,罪人李贊長,僧矜吾等,待季冬立春前,行刑之意,發關分付于咸鏡·平安兩道道臣,何如?傳曰,允。
掌令李枰,校理李在學·李秉模,副校理李獻慶·李敬養,正言尹得孚,修撰沈有鎭,副修撰朴天衡啓曰,請還寢付處罪人韓翼謩,延安府移配之命,仍施遠竄之典。
又啓曰,請亟寢付處罪人金相福,公州牧移配之命,爲先施以遠竄之典。
又啓曰,請和緩爲先削去其號,依律處斷,答三司合啓曰,不允。
掌令李枰,正言尹得孚啓曰,請穩城府定配罪人趾海,濟州牧定配罪人纘海,更令王府,拿鞫嚴問,快施當律。
又啓曰,請薪智島定配罪人敬彬,熊川縣定配罪人成運,亟令王府,更爲拿鞫得情。
又啓曰,請還寢尹象厚放歸田里之命,仍施絶島定配之典。
又啓曰,請洪樂任,亟命王府,拿鞫嚴問。
又啓曰,請黑山島定配罪人金龜柱,依律處斷。
又啓曰,請杖配罪人韓命周,亟命王府,設鞫嚴問。答兩司合啓曰,不允。
掌令李枰啓曰,請大靜縣爲奴罪人金壽賢,依律處斷。
又啓曰,請鏡城府定配罪人述海,拿鞫嚴問得情。
又啓曰,請洪龍漢遠地定配。
又啓曰,請罷乙未五月庭試榜。
又啓曰,請爲奴罪人河翼龍·金重得,亟命王府,拿鞫得情,快正王法。
又啓曰,請放逐罪人安大濟,更令王府,拿鞫得情。
又啓曰,請河東府定配罪人李克生,依律處斷。
又啓曰,請梁山郡定配罪人錫達,依律處斷。
又啓曰,請削黜罪人金漢耆,亟施竄配之典。
又啓曰,請海南縣竄配罪人金載順,亟令王府,拿鞫嚴問。
又啓曰,請〈削〉黜罪人李澤遂·會遂竝施竝裔之典。答府啓曰,不允。
又啓曰,自有向來綸音昭布之後,龜柱之三大罪案,俱係罔赦,國人皆知,合啓靳允,已是失刑之大,而今此韓後翼,勿生右袒之計,敢售嘗試之意,而其所引喩,萬不近似,卽此一款,其爲無嚴放肆,已極矣。其他時政,顯帶譏訕,此則猶可屬之於言者,寧激之義,而至若機事已過機心尙存一句語,遣辭至凶,用意叵測,聽政實出先王之聖意,諸凶自干惡逆之嚴誅,則爲臣子者,孰敢以機之一字,萌於心發於口,而乃敢以機事機心等語肆然,書之於章奏之間,此與賊輅之機關二字,可謂一串貫來,日前島配之啓,臣亦自知其失之太寬,請韓後翼,亟令王府,拿鞫嚴問。答府啓曰,不允。
正言尹得孚啓曰,海南縣圍籬安置罪人具庠,更令王府,嚴鞫得情,快正王法。
又啓曰,請大靜縣爲奴罪人金壽賢,更令王府,拿鞫嚴問,依律處斷。
又啓曰,請靜義縣荐棘罪人尹泰淵,亟令王府,拿鞫嚴問得情,快正王法。
又啓曰,請河翼龍·金重得,亟令王府,拿鞫嚴問得情,快正王法。
又啓曰,請海南縣定配罪人李弘濟,亟令王府,拿鞫嚴問。答院曰,不允。
丙申十一月二十五日,兼春秋朴行淳。刑曹啓,罪人李長煥,三覆施行,啓。傳曰,依律爲良如敎。
丙申十一月二十五日辰時,上御尊賢閣。藥房副提調入侍時,副提調洪國榮,假注書柳孟養,記注官金鳳顯·卜台鎭,以次進伏訖。國榮曰,日氣甚寒,夜來聖體,若何?上曰,一樣矣。國榮曰,去夜寢睡,何如?上曰,善寢矣。國榮進永眞丹,上進御。上曰,合考落券,注書持入。賤臣承命持入,命國榮讀之。上曰,每當科次,恐有人才之或失,心常憧憧,故合考時屢讀詳察,無疑其優劣,然後始命拆榜,而中夜思之,猶慮人才之遺漏,更見落券,則果無冤屈者矣。國榮曰,殿下每慮實力之或漏,眷眷於考券之際,臣實欽仰,爲其試官者,若體聖意,毋或放過,則庶可無遺珠之歎矣。命讀禁府刑曹草記,國榮讀奏,命書批答訖。命退去,諸臣以次出。
丙申十一月二十五日巳時,上御興政堂。三覆入侍時,左議政金尙喆,右議政鄭存謙,兼禮曹判書蔡濟恭,行判尹李景祜,右參贊黃景源,吏曹判書李徽之,戶曹參判鄭昌聖,伏於東,兼刑曹判書具善復,安春君烿,行工曹判書徐命善,行兵曹判書洪樂性,同知沈墢,刑曹參判鄭一祥,同敦寧李瀁,咸春君李昌運,伏於西,行都承旨洪國榮,行左承旨金鍾秀,右承旨蔡弘履,左副承旨鄭民始,右副承旨徐有防,同副承旨李鎭衡,伏於南一行,刑曹參議李世奭,掌令李枰,正言尹得孚,校理李秉模,副修撰朴天行,伏於南二行,假注書李兢淵,事變假注書李殷模,記注官金鳳顯·卜台鎭,伏於南三行。上曰,俄有整齊後入正時之敎,而不待整齊而先入,何也?國榮曰,政院不善擧行矣。上曰,該房承旨推考。出榻敎尙喆·存謙進前曰,日間聖體,若何?上曰,一樣矣。尙喆曰,昨日兩邑停捧之命,爲民事幸甚矣。東北尤甚邑還上停捧事,昨有稟處之敎,而今則歲末不遠,且北道遠地,及今行關,然後民受其惠,東北兩道尤甚邑及之次尤甚面還上停捧事,分付道臣,何如?上曰,依爲之。存謙曰,此不必出擧條,以特敎分付,似好矣。上命書傳敎曰,旣問大臣,咸鏡·江原道尤甚邑及之次尤甚面當年還上,特爲停捧事,分付。尙喆曰,昨以加平·抱川尤甚面軍米停退事,有稟處之命矣。軍布折米,旣命特敎停退,所納米布,何可異同,一體停退事,分付,何如?上曰,依爲之。出擧條上曰,流民聞此停捧之令,則其將還歸耶?尙喆曰,姑未的知,而不堪於催科而逃避者,聞此令則似當還歸矣。景祜曰,昨令五部,搜訪流民,則皆是北道南關及關東淮·金之民,而數則不多矣。上曰,欲歸者給糧,願留者接濟,俾無捐瘠之患,可也。上曰,都承旨出去監劑,可也。國榮先退。上曰,昨日收券太小矣。尙喆曰,收券雖小,入格之文則善作矣。上曰,科題,何如?尙喆曰,題,甚好矣。上曰,近來科券,比前稍勝乎?尙喆曰,然矣。如是不已,則數三年之內,騈儷之文,將蔚興矣。上曰,承旨讀奏文案,有防進讀京囚殺獄罪人李長煥推案。上曰,長煥何如人也?善復曰,居在泰安,有庶名云矣。上曰,爲人本來獰悍者乎?善復曰,閑良中以膂力有名者也。上曰,僉意,何如?尙喆曰,殺人者死,三尺至嚴,用法之外,無他可達矣。存謙曰,獄情無疑,無容更議矣。善復曰,無一毫可疑之端,法外無可達矣。一祥曰,初覆已仰達,用法之外,無容更議矣。世奭曰,更無可達者矣。景祜曰,臣亦無他見矣。濟恭曰,無一毫可疑之端,施法,宜矣。烿曰,臣亦無他見矣。命善曰,旣無可疑,更無可達矣。樂性·景源·徽之曰,法外無可達矣。昌聖·墢·瀁·昌運曰,用法與否,無容更議矣。枰曰,法外無可達矣。得孚曰,臣則初見文案,而看證明白,行凶情節,無一可疑,用法,宜矣。秉模·天行曰,三尺至嚴,用法之外,無可達矣。上曰,罪人行刑,何時擧行乎?尙喆曰,三覆後卽爲擧行矣。上命書判付曰,依律。鍾秀進讀北靑殺獄罪人李贊長推案。上曰,罪人承款之後,亦有同推之例乎?尙喆曰,若無疑端,則承款後更爲同推矣,上曰,僉意,何如?尙喆曰,此則情節痛惡,比他尤甚,依律之外,更無所達矣。存謙曰,罪惡無容更議,法外有何可達乎?善復曰,殺獄中尤極痛惡,無容更議矣。一祥曰,自初承款,實無可疑,依律之外,他無仰達者矣。世奭曰,臣亦無他見矣。景祜曰,用法之外,更無可達矣。濟恭曰,至今假息,誠極痛惋矣。烿曰,臣亦無他見矣。命善曰,依律之外,無他可達矣。樂性曰,用法一節,無容更議矣。景源曰,依律之外,無可達矣。徽之曰,臣亦無他見矣。昌聖曰,至今假息,誠可痛矣。墢·瀁·昌運曰,法外無他可達矣。枰·得孚曰,法外有何可達乎?秉模·天行曰,臣等之見,亦與諸臣同矣。上曰,此亦萬無容貸之道矣。命書判付曰,依律。弘履進讀鏡城兵符燒火罪人全克燁推案。上曰,僉意,何如?尙喆曰,渠以燒火兵符自服,而失兵符之僉使,亦已伏法,則用法之外,更無可達矣。存謙曰,臣見與左相無異矣。善復曰,僉使旣已伏法,而此不用法,則邊上重地,實有日後之慮,用法與否,非所可議矣。一祥曰,渠旣自初承款,更無可疑之端矣。世奭曰,用法之外,無可達矣。景祜曰,三尺至嚴,決難容貸矣。濟恭曰,燒火兵符,渠旣遲晩,用法更無可論,而初覆時戶曹參判,旣以所聞之有疑端,有所陳達,其在欽恤之道,恐不可輕易論斷,更爲下詢於戶曹參判,似好矣。上曰,此言,何如?尙喆曰,臣則俄已陳達,而失兵符者,旣伏邦刑,則燒兵符者,豈逭王章乎?上曰,僉使之伏法,非但失符之罪,又有僞造之罪,而至於全克燁,罪在燒符,而不無疑端,若如戶參之言,則其在欽恤之道,豈可輕先處斷耶?尙喆曰,欽恤之盛意,臣實欽仰,而文案旣甚明白,似無更議矣。上曰,戶參奏之。昌聖曰,臣於此獄,旣有所聞,故有所仰達,而獄體至重,文案昭然,則旣無的見,而何敢質言乎?上曰,旣有稱冤之端,則何可輕先用法乎?命善曰,然則更爲行査,好矣。尙喆·存謙曰,聖意旣如此,姑待更査,亦不害爲審愼之道矣。上命書判付曰,更待來年啓覆。枰曰,罪人文案,旣無違端,行査難得其實,而罪犯比殺人尤重,快施當律,斷不可已也。上曰,予非欲傅生,而或有一毫疑端,則決不可用法,姑待更査,用法於明年啓覆,亦無所妨矣。民始進讀寧邊殺獄罪人僧矜吾文案,上曰,單抄與初檢不同,何也?善復曰,單抄只謄其緊關處,故有不同者矣。上曰,僉意,何如?尙喆曰,此罪人亦萬萬凶慘,用法,宜矣。存謙曰,戕殺分明,無容更議矣。善復曰,此是故殺,而文案明白,實無可疑矣。一祥曰,行凶情節,明白無疑,用法之外,無可達矣。世奭曰,臣亦無他見矣。景祜曰,用法與否,更無可論矣。濟恭曰,初覆已仰達,更無容議者矣。烿曰,臣亦無他見矣。命善·樂性曰,文案明白,情節無可疑矣。景源·徽之曰,三尺至嚴,更無容議者矣。昌聖曰,臣亦無他見矣。墢·瀁·昌運曰,用法之外,無他可達矣。枰·得孚·秉模·天行曰,罪人情節,萬萬凶慘,依律之外,無可達矣。上命書判付曰,依律。上曰,全克燁事,令道臣行査,亦令御史廉探,則可得其實耶?徽之曰,因其傳聞,更爲行査,事涉如何,後弊亦可悶矣。有防曰,行査廉探,若不祕密,則罪人必生翻案之計矣。景祜曰,元無二覆後更査之例矣。上曰,此何論前例之有無耶?必欲審愼而然矣。存謙曰,更待來年啓覆之敎,果好矣。鎭衡進讀成川殺獄罪人元明三推案,上曰,僉意,何如?尙喆曰,明三之爲元犯,旣無疑端,則用法之外,無用更議矣。存謙曰,臣見如左相,同矣。善復曰,以文案見之,明三之爲元犯,昭然無疑,法外有何可達乎?一祥曰,看證旣明白,實無容貸之道矣。世奭曰,用法之外,無他可達矣。景祜曰,叔姪相推,實是奸情,不可以此爲疑端矣。濟恭曰,行凶情節,若是凶慘,而明三之爲元犯,昭然無疑,用法,宜矣。烿曰,臣亦與諸臣之見,同矣。命善曰,文案明白,法外無可達矣。樂性·景源·徽之曰,參證俱備,獄情無疑,依律之外,無可容議矣。昌聖·墢·瀁·昌運,咸曰,法外無他可達矣。枰·得孚曰,文案無可疑之端,用法,宜矣。秉模·天行曰,法外更無可達矣。上曰,此獄予則以爲不無疑端矣,綿袴一節,旣有異同,日字縣錄者,亦有差錯,其可不審愼而處之乎?尙喆曰,此則果如聖敎,而明三,率其子姪而往打,則造謀者實是明三矣。上曰,直以旕福之一言,定其元犯,事涉如何,此亦審愼處也。更査後用法,有何不可耶?尙喆曰,自上處分,亦似好矣。上曰,造謀者爲元犯乎,下手者爲元犯乎?尙喆曰,造謀者爲首惡矣。上曰,然則釆大,非造謀乎?濟恭曰,渠之磨刀之說,何可信乎?徽之曰,推官之自初,以明三爲元犯者,亦必有意見矣。上曰,予於此罪人,非欲傅生也,更待詳査而用法,亦何妨耶?尙喆·存謙曰,更査之敎,實出於靡不用極之意,臣等不勝欽歎矣。善復曰,此則旣有干連諸人,更査似不難矣。上曰,與大臣相議,發關更査,可也。仍命書判付曰,更待來年啓覆。上命退,諸臣以次出。
丙申十一月二十五日申時,上御尊賢閣。右承旨南兵使入侍時,右承旨蔡弘履,假注書李兢淵,記注官金鳳顯·卜台鎭,南兵使安宗奎,以次進伏訖。上曰,南兵營,卽關防重地,而數遞之餘,爲弊不些,故擇差以送,克殫鎭撫之政,無負面諭之意。宗奎曰,臣才識不逮,重任實無堪承之望,第當殫竭心力,以爲圖報之計矣。上曰,南營爲幾日程乎?宗奎曰,二千八百餘里矣。上曰,曾或往來否?宗奎曰,待罪甲山時見之矣。上曰,本營有何弊瘼乎?宗奎曰,姑未聞之矣。上命宗奎先退。上謂弘履曰,罪人有消息乎?弘履曰,姑無所聞矣。上曰,騎馬一匹立之,定送禁軍,罪人之來到何處,使之知來。賤臣承命出傳,上命弘履讀柑製試券。上曰,三券之優劣,何如?弘履曰,壯元最善作矣。命退,諸臣以次出。
上在慶熙宮。停常參·經筵。
徐有防,以都摠府言啓曰,今日入直內三廳武兼禁軍及殺手等技藝中日廳習射,而武藝別監軍兵等,出去景福宮試放事,請出標信。傳曰,知道。
又以都摠府言啓曰,副摠管李鎭翼,以今日入直武藝別監軍兵等試放事,景福晝仕出去之意,敢啓。傳曰,知道。
傳于金鍾秀曰,都承旨入侍。
徐有防啓曰,合辭方張之時,兩司無詣臺之員,事甚未安,除在外疏批未下傳旨未下外,呈告人員倂卽牌招,何如?傳曰,允。
以大司諫金普淳,司諫金履禧,獻納金東淵,掌令尹在醇牌不進罷職傳旨,傳于徐有防曰,只推。
傳于金鍾秀曰,同副承旨入侍。
徐有防,以備邊司言啓曰,卽伏見東萊府使柳戇狀啓,則陳賀差倭乘船先文,今已出來云,依前例京接慰官及差備譯官預爲差出事,請令廟堂稟旨,分付矣。陳賀差倭出來後,京接慰官差送,已有前例,接慰官及差備譯官,令該曹·該院,卽速差出,而待差倭出來,卽爲下送事,分付,何如?傳曰,允。
李鎭衡,以刑曹言啓曰,倭學黃瑥,從重勘處事,命下矣。罪人黃瑥,時在東萊府,未及上來云,發關捉來後,考律勘處之意,敢啓。傳曰,知道。
又以左右捕盜廳言啓曰,依傳敎,罪人鄭德順放送,罪人柳錫基·李錫老·李光益等,姑爲保放之意,敢啓。傳曰,知道。
掌令李枰啓曰,請大靜縣爲奴罪人金壽賢,依律處斷。
又啓曰,請鏡城府定配罪人述海,拿鞫嚴問得情。
又啓曰,請洪龍漢遠地定配。
又啓曰,請罷乙未五月庭試榜。
又啓曰,請河翼龍·金重得,亟命王府,拿鞫得情,快正王法。
又啓曰,請放逐罪人安大濟,更令王府,拿鞫得情。
又啓曰,請河東府定配罪人李克生,依律處斷。
又啓曰,請梁山郡定配罪人錫達,依律處斷。
又啓曰,請削黜罪人金漢耆,亟施竄配之典。
又啓曰,請海南縣竄配罪人金載順,亟令王府,拿鞫嚴問。
又啓曰,請削黜罪人李澤遂·會遂,竝施竝裔之典。
又啓曰,請韓後翼,亟令王府,拿鞫嚴問。答曰,不允。
丙申十一月二十六日辰時,上御尊賢閣。藥房副提調入侍時,副提調洪國榮,假注書柳孟養,記注官金鳳顯·卜台鎭,以次進伏訖。國榮曰,夜間聖體,若何?上曰,一樣矣。國榮曰,去夜寢睡,何如?上曰,善寢矣。國榮進永眞丹,上進御,國榮曰,永眞丹進御後頗有顯效乎?上曰,果有顯效矣。前則厭食之症頗甚,服此劑以後,胃氣頓勝,故飮食頗勝於前,且喉渴之症,比前稍減,是爲可幸。國榮曰,此藥卽是潤肺安胃之劑也。纔服數旬,有此顯效,此後不必進他劑,以此長服,似好矣。上曰,予意亦然矣。國榮曰,諸醫皆以爲冬春,則姑進此劑爲好云矣。上曰,罪人尙今不來,極甚怪訝,來到何處云乎?國榮曰,連飭畿營探問,則尙無消息云矣。命讀備邊司刑曹草記,國榮讀奏,命書批答訖。命退去,諸臣以次出。
丙申十一月二十六日申時,上御尊賢閣。同副承旨入侍時,同副承旨李鎭衡,假注書李兢淵,記注官金鳳顯·卜台鎭,以次進伏訖。上曰,昨日禁軍,亦無消息,罪人之來到何處,令畿營知來。賤臣承命出傳,上命鎭衡讀奏公事,仍命書判付訖。命退,諸臣以次出。
丙申十一月二十六日酉時,上御尊賢閣。都承旨入侍時,行都承旨洪國榮,假注書柳孟養,記注官金鳳顯·卜台鎭,以次進伏訖。國榮曰,陳賀表式,今始出來,而賀表則前此謝恩使已持去,以此意當回咨於禮部,而事急迫,下詢大臣後處之,似好矣。上曰,事係重大,不可不問議於廟堂矣。仍命書傳敎曰,咨文有下問事,左右相待明朝入侍。上曰,咨文當付於今使行,然後可無掣礙之事矣。國榮曰,謝恩使聞已渡江,而冬至使尙留義州云,若傳送此便,則庶無不及之慮矣。命書傳敎曰,冬至使行,姑勿渡江,待廟堂指揮事,令備局撥馬,分付。命讀備邊司草記訖。命退去,諸臣以次出。
上在慶熙宮。停常參·經筵。
徐有防啓曰,大司憲尹得養,疏批未下,執義金亮行,持平兪彦鏶·金鍾厚在外,掌令李枰陳疏入啓,尹在醇傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
徐有防啓曰,左議政金尙喆,右議政鄭存謙,依下敎來待矣。傳曰,入侍。
又啓曰,合辭方張之時,兩司無詣臺之員,事甚未安,除在外疏批未下外,呈告人員,竝卽牌招,何如?傳曰,允。
傳于金鍾秀曰,左副承旨入侍。
又傳于曰,都承旨入侍。
以漢城府啓目,傳于金鍾秀曰,今旣善爲査啓,一依前日下敎,着實擧行事,分付該曹該廳。
傳于鄭民始曰,政官催促開政。
以掌令尹在醇,獻納金東淵牌不進罷職傳旨,傳于鄭民始曰,只推。
傳于鄭民始曰,密陽府使,今日政差出。
有政。啓,忠州牧使今當差出,而本州物衆地大,素稱難治,不可不擇差,他道有聲績已準限未準朔守令,竝擬,何如?傳曰,允。
吏批,判書李徽之進,參判未差,參議兪彦鎬呈辭在外,以李漢膺爲同義禁,李世澤爲左尹,李在簡爲同春秋,李昌中爲戶曹正郞,鄭存中爲忠州牧使,洪啓瑞爲杆城郡守,李亨默爲定平府使。
吏批,再政,同副承旨李鎭衡進,以尹光裕爲密陽府使,李憲儒爲沃川郡守。
兵批,判書洪樂性病,參判李在簡病,參議宋鍈入直進,參知柳焵病,承旨李進衡進,副司直單李宜哲單付,以柳源爲羅州監牧官。
蔡弘履,以禮曹言啓曰,宗廟孝明殿·山陵·徽寧殿·延福殿薦新,以濟州牧使所封進上柑子·唐金橘,爲先薦進矣。薦新柑子·唐金橘,今始來到,令廚院依例捧入之意,敢啓。傳曰,知道。
掌令李坪疏曰,伏以鞫獄事體,至重且嚴,發捕都事,雖是罪人之至親,不敢與就捕罪人,不接一談,牢鎖領來,倍日趁期,乃是國法之當然,而發捕都事洪啓學,本以洪啓禧之弟子,且與養賊,情同兄弟,義結死友,其所發身,亦出於此賊之手,乃一世之所共知,及夫奉命發捕之時,往于謫所,長痛一訣之說,有口皆傳,且期限已踰多日,尙旡聲息,其放恣無嚴,莫此爲甚,設令中間,有遲滯之故,爲先啓聞,固是例也,而不此之爲,亦豈非可駭之一端乎?其在懲亂逆嚴鞫體之道,不可以待其自來,洪啓學爲先削去仕版,拿鞫嚴問,更令王府,發遣他都事,就捕罪人,及時拿來,以存國綱焉。臣宜卽詣臺論啓,而當此嚴寒,連日臺廳,重患毒感,咳喘猝發,達宵叫痛,召牌之下,萬無承膺之路,敢此附陳危苦之情。伏乞聖慈,憐臣病狀,削臣職名,以安私分,千萬幸甚。答曰,省疏具悉。所陳依施。
行左承旨金鍾秀疏曰,伏以臣於嚮夜,忽伏蒙冬官進秩之恩,冒上辭本,批旨隆重,奉讀以還,惶感無極,翌日喉院重授之命,恩殊事曠,不敢遽進,中夜嚴召之屢違,亶出拙心之不安,及夫飭敎荐降,黽勉出肅,而籌司新命,又遽下於翌朝赴召之路,首尾甫一日有餘,而誤恩凡三辱矣。臣是何人,敢膺斯寵,伏地戰懍,措躬無所。噫,籌司爲任,專管軍國重事,揀選之嚴,非他職比,雖古之名碩,尙或逡巡於資歷俱備之後,矧今新化之初,尤以愼惜官方,爲矯俗捄弊之先務,而如臣之性迂才疎,全無知識者,一朝驟濫至此,臣之一己顚沛,固不足言,其於上累則哲之明何哉?臣猶自愧,物情可知,駁正之論,理合恭俟,而身旣在公,有不敢昧然泯伏,玆陳短章,仰控危懇,伏惟聖慈,天地父母,乞垂曲諒,亟命汰免臣籌司兼任,俾公器無玷,私分護安焉。答曰,省疏具悉。籌司之任,予意有在,卿其勿辭行公。
丙申十一月二十七日辰時,上御尊賢閣。藥房副提調入侍時,副提調洪國榮,假注書柳孟養,記注官金鳳顯·卜台鎭,以次進伏訖。國榮曰,夜間聖候,若何?上曰,一樣矣。國榮曰,咳嗽,何如,而寢睡,亦何如?上曰,咳嗽則少無所減矣,寢睡則煩熱不得善寢矣。國榮曰,令醫官診候,可乎?上曰,依爲之。吳道炯·康命徽進前診候,道炯診候訖,退伏奏曰,左右三部,比常時頗大,度數頗數矣。命徽診候訖,退伏奏曰,左右三部,大體頗高,而左三部則稍大矣,以此觀之,則外氣頗盛矣。上曰,夜或寒戰,寒盡則熱作,何也?道炯對曰,痰候凝滯,故寒熱交作矣。上曰,常服何劑?道炯曰,蔘蘇飮當爲進御矣。國榮曰,空心服進御,似好矣。上曰,依爲之。命醫官先退。上曰,左右相入侍。出榻敎左議政金尙喆,右議政鄭存謙進前。尙喆曰,日寒若此,聖體,若何?上曰,方有微感矣。存謙曰,今日則咳嗽,何如?上曰,不至大段矣。存謙曰,日氣漸寒衣襨,凡節加意爲之,似好矣。上曰,表式咨文事,何以爲之乎?尙喆曰,更爲咨文於禮部,似好矣。上曰,以此擧行,可也。尙喆曰,拿來罪人,尙無消息,極爲怪訝。上曰,然矣。存謙曰,罪人入來後,親鞫時日寒若此,房內殿座,好矣。上曰,當觀勢爲之矣。命退去,諸臣以次出。
丙申十一月二十七日巳時,上御尊賢閣。左副承旨入侍時,左副承旨鄭民始,假注書李兢淵,記注官金鳳顯·卜台鎭,以次進伏訖。上命民始讀奏公事。上曰,罪人消息,畿營已知來乎?問之,賤臣承命出問,以罪人姑不入京畿境內之意仰達。上命書傳敎曰,以禁府都事狀啓觀之,可知臺疏之非風聞,養厚拿來都事洪啓學,發遣都事,亦爲拿來,一體罔夜拿來事,分付。命退,諸臣以次出。
丙申十一月二十七日未時,上御尊賢閣。都承旨入侍時,行都承旨洪國榮,假注書李兢淵,記注官金鳳顯·卜台鎭,以次進伏訖。上曰,今日坐直承旨誰也?知入。賤臣承命出問,還入仰奏曰,左承旨·左副承旨坐直矣。上命讀奏左承旨金鍾秀上疏,仍賜批。又命書曰,守令多窠,政官牌招開政,又命書傳敎曰,沃川郡守今日政差出。命退,諸臣以次出。
丙申十一月二十七日申時,上御尊賢閣。都承旨入侍時,行都承旨洪國榮,假注書柳孟養,記注官金鳳顯·卜台鎭,以次進伏訖。國榮曰,俄間咳嗽,何如?上曰,一樣矣。命讀禮曹草記,國榮讀奏訖,命書批答。上曰,今番禁府都事狀啓,前所未有之事,罪人拿來,何等至嚴,而初不倍道,敢以罪人調病等說,登諸狀辭,以此觀之,臺疏似非風聞。國榮曰,不知其間事情之如何,而謂以調病,許久滯留,事涉殊常矣。上曰,宣傳官已入來云,罪人消息聞之否?國榮曰,未及招問矣。上曰,宣傳官入侍。賤臣承命而出,與宣傳官申應周進前。上曰,罪人何爲遲滯云乎?應周對曰,聞都事之言,則罪人有病,故不得倍道,自然遲滯云矣。上曰,何間似當入來乎?應周對曰,晦前似當入來矣。上曰,罪人文書,何其小也?應周對曰,窮搜覓取,所存者只此矣。命宣傳官先退。上曰,養厚及洪啓學拿來都事,下直催促。命退去,諸臣以次出。
上在慶熙宮。停常參·經筵。
藥房都提調鄭存謙,提調徐命善,副提調洪國榮啓曰,伏未審夜間,聖體,若何?臣等今日,率諸御醫,趁早入診,詳察聖候爲宜。王大妃殿氣候,何如,惠慶宮氣候,何如?臣等不任區區憂慮,敢來問安,竝此仰稟。答曰,知道,入侍。
徐有防啓曰,合辭方張之時,兩司連日闕啓,事甚未安,除在外疏批未下外,呈告人員,竝卽牌招,何如?傳曰,允。
傳于金鍾秀曰,都承旨入侍。
傳于蔡弘履曰,坐直承旨入侍。
以掌令李坪·尹在醇,獻納金東淵牌不進罷職傳旨,傳于徐有防曰,只推。
傳于蔡弘履曰,都承旨入侍。
又傳于曰,坐直承旨入侍。
吏曹口傳政事,以洪國榮爲長興庫提調。
金鍾秀,以賑恤廳言啓曰,因傳敎,東北飢民不願下去,九十三人各給糧米,使各部領付於上來後,時入接處所,俾爲安接之地,自願下去十四人,各給回糧米錢,亦令邸吏,領付各其邑之意,敢啓。傳曰,知道。
丙申十一月二十八日辰時,上御尊賢閣。都承旨入侍時,行都承旨洪國榮,假注書李兢淵,記注官金鳳顯·卜台鎭,以次進伏訖。國榮曰,夜間感候,何如?上曰,一樣,而咳嗽尤劇,是可悶也。國榮曰,都提調·提調,爲承候來詣閤外矣。上曰,入侍。都提調鄭存謙,提調徐命善,進前問候訖。存謙曰,召入醫官,診察聖候,何如?上曰,唯。醫官慶絢·吳道炯·康命徽,以次入診,退伏曰,左右三部大體少勝,而尙微數矣。上曰,今日則痛勢比昨似加矣。命善曰,有肢節痛乎?上曰,然矣。存謙曰,大便滑乎?上曰,略滑矣。道炯曰,蘇橘茶及木麥茶,連爲進御,宜矣。存謙曰,連有汗意,然後感氣當速解,外風愼之伏望。上曰,唯。命退,諸臣以次出。
丙申十一月二十八日午時,上御尊賢閣。都承旨入侍時,行都承旨洪國榮,假注書柳孟養,記注官金鳳顯·卜台鎭,以次進伏訖。國榮曰,俄間感候,若何?上曰,一樣矣。國榮曰,咳嗽有減勢乎?上曰,一味苦劇,可悶。國榮曰,聞醫官之言,蘇橘茶連爲進御,則外感可解,膈痰可降,雖日再進御爲好云矣。上曰,一時感氣,自可差勝,雖是茶飮,不必頻進矣。國榮曰,觀象監多有擧行之事,而提調雖曰二員,臣則長在直宿,實無暫出之道,故一提調兼二員之事,多有掣礙者云,臣所帶之任,若蒙恩遞,則事甚便好矣。上曰,事勢然矣,當下敎矣。命讀禁府草記訖。命退去,諸臣以次出。
丙申十一月二十八日未時,上御尊賢閣。坐直承旨入侍時,左副承旨鄭民始,假注書李兢淵,記注官金鳳顯·卜台鎭,以次進伏訖。上曰,罪人來到何處云耶?民始曰,俄自畿營,來告罪人,到龍仁之報矣。上曰,龍仁幾里耶?民始曰,八十里云矣。上曰,藥房提調入侍。徐命善進前曰,俄間聖候,若何?上曰,一樣矣。命善曰,蘇橘茶方煎待矣。上曰,入之。醫官康命徽奉進,上進御。命書傳敎曰,連値殿座,進排衙門,不可無提調,出疆長興庫提調朴明源改差,口傳擬入。又命書曰,方帶劇務,今聞本監,只有提調一員,擧行掣肘云,都承旨觀象監提調之任許遞。又命書曰,御覽官案,極爲不察,吏曹假郞廳禁推。上命退,諸臣以次出。
丙申十一月十八日申時,上御尊賢閣。都承旨入侍時,都承旨洪國榮,假注書柳孟養,記注官金鳳顯·卜台鎭,以次進伏訖。上命讀金履禧疏,賜批,命讀李徽之疏,賜批。上曰,吏判批下,卽爲牌招開政。出傳敎命讀蔡弘履疏,賜批。命退去,諸臣以次出。
上在慶熙宮。停常參·經筵。
徐有防啓曰,合辭方張之時,諫院無進參之員,事甚未安,除在外疏批未下外,獻納金東淵,卽爲牌招,何如?傳曰,允。
鄭民始,以都摠府言啓曰,今日入直內三廳武兼禁軍及殺手等技藝中日廳習射,而武藝別監軍兵等,出景福宮試放事,請出標信。傳曰,知道。
又以都摠府言啓曰,副摠管柳鎭夏,以今日入直武藝別監軍兵等試放事,景福宮晝仕出去之意,敢啓。傳曰,知道。
傳于金鍾秀曰,都承旨入侍。
又傳于曰,兵房承旨與兵曹郞廳·從事官入侍。
又傳于曰,都承旨入侍。
以吏曹假郞廳金應麟禁推傳旨,傳于徐有防曰,分楝。
傳于蔡弘履曰,仁川府使有闕代,口傳差出。
吏曹口傳政事,以金謹行爲仁川府使,禁府都事李天晟,活人別提鄭彦復相換,禁府都事鄭彦復,監察李運祥相換。
濟州防禦使狀啓,凡係蠲減,停退等事,一邊馳啓,一邊擧行,自是已行之例,今亦依前擧行,而事涉擅便,惶恐待罪事。傳于鄭民始曰,勿待罪事,回諭。
掌令李枰·尹在醇,獻納金東淵,校理李在學·李秉模,副校理李獻慶·李敬養,修撰沈有鎭·朴天衡,副修撰李儒慶啓曰,請還寢付處罪人韓翼謩延安府移配之命,仍施遠竄之典。
又啓曰,請亟寢付處罪人金相福公州牧移配之命,爲先施以遠竄之典。
又啓曰,請和緩爲先削去其號,依律處斷。答三司合啓曰,不允。
掌令李枰·尹在醇,獻納金東淵啓曰,請穩城府定配罪人趾海,濟州牧定配罪人纘海,更令王府,拿鞫嚴問,快施當律。
又啓曰,請薪智島定配罪人敬彬,熊川縣定配罪人成運,亟令王府,更爲拿鞫得情。
又啓曰,請還寢尹象厚放歸田里之命,仍施絶島定配之典。
又啓曰,請洪樂任,亟命王府,拿鞫嚴問。
又啓曰,請黑山島定配罪人金龜柱,依律處斷。
又啓曰,請杖罪人韓命周,亟令王府,設鞫嚴問。答兩司合啓曰,不允。
掌令李枰·尹在醇啓曰,請大靜縣爲奴罪人金壽賢,依律處斷。
又啓曰,請鏡城府定配罪人述海,拿鞫嚴問得情。
又啓曰,請洪龍漢遠地定配。
又啓曰,請罷乙未五月庭試榜。
又啓曰,請爲奴罪人河翼龍·金重得,亟命王府,拿鞫得情,快正王法。
又啓曰,請放逐罪人安大濟,更令王府,拿鞫得情。
又啓曰,請河東府定配罪人李克生,依律處斷。
又啓曰,請梁山郡定配罪人錫達,依律處斷。
又啓曰,請削黜罪人金漢耆,亟施竄配之典。
又啓曰,請海南縣竄配罪人金載順,亟令王府,拿鞫嚴問。
又啓曰,請削黜罪人李澤遂·會遂竝施竝裔之典。
又啓曰,請韓後翼,亟令王府,拿鞫嚴問。答曰,不允。
獻納金東淵啓曰,海南縣圍籬安置罪人具庠,更令王府,嚴鞫得情,快正王法。
又啓曰,請大靜〈縣〉爲奴罪人金壽賢,更令王府,拿鞫嚴問,依律處斷。
又啓曰,請靜義縣荐棘罪人尹泰淵,亟令王府,拿鞫嚴問得情,快正王法。
又啓曰,請河翼龍·金重得,亟令王府,拿鞫嚴問得情,快正王法。
又啓曰,請海南縣定配罪人李弘濟,亟令王府,拿鞫嚴問。答院曰,不允。
進士金履恭,生員李義術,進士任晦周,生員徐有容,進士孟欽圭,生員任豐周·金熙朝,進士金履寅,生員趙學敏,進士沈公著·金履錫·兪漢維,生員鄭猷煥,進士李師中·金鎜,生員朴宗福,進士申光萬,生員沈能運,進士姜彙斌·李靑,生員鄭東愼,進士李象鼎·申在文·朴道釆·申憙淵·韓光魯·李述明,生員安樸,進士姜儐·鄭釆毅,生員鄭度一,進士金益河·張至喆·李唐白·金禧燮·徐欽修·金養和,生員金熙采·任希靖,進士金和鍾,生員鄭義健,進士李薰·韓德晉·李世基,生員柳之羽,進士朴弼曾,生員趙有善·許揉·尹愭·李東翼·金復仁·李台漢·申宅權,進士朱宅夏,生員崔翼運,進士蔡一秀,生員李得履,進士李希聖,生員朴奎淳,進士金天欽,生員李尙榮,進士申命河·申光錄,生員盧顯國,進士李㝡綱,生員李定炫,進士許霔,生員朴鎤·李敬臣,進士崔命鼎,生員金鎰,進士李應鼎,幼學洪大榮·李學彬·南公轍·李謙中·閔百謙·李東泌·孔載章·任履周·孔載謙·金鍾順·洪觀燮·黃仁純·沈公權·南復來·黃仁緝·李國昌·南宗獻·南仁耇·閔景孝·尹健厚·申綏·尹致愼·洪名海·尹勉養·尹養烈·吳夏章·閔承爀·吳箕常·朴弘壽·金載璉·朴宗憲·兪聃柱·申獻朝·韓用中·李之完·兪憲柱·徐有惇·李秉濬·具命勳·金履赫·金老根·金荖根·金志淳·趙鎭寅·金載龜·金載羽·金載·徐有豐·徐有升·尹珽·李聖祐·林雲喆·鄭克綏·趙命喆·李再喆·李昌模·權太應·洪聖烈·李泰中·柳師模·權大應·閔致·宋翼魯·金會淵·權丕應·尹心約·金命淵·朴和文·尹會東·金啓璉·尹商說·車鳳運·吳命大·金羞·李錫麟·劉有恒·金治正·曺亨壽·曺命相·金夢虎·金廷龍·權應範·文粲奎·卓宗說·承膺祚·權就度·金良鈺·李鳳舒·宋宅明·李齊亨·姜一輔·李亨羽·金宗默·沈緯鎭·尹性忠·曺觀衡·李敬行·李昇運·洪宜燮·趙昌濂·高克忠·李彦九·朴敏赫·張五相·尹擎柱·李會源·鄭應驎·安濟元·朴瑞源等疏曰,伏以惟我殿下,以聰明睿智之姿,際禮樂文明之會,扶植斯文,光闡儒化,凡所以尊聖而衛道者,靡不用極,瞻聆所及,孰不欽仰?臣等忝居賢關,久沐菁莪之化,徒費齏鹽之供,而不能仰裨我殿下右文之治,臣等之鹵莽蔑裂,固無所自容,而竊有事關先聖,不敢泯默者,玆敢相率齋沐,仰干崇聽,伏願殿下留神焉。臣等伏聞,忠淸道尼城縣,有魯城山,山之下,有闕里村,山名村號,偶同於孔夫子生長之鄕,往在肅廟丁酉,幼學臣孔徵魯·孔思中等,適得故相臣李慶億,奉使赴燕時,所得夫子遺像一本,因卽此地,建祠奉安,而私祭之,至今年八月,夫子影幀一本,不幸爲逆簡家所藏,故自大學博採衆議,移奉于闕里之祠,與本祠舊本,同爲揭虔,臣等因此,得以詳其立祠顚末,則當初創建,出於孔氏之私力,故數椽祠屋,元無東廂兩序之規,前堂後庖之制,體貎草略,禮儀簡褺,而風霾雨漏,年久頹圮,章甫之經過者,無不歎惜,幸因年前湖南儒生疏請,大行大王下敎曰,孔聖萬世之師,君師父一體,爾等之請,予甚嘉之,仍命道臣,修而葺之,朽棟破壁,賴而易新,然廊廡門塾及籩實豆盛之資,俱未及營建而區劃,使我先大王尊聖採蕘之盛意,閼而不暢,始而無終,可勝歎哉?且夫子,天下之所同師也,非後裔可得以私之也,而今只使孔氏數人,守其祠而奉其祭者,誠爲士林之深恥,而臣等死罪,竊以爲於一朝家盛典,亦有所欠闕焉。嗚呼,崇奉我夫子之道,固不在於一祠之有無,而顧念我東,隔越東魯,殆近萬里,曲阜鄹鄕,金絲之堂,手植之檜,杏壇舊址,杖屨遺藏,無由寓目,而只有瓊想而流悵,今此山名魯城,村號闕里者,因名起懷,有足以慰人景慕之情也。昔廬山之臥龍潭,地非隆中,而朱子立祠而享武侯,以寓千秋曠感之意,於武侯猶然,而況於夫子乎?推是義以言,則闕里之村,安可無夫子之祠?旣爲建祠,以奉其申夭之容,則又安可使廟貎草略,禮儀簡褺,而使遺裔數人,草草而私享之乎?臣等始雖不知,今因影幀之移奉,得詳其立祠顚末,則豈可徒以煩瀆之爲懼,而含默,因循以負我先大王君師父一體之敎乎?玆敢齊聲仰龥於黈纊之下,伏願殿下,追先王尊聖之德,體前賢已行之規,念多士寓慕之誠,特宣額號,以重廟貎,因命攸司,區劃其增建之道,講定其享祀之節,俾得以守護永世,則非但臣等與有榮焉。抑亦聖朝右文興敎之方,大有光焉。答曰,省疏具悉。自泮宮至于州縣,旣奉大成殿,若尼城闕里之廟,卽儒生輩,取名寓意之處,非朝家指揮之所也。且今欲東廡西廊,前殿後庖,則一邑之內,又一大成殿,事甚瀆矣。爾等退究窮理之學。
丙申十一月二十九日巳時,上御尊賢閣。兵房承旨入侍時,左副承旨鄭民始,假注書李兢淵,記注官金鳳顯·卜台鎭,以次進伏訖。上曰,兵曹郞廳入侍。兵曹佐郞朴祐源進前。上曰,馬位畓事,何以爲之乎?祐源曰,該色郞廳,方持稟目待令矣。上曰,稟目入之,賤臣承命持入,上命讀奏。命書傳敎曰,小大奉使,輒以馬劣,不得傳通命令,論以紀綱,不但萬萬寒心,究厥其咎,職由於位畓之不實,驛卒之凋殘,又況馬政關係,尤何等重大乎?昨冬聽政時,先以此事,發端於本曹堂郞入對時,至于今秋,始命特敎査實,而該郞還朝之後,未聞有一弊一瘼之蘇革者,近日該曹事之種種玩愒,一何至此?兵曹一軍色郞廳,其令入侍,仍命祐源先退。上曰,左右捕廳從事官入侍,從事官洪尙德·崔秉敎進前。上曰,罪人拿來時,隨往吏卒·大將合坐,施威嚴問,捧供以奏,仍命退出。上曰,藥房提調入侍。徐命善進前曰,夜間聖體,若何?上曰,今日則少愈矣,命書館學儒生疏批。上曰,馬位畓事,豈不可駭乎?兵判題辭所謂釐正云者,不成說矣。命善曰,臣於此事,今始聞之,殊極怪駭矣。民始讀奏公事訖。上命退,諸臣以次出。
丙申十一月二十九日申時,上御尊賢閣。兵房承旨·軍色郞廳入侍時,左副承旨鄭民始,假注書李兢淵,記注官金鳳顯·卜台鎭,兵曹正郞李頤祥,以次進伏訖。上謂頤祥曰,位田摘奸後,堂上宜卽稟達,而終無皁白何也?頤祥曰,兵曹所掌驛畓,不過六百結,而辛未改量案,去今不遠,故別無奸僞之端,而第或有驛卒輩,私相買賣之弊,故擇定所任,使之檢飭,又或有士夫家墳墓近地植木處,故亦令斫去矣。上曰,末端事,何如?頤祥曰,此則燕橲宮所在位畓,而厚謙托以義烈宮植木,以廉價買取,故臣於摘奸後稟目,而前判書已還退矣。上曰,驛位田,雖宮家,豈敢私買?旣作厚謙之物,則逆家物,亦焉敢任自還退乎?許題堂上之誰某,還退委折之如何,詳問於該吏以奏,可也。仍命先退。上曰,從事官入侍。從事官洪尙德·崔秉敎,持罪人草供進前,上命民始讀奏。上曰,養厚之從客捉來者幾人乎?秉敎曰,尹·黃兩人矣。上曰,此兩人卽爲嚴問,守令之饋遺者,京中之送朝報者,竝知奏。命退,諸臣以次出。
丙申十一月二十九日初更三點,上御尊賢閣。兵房承旨·軍色郞廳入侍時,左副承旨鄭民始,假注書李兢淵,記注官金鳳顯·卜台鎭,兵曹正郞李頤祥,以次進伏訖。上曰,位田事,何如?頤祥曰,乙未六月,判書金鍾正,始許題放賣,而具善復爲兵判時,又許還退矣。上曰,今番釐正時,時堂何不上達乎?頤祥曰,前判書旣已題給還退,而初非稟處者,故不得上達云矣。上命書傳敎曰,兵曹事俱可謂無前,從當處分,至於時判書之回題郞官也。末端事曰,以其已釐正,今無可論者,外面驟看似然,而今聞郞廳所奏,前判書雖已手本,文書尙今不給云,則未可謂以已釐正,然則與初料有異,以此自政院問答。上曰,騎郞之靳點於三司者,欲其久任本曹,修擧凡事之意也,着意爲之,可也。仍命先退。上曰,從事官入侍,從事官洪尙德·崔秉敎進前。上曰,罪人之供,有何端緖耶?尙德曰,別無可疑之端,而守令之饋遺者則多矣。上命書傳敎曰,李光益不可不問,卽爲還囚嚴問後,以草供啓問事,分付。上曰,罪人草供,卽爲捧入,仍命尙德·秉敎退去。上曰,禁府都事以□□官員相換以入,民始讀奏禁都相換望。上命書傳敎曰,都事多不擇人,每當□□□□□□□□換,況當鞫坐時,豈獨武都事爲當直乎?方有下敎事,以闕內。又命書曰,每當親鞫時,則都事作爲厭避之□□□不擇人,而至於今日,欲用蔭都事,特命擇擬,則觀此相換之望,銓官事,此何道理?許多蔭官,可以相換者,只有活人一別提乎?吏曹判書李徽之,爲先從重推考。上曰,禁府都事入侍,都事鄭彦復進前。上曰,持此密旨以往,趙岏卽爲拿囚,收探文書而來,彦復承命退出。上命書傳敎曰,身爲統制使,此等擧措,至登罪囚之供,已極叵測,況賊相,以渠爲統制使後乎?不可不一問之故,雖令拿囚,與干連獄事有異,具枷杻嚴囚南間,而蒙頭則勿爲之事,分付。又命書曰,有下詢事,以戶判之屢次次對懸病,有此積滯,戶判明日入侍。命退,諸臣以次出。
上在慶熙宮。停常參·經筵。
傳于金鍾秀曰,都承旨入侍。
又傳于曰,戶兵房承旨入侍。
李鎭衡啓曰,戶曹判書鄭弘淳,依下敎來待矣。傳曰,入侍。
以輪臺官望筒,傳于蔡弘履曰,後日次待令。
傳于李鎭衡曰,副摠管,今日內口傳差出。
又傳于曰,吏兵曹歲抄中點下者,依例捧傳旨。
吏曹口傳政事,以鄭喆淳爲禁府都事,禁府都事林仁浩,西部奉事洪彦燮相換。
兵曹口傳政事,以鄭昌順爲副摠管。
傳于鄭民始曰,同副承旨入侍。
傳于李鎭衡曰,明日親鞫爲之。
李鎭衡啓曰,明日親鞫爲之事,命下矣。時原任大臣,待開門命招,金吾堂上·兩司·左右捕盜大將,一體待開門牌招,何如?傳曰,允。
又啓曰,明日親鞫爲之事,命下矣。宮城扈衛之節,何以爲之?敢稟。傳曰,置之。
又啓曰,明日親鞫爲之事,命下矣。處所何處設行乎?敢稟。傳曰,依例爲之。
以行左承旨金鍾秀牌不進推考傳旨,傳于李鎭衡曰,更爲牌招。
又以右承旨蔡弘履,左副承旨鄭民始牌不進罷職傳旨,傳于李鎭衡曰,只推,更爲牌招。
李鎭衡,以成均館大司成意啓曰,臣聞居齋儒生等,昨日夕食堂,不爲設行,臣馳詣泮宮,招致諸生,問其捲堂之由則儒生等,書進所懷以爲,伏以臣等,以尼城闕里建祠事,相率陳章,伏閤待批之際,有一下隷,橫竹睨視,戛過疏班者,臣等招而詰之,乃是政院使令也。具頑濫之習,雖極痛駭,而旣是院隷,故因爲責退矣。渠反却立於門閾之內,詬罵哮,無所不至,臣等不勝駭惋,因卽從復於本院,則本院承旨蔡弘履,卽爲除名,送言于臣等,使之治罪,故果爲略施笞罰,臣等之處義,少無所失,在政院亦宜無可怒之端矣。不意承旨鄭民始,聽其下隷之許愬,忽地生怒,多發隷屬,突入疏班,蹂躪多士,曳出守僕捽首踢胸,捉入院中,其時光景,誠極危怖。此實有太學以後,四百年所無之變怪也,大抵文廟守僕,與他隷截異,雖或得罪於享祀之際,苟非除名,則不敢笞治者,蓋有所重故也。今玆政院之恣意捉去,院隷之任,自踢打者,豈有他哉?只是挾憾於儒生,移怒於守僕,守僕奚罪?臣等之受侮,固不足恤,獨不爲文廟地乎?夫院隷之所籍重者,專在於持院牌往來,而當初招問之時,元無所持之牌,果是持牌之隷,則伊時政院,何爲而除名許治乎?今始以此構虛藉口,其果成說乎?亦見其爲計之窮且遁矣。嘻噫,承宣顯官也,臣等布衣也。凌蔑侮辱,固無所不可,然彼承宣者,亦一章甫中人,苟有一分愛惜名敎之心,則何忍侮衊多士?不有太學,若是之極也,此莫非臣等疲劣之致,而其如貽羞聖廟何哉?臣等遭此無前之變怪,豈敢廁跡靑衿之列,而抗顔入堂乎云云,臣以聖廟空堂,事體極爲未安,且昨日守僕,因承宣之相報而除汰,則今此所懷中,苟非除名云者,毋或爽實,縷縷開諭,多般勸入,則諸生又以爲院隷之衝突疏班,捉去守僕,在於師席除汰之前,承宣之相報請汰,在於守僕捉去之後,則諸生所言,元非爽實云,而終不回聽,無意還入,何以爲之?敢啓。傳曰,所謂士氣,亦有曲折,而今此捲堂,不但前所未聞之駭擧,身居首善之地,游辭務勝,良可寒心,況命牌任使,守僕輩毁破棄置,而終不知罪者,大關紀綱,掌色爲先停擧,大司成雖曰,新除,亦豈無責?亦爲從重推考,他儒生卽爲勸入。
蔡弘履,以吏曹言啓曰,禮曹佐郞鄭志儉呈狀內,身病甚重,勢難察任云,依例改差,何如?傳曰,如是無端圖遞,則兵曹禮曹郞官,其將不得擇人,而將爲作闕之窠乎?草記該堂推考,此草記勿施。
又以吏曹言啓曰,今此孝明殿朔祭執禮,副司果李義鳳塡差,而旣見差享之帖,旋稱在外,受香迫頭,終不入來,極爲未安,不得已以副司果李鼎揆代差,而本曹請推之外,他無可施之罰,何以爲之?敢稟。傳曰,拿處。
金鍾秀,以戶曹言啓曰,歲末度支,一年遺在書入事,曾有命下矣。曹中各樣物種歲末遺在,別單書入之意,敢啓。傳曰,知道。
又以戶曹言啓曰,明惠公主房舊第移給,淸謹縣主房修補次錢文一百兩,亦爲題給事,依下敎擧行之意,敢啓。傳曰,知道。
李鎭衡,以兵曹言啓曰,去十一月朔,各廳堂下武臣等試射,連因有故,今已踰月,不得爲之之意,敢啓。傳曰,知道。
又以左右捕盜廳言啓曰,草供中,一閫帥饋遣事遺漏,卽爲以草記遺漏委折以聞,草記封啓於院隷事,命下矣。罪人黃仁琰招中,自海南至巨濟饋問者,李光益詳知云,故李光益捉來査問,則在海南時,前統劑使趙,果爲饋問云,故今方取招,而從事官誤認,以黃仁琰所招而陳達矣。當該從事官崔秉敎,不無輕率之失,汰去,何如?傳曰,勿汰。
又以左右捕盜廳言啓曰,依傳敎,罪人李光益,還囚嚴問,草供封入之意,敢啓。傳曰,知道。
又以義禁府言啓曰,明日親鞫時,假都事十員,令該曹依例差出,何如?傳曰,允。
又以義禁府言啓曰,明日親鞫時,本府都事當爲備員,南兵營出使都事林仁浩,令該曹依例口傳相換罪人洪啓學之代,亦令差出,何如?傳曰,允。
又以義禁府言啓曰,親鞫時,罪人往來,例有軍兵排圍之事,令訓鍊都監擧行,何如?傳曰,允。
行左承旨金鍾秀疏曰,伏以臣,卽伏見成均館草記中館儒捲堂所懷,臣不勝驚惑懍慄之至,臣等,雖儱侗,豈不知文廟事體之至重,而館儒之杖治,政院持牌之下隷,係是前古所未有,則臣等之招問委折於館僕,烏可已乎?至於曳踢蹂躪等語,惜乎?館儒之太欠詳審於上徹之文字也。雖然,臣以位次在右之故,當初使之招來館僕者臣也,而館儒之所指斥,乃獨在於伊時入侍未退之僚員,歸罪自免,臣實恥之,玆陳短章,徑出禁門。伏乞聖明,亟命勘臣之罪,以謝多士焉。答曰,省疏具悉,旣無所失,卿其勿辭行公。
右承旨蔡弘履疏曰,伏以臣,卽伏見成均館草記,則臣不勝訝惑之至,昨日太學守僕,以館儒之意來言曰,院隷不遜於多士,將欲治罪,請自院中,先爲除汰云,故臣答以果如所傳,則汰治何所不可,而長僚方入侍,姑俟罷退,往復爲宜云矣。旋聞院隷之已被杖,招問往復之守僕,則守僕以爲回答未及往告之前,已爲決笞云矣。今其爲言,若是相反,臣實莫曉其故,雖然,多士之藉口,乃在於臣,臣之不安,比諸僚更甚矣。玆陳短章,徑出禁扃。伏乞聖明,亟命勘臣之罪,以謝多士焉。答曰,省疏具悉,非爾等之失,爾其勿辭察職。
左副承旨鄭民始疏曰,伏以卽伏見館儒所懷,則專攻臣身,殆無倫脊之是非,言之虛實,終當究竟,不必多辨,而聲罪甚大,侵辱備至,則亦何敢晏然於職次乎?玆陳短章,徑出禁門,伏乞聖明,亟命勘臣之罪,以謝多士焉。答曰,省疏具悉。非爾等之失,爾其勿辭察職。
副修撰李魯述疏曰,伏以臣,情私所迫,向陳至懇,而事涉格外,罪在猥屑,何幸從欲之天典?遂反哺之願,特許所請,俾臣得以任便去住恩旣無前,感實弸中,臣之隕結,圖酬固無可言,而臣祖母亦聞聖念之至此,北望涕泣,願獻岡陵,臣之不忍離捨,從官遠遊之狀,旣蒙聖明之曲察,則臣竊以爲從今以往,便得長暇,歸守病側,不復以官,職去就爲憂,迺者玉署除旨,遽下於千萬夢想之外,馹召踵臨,促臣登途,臣誠驚惶失圖,罔知所以容措也。顧臣不稱之實,無容更陳,而情理之切,去益悶迫,今臣父受國厚恩,移陞東邑,將老踰嶺專城致養,至矣盡矣,而遠途跋涉,無他扶護,臣不但終鮮,且無親屬,情事到此,離捨尤難。噫,臣今欲進則心所不忍,不進則罪實難赦,臣誠狼狽焦迫,莫知所向。玆敢猥從縣道,申暴血懇,勢雖迫隘,跡近慢蹇,臣罪至此,萬戮猶輕。伏乞天地父母,曲垂諒察,亟令鐫罷臣職,勘治臣罪,俾遂至願,不勝大幸,臣於治疏將上之際,得見竄配罪人金載順疏本,誠不勝其駭痛而憤惋也。自古亂逆,非可一二數,而求諸往牒,豈有若麟·謙·恒·簡等諸賊者乎?一國之人,雖愚夫愚婦,亦知其爲國讎,而不欲與之共天者,則惟彼載順,抑獨何人,少無深惡痛誅之心,全昩沬血聲討之義,囫圇說去,泛以貪饕榮祿等語,敢爲漫漶遮飾之計,隱然歸之以權奸,而其兇圖逆情,略不擧似其所不斷情根,陰護陽擊之狀,十手所指,此職由於堤防不嚴之致,不究情狀,輕施竄配,已是失刑之大者,臣謂金載順拿鞫之請,不可一向靳允,亟從兩司之啓,以嚴懲討之典焉。答曰,省疏具悉。所陳可尙,爾其勿辭,從速上來察職。
大司憲尹得養疏曰,伏以臣於昨夜,伏奉憲府除旨,臣誠驚惶感激,不省所措。噫嘻,亂逆之作,從古何限,而豈有若,麟·謙·恒·簡之窮天極地,陰慘妖慝者哉?暗地糾結內外交煽,譸張凶言,危逼聖躬,言之膽掉,思之骨顫,何幸乾斷廓揮?巨慝雖已就誅,天網太恢,黨與猶未盡鋤,時日漸久,恬嬉成習,面陽背陰之徒,敢懷潛伺暗逞之計,至於向日金載順而極矣,則又安知踵此而跳踉者,凡幾人也,鋤治之政,不容少緩,而大論靳許,輿情愈激,伏願亟允三司之請,以遏方來之憂焉。臣於此時,義重沐浴,又況親臨慮囚之日,尤豈不竭蹶趨承,粗效一日之責,而第臣於府啓,有區區私義之難安者,請罷乙未五月庭試榜事,臣之姪子前注書臣翊東之名,亦在其中,猶父猶子之間,冒當此啓,有傷倫理,去就一節,非所可論,召牌儼臨,末由承膺,隨詣陳懇,仰瀆崇聽。伏乞聖慈,天地父母,俯垂諒察,亟命鐫削臣職,以肅朝綱,以安私分,不勝幸甚。答曰,省疏具悉。此非卿爲嫌者,勿辭行公。
大司諫金普淳疏曰,伏以日月迅邁,歲律垂窮,仰惟不匱之聖孝,益切靡逮之慟。仍伏念臣,一疾沈綿,人鬼莫分,已屢箇月,而通朝之所共知也,諸般症形,初不敢猥陳,而精神迷錯,全無知覺,氣息綿惙,不能轉動,奄奄床褥,卽一僵尸,不意薇垣除命,忽下於伏枕垂死之中,臣聞命驚惶,直欲鑽地而不可得矣。當此新化淸明,嚴懲討明義理之日,居言地者,固當張膽沬血,聲罪致討之不暇,臣若有一分可强之勢,而敢生逡巡巧避之計,則是欺天也欺君也,臣豈忍爲此耶?病勢如右,承膺無路,不得不屢違天牌,恭俟處分,聖度天大,曲加恩貸,臣惶隕感激,罔知攸措。以古人輿疾討賊之義,雖欲自力,而欲起旋仆,心昏而氣塞,萬無趨承之望,臣罪至此,尤合萬戮。伏乞天地父母,亟降威罪,以治逋慢之罪,仍遞職名,以卒生成之澤焉。以臣垂盡之殘喘,念不暇及他說,而平日耿耿者存,略此尾陳,惟聖明察之。嗚呼?今日國勢,安乎否乎?凶逆之如麟·謙·恒·簡·妖雲輩,次第伏法,則雖謂之已安可也,而臣之竊自爲隱憂者,反有危焉。治逆之道,必以春秋之法,竝其黨與而鋤治之然後,盤泰之安可期,而若失之太寬,或有漏網者存焉,則慮無不至,豈不大可懼者哉?試以今番事言之,諸賊之平日卵育者,寔繁其徒,情根旣固,牢不可破,或有嘗試漫漶之計者,或有固結潛伺之謀者,諸賊之身首,雖已異處,而其腸肚則固自相連,未知何樣禍機,迫在何處,抑不爲失之太寬,慮無不至者耶?嗚呼,金龜柱之罪,可勝誅哉?三大罪案,罔非人臣,罔赦之罪耳。綸音昭布,擧國齊憤,合辭峻發,公議可見,則孰敢有營護右袒之計,而彼韓後翼者,抑何心腸,挺身投疏,强覓私憾二字,張皇說去,欲售漫漶眩惑之計,全諱三大厥罪,初不提論,顯有掩護周遮之意,渠雖急於死黨,而獨不畏無嚴之誅乎?況其機心等語究其用意,尤萬萬叵測,手脚自露情狀難掩,臣雖在凜凜昏綴之中,讀至此句,不覺骨而心寒。噫,今番諸賊,自犯惡逆,自底誅戮,則渠焉敢以機之一字,隱然歸之於不敢言之地耶?此若置而不問,則臣恐隄防益塊,義理愈晦,百後翼接踵而起矣,伏願聖明,廓揮乾斷,亟允憲臣之請,以夬輿憤,不勝幸甚。
正言尹得孚疏曰,伏以竊念臣,前後叨冒言地,而一不敢膺命者,蓋量能度分,而自知不合於淸朝耳目之任故耳。日者薇垣除旨之又下也。時則逆黨未戢,臺討方張,臣義重沐浴,投進一疏,兼陳乞免之懇,而言甚巽軟,詞又蕪拙,唯嚴譴是俟,及承聖批,特許留念,繼以勿辭,臣且惶且愧,不勝感激。適値朝家啓覆之日,章皇出肅,而初登筵席,昵侍耿光,自顧賤分,榮幸極矣。第臣素患風眩之症,更添於觸寒之餘,歸自臺廳,昏窒達宵,天牌又臨,而承膺無路,惶懍憫蹙,罔知所措,玆敢疾聲哀籲。伏乞天地父母,俯垂矜察,特遞臣職,以幸公私焉。臣於昨日,欲啓所懷,遑遽疎忽,未果陳達,泯默而退,今於乞免之章,敢此尾陳焉。噫嘻,痛矣。今玆韓後翼之疏,泛然看過,則似或狂直,而細究其語脈歸趣,則忿懟於金龜柱處分之後,以憯毒之心,肆悖謬之語,無所顧忌,而其所謂機事已過,機心尙存,欲因以馬上治天下一節,尤是萬萬絶悖者,殿下光承先王之付托,臨御以來,明義理正倫紀,嚴忠逆辨是非,百度咸正,八域聳瞻,則後翼獨何心腸,意在營護龜柱,角勝君父,做出凶險無倫之說,一至於此哉?嗚呼,見無禮於其君,當如鷹鸇之逐鳥雀,而顧玆後翼叵測之疏,不但無禮而已,則如此背公死黨之類,決不可以言官而有所容貸,臣謂正言韓後翼,爲先削去仕版,亟令王府,拿問得情,斷不可已也。
司諫金履禧疏曰,伏以,臣於言責之任,豈有一分近似者,而含恩畏義,强疾承膺矣。病情添劇,陳章乞免,敢以草草數語,附貢愚衷,聖度包荒,不以爲罪,反下體念之敎,臣誠且惶且感,罔知所以。惟當强策駑鈍,竭蹶供職,而顧臣素有癃疾,添以近日毒感,旅次遇寒,調攝失宜,日漸沈篤,症涉危惡,床笫之間,轉側須人,萬無時日間蠢動之望,玆敢冒萬死,哀籲於天地父母之下。伏乞亟命遞斥臣職,以安微分焉。臣竊有區區憂憤之忱,敢此尾陳焉。嗚呼,今番諸賊之窮凶極惡,實前古史牒之所未有,雖幸天討克行,義理昭著,而凡爲今日臣子者,言之心寒,思之骨驚,何忍一日而忘諸,而卽伏見前大司憲金載順上疏,則其所論列諸賊者,殊無張膽沬血之義,只以戚里輩含權樂禍之題目,沕淪說去,而或詳或略,隱然有扶抑之態。噫,肆其胸臆,沮戲聽政之麟·謙兩逆,何等極賊,而强爲漫漶,說不明白,逞其妖邪,暗地煽動之恒·簡諸賊,何等惡逆,而初不擧論,若無可言何哉?噫嘻,痛矣。此莫非徵討不嚴,義理晦塞,隄防漸弛,人心陷溺之致,此不嚴懲,臣恐革面之徒,尤無所顧忌,而世道之憂,有不容言者,堂箚辨破其情狀,聖鑑亦燭其肺肝矣。伏乞嚴加處分,爲先亟施竄配之典焉。答曰,省疏具悉。所陳可見公議,而予亦有商量者,爾等勿辭察職。
李鎭衡啓曰,大司憲尹得養,大司諫金普淳,司諫金履禧,正言尹得孚,疏批已下,一體待開門牌招,進參鞫座,何如?傳曰,允。
丙申十二月初一日,記事官姜彙鈺。刑曹,以吏曹政色書吏李翼彬相換政事,不善擧行罪捧招,而旣已遲晩,考律科罪,何如?啓目。傳曰,幺麽下吏,不畏飭敎之狀,萬萬無據兺不喩,以渠之故,時急發捕,至於後時,尤甚駭然是遣,況旀昨夜下敎,何等叮嚀,則渠若不從中漫漶,不使判堂聞知,安有此銓官推考之事乎?以此以彼,吏胥頑慢之習,不可不痛治是置,以此發問目杖問取招,更爲啓聞爲良如敎。
刑曹,殺獄罪人奴金伊更招啓目。傳曰,除尋常更加嚴刑,期於得情爲良如敎。
刑曹,偸竊罪人尹起莘加刑啓目。傳曰,更良推問取服爲良如敎,
丙申十二月初一日辰時,上御尊賢閣。都承旨入侍時,行都承旨洪國榮,假注書柳孟養,記注官金鳳顯·卜台鎭,以次進伏訖。國榮曰,日寒轉酷,夜間聖體,若何?上曰,一樣矣。國榮曰,寢睡,何如?上曰,善寢矣。國榮曰,咳嗽益有差勝之勢乎?上曰,猶未快減矣。上曰,今日朔祭,不得親行,痛隕益深。國榮曰,日寒若此,且有感候,何以親行乎?殿下承先王艱大之業,宗社之托,生靈之衆,專係於殿下一身,則悠悠萬事,莫過於聖躬之保嗇,且以聖孝言之,祀享親行,不過疏節,而繼先王之志,述先王之事者,此爲聖孝之大者。伏願殿下,勿以朔祭之不得親行,過用聖懷,惟以仰體先王之志事,益加睿念焉。上曰,卿言,好矣。上曰,左副承旨仕進乎?國榮曰,今日爲病狀矣。上曰,左副承旨牌招。出榻敎命讀諸道狀啓訖,命退去,諸臣以次出。
丙申十二月初一日午時,上御尊賢閣。戶房承旨入侍時,左承旨金鍾秀,假注書李兢淵,記注官金鳳顯·卜台鎭,以次進伏訖。鍾秀曰,兵房承旨,以館儒捲堂事,不得入來矣。上曰,侵斥左副乎?鍾秀曰,指名攻斥矣。上曰,左副承旨入侍。左副承旨鄭民始進前,上曰,承旨之獨被指名之斥,何也?民始曰,臣亦未知其何故,而督推院牌,則臣果爲之矣。上曰,諸承旨皆將徑出耶?民始曰,方欲陳疏徑出,而同副則例爲坐直矣。上曰,同副承旨入侍,同副承旨李鎭衡進前。上曰,戶判入侍,仍命鍾秀·民始先退,戶曹判書鄭弘淳進前。上曰,公主宮,一則毁撤,而一則尙存耶?弘淳曰,然矣。上曰,此則將與縣主矣。弘淳曰,修理給之乎?上曰,不必自官修理,竝給百貫銅,可也。上下詢免稅事,命書傳敎曰,旣知其弊,宜有蘇革之道,嶺南數邑,宮房折受中,有橫斂者云,令本道道臣,詳査啓聞事,分付,又下詢內司手本事。上曰,此等事,卿須詳察可否而爲之。命退,諸臣以次出。
丙申十二月初一日申時,上御尊賢閣。同副承旨入侍時,同副承旨李鎭衡,假注書李兢淵,記注官金鳳顯·卜台鎭,以次進伏訖。上曰,院牌事,國子長何以爲之云耶?鎭衡曰,俄者書報以爲,萬無推尋之路,願被不能敎迪之罪云矣。上命書諸承旨疏批及左承旨疏批,仍命書傳敎曰,左·右,左副承旨皆批下,一竝牌招察任。又命書曰,闕內城內動駕,前排勿爲待令事,纔有下敎,而親鞫時,以其異於他時,雖有待令之近例云,而非郊行則一也。此後雖親鞫時,前排亦勿待令之意,定式施行事,分付該都監。上命退,諸臣以次出。
丙申十二月初一日酉時,上御尊賢閣。都承旨入侍時,行都承旨洪國榮,假注書柳孟養,記注官金鳳顯·卜台鎭,以次進伏訖。國榮曰,午間咳嗽,何如?上曰,一樣矣。上曰,諸承旨之連事違牌,得無太過乎?國榮曰,館儒侵斥,終涉難安,故不得承牌云矣。命讀成均館捲堂草記,國榮讀奏。上曰,儒生之擧措,豈不可駭乎?國榮曰,毆打院隷,奪破命牌,雖是駭擧,而崇儒禮儒,卽我列聖朝盛德事也。其在繼述之道,不宜過加摧折矣。非但館儒,雖遐方賤儒,旣以儒爲名,則加意禮待然後,庶有培養之美矣。凡於此等處,毋或少忽伏望。上曰,卿言是矣。可不留念,而紀綱亦不可不顧,掌色與師儒之長,事當略示警責矣。仍命書草記批答。上曰,違牌承旨只推,一竝牌招。出榻敎命讀諸臺疏賜批。國榮曰,向來甲午增廣試官,旣皆蒙敍,則監試官亦不可異同,宜有收敍之道矣。上曰,然矣。仍命書傳敎曰,不可事同而飭異,何待歲抄?甲午年增廣監試官大司憲宋淳明,大司諫金養心竝敍用,嚴璹·黃榦,一體敍用。命退去,諸臣以次出。
上在慶熙宮。停常參·經筵。
大殿入小次後,政院·玉堂·藥房口傳問安。答曰,知道。
大殿親鞫罷後,政院·玉堂·藥房口傳問安。答曰,知道。
傳于洪國榮曰,都承旨入侍。
傳于李鎭衡曰,今日御次,不緊之物,恣意爲焉。若有嚴畏之心,焉敢若此?當該中官,令內府刋名,勿揀歲抄。
以書房色庫直李世潤供辭,傳于李鎭衡曰,分揀放送。
蔡弘履,以成均館大司成意啓曰,臣伏承聖批,他儒生勸入後,仍設朝食堂,臣則以入侍有命,方詣闕之意,敢啓。傳曰,知道
李鎭衡,以義禁府言啓曰,孝明殿朔祭執禮副司果李義鳳拿處事,傳旨啓下矣。李義鳳下去京畿廣州地云,依例發遣府羅將,拿來,何如?傳曰,允。
徐有防,以左右捕盜廳言啓曰,依下敎,罪人朴道尙,放送之意,敢啓。傳曰,知道。
鄭民始,以兵曹言啓曰,依下敎,侍衛禁軍及羅卒等處,療氣次分饋之意,敢啓。傳曰,知道。
又以訓鍊都監言啓曰,依下敎,挾輦軍及環圍軍兵等處,療氣之意,敢啓。傳曰,知道。
又以禁衛營言啓曰,依下敎,環衛軍兵等處,療氣之意,敢啓。傳曰,知道。
又以御營廳言啓曰,依下敎,環衛軍兵等處,療氣之意,敢啓。傳曰,知道。
丙申十二月初二日辰時,上御尊賢閣。都承旨入侍時,行都承旨洪國榮,假注書柳孟養,記注官金鳳顯·卜台鎭,以次進伏訖。國榮曰,夜間聖體,若何?上曰,一樣矣。國榮曰,去夜寢睡,何如?上曰,善寢矣。國榮曰,咳嗽,今日則何如?上曰,少減矣。上曰,注書出去,罪人盡爲上闕事,分付,賤臣承命分付。國榮曰,右副承旨徐有防,有犯染之事,故雖値殿座,而不敢仕進云矣。上曰,右副承旨徐有防牌招。出榻敎上曰,罪人上闕催促,殿座時刻入之事,分付。仍命退去,諸臣以次出。
丙申十二月初二日巳時,上詣金商門內。親鞫殿座入侍時,行都承旨洪國榮,行左承旨金鍾秀,右承旨蔡弘履,左副承旨鄭民始,右副承旨徐有防,同副承旨李鎭衡,假注書李兢淵,事變假注書李殷模,記注官金鳳顯·卜台鎭,以次侍立訖。上具布裹翼善冠·白布袍·布裹烏犀帶,乘輿出興泰門。命書傳敎曰,士氣雖不可不扶,朝綱亦不可不顧,故有齋任停擧之命矣。聞知申所奏,必是泮隷從中作挐之致,決非儒生之事云,予則曰,此則然矣,以昨日,所懷觀之,所謂齋任,實是有辱靑衿,然知申匡救之奏,不可不從,特寢齋任停擧之命,不可以此,不尋命牌去處,政院命牌,泮隷其可掩置不納乎?其令大司成,刻期得納,有下詢事,大司成入侍,上殿座,領敦寧金陽澤,左議政金尙喆,右議政鄭存謙,判義禁蔡濟恭,同義禁鄭昌順·李漢膺·魚錫定,大司憲尹得養,掌令李枰·尹在醇,司諫金東淵,正言尹得孚,問事郞廳李秉模·李敬養·沈有鎭·李在學·朴天衡·李儒慶·沈念祖·朴祐源,文書都事鄭來鼎·姜載潤,刑房都事洪彦燮·李運祥,以次進伏。諸大臣問候,上曰,差勝後一樣矣。上曰,侍衛軍兵毛具,軍兵食代,依例爲之。上曰,罪人洪啓學上之,命書問目,仍命讀諭。上曰,喧嘩特甚,禁喧郞廳爲先推考,罪人納供。上曰,罪人之招,與書吏所供,小無差錯,特爲白放。濟恭曰,養厚以被拿罪人,欲與都事,爲死生之別者,萬萬妖惡矣。上曰,然矣。上曰,洪啓學旣命白放,禁府都事望勿施。上曰,養厚上之,命書問目訖,仍命讀諭。上曰,罪人何敢言暴白二字乎?依法勸杖,直捧遲晩。尙喆曰,罪人之供,極甚妖惡,連爲勸杖,宜矣。上曰,連爲勸杖,禁其雜言,速捧遲晩。上謂濟恭曰,趙德成拿來。存謙曰,內下日記中,厚賊不道之說,宜問於此罪人矣。上曰,欲問日記中說,則不可勝問矣。旣無可疑之端,直捧遲晩,可也。濟恭曰,罪人之意,惟以杖斃爲期,遲晩難捧矣。上曰,罪人之招,無非妖惡矣,連爲勸杖。濟恭曰,罪人含口結舌,不出一言矣。上曰,準刑二次,則趙德成拿來後,不可加刑,姑爲停刑。國榮曰,日寒如此,殿座移時,還入小次,進御水刺伏望。上曰,此罪人,不可使之杖斃,如不遲晩,姑爲下幕,仍入小次,少頃,還爲殿座。存謙曰,罪人似欲遲晩,而猶不遲晩,其意必欲免大逆不道之律矣。上曰,厚謙旣不用大逆之律,則此罪人將用同情之律矣。民始曰,巡監軍單子不下,故省記不得呈之云矣。上曰,單子出給,書房色司鑰推考,下人令攸司科治。上曰,陽傘差備,忠義擧措駭然,令兵曹決棍,忠勳府有司堂上推考。上曰,罪人之遲晩,不可泛然捧之,渠之罪狀,其令一一直招。尙喆曰,罪人以問目之爲大逆,終不遲晩矣。上曰,連爲勸杖,速捧遲晩。上曰,伴送使入侍,伴送使具允鈺進前。上曰,勅行無弊而去耶?允鈺曰,副勅之貪心,愈往愈甚,上勅亦效副勅,徵索頗多,而沿路接待,皆稱渠意,故渡江時停馬而語曰,國王盛德,不勝感謝云云,而渠輩盛稱我國之有紀律,是甚幸矣。上命先退。濟恭曰,罪人忍杖不服,欲爲杖斃之計矣。上曰,姑爲下幕,善爲救療,無至徑斃,可也。上曰,趙上之,命書問目。上曰,饋遺養厚事,嚴問取招。上曰,前兵曹判書具善復,兵曹判書洪樂性入侍。善復·樂性進前,上曰,馬位田事,何故也?善復曰,臣則不知本事之如何,而只以義烈宮之欲爲還退,泛然許題矣。上曰,卿果不知本事耶?對曰,然矣。樂性曰,臣則,非不知本事,而相換時,旣不筵稟,還退時,亦不筵稟云,故郞廳稟目之無端筵稟,事涉猥越,未果陳達矣。上曰,似是該吏,不告事實而然矣。上曰,罪人勸杖。尙喆曰,罪人養厚,自湖南荐棘巨濟時,罪犯益著,臺論方張,苟有嚴畏國法之心,敢有通信之人,而營邑饋問之狀,已發於諸囚之供,事之無嚴,莫此爲甚。其中慶尙前監司金載順,方在罪謫,今無可論,而時任守令,先罷後拿,前任守令,拿問定罪,何如?上曰,依爲之。出擧條上曰,罪人下之。命書傳敎,親鞫姑罷,待明朝爲之。上曰,掌令尹在醇,獻納金東淵,正言尹得孚推考。上曰,大司成入侍。得養·枰·在醇·東淵·在學·秉模·敬養·得孚·有鎭·儒慶·天衡曰,請和緩爲先削去其號,依律處斷。上曰,不允。請還寢付處罪人韓翼謩,延安府移配之命,仍施遠竄之典。上曰,不允。請亟寢付處罪人金相福,公州牧移配之命,爲先施以遠竄之典。上曰,不允。得養·枰·在醇·東淵·得孚曰,請穩城府定配罪人趾海·濟州牧定配罪人纘海,更令王府,拿鞫嚴問,快施當律。上曰,不允。請薪智島定配罪人敬彬·熊川縣定配罪人成運,亟令王府,更爲拿鞫得情。上曰,不允。請還寢尹象厚放歸田里之命,仍施絶島定配之典,上曰,不允。請洪樂任,亟命王府,拿鞫嚴問。上曰,不允。請黑山島定配罪人金龜柱,依律處斷。上曰,不允。請杖配罪人韓命周,亟令王府,設鞫嚴問。上曰,不允。得養·枰·在醇曰,請大靜縣爲奴罪人金壽賢,依律處斷。上曰,不允。請鏡城府定配罪人述海,拿鞫嚴問得情。上曰,不允。請洪龍漢遠地定配。上曰,不允。得養曰,臣齒髮摧頹,志氣衰邁,方當一初淸明,百度淬勵之時,風憲長席,臣豈其人?揣分量力,實無堪承之望,況於本府傳啓,亦有私義之不可參涉者,日前引免之疏,實出於區區自處之義矣。批旨夜下,適當親臨訊囚之日,沐浴義重,他不暇顧,顚倒入參,而第臣姪子,旣入於乙未科榜請罷之啓,則猶子猶父之間,義不當可否,不但私心之未安,實是公格之有礙,此時此任,何可暫出而仍冒乎?請命遞斥臣職。上曰,私義似然矣。命書傳敎曰,大司憲尹得養許遞。枰·在醇曰,請罷乙未五月庭試榜。上曰,不允。請爲奴罪人河翼龍·金重得,亟命王府,拿鞫得情,快正王法。上曰,不允。請放逐罪人安大濟,更令王府,拿鞫得情。上曰,不允。請河東府定配罪人李克生,依律處斷。上曰,不允。請梁山郡定配罪人錫達,依律處斷。上曰,不允。請削黜罪人金漢耆,亟施竄配之典。上曰,不允。請海南縣竄配罪人金載順,亟令王府,拿鞫嚴問。上曰,不允。請削黜罪人李澤遂·會遂,竝施屛裔之典。上曰,不允。請韓後翼,亟令王府,拿鞫嚴問。上曰,不允。在醇曰,臣猥以無似,忝叨言地,居常愧恧,無所容措。俄者燈籠入來之際,適當食代交替之時,有若離次巽避者然,致有罷軟推考之敎,臣雖不敢以此自明,而聖敎之下,其何一刻晏然於臺次乎?請命遞斥臣識。上曰,以臺臣之過於寬恕掖隷,雖有問備之敎,元非大事,勿辭,亦勿退待。東淵·得孚曰,請南海圍籬安置罪人具庠,更令王府,嚴鞫得情,快正王法。上曰,不允。請大靜顯爲奴罪人金壽賢,更令王府,拿鞫嚴問,依律處斷。上曰,不允。請旌義縣荐棘罪人尹泰淵,亟令王府,拿鞫嚴問得情,快正王法。上曰,不允。請爲奴罪人河翼龍·金重得,亟令王府,拿鞫得情,快正王法。上曰,不允。請海南縣定配罪人李弘濟,亟令王府,拿鞫嚴問。上曰,不允。請海南縣竄配罪人金載順,亟令王府,拿鞫嚴問。上曰,不允。措辭竝見上東淵·得孚曰,臣等於言責之任,萬不近似而鞫座有命,召牌繼降,不得已黽勉入參矣。食代出入之際,致勤聖敎,罰止問備,此莫非臣等疲劣之致,臣等何敢晏然於臺次乎?請命遞斥臣等之職。上曰,已批憲臣矣,勿辭,亦勿退待,大司成李秉鼎進前。上曰,儒生事,豈不怪駭乎?予以君師之責,不能導率,致此駭擧,其將自愧之不暇,何責於國子長乎?然而匿牌之擧,可謂前所未聞,何不推納乎?秉鼎曰,儒生事,萬萬可駭,而院牌實無推尋之道,不勝惶悚矣。上曰,命牌去處,不可不査問矣。秉鼎曰,齋任解停之敎,孰不仰扶士氣之盛德,而諸生惟以批旨中有誣罔二字,惶悚無地云矣。上曰,改書後,胡不頒布耶?命書傳敎曰,昨夕自內下批,其後入侍,予聞知申所奏,規箴之言,深矣。成均館草記批旨中,誣罔游辭良亦痛駭八字,卽以游辭務勝,良可寒心,改書則至于今日,本館以初批答知之云,以此意,令本館知悉。上曰,儒生呈疏之際,貽害閭閻,作弊街路云,此後則申飭齋任,俾勿如前,掌色亦擇差久任,着意敎導,可也。秉鼎曰,以臣無狀,猥叨重任,實無承當之望,伏願亟賜鐫改焉。弘履曰,榻前辭免,有欠事體,大司成李秉鼎,推考,何如?上曰,依爲之。出擧條命書傳敎曰,日氣如此,凍寒可悶,明日親鞫時,挾輦軍·環衛軍兵·禁軍,皆以他軍兵磨鍊事,分付。上還內,諸臣退出。問目及供辭,在推案日記
上在慶熙宮。停常參·經筵。
大殿親鞫罷後,政院·玉堂·藥房口傳問安。答曰,知道。
徐有防,以都摠〈府〉言啓曰,今日入直內三廳,武兼禁軍及軍兵等,當爲中日習射,而親鞫相値,不得爲之之意,敢啓。傳曰,知道。
傳于金鍾秀曰,都承旨入侍。
傳于徐有防曰,罪人一竝上闕。
以大司諫金普淳,司諫金履禧牌不進罷職傳旨,傳于徐有防曰,只推。
吏曹口傳政事,以蔡弘履爲鳳山郡守,黃榦爲長興府使,兪恒柱爲靈巖郡守,金愚爲蔚山府使,朴基正爲龍宮縣監,金命埏爲泗川縣監。
承旨前望單子,以柳焵爲右副承旨。
兵曹口傳政事,以李徽之爲都摠管,李潤章·趙鳳逵爲宣傳官,李徽遠爲兼內乘。
吏曹口傳政事,以金文淳爲兵曹參知。
吏批啓曰,忠州牧使·晉州牧使,今當差出,而忠州物衆地大,晉州營下劇邑,不可不擇差,同道及他道有聲績,已準限未準朔守令,竝擬以入之意,敢啓。傳曰,知道。
吏曹口傳政事,以鄭致儉爲晉州牧使,尹得霖爲忠州牧使,吳載基爲昌原府使,柳孝源爲慈山府使,白鳳麟爲寶城郡守。
鄭民始,以吏曹言啓曰,今此宗廟臘享大祭終獻官前參判嚴璹,延福殿同祭終獻官前大司憲宋淳明塡差,而時無職名,令該曹口傳付單職,何如?傳曰,允。
蔡弘履,以吏曹言啓曰,今此宗廟·社稷·徽寧殿·延福殿臘享大祭執禮·大祝,皆以侍從塡差,而時無職名人員,令該曹口傳付軍職,何如?傳曰,允。
徐有防,以兵曹言啓曰,依下敎,侍衛禁軍及羅卒等處,療氣次分饋之意,敢啓。傳曰,知道。
又以訓鍊都監言啓曰,依下敎,挾輦軍及環衛軍兵等處,療氣之意,敢啓。傳曰,知道。
又禁衛營·御營廳言啓曰,依下敎,環衛軍兵等處,療氣之意,敢啓。傳曰,知道。
又以訓鍊都監言啓曰,依傳敎,挾輦軍及環衛軍兵等,替代之意,敢啓。傳曰,知道。
又以禁衛營言啓曰,依傳敎,環衛軍兵,以他軍兵,替代之意,敢啓。傳曰,知道。
又以御營廳言啓曰,依傳敎,環衛軍兵,以他軍兵替代之意,敢啓。傳曰,知道。
鄭民始,以御營廳言啓曰,因傳敎,作門別武士元道亨·成湜,各決棍十五度之意,敢啓。傳曰,知道。
徐有防,以義禁府言啓曰,泗川縣監權宜中,靈巖郡守尹坊,長興府使朴載淵,河東前府使金瑴,樂安前郡守林世載,昆陽前郡守黃檄,固城前縣令李禹鉉,玄風前縣監李顯發等,拿問定罪事,傳旨啓下矣。林世載·黃檄等拿囚,而權宜中·尹坊·朴載淵·金瑴等,俱在任所,李禹鉉時在忠淸道溫陽地,李顯發時在丹陽地云,依例發遣府書吏拿來,何如?傳曰,允。
柳焵,以義禁府言啓曰,寶城郡守朱重純,晉州牧使兪彦鉉,昌原府使李周爀,巨濟前府使尹衡烈,密陽前府使鄭存中,玆山府使具明遠等,拿問定罪事,傳旨啓下矣。尹衡烈旣因他罪,發遣羅將,未及拿來,拿囚後,添問目取招,朱重純·李周爀·鄭存中·具明遠等,俱在任所,兪彦鉉下去江原道鐵原地云,依例發遣府書吏羅將,竝拿來,何如?傳曰,允。
又以義禁府言啓曰,羅州前牧使李明中,令該府嚴問口招事,傳旨啓下矣。李明中以鳳山郡守,時在任所,卽爲發遣府書吏,差兼官後,拿來,何如?傳曰,允。
李鎭衡,以義禁府言啓曰,罪人趙,邊遠定配事,命下矣。趙平安道昌城府邊遠定配,而以傳敎內辭意,具罪目,依例發遣府書吏,押送配所,何如?傳曰,允。
掌令李枰·尹在醇,獻納金東淵,校理李在學·李秉模,副校理李敬養·李獻慶,正言尹得孚,修撰李儒敬·沈有鎭,副修撰朴天衡啓曰,請還寢付處罪人韓翼謩,延安府移配之命,仍施遠竄之典。
又啓曰,請亟寢付處罪人金相福,公州牧移配之命,爲先施以遠竄之典。
又啓曰,請和緩爲先削去其號,依律處斷。答三司合啓曰,不允。
掌令李枰·尹在醇,獻納金東淵,正言尹得孚啓曰,請穩城府定配罪人趾海,濟州牧定配罪人纘海,更令王府,拿鞫嚴問,快施當律。
又啓曰,請薪智島定配罪人敬彬,熊川縣定配罪人成運,亟令王府,更爲拿鞫得情。
又啓曰,請還寢尹象厚放歸田里之命,仍施絶島定配之典。
又啓曰,請洪樂任,亟命王府,拿鞫嚴問。
又啓曰,請黑〈山〉島定配罪人金龜柱,依律處斷。
又啓曰,請杖配罪人韓命周,亟令王府,設鞫嚴問。答兩司合啓曰,不允。
掌令李枰·尹在醇啓曰,請大靜縣爲奴〈罪〉人金壽賢,依律處斷。
又啓曰,請鏡城府定配罪人述海,拿鞫嚴問得情。
又啓曰,請洪龍漢遠地定配。
又啓曰,請罷乙未五月庭試榜。
又啓〈曰〉,請爲奴罪人河翼龍·金重得,亟〈令〉王府,拿鞫得情,快正王法。
又啓曰,請放逐罪人安大濟,更令王府,拿鞫得情。
又啓曰,請河東府定配罪人李克生,依律處斷。
請梁山郡定配罪人錫達,依律處斷。
請削黜罪人金漢耆,亟施竄配之典。
又啓曰,請海南縣竄〈配〉罪人金載順,亟令王府,拿鞫嚴問。
又啓曰,請〈削〉黜罪人李澤遂·會遂,竝施竝裔之典。
又啓曰,請韓後翼,亟令王府,拿鞫嚴問。
又啓曰,定配罪人趙,締結厚·麟兩賊,向除統制也。有何不安之端,而暗囑麟賊,恐喝儲君,已是罔赦之罪,而必有綢繆之隱情,且交通養賊,難免同情之罪,雖以我聖上好生之德意,至于酌處之命,其嚴鞫體之道,不可一次刑配而止,請昌城府定配罪人趙,更令王府,拿鞫嚴問。答府曰,不允。
獻納金東淵,正言尹得孚啓曰,請海南縣圍籬安置罪人具庠,更令王府,嚴鞫得情,快正王法。
又啓曰,請大靜縣爲奴罪人金壽賢,更令王府,拿鞫嚴問,依律處斷。
又啓曰,請旌義縣荐棘罪人尹泰淵,亟令王府,拿鞫嚴問得情,快正王法。
又啓曰,請河翼龍·金重得,亟令王府,拿鞫嚴問,快正王法。
又啓曰,請海南縣定配罪人李弘濟,亟令王府,拿鞫嚴問。答院曰,不允。
丙申十二月初三日辰時,上御尊賢閣。藥房副提調入侍時,副提調洪國榮,假注書柳孟養,記注官金鳳顯·卜台鎭,以次進伏訖。國榮曰,昨日冒寒殿座,薄暮還內,勞動之餘,聖體,若何?上曰,一樣矣。國榮曰,咳嗽,何如,寢睡,何如?上曰,咳嗽則少減而善寢矣。上曰,注書出去,前二刻先入侍衛承旨詣閤事,分付。命退去,諸臣以次出。
丙申十二月初三日巳時,上詣金商門內,親鞫入侍時,行都承旨洪國榮,行左承旨金鍾秀,右承旨蔡弘履,左副承旨鄭民始,右副承旨徐有防,同副承旨李鎭衡,事變假注書李殷模,記注官金鳳顯·卜台鎭,以次侍立。上具布裹翼善冠·白布袍·裹烏犀帶,乘輿出興泰門,詣金商門內殿座,領敦寧金陽澤,左議政全尙喆,右議政鄭存謙,判義禁蔡濟恭,同義禁鄭昌順·李漢膺·魚錫定,掌令李枰·尹在醇,司諫金東淵,正言尹得孚,問事郞廳李秉模·李敬養·沈有鎭·李在學·朴天衡·李儒慶·沈念祖·朴祐源,文書都事鄭來鼎·姜載潤,刑房都事洪彦燮·李運祥,以次進伏。南喆等曰,昨日竟夕訊囚,侵夜還內,日間聖體,若何?上曰,一樣矣。上曰,侍衛軍兵毛具。出榻敎上曰,饋遺養厚之守令,皆捧傳旨乎?有防曰,守令中,有不知誰某者,更問於捕廳然後,可捧傳旨矣。上曰,右捕將李敬懋入侍,敬懋進前。上曰,饋遺守令之誰某,問于捕廳,罪人卽爲知入。上曰,養厚上之,仍命問郞,書問目訖。上曰,讀諭問目,直捧遲晩。有防曰,大司諫金普淳,司諫金履禧,違牌傳旨,俄有只推之命矣,當此親鞫之時,臺諫不可不備員,何以爲之?敢稟。上曰,更爲牌招,可也。出擧條罪人養厚納供,上曰,罪人今又變辭,極爲巧惡矣,其哭聲禁之。尙喆曰,罪人之生氣,倍於昨日,可謂厲氣所鍾矣。上曰,依法勸杖,卽捧遲晩。濟恭曰,罪人受杖,頑如木石,罪囚中初見者也。上曰,罪人豈擇律名乎?連爲勸杖,連捧遲晩。上曰,軍兵食代及療饑,依昨日例爲之。上曰,罪人終不遲晩,連爲勸杖。尙喆曰,罪人與厚·麟符同之說則遲晩,而問其所以然,則輒爲變辭矣。上曰,罪人情節,別無更問者,直捧遲晩。捕盜大將張志恒·李敬懋進前曰,罪人供辭捧來矣,上命民始讀奏。上曰,守令有闕代,口傳差出。命書傳敎曰,新除授守令,今日謝恩,與未下直守令,皆令辭朝。上曰,國有紀綱,則養厚之罪犯,何如,而守令之往見與饋遺,豈如是狼藉乎?濟恭曰,羅州之先通都事下來,尤極非矣。上曰,然矣。命書傳敎曰,羅州牧使之屢次饋遺,雖不足責,而專人來報都事下來,又復饋遺,知有一分國法,焉敢放恣無忌,至於此甚乎?當重繩,令該府嚴問口招。上曰,傳命問郞,一竝推考,罪人遲晩,卽爲捧之。濟恭曰,罪人以綸音中罪目,當爲遲晩云矣。上曰,雖是將死之罪人,豈不知分義,而敢欲游辭乎?連爲勸杖。上曰,金履正·鄭志儉,問郞差下。尙喆曰,罪人以聽政爲過云者,已是斷案,更無可問者矣。上曰,然矣。濟恭曰,趙德成文書入來矣。上曰,趙德成何時當入來耶?濟恭曰,以道里計之,則似犯夜矣。上曰,罪人杖數幾何?錫定曰,朝者準次,今又十七度矣。上曰,判義禁隨其言端,連爲盤問,可也。仍入小次,小頃,還爲殿座。上曰,小次近處,喧嘩特甚,作門哨官,拔箭以來。上謂濟恭曰,罪人昏窒乎?使救療官視之。濟恭曰,問于救療官,則罪人用謀而然矣。國榮讀奏守令望,上落點。上曰,承旨前望單子入之。鍾秀曰,帳殿環圍將校中,御營廳將校之不佩筒箇,旣已現發於宣傳官拔箭之時,事關紀律,誠極寒心,常時不能檢飭之失,不可無警,當該大將,從重推考,何如?上曰,依爲之。出擧條上曰,赴燕宣傳官改差與未差代,口傳差出。上曰,御營大將具善復,從重推考。出榻敎上曰,藥房提調入侍,提調徐命善進前。上曰,昨冬卿疏,能使凶徒破膽,而宗社復安,殆勝於胡銓一疏,却萬士之功矣。挺身抗言,不顧死生之義,予常欽歎,而今日卽卿昨年呈疏之日也,偶當此日,追思昨冬,予懷難抑。命善曰,昨冬事,實賴皇天之眷佑宗祊,而臣亦保有今日,顧臣何有哉?第當時光景,尙今思惟,不覺凜然。上曰,下直守令入侍。國榮曰,罪人抵賴不服,今日之內,亦難收殺,而日寒如此,終日殿座,實爲可悶矣。上曰,予當自量爲之矣,鳳山郡守蔡弘履,慈山府使柳孝源,寶城郡守白鳳麟,晉州牧使鄭致儉,河東府使柳鎭豊,定平府使李亨默,仁川府使金謹行,杆城郡守洪啓瑞,載寧郡守洪彦燮進前。上謂弘履曰,出自近密,勿奏七事,而孔道之治,着意爲之。謂孝源曰,誠心爲治,無負特簡之意。謂致儉曰,已自桂房知之,勿奏七事,下去善爲。下詢鳳麟·鎭豊·亨默履歷,謂謹行·啓瑞·彦燮曰,爾等皆須善治,無負面諭之意,命奏七事,仍命鍾秀,讀諭宣諭及別諭後,命守令先退。上曰,罪人準次後,更招次姑爲下幕,上入小次,還爲殿座。上曰,趙德成尙無消息耶?濟恭曰,姑無入來之報矣。上曰,趙上之,命書問目,仍命讀諭,罪人納供,上命書傳敎曰,罪人納供。上命書傳敎曰,罪人趙,便一泰淵也,與厚·麟等諸賊,居常切親,貌類吾子之說,發於和緩之言,東宮不必干涉外事,統帥以此不安莅任之說,出於麟漢之口,苟非切親,言之無倫,豈至於此哉?亦承望指意,凡厥諸賊之頤指氣使,必狐媚蝨附,此則於渠,猶是常事,不足深責,而渠無所言,不安之說,何爲而發,渠果無情,緩獄之事,豈自手犯,附麗符同之端,雖甚狼藉,逆窟旣露之後,姑未明執綢繆之跡,則自不免爲漏網之魚,而幸逭至今矣。近始果以饋遺養厚之事,逮究於今番之獄,所謂乾道昭昭者,豈其非耶?以故,罪饋問養厚之守令,而問於海南時者,竝在勿問之中,獨彼趙,有此究問者,不是班駁,卽始漏而竟露故也,不特此也。渠雖無如許負犯身爲將兵之閫帥,不畏朝綱,潛通妖賊,放恣無忌,以至於此,此又渠難免邦刑之一端也。若此不已,古之思晟,不獨無臣分於戊申也。尤豈非凜然而寒心處也?然雖懾於始初之威喝,至於昨冬逆謀,不可謂之同情,亦與干連本獄之事有異,不必曠日盤問,特從惟輕之典,罪人趙,刑推一次後,邊遠定配,旣示可生之路,則似此嚴冱,當念欽恤之政,刑推時訊杖,勿用鞫獄之杖,代以法杖。上曰,傳敎讀諭罪人後杖之。鍾秀曰,問事郞廳金履正,帳殿入侍,敢着風遮,事體駭然,從重推考,何如?上曰,小風遮,與大風遮有異,勿推。出擧條上命書傳敎曰,新除授承旨,牌招察任,又命書曰,承旨房仍。上曰,齋戒日,亦有親鞫之例乎?僉曰,然矣。上曰,然則明日當又殿座,養厚下府,趙卽爲發配。命書傳敎曰,親鞫姑罷,待明日爲之,禁軍·挾輦軍·環衛軍兵,皆依今日例。上還內,諸臣退出。問目及供辭,在推案日記
上在慶熙宮。停常參·經筵。
藥房都提調鄭存謙,提調徐命善,副提調洪國榮啓曰,節屆隆冬寒事轉劇,連日訊囚,侵夜還內,伏未審夜間,聖體,若何?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?中宮殿氣候,何如?臣等不任區區憂慮,敢來問安,竝此仰稟。答曰,知道。大妃殿氣候,惠慶宮氣候一樣矣。大殿親鞫罷後,政院·玉堂·藥房口傳問安。答曰,知道。
傳于金鍾秀曰,都承旨入侍。
傳于柳焵曰,罪人上闕。
吏曹口傳政事,以李爲同義禁。
傳于金鍾秀曰,右承旨入侍。
又傳于曰,都承旨入侍。
兵曹口傳政事,以徐龍輔副司正單付。
以大司諫金普淳,司諫金履禧,牌不進罷職傳旨,傳于徐有防曰,只推。
以司諫金履禧牌不進罷職傳旨,傳于金鍾秀曰,只推。
鄭民始,以兵曹言啓曰,依下敎,侍衛禁軍及羅卒等處,設粥以饋之意,敢啓。傳曰,知道。
又以訓鍊都監言啓曰,依下敎,挾輦軍及環圍將校等處,設粥分饋之意,敢啓。傳曰,知道。
又以禁衛營·御營廳言啓曰,依下敎,環圍軍兵等處,設粥分饋之意,敢啓。傳曰,知道。
又以訓鍊都監言啓曰,依傳敎,挾輦軍及環圍軍兵等,替代之意,敢啓。傳曰,知道。
又以禁衛營·御營廳言啓曰,依傳敎,環圍軍兵,以他軍兵,替代之意,敢啓。傳曰,知道。
丙申十二月初四日辰時,上御尊賢閣。藥房副提調入侍時,副提調洪國榮,假注書柳孟養,記注官金鳳賢·卜台鎭,以次進伏訖。國榮曰,日寒轉劇,夜間聖體,若何?上曰,一樣矣。國榮曰,咳嗽,何如?上曰,稍減矣。國榮曰,去夜寢睡,何如?上曰,善寢矣。國榮曰,都提調·提調爲承候,方詣閤矣。上曰,帳前入侍事,注書出傳,可也。命退去,諸臣以次出。
丙申十二月初四日巳時,上詣金商門內。親鞫入侍時,行都承旨㓋國榮,行左承旨金鍾秀,右承旨鄭民始,左副承旨徐有防,右副承旨柳焵,同副承旨李鎭衡,假注書李兢淵,事變假注書李殷模,記注官金鳳顯·卜台鎭,以次侍立。上具布裹翼善冠·白布袍·布裹烏犀帶,乘輿出興泰門,詣金商門內殿座。領敦寧金陽澤,左議政金尙喆,右議政鄭存謙,判義禁蔡濟恭,同義禁鄭昌順·李漢膺,掌令李枰·尹在醇,司諫金東淵,正言尹得孚,問事郞廳李秉模·李敬養·沈有鎭·李在學·朴天衡·李儒慶·沈念祖·朴祐源·金履正·鄭志儉,文書色都事鄭來鼎·姜載潤,刑房都事洪彦燮·李運祥進伏訖。時·原任進前曰,日寒連酷,夜間聖體,若何?上曰,一樣矣。存謙曰,咳嗽之候,何如?上曰,差勝矣。濟恭曰,昨夜惠和門,三更還閉,故罪人罷漏後,入來矣。上曰,旣命留門,何故卽閉乎?國榮曰,罪人旣未及入來於殿座未罷之前,而城門之仍開經夜,事甚未安,故自政院分付下鑰矣。上曰,養厚何時物故乎?濟恭曰,昨夜五更物故矣。上曰,趙德成上之,仍命問郞書問目。濟恭曰,同義禁魚錫定,與罪人爲親査,故來在闕外,不得入參云矣。上曰,勢難入參耶?存謙曰,旣是親査,則似不可入來矣。上命書傳敎曰,同義禁魚錫定許遞,其代,口傳差出,待下批牌招察任。有防曰,大司諫金普淳,司諫金履禧,旣有只推之命,依例牌招乎?上曰,更爲牌招,上曰,侍衛禁軍毛具。出榻敎書問目訖,上命問郞,讀喩罪人,罪人原情。上曰,昨日養厚推案,有趙德成之說乎?濟恭曰,無之矣。上曰,罪人姑爲下幕。上曰,收探文書入之。濟恭曰,罪人所住處,初無一張書札,故不得搜來云矣。上謂樂性曰,祿試射幾日爲之乎?對曰,在前每兩日爲之,而今番則日寒如此,似至三日矣。上曰,單技乎?樂性曰,柳葉箭·騎芻兩技試取,而沒投則例爲直赴矣。上入幕次,少頃,還爲殿座。上曰,罪人更爲上之,仍命問郞取招,罪人不服。上曰,罪人終不直招,依法,問郞嚴問罪人,更招不服。上曰,此罪人旣無所,關於獄情,其爲人亦不足深責,故今欲酌處,大臣之意,何如?尙喆·存謙曰,臣等亦無異見,酌處之敎,誠好矣。上命書傳敎曰,罪人趙德成,雖以本事之干連,不可不一問,而渠之直招有無,元不關於獄情,如趙德成者,眞所謂不足數,何必深問,亦何必竄配,參酌放送,依前施以門黜之典,仍命罪人出送。又命書傳敎曰,親鞫撤罷,上乘輿還內,諸臣以次退出。
丙申十二月初四日未時,上御尊賢閣。右承旨入侍時,右承旨鄭民始,假注書李兢淵,記注官金鳳顯·卜台鎭,以次進伏訖。上曰,藥房提調入侍,賤臣承命出傳。徐命善進前曰,連日殿座,聖候不瑕有損?上曰,別無所損矣。命善曰,鞫事已畢,纂輯之役,今將始之,而政院日記,尙未修正云,自上申飭,似好矣。上曰,徐龍輔日記,尙不入來乎?民始曰,姑未入來矣。上曰,徐龍輔口傳付軍職,持日記入侍。出榻敎命退,諸臣以次出。
丙申十二月初四日酉時,上御尊賢閣。都承旨入侍時,行都承旨洪國榮,假注書李兢淵,記注官金鳳顯·卜台鎭,以次進伏訖。國榮曰,感候未差之中,屢日殿座,而聖體別無損節,不勝喜幸之至。上曰,果無勞動之害矣。國榮曰,捕廳罪人之干連於養厚者,尙今捉囚,而養厚旣已物故,鞫事亦已撤罷,分付決放,似好矣。上曰,捕廳時囚中,養厚干連罪人,移送秋曹。出榻敎上曰,藥房·政院·玉堂,翌日問安勿爲之。出榻敎上曰,右承旨與徐龍輔入侍。出榻敎諸臣以次退出。
丙申十二月初四日二更一點,上御尊賢閣。右承旨入侍時,右承旨鄭民始,假注書李兢淵,記注官金鳳顯·卜台鎭,副司正徐龍輔,以次進伏訖。上謂龍輔曰,日記盡爲修正乎?對曰,七月以上,先爲修正入來矣。上覽訖,上曰,纂輯之役甚急,七月以後日記,斯速修正以入,龍輔承命先退。上曰,左承旨入侍,金鍾秀進前。上曰,內下日記中,未及考準者,與右承旨考見,可也。民始曰,今已夜深,臣等退出院中,從容考準,似好矣。上曰,唯。諸臣以次出。
上在慶熙宮。停常參·經筵。
傳于洪國榮曰,都承旨入侍。
傳于金鍾秀曰,左承旨·右承旨入侍。
又傳于曰,都承旨入侍。
傳于柳焵曰,觀此勅使日記,近來記注之詳備未易如此,不可無激勸之道,事變假注書李殷模,特爲陞六,付於後日政。
柳焵,以刑曹言啓曰,捕廳時囚中,養厚干連罪人,移送秋曹,從輕重處決事,命下矣。罪人李錫老·柳錫基·尹心洪·黃仁琰·李光益·李昌得·金福老味·私奴命先等,自捕廳纔已移來,所當依傳敎卽爲勘處,而連値齋戒爲先一竝嚴囚,待無故日擧行之意,敢啓。傳曰,卽爲決放。
又以左右捕盜廳言啓曰,依傳敎,養厚干連罪人黃仁琰·尹心洪·李光益·李錫老·柳錫基,私奴昌得·李福老味·徐明先等,移送秋曹之意,敢啓。傳曰,知道。
又以刑曹言啓曰,捕廳時囚中,養厚干連罪人,移送秋曹,從輕重處決事,命下,而因本曹草記卽爲決放事,下敎矣。取考捕廳文案,則罪人李光益·尹心洪·黃仁琰等,罪人養厚荐棘之後,恣意往來,共留棘內,李昌得·金福老味等,隨往養厚,始終同處於棘內,李錫老·柳錫基等,養厚荐棘之後,肆然往復書札,私奴命先·養厚發捕命下之後,受罪人家書,捧雇價,先往通奇等罪狀,而謹接大明律,有曰,敎令罪囚,變亂事情及通傳言語者,以故出入人罪論名例云,共犯罪爲從者,減一等云,罪人李光益·尹心洪·黃仁琰·李昌得·金福老味等,各杖一百,流三千里照律,李光益平安道龍川府,尹心洪鐵山府,黃仁琰慶尙道昌原府,李昌得全羅道順天府,金福老味光陽縣,李錫老·柳錫基私奴命先等,以從各杖一百,徒三年照律,李錫老黃海道長連縣,柳錫基豐川府,奴命先忠淸道海美縣,竝定配所,決杖後,卽爲押送之意,敢啓。傳曰,知道。李錫老·柳錫基之書札,別無緊關,決杖放送,李昌得·金福老味,旣是常漢,則徒年磨鍊,
丙申十二月初五日辰時,上御尊賢閣。都承旨入侍時,都承旨洪國榮,假注書李兢淵,記注官金鳳顯·卜台鎭,以次進伏訖。國榮曰,今日寒威,比昨尤酷,夜間聖體,若何?上曰,一樣矣。咳嗽,亦何如?上曰,比昨少勝矣。命書傳敎曰,一寒若此,金吾多滯囚,今日開坐,捧供以聞。上命退,諸臣以次出。
丙申十二月初五日午時,上御尊賢閣。左右承旨入侍時,行左承旨金鍾秀,右承旨鄭民始,假注書李兢淵,記注官金鳳顯·卜台鎭,以次進伏訖。上曰,日記皆已,考準否?鍾秀曰,盡爲考準,而略有訛誤處,故付籤以來矣。上曰,付籤處,次第讀奏,仍命點改。上曰,吏議上來乎?民始曰,昨已上來云矣。上曰,纂輯堂上,皆無故耶?民始曰,堂上中,三四人有頉矣。上曰,蘇橘茶入之。賤臣承命出傳,醫官康命徽奉進上進御,仍命退,諸臣以次出,
丙申十二月初五日酉時,上御尊賢閣。都承旨入侍時,行都承旨洪國榮,假注書柳孟養,記注官金鳳顯·卜台鎭,以次進伏訖。國榮曰,俄間寒熱往來之候,若何?上曰,一樣矣。命讀刑曹徒配草記。上曰,李錫老·柳錫基之類,所捉書札,旣無緊關,不必定配矣。國榮曰,然矣,而至於李昌得·金福老味,此是無識常漢,於渠不足深責,亦爲從輕勘處,似好矣。上曰,卿言是矣,仍命書判付。上曰,今番勅使日記,極爲詳備,近來記注中最勝,深庸嘉尙,其在激勸之道,不可無賞典矣。國榮曰,臣亦見之,而果爲善修矣。命讀諸道狀啓訖,命退去,諸臣以次出。
上在慶熙宮。停常參·經筵。
柳焵啓曰,大司憲未差,執義金亮行在外,掌令李枰·尹在醇呈辭,持平兪彦鏶·金鍾厚在外,今日以監察茶時之意,敢啓。傳曰,知道。
柳焵,以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
傳于金鍾秀曰,都承旨入侍。
又傳曰,左承旨入侍。
事變假注書望,李殷模陞六,代以鄭東俊爲事變假注書。
徐有防啓曰,事變假注書鄭東俊,時無職名,令該曹依例付軍職,冠帶常仕,何如?傳曰,允。
傳于金鍾秀曰,白綿紙二百卷入之。
傳于柳焵曰,金虎門留門,中官出來後還閉。
傳于洪國榮曰,都承旨入侍。
徐有防,以刑曹言啓曰,因本曹草記,李錫老·柳錫基之書札,別無緊關,決杖放送,李昌得·金福老味,旣是常漢,則徒年磨鍊事,命下矣。依傳敎,罪人李錫老·柳錫基等,旣已決杖放送,李昌得·金福老味等,以大明律故出入人罪,從各杖一百徒三年,更爲照律,李昌得黃海道豐川府,金福老味松禾縣定配所,竝卽發配之意,敢啓。傳曰,知道。
丙申十二月初六日,記事官姜彙鈺,義禁府,以副司果李義鳳,塡差於孝明殿朔祭執禮,而旣見差帖,旋稱在外罪,議處,何如?啓目。傳曰,依允。
丙申十二月初六日辰時,上御尊賢閣。藥房副提調入侍時,副提調洪國榮,假注書柳孟養,記注官金鳳顯·卜台鎭,以次進伏訖。國榮曰,夜間聖體,若何?上曰,左邊齒根稍浮,左頰牽痛,終夜失睡矣。國榮曰,令醫官診察,可乎?上曰,依。吳道亨·康命徽進前,命入診,道炯診候訖。退伏奏曰,脈候左右三部度數調均,而數滯比前稍勝矣。上曰,左頰牽痛,何症也?道炯對曰,此是風氣所觸之症候也。命徽診候訖。退伏奏曰,脈候比數日前大勝矣。此症候,則不過外風蘇橘茶加升麻,進御,似好矣。上曰,出去後煎入,可也。命退去,諸臣以次出。
丙申十二月初六日午時,上御尊賢閣。左承旨入侍時,行左承旨金鍾秀,假注書李兢淵,記注官金鳳顯·卜台鎭,以次進伏訖。上曰,日記所謄之紙,其令戶曹入之乎?鍾秀曰,昨已,分付矣。上曰,纂輯之役,將於初十日間始之,其前盡爲謄出,可也。鍾秀稟定謄書凡例訖。上命退,諸臣以次出。
丙申十二月初六日申時,上御尊賢閣。都承旨入侍時,行都承旨洪國榮,假注書柳孟養,記注官金鳳顯·卜台鎭,以次進伏訖。國榮曰,午間聖候,若何?上曰,一樣矣。國榮曰,寒熱往來之候,何如?上曰,今則少減矣。國榮曰,左頰牽痛之症,何如?上曰,此則一樣矣。國榮曰,蘇橘茶進御後膈滯之候,何如?上曰,此亦少勝矣。上曰,纂輯廳之尙今遲滯,非但經費之可悶,義理之闡明,亦一時爲急,將於初十日間,使之始役矣。國榮曰,日記及文案,盡爲謄出然後,可以始役矣。上曰,俄已下敎於左承旨,而勢將連爲申飭矣。命退去,諸臣以次出。
上在慶熙宮。停常參·經筵。
李鎭衡啓曰,來十一日輪對,取稟。答曰,爲之。
傳于洪國榮曰,都承旨入侍。
傳于徐有防曰,右承旨入侍。
傳于鄭民始曰,右承旨入侍。
徐有防,以刑曹言啓曰,命牌之尙不得納,事係變怪,而日寒若此,儒生皆以不見爲言,泮隷放送事,命下矣。依傳敎,成均館典僕鄭學洙·金國煥,卽爲放送之意,敢啓。傳曰,知道。
傳于李鎭衡曰,名之曰,御所所用,而全不敬謹,設置該曹之意焉。在郞廳新入云,從重推考,下吏令攸司科治。
李鎭衡,以成均館官員,以大司成意啓曰,命牌之尙不得納,事係變怪,泮隷嚴處,烏可已也,而日寒如此,宜有顧念之道,且聞儒生,皆以不見爲言云,此則當信多士之言,泮隷放送,令大司成從重科罪後,草記以聞事,命下矣。臣依聖敎,泮隷鄭學洙·金國煥,從重科罪之意,敢啓。傳曰,知道。
丙申十二月初七日,記事官姜彙鈺。義禁府,李義鳳段,雖由於尋醫之行,未免窺避之跡,以此照律,何如,啓目。傳曰,分揀放送爲良如敎。
刑曹罪人李翼彬更招,啓目。傳曰,分揀放送爲良如敎。
刑曹罪人尹起莘更招,啓目。傳曰,更加嚴刑取服爲良如敎。
丙申十二月初七日巳時,上御尊賢閣。都承旨入侍時,行都承旨洪國榮,假注書柳孟養,記注官金鳳顯·卜台鎭,以次進伏訖。國榮曰,夜間聖候,若何?上曰,一樣矣。國榮曰,牽痛之候,何如?上曰,今日則少減矣。國榮曰,寢睡,何如?上曰,牽引之症,尙未快祛,故未得穩寢矣。上曰,京各司褒貶,幾何爲之乎?國榮曰,連値齋日,不得爲之云矣。上曰,考績之法,不輕而重,雖京司褒貶,不可無黜陟幽明之道,而挽近以來,未有考績之實,而不免文具之歸,此亦非褒貶之本意也。國榮曰,黜幽陟明,卽王政之最重者,而近來京司,元無貶下之擧,此果有欠於綜核之道矣。上曰,此等事之襲謬,其來已久,猝難修擧,良可悶也。國榮曰,聖敎誠然矣。上曰,貶坐不可少緩,雖値齊日,豈可不爲耶?國榮曰,有下敎然後,可以擧行矣。上命書傳敎曰,各司貶坐,勿拘齋日,趁卽擧行,又命書傳敎曰,金吾議處,今日爲之。命退去,諸臣以次出。
丙申十二月初七日午時,上御尊賢閣。右承旨入侍時,右承旨鄭民始,假注書李兢淵,記注官金鳳顯·卜台鎭,以次進伏訖。上曰,今日則寒威少解否?民始曰,比昨頗解矣。上曰,內下日記謄出幾何云耶?民始曰,今方謄書,而姑未知,所謄之幾何矣。上曰,左承旨持日記先謄者入侍,金鍾秀進前。上曰,謄出幾許張乎?鍾秀曰,纔謄十餘張矣。上覽後謂鍾秀曰,多定書手,分章謄出,則開局前可以繕寫否?鍾秀曰,書手若多,則似可趁期謄出矣。上曰,率一郞廳,同爲看檢,則似好矣。命書傳敎曰,纂輯堂郞中,左承旨金鍾秀,校理李秉模,別省記入直,內下冊子,趁三明日開局前繕寫以入。又命書曰,右承旨,右副承旨換房。命退,諸臣以次出。
丙申十二月初七日初更五點,上御尊賢閣。右承旨入侍時,右承旨鄭民始,假注書李兢淵,記注官金鳳顯·卜台鎭,以次進伏訖。上曰,內下日記先謄者持入,賤臣承命奉進,上覽訖,仍命出置。命書傳敎曰,命牌之尙不得納,事係變怪,泮隷嚴處,烏可已也,而日寒若此,宜有顧念之道,且聞儒生,皆以不見爲言云,此則當信多士之言,泮隷放送,令大司成,從重科罪後,草記以聞。上命退,諸臣以次出。
上在慶熙宮。停常參·經筵。
徐有防啓曰,大司憲未差,執義金亮行,持平兪彦鏶·金鍾厚在外,掌令李枰·尹在醇呈辭,今日以監察茶時之意,敢啓。傳曰,知道。
傳于鄭民始曰,都承旨入侍。
又傳于曰,軍士房承旨入侍。
傳于徐有防曰,騎馬二匹立之。
濟州牧使狀啓,進上乳柑,以金橘代封,惶恐待罪事。傳于鄭民始曰,勿待罪事,回諭。
有政。吏批,判書李徽之進,參判李瀰在外未肅拜,參議未差,承旨李鎭衡進,以吳載純爲大司憲,李瀰爲吏曹參判,李秉模爲吏曹佐郞,權彝性爲庶尹,李得老爲尙衣僉正,兪漢炅爲刑曹佐郞,吳載純爲同經筵,宋約欽爲南部都事,閔師伯爲健元陵令,李殷模爲典籍,李重祜爲觀象監提調,洪國榮爲司䆃提調,權噵爲歸厚提調,韓晩裕爲京畿都事,接慰官單朴天衡,恩全君禶,光恩副尉金斗性,敍用事,承傳。
兵批,判書洪樂性進,參判李在簡入直進,參議宋鍈病,參知金文淳病,承旨李鎭衡進,以李潤成爲都摠管,李河述·李在協爲同知,李敬懋爲訓鍊都正,金魯成爲訓鍊副正,崔擎漢爲訓鍊僉正,李文喆爲都摠經歷,鄭宅興·張鉉佐爲都摠都事,李仁秀爲白翎僉使,金輔明爲忠淸水虞候,趙廷藺爲草芝僉使,丁仁希爲舊所非浦別將,權伋·李奎章爲護軍,李重祜·權噵·趙㻐·宋文載·李義直·趙瓊·金養心·宋載經·李普溫·李命彬·金魯淳爲副司直,李殷模·趙時述爲副司果,鄭東俊爲副司正,忠淸水虞候李邦祚,今加折衝賞。
李鎭衡,以義禁府言啓曰,因時囚罪人申耆供辭,本府議啓內,眞寶前縣監閔百遠,前前縣監韓榮祖等,拿問定罪事,允下矣。韓榮祖,今方待命,卽爲拿囚,閔百遠時在全羅道光州地云,依例發遣府羅將,拿來,何如?傳曰,允。
丙申十二月初八日巳時,上御尊賢閣。藥房副提調入侍時,副提調洪國榮,假注書柳孟養,記注官金鳳賢·卜台鎭,以次進伏訖。國榮曰,夜間聖體,若何?上曰,一樣矣。國榮曰,去夜寢睡,何如?上曰,善寢矣。上曰,政官牌招開政。出傳敎命讀各道狀啓訖,命退去,諸臣以次出。
丙申十二月初八日巳時,上御尊賢閣。軍士房承旨入侍時,右副承旨柳焵,假注書李兢淵,記注官金鳳顯·卜台鎭,以次進伏訖。上命書傳敎曰,日寒若此,該房承旨馳詣各營,勞問軍兵,戎器一體點考以來,宿衛軍兵之番所空石,從厚題給,鄕軍襦衣,亦爲摘奸。上曰,右承旨持臘享大祭祭報府入侍,賤臣承命出傳,右承旨鄭民始進前。上命焵先退,命民始讀奏祭報府。上曰,孝明殿·景慕宮祭報府入之,賤臣承命持入,上又命民始讀奏。命書傳敎曰,廟社·殿宮臘享大祭獻官·諸報事,發遣吏郞,淸齋與否,摘奸以來,祭物另加精備之意,各處典祀官,發牌預爲申明,分付。命書傳敎曰,自上必皆替勞有司之事然後,紀綱可振乎?然則設置百司,將焉用哉?至於闕內門禁,特是小事,而飭敎差久,亂雜如前,所謂信符·漢符之制,又復蕩然,從今以後,或間十日,或間五日,特敎申飭然後,門禁少嚴乎?果爾則予亦不已勞乎?兵曹之事,極爲駭然,此非特入直堂郞之過,判堂亦難免不能董飭之責矣。該曹堂郞,事當嚴勘,而罷職削職,徒近文具,爲先以此嚴飭騎省,知所懲畏。又命書曰,旣不處分,宜責來效,兵曹堂郞緊任外,切勿移拜事,分付政曹,辭單由單,一體嚴飭。上曰,注書出去,招致兵曹郞廳於闔外,使之聽傳敎,賤臣承命出傳。上曰,同副承旨入侍,李鎭衡進前。上曰,俄者傳敎見之否?鎭衡曰,見之矣。上曰,近來門禁復解弛,萬萬可駭。鎭衡曰,臣於待罪,本曹時,始知門禁之難矣。民始曰,門禁之難,蓋由於跟隨之攔入,而宰相皆經本曹堂上,故莫敢阻搪矣。上曰,該堂之罷削,實無所益,勢將久任而責成矣。鎭衡曰,聖敎,誠好矣。上命退,諸臣以次出。
上在慶熙宮。停常參·經筵。
夜一更二更,月暈。
藥房都提調鄭存謙,提調徐命善,副提調洪國榮啓曰,伏未審日間,聖體,若何?臣等今日率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。明日次對,同爲入侍,宜矣。
徐有防啓曰,大司憲吳載純未肅拜,執義金亮行,持平兪彦鏶·金鍾厚在外,掌令尹在醇·李枰呈辭,今日以監察茶時之意,敢啓。答曰,知道。
徐有防,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
傳于鄭民始曰,都承旨入侍。
傳于徐有防曰,推考房承旨,與入直騎堂入侍。
傳于鄭民始曰,右承旨與纂輯堂上入侍。
徐有防啓曰,吏曹正郞李秉模,旣在闕中,不爲肅謝,直爲出去,事甚未安,推考警責,何如?傳曰,允。申飭使之入來,監役於纂輯廳。
傳于鄭民始曰,下直守令留待。
又傳于曰,留待守令入侍。
徐有防啓曰,明日次對,兩司無進參之員,除在外,陳疏留院外,未肅拜呈告人員,竝待開門牌招,何如?傳曰,允。
以承傳色口傳下敎曰,京譯官已問情,何時當入來?知入。
徐有防,以備邊司言啓曰,卽見全羅監司金普行狀啓,則以爲,京譯官下來靈光荏子島,漂到商船大國人八十七名,詳細問情,則其中十八名,願從水路,待二月風暖,卽欲還歸爲言,其餘六十九人,不願水路,已爲下陸云矣。船中什物與鐵錨,雖已備給,其中從水路者,當此隆冬,有難强迫發船,待風和捧手票還送,而衣袴已爲造給,候風間供饋等節,益加申飭擧行,越海時糧米及鹽醬魚藿等物,從優計給,以示朝家矜恤之意,從旱路者,分付各道道帥臣,定差員次次押領上送,自京城轉送灣府,入送鳳城之地,而沿路供饋刷馬等節,依例着實擧行,嚴禁雜人,毋得與外人相通之意,申飭所經各邑,令槐院撰出咨文,定咨官領送,從水路者,待其發船狀聞之來,亦令撰出咨文,定禁軍給馬,下送灣府,傳給鳳凰城將處,以爲轉送北京之地,何如?傳曰,允。沿路看護等節,另加嚴飭,入京留館舍時,無賴輩之紛拏,爲弊滋甚,今番則自備局預爲知悉,俾無如前之弊。
又以御營廳言啓曰,今日本廳褒貶時,北二營入直千摠·騎士將把摠·哨官,當爲來參,而宿衛重地,不可一時暫曠,以將校替代後,使之進參之意,敢啓。傳曰,知道。
李鎭衡,以吏曹言啓曰,今此元陵臘享大祭大祝,前校理任希雨,景慕宮同祭堂下執禮,前縣監尹行晉塡差,而時無職名,竝令該曹,口傳付軍職,何如?傳曰,允。
又以義禁府言啓曰,淳昌郡守趙榮克,拿來草記律文知入事,批下矣。全羅監司李普行狀啓內,淳昌郡軍器色吏庫子等,不勤愼火,燒燼火藥·弓箭,同郡守趙榮克,不善檢飭之事請罪,而取考律文,則大明律失火條,官府公廨及倉庫,失火者,杖八十徒二年,續大典推斷條,倉庫及軍器失火守令,本律照勘,公罪收贖事在載矣,敢啓。傳曰,允。聞本府言,公罪則只是收贖,而初無遞改之事云,此則拿來之際徒貽民弊,淳昌郡守趙榮克,爲先緘辭從重推考,茂朱府使金純澤,事件旣同,準此例。
徐有防,以兵曹言啓曰,依傳敎,禁衛營敎鍊官鄭在博,決棍五度之意,敢啓。傳曰,知道。
丙申十二月初九日,記事官姜彙鈺。義禁府,以巨濟府使尹衡烈,身爲守土之官,當養賊荐棘之後,罪犯益著之時,朝紙之絡續,書札之往來,非但不禁交通信,伻饋問罪,刑推得情,何如?啓目。傳曰,厚供辭萬萬無嚴,此供辭勿施爲良如敎。
丙申十二月初九日巳時,上御興政堂。推考房承旨,兵曹入直堂上,同爲入侍時,右副承旨徐有防,假注書李兢淵,記注官金鳳顯·卜台鎭,兵曹參議宋鍈,以次進伏訖。上曰,門禁雖有申飭之敎,而各殿供上及應入之人,皆不許入,至有屯聚紛挐之擧云,是何故也?該堂出去知入。命書傳敎曰,宮禁之紀綱,掃地者久矣。以宮人而交通外人,交奸宦寺,自有其律,在昔明陵朝,宮人犯此罪,登時正法,此後宮中之人,皆畏法禁矣。挽近以來,宮人宦寺,雖知自中有此等負犯,一味掩置,或有解娩於闕中者,或以長番中官,肆然行奸於寢室咫尺之地,而俱免邦刑之故,到今便作例事,事之駭痛,莫甚於此,近聞夏間有中官潛通,所謂房子內人者,非止一二云,所謂房子,雖與宮人,差有間焉。其爲紀綱之寒心無可論,旣已現發之後,當如律處勘,所謂房子,卽慈殿所屬也。所謂中官,亦是小宦云,問名內侍府,其令刑曹,潛奸委折,各人等處,嚴刑究問,以此欲爲下敎矣。判堂尙在貶坐,日勢已晩,勿爲入侍,以此傳敎施行事,亦爲分付。鍈還入進伏曰,門禁事,問于結束吏近仗軍等處,則供上進排掖庭所屬之入來者,未嘗阻搪云矣。上曰,五軍門將校,皆令待令,賤臣承命出傳。上命有防,讀奏諸道狀啓。命書傳敎曰,明日應講人員,皆以戎服待令,大將·亞將,以時服爲之事,分付。命退,諸臣以次出。
丙申十二月初九日午時,上御尊賢閣。右承旨·纂輯堂上,冋爲入侍時,右承旨鄭民始,假注書李兢淵,記注官金鳳顯·卜台鎭,纂輯堂上金鍾秀,以次進伏訖。上曰,內下日記謄出幾何?鍾秀曰,日前所下,今已繕寫,而至於昨夜所下者,則略有稟定者,故玆以持入矣。上命讀奏,仍命點改。上曰,今則雖無郞廳,猶可爲之耶?鍾秀曰,日字甚急,獨自看檢,勢難趁期矣。上曰,李秉模申飭行公,仍命鍾秀先退,上命召入諸營將校各一人,下詢褒貶應講之例。上曰,諸將官當親臨試講,其令明日待令。命書傳敎曰,明日次對後,諸將臣與亞將,同爲入侍。上曰,禁衛將校,終不待令,令兵曹決棍五度。命書傳敎曰,明朝右副承旨,馳詣元陵,奉審以來。命書曰,同副承旨,進詣宗廟·社稷·永禧殿·徽寧殿·延福殿·景慕宮奉審,祭物·祭器·祭官摘奸以來,進排官亦爲摘奸。又命書曰,承文院褒貶設置之法,意可見尊周之義,方今神州陸沈,春秋雖曰,無地可讀,竝與流來之古規,而閣而不行,則是豈愛其禮之意哉?雖以無領相,爲不得設行之端云,而他司旣有可照之例,則大臣或不致察此例乎?今年秋冬等,雖已後時,明年依例設行事,分付槐院。又命書曰,未下直守令,其令當日辭朝,命退,諸臣以次出。
丙申十二月初九日申時,上御尊賢閣。守令入侍時,右承旨鄭民始,假注書李兢淵,記注官金鳳顯·卜台鎭,靈巖郡守兪恒柱,蔚山府使金愚,龍宮縣監朴基正,以次進伏訖。上謂恒柱曰,守令之職,責任不輕,撫摩顚連,安集流離,俾盡受牧之道,毋負分憂之意,可也。出自侍從之故,特除七事之奏矣。謂愚曰,歷典幾邑乎?對曰,曾經牙山·大興矣。上命奏七事。上曰,旣非小邑,而且當積弊之餘盡心爲政,可也。上謂基正曰,汝則誰也?對曰,故參判朴彭年之孫也,命奏七事。上曰,將以何術治民乎?基正曰,臣才職魯莽,報效無計,而惟以恪勤奉職爲期耳。上曰,爲治之要,必有講究,爾其告之。基正曰,七事中,農桑最爲急務矣。上曰,予有御史,從當察其能否,惕念圖治,可也。命退,諸臣以次出。
丙申十二月初九日酉時,上御尊賢閣。都承旨入侍時,行都承旨洪國榮,假注書柳孟養,記注官金鳳顯·卜台鎭,以次進伏訖。上曰,近來詰戎之政,無不疎虞,至於軍門將官之類,不知講陣之爲何事,豈不可悶乎?軍門之以講陣能否爲褒貶者,法意有在,而此亦未免應文之歸,其在詰戎之道,不可無飭勵,故將欲親臨試講矣。國榮曰,戎政之疎虞,誠如聖敎,而名以將官,不知講陣,誠甚可悶,親臨試講,卽先朝已行之例,其在勸奬之道,不可不一番爲之矣。上曰,承文院褒貶之不爲擧行,已多年所,殊無設置之本意,雖以無首揆,不得設行云,而以他司之例言之,則雖左右相,亦可擧行,故俄者以明年,則依例設行之意,傳敎矣。國榮曰,伏見傳敎,則聖意所在,出於尊周之義,有此飭敎,凡在瞻聆,孰不欽仰乎?旣有左右相,則當爲擧行,何拘於領相之有無乎?上曰,然矣。命退去,諸臣以次出。
上在慶熙宮。停常參·經筵。
辰時,日有兩珥,日上有冠,冠上有背。
李鎭衡啓曰,大司憲吳載純牌不進,執義金亮行,持平兪彦鏶·金鍾厚在外,掌令李枰·尹在醇陳疏入啓,今日以監察茶時之意,敢啓。傳曰,知道。
傳于鄭民始曰,都承旨入侍。
又傳于曰,右承旨入侍。
徐有防啓曰,刑曹判書具善復,持草供來待矣。傳于徐有防曰,參判·參議,同爲入侍。
傳于李鎭衡曰,內外營入直將官應講。
以吏曹正郞李秉模推考傳旨,傳于李鎭衡曰,分揀申飭謝恩。
全羅監司李普行狀啓,珍島郡居良人朴欣先等渰死事,傳于李鎭衡曰,令本道恤典擧行。
又傳于曰,明日褒貶後,大臣入侍。
吏曹口傳政事,以權噵爲工曹參判,李普溫爲工曹參議。
傳于洪國榮曰,都承旨入侍。
吏曹口傳政事,以蔡濟恭爲司䆃提調。
兵曹口傳政事,以洪龍鎭爲晉州營將。
傳于李鎭衡曰,同副承旨入侍。
鄭民始,以纂輯郞廳,以都提調意啓曰,前啓下堂郞中,行司直李重祐,行副司直趙㻐,左尹李世澤,前校理宋煥億·閔養燮,副校理李獻慶,旣已敍用,仍前察任,行戶曹判書鄭弘淳,行兵曹判書洪樂性,行副司直嚴璹,吏曹參判李瀰,行副司直鄭光漢·金漢材,兵曹參知金文淳,行副司直尹弘烈,同副承旨李鎭衡,修撰李魯述,前正言金方行,前佐郞金憙竝差下,使之察任,其中時無職名人,使之口傳付職,冠帶常仕,何如?傳曰,允。
又以吏曹言啓曰,溫陵令李徹中呈狀內,身病甚重,勢難察任云,今姑改差,何如?傳曰,允。
徐有防,以兵曹言啓曰,文臣兼宣傳官李義鳳,素患痰癖之症,當寒添劇,時月之內,差復無期,呈狀乞遞,病旣如是,則不可强令察任,今姑改差,何如?傳曰,允。
又以兵曹言啓曰,明日入直訓鍊都監哨官落點之後,該營書字的來言,朴載文以未及啓下哨官,誤入於草省記中,以致受點云,莫重番單子,知是矇然做錯之狀,極爲驚駭,當該書字的,自本曹從重決棍,原單子中,改付標以入之意,敢啓。傳曰,知道。
又以兵曹言啓曰,禁軍來春夏等,祿試射時沒技人,別單中,依例懸註以入之意,敢啓。傳曰,知道。
又以兵曹言啓曰,卽伏見慶尙左兵使金永綬啓本,則左道內各鎭邑今秋習操時,遍審列邑軍器,則慶州等二十二邑段,許多什物,無一執頉,寧海等十八邑段各樣什物,間間致傷,故卽速修改之意,各該邑守令處,申申面飭云,而其所破傷,不過些少之物,常時趁不修改,致有此執頉之擧,其在戎政,誠甚疎虞,當該守令竝推考,帥臣金永綬,不能申飭之責,在所難免,一體推考,何如?傳曰,允。
又以兵曹言啓曰,依傳敎,龍虎營將校金義淳,決棍十度之意,敢啓。傳曰,知道。
又以禁衛營言啓曰,依傳敎,本營千摠徐有和·李明奎,把摠趙宅鎭·金聖和·韓師吉·朴晉陽,竝爲決棍之意,敢啓。傳曰,知道。
又以御營廳言啓曰,依傳敎,本廳千摠李徽遠,把摠韓榮錫,竝爲決棍之意,敢啓。傳曰,知道。
又以守禦廳言啓曰,依傳敎,本廳把摠吳正朝·李厚坤·許燦,竝爲決棍之意,敢啓。傳曰,知道。
又以摠戎廳言啓曰,依傳敎,把摠申必漢·吳璟,竝爲決棍之意,敢啓。傳曰,知道。
掌令尹在醇疏曰,伏以臣之七耋偏母,素抱貞疾,居恒凜凜藥餌爲命。臣之情理,寧有供仕之望,而方當懲討之日,不敢言私,詣臺連啓,帳殿參鞫,粗效義分,而鎭日赴公竟夕離側,中心煎灼,殆難自抑。近因凍沍無前,將攝失宜,添患寒疾,諸症倍劇,飮啖全却,坐臥須人,臣以終鮮之身,扶將救護,尋醫問藥,非臣則無人,目下情私,雖跬步之地,頃刻之間,斷無離捨之勢,天牌儼辱,末由趨膺,玆敢略暴懇迫之私,仰瀆崇嚴之聽。伏乞聖慈,諒臣私情之悶迫,亟削臣所帶之職,仍治臣違傲之罪,以便將護,以昭法紀,千萬幸甚。答曰,省疏具悉。爾勿辭,救護母病。
獻納金東淵疏曰,伏以臣之冒膺見職,今已月餘矣。當懲討方嚴之日,隨僚臺後,只傳故紙,無一言一事,少效一日之責,循省愧懼,無地自容。至於路遇重臣,自損朝體,帳殿特推亦墜臺風,必遞之端,非止一二,只緣鞫事未了,沐浴爲重,未暇自引,抗顔周行,處義顚錯,廉防虧損,臣實自恧,人謂斯何?以玆情地之難安,已無去就之可論,且於此時,得接鄕信,臣之八耋偏母,近因凍沍無前,將攝失宜,觸寒添感,頭眩猝發,膈嗽兼劇,緣臣不在,未卽醫治,曠日彌留,諸症漸加。專人來報,促臣歸護,雖使臣母,無此疾病,顧臣情理,已無遠離從宦之望,況當歲暮,聞此病報,臣方寸煎灼,按住不得。玆敢忙投請急之章,自速徑行之罪。伏乞聖慈,天地父母,察臣踪地之在所必辭,憐臣情勢之不容久離,特許鐫改,仍降威罰,以便將護,以昭法紀,千萬幸甚。答曰,省疏具悉。爾其勿辭,俟少間上來察職。
丙申十二月初十日辰時,上御尊賢閣。都承旨入侍時,行都承旨洪國榮,假注書柳孟養,記注官金鳳顯·卜台鎭,以次進伏訖。國榮曰,夜間聖體,若何?上曰,一樣矣。國榮曰,去夜寢睡,何如?上曰,善寢矣。上命讀次對坐目。上曰,卿之尙不行公,於備堂之任,何也?國榮曰,臣於國事,豈不欲殫竭心力,而第此任,比他自別,且陞資屬耳,遽然行公,有所難安,故尙不得出仕矣。上曰,卿言過矣,從速行公,可也。上曰,今日賓對,有何廟謨云乎?國榮曰,狀啓稟處者外,別無所聞,而大抵月六次對,卽先朝勤政之盛意,而近來則未免應文之歸,以民憂言之,未聞有一事之祛瘼,以國計言之,未見有一政之捄弊,此甚可悶而可歎矣。伏願益加留念於誠心求治之道焉。上曰,卿言果是矣。此予所以爲悶者也,當益加體念矣。國榮曰,臣之所帶,皆是劇務,而臣之精力,有難堪當,至如司䆃提擧之任,亦不無釐革弊端之事,而末由專管,是甚可悶矣。上曰,如此閑漫之職,勢難兼管,今日次對,當下敎許解矣。上命退去,諸臣以次出。
丙申十二月初十日巳時,上御興政堂。大臣·備局堂上引見,內局同爲入侍時,左議政金尙喆,兼禮曹判書蔡濟恭,兼兵曹判書具善復,行戶曹判書鄭弘淳,行副司直張志恒,冋知中樞府事李漢膺,禮曹參判沈履之,副校理李獻慶,左副承旨徐有防,假注書李兢淵,事變假注書鄭東俊,記注官金鳳顯·卜台鎭,藥房都提調鄭存謙,提調徐命善,副提調洪國榮,以次進伏訖。尙喆·存謙等曰,日間聖體,若何?上曰,一樣矣。王大妃殿氣候,何如?上曰,王大妃殿·惠慶宮,近有感候,湯劑議定,可也。存謙曰,臣等退出後議定乎?上曰,唯。尙喆曰,都承旨洪國榮,差下,備堂之後尙不行公,廟謨可悶矣。上曰,申飭行公,可也。尙喆曰,纂輯之役,一時爲急,內下日記,雖未及謄出,自今日設廳來會,凡例等事,先爲議定,似好矣。上曰,唯。尙喆曰,莫重纂輯,今方開局,而雖以闡義昭鑑時言之,原任大臣,亦爲主管,顧今原任,只有領敦寧一人,不可不同爲擧行,敢此,仰達矣。上曰,依爲之。尙喆曰,此咸鏡監司趙重晦狀啓也。以爲目今民間赤立,還上實無準捧之勢,故明春還賑,俱爲不足,浦項穀三萬石,特爲加劃事爲請矣。前劃送三萬石,猶爲不足,又有此加請之擧,可想民事之切急,而雖當慘歉之歲,亦有不顧還不顧賑之民,則五十八萬餘口之都付賑還云者,終涉太過,況駕海船粟之際舊運未了,新運將繼,許多船格之弊,亦不可不念。今難準許其數,所請中租一萬石,更爲加劃,而此是春後繼用之資,姑待歲翻,鱗次運輸之意,分付兩道道臣,何如?上曰,右相之意,何如?右議政鄭存謙曰,道臣爲慮還賑之不足,旣有所請,固宜加劃以給,而若其加劃之數,則臣意亦如左相同矣。上曰,依爲之。尙喆曰,此濟州牧使柳爀災實分等狀啓也。備陳本島穡事免歉之狀,仍以爲舊還姑爲停退,新還期於準捧,各寺奴身貢米,依近例每口二斗內減一斗,男丁大同米五升內,減一升捧上,操鍊之政,軍兵之裹糧赴操,實多擾民之端,待明春從便鍊習之意,竝爲分付,而凡係蠲減停退等事,一邊馳啓,一邊擧行,自是已行之例,今亦依前擧行事,竝請令廟堂稟處矣。耽羅之逐年如是擧行,卽是舊例,今此所請,亦無所靳難者,竝依請施行之意,分付,何如?上曰,依爲之。尙喆曰,今番陵役時,諸道自願赴役之類,向來筵稟後,自該道從願酬勞之意,發關,分付矣。諸道道臣,皆以擧行次第論報,而其中慶州民黃泰中事,慶尙監司李衍祥所報,有曰泰中之父,以孝著稱於一鄕,泰中又善事父母,母病斷指,延得一旬之命,母死守墓,能盡三年之喪,其妻亦能至誠事姑,至有以身當虎之事,此可謂有是父有是子,有是夫有是妻也。今於因山之前,千里奔哭,四朔赴役,忠孝之無二,致政爲此人道,而渠以凡民,有此二世卓絶之行,尤爲嘉尙云矣。泰中效力陵役之狀,凡在見聞,孰不稱歎,而雖以道臣採實,本州報辭見之,父子兩世之實行,又如是卓異,其在激勵之道,宜有褒奬之典,泰中之父,特令旌閭,泰中則考例給復之意,分付道臣,何如?上曰,依爲之。濟恭曰,宗親·儀賓二品以上之喪,助墓軍除給例也,而唐恩僉尉之喪,該曹未及考例,只以弔祭致賻擧行,今雖過葬,依例給價,恐不可已,故敢達矣。上曰,依爲之。弘淳曰,度支經用匱竭,歲末應下貢價無生意,新捧尙遠,來頭需用,亦無着手之地,必有別般請得,乃可挨過,不得不更此煩達,下詢大臣處之,何如?上曰,大臣之意,何如?左議政金尙喆曰,關西穀物之連爲取用,雖甚可悶,今年地部事勢,有難以常例,論別餉小米一萬石,稅小米一萬石,劃給,何如?上曰,依爲之。命善曰,人日進上艾花·芍花·銅人勝,丁丑年不爲封進,今番則何以爲之乎?上曰,置之,可也。命善曰,明日當行本曹褒貶,而參判·參議俱未差,無以推移備員,令政院稟旨差出,待下批仍卽牌招,何如?上曰,依爲之。尙喆曰,惠廳褒貶,在於明日,而堂上朴宗德,以其情病,所帶本兼諸任,俱不行公,宜有變通之道矣。上曰,竝許遞,可也。尙喆曰,惠廳堂上,今方有闕,宜得其代,行都承旨洪國榮差下,使之察任,何如?上曰,依爲之。獻慶曰,今日賓對,兩司無一人進參,當此合辭方張之時,事體極涉未安,臣謂兩司無故違牌之員,倂施罷職不敍之典,宜矣。上曰,依爲之。竝出擧條上曰,吏曹正郞李秉模,尙不出肅乎?存謙曰,李秉模引嫌太過,自上飭敎,好矣。上命書傳敎曰,吏曹正郞李秉模,旣無可引之端,則飭敎之下,尙不出肅,分義所在不可無飭,下義禁府推考。上曰,刑曹草供持來乎?善復曰,持入矣。上曰,律文,何如?善復曰,宮人之交通於闕內者,不待時處斬,而至於出外交通者,不過杖一百矣。上曰,闕內之法,古則甚嚴矣。近來如此之類,指不勝屈,至有行奸於寢室至近之地,其在懲戢之道,不可尋常處之矣。善復曰,內侍府出送者外,又有李世聃爲名人,而此則以入番之故,未及捧招矣。上曰,出入番中官李世聃拿問口招。上曰,判義禁出去,供捧以入,命有防讀奏刑曹草供。上曰,中官之與內人,結爲父女者,極可駭也。刑判出去,以待禁府捧供,可也。上曰,承文院褒貶,久不行之,殊非修擧之意,明年爲之,可也。尙喆曰,旣承下敎,明年則當爲之矣。上曰,司䆃寺事,豈不可怪乎?本寺則以宮人之濫捧爲弊云,而宮人之所捧,漸不如前云,此必有從中弄奸之事矣。尙喆曰,本寺之弊,誠如聖敎,不可不從速釐整,而提調方帶劇務,難於專管,殊可悶也。上曰,知申之所帶者,皆是劇務,則固不可兼之,以閑漫之任,銓曹之連擬於提調之望,予甚怪之矣。命書傳敎曰,本寺方有釐弊之擧,而聞大臣所奏,知申今帶劇務,連在直所,有妨往來,專管本寺云。都承旨洪國榮,司䆃提調之任許遞,其代口傳差出。上曰,工曹參判·參議未差之代,口傳差出。出榻敎上命退,諸臣以次出。
丙申十二月初十日午時,上詣孝明殿。晝茶禮親奠入侍時,右承旨鄭民始,左副承旨徐有防,同副承旨李鎭衡,假注書李兢淵,記注官金鳳顯·卜台鎭,以次侍立訖。上具衰服,自齋室詣孝明殿,行晝茶禮,儀註上同。還入齋室,諸臣退出。
丙午十二月初十日午時,上御尊賢閣。右承旨入侍時,右承旨鄭民始,假注書李兢淵,記注官金鳳顯·卜台鎭,以次進伏訖。上命民始,讀奏公事,仍命書判付。上曰,藥房貶坐後,都承旨入侍,賤臣承命出傳,行都承旨洪國榮進前。上曰,兵判入來乎?國榮曰,尙不入來。上曰,右承旨出去,申飭,可也。民始先退。上曰,惠廳旣有主管之堂,卿則似無添勞之端矣。國榮曰,錢穀甲兵之重,次第受任,臣心憂懼,愈往愈甚矣。上曰,諸大將卽爲詣閤事,分付。仍命退,諸臣以次出。
丙申十二月初十日未時,上御興政堂。親臨諸將官試講入侍時,右承旨鄭民始,左副承旨徐有防,同副承旨李鎭衡,假注書柳孟養·李兢淵,記注官金鳳顯·卜台鎭,以次進伏訖。上曰,將臣以下,肅拜後陞殿,御營大將具善復,摠戎使徐命善,訓鍊大將張志恒,禁衛大將李漢膺,守禦使洪國榮,禁軍別將李敬懋,都監中軍柳鎭夏,禁衛中軍金範勳,御營中軍李昌運,守禦中軍黃寀,摠戎中軍李明運,以次進前。上曰,兵判之尙不入來,事關紀律矣。命書傳敎曰,莫重殿講,昨已下敎,而兵判尙不入來,若此而能摠察五營乎?兵曹判書越俸一等,將校令兵曹決棍,上命講員進講。上曰,講員之年限,幾何?命善曰,講則以五十爲限,陣則以六十爲限矣。上曰,年滿外日淺人,從當召見,錄名以置,年滿日淺人,竝令退去。有防曰,摠戎中軍李明運,文意質問之際,語近戲謔,事體殊極駭然,從重推考,何如?上曰,依爲之。出擧條上曰,諸將官講陣,大將果能種種考試乎?善復曰,三軍門則每五日爲射會,仍試講陣,以施賞罰矣。上曰,講陣着意修擧,可也。上曰,都監亦爲中日乎?志恒曰,都監無中日矣。上曰,兩營中日,有賞典乎?善復曰,中日中,二十五日則施賞矣。命善曰,近來軍門,皆能修擧舊典,自此武備,可免疎虞之歎矣。國榮曰,兩營中日,非動駕則勿拘齋戒,一月三次,必令爲之,好矣。上曰,申飭,可也。訓鍊把摠洪龍鎭進講。上曰,善講矣,其在激勵之道,不可無賞典矣。民始曰,兵判今方待令云矣。上曰,入侍。上曰,禁營將官之講,尤不成樣,大將之不能擇人,甚非矣。講畢,上命書傳敎曰,訓鍊把摠洪龍鎭,今番殿講,不特講陣居首,宜有激勸之道,聞是沈屈云。令該曹相當窠,口傳備擬,設置各營,而名以將官,二三張內,不能成樣事極駭然,講陣俱不人,屬之令前,爲先從重決棍,以今番觀之,都監將官外,非老癃則卽疲劣之類,此則各營大將査汰後,各別擇差事,分付。有防曰,筵體何等嚴重,而咫尺前席,笑語相雜,事體未安,諸營中軍,一竝推考,何如?上曰,依爲之。出擧條命書傳敎曰,昨日將校之終不待令,已是關紀律之一端,今日殿講時,本營許多將官,無一人開硯,不特講不能免不,其所差除,率皆苟充,全不成說,況把摠擇差之命,旣承面飭,尤焉敢若是循私,此等將臣,緩急何恃?事極駭然,不可無飭,禁衛大將李漢膺,越俸三等。上曰,都監將官旣能居首,而訓將之擇差將官,亦宜有賞,命賜志恒筒芥一部,仍命殿庭親受。命退,諸臣以次出。
丙申十二月初十日二更一點,上御尊賢閣。同副承旨入侍〈時〉,同副承旨李鎭衡,假注書李兢淵,記注官金鳳顯·卜台鎭,以次進伏訖。上命書傳敎曰,明日惠廳·禁營褒貶云,早朝來會,待知申入侍後進詣,等第同爲磨勘封啓,左相先爲入來,右相則本營褒貶後入侍事,遣史官傳諭。又命書曰,三明日召試翰林被圈人,命退,諸臣以次出。
上在慶熙宮。停常參·經筵。
自初昏至夜三更,月暈。四更,月暈兩珥,暈上有背。五更,月暈。
李鎭衡啓曰,來十六日,儒生殿講日次,而月食齋戒相値,頉稟。傳曰,知道。
徐有防啓曰,大司憲未差,執義金亮行,持平兪彦鏶·金鍾厚在外,掌令李枰疏批未下,尹在醇受由,監察茶時之意,敢啓。傳曰,知道。
傳于鄭民始曰,都承旨入侍。
柳焵啓曰,右議政鄭存謙,依下敎來待矣。傳于柳焵曰,入侍。
傳于李鎭衡曰,禮曹判書入侍。
柳焵啓曰,判義禁蔡濟恭,持罪人李世聃草供,依下敎來待矣。
兵曹口傳政事,以宋煥億·閔養燮·金方行·金憙爲副司果。
兵曹口傳政事,以尹得養爲副司直。
傳于徐有防曰,坐直承旨與玉堂上下番入侍。
又傳于曰,同副承旨入侍。
傳于李鎭衡曰,左承旨與纂輯郞廳李秉模入侍。
柳焵,以禁衛營言啓曰,今日本營褒貶時,闕內入直哨官,依前定奪,使之替代來參之意,敢啓。傳曰,知道。
又以御營廳言啓曰,去夜二更量,本廳巡邏牌將李永泰來告內,牌字內貞洞近處,白衣不着笠一人,酗酒路傍,故巡邏軍執捉問之,則反爲發怒,無數毆打之際,牌將與他軍,竝到捉來,而考其戶牌則武藝別監河景演也。當此嚴飭夜禁之時,身爲掖隷,酗酒犯禁,毆打巡卒,事極驚駭,其罪狀,令攸司從重勘處,以懲日後,何如?傳曰,掖隷復如是跳踉乎?令該曹嚴問捧招以聞。
傳于柳焵曰,御營廳草記,犯夜被捉人,嚴問以聞事,命下,而日已昏黑,尙不修啓,事之稽忽,莫此爲甚,問于該曹以聞。
禮曹參議宋德相疏曰,伏以臣虛名痼疾,自爲身魔,有除輒辭,罪積逋慢,而嚴誅不加,寵諭反下,臣誠惶悶,無地自容。事宜瀝盡肝血,續入文字,以幾準請而後已,而縣道屢呈,旣有令禁,一向瀆擾,亦懼煩猥,泯默縮伏,以竢處分者,月日亦已多矣。不進不退,無禮無義,而春官要職,國子華銜,久辱於樵牧之社,不徒愚臣廉隅,喪失無餘,抑亦朝家事體,聽聞有駭,人雖不言,臣豈敢安?非臣自暴,出場無期,玆更冒死仰陳,惟聖明少垂察焉。噫,君臣大倫,根於彝性,臣雖不肖,夙講斯義,況臣早嬰風樹之哀,生死所仰戴,只是吾君,而顧以至無似之賤品,猥叨不世有之殊遇,區區葵忱,何嘗一日忘我殿下也哉?只以臣愚陋蔑劣,百不瘉人,與其欺世饕榮,進而貽後世之譏議於上下,寧違命守分,退而速政人之誅罰,於自身爲差安於心故耳,斷斷一念,寧有他哉?抑臣伏讀前日批旨,每以臣先臣爲諭,間又以天下國家事爲敎,若將以先臣所以事我聖祖者,期責於臣者然。嗚呼,所謂天下國家事,實聖祖之所嘗自任而密勿者,則顧今日神孫繼述之圖,宜不在於他矣。詎不休哉?若臣則其於先臣,志事,殆如蚊蝱之負山,初非可擬議者,而竊嘗觀朱子之告其君,以己私之難除,本心之難保,爲第一話頭,而又嘗以爲要得君身好,要先得吾身好,臣嘗服膺斯訓,以爲探本知要之至言也。今臣學術麤疎,志慮淺短,其於克己存心之工,無異北轅而適越焉,則尙何能罄竭駑鈍,以贊大業,仰酬聖志之萬一也哉?此臣之徊徨踧踖,尤不敢遽爾進身者也。臣之虛帶見職,倐已半歲于玆矣。其間朝家大小禮事,只使首亞二堂獨賢,此已臣難安之大端,而今又馬島書啓回答一事,係是本曹參議之職,而臣以未膺命之身,書銜以送於異國,事亦無義,此則目下必遞之故,有不可以辭避者也。伏願聖慈,俯賜鑑燭,將臣本兼職名,亟許鐫免,仍治臣前後違慢之罪,以肅朝綱,千萬幸甚。答曰,省疏具悉爾懇,遐心莫回,巽章又到,自顧誠淺,良亦愧恧,爾旣承前後批旨,則何其邁邁至此乎?書契塡銜,固是不可强之事,而造朝早晩,亦不在於有職無職,本職不得已許副,爾其體予虛佇之望,從速登道,共濟國事。仍傳曰,此批答,遣史官傳諭于禮曹參議宋德相處。
大司成李秉鼎疏曰,伏以臣於見職,義難蹲冒,向日筵中,猥陳自劾之微悃,至被承宣之請推,而聖諭諄懇,終靳遞改,仍有廣招儒生,速行課試之敎,臣於是感惶交極,不敢畢辭而退,黽勉盤礡,今且多日矣。泮製間雖一設,齊生依舊苟充,數昨特敎開釋之下,亦未見有濟濟之美,朝夕食堂,僅得備員,而東西齋舍,未免一空,此莫非臣之無似,濫叨匪據,不能對揚,德意導迪,多士之罪,尙何可厭然自掩,抗顔皐比,以重辱簡畀之隆眷乎?且臣父病,近因日候酷寒,將攝失宜,宿症之外,感傷忒重,寢啖都廢,氣息綿惙,區區情理,實無離捨供職之勢,玆敢短章陳龥,仰于崇聽。伏乞聖慈,曲賜矜諒,亟許鐫削臣職,俾便救護,仍命重勘臣罪,以昭法紀,不勝幸甚。答曰,省疏具悉。多士今無可引之端,泮試亦不可經年,爾其勿辭,俟父病少間,卽爲察職。
丙申十二月十一日辰時,上御尊賢閣。藥房副提調入侍時,副提調洪國榮,假注書柳孟養,記注官金鳳顯·卜台鎭,以次進伏訖。國榮曰,昨日終日酬應,聖體,若何?上曰,一樣矣。國榮曰,去夜寢睡,何如?上曰,善寢矣。上曰,昨日試講時見之,則軍門諸將官,都監外,無非老癃疲劣之類,而講陣皆不成樣,此等之類,其何以緩急可恃乎?國榮曰,然矣。大抵各軍門將官,自千把摠至於哨官·敎鍊官,皆是領軍之任,卽所謂千夫長·百夫長也。其爲任不輕,亦宜爲任擇人,而近來將臣,未免襲謬之弊,不計才藝之有無,苟充其數,故其所疲殘無識,淊淊皆是者,誠爲可悶,昨日旣有飭敎,此後則諸將臣,似當惕念愼擇矣。命讀諸道狀啓訖。上命退去,諸臣以次出。
丙申十二月十一日巳時,上御尊賢閣。坐直承旨·玉堂上下番入侍時,同副承旨李鎭衡,假注書李兢淵,記注官金鳳顯·卜台鎭,副校理李獻慶·朴天衡,以次進伏訖。上謂獻慶曰,昨日下詢趙抃事,載於何書乎?對曰,鴻書中有之矣。上曰,鴻書持入。賤臣承命奉進,上命獻慶讀奏。上曰,趙淸獻焚香告天之事,誠好矣。獻慶曰,誠如聖敎矣。大抵形現之過惡,猶或易改,而往來之浮念,最尤難祛,趙淸獻之平日用工,於此可見也。上曰,講筵何當復始乎?獻慶曰,日暖後,始可開講矣。上曰,講筵不可久廢,歲後卽當始之矣。獻慶曰,講筵之久廢,實爲可悶,而歲後卽開之敎,不勝欣幸矣。上曰,夜對冊子,欲以明史爲之,而明史中無可合者矣。獻慶曰,然矣。上曰,今之科表,命意太促,儷文豈如是乎?獻慶曰,近來科文程式如此,故實難善作矣。上曰,主司者,豈無矯弊之道乎?獻慶曰,主司若以矯弊爲心,則磨以歲月,庶可移風而易俗矣。上曰,策文亦然,所謂逐條,全不詳對矣。獻慶曰,近來策文,專尙虛頭故然矣。上曰,古之策文所尙者,文章也經綸也氣節也,而今也則不然矣。獻慶曰,非但人才不如古昔,且時限迫促,不能盡其才矣。上曰,玉堂皆爲纂輯郞廳乎?獻慶曰,然矣,而惟李在學不入於抄啓中矣。上曰,纂輯之役,着意爲之,可也。仍命儒臣先退。命書傳敎曰,旣已開局之後,堂郞不爲來會事,甚未安,況郞廳旣專鳩出之役,則趙時偉一人外,無一人來云,此後申飭。上曰,左右相及禮曹判書入侍。賤臣承命出傳,左議政金尙喆,右議政鄭存謙,兼禮曹判書蔡濟恭進前。尙喆·存謙曰,日間聖候,若何?上曰,一樣矣。王大妃殿氣候,若何?上曰,一樣矣。惠慶宮氣候,若何?上曰,一樣矣。上曰,纂輯堂上,方爲何事乎?尙喆曰,今方抄出日記與推案之可錄者,而內下日記,姑未謄出,故冊子凡例,姑未議定矣。上曰,內下日記,卽予在儲時所錄,而屬於聽政時事,故欲入於纂輯冊子矣。尙喆曰,尙未謄出,故臣未及見矣。上曰,內下日記持入。賤臣承命奉進,上命濟恭讀之。尙喆曰,伏見日記,追思當時光景,心膽欲隕,不知所達矣。上曰,此日記當逐日編錄乎,抑爲別編乎?尙喆曰,臣等從當商礶稟定,而揆以事體,似當別作一編作爲首卷矣。上曰,好矣。尙喆曰,臣等豈知殿下所經歷之至於此乎?殿下所處旣異於先朝辛壬,而凶徒之百計謀危,反有甚於辛壬諸賊,宗社再安,實是天幸也。濟恭曰,饋問養厚諸罪人,今將議處,而考見律文,終無傍照者,當以制書有違爲律矣。上曰,唯。濟恭曰,同義禁尹得養未付軍職,故不得參坐矣。上曰,同義禁尹得養,口傳付軍職。出榻敎上命退,諸臣以次出。
丙申十二月十一日未時,上御尊賢閣。同副承旨入侍時,同副承旨李鎭衡,假注書李兢淵,記注官金鳳顯·卜台鎭,以次進伏訖。上曰,輪對官入侍,賤臣承命出傳,掌樂正洪周萬,內贍主簿鄭重羽,司䆃主簿洪冕浩,內資直長林最遠,禮賓直長權惠應,以次進前。上下詢職姓名職掌及遺在,周萬·重羽·冕浩·最遠·惠應,以次仰達。上曰,有所懷乎?僉曰,無之矣。上謂惠應曰,汝爲先正之直孫乎?對曰,先正爲臣從曾祖矣。上曰,本寺移入於南別宮乎?惠應曰,堂上以當寒搬移之爲難,使之開春後移入矣。上命退,諸臣以次出。
丙申十二月十一日二更一點,上御尊賢閣。左承旨·纂輯郞廳,同爲入侍時,行左承旨金鍾秀,假注書李兢淵,記注官金鳳顯·卜台鎭,纂輯郞廳李秉模,以次進伏訖。上曰,推案持入乎?鍾秀曰,待令於閤外耳。上曰,注書持入。賤臣承命奉進,上命秉模讀奏。上曰,罪人問目,亦將謄之乎?鍾秀曰,勘亂錄·闡義昭鑑,亦撮要謄之,今當依此例爲之矣。上又命秉模,讀奏御製綸音訖。上曰,文案不必盡謄,觀其語脈,撮入緊關處,可也。命鍾秀,讀奏禮曹參議宋德相,大司成李秉鼎上疏,仍賜批。命退,諸臣以次出。
上在慶熙宮。停常參·經筵。
自初昏至夜三更,月暈。辰時,日有兩耳。
鄭民始啓曰,大司憲未差,執義金亮行,持平兪彦鏶·金鍾厚在外,掌令李枰疏批未下,尹在醇受由,監察茶時之意,敢啓。傳曰,知道。
以香室受押單子,傳于鄭民始曰,孝明殿親押。
柳焵,以都摠府言啓曰,今日入直內三廳,武兼禁軍及軍兵等,中日習射事,請出標信矣。罪人行刑相値,不得爲之之意,敢啓。傳曰,知道。
傳于李鎭衡曰,都承旨入侍。
傳于徐有防曰,右承旨·右副承旨入侍。
傳于柳焵曰,非梁世珣·梁塤父子叔姪,則無以塡禁·御兩營千把摠乎?申飭擇差之下,禁將爲武弁,焉敢若是?問于該營。
又傳于曰,頃已決棍申飭,則禁衛營敎鍊官,趁不待令,大將若有紀律,則豈敢如是?申飭。
又傳于曰,日寒若此,明日殿座,雲寶劍外侍衛,以入直磨鍊事,分付。
江原監司狀啓,襄陽等邑金日八等,囕死渰死事,又傳于曰,令本道恤典擧行。
平安監司狀啓,寧邊等邑居洪道涵妻母金召史等,渰死囕死爛死事,又傳于曰,令本道恤典擧行。
又傳于曰,知弓品堂上入侍。
徐有防啓曰,明日翰林召試事,命下矣。春秋館堂上,館閣堂上,倂待開門牌招,何如?傳曰,允。
傳于徐有防曰,知弓品堂上,明日入侍。
又傳于曰,奉審承旨入侍。
又傳于曰,都承旨入侍。
鄭民始,以魂殿都監言啓曰,魂殿都監·國葬都監·山陵都監·追崇都監·上諡都監儀軌,今已修正,依例分上各處之意,敢啓。傳曰,知道。
又以吏曹言啓曰,通禮院引儀朴始榮呈狀內,身病甚重,勢難察任云,依例改差,何如?傳曰,允。
柳焵,以兵曹言啓曰,卽伏見慶尙右兵使趙圭鎭習操後試射放啓本,則安義縣監李復永,柳葉箭邊三中,泗川縣監權宜中貫一中,咸陽府使李燁,聞慶縣監崔炅,本營虞候李澄萬,各邊一中論列矣。蔭官守令,猶爲三中入格,而許多武臣守令,各鎭營將·山城別將,只咸陽·泗川兩邑守令與虞候外,皆以無分懸錄,常時之不能鍊習,據此可知,其在申飭之道,不可無警,竝推考,何如?傳曰,允。
徐有防,以義禁府言啓曰,時囚罪人申耆,告身盡行追奪,徒三年定配事,照律公事判付內,功減一等,啓下矣。申耆減一等告身盡行追奪,忠淸道公州牧廣程驛,徒二年半定配,而以議啓內辭意,具罪目,依例發遣府羅將,押送配所,何如?傳曰,允。
又以刑曹言啓曰,犯夜罪人河景演,供辭啓目判付內,旣已直招,照律嚴勘事,判下矣。大明律夜禁條,有曰若犯夜拒捕及打奪者杖一百,罪人河景演,依此律勘處放送之意,敢啓。傳曰,知道。
柳焵,以司僕寺言啓曰,大靜前縣監韓東岳遞任,進上馬二匹,今纔上來,禾毛色別單書入,依例內,廐立養,而封進體重,兩馬俱病,當該前縣監,不可無飭,推考警責,何如?傳曰,允。
吏曹判書李徽之,參議兪彦鎬等疏曰,伏以臣等,濫叨重任,觸事憒憒,夙夜憂懼,如集于木,日昨典籍之望,以槐院出六人,循例擬入矣。追聞金樂誠,乃是乙未五月榜中人也。臺啓方張之日,矇然備擬,臣等不察之失,於是乎益著矣。玆敢露章自列,仰瀆崇嚴。伏乞聖明,亟遞臣等之職,以便公私,不勝幸甚。答曰,省疏具悉。一時不察,卿等勿辭察任。
丙申十二月十二日,記事官姜彙鈺。刑曹,以武藝別監河景演,酗酒犯禁,毆打巡卒罪捧招,而上裁,何如?啓目。傳曰,旣已直招,照律嚴勘爲良如敎。
丙申十一月十二日巳時,上御尊賢閣。右承旨·右副承旨入侍時,右承旨鄭民始,右副承旨柳焵,假注書李兢淵,記注官金鳳顯·卜台鎭,以次進伏訖。上命民始,書傳敎曰,十四日親押後,孝明殿望祭,當爲親行,以此,分付。仍命讀奏禁府公事,書判付,命焵讀奏刑曹公事,書判付訖。上曰,日寒如此,照律諸囚,卽爲放送事,出去,分付,命焵先退。民始曰,纂輯之役,以政院日記之尙未修納,未免中撤云矣。上命書傳敎曰,此非曠日持久,徒貽經費者,堂后日記已修整者,趁卽粧䌙時,注書之多率能書,尙不修納,事極怠慢,限內若不修納,直爲拿處,命書吏曹判書疏批。命退,諸臣以次出。
丙申十二月十二日未時,上御尊賢閣。都承旨入侍時,行都承旨洪國榮,假注書李兢淵,記注官金鳳顯·卜台鎭,以次進伏訖。上曰,纂輯冊子凡例,何以爲定云耶?國榮曰,大臣將欲稟達,以定凡例云,而倣用闡義昭鑑之例,似好矣。上曰,工判入侍,工曹判書徐命善進前問候訖。上曰,纂輯廳堂上,今爲何事乎?命善曰,郞廳抄出日記之後,可以始役矣。上曰,右承旨入侍。右承旨鄭民始進前,上命國榮先退。上曰,近來儷文,不成貌樣,此亦爲觀世道之一端,何以則可能復古耶?民始曰,科試全尙儷文,則庶可以復古矣。命善曰,近來科表,比年前稍勝,若此不已,則將有蔚興之美矣。上曰,科體之復古,宜責於主文者,卿其懋哉。民始讀奏公事,上命書判付。仍命退,諸臣以次出。
丙申十二月十二日酉時,上御尊賢閣。奉審承旨入侍時,右承旨鄭民始,假注書李兢淵,記注官金鳳顯·卜台鎭,以次進伏訖。民始曰,臣承命馳往儲慶宮,奉審無頉矣。上曰,都承旨入侍。行都承旨洪國榮進前。上曰,纂輯廳所在,內下日記持入。賤臣承命奉進,上命國榮,讀奏點改處。上曰,文義無未暢處乎?國榮曰,今則別無字句間可改處矣。上命民始,讀奏公事訖。命退,諸臣以次出。
上在慶熙宮。停常參·經筵。
夜一更,月入井星。
大殿·王大妃殿·惠慶宮,政院·玉堂口傳問安。答曰,知道。
中宮殿,政院·玉堂·朝廷二品以上·六曹堂上誕日單子問安。答曰,知道。
柳焵啓曰,大司憲未差,執義金亮行在外,掌令李枰疏批未下,尹在醇牌不進,持平兪彦鏶在外,金鍾厚在外,今日以監察茶時之意,敢啓。傳曰,知道。
洪國榮啓曰,今此本院秋冬等褒貶,當爲磨勘以入,而時無實注書,不得爲之之意,敢啓。傳曰,知道。
徐有防啓曰,憲府連日監察茶時,事甚未安,除在外·疏批未下外,掌令尹在醇,卽爲牌招,何如?傳曰,允。
傳于鄭民始曰,都承旨入侍。
備邊司薦望,以金鍾秀爲江華留守。
備忘記,吏曹參議兪彦鎬,承旨除授。
傳于鄭民始曰,新除授承旨,牌招察任。
傳于李鎭衡曰,承旨房仍。
吏曹口傳政事,以高裕爲司僕寺正。
傳于柳焵曰,左承旨·右承旨,與纂輯郞廳李秉模·李敬養·李在學·高裕·沈念祖·鄭志儉入侍。
吏曹口傳政事,檢閱單林錫喆。
傳于兪彦鎬曰,年終木考例上下以入。
以掌令尹在醇,牌不進罷職傳旨,傳于柳焵曰,只推。
備忘記,前試官李福源,門黜蕩滌,與前試官鄭尙淳,給牒敍用。
以承傳色口傳下敎曰,日氣極寒,禁府·刑曹時囚中輕囚,一竝放送,而其中已捧供未議處者,已議處未照律者,已就囚未捧供之類,始令保放事,卽爲分付。
傳于鄭民始曰,都承旨入侍。
鄭民始,以纂輯廳郞廳,以都提意言啓曰,行副司直具㢞,堂上差下,校理李在學,郞廳差下,使之察任,何如?傳曰,允。
柳焵,以兵曹言啓曰,內禁衛將申光道,素患痰癖之症,重添寒感,病狀甚毒,顚側須人,呈狀乞遞,實病旣如是,則領軍之將,不可等待其差復,改差,何如?傳曰,允。
又以備邊司言啓曰,靈光漂海人,不日當上來矣。入京後,接置于南別宮,別定禁軍一人,兩捕廳軍官各一人,領率衛軍·捕軍,各別防守,供饋等節,着實擧行,從前漂人之入京後,所着衣服,每有更爲造給之事,令各該司考例擧行。本司郞廳一員,解事各差備譯官,亦爲定送,依例更爲問情,姑留數三日後,令齎咨官,領送鳳城,而定差員次次領往事,分付各該道臣。亦令義州府,預先馳通于城將處,以爲渡江後護送之地,何如?傳曰,允。
又以兵曹言啓曰,景福宮衛將金時鍊,身帶軍門,勢難兩處供職,昌德宮衛將申英,身病猝重,無望供職,俱爲呈狀乞遞,竝改差,何如?傳曰,允。
又以兵曹言啓曰,卽伏見全羅兵使李聖師習操後,試射放及軍器點視後啓本,則各山城所在軍器中,靈光等二十二邑段,別無次頉,金城山城屬潭陽等五邑段,亦爲無欠,赤裳山城所在茂朱軍器,與蛟龍山城屬南原等三邑段,皆有執頉。笠巖山城屬長城等五邑段,如干執頉,興德等四邑段,本邑軍器雖無欠,山城軍器,俱有如干執頉。長城等三十一邑段,軍器什物中,弓箭·銃劍·火藥等物,或有未修改者,一一執頉後,營屬龍潭,笠巖山城屬興德兩邑將校·軍兵·射砲手等,全不得中。故當該典守監色與各其頭目等,從輕重決棍懲礪云,而軍物修繕,試射得中,俱係戎務,則常時不卽修改,亦不鍊習,致有此執頉居末,其在軍政,誠甚疎忽,不可以物件之些少,兩邑之不中,置而不論,軍器執頉與試射居末,當該守令別將,竝推考警責。帥臣李聖師,亦難免不能檢飭之失,一體推考,何如?傳曰,允。
又以兵曹言啓曰,今日朝廷問安時,恩全君禶,自興化門入來之際,跟隨外下人把守近仗軍士,依法禁斷,使不得冒入,則招致叱責,摘其戶牌云。當此門禁至嚴之時,聞極駭然,而係是宗臣,自臣曹不敢擅便,何以爲之?敢稟。傳曰,曾於夏間,以恩全君之濫率跟隨,旣有飭敎,則又不知畏,有此誤着,極爲悶然。恩全君禶,姑先削職,必是下輩慫慂之致,宗臣雖施薄警,濫入下人,不可不嚴處,令該曹跟隨元數外,一一知名,嚴加勘斷後草記,以懲日後。
鄭民始,以禮曹言啓曰,李健源·宋俊載處分元傳旨中付標事,命下矣。李健源·宋俊載,入格榜目中付籤處,還爲去籤之意,敢啓。傳曰,知道。
丙申十二月十三日辰時,上御尊賢閣。藥房副提調入侍時,副提調洪國榮,假注書柳孟養,記注官金鳳顯·卜台鎭,以次進伏訖。國榮曰,夜間聖體,若何?上曰,一樣矣。國榮曰,去夜寢睡,何如?上曰,善寢矣。國榮曰,近日日寒,比前尤酷,殿坐時衣襨,加厚爲之,似好矣。上曰,所着若太厚,則氣頗煩熱,故雖當盛寒,不能厚着矣。國榮曰,冬日飮湯,古人所言,而殿下每進生冷之類,此必有害於膈痰,雖柑榴之屬,勿爲過進,毋忽保嗇之道焉。上曰,每於煩渴之時,不念其爲害,果有任情之失矣,卿言誠是矣。國榮曰,頃日李健源等處分,雖出於不得已,而殿下登極之後,諸般犯罪者,皆以令前不勘,則此亦屬之令前,似爲寬大之典矣。上曰,予於此事,果有迫隘之歎,故終不能忘諸中,而旣有當律,則勢難饒貸,故尙未下敎矣。今聞卿言,大有所覺者,犯贓等罪,亦皆屬之令前而不勘,則此亦以令前分揀無妨矣。國榮曰,事甚齷齪,而旣有令前令後之不同,伏望深留聖思焉。命退去,諸臣以次出。
丙申十二月十三日巳時,上御興政堂。親臨翰林召試入侍時,行都承旨洪國榮,左承旨鄭民始,右承旨兪彦鎬,左副承旨徐有防,右副承旨柳焵,同副承旨李鎭衡,假注書柳孟養·李兢淵,記注官金鳳顯·卜台鎭,以次進伏訖。上曰,試官率擧子肅拜後陞殿。右議政鄭存謙,藝文提學徐命善,知春秋黃景源,同春秋沈履之·李在簡,對讀官李在學·李儒慶,以次進前。上命書傳敎曰,頃者李健源·宋俊載處分,豈得已也?伊後未嘗一日不思,況此外如犯贓等,諸般罪犯之當勘而不勘者,付之令前之意也。名以極選之翰圈,及當召試,屢易試題,全不成樣,則處分雖不得不然,而以其令前之故,不無迫隘之歎,李健源·宋俊載,依趙憲喆例,原傳旨中付標。上曰,赴試者幾人乎?命善曰,被圈十人中,李殷模已陞六,李時秀·金履成不入來矣。存謙曰,日寒猶酷,夜間聖體,若何?上曰,一樣矣。命在學·儒慶書試題,仍命懸之。上曰,侍衛毛具。命書傳敎曰,奉命太僕正改差,以嶺人中以纂輯之役上來者,口傳擬入。上曰,金奉朝賀入侍。奉朝賀金致仁進前問候訖。上曰,每欲召見,而連因有事而未果矣。纂輯之役,今方始之,而卿亦不可不參議,故玆召卿諭之矣。致仁曰,今番纂輯,卽國家莫重之事也,明知本事然後,可以與議,而臣適出疆,旣不得詳知,且以謝事之人,參涉朝廷之事,其在國體,亦涉未安,臣之不敢承命,非獨以狗馬之疾也。上曰,卿之所辭過矣,此非廟謨,又非職事,則相議文字,有何不安乎?致仁曰,揆之古事,旣無前例,則自臣始之,實恐未安矣。存謙曰,雖是廟謨,不必固辭,若言前例,自我作古,有何不可乎?上曰,右相所謂自我作古之言,是矣。予亦深思,而有此下敎,卿勿過辭。致仁曰,纂輯之役,臣當一次來見,而終不敢晏然承命矣。上曰,卿之所執如此,則日日遣史官請之之外,無他道矣。致仁曰,下敎至此,惶恐之極,不知更達矣。存謙曰,奉朝賀亦以來見之意,仰達矣。上曰,李在學之不入於纂輯郞廳抄啓中何也?存謙曰,堂上中,具㢞亦不入,而臣等昨始覺得矣。上曰,一體抄啓,可也。命試官以下少退。命書傳敎曰,旣於前席面喩,金奉朝賀當共參纂輯之事,其令纂輯廳知悉。又命書曰,雖是穉孩,放恣之習不可長,中官梁太熙,令該府處之,捧供以聞,不能檢飭承傳色中官罷職。又命書曰,向聞事實不然,下吏之罪云,兵判越俸下敎爻周。上曰,戶工判入侍。行戶曹判書鄭弘淳,行工曹判書徐命善進前。上曰,自內供上中燒木剩餘,幾至萬丹,劃給戶曹,何如?國榮曰,下敎,誠好矣,而此不過些少之物,分給掖屬,亦似不妨矣。命善曰,此言好矣。上曰,戶判之惜財,可尙矣。國榮曰,然矣。臣常以戶判之惜財,爲太吝矣,今當錢穀之任,自不敢費了一錢,始知戶判爲國惜財之心,不得不然矣。上曰,然矣。仍命戶·工判先退。有防進讀兵曹草記。上曰,恩全君之勸頭,令秋曹刑推正配,跟隨外攔入人,令兵曹査治後草記。賤臣承命出傳,試官以下,還入進前。上曰,左相入侍。左議政金尙喆進前問候訖。上曰,奉朝賀使之同參於纂輯矣。尙喆曰,臣等業欲稟達而未果矣,下敎誠好矣。上曰,翰圈三試之規,殊無意義,更圈等事,雖依前爲之,而限試之法,更爲定式,好矣。尙喆曰,聖敎誠然,當更爲節目矣。上曰,古之薦翰林,亦間朔付職耶?景源曰,間朔付職之規,自古然矣,而舊薦盡付後,新薦或有屢歲不爲之時矣。尙喆曰,纂輯郞廳,方抄出推案及日記,而一員入直似不足,更使二員入直,好矣。上曰,唯。仍命尙喆先退。行兵曹判書洪樂性進前曰,昨因兼禮曹判書蔡濟恭所啓,唐恩僉尉洪益惇喪,造墓軍給價事,命下矣。造墓軍題給之規,都尉則二百名,副尉則一百八十名,而僉尉則宜有減數之節,旣無前例,以百名題給,何如?上曰,依爲之。出擧條民始曰,試券盡爲捧之矣。上命試官考券,考券訖。存謙曰,抄出三券,當取幾人乎?上曰,諸試官之意,何如?命善曰,三券皆可入格矣。景源曰,三券中二券尤勝矣。履之·在簡曰,文則雖有些少優劣,而翰林不可不備員,竝取三人,似好矣。上曰,然矣。存謙書等訖,上親自拆封曰,林錫喆·徐龍輔·金勉柱爲之矣。命書傳敎曰,被抄翰林,今日口傳付職。上曰,今日召試,皆能限前呈券,亦皆成篇,深庸嘉悅。存謙曰,今番赴試之人,皆免無聊之患,實爲欣幸矣。上曰,翰林林錫喆牌招。命退,諸臣以次出。
丙申十二月十三日申時,上御尊賢閣。左承旨·右承旨·纂輯郞廳,同爲入侍時,左承旨鄭民始,右承旨兪彦鎬,假注書李兢淵,記注官金鳳顯·卜台鎭,纂輯郞廳李秉模·李敬養·李在學·高裕·沈念祖·鄭志儉,以次進伏訖。上謂裕曰,前以春坊見之,今已多年矣。對曰,癸未年間,爲春坊矣。上曰,抄出日記所掌者何月乎?裕曰,乙未十一月日記矣。念祖曰,臣之所掌,卽丙申六月日記也。志儉曰,臣則掌丙申七月日記矣。上曰,斯速抄出,可也。仍命先退。上謂秉模·敬養·在學曰,推案今幾抄出乎?咸對曰,姑未盡爲矣。上曰,雖入直玉堂,夜亦往于纂輯廳,仍爲謄出之役,好矣。上曰,此三郞廳,皆善書乎?民始曰,然矣。上曰,內下日記持入。在學承命奉進,上命秉模讀奏。上謂彦鎬曰,此不過據實漫記者,而文勢不無未暢處,詳見後點改,可也。仍命彦鎬·在學·敬養·秉模先退。上曰,翰林被選人入侍。林錫喆·徐龍輔·金勉柱進前。上曰,爾等試券,皆能善作,良足嘉尙,故玆以召見爾。仍命先退。上曰,知弓品堂上入侍。李昌運進前,上下詢進上弓品。仍命先退。命書傳敎曰,明日出宮時旣晩,侍衛申後待令。命退,諸臣以次出。
上在慶熙宮。停常參·經筵。
徐有防啓曰,大司憲未差,執義金亮行在外,掌令李枰受由,尹在醇呈辭,持平兪彦鏶·金鍾厚在外,今日以監察茶時之意,敢啓。傳曰,知道。
傳于兪彦鎬曰,都承旨入侍。
又傳于曰,右承旨入侍。
洪國榮啓曰,藥房三提調,有稟達事,來詣閤外,請對矣。傳曰,入侍。
傳于李鎭衡曰,承旨前望單子入之。
以林鼎遠爲承旨。
傳于柳焵曰,日寒如此,禁府卽爲開坐,未及議處者議處,未及照律者照律,未及捧供者捧供,皆令今日內爲之。
傳于徐有防曰,中官未瑩,誤傳下敎,從重推考。
兵曹口傳政事,副司直李福源·鄭民始。
徐有防啓曰,臣依傳敎,取考典獄署都囚徒案,則承傳罪人七名,御寶罪人一名,殺獄罪人三名,偸竊罪人一名,印信僞造罪人一名,輕囚罪人一名,各寺罪人一名內,盧慶彬,以衙前退仕,敢佩幼學戶牌,來留京洛,欲圖不成說之事也。宗親府使令崔三伊,跟隨申飭之下,稱以恩全君下人,任奪近仗軍士戶牌事也,竝放送,其餘罪人,罪名甚重,仍囚之意,敢啓。傳曰,知道。
傳于徐有防曰,代將劃入然後,方可落點,此等事,每每自上使之爲之乎?兵曹入直堂上罷職。
洪國榮啓曰,新除授左承旨林鼎遠,牌招察任,何如?傳曰,允。
以承傳色口傳下敎曰,招致備邊郞,彼人何日到南別宮乎?知奏事,分付,勿出朝報。
傳于兪彦鎬曰,都承旨入侍。
林鼎遠,以吏曹言啓曰,今此徽寧殿望祭大祝,前司諫安聖彬塡差,而時無職名,令該曹口傳付軍職,何如?傳曰,允。
徐有防,以義禁府言啓曰,時囚中輕囚,一竝放送,而其中已捧供未議處者,已議處未照律者,已就囚未捧供之類,姑令保放事,命下矣。時囚罪人尹衡烈·李禹鉉·韓榮祖·李明中·梁大熙等,姑爲保放,而李世聃罪犯不輕,不得一體保放之意,敢啓。傳曰,知道。
又以義禁府言啓曰,本府卽爲開坐,未及議處者議處,未及照律者照律,未及捧供者捧供,皆令今日內爲之事,命下矣。保放罪人尹衡烈·李禹鉉·韓榮祖·李明中·梁大熙等,依例還囚後,擧行之意,敢啓。傳曰,知道。
江華留守金鍾秀疏曰,伏以臣於朝日候班,伏奉留守江都之命,身在閤外,倉卒祗肅,驚感之餘,惶愧未已。夫江都之係重於國家也久矣,保釐繕修,以備緩急之須者,其責比他方尤別,如臣疎迂,才薄而慮短者,尙何敢苟然濫充也哉?噫,臣之離捨老母,翶翔禁近,凡幾月矣,方寸長擾,宵寐頻驚,每欲丐恩一小縣,以伸烏鳥反哺之至願者,未嘗頃刻忘于心,而嚴畏囁嚅,以至于今矣。忽地誤恩,大過始望,身占擁旄之榮,而母享專城之供,是豈臣夢想之所嘗及哉?苟使臣,粗可免僨事而負國,則以臣之受恩如天,宜不敢强效辭遜之例,重犯虛謾之罪,而揆分量力,承當無路,敢入文字,略暴情實。伏乞聖明,俯垂諒察,亟許遞改,使公私兩幸焉。答曰,省疏具悉。居留新命,念卿情理,卿勿辭往欽哉。
副司直李重祜疏曰,伏以,臣向叨匪據之任,竟速不職之罪,迺荷聖度天大,薄從勘罷,十行辭旨,旣嚴且溫,諄諄若慈父之詔迷子,臣誠且惶且感,以罪爲榮,屛伏郊坰,含恩訟愆,不自意曾未幾何,敍命遽降,負罪賤臣,何以得此於聖明?驚惶踧踖,不知所以措躬也。噫,銓衡之職,固非如臣無似,所可堪承,而仰感恩數,俯怵義分,唐突冒膺,觸事生疣,早晩僨誤,臣固自知,當一初淸明之會,承前席勉諭之音,非不欲致愼於隄防之際,仰裨激揚之政,而昏鈍之性,鑑別不明,寡陋之識,聞見不廣,畢竟所坐,自陷於罔赦之科,至今追思,惶汗浹背,撫躬自悼,無面可顯。今若徒恃寵靈,復廁周行,則其爲無忌憚,尤何如也?纂輯之役,開局有日,飭敎之下,不可以祗役,弁棄廉媿,蹙伏兢惶,玆敢露章自列,仰瀆崇嚴。伏乞聖明,亟降威罰,以肅朝綱,以安私分,千萬幸甚。答曰,省疏具悉。一時飭敎,何過撕捱?卿其勿辭,從速行公。
掌令李枰疏曰,伏以臣聞疾痛則號父母,今臣疾病,非止一時輪症之比,當此疾痛之日,若不號呼於天地父母之前,則更將趨赴於何人?臣本無似,言又巽軟,自知不合於耳目之任,惟以目下懲討之義爲重,冒沒承膺,已至兩箇月矣。適當嚴沍,逐日詣臺,以虛脆之性,且値衰邁之年,素患難言之諸症,兼發於傷寒,頭暈目眩,虛汗大流,咳喘迭作,食飮全廢,渾無省覺,殆有日矣,淹淹床席,卽一僵尸,以此症形,萬無趨承之望,玆敢疾聲號呼。伏乞聖慈,特憐臣危苦之情,亟削臣所帶之職,以安私分,以存國綱焉。臣雖病伏之中,參鞫之餘,竊有所憂憤者,略此尾陳,惟聖明裁處焉。嘻噫痛矣,養賊何等大逆,而連日嚴訊之下,以三大罪案,輒供遲晩,及其結案也,每每變辭。此賊窮凶之意,必欲杖斃而後已,終不結案,以致經斃,王章未伸,輿墳愈激,宜施孥籍之典,而渠旣未結案而物故,則平法新令之下,臣雖不敢直請其極律,而亦不可以已斃,置而不論。如此凶逆之弟兄子姪,不可置之於輦轂·近畿之下,養賊弟兄子姪,一竝絶島邊遠散配,斷不可已也。至於趙德成之輕妄浮躁,爲世指目久矣。昨冬徐命善疏出之後,獜·謙·養諸賊募得德成,急攻重臣之說,有口皆傳,到今帳前親問之下,極口發明,已是妖惡。且渠雖不數於朝紳之間,顧其父,則乃踐歷名宦,致位卿月者也。渠以乃父之子,名編逆類,身繫鞫囚,則從直納供,惟俟聖上之處分而已,不此之爲,弁飾口吻,末抄證誓之言,蓋出於自脫之計,亦不知自陷於悖倫之科,良可駭痛。雖至踐下愚,以子證父,猶不敢爲,渠以身致命德者類,悖倫之說,少勿留難於納供之際,當此化理淸明之時,如此亂常蔑倫之類,不可施以本律而止。臣謂趙德成改正兩司長官之望,仍施屛裔之典,以示不與同中國之意焉。答曰,省疏具悉。所陳當加商量,爾其勿辭,調理察職。
大司諫金普淳疏曰,伏以,連日帳殿,親臨訊囚,玉體勞動,不瑕有損?區區下忱,不勝焦慮。仍伏念臣之奄奄垂盡之病狀,旣陳前疏,今不敢更瀆,而苟有一半分可强之勢,則當此鞫獄方張之日,揆以義分,論以常情,曷敢不竭蹶趨承,粗效沐浴之義,而目今症形,卽一僵尸,身不能作運動,則實無禁闥出入之路,口不能通呼吸,則亦無傳啓陳達望,天牌之下,不得不一違再違,至於屢違,臣罪至此,實合萬戮。伏乞聖明,特憐疾痛之呼,俾蒙生成之恩,亟降鐫削之命,以治逋慢之罪焉。臣於垂死之中,得聞養厚物故之報,竊不勝痛惋之至。今番諸賊之肯綮,都在於養厚,諸賊之固結,專由於養厚,而養厚不幸徑斃,則凶逆之根柢脈絡,今無以鉤得,輿憤之益激,當復如何?噫嘻,養厚雖斃,而又有一養厚存焉,卽泰淵也。養厚之一動一靜,泰淵皆知之,養厚之一謀一議,泰淵亦皆知之,凡於綢繆排布之際,無不參涉,則泰淵之於養厚,一而二也,二而一也。今若究問於泰淵,則養厚未吐之情節,自可盡露。臣謂拿鞫泰淵,期於得情,斷不可已也。臣無任屛營祈懇之至。答曰,省疏具悉。泰淵事,尙今靳允,意亦有在。爾其勿辭,調理察職。
丙申十二月十四日,記事官姜彙鈺。義禁府,以羅州前牧使李明中,屢次遺饋於養賊,且專人報都事下來罪,刑推得情,何如啓目,傳曰,觀此所供,專報只是轉送姪婦之簡是遣,不知荐棘都事之下來是如云爾,則與直通荐棘之命,似有異焉是旀,況旀其子,論泰淵於賊謀鴟張之日,則泰淵卽一養厚也,揆以事理,似不子攻泰淵爲旀,父結養厚是乎矣,與其書簡之肆然傳通,曷若早自斥絶之爲愈乎?至又饋問事段,饋問於送簡之時,固極可駭,是乃比諸尹衡烈之至于至月以後,饋遺之輦載,伻候之絡續,則亦有別焉是置,衡烈之律,旣止徒年,則此囚宜有輕重,以此照律爲良如敎。
義禁府,以中官梁大熙,莫重龍床,敢自憑依罪議處,何如啓目,傳曰,付過放送爲良如敎。
丙申十二月十四日巳時,上御尊賢閣。都承旨入侍時,行都承旨洪國榮,假注書柳孟養,記注官金鳳顯,記事官林錫喆,以次進伏訖。國榮曰,夜間聖體,若何?上曰,一樣矣。國榮曰,去夜寢睡,何如?上曰,善寢矣。國榮曰,左承旨鄭民始,適有實恙,不得仕進,姑爲許解,使之休息,似好矣。上曰,旣有身病,則難責夙夜之任矣。仍命書傳敎曰,左承旨有實恙云,今姑許遞。國榮曰,昨日李健源等,復科處分,誠爲朝家寬大之典,而在廷之臣,莫不欽仰聖德矣。上曰,當初處分,予亦知其迫隘,而終無善處之道矣,聞卿屬之令前之奏,怳然大覺,有所下敎矣。國榮曰,向來韓用龜事,雖甚可駭,究其本,則不過只聞下隷之言而然也,今則時日已久,不必以此一向示之以未安之意也。上曰,卿之前後所奏,雖如此,而新進小官之放恣無嚴,終不可寬恕。設令聞下隷之言,苟知體統,則豈敢如是乎?予意則終不釋然,故不特不許於堂后,向於殿講時,不問文義,予意有在矣。國榮曰,本事旣不大段,而在人君臨下以寬之道,恐不當如是,伏望留念於此等處焉。命讀大司諫金普淳疏,江華留守金鍾秀疏,副司直李重祜疏,掌令李枰疏,賜批。命退去,諸臣以次出。
丙申十二月十四日午時,上御尊賢閣。藥房三提調入侍時,都提調鄭存謙,提調徐命善,副提調洪國榮,假注書柳孟養,記注官金鳳顯,記事官林錫喆,醫官慶絢·吳道炯·徐命徽·康命緯·張祜,以次進伏訖。存謙曰,日寒若此,聖體,若何?上曰,一樣矣。存謙曰,王大妃殿氣候,何如?上曰,一向平安矣。存謙曰,惠慶宮氣候,若何?上曰,近益差勝矣。存謙曰,日氣酷寒,感候猶未快解,冒寒行禮,恐有傷損之節,親祭下敎,還寢,似好矣。上曰,此歲無餘日,故欲行親祭,以伸哀慕,還寢誠難矣。存謙曰,日氣若不寒,而聖候快勝,則臣等豈可如是固請,而今日則無前極寒,且夜氣尤益酷冷,實難行禮矣。命書傳敎曰,藥院之臣旣奏,親祭下敎還寢。出傳敎存謙曰,近來以◆感候,停永眞丹,令醫官診候後,議定湯劑,似好矣。上曰,明日議定,可也。命退去,諸臣以次出。
丙申十二月十四日未時,上御尊賢閣。右承旨入侍時,右承旨兪彦鎬,假注書李兢淵,記注官金鳳顯,記事官林錫喆,以次進伏訖。上命書傳敎曰,寒事一直如此,且文書抄出之前,別無可爲之事,館宇不足,反爲遲滯之端,纂輯堂上,待日記及鞫案抄役畢來會,其前勿爲仕進事,分付。上曰,江華留守金鍾秀入侍,纂輯郞廳一人,持內下日記中稟定者及推案抄出者入侍。纂輯堂上金鍾秀,郞廳李秉模進前。上曰,推案抄出者持入乎?鍾秀曰,未及抄出,故不得持入矣。上曰,日記中有稟定者乎?鍾秀曰,略有字句間稟定者,故付標以來矣。鍾秀以次奏達,上竝命點改。命書傳敎曰,前承旨鄭民始,令該曹口傳付軍職,前判書李福源,還差纂輯堂上,一體付軍職,申飭行公。上曰,昨日召試科作持入。賤臣承命奉進,上命秉模讀奏。上曰,三券優劣,何如?鍾秀曰,壯元之作,最善矣。上曰,昨日赴試人,皆能限前呈券,良可嘉也。命退,諸臣以次出。
上在慶熙宮。停常參·經筵。
夜三更四更,月食。
兪彦鎬啓曰,大司憲未差,執義金亮行在外,掌令李枰受由,尹在醇呈辭,兪彦鏶·金鍾厚在外,監察茶時之意,敢啓。傳曰,知道。
又以都摠府言啓曰,今日入直內三廳,武兼禁軍及軍兵等,當爲中日習射,而上前開坼相値,不得爲之之意,敢啓。傳曰,知道。
傳于李鎭衡曰,都承旨入侍。
兪彦鎬啓曰,藥房三提調來對矣。傳曰,入侍。
傳于兪彦鎬曰,承旨與童蒙敎官入侍。
傳于李鎭衡曰,副提調,持加減心腎湯入侍。
又傳于曰,擧條頭辭,誤書以持殿最入侍,當該注書推考,以吏·兵房承旨,持褒貶啓本入侍,改書以入。
有政。吏批,判書李徽之進,參判李瀰在外未肅拜,參議未差,承旨兪彦鎬進。啓曰,本曹郞官,今當差出,而擬望之人乏少,外任竝擬,何如?傳曰,允。吏批,以趙瑍爲右承旨,李謙彬爲司諫,鄭志儉爲正言,李鼎揆爲校理,李重祜爲左參贊,鄭民始爲禮曹參議,尹弘烈爲兵曹參知,李敬養爲吏曹正郞,洪國榮爲同經筵,李瀰爲觀象提調,洪大宇爲眞寶縣監,鮮于說爲崇寧殿參奉,李必益爲崇寧殿參奉,洪梓爲大司憲。
兵批,判書洪樂性病,參判李在簡病,參議宋鍈入直進,參知未肅拜,承旨兪彦鎬進。李徽遠·洪龍鎭·李光洙·李漢五爲副護軍,朴宗德·鄭尙淳·宋德相·柳焵爲副司直,吳大益爲副司果,吳漢儉爲順天監牧官。
傳于李鎭衡曰,右承旨與玉堂上下番·纂輯堂郞入侍。
傳于林鼎遠曰,兵曹堂上,其欲久任責效,大司憲望,改擬以入。
兪彦鎬,以義禁府言啓曰,時囚罪人尹衡烈,杖一百收贖,告身盡行追奪,流三千里定配事,照律公事判付內,功減一等,啓下矣。尹衡烈,杖一百收贖,告身盡行追奪,流三千里減一等,忠淸道海美縣夢熊驛徒三年定配,而以議啓辭內辭意,具罪目,依例發遣府羅將,押送配所,何如?傳曰,允。
又以義禁府言啓曰,時囚罪人李顯發,原情公事判付內,依他罪人照律,草記放送事,啓下矣。李顯發,以制書有違私律,杖一百收贖,告身盡行追奪,放送之意,敢啓。傳曰,知道。
李鎭衡,以義禁府言啓曰,因忠淸監司徐有隣査啓,刑曹粘目內,泰安郡守柳英鎭,移本府處之事,允下矣。柳英鎭,時在任所云,依例發遣府羅將,拿來,何如?傳曰,待命拿囚。
又以義禁府言啓曰,御營廳前從事官李迪輔,拿處傳旨啓下矣。李迪輔,時在忠淸道瑞山地云,依例發遣府羅將,拿來,何如?傳曰,允。
徐有防,以義禁府言啓曰,副司果曺遠振·金憙等,禁推傳旨啓下矣。曺遠振,時在京畿驪州地,金憙,時在忠淸道連山云,依例發遣府羅將,拿來,何如?傳曰,待命拿囚。
兪彦鎬,以兵曹言啓曰,卽接內氷庫牒報,則本庫藏氷之役,已畢役云,今十二月十五日爲始,曜金門依前還閉,守門將亦爲撤直之意,敢啓。傳曰,知道。
洪國榮,以議政府言啓曰,今秋冬等褒貶,當爲等第,而時無首相,限內不得磨勘之意,敢啓。傳曰,知道。
兪彦鎬,以中樞府言啓〈曰〉,本府郞廳及醫員,錄事,今秋冬等褒貶,當爲等第,而領中樞府事李溵,謝恩正使赴燕,故限內不得磨勘之意,敢啓。傳曰,知道。
洪國榮,以耆老所言啓曰,本所堂上,多有身病,今秋冬等褒貶啓本,限內不得封進之意,敢啓。傳曰,知道。
又以宗親府言啓曰,本府郞廳,今丙申年秋冬等褒貶等第,當爲磨勘,而有司堂上三員內,一員未差,一員以守陵官,時在陵所,限內不得爲之之意,敢啓。傳曰,知道。
又以忠勳府言啓曰,今丙申年秋冬等褒貶,當爲磨勘,而本府有司堂上綾恩君具允明,方在身病中,限內不得爲之之意,敢啓。傳曰,知道。
又以儀賓府言啓曰,本府郞廳,今丙申年秋冬等褒貶,當爲磨勘,而首堂上錦城尉朴明源,奉命出疆,不得爲之之意,敢啓。傳曰,知道。
兪彦鎬,以宣惠廳言啓曰,本廳郞廳等,今丙申秋冬等褒貶等第,磨勘以入之意,敢啓。傳曰,知道。
洪國榮,以吏曹言啓曰,曹所屬宗簿寺官員等矣,今丙申年秋冬等褒貶,當爲等第,而因本寺提調有故,不得磨勘之意,敢啓。傳曰,知道。
又以吏曹言啓曰,曹所屬內侍敎官趙景鎭,與本曹判書李徽之,有舅甥應避之嫌,依例別啓本以入之意,敢啓。傳曰,知道。
又以戶曹言啓〈曰〉,本曹所屬各司,今丙申秋冬等褒貶磨勘時,五部啓本中,一字誤書,擦改之意,敢啓。傳曰,知道。
又以戶曹言啓曰,本曹郞廳及所屬各司官員,今丙申秋冬等褒貶,依前例磨鍊以入,而軍資監都提調,奉命出疆,內資寺提調有故,不得磨勘,去春夏等軍資監褒貶,因提調有故,限內未得磨勘矣,今則其時官員,旣多遷轉,有難考績,依近例蕩滌,何如?傳曰,允。
又以禮曹言啓曰,宗廟署·社稷署·各陵殿·宮園墓·本曹郞廳·四學童蒙敎官·通禮院·奉常寺·典牲署·東西氷庫·活人署·歸厚署·禮賓寺·內醫院·司譯院·東南關王廟·圖畵官員等,今丙申年秋冬等褒貶等第以入,而弘文館·藝文館·春秋館·承文院·成均館·掌樂院·觀象監·典醫監·惠民署官員等褒貶,各其司領事·都提調·提調堂上有故,不得一時磨勘之意,敢啓。傳曰,知道。
又以禮曹言啓曰,今此本曹褒貶時,成均館司成趙鼎耉,學正趙慶遠,以受由在外,懸頉不爲參謁,事甚駭然,以本館褒貶之不爲,雖不得等第,不可置之,令吏曹中考施行,何如?傳曰,允。
又以兵曹言啓曰,本曹今丙申年秋冬等褒貶等第,磨勘以入,而曹所屬軍器寺官員等褒貶,因本寺提調未差,不得一體磨勘以入之意,敢啓。傳曰,知道。
又以兵曹言啓曰,本曹今丙申年秋冬等褒貶啓本中,刀擦四處之意,敢啓。傳曰,知道。
又以工曹言啓曰,本曹郞廳,今丙申年秋冬等褒貶及屬司繕工監·尙衣院·掌苑署·造紙署·瓦署·典涓司,今丙申年秋冬等褒貶,合七度磨勘以入之意,敢啓。傳曰,知道。
兪彦鎬,以濬川司言啓曰,本司都廳及郞廳,今丙申年秋冬等褒貶等第,磨勘以入之意,敢啓。傳曰,知道。
又以訓鍊都監言啓曰,今丙申年秋冬等褒貶,磨勘以入之意,敢啓。傳曰,知道。
又以禁衛營言啓曰,本營從仕官及諸將官等,今丙申秋冬等褒貶,磨勘以入之意,敢啓。傳曰,知道。
又以御營廳言啓曰,今丙申年秋冬等褒貶,依例磨勘以入之意,敢啓。傳曰,知道。
江華留守金鍾秀疏曰,伏以臣嚮在喉院,以廣州地父墳焚黃事,請由蒙許矣。臣之老母,居在同州境,而臣今陛辭期近,擬於展墓之路,仍作覲母之行,玆陳短章,敢控微懇。伏乞聖上,特許往來之暇,俾伸人子至情,千萬之幸。答曰,省疏具悉。卿其依所請往省焉。
右議政鄭存謙箚曰,伏以太僕殿最,致勤點下,臣之不善考績,於是乎著矣,只以職忝大官,至使亞提,替受問備,臣心之愧悚,姑捨勿論,朝家綜核之政,不宜若是乖舛,玆敢短箚自訟。伏乞亟賜譴何,以警具僚,以安私心焉。答曰,省箚具悉卿懇。提調問備,方命勿施,以安卿心,卿其勿復控辭焉。仍傳曰,此批答,遣史官傳諭于右議政。
忠淸幼學成洛疇·金鎭甲·閔百謙·朴楨煥·李東蓍·李昌白·閔百直·李東泌·宋煥度·李順燮·閔百勛·宋煥祖·李述彬·宋煥茂·李秉燮·兪彦緝·成錫胤·宋煥義·成致垕·宋煥智·李直載·宋弘圭·成錫楷·閔百彦·朴漢箕·成洛範·李寅鳳·宋必愈·宋煥吉·李華載·李鉉·金德一·崔有泰·李憲明·宋星斗·柳成五·李度英·宋觀賢·朴致欽·成宗海·林在雲·盧以範·金德養·李文白·尹得晉·吳錫福·朴漢楷·梁德重·李寅白·尹會東·趙以建·吳錫禧·李義白·閔百綱·金鎭三·李宅燮·閔國燮·李維燮·金鎭明·李鎭祚·成洛淵·朴漢肇·李穆載·閔向洙·成錫龜·朴漢璧·成始鑮·卞至中·李仁根·朴師吉·宋煥國·閔道洙·宋德鎭·柳元根·朴漢佐·成始鐸·柳宗壽·閔景燮·宋台鎭·朴漢師·金命垕·鄭始東·成始鎬·閔最燮·李延康·宋文圭·李㙉·李彝載·朴煥·宋載行·朴師曾·李延穆·宋載博·朴宗崇·金斗岳·金祺澤·閔嗣洙·朴漢鳳·洪亨瑞·李錫五·朴光疇·金新澤·洪重益·朴漢伋·成洛龜·李錫祿·朴柱煥·韓宗學·洪貞瑞·朴漢吉·李淨·朴杞煥·李必白·金啓洪·任思齊·洪漢一·李義燮·宋煥龍·朴羲燮·洪宗績·任思復·朴熙·安錫傅·孟運大·李義相·閔權·崔命壽·朴漢斗等疏曰,伏以皇天不弔,我大行大王,奄棄臣民,因山已過,歲聿將暮,率土含生,莫不奔走哀慕。伏惟我殿下以出天之孝,攀慕哀號,傷損必多,臣民憂慮,曷有其極?仍伏念我殿下,初服新命,纘承丕基,繼述志事,崇儒重道,凡所以闡揚我列聖之謨烈,增廣我斯文之淵源者,靡不用極,臣雖僻在下鄕,亦莫不欽仰,而沐浴於菁莪之化,則敢不以斯文之大事,士林之公議,陳之於黈纊之下乎?竊以爲國家祀典,莫重於聖廟從享,重其祀所以重其道也,道之所尊,卽祀之所擧,而斯文之興衰,世道之汚隆,未嘗不係於此耳。恭惟列聖朝,治敎休明,群賢輩出,孔·孟以來相傳之道,大明於東方,生而功存繼開,沒而腏食聖廡,前後相望,正如宋朝諸賢之輩出相承,竝享文廟,則蓋莫非列聖右文之化,培養於前,而尊賢重道之風,啓牖於無窮也。惟以先正臣文烈公趙憲,先正臣文敬公金集之道德學問,而報祀之典,尙阻於夫子之宮墻,而從享之請,已多年所,未蒙允兪,以至於今日者,豈非斯文之欠事,聖朝之闕典乎?噫,兩先正平日言行之極乎天理民彝,而有得於孔·孟相傳之道者,亘宇宙而炳日月,則以殿下崇儒重道之聖意,俯燭無餘,不必待臣等之言,而從祀之典,尙此未擧,公議抑鬱,士林缺望。臣等玆復申言,以明夫兩先正從祀之實德,伏惟我殿下垂察焉。噫,趙憲之所稟者,天地純剛之氣也,所事者,聖賢爲己之學也,所從事而學得者,文成公臣李珥,文簡公臣成渾,而非堯·舜·文·武之道不言,非孔·孟·程·朱之書不學,淵源深遠,根基完實,造詣高明,踐履純篤,讀書至爲人子至於孝,爲人臣止於忠,未嘗不三復。是故居家則孝悌,通於神明,事君則忠誠,貫於金石,人倫之至,於斯可見矣。一生以聖賢自期,而酷好朱子大全,如誦己言,且常自激昂而嘆曰,天生男子,豈偶然哉?以窮理盡性爲己任,每夜輒誦庸學,透得格致之工,領會誠正之旨,進而立於朝,則鞠躬盡瘁,退而耕於野,則服勤養母,而凡其好惡之正,發用之果,如辨白黑,若決江河,內外之分定,富貴貧賤,不能搖移,操守之志確,而刀鉅鼎钁,不可搖奪,故所以發於言議事爲者,一皆光明正大,愨實精切,眞孟子所謂居廣居立正位,行大道之大丈夫,孔子所謂篤信好學,守死善道之君子也。若撮其事業功烈之大者而言之,其爲香室官也,自以口讀聖賢之書,手封供佛之香爲深恥,其爲質正官也,見聖廡位次,以周·程諸賢,反居王胡之下,而象山異學,獨免筍·楊之黜爲大駭,或陳疏本朝而極言之,或貽書禮部而正責之,此則孟子開聖道闢異端之功也。請斥秀吉,問其弑君之罪,請斬玄蘇,折其射天之謀,此則孔子討陳恒,尊周室之義也。若其用夏變夷,吾爲東周之意,則已著於東還一疏,而且其前知之明,不啻如燭照數計,逆料龍蛇之變,而鑿鑿符合,則倘所謂至誠如神者非耶?至若持斧伏闕,極言朝廷得失,群小誤國,而力辨所師事兩先正之誣,沬血封章,諭嶺血脚,萬死靡悔,憤海寇之長驅,而不忍遺君,倡率義旅,竟以身殉,所在致死之義,又卓然不可及矣。憲之懿行美績,不勝其多,臣等不暇備述,而就以上所陳而觀之,則一言一事,莫非出於天理民彝之極,而非深有得於孔·孟以來相傳之道者,能如是乎?惟其爲國效死,此特文烈事業中一事,而或以節義二字,蓋其平生,此有大不然者,夫道無不在,惟在隨時隨處而盡之,莫非道也。設令憲之所爲,只有一死,殺身成仁,孔聖所許,捨生取義,孟子至論,不可以少之也,若憲之立慬,則七百義士,不期而會,同日殉身,無一人旋踵,自古忠臣烈士之臨亂效節者何限,而未有若此之奇且壯,此豈可以一時殉義者,比而論之哉?況憲平生讀聖賢之書,學聖賢之道,蘊之爲德行,則至誠正識,旣可以感豚魚而質鬼神,發之爲事業,則宏綱大義,軒天地而照日星,若以一節論憲,則眞淺之爲知憲也。先輩名賢之稱其道德者甚多,則今亦不暇備陳,而惟是故處士臣徐起嘆曰,賴憲之一疏,東方免左袵,功不在抑洪水驅猛獸之下,文正公臣金尙憲曰,道德學問兼備之士,重峯先生一人,先正臣宋時烈曰,先生之道,規模正大,綱領甚大,水臨萬仞,無復凝滯,論天下至大者,而如說門內事,就天下至難者,而如食息於日夜,不讀春秋,則不知先生之功,不讀朱子之書,則不知先生之所以爲先生。惟此數賢之語,足爲後世之公案,而萬古綱常,賴而不墜,一貫旨訣,紹而不絶,維持乎世道,砥柱乎狂瀾者,文烈之事功也。且夫金集,卽先正臣,文元公長生之胤子,而文成公李珥之嫡傳也。胚胎法度之家,服習詩·禮之訓,資稟和粹,如精金美玉,氣像溫雅,如祥麟瑞鳳,敬以持心,莊以律己,以忠信孝悌,爲立身之本,以窮理盡性,爲進學之基,知行竝進,克造高明,入而沈潛乎經訓,則濂·洛·關·閩之學也,出而羽儀於朝廷,則堯·舜·禹·湯之道也。嘗謂所貴於學者,爲其言行相顧,幽顯一致,甚愛眞西山獨行不愧影,獨寢不愧衾之語,扁其齋曰,愼獨,以爲終身警省用力之實,而深病世之學者,處下窺高,自大無得,常曰寧卑無高,寧拙無巧。程·朱以後,道理大明,只當謹守勉行而已,是故進修有序,操履甚正,自灑掃應對之細,以至格致治平之大,一以家學爲準。及其晩歲道尊德成,精明之氣,達於面目,儼溫之色,見於望卽,自然之中,成法井井,闇然之中,日有章華,聽其言者,放心自收,聞其風者,至誠感服,至有凶徒相戒,不敢過其廬,亦可見其德威之盛也。噫,以孔·孟相傳之道,父傳而子承,有若子思之於孔聖也,長生學於珥,而珥之所學,卽孔·孟之道也,長生旣以此篤行於身,遂成大賢,集又以此克述於後,蔚爲儒宗,則傳授之正,繼述之道,固已竝至矣。長生深於禮學,晩來所撰禮說,疑文變節,剖拆精密,而編次梳洗之工,猶不能無待於後人,集或釐或補,損益得宜,克成其遺志,而國朝五禮儀,多所杜撰,詳考朱子儀禮,作一書以進,一洗千古之陋,此又長生所未遑,而追成於集者也。以鯉庭舊聞,爲勉齋成業,天秩大明,使斯民無感於死生,則有功於天下後世者,孰大於此乎?晩際寧陵大有爲之日,首膺旌招,感激恩遇,知無不言,言必中理,至誠孤忠,可質神明,進退以義,而愛君憂國,一心耿耿,至於登對論治,皆本於人主之一心,首陳精一之訓,卽堯·舜之心法也,繼以誠敬之說,卽周·程之旨訣也,以之明天理而正人心,庶幾伸大義而贊一治,此其眞實見得,非空言可比也。至若先正臣宋時烈·宋浚吉,以文元之高弟,文元旣沒之後,俱以所事事之,其啓迪成就之功,集爲多焉,此乃兩先正所嘗言,非臣等之妄語也。蓋承父師嫡傳之統,就兩賢方繼之緖,源深流長,光前裕後,使道脈世敎,久而維持者,莫非集之力也,猗歟盛矣。惟此兩臣之道德學問,皆出於天理民彝之極,同得於孔·孟相傳之道,若曰從祀之典,不以道學爲重則已,不然,配食聖廡,捨此而誰哉?臣等又請以兩臣淵源之同於文元,而與二宋·文正,不可不竝享之義反覆焉。吾東道學,蓋始於文忠公鄭夢周,而我朝儒賢,相繼闡明,奎躔之會,於斯盛矣,而若言其道學經綸,兩備兼至者,未嘗有如文成,蓋朱子·孔·孟後一人,文成·朱子後一人,可謂集群儒大成,俟百世而不惑矣。是以文成之門,最多名賢,而其學傳之無弊,文元之純一道學,二宋·文正之正大事業,相繼卓犖,而國學躋享之典,旣以文元而繼文成,又使二文正而繼文元,斯皆傳文成之道,而與文成同享者也。若憲之於文成,其所親炙,與文元無異,集之私淑,又同於二文正,而光明俊偉之業,老成愨實之德,視數賢又無愧焉,有光於文成之道,則其於從祀之典,宜先乎二宋先正,而二宋先正,旣已配享,則何獨遺兩臣於此,使聖世尊賢之禮,猶有所未盡也耶?抑臣等又有所感激者,自夫群賢云亡,世級益頹,人才下,而吾黨無任道直前之士,氣節消,而緩急無倡義守正之人,于斯時也,正須趙憲之篤信古道,不顧利害者出而後,元氣長而世道隆矣。俗學務外,率多冥墑之患,新說創奇,或有紛挐之弊,于斯時也,又須如金集之專心向衷,謹守成法者出而後,文著而吾道明矣。後學所以景仰兩臣者,於是尤切,則所可表長而儀刑之者,惟在於亟擧躋配之典,使一國之人,皆知兩臣碩德大節,眞功獨行之可尊不師,而亦聖世作興之一大關捩也。如無聖廡從祀之典則已,若必有之,捨兩臣而誰哉?此臣等所謂道所尊而祀所擧者也。伏願殿下,深察兩臣道德之允合從享,一世聳動之亶在此擧,亟施盛典,則實是斯文世道之幸,而大有光於聖朝尊賢右文之治矣。答曰,省疏具悉。聖廟從享,事係重大,爾等退修學業。
行副司直申尙權疏曰,伏以仙馭賓天,日月屢更,遏密之慟,久愈靡極。竊伏念臣聞,人主有所失,而直陳之謂讜言,無所失而勒說之謂誣辱,出於匡救之忱議曰忠君受國,出於死黨之凶心曰詬天罵日,今韓後翼之疏,非讜非忠,卽誣上之一張凶書耳,噫嘻,爲人臣子,悖嫚胡至是耶?其綽略閃忽,指意甚緊,殆若妖雲之口氣,逆淵之筆法,而直斥君父,極口詬罵,又雲淵之所無,古今天下,無倫絶悖,豈有若此者乎?惟我殿下,臨御以來,凡所作爲,磊落光明,典盡停當,蓋以明天理正人心爲本,而以先正臣宋時烈躋陪廟庭,又表章萬東廟,以彰孝宗大王之志事,正尹拯父子之罪,以追肅宗大王之遺意,奪三凶之爵,以嚴辛壬忠逆之分,特施金昌翕·李縡節惠之典,以振遺逸崇奬之風,各宮房折受及祭禮釐正等事,卽列聖朝所欲行而未遑者,而一朝擧而行之,奎章之設置,有東方以來,所未有,而倣宋氏龍圖閣故事而創之,貪墨之懲治,實滌盪一世之急先務,而一從大明律而勘之,文女·尙魯,已稔通天之惡,則依趙女·自點例而罪之,麟·謙·恒·簡,自干射日之凶,則不以事關聖躬,爲嫌而誅之,洪鳳漢所犯,窮天極地,而殿下爲宗社之重,而旣發其罪,爲慈宮之地,而不加顯戮。其他一政一令,一施一措,莫非出於至誠惻怛,厭服人心,率是道而往,則可期德侔天地,明竝日月,而太平萬世,翹足而待也。此非臣言,卽國人之言,非特國人之言,彼國之人見我人,亦加意待之曰,爾國聖人王出矣云,而彼韓後翼者,抑何心腸,誣捏君父,至此之極耶?勢道趨附,比夏桀之簡賢,附勢衡石之程,刑名法術,比之秦皇,月露風雲,文華浮薄,比之六朝之亂亡,星尺不精,運用必舛,比之歷代之昏庸,漢明之摘發,衛君之好察,猶是好題目耳,惟以金龜柱·鄭履煥,比而同之於靑陽諸人之士流君子,嗚呼,靑陽諸人,豈不辱哉?鄭澈·鄭澔,何嘗宿食於戚里之家,又何嘗印出戚里之疏乎?沈義謙·閔鎭遠,亦何嘗語犯莫重,又何嘗宣播內言,又何嘗爭抗儲君,恐動天聽,甚至於扈衛宮城乎?其言曰一心不誠,萬事皆虛,嗚呼,此何言也?惟此八字,卽尹拯所爲辛酉擬書中,辱先正之語也。以門生而辱師長,尙爲倫常之罪人,北面於殿下,而敢如是乎?此無他,借用尹拯之悖說,直攻聖學之源頭,仍欲以九月備忘,付之虛僞之科,天下寧有是哉?凡殿下之政令施措,一出於至誠惻怛者,一歸之於不誠耶?果使萬事皆虛,則其將置殿下於何地乎?至若所謂馬上治天下,乃陸賈請事詩·書之語,而馬上詐力也,詩·書正道也。我殿下,以先王之宗嫡,堯傳舜受,何等光明,發號施令,何等正大,而敢曰機事已過,機心尙存,又引馬上治天下而結之,隱然歸之於權謀而得之,術數而治之,其心所在,誠不可測,世間豈有無倫絶悖之語乎?頃當危疑之際,深自韜晦,防遏凶圖,此則聖人處變之道也,故易曰用晦而明,箕子之佯狂,孔子之微服,皆此道也,權而得中,是亦經道,何可誣之以權術乎?噫嘻痛矣,亂臣賊子,從古何限,而豈有章奏上勒加誣辱,至於如此者乎?機事機心等語,與賊輅不道之言,有何異同乎?賊輅之言,猶出於私書,而此則登諸章奏,機關字,猶可屬之群下,而機心字,當屬何地?其凶險叵測,豈不有浮於賊輅乎?逆淵之救麟漢,猶是隱映說去,而此則直以龜柱,推詡爲士流。固知龜柱之罪,比諸麟漢,煞有輕重,而後翼之放恣無嚴,則亦豈不倍簁於逆淵乎?雖敵以下一言不合,不可以抑勒之說,肆口誣辱,況於君父之前,惟其許多誣上,若出於無知妄作,則猶或付之狂誕,置而勿問,不害爲盛德事,而此則精神骨子,只爲龜柱而發耳。備忘一下,逆節昭著,合辭方張,輿情愈激,而敢以狼毒之心,肆爲角勝之計,乃曰前後有異,表裏不同,嗚呼,天下寧有是耶?唐虞之四凶,初則姑試於岳牧之間,末乃流放之竄殛之,然而未聞天下後世,以堯·舜爲前後有異而譏之也。若使舜,嫌於前後有異,而不罪四凶,則何以服天下之心乎?殿下動法堯·舜,而反以爲違聖賢之成法,不知堯·舜之外,又有何聖賢之可法乎?必使殿下,不治龜柱然後,方可爲明於擇術,而得誠正之實效耶?嗚呼,大學誠正之敎,初不爲亂設,而今爲此輩之援引,天日在上,豈不畏哉?春秋引喩,又是誣孔子矣,人得以誅者,卽通天下公共之謂,非謂冒私嫌挾私憾而誅之也。孔門五尺之童,羞道桓·文之事,蓋以桓·文之仁義,卽假借而非眞也,故曰春秋無義戰,誠如後翼言,則春秋之戰,皆爲義理乎?鳳漢十年秉國,百罪俱極,又昨冬以後,窩窟於麟·謙,根柢於恒·簡,鄭履煥若以此等罪惡,聲言致討,則眞是公言,眞是義理,又無愧爲名祖之孫,而徘徊於戚里芭籬之邊,掇拾其言,如出一口,迭相喧聒,若報私讎,以是之故,只得爲戚里之私人而已,此理甚明,勘破非難,而反以當罪之斥黜,勒成袞闕,至曰擧措顚倒,又曰多任私智,不循天則,苟有一分嚴畏之心,悖慢無禮,豈若是乎?嗚呼,龜柱之罪已著,而必稱士流,殿下之聖德彌彰,而必加凶言,寧爲吠日之犬,不能不爲龜柱之純臣,誰謂四百年培養之地,其得人之死力,反不及一龜柱乎?此而不痛辨而嚴治,則臣恐怪鬼之徒,接跡而起,人心疑亂,國綱解弛,不知何樣禍機,伏在何地,臣以是凜然心寒,繞壁不寐,直欲流涕而慟哭也。抑臣竊有爲殿下慨恨者,以鳳漢之罪犯,姑且涵貸,亶出竊負之義,則屈法全恩,此已足矣,減死之典,不容蹔緩,而尙今官爵自如,無異平人,其何以洩神人之憤,解四方之惑乎?後翼之凶言,亦由於此,豈不惜哉?自有此疏以夾,臣竊以爲今日廷臣,沬血飮泣,必以辨聖誣爲急,臺閣之或啓或疏,殆若應文備數,終無極言竭論,爲殿下伸辨者,此其故何哉?此疏之詬天罵日,雖三尺童子,必無不知之理,而大小臣工,緘口結舌,伈伈度日,或不以爲凶言然歟,抑有所畏,甚於君父而然歟?若使自己,遭此橫逆之誣,則其必辨之,如將不及也,廷臣誰如此?以殿下之聖明,初不覺察則已,旣曰詬天罵日,而猶以臺臣稱之,尤豈不大駭乎?明知其爲賊,而君臣上下,莫敢誰何,則國必亡矣。昔者郭公,善善而不能用,惡惡而不能去,乃至國亡,今不能治詬天罵日之惡,而國安得不亡乎?顧臣言輕矣,跡疎矣,不足比數於衣冠之列,而側聽累日,汔無處分,臣亦受國厚恩,何忍坐視宗國之必亡,而只拘越俎之嫌哉?臣固知一言脫口,薤粉立至,而臣雖滅死萬萬,苟或一分有助於辨聖誣而安宗社,則臣當含笑就斧鑕矣。嗚呼,攻洪義理,誠與攻元衡,攻五凶一般,此則後翼言是耳,若使龜柱,純用公心,攻之以道,則固當匹美於靑陽·文忠,而急於濟私,專事濫猾,不知身先陷於惡逆之臼,而猶欲自處以士流,吁,亦可哀也已。又於今年,若能自知其罪,少加懲戢,則以殿下之盛德大度,未必不包容於山藪之內,而猾習不悛,宿火盡起,蛇山荊棘,眞是滄浪自取,此豈殿下之所欲哉?龜柱本末,參以上敎,則三分義理,七分逆賊,而後翼則推重龜柱,爲十分義理,而以殿下之千言萬事,盡歸之於一切虛假,何其護逆太恕,而誣聖大苛耶?苟如其言,跖可爲夷,堯可爲桀。如此道理,出於何書,所謂士流窮格之工,乃如是乎?洪·金兩逆,俱是戚畹,而殿下與天同德,大公至正,於彼於此,斷恩斷義,此國人所以咸服也。殿下之心,日月也氷玉也,渠雖欲千方而陰翳之,百計而點汚之,顧何損於日月之明,氷玉之淸,而甘心死黨,恣意誣上之罪,則決不可一時容貸。伏願殿下,勿以憑藉袞闕而爲嫌,勿以抉摘文字而爲難,廓揮乾斷,夬施當律,以存必亡之國,非臣之幸,卽宗社萬世之幸也。批答出傳敎
丙申十二月十五日辰時,上御尊賢閣。藥房副提調入侍時,副提調洪國榮,假注書柳孟養,記注官金鳳顯,記事官林錫喆,以次進伏訖。國榮曰,夜間聖體,若何?上曰,一樣矣。國榮曰,去夜寢睡,何如?上曰,善寢矣。命讀申尙權疏訖。上曰,此疏,卿已見之乎?觀其疏語,一篇所陳,雖曰討逆,而其實則專以贊揚媚悅爲主,人臣進言之道,固不當如是也。方當一初之政,勵精求治之時,設施注措之際,政令事爲之間,亦豈無闕失之可言者耶?今此條陳之專事贊揚者,殊甚可怪。大抵人主之病,尙在於好聞阿嫂之言,故此等諂嫂之說,乘間易入,歷觀前世,滔滔皆是一轍,予讀前史,每於此等處,未嘗不掩卷太息,夫何此等諂諛之習,親見於今日?命書傳敎曰,今見申尙權疏,起頭鋪張,卽一狀德之文,嗚呼,寡人登極未幾,有何實政實效之及于朝野,而倘如尙權之言,則袞闕無一可論,時政亦無一可語者耶?誣上固是不道,而媚君亦豈無罪?且韓後翼之疏,專爲龜柱地,抗章於臺啓方張之日,備忘昭布之後者,顯有角勝之跡,固已萬萬無嚴,而旣付之於言事之科,尙且優容,予亦有意。至若尙權之疏,其所說去,專出容悅之意,彼後翼姑勿論,此而不罪,則必將啓人主嵬然自聖之弊,亦豈少故也哉?行副司直申尙權,亟施削職之典,原疏給之。上曰,史官進詣江華,實錄儀軌奉來。出榻敎命退去,諸臣以次出。
丙申十二月十五日巳時,上御尊賢閣。吏·兵房承旨,持褒貶啓本入侍時,行都承旨洪國榮,左副承旨徐有防,假注書柳孟養·李兢淵,記注官金鳳顯,記事官林錫喆,以次進伏訖。上曰,兵房承旨之以代房入來,何故也?有防曰,右副承旨,以式暇不爲仕進矣。上命書傳敎曰,開坼殿座,兵房以該房不爲仕進,而聞以式暇懸頉云,事甚駭然,右副承旨柳焵遞差。國榮·有防,讀奏褒貶題目訖。國榮曰,卽伏見禮曹判書蔡濟恭等今秋冬等褒貶啓本,則顯陵參奉尹光梓題目,致勤點下,工曹判書徐命善等啓本中,繕工監監役李顯模,副奉事金漢訥題目,致勤點下,殊無嚴明殿最之意,該曹堂上·本監提調,竝推考警責,何如?上曰,依爲之。有防曰,卽伏見司僕寺今秋冬等褒貶啓本,則長峯島兼監牧官高繼允,瑞山等監牧官秦渭發題目,宜置下考,而置諸中考,致勤點下,殊無嚴明殿最之意,司僕提調徐命善,磨勘堂上兵曹判書洪樂性,竝推考警責,何如?上曰,依爲之。國榮曰,卽伏見黃海監司李性源,咸鏡監司趙重晦,今秋冬等褒貶啓本,則守令無一人居下,京畿監司趙時俊啓本中,南陽府使李應爀題目,致勤點下,全羅監司李普行啓本中,全州判官李太源題目,致勤點下,慶尙監司李衍祥啓本中,固城縣令洪秉聖,省峴察訪李彦祜題目,致勤點下,殊無嚴明殿最之意,竝推考警責,何如?上曰,依爲之。有防曰,卽伏見慶尙左水使白東毅今秋冬等褒貶啓本,則邊將無一人居中居下,殊無嚴明殿最之意,推考警責,何如?上曰,依爲之。竝出擧條國榮曰,南漢還上中,至今未捧者,數旣不多,而民情甚急,實難督捧,故敢此仰達矣。上命書傳敎曰,今聞守禦使所奏,所捧不少,而民情甚急云,南漢新還,特爲停捧事,分付。仍命國榮先退。命有防書傳敎曰,童蒙敎官殿最他敎官,則皆以留心不怠,無闕等語爲目,而至於李義胤,則除拜旣久,而以佇觀訓效爲目,其不治可知。當該敎官李義胤入侍。又命書曰,先朝飭敎,若何?況軍門郞廳,旣是從事官,則無端不來,事極駭然,御營從事官李迪輔,先汰後拿。又命書曰,假承傳色中官文鳳億汰去。上曰,多大浦僉使田文顯,營將準朔後移拜乎?問于政吏。賤臣承命出問,還入仰奏曰,未準朔營將,亦有移拜之例,故田文顯爲營將九朔,移拜僉使云矣。上曰,前例知入。賤臣又奉命出問,還入仰奏曰,營將十朔後移拜,雖或有之,而九朔移拜,果無前例矣。上曰,兵曹入直郞廳入侍。兵曹郞廳朴祐源進前。上曰,兵曹政吏之所對,萬萬痛駭,郞廳決棍嚴問,可也。命書傳敎曰,田文顯每以見在營將知之,今以貶第,而始知移拜多大浦僉使矣,予已訝之,問于政吏,則果如予料。若此則未準朔營將,限朔尙餘六七朔,徑自移拜邊地,而陞資則論以政格,不但驚怪,以邊地而徑遞,則其資決不可還收,然則崔雲羽之昨冬特令降資,獨不冤乎?政吏之初以前例之可據仰對,末乃考入謄錄之後,始乃變辭,下吏之習,極爲痛駭,官何論哉?吏宜先治,騎郞旣承下敎,以此棍問委折以奏。又命書曰,政事當日爲之。又命書曰,摠管李潤成,實恙未差云,改遞與未差代,今日政差出。上曰,副司果曺遠振·金熹,依近例,直捧禁推傳旨。出榻敎命退,諸臣以次出。
丙申十二月十五日午時,上御興政堂。童蒙敎官入侍時,左承旨林鼎遠,假注書李兢淵,記注官金鳳顯,記事官林錫喆,童蒙敎官李義胤,以次進伏訖。上曰,訓兒幾人乎?義胤曰,訓兒四人中,一則有病,一則在遠,故率入二兒矣。上曰,連爲課講乎?義胤曰,自八月爲之矣。上命訓兒進講,下詢文義訖。上曰,予不知敎官之淺深,訓兒所讀之書,敎官亦進講也。義胤進讀論語一章,上下詢文義訖。命書傳敎曰,大學之敎不明,自於小學之敎不明也。我朝設置童蒙敎官者,法意豈徒然,而近作冗官,是豈設置之本意乎?不革其職,宜責其效,以故以貶題之礙眼,召而見之,學徒不但不成樣,以學徒之書,設問敎官,則不以孝悌,爲仁中之一事,又以三省,謂一日而三察,程夫子豈不於門人,以此發哀哉之歎哉?況不緊奏對,大欠筵體,童蒙敎官李義胤汰去。今番都政,則爲官而擇可合之人事,申飭詮曹。命退,諸臣以次出。
丙申十二月十五日午時,上御尊賢閣。藥房三提調,請對入侍時,都提調鄭存謙,提調徐命善,副提調洪國榮,假注書柳孟養,記注官金鳳顯,記事官林錫喆,醫官慶絢·吳道炯·徐命緯·康命徽·張祜,以次進伏訖。存謙曰,日寒此酷,聖體,若何?上曰,一樣矣。存謙曰,王大妃殿氣候,何如?上曰,一樣矣。存謙曰,惠慶宮氣候,若何?上曰,一樣矣。上曰,兵判之田文顯事,頗涉不公矣。營將之未滿十朔者,遽移邊地,此豈政格?事未前聞。存謙曰,營將之纔至九朔,遷轉邊地,旣無前例云,大是不察,兵曹判書洪樂性,爲先從重推考,何如?上曰,依爲之。出擧條命諸醫入診。慶絢診候訖,退伏奏曰,脈候左右三部度數,調均而稍弱矣。道炯診候訖,退伏奏曰,脈候左三部度數,調均安靜,右三部沈靜調均,頗弱矣。命緯診候訖,退伏奏曰,脈候左三部,平順好矣,右三部,亦平順而頗弱矣。命徽·祜所奏,與命緯同。存謙曰,臣等俄與諸醫相議,則如此之時,調理之劑,不可全廢,前日所進心腎湯,加蔘茸進御爲好云矣。上曰,人蔘得無害乎?道炯曰,心腎湯旣是涼劑,五分蔘,別無爲害矣。上曰,進御加減心腎湯,自今日煎入。出榻敎上曰,今年藏氷時,江民無稱冤者乎?命善曰,臣送人摘奸,則別無怨望云矣。命退去,諸臣以次出。
丙申十二月十五日酉時,上御尊賢閣。藥房副提調,持加減心腎湯入侍時,副提調洪國榮,假注書柳孟養,記注官全鳳顯·卜台鎭,醫官康命徽,以次進伏訖。命徽奉進湯劑,上進御。命讀政望,國榮讀奏,上落點。上曰,申尙權處分,諸議以爲何如云耶?國榮曰,外間之議,臣未及聞之,而辭敎極其嚴正,處分允爲得當,聽聞所及,孰不欽歎乎?自此以後,欲進阿諛之說者,似不敢更爲生心,而第自古人君,每於聽言之際,逆耳之言,易於惡聞,順旨之說,難於嚴斥,此是人情所不免之通患也。殿下若以今日處分申尙權之意,擴而充之,毋或少解,則阿諛之說,無自以入矣。上曰,卿之規勉,果好矣。命退去,諸臣以次出。
丙申十二月十五日酉時,上御尊賢閣。右承旨·玉堂上下番·纂輯郞廳同爲入侍時,右承旨兪彦鎬,假注書李兢淵,記注官金鳳顯,記事官林錫喆,校理李在學,副修撰李儒慶,纂輯郞廳李秉模,以次進伏訖。上曰,今夜救食時刻稍久,而日寒如此,令戶曹給炭事,分付。賤臣承命出傳。上曰,近思錄及伊洛淵源錄入之。賤臣承命奉進。上命在學,讀奏邢七事,仍命在學·儒慶先退。上曰,李敬養尙不仕進乎?彦鎬曰,如有飭敎,則似當出肅矣。上曰,今日政爲正言通淸乎?秉模曰,然矣。上曰,郞廳進去乎?秉模曰,進去矣。上命秉模,讀奏推案訖,命彦鎬,讀奏右議政鄭存謙箚子,賜批。仍命書傳敎曰,旣批右揆之箚,且雖是體例間事,大臣以此引義,司僕提調推考勿施。命退,諸臣以次出。
上在慶熙宮。停常參·經筵。
徐有防啓曰,大司憲洪梓在外,執義金亮行在外,掌令李枰受由,尹在醇呈辭,持平兪彦鏶·金鍾厚在外,今日以監察茶時之意,敢啓。傳曰,知道。
兪彦鎬啓曰,卽者兵曹郞廳來言,武臣堂上祿試射試官望,擬入事,命下,而判書洪樂性,謂有情勢,終不擬入云,特敎申飭之下,不卽擧行,事體極爲未安,判書洪樂性,從重推考,使之卽爲擬入,何如?傳曰,允。
林鼎遠啓曰,右承旨趙瑍,今日不爲仕進,卽爲牌招,何如?傳曰,允。
傳于洪國榮曰,都承旨入侍。
又傳于曰,副提調,持加減心腎湯入侍。
傳于趙瑍曰,左副承旨與纂輯堂上金鍾秀入侍。
兵曹口傳政事,以鄭尙淳爲都摠管,李昌運爲副摠管。
以兵曹武臣堂上祿試射試官不得擬入草記,傳于徐有防曰,昨日飭敎,不過君臣之間,貴在無隱之義,如是引嫌,萬萬過當,申飭卽爲擬入。
丙申十二月十六日辰時,上御尊賢閣。都承旨入侍時,行都承旨洪國榮,假注書柳孟養,記注官金鳳顯·卜台鎭,以次進伏訖。國榮曰,日寒轉酷,聖體,若何?上曰,一樣矣。國榮曰,去夜寢睡,何如?上曰,善寢矣。國榮曰,近日水刺進御,比前,何如?上曰,曾有否滯之症,故不得善進矣,一自重蒸飯以後,所進比前頗多,而亦能順下矣。國榮曰,水刺之比前加進,非但重蒸之效也,似是永眞丹進御之效也。上曰,予於飮食衣服等節,以煖飽爲戒,故雖惡衣惡食,不以爲難矣。國榮曰,聖敎,誠好矣。衣服飮食,雖是小節,而若不限節,則必爲窮極奢侈之風,以故稱夏禹之德,而必言其菲衣惡食者,良以此也。欲法夏禹勤儉之德,則宜先以菲衣惡食爲始矣。上曰,卿言果是矣。命讀諸道狀啓訖。命退去,諸臣以次出。
丙申十二月十六日未時,上御尊賢閣。左副承旨·纂輯堂上入侍時,左副承旨兪彦鎬,江華留守金鍾秀,假注書柳孟養,記注官金鳳顯·卜台鎭,以次進伏訖。上曰,內下日記,幾盡校定乎?鍾秀對曰,明間當畢役矣。上曰,推案抄出,何時了當乎?鍾秀曰,亦於明間了當矣。上曰,卿何時到任乎?鍾秀曰,再明將發焚黃之行,十九日當爲上來,翌日將辭陛矣。命鍾秀先退。上曰,纂輯郞廳,持抄出推案一卷入侍。出榻敎上曰,江華留守,更爲入侍。纂輯郞廳李在學,江華留守金鍾秀進前。命在學讀推案訖。上曰,闡義昭鑑·勘亂錄入之。賤臣持入。上曰,推案中問目拱辭,罪人自稱臣與矣身,問罪人時,矣身與汝,此規式,考之二冊以奏。鍾秀考見後奏曰,問目則曰汝,供辭則曰以臣稱之矣。上曰,作冊時,用此例爲之好矣。上曰,闡義昭鑑時堂郞,或有存者否?鍾秀對曰,多有之,李獻慶亦其時郞廳矣。命李獻慶入侍,進前。上曰,乙亥年闡義昭鑑作冊時,諸堂合力撰出耶?獻慶對曰,事實及斷,諸堂各製矣。上曰,似然矣。上曰,內下日記,合秩而印出乎,別爲一書乎?彦鎬對曰,別爲一書,似好矣。上曰,聞纂輯堂上所奏,禮議尙不仕進云,此豈緩期之事?禮曹參議鄭民始,牌招謝恩,其令專意纂輯之役。出傳敎上曰,吏曹佐郞李敬養,不爲出肅云,纂輯役遲滯可悶,申飭仕進。出傳敎命承旨讀政院啓辭訖。上曰,允。豈可以政注間一時不察,輕遞銓官?況都政不遠,尤豈遞易之時,處義過矣,申飭行公。試官之望,摠官之代,卽爲口傳擬入。命退去,諸臣以次退出。
丙申十二月十六日未時,上御尊賢閣。藥房副提調,持湯劑入侍時,副提調洪國榮,假注書柳孟養,記注官金鳳顯·卜台鎭,醫官慶絢,以次進伏訖。絢奉湯劑進前。上進御。國榮曰,自湯劑進御以後,元氣漸至完實,玉色亦頗紅潤,然則湯劑誠不可間斷,治心治病,自無兩術,以此觀之,聖學亦不可間斷。日暖間停講,雖是例也,爲學工夫,固不可暫時作撤,頻召儒臣,討論經義,博採嘉謨,以廣聖學,是臣區區之望也。上曰,諷諭甚切實,當勉勵矣。命退去,諸臣以次出。
上在慶熙宮。停常參·經筵。
趙瑍啓曰,都摠府郞廳來言,闕內各處入直軍兵,夜巡檢之意,敢啓。傳曰,知道。
李鎭衡啓曰,大司憲洪梓在外,執義金亮行在外,掌令李枰傳旨未下,尹在醇陳疏入啓,持平兪彦鏶·金鍾厚在外,今日以監察茶時之意,敢啓。傳曰,知道。
兪彦鎬啓曰,合辭方張之時,兩司無詣臺之員,除在外外,未肅拜呈告人員,竝卽牌招,何如?傳曰,允。
以大司諫金普淳,正言鄭志儉,司憲府掌令李枰,牌不進罷職傳旨,傳于趙瑍曰,只推。
傳于洪國榮曰,都承旨入侍。
又傳于曰,副提調,持加減心腎湯入侍。
傳于趙瑍曰,承傳色中官吳浚謙敍用。
傳于趙瑍曰,左副承旨與纂輯郞廳入侍。
吏曹口傳政事,以金宗淵爲熙川郡守。
趙瑍,以內醫院官員,以都提調·提調·副提調意言啓曰,鍼醫李春敷復屬事,命下矣。令該曹,依例口傳付軍職,冠帶常仕,何如?傳曰,允。
兪彦鎬,以兵曹言啓曰,今十二月十七日,武臣堂上祿試射日次矣,試官望,當爲擬入,而判書臣洪樂性,謂以情勢惶蹙,不敢擧行,何以爲之?敢稟。批答無。
林鼎遠,以戶曹言啓曰,因內需司啓單子,慶尙道固城昌原所在龍洞宮,有土免稅事,報該曹査決事,判下矣。各宮房有土稅租二斗,載在績典,誠如道臣査啓,三手糧舡馬價雜費,皆當以元數中計減者,而今此該宮導掌池光啓之數外加斂,已極可駭。至於魚果雜種之橫侵,尤萬萬無據,而旣自秋曹,照律嚴勘,則更無可論,至於恒定結數事,豐歉各異,起陳無常,今若一例硬定,則來頭白徵之弊,勢所必至,若使宮差,隨起執負,則連伏挾加之橫侵,亦難支當,此則每年執負時,使該邑鄕色,眼同踏驗,從實執負,如有濫執之弊,則使該邑報巡營,以爲嚴處之地。斗租七分定價,本無如此定式,揆以各道折價,亦無相當之例,雖不可勒令減定,而濫加勒捧之弊,不可不防塞。此則使之直以本色租收捧,自爲作錢,更勿以錢代捧,則濫徵之弊,不期祛而自祛,以此分付本道,而宮差作弊外邑者,本無道臣守令,毋敢誰何之禁令,則當其恣橫濫徵之時,不卽摘發禁斷,至使遠方小民,千里訴冤,是豈隱恤如傷之意哉?此後宮差之不有法令,無所忌憚者,隨現嚴禁,小則自本道懲治,大則啓聞重勘之意,一體申飭。昌原屯民之威脅宮差事,宮差來訴之言,本不足取信,而該宮手本中,以此提煩,極涉猥屑,況租代捧錢,旣已嚴禁,則代錢多少之稱冤,自無可論,但屯民之威脅導掌,雖未知事實之如何,而關係民習,不可置之,査實懲礪之意,亦爲分付,何如?傳曰,允。
兪彦鎬,以備邊司言啓曰,今日靈光漂海人入來後,使本司郞廳及譯官問情,則與領來譯官金履熙問情時問答,別無異同,故正書入啓,而今此漂人,寒程遠來,使之姑留一兩日,卽爲發送,何如?傳曰,允。看護諸事,另加申飭,閑雜人往來,更爲嚴禁。
又以司僕寺官員,以一二提調意言啓曰,本寺分養馬,如有故失·瘦瘠·病傷不馴,則每於畢上納後抄出,分授營邑,依法典施罰,而有赦令,則例皆蕩滌矣。今年所納分養馬,有頉營邑,現告成冊,今始齊到,而係是宥旨前事,似不當循例施罰,何以爲之?敢稟。傳曰,蕩滌。
司諫李謙彬啓曰,請海南縣圍籬安置罪人具庠,更令王府,嚴鞫得情,快正王法。
又啓曰,請大靜縣爲奴罪人金壽賢,更令王府,拿鞫嚴問,依律處斷。
又啓曰,請靜義縣荐棘罪人尹泰淵,亟令王府,拿鞫嚴問得情,快正王法。
又啓曰,請河翼龍·金重得,亟命王府,拿鞫得情,快正王法。
又啓曰,請海南縣定配罪人李弘濟,亟令王府,拿鞫嚴問。
又啓曰,請海南縣竄配罪人金載順,亟令王府,拿鞫嚴問。
又啓曰,新除授司憲府大司憲洪梓,時在慶尙道高靈地,請斯速乘馹上來事,下諭。答院曰,不允。下諭事,依啓。
兪彦鎬,以武臣堂上祿試射所差備官,以試官意言啓曰,今日試射時,嘉善朴世耉,折衝金俊盛,柳葉箭邊三中,俱未滿四矢,兼司僕將折衝吳載衡無分,竝依承傳罷職,何如?傳曰,允。
丙申十二月十七日,記事官姜彙鈺。
義禁府啓目,李明中段,依大明律,杖一百收贖,告身盡行追奪,私罪照律事。傳曰,功議各減一等爲良如敎。
刑曹殺獄罪人奴金伊,加刑啓目。傳曰,除尋常各別嚴刑,期於取服爲良如敎。
刑曹偸竊罪人尹起莘,更招啓目。傳曰,更良加刑取服爲良如敎。
丙申十二月十七日巳時,上御尊賢閣。都承旨入侍時,行都承旨洪國榮,假注書李兢淵,記注官金鳳顯,記事官林錫喆,以次進伏訖。國榮曰,夜間聖體,若何?上曰,一樣矣。上曰,有一武藝別監,以其責納例,任自逃走,事極可駭矣。國榮曰,武藝別監,卽是掖庭之軍卒,而任意逃躱,事關紀律,不可仍置,令都監捉治,似好矣。上曰,然矣。命書傳敎曰,武藝別監之任自逃躱,事係紀律,訓將入侍。上命奏公事,國榮讀訖。上曰,訓將如已入來,入侍。賤臣承命召入,訓鍊大將張志恒進前。上曰,武藝別監之空然逃走,事極怪駭,卽爲捉囚,捧供以聞,可也。仍命先退。國榮曰,漂海人之寒程入來,不可不姑留數日,而留館時,雜人往來,自前有弊,此宜嚴禁,至於看護等事,亦爲申飭,好矣。上曰,將以此批答於備邊司草記矣。仍命退,諸臣以次出。
丙申十二月十七日午時,上以孝明殿。晝茶禮親奠入侍時,左承旨林鼎遠,右承旨趙瑍,同副承旨李鎭衡,假注書李兢淵,記注官金鳳顯·卜台鎭,以次侍立。上具衰服,自齋室詣孝明殿,行晝茶禮。儀注上同還入齋室。諸臣以次退出。
丙申十二月十七日午時,上御尊賢閣。藥房副提調,持湯劑入侍時,副提調洪國榮,假注書李兢淵,記注官金鳳顯·卜台鎭,醫官慶絢,以次進伏訖。絢奉進湯劑,上進御。命退,諸臣以次出。
丙申十二月十七日未時,上御尊賢閣。同副承旨入侍時,同副承旨李鎭衡,假注書李兢淵,記注官金鳳顯·卜台鎭,以次進伏訖。上曰,禮曹參議入侍。禮曹參議鄭民始進前。上曰,纂輯之役,今至何境乎?民始曰,推案與日記,姑未盡抄出之役,盡爲謄出之後,始可以刪削,以成一統文字矣。上曰,申尙權處分傳敎見之否?民始曰,臣亦見之,而外間莫不稱頌矣。上曰,纂輯之役,着意爲之,期於速訖,好矣。鎭衡讀奏禁府草記,上命書判付。命退,諸臣以次出。
丙申十二月十七日初更四點,上御尊賢閣。左副承旨·纂輯郞廳入侍時,左副承旨兪彦鎬,假注書李兢淵,記注官金鳳顯·卜台鎭,纂輯郞廳李敬養,以次進伏訖。上曰,推案抄出者持入乎?敬養曰,不爲持入矣。上曰,出去持入,可也。上謂彦鎬曰,內下日記中,又有付籤處乎?彦鎬曰,又有數處付籤者矣。上命讀奏,仍命點改。敬養持推案進前,上命讀奏。上命書傳敎曰,熙川郡守之代,口傳差出,不多日內辭朝。上命退,諸臣以次出。
上在慶熙宮。停常參·經筵。
兪彦鎬,以都摠府言啓曰,今日入直內三廳,武兼禁軍及軍兵等,當爲中日習射,而漂海人到京,回還間,依例姑停之意,敢啓。傳曰,知道。
李鎭衡啓曰,合辭方張之時,憲府無進參之員,除在外·疏批未下外,掌令李枰,卽爲牌招,何如?傳曰,允。
傳于趙瑍曰,都承旨入侍。
傳于洪國榮曰,副提調,持加減心腎湯入侍。
傳于李鎭衡曰,今則放未放啓本盡到,回啓催促,卽爲擧行。
以掌令李枰牌不進罷職傳旨,傳于徐有防曰,只推。
傳于李鎭衡曰,御史留待。
傳于兪彦鎬曰,坐直承旨與御史,同爲入侍。
李鎭衡,以義禁府言啓曰,平安監司徐命膺狀啓內,祥原前前郡守洪啓燧,令該府拿問嚴處事,啓下矣。洪啓燧,以全羅左水虞候,時在任所云,依例發遣府羅將,交代後拿來,何如?傳曰,允。虞候口傳差出。
兵曹口傳政事,以金命耉爲全羅左水虞候。
兪彦鎬,以備邊司言啓曰,靈光漂海人六十九名,依其願,明日發送之意,敢啓。傳曰,知道。
司諫李謙彬啓曰,請南海縣圍籬安置罪人具庠,更令王府,嚴鞫得情,快正王法。
又啓曰,請大靜縣爲奴罪人金壽賢,更令王府,拿鞫嚴問,依律處斷。
又啓曰,請旌義縣荐棘罪人尹泰淵,亟令王府,拿鞫嚴問得情,快正王法。
又啓曰,請爲奴罪人河翼龍·金重得,亟命王府,拿鞫得情,快正王法。
又啓曰,請海南縣定配罪人李弘濟,亟令王府,拿鞫嚴問。
又啓曰,請海南縣竄配罪人金載順,亟令王府,拿鞫嚴問。
答院曰,不允。
掌令尹在醇疏曰,伏以臣猥陳一疏之懇,獲受三日之由,母子相守,安意扶護,感祝洪私,圖報無地。日昨違召,恭俟重勘,罪止例推,又辱庚牌,苟使臣之情理,有一分可强之勢,卽宜竭蹶趨膺之不暇,而臣之七耋偏母,喪慼所傷,疾火爲祟,每遇劇暑大冬,溫冷難適,補瀉兩妨,凜凜貞疾,今已十年餘矣。近因無前酷寒,添得輪行毒感,冷嗽作而不得安寢,頑痰升而不能下食,種種症形,雖不敢煩陳,而臣無他兄弟,獨自扶將,雖尺地之外,晷刻之間,斷無離側供仕之望,而職名未解,天名屢降,臣之惶蹙,已無可言,老母病中,以此用心,一味違傲,有虧義分,再斯瀆擾,極知悚惶,臣情到此,誠不勝悶隘之至。臺銜旣不可一向虛縻,母病亦難以旬月責效,玆敢不避猥屑之誅,仰瀆孝理之下。伏乞聖慈,天地父母,諒臣懇迫之私,亟行鐫削,治臣逋慢之罪,以昭法紀,不勝幸甚。答曰,省疏具悉。爾其勿辭,救護母病。
兵曹判書洪樂性疏曰,伏以臣性本疎鈍,識又淺短,雖閑司漫職,猶知其不堪,則況此本兵重任,初豈一分近似,而感激恩顧,黽勉供職,于今四箇月矣。瘡疣百出,醜拙畢露,偏荷聖度之屢加涵容,寬其罪而略示薄警,牗其迷而責以來效,雖慈父之庇愚子,何以加此?臣誠銘鏤頌戴,矢心圖報,殫竭策勵,期效尺寸,而其奈智慮旣自昏憒,精力近尤衰謝?臨政則全昧格式,遇事則每多顚錯,早晩僨誤之罪,自知無幸。昨伏見傳敎下者,以田文顯之未滿朔限,徑先移擬,責敎截嚴,臣於是惶懍震越,措躬無地。噫,銓部差除,格例甚嚴,臣乃曚然不覺,率爾擧擬,疎謬之罪,無以自解,論以典憲,合彼大何,大僚問備之請,實出太恕,何足以勘其罪哉?不職之狀,於此益著,當被之譴,不容久逭,昨日試望之不敢擧行,實出於悚蹙難安之意,而恩敎荐下,開釋備至,雖不得不冒沒奉行,而徒恃寵靈,仍因蹲據,斷無是理,玆敢略具短章,冒死哀籲。伏願聖明,下臣司敗,亟令重勘,以嚴政例,以勵臣工,不勝萬幸。答曰,省疏具悉。日昨飭敎,開釋無餘,卿其勿辭行公。
刑曹判書具善復疏曰,伏以臣於兵曹判書重推之命,實有悚恧不自安者。向日多大浦僉使有窠之時,臣適逢兵判於公坐,以田文顯可合之意,有所擧似,而至於陞遷之不計準朔,臣果錯認而有言矣。今兵判以此問備,則在臣廉隅,何敢晏然而已乎?且臣當寒供劇之餘,素有痰癖之疾,挾感越添,諸般症形,俱屬非細,時月之內,萬無起動之勢,玆不得不疾聲哀籲。伏乞聖慈,特垂矜諒,亟命治臣之罪,削臣之職,以安私分,不勝幸甚。答曰,省疏具悉。田文顯事,乃知卿所薦,而此不過一營將事,卿勿辭調理行公。
丙申十二月十八日巳時,上御尊賢閣。都承旨入侍時,行都承旨洪國榮,假注書柳孟養,記注官金鳳顯·卜台鎭,以次進伏訖。國榮曰,夜間聖體,若何?上曰,一樣矣。國榮曰,去夜寢睡,何如?上曰,善寢矣。命讀兵判洪樂性疏賜批,命讀刑判具善復疏賜批,命讀狀啓訖。命退去,諸臣以次出。
丙申十二月十八日午時,上詣孝明殿。晝茶禮親奠入侍時,左承旨林鼎遠,右承旨趙瑍,右副承旨徐有防,同副承旨李鎭衡,假注書李兢淵,記注官金鳳顯·卜台鎭,以次侍立訖。上具衰服,自齋殿詣孝明殿,行晝茶禮訖。儀注上同上還入齋殿,諸臣以次退出。
丙申十二月十八日未時,上御尊賢閣。藥房副提調,持湯劑入侍時,副提調洪國榮,假注書柳孟養,記注官金鳳顯·卜台鎭,醫官慶絢,以次進伏訖。絢奉湯劑進前,上進御。命奏禁府·備邊司草記,命書判付。上曰,諸道放未放,幾何入來乎?國榮曰,今則幾盡入來,而當此歲末,不可遲滯,使之卽爲回啓,似好矣。上曰,當下敎矣。上曰,褒貶開坼,已過多日,兵判引義之疏,亦已下批,都政當卽爲之,以何日擇定云耶?國榮曰,念後似當爲之矣。上曰,今番守令之窠,幾何?國榮曰,貶下不多,而瓜滿亦小云矣。命退去,諸臣以次出。
丙申十二月十八日酉時,上御尊賢閣。都承旨入侍時,行都承旨洪國榮,假注書柳孟養,記注官金鳳顯·卜台鎭,以次進伏訖。上命讀訓鍊都〈監〉草記訖。上曰,武藝廳掌務別監等,若有科外侵虐之弊,雖伏地,可也,而今此所責出者,不過例錢,自武藝廳設立後遵行者,則焉有以此爲謀免之計哉?況旣以下敎,使之待令,則任自逃躱,前所未聞,不可以已汰而止。盧泰昌令本都監,從重決棍後放送。出傳敎命退去,諸臣以次出。
丙申十二月十八日初更四點,上御尊賢閣。坐直承旨·御史,同爲入侍時,同副承旨李鎭衡,假注書李兢淵,記注官金鳳顯·卜台鎭,御史申大䄵,以次進伏訖。上曰,以書啓觀之,御史之勞苦,可想矣。關東民事,果何如?大䄵曰,昨年農事,嶺東稍勝,嶺北尤甚,而聞北來之言,則淮·金中,淮陽尤極慘切云矣。上曰,雖値凶歉,姑無餓殍於沿路乎?大䄵曰,村閭景色,殊甚蕭索,而不至於浮黃之境矣。上曰,設賑則不可不爲耶?大䄵曰,然矣。尤甚邑三邑,尤甚面四邑,勢將設賑,故監司問其便宜於守令,已有所區劃者矣。上曰,伊川,何如?大䄵曰,初則善治,而至於今番面分等時,不無疎漏之失。上曰,守令之數遞,雖甚可悶,而當此設賑之時,亦不可任置,書啓外,如有可言者,其皆奏之。大䄵曰,書啓外,別無大段不治者矣。上曰,沈釋之,何如?大䄵曰,官民之不相孚,最是可悶事矣。上曰,韓光傳,亦何如?大䄵曰,以氷鐵店捧稅一事言之,春間李秉模,爲察民隱使下來時,嚴題革罷,而御史發行,卽爲捉治店民,依舊收稅,其不知遠嫌,不通下情,類皆如此矣。上曰,申光祜,何如?大䄵曰,此則非不願治,而本以生疎,不得爲治之要矣。上曰,兪漢喆,何如?大䄵曰,尤甚之邑,民情遑急,而官長實無所恃矣。上曰,屠殺之弊,邑邑皆然乎?大䄵曰,近無飭敎,故視若尋常,無所忌憚矣。上曰,書啓條陳,殊極詳審,良可嘉也。大䄵曰,蔘商等事,不可不矯弊,故不避僭猥,有所條陳矣。上曰,軍丁之弊,何如?大䄵曰,關東軍額,多於民戶,以原州一邑言之,民戶不過四千,而軍丁至於七千餘名,故難免疊役之弊,而白骨徵布,黃口充定,因此而種種有之矣。上曰,封山皆濯濯乎?大䄵曰,今雖不至於濯濯,而宮家之憑藉公事,斫伐材木者,比比有之,此則不可不嚴禁矣。上曰,有人才乎?大䄵曰,未知隱遯中有何人才,而聞見所及,則不過科儒中佼佼者也。上曰,風俗,何如?大䄵曰,民俗大體朴野,而海邊謀利之處,亦甚奸詐矣。上曰,金魯淳亦不治耶?大䄵曰,別無所犯,而怨謗甚多矣。上命書傳敎曰,江原道暗行御史書啓啓下,此時民事,不可緩忽,卽令回啓。命退,諸臣以次出。
上在慶熙宮。停常參·經筵。
徐有防啓曰,合辭方張之時,憲府無進參之員,除在外外,掌令李枰,卽爲牌招,何如?傳曰,允。
傳于林鼎遠曰,都承旨入侍。
又傳于曰,右承旨入侍。
傳于趙瑍曰,藥房提調,持加減心腎湯入侍。
徐有防啓曰,明日次對,兩司當爲進參,除在外·陳疏受由·牌不進傳旨未下外,大司諫金普淳,司諫李謙彬,正言鄭志儉,竝待開門牌招,何如?傳曰,允。
傳于徐有防曰,都承旨入侍。
徐有防,以義禁府言啓曰,因慶尙監司李衍祥,江原監司金履素狀啓,刑曹粘目內,咸安前郡守田泰祥·李潤慶·金昊明,麟蹄前縣監趙來鎭等,移本府處之事,允下矣。田泰祥今方待命,卽爲拿囚,李潤慶以謝恩副使徐浩修軍官赴燕云,還渡江後,發遣府書吏拿來,金昊明時在京畿安城地,趙來鎭時在江原道春川地,依例發遣府書吏羅將,竝拿來,何如?傳曰,允。
兪彦鎬,以訓鍊都監言啓曰,依傳敎,前武藝別監盧泰昌,從重決棍三十度,放送之意,敢啓。傳曰,知道。
司諫李謙彬啓曰,請南海縣圍籬安置罪人具庠,更令王府,嚴鞫得情,快正王法。
又啓曰,請大靜縣爲奴罪人金壽賢,更令王府,拿鞫嚴問,依律處斷。
又啓曰,請旌義縣荐棘罪人尹泰淵,亟令王府,拿鞫嚴問得情,快正王法。
又啓曰,請爲奴罪人河翼龍·金重得,亟命王府,拿鞫得情,快正王法。
又啓曰,請海南縣定配罪人李弘濟,亟令王府,拿鞫嚴問。
又啓曰,請海南縣竄配罪人金載順,亟令王府,拿鞫嚴問。
答院曰,不允。
行副司直鄭尙淳疏曰,伏以臣以姿稟,則文質無當,以踐歷,則望實不副,每懼過福之災,常存持盈之戒,惟以毋墜家傳之謹愼,要爲涓埃之報效,宗黨之所交勉,平居之所自期,亶在於此,區區寸心,可質神鬼。不料年前掌試之事,忽䧟罔測之科,數日牢狴,分甘誅戮,鑑識之不明,取舍之乖當,臣固自訟,揆以邦憲,豈望倖免,而天鑑無幽不燭,聖度曲加容貸,畢竟勘斷,止於譴削。臣方戴罪含恩,杜門省愆,迺者特降,甄敍之命,繼奉摠府之除,聞命驚惶,撫躬靡措。義分所在,固當竭蹶,而第臣所被郵罰,關係不輕,聖意雖出於含垢,臣罪實著於不職,倘或憑恃寵靈,揚揚隨遂,有若尋常薄過之旋蒙收錄者然,則不幾於無忌憚之歸乎?玆敢短章自列,仰暴衷懇。伏乞聖慈,諒臣難安之情,遞臣新授之任,俾宿衛無曠,私義自靖,不勝幸甚。答曰,省疏具悉。旣已開釋,卿勿過辭,從速行公。
忠淸道幼學李昌白·金鎭甲·閔百謙·朴楨煥·閔百直·成洛疇·李東蓍·李彝載·朴漢箕·宋煥度·李東泌·成錫胤·兪彦緝·宋煥義·朴漢璧·李秉燮·宋文圭·成錫楷·金命垕·宋煥茂·金鎭三·李眞載·朴漢佐·李順燮·成洛範·宋德鎭·成致垕·成宗海·李宅燮·李文白·李度英·朴煥·閔向洙·成始鎬·朴柱煥·李延康·李鉉·金祺澤·朴師曾·宋台鎭·朴漢欽·成始鐸·李維燮·金鎭明·李華載·金斗岳·朴宗崇·李㙉·鄭始東·柳元根·宋煥國·朴師吉·柳宗壽·李穆載·成錫龜·卞至中·朴漢師·成始䥬·閔道洙·宋必愈·朴漢斗·李淨·宋載博·閔國燮·成洛龜·洪重益·洪亨瑞·李錫五·吳錫禧·尹得晉·崔命壽·金德養·朴漢楷·宋星斗·柳成五·李羲燮·李憲明·閔百勛·李必白·朴杞煥·李錫祿·宋觀賢·崔有泰·李延穆·朴光疇·閔百綱·宋弘圭·朴漢肇·成洛淵·李錫祚·趙以建·宋載行·金新澤等疏曰,伏以昨者臣等,以先正臣文烈公趙憲,文敬公金集,從祀聖廟事,仰塵睿聰,冀垂察納,及承批旨,未蒙允許,臣等相顧屛營,繼之以抑鬱也。夫聖廟祀典,至重且大,而先賢之從祀,亦古之禮也,所以從祀者,尙其人之道德,報其人之事功,躋配乎夫子之宮墻,使天下後世,且仰且師,表章而儀刑之,則儘乎從祀之若是重大,而苟有大賢君子者,生而得繼開之緖,沒而爲百世之師,有可祀之道德,可享之事功,則何必以祀典之重且大,而未能躋享於可享之地,使其道德事功,湮沒於世,而無崇報之道哉?惟此兩先正道德事功之卓然爲百世師者,殿下之所嘗俯燭,而服其德尙其義,誦其禮行其道,而士林之景仰,久而彌切,則今下重大之批,使缺一世之顒望,臣等之惑滋甚。兩先正之道德學問,節義事功,昭載國乘,照人耳目,臣等亦旣略陳於前疏,則不必疊床,而殿下拘於祀典之重大,尙靳一兪,臣等不得不申言,以明其從享之道德事功焉。噫,稟天地剛大之氣,得孔·孟·程·朱之統者,趙憲·金集是已。槪言趙憲平生,則淵源深遠,踐履篤實,居家而孝悌,通於神明,事君而忠誠,貫於日星,則亞聖所謂,人倫之至也,而擧此而措諸施爲,泛應曲當,無所凝滯,刀鉅鼎钁,不能奪其操,富貴貧賤,不能移其志者,端本乎誠正治平之學,流出乎正大規模之中,而以東還封事言之,條陳八事,衛先聖之大道,正聖廡之位次者,其非文烈之道德事功乎?至若十六條陳戒之疏,箴勉君德,作興禮俗者,非文烈之道學事功乎?斥倭酋之求和,抑帝秦之橫議,使天下後世,皆知有君君臣臣之義,而陽秋一脈,不絶於吾東者,豈非文烈之道學事功乎?逆料龍蛇之變,請備陰雨之策,而七百義旅,從容死國者,雖是一節,而扶綱百世,永樹風聲者,亦豈非文烈之道德事功乎?槪言金集之平生,則承先賢嫡傳之統,襲家庭詩·禮之訓,愼獨之工,得於思傳,格致之學,得於曾書,躬行心得,造詣高明,粹面盎背,踐履純篤,矜式乎士林,羽儀於王庭,爲吾黨之宗儒,扶風敎而闡吾道,則莫非文敬之道學事功也。以洙泗·濂·洛之道,爲父子傳授之學,而光前裕後,篤垂繼開之業,使天理民彝,維持後世事者,何莫非文敬之道德事功也。繼述文元之遺志,剖析疑文,續成禮節,際聖明之文治,開群蒙之陋俗,而無憾於冠婚喪祭之間,有補於禮樂風化之敎者,亦莫非文敬之道德事功也。得有所考,以定夫國朝五禮儀,得有所據,以續夫朱子家禮之制,參酌損益,使天秩人文,大明於世而永賴於後者,亦莫非文敬之道德事功也,猗歟盛矣。惟此兩臣,相繼作興,接孔·孟·程·朱之學,贊吾東休明之治,則以孔·孟·程·朱之絶學餘功,躋孔·孟·程·朱之爼豆宮墻者,理固然矣,事亦宜矣。以殿下崇儒重道之德,亦何拘於事體之重大,而不使遂斯文之美事,國家之盛典乎?今殿下之不許兩臣從祀,只是爲事關重大,則抑有一說焉。先正臣文成公李珥,文簡公成渾從祀之後,又祀文元公臣金長生,文元從祀之後,又祀文正公臣宋時烈·宋俊吉,若以從享之重大,而不許繼享,則文元烏得繼於文成·文簡之後,而兩宋文正,又烏得繼於文元之後乎?臣等以懵儒蔑學,不敢窺兩臣學業之萬一,而兩先正之道德,旣如是正大,事功又如是卓犖,無愧於前聖後賢,亦無愧於芹宮躋配之列,則有道有德,事光功大者,可謂百世師矣。自古從享,旣以道德事功爲重,則從享之列,捨此兩賢而又誰爲哉?兩賢從祀,業已行之,而恭惟列聖朝未遑而至今者,無乃留待後聖之意耶?殿下若以列朝之所未遑,有所持難,則又有一說焉。李文成·成文簡之貤爵贈諡,宣廟之所未遑,而仁廟行之不疑,兩宋先正之從享聖廡,肅廟之所〈未〉遑,而大行朝行之不疑,今於兩賢之從祀,若或以列朝之未遑,不行此盛擧,則亦豈不有欠於我聖上崇儒重道之德意也耶?今臣等之請,非直臣等之意也,乃一國之公議也,非直一國之公議,亦天下後世之公議也,殿下豈以事體之重大,有所持難,使士林公議鬱而不伸耶?臣等來自下土,相率龥天,昨未蒙允者,莫非臣等誠意淺薄,不能格天聽之致也,玆不勝抑鬱,敢復伸龥。伏乞我殿下,俯察兩臣道德之可祀,事功之可享,而亟擧聖廟從祀之典,俾作斯文之幸,庸裨聖朝之治焉。答曰,省疏具悉。三日內再疏,不已瀆乎?爾等退修學業。
丙申十二月十九日巳時,上御尊賢閣。藥房副提調入侍時,副提調洪國榮,假注書柳孟養,記注官金鳳顯·卜台鎭,以次進伏訖。國榮曰,夜間聖體,若何?上曰,一樣矣。國榮曰,去夜寢睡,何如?上曰,善寢矣。命讀公事訖,命讀明史第二卷訖。命退去,諸臣以次出。
丙申十二月十九日巳時,上御尊賢閣。右承旨入侍時,右承旨趙瑍,假注書李兢淵,記注官金鳳顯·卜台鎭,以次進伏訖。上命書傳敎曰,御史書啓曰啓後,政官卽爲牌招開政。此時民事,不可一日曠官,新除守令,待下批謝恩後,當日辭朝,另加擇差之意,申飭銓曹。又命書行副司直鄭尙淳疏批,及忠淸道幼學李昌白等疏批。上曰,同副承旨入侍。同副承旨李鎭衡進前。上謂瑍曰,湖儒再疏,疏錄諸生,皆上來乎?只謄初疏名字乎?問于疏儒,以司謁奏之。仍命先退。上命書傳敎曰,衣縫掖冠宰甫,周旋於聖賢爼豆之所者,宜知誠實事君之道,而今也湖儒,以一事再疏於三日之內,不但瀆也,下詢之後,許多列名者,以名存而身不來爲對。然則初疏尙可謂之與諸生議爲,再疏則一日之內,果已遍問於湖居諸生,而有此許多疏錄之書呈乎?其在務實之政,不可無警飭,忠淸儒生再疏疏頭疏色停擧。上曰,纂輯郞廳,持抄出日記入侍。賤臣承命出傳,纂輯郞廳沈念祖進前。上命讀奏。上曰,注書日記之未及修納者,申飭修納,可也。命退,諸臣以次出。
丙申十二月十九日未時,上御尊賢閣。藥房提調,持湯劑入侍時,提調徐命善,右承旨趙瑍,假注書柳孟養,記注官金鳳顯·卜台鎭,醫官慶絢,以次進伏訖。絢奉湯劑進前,上進御。命善曰,夜間聖體,若何?上曰,一樣矣。命善曰,咳嗽近已快勝乎?上曰,近日則稍減矣。上曰,纂輯郞廳李秉模入侍。出榻敎李秉模進前。上曰,推案不成貌樣,肯䋜沒實,所傳之言見漏,推案之疎率,極矣。秉模對曰,肯䋜有疎漏,而至於恒烈文案,則全然沒實矣,其時文書問郞,不善照檢之致也。上曰,郞廳出去,與堂上相議抄錄,可也。命退去,諸臣以次出。
丙申十二月十九日初更三點,上御尊賢閣。都承旨入侍時,行都承旨洪國榮,假注書柳孟養,記注官金鳳顯·卜台鎭,以次進伏訖。上命讀江原道褒貶,國榮讀奏。上曰,昨聞御史之言,則關東尤甚之邑,姑無飢民捐瘠之患,而設賑等事,亦已有區劃者云,庶可弛慮,而至於北道,則連見監賑御史狀啓,北關之凶歉,誠爲慘然,賑穀之前後區劃者,其數夥然,尙以爲不足,連請加劃,此甚可悶矣。國榮曰,今年北關之民事,誠極慘然矣。朝家之前後區劃移轉者,幾至十萬石,其數非不夥然,而御史之連請加劃,亦必有料量而然矣,不可不量宜加劃,俾盡其賙賑之政,以濟其飢荒,允爲得當矣。上曰,明日次對,當與大臣相議爲之矣。國榮讀奏公事訖。命退去,諸臣以次出。
上在慶熙宮。停常參·經筵。
徐有防啓曰,大司憲洪梓,執義金亮行,持平兪彦鏶·金鍾厚在外,掌令李枰傳旨未下,尹在醇受由,今日以監察茶時之意,敢啓。傳曰,知道。
藥房都提調鄭存謙,提調徐命善,副提調洪國榮啓曰,伏未審日間,聖體,若何?臣等今日率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。後日日次入侍,宜矣。
傳于林鼎遠曰,都承旨入侍。
又傳于曰,副提調持加減心腎湯入侍。
吏曹參判前望,以沈履之爲吏曹參判。
趙瑍啓〈曰〉,新除授吏曹參判沈履之,旣在闕中,不爲肅拜,仍爲出去,事甚未安,推考警責,何如?傳曰,允。
傳于趙瑍曰,居中者,旣曰罷黜,則雖經一都目,不捧傳旨,何可循例擬望?此是謬例,此後則蕩滌及敍用傳旨捧入事,定式。
以大司諫金普淳,正言鄭志儉,牌不進罷職傳旨,傳于林鼎遠曰,只推。
以掌令李枰牌不進罷職傳旨,又傳于曰,只推。
又傳于曰,中官金相澤,巡監軍單子,不卽啓下,申牌已報,省記遲滯,令該府處之。
以中官金相澤拿處傳旨,又傳于曰,分揀。
有政。吏批,判書李徽之進,參判沈履之牌不進,參議未差,承旨兪彦鎬進。以鄭宇淳爲副校理,鄭尙淳爲刑曹判書,李福源爲判尹,李瀰爲禮曹參判,李崇祜爲刑曹參議,李瀰爲同經筵,洪喜榮爲昭寧園守奉官,李邦鳳爲鐵原府使,趙瑗爲洪川縣監,宋樂爲康翎縣監,許侙爲三水府使。
兵批,判書洪樂性進,參判李在簡入直進,參議宋鍈服制,參知尹弘烈病,承旨兪彦鎬進。啓曰,全羅兵使,今當差出,而擬望之人乏少,同道守令,竝擬,何如?傳曰,允。申錫箕爲內禁將,權拭爲兼司僕將,李潤元爲都摠經歷,李運祥爲都事,李尙佐·邊德淳爲訓鍊判官,宋思鑑爲主簿,趙升鉉爲訓鍊判官,權邁爲主簿,李長煜爲訓鍊判官,金方行·金履正爲文兼,柳爀爲全羅兵使,金魯成爲兵虞候,李華源爲南陽監牧官,王漢楨爲同知,金履岌同知單付,李光宅·李廷復·高明輝爲僉知,尹敬喆北道參軍單付,李瀰·李亨逵·姜游·李世奭·李崇祜爲副司直。
傳于林鼎遠曰,新除守令催促,謝恩後入侍。
又傳于曰,謝恩守令留待。
以承傳色口傳下敎曰,二十六日,眞殿祭物,自內備設,只祭酒待令事,分付奉常寺。
林鼎遠,以義禁府言啓曰,因江原道暗行御史申大䄵書啓,備邊司粘目內,江陵前府使金魯淳,杆城前郡守趙德常,令該府從重勘處事,啓下矣。金魯淳·趙德常等,今方待命,卽爲拿囚之意,敢啓。傳曰,知道。
又以義禁府言啓曰,時囚罪人李世聃,刑推一次定配事,命下矣。李世聃旣已刑推一次,全羅道長興府定配,而以傳敎內辭意,具罪目,依例發遣府羅將,押送配所,何如?傳曰,知道。
又以刑曹言啓曰,滯守中官與房子,旣施一次之刑,特從惟輕之典,今日內杖配,中官金潤福,曰父曰女,雖與潛奸有異,亦不可歇治徒配,所謂房子,視該中官律勘處事,命下矣。罪人小宦任應賢·李昌仁,房子婢福德·古邑丹·氷點,各決杖一百,任應賢慶尙道河東府,婢古邑丹熊川縣,婢氷點泗川縣,李昌仁全羅道興陽縣,婢福德咸鏡道洪原縣,竝定配所,卽爲押送,金潤福全羅道萬頃縣,婢福愛黃海道康翎縣,竝爲徒配,亦卽押送之意,敢啓。傳曰,知道。
兪彦鎬,以兵曹言啓曰,十二月二十一日,武臣賓廳講書日次,而中日相値,不得爲之之意,敢啓。傳曰,知道。
丙申十二月二十日,記事官姜彙鈺。義禁府,以杆城前郡守趙德常,還穀之虛留,餘結之私用,海歛之無價取用,與勒奪富民富僧之錢貨罪捧供,而上裁何如?啓目。傳曰,罪發繡啓,有此置對,則固當怵畏悚蹙,以實直告是去乙,觀渠所供,事事推諉爲旀,飭節粧撰之狀,萬萬痛駭兺除良,頑蠢貪婪,雖渠伎倆是仍,敢以書啓中渠之許多蔑法病民之罪狀,一切漫漶,甘自歸於誣供瞞招,罪上添罪之科,究厥情狀,殊極回潏,更良嚴問口招爲乎矣,其中餘結私用,海歛日次與勒奪富民富僧等之錢貨事,俱係犯贓是如乎,以此添問目盤問爲旀,若不直招是去等,直招前勿爲捧供爲良如敎。
丙申十二月二十日辰時,上御尊賢閣。都承旨入侍時,行都承旨洪國榮,假注書柳孟養,記注官金鳳顯·卜台鎭,以次進伏訖。國榮曰,夜間聖體,若何?上曰,一樣矣。國榮曰,去夜寢睡,何如?上曰,善寢矣。上曰,今見次對坐目,兵判又爲懸病,其所引義,固已過當,而況此大政不遠之時,何如是撕捱乎?國榮曰,情地雖曰難安,而當此都政在近之時,飭敎之下,一味引義,似涉太過矣。上曰,近來賓對,鮮有廟謀之可聞者,此雖因予求治之誠不足,廟堂之臣,亦何以辭其責乎?其在民憂國計,尙未有實政,良可悶也。國榮曰,月六次對之設行,法意甚重,而筵席之上,罕聞嘉猷良謨,此雖群下不能導揚聖意之致,然而此不可專責於群下,殿下亦宜反省矣。殿下若以仰體列朝之盛德大業爲心,一念不懈,孜孜爲治,則在廷諸臣,豈不丕應徯志乎?上曰,卿言切至,當益加留念矣。上曰,大臣·備局堂上引見。出榻敎命退去,諸臣以次出。
丙申十二月二十日巳時,上御興政堂。大臣·備局堂上,引見入侍時,左議政金尙喆,右議政鄭存謙,兼禮曹判書蔡濟恭,行工曹判書徐命善,行戶曹判書鄭弘淳,吏曹判書李徽之,行副司直張志恒,同知中樞府事李漢膺,禮曹參判沈履之,右尹金魯鎭,司諫李謙彬,校理李鼎揆,左副承旨兪彦鎬,假注書李兢淵,事變假注書鄭東浚,記注官金鳳顯·卜台鎭,以次進伏訖。尙喆曰,日寒一直不解,日間聖體,若何?上曰,一樣矣。王大妃殿氣候,若何?上曰,一樣矣。惠慶宮氣候,若何?上曰,一樣矣。尙喆曰,都政當前,而吏曹參判李瀰,交龜尙遠,勢難等待,今姑許遞,何如?上曰,依爲之。尙喆曰,大政不遠,兵曹判書洪樂性,聞方惶悚引入,而飭敎之下,何可不行公乎?從重推考,牌招察任,何如?上曰,依爲之。尙喆曰,此北道監賑御史申應顯狀啓也。備陳北關慘被凶歉之狀,仍以爲南關交濟穀,久置條中二萬石,移文道臣,以爲取用之地,嶺南沿海各邑中劃出正穀三萬石,待春裝載入送事,請令廟堂稟旨,分付矣。以本道民事之最急,屢煩聖慮,朝家之區劃,嶺粟之移轉,摠計前後穀數,殆近十萬,道臣必當參量南北賑事之緩急,已有所分俵,他道浦穀,今何可更爲加劃,輒貽駕海船粟之勞乎?至於南關交濟倉久置穀,不過轉運於同道之內,二萬石依狀請往復道臣,使之從便取用,何如?上曰,依爲之。尙喆曰,此平安監司徐命膺狀啓也。枚擧鐵山府使吳載光牒呈以爲,本府民家失火,延燒二十四戶,從前失火民人等處,有會付耗米題給之例,請令廟堂稟旨,分付矣。此是應施之典,依請擧行之意,分付,何如?上曰,依爲之。尙喆曰,此北兵使徐有大狀啓也。明春行營屬軍兵合操,茂山以北各衛軍兵巡操,依定式擧行事,請令廟堂稟旨,分付矣。邊上詰戎之政,非不重矣,秋操旣因歲歉而停止,則方當設賑之時,何可行春操乎?姑爲停止之意,分付,何如?上曰,依爲之。尙喆曰,此慶尙右兵使趙圭鎭,忠淸兵使南益祥等狀啓也,以爲因備局啓下關,尙州松面間路形便,一一巡審,則尙州界葛加峙四十里長谷,方開一條新路,今若堅塞,則淸州界所率峙之間路,不期斷而自斷,南北行人,自當輻奏於鳥嶺,請令廟堂稟處矣。嶺隘間路之新出,專由於行人取捷之計,論以關防,事甚疎虞,果有筵稟發關矣。兩帥臣所論,俱以葛加峙新路之防塞爲請,此不可仍循置之,依狀請着意擧行,俾不得如前通路之意,嚴飭兩道道帥臣,何如?上曰,依爲之。尙喆曰,關東守令之入於御史書啓者,今當差代,北道設賑邑貶下守令,亦令差出,何如?上曰,依爲之。尙喆曰,關東禁屠,方因御史書啓,已有申飭,而顧今東作不遠,農牛可惜,一體嚴飭諸道,俾不冒禁抵罪之意,申明知委,何如?上曰,各別嚴飭,可也。尙喆曰,月食咨文·及三水·江界兩處,犯越罪人等,緩決咨文,旣自北京出來矣。回咨依例撰出,正書安寶後,定禁軍下送灣府,使之傳給鳳城將,以爲傳送北京之地,何如?上曰,依爲之。尙喆曰,今此靈光漂漢人入送咨文,正書安寶後,定禁軍騎撥下送于齎咨官所到處,以爲齎去之地,何如?上曰,依爲之。竝出擧條尙喆曰,今已歲暮,諸道尤甚邑還上,宜令停捧,而此則自上特敎,似好矣。上命書傳敎曰,諸道尤甚邑新還未捧者,一倂停捧事,分付。尙喆曰,翰圈事,頃有成出節目之敎,而議論携異,姑未及消詳矣。上曰,圈點則依前爲之,而只改三試之法,好矣。尙喆曰,新圈旣成,已付職前翰林,例有區處之道,故敢達矣。上曰,出六,可也。尙喆曰,當此歲末,詞訟長官,自多擧行,而判尹則今方呈告,刑曹判書具善復,聞有實恙,今姑許遞,何如?上曰,依爲之。尙喆曰,一命之官,卽是守令之階,此而得人,庶可責效於方來,雖有承傳,若其年未滿者,毋得除職,已有成命,臣實欽仰。今當大政,若於初仕,求得寒畯中固窮讀書之士,則可以爲官擇人,而亦足爲聳動之道,另飭銓曹,俾有實效,何如?上曰,卿言甚是,予亦欲爲下敎而未果,今番都政,各別擇人之意,另加申飭,可也。尙喆曰,以吏批初仕事,有所仰達,而雖以兵批言之,今番初仕之窠甚多云,擇人疎滯之政,尤當加意,至如守門將,向聞兵判之言,則當行道取才云。以射以講,此可爲得人之道,以此申飭擧行,何如?上曰,申飭擧行,可也。存謙曰,左相以擇初仕,請飭銓曹,臣亦有仰達者矣。每式年歲首,各道觀察使,抄薦前銜及生進幼學之才行表著者,其薦擧之法,則一鄕人保擧于守令,守令登薦于觀察使,觀察使就其一道內各邑守令之薦狀中,又爲精抄極擇,只取三人而薦聞于朝,所薦人,名實不副,則薦擧者論罪,載在續大典。當初法意,蓋倣鄕擧之遺制,人才之搜訪,仕路之澄淸,多賴於此矣。中間漸至解弛,殆同應文備數,而挽近以來,則雖當式年,竝與告朔而廢之,或多有全然不爲擧行者,豈不慨然?明年乃是式年,新歲行且不遠,況當一初之政,尤宜修明舊制,申飭各道,薦單趁歲首上送,各其名下,懸錄其才行薦進,而方岳之臣,誠心採咨,一循公議,不負朝家推訪之意,以爲銓曹收用之資,毋歸虛文,俾有實效事,出擧條預爲行會諸道,何如?上曰,卿言甚好,以此申飭,可也。存謙曰,守令之愼擇久任,法意有在,至於邊門,尤有別焉,而一自作爲履歷窠之後,如六鎭·三·甲及江邊諸邑,四道九鎭,皆作邊地,必須經此然後,始爲防禦使,仍作閫帥階梯,故赴任未幾,輒皆圖遞,坐席未暖,遞易頻數,徒貽邊民迎送之弊,何暇責具成績也哉?粵在戊寅,故相臣兪拓基,爲慮此弊,以邊地守令·邊將之瓜限前經遞者,勿論貶遞病遞,竝勿施履歷之意,筵稟定式,而其後未免因循,瓜前輕遞,又復如前。臣於己丑年,待罪籌堂時,以申明遵守之意,陳達蒙允矣,今則歲月寖久,漸不遵行,雖以臣耳目之所睹記言之,絶未見其邊守之準限者。此後則一依戊寅定式,邊地守令及僉使之限前圖遞者,邊地履歷,勿爲施行之意,更爲出擧條申飭,而亦於隨窠差送之時,必以緩急可仗之人,另加擇擬事,分付兩銓,何如?上曰,依爲之。濟恭曰,景慕宮展拜,依定式春秋當稟旨擇日,而孟春·仲春,未有一定之敎,故敢此仰稟矣。上曰,歲首取稟,可也。濟恭曰,春展拜旣以孟春稟定,則秋展拜自當以孟秋爲稟矣。上曰,依爲之。濟恭曰,陞學公都會入格儒生,以初場願試之後,今年增廣監試初試,又或有初場入格者,而增廣監初,旣已移付於式年監試覆試,則曾前陞學公都會,初場願試者,不免爲疊付矣。此非儒生之過,而使之空棄一解,亦涉可悶,當初願試,若令移施終場,則事或便當,故敢此仰達矣。上曰,依爲之。濟恭曰,頃因慶州儒生李克圭疏,賊顯刊行冊子及板本,搜問收聚,燒毁之意行會矣。卽接慶尙監司李衍祥移文,則禮安縣陶山書院院任文報內,本院有辨破錄,而蓋此錄之成,實由於李希誠祖李浚等,侵誣譏斥先正臣李滉之故,一道章甫,齊起爭辨,末乃撰成一冊,辨破前後事實,而李希誠輩,疾怨士林,必欲毁去此錄,累次繫鼓,終不得售計,至有令刑曹,決杖驅逐之嚴旨,渠等更不敢生意矣。今因賊顯之出,乘時搆捏,使其親切人李克圭,換名陳章,乃謂此錄,賊顯所主張,而辨破錄中總論附錄及李克圭疏辭,李希誠等狀辭,一一考閱,則自可覰破其情狀云,以此報辭觀之,與李克圭疏中所論有異,則輕先擧行,亦涉如何,所謂辨破錄一件,上送毁燒與否,指的回關事移文矣。當初此冊印刊時,賊顯若果有主張之事,則道臣自當直爲擧行,而賊顯名字,初不載錄於冊子,又是道內士林,爲先正臣辨誣而刊行者,則其所毁板,殊甚不當,而此旣因李克圭疏陳批下之事,故有所往復於臣曹矣,臣曹亦不得擅自指揮,何以爲之乎?上曰,雖是賊顯所撰之書,旣不干於本罪,則不必火其書毁其板,而今聞事實又不然,今無可諭矣。濟恭曰,右相以邊邑數遞之可悶仰奏,臣亦因言端,有可達者矣。高山爲北路初驛,所關不輕,而近來凋弊特甚,將不免絶站,其弊專由於察訪之數遞,而其所數遞,亦有委折。蓋高山郵況,只在於到任後奴婢點考,而曾前則一年一次點考,爲流來驛規,故宰臣鄭彦忠爲察訪時,慮其點考之貽弊於驛屬,改定以一察訪,只行一番點考。其意則欲使點考之不行於年年,而如是改定之後,察訪久留無益,如得一番點考,則輒已圖遞,迎新送舊,一年之內,每爲數三次所謂奴婢點考,亦隨而如其數矣。如是之際,驛卒之不能支當,郵樣之漸益蕩殘,勢所不免,旣知其弊,則安可任其來去,使傳命重地,至於莫可收拾之境乎?臣意則從今以後,嚴立科條,該驛察訪,罪罷與貶罷外,限瓜滿,銓曹不得無端內擬,道臣不得循例狀罷,則庶可救得其數遞之弊,故敢此仰達矣。上曰,大臣之意,何如?尙喆曰,驛奴婢點考之疎數,此何足爲朝家之所指揮,而此是北路初驛,兼臺直狀啓之察訪也,其爲責任,不輕而重,而殘郵薄官,近爲朝士厭避之地,致此驛屬難支之弊。若使其官,久在其任,則此爲蘇弊之道,銓曹使不得無端內移,道臣亦不得曲循狀罷之意,另加嚴飭,何如?上曰,依爲之。竝出擧條濟恭曰,慶嬪墓,每式年歲首致祭事,曾於先朝歷臨時,下敎定式,而今旣有寒食歲一祭之規,致祭一節,何以爲之乎?上曰,旣爲歲一祭,則致祭不必爲之矣。尙喆曰,當初致祭,實出於不絶香火之聖意,而今則旣行歲一祭,不必更爲致祭矣。上曰,然矣。尙喆曰,纂輯堂上,旣有文書抄出前,姑勿仕進之敎,而郞廳亦以政院日記之未及修納,姑無可爲之事,只令一人入直,好矣。上曰,唯。謙彬曰,請南海縣圍籬安置罪人具庠,更令王府,嚴鞫得情,快正王法。上曰,不允。請大靜縣爲奴罪人金壽賢,更令王府,拿鞫嚴問,依律處斷。上曰,不允。請旌義縣荐棘罪入尹泰淵,亟令王府,拿鞫嚴問得情,快正王法。上曰,不允。請爲奴罪人河翼龍·金重得,亟命王府,拿鞫得情,快正王法。上曰,不允。請海南縣定配罪人李弘濟,亟令王府,拿鞫嚴問。上曰,不允。請海南縣竄配罪人金載順,亟令王府,拿鞫嚴問。上曰,不允措辭見上謙彬曰,告君之辭,至敬且謹,言與實,不宜差錯,而向日嶺儒,挾私陳疏,處分旣下,道臣按査,則爽實無餘,遐鄕士習,極涉駭痛。請疏頭李克圭,亟施竄配之典。上曰,何必竄配?令本道參酌科罪,可也。謙彬曰,臣資性庸愚,言議巽歉,淸朝耳目之責,豈有一分堪承之望,而合辭方張,義重沐浴,前後除旨,輒卽膺命,自顧私心,已極愧忸,而隨處生疣,臣亦自料。果於向日筵席,未諳臺體,不善周旋,至以所懷啓辭之相錯奏達,重速承宣·玉署之迭相論斥,竟被譴罷之典,尙今追思,愧汗浹背,豈可以時月之稍移,敢自厚恕,而晏然於臺次乎?日昨詣臺引避,見阻於喉院,今纔筵避,所失尤大,請命遞斥臣職。上曰,勿辭,亦勿退待。上命書傳敎曰,滯囚多日,且與交奸在闕之宮人有間,稽諸律文,宮人之見汰後,潛奸外人,不過杖一百,今此房子內人,又是已見汰者,而房子交奸,亦無可據之律云,雖然,當此紀綱解弛之日,不可尋常處之。刑曹滯囚中官與所謂房子,旣施一次之刑,特從惟輕之典,今日內杖配,其中中官金允福,稱夫稱婦,旣有朝家至嚴之法禁,況宮中房子,尤安敢曰父曰女?雖與潛奸有異,亦不可歇治,亦爲徒配。至於禁府時囚中官李世聃,與小宦中官有異,有此犯法之事,而觀其供辭,當初招引,雖不手犯,及其潛奸則一也,今日開坐時,刑推一次,亦爲定配。所謂房子,視該中官律勘處事,分付該府·該曹,上曰,呈辭判尹·刑議許遞與刑判之代,今日政差出。上曰,北道貶下守令,今日政一體差出。上曰,刑曹堂上,待下批牌招察任。竝出榻敎上命書藥房批答。命退,諸臣以次出。
丙申十二月二十日午時,上詣孝明殿。晝茶禮親奠入侍時,左承旨林鼎遠,右承旨趙瑍,右副承旨徐有防,同副承旨李鎭衡,假注書李兢淵,記注官金鳳顯·卜台鎭,以次侍立訖。上具衰服,自齋殿詣孝明殿,行酌獻禮。儀注上同上還入齋殿,諸臣以次退出。
丙申十二月二十日申時,上御尊賢閣。藥房副提調,持湯藥入侍時,副提調洪國榮,假注書柳孟養,記注官金鳳顯·卜台鎭,醫官慶絢,以次進伏訖。絢奉湯劑進前,上進御。上曰,二十六日有事,璿源殿當展拜,該曹知悉。出傳敎上曰,各軍門射會,依前例爲之云乎?國榮曰,連値殿座及齋日,尙不得擧行云矣。上曰,各軍門射會,殿座日及齋日勿拘擧行。出榻敎國榮曰,軍兵磨鍊,有下敎然後,當爲擧行矣。上曰,軍兵以十哨磨鍊。出榻敎命退去,諸臣以次出。
丙申十二月二十日酉時,上御尊賢閣。都承旨入侍時,行都承旨洪國榮,假注書李兢淵,記注官金鳳顯,記事官林錫喆,以次進伏訖。上曰,下直守令入侍。賤臣承命出傳,鐵原府使李邦鳳,三水府使許栻,洪川縣監趙瑗,康翎縣監宋樂進伏。上命邦鳳進前,下詢履歷。上曰,鐵原災歲,素稱難治,將何以爲之乎?邦鳳曰,當以安集流民,爲先務矣。上曰,流散之民,何以安集乎?邦鳳曰,撫摩慰謂,期於安集,而雖歲前,當自官饋遺,以爲接濟之道矣。上曰,此是士大夫丘墓之鄕,必有武斷者,何以治之?邦鳳曰,若以公正爲治,則豪强者,豈敢抗官乎?上命奏七事。仍命國榮,讀諭宣諭及別諭。命栻進前,下詢履歷,命奏七事。上曰,今日賓對,大臣以邊地守令之厭避,徑遞者勿施履歷事,已爲定奪,下去後,着意爲政,可矣。命樂進前。上曰,康翎雖非尤甚邑,數遞之餘,必多難治之端,將何以爲之耶?樂曰,邑弊民瘼,臣姑未知其如何,而謹當仰體聖意,盡心奉公矣。上曰,爲治之要,其有所講究者乎?樂曰,當以勸課農桑爲先務,而至於蘇弊救瘼之道,亦當隨事盡心矣。上曰,出自侍從,勿奏七事。命瑗進前。上曰,曾於忠勳都事時,已知淳謹之可尙,須以此心,爲治民之道,可也。命奏七事。仍命國榮,讀諭宣諭及別諭。命書傳敎曰,未下直守令,其令明日辭朝。命退,諸臣以次出。
上在慶熙宮。停常參·經筵。
夜五更,月暈。
徐有防啓曰,大司憲洪梓,執義金亮行,持平兪彦鏶·金鍾厚在外,掌令李枰傳旨未下,尹在醇受由,今日以監察茶時之意,敢啓。傳曰,知道。
兪彦鎬,以都摠府言啓曰,今日入直內三廳,武兼禁軍及殺手等技藝,中日廳習射,而武藝別監軍兵等,出去景福宮試放事,請出標信。傳曰,知道。
徐有防啓曰,合辭方張之日,憲府無詣臺之員,除在外受由外,掌令李枰,卽爲牌招,何如?傳曰,允。
傳于林鼎遠曰,都承旨入侍。
兪彦鎬,以都摠府言啓曰,副摠管柳鎭夏,以今日入直武藝別監軍兵等試放事,景福宮晝仕出去之意,敢啓。傳曰,知道。
傳于趙瑍曰,下直守令留待。
趙瑍啓曰,假注書柳孟養,身病猝重,勢難察任,今姑改差,何如?傳曰,允。傳于趙瑍曰,輪對官入侍。
傳于兪彦鎬曰,吏曹判書李徽之,參判沈履之,更爲牌招開政,牌去來催促。
假注書柳孟養改差代,以金勉柱爲假注書。
傳于趙瑍曰,同副承旨與纂輯堂上鄭民始入侍。
林鼎遠啓曰,假注書金勉柱,時無職名,令該曹依例付軍職,冠帶常仕,何如?傳曰,允。
趙瑍啓曰,吏曹參判沈履之,特敎催促之下,懸牌闕外,以至日暮,無意膺命,其在事體,誠極未安,推考警責,何如?傳曰,允。分義極爲寒心,催促卽爲謝恩。
傳于兪彦鎬曰,吏曹參判沈履之,懸牌闕外,尙不膺命,其在事體,誠極駭然,開陽門留門,使之卽爲謝恩。
以承傳色口傳下敎曰,常時中日,五中四中,各有賞典,而今日連三中中日,則亦有賞格乎?問于結束色,禁軍初巡再巡,各爲百名,則減爲九十八名,亦問於結束色。射弓則何人之弓反手?亦爲知名以入,所反之弓,合爲幾張,亦爲知入。
備忘記,傳于兪彦鎬曰,賞以勸奬,則亦當罰以懲厲,況內帑弓子,所係甚重,名以別造,法意亦在,而每年再次別造,經費耗縮,又非小事。近者制作,漸不如古,所謂知弓品堂上,或循私等第,或草率看品,其所施賞,名存實無。此則纔已筵飭,而今後等第時,一二等精抄,依例施賞,七張以上執頉,賞典勿論,十一張以上執頉,令該堂上,報兵曹草記後,決棍事定式。
以承傳色口傳下敎曰,開政將致夜深,分義殊甚寒心,吏曹參判沈履之,爲先推考催促,使之開政。
有政。吏曹判書李徽之進,參判沈履之進,參議未差。以尹弼秉爲掌令,李光浹爲監察,韓光湜爲禁府都事,李羲文爲廣興奉事,鄭民始爲吏曹參議,沈觀之爲伊川府使,黃㝡彦爲濟州牧使,宋煥周爲金化縣監,李文顯爲平海郡守,沈樂洙爲蔚珍縣令。
兵批,行兵曹判書洪樂性病,參判李在簡入直進,參議宋鍈服制,參知尹弘烈病,承旨趙瑍進。副護軍李聖師,副司果單金勉柱。
傳于趙瑍曰,都承旨入侍。
傳于趙瑍曰,左副承旨入侍。
趙瑍,以吏曹言啓曰,齊陵參奉金邦德呈狀內,身病甚重,勢難察任云,依例改差,何如?傳曰,允。
兪彦鎬,以兵曹言啓曰,拆見諸道褒貶啓本,則寅火堡萬戶成枝泰,古豐山萬戶康光堯,三年內二等居中,其不治可知,竝依例罷黜,何如?傳曰,允。
司諫李謙彬啓曰,南海縣圍籬安置罪人具庠,本以凶譎之性,兼有悖戾之行,陰結凶類,綢繆祕謀,出沒閃倏,如鬼如蜮,而今其凶肚眞贓,綻露於凶賊載興文書中,所投書札,指意叵測,情節難掩,則今此酌處之命,雖出於好生之德,三尺至嚴,決難容貸。請南海縣圍籬安置罪人具庠,更令王府,嚴鞫得情,快正王法。大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢,更令王府,拿鞫嚴問,依律處斷。旌義縣荐棘罪人尹泰淵,本以兇猾之性,素畜跋扈之志,交結厚賊麟漢,作爲腹心爪牙,身帶將兵之任,晝夜出沒於厚賊麟漢之家,蹤跡陰祕,爲世指目。以今若淵,敢售護逆之計觀之,其於平日,稔受泰淵之慫慂,故陰護麟漢,卽曲爲泰淵之地,當此厚賊麟漢置法之後,其陰謀綢繆之狀,尤不可不究覈,施以當律。請旌義縣荐棘罪人尹泰淵,亟令王府,拿鞫嚴問得情,快正王法。爲奴罪人河翼龍·金重得等,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間。請爲奴罪人河翼龍·金重得,亟命王府,拿鞫得情,快正王法。李弘濟地旣卑微,跡又閃倏,蝨附逆邊,甘作嚆矢,暗地糾結,亦一成運,而敢懷欺世之計,投進一疏,欲掩其跡,究厥所以,尤極巧惡,當此鋤治凶黨之日,窮凶情節,不卽盤問,直爲發配,揆以王章,失之太寬。請南海縣定配罪人李弘濟,亟令王府,拿鞫嚴問。竄配罪人金載順,性本妖邪,濟以附麗,及當新化之後,尙逭黨與之誅,一世之駭憤,十手之指點久矣。今其一疏,不思革面之圖,敢懷護逆之心,細究全篇,隱然有扶抑之意,必欲售漫漶之計,當此嚴懲討鋤亂逆之日,此等背陽面陰,嘗試凶論之類,決不可薄竄而止。請海南縣竄配罪人金載順,亟令王府,拿鞫嚴問。答院曰,不允。
吏曹參判沈履之疏曰,伏以臣,以才則短拙而無當,以跡則孤寒而無藉,世所稱淸銜要職,何彷彿於微分,而齊竿衛軒,竊吹濫乘,器滿而溢,福過而災,固其理與勢耳,重以嫉惡之腸,未能俯仰於世,憂時之論,不覺觸忤於人,邇來八九年間,鼓之以頰舌,擬之以刀鋸者,臣未嘗不在其中也。臣遂歛跡田里,甘心棄廢,人皆竊目以危禍,臣實自悼其窮命,迺者聖明臨御,朝著廓淸,存錄剪拂之渥,至及於臣,一歲之中,殆同九遷其官,臣幸少須臾無死,躬逢斯會者,已是臣夢想之所未到,而至若所被恩造,則終古人臣之所未得者也。平居攢手,每驚此生之猶存,中宵靜言,自覺感淚之無從,臣之此情,惟天日在上,惟鬼神在傍,臣雖靡身粉骨,磨頂放踵,無以報天地之大德,酬河海之洪恩,則此又臣日夕兢惶,不知死所者也,天官新命,又奚爲而及於臣也?新服之化,百度咸貞,挽回至治,惟在用人,而今以持衡量才之職,畀之如臣之下流,則其於進賢而退邪,激濁而揚淸,吁,亦左矣。累始初之治化,駭中外之聽聞,已非細故,而抑臣之區區情勢,實有鐵限於是職,臣於戊子年間,被人醜詆,玉署·銓曹,竝請改正,伊後復叨佐貳之任,至五六遭,而輒皆一切自劃,必辭乃已,此則聖鑑亦或俯燭矣。今此所叨官名雖異,選部則同,臣之不可冒玷,不啻較然,況通擬之古規纔復,人地之峻選尤別,雖使臣無廉愧大防,僇辱宿釁,其不敢猥忝而冒膺,可一言而決矣。登筵聞命,惶汗浹背,違召待勘,瀝血陳辭。伏乞聖慈,察臣危苦之情,諒臣咫尺之守,所授銓銜,亟賜刋削,使名器毋䙝,風化回隆焉。臣任云云。答曰,省疏具悉。往者之事,過嫌太過,今授此任,予意深矣。卿其勿辭,卽爲參政。
丙申十二月二十一日,記事官姜彙鈺。義禁府趙德常,旣已直招,照法重勘,何如?啓目。傳曰,觀此供辭,所謂直招,不甚明白是乃,繡啓中所論犯贓,與前太不法之貪吏,猶有輕重之別,是則其所照律,似不至於失刑是置,議處爲良如敎。
丙申十二月二十一日巳時,上御尊賢閣。都承旨入侍時,行都承旨洪國榮,假注書李兢淵,記注官金鳳顯,記事官林錫喆,以次進伏訖。國榮曰,夜間聖候,若何?上曰,一樣矣。命書傳敎曰,關東守令中下之代,政官牌招開政差出,待下批辭朝。上曰,下直守令入侍。賤臣承命出傳,長興府使黃榦,熙川郡守金宗淵,眞寶縣監洪大宇進前。上謂榦曰,長興稅船,最爲邑弊云,下去後,着意修擧,可也。榦曰,謹當仰體聖意,殫竭圖報矣。上曰,出自從班,勿奏七事。上謂宗淵曰,下去後,盡心爲治,無負面諭之意。宗淵曰,謹當一心奉公,圖報聖恩矣。上命奏七事。謂大宇曰,不治之餘,必多民弊,盡心修擧,可也。命奏七事。仍命國榮,讀諭宣諭及別諭。命退,諸臣以次出。
丙申十二月二十一日巳時,上御興政堂。輪對官入侍時,右承旨趙瑍,假注書李兢淵,記注官金鳳顯,記事官林錫喆,軍資奉事許㵓,濟用奉事宋致淵,繕工主簿李昌郁,司宰主簿李趾光,廣興奉事徐常修,以次進伏訖。上下詢輪對官職姓名職掌,㵓·致淵·昌郁·趾光·常修,以次進對。上謂㵓曰,放料時,能無弊端乎?對曰,別無弊端矣。上謂致淵曰,先正之幾代孫乎?對曰,五代孫矣。上曰,禮緞布紵,各別申飭,可也。有所懷乎?對曰,無之矣。上謂昌郁·趾光曰,有弊瘼乎,有所懷乎?對曰,別無弊瘼,且無所懷矣。上謂趾光曰,讓寧大君祀版,在於何處乎?對曰,在於臣家矣。上謂常修曰,頒祿時,能無弊端乎?對曰,在前則不無紛挐之弊矣,一自把守申飭之後,別無弊端矣。上曰,每朔頒祿,多寡不同,何以領給乎?對曰,一依戶曹祿牌而給之矣。上曰,至於軍職,則頒祿有名而無實云,此則何故也?對曰,此亦依兵曹祿標而給矣。上曰,頒祿無不足之慮乎?對曰,戶曹劃送,比前稍多,故無不足之慮矣。上曰,雖以頒祿無弊爲對,而摘奸時有紛挐之事云,軍職頒祿,亦以依祿標分給爲對,而軍職陞降之祿,亦未免有名而無實云,此何故也?常修不能仰對。上命輪對官先退。命書傳敎曰,以卑微之類,猥通蔭仕,入侍之際,奏對周旋,頗多慢忽,至於職事之下詢,專事粧撰,輪對官徐常修汰去。命退,諸臣以次出。
丙申十二月二十一日午時,上詣孝明殿。晝茶禮親奠入侍時,左承旨林鼎遠,右承旨趙瑍,右副承旨徐有防,同副承旨李鎭衡,假注書李兢淵,記注官金鳳顯,記事官林錫喆,以次侍立訖。上具衰服,自齋殿詣孝明殿,行酌獻禮。儀注上同上還入齋殿,諸臣以次出。
丙申十二月二十一日午時,上御尊賢閣。同副承旨·纂輯堂上入侍時,同副承旨李鎭衡,假注書李兢淵,記事官金鳳顯,記事官林錫喆,纂輯堂上鄭民始,以次進伏訖。上曰,吏曹參判牌去來知入。賤臣承命出問,還入仰奏曰,牌招不進矣。上命書傳敎曰,飭敎之下,分義道理,不當若此,更卽牌招開政,牌去來申飭,此後違牌,勿爲呼望。上謂民始曰,連爲仕進於纂輯廳乎?對曰,然矣。上曰,推案抄出幾何?對曰,推案幾盡抄出,而政院日記,抄出之役尙遠矣。上曰,藥房提調,持加減心腎湯入侍。賤臣承命出傳,藥房提調徐命善,醫官慶絢進前。命善曰,日間聖候,若何?上曰,一樣矣。絢奉進湯劑,上進御。上曰,三營門射會劃記持入。賤臣承命奉進,上覽訖。命書傳敎曰,都監射會,掖隷取來劃紙,施賞古例,而今則各軍門射會,旣命依禁·御兩營中日單子例書啓,事面與前有異,宜有激勸之道,而亦不可濫觴。此後講陣,連五次俱通,柳葉箭五巡全布,片箭連三次一巡全布者,書啓書入時,別單書入,則當不費有司,以內帑之物,參酌施賞,以此分付各軍門,加意勸課。命退,諸臣以次出。
丙申十二月二十一日酉時,上御尊賢閣。都承旨入侍時,行都承旨洪國榮,假注書李兢淵,記注官金鳳顯,記事官林錫喆,以次進伏訖。上命開拆忠淸道褒貶啓本,國榮讀奏題目。至天安郡守尹耆東題目,上點下。國榮曰,卽伏見忠淸監司徐有隣今秋冬等褒貶啓本,則天安郡守尹耆東題目,致勤點下,殊無嚴明殿最之意,推考警責,何如?上曰,依爲之。出擧條上曰,吏曹參判入來乎?國榮曰,俄有勿爲呼望之敎,故懸牌闕外,而尙不膺命云矣。上曰,注書持出標信,開陽門留門,謝恩卽爲催促。賤臣承命出傳。國榮曰,王大妃殿湯劑,又當製入矣。上曰,王大妃殿進御加減六君子湯,自今日五貼式製入出榻敎命退,諸臣以次出。
丙申十二月二十一日初更四點,上御尊賢閣。左副承旨入侍時,左副承旨兪彦鎬,假注書金勉柱,記注官金鳳顯,記事官林錫喆,以次進伏訖。上曰,觀象監官員入侍。賤臣承命出,與鄭忠殷偕入進伏。上曰,仰察天象,何等敬謹之事,而且先朝克軫欽若之道,該監之前期三朔之報,更以五朔前期,特敎定式,則今於過期之後,尙不啓聞,至於彼國諮文出來之後,始乃手本請賞,其果成說乎?忠殷對曰,臣於其時,不當此事,而第聞其委折,則果因忘置,不卽啓聞,惶恐待罪矣。命退出。上曰,自八月至十月,觀象監領事及提調爲誰某?注書出去知來。賤臣承命出,還入奏曰,領事金陽澤,七月已爲遞罷,尙未出代,提調則朴宗德·權噵也。上命書傳敎曰,書不言哉?欽若昊天,曆象日月星辰。凡係天象,何莫非致謹致敬之事,而至若日月蝕,其所敬謹於推步者爲尤重,啓聞期限,固不可移易,而該監諉以忘置,至十月始乃修啓,事未前聞,罪亦不少。其在欽若之義,不可以時月之稍久,置而不論,當該提調朴宗德·權噵,一傡罷職不敍,不但不俟罪,有若效勞者然,至於今日,有此推□官請賞之手本,該監事不察甚矣。該監官員,旣已推考,而當初疎漏之官吏,亦不可無飭,自政院問名,令攸司科治。上曰,俄已分付於吏·兵曹,防禦使·邊將及邊地窠,使之謄入矣,若已謄書持入。賤臣承命持入。上曰,昨日傳敎中,敍用及蕩滌五字,以罷黜及敍用,改書出。出榻敎上曰,纂輯郞廳李秉模,持抄錄入侍。出榻敎秉模承命進伏。上命讀抄錄,秉模讀。至相簡招辭,上曰,所錄詳備,稍勝於前日抄錄矣。讀至敬彬招供及若淵·相簡面質時問答,上曰,相簡所供人蔘等說,極可怪駭矣。秉模讀抄錄訖。上曰,吏曹開政與否知入。賤臣承命出,還入奏曰,今方開政云矣。命書傳敎曰,旣已夜深,新除守令,待明朝辭朝後留待。上曰,吏議合爲幾人乎?彦鎬對曰,今日政又新通,則合爲四人矣。上曰,向來吏郞事,何如?可謂能守古規,近來初有之事,然而分付憲吏,使之聞知,事涉如何,此爲可欠矣。彦鎬曰,吏郞旣主堂下通塞,若有停望之人,則直爲停望例也,至於分付憲吏,使之勿爲行公,可謂少失體面矣,然追後詳聞,則亦不如此云矣。上敎于秉模曰,其時事由,詳達,可也。秉模曰,事當直爲停望,而其在相敬之道,不可不使之聞知,故果招憲吏言及矣,追後思之,難免未審之失矣。上曰,禁府文書持入。賤臣承命持入。上命書判付後,命退去,諸臣以次退出。
上在慶熙宮。停常參·經筵。
徐有防啓曰,大司憲洪梓在外,執義金亮行在外,掌令尹弼秉在外,尹在醇傳旨未下,持平兪彦鏶在外,金鍾厚在外,今日以監察茶時之意,敢啓。傳曰,知道。
傳于洪國榮曰,都承旨入侍。
徐有防啓曰,合辭方張之日,憲府無詣臺之員,除在外外,掌令尹在醇,卽爲牌招,何如?傳曰,允。
傳于趙瑍曰,左副承旨與下直守令入侍。
趙瑍啓曰,吏曹判書李徽之,參判沈履之,參議鄭民始,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,更爲牌招開政,如何?傳曰,允。
趙瑍啓曰,吏曹判書李徽之,參判沈履之,再牌不進推考傳旨,今方捧入,而特敎開政之下,如是違牌,不卽擧行,事甚未安,所當更請牌招,而一日三牌,有傷事體,何以爲之?敢稟。傳曰,更爲牌招。
趙瑍啓曰,臣與左副承旨兪彦鎬伴直矣,聞其親病,陳疏徑出,原疏今方捧入,而伴直無人,同副承旨李鎭衡,卽爲牌招入直,何如?傳曰,允。
傳于林鼎遠曰,副提調持加減心腎湯入侍。
以吏曹參議鄭民始牌不進罷職傳旨。
傳于趙瑍曰,只推,更爲牌招,與判書·參判開政。
備忘記,傳于李鎭衡曰,冬月滯囚可悶,已議處者,皆令明日照律,其中朴載淵·朱重張·具明遠·李周爀等,旣已議處,與照律之鄭存中,宜無異同,權宜中·金慤,亦與載淵等同罪,以他罪人議處律,皆令今日照律,放送後草記。
傳于趙瑍曰,同副承旨入侍。
傳于趙瑍曰,兵曹堂上有闕代,今日政差出。
有政。吏曹,判書李徽之進,參判沈履之進,參議鄭民始進,承旨李鎭衡進。吏批啓曰,大司諫今當差出,而擬望之人乏少,承旨竝擬,何如?傳曰,允。以李命植爲大司憲,尹弘烈爲大司諫,兪彦鏶爲掌令,朴在源爲掌令,成德朝爲獻納,閔養燮爲正言,鄭光漢爲工曹參判,李普觀爲禮曹參議,閔昌爀爲全羅都事,兵曹參議李義翊。
兵批,判書洪樂性病,參判李在簡入直進,參議宋鍈服制,參知李義翊未肅拜。護軍單尹弼秉,以洪梓·金普淳·金東淵爲副司直,副司果單柳儞。
傳于李鎭衡曰,差備待令,皆是迷劣,別監不能傳命,不檢飭之司謁推考。
徐有防,以都摠府言啓曰,副摠管柳鎭夏,以能麽兒堂上,能麽兒坐起事,巡廳晝仕出去之意,敢啓。傳曰,知道。
李鎭衡,以刑曹言啓曰,當該推步官,不可科治而止,以罪狀照律後,草記事,命下矣。謹按律文,則大明律詐爲瑞應條,有曰若有災祥之類,而欽天監官,不以實對者,杖八十徒二年,以此照律,推步官安思行,決杖八十徒二年,定配於黃海道白川郡,卽爲押送之意,敢啓。傳曰,知道。
李鎭衡,以義禁府言啓曰,時囚罪人趙德常捧供時,依例問年,則對以七十,書納供辭,又以七十書塡,故原情結語,以年滿七十,法不當請刑,援例爲辭矣。卽者德常自首以爲,矣身年老且病,精神昏憒,納供之際,誤以七十書之,致有該府不當請刑之啓,而矣身本年,方爲六十九,今歲尙有餘日,則供辭之書以七十,大覺其昏謬顚錯,實不勝萬萬惶懍。旣覺之後,不敢一刻自掩,玆以自首云矣。德常之誤塡自己之年,雖極可駭,臣府之循例除刑之請,亦歸做錯,惶恐待罪人意,敢啓。傳曰,勿待罪。
吏曹參議鄭民始疏曰,伏以臣門寒而族尠,年淺而識短,名塗膴仕,曾不自期,幸依日月之光,偏蒙雨露之澤,恩顧曠絶,官秩漸顯,使寒素之家,爲閥閱之族,以顓蒙之姿,躐淸華之班,衆皆歆艶,世亦指目。有時循省,每覺驚懼,秪緣眷遇旣深,而未忍便訣,義分是畏,而莫遂素志,有除輒膺,若固有之,臣實自愧,人謂斯何?惟是知退而不求進,知足而不求盈,以無累於淸明之化,卽臣區區之微諒,而迺有三銓之命又下,此際亟欲循墻而逃,不如措躬之所。噫,以臣眇末之賤,得之於君父者,如彼其隆摯,含恩戴德,圖報萬一之心,炳然如丹,雖死靡化,湯火尙且不避,燥濕顧何所擇?第今所叨之職,乃是甄賢否而任激揚者也,古之名碩,猶且逡巡,如臣疎懦,其何以堪之乎?今若徒恃寵靈,不量而入,曾無裨補之效,致僨誤之歎,則其所以報答者,適所以孤負也,臣豈忍爲此哉?玆於牌召之下,冒控衷赤,臣之本末長短,宜莫逃於淵鑑。伏乞聖明,諒臣不稱之實狀,察臣由中之至懇,亟許鐫改,以重公器,以安私分,不勝大願。臣無任屛營祈懇之至,謹昧死以聞。答曰,省疏具悉。今爾此職,予意深矣,何庸屢辭?卽爲膺命,仍參政事。
丙申十二月二十二日,記事官姜彙鈺,義禁府,以靈巖前郡守尹坊,饋問養賊於罪犯旣著之後罪,議處何如?啓目。傳曰,果如所供,荐棘前饋問,竝在勿問之中是置,宜無異同,分揀放送爲良如敎。
丙申十二月二十二日辰時,上御尊賢閣。都承旨入侍時,行都承旨洪國榮,假注書李兢淵,記注官金鳳顯,記事官林錫喆,以次進伏訖。國榮曰,夜間聖候,若何?上曰,一樣矣。國榮曰,戶曹單子入來矣。上曰,持入。賤臣承命奉進,命書判付訖。命退,諸臣以次出。
丙申十二月二十二日巳時,上御興政堂。戶房承旨·下直守令,同爲入侍時,左承旨林鼎遠,假注書金勉柱,記注官金鳳顯,記事官林錫喆,伊川府使沈觀之,蔚珍縣令沈樂洙,以次進伏訖。上命書傳敎曰,昨夜雲觀提調處分之命,出於欽若之義,更聞本監査奏,益知其不察之中又不察矣。大抵朝家令甲,皆從後施行,日月之蝕,前期三朔修啓,雖是前例,先朝己丑以後,前期五朔修啓,旣有定式,則可仰欽敬之聖意。又以本監事言之,彼國諮文出來之前數月,先自本監修啓者,亦出於凭驗術者之能之意也,法意甚好,固當遵行,設有掣肘之端,旣有先朝定式,則初不筵稟,復古,徑用三朔之例,猶是不察,況本監之忘置不覺,至彼中咨文出來七八日之後,始乃謄啓者乎?不但事極駭然,設置本監,而如許大事,若是疎漏,又若是掩覆,曆書之誤計日朔,尙有其律,又況此莫重之事乎?當該推步官,旣命科治,別無可問之端,亦不可科治而止,如此罪狀,照律後草記。上曰,守令進前。沈觀之進伏。上曰,伊川乃是峽邑,又當歉歲,想多有民瘼,將何以措置革救乎?觀之對曰,本府弊瘼之有無,難以預料,赴任後,謹當隨處盡心矣。上曰,分憂之責,不輕而重,須竭力奉公,可也。沈樂洙進伏。上曰,汝則以侍從出宰,故除七事講矣。蔚珍亦近峽之邑,當此災年,救民之道,須盡心爲之,可也。仍命退出。命書傳敎曰,此時民事,不可一日無字牧之官,署經體重,亦不可除之。大司諫金魯淳,聞有實恙云,與山林外在外臺諫,一竝改差,政官牌招開政,待下批牌招署經。上曰,開政下批後,未署經守令,卽爲署經,今日內使之下直事,分付。仍命退出,承史退出。
丙申十二月二十二日午時,上詣孝明殿。親行晝茶禮入侍時,左承旨林鼎遠,右承旨趙瑍,右副承旨徐有防,同副承旨李鎭衡,假注書金勉柱,記注官金鳳顯,記事官林錫喆侍立。上具衰服,入就板位,通禮啓請跪俯伏哭,上跪俯伏哭,在位者皆俯伏哭,啓請止哭興四拜,上止哭,在位者皆止哭,上興四拜,詣盥洗位盥手,陞自東階,詣尊所西向立,近侍酌酒訖,上詣香案前北向跪,三上香獻酌,連奠三酌訖,啓請俯伏興,上俯伏興,降復位,啓請跪俯伏哭,上跪俯伏哭,在位者皆俯伏哭,啓請止哭興四拜,上止哭,在位者皆止哭,上興四拜。禮畢,上還入齋室,諸臣以次退出。
丙申十二月二十二日未時,上御尊賢閣。藥房副提調,持湯劑入侍時,副提調洪國榮,假注書李兢淵,記注官金鳳顯,記事官林錫喆,醫官慶絢,以次進伏訖。絢奉進湯劑,上進御。命退出,諸臣以次退出。
丙申十二月二十二日酉時,上御尊賢閣。都承旨入侍時,行都承旨洪國榮,假注書李兢淵,記注官金鳳顯,記事官林錫喆,以次進伏訖。上曰,開政之命已久,而銓官尙不入來乎?國榮曰,參判俄者牌招不進,參議陳疏姑未承批,故不得開政矣。上命書吏曹參議鄭民始疏批,仍命書傳敎曰,吏曹參判沈履之,昨旣膺命,今又違牌,分義駭然,而況向者所遭,已以決非公議,賜答於副學時,焉敢過爲撕捱乎?參議批下,一體牌招參政。命退,諸臣以次出。
丙申十二月二十二日初更二點,上御尊賢閣。同副承旨入侍〈時〉,同副承旨李鎭衡,假注書李兢淵,記注官金鳳顯,記事官林錫喆,以次進伏訖。上曰,吏曹參議承牌乎?鎭衡曰,今方入來云矣。上曰,吏曹參議先入侍後謝恩。賤臣承命出傳,吏曹參議鄭民始進前。上曰,辭巽一何過乎?民始曰,年紀旣淺,才識且短,而叨此選部,自顧漸恧,故不敢爲膺命之計矣,飭敎之下,分義甚悚,不得已冒沒入來矣。上曰,旣復舊制之後,則堂上通塞,專係於三銓,務盡激揚之道,以賁一初之政,可也。仍命先退。鎭衡讀奏禁府公事,上命書判付。仍命書傳敎曰,氓之蚩蚩,尙有冒錄於壽職,或犯冒年之律,而名以士夫,況當置對之地,有此冒年之事,大抵該府捧招,例先問年,則初招冒年,已不可自掩其瞞告之跡,至於更招之時,一向冒年,待事端之定,而無請刑之慮然後,始乃自首,渠之冒年之罪,瞞招之跡,昭不可掩,不可兩罪俱發,渠雖無謂,其爲搢紳之恥,紀綱之壞,所係不細,不可不問。時囚罪人趙德常,以此意發問目,嚴問口招。命退,諸臣以次出。
上在慶熙宮。停常參·經筵。
夜三更,月暈兩珥。
徐有防啓曰,大司憲李命植牌不進,執義金亮行在外,掌令朴在源傳旨未下,兪彦鏶在外,持平金鍾厚在外,一員〈未〉差,今日以監察茶時之意,敢啓。傳曰,知道。
傳于洪國榮曰,都承旨入侍。
以大司諫尹弘烈牌不進罷職傳旨,傳于徐有防曰,只推。
徐有防啓曰,大司諫尹弘烈,旣有只推之命,一體牌招,何如?傳曰,允。
徐有防啓曰,新除授臺諫,以守令署經,纔已出牌矣。司諫李謙彬,正言鄭志儉,一體牌招,何如?傳曰,允。
傳于趙瑍曰,右副承旨入侍。
徐有防啓曰,署經守令,依下敎來待矣。傳曰,入侍。
傳于林鼎遠曰,都承旨入侍。
傳于徐有防曰,憲府違牌諸臺,一倂推考,更爲牌招,使之卽爲署經後辭朝。
以大司諫尹弘烈,正言鄭志儉,掌令朴在源,牌不進罷職傳旨,傳于徐有防曰,只推。
傳于趙瑍曰,今日纂輯廳,無仕進堂上云,事甚未安。吏曹參議,何不入來乎?使之其爲入來,抄出者繼而抄出。
傳于李鎭衡曰,前掌令李枰敍用,口傳付軍職,卽爲入侍。
兵曹口傳政事,副司果單李枰。
傳于徐有防曰,右副承旨與前掌令李枰入侍。
趙瑍,以吏曹言啓曰,宗簿寺正李迪輔,除授後過限未肅拜,依例改差,何如?傳曰,允。
徐有防,以兵曹言啓曰,今此昌德宮擧動時,本曹驛馬各差備不足之代,依前例,以京畿驛馬十五匹補把之意,分付本道,何如?傳曰,允。
徐有防,以義禁府言啓曰,朴載淵·朱重純·具明遠·李周赫·權宜中·金瑴等,各杖一百收贖,告身盡行追奪,放送草記,有功議者,各減一等事,批下矣。李周赫·權宜中等無功議,而朴載淵五代祖瑺振武功臣,朱重純十一代祖仁開國功臣,具明遠十代祖壽永靖國功臣,金瑴五代祖俊元寧國原從功臣云,竝功減一等之意,敢啓。傳曰,知道。
徐有防,以義禁府言啓曰,時囚罪人朴載淵·朱重純·具明遠·李周赫·權宜中·金瑴,皆令今日照律放送草記事,命下矣。朴載淵·朱重純·具明遠·李周赫·權宜中·金瑴等,以制書有違私律,各杖一百收贖,告身盡行追奪,放送之意,敢啓。答曰,知道。其中有功儀者,各減一等。
左副承旨兪彦鎬疏曰,伏以臣,卽接鄕信,臣之老母,自數日前,重患毒感,咳喘苦劇,胸膈煩悶,食飮全却,神精昏瞀,家僮罔夜踵至,促臣歸護。臣自聞此報,方寸煎熬,不可一刻按住,忙陳短章,徑尋鄕路。伏乞聖明,諒臣情理,亟許鐫免,以便救護,千萬幸甚。省疏具悉。爾其勿辭,往護母病。
前掌令李枰疏曰,伏以臣,得伏聞近日京外流傳之消息,國憂溢目,心骨俱戰,玆不得不仰陳,惟聖明照察焉。臣之有一隣人,自忠州·驪州而來,問於臣曰,七條之綸音,不過六七行,而相傳於兩邑之間,未知有是否云,故臣細聞之,則元非所下者也,雖漢·唐中主以下之君,決不可言者。臣達宵思量,則此莫非不逞之徒,隱伏於幽暗之中,胥動淨言,疑亂鄕谷,必欲凶國後已者也。王言之炳若丹靑,何等嚴重,而怨國餘孼,煽播矯命,先騷人心之謀,明若觀火,若以傳聞之語,仍而置之,則安知無戊申之變,因此而起哉?伏願聖明,不以臣言爲迂遠,而斯得罪人,打破根柢,亟降明命,曉諭八路焉。臣有出位之嫌,趑趄數日,反復思惟,臣嫌則小,而國憂則深,玆陳短章。伏乞殿下,更加三思,明査覈出,以正邦憲焉。批答出傳敎
丙申十二月二十三日辰時,上御尊賢閣。都承旨入侍時,行都承旨洪國榮,假注書李兢淵,記注官金鳳顯,記事官林錫喆,以次進伏訖。國榮曰,夜間聖體,若何?上曰,一樣矣。國榮讀奏公事,上命書判付訖。命退,諸臣以次出。
丙申十二月二十三日巳時,上御尊賢閣。右副承旨入侍時,右副承旨徐有防,假注書金勉柱,記注官金鳳顯,記事官林錫喆,進伏訖。上曰,尹在醇之違牌,何事乎?有防對曰,初以親病陳疏,過由限後,依例牌招,而違牌矣。上曰,昨日李枰傳旨踏下時,尹在醇亦混入乎,各爲踏下乎?注書知入。賤臣承命出,還入奏曰,各爲踏下云矣。上命書傳敎曰,昨日傳旨踏下時,掌令李枰,屢次違牌,故可知實病之難强矣。雖命踏下,至於掌令尹在醇,違牌不至屢次,故有只推之命,中官混下,事極駭然,當該中官推考。上曰,下直守令,晝茶禮罷後入侍。又敎曰,時刻已稟,陪祭諸臣,先爲進去。命退,承史以次退出。
丙申十二月二十三日午時,上詣孝明殿。晝茶禮入侍時,左承旨林鼎遠,右承旨趙瑍,右副承旨徐有防,同副承旨李鎭衡,假注書金勉柱,記注官金鳳顯,記事官林錫喆進伏。上具衰服,入就板位,俯伏哭四拜如前儀,詣盥洗位盥手,陞自東階,詣尊所西向立,近侍酌酒訖,上詣香案前北向跪,三上香三獻酌如前儀,上俯伏興,降復位,俯伏哭四拜如前儀。禮畢,上還入齋室,諸臣以次退出。
丙申十二月二十三日未時,上御尊賢閣。署經守令入侍時,金化縣監宋煥周,平海郡守李文顯,右副承旨徐有防,假注書金勉柱,記注官金鳳顯,記事官林錫喆,進伏訖。上曰,守令以次進前。李文顯進伏。上曰,履歷,何如?文顯曰,自訓鍊主簿移摠都,今爲平海郡守矣。上曰,誰之族?文顯對曰,近族無立朝者,故說書李相鼎之孫也。上曰,儒家人矣。有防曰,然矣。命讀七事訖。上曰,汝須盡心爲政,可也。文顯曰,謹當竭力奉公矣。宋煥周進伏。上曰,姓名誰也?煥周對曰,宋煥周也。上曰,誰之子?有防曰,前參議宋德相之子也。上曰,汝則異於他人,須盡心治民,可也。煥周曰,當盡心爲之矣。竝命先退。有防曰,卽伏見忠淸水使金麟瑞今秋冬等褒貶啓本,則管下邊將,無一人居中居下,殊無嚴明殿最之意,推考警責,何如?上曰,依爲之。出擧條上曰,乙亥五月日記持入。賤臣承命持入。上曰,纂輯郞廳李在學入侍。出榻敎上曰,推案盡爲修正乎?在學曰,未及盡修矣。上曰,金鍾秀入來乎?在學曰,進不進姑未知矣。上曰,出去修正推案,可也。在學先退,承史亦爲退出。
丙申十二月二十三日申時,上御尊賢閣。都承旨入侍時,行都承旨洪國榮,假注書李兢淵,記注官金鳳顯,記事官林錫喆,以次進伏訖。上曰,李枰之疏見之乎?國榮曰,俄者見之,而綸音僞造之說,萬萬驚心矣。上曰,李枰入來乎?國榮曰,今方來待矣。上曰,刑房承旨與李枰入侍。上命書傳敎曰,有下詢事,時·原任大臣,卽爲入侍。左副承旨徐有防,掌令李枰進前。上謂枰曰,僞造綸音之說,何處聞之乎?枰曰,前持平宋民載,居在臣之隣家矣。適往忠州地,還謂臣曰,鄕中之人,有謂以綸音,轉相謄示者,而其辭語,極其凶慘,故謄出一本而來云矣。上曰,所謂綸音持來乎?枰曰,持入矣。上命有防讀奏。上曰,事極驚怪矣。國榮曰,矯誣王言,固已大逆,況此凶慘之言乎?其所設心,實非尋常矣。上曰,宋民載,其令入侍。枰曰,民載方在草土中矣。上命書傳敎曰,宋民載方在草土云,不可入侍,亦不可不問,闕外書進所懷事,分付。上曰,吏曹參議入侍。吏曹參議鄭民始進前。上曰,世豈有如此之事乎?民始曰,詬天罵日,古或有之,而如此凶計,今始初見,其爲驚懍,不可勝達矣。上曰,判義禁·左右捕將入侍。上謂有防曰,宋民載所懷,斯速捧入。仍命諸臣少退。
丙申十二月二十三日酉時,上御興政堂。同副承旨入侍時,同副承旨李鎭衡,假注書李兢淵,記注官金鳳顯,記事官林錫喆,以次進伏訖。上曰,時·原任大臣·判義禁·左右捕將入侍,都承旨亦爲入侍。領府事金陽澤,左議政金尙喆,右議政鄭存謙,判義禁蔡濟恭,捕盜大將張志恒·李敬懋,行都承旨洪國榮進前。上曰,僞造綸音之變,古豈有之乎?尙喆曰,此實前古所未聞之事也,疏中所謂隣人,宜先問矣。上曰,今方問之,而其所謂綸音者,指意陰譎,語脈叵測矣。尙喆曰,鄕曲無識之類,其何能做出如此之事乎?此實出於傳播八路,煽動人心之計,究厥情跡,萬萬驚駭矣。右副承旨徐有防進前,奉進宋民載所懷。上曰,傳示綸音人姓名,使宋民載更爲書進。賤臣承命捧入。上曰,宣傳官入侍。宣傳官具純進前。上命馳往元百孫家,搜探文書以來。上曰,禁府都事三員入侍。禁府都事韓光湜·洪啓學·洪彦燮進前。上命濟恭,書給密旨。上曰,罪人斯速拿來。上曰,騎馬三匹立之。仍命宣傳官·禁府都事先退。尙喆曰,自古凶徒,做出如此之事,而豈有終不現捉之理乎?存謙曰,妖腰亂領,必無所逃於天壤之間,而端緖之趁卽發現,亦可幸也,勿用聖慮伏望。上曰,予豈用慮於此等事乎?命退,諸臣以次出。
上在慶熙宮。停常參·經筵。
徐有防啓曰,大司憲李命植陳疏留院,執義金亮行在外,掌令朴在源傳旨未下,兪彦集在外,持平金鍾厚在外,一員未差,今日以監察茶時之意,敢啓。傳曰,知道。
徐有防,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
傳于洪國榮曰,都承旨入侍。
徐有防啓曰,明日親鞫爲之事,命下矣。處所何處爲之乎?敢稟。傳曰,依例爲之。
徐有防啓曰,明日親鞫爲之,命下矣。宮城扈衛,何以爲之乎?敢稟。傳曰,置之。
以雲寶劍望箇,傳于徐有防曰,明日親鞫時,以此用之,前單子中付標以入。
徐有防啓曰,明日親鞫時,兩司當爲進參,除在外·傳旨未下外,大司憲李命植,大司諫尹弘烈,司諫李謙彬,正言鄭志儉·閔養燮,倂待開門牌招,何如?傳曰,允。
徐有防啓曰,明日親鞫時,時·原任大臣·金吾堂上·左右捕盜大將,倂待開門命招,何如?傳曰,允。
傳于林鼎遠曰,都承旨入侍。
以掌令朴在源牌不進罷職傳旨,傳于李鎭衡曰,只推。
李鎭衡啓曰,明日親鞫時,兩司當爲進參,掌令朴在源,旣有只推之命,一體待開門牌招,何如?傳曰,允。
趙瑍,以〈吏〉曹言啓曰,今日本曹開拆坐起時,考見京外褒貶啓本,則南陽府使李應爀,以豈信瑣謗爲目,則宜置中考,而置諸上考,致勤點下,天安郡守尹耆東,以勉在束薪爲目,全州判官李太源,以雖欠端的爲目,固城縣令洪秉聖,以何不謹始,宜勉善後爲目,省峴察訪李彦祐,以報辭損體爲目,繕工監役李顯模,以盍察雇丁爲目,繕工副奉事金漢訥,以雇丁不檢爲目,顯陵參奉尹光梓,以微謗宜警爲目,則竝宜置下考,而置諸中考,致勤點下,殊無嚴明殿最之意。各道道臣,該曹堂上,政院旣已察推,今無可論,南陽府使李應爀,依定式中考施行,天安郡守尹耆東,全州判官李太源,固城縣令洪秉聖,省峴察訪李〈彦〉祜,繕工監役李顯模,繕工副奉事金漢訥,顯陵參奉尹光梓,亦依定式,竝下考施行,何如?傳曰,允。
趙環,以禮曹言啓曰,甲午七月初六日,傳曰,今番減租之後,凡事益加撙節,惠廳三名日甲冑價,限三年停留惠廳事,分付事,命下矣。各道方物甲冑價,停留之限,止於今年,來丁酉正朝方物爲始,依前例復舊擧行之意,分付,何如?傳曰,允。
徐有防,以義禁府言啓曰,明日親鞫時,假都事十員,令該曹依例差出,何如?傳曰,允。
徐有防,以義禁府言啓曰,親鞫時罪人往來,例有軍兵排圍之事,令訓鍊都監擧行,何如?傳曰,允。
傳于徐有防曰,摠管有闕代,口傳差出。
兵曹口傳政事,以金魯鎭爲都摠管。
漢城判尹李福源疏曰,伏以臣,獲罪明時,屛跡荒郊,名去衣冠之籍,身在人鬼之關,夙宵慙惶,如窮人無歸者,三朔于玆矣。不意淵衷垂記,德音渙發,宥旨敍命,竝下一紙,纂堂·京尹,荐蒙收錄,恩出曠蕩,榮極薰沐,釁負賤臣,何以得此?以首頓地,涕汗交零。噫,以臣昏昧之識,屢忝考試之任,取舍多乖,尤悔浸積,而畢竟所坐,乃在於情法公私之間,事旣難明,罪且不測,而始以天地之度,匿瑕含垢,而委曲庇覆之,終焉雷雨之澤,赦過宥眚,而宛轉拂拭之,聖恩益深,臣情益蹙,大質已虧缺矣,寸心長黮闇矣,進無以藉手事君,退無以擧顔對人。日月在上,而昭晣無困,風霆旣收,而震懍自如,寒齋永夜,耿耿不寐,仰思國恩,俯念身名,未嘗不戚然太息,愧砥礪之無素,傷遭罹之不幸也。且臣聞之,君臣之際,所貴者忠信,朝廷之上,所重者廉恥,臣旣不能內積孚誠,外絶疑行,則其去忠信遠矣,若復戴罪包羞,委蛇周行,則將奈廉恥何哉?雖我聖上,至仁至慈,不忍簪履之終棄,而淸朝士大夫,誰肯與滓穢之賤,竝武而周旋乎?璿殿展謁,已有命戒,淸路導鑾,乃臣之職,而情未盡白,罪未畢勘,官職去就,有不暇論,席稾私次,冒死自列。伏乞聖明,察臣惶感之忱,憐臣慙悼之情,先削臣見帶職名,仍命屛斥臣身,俾得以杜門自靖,息黥補劓,以圖塵刹之報,以卒生成之澤,不勝幸甚。答曰,省疏具悉。卿之父子,受國厚恩,卿於國事,豈有未盡之理,而向者飭敎,亦由卿適主文之致,卿之無他,予豈不知?卿其勿辭,卽爲行公。
大司憲李命植疏曰,伏以臣,受恩如天,負罪如山,薄罷未幾,旋蒙收敍,杜門屛迹,只切感祝之私而已,不意昨日之夜,伏奉都憲新除,臣聞命驚惶,繼以訝惑。風憲之長,何等淸銜,何等重任?上而獻替可否,下而糾劾官邪,立殿陛之間,而百僚憚慴,行街道之上,而男女異路,則此古人所謂行道之職也。世級漸降,人才隨下,雖不可盡責其人職之相稱,而當此一初淸明之會,益宜峻選而愼簡之,如非資歷優洽,望實華茂者,莫可居之,乃反屬之於如臣骫骳譾劣,劻勷奊詬者何哉?臣之自來情地,備暴於秋間所陳二疏,伏想聖明,亦有以諒悉矣。臣之所訟罪而引義者,卽向年諫長時事耳,咫尺前席,甘心自陷於欺君負國之科,此固臣難赦之罪,亦是臣難補之過,自此以後,世皆以棄人處之,臣亦以棄人自處,雖於尋常冗漫之職,非有萬分迫切之故,則猶皆逡巡而不敢當。今此所叨,其名雖異,其任則同,尙何顔面,彈冠執簡,復登文陛,終至於不識羞恥,重隳身名之歸乎?行路嗤點,同列唾罵,其將謂何如人也?顧今天討未究,合辭方張之日,凡在東方血氣之倫,莫不欲食肉而寢皮,則其況居臺閣之上,任言責之官者,尤當明目張瞻,沬血請討之不暇,有非臣子言私却步之時,而獨臣情蹤如右,變動無路,益不勝跼蹐悲憤之至。召牌荐下,末由趨承,未免坐違,罪上添罪,生不如死。伏乞聖慈,俯察微諒,亟降重勘,以爲爲臣不忠者之戒焉。臣身旣不可進矣,非可與論於語默,而竊有隱憂于中者,又安得不言乎?噫嘻痛矣,從古以來,亂逆何限,而豈有如麟·謙·恒·簡之窮天極地,至凶至惡者乎?綢繆排布,沮戲代聽,暗地糾結,煽動流言,脅持我殿下,危逼我殿下,其陰慘妖慝,殆有倍於辛·壬諸賊,而天網太疎,懲討太寬,此固一國輿情之所抑鬱憤惋,而唯彼養厚·泰淵,爲其腹心爪牙,梟腸相連,蜮謀共濟,一而二,二而一者也,泰淵之尙今偃息,固是失刑之大者,而況又養厚徑斃,情節未及究竟,則其所究問,一日爲急,謂泰淵,亟命拿鞫,嚴加窮覈,斷不可已也。養厚之得免肆市,雖由於忍杖抵賴之致,而收孥之典,因此不擧,其兄弟子姪之雜居畿甸,出沒城闉,實乖慮患折奸之道,亦宜散配於海島也。臣無任屛營祈懇之至,謹昧死以聞。答曰,省疏具悉。所陳尙今靳允,意亦有在,而養厚族屬,亦何必竄配?親鞫有命,卿其勿辭,卽爲行公。
丙申十二月二十四日辰時,上御尊賢閣。都承旨入侍時,行都承旨洪國榮,假注書李兢淵,記注官卜台鎭,記事官林錫喆,以次進伏訖。國榮曰,夜間聖體,若何?上曰,一樣矣。命書傳敎曰,明日當親鞫,推考房知悉。又命書曰,旣始親鞫則欠潔矣,展拜下敎置之。上曰,同副承旨入侍。同副承旨李鎭衡進前。上命國榮先退,鎭衡讀奏公事訖。上命書傳敎曰,日寒如此,明日親鞫時禁軍,勿爲全數待令,依頃日三番待令。命退,諸臣以次出。
丙申十二月二十四日午時,上詣孝明殿。親行晝茶禮入侍時,左承旨林鼎遠,右承旨趙瑍,右副承旨徐有防,同副承旨李鎭衡,假注書金勉柱,記注官金鳳顯,記事官林錫喆,進伏訖。上具衰服,入就板位,俯伏哭四拜如前儀,詣盥洗位盥手,陞自東階,詣尊所西向立,近侍酌酒訖,上詣香案前北向跪,三上香三獻酌如前儀,上俯伏興,降復位,俯伏哭四拜如前儀。禮畢,上還入齋室,諸臣以次退出。
丙申十二月二十四日未時,上御尊賢閣。都承旨入侍時,行都承旨洪國榮,假注書李兢淵,記注官卜台鎭,記事官林錫喆,以次進伏訖。上命書傳敎曰,軍器寺今日年終放砲私習,無提擧云,前提調張志恒仍任,其令入侍。又命書曰,守令一司除署經,其令當日辭朝。上曰,吏曹開拆坐起,已爲之乎?知入。賤臣承命出問,還奏曰,姑未開坐云矣。上命書傳敎曰,吏曹開拆坐起,尙不爲之云,其令今日擧行,都目日子,亦以不多日內,勿拘齋日及殿座擇入,俾勿踰歲事,分付兩銓。上曰,訓將入侍。張志恒進前。上曰,譏補事,有何端緖乎?志恒曰,昨又發送將校,而姑未入來矣。上曰,更加申飭,着意譏察,採出根柢,可也。仍命先退。上曰,纂輯堂上鄭民始入侍。民始進前。上下詢纂輯事,仍命先退。命書傳敎曰,殿座,承旨不可不備,受由承旨,今姑許遞,吏曹參議鄭民始爲承旨。上曰,新除授承旨牌招。出榻敎又命書傳敎曰,承旨房仍。國榮曰,大司憲李命植,言辭疏到院,而以齋戒不得捧入矣。上曰,入之。賤臣承命奉進。上命讀奏,仍賜批。遂命退,諸臣以次出。
丙申十二月二十四日初更三點,上御尊賢閣。左副承旨入侍時,左副承台鄭民始,假注書金勉柱,記注官金鳳顯,記事官林錫喆,進伏訖。上曰,戊申日記還下,肅廟朝黃河淸獄事時推案,考出持入。賤臣承命出,還入奏曰,盡考其時推案日記,而姑未覓出矣。上曰,待明朝更考以入,可也。上曰,罪人明日則趁早入來乎?民始曰,今夜庶可入來,而姑未的知,明日則似必趁早入來矣。上曰,纂輯郞廳李秉模,持推案日記入侍。賤臣承命出,與李秉模偕入進伏。上命讀推案,秉模讀奏。上曰,多有未詳處矣,今番推案,則必詳錄,可也。推案之詳盡,專在於問郞,今番則各別擇差然後,文書可以詳備矣。民始曰,然矣。上曰,罪人明當早來,殿座時刻,以巳時爲之。出榻敎命退出,諸臣以次退出。
上在慶熙宮。停常參·經筵。
藥房都提調鄭存謙,提調徐命善,副提調洪國榮啓曰,伏未審日間,聖體,若何?臣等今日率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。批答無。
王大妃殿·惠慶宮·中宮殿,藥房口傳問安,批答無。
親鞫罷後,政院·玉堂·藥房口傳問安。答曰,知道。
傳于洪國榮曰,都承旨入侍。
傳于趙瑍曰,江華留守留待。
傳于徐有防曰,罪人直爲上闕。
以承傳色口傳下敎曰,承史暖帽,侍衛軍兵毛具。
以承傳色口傳下敎曰,纂輯堂郞,明日次對入侍。
又下敎曰,歲末次對,親鞫相値,三十日次對,明日爲之。
傳于洪國榮曰,副提調持加減心腎湯入侍。
徐有防,以義禁府言啓曰,今此親鞫時,本府堂上,當爲備員,而同義禁尹得養受由在外,令政院稟旨變通,以爲備員之地,何如?傳曰,允。
徐有防啓曰,因義禁府草記,今此親鞫時,本府堂上當爲備員,而同義禁尹得養受由在外,令政院稟旨變通事,允下矣。合有變通之道,何以爲之?敢稟。傳曰,改差。
徐有防〈啓曰〉,因本院啓辭,同義禁尹得養改差事,命下矣。有闕之代,令該曹口傳差出,待下批牌招察任,何如?傳曰,允。
吏曹口傳政事,李世澤爲同義禁,林得浩爲兵曹參議。
今十二月二十九日,都目政事爲之之意,敢啓。傳曰,知道。
趙瑍,以承文院都提調意啓曰,院製述官李華源外任代,前別提李喜復差下,付軍職冠帶常仕,何如?傳曰,允。
徐有防,以左右捕盜廳言啓曰,依傳敎,罪人權鉀捉來之意,敢啓。傳曰,移送禁府。
鄭民始,以兵曹言啓曰,依下敎,侍衛禁軍·武藝別監及羅卒等處,設粥以饋之意,敢啓。傳曰,知道。
又以訓鍊都監言啓曰,依下敎,挾輦軍及環衛軍兵等處,設粥分饋之意,敢啓。傳曰,知道。
又以禁衛營·御營廳言啓曰,依下敎,環衛軍兵等處,設粥分饋之意,敢啓。傳曰,知道。
大司憲李命植,大司諫尹弘烈,司諫李謙彬,掌令朴在源,校理李鼎揆·李在學,副校理李獻慶·鄭宇淳,正言鄭志儉·閔養燮,修撰李儒慶,副修撰朴天衡啓曰,和緩與厚謙,前後聲討,已盡其窮凶極惡之罪,凡在血氣之倫者,莫不切齒痛心,而其內外相應,排布經營,潛售凶圖,危逼聖躬者,莫非和緩之爲窩主,而厚謙雖命置法,和緩爵號自如,尙逭王章,輿情憤鬱,久而益激。請和緩爲先削去其號,依律處斷。昨冬國家安危之機,至今追思,尙覺懍然,苟有體國大臣,則雖非上敎,固當直請聽政,而伊時首相韓翼謩,徒畏麟賊之氣焰,罔念國勢之岌嶪,不體上敎,徒事彌縫,使宗國大計,幾致難言之境。論其罪負,不可付處而止,則日昨近地移配之命,尤失太寬。請還寢付處罪人韓翼謩,延安府移配之命,仍施遠竄之典。付處罪人金相福,以天生妖邪之性,具萬古宵小之行,斷其平生,直一鳳漢之影子也。蝨附狐媚之態,人不忍正視,趨勢射利之跡,世自有公案。鳳漢之勢掀天,而相福爲其狎客死士,鳳漢之眼無君,而相福爲其腹心爪牙,指忠爲逆,指逆爲忠,嫉視士流,如復私讐,直與麟·謙·恒·簡輩,腸肚相連,打成一團。其居相職也,薦剡取捨,先承鳳漢之風旨,又聽麟·謙之指揮,使賊勢䲭張,凶謀益肆者,皆相福之所贊助,而昨冬徐命善疏出之後,宋瑩中深文之說,稱以所見無異同,麟漢不心知之說,謂以語脈不如此,至於命讀睿章之時,敢請中間傳說之査問,至下中官拿鞫之聖敎,雖其成命還寢,而相福之包藏禍心,昭然難掩。若翔雲之換父易祖,乃人倫之大變,而相福實自主張,滅絶天常,萬戮難逭,而畢竟雲賊之妖惡,亦出於相福之釀成。以雲招中,疏草一本,送于領府事云云觀之,其爛漫和應,灼然可知。逆雲旣而伏法,而相福獨爲晏然者,揆以王章,寧有是理?今以筵話傳說,論相福之罪者,眞是緦功之察耳。且麟·謙·雲賊,亘古所無之惡逆,而狗於平法之新令,孥戮之典,不得快施,輿情之憤鬱,去而愈激。況相福本以洪家之人,與此三賊,凶謀祕計,無不參涉,則到今罪名,不可止於付處薄勘者,明矣。日昨近地移配之命,揆以國法,尤豈不失之太寬乎?請亟寢付處罪人金相福公州牧移配之命,爲先施以遠竄之典。答三司合啓〈曰〉,不允。
大司憲李命植,大司諫尹弘烈,司諫李謙彬,掌令朴在源,正言鄭志謙·閔養燮啓曰,今番獄事,商輅·善海之書札中,凶言悖說,實是亘古所無之逆節,而趾海·纘海,爛漫同情,渠旣自服,則今此酌處之命,實爲失刑之大者。請穩城府定配罪人趾海,濟州牧定配罪人纘海,更令王府,拿鞫嚴問,快施當律。敬彬·成運之與若淵·相簡,爛漫綢繆之狀,旣已畢露於諸賊招辭中,而抵賴不服,未施當律,揆以王法,失之太寬。請薪智島定配罪人敬彬,熊川縣定配罪人成運,亟令王府,更爲拿鞫得情。象厚之宗廈復出之說,旣已面質見屈,則難免自做之歸,況渠以養厚之兄,同惡相濟,則以此以彼,決不可放歸而止。請還寢象厚放歸田里之命,仍施絶島定配之典。洪樂任所處之地,顧何如,而交結凶徒,敢以溫室樹等語,爛漫酬酢於逆雲,綢繆往來於賊謙,名出凶招,非止一再,其在獄體,決不可不嚴覈得情。請洪樂任,亟命王府,拿鞫嚴問。嘻噫痛矣,龜柱之罪,可勝誅哉?顧其地處何如,恩造何如,而不思報效之道,恣其濫猾之性,雖以壬辰疏中語言之,渠若有一分嚴畏儲君之心,豈敢肆然,以自內酬酢,登諸章奏,陳之於先大王之前乎?臣等於筵敎中,若有俯詢,其將何辭仰對之諭,讀之未半,不覺心寒而骨冷。惟彼鳳漢罔赦之罪,國人所共憤,則秉義聲討,宜乎正大,亦何患無辭,而始也締結厚賊,暗逞私憾,終焉慫慂乃叔,恐動天聽,以至於半夜扈衛,幾累先大王聖德,固已萬萬駭痛,而此猶不足,又敢以某年罔極不忍聞之說,恣意筆之於書,以慼我殿下之心,嘻噫,是可忍也,孰不可忍也?大抵龜柱之罪,一則不憚儲君,一則幾累聖德,一則語犯莫重,有一於此,人臣極罪,況兼此數者乎?洞諭昭布,輿情咸激,揆以國法,不可以戚屬,有所容貸。請黑山島定配罪人金龜柱,依律處斷。韓命周杖配命下之後,臣等得見疏本,則其指語之凶譎,萬萬叵測。雖以聖敎觀之,旣與常性人有異,渠又稱魚魯莫辨,則其所陳疏,必不能獨自主張,論其遣辭之怳惚弄,則如此陰凶罔測之人,決不可令該曹杖配而止。請杖配罪人韓命周,亟令王府,設鞫嚴問。答兩司合啓曰,不允。
掌令朴在源啓曰,妖宦金壽賢之締結一種嗜利之凶徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。述海所犯貪贓之外,其在京之時,趾海·纘海·相簡,綢繆密謀之情跡,必無不知之理,請鏡城府定配罪人述海,拿鞫嚴問得情。洪龍漢以麟漢之弟,諂事厚謙,至於約婚,則其聲勢之相援,情跡之相關,推此可知。當此鋤治黨與之時,不可置之於輦糓之下,請洪龍漢遠地定配。國朝用人,惟在科目,而其試取之不公,莫有甚於乙未五月庭試,榜眼一出,國言喧藉,物情之駭惋,久而未已,其在嚴科場重選擧之道,不可以時月之稍久,置而不論,請罷乙未五月庭試榜。爲奴罪人河翼龍·金重得,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間,請爲奴罪人河翼龍·金重得,亟命王府,拿鞫得情,快正王法。賊翔之妖邪釁累,豈尋常參訪之類,而安大濟之往來其家,旣發渠招,則其酬酢之情節,不盡究覈,遽蒙宥釋,此雖由於我聖上好生之德意,論以鞫體,決不可放逐而止,請放逐罪人安大濟,更令王府,拿鞫得情。李克生前後罪惡,已悉於憲臣之啓,道伯之狀,而其所犯贓,猶屬餘事,向來一疏,萬萬無嚴,當此麟漢伏法之後,其在討凶鋤黨之道,決不可容貸也,明矣。請河東府定配罪人李克生,依律處斷。錫達以厚賊之父,尙今偃息於覆載之間者,輿情已極齊憤,而況且犯賊之數,死有餘罪,以此以彼,決不可杖配而止,請梁山郡定配罪人錫達,依律處斷。金漢耆辛卯二月之事,雖出於其侄之慫慂指使,而罪大乘間,跡涉同情,幾乎貽累於先大王聖德。日昨備忘,仰認分析之意,揆以國法,有難曲貸,請削黜罪人金漢耆,亟施竄配之典。竄配罪人金載順,附麗諸逆,受人指點久矣。當此新化之後,宜思改革之道,而今其一疏,敢以扶抑彼此之意,欲售漫漶義理之計,斯當嚴討懲後之日,如此嘗試凶論之類,不可薄竄而止,請海南縣竄配罪人金載順,亟令王府,拿鞫嚴問。削點罪人李澤遂·會遂,賦性,或陰邪或妖佞,無文濫第,爲世指目久矣。且以麟賊之甥,又與纘海,爲妹壻之間也,仰麟賊有若父母,以纘海結爲死友,淸官腴職,無不力取。及至麟賊伏法,纘海遠謫,締結逆孽,興訛鼓妖,終不思改革之圖,如此之類,若置而不論,方來之夏,有不可言,請削黜罪人李澤遂·會遂,竝施屛裔之典。自有向來綸音昭布之後,龜柱之三大罪案,俱係罔赦,國人皆知。合啓靳允,已是失刑之大,而今此韓後翼,忽生右袒之計,敢售嘗試之意,而其所引喩,萬不近似,卽此一款,其爲無嚴,放肆已極矣。其他稱以時政,顯帶譏訕,此則猶可屬之於言者寧激之義,而至若機事已過,機心尙存一句語,遣辭至凶,用意叵測。聽政實出先王之聖意,諸凶自干惡逆之嚴討,則爲臣子者,孰敢以機之一字,萌於心,發於口,而乃敢以機事機心等語,肆然書之於章奏之間,此與賊賂之機關二字,可謂一串貫來。日前島配之啓,臣亦自知其失之太寬,請韓後翼,亟令王府,拿鞫嚴問。定配罪人趙,締結厚·麟兩賊,向除統制也,有何不安之端,而暗囑麟賊,恐喝儲君?已是罔赦之罪,而必有綢繆之隱情,且交通養賊,難免同情之罪。雖以我聖上好生之德意,至有酌處之命,其在嚴鞫體之道,不可一次刑配而止,請昌城府定配罪人趙,更令王府,拿鞫得情。答府曰,不允。
又啓曰,新除授掌令兪彦鏶,時在京畿安城地,請斯速乘馹上來事,下諭。依啓。
正言鄭志儉啓曰,南海縣圍籬安置罪人具庠,本以凶譎之性,兼有悖戾之行,陰結凶類,綢繆祕謀,出沒閃倏,如鬼如蜮,而今其凶肚眞贓,綻露於賊載興文書中,所捉書礼,指意叵測,情節難掩,則今此酌處之命,雖出於好生之德,三尺至嚴,決難容貸。請南海縣圍籬安置罪人具庠,更令王府,嚴鞫得情,快正王法。大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢,更令王府,拿鞫嚴問,依律處斷。旌義縣荐棘罪人尹泰淵,本以兇猾之性,素畜跋扈之志,交結厚賊·麟漢,作爲腹心爪牙,身帶將兵之任,晝夜出沒於厚賊·麟漢之家,蹤跡陰祕,爲世指目。以今若淵敢售護逆之計觀之,其於平日,稔受泰淵之慫慂,故陰護麟漢,卽曲爲泰淵之地。當此厚賊·麟漢置法之後,其陰謀綢繆之狀,尤不可不究覆,施以當律,請旌義縣荐棘罪人尹泰淵,亟令王府,拿鞫嚴問得情,快正王法。爲奴罪人河翼龍·金重得等,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間,請爲奴罪人河翼龍·金重得,亟命王府,拿鞫得情,快正王法。李弘濟地旣畢徵,跡又閃倏,蝨附逆邊,甘作嚆矢,暗地糾結,亦一成運,而敢懷欺世之計,投進一疏,欲掩其跡,究厥所以,尤極巧惡。當此鋤治凶黨之日,窮凶情節,不卽盤問,直爲發配,揆以王章,失之太寬,請海南縣定配罪人李弘濟,亟令王府,拿鞫嚴問。竄配罪人金載順,性本妖邪,濟以附麗,及當新化之後,向逭黨與之誅,一世之駭憤,十手之指點久矣。今其一疏,不思革面之圖,敢懷護逆之心,細究全篇,隱然有扶抑之意,必欲售漫漶之計,當此嚴懲討鋤亂逆之日,此等背陽面陰,嘗試凶論之類,決不可薄竄而止,請海南縣竄配罪人金載順,亟令王府,拿鞫嚴問。答院曰,不允。又啓曰,新除授獻納成德朝,時在京畿高陽地,請斯速乘馹上來事,下諭,依啓。
江華留守金鍾秀敎書。王若曰,天塹設險,地利莫過於環洋,衆心成城,人和要在於擇帥,雖諒伋黯處禁闥之願,實難寇準壯鎖鑰之才,所以數十行,不免煩卿一出,惟卿有天資通敏之職,而濟之以儒術詞華,勉世祿忠貞之規,而輸之以誠意懃懇,銅闈勸講,慕古人啓沃之風,瀛館擅譽,得乃兄提撕之力,暫時貶黜,卽先朝玉成之恩,久處深嚴,寔寡躬器遇之意,常廁六仙之列,或長五花之班,起自久屈之餘,幾持橐於內直,出於在心之簡,遂進階於亞卿,雖難左右之暫離,第欲內外之歷試,眷彼江都之重鎭,實爲海防之險要,漕舶委輸之途,控三路而管轂,戈舡操鍊之政,統列堡而折衝,配松京而均保釐之謨,若漢三輔·馮翊,隣相府而處形勝之地,如吳西陵·建平,鯨波不驚,尙存撤土之戎,島戶易散,宜軫奠堵之方,眞殿風雲,警衛敢懈於展省,尺天日月,趍覲每許於稟裁,惟其職任之不輕,有此薦剡之咸屬,玆授卿以江華府留守兼鎭撫使,卿其祗服寵命,克終令譽,修城隍而峙餱糧,毋忽緩急之備,恤黎元而撫戎卒,克盡懷保之仁,旣從喉舌之司,廈氈之憂勤宜體,今處股肱之郡,盤錯之剸理可期,畢誠才猷,旣稱禁中之頗牧,蕭望學識,盍試畿輔之經綸,凡設施可議廟堂,有釐革毋憚筵奏,於戲,賢勞不遑將毋,久未半菽之相安,便養俾伸其情,蓋軫寸草之思付,予則推體下之道,卿宜殫報上之誠,故玆敎示,想宜知悉。知製敎李獻慶製進
工曹參議李普溫疏曰,伏以臣與新除授本曹參判臣鄭光漢,有從娚妹應避之嫌,揆以法例,在下當遞,乞令該曹照例遞改,以存公格焉。答曰,省疏具悉。疏辭,下該曹稟處。
丙申十二月二十五日辰時,上御尊賢閣。都承旨入侍時,行都承旨洪國榮,假注書李兢淵,記注官卜台鎭,記事官林錫喆,以次進伏訖。國榮曰,夜間聖候,若何?上曰,一樣矣。國榮曰,聞捕將言,罪人又捕捉云矣。上曰,左邊捕盜大將張志恒入侍。捕盜大將張志恒進前。上曰,罪人何以捕投耶?志恒曰,捕校尋其根脈而捉得矣。上曰,先送捕校,亦入來乎?志恒曰,此則聞橫城之有罪人,仍爲轉往,姑未入來矣。上曰,捕校之詗察,誠勤幹矣。國榮曰,捕校入來,有難等待,橫城人先爲發捕,似好矣。上曰,發送捕校,卽爲捉來,可也。仍命志恒先退。上曰,藥房都提調入侍。都提調鄭存謙,提調徐命善進前曰,日間聖候,若何?上曰,一樣矣。王大妃殿氣候,若何?上曰,一樣矣。惠慶宮氣候,若何?上曰,一樣矣。存謙曰,今日則令醫官診察聖候,似好矣。上曰,唯。醫官慶絢·吳道炯·徐命緯·康命徽進前。上曰,只令吳道炯入診,可也。道炯承命入診退伏奏曰,脈候左右三部,少有數體,而大體平順矣。存謙曰,湯劑加減,今當議定矣。上曰,予服蔘料,今爲幾何?國榮曰,十貼進御,所入者合爲五錢矣。上曰,近有熱意,似是蔘料之害也。存謙曰,蔘劑之有熱候,誠好矣,而今不可更進,姑爲拔之,宜矣。道炯曰,元方中,旣拔人蔘,則地黃亦拔之,似好矣。上曰,唯。存謙曰,北漢還上未捧者,數旣不多,歲且已暮,亦爲停俸,似好矣。命善曰,今年還穀必欲盡捧矣。今則殆同弩末之勢,末由加捧矣。上命書傳敎曰,北漢今年未捧還上,停捧事,分付。上曰,左議政入侍。賤臣承命出傳,左議政金尙喆進前問候訖。上曰,貢市多有弊瘼云,其令該堂着意釐正,可也。尙喆曰,貢市弊瘼,方有詢訪之命,堂上不可不備員,未差之代,以行都承旨洪國榮差下,使之察任,何如?上曰,依爲之。出擧條尙喆曰,貢市堂上二人,今皆入侍,釐弊等事,申飭爲之,好矣。上曰,欲許歲肉,則何以爲之耶?存謙曰,法司藏牌,則便同許之矣。上命書傳敎曰,元朝前三日,法司弛禁事,分付。國榮曰,法司弛禁,則閭巷氣像,庶免蕭索之歎矣。上曰,雖令弛禁,亂雜之弊,則亦不可不禁矣。存謙曰,江華留守,以連値殿座,尙不得辭朝云矣。上曰,江華留守金鍾秀,今日辭朝。尙喆曰,內下日記,速爲頒布然後,民志庶可大定矣。上曰,自明日刊出,可也。國榮曰,日記之下,宜有詞臣之跋文矣。上曰,然矣。尙喆曰,御製綸音,亦將弁于卷首矣。上曰,綸音與日記編,爲首卷,宜矣。僉曰,然矣。上曰,論斷之文,誰可製之?尙喆曰,當令詞臣分撰,而亦當經稟後,可以成書矣。上曰,唯。命退,諸臣以次出,
丙申十二月二十五日午時,上御金商門。親鞫入侍時,行都承旨洪國榮,左承旨林鼎遠,右承旨趙瑍,左副承旨鄭民始,右副承旨徐有防,同副承旨李鎭衡,假注書金勉柱,事變假注書朴天行,記注官卜台鎭,記事官林錫喆侍立。上具布裹翼善冠·布團領·布裹帶,乘輿出興泰門,詣幕次殿座後,領敦寧金陽澤,左議政金尙喆,右議政鄭存謙,兼判義禁蔡濟恭,同義禁李世澤·鄭昌順·李漢膺,刑房承旨徐有防,大司憲李命植,掌令朴在源,大司諫尹弘烈,司諫李謙彬,正言閔養燮·鄭志儉,問事郞廳李秉模·李在學·申大年·朴天衡·李儒慶·趙時偉·李坪·沈念祖·尹行修,刑房都事韓光湜·洪彦燮進伏訖。上入幕次,命出使宣傳官入侍,宣傳官具純進伏。上曰,出捕時,何以爲之乎?純曰,臣承命往驪州元百孫家,問主人果是頃年進士拔去之元百孫乎?百孫曰,然矣。臣又問近來假綸音多播云,其或見之否?百孫曰,洞內之人來傳,而其中有新定科規云,故果爲謄見矣,頃因捕校之來問於權喆家,始知其僞本,卽爲索繩矣,臣又問假綸音,旣已得見,則其能誦之否?百孫曰,誦傳數三行,臣又取其繩,使百孫次第解展而謄出後,仍爲依例捕來矣。上曰,就捕時,罪人氣色,何如?純曰,晏然矣。命退。上殿座敎曰,具純甚勤幹矣。仍命鄭民始,讀奏假綸音,輪示諸臣後,上曰,此專出於誑惑人心矣。僉曰,然矣。卽命拿入罪人元百孫,又敎曰,問郞若不足,加差一人,可也。命善曰,以尹行修差出,好矣。上曰,兵曹正郞尹行修,問郞差下。出榻敎兵判洪樂性曰,尹行修方爲禁喧郞,何以爲之乎?上曰,變通差出,可也。又敎曰,罪人問目書出。問郞李秉模進伏,書問目後,問于罪人。百孫招曰,矣身聞洞內權喆家,有新頒綸音云,故果爲謄見矣。其後聞捕校來問於權喆家云,故始不勝驚惑,卽爲扯裂作繩矣。上曰,僞造綸音,何等極罪,而汝若不作,必有造出者,從實直告。百孫更招曰,矣身只於權喆家得見而已,此外更無所達矣。上曰,捕校之與權喆酬酢,汝何知之,而輒生驚惑之心,扯裂謄本乎?百孫招曰,洞內之人來傳,故聞之矣。上曰,分付畿營,急發祕關,權喆捉來,可也。又敎曰,汝聞捕校之來問權喆家,先自驚動,已極可疑,而旣已驚動,則事當卽爲告官,不此之爲,扯裂其本,欲爲掩置者,究其心跡,極涉殊常,汝雖不作,何以異於汝自造出乎?百孫招曰,初甚驚動,而未卽告官,此則矣身之罪也。至於所出處,則矣身全然不知,權喆若入來,則自可辯明矣。上敎曰,遊辭漫漶,不爲直告則當施刑,平問之下,直招,可也。又敎曰,汝稍解文字,觀其僞本,則其文體京乎鄕乎?百孫招曰,似是京文矣。上曰,汝何以知之乎?百孫招曰,聞自泮中得來云,此是喆之四寸權焴所傳矣。上曰,權喆所親者誰也?百孫招曰,驪州境內,別無相親者,京中則未知往來於誰家,而與誰相親也。上曰,罪人貌樣,無異京儒矣,以南小之說觀之,決非鄕儒矣。命善曰,此是故判書元景淳之姪也。上曰,誰之子也?命善曰,佐郞元景厚之子也。上命右捕將入侍,張志恒進伏。上曰,罪人招辭,有謄來泮中之說,而泮中則捕校例不得出入乎?志恒曰,捕校不得踰香橋矣。尙喆曰,捕校例不得入泮中矣。命善曰,若逶迤往東西泮村,而勿越香橋則好矣。上曰,出去從便廉探,可也。上入小次後,命副提調持湯劑入侍。洪國榮進伏,醫官慶絢奉進湯劑,上進御。上曰,罪人方到何處乎?知入。賤臣承命出,還入奏曰,方到箭串,少間當入來云矣。上命問郞預書問目,又敎曰,當先問何人乎?國榮曰,權喆先出於罪人招辭,似當先問矣。上曰,然矣。上殿座。上曰,罪人方到何處?更爲知入。洪樂性曰,今幾入來云矣。上曰,今番都政,初仕窠闕甚多云,然否?樂性曰,二十餘窠矣。上曰,今番取才云,果得人才否?樂性曰,依例試射,而人才豈易得乎?上曰,窠闕旣多,則都政一日內,似難爲之矣。樂性曰,庶可爲之矣。上曰,日寒如此,羅卒軍兵,竝毛具事,分付。命善進前奏曰,日氣甚寒,請進耳掩。上曰,置之。上曰,江華留守敎諭書,分付尙瑞院,卽爲安寶以下,留守入侍。出榻敎上曰,兵曹參議宋鍈改差,口傳差出。出榻敎又敎曰,新除授兵曹參議林得浩,卽爲牌招。出榻敎上曰,罪人權喆上之,出問目後,罪人招供,使之高聲以奏。罪人權喆招曰,假綸音謄本,出於矣身之外四寸尹範鎭,範鎭謄出於梁堉,梁堉謄出於趙台完云云。出事變日記上曰,罪人招辭,與廉探所聞,節節相符矣。此說傳播已久,始於橫城,轉至于水原矣。僉曰,根泒蔓延,如是狼藉矣。上命同義禁進前,鄭昌順進前。敎曰,罪人等文書搜閱後,各爲區別,勿爲相雜,可也。上曰,罪人若直告僞造人,則渠或可免,而終若隱諱,則渠必自造,以此更問之,權喆一向發明。招辭見事變日記上曰,權喆姑下,他罪人上之。上顧尙喆曰,權鉀當先問乎?尙喆曰,然矣。上曰,出問目問之。又敎曰,捕將張志恒入侍,志恒進伏。上曰,出使捕校,其間有何消息耶?志恒曰,將校二人出送矣,尙不入來,似必多般採探,故如是遲滯矣。上曰,似然矣。須更送一校,先爲探來,可也。志恒承命退出。上曰,問郞李坪進前。坪進前。上曰,宋民載所傳之說,更爲詳達,可也。坪曰,民載略傳假綸音句節,故臣聞甚驚駭,將欲陳疏,更爲納問傳說之來歷,則民載以爲,見於渠之妻娚權喆家云矣。坪仍爲退出。蔡濟恭進前曰,今此僞造綸音,萬古所無之事,狼藉傳播,民心誑惑,當以此意作誥,曉論八路,鎭安民心,似好矣。上曰,然矣。與藝文提學相議製出,可也。濟恭退出。罪人權鉀,原情不服,命加刑問之。又敎曰,作此綸音,傳播一世者,果出於何意?從實直告。鉀招曰,鄕曲愚氓,初以勸學文知之矣。捕校來後,始知爲假綸音云云。見事變日記上顧尙喆曰,權鉀則姑置之,權喆更問,好矣。尙喆曰,然矣。命權喆更上之,罪人權喆更招後,上曰,姑爲下幕。仍命大臣小退,上問于國榮曰,代撰敎文,幾盡製出云乎?國榮曰,方製出謄書云矣。上曰,判義禁藝文提學,持敎文謄本入侍。濟恭持入讀奏訖。上曰,善撰矣。其令政院各書眞諺,頒示京外,可也。又敎曰,今此僞造綸音中說話雖亡國之君,決不爲之者,此是萬古所無之變怪也。一人造出,百人誦傳,專出於誑惑民心之計,思之懍然,可勝痛惋?須以此意,翻謄頒諭,可也。上曰,水口門仍留,都事出去後下鑰事,宣傳官持標信速往,分付。樂性曰,羅將出使時,每每給馬,不無弊端,何以爲之乎?上曰,此後非特敎,則勿送羅將,可也。國榮曰,羅將輩,每當催促罪人之時,雖一日十往,皆用馬牌,此亦難支之道矣。上曰,羅將出去,則輒奪騎行入柴馬,此亦可憫矣。樂性曰,此非倉卒間釐革者,從當稟定矣。上曰,更當下敎矣。上曰,京畿監司入侍。出榻敎趙時俊進伏。上曰,罪人捕來後,卽通于政院,可也。時俊承命退出。上曰,權喆下之,權鉀上之,權鉀上之,仍命施威嚴問。尙喆曰,觀其爲人,甚不了了矣。標信宣傳官復命。上曰,禁都出去後,卽爲下鑰乎?對曰,復命時急,故分付守門將而來矣。仍爲退出。上曰,日寒如此,執杖羅卒,使之交遞事,分付。罪人權鉀更招曰,尹錫東·元翼孫,同坐於元百孫家,而尹錫東言內,綸音掛於泮村云云。出事變日記命加刑第六度,因傳敎停刑。上命書傳敎曰,日塞如此,軍兵凍傷可悶,親鞫姑罷,更待下敎爲之事,分付。又敎曰,臺臣傳啓,出去臺廳爲之,可也。上還內時,命判義禁讀奏翻諺敎文訖。上曰,京中則自政院頒布各道,則自監營頒布,可也。存謙曰,如是則好矣。上曰,分付尙瑞院,一馬牌持入。賤臣承命持入。傳于鄭民始,命給訓局出使將校。上還內後,諸臣以次退出,二更五點。
上在慶熙宮。停常參·經筵。
徐有防啓曰,今日次對,兩司長官,當爲進參,大司憲李明植,卽爲牌招,以爲進參之地,何如?傳曰,允。
傳于洪國榮曰,都承旨入侍。
以香室受押單子,傳于趙瑍曰,孝明殿親押。
鄭民始啓曰,大臣·備局堂上,依下敎來待矣。傳于鄭民始曰,引見,纂輯堂郞,同爲入侍。
傳于鄭民始曰,奉朝賀同爲入侍事,遣史官傳諭。
徐有防啓曰,奉朝賀金致仁,依下敎來待矣。傳曰,入侍。
傳于徐有防曰,親鞫明日爲之。
傳于鄭民始曰,左副承旨入侍。
傳于洪國榮曰,副提調持加減心腎湯入侍。
鄭民始,以都摠府言啓曰,都摠管鄭尙淳,以刑曹判書,本曹坐起晝仕出去之意,敢啓。傳曰,知道。
徐有防,以禮曹言啓曰,卽接齊陵別檢所報,則本陵正朝祭享時,兩官當爲備員參祀,而參奉有闕未差,卽速變通云,莫重祭享,兩官不可不備,參奉有闕代,卽令該曹,以在京無故人,口傳差出,以爲備員將事之地,何如?傳曰,允。
吏曹口傳政事,以李克永爲齊陵參奉。
鄭民始,以禁衛營言啓曰,來丁酉正月當十番右部後司屬,全羅道五哨軍兵,逢點實數六百五十二名,已爲點閱整齊,來正月初一日,與內外各處入直將官軍兵等,依例替代後,舊軍放送之意,敢啓。傳曰,知道。
又以禁衛營言啓曰,來丁酉三月當十一番後部前司屬,慶尙右道五哨軍兵,來二月二十五日京中逢點,依例準二朔立番之意,本道監兵使處預爲知委,何如?傳曰,允。
又以御營廳言啓曰,本廳來丁酉年正月二月兩朔應立,後部中司屬,京畿右道三哨,黃海道二哨,合五哨軍兵六百七十名,已爲逢點整齊矣。正月初一日,與左司軍兵替代後,舊軍放送之意,敢啓。傳曰,知道。
又以御營廳言啓曰,本廳來丁酉年三月四月兩朔應立,後部右司屬,黃海道五哨軍兵,二月二十五日京中逢點,三月初一日,與中司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
李鎭衡,以義禁府言啓曰,因京畿監司趙時俊狀啓,刑曹粘目內,坡州前牧使權拭·洪和輔·鄭肅良·金海柱等,移本府處之事,允下矣。權拭·鄭肅良,待命本府,卽爲拿囚,洪和輔前以他罪,已爲徒三年定配於平安道雲山郡,依筵敎勿爲拿來,金海柱以黃海水使,時在任所,發遣府都事,交龜後拿來,何如?傳曰,允。
丙申十二月二十六日辰時,上御尊賢閣。都承旨入侍時,行都承旨洪國榮,假注書李兢淵,記註官卜台鎭,記事官林錫喆,以次進伏訖。國榮曰,昨日竟夕勞動,深夜還內,日間聖候,若何?上曰,一樣矣。命書傳敎曰,新正在近,註擬且艱,侍從堂上堂下罷散人員,一竝敍用,武臣朔試射罷散人,亦爲敍用。命退,諸臣以次出。
丙申十二月二十六日巳時,上御興政堂。大臣·備局堂上引見,纂輯堂郞,同爲入侍時,左議政金尙喆,右議政鄭存謙,兼禮曹判書蔡濟恭,行知中樞府事具善復,行工曹判書徐命善,行戶曹判書鄭弘淳,行兵曹判書洪樂性,刑曹判書鄭尙淳,吏曹判書李徽之,行副司直張志恒,行副司直李漢膺,吏曹參判沈履之,右尹金魯鎭,行都承旨洪國榮,大司諫尹弘烈,司諫李謙彬,掌令朴在源,校理李在學,副校理鄭宇淳,正言閔養燮·鄭志儉,左參贊李重祜,右參贊黃景源,漢城判尹李福源,左尹李世澤,工曹參判鄭光漢,副司直金夏材,吏曹佐郞李秉模·李敬養,左副承旨鄭民始,假注書金勉柱,事變假注書鄭東浚,記注官卜台鎭,記事官林錫喆,以次進伏訖。上曰,奉朝賀·領敦寧入來乎?尙喆曰,未及入來。仍進前問候曰,昨日冒寒殿座,終日勞攘,聖體,若何?上曰,一樣矣。王大妃殿氣候,若何?惠慶宮氣候,亦若何?上曰,安寧矣。尙喆曰,此江原監司金履素狀啓也,備陳穡事慘歉之狀,仍請嗣歲種糧之資,忠州可興·楊津兩倉米租太,合八千石移劃,船價以元數外他穀上下事,請令廟堂稟旨分付矣。關東民事,非不可念,而忠州兩倉穀簿,亦方枵然,勢不可優劃,米太各一千石,分付該道,使之斛量出給,船價元數外計給,而別定差員,從便輸去之意,一體分付於關東道臣處,何如?上曰,依爲之。尙喆又曰,此江原監司金履素狀啓也,明春合操與巡點,令廟堂稟旨指揮,勸別武都試巡過時設行事,爲請矣。以本道設賑之故,秋操旣停,春操何可行乎?姑令停止,勸別武都試,依例擧行事,分付,何如?上曰,依爲之。尙喆又曰,禁御兩營,新舊番交遞之時,例有合操之擧,而當此凍寒,致傷可慮,今朔則循例替番事,分付,何如?上曰,依爲之。尙喆又曰,罪人就捕時,搜探文書,雖是應行之例,而近聞憑藉此事,直入家內,不但掠取其財産,或有侵辱婦女之擧云,事之驚駭,莫甚於此。此後文書搜探外,若有此等之弊,則當該羅將,隨現重繩,不能檢飭之都事,亦難免論責,以此嚴飭,何如?上曰,各別嚴飭,可也。竝出擧條上曰,禁府都事,實官若不足,則當差出假都事,而此亦有相換之路,故有此例矣。濟恭曰,假都事號令,不行於下輩,凡百擧行,易致稽滯,故不得已差遣矣。上曰,此後則非不得已之事,勿爲差遣,可也。尙喆曰,捕廳事可憫矣。今番獄事,轉相告引,多般捕捉,而該校輩不善糾察,徒致騷擾,甚可憫也。存謙曰,捕校合爲六十餘人,而久勤只用一窠,渠輩無激勸之道,故如是慢忽。上曰,年前內藏衣襨見失,此前古所無之事,分付捕廳,尙未捉納,此亦不成說矣。存謙曰,非但捕校輩,厭避懈熳,大將數遞,不能申飭而然也。此後則大將久任,責成,好矣。尙喆曰,必擇可堪者,久任,似好矣。上曰,所奏是矣。志恒曰,今因言端,敢此仰達矣。左右廳捕校,合爲六十人,而其中無料,爲十三窠,且有夜巡晝察之勞苦,然在前中路,武士有氣力者,作爲自中之華任,不計利害,莫不願隨行矣。近來則差役,比前倍劇,各處侵責多端,反爲賤役,且不能呈課,則不得不月施嚴棍,故愛惜其身名者,竝皆厭避,欲其隨行者,不過破落戶與賤人之欲爲拔身者,其何以擔當責任哉?料則猝難變通,而其爲久勤,合兩廳每都目一窠矣。廳旣分左右,今若以各廳各一人遷轉,則必多稍優者之願爲隨行,下詢大臣,何如?上曰,大臣之意,何如?尙喆曰,近來捕校之不擇,誠非細憂,苟有益於得人,何惜久勤一窠,依將臣所請,許施,似好矣。上曰,依爲之。出擧條上曰,別軍職初無勤勞之可言,而必用久勤捕校,則勤勞偏多,而無酬勞之典,亦可怪矣。志恒曰,凡用久勤,隨其勤慢苦歇,好矣。樂性曰,久勤中駕前駕後居首,而羽林及事知禁軍次之矣。上曰,凡用久勤之法,隨其勤慢用之,可也,而所謂事知,名實相反,年少癡騃者,輒爲邊將,不成說矣。國榮曰,事知輩,差任屬耳,卽爲邊將,不可謂久勤矣。樂性曰,久勤之法,雖不可變通,此後則定朔限差遣,好矣。上曰,掖隷之差出事知,自朴壽景始,此輩無勤勞而爲邊將,至若捕校,多效勞而每見漏,其在綜核之政,合有變通之道矣。尙喆曰,今則都政不遠,似難變通,過政後,更爲稟正,好矣。上曰,然矣。事知中,所謂道路事知,尤不成說,今政勿爲擧論,可也。又敎曰,掖隷中,差出事知及司謁,事涉如何?此後自兵曹望報,好矣。又敎曰,兵判持入久勤謄錄。樂性持入進伏曰,別單啓下時,事知則每都目遷轉,此有先朝受敎,而舊例則間二都目遷轉矣。尙喆曰,久勤之法,雖兵判,亦不得低昂矣。樂性曰,隨其久勤而用之,故然矣。上曰,今政別軍職,吏兵批誰爲當次乎,樂性·徽之曰,兵批則吉文圭,吏批則千世弼矣。上曰,別軍職猝難變通,而額數甚多,除外任猶爲五十餘人,非但冗窠太多,自內浮費,亦不些矣。尙喆曰,今不可變通,此後漸次減定,好矣。徽之曰,京久勤之外,外方久勤,亦無數矣。上曰,窠闕甚窄,而久勤甚多,將何以區處?尙喆曰,如是數多,故每都目多有陳仕者矣。樂性曰,今番都政,出六甚多,而窠闕狹窄,將有虛司果之慮,聞吏曹則多出復職云,東銓出復職,西銓付虛司果,揆以政格,不當如此,故臣方與吏判相議,以爲推移區處之道,而不可不一經筵稟,故敢此仰達矣。上曰,依爲之。樂性又曰,每於都政,陞堂上五窠事,曾有定式矣。堂下新資之營將·中軍,今番皆未滿朔數,無以推移內擬,舊堂上之時在中軍·虞候者,雖未滿十朔,此則與營將之準朔有異,內移之際,本無定限,以此移遷作窠,何如?上曰,大臣之意,何如?尙喆曰,舊堂上中軍,與新加資中軍有異,雖未準朔,其所內遷,似不可拘礙矣。上曰,依爲之。竝出擧條上曰,都政一日內,可以了當乎?尙喆曰,似可爲之矣,上曰,今番則不爲親政,似必少遲矣。履之曰,近來從二品祭官,極其苟艱,今番則正朝春享相値,尤難分排,自前如此之時,或以武臣摠管以上,有通融差擬之例矣。上曰,大臣之意,何如?尙喆曰,從二品若不足,則堂上正三品,曾多通融塡差之例,今亦依此擧行,爲好。至於武臣,一許竝差,易致雜亂,如節祭許多祭官,無以分排之時,以已行防禦使以上,推移變通,恐似得宜矣。存謙曰,祭官苟艱之時,不得已以刑官差祭,則該曹不敢自下直差,而亦有草記之規,武臣差祭之時,似當用此例矣。上曰,依爲之。節祭中,寒食則依例通融塡差,此外四節享,則臨時草記擧行。出擧條上曰,獻官事誠可憫,近來百官祿俸不厚,而自備來往,不可不顧念,衣食足然後,可以責禮義,且以致敬之道言之,貧寒者,何暇能致齋?此亦爲欠敬矣。古例則以千摠以上,皆差遣祭官矣。尙喆曰,聖敎至當,而猝難變通,分節享及忌辰,臨時推移差出,似便好矣。履之曰,嘉善中,無以分排差出矣。民始曰,臣於日前,待罪吏議時,差出祭官,嘉善中,除七十以上,不過十四五人。履之曰,武臣中,擇兵使以上差出,好矣。尙喆曰,曾經兵使以上,亦不過十餘人矣。上曰,將臣中,誰經祭官乎?志恒·漢膺曰,臣等亦曾經矣。上曰,此不過專委吏曹,大臣照管議定,可也。尙喆·存謙曰,事體似然矣。上曰,五享外大祭,則不可以武臣差出矣。尙喆曰,然矣。徽之曰,都目大政,定行於今月二十九日,正朝祭受香相値,百官幾皆遞易,在前如此之時,差祭齋宿之人,雖移拜外任,臺官有行祀後肅謝之例,今亦依此例擧行,何如?上曰,依爲之。濟恭曰,因京畿監司狀啓,坡州吏逋,未捧前後牧使,自臣府今方草記拿囚,而其中洪和輔,以他罪,前已徒配於平安道雲山郡,今雖拿問,畢竟亦當還發配而止,而羅卒往來之際,徒貽外邑弊端,大臣以爲一番仰稟然後擧行,爲好云,故敢此仰達矣。上曰,旣以他罪定配,勿問,可也。弘淳曰,乙未三南收租大縮之故,丙申一年營官需及各樣經用,減分上下事,定奪知委矣。今年收租,幸比常年裁減之政,在所當改,下詢大臣處之,何如?上曰,大臣之意,何如?尙喆曰,收租不減之後,裁減之政,似不可不復矣。上曰,依爲之。竝出擧條濟恭進伏曰,司䆃寺進排事,每多虛實相蒙之患,實無自外照管之道矣。上曰,內入之際,自有憑藉之弊,此不過升斗間事,而貢人輩受弊則大矣,其爲弊源,緣何而至此乎?濟恭曰,貢人輩只自外進排,而渠亦不知弊源之所由矣。上曰,似然矣。大抵近來供上,比前數多,故必多虛實相蒙之弊矣。尙喆曰,此必有中間生弊之端,一番査實,好矣。上曰,査實甚難處矣。上曰,奉朝賀·領府事入侍。纂輯諸堂中,追後入來者,亦爲入侍。東浚承命出,與金致仁·金陽澤·嚴璹·具㢞·李秉鼎·閔弘燮,偕入進伏。陽澤·致仁,進前問候訖。上曰,判尹亦入來乎?民始曰,入來矣。上曰,內下日記,卽予在震邸時,記得日用間見聞者也。且外臣不知內間事,故略記其時梗槪,而初不删削,文理亦多未盡處,欲與卿等商議矣。陽澤曰,日記從速頒下然後,外間詳知其時事實,伏望速爲頒布矣。上曰,今番僞造綸音事,極凶悖矣。致仁曰,臣自鄕上來,昨聞領敦寧之所傳,萬古豈有如此凶悖之事乎?不覺痛惋矣。尙喆曰,日記,臣等今當出去考準乎?上曰,一番讀奏,可也。仍命濟恭讀之,濟恭進前讀奏,至兼司書云云。陽澤曰,自上所記,書以職名,似不成體段,亦當改矣。上曰,此與他御製文字有異,直以筵話記之,故如是矣。致仁曰,若以筵話體段言之,則書以職名,亦何妨乎?讀至投書事。上曰,此亦前古所無之事矣。致仁曰,世間豈有如此之事乎?上曰,江華留守,何間上來乎?致仁曰,晦間當上來矣。上曰,北村予何以知之乎?前後慣聞,故知之耳。讀至一處云云。上曰,其下懸注乎?濟恭曰,無矣。僉曰,雖不懸注,豈不知乎?上曰,一篇多有懸注處矣。說話甚多,難以盡讀,其中可觀者,揀讀,可也。濟恭讀至至月初七日記。上曰,聽政之敎,始在於初七日矣。讀至宮官密勿等語。上曰,此事,予不忍汚口矣。至如張志恒刺客之說,予尙未曉其意也。又敎曰,上下卷篇多,下卷中可觀處,一段讀之,可也。濟恭讀下卷,至如何二字。致仁曰,如何二字,似欠分明矣。上曰,予不欲盡書,故只書如何二字,從當改之,好矣。又敎曰,自古凶逆何限,而未有如此事矣。致仁·尙喆曰,思之凶悖,不可勝達矣。濟恭讀奏訖。命纂輯堂郞,奉日記先退,重祜以下退出,三司諸臣進伏。弘烈·謙彬·在源·在學·宇淳·養燮·志儉等啓曰,和緩與厚謙,前後聲討,已盡其窮凶極惡之罪,凡在血氣之倫者,莫不切齒痛心,而其內外相應,排布經營,潛售凶圖,危逼聖躬者,莫非和緩之爲窩主,而厚謙雖命置法,和緩爵號自如,尙逭王章,輿情憤鬱,久而益激,請和緩爲先削去其號,依律處斷。上曰,不允。又啓曰,昨冬國家安危之機,至今追思,尙覺懍然,苟有體國大臣,則雖非上敎,固當直請聽政,而伊時首相韓翼謩,徒畏麟賊之氣焰,罔念國勢之岌嶪,不體上敎,徒事彌縫,使宗國大計,幾致難言之境,論其罪負,不可付處而止,則日昨近地移配之命,尤失太寬,請還寢付處罪人韓翼謩,延安府移配之命,仍施遠竄之典。上曰,不允。又啓曰,付處罪人金相福,以天生妖邪之性,具萬古宵小之行,斷其平生,直一鳳漢之影子也。蝨附狐媚之態,人不忍正視,趨勢射利之跡,世自有公案,鳳漢之勢掀天,而相福爲其狎客死士,鳳漢之眼無君,而相福爲其腹心瓜牙,指忠爲逆,指逆爲忠,嫉視士流,如復私讐,直與麟·謙·恒·簡輩,腸肚相連,打成一團,其居相職也。薦剡取捨,先承鳳漢之風旨,又聽麟·謙之指揮,使賊勢䲭張凶謀益肆者,皆相福之所贊助,而昨冬徐命善疏出之後,宋瑩中深文之說,稱以所見無異同,麟漢不必知之說,謂以語脈不如此。至於命讀睿章之時,敢請中間傳說之査問,至下中官拿鞫之聖敎,雖其成命還寢,而相福之包藏禍心,昭然難掩,若翔雲之換父易祖,乃人倫之大變,而相福實自主張,滅絶天常,萬戮難逭,而畢竟雲賊之妖惡,亦出於相福之釀成,以雲招中疏草一本,送于領府事云云觀之,其爛漫和應,的然可知,逆雲旣已伏法,而相福獨爲晏然者,揆以王章,寧有是理?今以筵話傳說,論相福之罪者,眞是緦功之察耳。且麟·謙·雲諸賊,亙古所無之惡逆,而拘於平法之新令,孥戮之典,不得快施,輿情之憤鬱,去而愈激。況相福,本以洪家之人,與此三賊,凶謀祕計,無不參涉,則到今罪名,不可止於付處薄勘者,明矣。日昨近地移配之命,揆以國法,尤豈不失之太寬乎?請亟寢付處罪人金相福,公州牧移配之命,爲先施以遠竄之典。上曰,不允。弘烈·謙彬·在源·養燮·志儉等啓曰,今番獄事,商輅·善海之書礼中,凶言悖說,實是亙古所無之逆節,而趾海·纘海之爛漫同情,渠旣自服,則今此酌處之命,實爲失刑之大者,請穩城府定配罪人趾海,濟州牧定配罪人纘海,更令王府拿鞫嚴問,快施當律。上曰,不允。又啓曰,敬彬·成運之與若淵·相簡,爛漫綢繆之狀,旣已畢露於諸賊招辭中,而抵賴不服,未施當律,揆以王法,失之太寬,請薪智島定配罪人敬彬,熊川縣定配罪人成運,亟令王府更爲拿鞫得情。上曰,不允。又啓曰,象厚之宗廈復出之說,旣已面質見屈,則難免自做之歸,況渠以養厚之兄,同惡相濟,則以此以彼,決不可放歸而止,請還寢象厚放歸田里之命,仍施絶島定配之典。上曰,不允。又啓曰,洪樂任所處之地,顧何如,而交結凶徒,敢以溫室樹等語,爛漫酬酢於逆雲,綢繆往來於賊謙,名出凶招,非止一再,其在獄體,決不可不嚴覈得情,請洪樂任,亟命王府拿鞫嚴問。上曰,不允。又啓曰,嘻噫痛矣,龜柱之罪,可勝誅哉?顧其地處,何如,恩造,何如,而不思報效之道,恣其濫猾之性,雖以壬辰疏中語言之,渠若有一分嚴畏儲君之心,豈敢肆然以自內酬酢,登諸章奏,陳之於先大王之前乎?臣等於筵敎中,若有俯詢,其將何辭仰對之諭?讀之未半,不覺心寒而骨冷,惟彼鳳漢罔赦之罪,國人所共憤,則秉義聲討,宜乎,正大,亦何患無辭,而始也締結厚賊,暗逞私憾,終焉慫惥乃叔,恐動天聽,以至於半夜扈衛,幾累先大王聖德,固已萬萬駭痛,而此猶不足,又敢以某年罔極不忍聞之說,恣意筆之於書,以慽我殿下之心,嘻噫,是可忍也,孰不可忍也?大抵龜柱之罪,一則不憚儲君,一則幾累聖德,一則語犯莫重,有一於此,人臣極罪況兼此數者乎?洞諭昭布,輿情咸激,揆以國法,不可以戚屬,有所容貸,請黑山島定配罪人金龜柱,依律處斷。上曰,不允。又啓曰,韓命周杖配命下之後,臣等得見其疏本,則其措語之凶譎,萬萬叵測,雖以聖敎觀之,旣與常性人有異,渠又稱魚魯莫辨,則其所陳疏,必不能獨自主張,論其遣辭之怳惚弄,則如此陰凶罔測之人,決不可令該曹杖配,而請杖配罪人韓命周,亟令王府設鞫嚴問。上曰,不允。又啓曰,海南縣圍籬安置罪人具庠,本以凶譎之性,兼有悖戾之行,陰結凶類,綢繆祕謀,出沒閃倏,如鬼如蜮,而今其凶肚眞贓,綻露於凶賊載興文書中,所捉書札,指意叵測,情節難掩,則今此酌處之命,雖出於好生之德,三尺至嚴,決難容貸,請南海縣圍籬安置罪人具庠,更令王府嚴鞫得情,快正王法。上曰,不允。又啓曰,大靜縣爲奴罪人金壽賢,以幺麽宦寺,交結士夫,終爲凶賊之根抵,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋,請大靜縣爲奴罪人金壽賢,更令王府拿鞫嚴問,依律處斷。上曰,不允。又啓曰,旌義縣荐棘罪人尹泰淵,本以凶猾之性,素蓄跋扈之志,交結厚賊麟漢,作爲腹心瓜牙,身帶將兵之任,晝夜出沒於厚賊·麟漢之家,蹤跡陰祕,爲世指目,以今若淵敢售護逆之計觀之,其於平日,祕受泰淵之慫惥,故陰護麟漢,卽曲爲泰淵之地,當此厚賊·麟漢置法之後,其陰謀綢繆之狀,尤不可不究覈,施以當律,請旌義縣荐棘罪人尹泰淵,亟令王府拿鞫嚴問得情,快正王法。上曰,不允。又啓曰,爲奴罪人河翼龍·金重得等,做出叵測之說,作爲眞諺之書,潛投深嚴之地,欲售危逼之計,究厥情狀,亙古所無,決不可一刻容貸於覆載之間,請爲奴罪人河翼龍·金重得,亟命王府拿鞫得情,快正王法。上曰,不允。又啓曰,李弘濟地旣卑微,跡又閃倏,蝨附逆邊,甘作嚆矢,暗地糾結,亦一成運,而敢懷欺世之計,投進一疏,欲掩其跡,究厥所以,尤極巧惡。當此鋤治凶黨之日,窮凶情節,不卽盤問,直爲發配,揆以王章,失之太寬,請海南縣定配罪人李弘濟,亟令王府拿鞫嚴問。上曰,不允。又啓曰,竄配罪人金載順,性本妖邪,濟以附麗,及當新化之後,尙逭黨與之誅,一世之駭憤,十手之指點久矣。今其一疏,不思革面之圖,敢懷護逆之心,細究全篇,隱然有扶抑之意,必欲售漫漶之計,當此嚴懲討鋤亂逆之日,此等背陽面陰,嘗試凶論之類,決不可薄竄而止,請海南縣竄配罪人金載順,亟令王府拿鞫嚴問。上曰,不允。在源啓曰,妖宦壽賢之締結一種嗜利之凶徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止,請大靜縣爲奴罪人金壽賢,依律處斷。上曰,不允。又啓曰,述海所犯貪贓之外,其在京之時,趾海·纘海·相簡,綢繆密謀之情跡,必無不知之理,請鏡城府定配罪人述海,拿鞫嚴問得情。上曰,不允。又啓曰,洪龍漢以麟漢之弟,謟事厚謙,至於約婚,則其聲勢之相援,情跡之相關,推此可知。當此鋤治黨與之時,不可置之於輦轂之下,請洪龍漢遠地定配。上曰,不允。又啓曰,國朝用人,惟在科目,而其試取之不公,莫有甚於乙未五月庭試,榜眼一出,國言喧藉,物情之駭惋,久而未已,其在嚴科場重選擧之道,不可以時月之稍久,置而不論,請罷乙未五月庭試榜。上曰,不允。又啓曰,爲奴罪人河翼龍·金重得等,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間,請爲奴罪人河翼龍·金重得,亟命王府拿鞫得情,快正王法。上曰,不允。又啓曰,賊翔之妖邪釁累,豈尋常參訪之類,而安大濟之往來其家,旣發渠招,則其酬酢之情節,不盡究覈,遽蒙宥釋,此雖由於我聖上好生之德意,論以鞫體,決不可放逐而止,請放逐罪人安大濟,更令王府拿鞫得情。上曰,不允。又啓曰,李克生前後罪惡,已悉於憲臣之啓·道伯之狀,而其所犯贓,猶屬餘事,向來一疏,萬萬無嚴,當此麟漢伏法之後,其在討凶鋤黨之道,決不可容貸也,明矣。請河東府定配罪人李克生,依律處斷。上曰,不允。又啓曰,錫達以厚賊之父,尙今偃息於覆載之間者,輿情已極齊憤,而況且犯贓之數,死有餘罪,以此以彼,決不可杖配而止,請梁山郡定配罪人錫達,依律處斷。上曰,不允。又啓曰,金漢耆辛卯二月之事,雖出於其侄之慫惥指使,而罪大乘間,跡涉同情,幾乎貽累於先大王聖德,日昨備忘,仰認分析之意,揆以國法,有難曲貸,請削黜罪人金漢耆,亟施竄配之典。上曰,不允。又啓曰,竄配罪人金載順,附麗諸逆,受人指點,久矣。當此新化之後,宜思改革之道,而今其一疏,敢以扶抑彼此之意,欲售漫漶義理之計,斯當嚴討懲後之日,如此嘗試凶論之類,不可薄竄而止,請海南縣竄配罪人金載順,亟令王府拿鞫嚴問。上曰,不允。又啓曰,削黜罪人李澤遂·會遂,賦性或陰邪或妖侫,無文濫第,爲世指目,久矣。且以麟賊之甥,又與纘海爲妹壻之間也,仰麟賊有若父母,以纘海結爲死友,淸官腴職,無不力取,及至麟賊伏法,纘海遠謫,締結逆孽,興訛鼓妖,終不思改革之圖,如此之類,若置而不論,方來之憂,有不可言,請削黜罪人李澤遂·會遂,竝施屛裔之典。上曰,不允。又啓曰,自有向來綸音昭布之後,龜柱之三大罪案,俱係罔赦國人皆知,合啓靳允,已是失刑之大,而今此韓後翼,忽生右袒之計,敢售嘗試之意,其所引喩,萬不近似,卽此一款,其無嚴放肆已極矣。其他稱以時政,顯帶譏訕,此則猶可屬之於言者寧激之義,而至若機事已過,機心尙存一句語,遣辭至凶,用意叵測,聽政實出先王之聖意,諸凶自干惡逆之嚴誅,則爲臣子者,孰敢以機之一字,萌於心發於口,而乃敢以機事機心等語,肆然書之於章奏之間,此與賊輅之機關二字,可謂一串貫來,日前島配之啓,臣亦自知其失之大寬,請韓後翼,亟令王府拿鞫嚴問。上曰,不允。又啓曰,定配罪人趙,締結厚·麟兩賊,向除統制也,有何不安之端,而暗囑麟賊,恐喝儲君,已是罔赦之罪,而必有綢繆之隱情,且交通養賊,難免同情之罪,雖以我聖上好生之德意,至有酌處之命,其在嚴鞫體之道,不可一次刑配而止,請昌城府定配罪人趙,更令王府拿鞫嚴問。上曰,不允。以上出擧條上命大臣及三司先退,上還內時,命貢市堂上入侍。出榻敎徐命善·洪國榮進伏奏曰,臣等依下敎,詳問貢市人弊瘼,則其中魚物廛·紙廛·帽子廛·鉢里廛·匙竹廛市民等,皆以爲近來扈衛聽所屬亂廛私賣,故元廛民,則將至失業離散之境云,聞甚痛駭,此後如以亂廛見捉者,雖是大臣衙門所屬,自法司直爲科治,勿用進來之規,何如?上曰,聞甚駭然,依爲之。出擧條上曰,此等事,只可禁其太甚,難用畫一之法矣。國榮曰,然矣。命退,諸臣退出。
丙申十二月二十六日未時,上御尊賢閣。藥房副提調,持湯劑入侍時,副提調洪國榮,假注書李兢淵,記注官卜台鎭,記事官林錫喆,醫官慶絢,以次進伏訖。絢奉進湯劑,上進御,命國榮讀奏曉諭中外綸音,命退,諸臣以次出。
丙申十二月二十六日申時,上御尊賢閣。左副承旨入侍時,左副承旨鄭民始,假注書金勉柱,記注官卜台鎭,記事官林錫喆進伏訖。上曰,綸音草校正以下,卽傳于禮判,更準後正書,可也。又敎曰,大臣出去與否知入。賤臣承命出,還入奏曰,大臣尙在闕中云矣。命退出,承史退出。
丙申十二月二十六日酉時,上御尊賢閣。行都承旨洪國榮,假注書李兢淵,記注官卜台鎭,記事官林錫喆,以次進伏訖。上命書傳敎曰,歲律將暮,日寒如此,禁府時囚中,以貶坐不參人,分揀放送,趙德常如渠人事,何足深責?亦爲照律放送,逋欠見囚者,松禁現發者,竝姑保放,皆以草記爲之。又命書曰,雖以今日筵奏觀之,羅將輩之作挐如前,推可知也。此後罪人發捕時,稱以搜驗文書,如有亂雜之弊,該邑守令,隨現論報於巡營,以爲狀聞嚴繩,今春已有飭敎,則此亦解弛而然乎?另加申飭事,分付諸道。又命書曰,內下日記,今已頒於纂輯廳,其將不日開刊,大抵成書之道,貴在謹嚴,且爲今日臣子者,姓名一入於其中,則便一人鬼關頭,可不愼哉?況昭鑑已例,亦是先朝成憲,凡政院日記中,疏箚所論之人,非干連鞫獄及緊出逆招者,一竝勿錄,以示寬嚴得中,俾此一部之書,以爲萬世之關和事,其令纂輯諸臣知悉。上曰,李夢齡分揀放送。出榻敎命退,諸臣以次出。
上在慶熙宮。停常參·經筵。
親鞫罷後,政院·玉堂·藥房口傳問安。答曰,知道。
鄭民始,以都摠府言啓曰,今日入直內三廳,武兼禁軍及軍兵等,當爲中日習射,而親鞫相値,不得爲之之意,敢啓。傳曰,知道。
傳于洪國榮曰,都承旨入侍。
傳于鄭民始曰,侍衛軍兵毛具。
傳于徐有防曰,罪人權喆·尹興孫·李奎運,先爲上闕。
以工曹啓目,傳于李鎭衡曰,工判持而入侍。
事變假注書鄭東浚改差,代以朴天行爲事變假注書。
洪國榮,以吏曹言啓曰,齊陵參奉李克永呈狀內,身病甚重,勢難察任云,依例改差,何如?傳曰,允,口傳差出。
鄭民始,以兵曹言啓曰,依下敎,侍衛禁軍·武藝別監及羅卒等處,療飢之意,敢啓。傳曰,知道。
又以訓鍊都監·禁衛營·御營廳言啓曰,依下敎,環衛軍兵等處,療飢之意,敢啓。傳曰,知道。
又以左邊捕盜廳言啓曰,依下敎,罪人尹興孫,捉來之意,敢啓。傳曰,移付義禁府。
徐有防,以左右捕盜廳言啓曰,因傳敎,義禁府關內驪州居尹錫東之子字國瑞,令捕廳捉來,故錫東子鳳烈,捉來之意,敢啓。傳曰,知道。
以承傳色口傳下敎曰,明日殿座正時,以巳初三刻爲之,白面紙十卷,卽爲入之,傳于戶房,綸音印出以入。
徐有防,以義禁府言啓曰,禁府時囚中,以貶坐不參人,分揀放送,趙德常照律放送,逋久見囚者,松禁現發者,竝姑保放,以草記爲之事,命下矣。時囚中貶坐不參人李迪輔·金熹,依傳敎,分揀放送,逋欠見囚者,金昊明·鄭肅良·權拭,松禁現發者趙來鎭等,竝姑保放,而趙德常改還穀盡分,餘結私用,侮斂日次,勒奪富民富僧等之錢貨,進上魚物點退價情債,分徵漁戶錢及冒年瞞招罪,取考律文,則續大典倉庫條,傾庫分給者,勿限年定配。收稅條,田結妄冒,以實爲災十負以上,杖一百流三千里,餘結私自區處者,以私用論,勿限年禁錮,漁鹽條,橫侵疊徵者,啓聞罷黜。大明律在官求索,借貸人財物條,凡監臨官吏,求索借貸所部內財物,强者準枉法論枉法,贓一貫以下杖七十,二十五貫杖七十徒一年半,因公擅科斂條,因公擅自科斂入已者,以枉法論枉法,贓一貫以下杖七十,五十五貫杖一百流三千里。續大典戶籍條,增減年歲者,一年杖八十。大明律對制上書詐不以實條,凡奏事上書,詐不以實者,杖一百徒三年。名例二罪以上俱發,以重者論,大典推斷條,犯私罪,杖一百以上決杖,告身盡行追奪,王府決杖者,代以金贖事,曾有先朝受敎矣。趙德常從重論,杖一百收贖,告身盡行追奪,慶尙道丹城縣流三千里定配,而以判付及傳敎內辭意,俱罪目,依例發遣府書吏,押送配所,何如?傳曰,允。如有功議,減一等處分,宜無異同査啓,就囚者亦爲保放。
大司憲李命植,大司諫尹弘烈,司諫李謙彬,掌令朴在源,校理李在學·李鼎揆,副校理鄭守淳·李獻慶,正言鄭志儉·閔養燮,修撰李儒慶,副修撰朴天衡啓曰,請和緩爲先削去其號,依律處斷。條辭見上請還寢付處罪人韓翼謩,延安府移配之命,仍施遠竄之典。條辭見上請亟寢付處罪人金相福,公州牧移配之命,爲先施以遠竄之典。條辭見上答三司合啓曰,不允。
大司憲李命植,大司諫尹弘烈,司諫李謙彬,掌令朴在源,正言鄭志儉·閔養燮啓曰,請穩城府定配罪人趾海,濟州牧定配罪人纘海,更令王府拿鞫嚴問,快施當律。條辭見上請薪智島定配罪人敬彬,熊川縣定配罪人成運,亟令王府,更爲拿鞫得情。條辭見上請還寢象厚,放歸田里之命,仍施絶島定配之典。條辭見上請洪樂任,亟命王府拿鞫嚴問。條辭見上請黑山島定配罪人金龜柱,依律處斷。條辭見上請杖配罪人韓命周,亟令王府設鞫嚴門。條辭見上答兩司合啓曰,不允。
掌令朴在源啓曰,請大靜縣爲奴罪人金壽賢,依律處斷。條辭見上請鏡城府定配罪人述海,拿鞫嚴問得情。條辭見上請洪龍漢遠地定配。條辭見上請罷乙未五月庭試榜。條辭見上請爲奴罪人河翼龍·金重得,亟命王府拿鞫得情,快正王法。條辭見上請放逐罪人安大濟,更令王府拿鞫得情。條辭見上請河東府定配罪人李克生,依律處斷。條辭見上請梁山郡定配罪人錫達,依律處斷。條辭見上請削出罪人金漢耆,亟施竄配之典。條辭見上請海南縣竄配罪人金載順,亟令王府拿鞫嚴問。條辭見上請削出罪人李澤遂·會遂,竝施屛裔之典。條辭見上請韓後翼,亟令王府,拿鞫嚴問。條辭見上請昌城府定配罪人趙,更令王府拿鞫得情。條辭見上答府啓曰,不允。
正言閔養燮啓曰,請南海縣圍籬安置罪人具庠,更令王府嚴鞫得情,快正王法。條辭見上請大靜縣爲奴罪人金壽賢,更令王府拿鞫嚴問,依律處斷。條辭見上請旌義縣荐棘罪人尹泰淵,亟令王府拿鞫嚴問得情,快正王法。條辭見上請爲奴罪人河翼龍·金重得,亟命王府拿鞫得情,快正王法。條辭見上請海南縣定配罪人李弘濟,亟令王府拿鞫嚴問。條辭見上請海南縣竄配罪人金載順,亟令王府拿鞫嚴問。條辭見上
答院啓曰,不允。
丙申十二月二十七日,記事官姜彙鈺。義禁府,向前趙德常,冒年瞞告,今雖自服,當初本曹之不請刑,實由於冒年,今則冒年旣已綻露,本罪依例刑推得情,何如,啓目。傳曰,已下敎,此供辭,勿施爲良如敎。
丙申十二月二十七日巳時,上御尊賢閣。都承旨入侍時,行都承旨洪國榮,假注書李兢淵,記注官卜台鎭,記事官林錫喆,以次進伏訖。國榮曰,日寒連酷,夜間聖體,若何?上曰,一樣矣。國榮曰,今番鞫事,只漸蔓延,尙無端緖,殊可悶矣。上曰,整齊後,殿座時刻,卽爲入之。賤臣承命出傳。上命退,諸臣以次出。
丙申十二月二十七日巳時,上御金商門,親鞫入侍時,行都承旨洪國榮,左承旨林鼎遠,右承旨趙瑍,左副承旨鄭民始,右副承旨徐有防,同副承旨李鎭衡,假注書金勉柱,事變假注書朴天行,記注官卜台鎭,記事官林錫喆,侍立。上具布裹翼善冠·布團領·布裹帶,乘輿出興泰門,詣幕次殿座後,領敦寧金陽澤,左議政金尙喆,右議政鄭存謙,兼判義禁蔡濟恭,同義禁李世澤·鄭昌順·李漢膺,刑房承旨徐有防,大司憲李命植,掌令朴在源,大司諫尹弘烈,司諫李謙彬,正言閔養燮·鄭志儉,問事郞廳李秉模·申大年·朴天衡·李儒慶·趙時偉·李坪·沈念祖·尹行修,刑房都事韓光湜·洪彦燮,進伏訖。上曰,吏曹佐郞李敬養,校理李在學,問郞差下。出榻敎又敎曰,李敬養·李在學,纂輯之役,姑無修整之事,使之卽爲入參,可也。上命大臣·判義禁進前,尙喆·存謙進伏問候訖。上曰,昨夕翻諺綸音草還下矣。聞値門限,未及出送云,然否?濟恭曰,昨夜祗奉,更爲考準矣。上曰,多誤字,詳準後分付芸館,刊印頒布,可也。國榮奏曰,卽見捕校廉察文跡,則來歷分明,脈絡有接續處,依例發捕,何如?上曰,依。仍敎曰,大臣考閱廉察文跡後,發遣禁都,可也。又敎曰,此去南陽爲幾里?今日發捕,則明當入來乎?尙喆曰,優爲入來矣。上曰,出使捕校勤榦矣。國榮曰,然矣。上命捕將入侍,張志恒進伏。上曰,罪人捉來,幾人?志恒曰,只一人矣。上曰,今番捕廳,加出久勤窠,捕校輩似必欣欣矣。志恒曰,渠輩皆勇動歡悅,足爲激勸之道矣。仍退出。濟恭曰,新綸音頒布事甚急,退出擧行,何如?上曰,依。上曰,罪人尹興孫上之。興孫上之。問目後招曰,矣身適往遠族尹濟運家,果見假綸音,而問其出處,則掛於南大門云云。出事變日記上曰,尹濟運拿來,而出去都事,申飭以送,可也。上曰,當初假本,似出於濟運,而自南陽傳于驪州,自驪州至于忠州矣。尙喆曰,忠州則濟運,謄送于濟五云矣。上曰,李坪上疏頒布乎?有防曰,姑未頒布矣。上曰,卽爲頒布,可也。尙喆進前奏曰,罪人平問之下,終不直招,加刑嚴問,何如?上曰,依。罪人尹範鎭拿來。上問于左相曰,範鎭,權喆之四寸乎?尙喆曰,然矣。上曰,興孫則全無知識,必不首犯矣。尙喆曰,似然矣。上命左相連爲訊問,還入幕次。上命刑房承旨入侍,有防進伏奏曰,入侍有命,而左右史俱離次,不卽待令,事體未安,推考,何如?上曰,依爲之。出擧條上曰,罪人連爲嚴問之意,傳于左相,罪人招供,問郞這這來奏。儒慶奏曰,興孫招辭內,濟運謄給,故持來云矣。上曰,前後所供,屢變其辭,連爲嚴問,可也。又敎曰,若不直招,限三度加刑,可也。上還御殿座後,敎曰,罪人終不直招,何以發問則好也?尙喆曰,興孫之爲人,全然無識矣。上曰,姑爲停刑下幕,罪人尹範鎭上之。依例問目後,上曰,昨日權喆招辭,所謂不文者,卽範鎭乎?尙喆曰,非也。上曰,範鎭姑無可問之端,還爲下幕,罪人趙衍一上之。依例發問目,上問于林鼎遠曰,新頒綸音,已始刊印乎?知入。鼎遠還入奏曰,問于禮判,則纔已書出正本,而姑未及印出矣。上命書傳敎曰,右捕將李敬懋,以禁軍別將歲首犒饋,入直內三廳,左捕將張志恒兼察事,牌招聽傳敎。上曰,趙衍一,誰之族乎?有防曰,趙衍德之一家云矣。左承旨曾經驪牧,當詳知矣。鼎遠曰,此人家世,雖未詳知,而似無瑕累者矣。上曰,罪人尹鳳烈上之。尹國鎭誤上之。上曰,何不題名上之,致此錯誤乎?同義禁·刑房都事推考。出榻敎尹鳳烈上之,與權鉀面質。措辭出事變日記上曰,發遣都事,趙衍德斯速拿來事,分付該府。上入幕次後,命副提調持加減心腎湯入侍。出榻敎上曰,罪人尹鳳烈,極爲奸詐,卽爲加刑之意,分付。權鉀則姑爲下幕。賤臣承傳于左相。上曰,推考房承旨入侍。有防進伏。上曰,罪人數多,諸罪人招脈及就捕次第,詳細錄之之意,傳于大臣,可也。有防退出。上還御殿座,敎曰,諸罪人根因,果皆錄出乎?國榮曰,俄與大臣,已爲詳錄,此後亦當次第隨錄矣。上曰,然則無異事變日記矣。國榮曰,罪人等列錄後,各其名下,懸以來歷根派,一件內入,以便省覽,好矣。上曰,命判義禁,一件精謄以入,可也。上曰,見諸罪人招供,則委折多端,猝難究覈,尹鳳烈姑下,趙衍一更上之,加刑嚴問。又敎曰,衍一忍杖,終不直招,誠難處矣。存謙曰,渠之四寸衍德,今方發捕,非久當入來,面質可謂甚則不遠矣。命罪人衍一姑下幕,範鎭上之。罪人趙衍德入來。上曰,衍德上之。上曰,衍德,誰之族乎?尙喆曰,前掌令趙錫龜之族矣。衍德原情後還下,李奎運等三人止之。上問于同義禁曰,罪人中不問者,爲幾人乎?昌順曰,柳學均·梁堉矣。李奎運原情後,上曰,聞其所供,別無可問下府,他罪人次次上之。元翼孫上之。出問目後,上曰,此罪人,當與權鉀面質,姑爲下府。命書傳敎曰,親鞫姑罷,明日爲之。上曰,禁府都事韓光從相換。出榻敎尙喆奏曰,聞吏曹參判沈履之,明日都政,多有擧行之事云,侍衛寶劍,改付標,何如?上曰,依。命羅卒退之。上還內時,下敎曰,侍衛中入直外,不緊侍衛,一竝替番。上還內後,諸臣以次退出。
上在慶熙宮。停常參·經筵。
親鞫罷後,政院·玉堂·藥房口傳問安。答曰,知道。
傳于洪國榮曰,都承旨入侍。
傳于洪國榮曰,承史煖帽,侍衛軍兵毛具。
又傳于曰,副提調持加減心腎湯入侍。
傳于鄭民始曰,坐直承旨入侍。
以閔百遠囚單子,又傳于曰,開坐尙遠,保放。
又傳于曰,旣示飭勵,拿處都事,分揀放送。
又傳于曰,捕校承傳人,今番都政,邊將窠中第一窠,卽爲口傳凝入。
兵曹口傳政事,以宋文佐爲永登浦萬戶。
趙瑍,以吏曹言啓曰,成均館典籍李殷模,南部都事宋約欽呈狀內,俱以身病甚重,勢難察任云,竝依例改差,何如?傳曰,允。
又以吏曹言啓曰,成均館司成趙鼎耇,受由過限未上來,依例改差,何如?傳曰,允。
徐有防,以義禁府言啓曰,今此親鞫時,本府都事當爲備員,出使都事曺命相,令該曹口傳相換,何如?傳曰,允。
吏曹口傳政事,禁府都事曺命相,訓鍊主簿具綜相換。
鄭民始,以兵曹言啓曰,侍衛禁軍武藝別監及羅卒等處,療飢之意,敢啓。傳曰,知道。
又以訓鍊都監言啓曰,依下敎,挾輦軍及環衛軍兵等處,療氣之意,敢啓。傳曰,知道。
又以禁衛營·御營廳言啓曰,依下敎,環衛軍兵等處,療氣之意,敢啓。傳曰,知道。
又以訓鍊都監言啓曰,依下敎,挾輦軍及環衛軍兵等,替代之意,敢啓。傳曰,知道。
又以禁衛營·御營廳言啓曰,依下敎,環衛軍兵,以他軍兵,替代之意,敢啓。傳曰,知道。
又以左右捕盜廳言啓曰,依下敎,罪人李時懋,捉來之意,敢啓。傳曰,移付義禁府。
徐有防,以義禁府言啓曰,時囚罪人趙德常,杖一百收贖,告身盡行追奪,慶尙道丹城縣,流三千里定配事,草記,如有功議減一等,査啓就囚者,亦爲保放事,批下矣。趙德常六代祖瑗,靖難原從功臣,議東陽尉五寸親云,流三千里功議各減一等,杖九十收贖,告身盡行追奪,丹城縣碧溪驛徒二年半定配,而査啓就囚者柳榮鎭,保放之意,敢啓。傳曰,知道。
丙申十二月二十八日辰時,上御尊賢閣。都承旨入侍時,行都承旨洪國榮,假注書李兢淵,記注官卜台鎭,記事官林錫喆,以次進伏訖。國榮曰,昨又終日訊囚,侵夜還內,夜間聖體,若何?上曰,一樣矣。國榮曰,明日都政,雖値殿座,當爲之矣。上曰,然矣,而明日則親鞫欲姑罷矣。國榮曰,今日鞫事,若有端緖,則雖明日,恐難撤罷矣。上曰,當觀勢爲之矣。命退,諸臣以次出。
丙申十二月二十八日巳時,上御金商門,親鞫入侍時,行都承旨洪國榮,左承旨林鼎遠,右承旨趙瑍,左副承旨鄭民始,右副承旨徐有防,同副承旨李鎭衡,假注書金勉柱,事變假注書朴天行,記注官卜台鎭,記事官林錫喆侍立。上具布裹翼善冠·布團領·布裹帶,乘輿出興泰門,詣幕次殿座後,領敦寧金陽澤,左議政金尙喆,右議政鄭存謙,兼判義禁蔡濟恭,同義禁李世澤·鄭昌順·李漢膺,刑房承旨徐有防,大司憲李命植,掌令朴在源,大司諫尹弘烈,司諫李謙彬,正言閔養燮·鄭志儉,問事郞廳李秉模·李在學·申大年·李敬養·朴天衡·李儒慶·趙時偉·李坪·沈念祖·尹行修,刑房都事具綜·洪彦燮進伏訖。尙喆·存謙,進前問候。上曰,一樣矣。尙喆曰,都政在明,兵判連在侍衛,多有窘急之事,推移變通,何如?上曰,依。上曰,罪人金始重發捕事,分付該府。又敎曰,昨日摘奸宣傳官入侍,禁軍別將亦爲入侍。具純及李敬懋進伏,上下詢摘奸事後,具純先退。上曰,罪人囚直,何等嚴重,而隔間門壁,聞甚虛疎云,極爲駭然,該吏及羅將,査實決棍,可也。敬懋承命出,査問後還入奏曰,依傳敎出去査實,則罪人下府後,捕廳書員則只守外棘圍,而罪人次知,則禁府入直書員矣。上曰,不能檢飭之捕卒,次知罪人之禁吏,各決棍五度。敬懋退出。上曰,判義禁進前。濟恭進伏。上曰,綸音幾盡刊印耶?濟恭曰,姑未盡刊矣。上曰,罪人權鉀上之。發問目後,上曰,汝之所供,與元翼孫所供相左,面質,可也。汝若直招,則當放送矣。鉀更招,請與翼孫面質。上曰,元翼孫上之。命判義禁,使權鉀·元翼孫面質。上曰,肯䋜不在多辯,無論京鄕,只告其某人之來傳,可也。鉀與翼孫面質後,上曰,權鉀似語窮矣。又敎曰,非但京人,雖鄕人,若有自京來傳者,從實直告。元翼孫更招後。措辭見事變日記上曰,權鉀之招,終歸誣罔,當加刑矣。上入小次。敎曰,問郞入侍。秉模·在學進伏。上曰,僞造王言,何等極罪,而如是平問之下,終不直招,當限直招加刑,以此意更爲嚴問,罪人招供,一一來奏。秉模·在學退出。又命推考房承旨入侍,有防進伏。上曰,大臣外諸問郞,一未明白設問,此後申飭,連爲嚴問以奏之意,分付問郞。又敎曰,南陽罪人,尙無消息乎?連爲催促,有防承命退出。上還御殿座,命諸承旨入侍。尙喆進前曰,鉀與翼孫,今無更問之端,姑待南陽罪人入來,從當更問,他罪人次次推問好矣,上曰,然矣。罪人姑下,大臣以下一倂退食後來待。上還入小次,敎曰,南陽罪人,何不入來乎?分付捕廳,更爲催促。仍命左捕將入侍,張志恒進伏。上曰,罪人入來與否知入。志恒退出。還奏曰,罪人今方入來矣。上還御殿座,敎曰,罪人尹濟運上之,出問目後,各別嚴問,可也。又敎曰,罪人頗了了,其地閥何如者耶?存謙曰,四祖無顯官者也。罪人原情後,敎曰,汝之招辭中,軍布事何不直招耶?濟運更招曰,始忘今覺矣。上曰,連爲勸杖,又敎曰,李穆輩,京中往來處及南門掛書之說,一一直告。濟運更招曰,聞李時懋,往來於李殷春家,而李穆則不知往來於誰家矣。上曰,李時懋·李穆兩人,皆已捉來耶?志恒曰,今方拿來云矣。上曰,大臣進前。尙喆進伏。上曰,獄事漸至蔓延矣。尙喆曰,究覈根抵,自當蔓延,則根抵庶可得矣。上曰,李穆之兄李稷,發遣都事,亦爲拿來,可也。又敎曰,假綸音從何出乎?連爲嚴問,罪人尹興孫上之。敎曰,興孫則無知覺矣。尙喆曰,愚騃特甚矣。上曰,以南門掛書之說,西面所傳之言,問于興孫後,使與濟運面質。濟運更招曰,南門之說,矣身不知,此是興孫之誣招矣。興孫更招曰,昨日忽忙之中,誤以南門之說納招矣。敎曰,招辭中緊關之語,則皆以怳忙中誤招納供,難免誣人之律,以此更問。措辭見事變日記上曰,興孫則無足取信,姑爲下府。濟運處更問之,罪人濟運,終不直招。上曰,連爲勸杖。敎于判義禁曰,新刊綸音,幾盡印出乎?濟恭曰,幾盡印出云矣。上曰,罪人招辭,一向呑吐,分付羅卒,連爲杖問。又敎曰,罪人終始隱諱,若出於他人之招,則將何以爲辭乎?以此更問後,姑爲下府,罪人李時懋催促上之。又敎曰,罪人拿來時,搜來文書乎?世澤曰,問于捕廳,則拿來時無文書云矣。上曰,坡州罪人入來乎?尙喆曰,道里近八九十里,似當犯夜入來。時懋原情後,上曰,所供荒亂,假綸音所出處及京中往來處更問之。上入小次,命左副承旨入侍,又命問郞入侍,敬養·儒慶進伏。敎曰,濟運招辭,已爲明白,若不直招,當加刑之意,嚴問于時懋。措辭見事變日記又命左捕將入侍,志恒進伏。上曰,李時懋旣以自京謄來之說納招,則此有疑端,詳加廉探。志恒曰,各處所送捕校,尙無消息矣。上曰,鞫獄歲前,似難收殺矣。民始曰,然矣。志恒曰,獄事若太急,則凡百廉探之道,似未盡矣。先爲退出,李時懋一向不服。上曰,謄本所出處,萬無不知之理,連加嚴問。上命賤臣分付京兆,李穆之來歷及所居地名,考籍以入,賤臣承命出來,分付,上曰,罪人加刑更問。又敎曰,汝旣謄於濟運等處,明春軍丁之說,亦出於汝口,則其敢隱諱乎?連爲勸杖。又敎曰,汝旣以科儒爲名,則當初謄見時,似必仔細問知矣。且李穆之兄,自京謄送,則所出處萬無不知之理,連爲嚴訊。又敎曰,罪人訊杖幾度乎?世澤對曰,八度矣。上曰,連爲勸杖,至十五度。上曰,當待他罪人之入來,當使面質,姑爲停刑下府,昨日未問者,次次上之。命植曰,鞫獄事體,何等嚴重,而聞於昨夜,禁府外門不閉,望門亦開,甚至於囚間鎖鑰,亦或不鎖,罪人枷杻,亦或自脫,且罪人之隔間嚴囚,法意有在,而今番罪人中元百孫·元翼孫,囚在隣間,地近壁頹,語言可以相通,事未前聞,極爲驚駭,臣以爲金吾堂上,姑先重推,守直都事拿問嚴處,府隷嚴覈重繩,宜矣。上曰,禁府堂郞事依啓,府隷事過後,令有司從重科治。出擧條罪人柳學均上之,民始以京兆郞廳,持罪人帳籍待令之意,稟達。上曰,帳籍入之。郞廳退去。上曰,李穆居在何處耶?考見帳籍。民始考奏曰,穆居在坡州七井面矣。上曰,他無可考者,帳籍還下該府。敎曰,柳學均無足問下府。又敎曰,此外罪人之無情跡者,旣無可問之端,則決放,似好矣。國榮曰,聖敎至當矣。臺臣似或爭執,而此則初非可爭者矣。上曰,坡州罪人,何當入來乎?國榮曰,似當趁曉入來矣。明日雖開政,而罪人若入來,則似當連鞫矣。上曰,明日都政若早爲了當則好矣。命書傳敎曰,都目政事,明日殿座罷後爲之。又敎曰,權喆·元百孫等,竝欲分揀放送,大臣之意,何如?尙喆曰,聖敎至當矣。濟恭曰,渠輩不過謄見,則別無情跡之可問者,放送之敎,不勝欽仰矣。上曰,今雖放送,此後若有緊關,則更爲發捕,亦何妨也?命書傳敎曰,罪人元百孫·權喆·趙台完·元翼孫·金始重·李成運·李奎運·尹國鎭·尹範鎭·柳學均·梁堉,俱以脈絡之干連,雖已就拿,不過謄傳而謄置,別無更問之端,又當歲末,宜念曠蕩之典,特爲放送。上曰,諸罪人催促上之,使問郞洞諭傳敎後,一倂放送。上命判義禁進前,敎曰,放送罪人文書,盡爲還給事,分付。命書傳敎曰,親鞫姑罷,明日爲之。又命書傳敎曰,明日,殿座時刻,差早磨鍊。上還內時下敎曰,侍衛軍兵,明日亦依例交遞。上還內,諸臣以次退出。
丙申十二月二十八日申時,上御尊賢閣。藥房副提調,持湯劑入侍時,副提調洪國榮,假注書李兢淵,記注官卜台鎭,記事官林錫喆,醫官慶絢,以次進伏訖。上曰,禁軍別將入侍。禁軍別將李敬懋進前。上曰,禁軍不參者幾番乎?敬懋曰,禁軍一番不參矣。上曰,明日殿座,則不參一番及入直禁軍,使之待令,而親承下敎,不必書入節目,以此擧行,可也。絢奉進湯劑,上進御,命退,諸臣以次出。
丙申十二月二十八日申時,上御尊賢閣。坐直承旨入侍時,左副承旨鄭民始,假注書金勉柱,記注官卜台鎭,記事官林錫喆進伏訖。上曰,五部官員發牌進來,三軍門從事官及守摠兩營校鍊官待令事,分付。賤臣承命出去,分付。上曰,分付校書館,綸音刊印後,卽爲撤板與否知入。賤臣承命出,還入奏曰,印出後,卽爲撤板云矣。上曰,備邊司郞廳,亦爲待令事,分付。賤臣承命出去,分付。命書傳敎曰,開印綸音,當自政院下諭,而予意欲使遐陬之愚夫愚婦,知朝家奠厥居樂其生,不惑於誑惑之說也,以故眞書之不足,又有此翻釋諺書,曉諭諸道之命,諸道道臣,須體此意,頒示所下綸音於諸邑之時,必也各邑守宰,躬親曉諭,俾無誑惑動搖之弊事,分付諸道,至如軍籍及禁酒事,亦是僞造綸音中語,而諺謄雖不盡錄,亦皆申明曉諭事,自備局,以此意,關飭諸道,擧行形止狀聞事,一體分付。上曰,此傳敎,傳于都承旨,卽爲行關於各道。命書傳敎曰,綸音頒賜,政府一件,三司·禁府·刑曹各一件,八道則監營及四長官,各頒一件,使之轉謄,諸邑兵水營,各頒一件,亦使轉謄,諸鎭兩都,各頒一件,京中則自漢城府,頒給四十一件於五部,曉諭各坊事,分付諸營門,各頒一件,亦爲宣布。勿出朝報又命書傳敎曰,新刊綸音下政府,頒布中外。上曰,頒示諸道綸音,三懸鈴知委。出榻敎,勿出朝報賤臣承命出去分付,因命退,承史退出。
丙申十二月二十八日酉時,上御尊賢閣。都承旨入侍時,行都承旨洪國榮,假注書李兢淵,記注官卜台鎭,記事官林錫喆,以次進伏訖。上命書傳敎曰,今番捕校之詗察,可謂綜密,此等捕校,不可無勸奬之道,當該右捕廳問名,今日內善地邊將,口傳擬入,宣傳官具純之奉命擧行,實多可尙,非止一再,特爲陞六調用事,分付西銓。國榮讀奏公事訖。上命退,諸臣以次出。
上在慶熙宮。停常參·經筵。
親鞫罷後,政院·玉堂·藥房口傳問安。答曰,知道。
傳于徐有防曰,罪人盡爲上闕。
傳于洪國榮曰,都承旨入侍。
傳于鄭民始曰,承史煖帽,侍衛軍兵毛具。
傳于李鎭衡曰,明日親押後,當爲齋宿,親押正時,以申初一刻爲之。
傳于洪國榮曰,副提調持加減心腎湯入侍。
以承傳色口傳下敎曰,推考房承旨入侍。
傳于洪國榮曰,在家人,宜未淸齋,入直兵曹堂上獻官塡善,卽令受香。
事變假注書望,朴天行外任,代以鄭東浚爲事變假注書。
都政。吏批,判書李徽之進,參判權噵,參議兪彦鎬在外未肅拜,右承旨趙瑍進啓曰,臺諫及玉堂闕員,今方差出,而擬望之人乏少,外任竝擬,何如?傳曰,允。又啓曰,今都目大政,各歧仕滿應遷者,相避及未準朔監察禁府都事·戶曹·刑曹·工曹·漢城府郞官·平市署·五部都事·各司久任時,推人員,倂擬,何如?傳曰,允,又啓曰,守令多窠,今當差出,而未準朔禁軍將及營將·邊將·虞候·中軍·都事·守令·察訪,倂擬,何如?傳曰,允。又啓曰,全州判官今當差出,本州以營下劇邑,素懷難治,不可不擇差,他道有聲績未準朔守令,倂擬,何如?傳曰,允。又啓曰,四館陞出六品之時,有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今秋冬等褒貶,不得爲之,故當出六品者,未免積滯,依例遷轉,何如?傳曰,允。又啓曰,典牲署直長鄭啓淳呈狀內,身病甚重,勢難察任云,依例改差,何如?傳曰,允。又啓曰,今都政陞遷中部奉事秩卑人,依古例他司相換,泰陵直長金寧,典牲直長洪秉德,仕日相左誤陞,從仕日相換,何如?傳曰,允。以兪彦鎬爲吏曹參議,權尙禧爲軍資主簿,李周憲爲歸厚別提,權綜爲濟用主簿,尹心緯爲懿陵令,徐懋修爲溫陵令,柳凝之爲敦寧判官,宋煥九爲金城縣令,李昌郁爲靑山縣監,李雨培爲安城郡守,金履鉉爲天安郡守,徐退修爲報恩縣監,閔垠爲丹城縣監,洪若浩爲陰城縣監,權璹爲咸陽府使,金鍾赫爲居昌府使,尹勉矩爲南陽府使,洪雨輔爲通津府使,李徽遠爲宣川府使,金鳳著爲禮曹佐郞,李台亮爲忠淸都事,睦祖洙爲咸鏡都事,李得濬爲氷庫別提,黃延祚爲禮賓主簿,沈公藝爲長興主簿,洪秉德爲典牲主簿,林仁浩爲司䆃直長,丁述祖爲宗簿直長,李東迪爲濟用直長,宋載德爲南原府使,權彝性爲富平府使,申思顯爲全州判官,軍器提調張志恒仍任事,承傳,李尙佐爲古阜郡守,洪楗爲全州縣監,李潤明爲咸昌縣監,李世聞爲稷山縣監,李甲龍爲江原都事,鄭衡臣爲宗廟令,韓弘世爲社稷令,李羲星爲監察,金履禧爲扶安縣監,沈鏶爲固城縣令,申爲掌苑別提,李弘源爲司宰直長,李曾祜爲尙書直長,朴光海爲永庫別提,徐重修爲繕工副奉事,趙鉉爲司饔奉事,金相丹爲西部奉事,金東鎭爲內資奉事,金景澤爲麻田郡守,尹昌柱爲永同縣監,南溟學爲文義縣監,李世澤爲寧越府事,柳爲洪州牧使,朴天行爲省峴察訪,辛普謙爲鰲樹察訪,李趾光爲漢城庶尹,李恒林爲海南縣監,洪履海爲尙瑞副直長,白師顯爲南部奉事,林夏喆爲司饔奉事,申濟爲碧沙察訪,金㷞爲寧遠郡守,崔範重爲禁府都事,李種徽爲禁府都事,金應麟爲平陵察訪,金茂澤爲漢城判官,李周憲爲南部都事,洪成浩爲鎭岑縣監,沈景錫爲宗廟副奉事,申光儀爲繕工監役,李運祥爲大興郡守,尹殷柱爲貞陵令,韓灌爲東部都事,尹得養爲漢城左尹,趙榮弼爲司成,李在協爲同義禁,林蓍喆爲副應敎,閔養燮爲修撰,沈遇爲兼引儀,李夔爲持平,宋煥箕爲假監役,尹達東爲監察,孝顯永爲宗簿正,奇彦觀爲奉常正,洪樂性爲兼知春秋,鄭尙淳爲歸厚提調,宋重晉爲瓦署別提,盧廷尹爲歸厚別提,李秀爲內資主簿,宋鍈爲襄陽府使,成鼎鎭爲正言,吳允德爲造紙別提,李達觀爲尙衣別提,金和中爲陽德縣監,徐好修爲恭陵令,李晶煥掌樂僉正,李昌遠爲繕工主簿,朴師範爲司僕主簿,李世馝爲宗簿令,兪彦肅爲典籍,李命楫爲忠勳都事,李端會爲廣興主簿,嚴球爲弘陵令,尹益烈爲司饔主簿,趙思殷爲引儀,李灌爲監察,李宜白爲獻陵令,南紀溟爲司宰主簿,金履運爲童蒙敎官,沈煥之爲副修撰,金致說爲典獄主簿,洪獻輔爲長陵令,趙鵬逵爲昌陵令,南羲老爲昭寧園守奉官,沈綏之爲禁府都事,朴宗幹爲順康園守奉官,柳詢爲敬陵參奉,李敬身爲顯陵參奉,崔璹爲假引儀,朴聞遠爲淑陵參奉,李埦爲厚陵別檢,吳泰魯爲監役,林氣浩爲假監役,金鑿爲康陵參奉,金履仁爲延福殿參奉,李載運爲典獄參奉,宋時淵爲健元陵參奉,李陽馥爲直講,李壽載爲典籍,魏興祖爲直講,洪樂祖爲典籍,全佐天爲典籍,典籍三單李柱延·李迪喆·金洪運,承文正字沈埉,成均博士趙彦抬,學正金璞,養賢庫主簿李迪喆,直長趙彦哲,已上單付,南部奉事白師憲,掌苑奉事趙湛相換,內資奉事金東鎭,軍資奉事許㵓相換,泰陵直長金寧,典牲直長洪秉德相換,李益運爲兵曹佐郞。
兵批,判書洪樂性進,參判李在簡進,參議李義翊進,參知林得浩差祭,左副承旨鄭民始進,啓曰,訓鍊院正,今當差出,而擬望之人乏少,以二望擬入,外任竝擬,何如?傳曰,允。又啓曰,黃海水使,今當差出,而擬望之人乏少,同道守令及他道守令,竝擬,何如?傳曰,允。又啓曰,新除授廢茂山萬戶姜得文呈狀內,老母今年七十八歲,法不當遠離赴任云,邊將親年七十五歲以上者,許遞其任,已有定式,依例改差,何如?傳曰,允。以具㢞爲同知,李熤爲五衛將,申大億爲五衛將,鄭宅興爲中樞經歷,申鳳周爲都摠都事,金㷞爲訓鍊副正,金命赫爲神光僉使,李光宅爲昌洲僉使,李邦鵬爲黃海水使,具純爲訓鍊主簿,金在欽爲平薪僉使,卞德基爲善積僉使,李匡運爲羅州營將,李達七爲訓鍊僉正,李延弼爲南虞候,具八柱爲京畿中軍,具純爲宣傳官,金明遇爲都摠經歷,金光運爲順天營將,尹光雲爲碧團僉使,王漢樞爲彌串僉使,金文周爲吾義浦僉使,曺夏彬爲伐登萬戶,金兌運爲廣梁僉使,金麗興爲西北僉使,朴世範爲荏子島僉使,李春興爲鉢浦萬戶,李潤彬爲訓鍊正,訓鍊主簿單李成英,具綜爲都摠都事,金魯行爲都摠都事,李潤彬爲咸鏡監營中軍,徐潤載爲訓鍊主簿,崔擎漢爲別害僉使,金慶赫爲安義僉使,金尙澄爲柔遠僉使,吳顯周爲位羅萬戶,全鳳天爲梨津萬戶,姜鳳喆爲長峯萬戶,宋錫裕爲所已萬戶,鄭潤基爲越松萬戶,李尙郁爲寅火浦萬戶,崔重文爲長木浦別將,吳贊周爲黑山島別將,柳爲內禁將,李尙訥爲訓鍊主簿,李儒敬·韓光迪爲訓鍊主簿,朴再郁爲德津萬戶,金倜爲楊下萬戶,張再河爲豐山萬戶,李億麟爲古豐山萬戶,金光淵爲龍津萬戶,姜得文爲廢茂山萬戶,鄭以崇爲古突山別將,朴枝茂爲鳥嶺別將,康處三爲林土別將,李成英爲浦項別將,洪受涵爲大峴別將,洪旰爲五衛將,李商五·李潤章爲都摠經歷,鄭宅興爲慶尙左兵虞候,申光鎭爲楸坡萬戶,孫世彬爲昌德將,李澤基·金昌瑞爲景福將,李長益·李需克爲武兼,吳載熙爲永宗僉使,朴順陽·尹壽民·趙鎭祿·朴載熙·朴瑩·具守諒·兪碩柱爲武兼,鄭駿采·金命峻·沈默足·李恒遠·洪致範爲宣傳官,趙殿壽爲訓鍊判官,姜碩儒爲訓鍊主簿,朴尙禧·咸德一·申協爲訓鍊主簿,申鳳周爲訓鍊僉正,張鉉佐爲宣傳官,李秉晟·金爔·李熽·李東憲爲武兼,姜正煥·南正圭·李光進·鄭潤玉·韓翊柱·金就明·洪留浩爲部將,權熻爲中樞經歷,李光澤爲武兼,李泰亨爲訓鍊判官,辛錫範爲訓鍊僉正,金處漢爲都摠都事,權邁爲中樞都事,高碩崙·姜晉一·徐志逸·朴聖恕·李性喆爲守門將,副司直宋鍈·徐有臣·金文淳,副護軍柳鎭恒,副司直朴師崙,副護軍柳·李匡運·金光運·申大億·金相玉·白東俊·金㻐·吳載衡,副司果洪繼哲,副護軍金宗孝·朴世範·朴春英·許台·金台仁·李昌煜·金鼎瑞·金禹鼎·吳益恒·金漢熰·李命松,金景訥爲守門將,李文喆爲訓鍊副正,具爲都摠都事,高雲瑞爲訓鍊判官,尹璋·李瀁爲訓鍊主簿,鄭選爲部將,張齊賢爲武兼,洪達溟爲守門將,李運祥爲都摠經歷,南正周爲訓鍊主簿,許鑌爲訓鍊主簿,具綱爲武兼,元命輔爲守門將,金宗煜爲都摠經歷,李衡直爲都摠都事,趙應鉉·李潤雨爲武兼,林擎國爲部將,張錫祚爲武兼,西水羅權管池達蓮,加軒洞權管張萬益,小吉號里權管李芳,安原權管朴東一,大吉號里權管黃世華,大坡兒權管池重渭,黃拓坡權管金益聾,已上單付。
鄭民始,以御營廳言啓曰,依下敎,環衛軍兵,以他軍兵替代之意,敢啓。傳曰,知道。又以禁衛營言啓曰,依下敎,環衛軍兵,以他軍兵替代之意,敢啓。傳曰,知道。又以訓鍊都監言啓曰,依下敎,挾輦軍及環衛軍兵等,替代之意,敢啓。傳曰,知道。
徐有防,以左右捕盜廳言啓曰,依下敎,罪人盧孝溫捉來之意,敢啓。傳曰,移義禁府卽爲推鞫。
李鎭衡,以義禁府言啓曰,罪人權鉀·尹鳳烈·趙衍一·趙衍德·盧孝溫等,竝特爲放送事,命下矣。右罪人等處,曉諭傳敎後,竝卽放送之意,敢啓。傳曰,知道。又以義禁府言啓曰,時囚罪人閔百遠,保放事,命下矣。依傳敎保放之意,敢啓。傳曰,知道。
丙申十二月二十九日辰時,上御尊賢閣。都承旨入侍時,行都承旨洪國榮,假注書李兢淵,記注官卜台鎭,記事官林錫喆,以次進伏訖。國榮曰,連日勞動,夜間聖體,若何?上曰,一樣矣。上命書傳敎曰,都政日許多飭敎,每歸文具,此是銓官之過,而況予初服,尤豈敢忽?如純褒之抄啓,守令之擇擬,初仕之循公,淹滯之宜振,此皆秉銓之臣,當飭之急也,何必煩喩?其令兩銓知悉。又命書曰,故諭善朴聖源,卽予幼時師傅,聞有其子淸貧云。且賢人之後,不可不錄,該曹問名錄用,外方人才,宜乎廣取,而至於嶺南,卽士大夫之冀北,又若西北松都曾有受敎,必皆收用,以副予意事,申飭銓曹。上曰,殿座時刻,卽爲入之。仍命退,諸臣以次出。
丙申十二月二十九日辰時,上御金商門,親鞫入侍時,行都承旨洪國榮,左承旨林鼎遠,右承旨趙瑍,左副承旨鄭民始,右副承旨徐有防,同副承旨李鎭衡,假注書金勉柱,事變假注書朴天行,記注官卜台鎭,記事官林錫喆侍立。上具布裹翼善冠·布團領·布裹帶,乘輿出興泰門,詣幕次殿座後,領敦寧金陽澤,左議政金尙喆,右議政鄭存謙,兼判義禁蔡濟恭,同義禁李世澤·鄭昌順·李漢膺,刑房承旨徐有防,大司憲李命植,掌令朴在源,大司諫尹弘烈,司諫李謙彬,正言閔養燮·鄭志儉,問事郞廳李秉模·李在學·申大年·李敬養·朴天衡·李儒慶·趙時偉·李坪·沈念祖·尹行修,刑房都事具綜·洪彦燮進伏訖。上命書傳敎曰,旣已先期下敎,亦使武臣通融塡差,則宜無窘速之弊,而吏曹何不淸齋摘奸,而亦無預差之待令者乎,不爲待令獻官,拿問處之,吏曹參判沈履之推考。又敎曰,罪人盧孝溫,何當入來,而自禁府發捕乎,自捕廳發捕乎?有防曰,臣書罪人姓名,出給捕廳矣。志恒曰,罪人今日似當入來矣。上曰,大臣煖帽。尙喆·存謙進前問候。上曰,一樣矣。上曰,罪人李稷上之,速出問目,可也。國榮奏曰,昨政新除邊將之捕校,多有擧行者,姑待鞫獄收殺,使之下直,何如?上曰,依。上曰,今番兵曹窠闕,合爲幾窠乎?兵判洪樂性對曰,一百六十餘窠矣。上曰,申後開政始之,則不至夜深乎?望筒不爲遲滯書入,則似不難矣。樂性曰,不可預料,而庶不至夜深矣。上曰,今番捕校所差邊將,果是好窠乎?樂性曰,第一窠矣。上命左捕將入侍,志恒進伏。上曰,罪人捉囚者幾人耶?志恒曰,合爲四人,而見方捉囚於畿營獄云矣。上曰,此後則捕廳捕囚者,次次移送於該府。命畿伯入侍,趙時俊進伏。上曰,罪人之捉囚於地方獄者,一一祕關,直上營獄後,卽爲移送該府,可也。時俊承命退出。上曰,每於歲時闕中放砲,自是前例,而莫重深嚴之地,只使軍兵攔入,非但有竊發之慮,事體極爲重難,此當有別般審愼之道矣。尙喆曰,聖敎至當矣。莫重之地,只令軍兵出入,其在審愼之道,果不成說矣。樂性曰,歲時放砲,旣有前例,亦不可廢,今番則分付軍門,別定勤榦把摠及哨官,各領部下軍兵,一一點考後,使之領入之地,好矣。上曰,依。上曰,彼都事誰也?樂性曰,具純之兄具綜也。上曰,今番相換乎?樂性曰,然矣。上曰,罪人問目後,直爲具刑嚴問。李稷招曰,當初矣身,亦傳謄得見,而其時果聞掛於南門云,而自京謄來之說,未知出於何人,而矣身則實不知矣。上曰,此說出於渠弟之口,渠何敢發明乎?以此更問,李稷更招。招辭見事變日記上問于同義禁曰,罪人面貌,何如,而其家舍居處,亦何如云耶?世澤曰,家甚貧寒云,而面貌亦不好矣。上曰,罪人之京中所親者及常時往來處更問之。李稷招曰,廢科後,絶跡於京中,而曾前入城時,每住於矣身之七寸李章漢家矣。上敎曰,汝弟旣以自京得來之說,明白納招,則汝何可隱諱乎?更問之。李稷更招曰,曾亦往來於趙濟泰家,而僞書則得見於矣身之外四寸家矣。敎曰,汝之外四寸,得來於何處乎?必有所酬酢,從實直告,李稷更招。招辭見事變日記尙喆·存謙進前奏曰,獄事誠可悶矣。今見李稷所供,根抵未得,枝葉又生,若此不已,則收殺無期,且多數發捕,人心易致騷擾,國體亦不可不念,臣意則稍緩事機,懸賞購捕,則似好矣。徐命善曰,旣始之獄,豈可拘於蔓延,而徑先停止乎?濟恭曰,設鞫累日,罪人尙未斯得,雖甚可悶,然而自古凶逆,未有終漏者也。此後者徐徐密探,則庶可得端緖矣。上曰,然矣。上入小次,敎曰,李稷下府。李穆上之。命都承旨入侍,國榮進伏。上曰,獄事可悶,俄者左相所奏,何如?國榮曰,獄事蔓延,收殺無期,誠如左相所達矣。且連日冒寒,親臨訊囚,極甚焦悶,姑付大臣推鞫,若得端緖,更爲親問,似好矣。上還御殿座,敎曰,罪人李穆問目後,亦爲下府。上曰,罪人李時懋訊問之前,先問何人也?有防對曰,尹濟運也。上曰,李穆之面貌,與渠兄頗異,此是稷之庶弟乎?陽澤曰,考見戶籍,則非庶弟矣。罪人更招後。招辭見事變日記上曰,罪人姑爲下府。上還入小次,命推考房承旨入侍,有防進伏。命書傳敎曰,罪人尹興孫·尹濟運·李時懋·李穆,此不過無識愚氓傳謄而傳示之致,竝放送。上曰,李穆等四人上之。又敎曰,諸罪人脫蒙頭後,洞諭傳敎後放送。上又命書傳敎曰,親鞫撤罷,推鞫爲之。上還內時,下敎于兵判曰,明日親押時,侍衛·繖扇·鎗手置之事,分付入直。又敎曰,設布帳,還內後撤去。命畿伯入侍,趙時俊進前。上曰,各邑諸罪人捉囚行關置之,坡州罪人之遣囚於本獄者,行關上營,卽爲移送捕廳,可也。上還內,諸臣以次退出。
丙申十二月二十九日午時,上御尊賢閣。藥房副提調,持湯劑入侍時,副提調洪國榮,假注書李兢淵,記注官卜台鎭,記事官林錫喆,醫官慶絢,以次進伏訖。絢奉進湯劑,上進御。國榮讀奏政望,上啓點。上曰,政望連爲捧入。國榮曰,玉堂在外者多,故番次甚苟簡云矣。上命書傳敎曰,在外玉堂許遞,今日政備擬。國榮又讀奏政望,上落點訖。上命退,諸臣以次出。
丙申十二月二十九日未時,上御尊賢閣。推考房承旨入侍時,右副承旨徐有防,假注書金勉柱,記注官卜台鎭,記事官林錫喆進伏訖。上曰,罪人盧孝溫所供,何如?有防對曰,其爲人極甚愚蠢,全無知識,多般捧供,別無可問之端矣。上命書傳敎曰,盧孝溫之供如此,此豈一衍德,所可干預者?供辭亦甚儱侗,別無更問於此輩,罪人權鉀·尹鳳烈·趙衍一·趙衍德·盧孝溫,竝特爲放送,推鞫姑罷。上曰,此傳敎,傳于委官,洞諭於諸罪人後放送。賤臣承命出,傳於委官。命退,承史退出。
丙申十二月二十九日酉時,上御尊賢閣。都承旨入侍時,行都承旨洪國榮,假注書李兢淵,記注官卜台鎭,記事官林錫喆,以次進伏訖。國榮讀奏政望,上落點,上曰,訓鍊大將張志恒入侍,左副承旨入侍,吏兵判亦爲入侍。賤臣承命出傳,左副承旨鄭民始,吏曹判〈書〉李徽之,兵曹判書洪樂性進前。上曰,今日兩銓多勞矣。樂性曰,臣等不量才力,冒當大政,注擬之際,實多昏謬之失,不勝惶懍矣。上曰,卿等明必呈告,故今此召見矣。國榮曰,都政後呈辭,便是文具,實無義意矣。樂性曰,明日親押殿座及再明日親祭,侍衛之班,不得入參,其在分義,殊甚惶悚,而將不敢唐突入來矣。徽之曰,臣等雖自盡心爲之,而素蔑藻鑑,精力不逮,不知之中,瘡疣必多,惶懍之極,惟當蹙伏俟譴,呈告實非例套矣。上曰,予旣委任卿等,卿等之不善爲,卽予之故也。徽之曰,聖敎至此,尤不勝惶悚矣。上命徽之·樂性先退,訓鍊大將張志恒進前。上曰,禁府罪囚,今皆放釋,而獄事端緖,尙未尋出,事甚可悶,譏捕一節,另加申飭,可也。志恒曰,罪人斯得,姑未知早晩,而連爲申飭,期於必捉矣。上命退,諸臣以次出。
上在慶熙宮。停常參·經筵。
藥房都提調鄭存謙,提調徐命善,副提調洪國榮啓曰,連日訊囚,冒寒勞動,伏未審夜間聖體,若何?臣等今日率諸御醫,趁早入診,詳察聖候爲宜,王大妣氣候,何如?惠慶宮氣候,何如?臣等不任區區憂慮,敢來問安,竝此仰稟。批答無。
大王批殿·惠慶宮·中宮殿,藥房口傳問安,批答無。
孝明殿親押,入齋室後,政院·玉堂·藥房口傳問安。答曰,知道。
大殿·王大妃殿·惠慶宮·中宮殿,政院·玉堂·朝廷二品以上·六曹堂上·大司憲·大司諫·奉朝賀·宗班過歲單子問安。答曰,知道。
鄭民始,以都摠府言啓曰,今日入直內三廳,武兼禁軍及軍兵等,當爲中日習射,而孝明殿,親祭齋戒相植,不得爲之之意,敢啓。傳曰,知道。
傳于洪國榮曰,都承旨入侍。
傳于趙瑍曰,吏兵批初入仕入侍。
傳于鄭民始曰,時囚旣已放釋,處分宜無異同,鄭景仁·柳薰,放送後草記。
傳于鄭民始曰,左副承旨入侍。
又傳于曰,承史煖帽,侍衛軍兵毛具。
又傳于曰,騎馬二匹立之。
又傳于曰,騎馬三匹立之。
傳于趙瑍曰,左承旨與左副承旨。同副承旨,率宣傳官五員入侍。
吏曹口傳政事,以安聖彬爲奉常正。
兵曹口傳政事,以李長爀爲兼內乘。
鄭民始,以備邊司言啓曰,卽見平安監司徐命膺狀啓謄報,則枚擧漂人領去齎咨官金履熙手本,及差使負祥原郡守尹守儉牒呈,以爲漂人中,夏光令爲名人,旣登州寧海府人,本以流丐,無兄弟無妻子人,今到中和地得病,仍爲物故,而雖還本土,無收葬之人,依渠輩所願,卽埋此地之意,漂人六十餘名,縷縷爲言,故勢不得已姑爲掩土於中和府五里許,咨文中數,宜有釐正之道,請令廟堂稟處矣。漂人一名,旣已病故,埋置我地,則咨文中數,不可不釐正,以此依願依例埋置之狀,令承文院考劇前例,撰出咨文,別定禁軍,騎撥下送于齎咨官所到處,以爲一體齎去之地,何如?傳曰,允。
趙瑍,以吏曹言啓曰,今此宗廟·各殿·各陵正朝祭大祝,皆以侍從塡差,而時無職名,令該曹口傳付軍職,何如?傳曰,知道。
又以吏曹言啓曰,今此孝明殿正朝祭,親行敎是時,典祀官不可不備,而新除授奉常寺正奇彦觀,在外未肅拜,今姑改差,其代,口傳備擬以入之意,敢啓。傳曰,知道。
鄭民始,以內乘,以一二提調意啓曰,兼內乘李徽遠,昨日政移拜外任矣,其代,令該曹口傳差出,以爲推移入直之地,何如?傳曰,允。
徐有防,以刑曹言啓曰,因兵曹啓辭,恩全君禶,姑先削職,濫入下人,跟隨元數外,一一知名,嚴加勘斷後草記,權頭卽刻刑推定配事,命下矣。跟隨分冒入下人鄭宗憲·崔三伊等,依大明律擅入午門者杖一百之文,各決杖一百放送,而權頭則本府書吏所告內,恩全君今夏罷職敍用後,未差有司堂上,故權頭初不定送云,而下吏之言,有不可準信,送言于該府有司堂上而問之,則答以非有司堂上,則元無定送之事云,何以爲之?敢啓。傳曰,知道。
又以左右捕盜廳言啓曰,依下敎,罪人金中呂·金行彬·安翼成·安宗鼎·具就五等,自京畿監營,捉來之意,敢啓。傳曰,知道。
丙申十二月三十日辰時,上御興政堂。吏兵批初入仕入侍時,昭寧園守奉官南羲老,宣傳官李恒遠·沈默之·金命峻·洪致範,右副承旨徐有防,假注書金勉柱,記注官卜台鎭,記事官林錫喆,以次進伏訖。上曰,初仕人以次進前。羲老進伏。上曰,姓名誰也?羲老對曰,南羲老也。上曰,誰之族乎?羲老曰,故參判臣泰溫之子也。命退出。上曰,宣傳官次次進前。恒遠·默之·命峻·致範進伏,上問姓名及武技後,命退出,諸臣以次退出。
丙申十二月三十日辰時,上御尊賢閣。都承旨入侍時,行都承旨洪國榮,假注書李兢淵,記注官卜台鎭,記事官林錫喆,以次進伏訖。國榮曰,夜間聖體,若何?上曰,一樣矣。國榮曰,日月易邁,新年只隔一宵,伏想孝思,益復罔極矣。上命讀奏公事,仍命書判付訖,命退,諸臣以次出。
丙申十二月三十日午時,上詣孝明殿。親行晝茶禮入侍時,左承旨林鼎遠,右承旨趙瑍,左副承旨鄭民始,右副承旨徐有防,同副承旨李鎭衡,假注書金勉柱,記注官卜台鎭,記事官林錫喆進伏訖。上具衰服,入就板位,俯伏哭拜如前儀。上詣盥洗位盥手,陞自東階,詣尊所,仍詣香案前,三上香獻酌如前儀。上俯伏興,降復位,俯伏哭拜如前儀,禮畢。上還齋室,諸臣以次退出。
丙申十二月三十日未時,上御尊賢閣。藥房副提調,持湯劑入侍時,副提調洪國榮,記注官卜台鎭,記事官林錫喆,醫官慶絢,以次進伏訖。絢奉進湯劑,上進御。上曰,驛馬四匹立之。賤臣承命出傳。國榮曰,湯劑明日亦將進御乎?上曰,姑欲停止,更待下敎爲之,可也。命退,諸臣以次退出。
丙申十二月三十日申時,上詣崇政殿月臺,親押入侍時,行都承旨洪國榮,左承旨林鼎遠,右承旨趙瑍,左副承旨鄭民始,右副承旨徐有防,同副承旨李鎭衡,假注書李兢淵·金勉柱,記注官卜台鎭,記事官林錫喆,以次侍立。上具布裹翼善冠·白布袍·布裹烏犀帶,乘輿出興泰門。上曰,兵曹判書卽爲牌招。上曰,都承旨與注書一員,詣奎章閣,奉審以來。上詣崇政殿月臺,就板位親押訖。上曰,今日異於常時,入直軍兵外皆退去,輦輿儀仗軍,皆勿待令。上入齋殿,諸臣以次退出。
丙申十二月三十日酉時,上御齋殿,左承旨·左副承旨·同副承旨,同爲入侍時,左承旨林鼎遠,左副承旨鄭民始,同副承旨李鎭衡,假注書李兢淵,記注官卜台鎭,記事官林錫喆,以次進伏訖。上曰,左承旨馳詣宗廟·景慕宮,右承旨馳詣永禧殿·儲慶宮,同副承旨馳詣徽寧殿·延福殿,奉審以來。上曰,兵曹判書承牌乎?民始曰,俄者牌不進矣。上命書傳敎曰,宿衛重地,不當若此,況經一都目,銓官何必辭遞?文具之事,予甚不取,兵曹判書洪樂性推考,更爲牌招。命退,諸臣以次出。
丙申十二月三十日初更四點,上御齋殿,左副承旨入侍時,左副承旨鄭民始,假注書李兢淵,記注官卜台鎭,記事官林錫喆,以次進伏訖。上曰,春享祭報府持入。賤臣承命奉進。上命民始讀奏,命書傳敎曰,朝見報府,正朝祭獻官差塡,或多不均,殊非向日筵敎於該堂之意矣。今又見來年春享大祭報府,不特不均,亦是駭眼,始初春享齋官,差塡銓曹之臣,若念予重祀典之意,其所慢忽,豈至於此哉?欲知委折,爲先自政院,招致吏郞問啓,今夜雖是誓戒,報府修正後爲之事,卽爲分付。命退,諸臣以次出。
丙申十二月三十日三更一點,上御齋室。左副承旨入侍時,左副承旨鄭民始,假注書金勉柱,記注官卜台鎭,記事官林錫喆進伏訖。上曰,五禮儀儺儀卷及古禮·軍禮·嘉禮卷持入。賤臣承命持入。上命承旨讀奏儺儀卷,民始讀訖。上曰,時夜幾更乎?民始曰,三更二點矣。上曰,行禮陳設,似必移時,分付禁漏官,趁時刻當限單子卽入。賤臣承命出,分付。上曰,獻官單子,何不入啓乎?催促入之。禁漏官時刻單子入啓。上將詣孝明殿,命承史先退,承史退出。
