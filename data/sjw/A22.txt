上在昌慶宮。停常參·經筵。
夜一更,土星食月。
藥房提調右參贊臣李景奭,右副承旨臣李行遇啓曰,伏未審一兩日來,聖候調攝,若何?再昨之敎,無任喜幸,而第猶有未快,餘熱尙在,而前入湯藥,已盡進御,則須知症候,而更爲議藥,敢此問安,兼申仰稟。答曰,餘熱尙在,數三帖,加劑入。藥房日記
護行中使金仁狀啓,元孫阿只氏,三行次,本月初一日,無事越江,同日酉時量,到栅門事。內下日記
備邊司啓曰,以本司各道儒生考講事目,磨鍊啓辭,答曰,落講者定軍,乃是流來舊規,一朝猝改,殊未妥當,更議處之事,傳敎矣。儒生落講,降定軍役,自是行用之常規,而今此考講之於積年久廢之後,非如都事春秋例講之比。若遽用一切之法,則必致外方大段騷擾。且武學,名雖有異,其實爲軍,如嶺南,則竝用於舟師分防,落講者姑先汰定武學,限年試才,漸次定軍,允爲便當,而亦不可仍用此規。自今每年,巡歷考講,依舊例擧行之意,已入於事目之中。今番則落講中士族,依前啓辭,先定武學,至於冒屬校生及庶孽,則隨卽定軍,而自明年以後,竝爲一遵古規施行,恐或宜當,僉議所同,敢此仰稟。答曰,慮其騷擾,不欲定軍,則一體施行,可也,其嫡庶貴賤,何擇焉?
又啓曰,以黃海兵使農軍朴金·伊石跟捕事狀啓,傳曰,如此逃亡之卒,備局,所當卽爲移文于本道,使之趁卽捕捉而狀啓回啓,亦不爲之,有司堂上,難免怠慢之失也事,傳敎矣。臣等,今方會坐本司,而興海軍兵朴金·伊石,中路逃亡事,黃海兵使狀啓,卽到政院,與傳敎一時出給,未知其故,而旣勤聖敎,不勝惶恐。逃軍朴金·伊石,跟捕啓聞之意,慶尙監兵使處,急急祕密行會,何如?答曰,依啓。如此狀啓,昨日亦爲入來,故下敎矣。
又啓曰,病人救療巫女不能檢飭之故,至於提調改遞,而惟以微賤醫官現告,見罷抛棄,官事之實官,晏然在職,事極可駭,令該曹,更爲査覈,依前啓辭施行,宜當,敢啓。答曰,依啓。
又啓曰,以本司黃海監司啓本,兵使朴省吾撥馬推考事粘目,傳曰,此分付,以何故,到於十八日耶?問于備局以啓事,傳敎矣。加立撥馬,仍爲排立勿罷事,上年十一月十三日,本司行文撥上,知會本道。其稽傳曲折,本司不能詳知,令本道監司,査問沿路撥將,啓聞治罪,宜當,敢啓。答曰,依啓。有司堂上,亦難免慢忽之失,推考。
又啓曰,忠淸監司金尙,枚擧沔川郡守洪履一報牒,報于本司曰,今年月課軍器軍糧,將依慶尙道之例,半減措備,而本郡新設戰船,許多什物,及軍器·火器,當爲一時措備,以價論之,則將至百餘同之木。此時年例月課,鳥銃·火藥·軍糧,竝擧措備,其勢末由,戰船·火器·軍器·措備間,年例月課,特許減除云云。沔川戰船,果是曾前所無之役,物力不逮,其勢誠然,沔川及竝定唐津兩邑,月課軍器·軍糧,竝爲限三年,蠲減宜當,令該曹,依此分付施行,何如?答曰,允。
又啓曰,以本司考講事目,傳曰,此付標條款,皆是前例耶?問啓事,傳敎矣。考講事目中,曾讀四書·小學中,自願一書,時讀諸史·子集中,自願一書,竝臨講者,此則前日規例矣。辛未年考講時事目,則號牌停罷未久,故以號牌時,業儒入籍者,竝依校生例,考講磨鍊,而今則牌已久,不可更爲擧論。若只講校生,則名漏校籍,中間閑遊者,其數不啻,校生之多,不可任他不問,故今以托名書院,或校院,俱不入籍,徒稱業儒者,竝令現出應講之意,參酌磨鍊。至於免講受帖人,及實職受帖,影職四品以上受帖者,則曾於辛未年,有已受免講帖者,勿爲査覈,俾無失信之敎,禮曹以此定奪,納物免講之類,已受該曹帖文者,依上敎,勿爲査覈。受帖於本道監司者,似非虛事,亦當一依免講,而只受本官公文者,則不無虛僞之弊,竝令應講。其中所納之物,若與影職四品之價相准,則雖無該曹帖文,許令免講云,故以此爲據,如是磨鍊,使之明査虛實,而落講之中,年過五十者,別爲成籍一款,則今番相議,參量添入矣,敢啓。答曰,知道。以上備局謄錄
進御,柴胡四物湯,加麥門冬·地骨皮·知母各一錢,黃連·薑汁炒·山梔仁炒黑各七分,三貼劑進。藥房日記
接待都監啓曰,都廳司直金元立,病親呈辭代,弘文館校理李元鎭差出。且梧將時,則郞廳六員,分掌各色,而一員,或兼二三事,故酬應之際,未免生事。今番則客行員數,雖少,各邑之酬應,則多少無異,或不無久留之弊,郞廳三員加出之意,敢啓。傳曰,依啓。郞廳加出事,不允。接待都監謄錄
憲府粘連啓目。答曰,只贖爲乎矣,色吏乙良,分揀。
院啓。答曰,已諭勿煩。內下記草
上在昌慶宮。停常參·經筵。
夜四更五更,有霧氣。
藥房都提調昇平府院君臣金瑬,提調右參贊臣李景奭,右承旨尹絳啓曰,臣等昨日,伏承餘熱尙在之敎,區區之慮,固已深矣。卽者,又下受鍼之命,益不勝驚惶憂悶之至。伏未審近日,感傷之熱,未盡除去而然歟?從前寒熱之候,又復發作而然歟?抑別有他症而然歟?自前有如此等症,則鍼以泄之,收效頗多。臣等固不敢輕議,而卽今陽和未舒,風日慘烈,此時行鍼,如或萬有一分之害,則他日之憂,何可勝言?姑令醫官等復爲入診,詳知此時症候,然後或藥或鍼,商確議定,庶無未盡之患矣。臣等待罪保護之任,凡有所思,不敢不盡,敢來問安,竝此惶恐,仰稟。答曰,寒熱之症,近又發作,閉戶呻痛,已至三十餘日,故欲爲受鍼瀉熱矣。傳曰,都提調,依前勿爲入侍。
受鍼正時,午正。大殿受鍼後,藥房都提調金瑬,提調李景奭,右承旨尹絳問安。答曰,知道。御醫臣鄭柟壽,臣崔應遠書啓,啓下,下送牛黃,去月二十七日,祗受爲白在果,元孫·諸孫·兩阿只氏·大君夫人,皆氣候安寧,今日無事越江云云。初一日成帖以上藥房日記
備邊司啓曰,伏見本司逋欠査處草記批答,有曰逋欠査處一款,擧措重大,領相出仕後議處事,傳敎矣。近來本司大小公事,無不稟議於領相,商確定奪,況此量蠲掛逋之物,特施順時之澤,乃是莫重擧措,本司何敢獨爲擅論利害,仰請睿裁乎?徐議處置,自當遵依聖敎,而此事,初已關由首相之意,惶恐敢啓。答曰,蠲減逋欠,有利於豪强之徒,而無益於窮殘之民,故自前言者,或以此事爲非,其意,以爲古今異宜也。備局謄錄
府·院啓。答曰,不允。
兵曹判書李時白箚子。入啓。答曰,省箚具悉。卿其勿爲措辭,調理察職。
領議政沈悅箚子。入啓。答曰,省箚具悉卿懇。卿辭,予當惕念,卿其勿爲固辭,安心調理。內下記草
有政。以李時苾爲戶曹佐郞,鄭鉁爲長城縣監,李汝恒爲牛峯縣令,南銑爲左副承旨,朴承忠爲活人別提,鄭太和爲活人提調,朴寶賢爲博川郡守,元簋爲成歡察訪,李翂爲靈山縣監。
司諫金壽翼,獻納李之恒,正言柳俊昌·吳挺一啓曰,賊人柳之蔓,二弟逃躱之後,以趁不跟索,請推捕廳,而置之尋常,無意督捕。頃者,乙生之屍,盛以童車,裹以新服,出架城外,俾免暴露,若無其子,則看護綢繆,必不至此。李一元,欲掩縱賊之罪,使軍士四五人,定守乙生之屍,亡命之人,雖欲近前,不可得也。累日凍寒,守者不勝其苦呼訴,則一元以謂,非我所爲,乃某宰相所敎云。不有國令,侵弄大臣,殊極可駭。請李一元,削去仕版。答曰,推考。
上在昌慶宮。停常參·經筵。
自昧爽至辰時,有霧氣。
下直,慶尙監司林墰,水原府使趙啓遠。
藥房都提調昇平府院君臣金瑬,提調右參贊李景奭,右副承旨臣李行遇啓曰,昨日受鍼之後,伏未審夜來,聖候,何如,熱勢加減,何如?寒暄異候,日氣陰昧,此時靜攝,果難適宜。臣等區區之慮,無所不至,敢來問安,竝此仰稟。且昨日,始因入侍醫官,伏聞初四日,痛候添緊之敎,臣等待罪藥房,全不聞知,未能啓稟,臣等無任惶恐之至,敢此待罪。答曰,一樣。勿爲待罪。
院啓。答曰,遞差。長湍府使曺後益事
吏曹判書南以雄箚子。入啓。答曰,省箚具悉卿懇。卿其勿爲固辭,調理察職。內下記草
上在昌慶宮。停常參·經筵。
藥房都提調昇平府院君臣金瑬,提調右參贊臣李景奭,右副承旨李行遇啓曰,伏未審夜來,聖候調攝,何如,熱勢輕重,比昨,何如?臣等無任憂慮之至,敢來問安。且前日追後劑入藥三帖,若連日進御,則今已盡矣,連進與否,令今日受鍼時入侍醫官,稟旨定奪,宜當,敢此仰稟。答曰,時無顯效,湯藥,勿爲加劑入。
受鍼正時,午正。大殿受鍼後,藥房問安。答曰,知道。藥房日記
承文院官員,以都提調意啓曰,島主處別書契,今日已付撥下送,而更聞外議,回書中,設令日本使臣,來聘一款,反爲未妥,不無後弊,此一款刪去,改書下送,似當,元單子付標以入之意,敢啓。傳曰,知道。備局謄錄
傳曰,史官一員待命,騎馬三匹立之。宗廟摘奸事內下記草
上在昌慶宮。停常參·經筵。
夜一更,月入畢星。五更,流星出氐星下,入南方天際,狀如鉢,尾長三四尺許,色赤。
藥房都提調昇平府院君臣金瑬,提調右參贊臣李景奭,右副承旨臣李行遇啓曰,伏未審夜來,靜攝中聖候,若何?再度受鍼之後,時無一分差減之效乎?昨日伏承一樣之敎,益不勝憂悶之至,敢來問安。答曰,自昨頗有鍼效矣。
受鍼正時,午正。大殿受鍼後,藥房問安。答曰,知道。藥房日記
平安監司狀啓,王世子,今月初四日申時量,無事越江。內下日記
備邊司啓曰,卽見接伴使馳啓,以護行將,責出駕轎,本道亦無出處,啓請朝廷指揮矣。庚辰年,旣有乘轎之例,則本道,必豫爲措處,當與道臣相議,周旋善處,而有此馳啓,雖有指揮之事,勢所未及,離灣風道之後,一向責出,則自本道,某條備給,或方便開諭,宜當。以此意,平安監司處,竝爲行會,何如?答曰,依啓。備局謄錄
兵曹啓目,粘連關是白有亦,向前卒豐寧君洪靌,造墓軍,依近例,一百名,本曹與宣惠廳,分半題給之意,移文,何如?啓依允。兵曹謄錄
備邊司草記。答曰,蠲減逋欠,有利於豪强之徒,而無益於窮殘之民,故自前言者,或以此事爲非,其意以爲,古今異宜也。
兵曹判書李時白箚子。入啓。答曰,省箚具悉至懇,卿其勿爲固辭,調理察職。
戶曹草記。答曰,爲先送于義州,使之更待分付,入送,似可也。銅鐵
戶曹草記。答曰,一依庚辰年例,措備。世子還瀋後,各色物件內下記草
上在昌慶宮。停常參·經筵。
巳時至未時,日暈。申時,日暈兩珥。夜一更二更,月暈。
藥房都提調昇平府院君臣金瑬,提調右參贊臣李景奭,右副承旨臣李行遇啓曰,連日受鍼之後,伏未審熱候之加減,汗出之多少,比昨,何如?臣等,雖伏承頗有差效之敎,不能無私憂過慮,敢來問安,竝此仰稟。答曰,與昨一樣。藥房日記
平安監司狀啓,王世子兩宮行次,今月初六日,良策止宿事。內下日記
接待都監啓曰,都監各色郞廳,依梧將時例,六員差出,曾已啓稟,而未蒙允許矣。臣等考據前例,反復商量,則其中,軍色兼米麪色,所掌甚繁,各房排設。刷馬·軍威·房守·房子·米麪·柴炭,館內禁喧,郊外檢飭,種種酬應,物物致察,決非一郞廳所可周詳,從前兩員差出,實出於不得已,軍色兼米麪色,一員加出之意,惶恐敢稟。傳曰,知道。
又啓曰,護行將,旣已越江,都監事務甚多,依前例,公事郞廳,令該曹差出,何如?傳曰,允。以上接待都監謄錄
兵曹啓曰,以本曹金郊察訪狀啓粘目,傳曰,冬至使行次之違令,察訪旣已擧論,而兵曹,以無由摘知回啓,事極非矣事,傳敎矣。金郊察訪,以九月後,人馬全不替把於松都,如使臣之行,亦爲預待境上等語陳弊,而終以,自今以後,令該曹別爲新事目爲結語。臣等,錯認爲冬至一行,仍把海西之馬,出於畿驛,不爲替把,而此在旣往陳弊之中,至於視馬優劣,不許替送,尤爲可駭,而狀啓之中,亦不指名,自今申明知委之後,雖有如此犯法之人,無由摘知,故如是回啓矣。今承聖敎,不勝惶恐之至,更爲察見,則冬至使臣,難免不爲狀啓,擅自便行之失,元公事付標以入之意,敢啓。傳曰,金郊察訪狀啓回啓時,冬至使行次違令之事,該曹全不擧論,事極駭異,當該堂上郞廳,竝推考。兵曹謄錄
侍講院草記。答曰,人馬有弊,往迎于碧蹄,可也。世子還京時事
奉常寺都提調洪瑞鳳等啓辭。答曰,知道。勿爲待罪。宗廟大祭內,摘奸時見頉事
戶曹草記。答曰,依啓。雜物價,以米收捧,似當議處。
院啓。答曰,推考。捕盜大將李完
持平河溍上疏。入啓。答曰,省疏具悉。深用嘉尙,疏辭,予當惕念而自勉,爾其勿辭,調理察職。
備邊司草記。答曰,慮其騷擾,不合定軍,則一體施行,可也,嫡庶貴賤,何擇焉?
工曹啓目。答曰,依前勿爲進排。東宮書筵廳,炭燒木
戶曹粘目。答曰,依允。陳田開墾處,限五年免稅,似爲過當,依前例,限三年勿稅爲乎矣,陳荒處改營一款,似難輕議,姑勿施行。內下記草
有政。以洪憲·尹順之爲承旨,安應昌爲金化縣監,安鏡爲長湍府使。
上在昌慶宮。停常參·經筵。
藥房都提調昇平府院君臣金瑬,提調右參贊臣李景奭,左副承旨尹絳啓曰,伏未審夜來,聖候調攝,若何?昨日伏承一樣之敎,臣等不勝憂慮之至,敢來問安。答曰,與昨無異。
受鍼正時,午正。大殿受鍼後,藥房問安。答曰,知道。
受鍼入侍時,御醫等稟啓,寒熱之候,何如?答曰,寒熱之候,稍歇矣,再昨及昨日,還爲不平矣。脹候及煩渴之候,何如?答曰,比前加重,而此證,例爲往來矣。水刺,何如?答曰,今番,則水剌不至厭苦矣。寢睡,何如?答曰,受鍼之後,稍爲入睡矣。畏寒之候,比受鍼前則,何如?答曰,稍勝矣。藥房日記
接待都監啓曰,取考梧將時謄錄,則因備局啓辭,慕華館及碧蹄迎慰處,有大臣進參之事,今亦何以爲之?令禮官,豫爲定奪,何如?傳曰,依啓。接待都監謄錄
院啓。答曰,觀其緘辭而處之,未晩,勿爲煩論。
兵曹粘目。答曰,陞堂上,似或過當。職品査問處置。貿販別備姜變龍事
刑曹粘目。答曰,依啓爲乎矣,都事循私之罪乙良,照律施行。私婢五香,被打致死事
刑曹粘目。答曰,事甚怠慢。所宜罷職是在果,此時遞易有弊,今姑依律施行。
刑曹粘目。答曰,除刑推,照律爲乎矣,禁軍乙良,分揀。內下記草
上在昌慶宮。停常參·經筵。
申時,日暈。夜一更,月犯東星第一星。
藥房都提調昇平府院君臣金瑬,提調右參贊臣李景奭,副提調行都承旨臣李行遠啓曰,餘寒未解,風日不佳,伏未審聖候,調攝,若何?今此受鍼,已至四度矣,臣等日望平復之效,而昨者,伏聞入侍醫官等之言,自上敎以煩渴脹候,比前加重云,臣等不勝煎慮渴悶之至。卽問于崔得龍·柳後聖·李馨益·朴泰元等,則諸醫皆言,鍼藥竝行,內外兼治,然後可以取效云,而李馨益亦言,鍼則只治外感惡寒之證,而至於脹候煩渴,則非鍼力之所可及云。卽令諸醫等,議定相當之劑,何如?且言當此春氣發生之日,肝木用事,宜鍼大沖一穴,以瀉肝火,爲當云,敢來問安,竝此仰稟。答曰,依啓。證候與昨一樣。傳曰,曾有診脈醫官云,先使入診後議藥。
入診時入侍,提調李景奭,副提調李行遠,御醫崔得龍,鍼醫柳後聖,診候金光衍。金光衍診脈後退,伏啓曰,肝火·三焦火所致,而亦出於氣也。上曰,何氣使然。對曰,六氣運化之所使,而脾土不足,肝木旺盛之所致也。上曰,然則何以治之乎?對曰,鍼則當瀉湊理風熱,藥則補脾土,制肝火,淸肺金,滋腎水之劑,爲當矣。傳曰,議藥勿會議,各陳所懷以啓。
藥房再啓曰,三醫所論,雖有詳略之少異,其大意則一也。藥則崔得龍·柳後聖,所見相合,而問于諸御醫,則皆以爲對證之劑云,故三醫所論及藥名,後錄以啓,以此劑入乎?敢啓。答曰,依啓。受鍼正時,午正。入侍,提調李景奭,副提調李行遠,御醫崔得龍,鍼醫李馨益·朴泰元。大殿受鍼後,生脈散一貼,劑進。
藥房問安。答曰,知道。藥房日記
備邊司啓曰,庚辰年,王世子回轅後,有謝恩之行,王世子在京之日,先爲入往。今若依此爲例,則使臣差出,方物磨鍊,必爲豫先擧行,然後得免窘迫之患,令該曹,稟旨定奪,何如?答曰,允。
義禁府啓曰,備邊司啓辭,犴獄之間,薰染益熾,一就繫縲,輒罹傳染,往往有死亡者,怨咨之寔繁,和氣之不應,未必不由於此,宜申飭中外,要囚大辟,不可輕議者外律應流配,方在囚繫者,斟酌情犯,參比律文,一一疏決,以爲弭災召和之助,允爲便當。傳曰,依啓事,傳敎矣。近來天行作㾉,癘疾大熾,死亡相繼,中外皆然,至於桎梏之間,冤氣積蓄,穢氣蒸鬱,轉成染疾,極爲慘惻。本府囚緊罪人,係干贓汚,償命重囚,固難輕議,其他罪非應死者,自有當律,而王府囚繫,皆出睿斷,臣等不敢分疏以啓,何以爲之?敢稟。傳曰,其中可議者,議啓。
刑曹啓曰,廟堂啓辭內,犴獄間,薰染益熾,過誤小罰,贖金輕囚,一就繫縲,輒罹傳染,往往有死亡者,近來百隷怠官,莫念勅刑明辟之重,遷就延拖,以致滯獄,宜申飭中外。律當流配以下罪人,方在囚繫者,斟酌參比律文,適輕適重,速爲丕蔽,依法典決訟之限,一一疏決,以爲弭災召和之助,便當敢啓,傳曰,依啓事,傳敎矣。本曹所囚罪人,四十五名內,應啓覆者八,啓下囚推者二十三,因各人狀訴被囚者九,自他司來囚者五,多是重囚,或受刑未服,或取證未完,皆不可輕易疏決。就其重囚之中,或迹雖近似,而實情或有不然者,常時拘於規例,一向加刑矣。今因啓下事意,竊欲更考元文書,有所稟處疏決,而至於被人狀訴之數,罪不至重者,隨卽論決,庶無滯獄之弊,且以此意,通于各司及外方矣。且臣等,伏見啓覆囚人中,或殺人·取貨·强盜承服者,乃是不待時行刑也,而竝爲滯囚,使元惡假息,殊非法意,令廟堂,各別議處,何如?傳曰,依啓。備局謄錄
禮曹啓曰,接待都監啓辭,取考梧將時謄錄,則因備局啓辭,慕華館及碧蹄迎慰處,有大臣進參之事,今亦何以爲之?令禮官豫爲定奪,何如?傳曰,依啓事,傳敎矣。今此護行將,皆非秩高之官,似不當進參,而不但彼之自處尊大,瀋中亦有依梧將例待之之語。梧將時,碧蹄·慕華館迎慰處,已有大臣進參之擧,而今若闕之,則彼必以輕視爲慍,待客之道,似不當埋沒,兩處俱爲進參,恐或宜當,敢啓。傳曰,依啓。
接待都監啓曰,都廳校理李元鎭戶奴呈狀內,本以痼病之人,自初九日,添得傷寒,症勢深重,委頓床席,萬無察任之望,速爲入啓處置云。護行將,入京已迫,諸事檢飭,一一爲急,病勢若不深重,必不如是呈狀。不得已李元鎭改差,其代以應敎申濡,差下,何如?傳曰,勿爲遞改。
又啓曰,工曹正郞黃詠,宴享色·雜物色·盤膳色兼察矣,今者司饔院,以本院提擧抄啓之故,宴享習儀及世子接見時,不離待候云。都監所掌甚重,不可兼行提擧之任,黃詠提擧改差,使之專掌諸色,何如?傳曰,依啓。以上接待都監謄錄
兵曹啓目,粘連牒呈是白有亦,以衛將所開錄之數,計之,則不足之軍,多至於四百五十八名是白乎矣,京下番元數中,雜頉計除,則亦甚不多,雖盡爲調用,無以充數,他無辦出之路。不得已護行將,各差備軍二百二十三名,是乃依勅使時例,令漢城府,調用坊民,何如?啓依,允。兵曹謄錄
義禁府啓曰,今此護行將入京時,前導羅將十二名,所着之衣,依舊例,自都監備給,而南別宮左右大門·三挾門,竝五處禁亂羅將十五名,前導羅將十二名,亦令該曹考據前規,某色軍士中,擇送壯實伶俐者,俾免生事之患,何如?傳曰,依啓。
又啓曰,今此護行將所館處,各門把守,及護行將出入時,禁喧假都事五員,假書吏六名,令該曹,考例差出,何如?傳曰,依啓。禁府謄錄
禁府草記。入啓。答曰,其中可議者,議啓。
府啓。答曰,依啓。祥雲察訪具俊元罷職事朴寶賢遞差。許遂事,風聞未必盡實,更加詳察,勿爲煩論。
院啓。答曰,已諭勿煩。前啓
禁府粘目。答曰,問于大臣處置。李東元事內下記草
上在昌慶宮。停常參·經筵。
藥房都提調昇平府院君金瑬,提調右參贊李景奭,副提調行都承旨李行遠啓曰,受鍼昨已五度矣,伏未審煩渴·寒熱·脹候等諸證,無一稍減乎?且昨日劑入湯藥,亦已進御乎?臣等無任憂悶之至,敢來問安,竝此仰稟。答曰,諸症與昨無異,湯藥,今朝已爲進服矣。受鍼正時,午正。受鍼後,生脈散一貼,劑進。大殿受鍼後,藥房問安。答曰,知道。傳曰,御醫李,慶昌君家,看病。藥房日記
接待都監啓曰,護行將,若於入京之日,卽欲與世子,同詣闕下,則應行諸事,不可不豫先待候,而第念自上,連日受鍼,方在靜攝中,必聞知矣。宰臣·伴使,若以此意,措辭善諭,則初日,雖未接見,似無大段落莫之意。但前後客行,皆於卽日直詣闕下,彼欲必據前例,以卽日引接爲幸,則似難終始牢拒。此意,宰臣·接伴使處,自都監,豫爲移文,以探彼意,宜當,敢啓。傳曰,依啓。
義禁府啓曰,臣等伏覩備局啓辭,目今癘疾大熾,中外皆然,至於桁楊之下,抱冤者必多,穢氣所聚,轉成染疾,故大辟之外,輕囚微罪,速爲處決,俾無滯獄之患,亦爲弭災之道,而今此決獄,初非赦宥,亦非審理。王獄囚繫,輕重處斷,例皆出自聖衷,臣等不敢擅自分揀。贓汚·殺人外,竝爲錄啓,或竄或放,竝恭候睿裁。傳曰,安翼等定配,金環等分揀。
政院啓曰,今此護行將接見時,問答說話,依庚辰年梧將時例,令備邊司,前期講定以入,何如?傳曰,依啓事,傳敎矣。今此護行將,非幹事差人,似無別樣問答之事,而旣有前例,略爲條列,別單書入之意,敢啓。答曰,知道。以上備局謄錄
接待都監啓曰,護行將入館,則自有差備譯官,而今番留館,久速不可豫料,許多策應之際,不無周旋之事。知事李馨長,秩高,雖不可一體使喚,而必與客將,顔情相熟,使之待候館所,以爲不時助言之地,宜當。上年冬勅使時,亦有此例,敢啓。傳曰,不允。接待都監謄錄
府·院啓。答曰,不允。前啓內下記草
上在昌慶宮。停常參·經筵。
昧爽,灑雪。
藥房提調右參贊臣李景奭,副提調行都承旨李行遠啓曰,伏未審夜來,聖候調攝,若何?所患諸症,與昨無異耶?臣等不勝憂慮之至,敢此問安。答曰,一樣。藥房日記
上在昌慶宮。停常參·經筵。
夜一更,月犯軒轅右角星。
藥房都提調昇平府院君金瑬,提調右參贊臣李景奭,副提調行都承旨李行遠啓曰,昨日雪後,餘寒料峭,伏未審夜來,諸症比昨,何如?前日劑入湯藥,且連日進御乎?臣等無任區區伏慮之至,敢來問安,竝爲仰稟。答曰,症候一樣,湯藥連續進服。
領兵將朴翰男狀啓。答曰,依他例,恤典擧行。錦州衛軍戰場傷死事內下記草
上在昌慶宮。停常參·經筵。
辰時,日暈兩珥,暈上有冠,色內赤外靑。巳時至申時,日暈。夜二更三更,月暈。
藥房都提調昇平府院君臣金瑬,提調右參贊臣李景奭,副提調臣李行遠啓曰,伏未審夜來,聖候調攝,若何?臣等每承一樣之敎,不勝憂悶之至,敢來問安。且今日受鍼當否,問于李馨益·朴泰元,則皆以爲,弦望晦朔,乃是鍼家所忌,況旣以間日,則與連日受鍼時有間,而今此新正之望,與他望日不同,受鍼退行,爲當云,故敢稟。答曰,知道。所患之症,時無顯效。
院啓。答曰,依啓。李一元削去仕版事傳曰,慶昌君家,崔得龍看病。傳曰,慶昌君家,李不離看病。
義禁府啓曰,臣等伏覩備局啓辭,目今癘疫大熾,中外皆然,至於桁楊之下,抱冤者必多,穢氣所蒸,轉成染疾,故大辟之外,輕囚微罪,速爲處決,俾無滯獄之患,亦爲弭災之道,而今此決獄,初非赦宥,亦非審理。王獄囚繫,輕重處斷,例皆自出聖衷,臣等不敢擅自分疏,贓汚·殺人外,竝爲錄啓,或竄或放,竝恭候睿裁。答曰,金環等分揀,安翼等定配。
又啓曰,金環等分揀事,命下矣。金環·趙應生等,放送之意,敢啓。答曰,知道。禁府謄錄
有政。以李行遇爲兵曹參知,金頊爲兵曹佐郞。
上在昌慶宮。停常參·經筵。
藥房都提調昇平府院君金瑬,提調右參贊李景奭,副提調李行遠啓曰,伏未審夜來,聖候調攝,若何?臣等無任憂慮之至,敢來問安。且前日劑入湯藥五服,連日進御,則今日當盡,加劑入之意,敢稟。答曰,知道。症候與昨一樣。
受鍼正時,午正。受鍼後,生脈散一貼,陪進。
藥房問安。答曰,知道。藥房日記
備邊司啓曰,校生考講事,旣已停當,應行事目,亦已啓下矣。此事累次延退,今番則又不可遷就,但臣等,近接諸道狀啓,又聞傳者之說,癘疫之患,八路同然,或有染痛,呻吟不絶,或盡室死亡,屍體未葬,凡在見聞,莫不慘惻。此時考講之官,周行列邑,呼名聚集,講文定役,恐非其時,況應講之人,方痛者必多,不得已,以病懸頉,則必有眞僞相雜,虛實相蒙之患,莫如姑待秋成,癘氣寢息之後,着實擧行之爲愈。群議如此,伏候上裁。答曰,依啓。備局謄錄
進御,加麥門冬·知母·柴胡各一錢,牧丹皮·天花粉·地骨皮·黃連酒炒·山梔炒各七分,黃柏酒炒五分,四物湯,五貼劑進。藥房日記
領議政沈悅啓辭。答曰,卿若出往,必致添傷,他大臣進去,可也。
兵曹草記。答曰,知道。頃年之事,未必盡是矣。內下記草
有政。以金光宇爲工曹佐郞。
吏曹啓曰,因諫院啓辭,正職査出澄汰事,允下矣。正之爲職,乃九卿之列也,體面,與庶僚不同,自前或有人器不合者,則擧名彈劾,例也。今者諫院之論,意必有所指,而外議皆以爲,自該曹沙汰正職,曾所未有之事云。臣等待罪該曹,臺諫所論,但當奉而行之,而亦難於創出無前之規云,惶恐敢啓。傳曰,啓辭是矣。
上在昌慶宮。停常參·經筵。
辰時申時,日暈。夜一更,月暈。
藥房都提調昇平府院君金瑬,提調右參贊李景奭,副提調行都承旨李行遠啓曰,昨日受鍼後,伏未審聖候調攝,若何?臣等無任憂慮之至,敢此問安。答曰,與昨無異。
慶昌君卒逝,停朝市。傳曰,今明日,勿爲受鍼。
上在昌慶宮。停常參·經筵。
藥房都提調昇平府院君金瑬,提調右參贊李景奭,左副承旨尹絳啓曰,伏未審此時,聖候,若何?靜攝之中,又有憂疚之懷,臣等不勝伏慮之至,敢此問安。答曰,一樣。藥房日記
左相師傅金自點,右相李敬輿,東宮行次及護行將迎候事,碧蹄出去。內下日記
刑曹草記。入啓。答曰,知道。醴泉防物人等,依啓辭保放。內下記草
上在昌慶宮。停常參·經筵。
藥房都提調昇平府院君金瑬,提調右參贊李景奭,左副承旨尹絳啓曰,夜來春寒陡緊,伏未審,靜攝中聖候,若何?臣等無任憂慮之至,敢來問安。答曰,一樣。藥房日記
接待都監啓曰,今此護行將,西路各站,旣不設宴,則入京之後各日宴享,設行與否,豫先探知事,接伴使處,自都監移文矣。今見接伴使馳報,則京中宴禮,依去冬勅使例,竝爲停止,碧蹄站,只行茶禮事,已爲定奪云。此必一遵瀋中分付,而但此行,與上年勅使有異,世子,必有請宴之擧,彼雖不許,在我之道,不可不豫設以待,故一二次宴具,一邊備待之意,敢啓。傳曰,知道。接待都監謄錄
上在昌慶宮。停常參·經筵。
未時,日暈,暈上有冠,暈下有履,色內赤外靑。申時,日有重暈,暈內暈上有戴,暈下有履,暈上有冠,色皆內亦外靑。夜一更二更,艮方巽方,有氣如火光。至五更,月暈。
藥房都提調昇平府院君金瑬,提調右參贊李景奭,左副承旨尹絳啓曰,伏未審夜來,聖候調攝,若何?且停止受鍼,雖至四日,而進御湯藥,則庶幾有一分差減之效,而每承一樣之敎,臣等不勝憂悶之至,敢此問安,竝爲仰稟。答曰,與昨無異。
臣李順元,臣蔡得沂,自瀋陽,世子侍陪入來。藥房日記
王世子,午時初直詣長慶門外,肅拜。護行將二員,亦爲偕行詣闕,自上便殿接見,與淸將,寒暄之際,王子坐於東退,追後入謁,仍坐廳內近南西向。進饌臨時,世子避於別儲廂,茶禮訖,護行將,降階。世子出立,相揖以送。內下日記
接見後,藥房三提調啓曰,伏未審卽今聖候,若何?臣等伏念,今日聖懷,想必有異於常時,而況當靜攝之時,又有接待之擧,勞動玉體,豈無添傷之患?不勝憂悶之至,敢來問安。答曰,一樣。中宮殿,問安。答曰,知道。世子宮,問安。答曰,知道。嬪宮,問安。答曰,知道。藥房日記
接待都監啓曰,淸使所嗜,駝駱爲最,每行取辦,惟此爲難,近年所用之牛,皆丁丑年,兩南所送,京畿各官分養者。前例所定京畿各官之牛,丁丑以後,一不分定,上年慱氏勅使接待時,官牛禾老,多不出乳,其時各官,不得已私得乳牛而用之云。今亦官牛數十首上來,而取乳不滿一椀,護行將,自弘濟院,求駱甚急,以前例弘濟院不用此等物,爲言,則館中多取乳待之云云,而今乃如此,委屬可慮。不得已京畿各官産犢牛,輪回上送事,一邊行移于京畿監司處,一邊仰達之意,敢啓。傳曰,知道。
都監郞廳,以左議政意啓曰,臣自碧蹄,乘曉馳來,先到郊外宴所,待護行將之至,呈御帖,見官禮後,行茶,勸酒三盃,則極其歡洽,再三問上候,臣以症勢尙然,而今日,爲大人接見,姑停行鍼,彌留如此,極爲渴悶云,則渠亦深慮云云。其餘人事場說話,隨問隨答之際,世子到迎詔門,淸將亦同行,故忙擾不及。書啓於慕華館之意,敢啓。答曰,知道。
都監啓曰,兩將卽者還館之意,敢啓。傳曰,知道。
都監啓曰,卽者兩將求入幞頭箭五介,好品枝三及烟竹,故自都監覓給。且卞蘭言,俺以本國之人,不敢當交倚坐,館內房排交倚及毛方席,減去云,敢啓。傳曰,知道。
都監啓曰,卽者卞譯,以兩將意傳言,開閉門時,勿爲放砲鼓吹云,敢啓。傳曰,知道。以上接待都監謄錄
上在昌慶宮。停常參·經筵。
卯時,日暈右珥。未時,日暈。夜三更·四更,月暈。五更,流星出心星下,入坤方天際,狀如鉢,尾長三四尺許,色白,光照地。
世子,辰時,宗廟展謁後,仍往別南別宮茶禮。內下日記
藥房都提調昇平府院君金瑬,提調右參贊李景奭,副提調行都承旨李行遠啓曰,昨於靜攝中,開門窓戶,移時接待,想不無勞動添傷之患,伏未審夜來,諸症比前,何如?且前日劑入湯藥五貼,今日當盡,而前後通計,則已至十貼矣。的知此時熱候,若無加減輕重,則當仍用前藥,而或不無隨症,改其加入之事,臣等伏不勝憂悶之至,敢此問安,竝爲仰稟。答曰,氣候不如昨日,湯藥仍用,宜當。中宮殿,問安。答曰,知道。世子宮,問安。答曰,知道。嬪宮,問安。答曰,知道。
藥房再啓曰,臣等卽者,伏承氣候,不如昨日之敎,益不勝憂悶之至。且今日受鍼,旣已命下,而伏念今此聖候,若因前症,而有所添加,則針瀉宜當,若因勞動,而不如昨日,則似難行針,故招問李馨益·朴泰元等,則其慮亦皆如此,而且云,雖不知必有其害,亦不知必有其利,而鍼法,亦有不刺大勞之文,則今日受鍼當否,未能斷定云。一日停止,無甚利害,姑爲退行於明日,恐未知爲不可,敢此惶恐申稟。答曰,累日停止,似未妥當。今日受鍼,可也。
受鍼正時,午初。受鍼後,生脈散一貼劑進。
藥房問安。答曰,知道。
藥房三啓曰,卽者,伏聞入侍醫官之言,自上受鍼之際,左邊耳前髮際,出血頗多云,臣等無任驚惶錯愕之至。下鍼玉體,是何等大事,而醫官不能愼重,以致如此,殊極痛駭,請李馨益從重推考。答曰,曾前亦有如此之時,勿爲推考。
藥房四啓曰,伏聞近以慶昌君之喪,進御行素,已至五箇日。凡閭閻之人,雖遭朞功之喪,身有疾病,則尙不能行素,況於聖躬未寧,鍼藥俱行之時乎?請自今日,命復常膳,不勝幸甚,臣等憂悶之誠,無所不至,惶恐敢啓。答曰,啓辭如此,當勉從焉。藥房日記
接待都監啓曰,卽者卞譯,以今日世子來詣館所之意,通於兩將,則兩將,招差備譯官言曰,俺等,與王世子,同在瀋陽,一路同行,去時亦當同行,何必今日來臨乎?雖不來臨,俺等豈有一毫歉然之意乎?仍令譯官朴庚生,馳詣闕下,傳達此意,切願停行云,敢啓。答曰,知道。
又啓曰,卽者卞譯,以兩將意言,百官見禮,雖不可行,而都監之官,則欲與相見云。臣等與都廳郞廳及所屬各該司官,以次行禮,罷出之意,敢啓。答曰,知道。
又啓曰,各站停宴,京中亦不設宴事,接伴使,已爲停當云,而如上下馬宴,乃是應行之禮,與站宴不同,雖不聽許,自都監循例請行,似不可已,故令差備譯官玄頊,據例請行,則兩將,答曰,例設茶禮,雖不敢辭,而宴禮則一切停止,非特俺等之意,決不敢當云,敢啓。答曰,知道。備局謄錄
進御,加麥門冬·知母·柴胡各一錢,牧丹皮·天花粉·地骨皮·黃連酒炒·山梔仁炒各七分,黃柏酒炒五分,四物湯五貼,劑進。藥房日記
接待都監啓曰,卽者兩將,聞王世子已爲闕下離發之事,又令卞譯急急馳詣于世子前,申請勿爲來臨云,敢啓。傳曰,知道。
都都啓曰,卽因公事郞廳,來傳下敎之語,臣等,令差備譯官以傳敎意,言于兩將,則答曰,俺等,便是王世子一行之人,不必今日來臨,故已送卞蘭矣。待卞蘭回還後,隨王子處分,爲之云,敢啓。傳曰,知道。
都監啓曰,世子茶禮罷後,別茶啖,依例排入之意,敢啓。傳曰,知道。以上接待都監謄錄
上在昌慶宮。停常參·經筵。
夜一更,流星出紫微星垣雲門外,入北斗星下,狀如鉢,尾長二三尺許,色赤,光照地。
藥房都提調昇平府院君金瑬,提調右參贊李景奭,副提調行都承旨李行遠啓曰,伏未審夜來,聖候調攝,若何?勞動困惱之候,亦復何如?受鍼已至八度,進藥又過十貼,而未見差減之效,反承添加之敎,臣等尤不勝煎憂渴悶之至,敢爲問安,竝爲仰稟。答曰,添得之症,頗似小減矣。
受鍼正時,午初。入侍,提調李景奭,副提調李行遠,御醫崔得龍,鍼醫李馨益·朴泰元。執鍼李馨益。受鍼後,生脈散一貼劑進。
藥房問安。答曰,知道。藥房日記
備邊司啓曰,謝恩副使,以洪茂績差出矣,此人入瀋,有難便曲折,改差,宜當,敢啓。答曰,依啓。
又啓曰,忠淸水營,火藥所藏之處,失火燒盡,當此南邊可憂之時,火器所用,蕩盡無餘,不幸,甚矣。水使,今方措備云,而一營之力,許多火藥,勢難容易辦出,訓鍊都監及軍器寺所儲,鳥銃·火藥·鐵丸等物,優數下送,使之船運以去,則水路通行之處,可以推以用之。此事似非得已,敢啓。答曰,依啓。備局謄錄
接待都監啓曰,右眞王所貿紙地等物,館中入給,點退爭詰之意,已爲入啓矣,紙地點退,終日爭詰,夕間始得完了。銀三百六十兩價,白綿紙六千卷,再三點退,終乃準捧之後,卞譯乃曰,前例有添給之數,上年謄錄,持來見示云。前例取考,則白綿紙二萬六千餘卷,每卷添紙一丈,合添給一千三百七十餘卷之故,今此六千卷之紙,當添三百卷,而乃捧二百卷曰,持此添紙而去,高山若不受之,則當送銀價云。又槐花一百斤價,計銀十兩,丹木二百斤,初計銀三十兩矣,同丹木二百斤內,十六斤減除,其代白蜜十二斤收納,而大槪丹木一斤價,計銀一錢五分,白蜜一斤價,計銀二錢。上項各樣等物,作二十二駄結裹,草席一百二十二立,小索三十三巨里,大索六十九巨里,入用譯官朴廷俊與淸差二人,領送,明日侵早發行云。方紙地點退之時,右眞王差人二人,願得裹弓所用靑黍皮,各二令,箭袋所用靑布,各四尺,靑鞘刀,各一柄云,故依其言,潛給之。護行將又送言曰,右眞王差人,雖不可禮單給之,願以淸蜜各一斗給送云,故亦竝給之之意,敢啓。傳曰,知道。
又啓曰,館所應入房守·房子,各差備等,一依庚辰謄錄,磨鍊抄出矣。今番則旣停宴享,且多有不緊虛張之處,就其中可減者,十分參商,都數二百二十三名內,一百一名,係是剩軍,而留館日子,比前必久,非但坊民有弊,兵曹給價,亦甚不貲,向前剩數,自今日減去,或有不時出入處,則衛軍若干名,依前例取用,似當,敢啓。傳曰,依啓。
又啓曰,副將欲作彈子弓,求見弓匠,故匠人一名,招入之意,敢啓。傳曰,知道。
又啓曰,今日,別茶啖排入之意,敢啓。傳曰,知道。
政院啓曰,伏見接待都監草記,只曰東宮問安事,卞譯及衙驛進去,而及其來到,使譯官探知,則卞譯以爲,只爲大殿問安之來云,都監難免不察之失矣。且以問安,委送譯官,則當有給饋之儀,而不卽來告,以致顚倒,雖未詳其間曲折,而事涉稽緩,不可置之,請都監當該郞廳推考。傳曰,依啓。
接待都監啓曰,朝者捲帳譯官尹應天傳言曰,卞譯與衙驛朴乭屎,將爲詣闕問安云,卽令更探於館內差備譯官朴庚生,則以爲,東宮問安云,分明說道,故卽爲啓達。今見政院啓辭,則只爲大殿問安云,朴庚生誤聽誤傳,以致啓辭之違誤,殊無詳愼之意,請朴庚生推考。臣等亦難免不察之失,惶恐待罪。且問安譯官,若前期傳說,則當爲給饋之儀,而今日則纔聞詣闕之報,兩譯,以乘馬馳走矣。急遽之間,卒辦持進,勢所未及,此後必有如此之擧,所給禮單,旣自該曹,磨鍊啓下,茶啖床具,則自都監,亦爲磨鍊以待之意,敢啓。傳曰,依啓。勿爲待罪。
又啓曰,卽刻卞譯及衙譯一人,東宮問安事,進去云,敢啓。傳曰,知道。以上接待都監謄錄
兵曹啓目,粘連啓下關是白有亦,今此達城尉徐景霌,禮葬造墓軍,依橫看準給事,傳敎矣。依庚辰備局稟定,烟水軍參半每名一朔役價,兵曹步兵價布一疋爲準,從市直給價爲白乎矣,禮葬官以下給馬事,竝以本道監兵使處,行移,何如?啓依允。兵曹謄錄
義禁府啓曰,京畿監司牒呈內,今月二十三日,金希麟停屍處覆檢云。正犯本府囚人孝吉,依牒呈,當爲出送,依前使差使員押送,還來卽爲囚禁事,監司處,知委,何如?答曰,依啓。禁府謄錄
府啓。答曰,竝推考。宗班勿爲差送事,不允。
刑曹粘目。答曰,依前判下,姑爲仍囚。內下記草
大司憲李明漢,掌令宋錫胤,持平李壽仁啓曰,冬至使西路往來,多有取侮貽弊之事,行中之事,雖係上使之不謹,而其不能拘檢之罪,同行之人,皆所難免。請密山君澯罷職不敍,副使曺文秀,書狀官金泰基,竝命罷職。今後奉使,勿以宗班差送。平安都事尹世任,嗜酒顚妄,元孫渡江之時,徑自落後,請罷職。答曰,依啓。澯等及尹世任,旣已推考,不必罷職。
上在昌慶宮。停常參·經筵。
藥房都提調昇平府院君金瑬,提調右參贊李景奭,副提調行都承旨李行遠啓曰,連日受鍼,伏未審夜來聖候,若何?伏聞入侍醫官等之言,勞動添傷之候,與昨似有減,而所患元症,猶夫前日,則不可謂鍼藥有效矣,臣等不勝區區憂悶之至,敢來問安。答曰,與昨無異。藥房日記
備邊司啓曰,正經界·均賦役,王政之大者也,量田之擧,誠不可廢也。然事貴量時,政有利病,若不量時度勢,行之於不當行之時,則病民大矣。江原·京畿兩道量田尙未擧行,議者言之,久矣,而近年以來,國家多事,連値凶歉,徵發之役,無歲無之,賑救之策,逐年而作,田制之未遑釐正,固其所也。今者該曹,因江原監司狀啓,許令本道量田云。目今天行癘疾,日益熾盛,八路同然,而關東·嶺南尤甚,十室九痛,傳相薰染,呻吟未絶,死者未葬。當此之時,生者則給糧救活,死者則掩骼埋胔之不暇,豈可使委官吏胥之輩,隳突於民間,招集癃羸之民,奔走於田野哉?非但此也。凡量田之役,始於秋收之時,畢於歲末,然後可無妨農之患,而今則節屆東作,事殷南畝,扶病忍痛之氓,方以服田力穡爲務,此際量田,實非其時,而該曹不量事勢,率爾覆啓,事甚不當。設令不得已爲之,均田定界,事體重大,若不遣京官,則亦宜別立事目,以重其事,何可以一紙文書,草草爲哉?此時此擧,非徒無益,必有大害,莫如亟寢其事,待秋擧行之,爲宜,敢啓。答曰,依啓。且頃日本司回啓中,以從民願量田便當,爲言,而今此啓辭,則有若初聞者然,未知其故也。傳曰,內官齎來黑貂皮七十張,紫貂皮五十張,銀一百兩,下該曹,文書則送于備局。備局謄錄
接待都監啓曰,兩將所求雙六·將棋等物,覓入之意,敢啓。傳曰,知道。
又啓曰,卽者,貿紙差人二名,譯官朴廷俊,小譯一名,出去之意,敢啓。傳曰,知道。
又啓曰,今日王世子請宴時,床卓諸具,循例先排,則卞譯,以兩將意出言曰,宴禮停止,已爲定奪,王世子,雖復來臨,只設茶禮而已,何如是排置宴具乎?卽令撤去云,敢啓。傳曰,知道。
又啓曰,王世子到館所,入幕次後,差備譯官玄頊,以兩將之言,撤去宴具床排云。世子强請曰,此非宴禮之比,旣去盤具,又無床花,只欲略行酒禮而已。兩將再三請免。王子亦再請行,則兩將以爲,撤去高排,只置饌案云。世子仍令依其言,撤去高排,床味數則循次以進,大小膳亦爲仍行事,已爲定奪矣,敢啓。傳曰,知道。
又啓曰,房內設饌事,再三往復,終不聽許,而床卓初不撤去,移時仍存之故,譯官等,揮却出送,兩將上山亭射彈,設饌事,時未停當,世子姑留幕次之意,敢啓。傳曰,知道。
又啓曰,王世子入宴廳,行茶禮後,仍請酒禮,則兩將欲避受宴之名,終始牢拒,故世子,仍下令曰,精具饌床,親饋于房內,似或宜當,何以爲之?敢啓。傳曰,仍爲之。
又啓曰,兩將牢拒宴禮之意,纔已啓達矣。此刻兩將,入房內,世子還出幕次,以待房內饋饌事,稟啓發落矣,敢啓。傳曰,知道。
又啓曰,護行將不受世子宴禮之請,而禮單物膳,則竝皆領受之意,敢啓。傳曰,知道。以上接待都監謄錄
府啓。答曰,依啓。使臣勿差宗班事,密山君澯等及尹世任,旣已推考,不必罷職
院啓。答曰,依啓。全義縣監南鑑罷職,軍器正許穡遞差,宮家立案處,勿爲禁斷事李馨益事,實非不謹之致,勿爲論罪。禹尙中別無不合之事,亦勿煩瀆。內下記草
上在昌慶宮。停常參·經筵。
夜四更,黑雲一道如氣,起自南方,橫過月中,直指艮方,長五六尺許,廣尺許,漸移東方,良久乃滅。五更,月暈。
藥房都提調昇平府院君金瑬,提調右參贊李景奭,副提調李行遠啓曰,伏未審夜來,聖候調攝,若何?臣等無任伏慮之至,敢來問安。答曰,與昨無異。藥房日記
備邊司啓曰,以本司量田還寢草記,答曰云云事,傳敎矣。前日江原監司狀啓覆啓時,從民願量田,似或便當云者,泛論經界之不可不正,而非謂目下擧〈行〉之意也。量田,大事也,而該曹不量時勢,率爾回啓,恐有病民妨農之弊,啓請還寢,而臣等頃日狀啓回啓時,辭不達意,今番啓辭中,未能詳陳曲折,致勤上敎,不察甚矣。無任惶恐之至,敢啓。答曰,知道。備局謄錄
接待都監啓曰,卽者卞譯,令捲帳譯官送言曰,前僉使吳彦男,前萬戶鄭胤吉,俱是北道同鄕,而鄭胤吉則曾以陪從武兼,久任瀋中者也,此兩人,方在京中,要與相見云。臣等以爲,都監體面甚重,所屬人員外,他人勿許出入云,則卞譯,又令譯官來報曰,此兩人,非但同鄕,又有族分,欲見之意,出於私情,而國法如是,則不必招來云,而辭色不平,殊甚落莫云,敢啓。傳曰,使之暫爲入見,無妨。
又啓曰,上將,以五味子茶色不好,略加詰責,使之改備,而卞譯捉入禮賓書員及熟手各一人,打膝一度後,因差備譯官等,開諭卽止云。當該下人,自都監治罪,使之更加盡心爲之矣,敢啓。傳曰,知道。
又啓曰,今日,別茶啖排入之意,敢啓。傳曰,知道。以上接待都監謄錄
義禁府啓曰,本府皂隷,癸亥年間,廟堂始定七十名,而厥後屢經亂離,減之又減,至于今日,所有只二十七名。各處派送,及府中把門·使喚·獄官·守直·當直分定,亦有不時拿來,押送待候,若干名餘存,尙未滿數三名,故丙子以後,瀋陽勅使差官出來時,亦多郊外迎送,及所館處,應入羅將,竝二十七名,以今名數計之,則本府羅將,沒入無餘,以此淸國勅行,在差官出來時,本府具由入啓,令兵曹遞立。往在庚辰年,王世子,自瀋出來時,戶曹始給米斗,雇立羅將,待候碧蹄矣。今此王世子行次碧蹄,雇立羅將,每一名只給四升,碧蹄距京城,不甚相近,目今米價稍優,誰肯爲四升米,往來哉?曾觀戶曹回牒,有若應受料米之人,加受四升者然,當此國儲蕩竭之日,本府不諒時勢,食料之人,添給規外之米,寧有是理?戶曹不諒募立規例,至於再度搪塞,其時王世子入京之期,只隔一宵,推諉之際,羅將闕立,則非但事體未安,必生大事。色郞該吏奔走,不計價直,及時而除送,此後該曹,一從今日之規,仍成後日之弊,則本府十二名之羅將,何從辦出,後弊不貲,事甚可慮。令該曹,遵依舊規,斟酌事勢,量宜加給,俾無日後生事之患,何如?傳曰,依啓。禁府謄錄
傳曰,今下弓矢,別害僉使貢世起處,給送。
備邊司草記。答曰,啓遞之擧,未知其可,仍差以送。副使洪茂績事
戶曹草記。答曰,今番似無設宴之擧,宴需勿爲磨鍊。且嬪宮作爲一行,別無行資可用之處然,若干物種,量宜磨鍊給送。
院啓。答曰,予意已論,勿爲更煩。前啓府啓。答曰,不允。
備邊司草記。答曰,依啓。且頃日本司回啓中,以從民願量田,便當爲言,而今此啓辭,則有若初聞者然,未知其故也。內下記草
行大司諫金光炫,司諫金壽翼,獻納李之恒,正言柳俊昌·吳挺一啓曰,玉候違豫,受針之擧,出於不得已,而專委於李馨益之手,已極未安,而至於頃日,致有玉體出血之多,是非不謹而何?請拿鞫。答曰,予意已諭,勿爲更煩。
上在昌慶宮。停常參·經筵。
藥房都提調昇平府院君金瑬,提調右參贊李景奭,副提調行都承旨李行遠啓曰,伏未審夜來,聖候調候調攝,若何?臣等無任憂悶之至,敢來問安。答曰,累日停鍼,氣候不如再昨矣。
受鍼正時,午初。入侍,提調李景奭,副提調李行遠,御醫崔得龍,鍼醫李馨益·朴泰元。執鍼李馨益。受鍼後,生脈散一貼,劑進。
藥房問安。答曰,知道。藥房日記
備邊司啓曰,以忠淸水營火藥燒盡,故訓鍊都監軍器寺,火藥·鳥銃等物輸送事,入啓蒙允。今將所送各樣軍器之數,別單書入矣。訓局軍兵所授鳥銃,因銃家毁傷,粧飾破碎,而還納者九百四十餘柄,此鳥銃,本體則完全無欠,只粧家修補而已。元數內,除出三百柄,一倂輸送,使水邊造家改粧,永留本營,以爲緩急之用,火藥一千斤,亦爲永下會計施行,而其餘銃藥·鉛丸·弓箭等物,別爲藏置,以備他日推移之用,宜當。且訓局別造大鳥銃一百九十餘柄,打造之後,昧未造家,以黑骨兩置,此銃最關於舟師,及守城之用,此大鳥銃沒數下送,以待本司指揮之事,分付亦當。且軫念舟師之事,有此銃藥分送之擧,則弓箭,亦不可不送,訓局武庫弓箭亦爲除出,竝入於別單矣,着令水使,船隻起送,別定可信軍官,受去之意,忠淸水使處,行會,何如?答曰,依啓。使之各別善藏。備局謄錄
接待都監啓曰,卽者兩將出送館中,留待結束色及禁府羅將等,使之待候於宴廳,只留軍牢,令把守中門呵噤云。其意在於厭其傳語頻數也,敢啓。傳曰,知道。
又啓曰,吳彦男·鄭胤吉等,卽令入見,則卞譯,以其茶啖分喫,暫時相語後,出送之意,敢啓。傳曰,知道。
又啓曰,兩將登園墻上,見墻外把守軍人,仍招聚墻外,饋以酒杯云,敢啓。傳曰,知道。以上接待都監謄錄
兵曹判書鄭太和上疏。入啓。答曰,省疏具悉。卿其勿辭往來。
院啓。答曰,不允。前啓內下記草
上在昌慶宮。停常參·經筵。
夜一更,東方有氣如火光。
藥房都提調昇平府院君金瑬,提調右參贊李景奭,副提調行都承旨李行遠啓曰,伏未審受鍼後,此時證候,比昨,何如?臣等伏承不如再昨之敎,益不勝憂悶之至,敢來問安。且前日劑入,湯藥五貼,如已畢進御,則今當加劑入,而卽與崔得龍·柳後聖相議,則進御此藥,今已十五貼矣,宜有隨症加減,改其加入之擧云。今日入侍時,先令醫官等診察,然後退而議定,何如?敢稟。答曰,依啓。證候比於再昨,則似爲小減矣。受鍼正時,午初。受鍼後,生脈散一貼,劑進。
藥房問安。答曰,知道。
藥房再啓曰,卽與崔得龍·柳後聖等商議,則皆以爲,以肺候觀之,則肺胃之熱有減,而心肝之火,比前無減,前藥五貼,依前加入進御後,深觀證勢,方可議定云。以此劑進之意,敢啓。答曰,依啓。藥房日記
接待都監啓曰,卽者上將,令衙譯朴乭屎,持別茶啖床及烹牛肉一盤,送于臣金南重所在處,以上將意傳言曰,累日待候,勞苦必多,心甚未安云,仍勸酒三四盃。臣答曰,兩將之行,爲兩宮陪來,雖留待一年,有何勞苦。隨問隨答之後,又言兩將,切欲出去漢江,通望廣闊,射得鳧·雁,以爲消遣之計,而只慮有弊,不敢云。臣答曰,江氷未解,此非船遊之時,姑待花時,一番出遊,有何弊端云,則渠曰,留在館中,一日如年,不過旬日之客,何待花時乎?云。將有遊觀之意,因此可知,敢啓。傳曰,知道。接待都監謄錄
備邊司啓曰,上年赴錦之軍,五月初生逢點於遼東,前頭交替之軍,必爲豫先整齊,領兵將,亦爲差出,三月內,京中點發,然後可無窘急之患。令御營廳·戶·兵曹,急速擧行,何如?答曰允。備局謄錄
接待都監啓曰,卽刻卞譯及朴譯,以大殿·東宮問安,馳詣闕下之意,敢啓。傳曰,知道。
傳曰,文宰,亦不知東宮名號,無識武臣,不足道也。
接待都監啓曰,朝者,因卞譯之詣闕,急於先啓,東宮之宮字書寫,誤以殿字書之,而忽遽之間,不及致察矣,伏見下政院之敎,不勝惶恐待罪。傳曰,知道。勿爲待罪。
又啓曰,今日,別茶啖排入之意,敢啓。傳曰,知道。以上接待都監謄錄
院啓。,答曰,不允。前啓
刑曹啓目。答曰,依允。當該官員,亦爲推考。
備邊司草記。答曰,依啓。使之各別善藏。
兵曹粘目。答曰,依允。朴承男乙良,除刑推覈處。
戶曹草記。答曰,知道。所費甚少,量宜加給,可也。
備邊司粘目。答曰,使照律爲乎矣,府使高弘運乙良,棄。
刑曹粘目。答曰,兩人俱有所失,竝爲罷職。尙弓官員內下記草
有政。以金益堅爲南部主簿,李翼老爲肅寧殿參奉,金鼎爲司圃別提,李大純爲平壤庶尹,朴純義爲禁府都事,李汝翊爲軍器正,李益善爲大丘府使,朴吉應爲興海郡守,陳克一爲軍器判官,盧濈爲德川郡守,南斗樞爲廣興主簿,宋國準爲奉禮,任重爲京畿都事,金孝可爲監察,李尙儉爲祥雲察訪,李莆爲刑曹正郞,柳宜涵爲松禾縣監,洪舜民爲博川郡守,金益厚爲甑山縣令,鄭時望爲遂安郡守,洪孝孫爲肅川府使,南海宇爲監察,李守訓爲全義縣監,金始蕃爲掌令。
上在昌慶宮。停常參·經筵。
夜一更二更,雷動雷光,巽方艮方,有氣如火光。
藥房都提調昇平府院君金瑬,提調右參贊李景奭,副提調行都承旨李行遠啓曰,連日受鍼,伏未審夜來,聖候調攝,若何?臣等無任區區憂慮之至,敢此問安。答曰,與昨無異。藥房日記
進御四物湯,依前加入,五貼劑進。
禮曹啓曰,己卯年勅使出來時,辛巳年慱氏出來時,適値冬至日聖節日,大君·大臣以下,率百官,會于館所,行望闕禮,前頭聖節迫近,前例已行之事,彼必知之,令都監先爲定奪,宜當,敢啓。傳曰,別無定奪之事,依前行禮之意,二十九日,言之,可也。
接待都監啓曰,卽者,兩將送言曰,明日食後,當出往漢江,都監諸具及官員,切勿隨往,軍威·帳幕,羅將·軍牢等,亦不待候,只譯官申繼黯·梁孝元等及別監十二名帶去,而至於所食之物,則烹肉一塊,生梨五六箇持去,任意啖喫,以便行止云。其意實在十分除弊,而待客之道,亦不當一依其言,自都監,略具茶啖床,且以豬一口,小帳幕等,一邊出待,臣等亦隨往之意,敢啓。傳曰,知道。備局謄錄
接待都監啓曰,卽者,差備譯官玄頊·朴庚生等來言曰,東宮承言色出來時,兩將,以不堪累日鬱蟄,思欲一番出外之意,又爲言及,而減去前導,只率一二譯官,無致煩擾云。此是更申前日之語也,其意實嫌遊觀之名,欲除都監隨往之弊矣,敢啓。傳曰,知道。
又啓曰,今日別茶啖,依例排入之意,敢啓。傳曰,知道。
又啓曰,兩將,令譯官招畫員嚴逸云。蓋以其子建,丁丑被擄入瀋,仍以畫工見任,今之求見,似是爲其子,欲致慇懃之意也。嚴逸,依其言招入,何如?敢稟。傳曰,依啓。以上接待都監謄錄
戶曹啓曰,云云事,傳敎矣。禁府羅將,往碧蹄者,給料每日四升,三日竝一斗二升,非今日創開之事,庚辰年謄錄所付,乃如此。當初禁府移文,以碧蹄出去羅將,三日料,每日四升題給云云,臣曹之意,一日料二升,見百官以下通行之法,而獨於禁府羅將,日給四升,揆以法例,不當如是,欲依他日給二升,顧庚辰年,有例而止。今此禁府啓辭內,一則曰往在庚辰年,王世子自瀋時,戶曹始給米斗,雇立羅將,待候碧蹄,距京城,不甚相近,目今米價稍優,誰肯爲四升米,往還哉?又曰,曾觀戶曹回報,有若應受料米之人,加受四升者然云云,禁府啓辭之䑃朧,何其如是?其所謂戶曹始給米斗,雇立羅將云者,有若臣曹之雇立羅將,乃其法例者然,臣曹所關,實百官下至役人給料者,而至於雇立某役,非臣曹之事,因給料之事,乃以雇立爲言,其所䑃朧,一也。其所謂羅將每一名,只給四升,碧蹄距京城不近,誰肯爲四升米,往還云者,尤極無謂。一日四升,三日一斗二升,而擧一日二升之言,乃沒三日一斗二升之言,有若三日竝只給四升者然,其爲䑃朧,二也。其所謂曾觀戶曹回報,有若應受料米之人,加受四升者然云者,尤極無謂。碧蹄出往之人,上自大臣,下至皂隷,無非受料之人,安有受料之人,而又受料往碧蹄之理?此所難知,臣等雖不敏,豈不知禁府羅將受料者,又受四升之米,不當而仍給之理?臣曹之意,受料之人,無不一日二升,而今此羅將,獨受四升,往還不過三日,獨受一斗二升,其視他人,每日二升,三日六升者,苦歇相倍。若謂受料人,一朔通計,所受之多於碧蹄羅將三日之料,而乃曰,誰肯爲四升米往返云,則禁府之不念受料規式,其爲羅將地近乎一偏,而爲羅將者,其泛濫欺誣之狀,誠可痛惡。數斗之米,雖甚細瑣,而皂隷泛濫之習,日後成之弊,所關非細,請勿施行之意,惶恐敢稟。傳曰,所費甚少,量宜加給,可也。禁府謄錄
禁府粘目。答曰,功減一等,照律爲乎矣,除贖決杖。
刑曹粘目。答曰,依允。忠贊衛口傳之事,亦涉可疑,査覈處置。
府啓。答曰,依啓。咸昌縣監邊命益罷職事朴,更觀其政績事,處之未晩,御史發送,而如是啓請,未知其可也。
禮曹草記。答曰,別無定奪之事,依前禮之意,二十九日,言之,可也。
禮曹草記。答曰,姑依上年例,爲之。端午扇復設事
右議政李敬輿上疏。入啓。答曰,省疏具悉。卿其安心,勿爲惶恐。內下記草
上在昌慶宮。停常參·經筵。
夜自一更至五更,巽方東方,有氣如火光。
下直,穩城府使申景濂。
藥房都提調昇平府院君金瑬,提調右參贊李景奭,副提調行都承旨李行遠啓曰,雨後風亂,日氣陰寒,伏未審夜來,聖候,若何?臣等不勝憂慮之至,敢來問安。答曰,與昨無異。受鍼正時,午初。
受鍼後,生脈散一貼劑進。
藥房問安。答曰,知道。
臣鄭枏壽,臣崔應遠,臣全德立書啓及狀達,元孫阿只氏,兩大君諸孫阿只氏,大君夫人氣候,竝爲安寧云云。二十日成帖,藥房日記
備邊司啓曰,平安都事尹世任,當道臣病重之日,酗酒沈湎,不察道內之事,及元孫入瀋之時,以都差使員隨行,而元孫動靜平否,一不狀達於東宮,至於元孫觸冒風雪,犯夜渡江之際,偃然落後,此豈情理所忍爲者哉?大臣目見而來,非泛然風聞之比,臺論雖發,罰止推勘,不足以懲其罪。尹世任罷黜,其代擇差出,速爲下送,何如?答曰,狀達不必疊爲,擅越亦非所宜也。雖然,諸大臣啓辭如此,勿待照律,速爲罷黜。
又啓曰,卽者,前領議政崔鳴吉奴子,呈狀于本司曰,矣上典,久在瀋中,糧資將絶,宿疾沈綿,情勢罔極。所服藥物及春衣資,艱難措備。今將入往,依他員役例,私持馬二匹,許令入送云,依他例草料成給,宜當。且崔鳴吉·金尙憲等出來無期,衣資食物,所當依質子講院官員例,一年四度入送,而每番入啓,則事涉煩瀆,今後定爲恒式,四時各二駄,許送,何如?答曰,依啓。兩人衣資,令該曹量宜題給。備局謄錄
接待都監啓曰,畫員嚴逸,今朝入送,則兩將,令卞譯相見,仍給茶床以饋後,卽爲出送之意,敢啓。傳曰,知道。
又啓曰,今日別茶啖,依例排入之意,敢啓。傳曰,知道。
政院啓曰,護行將漢江遊觀事,昨日都監草記,啓下之後,去夜二更,譯官來言,卞譯言于都監曰,明日遊觀,只率譯官三人,別監二人出去,都監官員等,切勿隨往,毋使我得罪云。其欲簡便往來,非徒爲我國除弊,此時厭惡遊觀之名,事理固然,如不得已,則只令郞廳一員簡其驅率,略具茶啖,差後隨往,措語接待,似或無妨,令都監更探其意,善處,何如?傳曰,允。
接待都監啓曰,差備譯官申繼黯,以兩將意來言曰,今日必欲出往漢江矣,風勢如此,日氣陰霾,當待風和之日出去云,敢啓。傳曰,知道。接待都監謄錄
義禁府啓曰,臣等,伏覩戶曹啓辭,以本府皂隷募立草記,拈出一二款,以䑃朧無謂,作爲題目,臣等聚首相顧,不勝瞿然。頃日之坐,羅將等齊行還訴曰,今此碧蹄東宮陪候羅將,雇立之價,往在凶歉之歲,猶且日給八升,而目今米價,不甚翔貴,只日給四升,往來之際,例經三日,皂隷服飾,亦異常着,必轉借他人,亦未空手,以此四升之米,誰肯裹糧粧束,募往於四五十里之地乎?東宮行次,已爲迫近,移文戶曹,再次阻塞,不得已,收聚木段,拮据募立,僅得無事,擧皆冤悶,將此事意,冀達天聽云。臣等竊念,下輩常情,惟利是趨,凡干募役,價優則樂趨,價廉則不從,事勢然也。且應食官料者,身役所在,固不足言,至於白徒應募,隨時米價多寡自別,故臣等果絢胥輩之訴,敢達下情,此特如斯而已,豈有一毫䑃朧,有若較其勝負也哉?該曹務恤經費,本府主管皂隷,共濟國事,彼此無事,雖被譏斥所爭者,公有何所妨?以賤隷升斗間事,屢瀆宸嚴,無任未安之至,惶恐敢啓。傳曰,知道。
吏曹啓曰,辛巳年分,義禁府,時仕書吏之外,加出書吏二名,令該曹定送事,啓辭判付內,待秋成加出,可也事據,本府,更請有料布書吏·使喚事,蒙允之後,自曹一遵啓下事意,兵·戶曹書吏各一名,逐朔定送,已至三年之久矣。以一番啓辭,創役之事,一向定送,貽弊不貲,理合變通,依當初啓辭,令戶·兵曹,給料布使喚,何如?傳曰,依啓。禁府謄錄
府啓。答曰,不允。前啓
備邊司草記。答曰,依啓。兩人衣資,令該曹,量宜題給。內下記草
上在昌慶宮。停常參·經筵。
夜一更至五更,巽方東方,有氣如火光。
藥房都提調昇平府院君金瑬,提調右參贊李景奭,副提調行都承旨李行遠啓曰,昨日受鍼之後,風寒猝劇,節宣之道,此時甚難,伏未審夜來,聖候調攝,若何?臣等益不勝憂悶之至,敢此問安。答曰,症候頗似漸減。受鍼正時,午初。
受鍼後,藥房問安。答曰,知道。藥房日記
政院啓曰,差備譯官來言,兩將,以世子發行日期稟知事,又送卞譯等來到云,敢啓。傳曰,知道。明日望闕禮後,三公·六卿,措辭懇請,似可矣。
備邊司啓曰,以本司向化刷送事,宰臣狀啓粘目,傳曰,曾前亦有監官色吏入送之規乎?事,傳敎矣。曾無監官·色吏入送之規,臣等亦知此事之不可開端,而非但狀啓內始有監官等入送之語,且念各官狃於尋常,無意盡心刷括,則被侵之患,無時可已。以此驚動其心,使之竭力刷出,而及其解送之際,監官色吏,則欲爲啓稟勿送矣。今承下敎,更爲商量,則入啓之辭,不可設以權辭,今宜改之曰,若不趁卽刷出,則我國雖不欲解送,彼必捉去矣,各別刻意擧行之意,改元啓目付標,何如?答曰,依啓。
禮曹啓曰,以本曹聖節日行禮事草記,傳曰,別無定奪之事,二十九日,言之可也事,傳敎矣。今日當爲言之,而自前闕庭行禮時,自上不爲親臨,則王世子亦不爲押班,例也,而王世子入瀋之後,則每爲隨參於彼國行禮之時,明日行禮,王世子往臨與否,彼若問之,則何以言之?敢稟。傳曰,問于大臣定奪事,傳敎矣。以常規言之,則王世子無押班之規,以其越禮遠嫌故也。但世子入瀋之後,每每隨參於此等禮節,此則淸將所慣見,而禮儀之輕重,彼何以知之?主上,則方有疾恙,不參宜矣,世子,亦何以不參乎?以此疑訝,則非但有落莫之心而已,極爲難便。今宜使伶俐譯官,善辭開諭曰,常時本國,正·至聖節,望闕禮時,主上親行,而以疾不得行節,無二上,世子不敢押班者,恐其嫌逼也。不得已,世子先入行禮,百官隨後入庭行禮矣。以此措辭,言之似當,伏候上裁。答曰,依啓。備局謄錄
接待都監啓曰,卽者兩將,又令卞譯及其家丁二人,進詣東宮云,敢啓。傳曰,知道。
又啓曰,今日別茶啖,依例排入之意,敢啓。傳曰,知道。
又啓曰,明日望闕禮事,卽以禮曹傳關之意,言于兩將,則以爲明日昧爽,俺等先爲行禮後,王世子行禮云,敢啓。傳曰,知道。
又啓曰,卽者兩將,令卞譯及其家丁二人,以東宮問安事,詣闕云,敢啓。傳曰,知道。王世子下令曰,明日南別宮,行望闕禮後,仍行茶禮事,言于都監。接待都監謄錄
院啓。答曰,依啓。安山郡守韓必久遞差,諸道監司嚴明黜陟,各道都〈事〉擇差,着實踏驗事趙必達·李元榮·李遇臣·宋永胤等事,風聞未必盡信,更加詳察,勿爲煩論。內下記草
有政。以李後膺爲尙衣直長。
上在昌慶宮。停常參·經筵。
夜五更,流星出北極星下,入郞位星上,狀如鉢,尾長三四尺許,色白光照地。未時申時,日暈。
藥房都提調昇平府院君金瑬,提調右參贊李景奭,副提調行都承旨李行遠啓曰,連日受鍼,伏未審夜來,聖候調攝,若何?昨日伏承頗似漸減之敎,臣等喜祝之誠,實倍常情,而第念攝養之道,尤難於小愈之際,臣等區區之憂,愈益甚焉。且前日加劑入四物湯五貼,明日當盡,前後通計,則已至二十服矣,似當隨症輕重,改其加入,更使入侍醫官,未受鍼前,先爲診候,審察脈候,然候或仍或改,方可議定,敢來問安,竝此仰稟。答曰,依啓。症候與昨一樣。藥房日記
接待都監啓曰,王世子纔到館所,兩將先爲行禮,而勿令禮貌官通謁,行禮後,仍爲平坐矣,敢啓。傳曰,知道。
又啓曰,王世子行禮時,兩將立於東庭,以觀世子禮畢,出幕次後,百官行禮時,兩將仍爲立觀矣,敢啓。傳曰,知道。
又啓曰,王世子,與兩將行茶禮,敢啓。傳曰,知道。
都廳郞廳,以三公意啓曰,今日望闕禮後,臣等與六曹判書,仍在館中,請見於淸將,則淸將卽爲招入。臣沈悅,以老病甚重,不能隨參於賀班,退伏門外,極爲惶恐云,則兩將答曰,俺等,亦怪其三公未備,問于通官,則首相果以老病,不能參云矣。臣等因言曰,國王寢疾已久,世子遠在千里之外,彼此思戀,曷有其極?幸蒙皇帝軫念諸王致意,使儲君還歸省疾,小邦臣民,感戴皇恩,日夜頌祝。昨日忽有問及行期之擧,非但朝野缺望,國王恰纔相逢,遽爾作別,病中懷思,如何可堪?必有因此添傷之患,故臣子不敢以此語,容易上聞,懇乞大人,曲察情節,少寬忙底意思,上慰國王之憂,下副臣民之望,則大人恩德,曷勝云喩?以此措辭言之,則淸將答曰,先帝在時,凡事儘好,新皇帝卽位之後,這中事情,世子知之詳矣。行期淹速,世子自當斟酌,俺等何敢督迫乎?俺等到此逾旬,尙未聞行期,以此心甚沓沓,昨者送人言及矣。且曰,國王症勢,近日如何?臣等答曰,鍼藥竝施,百方治療,而年久宿疾,一向彌留,有進退添加之勢,無顯然減歇之症,以此擧國憂惶矣。淸將答曰,國俗不同,禮貌有異,以我國之事言之,則雖日親進問病,未有不可,而俺等拘於禮俗,不敢躬候,如或進去,則國王可能相見否?臣等答曰,大人若欲往見,則敢不接見於臥內乎?但病中勞動,則似必致傷,以此爲慮,不敢邀請矣。淸將曰,臥內許見,則俺當往拜,如或勞動,則雖請不往矣。且曰,行期遲速,專在世子參酌回報之如何云云。臣等答曰,世子亦必徐觀聖候差歇,當爲回報矣。大槪觀其旨意,欲更謁于上前,而不欲自上勞動,只望臥而見之,而其實則欲察病勢輕重矣,敢啓。答曰,知道。
都監啓曰,兩將與三公·六卿,會話于卞譯所在南上房,而問答說話,當在大臣啓辭矣,卽爲罷出之意,敢啓。傳曰,知道。以上接待都監謄錄郞廳柳埅校正。日記廳郞廳李仁默書。
上在昌慶宮。停常參·經筵。
申時,日暈。
戶曹判書閔聖徽,質子思亮,入瀋。內下日記
藥房都提調昇平府院君金瑬,提調右參贊李景奭,左副承旨尹絳啓曰,近來殿寒猶酷,伏未審此時,聖候調攝,若何?臣等無任憂慮之至,敢來問安。且進御湯藥,今日當爲加劑入,故昨以入診後,議定加入之意,仰稟,而入診亦隨後爲之事,命下矣。今日如不得劑入,則必至間斷,今姑依前加入,一二貼加劑入,似爲宜當,故敢此更稟。答曰,依啓。證候與昨無異。藥房日記
進御,加麥門冬·知母·柴胡各一錢,牧丹皮·天花粉·地骨皮·黃連酒炒·山梔仁各七分,黃柏酒炒五分,四物湯二貼劑進。
接待都監啓曰,卽刻卞譯來見臣閔聖徽,與之語移時,臣初見之際,言及昨日請留事曰,護行將何日欲發耶?卞譯曰,初六日也。臣意謂其戲語。乃曰,我國之人,皆以爲世子少不下三朔留。卞譯笑曰,不然。臣意亦謂其戲語,更不提起,臨辭乃曰,彼以初六日爲吉日,定欲發行,其意甚堅,我力決難停止。若大監輩,如昨日固請,則或能三四日得留,初十日間發程,吾之力決不可容云云,虛實間,其言如此,敢啓。傳曰,知道。接待都監儀軌
戶曹啓曰,錦州交替軍兵,分定別單,備局旣已啓下,計其程途遠近,京中逢點日期,別單以入,使之依前擇定將官,豫爲裝束,臨時待標信,定領將發送之意,各道監兵使處,下諭,何如?傳曰,允。備局謄錄
吏曹啓曰,近年以來,赴瀋賓客兩員,皆以從二品差遣矣。右副賓客金堉代,則昨政已爲差出,而一員亦當豫爲定奪,時帶賓客三臣,皆是正二品,揆以近規,差送未妥。前賓客任絖,朔數在於八月,此人還爲下批,使之準朔交替,似爲便當。大臣之意,亦以爲然,伏候上裁。傳曰,依啓。備局謄錄
接待都監啓曰,今日別茶啖,依例排入之意,敢啓。傳曰,知道接待都監儀軌
備邊司草記。答曰,知道。資裝木加給,似當矣。
戶曹粘連啓目。答曰,睦敍欽·韓必遠等,皆能充上,而此人獨不能充補,可謂無才也。本曹雖或聽理,不宜全數虛棄,更良參酌處置。
刑曹粘連啓目。答曰,功議各減一等,除徒照律爲乎矣,畿驛察訪,亦爲推考。
刑曹粘連啓目。答曰,姑停刑推,査問于本道處置。內下記草
上在昌慶宮。停常參·經筵。
申時,日暈右珥,暈上有冠,冠上有背,色皆內赤外靑。
藥房都提調昇平府院君金瑬,提調右參贊李景奭,副提調行都承旨李行遠啓曰,春寒久未解嚴,伏未審夜來,靜攝中聖候,若何?臣等無任憂慮之至,敢此問安。答曰,與昨無異。
受鍼正時,午初。入侍,提調李景奭,副提調李行遠,御醫崔得龍,鍼醫柳後聖·李馨益,執鍼李馨益。受鍼後,生脈散一貼劑進。
藥房問安。答曰,知道。
藥房再啓曰,臣等伏聞入診醫官崔得龍·柳後聖之言,則以爲今此聖候所患,心肝之火猶在,寒縮之候復作,所當隨症輕重,有所加減,就前藥元材中,當歸加五分,加入中,麥門冬·知母·柴胡各減三分,牧丹皮·天花粉·地骨皮·黃連·山梔仁各減二分,黃柏減二分,更加玄參五分,以此先進五貼,姑觀症勢,更議加劑入,而且昨日劑入二貼,畢進御後,繼進此藥,爲當,故敢此竝稟。答曰,依啓。
受鍼入侍時,醫官診脈退伏後,崔得龍啓曰,左寸關,脈候緊數,心肝之火,猶爲頗盛,而無異於頃日矣。柳後聖啓曰,心肝之火,猶盛矣。李馨益啓曰,左寸關脈,絃緊而洪,心肝之熱,則猶未退去,而凡脈非前之比,皆柔軟,大熱則已退矣,乍沈乍數之脈,大勢則已歇矣。上曰,此症進退,向者開閉窓戶,數三日間,不能開閉矣。近日服藥,苦口而無顯效,得非對症之劑耶?崔得龍啓曰,此非如傷寒之熱,結腸胃中,而用峻下之藥退熱之比,此是心肝之火,而火與熱有異,心肝火則雖有減歇之時,少有觸感,則倏然易起。且惡寒之症,是亦火盛之所致,故例爲往來矣。此藥,滋水而制火,實是對證之劑,連爲進御,其無功虧一簣,幸甚,退與提調,十分參商,更爲加減以啓。李馨益啓曰,外感之症頻頻者,表虛之致,肺主皮膚,肺受傷,腠理不固,故每有外感之候。上曰,外感非失攝,衣襨脫着之際,亦外感矣。又啓曰,藥味雖苦,此乃治內之良劑,毒藥苦口,利於病,愼無功虧一簣之患,多進御,宜當。受鍼今已十四巡,提調及臣僚等,無不以多受爲慮。凡鍼有瀉無補,不可多受,何以爲之?上曰,於汝心,何如?對曰,上年春,鍼十五巡後,止鍼見效,鍼效止後,則熱止而有效矣。上曰,此後,間日一番受鍼後,止之。藥房日記
政院啓曰,說書李冕夏,承世子下令,來言于本院曰,卞譯問安候,因言有所達事,世子招而問之。卞譯,以兩將之言上達,以爲俺等往來,當與世子,同休戚也。初以初五日,定爲行期,則世子答以太迫,故今又退以初十日,此亦非斷定之意也。願與世子,相議便否,未知,何如?且初五日欲定行期之擧,自內已達於國王耶?世子下令曰,自上症候,一向彌留,鍼藥竝施,小無寸效,恐傷病中懷,不敢上達矣。以上候觀之,則勢難遄歸,而大人定限,日子無多,初則定以初五日,今雖退期,而初十日,亦甚迫近,殊無寬假之意,不能無憾,使卞譯,以此意回報矣。傳曰,知道。備局謄錄
備邊司啓曰,赴錦交替軍抄送事,已爲入啓,允下矣。臣等與御營大將·兵曹判書相議,抄送別單,書入之意,敢啓。答曰,知道。資裝木,加給,似當矣事,傳敎矣。資裝木,則依上敎,各加二疋磨鍊,而其餘事目,則皆依各年前例磨鍊,別單書入之意,敢啓。答曰,知道。備局謄錄
又啓曰,前者梧將之來,旣有別贈,凡干前例,彼人等無不聞知。今此催行,必有所以別贈之物,令該曹稟旨磨鍊,慰悅其心,則其於延行之請,可以得力,敢啓。答曰,依啓。
吏曹啓曰,咸鏡監司有闕,依近例,令備邊司議薦,何如?傳曰,允。
戶曹啓曰,備邊司啓辭,前者梧將之來,旣有別贈,凡干前例,彼人等無不聞知。今此催行,必有所以別贈之物,令該曹稟旨磨鍊,慰悅其心,則其於延行之請,可以得力,敢啓,傳曰,依啓事,傳敎矣。庚辰年謄錄相考,則梧將處,賜銀一千兩內,三百兩密給,世子贈銀七百兩,副將二人處,賜銀各五百兩,世子贈銀各四百兩,李芿叱石處,賜銀二百兩,世子贈銀一百五十兩,韓甫龍處,賜銀五十兩,世子贈銀七十兩載錄矣。今此兩將,與梧將時副將,似有不同,梧將時則上·副之稱,則其副將所給禮單,皆減於梧將。今則兩將,皆稱護行將,別無上·副之號,所持諸具,亦無上·副之異,今此所賜銀數,似難差等,何以爲之?且卞簡之與李芿叱石·朴乭屎,李士龍之與韓甫龍,其所賜,亦何以磨鍊乎?請依庚辰年例,令備邊司議定,何如?傳曰,依啓。
政院啓曰,說書李冕夏來言,卽刻卞譯與二淸人,請見東宮進言曰,以初十日急迫之意,依下令,回報兩將,則以爲初十日,則似難更退,而世子情勢,果如此,當以十三日又退,以此更爲回報云,而卞譯,多有自功之色,世子示以嘉奬,仍謂十三日亦甚急迫,寬限加退事,汝須十分善辭爲之云矣。傳曰,知道。備局謄錄
備邊司啓曰,平安監司身死,本道之事,極爲虛疎,新監司金世濂,依頃年閔聖徽例,除朝辭急急赴任事,下諭,何如?傳曰,允。備局謄錄
接待都監啓曰,卽者兩將,持彈子弓,出外東門外,將欲射鳥矣,敢啓。傳曰,知道。
又啓曰,兩將東門外,良久交倚坐,日昏後,還入館所矣,敢啓。傳曰,知道。
又啓曰,差備譯官玄頊,以副將意來言曰,片箭百介,筒兒一介及弓子一張覓給,則欲爲試射,片箭·筒兒,則仍爲持去云,敢啓。傳曰,知道。
又啓曰,卽者上將家丁一人,與卞譯及衙譯一人,以大殿·東宮問安事,詣闕矣,敢啓。傳曰,知道。
又啓曰,兩將欲見右議政云,敢啓。傳曰,使之入見。
又啓曰,上將自去夜,有肩酸之痛,欲爲鍼破云,都監待候鍼醫尹絢,卽令入見行鍼矣,敢啓。傳曰,知道。
又啓曰,左議政入見兩將,良久對話,仍行茶禮,罷出後,兩將,使家丁一人及卞譯·衙譯等一人,又詣東宮矣,敢啓。傳曰,知道。
都監郞廳,以右議政意啓曰,臣問安之後,來詣館所,則卞譯,自闕下未及還來矣,待候于門內,卞譯還館後,卽令通名,則使之入來于東上房。臣行禮之後,淸將等,使卞譯傳言曰,一路同行,情甚不忘,而到此無由穩敍,故敢請相見云云。與之相話之間,頗似無聊,故設茶,仍勸酒三盃,其間說話,乃是人間事也。三盃旣輟,淸將亦以行中所齎茶鍾相勸,而臣以主上方在病苦中,大人,何促世子之行乎?上國,亦以主上病差後入來,分付矣,今若促行,則一國臣民情事,何可盡言?願大人,特念臣民至情,從容緩期云,則卞譯曰,不可猝然固請,先以主上病患,言之,而從容言及於行期云。久久傳說於淸將,則淸將詳問玉候症勢,臣答以鍼藥竝行,而不得其效,臣民煎憂,曷有其極?淸將答曰,俺等亦用憂悶,又言後日相見,亦可從容談話云,而良久罷出之意,敢啓。答曰,知道。
都監啓曰,今日別茶啖,依例排入之意,敢啓。傳曰,知道。以上接待都監儀軌
院啓。答曰,已諭毋煩。
戶曹粘〈目〉。答曰,知道。一半乙良蕩滌。內下記草
有政。以曺希仁爲狹川郡守,李正英爲禮曹佐郞,鄭之益爲良才察訪,李袗爲校理,睦嗜善爲衿川縣監,李明傳爲安山郡守,鄭復古爲司藝,金世濂爲平安監司,李稚爲典設別檢。
上在昌慶宮。停常參·經筵。
藥房都提調昇平府院君金瑬,提調右參贊李景奭,副提調行都承旨李行遠啓曰,受鍼之後,伏未審夜來,聖候加減,何如?昨日伏聞入侍醫官等之言,則寒熱之候,似是有加於近日云,臣等益不勝憂悶之至,敢來問安。答曰,與昨一樣。進御,加麥門冬·知母·柴胡各七分,牧丹皮·天花粉·地骨皮·黃連酒炒·山梔仁炒各五分,黃柏酒炒三分,玄參五分,元材當歸加五分,四物湯五貼劑進。傳曰,領中樞府事李聖求家,遣內醫看病。藥房日記
備邊司啓曰,因戶曹啓辭,護行將別贈之物,依庚辰年例,令本司議定事,傳敎矣。庚辰年則梧將與副將,等級截然,故所贈有多少之差,今則兩將,職秩相同,不可有彼此之分,似當一體贈給,而大槪多少之數,該曹自當勘酌,不必推諉於廟堂,敢啓。傳曰,知道。
備邊司郞廳,以右議政意啓曰,今番王世子東還時,彼中有上候差復後入來之說,故所謂謝恩使,亦未得趁卽差出,已與庚辰前例,有異矣。及至今日,事異初頭,卽者淸將催行,或是恐動操縱之意,而臣等一行,顚倒之患,不可不慮。文書·方物·夫馬等事,若能及辦,則十五日推擇日期,似難等待,令該曹參量事勢,稟旨處置,何如?答曰,依啓。備局謄錄
又啓曰,平安監司散給泉流庫物貨,多方貿遷,事未就緖,遽已身死,必有花消閪失之弊,新監司赴任之前,都事·庶尹,可以檢察,而都事尹世任,旣被本司請罷,必不能晏然行公,庶尹南溟羽,亦已遞任,本道之事,極爲虛疎。新除授庶尹李大純,今日內,除署經,給馬下送,管餉物件,使之急急收拾。且都事處置事,啓達已多日,而尙無發落,幺麽一幕官處置,無甚重大,而自上亦爲持難,極爲未安。此人仍留,無益有害,速賜睿斷幸甚,敢啓。答曰,知道。備局謄錄
接待都監啓曰,上將今日,又招鍼醫,使之施鍼矣,敢啓。傳曰,知道。
又啓曰,王世子入幕次後,上將稱以鍼破,不肯出接,只與副將對話于卞譯所在南上房,將行茶禮矣,敢啓。傳曰,知道。
又啓曰,世子方與副將,行酒禮,而令承言色,上將房內,入給茶啖床矣,敢啓。傳曰,知道。
又啓曰,世子與副將,行酒五爵後罷出矣,敢啓。傳曰,知道。
又啓曰,卽者副將率家丁三人,出西小門外,交倚坐,欲射小的之意,敢啓。傳曰,知道。接待都監儀軌
戶曹啓曰,謝恩使行次發程日,以今月十五日推擇,故下三道所把驛馬,以初八日京中逢點事,入啓,按馬行會矣。謝恩使,今以十五日推擇日期,似難等待入啓,而初八日,只隔四日,其前決無推移入把之路,且世子發程日期,時未的知,勢不得已,姑待初八日逢點,如有未及之馬,則稟旨處置之意,敢啓。傳曰,知道。兵曹謄錄
院啓。答曰,不允。前啓
刑曹粘連啓目。答曰,依允。功議各減一等爲乎矣,除徒杖贖。內下記草
有政。以沈詻爲咸鏡監司,鄭世規爲開城留守,白弘性爲司僕主簿。
上在昌慶宮。停常參·經筵。
夜一更二更,四方有氣如火光。二更,下雨。
下直,茂山僉使金丑生。
藥房都提調昇平府院君金瑬,提調右參贊李景奭,副提調行都承旨李行遠啓曰,伏未審夜來,聖候調攝,若何?每承無異之敎,臣等不勝憂悶之至,敢來問安。且前日劑入牛黃膏,若日進一丸,則想已垂盡矣,加劑入而議于崔得龍·柳後聖,則皆以爲此藥專主疎涼,雖不得已而用之,不可久進云,今姑少停,徐觀熱勢,更爲劑進,何如?敢此竝稟。答曰,依啓。今日症候,似爲稍減矣。受鍼正時,午初。入侍,提調李景奭,副提調李□,御醫崔得龍,鍼醫柳後聖·李馨益。執鍼李馨益。受鍼後,生脈散一貼劑進。
藥房問安。答曰,知道。藥房日記
備邊司啓曰,今番世子東還省覲之事,鄭譯自爲己功,顯有德色,而世子臨行忽遽,館所且無可贈之物,不能致謝,彼必含憾,所給之物,令該曹,量宜磨鍊入送,宜當,敢啓。答曰,依啓。備局謄錄
又啓曰,以本司全羅左水使狀啓粘目,傳曰,空末保,旣已區處,何如是別爲擧論耶?事,傳敎矣。頃者本司,以空末保抽出,充給於全無一保之戶,以其剩餘,別立新戶事,入啓,則判付內,以當初使戶兵,隨後望定,而到今奪此與彼,殊涉失信,更議處置爲敎。臣等遵奉聖敎,更爲相議年籍後,戶兵自望者,還給各其戶首,革罷空末保抽出之意,覆啓行會各道矣。其後全羅兵使金述狀啓內,空末保革罷,則各樣有頉本充定事,及古群山等兩處,戰船格軍,充立無路之意,縷縷言之,故臣等據此參商,則一自舟師創設之後,水陸軍兵,勿論戶保,盡定格軍,流來已久。今此空末保,雖還給戶兵,作爲完戶,而戶奉足竝定格軍事,今不可廢也,依近例,戶兵一朔各其奉足,亦爲一朔舟師分防事,覆啓,而猶慮遠外之事,或有所難便。着令本道監司,空末保充格便否,及空末保外,無他格軍與否,詳細査察馳啓者,臣等不敢懸度遙制,欲令道臣參量事勢,馳啓施行之意也。今者水使李景顔狀啓內,以雇立價出處,及風和時添格無出處,爲言矣。空末保,依近例仍定格軍事,旣已蒙允,故今以通融空末保,及附近陸軍,以充格軍爲辭,而前後覆啓中,空末保充格便否,査察馳啓之意,更爲枚擧於啓目,則道臣想必隨其事勢之便否,或以空末保充補,或以附近陸軍定給矣。若待査察啓聞,然後方爲定給,則春訊已迫,格軍未定,誠非細慮,故使之一邊充送,一邊啓聞者,爲此故也。前後曲折如此,故敢啓。答曰,知道。陸軍移給,則空末保,亦在其中,今後勿爲擧論,可也。
接待都監啓曰,卽者差備譯官朴庚生·玄頊,以兩將意來言曰,初十日發行,已爲牢定,凡治行諸事,必須豫先整齊,俾無臨時急迫之弊云,敢啓。傳曰,言于廟堂事,下敎矣。臣等伏聞淸將初十日發行之語,極爲可慮。此人等發行之期,或言初十日,或言十三日,顯有伸縮操縱之意,必有所以別贈之物,令該曹速爲方便入給,臣等亦爲更進于所館處,懇乞延行,宜當,敢啓。答曰,依啓。以上備局謄錄
接待都監啓曰,今日別茶啖,依例排入之意,敢啓。傳曰,知道。
又啓曰,兩將出西小門外,良久小的之射矣,敢啓。答曰,知道。
又啓曰,卽者三公入見兩將矣,敢啓。傳曰,知道。
政院啓曰,護行將上來時,義州·平壤·黃州三處迎慰使,則令本道差定守令,開城府,則別遣京官矣。前頭回還時,餞慰之官,似當依迎慰例差送,令禮官與都監相議,豫爲定奪施行,何如?傳曰,允。接待都監儀軌
禮曹啓曰,以氷庫提調啓辭,丁丑以後,祭享未復,世子嬪宮未還,故東西氷庫間梗,或倍減,或半減矣。竊伏聞祭享,自明年復設,世子嬪宮,將爲回轅云。明年用氷,似與亂前有異,請令該曹商量善處,氷政不但爲暑節之用,周官之制,實寓輔相之意,藏氷開氷,皆有祭神告祝之文,伐氷有序,私藏有禁,時,王法之不爲不嚴,而漸至弛廢,法典所載氷夫,移之他所,久假不歸,守庫軍士數名定送,距京十里之地,或往或不往,本庫典僕爲斜付,無一名見存者,只以書員庫子各一名,奔走於供上之役,當五六月之間,上司進排,宰臣頒氷之日,別檢一人,獨坐庫門,獰悍使令,豪縱奴子,若何而禁止?不但此也,積氷之際,頗失其方,以前年事,言之,三庫積氷,一庫尤爲虛疎,自初人言甚多,終至生事,用氷之官,何敢自謂無失,而實狀則如此,臣待罪提調,已累年矣。本庫孱弊無形之狀,每欲陳弊,而爲緣亂後庶事,草創牽補,而惟前者,覼縷控請,幸蒙允可,而該司防塞,終歸虛套,徒煩無益,只自悶默而已。世子東還之擧,則屬耳,祭享復設,講定已久,而該曹訖無變通之擧,本庫具由移報,終不皂白,臣不得已,惶恐敢啓。傳曰,依啓事,傳敎矣。丁丑兩宮入瀋,朔望祭權停之後,東西氷庫間梗,太半裁減,正當夏節,則每致先乏,雖緣積氷不勤,用之不節,而元氷之數,不敷之致也。今則祭享復舊,世子將還,明年用氷,必多於前日,而同僚欲待臣景曾還朝議處,而臣景曾病重在告,不得相會,遷就今日,以致重臣陳啓,不勝惶恐。大槪西氷庫減除之梗,則只有空基,雖欲復設,許多材木·蓋草容入等物,決難猝辦,東氷庫則雖是一梗,間數十四間,而盡爲修理,亂後只積六間半,或七間,而足用一年之祭享,今雖復朔望祭,見奉常寺牒報,則加用之數,不至極多,若加積一間,可以支用。其餘六間,亦爲畢積,以繼西氷匱乏時,似爲便當,令兵曹償役價布,量入題給,氷夫·軍士·書員·庫直等事,亦令兵曹另爲處置,何如?傳曰,依啓事據,兵曹啓目節啓下是白有亦,本庫自有典僕庫直,而書員一名,則自本曹逐朔給布,又有守直軍二名,此外當五六月間進排時,則別定負氷軍十八名是白去等,今年別無加梗之事,而加給書員·庫直等朔布事,非前例,勿施,何如?啓依允。兵曹謄錄
傳曰,今下弓矢,茂山僉使金丑生,森森坡萬戶金德鳳處,給送。
三公箚子。答曰,省箚具悉。卿等之意。受針,當自明日停止矣。
院啓。答曰,依啓。該曹堂上郞廳推考,南海縣監宋禮胤罷職事趙必達·李元榮等事,及辛啓榮還差事,不允。內下記草
領議政沈悅,左議政金自點,右議政李敬輿,伏以國事,至於此極,而惟恃聖明在上,春秋鼎盛,志氣方剛,宗社萬年之休,重恢再造之業,日有望矣,而玉候違豫,久未平復,瞑眩無賴,針罔效,輕重靡常,發作無時,中外憂遑,曷有其極?臣等聞治病如治國,國之要,在於培養民生,鞏固邦本,以不忍之心,行不忍之政,使仁心仁聞,浹于人心。且振頓綱紀,明信賞罰,從諫如流,洞開言路,推誠任賢,的知使能,修擧政刑,以備不虞,此其大槪,而其本,則不過曰誠意正心,克去己私,光明正大,以照臨于上也。如或孽弟其間,暮夜有戎,則干戈兵革,不得已而用之,戡定之後,卽宜收戢,黷武不已,猶火自焚。治病之道,理無二致,保攝眞元,愛養氣血,愼思慮,節飮食,起居便適,嗜好退聽,使水火交濟,榮衛流通,百脈順度,五氣無偏,此其大槪,而其本,則不過曰淸心寡欲,靜攝舒泰,表裏交養,邪氣罔干而已。如或外邪抵隙,諸經或失,則按穴針刺,以宣堙鬱,疏導卽止,不宜過瀉,重損眞氣,而初雖小效,後有遠憂,誠不可不慮也。聖上自未寧以來,不信治本之至論,欲以謬妄之賤術,冀收萬全之效,至用金火之烈,施諸玉體之上,方技之售,可謂殫矣。彌留十年,病根未除,如水有源,若火復然,情露技窮,無說可掩,明睿所照,想必洞燭,而猶且不念日後之患,尙冀目前之效,冒寒受針,經冬徂春,風雪晦望,亦不避忌,抑豈聖明所樂爲哉?想必滯鬱之極,邪火上升,疑惑之餘,百怪關心,神煩氣亂,不堪一時之憹懊,用鍼瀉熟,無異臨渴索水,廷臣之不敢力爭於初頭者,蓋亦望其萬一之效也。及至今日,鍼過十數,效蔑分寸,旣往之悔,雖不可追,將來之憂,豈容不念?聖上一身,祖宗之所默佑,百神之所挾持,康復之慶,朝暮可冀,然而其在臣等,區區愛君之誠,詎宜必知其無益有害,而不思渴誠回天,含默傍觀,徒循例起居而已哉?伏願聖明,秉明燭理,居正鎭邪,亟停受鍼,以臣等所謂淸心寡慾者,爲治病之本,而廣集當代名醫,閭閻間已試可信者,如柳後聖·李燦輩,商確對證之劑,以期久遠之功,臣等不勝憂悶之至。答曰,省箚具悉卿等之意。所陳受鍼,當自明日停止焉。
院啓,春宮東還,出於擧國喁望之餘,而不幸有催還之擧,大小臣民,當作何如懷耶?執鞭服役,以效其勞,乃今日臣子之職耳。迎還之日,賓客之任,旣以尊官重望,擇而授之,則所當仍爲陪往,不可變更,該曹不顧事體,諉以品高,還差在遠之人,使時帶之員,無一人陪往,均是賓僚,則豈可以在此入彼,有所輕重,以爲取舍之地?該曹所爲,亦涉未安。請當該堂上·郞廳,竝命推考,其啓辭勿施。春宮還瀋之行,別無兼程疾驅之事,陪從之官,設有些少疾病,所當從容隨行,而前賓客辛啓榮,不計分義所在,乃敢偃然陳疏,托以追後,跡涉規避,因該曹回啓,特令姑爲改差,任成自便之計,益開圖免之路。請辛啓榮推考,還收姑爲改差之命。批答見上
上在昌慶宮。停常參·經筵。
自昧爽至酉時,四方昏蒙若下塵。申時酉時,日暈右珥。
藥房都提調昇平府院君金瑬,提調右參贊李景奭,副提調行都承旨李行遠啓曰,雨後陰風,終夜不已,鍼後調攝,此時最難,伏未審聖候,若何?臣等尤不勝憂悶之至,敢此問安。答曰,頗似漸減,勿爲問安。藥房日記
備邊司啓曰,鄭譯旣已衙譯之任,卞蘭等四五人,當替其任,而今者卞譯,陪奉東宮出來,與他淸譯之泛常來到者,事體不同,在我所當別示優待之意,而渠亦有希望之心云。特依當初鄭譯恩例施行,宜當,敢此仰稟。答曰,從略加給。
接待都監郞廳,以三公意啓曰,臣等今日,進于護行將所館處請見,則上將會于副使之房,招臣等入來,臣等初以人事場,說話慰諭之後,因言曰,前日以切迫之情,陳懇於大人矣,昨日乃有初十日發行之令,俺等不勝悶慮,敢來申請矣。兩將答曰,初以初五日定期,而因諸相臣來懇,退定於初十日,此日則決不可又退矣,諸相之意,欲退於何日耶?臣等答曰,俺等亦豈敢過爲久留之請哉?今月晦間,則庶幾可矣。兩將答曰,若然,則俺等當先還,世子之行,雖退於三月晦間,非俺等所知。臣等反覆懇說,則兩將乃曰,諸大臣之勤懇若此,盛意不可孤,當於此月十五日定發,若過此日,則俺等當先爲還歸云。臣欲更請退行,而事涉敦迫,無優遊漸次之意,故措辭致謝訖。兩將乃以行中所齎酒果,饋之,三盃後罷出矣,敢啓。傳曰,知道。接待都監謄錄
接待都監啓曰,卽見差備譯官來言,兩將明日,欲往慕華館云,自都監略具茶啖床,堂上·郞廳一二員,當爲隨行,而觀其氣色,似有轉向漢江之意,故一邊江上待候事,竝爲分付矣,敢啓。傳曰,知道。接待都監謄錄
備邊司郞廳,以三公意啓曰,臣等更進于護行將所館處,懇請延行事,入啓,蒙允矣。臣等每每空手以見,則殊非款厚之意,所贈土産之物,令該曹,量宜磨鍊,臣等往見之時,措辭以給,何如?答曰,不允。備局謄錄
備邊司啓曰,臣等伏見政目,以李明漢爲賓客,不能無憂慮焉。明漢頃年被執入瀋時,以身爲大提學,製撰文書,通于大明爲言,則其罪案,視他最重,而乃其放釋時,皇帝以爲,人命至重,不忍殺之,貸死贖金,則非以爲無罪,特示廣蕩之典也。且前者鄭譯之來也,言於臣等曰,頃以正二品大官,爲貳師矣,今則何以不置貳師,而只以從二品賓客差送乎?臣等答以二品官絶無之意,則鄭譯再三爭執,終不以爲然矣。到今以李明漢塡差,則前有陷罪見疑之釁,後有資秩爭詰之端,萬一彼中事機,有所難處,則情意未孚,觸激可虞。此非但自己之危厲,其於國家,恐有生梗之患,揆以事勢,不可不改差,惶恐敢稟。答曰,別無可憂之事,勿爲過慮。且正二品賓客,無近規,則貳師差遣,可也。備局謄錄
接待都監啓曰,以政院啓辭,護行將回還時,餞慰官,似當依迎慰官例,差送,令禮官與都監相議,豫爲定奪事,允下矣。今番之行,京外旣不設宴,前日迎慰,亦爲空行,則餞慰差送,實涉虛套,但待客之道,不可以彼之不許,而遽廢自前應行之例,依上來時例,開城府,則京官下送,黃州等三處,則以本道官員爲之,似當。禮曹之意,亦如此,敢啓。傳曰,允。接待都監儀軌
備邊司草記。答曰,狀達不必疊越,亦非所宜也。雖然,諸大臣啓辭如此,勿待照律,速爲罷黜。
又草記。答曰,知道。陸軍移給,則空末保亦在其中,今後勿爲擧論,可也。
院啓。答曰,後同差送,未爲不可矣。內下記草
有政。以李明漢爲陪從賓客,徐祥履爲輔德。
上在昌慶宮。停常參·經筵。
下直,肅川府使洪孝孫。
藥房都提調昇平府院君金瑬,提調右參贊李景奭,副提調行都承旨李行遠啓曰,伏未審夜來,聖候調攝,若何?昨雖伏承漸減之敎,而臣等不能無憂慮之至,敢來問安。且夫心者,一身之主也,心火鬱熱,則肺土受傷,肺土受傷,則肝火之用事,自然之理也。不幸聖上,遭罹變故以來,種種疚懷,千百其緖,從前聖躬所患,諸症本根,皆主於心,而諸醫之所以先治肝火者,緩急之勢不同也。今者崔得龍·柳後聖等,窮思極探,討出醫學正傳,經驗祕方一藥,與諸御醫等廣議博論,則皆以爲治心之良劑也云,故其本方藥料,亦爲謄書以入,以備睿覽矣。湯藥以滋陰淸熱,丸藥以鎭心降火,則其於醫治之道,兩得其宜,此藥亦爲劑入,何如?答曰,依啓。症候,與昨無異。藥房日記
侍講院啓曰,王世子發瀋之日,欲辭于前皇帝廟,則衙門言,去時不必爲之,回還之後,行之無妨云,其意似不在白面行禮,如紙塊·丹木·果實等物,令該曹,量宜磨鍊入送。且前皇帝子小似牙口處,應有禮單,而似與諸王,一體磨鍊,溺漢輩士,是禮部次知之人,雖與諸王差等,亦當有禮單,小似牙口·溺漢輩士兩人處,禮單定奪事,令廟堂稟處,何如?傳曰,依啓。小似牙口,以郡王禮單,移給,可也事,傳敎矣。世子回轅之後,皇帝廟行禮之事,彼旣言之,今不可廢,紙塊·丹木·果實等物,令該曹,量宜磨鍊,溺漢輩士所贈之物,亦令該曹,竝爲入送,宜當,敢啓。答曰,依啓。備局謄錄
備邊司啓曰,以本司卞譯依當初鄭譯例施行事,草記,答曰,從略加給事,傳敎矣。當初鄭譯之來也,特施加資之典,衙驛輩,常有歆艶之心矣。今者卞譯,以世子陪行之故,屢發希望之言,而若聞先來擎日金等賞加之奇,則其爲生心望賞,尤不淺淺,此時待此輩之道,不可以常例,處之。前啓辭中,所謂依鄭譯恩例施行云者,欲爲特加堂上之加,以悅其心之意,而辭不達意,有此加給之命,敢此申稟。答曰,依啓。備局謄錄
接待都監啓曰,前日政院,以漢江遊觀時御帖·禮單單子,送于都監矣。遊觀宰臣,旣不出去,都監堂上,亦差後隨往,則郞廳曾無呈單之規,故今日漢江出去時,御帖及禮單單子,初不持去矣,今此漢江禮單,似不必仍給,何以爲之?敢稟。傳曰,依啓。接待都監謄錄
備邊司啓曰,守禦副使擇出事,曾有傳敎矣。厥後上使辭遞,今則只有單使,責任尤重,而可合之人,臣於每於會坐之時,反覆思索,未得其人,雖有可擬者,或在罷散之中,不得備望,蒙聖兪,則可以破格擬望,惶恐敢倘稟。答曰,依啓。備局謄錄
接待都監啓曰,兩將,卽者出向慕華館矣,敢啓。傳曰,知道。
又啓曰,兩將,旣出南大門之後,直向漢江,故臣金南重,與接伴使李敏樹,都廳·郞廳各一員,差後隨往之意,敢啓。傳曰,知道。
又啓曰,兩將出來時,不由直路,馳騁山阪,副將射得一雉,頗自快喜,到江乘船,遵諸上下之際,司饔院略設漁具,捉得活魚,以供船所,則兩將殊以爲喜。風勢甚亂,不能穩泛,仍上水邊亭榭,令其廚子,割肉以啖後,自都監略具茶啖床欲入,則却之不受,只受點心。且聞兩將,由東湖,自東大門入去,左右閭巷,使之張燈以待云,敢啓。傳曰,知道。
又啓曰,卽刻兩將還館之意,敢啓。傳曰,知道。
又啓曰,護行將還館之後,令都監郞廳問安,則上將曰,病差之後,出遊而來,頗爲快蘇,而譯官不謹指路,所過處,多有病幕矣,今承下問,不勝感激云矣,敢啓。傳曰,知道。當該譯官,推考治罪。接待都監儀軌
上在昌慶宮。停常參·經筵。
夜一更,月暈。二更三更,月有重暈。
下直,果川縣監朴泰元。
藥房都提調昇平府院君金瑬,提調右參贊李景奭,副提調行都承旨李行遠啓曰,春寒比劇,夜來益甚,伏未審此時,聖候調攝,若何?臣等不勝憂慮之至,敢來問安。且前日劑入四物湯五服,明日當盡,加劑入之意,竝爲仰稟。答曰,知道。症候頗似漸減,勿爲問安。藥房日記
接待都監啓曰,卽者兵曹書吏,持卞譯僉知官敎入給,則卞譯置官敎於床上,四拜跪受,喜不自勝,稱謝無已,白木·白紬各二匹,出給書吏,以示喜悅之意云,敢啓。傳曰,知道。
又啓曰,今日別茶啖,依例排入之意,敢啓。傳曰,知道。接待都監儀軌
政院啓曰,以兵曹金郊察訪狀啓粘目,傳曰,此回啓是乎?承旨察啓事,傳敎矣。當初正朝使鄭良弼,來到開城,以京畿驛馬,無一匹來待,不得已黃海驛馬仍把前行辭緣,已爲狀啓,則雖非公然便行之比,至於駕轎·張蓋等事,非獨正朝一行,前後各行,亦或責立,則殊無爲殘驛省弊之意,而該曹回啓中,此一款不爲擧論,似爲疎漏矣。此回啓還出給,何如?傳曰,依啓。該曹敢以自今爲始,爲言,每每若此,則終無受罪之人矣。
以兵曹金郊察訪狀啓粘目,傳曰,正朝使姓名考啓,啓曰云云事,傳敎矣。正朝使鄭良弼矣,敢啓。批答不載兵曹謄錄
咸鏡監司沈詻上疏。答曰,省疏具悉卿懇。廟堂之薦,意非偶然,卿其勿辭,速往欽哉。
吏曹粘連啓目。答曰,優老之典,似無彼此之殊,依朝官例加資。韓信事內下記草
有政。以申命羲爲保安察訪,李廷相爲禮曹佐郞,趙汝彬爲內侍敎官,兪榥爲校理,許啓爲戶曹參判,梁曼容爲副修撰,李有淐爲黃海都事,李晳爲平安都事,趙景愼爲延安府使,奇震興爲全州判官,柳後聖爲仁川府使,李晩春爲南海縣令,趙壤爲司僕主簿。
上在昌慶宮。停常參·經筵。
進御正傳經驗祕方丸一劑劑進。
王世子肅寧殿親祭時,擧動正時,申初。
備邊司啓曰,謝恩上·副使,皆與淸人顔面不熟,而上使,則纔經駭機,副使,則又有鄭譯云云之說,到彼之後,如有難便之事,則不可無周旋致款之擧,紙地·南草,其他土産雜物,令該曹磨鍊題給,何如?答曰,依啓。備局謄錄
接待都監啓曰,今日別茶啖,依例排入之意,敢啓。傳曰,知道。接待都監儀軌
傳曰,左副賓客任絖,右副賓客李明漢,內官兪好善·趙邦璧·朴昌壽·金寬,各熟馬一匹,司禦尹友諒,翊贊尹聖擧,宣傳官權霌,武兼宣傳官蔡蓍漢,醫員蔡得沂,各半熟馬一匹,內官柳嗣仰·白禮元,醫員李順元·全德立,漢譯朴庚生·徐尙賢,女眞學申繼黯·李信儉·梁孝元,淸譯崔仁傑,禁軍朴廷傑,各兒馬一匹,司禦朴宗寧,武兼宣傳官尹廷俊,宣傳官李克俊·李尙敬,淸譯朴成男·韓愛男,禁軍鄭振一,各上弦弓一張賜給。前輔德柳景緝,前文學李袗,前司書李正英等,敍用。淸譯朱明生,禁軍尹螭,竝六品職除授。司鑰孫善一以下,令該曹分輕重,米·布磨鍊題給。以上內下日記
上在昌慶宮。停常參·經筵。
夜五更,流星出心星上,入尾星下,狀如拳,尾長三四尺,色赤。
藥房都提調昇平府院君金瑬,提調右參贊李景奭,左副承旨尹絳啓曰,大雪非時,獰風達曙,靜攝之中,或不無所傷,伏未審夜來,聖候,若何?臣等不勝憂慮之至,敢來問安。答曰,時無加減。
王世子自肅寧殿,辰時還宮。藥房都提調金瑬,提調李景奭,弼善徐祥履,世子宮問安。答曰,知道。以藥房日記·內下日記載錄
接待都監啓曰,今日別茶啖,依例排入之意,敢啓。傳曰,知道。
又啓曰,卽者卞譯及衙譯副將家丁一人等,以大殿·東宮問安,詣闕矣,敢啓。傳曰,知道。接待都監儀軌
傳曰,長陵火巢,不爲伐草云,事極慢忽。當該參奉推考。
三公啓辭。答曰,寡昧。方以災異孔慘,民志不入爲憂,法外之禮,猥濫之擧,不暇念及也。
戶曹參判許啓上疏。入啓。答曰,省疏具悉卿懇。卿其勿辭察職。
戶曹粘連啓目。答曰,依允。格糧乙良,加磨鍊題給,俾不稱冤,似當,議處。
三公沈悅·金自點·李敬輿等箚子。入啓。答曰,予之膠守舊規,恐有後弊,卿等勿爲待罪。且天災民怨,俱非卿等所召,宜安心勿辭。
禮曹草記。入啓。答曰,如是云云,則或不無逢彼之怒矣。內下記草
有政。以沈譔爲工曹佐郞。
舍人,以三公意啓曰,世子嬪,羈寓異域,奄遭親喪,罔極之慟,尙忍言哉?幸因世子東還,嬪宮偕至,哀臨几筵,展省偏親,情禮之所不可廢者,而回轅之期已迫,省覲之擧無聞,臣等竊惑焉。夫親喪致哀,人理之當然,母子至情,貴賤之所同,安有八十阻絶,千里歸國,咫尺不相見,便然旋返之理哉?若然,則非但嬪宮之心慘痛無涯,擧國之情,孰不嗟傷?婦人內夫家,私親有所壓,固是通行之大義,然父子之情,根於天性,情之所在,禮有時而變,故諸候夫人,歸寧父母,載在經訓。省覲私第,亦有祖宗故事,以王妃之尊,下臨私室,則嬪宮事體,視國母有異,所値變故,與平世不同,其不可以尊尊害親親,明矣,況后妃之俯臨臣喪,古亦有之,父母之喪,尤不可不哭。近世士大夫之論,以杜私昵,抑外家爲一切之制,此固美事,然若不斟酌輕重,有所偏倚,則其流之弊,將至於傷倫理而背情禮,可勝歎哉?臣等竊聞,世子當初,請與嬪宮偕來時,兼擧父亡母病爲辭,而今無往哭省覲之節,則彼國聞之,亦必怪訝。臣等反覆思惟,終有所未安,敢陳所懷,伏候睿裁。答曰,寡昧。方以災異孔慘,民志不入爲憂,法外之禮,猥濫之擧,不暇念及也。
上在昌慶宮。停常參·經筵。
接待都監啓〈曰〉,今日別茶啖,依例排入之意,敢啓。傳曰,知道。
又啓曰,卽者上將,以臂痛招入鍼醫,又爲施鍼矣,敢啓。傳曰,知道。接待都監儀軌
領議政沈悅,左議政金自點,右議政李敬輿啓曰,臣等俱以無狀,備員鼎軸,値此危急存亡之日,未能有所猷爲,少補埃涓,莫非臣等才劣識淺,事與心違,是豈無願忠之誠而然哉?近日備局啓辭,無論大小,從違之間,輒示訑訑之色,此固臣等平日,不能取信於君父之致,其於聖上推誠任下之道,抑恐有損矣。至於嬪宮臨喪省親之請,臣等愚意,君臣之義,父子之恩,乃天地之常經,兩行而不可偏廢者也。況聖人,人倫之至,宮庭,風化之源,尤當致愼於此,以爲建極之本,故敢將中外公共之論,冒陳區區之懷,不惟不從,反加峻斥,臣等無任惶恐,伏地待罪。仍竊伏念,臣等失職之咎,終至於天怒民怨,災異疊至,危亡之禍,迫在朝夕,上貽乙夜之憂,下速尸素之誚,而恬不知退,惟陳愚妄之見,臣等之罪,至此尤大。伏願聖明,斥免臣等之職,改卜賢德,以濟時艱,以答天譴,不勝幸甚。答曰,予之膠守舊規,恐有後弊,卿等勿爲待罪。且天災民怨,俱非卿等所召,安心勿辭。
禮曹啓曰,世子回轅吉日,令日官推擇,則以某某日爲吉云,以差遠之日,先言於彼,以觀其意,似合機宜,敢啓。答曰,如是言之,則或不無逢彼之怒矣。
上在昌慶宮。停常參·經筵。
藥房提調右參贊李景奭,副提調行都承旨李行遠啓曰,伏未審一兩日來,聖候調攝,若何?臣等無任區區憂慮之至,敢此問安。答曰,一樣。藥房日記
傳曰,十五日發行事,淸將更不言及耶?問啓。
接待都監啓曰,十五日發行事,淸將更不言及耶?問啓事,傳敎矣。近日別無他言,而卽者差備譯官來言曰,卞譯以爲,發行日期已迫,凡求請雜物及應給禮單,促令入給云,敢啓。傳曰,知道。
又啓,今日別茶啖,依例排入之意,敢啓。傳曰,知道。接待都監儀軌
義禁府啓曰,黃士善等分揀事,判下矣。放送之意,敢啓。傳曰,依啓。禁府謄錄
請留承旨啓辭。答曰,知道。明日更爲進去,二十四日·二十五日,爲吉之意,措辭言之,彼答或不從,則十九日,以次言之,可也。
禮曹草記。入啓。答曰,請留承旨,當爲言及矣。
刑曹粘連啓目。答曰,非特漢人作奸之罪,受理安徐。譯官李信事內下記草
有政。以李沈爲戶曹正郞。
上在昌慶宮。停常參·經筵。
夜一更,木·金二星,合于婁宿,相去二尺許。
戶曹啓曰,備邊司啓辭,謝恩上·副使,紙地·南草,其他土産雜物,令該曹磨鍊題給,如何?傳曰,依啓事,傳敎矣。謝恩使行次,昨已發行,白紙一百卷,枝三南草一百斤,撥上追送之意,敢啓。傳曰,知道。備局謄錄
備邊司啓曰,以咸鏡監司沈詻上疏,該曹令廟堂稟處事,覆啓蒙允矣。此時北關按節之任,人所共榮,而沈詻投疏至再,懇辭不已,必其精神筋力,自度難堪故也。前監事除交代,移赴關西,本道空虛,事甚可慮。沈詻遞差,他人差出,速爲下送,宜當,伏候上裁。答曰,依啓。備局謄錄
接待都監啓曰,卽者卞譯,以兩將意來言曰,當初越江後,駕轎不爲待候於灣上,吾輩雖曰秩卑,差送者何人,陪來者何人?初不待候之人,今被何責?且未知何人,不以駕轎待候耶?必有某人所爲,欲知其名,以爲摘罰之地,此刻必須回報云。其意,蓋欲自此乘轎,而歸責於初頭待候處矣,所謂初不待候之人,以何官塞責乎?自都監不敢擅便,敢稟。傳曰,此是平安監司不察之失,直言勿諱,可也。接待都監謄錄
政院啓曰,臣承命馳往館所,使譯官傳臣來詣之意,則兩將共會一房,良久相議之後,招臣見之。臣以上敎問安,仍言昨聞回答之語,大人之意甚善。第念本國舊俗,雖尋常出入,必卜日而乃行,以此前後使客,入京及回程之日,竝爲卜日,非但重其事也,亦有俗忌,不可廢也。玆令日官擇日,則二十四日,二十五日,最吉云。貴客,必於吉日發行,主人之願也。至於世子一行,大人將護,來往休戚,都係大人,不必拘忌,但本國使行,赴上國之時,必以使臣,爲重擇日,餘人皆係使臣,故不爲各擇吉日也。嬪宮,是婦人之行,而道路且遠,群臣以爲,大人擇吉而發行,則世子行次,亦賴大人之德,而行李平善,不無區區之望云,願大人,更加參量,以吉日退行,何如?上將曰,俺等之行,大臣請留時,旣以十五日牢定,俺等之事,一定之後,不爲撓改。世子行次,惟在本國處分,俺等先行之後,世子擇吉入來,可也。臣曰,主上再請延行,只爲大人吉日發行,而非爲世子也,大人起程,則世子安得差後而行?今承大人之敎,非但小官之悚懼罔措,歸達主上,則主上必以爲未安矣。二十四五日,小官之意,亦似太遠,而其前無最吉之日,只十九日平吉,而不及於四五兩日,故不卽擧論,大人如有忙底意思,則此日退行,猶勝於不擇日發行也。上將曰,俺等還瀋之後,當問國王症勢之如何,而今不得進見而去,將無以爲辭,此意歸達云。臣備陳自上症勢危苦之狀,不能起動,不得邀接,勢所固然,而大人之敎如此,當歸達。且吉日退行事,何以上達耶云,則卞譯曰,如或接見,則自可停當云。大槪兩將辭色,不如昨日和平,其意亦不可測知,而似在於深察自上病勢耳,敢啓。傳曰,知道。十四日當爲接見,其前大臣進去請留,可也。備局謄錄
接待都監啓曰,今日別茶啖,依例排入之意,敢啓。傳曰,知道。
戶曹啓曰,傳曰,庚辰年,梧將再度接見時,別無禮單耶?其宴以何禮單,推移用之乎?問于該曹以啓事,傳敎矣。庚辰年,梧將再度接見時,別無內下,別禮單及物膳而已,此乃應在都合之中,接見時,只傳單子云。謄錄所付如此,原禮單·物膳等單子,竝此書入之意,敢啓。傳曰,知道。
又啓曰,護行將等,自數日來,都給禮單,督納結裹爲計云,而遷延勿許矣,今日則送人固請曰,明日若不入給,則終不持去云云,明日將爲入給之意,敢啓。傳曰,知道。接待都監謄錄
刑曹粘連啓目。入啓。答曰,法典相考處置。
兵曹粘連啓目。答曰,其時可據文書,相考處置。內下記草
上在昌慶宮。停常參·經筵。
卯時,日暈兩珥,暈上有冠,色內赤外靑。辰時,日暈右珥。自巳時至申時,日暈兩珥。
藥房提調右參贊李景奭,副提調行都承旨李行遠啓曰,春寒猶峭,伏未審聖候調攝,若何?臣等不勝憂悶之至,敢來問安。且前日劑入五貼湯藥,計日則當盡於今日,加劑入之意,敢啓。答曰,知道。症候,與前無異。藥房日記
備邊司郞廳,以大臣意啓曰,以政院啓辭,傳曰,十四日當爲接見,其前大臣進去,請留似好也事,傳敎矣。臣等一請,而退於初十日,再請而退於十五,今又三請,則事涉煩瀆,瀆則必厭,然臣等一二人,每以陳言請之,不足以動聽。群臣所在,事係切迫之狀,不可不示,臣等與六曹參議以上,往見請留,似當,敢此仰稟。答曰,今又退定云,勿爲進去。備局謄錄
又啓曰,一自具鳳瑞祕密狀啓之後,金礪器問答之辭,廣鹿島留船之說,傳播中外,人心洶洶,久而靡定,此言早晩流入彼中,必然之理也。欲具由報知于衙門,而上年秋間問答之辭,今始傳報,則亦必有執言之患,故趑趄未敢啓稟矣。今見閔應騫狀啓內辭緣,海中砲聲,無日無之云,此言虛的,雖不可準信,當此風和之日,海上聲息,難保其必無,萬一遲疑不報,脫有警急,則後時不言之責,無以自解。將此狀啓事意,或咨文,或以口傳,通于衙門曰,上年漢船被捉之後,漢人之仇怨我國,必倍於前日,當此春訊可憂之日,其所動靜,漠然無聞,極爲悶慮,欲送一船,偵探虛實,而不知形勢,冒險直進,不無被掠渰沒之患,百爾思之,計沒奈何?海蓋州·旅順口等處,上國之人,無不通行,而一擧目之間,漢船有無出沒,及凡干形止,可以瞭望,願憑上國偵探之力,以爲小邦防備之計云,則在我先機備禦之策,不爲無助,而彼國亦無他日歸咎之患矣。臣等所見如此,伏候睿斷。且閔應騫條列四件事,俱是海防切要之事,軍兵,則令兵使除出營屬之軍,沙格,則亦令兵使抄擇諸色軍兵中,居在水邊稍解操舟者,充給船泊可疑處。水上邊將定將把守事,及監兵營移送船改造事,則新監司,想已到任,使之從長料理,急急馳啓施行之意,行移宜當,敢啓。答曰,依啓。
又啓曰,右副賓客任絖子幼學任允錫,呈狀于本司曰,父當初入往時,族屬李世馨,以軍官帶去矣,今聞世馨,身有重病,出來灣上云。老病之人,他無救護之人,願代李世馨入往云,情理果爲切迫,依他軍官例,入往公文成給,何如?答曰,依啓。
又啓曰,六鎭守令,必須得人而任之,慶興府使金汝水,頗有擧職之效,且與胡人相熟,酬應之際,得力甚多。當此億胡往來,邊情異前之日,善治守令,不可遞易,況金汝水恰纔陞秩,朝家酬勞之典,亦已行矣,限今年仍任,宜當,敢啓。答曰,依啓。
又啓曰,宗室桂陽令禮吉,呈狀于本司曰,子次聖,丙子年被擄,上年得聞時在舊遼東,具由呈本司入啓,特蒙恩典,給價銀六十兩,成給公文入送,而主胡索價二百兩之故,未得准價,還爲出來矣。今者盡賣家産,僅充其數,將爲入送人馬,願得公文云,依願成給,何如?答曰,依啓。銀價加給。
又啓曰,瀋陽陪從醫官·譯官,則一年衣資,私持馬三駄許送,禁軍及大君軍官,則一年二駄許送矣。今者元孫陪行醫官鄭枏壽·崔應元等家人,呈狀于本司,當初二日治行,不意陪往,身上所着,只是冬衣,日氣漸暖,情理切悶,願得春夏衣服載持馬,許送公文云。元孫回還,遲速難知,而不必過夏於瀋中,姑先二人竝一駄,許送宜當。且麟坪大君出來之期,時未的知,陪行仍留譯官·軍官等,竝依例許送私持之馬,何如?答曰,依啓。
吏曹啓曰,咸鏡監司有闕,依近例,令備邊司議薦,何如?傳曰,依啓。以上備局謄錄
接待都監啓曰,卽者,卞譯送言曰,十五日發行事,卽出牌文云,敢啓。傳曰,知道。
又啓曰,卽者兩將家丁各一人及卞譯,以東宮問安,詣闕矣,敢啓。傳曰,知道。
又啓曰,卽刻衙譯朴乭屎來言曰,發行,以十九日退定,而夫馬則十七日豫爲整齊云。且言今此數日退行之事,實由於小人用意周旋之地,昨昏初更,小人從容入告于兩將曰,大朝再送近臣,以請退行,而終不聽許,事甚落莫。大朝未寧中,恐致添傷云,則兩將曰,此語甚當,何不早言耶云。十九日之退,蓋出於此云,頗有自功之色矣,敢啓。傳曰,知道。量宜給賞,可也。
又啓,今日別茶啖,依例排入之意,敢啓。傳曰,知道。接待都監儀軌
兵曹啓目,前主簿金成一上疏,啓下是白有亦,各道監·兵使帶率軍官,則似不可收布是白在果,外方物情,自此有難詳知,行移本道,使之變通,何如?啓依允。兵曹謄錄
兵曹啓目,幼學趙亨男等上疏,啓下是白有亦,上項兩西刷馬之役,果爲偏重爲白在果,九斗之米,出於結役,諸色軍布,乃是身役兺不喩,本道用度浩繁,亦極難支,其勢不可以一張上言,有所變通,勿施。啓依允。兵曹謄錄
院啓。答曰,推考。趙後亮事內下記草
有政。以李弘有爲省峴察訪,丁彦瑜爲濟用奉事,李必成爲松羅察訪,吳士儉爲三水郡守,李植爲大司憲,洪處大爲監察,李後陽爲延安府使,沈詻爲校書提調,李叔鎭爲監察,宋時喆爲宗廟奉事,申徽爲忠淸都事,韓亨吉爲判決事,李景奭爲典牲提調,李海昌爲修撰,李性恒爲典籍,曺挺生爲司藝,趙備爲獻陵參奉,成汝格爲黃山察訪,洪命一爲應敎,金南重爲京畿監司,呂孝曾爲典籍,李澄源爲康陵參奉,鄭孝俊爲自如察訪,張應一爲禮曹正郞,趙重呂爲弼善。
上在昌慶宮。停常參·經筵。
卯時,有霧氣。未時,日暈。申時,日暈兩珥,暈上有冠,色內赤外靑。酉時,重暈兩暈,暈上有背,外暈有戴,色皆內赤外靑。夜一更,月暈兩珥。二更,月暈。
養花堂護行將接見後,都提調昇平府院君金瑬,提調右參贊李景奭,副提調行都承旨李行遠啓曰,靜攝之中,所可愼者非一,而尤可愼於起居之節,今日陽氣甚微,而勞動玉體,開閉窓戶,接待移時,或不無添傷之患,臣等不勝憂悶之至,敢來問安。答曰,時無加症。藥房日記
備邊司啓曰,昨因淸北防禦使閔應騫狀啓,海上消息,或以咨文,或以口舌,報知衙門事,入啓蒙允矣。臣等更爲商量,口傳不如咨會之詳盡,令承文院,咨文撰出,專差伶俐譯官馳往,何如?答曰,依啓。
戶曹啓曰,備邊司啓辭,宗室桂陽令禮吉,呈狀于本司曰,子次聖,丙子年被擄,上年得聞時在舊遼東,具由呈本司入啓,蒙恩典,給價銀六十兩,成給公文入送,而主胡索價二百兩之故,未得准價,還爲出來矣,今者盡賣家産,僅充其數,將爲入送人馬,願得公文云,依願成給,何如?傳曰,依啓,銀價加給事,傳敎矣。年前已給價銀六十兩,而今其呈狀,已充其數云,故二十兩加給之意,敢啓。答曰,依啓。備局謄錄
接待都監啓曰,兩將還館時,自鍾樓,直由新門,往慕華館,馳登鞍峴,其意蓋欲馳聘山阪,彈射飛鳥矣,敢啓。傳曰,知道。
又啓曰,兩將上鞍峴,良久射小的之時,烹肉·酒茶·生梨等物,仍爲進呈,則頗有喜悅之色矣,敢啓。傳曰,知道。
又啓曰,兩將自鞍峴,下來慕華館射廳,使其家丁,馳馬於射場後,卽刻還館之意,敢啓。傳曰,知道。
又啓曰,卽刻副將,送言於臣吳竣曰,便殿接見時,柚子水正果一椀,其味最好,欲於還館後夜飮,逢授下人,而太半偸食云,仍送其椀於臣處,諦視則果爲過半偸飮,下人所爲,殊極痛惡。逢授人司贍寺下人金起益,令攸司囚禁重治,何如?傳曰,允。接待都監儀軌
院啓。答曰,旣已推考,不必罷職。
戶曹粘連啓目。答曰,依允。且公貿木代米乙良,俾勿上納,各其本官收捧,以爲凶年救民之資。
咸鏡監司沈演上疏。入啓。答曰,省疏具悉卿懇。卿才實合此任,宜勿控辭,速往欽哉。
戶曹草記。入啓。答曰,依傳敎擧行,以觀其所爲,可也。禮單事內下記草
上在昌德宮。停常參·經筵。
藥房提調右參贊李景奭,副提調行都承旨李行遠啓曰,昨日勞動觸寒,伏未審夜來,症候,與前何如?臣等區區憂慮,益切于中,敢此問安。答曰,一樣。藥房日記
政院啓曰,兩將差備譯官,持昨日所給禮單單子,以兩將意來言,此禮單,出於自上情愛之贈,感激聖恩,而此是皇帝定數之外,不敢受去,單子還送云矣。前日戶曹草記,措語糢糊,以十四日接見時禮單,混入於十三日都給之中,有若徑先給之者然。且自前便殿接見時,有禮單單子傳給之例,故臣等以爲,便殿接見,出於一時上命,非如各站恒定之規,接見時贈給,不入於定數之中也。今聞譯官之言,不論某處禮單,旣備元定之數,則其不欲加受者,事勢固然云,然則今此禮單,不必强請,給之不給,則使都監郞廳,措辭回答,以爲上國定數之計,如是固辭,不敢强請,而情禮歉然云,則似或宜當,敢稟。傳曰,此是規外接見,更爲措辭給之,可也。
戶曹啓曰,去夜護行將,招譯官等,盛怒而言曰,汝等,以前頭禮單,皆在都給中爲言矣,今日便殿接見時,有禮單單子,以此視之,則前日便殿禮單,乃亦今日別贈之例,而汝等瞞我至此,此汝等所自爲耶,戶判所爲耶?明日早朝,戶判請來,當詰問之云云,其間咆勃恐嚇,劫勒貪得之狀,有不可形言。昨言夜深,傳言于臣家,故未及入啓,今方來在館所,以待護行將爭詰矣。大槪上年,以帝命旣定都給,銀貨以下,名目數爻甚多,在我所當一依皇帝所定,諉以都給御帖之外,禮單單子,切勿擧論,可也,而今乃不然,使彼別生意欲,至於上年約束,自取更變之弊,今番一二巡,禮單煩費之事,不甚大害,而前頭無窮之弊,自今日始,豈非可歎之甚?惶恐敢啓。傳曰,只給昨日禮單,可也。
接待都監啓曰,兩將處所給馬二匹,副將親自試閱於庭中,謂以性生不熟,難用於戰場,願換馴良他馬云,本馬則還爲出給,敢啓。傳曰,使之換給。
又啓曰,今日別茶啖,依例排入之意,敢啓。傳曰,知道。
又啓曰,卽將柚子水正果二椀,納于兩將,則兩將問此物,從何處來乎?差備譯官,對以自內所送,則兩將答曰,自上知俺等所嗜,爲此賜送,不勝感謝云,上將卽飮半椀,副將則少嘗後封置,當持去云矣,敢啓。傳曰,知道。以上接待都監儀軌
上在昌慶宮。停常參·經筵。
國忌齋戒。
傳曰,出番御醫等,卽刻竝爲招致。傳于御醫等曰,今番湯藥三十餘貼進御,未見其效,而脹候引飮之症,漸漸加重,何以如此耶?回啓曰,前日劑進加入四物湯,滋陰淸熱,除煩渴之良劑,進御多至三十餘貼,而脹候引飮,漸漸加重爲敎,退與提調,商議以啓。答曰,知道。
藥房都提調昇平府院君金瑬,提調右參贊李景奭,副提調行都承旨李行遠啓曰,臣等卽刻,伏承下醫官之敎,益不勝驚惶憂悶之至。進御加入四物湯,已至三十餘貼,而非但無效,脹候引飮,漸漸加重,則其非對症之劑,可以見矣,卽令醫官等更爲入診,然後退而議定當藥,宜當。臣等每於議藥之際,雖取考醫方,而全昧偏傍,徒取決於諸醫之口,臣等之罪,大矣。惶恐敢此仰稟。答曰,依啓。傳曰,凡診脈,不時爲之,可乎?回啓曰,診脈常以平朝,退與提調,商議以啓。答曰,知道。
藥房三提調,使崔得龍·柳後聖啓曰,診候之法,常以平朝爲期,而今日之擧,出於不意,故隨時入診爲啓矣。今日則非徒日晩,醫官之心,亦自驚動,以明朝退行,何如?答曰,依啓。藥房日記
備邊司啓曰,今此兵部咨文,專差伶俐譯官齎去事,入啓,蒙允矣。譯官到彼之後,必般問聲息,若爲失對,則所關非細,不可以迷劣之人,差送譯官,全天機爲人明敏,且與鄭譯相親,不無指揮之助,以此差定,急急騎撥下送,而令該曹題給某物,俾爲入彼要用之資,何如?答曰,依啓。備局謄錄
政院啓曰,便殿禮單單子,兩將還送事,傳曰,此是規外接見,更爲措辭給之,可也事,傳敎矣。令都監郞廳措辭給之,則兩將同在一處,答曰,規外禮單,如是優給,不敢受之矣,今又送來,每每不受,事涉未安,不得不受云矣,敢啓。傳曰,知道。
接待都監啓曰,今日別茶啖排入之意,敢啓。傳曰,知道。
又啓曰,昨日副將處,賜送馬匹,副將謂以不馴點退,而因草記,使之換給事,傳敎矣。今日自司僕,極擇騸馬換給,則始爲領受,喂養於館中云,敢啓。傳曰,知道。以上接待都監儀軌
上在昌慶宮。停常參·經筵。
藥房都提調昇平府院君金瑬,提調右參贊李景奭,副提調行都承旨李行遠啓曰,近日春寒,甚於冬寒,伏未審夜來,諸症輕重,若何?鍼·藥俱行,非不久矣,而未收一分之效,反下漸重之敎,臣等益不勝煎憂渴悶之至,敢來問安,竝此仰稟。答曰,與昨無異。
入診醫官崔得龍·柳後聖·李馨益三人,診脈退伏後,崔得龍啓曰,聖候所患,雖爲往來,卽今以脈候觀之,則熱勢比之於頃日,稍爲減歇矣。柳後聖啓曰,脈候思之,則熱勢太半減歇矣。李馨益啓曰,六脈洪數,臣之所見,熱勢比前則無減,必有惡寒之症,有加於前日,殿下之候,都是火症,惡寒皆熱也。古人多浴冷水,以愈惡寒之症,此之所致。答曰,汝言是矣。又啓曰,古方,有陰邪發夢之書,夢兆,何如?答曰,有心慮之人,夢兆煩數,別無他夢矣。又啓曰,黃帝素問云,腎虛之人,夢涉大水而恐懼,火症之人,夢見火光矣。答曰,無如此之夢矣。柳後聖啓曰,晝寒例爲夜熱,而今則自上惡寒之候,晝夜無異,明是熱減矣。崔得龍啓曰,滋陰淸熱之劑三十餘貼,已爲進御,而脹候煩渴加重者,必有其然。濕熱鬱滯,不能宣通,淸濁相干之所致。凡用藥之道,不可執一,臨機隨症而治之,脹候煩渴,爲今急務,退與提調,議藥以啓。答曰,依啓。
藥房三提調再啓曰,臣等卽與入診醫官及諸御醫等,齊會詳議,則皆以爲,今此聖躬所患諸症,皆本於脹,疏導鬱滯,然後淸熱和血之劑,皆可以行其力矣。宜就六鬱湯,加黃連·薑汁炒,麥門冬·天花粉各一錢,加入三種黃連,主治濕熱痞閉,麥門冬·天花粉則主治煩渴,每日空心,連進十貼爲當云。所謂六鬱者,氣鬱也,濕鬱也,熱鬱也,痰鬱也,血鬱也,食鬱也。此藥可以兼治諸鬱云,以此劑入之意,敢啓。答曰,依啓。
藥房三提調啓曰,臣等卽者,伏見下政院之敎,今始伏審嬪宮,有受鍼之擧,無任伏慮之至,必詳知症候,然後方可議定鍼·藥,敢此仰稟。答曰,問于醫女,則可知也。世子宮問安。答曰,知道。嬪宮問安。答曰,不至大段。
藥房再啓曰,臣等問于嬪宮受鍼時,入診醫女等,則以爲昨日受鍼後,所患頭痛,稍似減歇,而尙有風熱未祛之候云。卽與諸御醫等相議,則當用解表之劑,宜於小柴胡湯,加羌活·乾葛·生地黃·川芎各七分,石羔煆一錢,朴下五分,連用三貼爲當云,以此劑入,而且於明日,以前穴受鍼之意,敢啓。答曰,知道。進御,加黃連·薑汁炒,麥門冬·天花粉各一錢,六鬱湯五貼劑進。以上藥房日記
傳曰,世子嬪,今方受鍼,明明日,勢難發行,此意言于大臣。
備邊司啓曰,邊臣隨所聞馳啓,乃其職耳,然事係邊情,則不可不詳細枚擧,而宣川府使閔應騫狀啓內,海中砲聲,無日無之云,而不擧進告人姓名,泛稱海邊居民來告云,報邊重事,殊甚疎漏。且放砲聲響,旣已得聞,則漢船之在近可知,而厥後,久無發動形止,亦無連續馳啓之事,尤爲非矣。前日狀啓之後,砲聲有無,及當初進告人姓名,漢船現形與否,一一詳細馳啓之意,防禦使處,行會,何如?答曰。批答缺以上備局謄錄
接待都監啓曰,今朝兩將,有牌文發送之語,而繼有明明日勢難發行,此意言于大臣事,傳敎矣。自都監姑留牌文,方待大臣之意,敢啓。傳曰,知道。
又啓曰,卽刻卞譯傳言內,兩將方有出遊處,所騎馬及前馬待令云,敢啓。傳曰,知道。
又啓曰,兩將率家丁十名,自南大門出往之意,敢啓。傳曰,知道。
又啓曰,兩將自南大門,直上藥田峴,迤西而下,馳登天柱峯,欲向蠶頭云云,敢啓。傳曰,知道。
又啓曰,兩將自天柱峯,直下西江,仍令整船以待矣,敢啓。傳曰,知道。
又啓曰,兩將各乘一船,卽向蠶頭峯矣,敢啓。傳曰,知道。
又啓曰,兩將自蠶頭沿流,至于陽川渡口,因騎舟於北岸,使其家丁馳馬沙汀,時未卸下矣,敢啓。傳曰,知道。
又啓曰,兩將於楊花渡口,只喫烹肉·生梨,而不受茶啖。又令網得生魚,烹進食之,仍卸舟於沙汀,一時上馬,馳聘於野中矣,敢啓。傳曰,知道。
又啓曰,兩將馳馬沙汀後,直由城山山頂,取路於鞍峴西麓,橫馳彈射,仍踰鞍峴東麓,下來於慕華館射廳,良久坐於交倚,令家丁射小的,卽由南大門還館之意,敢啓。傳曰,知道。
又啓曰,今日別茶啖,以其出遊,故午時不得進呈矣,卽刻依例排入之意,敢啓。傳曰,知道。以上接待都監儀軌
備邊司粘連啓目。答曰,依允。管餉使得人爲難,徐議處置。
又粘連啓目。答曰,依允。奴婢一事乙良,勿施。內下記草
上在昌慶宮。停常參·經筵。
申時,日暈兩珥。酉時,日暈兩珥,暈上有冠,色內赤外靑。夜一更,艮方巽方,有氣如火光。
藥房都提調昇平府院君金瑬,提調右參贊李景奭,副承旨尹絳啓曰,伏未審夜來,聖候調攝,若何?脹候煩渴之症,比昨何如?臣等無任憂慮之至,敢來問安。答曰,與昨無異。世子宮問安。答曰,知道。嬪宮問安。答曰,症候減歇。藥房日記
接待都監郞廳,以領·左相意啓曰,淸將請留事,入啓而蒙允,而臣等,未離闕下,淸將以爲,西出遍遊於西江·楊花渡·城山等處,還館之時,日已昏黑,而臣等急於陳懇,齊進于館所,招卞譯言之曰,自上症候,數日內添加,而世子嬪宮,又自再昨,重得外感之症,頭痛極重,鍼·藥無效,明明日,勢難發行,願退日期,待差發程云,則卞譯,勃然盛氣,多發落落難從之說。臣等言曰,牌文已發,夫馬旣已整頓,雖退數日,有何所益,而更請延行乎?上候則進退無常,雖不可以此停行,嬪宮症候,則猝然重發,痛勢甚苦,將何氣力,可堪登程乎?卞譯入言於兩將,俄而出來言曰,大臣雖年老官高,其心則童稚之不若,前者一請退於初十,再請退於十五,又引國王之請退於十九,俺等勉從所請,至矣盡矣,又生權術,敢此探試乎?三公欲送,東宮送之不欲,則勿送,可也。俺等明日打發矣。咆哮之言,無所不至,臣等,雖强爲爭辯,如以水投石,萬無動聽之理,而劃然起居,更不出來。大槪觀其氣色,再三延退之餘,又以嬪宮疾病爲言,彼意以爲,托病而延拖,故有此嗔怒,到此地頭,事勢極爲悶迫,雖或有激怒之慮,臣等明日,更來申懇,在所不已,敢啓。答曰,知道。更往申懇,似爲無益矣。備局謄錄
接待都監啓曰,今日別茶啖,依例排入之意,敢啓。傳曰,知道。
又啓曰,卽刻卞譯及衙譯一名,家丁一人,以問安事,詣闕矣,敢啓。傳曰,知道。
又啓曰,昨日姑停牌文,方待大臣事,入啓蒙允矣。今朝牌文發送之意,敢啓。傳曰,知道。
都監郞廳,以領·左相意啓曰,臣等今日,更往申懇事,入啓,則聖批,似爲無益爲敎,而臣等,猶冀其萬一聽許,來會于館門之外,招問差備譯官等,則兩將及卞譯,怒色猶未解,言及退行事,則輒生嗔怒落落,難以接話。且言今又退行,則兩將,當爲先出疾走云,若然,則非徒無益,必有大段,誠如聖慮所及,故臣等,不得已退歸矣,敢啓。答曰,知道。
都監啓曰,卽刻兩將傳言曰,明日世子嬪宮發行後,趁卽來報,則俺等當隨後啓程云,敢啓。傳曰,知道。
又啓曰,兩將處,例給無鞍馬二匹入給,則不滿其意,初有點退之語,而旋又受之曰,西路當有換去之馬云矣,敢啓。傳曰,知道。
又啓曰,卽刻兩將,出示明日發行軍令,初吹辰初,二吹辰末,三吹巳時矣,敢啓。傳曰,知道。
兵曹啓目,粘連牒呈是白有亦,向前正薍刈取軍價布,捧上直納于宣惠廳事,本道監·兵使處行移,何如?啓依允。
又啓目,今二月二十日,禁軍等盤松亭良中,與都摠府眼同,戎器點考爲白乎矣,有故則退行,何如?啓依所啓施行。兵曹謄錄
仁興君上疏。入啓。答曰,省疏具悉至意。瀋行所用,自有廏馬,宜安心勿爲獻進。
傳曰,仁興君所騎馬,自下違例捉入,事極駭愕。當該官吏,姑先推考,以懲其凌轢之罪。
院啓。答曰,依啓。忠淸兵使罷職事
有政。以申恦爲洪川縣監,閔光勳爲尙衣正,李溟爲刑曹判書,李景嚴爲漢城右尹,鄭榏爲濟用參奉,李尙逸爲濟用正,姜大遂爲同副承旨,李命益爲司饔主簿。
上在昌慶宮。停常參·經筵。
藥房都提調昇平府院君金瑬,左副承旨尹絳啓曰,伏未審夜來,聖候調攝,比前若何?王世子,侍藥未久,西行又催,臣民之痛,已不可喩,而伏想今日聖懷,臣等卽欲無生也,不勝腐心煎慮之至,敢來問安。答曰,與昨一樣。東宮問安。答曰,知道。嬪宮問安。答曰,知道。王世子還向瀋陽敎是時,出宮正時巳正。嬪宮由內差備通化門而出,王世子由集英門,入明政殿,庭行肅拜禮,從弘化門而出,午初動駕,申時到碧蹄。以上藥房日記
接待都監啓曰,卽刻護行將,館所離發之意,敢啓。傳曰,知道。
又啓曰,世子住于慕華館宴廳幕次,與兩將相對而話,話了後,世子還入幕次。兩將則方留宴廳,坐交倚矣,敢啓。傳曰,知道。
又啓曰,世子還入幕次後,仍爲乘輦,發向前路矣,敢啓。傳曰,知道。
又啓曰,護行將,到慕華館,與大臣茶禮,仍行三盃之後,離發之意,敢啓。傳曰,知道。
都監郞廳,以領議政意啓曰,護行將,到慕華館,臣請餞慰禮,則兩將許之。臣呈御帖,行茶禮後,措辭言之曰,今番兩大人,務從簡約,凡干宴禮,一切廢却,極爲未安。今當臨行,不可無一杯敍別之事云,則兩將唯唯。略具果盤以饋之,則兩將食之甚甘,仍謂臣曰,今日已晩,頗覺飢餒,故餔啜至此,願相公休咎。仍取酒分饋家丁·譯官,及房守·別監等矣,臣酒三行,仍爲辭退,敢啓。答曰,知道。以上接待都監儀軌
上在昌慶宮。停常參·經筵。
自辰時至申時,日暈。夜一更至三更,巽方·艮方·乾方,有氣如火光。
藥房都提調昇平府院君金瑬,左副承旨尹絳啓曰,伏未審夜來,脹候·熱勢·煩渴諸症,其無少異於近日者乎?伏念今者,聖上所遭之境,此是人情之所不能忍焉者,臣等固知聖心,雖已理遣,而區區憂慮之誠,無所不至,敢來問安,竝此仰稟。答曰,一樣。
戶曹粘連啓目。答曰,依允。今價銀如是殊甚過重,每兩作木二匹,俾民蒙惠。
戶曹粘連啓目。答曰,依允。房守等役,亦令勿定。
持平李壽仁上疏。入啓。答曰,省爾疏章,嘉爾憂愛之誠,所陳之辭,予當惕念,爾其往來。內下記草
上在昌慶宮。停常參·經筵。
夜一更,有氣如火光。
藥房提調右參贊李景奭,左副承旨尹絳啓曰,伏未審夜來,聖候調攝,若何?臣等無任憂悶之至,敢此問安。答曰,脹候頗似稍減矣。藥房日記
司憲府照目。答曰,洪州·瑞山·結城等三官官吏兺,依律施行爲乎矣,掌令乙良,避。
掌隷院粘連啓目。答曰,依允。在島奴婢乙良,定給安徐。江都啓請,奴婢換給
上在昌慶宮。停常參·經筵。
未時,下雨。夜五更,有霧氣。
藥房提調右參贊李景奭,副提調行都承旨李行遠啓曰,伏未審夜來風雨,聖候若何?昨者伏承脹症,頗似稍減之敎,不勝喜幸,而第未知惡寒引飮之症,尙爾無減耶?臣等無任憂慮之至,敢來問安。且前日劑入五貼湯藥,今日當畢進御矣,五貼加劑入之意,敢稟。答曰,知道。惡寒之症,亦似少減矣。
進御六鬱湯,依前加入五貼。
昇平府院君金瑬上疏。入啓。答曰,省疏具悉卿懇。卿其勿辭,調理行公。
戶曹參議李民寏上疏。入啓。答曰,省疏具悉。爾其勿辭,調理察職。
戶曹粘連啓目。答曰,依啓。還上耗剩,定給於刷馬人一款,似未妥當,更議處置。
備邊司粘連啓目。答曰,竝依狀啓施行爲乎矣,呻吟之民乙良,使之勿爲點閱。內下記草
上在昌慶宮。停常參·經筵。
昧爽至辰,有霧氣。夜五更,月暈兩珥。
下直,仁川府使柳後聖。
藥房提調右參贊李景奭,副提調行都承旨李行遠啓曰,伏未審夜來,聖候調攝,若何?昨日伏承惡寒之症,亦似小減之敎,伏切喜幸,而近來日氣陰曀,節宣尤難適宜,臣等無任區區憂慮之至,敢此問安。答曰,症候自當漸愈,今後勿爲問安。傳曰,兵曹判書李時白家,看病。藥房日記
備邊司啓曰,民生不幸,遘此大癘,經冬徂春,日益熾盛,八路同然,而三南尤甚,或闔家俱死,而埋屍無人,慘不忍聞。臣等伏見全羅監司朴潢狀啓,興德一縣,死亡之數,至於三百六十餘名云。小邑如此,大邑可知,旣往如此,將來可知。若此不已,則民無了遺,爲民父母,豈可立視其死而不救哉?天行癘氣,雖非人力所及,然祈禳之方,自古有之,苟能虔誠祈禱,則庶獲神佐。昔我祖宗朝,棘城癘疾大熾,人多死亡,文廟,親製祭文以祭之,祭畢而疾疫寢息,至今傳以爲盛德事。今則玉候違豫,方在調攝之中,親製宸章,雖未遑暇,特命詞臣,代撰祭文,而仰體聖上惻怛之旨,務令懇切,勿爲文具,分遣近臣於三道,設祭於名山大川,他道則令本道監司,親自設行,以示爲民求生之意,在所不已。然徒事祈禳,不施賑救之策,亦末也已,令各道監司,隨其方痛民口,分給穀物,俾無飢病相仍之患,方爲着實。且藥物中稀貴之材,雖不可得,如大黃一味,最有關於熱病,昔耶律楚材,伐夏克捷,諸將爭占寶貨,楚材獨取大黃,後値軍中有疫,用此治療,所活數萬人。以此觀之,大黃之於熱病,眞是對症之良藥,亦令各官採取分給,以爲救急之用,似當,此意行會于各道監司,使之另加施行。至於京城病人救活事,臣等方刻意申飭,而祈禳一款,時未行之,別遣重臣,設祭於癘壇,亦當令該曹稟旨擧行,何如?答曰,允。備局謄錄
戶曹草記。入啓。答曰,其時減定公事,問于本道處置。
前承旨崔有淵上疏。入啓。答曰,省疏具悉。嘉爾爲國之誠,所陳之事,不無意見,予當體念而採施焉。
玉堂箚子。入啓。答曰,載運有弊十卷,爲先入送。綱目事
憲府啓目。答曰,依允。功減一等,申琥乙良,罷職。內下記草
下直,仁川府使柳後聖。內下日記
上在昌慶宮。停常參·經筵。
戶曹啓曰,備邊司京中癘壇,及各道設祭事,草記,傳曰,允事,傳敎矣。慶尙·全羅·忠淸·江原等道,因本道監司狀啓,香祝·藥物,曾已下送,而癘氣熾盛,近來尤甚,誠爲慘怛。若及此時,別樣祈禳,則仁愛之天,不無感應之理,廟堂陳啓,極爲允當。京中癘壇,及各道祭文,令藝文館速爲撰出,香祝竝爲下送。下三道分遣近臣,癘壇別遣重臣,亦爲差出,而方痛民口,分給穀物,大黃採取,以爲救急等事,諸道監司處,一體行會,何如?傳曰,允。備局謄錄
右議政金自點,初度呈辭。入啓。不允批答。
府啓。答曰,言雖不中,意非逢迎,勿爲煩論,以廣言路,承旨別無所失,勿推。崔有淵削去仕版事內下記草
有政。以申起門爲引儀,朴安孝爲司藝,崔克良爲活人別提,趙重呂爲司䆃正,崔起雲爲雲山郡守,李行源爲兵曹正郞,尹爲靑丹察訪,李起浡爲大同察訪,任善伯爲掌令,李楘爲大司諫,曺挺生爲昌原府使,趙希進爲靑松府使,趙有恒爲利川府使,金柱宇〈爲〉蔚珍縣令,申可貴爲彦陽縣監,張遇漢爲杆城郡守,洪宇亮爲高山縣監。
府啓。我國自祖宗以來,道術大明,士論最正,今雖衰弱,無敢以反經悖義之說,至於上達者,唯此一端而已。今見前承旨崔有淵疏辭,有曰復設昭格署,以享上帝。此則中廟朝已行革正,其法乃道流不經之術,而謂之享帝,則又是失實,有曰請依道詵祕記,移御仁慶宮,此是性智熒惑昏朝之所爲也。有曰請遣內官·別監等,暗行諸道,此則前古大亂之世,亦所未聞,雖異端邪說之徒,所不敢發諸口者也。崔有淵以儒家子孫,且歷淸班,非冥然迷識之人,遠在封章,非卒然妄發之語,而敢爲此許多張皇之說,其心所在,殊不可測。自上反加容奬採施之旨,臣等尤不勝疑慮之至。若不痛加懲治,則妖誕之興,邪佞之進,未必不由此而媒孽也。請崔有淵削去仕版。批答見上
上在昌慶宮。停常參·經筵。
巽方艮方坤方,有氣如火光。
藥房提調右參贊李景奭,副提調行都承旨李行遠啓曰,日氣寒冷,伏未審此時,聖候調攝,若何?臣等無任憂慮之至,敢此問安。答曰,時加症勿爲問安。
禁府粘連啓目。答曰,希麟傷處,似不明白,設或的實,打理兺以,身死未爲近理,詳察處置,俾無冤枉。
院啓。答曰,依啓。獻納李之恒遞差事。
工曹草記。入啓。答曰,仍在的實,而新磨鍊之數甚少,詳察進排,可也。
傳曰,通信使尹順之·趙絅,譯官李長生等加資。從事官申濡,通事金時聖,軍官鄭傳賢·尹龍祥等陞敍。讀祝官朴安期,通事尹悌顯·尹誠立,寫字官朴崇賢·金義信,軍官李鎔等,高品付祿。譯官洪喜男,熟馬一匹。通事金同行·李亨男等,各半熟馬一匹賜給。
府啓。答曰,已諭毋煩。前啓內下記草
上在昌慶宮。停常參·經筵。
自卯時至巳時,日暈兩珥。夜三更,東方,有氣如火光。
左議政金自點,再度呈辭。入啓。不允批答。
戶曹粘連啓目。答曰,法例相考處置。
院啓。答曰,言雖不中,意非迎合,置之,可也。
府啓。答曰,不允。趙有恒遞差。
戶曹粘連啓目。答曰,依允。豆錫之數太多,只千斤入送,宜當。
刑曹判書李溟上疏。入啓。答曰,省疏具悉卿懇。卿其勿爲控辭,調理察職。內下記草
院啓,崔有淵持身不端,處事麤悖,公議之指點,久矣。有何知識,而張皇辭說,妄陳疏章,熒惑天聽乎?昭格之設,因循故事,先聖王與儒生,熟講革正,而有淵乃敢請改,是誠何心?剝盡民膏,大建仁慶,而有淵,又請移御,祖述性智之緖餘,陰托歷年之長久,其爲妖誕之計,吁亦慘矣。至於掖庭便嬖,干豫朝政,從前所無,而謂之祖宗朝故事,言之無倫,一至此哉?自古佞臣誤國者何限,而未聞以此說,出諸口而導君者也。有淵何人,肆然無忌,興妖作孽,若此之甚?不特此也,自譽才學,有若擔當施設者然,希冀冒進之狀,昭不可掩。旣下優批,復以開廣言路爲答,此臣等之所未曉也。若不嚴治峻斥,則妖言希望之輩,將接跡而起矣,豈非大可懼哉?請崔有淵削奪官爵,門外黜送,以杜奴孽,以定人心。答曰,言雖不中,意非迎合,置之,可也。
上在昌慶宮。停常參·經筵。
夜三更,有氣如火光。
藥房提調右參贊李景奭,副提調行都承旨李行遠啓曰,近日日氣,寒暖不適,伏未審此時,聖候調攝,若何?臣等伏承勿爲問安之敎,所當遵依聖旨,不敢煩瀆,而再次劑入五貼之藥,當盡於今日,必須詳知卽今症候之如何,與夫藥效之有無,然後方可或仍前藥或別議他藥。詳察之道,在於診切,而別紙書入,亦非得已,敢來問安,竝此仰稟別紙,脹候,何如?惡寒,何如,煩熱何如,引飮多少,何如,汗出多少,何如,小便淸濁,何如?答曰,惡寒·腹脹兩症,頗似稍減,湯藥苦口而已,別無顯效,勿爲加劑入。進御經方丸藥呑進,燈心茶十貼劑進。藥房日記
戶曹啓曰,灌爐匠,今方撥上入送之意,入啓矣。匠人等,雖撥上發送,而觀其辭色,則頗有厭避之意,不有押去之人,則中路遲滯,以致生事之患,難保必無,勤幹禁軍一人,定送押去,平安監司處,交付宜當,敢啓。傳曰,依啓。備局謄錄
府啓。答曰,置之宜當,勿爲更煩。前啓
兵曹草記。入啓。答曰,今後勿爲苟充,門地才局,極擇差出。局將差出事內下記草
上在昌慶宮。停常參·經筵。
夜五更,有氣如火光。
傳于政院曰,昇平府院君金瑬家,遣內醫看病。
戶曹啓曰,以本曹灌爐匠,入送銅鐵吹鍊事,啓下矣。銅鐵吹鍊之事,日期急迫,一日之內發送,使之罔晝夜入去,庶無生事之患,京居灌爐匠金信張·者斤福二名,今方推捉督送,而此人等衣資題給,撥馬入送之意,敢啓。答曰,知道。備局謄錄
金瑬上疏。入啓。答曰,省疏具悉至懇。卿其勿爲固辭,安心調理。
府啓。答曰,毋庸强煩。前啓
工曹草記。入啓。答曰,東宮,多人所給炭燒木價,勿爲作銀,除出給之,俾無價布加磨鍊之弊。
左議政金自點,三度呈辭。入啓。不允批答。
戶曹草記。入啓。答曰,依啓。兩年差使員,竝爲拿推。內下記草
上在昌慶宮。停常參·經筵。
夜一更二更,艮方東方巽方,有氣如火光。
備邊司啓曰,卽者工曹判書尹暉戶奴,呈狀于本司曰,上典妻貞夫人李氏,今月二十七日,不意卒逝,質子洗馬尹敬之,方在瀋中,當爲傳訃,向前李政丞卒逝,陵城府院君夫人卒逝時,兩宅質子,皆令出送,今傳訃音,則亦必依例許送。少上典,只帶一奴而在,雖欲出來,千里徒步,難以得還,情理罔極,奴三名,馬三匹,欲爲入送,義州府尹處,公文成給云,尹敬之奄遭其母喪,彼必許送,而勢難以單奴作行,許送公文,依願成給,何如?傳曰,允。備局謄錄
兵曹啓目,粘連關是白有亦,向前卒洪澤造墓軍,六十五名,依近例,分半題給之意,移文宣惠廳,何如?啓依允。兵曹謄錄
傳曰,前副護軍趙錫胤,除授承旨。
府啓。答曰,不允。前啓內下記草
有政。以宋錫胤爲正言,金廈樑爲直講,李之恒爲校理,兪伯曾爲吏曹參判,洪爲利川府使,沈閔爲假引儀,吳挺一爲獻納,沈東龜爲司諫,郭龍伯爲奉常判官,李後山爲掌令,崔魯詹爲平市令,金得宗爲監察。郞廳柳埅校正。日記廳郞廳李仁默書。
上在昌慶宮。停常參·經筵。
國忌齋戒。
藥房提調右參贊李景奭,副提調行都承旨李行遠啓曰,節屆三春,陽氣向舒,伏未審此時,聖候調攝,若何?臣等不勝區區憂慮之至,敢此問安。答曰,時未快愈。藥房日記
觀象監,午時未時,日暈。夜一更二更,東方巽方,有氣如火光。五更,黑雲一道如氣,起自坤方,直指東方,長十餘丈,廣尺許,良久乃滅。內下日記
備邊司啓曰,守禦廳,久無主管之人,不但外方文報,本城糴糶,多有積滯,料理應變之地,不可暫曠,而新除授守禦使李時昉,時在忠淸道洪州地云,斯速上來之意,下諭,何如?答曰,依啓。備局謄錄
上在昌慶宮。停常參·經筵。
夜自一更至三更,東方,有氣如火光。五更,流星出密雲天中,入乾方天際,狀如鉢,尾長三四尺許,色白。東方艮方,有氣如火光。
戶曹草記。入啓。答曰,今此作米之擧,出於損上益下之意,凡上下之物,此時及夏間,一從市直給之,其不足之數,以六七斗節用,儲置之布,推移用下,使京外,俱無怨言,可也。
又草記。入啓。答曰,知道。癸未條,其時不爲擧論,則各官,何敢任意作米?內下記草
上在昌慶宮。停常參·經筵。
卯時辰時,日暈兩珥,暈上有冠,色內赤外靑。申時,日暈。
下直,龍仁縣監李馨益。
備邊司啓曰,東西活人署,病人救療形止,自本司,時時發遣郞廳摘奸,而非但不善救療,物故之數,亦爲不以實報。便文自營,難免其責,至於給料之際,不謹看檢,身住遠遠之處,頗有虛疎之弊,兩署當該官,請竝姑推考,以責後效。答曰,允。備局謄錄
兵曹啓目,粘連關啓下是白有亦,向前卒領中樞府事李聖求造墓軍,依近例一百名,本曹與宣惠廳,分半題給之意,移文,何如?啓依允。兵曹謄錄
義禁府啓曰,本府,以王府衙門,體面尊重,書吏元定額數二十二名,載在大典,而累經亂離,該曹務恤經費,今降十一名,使喚不足,一吏常兼數三事,苟簡莫甚。不幸若有意外大獄,則拿來鞫問,未及周旋,例致生事,而臣等,亦慮時事艱危,料食難繼,因循苟度,歲月已久。往在辛巳春,本府啓請加出四名,令該曹,依例料給,則傳曰,待秋成,加定可也爲敎,而厥後該曹,移差書吏二名,循例定送,旣非元定,旅進旅退,似無固志。起坐之日,只自來現,文書等事,全不留意,事甚未安,不敢更請者,每被該曹搪塞,互相入啓,有若務勝者然,恐傷事體,未果更瀆矣。目今文簿多滯,任使亦乏,不得不依前傳敎,更爲申達,着令該曹,加定四名,給料之意,敢啓。傳曰,近因作米之擧,經費不足,姑勿加定。禁府謄錄
府啓。答曰,不允。
領議政沈悅箚子。入啓。答曰,省箚具悉卿懇。卿其勿爲控辭,調理行公。
左議政金自點,四度呈辭。入啓。答曰,安心調理。
戶曹粘連啓目。答曰,近因作米之擧,經費不足,姑勿加定。
禁府粘連啓目。答曰,招辭似涉不實,嚴刑得情。內下記草
上在昌慶宮。停常參·經筵。
府啓。答曰,毋庸堅執。崔有淵事
大護軍尹順之上疏。入啓。答曰,省疏具悉卿懇。所陳實加,乃是前規,卿宜勿辭行公。
左議政金自點,五度呈辭。入啓。答曰,卿辭如此,今姑勉從之意,遣史官諭之。
院啓。答曰,毋庸堅執。前啓內下記草
上在昌慶宮。停常參·經筵。
夜三更,月暈。
藥房提調右參贊李景奭,副提調行都承旨李行遠啓曰,伏未審數日來,聖候調攝,若何?臣等無任區區憂慮之至,敢來問安。答曰,惡寒之症,幾盡差愈,今後勿爲問安。
府·院啓。答曰,已諭。前啓內下記草
上在昌慶宮。停常參·經筵。
夜一更,月入東井星。
下直,二大君軍官金武臣入瀋。
領議政沈悅,初度呈辭。入啓,不允批答。
兵曹粘連啓目。答曰,其時狀啓相考,參酌施賞。金乃逸事
府啓。答曰,勿煩。前啓
院啓。答曰,依啓。正言趙復陽上來事兵使李時英,有功有才,合於閫外之任,更加量察,勿爲已甚之論。崔有淵事,亦勿煩瀆。
禁府啓目。答曰,功減一等爲乎矣,今後王子所騎之馬乙良,使之勿爲捉入。內下記草
有政。以趙復陽爲正言,尹順之爲刑曹參判。
上在昌慶宮。停常參·經筵。
備邊司啓曰,近日本司,多有回啓之事,今日諸堂上,會于本司,而領議政,方在呈告中,不爲酬應。臣等不敢擅爲回啓之意,敢啓。答曰,依前例爲之。備局謄錄
府啓。答曰,不允。前啓
院啓。答曰,已諭毋煩。內下記草
上在昌慶宮。停常參·經筵。
夜一更,大風。
備邊司啓曰,在前錦州軍交替之擧,皆自瀋中催促之後,發送矣。今日因朔數已滿,將爲替代,而軍兵入往之由,不爲報知,徑先渡江作行,似爲無端。今月晦前,京中點閱,起程之意,移文宰臣,使之告知衙門,而令義州府尹,專人傳通,宜當,敢啓。答曰,允。備局謄錄
又啓曰,以本司諸堂上,不敢擅爲回啓事,草記,答曰,依前例爲之事,傳敎矣。可據前例,臣等未能的知,而第上年十二月間,三公有故,西報之來,因上命,有司堂上,進于領議政家問啓。自是以後,緊急狀啓,則有司堂上往議,然後回啓。今亦依此例,議于領相,其緊關狀啓,回啓之意,敢啓。答曰,知道。備局謄錄
領議政沈悅,再次呈辭。入啓。不允批答。
府啓。答曰,其言虛誕,則置之,可也。何必源治,以防言路哉?
院啓。答曰,其言虛誕,則置之,可也,何必源治,以防言路哉?李時英事,亦勿煩論。
禮曹粘連啓目。答曰,依允。其中最濫之司,摘發推考。
戶曹草記。入啓。答曰,該官不能執法,日久則凡事,每請捧承傳,家國事體,豈因如是哉?頃年,已捧承傳,則一依前承傳,檢飭,可也。作弊人治罪事,依啓。內下記草
上在昌慶宮。停常參·經筵。
戶曹啓曰,頒祿時,負石軍定給,古也。平時則其數甚多,亂後不得爲例,而亂後負石軍,猶且五十名定給,實部將領去,八日准役矣。丁丑以後,兵曹,不思每朔頒料之意,只援四孟朔頒祿之例,孟朔頒料時,只給負石軍三十名,又只三日付役,仲季兩朔,則無一名定給。頒祿與頒料,事勢有異,頒祿則以石計給,給之甚易,頒料則以斗量給,又以升計給,其勢固遲,一日所給,比頒祿遲且小,負石軍比頒祿時,二十名減給固宜,而但其頒祿之速,猶且限八日准役,今乃頒料之遲,只限三日,過三日則倉人,給價雇立,倉人之冤呼苦訴,嗷嗷不已,固其宜矣。孟朔負石軍三十名,立役三日,猶且其弊如此,況仲季兩朔,同是頒料之朔,而負石軍,無一名定送,倉人擧皆雇立,倉人之冤呼苦訴,嗷嗷不已,固其宜矣。孟朔負石軍三十名,立役三日,猶且其弊如此,況仲季兩朔,同是頒料之朔,而負石軍,無一名定送,倉人擧皆雇立,倉人之冤呼苦訴,尤其宜矣。渠等所稱一朔負石軍,雇立之數,多至百餘名,一年通計,其數甚多,其勢固難支也。仲季兩朔之不給負石軍,亦無據也。令該曹,孟朔負石軍,三十名內減十名,孟仲季三朔負石軍,皆以二十名,八日准役,宜當,敢啓。傳曰,依啓事。據兵曹啓曰,傳敎矣。今此戶曹啓辭,以爲臣曹,不思每朔頒料之意,只援頒祿之例,四孟朔則給負石軍,而仲季兩朔則無一名定給,倉人給價雇立,冤呼不已。令臣曹,仲季朔負石軍,每以二十名,八日准役云。軍簿,自丁丑以後,逐番減縮,上番之數,僅滿千數百,而各處分派,常患不足,且百官頒料三日,則幾盡分給,而八日之限,似爲過多,每朔十二名,限四日定給之意,敢啓。傳曰,知道。名數勿減。兵曹謄錄
領議政沈悅箚子。入啓。答曰,依啓。病不能參決朝政事
府啓。答曰,罷職。崔有淵事
刑曹粘連啓目。答曰,依允。論賞爲乎矣,被殺人安世興等乙良,令本道,恤典擧行。
院啓。答曰,罷職。內下記草
上在昌慶宮。停常參·經筵。
辰時,日暈右珥。
領議政沈悅,三度呈辭。入啓。不允批答。
府·院啓。答曰,旣施重罰,勿爲更煩。崔有淵事
兵曹粘連啓目。答曰,本道査覈,似不明白,帖文取來,詳察處置。
戶曹草記。答曰,其事似涉未安,姑勿行會,觀其所爲而處之,可也。內下記草
上在昌慶宮。停常參·經筵。
夜一更二更,月暈。
府·院啓。答曰,亟停勿煩。崔有淵事
刑曹粘目。答曰,依法典施行爲乎矣,減半徵捧。
又粘連啓目。答曰,依允,山直等乙良,除加刑議處。
又粘目。答曰,沈諒招辭,的實與否,姑令本道,明覈啓聞。內下記草
上在昌慶宮。停常參·經筵。
藥房提調右參贊李景奭,右副承旨姜大遂啓曰,伏見陪從宰臣狀啓,及醫官等書契,世子所患,感傷之候不輕,不勝驚慮,和解之劑,雖曰已用,而前頭加減輕重,有不可料。臣等卽與諸御醫等議藥則以爲,人蔘羌活散數貼用後,如或未快,則小柴胡湯,加地骨皮·桑白皮·黃連酒炒山梔仁炒枳殼·乾葛各一錢,三四貼,繼用宜當云。御醫中年少一員,齎持此藥材料,卽爲給馬,使之罔夜馳進,何如?都提調臣金瑬,病未來詣,而其意亦如此,敢此仰稟。答曰,依啓。旣已渡江,則還爲上來。藥房日記
兵曹啓曰,掌苑署,牒呈于本曹曰,本署,非他等閑各司之比,逐日供上封進,及凡勅使時,所用別卜定,莫重實果,入藏御庫,而墻垣盡爲頹落,無人廣闊之處,偸賊之患,難保其必無,破墻三百五十餘間,勢不得已,當爲修築,來朔新番到防軍五百餘名,三日赴役云。御供重地,如是虛疎,則不可不及時修築,而飢餒軍人,連日赴役,則必有訴冤之事,除精抄軍,今日點下一千三百四十名,依逢點數分二運,每名各赴一日之役,何如?傳曰,依啓。兵曹謄錄
領議政沈悅,四度呈辭。入啓。答曰,安心調理。
府·院啓。答曰,已諭,毋煩。前啓
刑曹粘連啓目。答曰,依允。姜己雲乙良,姑停刑推,仍囚。
護軍李溟箚子。入啓。答曰,省箚具悉。箚陳之事,當令該曹施行焉。
刑曹粘連啓目。答曰,功減一等,杖贖爲乎矣,韓儉乙良,照律,邊義吉乙良,覈處。內下記草
有政。以鄭泰齊爲應敎,趙重呂爲副修撰,金時蕃爲獻納,成琡爲開寧縣監,鄭知和爲執義,呂爾載爲兵曹佐郞,李德溥爲監察,李奎老爲兵曹佐郞。
上在昌慶宮。停常參·經筵。
下直,忠淸兵使李時英。
院啓。答曰,不允。前啓內下記草
上在昌慶宮。停常參·經筵。
御醫臣鄭柟壽·崔應遠·金德立書啓,元孫阿只氏,氣候安寧爲白乎旀,鳳林大君·麟坪大君諸孫阿只氏,皆平安爲白乎旀,麟坪大君夫人,去月十六日,無弊解産云云。三月初六日成貼以上藥房日記
兵曹啓目,粘連啓下關是白有亦,向前卒慶昌君造墓軍,依近例一百名,本曹與宣惠廳,分半題給之意,移文,何如?啓依允。兵曹謄錄
統制使李浣上疏。入啓。答曰,省疏具悉。所陳之事,卿其依願往見。
傳曰,史官一員待命。內司僕晝摘奸事
戶曹粘連啓目。答曰,一半分給,以爲間年改色之地爲乎矣,畿邑乙良,一半中三分之一,除出分給,似當,更議處置。
院啓。答曰,如是堅執,殊甚過當,速爲停論,更勿瀆擾。
領議政洪瑞鳳箚子。入啓。答曰,省卿上箚。予心缺然,卿雖老病,爲國論道,以副上下之望。內下記草
有政。以柳寅亮爲大同察訪,閔光勳爲校理。
上在昌慶宮。停常參·經筵。
夜一更,月暈兩珥。
下直,統制使李浣。
藥房提調右參贊李景奭,副提調行都承旨李行遠啓曰,伏未審近日,聖候調攝,若何?臣等無任憂慮之至,敢來問安。答曰,惡寒之症,已爲差愈矣。藥房日記
府啓。答曰,此事不無前例,勿爲推考。崔有淵事,不允。
院啓。答曰,已諭。前啓
憲府粘目。答曰,功減一等,除贖決杖爲乎矣,今後依進上例,使之領納。肅寧殿祭物事內下記草
有政。以申湸爲戶曹正郞。
上在昌慶宮。停常參·經筵。
卯時,日暈兩珥,暈上有戴,色內赤外靑。
平安監司狀啓,王世子,本月十三日,到義州宿所云云。內下日記
備邊司啓曰,向化刷送之擧,移文種至,愈往愈甚,至以許接及監官色吏,押領交付爲言,其勢不容但已,各官所捕及先送者,幾至二十餘名。一路刷馬,亦甚有弊,每十名分作二運,令兵曹,擇定伶俐禁軍,押付於義州府尹處,使之作急入送,方似合宜。且曾前抄來成冊,無私婢竝送之語,而今來成冊,則勿論他婢良女,竝其一族,捉付瀋陽,以爲衙門決訟之地云云,有主私賤明白者,依瀋中移文,一體捉送乎,何以爲之?敢稟。答曰,依啓。其中良私及一族,決難捉送依前,自此査送,可也。備局謄錄
應敎鄭泰齊上疏。入啓。答曰,省爾疏章,深嘉爾憂愛之誠,所陳之事,予當惕念而採施,爾其勿辭察職。
府啓。答曰,不允。前啓
備邊司草記。答曰,依啓。其中良私及一族,決難捉送依前,自此査送,可也。刷送事
領議政洪瑞鳳箚子。入啓。答曰,省箚具悉卿懇。國不可一日無相,卿須勿辭,臥閤論道,以濟時艱。
院啓。答曰,不允。崔有淵事
戶曹草記。入啓。答曰,多官出往之擧,有益無弊,則依啓辭爲之。漕船摘奸事
傳曰,史官一員待命,騎馬三匹立之。宮城外軍堡及廣智營,摘奸事內下記草
上在昌慶宮。停常參·經筵。
夜五更,月暈。
備邊司啓曰,東萊府使差出時,自前稟議于大臣,而領議政,時未出仕,令備邊司,議薦,何如?傳曰,依啓。備局謄錄
院啓。答曰,不允。前啓
校理閔光勳上疏。入啓。答曰,省疏具悉。爾其勿辭察職。內下記草
上在昌慶宮。停常參·經筵。
備邊司啓曰,宰臣狀啓中,有向化所居,各其官實鄕所色吏,及許接等,押領至瀋陽交付云,而抄來成冊中,亦以此語懸錄。許多各人,一時入送,不但遠近騷屑,如此農時,聞風鳥散,其弊,將及於隣族,委屬可慮。若欲不送,則嗔責沓至,欲爲送之,則如前所陳,此間處□,極涉重難。其中色吏,或監官一人,使之押領入往乎?此事終無結末之期,而督催,愈往愈甚,不可無一番咨會,洞陳我國難支之狀,方合事宜,敢啓。答曰,有害無益之意,移咨,似當矣。備局謄錄
延城君李時昉上疏。入啓。答曰,省疏具悉卿懇。所陳之事,廟堂之薦,意非偶然,宜勿控辭,盡心察職。
院啓。答曰,不允。崔有淵事內下記草
有政。以沈之溟爲東萊府使,金祴爲監察,徐弘履爲戶曹佐郞,朴日星爲開城經歷,崔來吉爲星州牧使,張仲仁爲瑞興府使,兪善曾爲戶曹正郞。
上在昌慶宮。停常參·經筵。
夜五更,月暈。
院啓。答曰,不允。崔有淵事
院啓。答曰,不允。
刑曹粘連啓目。答曰,水刺間斗升,亦爲持去,則緣由刑推,窮問爲乎矣,飯監乙良,分揀。
同副承旨趙錫胤上疏。入啓。答曰,省疏具悉。卿之才,誠實合擢用,宜勿控辭,從速察職。
戶曹草記。入啓。答曰,依啓。仁慶宮,庭除有之,則取用,可也。內下記草
上在昌慶宮。停常參·經筵。
夜一更二更,巽方坤方,有氣如火光。
傳曰,元孫麟坪大君有病患云,蔡得沂仍爲入送瀋陽。
院啓。答曰,不允。崔有淵事內下記草
上在昌慶宮。停常參·經筵。
酉時,日暈。
藥房都提調昇平府院君金瑬,提調右參贊李景奭,右副承旨姜大遂啓曰,今此上變之擧,出於千萬意慮之外,伏念聖上,方在靜攝之中,必有驚動之患,臣等不勝蒼黃憂慮之至,敢來問安。答曰,一樣。藥房日記
備邊司啓曰,廣州府尹權億,今有拿命,山城米穀分糶等事,不可失時,事務緊急,其代,卽令該曹,差出發送,何如?答曰,允。備局謄錄
副司直黃瀷,五局別將李元老等上變書。前政丞沈器遠,與前水使李一元,時廣州牧使權澺三父子,前郡守金榥·安光立·李綣,前府使沈器成,折衝李之龍·金淵,出身金楫,哨官金應鉉·鄭蘅,奉事沈石蕃,及蔡監役稱名人等,方謀不軌,推戴懷恩君,約以今月二十二日午後,會集軍兵及武士于其家,小革觀射,仍爲犒軍,乘夜犯闕,金應鉉領率都監軍兵,方爲入直于弘化門,內應擧事。其他不忍聞不忍言之事,及許多曲折,不能盡達,若問臣等,當一一直達,謹昧死以聞,啓下推鞫廳。
政院啓曰,黃瀷等,上變推鞫事,命下矣。何處爲之乎?傳曰,闕內爲之。
鞫廳啓曰,黃瀷·李元老等,聯名上變,措語極其兇慘,名付各人,懷恩君德仁·沈器遠·李一元·沈器成·權澺三父子·金榥·安光立·李綣·李之龍·金淵·金楫·金應鉉·鄭蘅·沈石蕃·蔡監役稱名人,令禁府及左右捕盜廳,急急拿捕,告者黃瀷·李元老,竝爲拿鞫,何如?傳曰,依啓。
行副司直黃瀷,年四十九,局將李元老,年四十八白等,矣身亦,沈器遠與李一元·權澺三父子·金榥·安光立·李綣·沈器成·李之龍·金淵·金楫·金應鉉·鄭蘅·沈石蕃,及蔡監役稱名人,方謀不軌,推戴懷恩君,約以今月二十二日午後,會集軍兵及武士于其家,小革觀射,仍爲犒軍,乘夜犯闕,金應鉉領率都監軍兵,方爲入直于弘化門,內應擧事。其他不忍聞不忍言之事,許多曲折,不能盡達是如爲白有去等,所謂不忍聞不忍言之事,何等說話是旀,目覩此事爲乎喩,聽聞於何人爲乎喩,詳盡無諱爲旀,此外同謀兇黨之落漏者,逐一發告爲旀,兇謀節次之未盡陳達者,隱諱除良,一一直招亦,傳敎推問敎是卧乎在亦。黃瀷白等,矣身,故政丞申景禛軍官,以政丞沒後,上年三月分,沈器遠軍官移屬,而都監將官隨行,故初一日及望日兺,問安而已。矣身,累朔囚繫,得蒙天恩,上年十月,始得蒙釋,爲其省親,下去原州,同年至月,始得上來,則沈器遠,被參出在江上是白去乙,矣身出往見,則賜款甚厚,有慇懃之語,至於饋飯以送爲白有在果,厥後則身在散秩,間或往訪,則依前款接是白齊。本月初三日,釀酒數斛之米,殺牛備饌,在京軍官七十餘員乙,聚會于家後山上,設帿縱酒,極歡而罷。將卒之道,不可不早謝乙仍于,翌日早朝,進其家,則卽爲招接,而名不知蔡監役,及儒生二人,同坐一房,沈相,言于矣身曰,汝四條言之云爲白去乙,矣身曰,常時不爲問卜矣。沈相曰,必言爾之四條。矣身,不得已言四條,令年少儒生,卽書矣身四條,推數之後,沈相曰,推數可謂熟矣?其一儒生曰,推數已過千人,熟習固然。厥後問之,則其兩儒生,卽權澺之子兄弟云。沈相曰,吾嘗爲推數,未嘗爲人爲之,啓運宮未寧之時,自上遣綾城府院君于吾處,使之問之推卜,則極爲不吉,言于綾城曰,不可直以此上達。其時吾之推數,騃矣。其儒生所推,卽紫微斗數,而時在矣身囊中矣。其後沈器周病重,爲其將帥之同生,故數番問安矣。本月十九日未末,沈器周病極云,往沈相家,則李元老·李浚·李希曾,坐於房中,小人亦令入之入坐矣。沈相,謂李浚曰,吾近日,不知令公之有病,欲見而招之,以如彼之病,何以得來乎?速還家調理。李浚辭出之後,沈相,謂矣身等曰,彼令公,自少相親矣,一生過色多病,且老而無用。俄而,李希曾又下直,則謂曰,不得從容說話,後日更來云矣。李元老則沈相招致之,矣身則爲問安進去相値矣。矣身及李元老,以退去下直,則云姑留坐。俄而,進矣身及李元老二人于前曰,天時·人事如此,時事將如何耶?矣身曰,何以知之?良久復曰,令公輩,托契旣深,此言欲早言及,而爾等雖豫知,無可爲者,不過臨時取用而已。爾等不爲上變,吾知之矣。撥亂反正之後,多有過擧,推高之後,傳位于世子之意,吾有之矣。趙公淑欲爲此事,而未果死矣。丙子以後,得罪天下,吾傾家財,辦數千兩銀子,募得力士,多爲迎接,有意久矣。欲扶植綱常,今番世子出來時,欲爲傳位之擧,知奉世子,事不可爲,玆不果矣。當初擧義時,懷恩君及今上中擇賢,具哥·申哥之論,歸于今上,以成其事,而今則義昌君,雖在病也,王世子無可宜者,懷恩君之外,無他矣。今二十二日,迎接力士,及在京軍官乙,竝聚會,射小的飮酒,仍待日暮,用之云爲白去乙,矣身聞來,不覺竦身。旣已不幸聞此言,必欲知其端緖,目李元老,矣身許諾曰,此擧措,極爲光明正大,豈有不從之理乎云,則沈相曰,今上,吾輩推戴,非欲廢之也,而過擧如彼,天時·人事又如此,人心亦擾亂,宗社綱常,欲扶之而已,豈有一毫所望哉?汝雖武班,頗讀古人書,豈不見古事云爲白去乙,小人所料彼度,矣身上年囚繫,極其困阨,故慮其怨國之人,而發此言。矣身以爲,示極樂之色,可知其曲折,答云,使道,雖不至如此,行下,雖以無識武夫,至公至正,廢昏立明,使道事業,不過伊霍之事,吾知之矣。使道,勿以吾輩爲上變之人,使道旣已發端,吾輩亦許死生。願將首末,詳細行下,此擧措,使道獨決耶?朝廷亦有知之者耶?沈相元是出此擧措,非但宗社,自謂一時淸流,濁亂朝廷,國事日非,無復可爲,此事成後,則淸流五十餘人,已定翦除,訓鍊大將,亦於其日翦除,則此外無可憚者,此事出於萬全,萬無不吉,萬無不成。又曰,林慶業亡去時,僧人之衣服,吾盡備給,使之逃匿,而到西路,擺拔三次見捉,而擺撥之人,使之速行,故無事下去。上年五月二十七日,乘船入去天朝,所爲之事,盡爲指揮送之。近來砲聲,乃是響應之事,爲此事之後,李之龍·沈天民等,乃林慶業腹心,當使此二人,乘小船入報于林慶業是如爲白去乙,小人言曰,成事之後,淸人當何以待之?笑曰,拒絶淸人,日月重光,乃謂事業,人各用力爲事,此賊亦何難却之?小人曰,今此擧措,雖不盡使朝廷知之,凡事必有議論爲之,可以萬全云。則沈相曰,其輩無一做事者,豈與其輩議之乎?亂政之人,已定翦除,人言此時,司馬長,不可仍置,而司馬長,仁而無才,有無不關云爲白去乙,小人言曰,大將誰耶?沈相曰,李一元·李時英,欲用之矣,李時英則爲人輕,故不爲言及矣。不知李時英之知此事與否,而出外時,渠以不在京中,爲恨云矣。李一元爲大將,指揮之事,渠益擔當,爾等可往見李一元,而與語云。時方訓鍊都監哨官鄭蘅,沈相孽五寸姪,自少居在隔墻家,率養有同己子,衣食與共,而矣身,聞此言時,自初至終,鄭蘅據窓聽之。矣身,與李元老,下直而出。矣身,言于李元老曰,吾等不幸,今日聞此語,安有如此事乎?欲知其根本,與李元老,共往鄭蘅家,鼎坐問曰,使道今日,言此擧措于吾輩,已欲同死生,吾等亦已許死生,少無他慮,可也。爾則一家陪侍,此擧措自初至終,可知其根本,凡同事之人,必須探知,事有許多曲折,使道已盡言之,而軍兵則以何地人兵以用之,而將帥則李一元牢定乎?使道已言之盡矣。使道經營十餘年,盤結力士,且令武士,爲薦其所知,則引進者甚多矣。不但在京力士,知情者多也。廣州牧使別衙兵甚多,將用其兵云爲白去乙,爲此言之時,李浚·李一元,在沈相家傍,故李浚,見沈相之後,往李一元家,仍來鄭蘅家。矣身等,止其言,李浚言曰,卽往李一元家,見金淵,則使道,爲金淵饋飯于李一元家,金淵何以來李一元之家,而使道宅,爲之饋飯耶。鄭蘅曰,金淵適以受針來,而使道宅饋飯矣。俄而,李浚出去,矣身問于鄭蘅曰,金淵之來者殊常,金淵亦知此事耶?鄭蘅曰,金淵固知之。晝則在李一元家,夜則宿使道宅中門間,仍爲召集,黃海道所知親切之人矣。矣身,與李元老·鄭蘅,往李一元家,長湍鄕所色吏等,曺後益事囚禁,其日見訪,往在一元家,日且昏暮,不得問其事,而與李元老,還矣身家。矣身謂李元老曰,我雖庸劣武夫,亦粗識字,古事得暫聞見,古今天下,拔亂反正以事君,而今日遽懷此心,爾於吾,俱以世祿之人,非但世守國恩,況西平府院君,卽吾父四寸,於國非疎外之人。吾雖庸劣,仕不及人不過,以吾頃者被重罪,以此事言於吾矣,而天下之事,有順逆可從不可從,則吾亦知之矣。將帥同生,病重將死,爲修人事往其家,而乃聞此語。況吾與爾,俱是有老親之人,吾則有所定,爾則何如云,則李元老曰,爾意則吾意,吾意則爾意,吾豈獨異耶?矣身曰,以綾川君言之,吾素親愛之人,況五寸叔侄之間,豈忍殺之?李元老曰,吾之與綾川君相親,與爾無異,吾亦豈忍殺之耶?矣身曰,詳度此形勢,決無生理,知情不告,則逆賊也。雖告之日,後日之事,吾足思之,沈相,勳貴大臣,於人聽聞,事雖分明,豈有信聽之理乎?以彼以此,吾等皆是應死之人,雖然,告君之辭,不可泛聞而爲之。鄭蘅明日,以哨官入番於南營,明朝爾早來吾處,吾早送奴子于鄭蘅,要於入番之路,使入吾家,更問此根脚,則彼必詳言,仍往于李一元家,更爲詳問,然後可爲上變。矣身往沈相家時,沈相謂李元老曰,汝是局將,明日新番,汝次入之。李元老曰,吾之番次,在後巡,明日番次柳福男,爲人固執,明日雖言換番,萬無換入之理矣。沈相曰,後番則無益,吾延攬局出身,多作腹心。局出身等言,李僉知親於使道,須使李僉知,則換入明日之番是如爲白去乙,矣身尾而問于沈相曰,外則如此,內則何以爲之乎?沈相曰,哨官金應鉉,內應一款,渠專擔當,明日之番,入於外營,而圖入弘化門,率軍一百擧事之日,吾有鐵椎,與金應鉉,義兵到門,使之打門鑰云矣。昨日李元老,朝來矣身家,送小奚于鄭蘅,要使入番時歷入矣。矣家小奚,以鄭蘅言回報曰,吾今以射芻人,出門外,歸路當入,須與李元老共待云爲白去乙,矣身曰,必待更聞鄭蘅之言,然後可以上變,而日勢已暮,鄭蘅尙不來,擧事之期,只隔數日,必於今日內,詳知根脚而上變,可無未及之患,爾須送局廳使令,更攬鄭蘅云,則使令臨夕而還,以鄭蘅言回報曰,有頃當往云爲白去乙,矣身,言于李元老曰,今往雙里門,見沈相及鄭蘅·李一元等,更爲深知,然後還卽上變。與李元老,先往鄭蘅家,說話之際,李之龍,自沈相處,來鄭蘅家,同坐矣。沈相,送一武士,以沈相之言,問于李元老曰,局將番,何不換入耶?李元老,以不得換入之意,答送後,鄭蘅言曰,此有奇事,使道言,庚午年,往館洞李明漢家,明漢言于吾曰,有一老人,細書緘封,如書札入送,卽出門外,見其持書之人,已無去處,拆見其所緘之紙,則白眉之軍,都城魚肉,其下又言,富平某山云,而上字則摩字,下字則矣身不得記之,而某山下所居黃姓人,見此書則可知云,而吾不得解見,令公能解見否,以吾亦不得解見,答之矣。到今聞之,廣州之子權斗元,知此事已久,或用使道宅銀子,或用他銀子,交結武士。權斗元之妻,怪其事,一日問于權斗元曰,此銀從何處出,所用則用於何處耶?斗元不得終諱之,答云用於此事矣。其妻答曰,此等擧措,吾雖婦人,何以今始言之耶?但軍士辨別之事,黑帽子前,以白布片翦佐眉樣,貼之爲可云。到今思之,白眉之軍,必應此事,甚爲奇特云,李之龍亦曰,昨日使道言此事,吾亦聞之矣。且林慶業,使道,使僧人,爲僧匿之,前年五月入送,林慶業未入中原之前,送一僧于渠處來慰曰,汝以吾事入瀋,竟得無事出來,可爲喜幸云。厥僧之還,給糧以送,且聞金礪己,以搜討出往,逢着林慶業,至於接話云。矣身,又問於鄭蘅曰,廣州軍兵,其數幾許,亦何時入來云,則鄭蘅答曰,衙兵之數,至於三百,領率此輩,二十二日初昏,發自廣州是如是白去乙。矣身又問曰,初更始發之軍,決難及用於半夜犯闕之時,何如是暮發乎?鄭蘅及李之龍等答曰,令監誤聞此言,其日初昏發程之意,非言取用於擧事之時,初更發行,可以及到五更犯闕之後,欲爲斷後之用,而明日當送一傳令于廣牧處,使之領來云矣。矣身又問曰,然則此事參謀之人,姓名其誰,宜其悉陳。答曰,載寧金楫,乃絶倫壯士,而亦參此謀,金榥·安光立·李綣,亦皆知之,而其他許多軍卒,難一二計是白去乙,矣身以爲,非但已悉曲折,若加般問,則恐或致疑,姑置不問爲白遣,與李元老·李之龍等,往沈相家,則初昏也。坐沈相斜廊者,沈碩槃·權澺兩子·沈器成·安光立等也。沈碩槃,以沈相言出言曰,吾於內間,有所事,君等姑爲留待云,沈器成,問于矣身曰,令公居在何洞,而營造幾許而被重罪耶?矣身答曰,負罪深重,生全,亦罔極之恩也。權斗元又曰,其時梟示之計,不亦慘乎云爲白去乙,矣身只聽之,而不爲和答爲白有齊。已而,沈相出來而言曰,此處昏黑,在坐之人某某耶?權斗元曰,李僉知·黃僉知,及某也·某也在此矣。沈相曰,近來武臣,甚爲稱苦,若過數日之後,則淸流盡爲誅殺,以武臣布列朝廷,則汝等之心,何如?沈相又曰,金榥昨日來,此事言及,則金榥言,昨夜夢,渠爲及第,頭插御賜花。一人謂吾曰,汝名可命爲金銀觀。吾言,吾以出身,至爲嘉善,豈可改姓名云矣?乃今得聞此灑落之言云,所謂不忍聞不忍言之說,矣身亦不忍上達。矣身等辭退曰,明日吾等,有煩出入,再明當來云,則沈相曰,須於再明來之,汝等須堅定其心,可也。矣身曰,金應鉉爲人不無怯,若不能善爲,則何以爲之耶?沈相曰,以此之故,勒士十名,入置於各廳,十名又爲忝入云。矣身又與李元老·李之龍,往李一元家,則約以二更矣。矣身問于李一元曰,昨日來此,而客煩,不得言及于令公矣,如此大擧措,令公何不言及於吾耶?李一元答曰,此擧措,吾已知令公之已聞,何必更言乎?矣身更言曰,此間首尾曲折,已聞於使道前,今不必更爲縷縷,其間最可慮者,乃內應,當何以處之云,則一元答曰,一應鉉,足以當之,況二十力士乎?但聞差備門外,有善放砲武藝別監十五,恒爲入直云,不可不先除是如爲白去乙,矣身曰,開門旣入之後,則此輩,皆必望風奔潰云,則一元曰,雖然,若屯聚一處,則亦難矣。出來時,鄭蘅,又言於矣身曰,使道昨夜,與李一元相議而言曰,事定之日,令公當爲訓鍊大將,而中軍,亦不可不擇,誰可任者?鄭蘅自言黃別將,久在都監,詳知首末,必以此人除之,有所補益云,則沈相答曰,黃某則當拜黃海兵使,收拾道內。一元曰,雖爲中軍,亦可爲兵使云。矣身與李元老,還來于矣身家,謂李元老,可往爾家喫飯,吾亦喫飯往汝家,待吾同往綾川家,可也。四更末,矣身,往李元老家,則鞍馬待之爲白去乙,卽時同往綾川君家,言此曲折,與綾川,偕往昇平宅,俱告曲折。矣身又謂綾川曰,若沈相謀逆云,則自上及朝廷,萬無信聽之理,大監,以親軍官一人,來矣身家,隱于窓壁間,矣身招致鄭蘅,同坐房內,謀事之際,一一聽之,則可知。厥後上變爲可云,則綾川曰,愚豈以汝爲誣告者耶?須速往勿稽。矣身與李元老,還往綾川君家,則綾川君曰,今往北營聚軍,汝亦同往,待天明上變。綾川馳往北營之際,矣身言於綾川曰,昨日觀沈相家形勢,不無家兵,日勢尙早,如許之際,鄭蘅若知幾逃躱,則今日亦難保其無患,鄭蘅急急捕捉,可也。綾川,以矣身言爲是,親往南營,執捉鄭蘅,仍往北營。鄭蘅曰,此何事而吾有何罪耶?矣身與李元老,出入而言曰,非但與汝相親,吾負將帥而爲此,雖所不忍,豈可共爲逆賊乎?昨日今日所言,第言之。鄭蘅曰,此吾在沈相家內故也。到今已難隱諱,欲與令監,聯名上變云爲白去乙,矣身曰,汝則眞逆賊,而吾則只聞汝等之言,何可與爾聯名乎?綾川,問於鄭蘅曰,汝抄出勒士四十名,將翦除我云,然耶?鄭蘅曰,四十名抄出之說,是矣,姓名則不能記憶矣。綾川又問曰,金應鉉,知此謀幾日耶?鄭蘅曰,月餘是如云云爲白齊。昨日往見鄭蘅時,矣身問曰,懷恩君推戴之說,已聞於使道,懷恩君亦有與知之事乎?鄭蘅曰,懷恩君邈不聞知,擧事之日,稱以小的,觀光邀來,仍爲牽往犯闕。且訓鍊大將,則勒士四十名,從自願抄定,使之翦除云云,且二十二日小革事,同廳軍官金碩男着名通文內,使道行下內,二十二日小革次,以在京軍官點心後,盡數進來,仍爲饋酒事,次次遞傳,而矣身等,不爲傳送,時方留置是白齊。且李一元曰,犯闕之後,人皆樂趨,兵卒不患不得,而水原軍兵,素稱精銳,事定之日,發遣勒士數十名,誅殺府使,則亦奚有日後之患乎?鄭蘅亦曰,事定之後,東西江船隻,竝爲捉泊于此邊,以斷江路,且權澺領兵入城時,勒士五名,亦爲定送水口門,使之臨時開鎖云。昨日與鄭蘅相語時,使一武士,問于李元老曰,明日局將之番,何不換入耶?李元老,措辭答送,而其武士姓名,未及問知爲白有如可,今朝鄭蘅就捕,留置都監大將眼前之際,追問昨日武士姓名,則乃出身鄭好男云爲白有齊。矣身不幸生世,遽逢此事,罪固當死,而旣聞之後,欲得端緖,未免掩置一日,罪當萬死,此外更無所達。右良情由相考,施行敎事。
推鞫廳啓曰,告者二人,黃瀷元情,極其浩多,日已晩暮,爲先入啓。李元老元情,隨畢捧,當爲入啓,而黃瀷姑爲仍囚,何如?答曰,依啓。
李元老白等,矣身,以申大將軍官,移屬靑原君廳爲白有如乎,今月十九日習陳後,直還矣身家,有人呼之,使稚子出見,則名不知人來言,使道招之云,矣身親出問之,兵房軍官,以使道分付,有可問事,速來云云。矣身卽爲馳往,路逢前府使李浚,矣身問往於何處,則答曰,使道招之,故往去云。矣身,偕往靑原家,則使之入來,入坐有頃,李希曾,亦往同坐一處,黃瀷,又繼到,四人對。靑原謂李浚曰,汝多病色,以如此之病,何以來耶?李浚曰,使道招之,雖死,何敢不來?靑原曰,爾病勢如此,須速還去。李浚下直出去,李希曾亦下直,黃瀷與矣身,鱗次下直,則靑原曰,汝輩則姑小留。俄而,使之進前,暫進則更使加進,黃瀷與矣身,一時進伏其前,則靑原,先言天時災變之慘酷,矣身等,俯伏而聽之。靑原曰,吾之欲擧大事,非爲吾身,富貴何以加望,將扶社稷而已。爲兵判時,募得遠射武士,散銀萬餘兩以養之,亦敢死之卒也。擇日則二十二日爲吉云,將於其日擧事,釀酒設饌,其日午後,射小的,仍爲犯闕云。矣身與黃瀷,互相目之,黃瀷曰,豈副哉?吾亦有所懷,將見快事。矣身則曰,使道不必更問。鄭蘅亦參聽此言,矣身下直將出之際,靑原曰,汝二人,往見李一元,可也。歸路,與黃瀷歷入鄭蘅家,黃瀷曰,使道將爲此擧,何以設施,而有此計,得兵幾何,而與誰議定乎?鄭蘅曰,多得武士,廣州府尹權澺軍兵,將爲取用云,問其數幾何,則實軍三百餘名云。黃瀷曰,內事則,何以爲之?鄭蘅曰,內則金應鉉擔當,念日番,渠自願入之,授以鐵椎,破門開鎖云。當初矣身,坐靑原家時,靑原曰,局出身言,李元老於使道,最爲親切,必使此人換番云,汝須換番,可也。矣身答曰,換番,不可任意爲之。黃瀷亦曰,番次不得輕易換之。鄭蘅曰,私相換番,有何所難?矣身,恐彼之挽留不送,權辭以答曰,彼若不許,則無可奈何,若許之,則當換入云。靑原曰,此事經營已久,癸亥反正時,欲立懷恩之意矣,具哥·申哥,相議立今上矣,德化頓小,觀其所爲,更無可爲。趙公淑,有意推高其位,傳于世子,而未果身死,吾亦欲於世子出來時,爲傳位之擧,而觀世子所爲,亦無奈何,欲推戴義昌君,則乃病人也。他王子,無可宜者,懷恩君亦年多,而他無可宜者,不得已欲推戴矣。林慶業則吾備給僧服,入送三度,見捉於擺撥,擺撥人,知而放之,上年五月二十七日,入往中原,今番放砲聲,必是慶業之出來也。李之龍·沈天民等,以小船入送,通於慶業,趁潦水漲溢之時出來,合勢遮截,退却此賊,復事天朝,此無非義心所發,宗社大計云。黃瀷曰,吾等,以使道爲加望爵祿乎?矣身與黃瀷,偕往李一元家,則長湍鄕所色吏,見放之後,徃在其家,故不得接話之時,鄭蘅又來,目李一元,矣身問李一元曰,房內有某人耶?李一元曰,金淵,以受針來在云。黃瀷入之,矣身亦隨入,黃瀷謂淵曰,自鄕來京,而何不相見耶?金淵曰,身在疾病,奴子五六人逃去,故無人不得出入云。矣身曰,汝病,何如?金淵曰,幾盡而復差,指端猶未快蘇,沈器周家,有治瘇之醫,欲受針於此人而來之云。還出李一元所坐廳上,黃瀷謂李一元曰,使道,使吾等往見,故來之矣。李一元曰,今夜月明乎?矣身曰,二更月將出矣。李一元曰,然矣。夜深之故,仍爲罷歸。李一元曰,明當相見矣。十九日,李浚,自靑原家來時,歷入李一元,則金淵,方在其家,仍來鄭蘅家,矣身及黃瀷所聞之處,李浚曰,在李一元家,使道炊飯供之,是何故耶?矣身曰,金淵,有病來京,無所依托,使道之饋飯,何足怪耶?李浚,俄而出去,矣身謂鄭蘅曰,病人金淵,供饋而將何用焉?鄭蘅曰,渠在黃海道,故本道力士,方爲募得矣。矣身,往黃瀷家相議,黃瀷曰,吾等,今將死矣,所懷不可相諱,汝則將何爲之?矣身曰,靑原,雖曰以大擧事,而棄吾君立他人,豈忍爲之?黃瀷執矣身手曰,汝言是矣。吾非國戚乎?以上年係獄之故,疑吾有怨國之心,勸吾爲之,可笑。一定之後,須煩勿更改,明日不往靑原家,則必致疑訝,早朝送人鄭蘅處,招來詳問曲折後,往見靑原,又見李一元,轉來黃瀷家,仍爲上變云。送童奴於鄭蘅,要以明日入番時歷入,則鄭蘅,答以慕華館射芻人後往,仍付送軍官廳通文,乃二十二日,聚會射小革饋酒事也。書以公事員金仍,爲着名,矣身不爲遞傳,留置之,黃瀷亦以爲,此通文,不傳而仍執之,可也云,其通文,方在囊中矣。二十日,苦待鄭蘅之來,而日已過午,後尙不來,矣身,送使令於慕華館促之,則答以當往,使令來言,鄭蘅入貞陵洞。矣身等,直往其家,則已往靑原家,使人招之,則來焉,日將落矣。夕食之際,矣身及黃瀷曰,何以負約不來,再明將擧大事,而射芻何爲?鄭蘅笑而不言。黃瀷曰,此莫大之事也,內則何以爲之?外則何以爲之?願得詳聞。鄭蘅曰,此等事,皆已整頓,而金應鉉,自願入弘化門矣。此時李之龍入來,黃瀷曰,汝知此事,而何不言之耶?李之龍曰,吾再往二令監家,而俱不得見,此何等事,而輕易言之?林慶業則分明往中原,送人於吾處,致賀自瀋陽無事還來,吾給糧以送云。矣身等,問鄭蘅曰,擧事時刻,何時乎?答曰,三更當擧事,吾則四更巡羅,何以爲之?李之龍曰,三更往東營,營哨官不聽,則仍椎殺,而竝領其軍,則尤好。黃瀷曰,廣州軍兵,將何用之?鄭蘅曰,山城之兵,二十二日,下城結陣,三更當入來矣。矣身曰,閉門之後,則何以入之?鄭蘅勒士五名,打破門鑰而入之,結陣闕內,以爲繼援之用矣,靑原,知矣身等,來鄭蘅家,送一軍官,尋矣身問之曰,局番,何不換入乎?矣身答軍官曰,使道分付之事,雖死,敢不擧行?其人固執,不肯許換,不得入之矣。十九日,往局將劉福男家,出來時,路逢金榥,故以此爲往局將家證驗矣。矣身與黃瀷,俱往靑原家,靑原在內,沈器成自內出,沈碩槃在坐,李之龍·安光立在簷下,階上二人,又在其處,一則蔡監役稱名人,一則似是權澺子也。俄而靑原出來,謂沈器成·沈碩槃曰,李綣在山亭,不能獨爲,汝須往見。矣身曰,昨往局將家,苦請換番,而彼不許之,不得强入,無奈何。靑原曰,此則何關?汝旣不入,敢死卒十名,加抄添入云。矣身徐觀其色請之曰,吾無環刀,願得一柄。靑原曰,已爲畢分,無所餘矣。黃瀷曰,吾有好刀可佩之。夜昏下直,則使之往見李一元,與黃瀷往李一元家,一元在斜廊,黃瀷接膝而坐,矣身則稍退而坐,暫聞其言。一元曰,武藝別監十五名入直云,爲先翦除,可也。黃瀷曰,此何足畏也?一元曰,如蜂屯則亦難矣。矣身與黃瀷,偕來瀷家,約曰,汝須喫飯以來吾家,吾亦喫飯而待汝。三更量,黃瀷來到矣家,偕往綾川家,又往昇平宅,矣身則在窓外,黃瀷則入房內,說話往往微聞,還來綾川家,封上變書,以爲鄭蘅不可失,陪綾川往南營,鄭蘅入直處,捉出結縛。綾川問之曰,汝等所爲,第言之。鄭蘅曰,吾未知何事耶?黃瀷曰,此何等事,汝死不關,而置國家於何地,寧有謀逆而生者乎?吾三人,同在一處,相議之言,其可諱乎?鄭蘅曰,此則令公輩所聞,敢謂虛言,此近家靑原之故也。綾川曰,汝何不爲告變耶?鄭蘅曰,願聯名爲之。黃瀷曰,汝則爲謀逆,吾等再昨始知之,何可與汝聯名爲之?矣身問曰,昨日使道所送,問我換番之軍官,姓名爲誰?鄭蘅曰,其軍官,乃鄭好生云。矣身等,仍爲入闕告變。此外更無所達,言語煩多,未免倒錯,而矣身,與靑原以下,各人面質,則卽刻可見快事。矣身何人,靑原何人,而敢生誣告之計乎?鄭蘅,乃靑原孽五寸姪也。生長其家,以爲耳目,人孰不知?靑原所爲,鄭蘅亦豈有不知之事?三台·六卿·名士八十餘,誅殺之後,以武班布列朝廷,豈非好事?此亦靑原之言也。黃瀷曰,此事朝廷上,幾人知之?靑原曰,其輩無一可用,豈可用事云。矣身遭此罔極,冒死發告,右良情由相考,施行敎事。
鞫廳啓曰,黃瀷元情中,所引金碩男·鄭好男,竝爲拿鞫,爲當,敢啓。答曰,依啓。
靑原府院君沈器遠,年五十八,白等,矣身,本月初三日,釀酒數斛之米,殺牛備饌,在京軍官七十餘員,聚會于家後山上,設帿縱酒,極歡而罷是如爲白臥乎所,果是何意是旀。初四日早朝,黃瀷相接之時,蔡監役及儒生二人,同坐一房是如爲白臥乎所,其所謀議,何事是旀。黃瀷四條,令年少儒生,推其吉凶是如爲臥乎所,年少儒生,何人是旀,推占吉凶,何意是旀。十九日未末,黃瀷所見處,李元老·李浚·李希曾,坐於房中是如爲臥乎所,其所議何事是旀,李浚相見時,嘆惜其老,何意是旀,李希曾辭去時,謂曰不得從容說話,後日更來云,更來者,何意是旀。黃瀷與李元老,下直之際,使之進前言曰,天時·人事如此,時事將如何耶?復曰,令公輩托契旣深,此言欲早言及,而爾等雖豫知,無可爲者,不過臨時收用而已。爾等不爲上變,吾知之矣,其所謂天時者,指何事,而人事云者,亦何事是旀,所謂臨時取者,欲用於何處是旀。丙子以後,撥亂反正之後,多有過擧推高之後,傳位于世子之意,吾有之矣,趙公淑,欲爲此事,而未果死矣是如爲白臥乎所,犯上不道之言,至於此極,終欲何爲是旀,趙公淑欲爲此事之意,何以得知是旀,丙子以後,傾家財,辦數千餘兩銀子,募得力士,多爲迎接是如爲旀。爲兵判時,募得遠射武士,以養之是如爲臥乎所,所謂力士某某人是旀,其數幾許是旀,遠射之人幾許是旀。欲扶綱常是如爲臥乎所,所謂綱常者,未知指何事而言是旀,欲傳位世子,擇賢懷恩之說,此是窮凶極惡,天地之所不容是旀。擇日則二十二日爲吉,將於其日,迎接力士及在京軍官,竝聚會射小革,飮酒仍留,待日暮用之是如爲臥乎所,所謂力士某某人是旀,軍官幾名是旀,仍待日暮,而用之於何地是旀。二十二日之爲吉者,何人推擇是旀,非但宗社,自謂一時淸流,濁亂朝政,國事日非,無復可爲,此事成後,淸流五十餘人,已定翦除,訓鍊大將,亦於其日翦除,則此外無可憚者是如爲臥乎所,所謂淸流者,指某某人是旀,所謂濁亂朝政者,指某某事是旀,五十人姓名,一一指的爲旀。林慶業亡去時,僧人服飾,吾盡備給逃匿,上年五月二十七日,乘船入去天朝,所爲之事,盡爲指揮是如爲臥乎所,僧人服飾備給之時,必有其間往來傳給之人是旀,逃匿處所,在於何地是旀,二十七日乘船者,某人所定是旀,入天朝所爲之事,盡爲指揮者,未知何事是旀。近來砲聲,乃是響應之事是如爲臥乎所,遠聞砲聲,何以知其響應之事是旀。爲此事之後,使李之龍·沈天民等,乘船入報于慶業是如爲臥乎所,某日從其某處入送是旀,入送船隻·楫物·糧料等物,從何所措辦是旀。李一元·李時英,皆欲之是如爲臥乎所,李一元旣定爲大將,李時英則欲用於何處是旀。李時英,以不在京城爲恨之言,某人得說爲如乎喩,矣身孽五寸姪,訓鍊都監哨官鄭蘅,言于黃瀷曰,廣州別衙兵甚多是如爲臥乎所,其數幾何是旀,止接金淵于李一元家,造飯而饋之者,是乃何意是旀,使鄭蘅,二十日入番於南營者,果是何意是旀,使李元老,換入於局將之番,亦是何意是旀。金應鉉,當爲入番於外營,而率軍一百名,圖入於弘化門內,而給與鐵椎,義兵到門,使之打破門鑰是如爲臥乎所,其爲情狀,畢露無餘是旀。又於金應鉉入直之時,力士十名,入置於各廳,且添給十名是如爲臥乎所,所謂力士二十人,某某人是喩,一一直招爲旀,廣州別衙兵三百名,二十二日初昏,發自廣州是如爲臥乎所,將欲用之於何處是旀,二十日昏夜之間,與李一元·李之龍·沈碩槃·沈器成·安光立等,集于斜廊者,何所謀議是喩,黃瀷·李元老所招,如出一口,終始凶謀之狀,狼藉難掩,隱諱除良,從實直招亦,傳敎推考敎是臥乎在亦,矣身位極人臣,年近六十,加以痼疾在身,本性慵惰,尋常往來,親舊亦爲罕絶,無秋毫分外意望,此則人所共知也。黃瀷·李元老,平城府院君軍官,以移屬幕下,黃瀷爲人,不孝極惡之人,頃年被罪囚禁時,甥姪趙重呂,避嫌辭中,論黃瀷之罪,語極緊重,黃瀷出獄之後,怨嫉重呂,故重呂,每言於矣身曰,彼視我家如仇敵,而爲人極惡,叔主顯然痛絶之,可也。不然,則莫如厚待之爲愈也。矣身向人,未嘗薄切,故常時厚待之矣。近來以唐船一事,內外騷動,矣身爲國過慮,脫有事變,則所恃者武士,矣身作意收拾,幕下諸武人,數數來現,憤世之心塡胸。一日謂矣身曰,漢船若出來,則何以處之?矣身答曰,小來則貽害於我國,多來而兵力盛壯,則勢不可不應。自丙子以後,竊瞯自上用意,所眷眷於天朝,而顧畏彼而力不贍耳。黃瀷曰,上體多年未寧,已到沈痼,萬一不諱,而逢唐船之變,則何以處之?矣身答曰,豈有此理?此等事在天,人事之難料也。黃瀷曰,東宮以下,皆入彼中,猝然遇變,則先王子弟,皆無可人,擇賢而立之,雖遠宗無妨,如懷恩者,未有不可矣。矣身答曰,不可豫料之事,何遽妄論也?常時往來說話,皆是漢船來否而已,別無他語。扈衛各廳軍官,每年春秋,例爲犒饗,廳中有物力,則不拘時犒饋,此則各廳同然,有何他意爲之乎?渠之某某日,聚會房中云者,諸相識武將軍,恒相出入,或與軍官輩,留連同宿而去,此尋常之事,有何謀議而然也?所謂推數云者,紫微斗數,一家弟姪輩學習乙仍于,遇人則輒問生月生時,畫紙開局,豈但黃瀷之命哉?黃瀷招辭中,種種所言,搆虛捏誣,出於陷人之計,不足多辨,而自破矣。此外更無所言,大槪矣身,遭逢際遇,數十年來,小無絲毫補益,而濫蒙寵擢,唯以一死自期,畢竟爲姦人所誣,自責自悲而已。李元老,與矣身弟輩,自前相知,矣身弟器周,以腦後重瘇,方在死生中,元老爲其問疾,一二番相遇,循例相接而已,換入局番,今日初聞,尤可怪也。趙公淑則平生一面不知,渠之凶謀與否,何以知之?此尤不近理。丙子以後,矣身家計板蕩,僅得朝夕糊口,數千兩銀子,何從而得之?兵判時,武士遠射取才,通行之規,養之之說,曾所未聞是白齊。所謂淸流翦除之說,黃瀷不容於士論,尋常多發憤言,此必自道之也。矣身亦是士類中一人,有何憎嫉之意,對渠發無狀之言乎?此亦不近之言,不必强辯是白齊。林慶業被捉入去時,渠之中路逃避之計,何可逆料,而至於造給僧服乎?尤極無據爲白齊。李一元則南漢設立之初,與之同事,不無情義,李時英則爲人,詐黠多言,循例往來兺是白遣,有何謀計,而渠之以不在京城,爲恨云者,矣身之所不知也。金淵之止接云者,同金淵多年中風之人,矣身軍官針醫金光淵處,受針次往來,病廢無用之人,時或饋飯,出於哀憐之意,豈有他意乎?金應鉉哨官,推移入番中,軍廳所爲之事,其凶計與否,非矣身所知是白齊。問目中種種無據之說,不測之言,不滿一笑,不欲强辯是白齊。右良情由相考,分揀施行事。
推鞫廳啓曰,沈器遠所供如此,請刑推得情。答曰,姑爲因囚。
推鞫廳啓曰,權澺拿來都事,朝食後發遣,而竟日不來,極爲駭愕,請從重推考。答曰,都事拿推。
及第李一元,年七十,白等,黃瀷招內,沈器遠擧兵時,將以矣身爲大將爲旀,又曰,爲大將指揮之事,矣身盡爲擔當是如爲臥乎所,許多徒黨中,推爲大將者,必有所以是旀,爲大將指揮擔當是如爲卧乎所,所當者何事是旀。黃瀷,矣身未見之時,黃瀷問於矣身曰,如此大擧措,何不言之耶,則矣身答曰,此擧措,吾已知令公之已聞,何必更言是如爲卧乎所,所謂大擧措,是何等事是旀,又曰,內應之事,一應鉉,足以當之是如爲旀,差備門外,有善放砲武藝別監十五名,恒爲入直,不可不先除是如爲旀,金淵療病稱云,接置矣身家,晝夜所謀議者,何事是喩,窮凶極惡之狀,節節昭著,隱諱除良,一一直招亦,傳敎推考敎是卧乎在亦,矣身水使遞事之後,卽爲除職入番而已。尋訪友人,亦不爲之,本是無家之人,不得家舍之際,李重老家空在云,借入其家,長者所居,在其家之下,又帶捕盜大將,故欲移去他家,而竟不能得,欲爲盡職,雖得賊人,必於捕盜廳治之,無公事則常入家內,絶不見人。歲前入番於摠府,重得寒疾,沈痼累月,三月初生,始爲擧頭,人疑染疾,無一來見,狐疑武人,已未僨事,生還之後,長在邊地。癸亥以後,至于今日,長爲四大將軍官,所恃者,只勳臣而已,國家有事,則期與勳臣,死生以之。今月十七八日間,黃瀷·李元老,來到矣身家曰,令監何以待我太疎?矣身曰,病不得相訪,有何疎待之事,此何言耶?黃瀷等,約以更見,而仍爲出去。二十日,兩人乘昏又來,李之龍,曾無一面之分,而亦爲來到,黃瀷執矣身之手曰,相切之間,豈可疎待?矣身曰,疎待之言,不可知矣。兩人起去,矣身之意,亦嘗在於機察謀逆,靑原,亦曾無一言相及,爲大將之說,少不近似。金應鉉則元不聞姓名,金淵則世分頗厚,以風疾治療,爲見沈器周家,往來醫者,來在京中,時或來見,而別無接主人之事,靑原饋飯之說,亦所不知。黃瀷,本是生民內洞者,而家行悖戾,故常時待之,不親不疎,有何所言於此人乎?矣身世受國恩,又蒙寵擢,只懷死國之心,而無他意矣,黃瀷所云,問目中種種說話,專不知之,若與靑原·黃瀷等,一處面質,則可以立辨是白齊。右良情由相考,分揀施行敎事。
推鞫廳啓曰,李一元所供,有若專不聞知者然,極爲凶詐,請刑推得情。答曰,沈器遠及此罪人,與黃瀷等面質。
懷恩君德仁,年五十八,白等,黃瀷元情,沈器遠言內,當初擧義時,矣身亦在其矣,擇賢之中是如爲旀,他王子無可宜者,矣身之外,無他是如爲旀,李元老原情,矣身推戴之事,已聞器遠是如爲旀,沈器遠招內,黃瀷來問曰,擧事之後,東殿以下,皆入瀋中,猝然遇變,則先王子弟,皆無可人,擇賢而立之,雖遠宗無妨,如矣身者,未爲不可。器遠答曰,不可豫料之事,何遽妄論是如爲去等,謀爲情迹,旣出於各人之招,隱諱除良,一一直招亦,傳敎推考敎是卧乎在亦。矣身,自前與沈器遠親切,則誰不知之?矣身濫蒙天恩,位躋一品,沈器遠,亦位至相臣,事體各別,年衰位高之後,則不能如前相訪爲白遣,沈器遠,與黃瀷·李元老,前日所言者,何從而得聞是白乎旀,至於今番之事,則本月初四日間,其弟器周,瘇症極重,一番往問爲白遣,問病之外,更無他語。謀爲情迹事段,天日在上,何敢隱諱?黃瀷·李元老,則素不相接之人,若問沈器遠·黃瀷等,則矣身,全然不聞之事,可卽立著是白置。且矣身,本以末裔宗室,遭遇聖明,洪恩異數,前後稠疊,萬分圖報,食息敢忘,上無父母,下無子族,只有賤孽孩兒,孑孑一身,惟思死報於國事,而聞此不忍聞之語,直欲一死而無聞是白齊。右良情由相考,分揀敎事。
推鞫廳啓曰,德仁所供如此,請刑推得情。答曰,仍囚。
傳曰,上變人黃瀷·李元老,解枷杻。
黃瀷·沈器遠面質,黃瀷曰,前年三月,爲使道軍官之後,常常往見之矣,今三月初三日,釀酒殺牛,會軍官於後岡射帿,李一元·成殼·金榥,及吾俱往,饋酒而罷,翼日往謁,則蔡監役及二士人,在坐矣。使道言於吾曰,汝四條言之,可也。沈器遠曰,吾家有紫微斗數,兒輩皆爲之,以汝困頓,故試推之,非以汝將領計也。聚會軍官,觀射犒饋,各廳同然之事,汝以此爲陰謀耶?黃瀷曰,初三日聚會,非以爲有凶謀,昨日往見,時有說話,故張本之意也。黃瀷曰,再昨夕,見使道時,使道曰,凡人欲做大事,則必抛却死生,然後爲之云,今日之言,何其欲生乎?沈器遠曰,此憂漢船之來,而泛論之言也。瀷曰,十九日午後,往使道宅,則李希曾·李元老·李浚,已在房矣。使道,使之進前問曰,天時·人事,今如何也?推高傳位之說,言於我矣。器遠曰,設有兇謀,不可輕易言之,雖同生,不可言,汝兩人在坐時,豈有言云云理乎?三尺童子,所不信也。瀷曰,謂吾腹心,故言之矣,前日使道言,世有三妖,洪茂績卽人妖,幾何以不消滅也?器遠曰,洪之事,人多言之,非獨吾也。吾萬死無惜者,以汝爲人物,進以爲閑說話也。瀷曰,沈之爲傳位之計,久矣,多出銀兩,募得力士,多矣。器遠曰,不過爲國憂耳,豈有他意?瀷曰,使道言,欲奉世子,爲大事業,今番見世子,不可爲也,使道不言乎?器遠曰,其日說話時,汝曰事變若出,懷恩可立云云。瀷曰,此使道語屈處也。其時何不卽爲告變耶?器遠曰,此亦汝假說泛論之語也。瀷曰,此語,豈可泛論之語乎?子不可傳父,微末軍官,何敢陳達乎?器遠曰,將卒之間,豈無心腹說話之時乎?瀷曰,使道謂吾曰,二十二日犒饋軍官,欲爲擧事耳。器遠曰,天時政佳,軍官有未盡犒饋之人,故欲爲之耳。瀷曰,金碩男何以通文耶?器遠曰,金碩男通文之後,以病患退行之意,分付於兵房裨將矣。瀷曰,旣有退行分付,則軍官何敢僞造乎?鄭蘅在一家,何以不知,而打點於通文中乎?器遠曰,軍官射的之事,汝指爲犯闕,可怪。瀷曰,使道只爲射的,則有豈可謂犯闕也?使道之志,不在於射的矣。器遠曰,汝無狀矣,何爲發此言耶?根本皆虛妄,不足較也。瀷曰,使道之意,專在於翦除淸流矣。器遠曰,吾何故憎嫉淸流乎?汝則屢被彈劾,故憎嫉也。
沈器遠·李元老面質,李元老曰,十九日,吾自習陣還家時,使道送人招我,不得已進往,路逢李浚,與李浚同入坐,使道以此爲虛言耶?器遠曰,吾非有意而招之。元老曰,使道,使吾與黃瀷進前,而爲何言耶?器遠曰,吾則別無告汝等之事也。元老曰,使道何以發此言耶?反不如庸劣武夫矣。使道,豈不發男兒當事,抛却生死之說乎?使道,果不爲逆謀乎?器遠曰,吾豈爲逆謀者耶?元老曰,癸亥反正之時,亦有推戴懷恩之議,使道不言於吾等乎?且使道言,汝等必不上變云云矣。使吾圖入局番,果何意耶?器遠曰,汝何發此不測之說耶?汝之爲局將,吾纔得聞知,而偶問入番與否耳。元老曰,使道,果爲纔聞吾之爲局將乎?曾在豆毛浦時,亦言吾之爲局將事矣。使道,旣言換番之意,又言歸路,須歷見李一元云矣,不然,則吾豈往柳福男家,言換番事乎?器遠曰,汝之往柳福男家,吾則不知也。元老曰,然則吾輩,誣告使道,而欲殺之耶?器遠曰,汝爲黃瀷所誤,吾豈有以汝換入局番,而爲此陰謀乎?元老曰,其時在房內者,李浚·鄭蘅及吾兩人矣,使道當爲逆謀,則何不前期告我,而十九日始言之乎?不過知我薄有弓馬之才,且恐或漏泄,欲臨時用之矣。器遠曰,吾豈以逆謀,告汝二人之理乎?元老曰,然則使道其日,何以其言告之耶?吾則只言其時使道所言而已,豈言一毫之誣乎?以今觀之,使道之畏死,甚矣。
訓鍊都監郞廳,以大將意啓曰,臣一邊聚軍結陣,而前水使李一元,折衝李之龍,前郡守金榥,哨官金應鉉等,旣出於黃瀷·李元老·鄭蘅之招,故發遣軍官·軍人等,已爲捕捉拘留之意,敢啓。傳曰,知道。
訓鍊都監啓曰,黃瀷·李元老等,上變極緊,此刻內宮墻外,聚軍扈衛之意,敢啓。又啓曰,哨官鄭蘅,南營入直,故臣稱以摘奸,巡到南營,鄭蘅捉來,北營則兇謀節次,不待般問,先自吐實,願爲一體上變之故,姑爲拘留之意,敢啓。傳曰,知道。罪人所在處,雜人嚴禁,俾無內外相通之弊。
又啓曰,黃瀷等上變之際,言沈天民,亦有可疑之跡,故捉來拘留矣。渠自言請詣闕鞫廳有所達之事云,移送鞫廳之意,敢啓。傳曰,知道。
又啓曰,內禁衛許杙,雖不在上變之中,鄭蘅招內,許杙終始參謀云,故發遣軍人,捉來拘留,移送鞫廳之意,敢啓。傳曰,知道。
又啓曰,昨日仍傳敎,馬兵哨官鄭好信,領率兵馬,權澺捉來事,發送矣。權澺隨行人二名,乃軍官趙碩達,刑吏李遇春也。竝爲捉來,問權澺情段,渠等言內,未知某事,而本府牙兵,精銳砲手,沒數徵聚,的實而此等事,推問中軍方天壽,牙兵將李大俊,則可知云。且李遇奉言內,沈器遠親信軍官安五倫,頻頻往來,辟左右密語云,故安五倫亦爲捉來問之,則今月二十二日午後,聚會軍官,稱以射的犒饋後,乘夜擧事,而此言,在前亦聞於兵房軍官崔嗣朴,而崔嗣朴之言,亦與五倫所言,少無異同,不待窮問,各人之言,如出一口,趙碩達·李遇春·安五倫·崔嗣朴,竝移送鞫廳之意,敢啓。傳曰,依啓。
又啓曰,趙碩達則賊澺切親軍官,鄭文星·金以連·金得還,逆魁器遠腹心軍官,故獄事究竟間捉囚,李震馝則逆賊斗昌妻甥,斗昌未捕之前捉囚,而逆獄旣畢,此人等,自本廳不敢處置,何以爲之?敢稟。傳曰,問于大臣,處置。
又啓曰,黃瀷等未上變之前,沈天民有可疑之事云,如此之類,捉來門前矣。沈天民高聲曰,有告情之事,大將眼前招問,則一一直招云,捉來軍門,問其曲折,則沈器遠,與權澺·蔡門亨等,謀逆已久,且長湍府使處,二十二日擧事之事,使渠馳通,故纔已往還,移送鞫廳,則當一一直告之故,只以移送鞫廳之意,入啓矣。今聞沈天民,以自諱之事,旋卽被放,極爲驚駭,鞫廳必不知此曲折而然也。臣之親聞之事,不敢不達,惶恐敢啓。答曰,然則更爲嚴鞫。
推鞫廳啓曰,沈器遠,書契以來,所未有之逆賊也。渠之元情有曰,不可豫料之事,何遽妄論云云,與黃瀷面質時,有假說泛論之語,其通天之罪,承服之辭,旣盡於此中,不可一刻容息於覆載之間,以快神人之情,而假借遊魂,今已數日,神人之憤,豈有極乎?請明示典刑。答曰,因予無德,此人亦叛,言念慙懼,中夜不寐也。渠之行心,雖不若狗彘,旣曰大臣,則似不可容易處置,姑爲因囚,可也。寧國儀軌
義禁府啓曰,今此推鞫時,罪人拿來之事,萬分緊急,依前例假都事十員,令該曹,爲先差出,何如?傳曰,依啓。
又啓曰,當此推鞫多事之時,本府都事沈棇,久病不仕,改差,其代,當日內,口傳差出,何如?傳曰,依啓。
又啓曰,黃瀷等上變文書中,有沈碩蕃稱言者,都監承拿命推捉,則無沈碩蕃,而有沈碩槃,問于告者黃瀷等,則皆謂奉事沈碩槃,而本非碩蕃云,故沈碩槃已爲拿囚之意,敢啓。傳曰,依啓。
傳曰,權澺拿來都事,拿推。禁府謄錄
傳曰,虛實間,旣曰逆賊,則所宜急速鞫問,而平明告變之事,至今不爲推鞫,極爲駭愕,該房承旨,先罷後推。
刑曹啓目。答曰,功減一等爲乎矣,金溟乙良,減等論罪,似當議處。
戶曹草記。入啓。答曰,參議出送,使之詳察以啓。
傳曰,史官二員待命。內三廳扈衛軍官,有廳軍士,建陽門砲手,南所金虎門有廳軍士,夜摘奸事
有政。以洪憲爲安東府使,沈詻爲兵曹參判,兪㯙·鄭太和·睦性善爲承旨,柳俊昌爲持平,洪振文爲廣州府尹,金光炫爲吏曹參判,徐景雨爲刑曹判書,李悅爲鎭川縣監,洪處濬爲聞慶縣監,金始乾爲禁府都事。
上在昌慶宮。停常參·經筵。
夜四更,月暈。
御營廳啓曰,錦州交替軍,全羅·忠淸·京畿·江原等道,京中逢點,定於本月卄五日矣。都提調臣金自點,推鞫進參,大將時未差出,都廳鄭知和,方在臺諫,事體非便,而他無點考之人,不得已以都廳鄭知和,中軍朴宗一,與兵曹眼同點考,依例令該曹,犒饋之意,敢啓。傳曰,議于大臣,卽爲還送。
備邊司啓曰,傳敎矣。本司方會,以還送之意,仰稟,聖敎如此,五道監司,及各其領將處,卽遣宣傳官,以瀋中逢點日期,不意進定於四月初五日,星火催督,不得已兩西軍兵,調發代送,今此上來軍馬,竝爲還去,以聽後日分付之意,下諭,何如?答曰,允。
備邊司啓曰,本司,纔以平安監司狀啓,交替軍兵事,爲啓辭矣。卽見留館宰臣等牒呈,則交替軍兵,無以常時期限,須及四月初五日,瀋陽逢點,如或違誤,則必生大事。且卜物,一時輸來,則行路必遲,只持軍裝,給馬入送,卜馬則隨後輸送之意,衙門再三申飭云,平安監司欲送兩西云,軍兵固已料其甚不得已,而或如前日之爲,則雖暫遲滯,南軍入送,事係便當,故兩西軍兵,姑勿入送之意,入啓允下,而彼中事機,似異前日,西兵馳去,猶患不及,況此南軍,決難趁入,不但差遲而已。一依平安監司狀啓,本道則砲手二百五十名,火兵八十名,海西則砲手一百五十名,火兵一百二十名,急急調發,使之及期入送,而所騎之馬,雖難一一猝備,若干馬匹,竝計給送,以爲替騎之地,似合事宜,卽以此等事意,發遣宣傳官,下諭于兩西監·兵使處,何如?且京中所定領兵將,雖已裝束待令,自此入彼,勢難趁速,虞侯南斗爀,亦依狀啓,領兵將差定,入送,宜當,敢啓。答曰,依啓。所騎之馬,兩人竝一匹給送,似可矣。
備邊司啓曰,卽見平安監司十九日狀啓,錦州軍兵事,中路已爲馳啓云,本月十一日,留瀋宰臣等狀啓中,只有所送砲手,亟擇入送,小釜竝持之語,無日期定限之事,而今此監司狀啓中,始稱逢點日期,只隔十四日云云,此必曾已馳啓,而撥路濡滯之致,極可驚駭,當該撥將,次次尋問,摘發啓聞,重治之意,三道監司處,行會,宜當。且所謂只隔十四日者,逢點之限甚迫,而錦州交替之期尙遠,則遼東逢點之日,雖未及聞知,而致有差遲,似不至大段生事。今若取趁已迫之期,急送兩西之軍,則非但裝束之不及,亦有偏苦之可慮。此則姑勿調送,以待南軍之入,卽者,宜以錦州交替云,期在於五月,故善放砲手,豫爲抄擇,今月二十五日,京中離發,炊飯小釜,亦依衙門分付,備送之意,移會于陪從宰臣,令兵曹,別定伶俐禁軍,罔夜馳送,使之報知衙門,何如?答曰,允。
又啓曰,兩西兵民之凋弊已極,亦不可偏苦,故今此交替之兵,不欲以兩西代行矣。留館宰臣等牒呈,及狀啓辭意,委囑緊急,平安監司之請,以兩西軍急送者,實迫於萬不得已,倉卒調入,資裝益難,此尤可慮。前例則每一名,各給十一匹木,今番因聖敎,加給二匹,依此磨鍊追送之意,兩西兵司處,行會,宜當。且淸譯金應信,及小通事李賢·金天敏·李賢逸等,治裝已久,今日內,騎撥發送,使之及期,何如?答曰,允。備局謄錄
義禁府啓曰,今聞廣州府尹拿來事,下去宣傳官·都事之言,宣傳官,持標信入城,則府尹權澺,隱於衙中,無意出見。都事以拿命下去,而亦恬然不動,以致日勢晩暮,宣傳官·都事等,欲爲還來,則權澺,使下人牢鎖城門,使不得出往,亦令軍官輩,扶執勒留曰,我守山城,必狀啓朝廷定奪,然後就拿云,宣傳官·都事等,嚴責中軍·鄕所輩曰,旣有標信,又有拿命,汝府尹,何以違拒到此乎?必生大事云,則中軍輩,出入邑衙五六度,然後始爲出來,以致拿來遲緩。此實前所未有之事,極爲駭愕,權億則旣已逆獄拿來,自有其律,其扶執致辱中軍·鄕所等,不可置而不問,令本道監司,從重治罪,何如?中軍·鄕所扶執軍官,竝爲拿鞫定罪。禁府謄錄
府啓。答曰,依啓。罪人有職者削職,及削奪官爵事鄕所等,已令禁府拿問矣。
延城君李時昉上疏。入啓。答曰,省疏具悉卿懇。予意已諭,卿勿固辭。
院啓。答曰,依啓。罪人等削職事
鞫廳啓辭。答曰,別無更問之事,放送。廣州色吏李遇春
備邊司草記。入啓。答曰,依啓。所騎之馬,兩人竝一匹給送,似可矣。
御營廳草記。入啓。答曰,議于大臣,卽爲還送。
鞫廳啓辭。答曰,沈器遠仍囚,李一元刑推,黃瀷等放釋。內下記草
上在昌慶宮。停常參·經筵。
夜四更,月出時色赤。
備邊司啓曰,統禦使鄭榏,馳報于本司曰,本府,以江都保障之處,所儲軍餉,其數零星。水使到任之後,拮据料理,米四百石,粗六百石措備,以爲會錄,而米一百石,荒租一石,黑角弓五十張,又爲判備云,令該曹會錄,何如?答曰,允。備局謄錄
又啓曰,以本司防禦使閔應騫,砲聲之馳報,狀啓粘連啓目,傳曰,狀啓中,別無柄數,何以一二三柄回啓耶事,傳敎矣。閔應騫狀啓中,有去月二十七日,連日齊放,夕時三放,今月初五日,又如是三放之聲,僉使,親以詳聽云云,故如是回啓矣,其文字改付標以入之意,敢啓。答曰,知道。備局謄錄
政院啓曰,備局交替軍還送草記內,只書全羅·忠淸·京畿·江原等道,而末端,有五道監司處,下諭之語,問于備局吏,則慶尙道,果爲落書云。入啓時,未及致察,矇然捧入,極爲惶恐。且卽當依啓辭,下諭,而但領將等,則微末將領處,至於下諭,事體過當,令備局,別爲傳令,宣傳官兼爲齎去,中路相値,卽爲分付,使之還爲領去,恐或宜當,敢稟。傳曰,知道。一體下諭,可也。備局謄錄
傳曰,權澺拿來都事,放釋事,言于禁府。禁府謄錄
傳曰,史官一員待命,騎馬三匹立之。禁府晝摘奸事
傳曰,廣州中軍方天壽元情中,所稱權澺言,爲放砲一事,與權澺面質。
鞫廳啓辭。答曰,論償時,此都事,各別施賞。李大俊拿來都事
訓局草記。入啓。答曰,知道。今後,俾無如此之習。
禁府草記。答曰,依啓。且晝直都事,不能檢飭,以致軍士多干,趁不開門,使中軍久留之狀,俱極非矣。當該都事,先罷後推,以警後人。內下記草
上在昌慶宮。停常參·經筵。
夜五更,月暈。
國忌齊戒。傳敎,龍仁縣監李馨益招來。
備邊司啓曰,瀋中督刷向化子孫入送之時,鄕所色吏許接人等,一體入送之事,所關極重,咨會衙門,洞陳我國情事,入啓,蒙允。咨文撰出,亦已繕完,今當入送事,齎去之人,須得伶俐解事,然後可以善爲周旋,令司譯院,極擇差送,宜當,敢啓。答曰,允。備局謄錄
府啓。答曰,竝罷職。永川郡守李碩堂,掌令趙重呂
鞫廳啓辭。答曰,因予無德,此人亦叛,言念慙懼,中夜無寐也。渠之心行,雖若狗彘,旣曰大臣,則似不可容易處置,姑爲仍囚,可也。器遠
鞫廳啓辭。答曰,時無豫謀之迹,結末議處。德仁
鞫廳啓辭。答曰,依啓。李一元·金應鉉·金淵·金棍·金楫·沈碩槃·權斗亨·蔡一亨·安光立等,壓膝。內下記草
有政。以金晉宗爲禁府都事。
上在昌慶宮。停常參·經筵。
夜三更,有氣如火光。
藥房都提調昇平府院君金瑬,右參贊李景奭,行都承旨鄭太和啓曰,伏未審近日震驚之中,聖候調攝,若何?臣等不勝區區憂慮之至,敢來問安。答曰,一樣。藥房日記
備邊司啓曰,以向化刷送各官色吏,竝爲入送難便事,咨文今日將爲發送事,定奪矣。竊念近來瀋中,事情有異,交替軍兵,時未入去,逢點此時,又以刷送事,有所陳辨,不無觸忤生梗之患,此咨文則今姑留置,隨後入送,何如?答曰,允。備局謄錄
以義禁府內摘奸單子,傳曰,昨日砲手,問于都事後,許入之事,極爲駭異,此都事分付耶?砲手何以聽令於都事乎?問啓。
又啓曰,本府之獄,只二十七間,而今者罪人,多至二十八名,自前犯逆之人,每間例囚一人,各定軍士四名,使不得相通,乃舊例也。罪人二十八名,均是以前送之倘,當初未能詳知,器遠與應鉉,特切隔壁而囚,其勢出於偶然,而今承聖敎,不勝驚駭,應鉉卽今移囚他間之意,敢啓。傳曰,知道。今後詳察爲之。
又啓曰,鞫逆方張,事務煩劇,都事一員蒙罷,其代,以在京無故人,今日內,口傳差出之意,敢啓。傳曰,允。禁府謄錄
合啓。答曰,因予無德,此人亦叛,言念慙懼,中夜無寐也。渠之兇狀,雖已盡露,論罪大臣,自有舊規,嚴鞫典刑,殊爲不可也。
府·院啓。答曰,依啓。忠淸兵使李時英拿問事
傳曰,史官一員待命,騎馬三匹立之。禁府夜摘奸事內下記草
有政。以鄭基崇爲永川郡守,鄭復吉爲綾州牧使,李尙逸爲掌令,金壽翼爲修撰,尹鴻擧爲宗廟奉事,朴梠爲漣川縣監,洪再吉爲軍資奉事。
上在昌慶宮。停常參·經筵。
巳時,日暈。
備邊司啓曰,以本司黃海兵使狀啓粘連啓目,傳曰,回啓之辭,似爲疎漏,使之詳察耶,此收布之軍,各納幾匹耶,今定軍役,則所收價布,多於未定之時耶事,傳敎矣。臣等昨日,齊會商議,則僉議以爲,在前軍籍之時,此類不定軍役,只爲收布,意必有在,今若無端汰定,必致騷屑,姑爲仍舊,以待日後軍籍之修改,似合事宜,故如是回啓矣。今承下敎,不勝惶恐,問于兵曹,則正軍收布,一年四匹,而今因木貴,減其一匹,此類所納匹數,則兵曹,亦未詳知云。問其本道,則可知其多少,且事勢便否,有難遙度,本道監司,可以詳察,就前回啓中,改付標之意,敢啓。答曰,知道。備局謄錄
又啓曰,以本司黃海監司狀啓粘連啓目,傳曰,一船射砲,厥數不多,何以附近官,亦爲擧論耶事,傳敎矣。狀啓中,射砲則操弓習放之人,尤難猝辦云,且有該邑,或附近官,束伍抽給等語,故臣等,慮或道臣之意,欲精擇於近邑,故如是回啓矣。今承下敎,臣等所見,果爲錯謬,元回啓,改付標以入之意,敢啓。答曰,知道。備局謄錄
義禁府啓曰,罪人權澺·李綣,旣已承服正刑,依律文緣坐,妻子爲奴,籍沒家産,破家瀦澤,罷其守令,降其邑號等事,捧承傳擧行,何如?傳曰,依啓。
又啓曰,罪人鄭蘅·李之龍,旣已承服正刑,依律文緣坐,妻子爲奴,籍沒家産,破家瀦澤,罷其守令,降其邑號等事,捧承傳擧行,何如?傳曰,依啓。
又啓曰,都事,以罪人李浚拿來事,到其家,則李浚,今朝已爲死亡,不得拿來云,令漢城府檢屍,何如?傳曰,允。
又啓曰,罪人安五倫,旣已承服正刑,依律文緣坐,妻子爲奴,籍沒家産,破家瀦澤,罷其守令,降其邑號等事,捧承傳擧行,何如?傳曰,依啓。禁府謄錄
府啓。答曰,依啓。綾州牧使鄭復吉遞差事
合啓。答曰,渠雖窮兇極惡,前日大功,予不能忘,流來舊規,予不敢廢,昨日下敎擧行,勿使刑戮及身。沈器遠事
玉堂箚子。入啓。答曰,予意已諭于兩司矣。器遠事
鞫廳啓辭。答曰,依啓。李一元·權斗亨·金應鉉·安光立·沈碩槃·蔡門亨等,烙刑。
合啓再啓。答曰,已諭,勿煩。
領議政洪瑞鳳箚子。入啓。答曰,省箚具悉卿意。該曹所爲,殊甚不當,堂上郞廳,推考,可也。
鞫廳啓辭。答曰,依啓。金榥·沈天民,壓膝。
禁府啓目。答曰,依允。功減一等,除贖決杖。東西活人署官吏,推考事
又草記。入啓。答曰,知道。今後詳察爲之。內下記草
有政。以睦性善爲全羅監司,李行遇爲承旨,崔克誠爲掌隷司評,崔衛爲獻陵參奉,李元俊爲宗簿主簿,崔煜爲司藝,李公益爲司僕判官,申濡爲濟用正,尹絳爲刑曹參議,李灝爲禮賓主簿,閔應亨爲禮曹參議,李周爲敬陵參奉,具鳳羽爲宣陵參奉,崔櫓爲宣陵參奉,李志淵爲靖陵參奉,李廷機爲長陵參奉,柳爲司䆃正,豐海君浩爲司饔提調,李寅俊爲典牲主簿,呂孝曾爲禮曹佐郞,朴安孝爲尙衣正,李後山爲綾州牧使,趙重呂爲掌令,兪伯曾爲繕工提調,李楘爲觀象監提調,金瑬爲宗廟都提調,洪瑞鳳爲訓鍊都提調,洪瑞鳳爲軍器都提調,李澤爲陽智縣監。
上在昌慶宮。停常參·經筵。
備邊司啓曰,以義州府尹,兩宮行次,人馬渡江別單,傳曰,此公贖人,備邊司入送耶,傳敎矣。本司,無公贖人入送之事,問于兵曹,則亦無成給草料之人云,無由詳知,問于義州府尹,何如?答曰,允。備局謄錄
鞫廳啓曰,逆魁器遠,乃宗社神人之罪人也。斷以其罪,則雖闔門刌斬,固不足以慰宗社之靈,神人之憤也。殿下,特以勳臣大臣之故,不恤公議,持難至此,聖上待勳臣之道,可謂至矣。今此器遠之罪惡,窮天地亘萬古所未有者也。殿下,豈可以勳臣大臣之道處之?古之大臣有罪,賜死于淸室者,如簠簋不飾,下官不職之類也。安有如器遠之罪惡,而得免顯戮者乎?自古大臣,以惡逆而至於誅死者,不可歷數,而姑以近日之事言之,鄭仁弘,雖曰罪大惡積,其視器遠,輕重果如何耶?殿下所不得已私焉者也。且臣等之憂,又有大於此者,今若斷當遲延日子,則他日制命之權,恐不在於殿下也。伏願殿下,亟從臣等之請,快施典刑,毋使貽悔於後日也。答曰,予念前功,不忍加誅,卿等之請,至於再三,不獲已勉從。寧國儀軌
義禁府啓曰,罪人金楫,承服招內,器遠軍官李遇龍稱名者,本府再遭都事,多般搜問,不得拿來,捕盜廳,亦發送軍官,屢度跟尋,終不捕捉,莫重謀逆之人,屢日失捕。令捕盜廳從事官等,更問於金楫,則楫曰,但路逢李遇龍,而其所居處,不知云。其變詐之言,實爲叵測,着令捕盜廳,以嚴加搜捉之意,敢啓。傳曰,依啓。
又啓曰,罪人蔡門亨·金碩男,旣已承服正刑,依律文緣坐,妻子爲奴,籍沒家産,破家瀦澤,罷其守令,降其邑號等事,捧承傳擧行,何如?傳曰,依啓。
又啓曰,罪人李一元,旣已承服正刑,依律文緣坐,妻子爲奴,籍沒家産,破家瀦澤,罷其守令,降其邑號等事,捧承傳擧行,何如?傳曰,依啓。
又啓曰,逆賊沈器遠,旣已承服正刑,依律文緣坐,妻子爲奴,籍沒家産,破家瀦澤,罷其守令,降其邑號等事,捧承傳擧行,何如?傳曰,依啓。禁府謄錄
鞫廳啓辭。答曰,依啓。金應鉉·沈碩槃·金榥·鄭好生·崔嗣朴等,壓膝。
推官等啓辭。答曰,予念前功,不忍加誅,卿等之請,至於再三,不獲已勉從。
合啓。答曰,予念前功,不忍加誅,公議如此,不獲已勉從。
內醫院草記。入啓。答曰,依啓。瀋中病患,皆已差愈云,勿爲入送。蔡得沂
戶曹粘連啓目。答曰,幣木時方上來,則中止之擧,反爲有弊,置之。
禮曹草記。入啓。答曰,依啓。進箋·陳賀,權停。內下記草
上在昌慶宮。停常參·經筵。
國忌齋戒。傳曰,駝駱粥,今月兺,煮入,來朔爲始,勿爲入之。
政院啓曰,傳曰,沈器遠質子交代,未及入往耶事,傳敎矣。臣曾於備局,得接義州府尹,到江人馬別單開報,則右議政李景輿質子李敏章,謝恩使行次,一時入往云,此是器遠質子交代矣,敢啓。傳曰,然則其咨文,勿送,可也。
又啓曰,以右議政質子李敏章,已爲入往耶事,傳曰,然則其咨文,勿送可也事,傳敎矣。頃見宰臣狀啓,右議政一行,到瀋之後,牢閉東館,至以得罪上國爲言云,其質子之順許交代,有不可必。齎咨譯官,馳往灣上,探知謝恩使回還消息,若器遠之子,仍在瀋中云,則譯官急急入往,在所不已,令備邊司,從長議處,何如?傳曰,依啓。
又啓曰,傳敎矣。政院陳啓之意,實合機宜,依此爲之,何如?答曰,依啓。其咨文中,不待交替等語,改送宜矣。
又啓曰,傳曰,海中砲聲虛實査覈事,下敎已久,何以至今不爲擧行耶事,傳敎矣。引見時大臣,參聞李德泂所陳之辭,且承自上予意亦然之敎,別無回啓之事,故已於二字付標,十六日,措辭密移于平安監司處矣,敢啓。答曰,知道。
又啓曰,二十六日之二字,起草之際,昏致落書,砲聲査覈事,當爲下諭,而臣洪瑞鳳,累日參鞫,精神昏憒,不能思量,率爾移文,不勝惶恐之至,落書處,改付標以入之意,敢啓。答曰,知道。備局謄錄
傳曰,器遠之屍,勿爲傳示八方,給其家人,使之斂葬。
政院啓曰,沈器遠之屍,勿爲傳示八方,給其家人,使之斂葬事,傳敎矣。正刑逆賊之屍,傳示八方,乃是至嚴之常法,況今器遠,書契以來所未有之兇逆,神人之所共痛心而切骨,不可以一時規外之命,有所撓改,臣等不敢循例,分付,惶恐敢啓。傳曰,大法已行,使之斂葬,無妨。禁府謄錄
玉堂箚子。入啓。答曰,依啓。臺諫處置事
府啓。答曰,依啓。器遠兄弟削黜傳屍一事,大法已行,勿爲無妨。
院啓。答曰,大法已行,傳屍之規,不必盡用。器遠內下記草
上在昌慶宮。停常參·經筵。
午時,日暈。
備邊司啓曰,以黃海兵使狀啓,改付標覆啓判付內,兩款未回啓之事,亦爲回啓事,下敎矣。臣等昏甚失察,再勤聖敎,不勝惶恐未安之至,兩款回啓以入之意,敢啓。答曰,知道。
又啓曰,京畿水使鄭榏,往在海州,遭其父憂,此任不可久曠,令該曹卽爲差出,催促赴任,何如?答曰,依啓。
又啓曰,彼中題名督刷之中,龍宮向化子枝,李德仁妻良女一今愁里,乃妻私婢辛每,則乃是我國良女私婢,依前定奪,所當勿爲入送,而李德仁等,極口訴稱,旣爲夫妻,多産子女,今乃俺等入往,而俺妻不往,則到彼之後,期於必刷,偏及本國云云,而其妻等,亦欲隨往,今若不送,而日後,有意外難處之患,則莫如依其所言,竝爲入送之爲愈,何以爲之?廣州向化金漢弘妻等八名,前以分明我國人物,不爲入送矣,今又題名督刷,更加一節,亦難處置,此人等,何以爲之乎?竝此仰稟。答曰,此路一開,後難防塞,更爲議處,俾無後悔。備局謄錄
義禁府啓曰,逆賊沈器遠之子碩慶·越仁,卽時堅囚本府,多□軍人防守,急速啓聞事,平安監司及義州府尹處,竝行移,何如?傳曰,依啓。
又啓曰,承服罪人沈器遠·權澺·李一元·鄭蘅·李之龍·李綣·安五倫·蔡門亨·金碩光等,旣。
上在昌慶宮。停常參·經筵。
酉時,日暈右珥,暈上有冠,色內赤外靑。夜一更,有氣如火光。
逆魁沈器遠正刑後告宗廟祭文,邦運不幸,逆魁器遠,乃以元勳,肆然謀反,外連畿輔,內嗾褊裨,約日擧兵,禍急燃眉,罪大惡極,凶狀自著,含生共憤,顯戮斯擧,宗社賴安,是誰之佑,□薦□□,敢申虔告。
逆魁沈器遠正刑後頒赦文,王若曰,時運屯難,寇戎幾發於蕭墻,社稷靈長,□□悉就於齋□,□揚渙汗之號,□示喜懼之衷。予以寡昧之資,叨承艱大之業。推誠待物,納汚棄瑕而不疑。量能授官,絶纓盜馬而竝畜。志惟勤於弘濟,禍故藏於隱微。逆魁沈器遠等,駔儈之才,豺豕其性,當風雨之會,粗效尺寸之勞。假閫鉞之權,惟肆饕餮之慾。尙念盧綰同乘之舊,謬□龐萌寄命之褒。爵已濫於上公,名驟玷於左揆。臺章部贓,適稔跋扈之兇。盟府養閑,便作萃逋之藪。乘予未寧之候,逞其不軌之謀。山城守禦之兵,畀親戚爲外應。禁垣環衛之卒,換褊裨而內圖。推周宗之末裔,將欲何爲。藉漢船之砲聲,衆所共惑。謂名流五十輩,卽擬芟夷。指將相一二臣,先期撲□。部□□定,犒饗再行。履霜堅氷,非一朝一夕之故。㖃天吠日,是不奪不厭之心。幸賴三靈之共扶,詎容大憝之敢越。中夜之變將作,盡朝之鳴已聞,蛇舌梟音,卽爰出而莫遁妖腰亂領,伏常刑而無辭。雖念難省愆,增予懷之愧惕。然轉禍爲福,□群情而咸忻。已將逆賊沈器遠·權澺·李一元·鄭蘅·李之龍·李綣·安五倫·蔡門亨·金碩男·金潗·金屹·申泂等,竝依法正刑。於戲,人心有畏則警,天道或陂而平,雷霆振威,刑有關於助殺。雨露施澤,化爲貴於更新。故玆敎示,想宜知悉。
傳曰,捕盜廳所囚逆黨,議處。
鞫廳啓曰,捕盜廳所囚逆黨議處事,命下矣。捕盜廳方在囚禁者幾名及罪犯輕重,自鞫廳無由察知,必得招進本廳大將,詳問曲折,然後可以議處。今日原任大臣,有以病不得來參者,待明日來參,仍招大將詳問議啓之意,敢啓。答曰,知道。
推鞫廳啓曰,捕盜廳逆黨議處事,命下矣。臣等,招進大將具仁垕,問其各人罪狀輕重,則金奉秋·安信及·姜敬忠·李道一·都繼仁·成峻·韓榮健·姜興善·李義信·崔景涵·姜義祥等十二人,則二十二日上變後,持戎器跟擁逆魁,攔入闕中者,此則當移鞫廳捧招請刑,而鄭文星·全得還·金以連等三人,雖曰腹心軍官,而與上十二人,似爲有間。金貴男,則以其日當番軍官入直,則雖有內應之心,未著出現之迹。趙碩達,旣隨逆澺上來,則其親切之狀,據此可知,而他無可疑之迹,故當初特命放送,而李汝植,則其同參逆謀之迹,雖無現出處,而以逆魁妾娚,平日縱諛爲惡之狀,國人莫不痛憤,似當下該曹按法處置,而二男,則以奴證主,亦似未安。鄭文星以下六人,姑令因囚,以待端緖現出,似當,而李松老·蔡貴賢·李之虎·鄭興,法當緣坐之人,令禁府依律處置。李震必則以斗昌妻娚,被捉囚禁,斗昌今以承服,似當放送。在逃趙元救·許有詳,令其道監司,多方措捕,俾無脫漏之患爲當。大槪,各其罪目,詳載於大將所納開錄名下,而臣等,親問于大將,則亦云據所懸錄,而眞僞情迹,吾亦不能詳知云,所納名錄,竝爲入啓,以備睿覽。答曰,依啓。金貴男告者有所云云,則鞫問,宜當。寧國儀軌
禁府啓曰,罪人金屹·申詗,旣已永服正刑,依律文緣坐,妻子爲奴,籍沒家産,破家瀦澤,罷其守令,降其邑號等事,捧承傳擧行,何如?答曰,知道。禁府謄錄
有政。以丁彦瑗爲典籍,申翊全爲副修撰,金成一爲三和縣令,朴廷翔爲順安縣監,安徹爲會寧府使,鄭復吉爲司藝,黃胤先爲監察,兪伯曾爲副提學,趙應立爲南海縣令,柳景緝爲禮賓正,陸行善爲副修撰,李稠爲典牲主簿。
上在昌慶宮。停常參·經筵。
兵曹啓曰,今此鳳林大君之行,勅使亦爲出來,館所立待驛馬,必須豫爲整齊,可無臨時窘迫之患。公淸道驛馬六匹·全羅道驛馬八匹·慶尙道驛馬十一匹,通共二十五匹,參酌分定,來五月初旬前,京中逢點事,三道監司處行移,何如?啓,依允。兵曹謄錄
上在昌慶宮。停常參·經筵。
夜一更二更,東方巽方,有氣如火光。
政院啓曰,原任已爲來會,而領相以病不得進參,今日推鞫,何以爲之?敢稟。傳曰,仍爲之。且今日,乃是大祭齋戒,只議啓,宜當。
推鞫廳啓曰,推鞫,乃是國家莫重擧措也。自前未有原任大臣獨當之時,況此議啓,事體尤重,臣等不敢偃然承當,惶恐敢啓。答曰,然則待領相來參,議啓,拿來罪人,爲先捧招。
上在昌慶宮。停常參·經筵。
自辰時至未時,日暈。
下直,京畿水使申景琥。
傳于政院曰,領相處,遣內醫看病。
政院啓曰,禁府郞廳來言,領相,以病今又不得參鞫云,何以爲之?敢稟。傳曰,仍爲之。
又啓曰,罪人權斗昌,旣已承服正刑,依律文緣坐,妻子爲奴,籍沒家産,破家瀦澤,罷其守令,降其邑號等事,捧承傳擧行,何如?傳曰,依啓。
又啓曰,罪人金潗,旣已承服,而未正刑前,經斃。依律文緣坐,妻子爲奴,籍沒家産,破家瀦澤,罷其守令,降其邑號等事,捧承傳擧行,何如?傳曰,依啓。
又啓曰,罪人洪陽傑·沈碩弼·黃梓等,旣已承服正刑,依律文緣坐,妻子爲奴,籍沒家産,破家瀦澤,罷其守令,降其邑號等事,捧承傳擧行,何如?傳曰,依啓。禁府謄錄
鞫廳啓辭,請金潗正刑事。答曰,旣已殞斃,不必追刑。
鞫廳啓辭。李時英事答曰,腹心同黨,更爲鉤問。
院啓。器遠傳屍答曰,不允。下諭事,依啓。
府啓。器遠事答曰,不允。
合啓。德仁按法事答曰,已諭,勿煩。
鞫廳啓辭。答曰,依啓。必亮·金述,明日加刑。
領議政洪瑞鳳箚子。答曰,省箚具悉至懇。左相之代,明當議卜,卿其勿爲固辭,安心調理。
戶曹草記。答曰,依啓。家舍田畓,亦奴婢例,使之聞見書呈。
戶曹草記。答曰,業已允下,只減加給之數。
備局粘連啓目。答曰,依允。馬匹之數,量減入送,以除遠官之弊。內下記草
有政。洪命一爲司諫,河溍爲正言,沈大孚爲星山縣監,黃瀷爲兵曹參知,李性恒爲鴻山縣監,申起漢爲工曹正郞,尹爲陽城縣監,鄭好信爲郭山郡守,金鼎鉉爲綾州牧使,閔馨男爲知敦寧,李廷相爲高靈縣監,李象元爲楊州牧使,吳挺一爲持平,丁彦瑗爲禮曹佐郞,李有謙爲司僕正,李時挺爲南陽縣監,張自好爲忠原縣監,孫必大爲典籍,劉應文爲鳳山縣監,成信耉爲掌隷司評,黃瀷爲兵曹參議,申敏一爲兵曹參知。
上在昌慶宮。停常參·經筵。
夜一更,月暈。
卜相。
政院啓曰,領議政洪瑞鳳,前病未差,昇平府院君金瑬,領中樞府事沈悅,皆以病不進,洛興府院君金自點來會,而莫重推鞫,不得獨當爲之云,今日推鞫,何以爲之?敢稟。傳曰,今明日勿爲。
又啓曰,罪人元緯男·李時英等,旣已承服正刑,依律文緣坐,妻子爲奴,籍沒家産,破家瀦澤,罷其守令,降其邑號等事,捧承傳擧行,何如?傳曰,依啓。
又啓曰,罪人許杙,昨日受刑出去之時,以左手拔其佩刀,自刺臍腹之間,腸子露出,經夜卽斃。當該都事,不謹搜覓,至使罪人,佩刀入於鞫庭,以致刺腹徑殞,極爲駭愕,從重推考,何如?傳曰,拿推。禁府謄錄
備局粘目。答曰,如是禁抑,則我國藥用及倭館應求,似無出處,更爲商量施行。
合啓。德仁事答曰,決不可從,更勿論執。
院啓。答曰,人有非常之功,則必有非常之報,銓官之擬望,亦此意也。況人器不至不稱,更加三思,竝勿煩論。金鼎鉉遞差,傳屍事,不允。
府啓。答曰,人有非常之功,則必有非常之報,銓官之擬望,亦此意也。況人器不至不稱,更加三思,竝勿煩論。黃瀷事,傳屍事,不允。
刑曹粘目。答曰,依允。吳應民·宣永乙良,分揀。內下記草
有政。以洪瑞鳳爲世子傅,金瑬爲承文都提調,安鋌爲溫陽郡守。
上在昌慶宮。停常參·經筵。
藥房提調右參贊李景奭,副提調行都承旨鄭太和啓曰,伏未審近日聖候調攝,若何?臣等無任區區憂慮之至,敢此問安。答曰,一樣。藥房日記
合啓。答曰,予意已諭,更勿瀆擾。
左議政洪瑞鳳箚子。答曰,依啓。訓局都提調辭免事
領議政沈悅上疏。答曰,省疏具悉至懇。卿,功高德厚,輿望素重,弘濟之任,捨卿其誰?卿其勿爲控辭,速出論道,以副上下之望。內下記草
上在昌慶宮。停常參·經筵。
下直,龍仁縣監李馨益。
義禁府啓曰,凡犯逆罪人就拿時,下吏卽搜索罪人懷中,以至裙衱,慮有挾持之物,乃是規例也。今此許杙之自刎,都事旣已拿囚,下吏難免其罪,其日當該書吏·羅將等,令攸司囚禁治罪之意,敢啓。傳曰,依啓。禁府謄錄
鞫廳啓辭。答曰,時英圖爲論駁之事,似不可置而不問,臺官中親密出入者,窮問以啓。
鞫廳啓辭。答曰,依啓。令本道監司,隣人處,亦爲査問馳啓。
合啓。德仁事答曰,毋庸更煩。內下記草
上在昌慶宮。停常參·經筵。
備邊司啓曰,淸譯安大起子夢立,呈狀于本司曰,其父大起,本以慶源人,自壬申年,被抄上來,當其變亂,出入賊陣,陪從瀋陽,隨行使臣,不得一日休息,一番歸鄕,仍成勞悴之疾,去月初二日,終爲身死,置屍旅舍,無路返葬,情理罔極,願得刷馬,以爲運屍之地云。大起,自初奔走國事,多有功勞而身死京中,合爲返葬其鄕,無路自致,實爲矜惻,刷馬匹,次次題給,成給草料,以施優恤之典,何如?答曰依啓。刷馬匹加給,恤典擧行。備局謄錄
禮曹粘連啓目。答曰,依允,取送禮物,使之領受。
鞫廳啓辭。答曰,依啓。他道監司處,亦爲下諭。亡命賊人李遇龍·明連海等購捕事
又啓辭。答曰,正合予意矣。金奉新等仍囚事
又啓辭。答曰,親切臺諫,從所見直告,則免死之意,開諭後加刑。義男事
藥房草記。答曰,依啓。蔡得沂前後謀避之狀,極爲駭愕,拿推。
合啓。答曰,別無疑懼之事,亟停勿煩。德仁事
府啓。答曰,如是堅執,殊甚過當,速爲停止,更勿瀆擾,炯佑事,依啓。削奪官爵事
院啓。答曰,堅執殊甚過當,速爲停止,更勿瀆擾。
左議政洪瑞鳳箚子。答曰,省箚具悉至懇。卿其勿爲固辭,從容調理。
刑曹草記。答曰,處斬之律,似爲過重,減死照律,可也。內下記草
上在昌慶宮。停常參·經筵。
夜一更,月暈。
義禁府啓曰,在外罪人李遇龍等年齒等事,漢城府·捕盜廳,書啓事。傳曰,依啓。
又啓曰,都事鄭雲翰,旣已囚禁,目今鞫獄事務方劇,其代,以在京無故人差出,宜當,敢啓。傳曰,依啓。禁府謄錄
備局草記。答曰,依啓。刷馬一匹加給,恤典擧行。淸譯安大起身死時事
合啓。答曰,勿爲堅執。德仁事
府啓。答曰,毋庸强煩。德仁事
院啓。答曰,毋庸强煩,李浣事,依啓。拿鞫定罪事內下記草
上在昌慶宮。停常參·經筵。
夜三更,月暈。
藥房都提調領議政金瑬,提調右參贊李景奭,副提調行都承旨鄭太和啓曰,伏未審近日聖體,所患脹候,若何,熱候,若何,惡寒,若何?口渴煩惱汗出諸症,比前,若何?水刺·寢睡,亦復何如?臣等每承一樣之敎,伏不勝憂悶之至,敢來問安,竝此仰稟。答曰,與前無異。藥房日記
王世子陪從右副賓客任絖,元孫輔養官上護軍金堉狀啓,昨日,世子行次郊外祗送之際,鄭譯言,聞本國有逆變,爲此出送勅使乙仍于,大君所受勅書,亦當齎往是旀,向化一事,永爲蕩滌爲在,以此三件事出去亦爲白去乙,問勅使爲誰,員役幾人,則上使於士介博氏,副使鄭譯,依上年自行大通官韓甫龍·韓臣源·家丁十名是如爲白卧乎所,千萬意外,又有此勅行,沿路何以支過爲白乎喩。今十二日,大君行次一時定爲發行是如爲白齊。今去勅書中,新添逆變及向化等事段,其撰出正本時,未及聞見爲白有在果,前日鳳林大君處傳授,還收爲在勅書段,曾已謄書乙仍于,承政院,以爲先上送事。迎接謄錄
合啓。答曰,招辭甚直,情亦無疑,卿等,體予至意,更勿論執。
府·院啓。答曰,如是堅執,殊極過矣。黃瀷遞差,吏曹當該堂上·郞廳推考事內下記草
上在昌慶宮。停常參·經筵。
初次祈雨祭。
鞫廳啓辭。答曰,依啓。成震雲拿推,似未妥當矣。
兵曹草記。答曰,進告人,依事目論賞,其餘捕捉之類,令本道監司,優給米布,可也。
戶曹草記。答曰,都監等處,別無田結收米之事,外方則金起宗爲判書時,已爲造送,不必今又改造,以貽中間舞奸之弊,其中宣惠廳斗斛,依啓辭爲之。
備局粘連啓目。答曰,依啓。且官奴免賤,不可續續爲之,令餉臣准給其價,免賤安徐。
合啓。答曰,已諭,勿煩。德仁事
府啓,答曰已諭。黃瀷遞差事內下記草
有政。金鼎爲禁府都事。
上在昌慶宮。停常參·經筵。
申時,日暈。
鳳林大君及夫人,出來。內下日記
綾原大君引見。內下日記
戶曹草記。答曰,毋論受賜,竝爲分給。器遠賜牌奴婢等事
鞫廳啓辭。答曰,此不過不能忍杖,如彼亂言,似非盜直將指嗾也。
傳曰,史官二員待命,騎馬六匹立。修溝摘奸事
鞫廳啓辭。答曰,昨在京中,則憑問無妨。
院啓。答曰,此非堅執之事,更勿瀆擾,金成一卜筮,實非賤技,回文中人,未必盡知逆情,姑爲置之。
府啓。答曰,此非堅執之事,更勿瀆擾。黃瀷等事
合啓。答曰,毋庸更煩。德仁事
右參贊李景奭上疏。答曰,省疏具悉。深嘉卿憂愛之誠,所陳之辭,無非至論,予當體念而採施焉。
掌苑署提調李時白啓辭。答曰,依啓。奴婢及墻瓦事,不允。
掌隷院啓目。答曰,問于大臣定奪爲乎矣,得後所生,竝以賜給。
左議政洪瑞鳳啓辭。答曰,朴潢議啓之時,勿參。
傳曰,朴潢與器遠,平日相切耶?時英論劾臺諫,似難免罪,未知如何?
合啓。答曰,已諭。德仁事
府·院啓。答曰,不允。黃瀷等事
鞫廳啓辭。答曰,朴潢,惡其不出,以常服直入,則此是朋友間親狎之事,似非謀逆者之所爲也。雖然其親切若此,又出於賊口,似不當全釋也。沈東龜之往來,亦不過如此,竝削職定配,如何?
又啓辭。答曰,依啓。其中丁興立,似有知幾之迹,成瑴最爲親切,此兩人似不可全釋矣。內下記草
上在昌慶宮。停常參·經筵。
備邊司啓曰,工曹判書尹暉戶奴,呈狀于本司曰,上典質子前洗馬尹敬之遭母喪,已至三朔之久,而不許出送,尙未得奔喪,情理罔極,諸子皆在喪中,不得入送,不得已以四寸孫尹培入送替代,草料成給云。尹敬之四年居瀋,母死而不得奔哭,情事極爲矜惻,尹培許令替代,何如?答曰,依啓。
又啓曰,平安監司金世濂,牒呈于本司曰,義州府尹報稱,海西軍兵入往時,棄置馬六十一匹,今方留養本府云。宣川府使·嘉山郡守·安州判官牒報,亦有棄置之馬,大都其數一百匹,而海西軍兵調發之作爲亂兵,行人及閭里有馬人處,爭先奪取,罔夜驅馳,站站棄置云,調發之際,不能檢飭,以致爭奪,極爲駭愕。黃海兵使及其時領將,從重推考,馬匹則分養關西各官,本道民馬替騎之代,如有願受之人,則許給之意,行移,何如?答曰,依啓。備局謄錄
義禁府啓曰,以本府草記,在逃自縊罪人洪澄源妻子分揀事,何以爲之?敢稟睿裁事,草記,傳曰,依他例施行事,傳敎矣。臣等不勝瞿然,更考律文,犯罪事發在逃條云,若犯罪事發而在逃者,衆證明白,卽同獄成,不須待問,以此觀之,則澄源,屢出賊口,事發而逃躱,正合律文意,而至於自縊致死。檢驗明白者,論以緣坐之律,大明律及本國大典,曾無現出處,遽加重律,事係新規,臣等不敢擅斷,議大臣定奪,何如?答曰,依啓。
領議政議,大明律,旣有若犯罪事發而在逃者,衆證明白,卽同獄成不須待問之文,則澄源,屢度緊出賊口,事發而脫逃,自知罪重,終不得免,自縊而死,其罪,反有甚於事發在逃者,豈可以已死,而不施緣坐之律乎?依大明律施行,宜當。伏惟上裁,左議政議上同,領府事議上同,洛興府院君議上同,大臣之意如此,上裁,何如?傳曰,依啓。禁府謄錄
有政。以柳有春爲孟山縣監,金會宗爲利川縣監,李敏行爲南海縣令,尹履之爲戶曹參判,李曄爲載寧縣監,李行遠爲大司憲,李稠爲橫城縣監,鄭昌胄爲平壤庶尹,崔克良爲全義縣監,李命賓爲淸河縣監,崔來吉爲綾州牧使,申弘望爲注書。
上在昌慶宮。停常參·經筵。
再次祈雨祭設行。
備邊司啓曰,前日撰出咨文中,未盡處,竝爲付標,入啓定奪,卽爲繕寫,昨已發送矣。卽見兵曹判書李時白箚子,其惓惓憂國之誠,極爲嘉尙,今若刪去得罪天下扶植綱常復通南朝等文字,則無以激彼中之怒,而成此賊之罪,而且彼或從他道聞之,而大加嗔責,則日後之事,有不可言,故臣等,不復致疑於其間矣。今此所見,大與臣等相左,而愚惑之見,未能盡祛,仍送前咨,恐未爲不可,而第念彼以李敬輿之行,復生枝節,惹起詰問之端,不可諉以以爲了當而不爲之計也。外間詳知彼中事情者,多以爲急速撰出奏本曰,李敬輿等七臣者,得罪上國,幾陷不測,特蒙上國大霈渙汗之澤,頒布恩命,竝爲蕩滌,故妄循小邦經赦收敍之謬例,不爲陳稟,濫授職名,不勝惶恐之至。卽令承文院,以此語意婉曲措辭,稟旨定奪,另擇堂上嘉善中年少專對之才,稱以奏聞使,罔夜馳送,而前去咨文,則姑令仍留灣上,等待使行之期,到淸北差先三四日入送,爲當云,故敢啓。答曰,勅書未到之前,徑先奏聞,似未妥當,姑勿施行。且箚子中所陳咨文謀逆曲折,竝勿刪去以送,可也。備局謄錄
義禁府啓曰,逆人李綣子松老·桂老,李一元子泂,李時英子繼賢,李龍子戒善,蔡門亨子玄龜,安五倫父漢,此人等,皆以承服,罪人之父子,俱在緣坐之律,依法處絞之意,敢啓。答曰,依啓。
又啓曰,罪人李遇龍,自出賊口,卽爲逃躱,捕盜廳累次跟捕,終不捕捉,再昨,自鞫廳招左右捕盜廳從事官,更加督捕,則從事官等來言,所謂遇龍,初不知役名,亦不知所居處,或言在安山云。明達海,則器遠就拿之日,亦爲逃走,卽遣都事於金山等地,莫知去處,不得拿來。兩賊容貌,自本府無由得知,容貌則令捕盜廳,憑問所知之人處,詳悉疤記,年齒則令漢城府,査考帳籍,書啓之意,敢啓。傳曰,依啓。
又啓曰,取考本府謄錄,則逆賊爾瞻·造·人·偉卿及承宗·希奮·鼎吉子叔侄年未滿者,竝爲絶島安置事,傳敎矣。本府回啓曰,末世人心巧詐,雖年至十七八歲,冒稱年未滿,謀免重罪,極爲痛憤,卽第念四五歲未離提抱之童,驅驅遠道,置於圍籬之中,則慮有死亡之患,議于大臣,則皆以爲十歲以上,稍知人事者,依承傳絶島安置,九歲以下之童,姑留元居,以待年壯爲當。答曰,依啓事,分明載錄矣。今此逆賊子及叔姪年未滿者,當爲定配,而其時大臣之意,雖已蒙允,事係重大,臣等不敢援以爲例,各人名下年歲懸錄,恭候睿裁。答曰,甲子·戊辰等年治逆規例,相考處之。
又啓曰,承服逆賊李綣子春老,囚於高靈,權澺子斗文,囚於果川,申詗父光賚,囚於利川,黃梓父瀷,囚於龍仁,金潗子湘玹·洸玹,囚於載寧,皆承服緣坐之人,所囚之官,依例發遣都事與其守令,眼同依法處絞,而咸昌囚李一元子,已成篤疾,當部牒呈,而遠外之事,未能詳知,莫重處絞之類,不可不詳審處斷,都事亦與本邑守令,眼同看審,覈其眞僞,依例施行事,本道監司處,行移,何如?傳曰,依啓。禁府謄錄
合啓。答曰,須勿瀆擾。德仁事內下記草
上在昌慶宮。停常參·經筵。
瀋陽宰臣狀啓,今月初九日,王世子西行。內下日記
備邊司啓曰,傳敎矣。今此咨文,蓋專爲捉送沈碩慶而發也。今聞碩慶,旣已捉囚云,則只可發遣禁府都事,馳往瀋中拿來而已,不必具咨入送。前去咨文,急急追還,略擧逆亂顚末,移文講院,實合事宜,群議皆如此,故敢啓。答曰,依啓。
又啓曰,當此多事之時,本司有司堂上,二三人,猶且不足,李景奭不爲仕進,只有禮曹判書李景曾一人,勢不及周旋,刑曹參判尹順之差下,宜當,敢啓。答曰,依啓。
又啓曰,卽接陪從宰臣狀啓,則勅使之行,定於本月十二日起馬云,以其日數計之,則渡江必在十七八日之間,遠接使卽爲差出,使之星夜馳進,館伴及都監郞廳,令該曹竝爲差出之意,敢啓。答曰,允。
又啓曰,今接館所狀啓,向化刷送事,亦在蕩滌中,勅書將使云,向化子枝十四名,纔已發去,必未及渡江,作急追回事,平安監司·義州府尹處,爲先知會,而目下旱災至此,農務政急,各官向化刷出之際,弊及隣里,卽聞蕩滌之令而任他騷屑,亦甚未妥,勿論已刷與未現,盡行停止,使之安居作農,實合事宜,各道監司處,亦爲移會之意,敢啓。答曰,依啓。
又啓曰,公淸道錦州入往馬,先爲來到,明當發送,而許多馬匹,若無領去之人,則一路養飼爲難,禁軍一人,定將領下送,而前頭全羅·慶尙道馬匹下去時,亦爲一體施行,何如?答曰,允。備局謄錄
義禁府啓曰,今觀京畿監司狀啓,在逃罪人洪澄源,旣已縊死,其妻子捧招,則澄源容貌衣服,一如所供,自決無疑,而其妻子及同生姪子,自本府移囚典獄者,竝七人,更無憑問之事,似當入啓分揀,而臣不敢擅便,就議于大臣,則大臣,亦以爲然,何以爲之?敢稟睿裁。傳曰,依他例,施行。
又啓曰,當此鞫逆方急之日,在逃逆徒及緣坐罪人,分付,左右捕盜,從事官使之跟尋逮捕,則或稱不知去處,或稱在鄕,終不捕捉,極爲怠慢,左右捕盜從事官,竝從重推考,何如?傳曰,允。
府爲馳通逆變事,本年三月二十一日,行護軍黃瀷·李元老等上變,前左議政沈器遠,與前水使李一元,廣州牧使權澺等,謀爲不軌,約以今月二十二日,乘夜犯闕作亂設計,若何?臣等,則當一一直達亦爲在乙,卽令大臣眼同禁府堂上·兩司長官,會坐推問,則黃瀷供稱,臣等俱以沈器遠軍官,往來其家,被其款待,久矣。本月十九日,臣與李元老,同時往謁,則器遠謂臣等曰,國勢危弱,將不能扶持,吾傾家財辦數千餘兩銀子,多數募得才力之士爲有如乎,今月二十二日午後,招集所募,先及在京外軍官累百餘人,聚會於山亭,射的飮酒,仍待日暮犯闕,而闕內,則已令所親哨官金應鉉,率砲手一百名,力士二十人,入直弘化門,以鐵椎撞破門鎖,延入外兵,先殺大將具仁垕,次餘在朝搢紳大夫,而盡以武士,替代其職爲旀,大將,則以李一元,摠領諸軍,而廣州牧使權澺,率牙兵砲手,本日昏暮,入自水口門,以爲後援是如爲旀,器遠又曰,林慶業亡去時,僧人服飾,吾盡備給,上年五月二十七日,乘船入往南朝,所爲之事,吾盡指揮而送之云云,此其器遠謀議大槪事。同參共謀者,其弟靑城君器成,其姪子奉事碩盤,及四山監役蔡門亨,哨官鄭衡武,堂上李之龍,金淵萬戶金楫武,嘉善金榥武,堂上安光立,前郡守李綣,權澺子斗亨·斗昌,而其他不可悉數,李元老所供,與黃瀷之言相同。據此一時捕捉沈器遠以下同謀人等鞫問,則同謀作亂之狀,衆口如一爲旀,又使黃瀷·李元老等,與器遠面質,器遠,一一辭屈不能自辨,叛狀甚明。廣州牧使權澺,不受拿命,將發兵據城,幸以方便捕得,億因受刑吐實,供稱器遠,與矣身親戚同胞,情意相密,去月念間,矣子斗亨·斗昌等,自器遠家來謂臣曰,主上違豫,理萬機爲難,必推宗室中一人攝位,而不久漢般當來事成,還用崇禎年號,傳示八方,與南朝合勢,則前潦水阻隔,必能卒然擧兵來救矣。矣身聞之,來問於器遠,則器遠曰,觀今時事,林慶業不久領漢般出來,則當其時,朝廷洶洶,莫知所爲,吾以部下之兵,御朝廷挾漢般,勢無不濟。仍令矣身,團聚軍兵,以待臨時,分付。前後謀逆是實是如爲旀,李一元·鄭衡等,次第吐實,一如告者之言。器遠以下叛逆罪人等,已正典刑爲有果,器遠姪子碩慶,方在館中,本府都事,爲此馳進爲在乎,館中亦言禁軍一同押送,俾無中路意外之患爲乎矣,其謀逆情節,極其狼藉,而一張文移,不能備盡,詳具於後日奏文中,相考施行。
移文侍講院。禁府謄錄
兵曹啓曰,今聞勅使,不久出來,館所立待驛馬,公淸道驛馬十匹,全羅道初面驛馬十一匹,慶尙道初面驛馬十一匹,比前取定,罔晝夜上送,今月二十七日京中逢點事,三道監司處,撥馬行移。鳳林大君行次,亦爲勅使一時出來,則兩西驛馬,亦必不足,江原道驛馬二十匹,移送黃海道,咸鏡道初面驛馬二十匹,移送平安道,及期入把事,咸鏡·江原道及兩西監司處,竝爲撥馬行移,何如?傳曰,依啓。兵曹謄錄
合啓。答曰,已諭。德仁事內下記草
都提調領議政臣金瑬,副提調行都承旨臣鄭太和啓曰,初夏已半,凄風日吹,衣襨脫着窓戶開閉之際,不得順適其宜,則皆可以致傷而感冒之證,尤可畏也。伏未審近來聖候所患諸證,比前,若何?臣等不勝憂慮之至,敢來問安,竝此仰稟。答曰,一樣。
上在昌慶宮。停常參·經筵。
未時,日暈。夜五更,月暈。
遠接使鄭太和,養和堂引見。
文郞廳鄭昌胄外任代,前正郞李枝茂啓下,武郞廳李東顯外任代,前縣令鄭亨道啓下。
迎接都監啓曰,公事郞廳一員,依近例令該曹差出,使之察任,何如?傳曰,依啓。
又啓曰,勅使先聲,如是急迫,接待諸事,無非可慮,其中儺禮才人聚集,勢似未及,而奉勅之行,全廢不設,則恐有嗔責之弊,急急抄擇,罔夜上送之意,撥馬行會於下三道,郞廳差出,依前例,仁慶宮月廊設廳,修改雜像,何如?傳曰,依啓。迎接謄錄
義禁府啓曰,今觀公淸監司狀啓,在逃縊死罪人柳重昌,容貌衣服,一如其妻所供,自決無疑。緣坐之律,當與澄源一體施行,而前日假都事狀啓內,只言重昌母及同生甲昌·弘昌,而不書年歲,亦無父子名錄,殊欠詳盡,無憑可考,重昌父子·叔姪·祖孫有無及年歲,明査狀啓後,按律處之之意,公淸監司處,行移,何如?傳曰,知道。
以義禁府罪人等定配單子,傳曰,前全羅監司定配於其道,未知其可也。沈東龜全羅道極邊遠定配,元單子還出給啓曰云云事,傳敎矣。茂長,乃路遠近海之地,自前遠竄之人,例有定配,故以朴潢分配矣。今承下敎,不勝惶恐之至,以慶尙道金海府改付標之意,敢啓。傳曰,知道。
又啓曰,逆魁器遠·權澺及其他承服罪人法應緣坐定配者,大臣之意,皆以爲此等推類,當安置于絶島,使不得出入陸地云,故分配各島矣,除濟州等三邑,則只餘珍島·巨濟·南海三島而已。定配罪人,其數甚繁,若多定於一島,則不無可慮之端。在逃逆賊澄源輩緣坐之人,依前例陸地極邊之處,定配宜當,敢啓。傳曰,知道。
又啓曰,在逃罪人洪澄源,依大臣議,旣以逆律施行,其子益謙年三云,以此觀之則雖幼稚兒童,事係叛逆,則緣坐定配,明有定律,似難撓改。答曰,知道。二三歲小兒,勿爲定配。又戊辰年謄錄有曰,係干逆獄服刑者,子孫雖年未滿者,竝爲絶島圍籬安置事,傳敎矣。禁府啓曰,末世人心巧詐,雖年至十七八歲,冒稱年未滿,謀免重罪,極爲痛憤,而第念四五歲未離提抱之童,驅驅遠道,置於圍籬,當有死亡之患。議于大臣,則皆以爲,十歲以上稍知人事者,依承傳絶島圍籬,九歲以下童,則姑留元居,以待年壯爲當云。答曰,依啓。臣等參商兩年謄錄,則或稱四五歲,或稱九歲,其所處置,互相不同,臣等莫適所從,而事係重大,不敢擅自援奪,以爲日後永遵之規,何如?傳曰,依啓。禁府謄錄
左參贊李景奭上疏。答曰,省疏具悉。卿辭至此,摠管及有司堂上,當勉副焉。
刑曹參判尹順之上疏。答曰,省疏具悉卿懇。卿識見明敏,合於此任,宜勿控辭,從速察職。
大司諫李楘上疏。答曰,省疏具悉。卿其勿辭,調理察職。
兵曹判書李時白上疏。答曰,省疏具悉。卿其勿辭,安心察職。
府啓。答曰,遠竄。德仁事
府啓。答曰,不允。黃瀷事
院啓。答曰,不允。崔有淵循例敍用,小無不可,成汝樑率爾治罪,亦有後弊,金念祖此時論劾,似無計慮,竝勿更煩。柳後聖推考。
禁府草記。答曰,甲子·戊辰等年治逆規例,相考處之。逆子定配事內下記草
上在昌慶宮。停常參·經筵。
申時,太白見於未地。
備邊司啓曰,朴潢,勅使回還後發送事,已爲啓下定奪矣。此意不可不使鄭太和知之,與勅使相接酬應之際,臨機善對之意,遠接使處密移,別定禁軍馳撥,罔夜以送,何如?答曰,允。備局謄錄
領議政議,大明律,七歲以下,雖死罪不加刑,犯叛逆緣坐應配役者,不用此律云,只言七歲以下,更無二三歲差等之文,則七歲以下,竝皆一樣用律之意,斷無可疑,而戊辰年,二三歲小兒勿爲定配者,特出於一時之恩命,似非日後永遵之規。臣等於律文之外,不敢有所容議,伏惟上裁,左議政·領議政·洛興府院君議同,大臣之〈議〉如此,上裁,何如?傳曰,知道。依頃年例,二三歲兒,勿爲定配。
又啓曰,逆賊澄源子益謙,依法處絞之意,敢啓。傳曰,知道。
又啓曰,逆賊澄源子守範,年未滿,法應定配。姪尙謙·好謙,竝流三千里分配之意,敢啓。傳曰,知道。
又啓曰,本府方爲鞫逆,事務繁劇,而都事四員,出使當直分差,而今日之政,一員移授他職,餘存只三人,無以周旋,必致生事,極爲悶慮,未差一員,今日內在京無故人,口傳差出之意,敢啓。傳曰,知道。禁府謄錄
傳曰,海平君佶女子一,海安正億子二,海寧都正伋子女各一,在濟州云,下諭于本道監司,使之出送。
傳曰,又厥馬亦令出送,使母子相依以生,未知如何?諸承旨議啓。朴潢定配之事,諱於勅使,此行回還後,發送配所,似合權宜,未知如何?
副提學兪伯曾上疏。答曰,省疏具悉。疏辭無非嘉言至論,予當體念而自勉,卿其勿辭,調理察職。
合啓。答曰,旣用重律,勿復煩論。
府啓。答曰,不允。
院啓。答曰,不允。金成一遞差。
參知申敏一上疏。答曰,省疏具悉。捕賊一事,當令該廳考例處置,爾其勿辭,安心察職。
大司諫李楘上疏。答曰,省疏具悉卿懇。卿其勿爲固辭,安心調理察職。內下記草
有政。以李昭漢爲兵曹參判,尹璜爲典獄主簿,宋之渾爲戶曹佐郞,丁彦璜爲仁川府使,李必馦爲掌院別提,尹順之爲都承旨,洪南立爲迎曙察訪,李正英爲兵曹佐郞,金后夔爲典籍,金堪爲司圃別提,李聖基爲活人別提,朴胤爲典牲主簿,朴大華爲軍資判官,李謹行爲監察,郭之欽爲戶曹正郞,尹坦爲龍仁縣監,洪柱一爲鳳山縣監,金頊爲平安都事,申翊全爲舍人,權㠎爲洪原縣監。
上在昌慶宮。停常參·經筵。
備邊司啓曰,本司堂上元數不多,會坐之日,來仕者纔數人,而李景奭·李明漢,皆有故勢難參坐,尹順之,昨政已移都承旨。此三人,今姑減下,以刑曹參判李昭漢,差爲堂上,使之仍察有司之任,宜當,敢啓。答曰,依啓。
迎接都監啓曰,都廳申濡,方以問事郞廳,仕進鞫廳,其代,以禮賓寺正柳景緝,差出之意,敢啓。傳曰,知道。
兵曹啓曰,本曹郞廳,內外曹入直,事務煩劇,與他曹不同,而佐郞鄭始成,以迎接都監軍色郞廳,已爲啓下。禁喧把守郞廳亦當進去,而正郞吳䎙,又爲啓下,勅使時許多差備等事,主管無人,正郞吳䎙,令都監他閑曹郞廳,改爲啓下,何如?傳曰,依啓。迎接謄錄
義禁府啓曰,以本府謄錄逆賊緣坐,大臣收議,九歲以下之童,姑留元居,以待年壯爲當草記,答曰,甲子·戊辰等年治逆規例相考處之事,傳敎矣。取考甲子年謄錄,則有曰,鞫廳啓辭及榻前啓辭,自今小兒,限其年數,多爲定配事,命下矣。鞫廳啓曰,臣等泛聽律官之言,以無明文可據上達,退考大明律,則十歲以下犯叛逆應死者,議擬奏聞,取自上裁,七歲以下,雖死罪,不加刑,犯叛逆緣坐應配役者,不用此律。〈又〉啓曰,承服逆賊緣坐處絞爲奴定配之律,略略擧行,其母女·妻妾·祖孫·兄弟·姊妹·若子之妻妾,令掌隷院一一通査,依律文爲奴事,捧承傳施行,何如?傳曰,依啓。禁府謄錄
禁府草記。答曰,知道。依頃年例,二三歲兒,勿爲定配。
院啓。答曰,不允。大君家客廳,撤彼構此,雖有添補木石,厥數不多矣。
府啓。答曰,不允。黃履中別無罷職之罪,勿爲過當之論。
合啓。答曰,已諭,勿煩。德仁事
備邊司粘連啓目。答曰,日後詰責之時,勿爲歸咎於君上。
軍器寺草記。答曰,此事體論之,則似未妥當矣。內下記草
有政。沈光洙爲禁〈府〉都事。
上在昌慶宮。停常參·經筵。
下直,綾州牧使崔來吉。
三次祈雨祭設行。
迎接都監啓曰,以兵曹啓辭,軍色郞廳吳䎙改差他閑曹郞廳啓下事,依啓矣。軍色郞廳,專管木布上下刷馬·驛馬,役軍房守·各處修理排設等事,其他種種看檢之事,萬分緊急,故自前例以兵曹郞官差下。丁丑勅使時,兵曹正郞鄭翼卿·李袗·洪瑱等三人,爲之。己卯夏勅時,兵曹正郞姜允亨,佐郞李枝茂·李沈等三人,爲之。冬勅時,兵曹正郞姜允亨,佐郞李彬爲之。李彬遞差,佐郞邊虎吉代之,庚辰梧將時,兵曹正郞鄭翼卿·宋克賢爲之。癸未夏勅時,兵曹正郞李梓,佐郞任重爲之。冬勅時,兵曹佐郞任重·沈譔爲之。癸未訃音勅使時,兵曹正郞洪錫箕,佐郞任重爲之。今年春勅時,兵曹正郞吳䎙,佐郞李俊耉爲之。以兵曹郞官,必爲軍色,其來已久。前日則兵曹何爲無事,而許仕於都監,今番則獨何事煩,至於入啓遞改乎?吳䎙本曹所掌之事,若爲緊劇,則以佐郞李奎老差下,何如?傳曰,依啓。
又啓曰,近來都監郞廳,務緊仕苦,故人之圖避鋒鏑。今番則日期尤爲急迫,若許遞改,則替代之間,不能料理,必不成模樣。今後如有謀避者,各別推治,以振國綱,何如?傳曰,依啓。迎接謄錄
義禁府啓曰,云云事,傳敎矣。逆澺子延世年二,之龍·戒仁年三,此兩人定配單子付標之意,敢啓。傳曰,知道。
又啓曰,二十五,法當處絞,子守範,年十二定配,澄源兄渾源·後源等爲奴,姪尙謙·好謙,流三千里,依法處置之意,敢啓。傳曰,知道。
又啓曰,新除授都事沈器洙,以病不仕,今日政事,以在京無故人差出,何如?傳曰,允。禁府謄錄
傳曰,史官二員待命,騎馬六匹立之。祈雨祭摘奸
合啓。答曰,絶島圍籬安置。德仁事
府·院啓。答曰,已諭。前啓
副提學兪伯曾上疏。答曰,省卿上疏。予心缺然,卿其勿爲固辭,調理察職。內下記草
有政。申濡爲執義,鄭泰濟爲司諫,閔應慶爲禁府都事,林爲副修撰,尹絳爲左承旨,鄭傳賢爲三和縣令。
上在昌慶宮。停常參·經筵。
義禁府啓曰,承服逆賊緣坐,法應爲奴者,令該曹査考施行事,旣已蒙允。本府及典獄署移送囚繫者,依例竝令掌隷院處置之意,敢啓。傳曰,知道。
又啓曰,罪人任奉儀等,傳旨內竝付,方天壽自鞫廳,已爲入啓放送,不得捧招之意,敢啓。傳曰,知道。
又啓曰,本府月令尹漫手本內,罪人蔡得沂重得淋疾,腹脹不得行步云,依例待差捧招之意,敢啓。傳曰,知道。禁府謄錄
合啓。答曰,卿等以遠竄爲輕,故更加極律,須速停止,勿爲煩論。
府啓。答曰,不允。
院院。答曰,不允。大君家舍所費甚小,亦勿煩論。內下記草
上在昌慶宮。停常參·經筵。
備邊司啓曰,傳曰,去番入送咨文,使之追往停留矣,送何如人而未及乎事,傳敎矣。咨文則今月十三日午時發送,停留行移,則十四日未時以撥上下送,而萬分緊急之意,申飭撥將,且於行移中咨文,雖已渡江,未到鳳城之前,期於招還之意,亦爲知委於平安監司·義州府尹處矣,敢啓。答曰,知道。
政院啓曰,前日勅行引接時,俱有應答節目,則本院所當抄啓,而今番勅行所幹,雖未及詳知,曾見瀋陽馳啓,則有收用諸臣蕩滌向化,及推問逆獄等語。此等說話酬答之際,事機甚重,非本院所可容易論定,今已渡江,其行甚疾。請令廟堂預爲講定,以爲應卒之地,惶恐敢啓。傳曰,依啓。
備邊司啓曰,今此勅行引接時,自上應答節目,令廟堂預爲講定事,政院入啓,蒙允矣。自前例於勅使之行,纔到灣上,擯接使臣,某條周旋,謄送勅書,然後自此逐條措語,以爲酬應之地,而勅行猝急,鄭太和,未及相値,備局以急速謄出勅書,罔夜上送事,撥上已爲馳會,想於數日之間,當爲上來,待其來到,講究摭定,條列以入,俾無未盡之意,敢啓。答曰,知道。
又啓曰,本司有司堂上二員內,禮曹判書李景曾,以館接長仕都監,只有刑曹參判李昭漢,而如此多事之時,勢難獨爲周旋,行護軍洪茂績,本司堂上差下,仍察有司之任,何如?答曰,依啓。
又啓曰,以前日兩宮行次人馬渡江別單,傳曰,此公贖人備邊司入送耶事,傳敎矣。本司及兵曹,俱無公贖入送之事,故問于義州府尹,事覆啓行會矣。卽者伏見義州府尹洪瑑回牒,則所謂公贖,本以本道人物,丙子之變被擄入瀋,自館所給價贖得,世子回轅時,渠等以父母妻子相見次出來,本道因渠輩自活,還爲入去云。凡渡江人馬,必有本司公文·兵曹草料,然後方許渡送,而義州府尹洪瑑,只因渠等之訴,率爾許涉,事甚非矣。洪瑑從重推考,何如?答曰,依啓。備局謄錄
義禁府啓曰,本府每以書吏·羅將微末之事,仰瀆天聽,雖出不得已,而實涉煩瑣,不勝未安之至,月令以逆獄緣坐定配羅將,押領出去者,竝十三名,各處恒定,亦十三名,原數二十七名內,餘存只一名,王獄體面,無以成形,極爲埋沒,推鞫時別出羅將五名,令該曹仍存使喚。且書吏二三名,依前例判下,亦爲加出,俾成衙門貌樣,何如?傳曰,依允。
又啓曰,因京畿監司狀啓,逆賊黃梓同生弟橏,龍仁縣捉囚事,啓下矣。令掌隷院依律文爲奴之意,敢啓。傳曰,知道。禁府謄錄
備局粘連啓目。答曰,當初不爲蠲減,必有其由,直路兺一斗減除。
合啓。答曰,旣已酌處,更勿煩擾。德仁事
府啓。答曰,不允。黃履中事
院啓。答曰,不允。柳後聖罷職。內下記草
上在昌慶宮。停常參·經筵。
日出時色赤,申時,日暈。夜三更,月出時色赤。四更,月暈兩珥。
備邊司啓曰,右議政李敬輿戶奴,呈狀于本司曰,上典一行入去時,只齎寒具,天時向熱,願送節衣及糧資等物云。入瀋諸臣衣資許送,已成近規,依他例兩駄許送,何如?答曰,依啓。糧資,令該曹給之。
又啓曰,本司堂上李昭漢,方察有司之任,而今以碧蹄迎慰使,非久當出去,迎慰使則他人猶可爲之,李昭漢迎慰使改差,使之專察本司之務,何如?答曰,依啓。
又啓曰,傳曰,任絖之托病不往,極是異事,而備局不爲回啓,未知其故也事,傳敎矣。世子入瀋未久,旋有從征之行,凡爲臣子者,在此聞之,亦覺痛骨,況館所陪從之臣,敢有落後自便之心乎?任絖之托病,初不出於狀啓文字間,李䅘狀啓中,但有賓客任絖,以病不得陪行之語,及衙門不許多率,講官只一員隨行等語。臣等之意,以爲任絖之疾病有無,雖不得知,而年迫七十,故講官馳啓,所云病未陪從之病字,臣等泛然以老病之病字觀之,不復致察矣。今承聖敎,極爲惶恐,遠處之事,有難詳詗,任絖回還後,從重論罪,何如?答曰,回還後拿推,以振頹綱。
又啓曰,關西赴錦軍兵資裝木五十九同,以海西留置兵曹收布,推移給送事,頃因平安監司狀啓覆啓,蒙允行會該道矣。卽接黃海兵使閔震益所報,則黃州所在兵曹收布,已先計給於赴錦軍所騎馬,今之所餘,只十八同二十八匹云。此則當依前啓下內辭意,移送於關西,而以應送元數計之,則未准之數,至於四十餘同之多,兩西若無他所儲之木,則勢將以京司所儲,當爲下送,令該曹急急定奪施行,何如?答曰,允。
又啓曰,勅使,始入畿境,則臣金瑬,當爲迎候於碧蹄,初頭相接,凡係酬應,不可不愼,若提問沈逆事,則可就前日講院移文內辭意以對,而移文,今敢書啓,以備裁定。至於諸臣事,則大國,大霈恩典,旣已蕩滌,則循例收用,乃是本國之法例,故初不致疑於其間,今承大國督過,不爲稟知,徑先收錄之責,本國實所難免云云,欲以此意,隨問以答,敢此竝稟。答曰,知道。逆變一事,鄭太和所答,似爲善對,一體酬應,宜當,且賊招中自上未寧云云一款,勿爲言及,亦當。備局謄錄
義禁府啓曰,今者勅使所館處各門把守,及勅使出使時禁喧,假都事五員·假書吏六名,令該曹考例差出,何如?傳曰,依啓。
又啓曰,今此勅使入京時,前導羅將十二名所着之衣,依舊例自都監備給,而南別宮左右大門·三挾門竝五處,禁亂羅將十五名·前導羅將十二名,亦令該曹考據前規,某色軍士中擇送壯實伶俐者,俾免生事之患,何如?傳曰,依啓。
備忘記,旱災若此,予甚憂懼,其令該曹審理冤獄。
又啓曰,審理冤獄事,命下矣。本府時囚罪人,則別單書啓,而外方定配之類,何以爲之?敢稟。傳曰,依前一體施行。禁府謄錄
戶曹粘連啓目。答曰,然則依前回啓,施行。義州還上事
刑曹粘連啓目。答曰,姑從惟輕之典,分揀放送。內下記草
有政。陳克一爲安城郡守。
上在昌慶宮。停常參·經筵。
因旱災,審理冤獄事,傳敎。
備邊司啓曰,勅使渡江,所齎勅書,劃卽謄出,乃是流來之例。今番則倍甚嚴密,雖不可知,而來到林畔,尙不知勅中事意,差備譯官等,不爲周旋,以致如此,極爲駭愕,令攸司治罪,何如?答曰,依啓。
又啓曰,李廷芝所齎去咨文,今旣不復入送矣,咨文中得罪天下扶植綱常復通南朝等語,已刪於講院移文。勅行入京之後,若欲求見咨文,則此等說話,不可仍爲入示,就講院移文,去末端結語,改爲繕寫安寶以待,方似合宜,敢啓。答曰,依啓。備局謄錄
都監啓曰,卽接遠接使狀啓,儺禮一事,限三年停止之說,果爲不虛,令都監更勿參論云,各道呈才人,卽爲行會,使之還去,儺禮廳,亦爲停罷,而近日赴役匠人等,不可不償其勞苦,應受料布計日上下,郞廳安鈸,雜物色移差,使之察任,何如?傳曰,允。迎接謄錄
義禁府啓曰,本府獄間,傾危幾至顚覆者凡五間,以長木支撑,已經數三歲,若値霖雨,必至壞頹,今若趁時修改,則材瓦可用,故前此屢度移文戶曹,分付該司,非止一二,該曹亦定監役官,看審而去,其後斷無聲聞,必以逆獄而姑停也。霾前急速修改,俾無如前稽緩之弊,何如?傳曰,依啓。
又啓曰,傳敎矣,時囚罪人八人,各其名下罪目懸錄,別單書啓,恭惟睿裁。傳曰,知道。
又啓曰,前此逆獄完事之後,例有籍沒奴婢,分屬本府之規,必以推鞫之地故也。今亦令該院照例定給之意,敢啓。傳曰,姑徐。禁府謄錄
領議政金瑬·洛興府院君金自點上疏。答曰,省疏具悉。頃日之事,小無所失,卿宜安心勿辭。
內醫院草記。答曰,知道。如此無名之人,送之無益矣。
承旨啓辭。答曰,古者工執藝事以諫,是賤者亦陳其所懷也。安有人臣,使其君,不敢言其所懷之理哉?內下記草
上在昌慶宮。停常參·經筵。
延慰使領議政金瑬,碧蹄出去。
京畿監司狀啓,勅使當日申時,到開城府事。
備邊司啓曰,傳曰,大臣·備局堂上命招,遠接使狀啓,使之卽爲議啓事,傳敎矣。德仁,旣爲天地難容之罪人,迄延兇喘者,實是擧國之所共憤,今此勅書中,亦有除惡務本之語,而其所謂若有招問之擧,事甚難處云者,不無深慮,速賜睿斷,以快神人之憤。右相交代差出事,則曾前勅行,三公不必備員,彼雖發此云云之說,枚卜之擧,事體重大,伏惟上裁。答曰,德仁,今日內發送配所。且卜相,事體如此,姑勿爲之。
傳曰,德仁之名,雖出於賊招,預謀之跡,略不現著,故予隱其無罪而就死,意欲置之絶島,以全其命。今者不幸鄭譯,有所云云,未停啓前,彼若入來,則事勢難處,此意密言于兩司,使之卽爲停論,明日內發送配所。
傳曰,昨者依此書下,則承旨,固執不通,不爲傳諭,深可惜也。予意則終始如此,萬無撓改之理也。
備邊司啓曰,伏承聖批,且伏見昨日下政院之敎,聖意一向堅執,群情一向鬱拂,自古人臣,負此罪名而全活者,未之有也。與知與否,非所論也。今日事機,斷不可上下相持,請令政院招諭兩司,姑停論啓,使卽發送,何如?答曰,依啓。
政院啓曰,接見時說話,乃是循例問答,略爲抄出,書啓,而卽見勅書,則向化更勿刷還事,稱以先皇帝遺意,不獨歸美於己,則說話之際,似當別爲稱謝。且彼或以漢船砲聲等事,有所言及,則自我酬酢之語,亦不可不預爲講定,竝令備局,措辭添入,以備睿裁,何如?答曰,依啓。
又啓曰,傳敎矣。今此勅使,稱以自上違豫之中,遽遭大變,想必震驚,而賊徒旣已就捕,故專爲慰賀而來云。接見之初,先敍寒暄之後,仍稱弊邦不幸,兇逆之變,猝起於千萬不疑之地,毫忽之間,事將不測而幸賴皇天之默佑,大國之威靈,兇徒就戮,事已底定。此實由予否德遭罹變故,深庸愧怍,而得蒙大國軫念之至,至使勞動兩大人,齎擎皇勅,遠臨弊邦,不勝感激,慙悚無以爲謝云,而彼若問及兇逆情節,就移講院文書中事意,拈出緊語,隨問隨答,似爲宜當。且向化刷送蕩滌之事,則不待彼之提起,自上先爲致意,稱以此一款,乃是一國之大事,小邦切迫之情,無路自達,含怨忍痛,將若莫保朝夕,今者新天子,追述先皇帝遺志,快許蕩滌,曾不留難,東土生靈頂踵之恩,皆是大國之賜也云云。彼若提起八臣之事,自上答以玆七八臣者,被罪上國,將至不測之地,伏荷先皇帝曲全之恩,得以生還,擧國感祝之情,固難盡諭,而新皇帝踐祚之初,大霈雷雨之澤,擧皆蒙宥,我國元來法例,旣經大赦之後,則有死罪以下,竝皆敍用之擧,故只自感戴皇恩,更無他慮,循例除職,而未及仰稟,實由小邦未能致察之責,今承嚴旨,益增愧慄,悔恨罔涯。彼若以砲聲漢船事推問,則當答之以海邊島人,聞有砲聲,遠莫根尋,其後漢船一隻,出沒外洋,邊將出次港外,以示措捕之勢,則卽爲退還,更無形影云云,似當,敢啓。
又啓曰,勅使接見時,初頭問答說話,講定以入事,命下之後,欲待勅草之來,參考,書啓矣。今者勅行已迫,不得已先就儐臣狀啓,講定書入,以備睿覽。勅草入來之後,若有添入之語,則付標更稟之意,敢啓。答曰,知道。備局謄錄
政院啓曰,勅使到弘濟院,令都監郞廳問安事,明政殿傳勅後,當爲接見,令都監郞廳,臨時請坐事,勅使留館時,宰臣與承旨,輪回問安事。傳曰,知道。迎接謄錄
義禁府啓曰,云云事,傳敎矣。審理許多定配,事係重大,待領議政入京後,大臣諸會處,依例就議之意,敢啓。傳曰,知道。
德仁押去都事,下直肅拜爲不爲事,政院,取稟。傳曰,除肅拜,明日外門,待開門出去。禁府謄錄
副提學兪伯曾上疏。答曰,省疏具悉至懇。卿辭如此,實職當勉副焉。
校理兪榥上疏。答曰,省疏具悉。深用嘉尙,所陳之事,當留念而採施,爾其勿辭往來。
刑曹粘連啓目。答曰,依允。金富實·趙大承等及屠中人等,亦爲分揀。
府啓。答曰,遞差。金履中事
院啓。答曰,不允。禁府堂上等推考事,今因避嫌互發,事甚苟且矣。內下記草
上在昌慶宮。停常參·經筵。
酉時,日暈。夜五更,月暈。
京畿監司狀啓,勅使,當日申時,到碧蹄事。
備邊司啓曰,內醫院官員,牒報本司曰,醫官鄭柟壽·崔應遠·全德立等,或以元孫行次陪行醫官,或以館所交替醫官,仍留瀋中,依他衣資馬許送云,三人竝二駄,依前給送,何如?答曰,允。
兵曹啓曰,備邊司啓辭,關西赴錦軍兵資裝木五十九同,以海西留置兵曹收布,推移給送事,頃因平安監司狀啓覆啓,蒙允,行會諸道矣。卽接黃海兵使閔震益所報,則黃州所在兵曹收布,已先計給於赴錦軍所騎馬價,今之所捧只十八同二十八匹云。此則當依前啓下內事意,移送於關西,而以應送元數計之,則未准之數,至於四十餘同之多。兩西若無所儲之木,則勢將以京司所儲,當爲下送,令該曹,急急定奪施行,何如?傳曰,允事,傳敎矣。各道赴瀋軍資裝木,戶曹例以其道田結,收布題給,而本曹則只衣資每名一疋,分給於到京點送之日矣。今年三月兩西赴錦軍資裝,則因平安監司狀啓,黃州所在收布,隨便題給,而今見黃州兵使所報,黃州所餘,只十八同零,且餘不足四十餘同,以京司所儲下送事,備局啓下,而若以京司所儲下送,則此非本曹所可獨當之事,更令廟堂定奪,何如?傳曰,依啓。備局謄錄
義禁府啓曰,本府都事三員出使,明日勅使入京,則又有都事二員,伺候於館中之規,餘存無幾,而都事朴純義·李道基,俱患傷寒之病,勢非輕差復無期,本府及當直館所三處分定,其勢末由,極爲可慮。都事朴純義·李道基竝改差,其代以在京無故人,今日內口傳差出,俾無生事之患,何如?傳曰,依啓。禁府謄錄
延城君李時昉上疏。答曰,省疏具悉卿懇。卿其勿辭,安心察職。
院啓。答曰,不允。內下記草
上在昌慶宮。停常參·經筵。
卯時,日暈。午時至酉時,日暈。
藥房都提調領議政金瑬,副提調行都承旨尹順之啓曰,近日旱氣太甚,淒風日吹,此時靜攝最難適宜,伏未審聖躬所患諸症候,比前,若何?臣等不勝憂慮之至,敢來問安,兼此仰稟。答曰,一樣。
養和堂接見勅使時,侍衛官李希憲·權愉,接見後,藥房都提調領議政金瑬,副提調行都承旨尹順之啓曰,靜攝之中,勞動應接,以至日仄,恐不無添傷之患,臣等伏不勝憂慮之至,敢來問安。答曰,一樣。藥房日記
備邊司啓曰,赴瀋軍兵資裝木,戶曹以其道田結收布題給事,前者已爲入啓定奪,遵行且久,則兵曹啓辭,不可獨當云者,亦不無據。請令兩曹,更勿推諉,相議便否,從速給送,何如?答曰,依啓。
又啓曰,卽者勅使都監百官見官後,三公六卿表表重臣,勿爲退去,仍爲待候事丁寧分付,而三公,則左議政臣洪瑞鳳,病勢極重,不能來參,只有臣金瑬,而六卿,則吏曹判書南以雄,工曹判書尹暉,方在被論中,皆不得來詣。彼以爲埋沒而若加嗔責,則將無辭以解,所關非細,不可處之以常規,請南以雄·尹暉,使之急急馳爲當,敢啓。答曰,依啓。洛興府院君,亦令入參。備局謄錄
迎接都監啓曰,勅使到弘濟院,小頃,副使,使李馨長傳言於臣曰,主上違豫,不得郊迎,則似當有專人擧動之事,而何無言及之擧耶?臣不得已使郞廳一人,若自闕下出來,言及上候未寧,不得出迎,宣勅之後,直臨便殿之意,措辭言之,則答以自上未寧,則不須出迎云,而便殿接見,則依上年例爲之云,敢啓。傳曰,依啓。
又啓曰,勅使,卽刻還館之意,敢啓。傳曰,知道。
又啓曰,勅使入館後,自今日爲始,各色郞廳各一員直宿之意,敢啓。傳曰,知道。
又啓曰,百官見官禮請行,則明日爲之爲可云,敢啓。傳曰,知道。
又啓曰,勅使,分付,開閉鼓吹勿爲云,敢啓。傳曰,知道。
又啓曰,卽刻副使,招入軍色郞廳,密言曰,國家多幸,逆徒雖已伏刑,尙有失捕餘黨云,不能無疑慮。俺行不過五六日留此,其間四面墻外及各處各門把守等處,多定力士,頻頻巡邏,俾無虛疏之弊,若或生事之後,雖欲周旋於俺,恐無奈何,自勅使行中,亦當頻數摘奸之意,潛播於外間,則奸細之徒,聞見畏懼,不敢生惡心,別加嚴飭,毋致生事云。仍使大通官韓巨元,墻外摘奸還入後,巨元,招軍色書吏言曰,把守排立之間,甚爲稀闊,何如是虛疏耶?軍色書吏答曰,自前規例如此,豈獨於今番不謹,乃敢稀排乎?如欲加立,則此非自下擅便之事,都監當入啓處之云,則巨元曰,自有言處矣,卽入副使房,則副使方就睡,不得通言而出就其房,蓋行中有所疑懼,爲此擧措,墻外把守軍,令訓鍊都監,量宜加定,以示愼嚴之意,何如?傳曰,依啓。迎接謄錄
領議政金瑬上疏。答曰,省疏具悉卿懇。趙復陽,深惡朴潢之被罪,敢發苟且之言,其托公循私,有難掩蔽也。卿之屢辭,似乎太過,安心行公,勿爲固辭。內下記草
有政。以安獻奇爲禁府都事,尹瀍爲禁府都事。
上在昌慶宮。停常參·經筵。
迎接都監啓曰,昨日勅使入來後,各色不緊處,所定雇立忠順衛·忠贊衛竝四十名,刷馬二十匹,差備軍一百二十五名,減下之意,敢啓。傳曰,知道。
又啓曰,卽刻副使·譯官,傳言曰,今日百官見官禮後,有相議事,三公六卿表表宰臣,勿爲散去云,敢啓。傳曰,知道。
又啓曰,今日別茶啖依例排入之意,敢啓。傳曰,知道。
又啓曰,卽刻李馨長,追來言,見官禮後,大臣·六卿會議時,六曹參判,洛興府院君,訓鍊都監·大將,兩司長官,亦爲入參云,敢啓。傳曰,知道。
又啓曰,百官見官禮後,仍招領議政·洛興府院君·六卿·大司憲·備局有司堂上,說話之後罷出之意,敢啓。傳曰,知道。
都監郞廳,以領議政意啓曰,未時兩使始坐堂,行見官禮後,三公·六卿·兩司長官·訓鍊大將·備局有司堂上,竝勿退去,使之仍留待候矣,俄而令通官,招入臣瑬·臣自點,與六卿及具仁垕·李行遠·李昭漢等,重行而入,坐于西壁,兩使立于東壁,使臣等,跪而宣諭,勅內事意,乃是向化事也,八臣事也,逆變事也。臣等聽訖,仍請坐定,則兩使,竝坐北壁,臣瑬與臣金自點言曰,向化,乃是大國之不可已之擧,而但入去之輩,多引嫌怨亂,引不干之人,以此人心,處處騷撓,澟澟不能安接,皇帝明照萬里,擧皆蕩滌,中外歡欣感激之情,何可勝喩云,則副使曰,向化之還逃者,被擄之走回者,則不在於蕩滌之中,此後如有容接不卽刷還之事,則當有重責,盡心爲之之意,反覆言之。八臣事,臣等言曰,此人等得罪上國,自知將至不測之地,特蒙先皇帝好生之德,生還故國,而皆坐廢錮,無望復通仕路。新皇帝嗣位之初,大霈曠蕩之典,我國法例,旣經大赦,則無論罪之輕重,竝爲敍用,故不稟上國,率爾除職。此則在朝諸臣不敏之致,吾輩安得辭其罪乎?副使笑曰,雖曰除職,何至於政丞六卿乎?逆變事,臣等言曰,自丁丑以後,大國視小邦如一家,故小邦亦恃大國之威靈,專不致意於此等變亂。今者器遠,以功臣大臣,包藏禍心,聚會失志武士及手下腹心軍官將兵,作亂,幸賴皇天之矜助,大國之威靈,上變出於擧事前一日,若差過一夜,則不測之變,將不可勝言,追思至今,心膽俱落。副使笑曰,此人謀反,功臣大臣,誰可信者?臣等曰,自古亂逆,何代無之,而未有如此賊者也。吾輩,恨不得食肉而寢皮也。言訖,副使顧上使相語,而復言于臣等曰,可言之事旣已盡焉,卽爲退去。逆賊之承服戮死者,殞命杖下者,在逃未捕者,竝爲列書姓名以呈,而推戴之人姓名,亦爲書呈,此一款則丁寧申說,非止一二。且言治逆,若不痛斷根株,則必有後害,一家妻子,不分男女,無少長,竝皆誅戮爲當云,而大槪,觀其辭氣,則談笑嘻嘻,終無嗔怒之色,誠爲多幸。罷出之後,使譯官送言曰,今日之禮,領相及洛興,獨爲入來,何至今不爲卜相乎?臣瑬答曰,卜相之擧,時任大臣,必具然後方可爲之,而我以迎候,出往碧蹄,回來之後,左相自昨日身病極重,故不得爲之云,則不復更言矣。罪人等職姓名,令禁府分秩開錄啓下後,出給勅使之意,敢啓。答曰,知道。迎接謄錄
刑曹粘連啓目。答曰,照律爲乎矣,李廷崇亦爲治罪。
上在昌慶宮。停常參·經筵。
申時酉時,日暈。
傳曰,左議政洪瑞鳳家,崔得龍,往來看病。藥房日記
迎接都監啓曰,卽刻副使之差備譯官,傳言曰,俺往來兩國,至得勅使之名,榮幸極矣,而同生之女肅川官婢四生,方爲官役,奔走於箠楚之間,所見矜惻,願爲免賤,以除官案。且侄子李玉鍊,以年少迷劣之人,得蒙天恩,至爲守令,極爲感激,但俺之父母墳山,無守護之人,願換關西一邑,以爲節日祭祀之地,此意卽爲上達云,敢啓。傳曰,言于廟堂事,傳敎矣。其叔旣以勅使往來,則其侄之仍隷賤役,果似矜惻,依願免賤,以慰其心,未爲不可。李玉鍊已除守令,則兩道相換,亦非重大之事,竝令該曹稟旨施行,何如?答曰,依啓。
政院啓曰,以副使差備譯官來言,副使言于譯官曰,今日差出謝恩云,三公原任中差出乎?若以他宰臣差送,則必有後言云云事,入啓。傳曰,言于廟堂事,傳敎矣。朝者泛然以謝恩使趁速差出,勅行回還後,卽爲發送之來言,故請令該曹差出矣,今者鄭之所言如此,以大臣擬差宜當,敢啓。答曰,依啓。
備邊司啓曰,今此謝恩之行,事甚猝急,陳奏文書,令承文院就前咨文中略加點他,速爲撰出稟旨,定奪施行宜當,敢啓。答曰,依啓。
又啓曰,審理冤獄事,命下已久,而近以勅行,臣等殆無餘暇,尙未擧行矣。今日當爲商確稟定,而此是莫重擧措,自前與禁府·刑曹堂上,齊會相議爲之,而禁府堂上,方在被論中,時急之事,不可遲延等待,禁府堂上竝使之來參,何如?答曰,依啓。
又啓曰,勅行還後,例有謝恩之行,而今番勅使,則兼因慰賀而來,尤不可遲延矣。卽者李馨長,亦以此意來言,勅行還後四五日內,須發送云,蓋鄭也之意,然也。請令該曹,今政差出,稱以謝恩兼陳奏事,從速發送,何如?答曰,依啓。備局謄錄
迎接都監啓曰,今日別茶啖依例排入之意,敢啓。傳曰,知道。
又啓曰,卽刻副使使差備譯官傳言曰,俺往來兩國,至得勅使之名,榮華極矣,而同生之女,肅川官婢四生,方爲官役,奔走於箠楚之間,所見矜惻,願爲免賤,以除官案。且侄子李玉鍊,以年少迷劣之人,得蒙天恩,至爲守令,極爲感激,但俺之父母墳山,無守護之人,願換關西一邑,以爲節日祭祀之地,此意卽爲上達云,敢啓。傳曰,言于廟堂。
又啓曰,日昏之後,副使,要臣景曾,都廳柳景緝,與之相見,卽爲入去,則寒暄之後,仍言瀋中諸王及表表將領,皆爲從征,只若干人陪侍幼主,而在本國,亦新經逆變,謝恩使,不可不速送,俺行入去之後,卽爲追到相議,凡事以爲報知西征行中,而說話之間,若有掣肘之語,則事極難處,必須諳鍊彼此事情之人,可以爲之,而當初約條,謝恩使則必以大臣差送,新皇帝卽位之初,不可以他人借銜入送,時任大臣有故,則以原任大臣差送爲當,差送使臣,在於本國處置,而俺在兩間恐爲生事,如是陳白,此意卽爲稟知朝廷,期於無事幸甚云。臣等言來時疾馳,必爲勞苦,須爲久留調養回程云,則答曰,復命甚急,瀋中且空,初二日當爲發行云,且曰,回程時碧蹄以西各站,宴禮皆勿設行,一路植炬·迎逢羅將·步從軍牢·吹打手皆爲停罷,只軍威軍旗手整齊以待之意,知委于三道,以除農時民弊。且高陽迫近京城,迎勅之時,禮當具備儀物,而今番太爲埋沒,後日則黃陽傘·黃蓋鼓樂等物整備以迎爲當云。臣等問,世子今行,未知留駐於何處,而行間還駕云,則答曰,世子之行,係於九王,關內關外,唯九王從行,留駐處所,回程遲速,俺亦不能知云。且言昨日所言逆黨小名,速爲書給云,且錦州交替軍,周旋無弊,向化刷還停罷等事,措辭稱謝,則頗有德色矣,敢啓。傳曰,知道。迎接謄錄
玉堂箚子。答曰,依啓。趙復陽遞差。臺諫處置
政院啓辭。答曰,頃日任善伯等避嫌之事,雖是小曲折,旣曰未盡,故循例遞職,此事不過如此而已,可也,何敢因此妄刻推官,使大臣不安其位哉?
吏曹草記。答曰,賓客差出,世子還瀋後入送。內下記草
有政。以李壽仁爲正言,金慶餘爲執義,柳慶昌爲持平,南翧爲副修撰,李敏樹爲全州府尹,李後山爲掌令,鄭太和爲大司諫,林爲獻納,趙絅爲刑曹參議,鄭德生爲黃澗縣監,申爲黃山察訪,李益爲龍川府使,任忠幹爲中和府使,李虬榮爲定山縣監,鄭澕爲永柔縣令,許興善爲雲山郡守。
上在昌慶宮。停常參·經筵。
朝有霧氣。
戶曹啓曰,勅使入館之後,凡求請各項雜物造作等事,一依前例,紛沓不絶矣。副使自初有催行之意,稱以上使性急,應行節目,俾無遲滯云,如都給各種,固已完備,而自前鄭處,密爲贈給,今聞以胡種停刷,軍兵不點,新有周旋之勞,顯然自當,意望不淺,別贈之擧,似不可已,令廟堂量處,何如?傳曰,依啓事,傳敎矣。鄭也,以此兩件周旋之事,自以爲功,顯有德色,則密贈之擧,似不可已。該曹之啓,實合機宜,依此施行宜當,敢啓。答曰,依啓。
備邊司郞廳,以領議政意啓曰,近來紀綱陵替,人懷自便,以奔走供職爲可恥,以驕謇簡慢爲能事,雖在時平之日,尙不可如此,況於此時乎?臣於八年之後,復叨匪據,凡所目見,已爲寒心,而今日備局之坐,來會者,只判尹具仁垕,刑曹參判李昭漢二人而已。非但事體埋沒,論議之際,亦未免孤陋,除老衰顯有疾病公故者外,無故不進之員,竝從重推考,此後累日不仕者,竝命罷職,以懲怠慢之習,何如?答曰,允。備局謄錄
迎接都監啓曰,餞慰使下送與否,令譯官探問副使,則宴禮停罷,實爲餞使之往來有弊,愼勿下送云,敢啓。傳曰,依此施行。
政院啓曰,以迎接都監草記,各處宴禮停罷,餞使往來有弊,愼勿下送云,依此施行事,傳敎矣。各處餞使,當爲勿送,而碧蹄,則自前大臣進去餞慰,及別餞慰,似當進去。且中路問安,假承旨不在擧論中,竝令都監,量宜稟旨施行,何如?傳曰,碧蹄開城府餞慰使及問安承旨,依前送之。
義禁府啓曰,以迎接都監草記,傳曰,逆賊小名單子,何至今不爲入給耶事,傳敎矣。逆賊小名單子,前日南別宮見官禮時,大臣同議,姑待勅使更請後入給爲當云,故果爲遲延矣,今承聖敎卽爲入納。且牙山罪人朴旻,亦書於在逃之類,大臣之意如此,元單子中付標之意,敢啓。傳曰,知道。
都監啓曰,今日別茶啖依例排入之意,敢啓。傳曰,依啓。迎接謄錄
迎接粘連啓目。答曰,依允,樂工乙良,以碧蹄宴享樂工移用。內下記草
上在昌慶宮。停常參·經筵。
申時,日暈。
迎接都監啓曰,卽者韓巨元,使譯官全天機傳言曰,同生弟韓明哲,時居昌洲,曾蒙國恩,至爲權管之任,母年已迫八十,遠離爲難,不得赴任,方在行伍之中,願得加設主簿帖,以爲生光之地。且義州人徐愁豆,其亦是切族,旣爲免賤,欲得禁軍帖云,如此之事,言輒措辭搪塞,而有所效顰,且怒且懇,必欲得成,令該曹處置,何如?傳曰,依啓。只從一事,可也。
又啓曰,行中使譯官傳言曰,初二日定爲回程,白牌速爲發送云,臣送言曰,初二日太爲忙急,須差退定日云,則所事已完,還瀋甚急,不可退行云,敢啓。傳曰,知道。
又啓曰,逆黨小名單子,入給之後,勅使所言,都監所當啓知,而尙今不爲,事甚未瑩矣。
又啓曰,啓曰云云事,傳敎矣。昨日逆黨小名單子入給,則只留置而已,別無說話。彼無所言,故未及啓達矣,今承下敎,不勝惶恐之至,敢啓。傳曰,知道。
又啓曰,今日別茶啖依例排入之意,敢啓。傳曰,知道。
又啓曰,卽刻行中初二日發行先文,正書使之發送之意,敢啓。傳曰,知道。
政院啓曰,差備譯官來言,副使分付內,今日已發牌文,人馬整齊,初二日當爲發送云矣。傳曰,依前例,請留。迎接謄錄
義禁府啓曰,本府堂上,就大臣開坐,定配人罪名,一一稟定,除所犯深重者外,別單,書啓之意,敢啓。傳曰,知道。
義禁府郞廳,以大臣意啓曰,臣等連日齊會,參考各人推案,商確定奪,已身定配者十人,徒年定配者十五人,各其名下罪名懸錄以入,伏惟睿裁,而仍念昔者燕臣慟哭,六月飛霜,孝婦含冤,東海大旱,天人感應之理,捷於影響,匹夫匹婦之含冤忍痛,尙且如此,況於數十人之多乎?今若快施雷雨之解,大霈渙汗之澤,醺釀大和,雨暘時若,則豈但爲令靈一歲之福慶?他日祈天永命之基,未必不由於此也。伏願聖明惕念而留神焉。傳曰,知道。禁府謄錄
禮曹啓目。答曰,依此施行爲乎矣,各別齋潔,至誠祈禱。
院啓。答曰,不允。黃瀷吏曹堂郞,成汝樑·柳後聖,大君客廳事遞差事及,下諭事,依啓。
護軍洪茂績上疏。答曰,省疏具悉。卿其勿辭,調理察任。內下記草郞廳柳埅校正。日記廳郞廳李仁默書。
上在昌慶宮。停常參·經筵。
午時,日暈。
慶尙監司狀啓,去月十七日至二十一日間,三四番霜降,變異非常事。
備邊司啓曰,當初謝恩使差出時,臣等不能深思,以沈悅循例備望矣,今見其箚辭,慮患之道,實爲周詳。若於到彼之後,如有詰責之擧,則非但爲一身之利害,其貽患於國家者,固非淺鮮。請沈悅改差,其代速爲差出,宜當,敢啓。答曰,依啓。備局謄錄
迎接都監郞廳,以領議政意啓曰,臣瑬,承命來詣館所,招差備譯官,傳言于兩使曰,自上聞大人,將於初三日起程,深用缺然,委遣俺使之請留云,差備譯官,以此意入告于勅使。勅使韓巨元,偕李馨長出送,答曰,伏蒙遣大臣請留,俺等非不知惓懇之至意,而行程有限,不可任意淹留,當於初三日發行,不得進退云。臣又言端午節日,只隔數日,過此起程,亦未爲遲,而如是落落,非但聖心落莫,俺亦無顔,將無以復命,再三措辭懇請。則韓巨元還入傳言,俄而李馨長出來,復以勅使之意,答曰,俺等今番出來,非有所幹之事,至爲慰諭而來,事勢與曩日不同,而又當馳報於陣上,決難更留云,問于馨長,則兩使旣已相議牢定,決無聽從之理云。故臣不得已退出矣,敢啓。傳曰,知道。
又啓曰,副使,分付曰,館內若干處,有改爲修造之事,別差該官,依所言修理,以待後日云,令該司擧行,何如?傳曰,依啓。
又啓曰,今日別茶啖依例排入之意,敢啓。傳曰,知道。迎接謄錄
戶曹草記。答曰,知道。前例若此,則今番所給,依當初磨鍊給之。
又草記。答曰,前去譯官想已畢納,今又送人,未知其可也。
院啓。答曰,爾等所論,不無意見,但業已始役,姑爲置之,安廷熀推考。
捕盜廳啓目。答曰,七賊竝爲梟示,殊甚矜惻,其中重者,査出處置。內下記草
上在昌慶宮。停常參·經筵。
備邊司啓曰,前日禁府都事所齎去講院入送公文,還爲取來事,定送禁軍金洋,使之罔夜馳去矣。今見義州府尹牒報,則禁軍離京五日,始抵灣上,通計晝夜,則消了十日,不小傳命之事,稽緩甚矣。極爲駭愕,請令攸司從重治罪。答曰,拿推。備局謄錄
迎接都監啓曰,今日別茶啖依例排入之意,敢啓。傳曰,知道。
又啓曰,明日勅使發行,五更中初吹,五更末二吹,辰初三吹云,敢啓。傳曰,知道。迎接謄錄
院啓。答曰,已諭。安廷熀旣已推考,勿爲更煩。
吏曹判書南以雄上疏。答曰,省疏具悉卿懇。卿其勿爲控辭,調理察職。
兵曹參議黃瀷上疏。答曰,予嘉爾忠,除此淸要之任,爾其勿辭察職。內下記草
上在昌慶宮。停常參·經筵。
勅使,卯時出去。
宗廟·社稷·北郊,祈雨祭設行。內下日記
司譯院官員,以都提調意啓曰,洪命一,何以入往瀋陽耶事,傳敎矣。當初約條,有子壻弟姪之語,故左議政洪瑞鳳,情事切迫,上疏請以同生兄妾子代送,伏蒙依回啓施行之敎矣,猶有惶恐之意。乃以洪命一入送,命一之呈狀,本院改差兼敎授,亦已有日,而其代今始差出矣,敢啓。答曰,八十老人之情,不可不念,使之依前定奪入送。備局謄錄
迎接都監啓曰,勅使卽刻館所離發之意,敢啓。傳曰,知道。
又啓曰,勅使不入慕華館依幕,直爲過去之意,敢啓。傳曰,知道。迎接謄錄
傳曰,今下弓矢,撫夷萬戶姜得良處給送。
院啓。答曰,不允。南宮鏶·李興聃等事,依啓。罷職汰去事內下記草
上在昌慶宮。停常參·經筵。
備邊司啓曰,勅使齎來勅書中兩款事,則皆具於奏表,而其中八臣事,則雖不在於勅書,彼旣稱皇旨,宣諭于臣等,則不可無端掩置,以其日發問時,臣等所答之語,令承文院措辭撰出,移咨禮部,似不可已,敢啓。答曰,依啓。備局謄錄
備忘記,予待器遠,以腹心良友,其包藏禍心,日夜謀上,實夢寐之所未料也。若非黃瀷等上變,宗社之危,必如一髮,雖有智者,莫能禦也。其忠功義烈,無與爲比,黃瀷等及討逆時功勞最重者,錄勳。
同副承旨趙錫胤啓曰,錄勳事,命下矣。黃瀷·李元老,所當卽爲命招爲之,而今日日勢已暮,明日待開門命招,何如?傳曰,依啓。寧國儀軌
府啓。答曰,依啓。
吏曹判書南以雄上疏。答曰,省疏具悉。卿其勿爲固辭,斯速行公。
兵曹參議黃瀷上疏。答曰,省疏具悉至懇。予意已諭,爾其勿爲固辭,安心察職。內下記草
上在昌慶宮。停常參·經筵。
夜五更,東方有氣如火光。
備邊司啓曰,以北兵使成夏宗狀啓,會寧府使安澈,今當催促赴任,而安澈,病勢重,其羸毁已極,不堪登程之狀。本司諸臣,皆所目睹,若於發行之後,不能得達,則邊上重鎭,曠官漸久,委屬可慮,當此北鄙方聳之時,不可待差以送,安澈改差,其代以在京無故人,令該曹從速差出,數日內發送,何如?答曰,允。
又啓曰,北兵使成夏宗狀啓中,藩胡等云云之說,雖不近理,深處小酋輩,結黨作賊之患,難保必無,若然則在我防禦之道,不可不以干戈從事。以成夏宗狀啓內事意,祕祕行會于伴臣處,使之祕祕言及于鄭處,以杜日後執言之地,方合機宜,謹候睿裁。答曰,不實之事,率爾言及,似未妥當矣。
又啓曰,自前本司郞廳,仕滿十五朔,則例爲陞敍,或守令除授,參下則六品遷轉矣。郞廳司果李穦,察任最久,已過十五朔之限,令該曹依前例或陞敍或守令擬差事,奉承傳施行,何如?答曰,依啓。備局謄錄
賓廳啓曰,昨者黃瀷及討逆時功勞最重者,錄勳事,命下矣。自前如有勘勳之擧,則政院必入啓命大臣,大臣來詣賓廳,自上書下元勳之名,然後方與會勘矣。今則事異前規,黃瀷等,辭以不敢當,故依前,敢稟裁定。答曰,大臣,酌定。
再啓曰,以元勳稟定啓辭,大臣酌定事,命下矣。此是何等重事,而小臣一人,乃敢酌定乎?原任大臣,竝爲命招,會議定奪,何如?答曰,依啓。
三啓曰,臣相議,則黃瀷·李元老等,忠義憤激,忘身上變,其勞固無以加矣,而旣發之後,都監若不及時追捕,落其毛羽,則頃刻之間,禍將不測。以此稱量,則銖兩之間,或有輕重之分,具仁垕,置之黃瀷兩人上,似爲宜當。答曰,具仁垕,置之黃瀷之上,似或不可矣。
四啓曰,聖敎如此,以黃瀷,定爲元勳之意,敢啓。答曰,知道。
五啓曰,領議政金瑬,以名在錄勳之中,避不參。勘勳大事,不可無時任相臣而爲之,明日時任·原任大臣,竝爲命招,勘定,何如?答曰,依啓。
左副承旨李行遇啓曰,取考錄勳謄錄,則大臣,例爲會議,勘定矣。黃瀷·李元老等,旣已來詣闕下,大臣亦爲命招之意,敢啓。傳曰,知道。大將具仁垕,亦爲命招。
兵曹參議黃瀷,僉知李元老啓曰,臣等,俱以無似,旣承錄勳之命,來詣闕下,而勘勳之擧,至重且大,大臣前定奪勘勳,亦有前例云,臣等不敢擅便,其時討逆,訓鍊都監大將具仁垕,亦爲同參勘勳之意,惶恐敢啓。傳曰,知道。
同副承旨趙錫胤啓曰,昨日黃瀷等錄勳事,命下,而臣等聞見孤陋,未詳前例,考諸本院日記,亦無明白可據之事。只請黃瀷等命招之意,而今朝取考勳府謄錄,然後大臣命招事,始爲啓請矣。卽者伏見大臣啓辭,臣等當初不識規例,處事昏謬之失著矣,不勝惶恐之至。傳曰,知道。寧國儀軌
左議政洪瑞鳳箚子。答曰,省疏具悉。卿其安心調理,勿爲惶恐。
政院啓辭。答曰,觀卿等啓辭,深庸嘉尙,所陳之事,當惕念而採施焉。
洛興府院君金自點上疏。答曰,省疏具悉。卿其勿爲待罪,安心調理。內下記草
有政。安建爲監察,呂爾載爲持平,宋克賢爲江原都事。
上在昌慶宮。停常參·經筵。
辰時,有霧氣。
藥房都提調領議政金瑬,副提調行都承旨尹順之啓曰,大旱之餘,凄風日吹,夜涼晝熱,氣候不齊。伏未審靜攝之中,聖躬所患諸症,竝無加減之異乎?臣等不勝憂慮之至,敢來問安,竝此仰稟。答曰,氣力昏困,呻吟度日矣。
藥房再啓曰,臣等伏承聖批,伏不勝憂悶之至。卽今未寧之候,伏未審前患之症,有加於前日乎?抑或有別症而然乎?卽令崔得龍·朴頵等,入診詳知症候,然後議定相當之劑,宜當。敢此仰稟。答曰,餘症尙存,小無寧日,然不至大段,勿爲議藥。藥房日記
政院啓曰,臣等竊念天人一理,上下無間,災祥休咎之徵,未嘗不由於人,而消弭轉移之機,只在人主一念之微,此古聖王,所以遇災恐懼,側身修省,而不敢應之以虛文也。今日之災,尙忍言哉?天文之示警,地道之告異,人妖物怪之非常,雖極層疊,此則古人所謂不卽損於聖躬,不有痛於肥膚,宜亦狃以爲常,不知警懼,而至於疫癘連年,遍滿國中,人民死亡,十室五空,今玆大旱,又出於荐飢之餘,麥不登場,種不入土,魚爛土崩之患,迫在朝夕,無民無國,理勢之必然者也。災害之切至,未有甚於此者,尙安得恬然玩愒,而無警惕危懼之心哉?臣等不敢知聖明,有何闕失,而天心之不豫,災沴之荐降,若是其極耶?古人云,有我之天,猶可爲也,無我之天,不可爲也。今天之警告我殿下,不啻淳淳面命,則其亦仁愛之至也。此正引咎責己,回怒底豫之日,而竊觀殿下應天之道,猶未免規規於虛文末節,而不盡修省責勵之實,宜乎禱祀遍擧,而虔誠未格,□籍疏滌,而和擧未應,凄風烈日,愈往愈甚,盛夏霜雹,氣像愁慘,天心邈邈,感回無日也。殿下,盍亦反躬省察於公私敬怠之分,如有一念一事之違天,而召災者,則痛加刻責,誓心自新,如成湯之六事自責,立召感應耶。倘於乙丙淸閑之暇,試一澄省,則宜必有惕然悔悟處,而臣等格王正事之言,亦安可默然而遂已哉?嗚呼,殿下遭此極否之會,苟不有大警動大振作,則無以興衰濟屯,而志氣日益摧沮,擧措日益委靡,燕安之習漸痼,私昵之門大開,堂陛阻遠,言路杜絶,則財竭於侈靡之風,民窮於聚斂之政,上下偸安,泄泄苟度,當此時勢,不可爲之日,又不盡心於得爲之事,則尙何望天心之眷顧,變異之不生乎?試以近日一二事言之,則綾原大君家舍之役大是駭瞻聆而咈人心也。王室懿親,休戚與同,居第宏侈,亦何心於此時,而況差官監董,勞費國力,營起大緊之役於災變孔慘之日乎?殿下友愛之道,宜不以此等事爲先,而在大君謙損之心,亦安得晏然而承當哉,群情拂鬱,臺論日激,而一邊論啓,一邊營造,木石縱橫,呼耶不絶,有若與公論相爭,天災相抗者,然竊恐殿下所以友愛之者,只所以益上下之過,失天人之心,深可惜也。殿下何不翻然覺悟,卽日停罷,下慰群心,上答天譴乎?黃瀷上變之功,慶關宗社,酬以富貴,固非所惜,而若夫朝廷名器之重,截然有不可輕者,臺臣論執,乃是國言之公,而終始牢拒,使朝著混淆,有識竊歎,何殿下係滯私意,不恤人言之若是耶?今曰,民生之困悴,言之氣塞,而前頭之事,尤有所不忍言者,到此地頭,猶不思損上而益下,則是割肉充腹,而欲其身之安飽也,寧有是理哉,古人云,一人治天下,不以天下奉一人,聖王約己裕物之心,固爲如此,況此艱危之日,寧無節損之道乎?祭享御供,固非臣子之所敢輕議,而若其産非土宜,而多費物力,不合進御,而徒害生民者,則豈可無減省變通之擧乎?此在殿下,不忘在莒之日,益軫淵氷之懼,躬行儉素,務從省約,凡饌膳服御之不切於日用,而傷財病民者,一一蠲除,下至各司一切浮費之事,次第節縮,以施實惠於窮民,則豈不足以收人心格天意乎?諸宮家各衙門折受山海之弊,言之已久,而近來屯田之事,其害尤甚,其中訓鍊都監守禦廳,又甚於他衙門,元結日縮,而稅入減逋,逃成藪而軍額缺,民田見奪,隣井被擾,利入於私門,怨歸於國家,此而不革則無以解民怨而紓國計也。上年憲府之論,實中膏肓,而終未見用,殿下之係吝于此事,抑何意耶?不可不嚴加査括,盡行革罷也。民窮財竭,八路同然,而遑遑汲汲之狀,兩西尤甚,國家視秦瘠不救燃眉之急,一朝渙散之後,噬臍何及,頃日宰臣疏中,亦陳此事,而不過令本道籌畫而已。本道雖籌畫,畢竟出於本道之民力,此豈拯救之意乎?臣等,妄意自上特捐兩道內司之貢,而諸衙門收布之上納者,亦令量宜除給,以補一二年經用,則庶幾民力少紓,人心感悅,不至有崩潰之患矣。且使命洪億之過制,質子求請之濫觴,亦足以侵擾殘民,誠宜嚴立科條,申明列邑,以除一分之弊,而武弁守宰流品冗雜,公私責應之外,又多肥己之事,民生重困,實由於此,亦宜另擇文官,交差其間,以爲彈壓撫摩地也。木品降等之事,臺論未久,而外方愚民,不信朝家之令,不能一遵定式,其情亦云戚矣,而國家之自前失信,從可知矣。至於廣密織造之令,尤所未曉,木之廣狹,隨其升數之多少,寧有減其升數,別加其廣之理乎?歲幣所用,雖難自我加損,而國中行用之木,不可不申飭中外,堅定畫一之規也。刑獄枉濫,最是感傷和氣,不可不致愼,而近來捕盜廳不思止盜之本意,多行法外之事,不干偸盜之人,亦有濫刑之時云,一夫抱冤,亦足感天,特宜嚴飭任事之臣,十分愼恤,俾無玉石俱焚之歎也。嗚呼,今日時事,可謂流涕痛哭者矣。人心已離,國勢已危,罔測之變起於腹心,癰疽旣決,元氣自傷,天災時變,日以益甚,中外憂遑,莫保朝夕,殿下於此,若不大警於心,改紀其政,則竊恐禍亂之作,無時可已,而仁愛之天,亦必至於忘我,豈不大可懼哉?伏願殿下,敬忌天威,日新聖德,存心出政之際,必求合於天理之正,如有一毫私欲之係累,痛加遏絶而澄治,雲消霧廓,表裏洞徹,嚴恭寅畏,淬礪澡雪,端本淸源,建極率下,大開言路,勤恤民隱,朝政淸明,群心悅服,則惟德是親之天,豈不感應於理,而寶命之重新,邦運之再昌,自有不期然而然者矣。嗚呼,殿下懋戒之哉。臣等,俱以無似,待罪近密,目見天災孔棘,國事日非,不勝憂懼痛迫之懷,區區愚見,敢此陳達,無任惶恐之至。答曰,觀卿等啓辭,深庸嘉尙,所陳之事,當惕念而採施焉。備局謄錄
勘勳單子,一等兵曹參議黃瀷,僉知李元老,判尹具仁垕,領議政金瑬,二等持平呂爾載,三等前郡守具鏊,綾峯都正偁,中軍申景琥,哨官鄭傅賢·李季榮,傳于李行遇曰,二等以下各人功勞,書啓。
賓廳啓曰,以錄勳單子,傳曰二等以下各人功勞,書啓事,命下矣。具仁垕·黃瀷·李元老三人同議,六人名下錄其功勞,別紙書呈收捧入啓,而寫出之際,自至遲滯,致勤下敎,無任惶恐之至。答曰,知道。偁及具鏊參錄,似爲不可,未知何如。
再啓曰,以別紙書啓,傳曰。知道。偁及具鏊參錄,似爲不可,未知何如事,命下矣。臣等,未知此兩人功勞大小,問于三臣,則具仁垕,以爲此人等雖有功勞,俱是一家子姪之親,不可置諸錄中,終始爭執,而黃瀷等,以爲三月二十日夜,招致兩人,凡所議論,無不詳確,終始不離陣上,若謂之忠力奔走捕捉兇黨之功,則未也。如以爲未有可紀之功,實爲冤矣云,臣等未能折衷於其間,唯在上裁。答曰,知道。其時露宿奔走者甚多,而皆未得參,獨於大將子姪,無汗馬之勞,而參勳,則恐人心不服也。
三啓曰,聖敎允當,偁及具鏊兩人,竝付標以入之意,敢啓。答曰,知道。
承旨尹絳啓曰,功臣已定,依前例大提學命招,勳號撰定,何如?傳曰依啓。明朝命招。
又啓曰,時任原任大臣命招,則領議政金瑬,箚子批答未下之前,不敢承命,藥房問安罷後,直爲出去,右議政洪瑞鳳,領府事沈悅,以病不來云,領議政金瑬,更爲命招之意,敢啓。傳曰,知道。
領議政金瑬箚子,伏以今此兇逆之變,先事發告,勘定禍亂者,皆是黃瀷·李仁老·具仁垕三臣之功,臣於其間,實無預議之事,而乃於勘勳之時,置臣於一等之末,臣錯愕驚怪,莫知其故,假使臣或有可紀之功,身在席上,不敢自當,況臣都無分寸之效者乎?臣雖無狀,一端羞惡,猶未全忘,垂死殘生,有何不足,而復覬非望之恩,重貽無恥之譏乎?伏乞聖明,諒臣至懇,亟削臣名於錄勳中,以安愚分,以重功賞,不勝幸甚。答曰,省箚具悉。箚陳之事,擔當指揮之功,極重且大,今此錄勳,小無不可矣。寧國儀軌
院啓。答曰,如此微細之事,論執不已,似或□□矣。大君家舍,安廷熀等事
左議政洪瑞鳳箚子。答曰,省箚具悉。卿其勿辭,安心調理。
領中樞府事沈悅箚子。答曰,省箚具悉。卿其勿爲待罪,安心調理。
吏曹判書南以雄上疏。答曰,省疏具悉。卿其勿爲待罪,安心調理。
刑曹粘連啓目。答曰,馬乙屎等十四名,亦爲分揀。內下記草
有政。以閔應亨·申敏一爲承旨,徐弼文爲會寧府使。
上在昌慶宮。停常參·經筵。
巳時,鳳林大君及夫人,自瀋入來。
藥房都提調領議政金瑬,副提調行都承旨尹順之啓曰,長夏如秋,風日凄冷,尤有妨於靜攝,卽今聖候,若何?昨日以氣力昏困,呻吟度日,餘症尙存,小無寧日爲敎,而又以不至大段爲敎。餘症尙存者,其前症之謂乎?若是前症,則乃脹候也,寒熱也,煩渴也,汗出也。四症之中,有一於此,症勢固爲非輕,其可謂不至大段乎?若不及時治之,則日後之患,有不可勝言,依昨日啓請,卽令醫官等入診,退而議定相當之劑宜當。臣等,伏不勝煎憂渴悶之至,敢來問安,竝此申稟。答曰,前症時未快瘳,故呻吟度日也。湯藥自前無效,苦口而已。藥房日記
備邊司啓曰,卽見文學李䅘馳啓,王世子長在陣中,而交鋒之際,陪衛極爲孤單云,聞來不勝憂慮,許遂·朴泂·金瑜·崔廷顯·權霌等,依狀啓,令兵曹急急知委給馬以送,使之陪衛陣上,何如?答曰,依啓。
迎接都監啓曰,以都監伴送使,京畿監司狀啓,回啓粘目,傳曰,此後入來伴送使狀啓,何以不爲回啓耶?問啓事,傳敎矣。其後入來伴送使狀啓,臣等不得見之,今承聖敎,探問於政院·備邊司諸處,則所謂副使追悔云云之狀啓,果爲啓下於備邊司,不下於都監,臣等未得回啓之意,惶恐敢啓。傳曰,知道。
兵曹啓曰,備邊司啓辭卽見,文學李䅘馳啓,王世子,長在陣中,而交鋒之際,陪衛極爲孤單云,聞來不勝憂慮,許遂·朴泂·金瑜·崔廷顯·權霌等,依狀啓,令兵曹急急知委給馬入送,使之陪衛陣上,何如?傳曰,依啓事,傳敎矣。各人等,當依備局啓辭,卽爲知委入送,而許遂·金瑜·權霌,則時在京中,一二日內,爲先發送,朴泂,則時在南陽地,崔廷顯,時在水原地,此人等京畿監司處,分付行會各邑,使之急急上送,但聞崔廷顯,則方在喪中云,起服入送,何如?傳曰,依啓。令該曹衣資給之。備局謄錄
勳號望,落點效忠奮義炳幾決策寧國功臣·秉忠昭義決幾奮武濟難功臣·秉威奮忠協策翊運匡社功臣。
掌令李時萬·李後山,持平柳俊昌啓曰,亂臣賊子,何代無之,而今此器遠之兇逆,誠千古所未有之變也。幸賴皇天赫怒,祖宗默佑,元惡就戮,黨與伏法,禍機轉而爲福,宗社危而復安,其爲國家之幸,可勝言哉。發機發告,宣力勘亂,此皆有非常之功,合議酬報之典,而第勳勞等第,擧措重大,固不可一毫紊亂,致有國人之言也。黃瀷等,雖有發告之功,上變者不得爲首勳,其意有在國朝已行之例,昭然可考,自上特下首錄之命,其爲崇奬之擧,可謂極矣,而有違法例,大拂公議,其何以服人心而示後世乎?瀷等,若固有之,偃然承當,略無顧忌,任意低昂,此亦前所未有之事也。且臣等得見勘勳,書啓,則二等以下參錄之人,皆是意慮之所不到者也。或以軍色郞廳,只持都監一紙祕啓,呈於政院,或以時任將官,隨行大將,不離其所,聽其分付,奔走捕捉而已。此不過一時微細之勞,有何戡亂可紀之功乎?瞻聽所及,物情大駭,請令大臣,稟改勘勳次第,二等以下,竝命削去,以重錄勳之擧,以絶濫雜之弊。答曰,此輩俱有功勞,大臣亦已勘定,今不可更改矣。寧國儀軌
院啓,答曰,勿煩。大君家舍,安廷熀事
接待都監草記。答曰,其時因勅使陳達,治罪事,下諭。內下記草
上在昌慶宮。停常參·經筵。
遣近臣,祈雨祭設行。
自未時,達夜下雨。
藥房都提調領議政金瑬,副提調行都承旨尹順之啓曰,伏未審夜來靜攝中聖候,若何?方今所患,旣是前症,則諸症之中,何症有加乎?近來風日不調,閭閻之人,亦多失攝致傷,況於聖躬乎?或於窓戶開閉,衣襨脫着之際,無乃致有感冒之候而然乎?雖有良醫良藥,或有得失,豈有以一時之無效,而專廢藥治之道乎?臣等待罪藥房,誠意淺薄,未能上格天心,臣等之罪,一死有餘矣。伏乞聖明,宜從昨日啓辭,卽令崔得龍·朴頵等入診,隨症議藥,及時醫治。無任區區憂悶之至,敢來問安,竝此惶恐,申稟。答曰,從容調理,則自當差復,勿爲議藥問安。藥房日記
備邊司啓曰,本司堂上洪茂績,新經遠行,病勢深重,不得參坐,李昭漢濫騎事,方在對勘之中,竝改差,何如?答曰,允。
又啓曰,今此上來勅書,爲其得捷,布告誇耀,則在我之道,不可無進賀之擧,謝恩之行,只隔數日,差退其行,兼以進賀使急具文書方物,順付以送,似合機宜,敢啓。答曰,允。
內醫院官員,以都提調意啓曰,因館所醫官,書啓,湯藥書員金大生,今方入送,衣資及所騎馬一匹,令該曹依例速爲題給,且元孫回還時所當陪來,則留館遲速,亦難預料,私持馬一匹竝許持去宜當,敢啓。傳曰,依啓。備局謄錄
府啓曰,有功者褒錄,國家之常典,而勘勳之擧,事體重大,等第之際,豈有一毫紊亂致有國人之言也?黃瀷等,雖有發告之功,祖宗朝以來上變者,纔得參勳,不爲首錄,其意有在也。今殿下崇奬瀷等,特置元勳,有違法例,大拂公議,其何以服人心而示後世也?爲瀷等之道,亦何敢偃然承當,若固有之,低昂次第,略無顧忌乎?且臣等,伏見二等以下參錄之人,皆是一時微細之功,或以軍色郞廳,只呈一紙啓辭,或以大將管下,聽其分付,奔走任事而已。丹書鐵券,豈可濫及於此等之人乎?瞻聽大駭,國語藉藉,臣等之論,不可但已,請亟令大臣,改勘勳次,二等以下濫錄之流,竝命削去,以重錄勳之擧。答曰,已諭毋煩。
司諫金益熙,獻納吳挺一,正言河溍啓曰,錄勳之典,乃朝家莫重之擧也。不可等第之紊亂,亦不可罔功而冒居,今此勘勳,厥數太濫,上變者反居元勳,此實前所未有之規,而猥當隆奬,擅自低昂,勘定之際,至以一呈草記之郞廳,時任隨行之將官,皆置正勳之列,雖有一時微勞,不過職分之當然,載書卽圖之典,不亦濫冒之甚乎?人心不服,公議益激,請令大臣稟定,改勘冒據之人,竝命削去。答曰,寧社之功,許爲元勳,此亦前規也。二等以下功勞亦重,置之正勳,小無不可矣。
持平呂爾載上疏,伏以臣功不可不報,而報功於不當報之人非也。勞不可不酬,而酬勞於不當酬之地,亦非也。變出之曉,都監吏以大將言,來傳國有大變,急速馳來云,臣卽其時軍色郞廳也。蒼黃驚起,馳往北營,則大將捕得賊蘅門逆狀後書,聚軍草記及賊蘅所服之啓,使臣急呈于政院。臣以大將令,呈草記,此乃郞官職分內事,臣當日所爲如斯而止耳。今聞臣名,亦在勘勳之中。臣始則驚怪,終焉震惕,直欲鑽地而入也。夫運籌決機勘定禍難謂之功,身冒鋒鏑奔走逐捕謂之勞,臣前無決機之功,後無逐捕之勞。只將往來政院,伺候幕府而已。無一毫可報可酬之功勞,而有萬不近似之謬恩,貪天爲力,罔功受賞,則不但臣心愧忸,其於殿下酬報之典,亦大欠也。況聖敎中有曰,討逆時功勞最重者錄勳,則紀功之臣,至以臣名混錄者,抑何意哉?國事雖至於十分地頭,朝廷如有一脈公論,不暇臣一二言,而駁正之議,烏可以免乎?臣不敢一刻苟冒,以羞聖朝,伏願天地父母,察臣決不堪之狀,諒臣若無容之情,命削臣名於錄勳,以安愚分,不勝幸甚,臣無任驚惶悶蹙踖踧懇祈之至,謹昧死以聞。答曰,省疏具悉。爾之功勞,亦爲非細云,宜安心勿辭。
領議政金瑬箚子,伏以臣前以不敢當勳之意,冒上辭章,而非但未蒙允兪,反下溫旨,奬□過當,乃至許臣以擔當指揮,臣益增慙悶惶駭泚顙汗背,臣於其夜所聞,則果先於人,而擔當指揮,則臣實無之,貪天之功,猶且不可,況掠人之功,以爲己有乎?若以先人有聞而功之,則偁與具鏊等,亦是臣也。臣何敢獨蒙愧恥,晏然承當,伏乞聖明,俯察前後危懇,亟命刊去臣名於勳錄,不勝幸甚。答曰,省箚具悉至懇。予意已諭,卿勿固辭。
判尹具仁垕上疏,伏以臣無似,小臣忝叨勳戚之列,且帶將兵之任,任重才疎,淵氷是懼,不意今者滔天之逆,出於肘腋,頃刻之間,禍將不測,幸賴軍情之齊憤,咸欲效死,終至巨魁就戮,兇黨授首,臣何有一毫宣功之事,而勘勳之時,乃置臣名於一等之列,看來錯愕,抵死慙悶。且臣子姪之名,亦在勘勳之中,尤不勝瞿然之至,卽於席上良久爭辨,而元勳以爲有功之人,不可以私嫌遜避,終始堅執於大臣之前,臣不得自由於其間,致勤聖敎,驚惶踖踧無地自容。伏願聖明俯察危懇,亟削臣名於錄勳之中,以安愚分,以正賞功,不勝幸甚,臣無任激切屛營之至,謹昧死以聞。答曰,省疏具悉卿懇。所陳之事,其時功勞,卿實最重,錄於一等,小無不可矣。寧國儀軌
戶曹草記。答曰,知道。輕貨加給,可也。許遂衣資事
又草記。答曰,依啓。令餉臣接應,似未妥當矣。
內醫院草記。答曰,此非要緊之藥,不必加送。內下記草
上在昌慶宮。停常參·經筵。
備邊司粘連啓目。答曰,撥上齎來,似未妥當,勿拘常規,先爲發送。內下記草
有政。以李景曾爲內醫提調。
上在昌慶宮。停常參·經筵。
夜一更,下雨。
藥房都提調領議政金瑬,副提調行都承旨尹順之啓曰,雨後日氣沈陰,伏未審數日來,昏困沈陰之候,比前,若何?臣等無任憂慮之至,敢來問安。答曰,一樣,今後勿爲問安。藥房日記
備邊司啓曰,以被罪宰臣事,咨文已爲撰定矣。第見相臣被拘,事極無妄,自我雖不可費辭爭辯,今則事勢異前,情意或通,就原咨中添入李敬輿拜相奉使,非其情犯之意,以爲解惑之助,似合機宜,群議如是,敢此仰稟。答曰,依啓。備局謄錄
傳曰,史官一員待命,騎馬三匹立之。敦義門及巫女童子祈雨摘奸事內下記草
上在昌慶宮。停常參·經筵。
迎接都監啓曰,以伴送使副使悔恨,驪州牧使權晛等,勿爲治罪事狀啓,備邊司纔爲回啓,依勅使分付擧行之意,行移于伴送使,言及行中事,允下矣。依備局回啓,改付標以入之意,敢啓。答曰,知道。
備邊司啓曰,應敎鄭泰齊,校理兪榥上疏,啓下之後,所當卽爲議覆,而國家多事,鞫逆纔畢,繼有勅行奔遑之中,不暇披閱日子雖久,俱是儒臣之疏,終不可掩置,而遲緩至此,不勝惶恐之至,敢啓。答曰,知道。備局謄錄
掌令李時萬·李後山啓曰,錄勳國之大事也。其勘定之際,必以功多者,置諸首勳,使之論功等第,一循公議,若或元勳匪人,而取舍濫雜,則上以累君父之公明,下以辱朝家之寵章,終至於賞典日替,國綱日壞,豈不大可寒心哉?殿下過奬瀷等之功,特下首錄之命,未知殿下之此擧,果合於報功之典,而不咈於國人之心乎?抑以爲上變者首錄,雖無祖宗朝法例,欲以一時特恩,加之於瀷等者耶?凡上變者錄功,有二等,聞人謀逆而鉤得逆狀,告知國家者,其功莫尙,故得參元勳。始爲賊誘,與之同惡,旋懷效忠之志,發告兇逆之謀者,其功雖大,舊染猶在,十分寬貸,僅錄勳末,此乃朝家不刊之典也。久遠之事,臣等不敢歷擧,以耳目之所睹記者言之,己丑之獄,南·趙球等,以當初上變之人,只參三等之勳,我先王遵法重賞之意,可以鑑矣。殿下臨御以來,國家不幸,逆變繼起,賊适反噬,乘輿播越,仁居謀亂,京城騷動,先機發告者,語功非細,而文晦·李佑·陳克一等,亦參三等之勳,至於戊辰之獄,許以鹵賊出其族屬之故,因人得聞,上告于朝,錄功爲首,而其時詣闕上變者,金振聲·李斗堅等,論賞之際,竝依前例,此則殿下之所裁斷也。臣等伏見答諫院之批,援以爲例,不其然之狀,殿下非不知之,而强以是爲敎。聖意所在,臣等實未曉也。且二三等參錄之人,皆是罔功之流,勳名雜濫,何至於此極耶?殿下敎以功勞最著者勘勳,大臣始以具仁垕,請爲首勳,及其聖批一下,矇矓媕妸,不敢援法覆啓,竟以聖敎如此,爲依據決定之地,遂使瀷等,猥當首勳,任意等第,隨情厚薄,略無顧忌,大臣在傍,一言不出,特一看證而止耳。臣等竊爲之歎惜也。夫以殿下之明睿,俯臨群下,靡不洞燭,而只見勘勳,書啓,未知外言騰翥,臣等忝在耳目之寄,何可隱默而不言,請竭其所聞,條列而論之,呂爾載,雖有手傳啓辭,出入政院之勞,身爲下官,職當所爲,錄之載書,抑何功歟,申景琥,以時任中軍,聞變之後,隨行大將,入番軍營數十日而已,祿之載書,亦何功歟?李季榮,若謂有捕捉一元之功,則洪振文,未聞鞫廳,分付,捕得賊子陽傑,其功豈下於此耶?斗昌以逆魁腹心,亡命竄伏,洪掩捕以聞,其功豈下於此耶?賊澺閉城拒命,欲效逆适之爲,都事盧弘器等,不隳國命,束縛而來,其功豈下於此耶?賊蘅直招之後,都監始得某某爲賊之狀,登時跟捕,此捕捉者,韓天立也,其功豈下於此歟?此五人之功勞,物議皆以爲別無差等,而季榮何能獨錄云,人心之不愜,斷可知矣。且如鄭傅賢之參錄,尤爲可駭,其夜大將,使人通於建陽門入直把摠鄭以重,哨官鄭傅賢,使之密捕應鉉於弘化門入直之所,兩人協謀同力,誘引縛取,則有功無功,豈可異同,而以重則退之,傅賢則進之,論功如此不公甚矣。大槪,今番討逆,別無興兵致討之事,有何功者,不過奔走其間,微勞二等以下之人,論賞合宜,錄功太濫,而瀷等,招權弄手,以其情面,拈出數人,錄於正勳之列,若使瀷等,畏殿下之法,憚國人之言,則必不敢如是縱恣也。前承聖批,以大臣亦已勘定,今不可更改爲敎,當事錯做,大臣之所失也。知非卽改,殿下之能事,刻印銷印,有同兒戲,而史氏稱之,以爲漢高之美事,事係重大,不可不熟講而審處故也。臣等之論執,實出於公議之憤激,殿下如不兪允,則臣等雖逾時閱月,斷不可停止也。請亟命大臣,改勘勳次,二三等僞功,竝命削去,以重錄勳之擧。答曰,已定之事,張皇論執,殊甚不可,更勿瀆擾。
司諫金壽益,獻納吳挺一,正言河溍啓曰,策勳之典,擧措莫重,等第參錄,豈容一毫冒僞於其間哉?今者勘勳,厥數太濫,上變元勳,前古所無,此公議之所以激,而臣等之必欲釐正者也。再昨日伏見以許爲例之批,臣等竊惑焉,許之事,與黃瀷不同之狀,聖明亦已洞鑑,今不煩縷縷顚末,而大槪許,本非與知逆狀之人,因其親屬鉤得實狀,間道納通大臣,一邊使之上變,其周旋指揮之功,固大矣。何以比而同之於今日元勳者乎?夫告者之不能參元勳,其意至嚴且重,爲瀷之道,猶當蹜踖,謙退不暇,何敢猥當隆奬,擅自低昂於勘定之際乎?古人以弊袴與奪,爲關於有國之體,況封爵之擧,是何等事,以一呈草記之郞廳,時任隨行之將官,皆得參於正勳之列乎?彼雖有一時之微勞,此不過職分之當然,而僭賞至此,竊恐帶礪之盟,反歸於不重,而僥冒之譏,難免於後世,請令大臣,稟定改勘,冒授之人,竝命削去。答曰,不允。黃瀷等亦非自初與知者也。與許何異者哉?寧國儀軌
咸陵君李澥上疏。答曰,省疏具悉。卿其勿辭往來。內下記草
上在昌慶宮。停常參·經筵。
謝恩使方物,封裹爲之。
午時未時,日暈。夜一更二更,月暈。
掌令李時萬·李後山啓曰,錄勳國之大事也。其勘定之際,必以功多者,置諸首勳,使之論功等第,一循公議,若或元勳匪人,而取舍濫雜,則上以累君父之公明,下以辱朝家之寵章,終至於賞典日替,國綱日壞,豈不大可寒心哉?今殿下過奬瀷等之功,特下首錄之命,未知殿下此擧,果合於報功之典,而不咈於國人之心乎?抑以上變者首錄,雖無祖宗朝法例,欲以特恩,加之於瀷等者耶?凡上變者,錄功有二焉,聞人謀逆而鉤得逆狀,告知國家者,其功莫尙,故得參元勳,始爲賊誘,與之同惡,旋懷效忠之志,發告兇逆之謀者,其功雖大舊染猶在,十分寬貸,僅錄勳末,此乃不刊之典也。久遠之事,臣等不暇歷擧,以耳目之所睹記者,言之,己丑之獄,南·趙球等,以當初上變之人,只參三等之勳,我先王遵法重賞之意,可以鑑矣。殿下臨御以來,國家不幸,逆變繼起,賊适反噬,乘輿播越,仁居謀亂,京城騷動,先機發告者,語功非細而文晦·李佑·陳克一,亦參三等之勳,至於戊辰年獄,許以鹵賊出其族屬之故,得聞上告于朝,錄功爲首,而其時詣闕上變者,金振聲·李斗堅等,論賞之際,竝依前例,此則殿下之所裁斷也。臣等伏見答諫院之批,許之事,援以爲例,不其然之狀,殿下非不知之,而强以是爲敎,聖意所在,臣等實未曉也。且二三等參錄,皆是罔功之人,勳名雜濫,何至於此極耶?殿下敎以功勞最著者勘錄,命招大臣,定其勳勞,則意非偶然,而及其聖批一下,不能援法力爭,遂使瀷等,置諸首勳,任其等第,臣等竊爲之嗟惜也。夫以殿下之明睿,俯臨群下,靡不洞燭,而只見勘勳,書啓,未知國言騰翥,臣等請竭其所聞,條列而論之,呂爾載,雖有手傳啓辭,出入政院之勞,身爲下官,職所當爲,抑何功耶?申景琥,以時任中軍,聞變之後,隨行大將,入番軍營數十日而已,亦何功歟?李季榮,若謂捕捉一元之功,則洪振文,未聞鞫廳分付,捕得賊子陽傑,其功豈下於此歟?斗昌以逆魁心腹,亡命竄伏,洪濯掩捕以聞,其功豈下於此歟?賊臣閉城拒命,欲效逆适之爲,而都事盧弘器等,不隳國命,束縛而來,其功豈下於此歟?賊蘅直招之後,都監始得爲逆之狀,登時跟捉此賊捕捉者,韓天立也,其功豈下於此歟?五人之功勞,別無差等,則其可竝錄於載書乎?至於鄭傅賢之事,尤爲可駭,其夜大將,使人通於建陽門入直把摠鄭以重,哨官鄭傅賢,使之密捕應鉉於弘化門入番之所,兩人協謀同力,誘引縛取,則有功無功,豈可異同?論功如此,不公甚矣。大槪今番討逆,別無致討之事,有功云者,不過奔走微勞,二等以下之人,錄勳太濫,而瀷等招權弄手,略無顧忌,冒錄於正勳之列,若使瀷等,畏殿下之法,憚國人之言,則必不敢如是之縱恣也。前承聖批,以大臣亦已勘定,今不可更改爲敎,知非卽改,聖人之能事也。刻印銷印,有同兒戲,而史之稱之,以爲漢高之美事,事係重大,不可不熟講而審處故也。臣等之論執,實出於公議之憤激,殿下如不允兪,則臣等雖逾時閱月,斷不可停止,請命大臣,改勘勳次,二三等冒錄之人,竝命削去,以重錄勳之擧。答曰,勿爲强煩。
司諫金壽益,獻納吳挺一,正言河溍啓曰,策勳之典,擧措莫重,等第參勳,豈容一毫冒僞於其間哉?今者勘勳厥數太濫,上變元勳,前古所無,此公議之所以激,臣等之必欲釐正者也。昨者伏見許何異之批,至以黃瀷,初非與知爲敎,臣等之惑滋甚焉。許之與黃瀷等,大相不同之狀,聖明旣已洞鑑,而强以是爲敎者,不過爲瀷,曲爲地,其於待許之道,無乃太薄乎?其時顚末,今不須縷縷而大槪許,本非與知逆狀之人,因其親屬,鉤得實狀,間道馳通大臣,一邊使之上變,其周旋指揮之功,固大矣。朝家之許以首錄,良以此也,何可比而同之於今日元勳者乎?夫告者之不得參元勳,其意至嚴且重,爲瀷之道,唯當蹜踖謙退之不暇,而猥當隆奬,擅自低昂,勘定之際只以一呈草記之郞廳,時任隨行之將官,皆得參於正勳之列,雖有一時之微勞,此乃職分之當然,載書卽圖之典,不亦冒濫之甚乎?人心不服,國言藉藉,請令大臣稟定,改勘冒錄之人,竝命削去。答曰,勿爲强煩。寧國儀軌
吏曹參議金光炫上疏。答曰,省疏具悉。卿其勿辭,調理察職。
戶曹粘連啓目。答曰,厥數不多,竝爲減除。內下記草
上在昌慶宮。停常參·經筵。
備邊司啓,謝恩使金自點,再昨重患癨亂,上不得吐,下不得泄,昨日方物封裹,亦不來參,症勢,似難以今明向差,拜表只隔一日,委屬可慮,差退三兩日,改擇發送,似爲宜當,敢啓。答曰,允。
又啓曰,王世子,方在矢石之所,陪從員役厥數尠少,形勢甚爲孤單,行中啓請五人中,二人則業已發送,而其餘三人之病患有故,亦未可料。令兵曹,勿論職秩高下,極擇武力之士,可備行間之用者十人一兩日內起送,似不可已,敢啓。答曰,繼糧極難,更爲觀勢入送。備局謄錄
掌令李時萬·李後山啓曰,臣等,將勳功改勘之事,論列備盡,而天聽逾邈,兪音尙閟,臣等竊惑焉。夫賞功酬勞,有國之常典,而勘定之際,不可一毫私意,加於其間,故上變之人,僅參於勳末者,蓋出於功罪相準之意,國朝以來已行之規,載在盟府,此殿下之所當詳察,而遵奉者也。今此瀷等,雖有發告之功,旣有舊染之汚,是不過文晦·李佑之類,而第兇逆之變,出於肘腋,禍機之發,迫在呼吸,而幸以戡定。故殿下,奬之太過,必欲置之於首勳者良以此也。高官厚賞,雖無所惜,至於元勳,決非如瀷等所可冒居,公議不許,人心不服,則殿下,雖欲虛授,瀷等,亦安得晏然於心乎?且二等以下參勳之人,尤爲可駭。軍色郞廳,雖有草記之呈,論其勤勞,則不過如間事。時任中軍等,雖有終始隨行之勞,言其奔走,則反下於馬隊。論其捕捉,則不及於未得參錄者之所爲,而遽錄正勳之列,欲掩一代之耳目。若以向時在家憂國,比而較之,則雖有微細之勞,莫重勳名,詎宜謬加,無指揮討捕之事。而貪天爲力,罔功受賞,則非但嗤點於一時,亦必貽笑於後世,其爲累日月之明,而辱朝家之寵章,可勝言哉?伏願聖明,亟命大臣,改勘勳次,二三等冒錄之人,竝削去,以重錄勳之擧。答曰,黃瀷等,俱有盡忠寧國之功,非爾等所可輕侮也。
司諫金壽益,獻納吳挺一,正言河溍啓曰,策勳之典,擧措莫重,等第參錄,豈容一毫冒僞於其間哉?告者首勳,前古所無,罔功冒錄,聽者驚怪,此臣等之所以遵先王之舊例,採一國之公議,論列累日,必欲釐正而不知止者也。許與黃瀷等,大相不同之狀,聖明卽已洞燭,今不敢縷縷,而大槪,告者之不得參元勳,其意有在,殿下,不可以一時恩私,謬加於匪人,黃瀷,不可以分外寵章,自安於其心,爲瀷等之道,唯當蹜踖謙退之不暇,而猥當隆章,妄自低昂,勘定之際,至以一呈草記之郞廳,時任隨行之將官,皆參正勳之列,雖有一時之微勞,此乃職分之當然,載書卽圖之典,不亦冒濫之甚乎,人心不快,國言藉藉,請令大臣稟定,改勘二等以下,亟命削去。答曰,當令大臣,更議處之。
同副承旨李行遇啓曰,今日司諫院啓辭批答,當令大臣更議處之事,命下矣。明日待開門,大臣命招之意,敢啓。傳曰,知道。寧國儀軌
上在昌慶宮。停常參·經筵。
左議政洪瑞鳳啓曰,錄勳之擧,事係莫重,前日諸大臣會同相議,旣以勘定功次,臣以狗馬之疾,不及參於當初議功之列,今雖承命來詣,其何能稱量功勞之輕重,得副公議之平允乎?且今日諸大臣俱以病〈不〉得承召入來,待其無故,會議處置之意,敢啓。傳曰,知道。
左承旨兪檄啓曰,大臣命招,則左議政洪瑞鳳來詣,而領府事沈悅,領議政金瑬,洛興府院君金自點,以病不來云矣。答曰,知道。
又啓曰,領府事沈悅,以命招事着衣詣闕之際,前症復發,不得來云,敢啓。傳曰,知道。
領議政金瑬上疏,伏以臣本來中氣虛損,泄瀉,乃是平生之疾,而衰老之後愈益甚焉。少或失攝,發作無常,頃於碧蹄往來之時,冒熱驅馳,飮冷過度,仍置重傷,一日之內,不知度數,藥不見效,氣力委頓,旬望之間,難望差復,而且臣夢寐之外,濫中錄勳,已極慙恧,無地自容,不意今者。又令臣,第臣之功,自古以來,安有此例,古人以親戚受封,國人計功,猶且非之,況臣身自當之者乎?臣雖無恥,決難承當,若除臣名于錄勳之中,則臣亦可以安心隨議於大臣之後矣。身病事勢俱極狼狽,召命臨門,不得趨詣,臣罪至此而益無所逃矣。伏乞聖明,俯察前後危懇,亟命鐫削臣名,以安臣分,且正臣罪,以懲逋慢,不勝萬萬幸甚。答曰,省疏具悉卿懇。卿其依前會議,勿以爲嫌。
領中樞府事沈忱箚子,伏以臣前患胸脅刺痛之症,迄今未差,瘀血挾痰,結於脅間,起居轉側之際,牽引作痛,不可堪忍,針藥竝施,尙無顯效,今朝召牌臨門,未得趨詣,逋慢罪大,悚慄罔措,臣忝在大臣之列,病勢如此,不得赴召者數矣。旣不得赴召,則輒復露章竢罪,當此靜攝之日,瀆擾亦甚,臣尤不勝惶恐未安之至,伏願聖明,鐫削臣職,以正臣罪,公私幸甚。答曰,省箚具悉。卿其勿辭,安心調理。寧國儀軌
上在昌慶宮。停常參·經筵。
午時未時,日暈。
大君軍官申進益,持內書入來。內下日記
備邊司啓曰,以平安監司狀啓,傳曰,義州所設雇價廳,不干於此設耶事,傳敎矣。義州雇價廳,始設於上年冬末,當初設置,固非偶然,監營銀子三千兩·紙地八千卷,京司下送價木四十三同·枝三三百斤,管餉小靑布二百桶,以爲本錢,長息取利,將爲前頭雇價之用,而不幸具鳳瑞,未及就緖,不數月遽爾作古,其間轉販所得幾何?今雖盡除元數,移給於前後未償之價,不能備十分之二三,前日監司臣金世濂,狀啓議覆時,亦有此意,而事勢如前所陳,不得已以管餉剩銀,除去二萬移給者也。今承上敎,更爲商確,而計沒奈何?敢以前啓目還入,恭候裁處。答曰,知道。備局謄錄
洛興府院君金自點上疏,伏以臣昨日召命臨門,而疾病方劇,非但不得趨詣闕下,精神昏迷,又不得陳疏待罪,臣之罪戾,至此而尤大,病苦之中,不勝惶悚,伏地待罪之至。答曰,省疏具悉。卿其勿爲待罪,安心調理。寧國儀軌
戶曹草記。答曰,知道。各衙門流來魚鹽船隻,還給似可,議處。
承旨李行遇上疏。答曰,爾其勿辭,調理察職。內下記草
有政。以趙景禛爲刑曹參議,趙珩爲副修撰,申恦爲典籍,洪鎬爲兵曹參知,李時萬爲掌令,柳允昌爲盈德縣令,崔振溟爲良才察訪,洪命一爲應敎,金始蕃爲修撰,金益熙爲應敎,任器之爲黃州判官,李之恒爲校理,李以存爲修撰,姜大遂爲兵曹參議,閔應亨爲吏曹參議,裵命全爲比安縣監,柳慶昌爲持平,黃胤先爲文義縣令,任俊伯爲儀賓都事,李德洙〈爲〉禮曹參議,金光煜爲承旨,宋文徵爲定平府使,李灝爲軍器判官,朴惇爲孝陵參奉,李徵厚爲繕工副奉事,成柳穎爲司僕正,李鵷爲假引儀,林爲吏曹佐郞,李聖基爲監察,金素爲戶曹參議,崔敬行爲禧陵參奉,李英爲假引儀,安時賢爲濟用正,任善伯爲宗簿正。
上在昌慶宮。停常參·經筵。
下直,會寧府使徐弼文。
備邊司啓曰,許遂·朴泂,已爲上來,今明當發去,自京至瀋陽,自有所騎驛馬,而自瀋到行次所到處,似難以疲困力盡之驛馬,驅策作行,中路顚仆,勢所必急,誠爲可慮,馬價量宜題給,使之急速貿得前進,而前日金瑜·權霌之去,慮不及此,該曹俵給資價之外,空手入送,亦宜一體題給,仍使移給金·權兩人,而弓箭亦爲給送事,分付該掌,使之劃卽擧行之意,敢啓。答曰,知道。備局謄錄
左承旨尹絳啓曰,本月十四日,左議政啓辭,待諸大臣無故會議勘勳事蒙允矣。明日諸大臣無故,當爲命招,而洛興府院君金自點,則所患之病,時未差復,勢難入來云,不爲命招之意,敢此竝稟。答曰,知道。寧國儀軌
宰臣任絖,輔養官金堉聯名狀啓,十三日朝,卞蘭,以衙門意來言,今者又謂北京勅使,近當出送,講院之官,因西行策應,雖未得從往,而譯官一員,則不可不隨行是如爲白去乙,臣等,以近緣勅行連路,沿路公私,決難支堪,依前順付我人出送爲便之意,措辭開諭,使之周旋,則卞譯曰,山海關捷報之勅,所以不送使臣者,蓋慮本國之弊,而今此頒勅,比前重大,決不可不送,我亦不敢開口,且已差出應行之人是如,卽爲起去,終不周旋爲白有在果,上使彼音所·副使夫音所,皆以博氏見差,大通官卞蘭家丁五名,譯官趙孝信率良旀,當日發程爲白臥乎所。前行未還,又此繼發,不知國家,將何以支過爲白乎喩,十五日早朝,皇帝率諸王及將官等,設香卓子于大衙門中庭,以得有北京之慶,告天拜祝之後,升座受賀,輔德徐祥履,司書任翰伯,竝進參而罷爲白齊,勅使先文,所當前期出送,以此言于卞蘭,則答曰,不必先通,行到鳳城,委送一人,使之知委一路,可也是如爲白乎等以,不得已別定禁軍洪繼立,偕到鳳城,依所言先爲發行,罔晝夜上去事,分付以送爲白臥乎事。迎接都監謄錄
備忘記,實都事·假都事中,承服罪人拿來都事品秩,懸錄入啓事,司謁傳敎。禁府謄錄
傳曰,今下弓矢,會寧府使徐弼文處,給送。
備邊司粘連啓目。答曰,依允。金水命等亦令決杖。
府啓,敦寧都正尹天衢罷職。吏曹當該堂郞推考。答曰,依啓。
工曹草記。答曰,依前下敎擧行。
傳曰,鳳林大君軍官中,有功勞人,令該曹,邊將除授以酬其勞。
備邊司粘連啓目。答曰,只給二萬兩,此後乙良,使雇價一一雇立。內下記草
上在昌慶宮。停常參·經筵。
藥房都提調領議政金瑬,提調禮曹判書李景曾,副提調行都承旨尹順之啓曰,旱熱比苦,朝晝異候,伏未審向來諸症,此時何如?昏困之候,亦復何如?臣等不勝區區憂慮之至,敢來問安,竝此仰稟。答曰,時無加減。藥房日記
賓廳啓曰,黃瀷等,臨危效忠之功,固爲無比,而臺諫,以告者首勳,前古所無,遵先王之舊例,採一國之公議爲辭,力爭累日,聖批有當令大臣更議處之之敎,臣等承命會議。據此臺諫論啓,參以國言,黃瀷等似難諸勳之首,就前日勘勳,一等具仁垕,陞爲首勳,黃瀷·李元老,置諸金瑬之下,則國家待瀷之道,亦云優矣。可以少紓公議之拂鬱,三等申景琥,陞置二等,鄭傅賢·呂爾載,錄在三等之第,李季榮雖捕李一元·沈碩弼,而至錄正勳,則似爲過濫,削去爲當,前啓下錄勳單子中,高下坐次,竝爲付標以入,伏候睿裁。答曰,知道。李季榮之功,不下於鄭傅賢,今此削去,未知如何?
賓廳再啓曰,李季榮之功,不下於鄭傅賢,今此削去未知如何事,下敎矣。鄭傅賢,以大將,分付,捕捉金應鉉,結縛於未開門之前,使兇黨奪氣,次第就捕,其功固優於他人,而李季榮之功,非曰全無,而比諸鄭傅賢,則輕重自別,且以臺諫所啓,改勘削去之語,故仍爲請削矣。今承聖敎,李季榮,錄勳呂爾載之下,何如?敢此仰稟。答曰,依啓。
領議政金瑬箚子,伏以臣冒陳危懇,三上辭章,終歸虛讓,未得蒙允,臣方惶恐狼狽,無地自容,今此改勘之時,又復置臣於上列,此豈臺〈諫〉力爭改削之本意乎?無功倖賞,非次居高,臣雖無恥,決難承當,伏乞聖明,察臣崩迫之懇,卽命大臣,速爲釐正,以安臣分,以鎭物議,不勝萬幸。答曰,省箚具悉卿懇。箚陳之事,諸大臣之意,實非偶然,宜勿固辭,安心行公。
綾川君具仁垕上疏,伏以臣猥以肺腑,忝叨重任,今此討逆之時,雖曰登時告捕,縛送鞫廳,此乃臣職分內事,有何特異之功乎?設或紀功之擧,領議政臣金瑬,指揮擔當,與臣無異,而論功之際,屈居臣名之下,非但臣心自愧,公議可畏。今臣以備局堂上,來詣闕下,而惶恐不敢承當,伏願聖明,俯察危懇,還收臣元勳之命,以安愚分,不勝幸甚,臣無任激切屛營之至。答曰,省疏具悉卿懇。所陳之事,諸大臣之意實非偶然,宜勿控辭,安心察職。寧國儀軌
政院啓曰,在前推鞫文書謄寫一件,藏諸本院例也,今番推鞫時,義禁府所上推案,取來謄出之意,敢啓。傳曰,知道。禁府謄錄
傳曰,今下弓矢,彌串僉使金乃逸處給送。
院啓。答曰,遞差,江原都事宋克賢裴仁亮,此時遞易不可,姑先推考。內下記草
上在昌慶宮。停常參·經筵。
藥房都提調領議政金瑬,提調禮曹判書李景曾,副提調行都承旨尹順之啓曰,卽因醫官等伏聞,自上以足部寒冷之症,有將行牛角灸之敎,臣等不勝驚慮之至。仍與醫官等相議,則以爲當此亢陽之節,若過度行灸,則必有其害,量宜少減而止,爲當云,敢啓。答曰,知道。藥房日記
備邊司啓曰,戶曹參判尹履之,本司堂上差下,仍察有司之任,何如?答曰,允。備局謄錄
右承旨尹絳啓曰,錄勳單子,旣已啓下,而兩司論啓,方爲姑停,未結末之前,不得捧承傳之意,敢啓。傳曰,知道。
持平呂爾載啓曰,臣之罔功之狀,兩司極言,而殫論之矣,聖鑑亦已洞燭之矣。臣不敢更贅其語,而君臣猶父子也。凡有疾痛,必呼父母,則小臣情勢之狼狽,形迹之悶蹙,不啻若疾痛而已。臣安得默然而不盡其言乎?臣之當日所爲,只是呈單子一耳。一呈草記之功,有何酬報之典,必以臣名,仍置正勳之列者,臣未知其故也。兩司曰不可,國人皆曰不可,而强錄之曰,此有功也。是兩司之論,不足爲是非,國人之言,不足爲輕重,而一國之公論,終歸於壅遏而不行矣。殿下,不信耳目之寄,不恤公論所在,而無功施賞,一如前日,爲或陞或降,有塞而止,則令大臣更議處之之敎,果安在哉?大臣之必欲違公論排衆議,而混錄不當錄之人,抑何意哉?一之已甚,斷不可以再誤也。臣自有此事以來,食息不寧,震悸靡定,欲走無路,欲避無地,上愧于天,下愧于心,露章陳懇,誠未格天。呈單請啓,見却政院,縮伏私室,恭竢物議,而改勘之後,寥寥無聞,臣竊怪之,況臣所帶之職,卽法官也。尤不可一刻冒據,以貽嗤點,亟命削臣僞勳,遞臣職名,以答公議。答曰,勿辭。
掌令李時萬·李後山啓曰,殿下不以臣等爲無狀,置之言責之地,苟有朝家闕失,隨事論列,乃其職耳。勘勳,國之大事,而上變者,居於首錄,而無功者,冒占正勳,祖宗之法例廢壞,一國之人心不服,故臣等瀝血仰籲,累日不止,幸蒙聖明察納,以更爲議處爲敎,臣等,以爲其所改勘,必不再誤,昨日本府齊坐時,得見勘勳等第之啓,瀷等纔一次而二三等冒錄之人,陞降易次而已,有何改勘之意乎?非但兩司之論執,反歸虛地,殿下允從之美意,亦且壅遏而不行,臣等相顧咄咄,面頸發赤,不敢以臺官自處,且有狗馬之疾,呈單請啓,見却政院,退伏私室,若無所容,卽見持平呂爾載引避之辭,以改勘之後,物議寥寥爲斥,臣等疲劣,不卽論列之失大矣。不可仍冒處置同僚,請命遞斥臣等之職。答曰,勿辭。
司諫金壽翼,正言河溍啓曰,臣等俱以無狀,職忝繩愆,言不見施,自愧如何?錄勳釐正之擧,苦口力爭,得蒙議處之敎,意謂改勘,必不再誤,昨日本院之坐,得接賓廳啓辭,則一等勳次,因置黃瀷等,已極不快,而二等以下,應削之類,只陞降高低而已。終無一人削去者,此何以服人心而伸公論乎?欲於席上,卽爲論啓而賓廳之啓未及結末,徑先發論,亦涉未安,故今日與同僚相議,構草詣闕矣。卽見憲府避辭,以物議寥寥之斥引避,臣等論事不敏之失,亦所難免,不可晏然仍冒,請遞臣等之職。答曰,勿辭。
持平柳慶昌啓曰,臣以無似,濫冒言地,絲毫無補,碌碌隨行,心常愧慄,若無所容,今此勘勳之擧,兩司論列備盡,聖明亦已洞燭,臣不必更有所陳,而卽見掌令李時萬·李後山引避之辭,臣忝據,雖曰屬耳,改勳之後,不卽備啓之失,臣與李時萬等,少無異同,何敢晏然處置同僚乎?請命遞斥臣職。答曰,勿辭。
行大司諫鄭太和啓曰,伏見賓廳啓辭,上變首勳,雖已改正,非功冒錄,全無刪削,臺諫苦口力爭,聖明之特令更議,終歸於陞降次第而已。群情愈激,公議可見,朝者與同僚相議,構出啓草,而簡通之際,自至差遲,未及傳啓,先被寥寥之斥,如臣不似,適忝諫長,論事稽緩,致有人言,勢難因冒,請命遞斥臣職。答曰,勿辭。
獻納吳挺一啓曰,策勳之擧,有國所重,丹書鐵券,帶礪爲盟,實非僥倖妄占之典,必循公論,乃無後譏,而今者勘勳,其麗太濫,罔功冒錄,壞了舊憲,此向者,臣等所以連章籲呼,挽回天聽者也。所當遵奉德音,快副輿情,而只變置等第而已。無一削去,濫雜猶前,使聖上大公至正之度,不免廢閣,萬口一辭之論,有所壅遏,是臺臣之論,蒙允於上,而見阻於下也。臣等相顧嗟惜,更申前請,未及傳啓,寥寥有譏,論事不敏,臣亦難免,何敢晏然於言地,請命遞斥臣職。答曰,勿辭。寧國儀軌
傳曰,外方逆賊告捕人中無落漏者耶?回啓曰,云云事,傳敎矣。在逃逆賊洪澄源·柳重昌·李有令等,皆自徑致死,李遇龍·朴昊·明達海·李洗等,時未捕捉,此外時無告捕人落漏者矣。傳曰,知道。朴暎等初不出於逆口,而牙山縣監,只以兄弟蹤跡荒唐,報于本道監司,故因狀啓拿來,忍杖致死,雖有進告之人,似無論賞之例,且朴暎弟朴旻,方在逃躱之中,本道及他道,跟尋捕捉之事,已爲行會矣。敢啓。傳曰,渠雖不服,似是眞賊,參酌施賞,以勸後人,回啓曰,云云事,傳敎矣。朴暎以牙山縣監報牒,與監司狀啓觀之,出沒情狀,極爲綢繆,雖忍杖致死,似是眞賊,誠如上敎矣。進告人,令該曹參酌施賞,以爲日後之地宜當,敢啓。傳曰,依啓。
政院啓曰,傳曰,禁府實都事名下日數,何以不爲懸錄耶事,命下後,卽招都事,詳細分付,催促再三,而懸錄單子,迄不來呈,以致遲延,請當該都事推考。傳曰,依啓。且此都事日數,獨不懸錄,殊涉慢忽,不爲懸錄都事,亦爲推考。
又啓曰,卽接公淸監司狀啓,在逃逆賊羅永祿,延豐縣捉囚云,發遣都事拿來之意,敢啓。傳曰,知道。捕告人論賞。
又啓曰,云云事,傳敎矣。在逃罪人羅永祿捕捉人,令該曹稟旨施行,宜當,敢啓。傳曰,依啓。
又啓曰,前遂安郡守金應胤,公事酌處事判下,而判義禁李□,以病不得來參,待判義禁仕進,相議覆啓之意,敢啓。傳曰,知道。
傳曰,實都事名下日數,何以不爲懸錄耶?回啓曰,云云事,傳敎矣。自前推鞫完畢後,若有推官以下,書啓之命,則推鞫廳進不進單子日數,書啓,而他都事,則逐日待令,故日數不爲書啓矣。今承聖敎,請單子還下,一一懸錄,以入之意,敢啓。傳曰,知道。禁府謄錄
上在昌慶宮。停常參·經筵。
藥房都提調領議〈政〉金瑬,提調禮曹判書李景曾,副提調行都承旨尹順之啓曰,昨日行牛角灸後,伏未審夜來聖候調攝,若何?足部寒冷之〈症〉,其無差減之效乎?夏月行灸,或不無助熱之患,臣等不勝憂慮之至,敢來問安,竝此仰稟。答曰,時未見效。藥房日記
政院·玉堂·朝廷·宗班問安。答曰,知道。內下日記
承旨兪㯙,以禁府言啓曰,外方逆賊告捕人中,無落漏者耶事,傳敎矣。在逃逆賊洪澄源·柳重昌·李有令等,皆自徑致死,李遇龍·朴昊·明達海·李洗等,時未捕捉,此外時無告捕人落漏者矣。敢啓。傳曰,知道。朴暎等進告人,似爲落漏矣。
承旨兪㯙,以義禁府言啓曰,以本府草記,在逃逆賊洪澄源·柳重昌·李有令等,皆自徑致死,李遇龍·朴昊·明達海·李洗等,時未捕捉,此外時無告捕人落漏者矣。敢啓。傳曰,知道。朴暎等進告人,似爲落漏矣事,傳敎矣。朴暎等,初不出於逆口,而牙山縣監,只以朴暎兄弟,蹤跡荒唐,赴于本道監司,故因監司狀啓拿來,忍杖致死,雖有進告之人,似無論賞之例,且朴暎弟朴昊,方在逃躱之中,本道及他道,一體跟尋捕捉之事,已爲行會矣。敢啓。傳曰,渠雖不服,似是眞賊,參酌施賞,以勸後人。
弘文館副應敎金益熙等箚曰,今此勘勳,冒功濫錄之失,國言不勝藉藉,臺諫累日論列,得有改勘之擧,所宜一遵公議,以杜倖門,而牽制相引,不爲汰去,但於第等之際,稍易位次,有若塞責者,然錄勳何等重事,豈容若是苟且?當初聖敎,只錄功勞之最重者,實愛惜嚬笑之至意,而每緣奉行失當,而致有許多是非,豈不可惜?一呈草記之勞,至參帶礪之盟,物議沸騰,人皆指目,其上愧于天,下愧于心者,果是實情,而事之在於人者,已無與焉,在職恭竢,庸何傷乎?至於諸臣之自初論執,俱得言事之體,及改錄之後,方收竭誠更論,豈可以一日之差遲,謂之寥寥而輕遞多官乎?請持平呂爾載,掌令李時萬·李後山,司諫金壽翼,正言河溍,持平柳慶昌,行大司諫鄭太和,獻納吳挺一,竝命出仕。答曰,依啓。
大司諫鄭太和,司諫金壽翼,正言河溍啓曰,今此錄勳改勘,不過首功之換置,等第猶紊,濫雜如前,終無一人削去者,兩司之累日力爭,聖明之特令更議,皆歸虛地,不但臣等之所錯愕,抑亦聖朝之羞恥事也。其時捕獲逆黨,皆出於大將之分付,將官雖有奔走之勞,遵奉其指揮而別無超異之功,郞廳之往來闕下,一呈草記,自是職事之當然,竝參正勳之列,不亦冒濫之甚乎?公論益激,國言未息,請命更處國朝已行之例,改定黃瀷等勳次,二等以下冒錄之人,竝爲削去。答曰,諸大臣更議以定,今不可更改也。
掌令李時萬·李後山,持平柳慶昌啓曰,定功行賞,有國之重典也。祖宗已行之例,載在盟府,則不可越例而施恩,罔功而僭賞,今殿下以聖人翕受之量,納臺臣瀝血之請,使之釐正其謬,則是殿下,欲遵先王之舊憲,務出於大公至正之公道,甚盛意也。兪音一下,朝野拭目,咸以爲朝家議處,必不再誤,莫不翹首以待,而及觀改勘之啓,一樣紊亂,上變者僅降首勳,而猶置元勳之列,二等以下,依前濫錄,略無陞降,請削去,止於一人,而旋復還錄,其苟且塞責,莫此爲甚,萬口譁笑,比之兒戲,此等處置,謂之革謬而改勘乎?然則兩司之論,不能爲有無,而殿下大公至正之意,亦其壅遏而不行矣。殿下莫此錄功之擧,設有下問之敎,不過可否論難,欲得其當之意,而上敎纔及,無少前白,汲汲奉行,殿下之所以議處者,只歸於稟旨而已。此臣所以咄咄不已者也。唯願殿下,法祖宗之愼賞,慮後弊之難防,亟命大臣,改勘勳次,二三等冒錄之人,竝令削去,以答公議,以杜倖門。答曰,諸大臣更議以定,今不可撓改也。寧國儀軌
兵曹啓目,粘連啓下,關是白有亦,卒韓平君李慶全造墓軍,依近例裁減六十五名,烟水軍參半,一朔赴役爲白乎矣。外方役軍定給,似爲有弊,一依宣惠廳例,每名一朔,以兵曹步木一疋爲准,從市直給價事,曾有前後判付,以此監司·水使處,行移,何如?啓依允。兵曹謄錄
備邊司粘連啓目。答曰,無已則領相摠裁。
禮曹草記。答曰,依啓。權尙矩等拿推。獻陵參奉等事
刑曹啓目。答曰,今姑決杖放送。林栢事
院啓。答曰,諸大臣,更議以定,今不可撓改也。裵仁亮事,不允。內下記草
上在昌慶宮。停常參·經筵。
自寅時,終日下雨。
左議政質子洪命立,工曹判書質子尹培,入瀋。
藥房都提調領議政金瑬,提調禮曹判書李景曾,副提調尹順之啓曰,天雨陰濕,連日行灸,伏未審夜來,足部寒冷之症,何如?聖躬素患諸症,亦復何如?牛角灼,灼灸不同,若至過度,則或不無添傷之患,臣等伏不勝深憂過慮之至,敢爲問安,竝此仰稟。答曰,一樣。藥房日記
行大司諫鄭太和,司諫金壽翼,正言河溍啓曰,策勳重典,決難苟且,而有命更議,亦不釐正,僅改首功,仍存冒錄,等第猶紊,濫雜如前,上變之人,尙其一等,應削之類,一無所刪,陞降塞責,有同兒戲,臣等,竊爲朝廷惜之,祖宗已行之例,不可不遵,一國公共之論,愈往愈激,兩司同辭,復申前請,聖批不允。諉之於大臣議定,事得其正,固無可言,如知其非,十易何嫌,決不可以一時謬擧,重貽後世之嗤點,請亟命更考國朝舊例,改定勳次,二等以下冒錄之人,竝爲削去。答曰,不允。
掌令李時萬·李後山,持平柳慶昌啓曰,昨日伏承聖批,以諸大臣更議以定,今不可撓改爲敎,臣等,不欲知聖明,以不遵先王之舊憲,上變者置於元勳,不顧一國之公議,罔功者俱收濫錄,爲議處得當者乎?竊觀今日之事,蔑有獻可替否之美,殿下曰可,大臣亦稱允當,殿下曰不可,大臣歸之上裁,是殿下獨斷於上,而不可謂之與大臣議處矣。其所處置,果合於法例,而不咈於人心,則不改之可也。莫重之事,如是塞責,使殿下大公至正之意,終至於壅遏而不行,群情拂鬰,公議益激,則豈可諉之於已定而莫之撓改乎?逆賊,何代無之,而器遠之謀叛,千古所無之變,宗社危亡之禍,迫在呼吸之頃,而黃瀷等,先機發告,得以卽行誅討,則其功固爲大矣。國家酬報之道,不可不特示優厚,雖贓獲田土,例外加給,賞賜不絶,恩意殊隆,夫孰曰不可,而至於錄之元勳,國朝以來所無之事,斷不可爲也。都監聞變之初,扈衛宮城,鎭定危疑,登時捕賊,翦落爪牙,使凶逆之徒,盡伏顯戮,則其功,合置首勳,而第今此討逆,別無致討之事,管下將官輩,不過以職任,入番軍營,聽其分付,往捕賊黨而已。旣無鞍馬之勞,又無超異之功,丹書鐵券,是何重典而濫及於此等之人乎?且如郞廳之參錄,物議尤以爲無據,手持草記,往呈政院,亦是職分內事,何可混錄於勳籍乎?其言曰,上愧于天,下愧于心者,發於實情,公議所在,亦可知矣。臣等職忝言地,目見朝家之處事,一向做錯,竭誠論執,冀回天聽,請亟命大臣,改勘勳次,二三等冒錄之人,竝令削去,以答公議,以杜倖門。答曰,已諭勿煩。
大司諫鄭太和,司諫金壽益,正言河溍啓曰,策勳重典,決難苟且,而有命更議,亦不釐正,僅改首功,仍存冒錄,等第猶紊,濫雜如前,上變之人,尙其一等,應削之類,一無所刪,陞降塞責,有同兒戲,臣等,竊爲朝廷惜之,祖宗已行之例,不可不遵,一國公共之論,愈往愈激,兩司同辭,復申前請,而聖批不允,諉之於大臣。議定之事,得其正,固無可言,如知其非,十易何嫌,斷不可以一時謬擧,重貽後世之嗤點。請亟命更考國朝舊例,改定黃瀷等勳次,二等以下冒錄之人,竝爲削去。答曰,已諭毋煩。
掌令李時萬·李後山,持平柳慶昌啓曰,勘勳之擧,事體重大,殿下更議之敎,實出於大公至正之意,而再勘之失,有甚於前日,臣等,苦口論執,聖批不允。臣等之惑,滋甚焉。知非卽改,聖人之能事,殿下,洞燭群情,非不知公議之不可沮遏,賞典之不可僭濫,而尙此持難,聖意所在,實未曉也。瀷等之功固大矣。而錄之元勳,國朝以來所無之事,斷不可爲也。至於一呈草記之郞廳,入番安坐之中軍有何可紀之功,冒錄正勳之例乎?中軍有始錄三等也。國人不勝駭笑,及其再勘,陞之二等,抑亦何意哉?將官輩,雖曰捕捉賊黨,一如大將分付而已。取譬言之,則大將之功,發縱指示者也。將官之類,逐殺獸者,若謂之專無可賞之勞,則未也。至參帶礪之盟畀之丹書鐵券,則不亦大濫乎?應鉉兇獰,不服而斃,人皆以未加顯戮爲憤,然以國法論之,緣坐爲奴之律,不施於此賊,則捕得者錄勳,法外之意也,苟且甚矣。臣等,職忝言地,目見朝家處事,節節顚錯,竭誠論列,冀回天聽,請法祖宗之舊典,慮後弊之難防,亟命大臣,改勘勳次,二三等冒錄之人竝令削去,以答公議。答曰,三勘勳勞,有同兒戲,勿爲務勝,從速停啓。寧國儀軌
政院啓曰,罪人羅永祿,已爲拿囚,推鞫,何以爲之?傳曰,當日爲之。
又啓曰,推鞫,某處爲之乎?傳曰,義禁府爲之。禁府謄錄
工曹參議趙潝上疏。答曰,省疏具悉。爾功重而秩卑,允合招擢,宜勿控辭,從速察職。內下記草
上在昌慶宮。停常參·經筵。
藥房都提調領議政金瑬,提調禮曹判書李景曾,右承旨尹絳啓曰,一雨連日,萬品回蘇,伏未審靜攝之中,聖候,若何?牛角行灸,亦已累度,足部之症,時無差減之效乎?臣等,益增憂慮之至,敢此問安,竝爲仰稟。答曰,足寒之症,頗似減歇,今後勿爲問安。藥房日記
工曹判書尹暉上疏。答曰,省疏具悉卿懇。卿智慮過人,功勞亦重,宜勿控辭,安心行公。
兵曹粘連啓目。答曰,限今年依此施行。廣州軍官給料事內下記草
上在昌慶宮。停常參·經筵。
院啓。答曰,毋庸堅執,下諭事依啓。
鞫廳啓辭。答曰,其兄上京,則厥弟,萬無不從之理,然啓辭如此,依爲之。
傳曰,護軍李民寏,刑曹判書除授。內下記草
有政。以金壽賢爲禮曹參判,李時白爲典牲提調,柳珍爲禮賓參奉,張應一爲持平,李行遇爲禮曹參議,趙錫胤爲兵曹參議,申濡爲承旨,鄭太和爲吏曹參判,李德洙爲承旨,李植爲大司憲,閔光勳爲校理,崔衢爲襄陽府使,禹汝楙爲河東縣監,朴漪爲校理,李元鎭爲司成,金廈樑爲江原都事,洪鎬爲大司諫,具仁垕爲繕工提調。
上在昌慶宮。停常參·經筵。
大臣及備局堂上,養和堂引見。
政院啓曰,今見宰臣馳啓,則勅使已爲登程云,西路接應之事,極可憂慮,遠接使以下去伴送使移差,似甚便當,而必須急急下諭。然後可以還迎勅行矣。且中路問安迎慰等事,亦須定奪,然後可以罔夜發送矣。速令廟堂,當日內會議,稟處,何如?答曰,允。
又啓曰,卽接宰臣馳啓,則勅使已爲登道云,中外接應之事,俱極可慮,遠接使,則依平安監司狀啓,以伴送使李景憲,遠接使差下,還迎勅行事急急下諭,中路問安迎慰等事,一依前例,令政院差出,罔夜發送。世子行中所用人蔘十斤,該曹纔已輸送,而今此藥用人蔘,則令內醫院,量宜入送,何如?答曰,依啓。
大臣·備局堂上引見時,禮曹判書李景曾所啓,對馬島主書契事,似當送洪喜男問來矣。上曰,問之無妨。
備邊司啓曰,以世子行中消息探知次,宣傳官一人,入送瀋陽事,榻前定奪矣。宰臣狀啓,已爲出來,宣傳官雖得入去,似無別樣聞見之事,往來人馬之弊,亦爲可慮,姑勿發送,何如?答曰,依啓。
又啓曰,山海關勝捷之故,進賀使纔已發行,今此勅使回還之後,亦必有進賀入送之事,大臣行次,連續發送,則纔經兩勅使之後,西路必多難支之勢,洛興府院君金自點之行,姑令留駐僻邑,勿使勅使聞知,待勅行回還卽時,方物文書急急輸送,兼差進去之意,急速宣傳官,下諭,何如?答曰,依啓。所率員役,使之還爲上送,以除一分之弊。備局謄錄
大臣·備局堂上引見時,上曰,今者淸國,空國西征,與中原爭衡之事,倭人必未及知之,而或不無念外之慮,不可置之尋常也。領相曰,國事如此,何事不可慮,此事極可憂矣。左相曰,聖敎如此,極爲多幸,東方,臣亦以爲不可置之度外也。邊上,申飭之擧,不可緩也。南蠻,自古與我無相通之事,倭亦詳知,而今乃有此言,良可怪也。上曰,予意欲將此意,通告淸國矣。備局謄錄
引見時,大司憲李植曰,勘勳一事,小臣,今忝憲長,當爲連啓,而今入侍筵,故敢啓,告變者,不得參元勳之說,有由然矣。古者盧永遜,上李顆之變,獨自來告,故只一人錄勳而已。參鞫諸臣錄勳者,竝爲削去,而無一二等,今此黃瀷,與此頗異,告於大將,使之來告,則黃瀷,似不當爲一等矣。其時捕捉賊黨之人,殆非一二,而只錄二人,亦或不當,呂爾載之事實,係於元勳之口,而但初無同參籌畫之事,只呈其啓辭,則有何可賞之功乎?況呂爾載,身爲名官,不欲騰藉於人口矣。上曰,大臣之意,如何?呂爾載之參錄,似爲猥濫,李季榮·鄭傅〈賢〉,則其功一體,而但師期未發之前捕捉,入直將官,若無難事,李一元,非在家就捕,往在賊魁之家而被捉,則其相與捕捉者,不爲無功矣。昇平府院君金瑬曰,臺諫,方以勘勳未當論啓,臣名則不爲擧論,實未曉其意也。臣之罔功濫錄,心甚慙忸。上曰,是何言也?當初謀畫,實出於卿,則豈曰無據乎?中軍,旣與大將隨行,則其功可以錄矣。寧國儀軌
義禁府郞廳,以大臣意啓曰,罪人羅永男爲奴絶島定配事,前已啓請蒙允,而昨因引見時,又因近臣所啓,刑推窮問其兄去處事,稟旨定奪矣。國忌後,推鞫爲之之意,敢啓。傳曰,其時不爲定奪矣。
禁府郞廳,以大臣意啓曰,再昨引見,羅永男刑推,窮問其兄永祿去處事,入侍承旨啓請,臣等亦陳其時鞫廳,爭辨曲折,而臣等耳聾昏耗,不能辨天語,妄謂已爲定奪,遽請推鞫,今承聖敎,不勝惶恐待罪,且永男,旣以永祿之弟,與其兄一時逃走,則其兄去處,萬無不知之理,永男刑推得情宜當,敢啓。答曰,知道。勿待罪,羅永男刑推事,依啓。
政院啓曰,判義禁府事李□□,時無本職,不得牌招矣。傳曰,知道。
政院啓曰,罪人永男刑推事,命下矣。判義禁李□□,本職辭遞之後,時無職名,不得開坐云,當日內似當爲政付職,何以爲之?敢稟。傳曰,依啓。
又啓曰,判義禁李□□,新除授,同義禁府洪□□命招,使之參鞫之意,敢啓。傳曰,明朝命招。禁府謄錄
上在昌慶宮。停常參·經筵。
領議領質子金國標,入瀋。內下日記
傳曰,今後牛角灸,勿爲入之。藥房日記
禮曹啓曰,以已得北京淸使,又有齎勅出來,當有進賀之擧,故廟堂入啓停留謝恩使行次云,勅書雖未入來,進賀表文及方物,令承文院·戶曹,預爲撰出措備,何如?答曰,允。
備邊司啓曰,黃海監司朴遾,今已瓜滿,而又値勅使之行,此際遞易難便,勅行回還後差出其代。且黃州判官任器之,時在湖南,未及上來,赴任遲速,有不可知,此時此任,不可曠闕,卽爲遞改,令該曹以在京無故人,口傳差出,急急發送,何如?答曰,依啓。朴遾,限今年仍任。備局謄錄
承文院官員,以都提調意啓曰,前往謝恩使文書,以本月十五日書塡之後,使臣以病退行,而其間日子不多,故日子仍存不改之意,已爲啓稟施行矣。今又以疊行進賀之故,使臣留駐關西,以待文書下送事,自備邊司啓下移文矣。勅行入京後發送文書,則前去文書,已淹二十餘日,使臣似有中路遲滯之責,此亦未妥,不得已前文書,盡爲改書,一時付送似當,敢啓。傳曰,姑徐。
以李敬輿上疏,傳曰,此兩疏,皆無辭職之□,此意言于大臣。
備邊司郞廳,以領·左相意啓曰,臣等,曾前伏聞右議政李敬輿,自瀋辭本,再達天聽,而久無下落之音,群議多以爲聖念,無乃留難於大臣之進退而然耶?臣等只聞此說,而不復詳審疏辭之本意,率爾妄陳於赴瀋行役之語次矣。今者伏覩內降疏章兩道,則大與臣等之前日所聞,語意相左,臣等昏耄謬舛之失大矣。不勝惶恐,待罪敢啓。傳曰,知道。勿待罪。備局謄錄
迎接都監啓曰,都廳申翊全,非但身有病患,不得仕進,接待淸人,亦有難便之事,改差,其代,以禮賓寺正柳景緝,差下,何如?傳曰,依啓。
又啓曰,上年以後,勅使之行,七度出來,凡百接待之需,有不可盡言,而其中各頃所用燒木,極其浩大,而皆責於其人,勢亦難支,自前例以到防軍山役取用,而近來適與到防之期相違,遂廢此規,今番則正値上番軍士之來點,依舊例,令該曹到防軍三百名定送,刈取以用,何如?傳曰,依啓。迎接謄錄
禁府粘連啓目。答曰,依允。南應海等,不禁收稅之罪,極重,分揀安徐。
又啓目。答曰,依允。鄭漢驥情迹,似爲不廉,姑勿分揀以警他。內下記草
有政。鄭道榮爲黃州牧使。
上在昌慶宮。停常參·經筵。
藥房都提調領議政金瑬,提調禮曹判書李景曾,副提調行都承旨尹□□啓曰,牛角灸,昨已畢行矣。伏未審夜來聖候調攝,若何?臣等無任伏慮之至,敢來問安。答曰,近日症候稍似減矣。藥房日記
備邊司啓曰,傳曰,再昨引見時,倭情將通報於淸國,而其後何無擧行之事耶問啓事,傳敎矣。凡引見時,自上下敎及筵臣所啓中,當爲擧行之事,則政院抄出,送于該司,然後覆啓處置例也,而今此倭情通報淸國之事,不出於擧行條件,故未及稟處,稽遲至此,當該承旨推考,臣等亦不無未能覺察之失,不勝惶恐,倭情則令承文院據差倭所齎書契,撰出咨文,順便入送于衙門,似合機宜,敢啓。答曰,依啓。備局謄錄
掌令李後山,持平柳慶昌啓曰,臣等,勘勳再誤之失,苦口論執,而聖批一向牢拒,臣等之惑滋甚焉。夫賞功酬勞,國之重典,勘定之際,一有濫雜,其何以服人心而礪後世乎?瀷等之功,固大矣。雖贓獲田土,例外加給,賞賜便蕃,恩意殊隆,夫誰曰不可,以錄之元勳,國朝以來所無之事,斷不可爲也。至於中軍之冒錄,國人莫不駭笑,以其與德仁有族分之故,大將不得招來,則當初指揮聚軍之擧,漠然不知。且其來會,亦在諸將官而不久除外職,則其入番,只若干日,始錄三等之際,黃瀷等,猶且不快云,而及其再勘,陞之二等,抑何意哉?錄於二等者之功,若此無據,則三等罔功濫錄,亦可知矣。一呈草記,與捕捉賊黨,皆出於大將之分付,而且非人所難爲之事,則其所奉行,不過職分之當然,有何可紀之功乎?今此再勘之苟且,有甚於前日,群情拂鬱,公議愈激,此臣等之所以逐日籲呼,而不知止者也。請法祖宗之舊典,慮後弊之難防,亟命大臣,改勘勳次,二三等冒錄之人,竝令削去,以答公議。答曰,改勘未妥,更勿瀆擾。
正言河溍啓曰,策勳之典,決難苟且,而有命更議,亦不釐正,僅改首功,仍存冒錄,等第猶紊,濫雜如前,上變之人,尙其一等,應削之類,一無所削,換次陞降,有同塞責。臣等,竊爲朝廷惜之,在中廟朝,盧永遜,告李顆之變,當初錄功者,二十而因兩司力爭,盡爲削去,獨永遜爲勳,其時豈無文書呈納之官,逆黨捕捉之人?蓋以公論不可不從,勳典不可不重也。祖宗已行之例,所當遵守,一國共公之論,所當俯從,兩司同辭,連日陳啓,竭誠殫論,冀回天聽,而聖批不允。諉之於大臣,議定至以三勘勳勞,有同兒戲,爲敎事得其正,固無可言,如知其非,十易何嫌,斷不可以一時謬擧,重貽後世之嗤點,請亟命更考國朝舊例,改定黃瀷等勳次,二等以下冒錄之人,竝爲削去。答曰,改勘未妥,更勿瀆擾。寧國儀軌
禁府草記。答曰,其時不爲定奪矣。羅永男事
備局草記。答曰,知道。勿待罪,永男刑推事,依啓。內下記草
有政。鄭良胤爲刑曹正郞,李德洙爲吏曹參議,洪處大爲兵曹佐郞,李德泂爲判敦寧,韓善一爲敦寧都正,洪茂績爲知義禁,金元祥爲活人別提,洪纘緖爲禮曹正郞,李梓爲禮曹正郞。
上在昌慶宮。停常參·經筵。
夜五更,月暈,有霧氣。
傳曰,淸人已得北京之意,令洪喜男言及似可議處事,言于備邊司。
備邊司啓曰,昨因聖敎,以今日早會備局,相與議定事覆啓蒙允矣。今早朝,臣等,齊會備局,招致洪喜男,詳問事情,仍與之商確,則喜男之言曰,自我先發,似爲太早,姑待彼之先問,然後答以淸兵旣入關內,與流賊相持,而彼此勝敗,時未詳知。大槪,淸兵氣勢甚張,自前所向無前,兵不留行,以此遙度,則流賊,恐不能抵當也。如此言之,似爲宜當,而彼若明知淸人,已得北京而問之,則自我不可終始牢諱,若問中原旣已無主,則何以仍用崇禎年號云爾,則答以改紀一事,乃是莫大擧措,必待名位已定,頒布年號于天下,然後方可行用,況今勝敗未定之日乎云,亦爲宜當云,而臣等意我國之人,機事不密,留館倭人,似無不知之理,不如自我先發,依上敎,令洪喜男,善爲措辭言之,一以示誠信之意,一以防日後執言之地,允合事宜,敢啓。答曰,依啓。備局謄錄
又啓曰,當此多事之時,本司有司堂上尹履之,以摠管,方爲入直,不得察任,尹履之所兼副摠管,依例改差,使之專察有司之任,何如?答曰,依啓。
又啓曰,臣等伏覩聖敎,我雖不言,彼必問之,洪喜男今當下去,使之通喩,而第其間多少曲折,方開坐鞫廳,不得與諸堂商確,明日早會備局,與之相議,招問洪喜男,爛熟稟定,俾無未盡之悔,方合事宜,敢啓。答曰,依啓。
政院啓曰,勅使接見時說話,今當循例抄啓,而卽今淸兵,轉入北京,戰勝攻取之美,當及於酬酢之際,其措語輕重,所當折衷,其他邊情,或不無問答之事,竝令備局,預爲籌畫,以備睿裁,何如?答曰,依啓。備局謄錄
行大司憲李植,掌令李後山,持平柳慶昌啓曰,勘勳莫大之擧,旣有謬濫之失,則明正改勘,正在此時,公論之發,不容但已,旬月爭執,致稽盛典,臣等竊不勝悶鬱,而亦不可苟且仍循,唯日竢兪音,而昭承聖批,以改勘未妥爲敎,非便事理有不然者,考諸近例,不憚再三勘定,至於靖國濫勳之追削,在於十四年之後,杜倖門塞利源,豈可憚煩而不爲哉?中軍申景琥,晩詣信地,初頭大將指揮捕捉等事,漠然不知,惟三日扈衛而已。郞廳呂爾載,別無謀議其間,只呈草記而已。以此參勳,孟浪無據,鄭傳賢·李季榮等,雖捉巨魁,而非於陣上效力,凡逆賊捕捉之時,都事軍官之類,擧有此功,未聞從前有參勳錄者,人情之不平,公議之齊憤,不亦宜乎?黃瀷等,雖非逆黨,旣聞逆謀,則所當詣闕直達,而先告于大將,持難之罪,渠亦自招,此雖事勢或然,以此之故,定錄二等,明有前例,更無可疑,請申景琥·呂爾載·鄭傳賢·李季榮等,竝命削去,黃瀷·李元老,降爲二等,亟完重典,以快公論。答曰,其時功勞,非外人所知,再三勘定,殊甚未妥也。
獻納吳挺一,正言河溍啓曰,策勳之典,決難苟且,而有命更議,不爲釐正,僅改首功,仍存冒錄,等第猶紊,濫雜如前,上變之人,尙居一等,應削之類,一無所削,換次陞降,有同塞責,臣等竊爲朝廷惜之,在中廟朝,盧永遜,告李顆之變,當初錄功者二十,而因兩司力爭,盡爲削去,獨永遜爲勳,其時豈無文書呈納之官,逆黨捕捉之人,蓋以公論不可不從,勳典不可不重也。祖宗已行之例所當遵行,一國共公之論所當俯從,兩司同辭連日陳啓,竭誠殫論冀回天聽,而聖批不允諉之於大臣議定,至以三勘勳勞,有同兒戲爲敎,事得其正,固無可言,如知其非,十易何嫌,斷不可以一時之謬擧,重貽後世之嗤點,請亟命更考國朝舊例,改定黃瀷等勳勞,二等以下冒錄之人,竝爲削去。答曰,盧永遜,直爲上變,故與今日之事不同云矣。寧國儀軌
兵曹啓曰,迎接都監啓辭內,節該燒木,極其浩多,依舊例,令該曹到防軍三百名定送,刈取以用,何如?傳曰,依啓事,傳敎矣。連年飢饉之餘,生民之憔瘁已極,而軍士之困苦尤甚,至於上番之輩,疲殘飢困之狀殆不忍見,今若使之刈納燒木,則士大夫墳山,諸宮家所占之外,樵採之地,必在五六十里之遠,刈取負納,其勢決非所堪,應未免出債貿納之歸,極爲矜慮,其難支之狀,恐有甚於其人司宰之費,而今番勅行,員役頗小,且夏月燒木之用,必不如冬寒之浩穰,勅行豈必與軍士到防,每每相値乎?偶一爲之之事,不可援以爲例,請依前例施行,以除軍士怨苦之弊。傳曰,依啓。
都監啓曰,兵曹啓辭內,節該今番勅行,員役頗小,且夏月燒木之用,必不如冬寒之浩穰,勅行豈必與軍士到防,每每相値乎?偶一爲之之事,不可援以爲例,請依前例施行,以除軍士怨苦之弊。傳曰,依啓事,傳敎矣。在前勅使先聲,從容出來,則其間上番軍士到防之時,例爲一番調用,非但久遠流來之規,每每如此,丁丑以後,亦皆依此施行,近間,勅使每出急遽,非軍士到防之時,則他無出處,許多所用燒木,專責於其人及司宰監,此是科外之役,而前後所費之數,罔有紀極,決無可支之勢,玆遵舊規,請以到防軍刈取以用矣。該曹如是防啓,乃曰,偶一爲之之事,不可援以爲例,似出於不之察也。今番勅使一行,員役數少,且値夏月燒木之用必不如冬寒,則誠如該曹啓辭,前啓請三百名內減去一百名,只二百名請令兵曹速爲定送,而不必以燒木責捧,使之刈取閭閻間常用之雜柴,俾無軍士難辦之患宜當,敢啓。傳曰,今番勿用。迎接謄錄
義禁府啓曰,本府都事閔應慶大邱地,都事安獻奇淸道·密陽等地,罪人拿來事,當日發送之意,敢啓。傳曰,知道。
又啓曰,大邱·淸道·密陽,地界相連,初欲發遣都事一員,猶可跟尋捕捉,今若都事先到一處,則他邑降倭,必聞風逃走,恐有泄機失捕之患,都事閔應慶大邱地,都事安獻奇淸道·密陽等地,分路發送捕捉之意,敢啓。傳曰,知道。
又啓曰,目前勅使所館處,各門把守,及勅使出入時禁喧,假都事五員,假書吏六名,令該曹依例差出待候,何如?傳曰,依啓。禁府謄錄
刑曹參判李民寏上疏。答曰,省疏具悉卿懇。今此擢用,嘉其不染時習,卿勿控辭,安心察職。內下記草
上在昌慶宮。停常參·經筵。
申時,日暈。夜三更,灑雨。
備邊司啓曰,以政院啓辭云云事,傳敎矣。今此勅使,專爲頒慶而來,接見之初,先敍寒暄,而次及王師入關,一鼓無前,賊徒奔北,逆魁遁竄,自山海至燕京,秋毫不犯,市肆不易,婦幼髦倪,莫不以簞食壺漿,奔走出迎,古之弔伐之師,無以加矣。小邦忭賀之情,何可勝言云云,而政院啓辭內,所謂邊情雖未知,指意所在。若是倭情,則彼必無提起之事,而自我亦不可先發,不須擧論宜當。其他意外或有發問之事,非臣等智慮之所可預度,敢啓。答曰,知道。
又啓曰,以東萊府使狀啓粘目,傳曰,倭人所言,乃是我國所屬之島,而回啓則如此,無乃不察耶事,傳敎矣。粘啓之辭,臣等不能詳察,致勤聖敎,不勝惶恐。元粘目中付標以入之意,敢啓。答曰,知道。備局謄錄
又啓曰,前春世子還瀋之後,衙門許令元孫出去,而未久世子遽作西行,嬪宮亦不堪去留之情,尙滯未還,臣等常以爲慮矣。卽今彼中事勢,與前頓異,而將有遷徙之計云,此言雖不可信,而亦不可謂之無是理也。豈容不爲早處,而以貽日後之悔也。急遣內臣,與其處宰臣等,十分議處,仍使陪還,似不但已,敢稟。答曰,似無可慮之事,待秋涼還來未晩矣。備局謄錄
獻納吳挺一,正言河溍啓曰,昨承聖批,以盧永遜,直爲上變,與今日之事不同云爲敎,臣等,殿下俯察輿情,快降兪音,而不料堅執,一至於此,永遜,非當初參與逆謀者,一聞兇言,直爲上變,則與黃瀷等,果爲不同矣。其時參勳,至於二十人之多,而旋盡削去,則與今日仍存冒錄者亦異矣。告變者不爲首功,已有舊典,冒錄者再三改勘,亦有前規,此非待功臣之薄,蓋爲重賞功之典也。夫匿瑕論功,參之勳典,乃前代褒美之意,丹書鐵券,帶礪爲盟,則一時崇資之典,告變者,安得爲一等,無功者,安得以參錄,舊章一壞,倖門難防,人心不服,公議益激,決不可仍存一時之謬擧,重貽後世之嗤點,亟命更考國朝舊例,改定黃瀷等勳次,二等以下冒錄之人,竝爲削去。答曰,已諭。
行大司憲李植,掌令李後山,持平柳慶昌啓曰,勘勳謬濫之失,非隱微難曉之事,臚傳之語,雖或敷衍,公共之論,則皆有所據,況臣等,忝在耳目之列,出入鞫廳,參聞廟議,其間寧有不知之事乎?昨承聖批,以非外人所知爲敎,臣等不勝愧慄之至,指揮捕捉,出於大將,中軍在側,有何設機效力之事,郞廳之別無謀議,只呈草記,事跡昭著,尤無可疑,捕捉巨魁之人,非自出己意,非戰陣用武,可謂〈微勞〉,豈言正勳,勳次陞降,所爭不多,討逆大事,自有舊典,大將以主張指使,登時捕捉之功,旣爲元勳,則親聞逆謀,不自直啓者,自當爲次,此皆已然之迹,可據之實,自廟堂以至閭巷,論議同然,未聞以臣等之言,爲失實不根者,而但云已勘之勳,不必刻覆云,則是不過苟且循情之論也。揆以祖宗法制,當宁近例,未免違越,則執法之論啓不得已,聖明在上,豈容諉諸改勘未妥,而開僥門格公議,至此哉?請申景琥·呂爾載·鄭傅賢·李季榮等,削去勳籍,黃瀷等,置之二等,亟完盛典,以快公議。答曰,已諭。
司諫金壽賢,獻納吳挺一,正言河溍啓曰,今此勘勳之無據,兩司爭之,一國言之,則以殿下之明聖,無不洞燭,持難閱月,兪音尙閟,臣等實未曉聖意之所在也。殿下旣有改議之命,則已知其謬濫之失矣。在下之道,所當遵奉聖意,快循公議,而僅改首功,無一削去,是臣等之論,蒙允於殿下,而見阻於大臣,使聖上大公至正之度,終歸廢閣,萬口一辭之論,未免壅遏,臣等竊爲之嗟惜焉。夫褒功匿瑕僅參末,乃崇奬處變之道,鐵券丹書帶礪爲盟,非僥倖妄占之典,告者之一等,罔功之正勳,求諸往史,曾所未有,功不可濫授,事貴於得中,如知其非,十易何嫌,決不可因存一時之謬擧,重貽後世之譏笑,請亟命改正黃瀷等勳次,二等以下冒錄之人,竝爲削去,以杜倖門,以答公議。答曰,毋庸强煩。寧國儀軌
義禁府啓曰,近以逆賊逮捕事,本府都事,連絡出往,竝與濟州出使都事,已至四人,前頭勅使,亦有分差之例,今之餘存只五員,本府當直文書出納更無餘員,方爲悶慮,竹山罪人,今當入來,若有援引拿來之事,都事發遣多少,亦未可預料,逆儻拿致,急於星火,必備他員,可無違機顚倒之患,假都事三員,姑爲差出之意,敢啓。傳曰,知道。禁府謄錄
兵曹草記。答曰,依乙丑年例定數。武科初試入格數
戶曹草記。答曰,知道。耆老所,船隻,爲先量宜還給,可也。內下記草
有政。以尹瓛爲禮賓主簿,鄭泰齊爲承旨。
上在昌慶宮。停常參·經筵。
卯時,有霧氣。
政院啓曰,勅使到弘濟院時,自上方在違豫之中,不得郊迎,而便殿接見之意,令都監當依前例措辭言之,敢啓。傳曰,知道。迎接謄錄
府啓。答曰,勿煩。
院啓。答曰,不允。出仕事依啓。
備邊司粘連啓目。答曰,依允。且中和府使所爲,殊極怠忽,推考。內下記草
上在昌慶宮。停常參·經筵。
申時酉時,日暈。夜四更·五更,坤方·巽方有氣如火光。
備邊司啓曰,以守禦使狀啓粘目,傳曰,當初事目入之事,傳敎矣。丁丑年引見時,自上下敎內,廣州則限三年減役事,已爲知委,今番勅使時,勿爲出役事,判下矣。今則過三年已久,且於其時經亂,纔一年,而尙有乾物扶助之擧,況且南漢與江都,不可異視,以一體施行之意,回啓矣。今承當初事目入之之敎,事目及其時因本道監司狀啓,迎接都監粘目,及引見時文書一丈,竝爲入之之意,敢啓。答曰,知道。備局謄錄
義禁府啓曰,逆賊羅永男承服招內,援引出身金大壽拿來事,都事尹瀍竹山地下去,以大壽逃躱不得拿來旣已馳啓矣。今因尹瀍聞之,則大壽旣是降倭之子,而今月二十六日,自京下來,仍爲絜家逃走云,其日乃尹瀍承命下去之日也。大壽聞奇逃躱情狀昭著,極爲痛愕,大壽容貌年歲,御營廳問於軍官中與大壽親信者,一一憑問懸錄事,御營廳移文而急急搆捕事,八道監司處竝下諭,何如?答曰,依啓。推鞫不密,以致如此,事甚不當矣。禁府謄錄
府院啓。答曰,毋庸强煩。
掌令李時萬上疏。答曰,省爾疏箴,深嘉爾憂愛之誠,所陳之辭,予當惕念而自勉爾,其勿辭察職。
禁府草記。答曰,依啓。且推鞫不密,以致如此,事甚不當矣。內下記草郞廳柳埅校正。日記廳郞廳李仁默書。
上在昌慶宮。停常參·經筵。
夜三更驟雨。
養和堂勅使接待時,侍衛官李希憲·權愉,接待後,藥房都提調領議政金瑬,提調禮曹判書李景曾,副提調行都承旨尹順之啓曰,當此日氣極熱,勞動玉體,應接移時,靜攝之中,想必有添傷之患,臣等伏不勝憂慮之至,敢來問安。答曰,一樣藥房日記
行大司憲李植,掌令李時萬·李後山,持平柳慶昌·張應一啓曰,臣等以勘勳謬濫之失,苦口力爭,尙未蒙一兪,使國家賞典,久稽至此,殊極可鬱焉。夫無功而賞,則不但不得者不平,而生僥倖之心也。有功者亦羞與無功求比,激勸之心弛矣。弊袴之賜,尙待有功,況山河帶〈礪〉之盟乎?國家不幸,變亂數起,當今討逆錄勳,今已四度,其餘得情逆獄,未錄勳者亦多矣。夫有功者尙不能遍賞,必無功者,何加以賞典謬擧乎?此是功賞之弊,公共之論也。臣等不容停止,自上豈可一向牢拒,以重紊國典,大拂人情乎?指揮捕捉,出於大將,中軍在側,有何設機效力之事乎?郞廳之別無謀議,只呈草記,事跡昭著,尤無可擬,捕捉巨魁之人,非自出己意,用戰陣用武,可謂微勞,豈合正勳之次,陞降所爭不多,討逆之賞,則自有舊典,以主張指使登時捕捉之功,旣爲元勳,則親聞逆謀,不自直啓者,自當爲次,此皆已然之跡,可據之實,自廟堂以至閭巷,論議同然,未聞以臣等之言,爲失實不招,此揆以祖宗法制,當宁近例,節節違越,則執法之論,所不得已,聖明在上,豈容諉諸改勘未妥,而開倖門格公議至此哉?請申景琥·呂爾載·鄭傳賢·李季榮等,竝削去勳籍,黃瀗等置之二等,亟完盛典,以快公議事。答曰,勿爲堅執。
司諫金壽益,獻納吳挺一,正言河溍啓曰,今此錄勳之無據,兩司爭之,一國言之,以殿下之明聖,無物洞燭,而持難閱月,兪音尙閟,臣等實未曉聖意之所在也。殿下旣有改議之命,則已知其謬濫之失矣。在下之道,所當遵奉聖意,快循公議,而僅改首功,無一削去,是臣等之論,蒙允於殿下,而見阻於大臣,使聖上大公至正之度,終歸廢閣,萬口一辭之論,未免壅遏,臣等竊爲之嗟惜焉。夫褒功匿瑕,乃崇奬處變之道,鐵券丹書帶礪爲盟,非僥倖濫占之典,告者之擧,罔功之正勳,求諸往史,曾所未有,功不可濫授,事貴於得中,如前其非,十易何難,決不可因存一時之謬擧,重貽後世之譏笑矣。請亟命改正黃瀗等次,二等以下冒錄之人,竝爲削去,以杜僥門,以答公議。答曰,勿爲堅執。寧國儀軌
迎接都監啓曰,勅使到弘濟院後,都監郞廳,依例問安,則卽爲答送,而卞譯乃勅使之意傳言,新得北京,慶莫大焉,國王不可不出迎勅書云。依去番之規,令都監郞廳禮曹佐郞丁彦瑗,進詣帳幕之外,有若新從闕下來者,使差備譯官趙孝信,措辭言之曰,自上久在未寧之中,不得出迎,勅書頒勅及便殿接見等事,自當依前擧行之由,禮郞來告云,則勅使答以如此慶事,禮宜出迎,上候雖或未寧,以不可廢禮云,趙孝信更爲措辭開諭,則卞譯言勅使之意,別非堅執,凡事依前例云云之意,敢啓。傳曰,知道。
又啓曰,勅使卽刻還館之意,敢啓。傳曰,知道。
又啓曰,勅使入館後,自今日爲始,各邑郞廳各一員,直宿之意,敢啓。傳曰,知道。
又啓曰,勅使自闕下退來時,前排吹手,竝令陳而不作矣,敢啓。傳曰,知道。
又啓曰,卽刻兩勅使出坐大廳,撤去交倚,行見官禮,都監官員及百官,依例以次行禮,罷出之後,兩使各入其房之意,敢啓。傳曰,知道。
又啓曰,客使之行,絡繹不絶,房守房子各樣差備軍等,坊民調用之際,部官或未善處,致有民弊,不可不念,今番則比前從略磨鍊,申飭部官,俾無如前濫觴之患,元數只二百十六名內,勅使入京後,則如轎子軍等,別無用處,其他各該掌,亦有可減者,令差備譯官,通諭于卞譯,都合五十名,卽爲減去之意,敢啓。傳曰,知道。
又啓曰,因勅使分付,開閉門吹不爲之意,敢啓。傳曰,知道。迎接謄錄
傳曰,瓦署所在常瓦十訥,綾原大君家賜給事,言于該曹。內下記草
上在昌慶宮。停常參·經筵。
夜五更灑雨。
備邊司啓曰,世子到北之後消息邈然,臣等晝夜憂慮。卽接文學李䅘狀啓,九王給付家舍,已爲容接之地,而兵後蕩殘,公私無蓄,上下艱食,無以聊賴,雖事勢之必然,而其渴悶之狀,豈可盡言,帝京人衆,縱罹大禍,我有貨價,自當方便貿糧,不可遠視其室而不爲之所也。着令該曹,銀·蔘如干量,宜入送瀋陽,以爲轉送之計,而西路之人,擇其伶俐,慣知錦寧之路者,作急裝授帶同瀋館之人,仍使入往,方合事宜,敢啓。答曰,依啓。
又啓曰,公淸監司金尙,以新選變通事狀啓,啓下有日,係是兵曹所管,而兵曹判書臣李時白,以病連日不仕,待其仕進,相議回啓之意,敢啓。答曰,知道。
又啓曰,今觀輔養官金堉狀啓,則賓客任絖,聞有嚴敎,席藁兢惶,不敢行公云,受命出疆,職名在身,豈可以常規自處乎?今姑仍前察任事行移,何如?答曰,依啓。備局謄錄
行大司憲李植,掌令李時萬·李後山,持平柳慶昌·張應一啓曰,臣等,以勘勳謬濫之失,苦口力爭,尙未蒙一兪,使國家賞典,久稽至此,殊極鬱焉。夫無功而賞,則不但不得者不平,而生僥倖之心也。有功者亦羞與無功者等比,激勸之心弛矣。弊袴之賜,尙待有功,況山河帶礪之封者乎?國家不幸,變亂數出,當宁討逆錄勳,今已四度,其得情逆獄未錄勳者亦多矣。夫有功者,尙不能遍賞,必無功者,何可以賞典濫加乎?此是功賞之弊,共公之論。臣等不容停止,自上豈可一向牢拒,以重紊國典,大拂人情乎?指揮捕捉,出於大將,中軍在側,有何設機效力之事,郞廳之別無謀議,只呈草記,事跡昭著,尤無可疑,捕捉巨魁之人,非自出己意,非戰陣用武,可謂微勞,豈合正勳勳次,陞降所爭不多,討逆之賞,自有舊典,大將以主張指使,登時捕捉之功,旣爲元勳,則親聞逆謀,不自直啓者,自當爲此,皆已然之迹,可據之實,自廟堂以至閭巷,論議同然,未聞臣等之言,爲失實不根者也。揆以祖宗法制,當宁近例,節節違越,則執法之論,所不得已,聖明在上,豈容誘諸改勘未妥而開倖門格公議至此哉。請申景琥·呂爾載·鄭傳賢·李季榮等,竝削去勳籍,黃瀗等置之二等,亟完盛典,以快公論。答曰,不允。
司諫金壽益,獻納吳挺一,正言河溍啓曰,今此錄勳之無據,兩司爭之,一國言之,以殿下之明聖,無不洞燭,而持難逾月,兪音尙閟,臣等實未曉聖意之所在也。殿下,旣有更議之命,則已知其謬濫之失矣。在下之道,卽當遵奉聖意,快循公議,而僅改首功,無一削去,臣等竊爲嗟惜焉。夫褒功匿瑕,僅參勳末,乃斟酌濫占之典,告者之一等,罔功之正勳,求諸往史,曾所未有,功不可濫授,事貴於得中,如知其非,十易何嫌,決不可因存一時之謬擧,重貽後世之譏笑。請亟命改正黃瀗等勳次,二等以下冒錄之人,竝爲削去,以杜倖門,以答公議。答曰,不允。寧國儀軌
迎接都監啓曰,卽刻卞譯,以勅使之意傳言,俺等出來之後,消息無聞,不勝鬱鬱,前頭雨水路阻之患亦甚可慮,歸意悤忙,定於初六日發程,所求雜物,須趁此日備給云云,意在催促求請之物,初六日發程之言,恐非其的,請留之擧,不可太早,姑觀一二日所言,更爲稟處宜當,敢啓。傳曰,依啓。
又啓曰,卞譯,使譯官來言曰,勅使所坐駕轎,例爲備給,今番出來時,路逢回還勅使之行亦爲持去,規式不可廢,一依前例備待之意,自都監卽爲知委于兩西云,故枚擧其言,撥上移文之意,敢啓。傳曰,知道。
又啓曰,卽刻兩勅使,登山亭射小的之後,同歸上使之房,覓入彈丸之意,敢啓。傳曰,知道。
又啓曰,今日別茶啖,依例排入之意,敢啓。傳曰,知道。
禮曹啓曰,傳曰,鳳林大君,往見勅使,措辭致賀似當,此意言于該曹事,傳敎矣。勅使留館,大君不可不往見,而接話之間,合致賀意,今承聖敎,極爲允當,茶禮·禮單等事,令都監前例相考擧行,何如?傳曰,依啓。迎接謄錄
義禁府啓曰,本府,乃王獄衙門也。衣冠繫累,淑問獻議,仰候睿裁,專掌關由,體面尊重,莫之敢京,故自前郞僚,必以生進文藻者擇差,素稱蔭官之極選也。國制初仕之官,積勞計朔,轉出六品,而且本廳流來舊習,新舊禮嚴督過甚峻,以爲不如是,無以檢速新官,刻礪奉公,以此職務修擧,比他司爲最矣。頃年以來,始改官制,本以參外之地,變作六品之秩,乃以職秩頗高,或經守令者,隨闕連差,必以王府重地,非諳鍊經事者,不堪其任也。意甚盛矣,而其流之弊,竟至於老殘衰病者,間或交差,精神已耗,文筆亦拙,至於鞫囚讞獄,無以成形,其中稍有氣勢,志驕自高,廳中舊風,未滿一笑,惟以移授他職爲計,視同逆旅,苟度時月,百年廳憲,一朝盡毁,亦關世道,極爲寒心,目今在職者,皆剛明解事之人,事皆立辦,誠爲可嘉,而今此逆變,太半,新承陞擢之命,大政已迫,必遷他職,人材難得而易失,法制廢久而害甚。自今以後,隨闕差出,必以生進,一依祖宗朝成憲,則官方再新,庶務必理矣。臣等敢陳公共之衡論,欲矯官曹之弊習,而但事係沿革,議大臣定奪,何如?傳曰,已定之規,率爾更改,殊未妥當,今後各別擇差。禁府謄錄
上在昌慶宮。停常參·經筵。
藥房都提調領議政金瑬,提調禮曹判書李景曾,副提調行都承旨尹順之啓曰,炎雨蒸濕,日氣沈鬱,伏未審數日內靜攝之中,聖候,若何?臣等無任區區憂慮之至,敢來問安。答曰,時無加減。藥房日記
備邊司啓曰,自前本司郞廳,仕滿十五朔,則例爲陞敍,參下官,則六品遷轉矣。司果白弘性,察任已過十五朔,令該曹依前例陞敍遷轉,何如?答曰,依啓。備局謄錄
戶曹啓曰,以備邊司啓辭,世子行次銀蔘如干,着令該曹量宜入送事。傳曰,依啓事,傳敎矣。臣曹頃於世子陪衛武臣許遂等入去之時,若干人蔘·白苧布,輕裝入送,而且爲啓辭,以爲兵家相持,遲速難期,令平安監司,詗察前頭形勢,若或未易決勝,則自管餉料理接應,不可少緩者,正慮此患也。蓋西路之距北京,比京城稍近,而管餉則銀蔘所儲之處,推探接應,事半功倍,故如是區劃,而今已事急,不可推諉於管餉,卽將銀子五百兩·人蔘二十斤,別定禁軍,急急撥上入送,交付於平安監司處,依備局回啓,極擇慣知錦寧之路者,帶同瀋館之人,罔晝夜入送,而此後接應之事,令餉臣隨宜料理,俾無乏絶之患,宜當,令廟堂指揮,何如?傳曰,依啓。此後所用餉臣,似不可任意入送也。
備邊司啓曰,傳敎矣。回還遲速,本難預知,而一行員役,以至馬夫,其數必多,喂馬之草,炊飯之柴,亦當一一貿用,五百之銀,二十之蔘,不過時月之需,關內往還,亦不可任意行走,量加其數,星火入送,而自管餉如有入送之物,必須一一啓聞,以竢朝廷裁處,似爲得宜。平安監司與講院諸臣,詗察前頭形勢,以爲撫機應卒之地,無貽後時之悔,亦當敢啓。答曰,依啓。柴炭之價,前已入送,喂馬之草,自當刈用,銀·蔘不必加送。
又啓曰,傳敎矣。聖算所及,迥出千萬,臣等固不敢更爲容議,而本司諸臣之中,多有曾前赴京之人,燕都之事,備嘗之矣。寸地尺土,各有其主,束薪拱芻,其價亦高,至於泉井之水,亦皆輸直得飮,其在平時,尙且如此,況今流賊蹂躪之後,淸人兵馬,方爲留寨,野無所遺,勢所必至,若不給價,從何以得,前送蔘·苧,其數零星,今此銀·蔘,如是太略,臣等之慮,決不能支用累朔,量加入送,似不得不爾,惶恐更稟。答曰,今日形勢,與鎖館之時,似爲不同,然啓辭如此,依爲之。
戶曹啓曰,傳敎矣。管餉銀子一千兩,人蔘四五十斤,急速裝載,與本曹齎去,銀·蔘一時入送之意,管餉使處行移,何如?傳曰,此數太多,減半入送,可也。備局謄錄
司諫金壽翼,獻納吳挺一,正言河溍啓曰,今此勘勳之擧,兩司爭之,一國言之,以殿下之明聖,無不洞燭,而持難逾月,兪音尙閟,臣等實未曉聖意之所在也。殿下旣有更議之命,則已知其謬濫之失矣。在下之道,所當遵奉聖意,快循公議,而僅改首功,無一削去。臣等,竊爲嗟惜焉。夫褒功匿瑕,僅參勳末,乃斟酌處變之道,〈丹書〉鐵券帶礪爲盟,非僥倖妄占之典,告者之一等,罔功之正勳,求諸往史,曾所未有,功不可濫授,事貴於得中,如知其非,十易何嫌,決不可因存一時之謬擧,重貽後世之譏笑,請亟命改正黃瀗等勳次,二等以下冒錄之人,竝爲削去,以杜倖門,以答公議。答曰,勿煩。
大司憲李植,掌令李時萬,持平柳慶昌·張應一啓曰,臣等以勘勳謬濫之失,苦口力爭,尙未蒙一兪,使國家賞典,久稽至此,殊極悶鬱焉。夫無功而賞,則不但不得者不平,而生僥倖之心也。有功者,亦羞與無功者等比,激勸之心弛矣。弊袴之賜,尙待有功,況如何帶礪之封者乎?國家不幸,變亂數起,當宁討逆錄勳,今已四度,其餘得情逆獄未錄勳者,亦多矣。眞有功者,尙不能遍賞,必無功者,何可以賞典濫加乎?此是功賞之弊,公共之論,臣等不容停止,自上豈可一向牢拒,以重紊國典,大拂人情乎?指揮捕捉,出於大將,中軍在側,有何設機效力之事。郞廳之別無謀議,只呈草記,事迹昭著,尤無可擬。捕捉巨魁之人,非自出己意,非戰陣用武,可謂微功。豈合正勳勳次,所爭不多。討逆之賞,自有舊典,大將主張指使,登時捕捉之功,爲元勳則親聞逆謀,不自直啓者,自當爲次,此皆已然之迹,可據之實,自廟堂以至閭巷,論議同然,未聞以臣等之言,失實不根者也。揆以祖宗朝法制,當宁近例,節節違越,則執法之論所不得已。聖明在上,豈容諉諸改勘未妥,而開倖門格公議至此哉?請申景琥·呂爾載·鄭傅賢·李季榮等,竝爲削去勳籍,黃瀗等,置之二等,亟完盛典,以快公議。爵賞國家公器,陞擢之際,尤爲難愼,擧枉措直,則國綱紊而人心不服,此古今之通宜也。竝命改政。答曰,勿煩。寧國儀軌
迎接都監啓曰,鳳林大君,往見勅使事,命下矣,應行茶禮等事,已爲整備,都監郞廳,進詣告稟,則大君,以爲今日入見,或明日入見,不敢擅定,當待禮曹定奪來詣館所云,令禮曹急速稟定,何如?傳曰,知道。明日往見,可也。
又啓曰,今日別茶啖,依例排入之意,敢啓。傳曰,知道。迎接謄錄
傳曰,今下弓矢,朱乙溫萬戶李起男給送。
戶曹草記。答曰,依啓。此後所用,餉臣似不可任意入送也。
承文院草記。答曰,知道。使臣旣已發程,表咨所塡日子,不必拘於前例,可也。
戶曹草記。答曰,知道。待客之道,宜厚而不宜薄,其勿過爲防塞。
禁府草記。答曰,已定之規,率爾□致殊未妥當,今後,使之各別擇送。內下記草
上在昌慶宮。停常參·經筵。
平明,始雨如注。內下日記
迎接都監啓曰,今番卞譯,頗有周旋除弊之意,卽者使差備譯官,書于小紙出送,一路軍威軍二百名內,只用五十名,前導各官五里程,迎待轎子減除,鄕吹手·吹打手·軍牢等全數減除,而步從則半減,羅將則五里亭待候,餞慰使切勿下送,一路植炬勿設云,卽當依此行會于京畿·黃海·平安三道監司處矣。且言勅使回還時,三道監司,自當次次護送,伴送使雖不有之可也,亦勿隨行,以除沿路之弊云云,曾前勅使之行,未嘗有如此之例,而彼旣有言,敢此枚啓,伴送使勿爲隨行一款,令廟堂定奪,何如?答曰,依啓事,傳敎矣。餞慰使,則依其言,宜勿下送,而至於伴送使,則彼雖如是言之,自前例有之官,到今不送,在我伴接之禮,殊爲埋沒,沿路些少之弊,有不可顧,不可不送之意,令都監更爲措辭言之,以試彼意後處置,何如?答曰,允。備局謄錄
備邊司啓曰,以洛興府院君金自點上疏,御營大將差出事,自本司覆啓蒙允矣。大將今將差出,而臣等更爲參商,則當局之臣,必須自擇其同事之人,然後可得堪任之材,金自點,竣事還朝,必在不遠,而卽今御營軍,皆已罷放,方無時急發號之事,循例文報,則都廳中軍,足以酬應,姑待金自點還來,相議差出,允合事宜,敢啓。答曰,知道。備局謄錄
司諫金壽翼,獻納吳挺一,正言河溍啓曰,今此勘勳之無據,兩司爭之,一國言之,以殿下之聖明,無不洞燭而持難逾月,尙閟兪都,臣等,實未曉聖意之所在也。殿下旣有更議之命,則已知其謬濫之失矣。在下之道,遵奉聖意,快循公議,而僅改首功,無一削去,臣等竊爲之嗟歎焉。夫褒功匿瑕,僅參勳末,乃斟酌處變之道,鐵券丹書,帶礪爲盟,非僥倖妄占之典,告者之一等,罔功之正勳,求諸往史,曾所未有,功不可濫授,事貴於得中,如知其非,十易何嫌,決不可因存一時之謬擧,重貽後世之嗤點,請亟命改正黃瀗等勳次,二等以下冒錄之人,竝爲削去,以杜倖門,以答公議。答曰,當與大臣,更議處之。
行大司憲李植,掌令李時萬,持平柳慶昌·張應一啓曰,臣等,以勘勳謬擧之失,苦口力爭,尙未蒙一兪,使國家賞典,久稽至此,殊極悶鬱焉。夫無功而賞,則不但不得者不平,而生僥倖之心也。有功者亦羞與無功者等比,激勸之心弛矣。弊袴之賜,尙待有功,如何帶礪之封者乎?國家不幸,變亂數起,當宁討逆錄勳,今已四度,其餘得情逆獄未錄勳者亦多矣,眞有功者,尙不能遍賞,必無功者,何可以賞典濫加乎?此實功賞之弊,公共之論,臣等,不容停止,自上豈可一向牢拒,以重紊國典,大拂人情乎?指揮捕捉,出於大將,中軍在側,有何設機效力之事,郞廳之別無謀議,只呈草記,事跡昭著,尤無可擬,捕捉巨魁之人,非自出己意,非戰陣用武,可謂微勞,豈合正勳勳次,陞降所爭不多,討逆之賞,自有舊典,大將以主張指揮,使登時捕捉之功,旣爲元勳,則親聞逆謀,不自直啓者,自當爲次,此皆已然之迹,可據之實,自廟堂以至閭巷,論議同然,未聞以臣等之言,爲失實不根者也。揆以祖宗法制,當宁近例,聖明在上,豈容諉諸改勘未妥,而開倖門格公議至此哉?請申景琥·呂爾載·鄭傅賢·李季榮等,竝削去勳籍,黃瀗等置之二等,亟完盛典,以快公論。答曰,當與大臣更議處之。
同副承旨鄭泰齊啓曰,以兩司勘勳啓辭,當與大臣更議處之事,命下矣。明日待開門,大臣命招之意,敢啓。傳曰,知道。
左議政洪瑞鳳,領府事沈悅啓曰,臣等以兩司所啓,錄勳改勘事,承命來詣矣。前日勘勳之際,臣等不能審察物情,率爾等第,以致公議激發,轉成國言,久而滋甚,臣等所失大矣。今者旣知其非,則惟當急講釐正之道,早完酬報之典也。臺諫啓辭,所謂無功而賞,則不但不得者不平,而生僥倖之心,有功者亦羞與無功者等比,激勸之心弛矣云者,誠是功賞之言也。今者陞降取舍,務在精審,而不容爲一毫混濫之事,一等具仁垕·金瑬,仍存,而告者之不得爲一等者,乃是祖宗朝舊例,則黃瀗·李元老降爲二等,其餘申景琥·呂爾載·鄭傅賢·李季榮等,竝削去,取考勳府所藏歷代勳籍,則定社功臣無三等,依此施行宜當,敢啓。答曰,知道。中軍亦爲削去,似或不可,未知何如。
再啓曰,中軍亦爲削去似或不可,未知何事下敎矣。臣等當其勘勳之時,以爲大將,旣爲首勳,則中軍不無宣力之功,故錄置二等矣。其後伏見臺諫啓辭,參以所聞,則當初大將之不卽招來申景琥者,蓋有其由,及其指揮聚軍之擧,漠然不知,來會亦在諸將官之後,景琥之冒錄,國人莫不駭笑云,以此論之,則別無可紀之功,削去勳籍宜當,敢啓。答曰,知道。寧國儀軌
迎接都監啓曰,卽刻卞譯,與勅使,磨鍊歸路各站中火·宿所處,令譯官列錄以送曰,俺等初六日定爲發行,先文則明日出送,而爲先以此排站,知委于一路云,大槪,自京起程,十二日當抵義州矣,敢啓。傳曰,知道。
又啓曰,以承旨館所請留事,下直,傳曰,請留與否,問于都監爲之事,傳敎矣。去刻卞譯,以排站錄紙出送,且有初六日發行之語,故卽具啓辭,急送于闕內,待候郞廳,而必未及入啓之前,有此傳敎稽傳,該吏,今方査出治罪之意,敢啓。傳曰,知道。
右承旨尹絳啓曰,臣詣館所,請留事措辭,使譯官傳告,則勅使以爲國王所送之人,不可不見,兩使同會一房,招臣見之,臣申言請留之意,則勅使答曰,傳勅之後,留日已多,更無可留之事,而國王聞喜報甚喜,此意宜速歸奏,且彼處消息不得聞,歸意甚忙,固知國王願留之情,而以此不得退行云,臣以爲自上願留之情,必期於得請,而小官自不敢縷縷陳請,請退云,則勅使更以難留之語酬答矣,敢啓。傳曰,遣大臣請留。
政院啓曰,卽者領議政,送言于本院曰,今日遣大臣請留事,命下,而雨勢如此,日暮,明日早朝,請留之意,政院措辭入啓云,故敢啓。傳曰,知道。
又啓曰,今日別茶啖,依例排入之意,敢啓。傳曰,知道。迎接謄錄
上在昌慶宮。停常參·經筵。
備邊司啓曰,臣等,伏見西來狀啓,東宮已受家舍,將有仍留北京之勢,前頭又似不免從軍深入,竊伏惟念聖候違豫,有時加劇,逆變初定,人心疑懼,此去瀋陽,猶是通問相續之地,而國人之情,每以儲宮隔遠爲悶,況在四千里之外,消息漠然者乎?今聞勅使,頗解文字,性且和順,本國悶迫事情,理或不拂,臣等欲與百官呈文,略陳悶迫之意,雖未見從,在我之道,在所不已,或以此意傳說於彼間,則亦不無動聽之一助,敢此仰稟。答曰,依啓。
迎接都監啓曰,政院啓辭,碧蹄餞慰使勿送便當議啓事,命下矣。大臣·都承旨,亦將進去,則餞慰使勿送似當,而事係新規,令迎接都監定奪,何如?傳曰,依啓事,傳敎矣。令譯官與彼相話之際,私自探試,則卞譯,以爲碧蹄,異於他站,似不可廢云,蓋去番勅使回還時,各站餞慰使,竝皆不送,而碧蹄則仍前進去,卞譯必聞此言,欲使無減於鄭之往來規例,如是言之矣,敢啓。答曰,知道。
迎接都監啓曰,備邊司啓辭,節該伴送使,則自前例有之官,不可不送之意,令都監措辭言之,以試彼意然後處置,何如?傳曰,允事,傳敎矣。令差備譯官,措辭言之,則卞譯,以爲凡諸減省,專是爲本國除弊之意,目見一路凋殘之狀,欲伴送使往返貽弊之事,而朝廷若曰,禮不可廢,則俺何敢强請,惟在朝廷參酌處置云矣,敢啓。傳曰,知道。備局謄錄
領議政金瑬箚子,伏以臣濫將危迫之懇,四上疏箚,一陳榻前,而誠未上孚,事涉不精,終未免爲虛讓例辭之歸,仰競俯恧,隱忍度日,卽允兩司之請,方有改勘之擧,不得不更冒萬死復瀆宸嚴,惟聖明之垂察焉。夫爵賞,人主之大柄,國家之公器也。雖一命之除,一資之加,有不得其正,則人心不平,公議拂鬱,況疇庸定次,載書盟府,是何等大事,而乃使無功者,竊吹於其間乎?若使臣身,苟有一分可紀之微勞,酬報之擧,亦是有國之賞典,故臣於靖社之功矣,受□命而不辭也。人雖至愚,自知則明,己之所無,人曰有之,愧不敢當,乃其常情,臣雖冥頑無狀,五臟六腑,賅以存焉。人情所同,夫豈獨無,今臣連章累瀆,冀回天聽,而兪音尙閟,含羞忍恥,日竢公議,而臺評不及,此臣所以寢息靡寧,無地自容者也。且臣景迫桑楡,餘日無多,一息旣絶,只箇空名,書之以靖社功臣,有何不足,添之而寧國功臣,有何加榮,生死前頭,得失如此,臣何敢文言崇飾,上欺聖明,下欺臣心,伏乞聖慈,察臣前後肝膈之言,亟命大臣,削除勳錄,以安臣分,以重勳典,不勝萬幸。取進止。答曰,省箚具悉卿意,箚陳之辭,公議不以爲過,卿宜安心勿辭。寧國儀軌
都監郞廳,以領議政意啓曰,臣承命,早朝來詣館所,招出卞譯,傳致上命曰,當此炎天霾雨之節,旋卽催行,非但道路泥濘,行李間關,前頭潦水,亦不可期,館穀供頓,雖甚涼薄,與其滯留於中路,曷若姑留於此,以待快晴而發之爲便好,請察自上勤懇願留之意,退定行期,不勝幸甚云,則卞譯卽爲回報云,俺等之意,定於明日發行,而至遣大臣,申敎至此,不得已退行於初八日,此日則雖大雨大風決不可更留云矣,敢啓。答曰,知道。
又啓曰,卽刻勅使行中之人,見都監下人,有排設之事,令譯官來問大君將爲枉臨云,無乃有酒禮耶?此則決不可也云,答以相接之時,只當行茶而已。不設盃酌云,則卞譯與兩使相議言曰,衆目所見,若進果盤,或致傳播,茶酒難辨,俺等實不自安,茶禮亦宜停止云云,敢啓。傳曰,更爲請行,若或固辭,則勿爲。
又啓曰,鳳林大君,來詣館所,兩勅使卽出大廳迎入,相揖之後,時方平坐接話之意,敢啓。傳曰,知道。
又啓曰,勅使初辭茶禮,大君措辭請之,則勅使亦不牢讓,仍進果盤,行茶三種,從容相話之後,罷出之意,敢啓,傳曰,知道。
又啓曰,今日別茶啖,依例排入之意,敢啓。傳曰,知道。
又啓曰,大君相見時,所贈禮單單子,勅使初則受之,大君出來之後,兩使各招其差備譯官,還給單子,使之傳納於大君前曰,蒙此贈禮,感激則深矣。但念恒規之外,一物不可受去,旣難竝計於應受禮單都數之中,俺等決不敢持去,此乃實情,少無他意,願勿疑俺等或以多少爲意也云云,故譯官依其言,進往大君前矣,敢啓。傳曰,以大君之意,措辭入給,可也。
又啓曰,鳳林大君,令差備譯官,援例措辭,更送禮單單子,使之領受,則勅使,以爲禮所當受,則何敢强辭,在於麟坪大君來見勅使贈遺禮物,乃是以主待客之儀也。今則大君出來,與俺等之行,不過旬望差先後耳。久在瀋中,常與同苦,來此相逢,別無主客之分,安有贈禮之理乎?再三思度,終難受去,勿以不受爲訝云云,牢拒不已,譯官歸報于大君,則大君,令都監,具由以啓,敢啓。傳曰,更爲措辭給之。迎接謄錄
兵曹草記。答曰,此事似不近理,使之從公査出。內下記草
上在昌慶宮。停常參·經筵。
戶曹判書質子李敏膺,入瀋。內下日記
以具仁垕·金瑬,爲效忠奮威炳幾決策寧國功臣,黃瀗·李元老,爲效忠奮威炳幾寧國功臣。寧國儀軌
迎接都監啓曰,昨日鳳林大君相見禮單,今朝依傳敎更爲措辭入給,則勅使以爲禮所當受,則昨日何敢不受,辭而却之,雖似未安,俺等之意已定,終不可變其初心,勿爲更言云云,令譯官再三往復開諭,少無回聽之勢,觀其所爲,實非外貌辭讓之比,如是落落,難以强給,敢啓。傳曰,知道。
又啓曰,卽接西道橋梁次知監役官所報,則今番大雨,各處橋梁,盡爲破毁,勅使未發行之前,役軍及所入雜物,急急題給,及時改造云云,計其功役,所費浩多,改排之後,又値雨水,虛棄物力,亦甚可惜,令差備譯官,措辭通諭,卞譯則以爲若不至於道路不通,自可馳馬過去,當此農時,何可調發民丁,治道葺橋,重貽弊端,勿爲修改宜當云令都監郞廳,馳往看審,如有不可不改之處,則略爲修治宜當,敢啓。傳曰,依啓。
又啓曰,今日別茶啖,依例排入之意,敢啓。傳曰,知道。
又啓曰,卽刻差備來言,勅使初八日巳時,當爲起馬,以此出牌文云,敢啓。傳曰,知道。迎接謄錄
吏曹粘目。答曰,國綱不當如是板蕩,前後接伴使中,病勢稍輕者,發送。內下記草
有政。以洪茂績爲判決事,李行遇爲兵曹參知,李沈爲兵曹正郞,呂爾載爲兵曹正郞,蔡裕後爲禮曹參議,南斗炯爲古阜郡守,柳福男爲定平府使,沈熙世爲副校理,金后夔爲蔚珍縣令,李尙逸爲襄陽府使,柳俊昌爲正言,閔馨男爲右參贊,尹益亨爲承文著作。
上在昌慶宮。停常參·經筵。
都監郞廳,以領議政意啓曰,臣等率百官詣南別宮,令差備譯官,以呈文之意,微通于卞譯,則笑而答曰,此必是請還東宮之意也。淸人雖得北京,猶未底定,旣定之後,始待東宮還到瀋陽,別遣大官請之則可也,發言於今日,則恐爲太早計也。且今番勅使,專爲報喜而來,如此等事,非其所幹云云,更令譯官通之曰,呈文則雖不爲,切欲親見面陳喜賀之情,則卞蘭曰,勅使,使不得出接,故不敢任意出入云云,終不出來,臣等不得已還持呈文,退來之意,敢啓,答曰,知道。
又啓曰,卽刻勅使,以明日辰時,三吹出令,而吹打·放砲,竝令停止云矣,敢啓。傳曰,知道。
又啓曰,今日別茶啖,依例排入之意,敢啓。傳曰,知道。迎接謄錄
刑曹參判李民寏上疏。答曰,省疏具悉卿懇。卿其勿爲固辭,安心察職。
工曹參議趙潝上疏。答曰,省疏具悉。予意已諭,爾其勿辭察職。內下記草
上在昌慶宮。停常參·經筵。
未時,太白見於未地。夜五更,流星出女星下,入南方天際,狀如拳,尾長三四尺許,色赤有霧氣。
勅使,辰時出去。內下日記
藥房都提調領議政金瑬,提調禮曹判書李景曾,同副承旨鄭泰齊啓曰,炎歊比劇,有妨靜攝,伏未安近日聖體所患諸症,其視向來輕重,若何?臣等伏不勝區區憂慮之至,敢來問安,竝此仰稟。答曰,時無加減。藥房日記
備邊司郞廳,以左議政意啓曰,臣自碧蹄離發之際,上勅使在途中,使譯官送言于臣曰,俺蒙賜給馬匹,心極感幸,今者牽來,未滿半日之程,足蹇不行,常時足疾劣弱之狀,據此可知,此不過該官,不能體奉國王誠信待客之意而然也。本馬留置碧蹄而去,須於復命,傳達此意,換送健脚堅蹄之馬,幸甚云,故敢啓。答曰,令該寺擇送。備局謄錄
迎接都監啓曰,勅使卽到館所,離發之意,敢啓。傳曰,知道。
又啓曰,勅使到慕華館,百官立班處,使之除禮,而百官仍前祗送,臣等,亦依例辭退之意,敢啓。傳曰,知道。
政院啓曰,勅使出郊外後,都監郞廳,例爲問安,故本院依例預爲分付,而日已向晩,久無回報之語,招闕內待令書吏問之,則問安郞廳,初不進去云。已行前例,終至廢閣,極爲非矣。請都監郞廳推考,下吏囚禁治罪。傳曰,依啓。迎接謄錄
上在昌慶宮。停常參·經筵。
未時,太白見於巳地。夜三更,月暈。
政院啓曰,罪人羅永祿,已爲入來,推鞫,何以爲之?敢稟。傳曰,今日爲之。
又啓曰,今見憲府啓辭,廣州中軍方天壽,令禁府速爲處置事,已爲蒙允,發遣都事拿來之意,敢啓。傳曰,允。
禁府郞廳,以推鞫廳意啓曰,卽者逆賊方天壽拿來事,發遣都事,而城門已閉,開門發送,何如?傳曰,允。
又啓曰,罪人朴潢,去五月十八日,已到金海配所,押去書吏,還來亦久,而本道監司,至今不爲狀啓,稽緩甚矣,推考,何如?傳曰,依啓。禁府謄錄
禮曹草記。答曰,依允,禮葬之物,依橫看準給。寧城夫人喪事
府啓。答曰,依啓。方天壽,令禁府處置,蔚珍縣監李后夔,遞差李民寏事,其時傳播之說,未必盡實,勿爲已甚之諭,南斗炯遞差,兵曹郞官預薦事,及文蔭差送事,似未妥當,亦勿煩論。內下記草
有政。以鄭良胤爲戶曹正郞。
上在昌慶宮。停常參·經筵。
昧爽至辰時,沈霧。辰時,日暈。
府啓。答曰,已諭。前啓
院啓。答曰,依啓。司諫金壽益遞差事內下記草
上在昌慶宮。停常參·經筵。
義禁府啓曰,罪人承服時,多有援引,假都事五員,令該曹速爲差出,何如?傳曰,允。禁府謄錄
鞫廳啓辭。答曰,依啓。永祿姑爲仍囚,德仁之罪,旣已議處,卿等其勿更言。
府啓。答曰,不允。李民寏推考。
鞫廳啓辭。答曰,與永祿,面質。應吉內下記草
上在昌慶宮。停常參·經筵。
未時,太白見於巳地。
行大司憲李植,掌令李時萬,獻納吳挺一,正言柳俊昌啓曰,前因勅使之行,遽停德仁按律之論,使覆載難容之罪人,假邊於鳥卵之內,臣民之憤,久而彌甚,今又出於永祿承服之招,其兇慘之狼藉,及於卒伍,如此,自古人臣,被此名也。當盡處而偸命延生者,未之有也。況德仁與器遠,情同兄弟,寢食與俱,又與逆億締結,鄕里親戚,共爲一家,而逆添之作,累年乃覺,其間必無不知之理,身爲宗戚,陷此大逆,名出賊口,非止一再,不容一毫有所饒貸,請命按律處斷。答曰,已定之事,到今更論,須甚不可,勿復煩瀆矣。寧國儀軌
以禁府黃海監司放未放啓本,傳曰,此回啓是耶?承旨察啓事,傳敎矣。臣竊詳金廷翼,罪自當前受刑屢次,不爲輸情,因備局啓辭,癘疾大熾,輕囚處決事,本府錄啓,特蒙定配之命,則似或與之輸實照律者有間,本府之因大赦請宥者,必以此也。但此等罪目,例以科擧用情,勿揀赦前之律,一體施行,則事目亦是法典,有難容易放釋,此回啓,還出給之意,敢啓。傳曰,允。禁府謄錄
府啓。答曰,不允。前啓
禁府粘連啓目。答曰,此罪非細,律文相考處置。逆賊許接人事內下記草
上在昌慶宮。停常參·經筵。
昧爽,有霧氣。
大司憲李植,掌令李時萬,獻納吳挺一,正言柳俊昌啓曰,德仁按律,卒爾停止,此由拘於一時事勢,廟堂敬議,以姑停之意,乃出於不得已,非公共完定之議也。以覆載難容之罪人,假邊於鳥卵,臣民之憤,久而彌甚,今又出於永祿承服之招,其兇慘之狼藉,及於卒伍,無不聞知,如此自古人臣被此名也。而偸命延生者,未之有也。今則鞫廳大臣,亦已啓請正法,豈可諉諸已定,而但一國之公論,廢天討之大法乎?德仁與器遠,情同兄弟,寢食共俱,又與逆億締結,鄕里親戚共爲一家,而逆添之作,累年乃覺,其間必無不知之理,身爲宗戚,陷此大逆,名出推戴,非止一再,不容一毫有所饒貸,請命按律處斷。答曰,決無允從之理,更勿煩論。寧國儀軌
訓局草記。答曰,依啓。令該曹,前例相考,稟處。
府啓。答曰,不允。前啓
左捕廳草記。答曰,知道。令該曹,考例稟處。內下記草
上在昌慶宮。停常參·經筵。
備邊司啓曰,昔在先王朝,楊經理被參而歸命,故相臣李德馨,略記感德之意,以寓追慕之思,刻一小碑,立諸沙峴之陰,而仍建一間碑閣矣。歲月已深,國綱解弛,樵童牧豎,撤去蓋瓦,上雨傍風,樑桷腐破,將不日而頹毁,頹毁之時,則竝與碑石而俱碎矣。誠爲可惜,西路往來使臣,亦多言之,今日形勢,不暇改造,分付該曹,速使撤毁之意,敢啓。答曰,知道。備局謄錄
禁府粘目。答曰,明白知委與否,査問處置。逆賊止接事
傳曰,史官一員待命,騎馬三匹立之。宮墻外軍堡,晝摘奸
府啓。答曰,已諭。
合啓。答曰,其名雖出於賊招,別無預知之跡,卿等更加詳察,勿復煩瀆。
刑曹粘連啓目。答曰,依允。刑吏乙良,除刑推議處。內下記草
有政。以姜鎬爲承文正字,李廷楫爲成均學錄,曺文秀爲世子左副賓客,李德洙爲兵曹參知,金壽翼爲宗簿正,崔煜爲尙衣正,尹正基爲禁府都事,閔應亨爲吏曹參議,趙演爲獻陵參奉,金益熙爲司諫,任善伯爲掌令,梁曼容爲正言,兪㯙爲承旨,朴啓榮爲右通禮,閔應慶爲刑曹正郞,朴安孝爲奉常正,趙慶起爲高城郡守,曺挺融爲蔚珍縣令,郭希泰爲直講,崔灝爲古阜郡守,鄭元詹爲獻陵參奉。
上在昌慶宮。停常參·經筵。
夜四更,有霧氣。
戶曹啓曰,朝廷之所重,以爵不以人,則凡公會坐次,自有法典所載,而近來紀綱紊亂,儀節從而蕩然,歷揚淸班之人,則引以自高,恥下於人,二品衙門,牒呈於一品衙門,三品衙門,牒呈於二品衙門,乃法例也。近日則弘文館·司諫院·侍講院,恥於牒呈,乃通關於本曹,而稱以郞廳,殊非法典關牒之規,又闕內中日試才,都摠府與兵曹眼同開坐,都摠管或判書同參,則俱主壁,副摠管·參判同參,則亦然。都摠管之與參判,判書之與副摠管,副摠管之與參議·參知同參,則品高者主壁,次品者東壁,乃不易之法,行之二百餘年,未有違異者。申垓爲副摠管,鄭百昌爲參議時,百昌力爭,不肯東壁,申垓再三論難,終不能抗,遂分東西而坐,因循數年,摠管多武人,不能與兵曹據禮爭執,遂成謬例。臣聖徽爲副摠管,當中日試才之日,兵曹參議趙誠立,以坐次送人往復,臣以爲祖宗朝二百年法典,何可擅變於一朝,乃遵一名官自尊之謬例乎?且開坐規例,其請坐,自下而上,下吏當先請參議而後,請臣,而誠立以坐次,不肯先往,臣以入啓停止送言,則誠立不得已來參,而兩坐之間,便張一小屛,臣謂其無理,又欲啓請停止,則誠立計窮去屛,僅得竣事。朝廷莫如爵,而或妄自尊大之人,壞朝廷體面,乃至於此,豈不可惜之甚。再昨漕船點檢之行,乃大典所載,而近所久廢之擧,臣承命出往,將坐之際,臣坐與兵曹參議,在西壁,承旨之坐,在東壁,臣極以爲怪,問于下吏,則下吏對曰,此擧廢之已久,前事未知,但乙丑年有此擧,其時判書坐主壁,而承旨不肯東壁,相持良久,承旨乃曰,吾與院僚,講定而來,決不可降坐同參,將不坐而歸,故其時判書,不得已屈坐於兵曹參議之列,其後更無此擧云。臣竊念乙丑年謬例,不可因循,而今日以坐次一事,遂停此擧,亦涉未安,不得已姑從乙丑謬例,得以竣事而歸。承旨與六曹堂上,會同開坐之擧,非特此一事而已,又聞先朝金晬,爲判書時,有此擧,判書常主壁云,又都堂之會,判書西壁,承旨參議坐於南行,則承旨與六卿隔等之品,朝廷大會,旣不可同行而坐,今反承旨東壁,而判書西壁,判書與參議同行而坐,朝廷之禮紊亂莫甚,今後關牒之不如法式者,切勿擧行,坐次之紊亂者,亦依法典會坐,釐正之意,令廟堂稟定,何如?答曰,依啓事傳敎是白有亦,關牒之自有定式,而恥於牒呈,稱以郞廳而通關,殊不知其爲苟且,反有甚於牒呈,一遵法制擧行爲白乎矣。至於坐次,亦有通行之規,判書豈可與參議同坐於西壁乎?亦依政廳竝坐之規,判書主壁,承旨東壁宜當。以此意,分付各司,何如?答曰。批答不錄備局謄錄
備局粘連啓目。答曰,依允。官府之數,雖如此,可用者想必不多。駕轎馬竝六七十匹乙良,分定於咸鏡·江原·公淸等道,以除關西難堪之弊。
合啓。答曰,已諭勿煩。
府啓。答曰,不允。
院啓。答曰,依啓。臺諫上來事內下記草
上在昌慶宮。停常參·經筵。
辰時有霧氣,太白見於巳地。
藥房都提調領議政金瑬,提調禮曹判書李景曾,同副承旨鄭泰齊啓曰,今夏溽暑,倍於常年,節宣之際,無非可憂,而脾土濕熱,受傷最易,伏未審近來,聖候,何如?寒熱,何如?煩渴,何如?汗出?何如,足部寒冷諸症,竝皆,何如?水刺寢睡,亦復何如?臣等伏不勝區區憂慮之至,敢來問安,竝此仰稟。答曰,諸症與去月無異,而足寒之病,稍似減歇。
中宮殿問安。答曰,知道。藥房日記
備邊司啓曰,以本司公淸道駕轎馬六匹·卜載馬二十四匹·咸鏡道駕轎馬十匹·卜載馬十五匹·江原道駕轎馬六匹·卜載馬九匹分定事,粘目判下內,皆以驛馬,依此分定,駕轎馬無過十八事,命下矣。依上敎,以公淸道駕轎馬五匹·卜載馬二十五匹,咸鏡道駕轎馬八匹·卜載馬十七匹,江原道駕轎馬五匹·卜載馬十匹,改錄行文之意,敢啓。答曰,知道。備局謄錄
政院啓曰,罪人方天壽,旣已拿來,今日當爲推鞫,而刑房承旨兪㯙在外,代房承旨尹絳,呈辭。鞫廳,何承旨進去乎?敢啓。傳曰,無故承旨,進去。禁府謄錄
傳曰,前日闕下軍堡軍士,勿令移用於他處,而今見摘奸單子,任意移用,事極駭愕,官吏竝推考。兵曹謄錄
備局粘連啓目。答曰,二百三十之馬,關西決難獨辦,數十匹價布上下,使之貿得入送。
合啓。答曰,諸賊之招,皆無預知之語,以此知其心迹也。
府啓。答曰,依啓。兵曹郞官預薦李民寏,旣已推考,勿爲更煩。內下記草
上在昌慶宮。停常參·經筵。
傳于政院曰,左議政家,看病。藥房日記
吏曹啓曰,以本曹啓辭,正刑逆賊羅永祿等所居官,罷其守令,降其邑號事,傳曰,此是倭子,依我國人例施罰,似或不可矣事,傳敎,旣捧承傳,故臣曹循例啓請矣。今承聖敎,極爲允當,而事係逆律,該曹不敢擅便,令禁府更爲稟旨定奪,何如?傳曰,依啓。禁府謄錄
領議政金瑬上疏。答曰,省疏具悉。臺官等官,未見鞫廳啓辭,故其措語若此,卿宜安心行公。
府啓。答曰,不允。
合啓。答曰,予意已諭,更勿煩擾。
左議政洪瑞鳳箚子。答曰,省箚具悉。箚陳之事,臺官未見鞫廳啓辭,故其措語如彼,卿宜安心調理。內下記草
上在昌慶宮。停常參·經筵。
本月十一日,京畿監司狀啓,節到付廣州府尹洪振文牒呈內,府尹陳情待罪上疏,及賊億兇書一封,上送爲去乎?啓聞施行爲只爲,牒呈是白乎等用良,同上疏加封上送爲白乎旀,兇書段,政院以上送事。啓下推鞫廳。
廣州府尹洪振文上疏,伏以臣,頃者衙舍修掃之際,奴僕適得踏印文書八張於階石缺隙中,來示臣,臣開見之,乃是逆澺聚軍傳令也。看過未了,不勝悚然,而其中又有摠戎使,分付守禦使傳令之說,其爲兇計,尤極慘矣。臣以爲此必兇人,借重誑誘之計,而況摠戎使與守禦使,元不干涉,如是爲言,亦見其借重奸巧之迹耳。臣卽當上聞,而逆獄已完,兇逆伏誅,今雖得此文書,似無輕重於獄情虛實,故臣不欲煩聞朝廷,而但於所切親舊處,一二言及,相與憤惋其兇逆詭計之無所不至,而今聞兵曹判書臣李時白,延城君臣李時昉,只聞傳說之言,至於上章待罪云,臣之當初不卽上達之罪,到此著矣。伏地待罪,以竢朝家處置,而其兇書八張,竝爲封進,臣不勝惶恐待罪事。啓下推鞫廳。
逆億兇書,都領將林峻,右哨官庾慶俊,千摠李相,左哨官林彦男,前哨官石戒謹,中哨官權裕男,旗鼓官李善輝·韓延慶·金希立等處傳令,當刻內摠戎使分付,守禦使傳令,京中有事,本府所屬各樣軍兵,無遺率領,罔夜進來亦爲有等,以道以親領牙兵及城中武士,卽刻爲先馳去爲乎矣。各其領將出身等,無留一刻,急急抄發,直上京中,進駐于水口門外結陣待令爲乎矣,計其程途遠近,如有未及期限者,則難免後至之誅是置,惕念擧行者,三月二十二日,此良中,各持軍裝及二日糧,所破昆管領道親切,守令遞任兩行次,自南方上來,午後兩行次一時夕時當到本津,而同津船元數不足,今去軍官言,聽三田浦津船,無遺捉來,回泊整齊待令爲有如可,行次來到卽時,不輕過涉爲乎矣,如或遲緩,則各別重治向事,二十二日,俱著署踏印。
推鞫廳啓曰,臣等卽見廣州府尹洪振文上疏,逆億兇書八張,其計尤極凶慘,不忍正視,兇書中所謂摠戎使分付,守禦使傳令之說,不過無時動兵恐其軍者,豈有一毫干涉之嫌乎?洪振文,則旣已目見登時馳啓,不敢晷刻暫留,而以爲逆獄已完,似無輕重於獄情虛實,未及上聞,徑先傳播於親舊間,其處事顚錯之罪,不可置而不問,請拿問,何如?且兇書中所付將官等,揆以獄體,則宜請拿鞫,而旣未傳布,則爲將官者,似無與知之事,拿鞫當否,何以爲之?答曰,似涉無情,姑先推考,將官勿爲拿問。寧國儀軌
禁府粘連啓目。答曰,分揀放送爲乎矣。參奉乙良,各以其罪,照律施行。
合啓。答曰,須速停論,更勿堅執。
府啓。答曰,依啓。禁府都事金鼎拿鞫定罪,定平府使朴福男遞差李民寏事,不允。內下記草
上在昌慶宮。停常參·經筵。
辰時,日暈。申時酉時,日暈。
義禁府啓曰,云云事,傳敎矣。逆賊羅永祿,旣已承服,則所居官,罷其守令,降其邑號,所當依律文施行,而永祿旣是倭子,則乃化外之人也。且屢度遷徙,不定厥居,一依我國人例施法,果爲不可,誠如聖敎,鞫廳大臣之意,皆以爲允當云,罷其守令,降其邑號等事,勿爲擧行,何如?傳曰,允。
又啓曰,梯石溪石,雖有內外之分,均是陵內之石,作爲磨子,事甚駭異,然而禮曹郞官,書啓,及守護軍·石手等招內,皆以爲奴子所爲云,則尙矩,似無預知,而其不能檢飭之罪,在所難免,至於陵石作磨,有駭瞻聆,自有公論,而爲同僚者,必欲先自發覺,誣以梯石作磨,旋報該曹,顯有搆陷之迹,其爲用心,可謂不佳,不無其罪,依判付,各以其罪照律矣。且石手旣已蒙放,參奉等,亦有照律之敎,守護軍輩,更無可問之事,似當分揀,而臣等不敢擅便,上裁。傳曰,知道。守護軍等,分揀放送。禁府謄錄
合啓。答曰,體予至意,更勿瀆擾。
府啓。答曰,不允。
鞫廳啓辭。答曰,事涉無情,姑先推考,將官,勿爲拿問。
備局粘連啓目。答曰,依允。坐次一款,奉命之官,坐於判書之下,似或不可,更爲酌定。
大司諫洪鎬上疏。答曰,省疏具悉。嘉爾爲國之誠,所陳之事,予當惕念而量處焉。
傳曰,史官二員待命,騎馬六匹立之。各司夜摘奸內下記草
有政。以金光煜爲世子右副賓客,崔晩得爲定平府使,沈闥爲掌樂僉正,柳潝爲陽城縣監,洪鍾韻爲注書,申恦爲刑曹佐郞,崔克誠爲工曹佐郞,李之恒爲承旨,洪命一爲執義,河溍爲持平,吳挺一爲吏曹佐郞,趙珩爲獻納。
上在昌慶宮。停常參·經筵。
自昧爽至卯時,有霧氣。
吏曹草記。答曰,小無不安之事,使之安心爲政。
府啓。答曰,依啓。全羅監司推考,同參宴樂官吏,令本道監司査覈啓聞李民寏事,不允。
合啓。答曰,已諭勿煩。內下記草
上在昌慶宮。停常參·經筵。
備邊司啓曰,各廛市民,成群來訴曰,戶曹以進上衣襨次,大紅雲紋大段,三十一尺貿易事,至嚴且急,此係進御龍袍所用,兵禍之餘,大段掃如,絶根已久,萬無覓得之路,亂後殘民,蒙聖恩保存,以至今日,將未免身被重罪,極爲悶迫云,其切急渴悶之狀,不待號訴而可以見矣。臣等參商事勢,法服不可廢,而尙方織造,旣爲成才,無弊上供,而特命停止,聖念所在,非不至矣。而第尙方之織,易以爲力,求之市中,有如龜背括毛,若如因近規,令尙衣院織造進排,一以免御袍闕供之患,一以祛市民渴急之弊,宜當敢啓。答曰,依啓。備局謄錄
義禁府啓曰,逆賊羅永祿,承服招辭,援引之人,或名無,或因嫌,擧皆不實,被拿者旣蒙放釋,則今此長興被囚金鴻男,與金希男,名字懸殊,當初囚禁,頗似顚錯,目今永祿,旣已殞斃,憑證無據,當此農月,合有處置,而係干逆獄,上裁,何如?傳曰,使之放釋。禁府謄錄
傳曰,兼金郊察訪許灌,除授。咸從縣令
府啓。答曰,遞差。李民寏事
院啓。答曰,推考。趙景禎事
合啓。答曰,毋庸强煩。
戶曹粘連啓目。答曰,加給宜當,更議處置。牛黃價
吏曹草記。答曰,旣已議定,今難更改也。內下記草
有政。以李敏華爲典獄主簿,金諿爲軍資主簿,李惟淸爲掌隷司評,具時勉爲長興直長,全澤爲監察,李逸彦爲歸厚別提,金始乾爲禮賓正,朴爲造紙別提,李應寅爲沙斤察訪,辛淑爲禮賓主簿,尹慶承爲廣興主簿,李爲典牲主簿,李浚爲濟用直長,閔汝鎭爲穆陵參奉,李德老爲抱川縣監,趙晉錫爲司饔直長,李演爲監察,沈譔爲工曹正郞,尹瓛爲監察,金壽翼爲校理,鄭鯤溟爲歸厚別提,趙仁亨爲禁府都事,孫必大爲結城縣監,洪處亮爲海運判官,李楘爲大司諫,金晉宗爲延豐縣監,柳文爲金浦郡守,崔振溟爲安州判官,尹隮爲連山縣監,金興祉爲知禮縣監,申起漢爲同福縣監,盧弘器爲益山郡守,趙仁亨爲歸厚別提,金光宇爲禮安縣監,趙應立爲富寧府使,尹璜爲掌隷司評,李謹行爲興德縣監,洪琂爲尙衣直長,安必勉爲寧遠郡守,朴徹爲宗親典簿,李·蘇東道·柳頲爲典籍,權大德爲昌城府使,李守綱爲造紙別提,李騫爲敦寧奉事,金希儉爲朔州府使,成信耉爲咸興判官,南斗樞爲義興縣監,李旭爲麟蹄縣監,全澤爲司圃別提,許橚爲內資直長,金三樂爲工曹佐郞,李肅鎭爲工曹佐郞,權旰爲典籍,許灌爲咸從縣令,宋應春爲司圃別提,李溫·李慶桓爲成均博士,尹鳴殷爲宗簿正,孫義承爲北部主簿,李惟達爲司藝,崔尙崙爲良才察訪,盧尙賢爲金郊察訪,許舒爲尙衣主簿,蘇東道爲監察,朴安復爲典籍,李榗爲司䆃直長,辛喜道爲司饔奉事,李守綱爲監察,柳景緝爲鍾城府使。
上在昌慶宮。停常參·經筵。
酉時,日暈,下雨。
合啓。答曰,參宴之事,似涉不實,卿等,勿以虛誕之說,添其罪過。
府啓。答曰,旣已施罰,勿復煩論。李民寏事
院啓。答曰,已爲推考,不必罷職。趙景禎
備局粘連啓目。答曰,爲政之時,該房承旨,不告而去,與奉命之行,似爲不同爲在果,然啓辭如此,依回啓施行。內下記草
有政。以申汝挺爲氷庫別檢,崔碩量爲長陵參奉,李後俊爲泰陵參奉,康時惕爲慶基殿參奉,韓亨吉爲刑曹參判,張次周爲重林察訪,南昌祖爲典設別檢,李煥爲穆陵參奉,嚴聖耉爲濟用奉事,李進爲奉常主簿,姜元禧爲氷庫別檢,綾原大君俌爲宗簿都提調,金宏爲奉常判官,崔繼勳爲司䆃正,崔湜爲東部參奉,兪榗爲司䆃主簿,洪鐩爲尙瑞副直長,沈楤爲司僕主簿,崔得麟爲司圃別提,睦行善爲典籍,李博爲造紙別提,郭聖龜爲典籍,鄭文翰爲司饔奉事,金周爲典獄奉事,李山賚爲義盈直長,許恪爲監察,李翼徵爲尙瑞直長,李命哲爲順陵參奉,朴爲監察,申翊全爲副應敎,蔡榮後爲禁府都事,郭龍伯爲奉常正,李元圭爲禮曹佐郞,林爲副修撰,朴純義爲禁府都事。
上在昌慶宮。停常參·經筵。
備邊司啓,黃海監司朴遾,牒報于本司曰,本道卜定卜載馬三十匹,當以兵曹應納木除出,從市直極擇貿送,而自黃海道至義州入送時牽軍,平安道各站,次次替送與否,參商分付。且行具雜物,亦爲時方措備,輸送于平安道,初面官使之轉運計料云,今番北京遷徙之擧,關西責應之費,極爲浩多,宜有顧護,以除一分之弊,自中和至義州,一匹駄馬之價,多至十疋之木,海西所備行具雜物,則直自本道運致灣上,至於卜載馬三十匹,若次次替牽以行,則必有瘦病之患,亦自本道擇定驅人,成給草料,公文交付於義州府尹宜當,以此行會兩西,何如?答曰,依啓。
又啓曰,內醫女丹春一族,呈狀于本司曰,世子嬪回瀋時,不意陪往,忙遽之中,所着衣服,盡爲棄置,而今欲齎持衣資入往,願得許送公文云,人馬各一依願渡送之意,義州府尹處,知委,何如?答曰,依啓。備局謄錄
合啓。答曰,毋庸堅執。德仁事
府啓。答曰,不允。吳暹事,依啓。
院啓。答曰,不允。趙景禎事內下記草
上在昌慶宮。停常參·經筵。
備邊司啓曰,賓客任絖之代,以辛啓榮差送事,曾有傳敎,頃者該曹入啓,則又有世子還瀋後差送之命矣。今則世子還瀋遲速,有不可期,勢難等待,辛啓榮則預爲治行,爲先發送,而金光煜,除授未久,姑令理裝,隨後作行,似爲宜當,敢啓。答曰,知道。任絖限今年仍存。備局謄錄
又啓曰,侍講院書吏吳大屹,呈狀于本司曰,入瀋員役中,如淸譯之輩,亦有衣資私持馬一年三匹題給之規,而獨無書吏衣資之馬,已極冤悶,今則非如前日,只行瀋陽而已。更有轉往北京之擧,三千餘里之路,冬衣及行糧,輸轉無路,官馬雖不敢望,私持馬三四匹,許送公文,願蒙成給,得免中路顚仆之患云,觀其所訴,情勢亦然,私持馬三匹,許令渡送之意,義州府尹處,公文成給宜當,此是初頭作行之人,今姑依此施行,而更觀日後形勢,更議定式,何如?答曰,不允。備局謄錄
又啓曰,新除授賓客等,今番入往,而遷徙北京,則三千餘里無人之地,不但得達甚難,十二朔留過之糧,亦無以辦,計常時官給人馬之數,不足以輸運行資。旣到北京,則節衣所載之馬,亦不可依前續送,刷馬加三匹題給,奴子加一名亦許帶去,而渡江後行糧,到彼後留糧出處,及盤纏,加數磨鍊事,令該曹料理宜當,北京事,定一路店舍設置之後,則可以觀勢更議處置,而此是初頭,不可只循已往之例,合有變通,敢啓。答曰,依啓。
又啓曰,以本司草記,傳曰,官吏之料,自公備給,何如?是措語耶事,傳敎矣。賓客及講官等,在前留瀋時,官給口料,而至於若率,則各自備糧矣。若遷徙北京,則初頭之事勢,必與瀋陽大異,許多瀋陽陪從之員,皆給口料,亦不可必,目今文學李䅘等,陪從到北京之後,緣米穀絶貴,官料一一題給,艱苦度日云,今後入往者,勢未免自爲措辦,故如是措語矣,敢啓。答曰,知道。糧料當自官備給,豈有各自措辦之理哉?備局謄錄
戶曹啓目,粘連啓下是白有亦,黃海道所納收布,已盡於本道前後該用之木,今則只餘八月當步兵價布,元數二十餘同,而旣因兵使狀啓·備局回啓,貿馬價木,以步兵九同三十六疋除出分給,則其餘無幾,本曹之事,亦甚可慮是白在果,今此行次時卜載馬入送之事,方甚緊急,不可少緩是白置,同三十匹馬價,以收布捧給,不足之數乙良,依狀啓步兵價布以節叱分,從市直題給爲白乎矣,步兵木品好於收布,馬價計給之際,商量處之宜當,此意竝爲行移,何如?啓依允,甲申條乙良,使之收捧安徐。兵曹謄錄
兵曹粘連啓目。答曰,査問處置爲乎矣,恤典之物,甚爲薄略,使之加給。
合啓。答曰,予意已諭。德仁事
府啓。答曰,不允。金始乾事,當問于禁府處之,錄勳都監下人事,流來舊規,一朝革罷,殊未妥當,工匠員役,皆用良人,似或便當矣。
院啓。答曰,不允。金始乾事,當問於禁府處之。內下記草
上在昌慶宮。停常參·經筵。
夜五更,下雨。
藥房都提調領議政金瑬,提調禮曹判書李景曾,副提調行都承旨尹順之啓曰,東風連日,朝晝異候,伏未審近來,聖候調攝,若何?諸症之中,其無加減輕重之異乎?臣等,無任區區憂慮之至,敢來問安,竝此仰稟。答曰,與前一樣。藥房日記
義禁府啓曰,金始乾,以新出六品之人,遽授正職,物情之駭異,勢所當然也。當初始乾,以監囚都事,罪人出入之際,李大俊囊中所藏之物,刑吏馬禮賢者,奪取而傳授始乾,始乾持納於鞫廳,大臣以下多官,皆披覽,而卽爲監封入啓而已。此外之事,臣等全不聞知,若有一毫所聞,非但公論可畏,豈敢欺罔聖聰也哉?敢啓。禁府謄錄
刑曹粘連啓目。答曰,依啓。金有誠·金得男等乙良,姑勿囚禁。
憲府粘目。答曰,判書推考,李民寏等乙良,棄。
傳曰,今番籍沒奴婢田宅,依寧社功臣例,分給事,言于該曹。
典籍河潤九上疏。答曰,省爾疏章,深嘉爾憂國之誠,條陳之事,無非至論,予當惕然而自勉焉。
備局粘連啓目。答曰,依允。三百之數,似爲過多,三四十疋量減爲乎矣,徵馬一事乙良,勿施。
憲府粘連啓目。答曰,不干之事,責以不言,殊甚苟且,更推安徐。
合啓。答曰,須體至意,亟停勿煩。
府啓。答曰,依啓。咸興判官成信耉,結城縣監孫必大遞差,氷庫別坐姜元禧罷職,下輩參錄一事,到今革罷,殊未妥當也。李民寏事,及郞薦等事,不允。
院啓。答曰,已諭。內下記草
上在昌慶宮。停常參·經筵。
備邊司啓曰,臣等,聞八路染病致死者甚多,知會各道,某某邑病死之數,使之詳査牒報矣。自上年春至今年四月,各道各邑所報死亡都數,四萬二百餘名,極慘酷,雖經兵火,人民死亡,豈至於如是之多乎?參考東西活人署,自上年至今春,所報病死之數,僅至一百餘名。比於外方甚少,此則只是該署所管因病致死者,而至於閭閻間死亡,則雖不在此限,大槪,朝家賑救之惠,藥物救療之力,有所賴而然也。以此觀之,則外方之不謹救療,以致多數死亡之狀,極爲痛駭,着令諸道監司,考其各邑人民多少之數,査出死亡最多之邑,其時守令,啓聞罷黜,以爲日後惕念之地,何如?答曰,允。
又啓曰,前主簿李承福,呈狀于本司曰,捉得在逃逆賊羅永祿,告于延豐,及其鞫廳推問,則非永祿,乃其弟永男也。而不但永男,已吐謀逆之實,終捕永祿,實由於永男之所告,以此論之。則宜蒙捕逆之賞,而尙無所施,極爲冤悶云,其所呈狀,果非虛語,令該曹照例論賞宜當,且宣傳官韓相,當初逆億拿來之功,與禁府都事盧弘器,終始無異,而盧弘器,則名在鞫廳,書啓之中,已陞四品之職,韓相,獨無施賞之事,亦似不均,竝令該曹,稟旨處置,何如?答曰,允。備局謄錄
又啓曰,戶曹判書李溟戶奴,呈狀于本司曰,質子李敏應,纔經癘疫,僅得差復,而期限將迫,不得已發去矣。今聞行到平壤,其妻又得染疾,病勢極重,方在難救之域,救療藥物,私自持去,則日子稽遲,其前死生,有不可知,齎藥人騎撥下送公文,願蒙成給云,觀其狀辭,情勢悶迫,撥文依願成給,何如?答曰,依啓。備局謄錄
又啓曰,以本司啓辭,辛啓榮,則預爲治行,爲先發送,而金光煜,除授未久,姑令理裝,隨後作行,似爲宜當事。答曰,知道。任絖,限今年仍任事,命下矣。辛啓榮,初以任絖之代定奪,而任絖今旣仍存,辛啓榮,姑爲留在,以待任絖遞來之期乎?辛啓榮·金光煜中,何人爲先發送乎?臣等不能的知,敢此申稟。答曰,知道。辛啓榮,爲先入送。備局謄錄
上在昌慶宮。停常參·經筵。
上在昌慶宮。停常參·經筵。
備邊司啓曰,侍講院牒報于本司曰,前日領兵將鄭漢驥,軍官尹信立,貸出諸王家銀子貿米後,久不還償之故,至今督促,令漢城府,趁行次未發之前,急急起送云,斯速捉送事,分付該府,何如?答曰,依啓。備局謄錄
備局粘連啓目。答曰,依允。諸孫駕馬,仍用驛馬,以除虛費之弊,軍兵刷馬乙良,前定卜馬,使之勿先上送,用於運卜。內下記草
上在昌慶宮。停常參·經筵。
備邊司啓曰,公淸道分定赴瀋驛馬三十匹,今方上來,而急遽之間,只持單衫木疋而來,此輩回還,必在冬間,遼左早寒,不無凍死之患,渠等亦以此意齊訴,情理可矜,朝家役人之道,亦當有軫念之擧。聞司僕寺,有若干木花餘儲云,每名每四斤,特爲俵給,而咸鏡·江原兩道驛卒,直赴關西者,亦令平安監司,各給木一丁,均示軫恤之意,何如?答曰,依啓。
又啓曰,傳曰,軍兵資裝木磨鍊單子,不爲入啓,事極怠慢,自政院催促其行移,宣傳官處給送事,傳敎矣。資裝木分定,必待軍兵抄發知數,然後方可磨鍊,而今番抄軍,異於前規,前受資裝軍六百名內,所謂精抄二百名,皆是束伍軍,未必精於技藝,以御營軍改擇精砲抄發,而其中或有已受資裝木及未受者,參以馬匹價木,分定査覈磨鍊之際,以致遲延之意,敢啓。答曰,知道。
又啓曰,今番入送軍兵,比前極擇抄送云,自此雖爲題給下送,而技藝精熟與否,未能詳知。着令各道兵使,親自揀擇,如有一名苟充抄選之弊,則兵使當受軍律之意,有旨中添入宜當,敢啓。答曰,旣爲題名,又令抄擇,似未妥當,使本廳三分之一,加抄以送,使之其中擇定。
又啓曰,領兵將差出,一日爲急,而兵曹以判書未出之故,尙不差出,極爲稽緩,本曹亦有見存堂上,當日內以兵水使已行之人,急速極擇差出宜當,敢啓。答曰,依啓。
又啓曰,今此入送軍兵事目,今春纔已啓下,所當依前事目施行,而今番運卜馬資裝木,與前數不同,必待該曹磨鍊後,事目啓下之故,就前事目中,略爲加減,今始入啓之意,敢啓。答曰,知道。
政院啓曰,備邊司啓辭,赴瀋軍抄擇,如有一名苟充之弊,則兵使當受軍律之意,有旨中添入宜當事,啓稟,而只以旣爲題名,又令抄擇,似未妥當,使本廳三分之一,加抄以送,使之其中擇定事,傳敎矣。軍律一款,亦爲添入乎?且本廳三分之一,加抄以送,使之擇定事,似是令兵使,在其道擇定之意,而御營廳不能詳知,欲爲稟達,故竝此仰稟。答曰,令兵使擇送之意也。軍律一款,亦爲添入。
兵曹啓曰,備邊司啓辭,今番入送軍兵,比前極抄送云,自此雖爲題名下送,而技藝與否,未能詳知。着令各道兵使親自揀擇,如有一名苟充抄送之弊,則兵使當受軍律之意,有旨中添入宜當,敢啓。傳曰,旣爲題名,又令抄擇,似未妥當,使本廳三分之一,加抄以送,使之其中擇定事,傳敎矣。本廳加抄之數,一百三十三名內,京畿加八名,江原道加三名,公淸道加二十名,全羅道加四十名,慶尙道加二十七名,右道加三十五名,有旨中以此添入之意,敢啓。答曰,知道。備局謄錄
戶曹草記。答曰,依啓。衣資勿爲加給,九王禮單,稍加磨鍊,其中罪廢之人,減去宜當。
又草記。答曰,依啓。帝前所獻與九王所贈,一體磨鍊,殊未妥當,依下敎擧行,盤纏亦勿加給。內下記草郞廳柳埅校正。日記廳郞廳李仁默書。
上在昌慶宮。停常參·經筵。
備邊司啓曰,文學李䅘戶奴,呈狀于本司曰,瀋陽陪從講官,四節衣資入送私馬,自有規例,而目今將有陪往北京之擧,不可續續往還,今秋衣資,來冬衣資奴馬,願爲一時入送云,陪從內醫金孝忠戶奴,亦一樣呈狀,私持馬一年許送之數,曾已定式啓下,只宜無過此數而已。依願施行,似無不可,此外隨後來訴者,一體成給公文,何如?答曰,依啓。備局謄錄
戶曹粘連啓目。答曰,依啓。六雙之數,似爲過多,四匹價銀減送。
戶曹草記。答曰依啓。衣資加磨鍊給之。鳳林大君入瀋時軍官下人等事內下記草
上在昌慶宮。停常參·經筵。
夜四更,流星出危星下,入巽方天際,狀如拳,尾長三四尺許,色赤。
戶曹草記。答曰,知道。虎呈今番從軍立功云,其勢似不得不給矣。
玉堂箚子。答曰,迹雖如此,情則不然,宜體予意,勿復煩瀆。德仁事
合啓。答曰,爾等不體予意,至於合司論啓,此殊非將順其君之道也。德仁事
府啓。答曰,下吏之奪取,未必非都事之令,防納之說,或不無失實之理,竝勿煩論,李民寏事,已諭。
院啓。答曰,依啓。司諫金益熙遞差事金始乾事,下吏之奪取,未必非都事之令,勿爲煩論。內下記草
有政。以李德洙爲大司諫,吳燦爲學錄,睦行善爲副修撰,具義俊爲慶源府使,李有淵爲氷庫別檢,具仁垕爲軍器提調,徐弘履爲漢城判官,李弘載爲典籍,呂·閔汝老·李益新爲學諭,申冕爲承文副提調,辛啓榮爲世子左副賓客,任絖爲世子右副賓客,南老星爲舍人,李楘爲弘文副提學,禹尙中爲長興府使,韓有良爲咸興判官,郭聖龜爲結城縣監。
上在昌慶宮。停常參·經筵。
辰時巳時酉時,日暈。
備邊司啓曰,領議政金瑬妾女子,纔得贖來,而價物未及〈准〉償,今聞主胡,移入北京,欲趁其前畢捧以去,不得不及時輸給,奴馬各二渡江公文成給,何如?答曰,依啓。
又啓曰,林慶業亡去時,逆魁器遠,備給僧人服飾,乘船入送南朝之言,已具於前日咨奏中矣。今因譯官徐尙賢聞之,北京之人,皆言朝鮮摠兵林慶業,投入南朝,而如牢子夜不收等,手下隨率,竝爲偕至云,脫身亡命罪人,若非逆魁資送,則如許各人,何從辦得乎?此言雖不可準信,器遠·慶業,同謀兇逆之狀,思之痛骨,卽今淸國已有北京,形勢與前頓異,慶業終無假息之所,就捕之日,卽爲綁送本國,明示典刑,以洩神人之憤,此擧國之望也。令陪從宰臣,備將此意,告于衙門,且於李馨長之行,以此言送,使之通于鄭譯,預爲之地,似不可已,敢啓。答曰,依啓。
又啓曰,譯官韓之彦,呈狀于本司曰,陪從譯官朴庚生,準朔之代,今當入往矣。禁軍及大君軍官往來時,各給騎卜馬,而譯官則只給兩人竝卜馬一匹,常時則雖不敢有所仰訴,而今則與前不同,將入北京,願依禁軍等例,題給卜馬,衣資亦願加磨鍊云,比之前日赴瀋之行,事勢有異,似當依願施行,敢稟。答曰,依啓。備局謄錄
傳曰,今下弓失,柔遠僉使任命澤給送。
合啓。答曰,決不可從,更勿瀆擾。
府啓。答曰,依啓。金始乾準職改正事李民寏,洪履一等事已諭。
院啓。答曰,依啓。金始乾事
刑曹判書李時白上疏。答曰,省疏具悉卿懇。此時此任,非卿不可,宜勿控辭,安心察職。
前成均金壽賢上疏。答曰,省疏具悉卿懇。所陳兼職,卿辭如此,當勉副焉。
行兵曹判書具仁垕上疏。答曰,省疏具悉卿懇。卿之才望,實合此任,宜勿控辭,從速察職。內下記草
上在昌慶宮。停常參·經筵。
藥房都提調領議政金瑬,副提調行都承旨尹順之啓曰,臣等卽者伏見下醫官之敎,不勝驚惶憂悶之至。凡眼疾之猝發,如有物磨礙澁痛者,或以神祟,或以風熱,或以遊絲入眼,厥症非一,卽令醫官等,入侍審察,然後仍爲下鍼,似爲宜當,敢啓。答曰,依啓。
大殿受鍼後,藥房問安。答曰,知道。藥房日記
備邊司啓曰,傳曰,淸帝移都之後,似當有問安致賀之擧,議處事,傳敎矣。臣等亦有此意,方欲仰稟矣。今因聖敎,更爲參商,在前雖有問安使之命,而帝前問安,似涉未妥。矧今移都北京,事體又與向來自別,遣使稱賀,在所當然,以正卿以上名重,差出進賀使,書狀官亦極擇差送,方物,令該曹預爲措備宜當,敢啓。答曰,依啓。
又啓曰,卽見陪從宰臣任絖等狀啓,駱駝及車牛等,驅夫每匹每輛,各定三人,亦似不足云,而其應入元數,不爲開錄,自此無由的知,大槪,參量該用,必不下百四五十名,日期已迫,雖欲調發於他處,亦不可得也。急令平安監·兵使,從長相議,以淸北近邑某色軍限一百五十名抄發,及期入送,而資裝亦以兵營所捧木布,爲先計給後啓聞宜當,以此意撥上行會,何如?答曰,依啓。名數太多,減半入送,可也。備局謄錄
合啓。答曰,已諭勿煩。
傳曰,給由馬。春城君南以雄,忠淸道公州地沐浴事
右議政沈悅上疏。答曰,省疏具悉。卿雖老病,精神未衰,須勿控辭,臥閤論道。內下記草
上在昌慶宮。停常參·經筵。
藥房都提調領議政金瑬,副提調行都承旨尹順之啓曰,昨日受鍼後,伏未審夜來阿睹之症,加減,何如?靑水膏連爲點塗乎?且今日受鍼,何以爲之?臣等不勝憂悶之至,敢來問安,竝此仰稟。答曰,已爲差愈,勿爲施鍼。藥房日記
備邊司啓曰,以本司草記,駱駝車牛驅夫,限一百五十名入送事。答曰名數太多,減半入送,可也事,傳敎矣。宰臣狀啓,有每一匹一輛,各定二名,似爲不足之語,今若只送七十餘名,元數不足,則他無臨急猝辦之勢,必致狼狽,誠爲可慮。百名驅軍,似不可不送,敢此申稟。答曰,不允。備局謄錄
玉堂箚子。答曰,予意已諭,更勿堅執。
合啓。答曰,毋庸堅執。
府啓。答曰,不允。內下記草
上在昌慶宮。停常參·經筵。
夜三更,熒惑犯歲星,五更,流星出王良星下,入巽方天際,狀如拳,尾長四五尺許,色白。午時·未時,日暈。
藥房都提調領議政金瑬,副提調行都承旨尹順之啓曰,伏未審夜來,眼疾之候,比昨何如?臣等,昨雖伏承已爲差愈之敎,區區之憂,不能自已,敢來問安,竝此仰稟。答曰,旣已差愈,勿爲問安。藥房日記
備邊司啓曰,公淸道所定駕轎馬五匹·卜載馬二十五匹,來現於本司,故點閱後,成給草料公文,已爲入送平安道矣。其中金井驛馬六匹,皆是疲劣,且有病蹇者,其不謹擇送之罪,在於本驛,而監司亦難免不能檢飭之失,當該察訪及監司金尙,竝推考,何如?答曰,依啓。備局謄錄
合啓。答曰,諸賊之招,別無豫知之語,爾等更加詳察,勿復煩瀆。
府啓。答曰,依啓。汚川郡守洪履一罷職李民寏罷職。
延陽君李時白上疏。答曰,省疏具悉。予意已諭,卿其勿爲固辭,安心察任。
禁府草記。答曰,依啓。鄭雲翰等例四品職除授。金始乾事內下記草
上在昌慶宮。停常參·經筵。
午後,灑雨。自未時至申時,日暈,達夜下雨。
玉堂箚子。答曰,予意已諭于兩司矣。
合啓。答曰,已諭毋煩。
府啓。答曰,依啓。持平河溍出仕事內下記草
上在昌慶宮。停常參·經筵。
備邊司啓曰,領兵將金體乾,似當付軍職發送,而方在罷職之中,令該曹稟旨處置,何如?答曰,依啓。備局謄錄
兵曹啓目,粘連牒呈是白有亦。向前刈薍軍一百名,十七日赴役價布,依前例黃海道水軍價布,捧上上送事是白乎矣,赴役日期已迫,姑以本曹所儲布,依前推移題給爲白乎旀,其代水軍價布乙良,督捧上送之意,黃海監司處行移,何如?啓依允。兵曹謄錄
上在昌慶宮。停常參·經筵。
卯時,日暈。
國忌齋忌,鳳林大君及夫人,未時拜辭。
政院·玉堂,二品以上問安。答曰,知道。內下日記
藥房都提調領議政金瑬,提調吏曹判書李景曾,副提調行都承旨尹順之啓曰,大君東還未久,復作燕都萬里之行,聖心雖已理遣,此是常情之所不能堪,靜攝之中,或不無所傷,臣等無任區區,伏慮之至,敢來問安。答曰,症候與前無異。
中宮殿問安。答曰,知道。藥房日記
兵曹粘連啓目。答曰,依允。使之間二年改籍,以除一分之弊。內下記草
上在昌慶宮。停常參·經筵。
自辰時至未時,日暈。
備邊司啓曰,世子入往北京之後,例送朔膳,似難逐朔輸送,三千里之外,其勢不得不間朔入送,而所送物膳之豐約,與前不同,令本道磨鍊啓聞後,加減稟定之意,平安監司處行移,何如?答曰,已定駄數,勿爲加減,間朔入送事,依啓辭爲之。
又啓曰,以本司,世子入往北京之後,朔膳間朔入送,而令本道磨鍊啓聞事草記。傳曰,欲爲加減者,何意耶事傳敎矣。入往北京之後,則道里益遠,間朔磨鍊,或不無絶乏之患,且物之貴賤,必與瀋中不同,故欲減其不緊,加其切要者之意,而措語未瑩,致勤聖敎,不勝惶恐,敢啓。答曰,知道。備局謄錄
又啓曰,自此至北京,道路之遠,踰瀋陽二千里,員役之數,一如瀋行,則非但勢不及周旋,一路偸盜之患,無處不在,若不晝夜守直,則必有虛疎之弊。雖在平時,且當如此,況今新經蕩敗,人煙斷絶之時乎?不得已員役等,就丙子以前赴京之數,參酌減定,別紙書啓,伏候上裁。答曰,如是多定,則西路民力,決難支堪,只一二員加送,可也。備局謄錄
上在昌慶宮。停常參·經筵。
備邊司啓曰,譯官金應淵妻,呈狀于本司曰,其夫以領兵將朴翰男行中譯官,入往錦州,不幸爲主將所殺,有罪無罪,雖不敢言,而日望領兵將回還之時,收屍以來矣。今聞埋置於錦州東門之外,骸骨之返,亦無其期,情理罔極,痛哭來訴,願送人馬各二,輸致屍身渡江。公文自本司成給云,觀其狀辭,果爲矜惻,人馬渡送公文,依願成給,何如?答曰,依啓。
又啓曰,領兵將金體乾,當於念間發程矣。此與前日往錦州之行有異,應行諸事別單,條列以稟,依此施行,何如?答曰,依啓。
又啓曰,世子一行,轉入北京之後,則纔經兵火之地,彼之事勢,與瀋陽有異,許多員役,頓無仰廩之理,初頭世子之行,鹽醬亦絶,則此後之事,可以推知。雖有他物,決無轉換資濟之路,脫有公私竭盡之患,則更無可繼之策,言念及此,不覺悶塞。臣等累日商度,計無所出,惟銀貨,貴賤之間,可以通行,玆以與度支相議,未暇他顧,敢以救急之計,磨鍊以稟矣。伏見戶曹啓辭批答,臣等不勝惶恐之至,固不敢更有所瀆,而百爾思量,若無接濟之擧,大君以下許多大小員役,何所資賴,且兵戈搶攘之中,意外之需,亦不可無,而設令終無所費,豈無推移適用之地乎?該曹之啓,實出於不得已也。依此施行之意,敢此冒昧申稟。答曰,今年所送柴饌等價及別銀蔘,不爲不多,淸國所爲,亦不可察處,姑勿入送,可也。備局謄錄
合啓。答曰,毋庸堅執。德仁事
玉堂箚子。答曰,勿煩。德仁事內下記草
上在昌慶宮。停常參·經筵。
申時,太白見於未地。
合啓。答曰,勿煩。
府啓。答曰,依啓。金礪器·閔應騫拿問,兵曹正郞李沈遞差事獻官等,竝爲拿推。
戶曹草記。答曰,老米雖惡,依瀋陽初到時例食之,可也,似不必到今,別出無前之規也。設有可用之處,已送銀蔘,亦爲不少,民之膏血,戶判不可如是濫用也。北京所用加送事
刑曹判書徐景白箚子。答曰,省箚具悉。頃日之事,不甚關重,宜勿控辭,調理察職。
副修撰睦行善上疏。答曰,省疏具悉。爾其勿辭,調理察職。內下記草
有政。以尹絳爲左承旨,蔡亨後爲戶曹佐郞,李興仁爲比安縣監,金曄爲砥平縣監,李興祿爲戶曹佐郞,玄太始爲竹山府使,南以雄爲大司憲,李弘淵爲兵曹佐郞,柳艎爲雲峯縣監,李楚老爲開寧縣監,申冕爲兵曹參議,金始蕃爲掌令,朴大華爲沔川郡守,鄭維城爲刑曹參議,李敏華爲監察,金益熙爲應敎,李時萬爲修撰,李植爲禮曹判書,金壽翼爲司諫,李時白爲判尹,尹鏶爲正言。
上在昌慶宮。停常參·經筵。
傳于政院曰,海嵩尉尹新之家,遣內醫看病。藥房日記
備邊司啓曰,宣川府使閔應騫,宣沙浦僉使金礪器等,因臺諫啓辭,已有拿命,俱是不可暫曠之任,其代令該曹卽日差出,急急發送,何如?答曰,允。備局謄錄
領議政金瑬,左議政洪瑞鳳,二品以上啓曰,德仁之容息覆載之間,亦已久矣。三司交章,逐日力爭,而殿下終始以爲未嘗豫知其罪,左遮右攔,一向牢拒,聖上好生之德,雖已至矣。臣等之惑滋甚焉。自古人臣,未有身負推戴之名,而得保首領者矣。其情之眞與不眞,固不暇論也。況德仁,以末裔宗室,猥至崇班,本分之外,則有何所爲,而交厚異色,相與往逐,其蹤跡已極可疑,終至託婚兩賊,結爲心腹,日夜聚會,內外無間,綢繆親密之狀,旣如此狼藉,諸賊之招,又如彼,雖以殿下之聖明,亦何以眞其心之獨不然乎?其爲情迹,斷無可疑,而殿下尙此持疑,不忍致辟,夫所謂罪疑惟輕者,可以無死之謂也,非謂罪犯君臣父子之倫也。宋儒朱熹之言曰,願父子之親,立君臣之義以斷之,綱常所係,王法至嚴,殿下獨奈何私門宗社之罪人,壞萬世之綱常,廢百王之大法乎?輿情難遏,衆怒難化,請亟從公議,以正邦刑。答曰,諸賊之招,別無豫知之語,而卿等亦爲此擧,予甚驚悶,王法雖嚴,人命亦重,更加詳察,勿復煩瀆。寧國儀軌
府啓。答曰,依啓。所江僉使宋溟遞差事
合啓。答曰,以予揆之,彼無干豫,須體至意,更勿論執。
玉堂箚子。答曰,須體至意,更勿瀆擾。
海嵩尉尹新之箚子。答曰,省箚具悉。予甚慮念,卿其勿爲控辭,安心調理。內下記草
有政。以劉纘先,爲宣川府使。
上在昌慶宮。停常參·經筵。
判尹李時白啓曰,因備邊司啓辭,員役加定事,啓下矣。北京之行,路由蒙古地方,曠邈無人之境,意外可慮之患,難保其必無,莫重方物卜駄守直等事,必有手下親信之人,可以檢飭防患,而軍官一人,決難得力,譯官則雖不必加定,軍官若干人,令備局量加定額,何如?傳曰,依啓事,傳敎矣。今番使行,與往來瀋陽之日有異,例帶軍官一員,勢難周旋,軍官二員,使之加帶以行,何如?答曰,知道。
備邊司啓曰,當此西海可虞之日,宣川府使·宣沙浦僉使,俱不可一日曠任,昨已口傳差出,而私馬赴任,必至稽滯,令該曹卽爲給馬發送,何如?答曰,允。備局謄錄
二品以上賓廳啓辭。答曰,厥罪可疑,用法惟輕,置之絶島,似爲無害也。前啓
合啓。答曰,已諭毋煩。德仁事
院啓。答曰,依啓。砥平縣監金曄遞差事內下記草
上在昌慶宮。停常參·經筵。
申時,太白見於未地。
傳曰,今下弓矢,宣沙浦僉使李應徵給送。
二品以上賓廳啓辭。答曰,體予至意,須勿更請。
合啓。答曰,毋庸强煩。
合司再啓。答曰,已諭。
玉堂箚子。答曰,勿爲瀆擾。內下記草
上在昌慶宮。停常參·經筵。
傳于政院曰,東陽尉家,遣內醫看病。
藥房都提調領議政金瑬,提調吏曹判書李景曾,副提調行都承旨尹順之啓曰,臣等,卽因朴泰元,伏審玉體顚仆致傷,伏不勝憂惶驚慮之至,所傷之輕重,雖未能詳知,而瘀血最可懼。鍼藥不可不竝行,請令醫官,入侍診候之後,退而議定當藥,宜當,敢此竝稟。答曰,依啓。藥房日記
受鍼,正時午初入侍,提調李景曾,副提調尹順之,御醫崔得龍,執鍼朴泰元,受鍼後,藥房三提調問安。答曰,知道。
藥房再啓曰,臣等,卽與御醫等相議,則皆以爲宜於當歸鬚散,加大黃酒蒸一錢·柴胡·枳殼各七分,靑皮五分,連用三貼,徐觀症勢加減,或更議他藥,或仍用此藥宜當云,而明日連爲受鍼之意,竝此敢啓。答曰,依啓。藥房日記
備邊司啓曰,今見洪喜男手本,館舍改造時木手供饋等事,自我爲之,事理當然,而至於釜城移館之事,則決不可從,委曲措辭,防塞宜當。且國朝等字高下格例,乃是禮部修答之辭,自前如是爲之,非創於今日,而到今執以爲言,尤爲可駭,使之十分開諭,宜當,元手本竝入之意,敢啓。答曰,依啓。國字改書之請,渠之所言,不爲無據,日本等字,一體高書以給,似或無妨也。備局謄錄
戶曹草記。答曰,依啓。使行員役給米事,此行則不給,殊未妥當矣。
百官庭請。答曰,予意已諭,毋庸瀆擾。
合啓。答曰,勿爲堅執。
百官庭請再啓。答曰,情意雖密,逆謀則或有不言之理,卿等須念人命之重,以副寡昧之望。
合司再啓。答曰,毋煩。
玉堂箚子。答曰,予意已諭于大臣矣。
合司三啓。答曰,情意雖密,其兇謀則或有不知之理,卿等更加詳察,勿復煩瀆。
右議政沈悅啓辭。答曰,枯黃之處,不至大段,姑勿修改,以除民弊。長陵事
禮曹粘連啓目。答曰,依允。此倭出來時,無書啓,則禮單贈給,似未妥當,此一款乙良,更議處之。
玉堂再箚。答曰,勿煩。
備局草記。答曰,今年所送柴饌等價及別銀蔘,不爲不多,淸國所爲,亦不可不察處,姑勿入送,可也。內下記草
上在昌慶宮。停常參·經筵。
卯時,日暈兩珥。
藥房都提調領議政金瑬,提調吏曹判書李景曾,副提調行都承旨尹順之啓曰,昨日受鍼進藥之後,伏未審夜來酸疼牽引之候,比昨加減,何如?臣等無任憂慮之至,敢來問安,竝此仰稟。答曰,時無加減。
受鍼正時,辰末,入侍依前。
受鍼後,藥房問安。答曰,知道。藥房日記
備邊司啓曰,世子陪衛武士許遂·朴泂·權霌·金瑜等,時無出來之期,節衣資私持馬,依宣傳官例,公文成給入送,何如?答曰,依啓。
又啓曰,本司有司堂上戶曹參判尹履之,因工曹啓辭,鑄成廳堂上差下矣。此雖戶曹應兼之任,而自有他堂上,不必以參判兼之,尹履之,鑄成廳堂上改差,使之專察本司之任,何如?批答不錄
戶曹啓曰,每年紅柿入瀋之數,以四萬箇爲準,自湖西船運,入送於平壤,生梨,則兩西分定,各數千箇,未有恒定之數,而上年因皇帝之喪,減紅柿之半,換定生梨,臨急蒼黃,僅得充備輸送矣。上年鄭譯言內,自今後梨柿之數,依今年准定云,而然或臨時改定,有難測料,自本曹問於本道,則亦未能的知極爲可慮。竊念北京遷徙之後,實果雜物,亦與瀋陽有異,生梨,乃燕都所産,而紅柿,則易致腐爛,數千里輸運極難,必有變通之擧,仍爲減定,則我國之除弊幸,而雖或不減,明知其梨柿分定之數,然後庶免猝迫艱措之患,及時移文於宰臣,以此曲折,講定衙門,似不可緩,令廟堂商量處置,何如?傳曰,允事,傳敎矣。梨柿輸送之擧,爲近年罔堪之弊,今則淸國,將遷徙北京,事勢異前,許多梨柿,鳳城以西,雖非自我駄送,其在淸國,亦有難支之勢,紅柿則輸之瀋陽,亦致破爛,況此北京之遠乎?設令有可運之力,終必爲無用之物,至於生梨,則元是北京至賤之産,不待我國之梨,亦自足用,淸國必有變通之路,不可不及時講定,令平安監司,擇定伶俐軍官,急急馳往瀋陽,令陪從宰臣,力辦於衙門,必期得請,而如有周旋之便,則雖用若干人情之物,亦爲多幸。此意竝及於移文之中,平安監司·陪從宰臣處,一體行會,何如?答曰,依啓。且淸國,時無用賂之弊,譯輩鼠竊之路,勿爲創開宜矣。備局謄錄
備邊司啓曰,瀋陽之遷徙北京,定在八月之望,而公卿諸質,亦未免隨行云,質子所騎之馬,則雖給官馬,而家屬及衣食資裝騎載之馬,必自各家入送,方可得達,奴五名·馬五匹許送公文,竝爲成給,何如?答曰,依啓。
又啓曰,以赴西軍點送事,本司有司堂上尹履之,與兵·戶曹堂上,出往慕華館,犒饋之際,忠原將官禹淳,衣裝無形,不似將官,問其所由,則前定將官,臨時改定,發送前一日,始以渠身定送之,故不得治裝而來云,其言未得準信,招問其邑色吏,則因兵使分付,果爲如是處置之意納招。數千里遠赴將官,臨時改易,已極可駭。況所易之人,如是疲劣,不合於將官之任,不得已仍爲發送,而該邑守令,不無其罪,請罷職,兵使亦不無所失,從重推考,何如?答曰,依啓。表衣次,令該曹特爲題給,俾不至埋沒。備局謄錄
傳曰,史官一員待命,騎馬三匹立之。慕華館,先運赴瀋軍,點閱
百官庭請。答曰,須體予意,更勿煩瀆。
合啓。答曰,予意已諭。
百官再啓。答曰,毋庸强煩。
玉堂箚子。答曰,如是煩請,殊非將順之道,宜體至意,更勿瀆擾。
合司再啓。答曰,仍置絶島,似爲無害,須速停論,以副予意。
合司三啓。答曰,須勿更煩。
玉堂再箚。答曰,已諭。
前右議政李敬輿上疏。答曰,省疏具悉卿意,所陳之事,旣已議處,卿其安心,勿爲待罪。內下記草
上在昌慶宮。停常參·經筵。
酉時,日暈。夜一更二更,月暈。
藥房都提調領議政金〈瑬〉,提調吏曹判書李景曾,副提調行都承旨尹順之啓曰,連日受鍼進藥之後,伏未審玉體受傷之症,其無差減之效乎?臣等不勝憂悶之至,敢來問安。且昨日入侍諸醫等,皆言付丹知灸,則氣血皆聚于一處,必須卽鍼經絡,疏導鬱滯,然後可無後患云,今日連爲受鍼之意,竝此仰稟。答曰,知道。傷處時無加減。
受鍼,正時巳初,入侍,依前大殿受鍼後,藥房三提調問安。答曰,知道。藥房日記
藥房再啓曰,卽者伏聞入侍醫官之言,有有加無減之敎,臣等益不勝憂悶之至,仍與諸御醫等相議,則皆以爲仍用當歸鬚散,而就前加入中,減其大黃·酒蒸·柴胡·枳殼·靑皮,各五分,更加穿山甲炒七分,水煎不拘時,連進三貼宜當,而且桃仁泥二錢,燒酒一盞調和,不拘時進御,亦當云,故竝此敢啓。答曰,依啓。藥房日記
備邊司啓曰,以平安監司狀啓粘目,傳曰,麟坪大君回還時,人馬之數甚少,何如是矇矓耶回啓事,傳敎矣。平安監司狀啓回啓時,臣等未及思度,措語疎漏,致勤聖敎,不勝惶恐,元啓目付標,還入之意,敢啓。答曰,知道。
戶曹啓曰,以本曹進賀使行次,盤纏磨鍊單子。傳曰,譯官何如是數多耶事,傳敎矣。前例赴瀋使臣之行,譯官五人差定,而今則以備邊司啓辭,有一二員加定之敎,備邊司二人加差各學譯官,通計七人差定矣,敢啓。傳曰,知道。方物數少之時,則四人定送矣。
政院啓曰,以備邊司平安監司狀啓粘目,傳曰,此回啓是耶承旨察啓事,傳敎〈矣〉。臣就審回啓,則鳳林大君北京行次時,應把夫馬一百五十匹,而就入瀋時夫馬七十一匹,又加整齊,餘馬準一百五十匹之數,到瀋後以麟坪大君回還時夫馬,互爲推移,抄擇把用之意也。但其措語似欠明白,回啓捧入時,臣再三覆察,不能無疑,而備局之啓,與該曹公事有異,故不敢容易前却,仍爲捧入矣,今承聖敎,惶恐敢啓。傳曰,知道。
備邊司啓曰,辛啓榮,旣已遞差,賓客一員,今當差出矣。老病之人,則旣差之後,紛紜遞改,事甚不當,況今三千里外行役,非老病者之所可堪行,令該曹年近七十之人,勿爲擬差,俾無遞易之事,定爲恒式,何如?答曰,依啓。備局謄錄
百官庭請啓辭。答曰,豫知之迹,似無明證,卿等勿以臆度,論人大罪。
合啓。答曰,條陳逆狀,皆涉臆度,卿等勿以難明之事,置人於死地。
玉堂箚子。答曰,予意,已諭于兩司矣。
百官再啓。答曰,已諭。
合司再啓。答曰,毋庸堅執。
玉堂再箚。答曰,體予至意,須勿更瀆。
合司三啓。答曰,已諭。
兵曹粘目。答曰,前日騎馬入去時,駕轎馬已爲多送,使之此馬加用爲乎矣?如或不足,則海西馬二匹兺,依回啓施行。內下記草
上在昌慶宮。停常參·經筵。
藥房都提調領議政金瑬,提調吏曹判書李景曾,副提調行都承旨尹順之啓曰,連日受鍼進藥,而非但都無顯效,反下有加無減之敎,臣等尤不勝焦慮渴悶之至,伏未審夜來,症候加減,比昨何如?且湯藥及桃仁泥燒酒,亦皆進御乎?敢來問安,竝此仰稟。答曰,自今日,頗似減歇,燒酒昨因上熱,不爲進服矣。藥房日記
戶曹啓曰,世子·嬪宮·大君·諸孫冬衣服,例於八月間入送,而今則必於八月望前,北京行次未發之前,可以入送,而近無往來順付之便,卽爲禁軍發定領去,交付於平安監司處,使之急速傳送,宜當,敢啓。傳曰,依啓。備局謄錄
兵曹啓目,粘連啓下是白有亦。蠲減在逃時價布,以開逃軍自現之路,足爲救弊之一策,條列事意,亦頗纖悉,京上納定別甲騎步兵段置,與營軍鎭軍一體施行,事目乙良置,不必別立,依該道條列事意,施行宜當,以此行移,何如?啓依允。兵曹謄錄
百官庭請啓辭。答曰,由予否德,逆獄累起,宗戚之卿,相繼不保,靜言思之,慙懼俱深,以予揆之,今日盈庭之請,似非安寧之術,卿等宜匡救君上之惡,引進賢能之士,使兇人惡類,不敢生意。
合啓。答曰,由予否德,逆獄累起,宗戚之卿,相繼不保,靜言思之,慙懼俱深,卿等宜體至意,速爲停止,更勿論執。
玉堂箚子。答曰,已諭。
宗室啓辭。答曰,卿等亦爲此擧,予甚驚悶,德仁之罪,實涉難明,故百僚之請,不爲允從矣。
百官再啓。答曰,予意已諭。
合辭再啓。答曰,已諭,勿煩。
禁府粘連啓目。答曰,依允。本府府吏,難免不爲盡心知委之罪,拿推。逆賊事,大丘府使李益普內下記草
上在昌慶宮。停常參·經筵。
卯時,日暈。夜五更,月暈。
藥房都提調領議政金瑬,提調吏曹判書李景曾,副承旨行都承旨尹順之啓曰,伏未審夜來,症候輕重,比昨何如?昨雖伏承頗似減歇之敎,臣等之憂慮猶未能自已,敢來問安。且今日受鍼之意,竝此敢稟。答曰,知道。症候日漸差減矣。
受鍼,正時巳初,入侍依前,受鍼後,藥房三提調問安。答曰,知道。藥房日記
兵曹啓曰,慶尙左道御營軍八十名·火兵六十八名·哨官一員,右道御營軍一百五名·火兵六十七名·把摠一員·哨官一員,全羅道御營軍一百二十名·火兵五十三名·哨官二員,當日慕華館,軍裝,竝一一點考後,仍爲犒饋發送,而金海御營軍奴內卩銀,中路得病云,看審,則果爲的實,火兵中尙州火兵權己云,自願代往,爲人健壯,且好品鳥銃諸具,亦爲持來,故仍備局分付,以其人代送。領兵所帶員役,代火兵十五名計,除前日逃還火兵宣川定配李仁男入送,其代一名,依啓下亦爲減除。密陽御營軍朴春億,所持鳥銃破裂不用,昌原御營軍安義良,所持鳥銃亦穴塞不用,故令軍器寺,卽爲換給以送之意,敢啓。答曰,知道。餘軍四五名,限義州入送,似可也。
又啓曰,本曹草記,御營軍犒軍發送事。傳曰,知道。餘軍四五名限義州入送,可也事,傳敎矣。依聖敎,餘軍之中,壯實者五名,抄送之意,敢啓。傳曰,知道
備邊司啓曰,全羅·慶尙兩道軍兵犒饋次,本司有司堂上尹履之,出往慕華館,眼同兵·戶曹堂上,點送之際,奉化軍兵申日孫所訴內,癘疫經過之後,頭髮落盡未長,到彼之後,恐有詰問難便之事,願得立旨以去矣。令領兵將,成給立旨,且密陽軍兵朴春億,所持鳥銃破裂不用,問其所由,則本官所受,如是不用之物云。昌原軍兵安義良,所持鳥銃,穴塞不用之故,竝以軍器寺鳥銃換給以送,而三邑守令,不爲詳審擇送,致有如此之弊,極爲可駭,左右兵使,亦不無不爲檢飭之失,竝推考治罪,以警後日,何如?答曰,允。備局謄錄
傳曰,史官一員待命,騎馬三匹立之。慕華館,赴西後運軍點閱
合啓。答曰,共謀不軌,似不明白,須勿强爭,用副至意。
百官庭請啓辭。答曰,共謀不軌,似不明白,須勿强爭,用副至意。
宗室啓辭。答曰,此人,予待之不薄,安忍謀爲不軌哉?
玉堂箚子。答曰,予意,已諭于兩司矣。
合司再啓。答曰,其情迹,設或如此,予不忍加法,卿等,宜體至意,更勿瀆擾。
百官再啓。答曰,其情迹,設或如此,予不忍加法,卿等宜體至意,更勿瀆擾。
合司三啓。答曰,勿爲堅執。
玉堂再箚。答曰,毋煩。內下記草
上在昌慶宮。停常參·經筵。
自昧爽至卯時,有霧氣。申時,日暈。
藥房提調吏曹判書李景曾,副提調行都承旨尹順之啓曰,連次受鍼進藥之後,伏未審夜來,聖候如何?酸疼牽引之症,比昨無減乎?臣等不勝憂慮之至,敢來問安,劑入之藥,今日當爲畢進御,而醫官等,以爲明日受鍼入侍時,更爲詳審症候後,議藥宜當云,竝此仰稟。答曰,所患之症,幾盡差愈矣。藥房日記
左議政洪瑞鳳,率百官再啓曰,德仁兇逆滔天之狀,盈庭之論旣已備陳,自上亦已洞燭矣。欲將不道之誅,捨此賊而何施哉?以彼幺麽疎戚之分,負此窮兇極惡之罪,不審聖明,何所顧惜而遲留不斷,久稽天討,以咈擧國同憤之罪哉?此是宗社大賊,殿下不可容私意於其間也。請速賜睿斷,以正邦刑。答曰,予爲宗社,勉副公議,其令該府,考例處之。
義禁府啓曰,百官啓辭批答,令本府考例處之事,傳敎矣。百官伏闕,苦口力爭,今始蒙允,臣等有司也,只依律文擧行而已。發遣都事,馳往配所,以正邦刑之意,敢啓。傳曰,依前例處之。
兩司合啓曰,德仁按律處斷事,得蒙允兪,輿情咸快,王法將行,而但以依舊例只賜藥爲敎,臣等聚首驚惶,猶有所悶鬱焉。此賊非前日逆珙,王室至親之比,不過一末裔疎遠之宗室,而其兇謀逆狀,彰著無疑,豈可與逆珙,比而同之,緣坐籍沒等事,亦何以不爲擧行乎?百僚之爭歸虛,神人之憤莫洩,揆諸邦憲,豈有是理,身負推戴之名,狼藉諸賊之招者,罪不容誅,法不可撓,殿下雖欲以私恩,不用大辟,其於公議何,其於國法何?請還收賜死之命,一依禁府啓辭,以正邦刑。答曰,治逆之規,不爲承服,則無緣坐籍沒之法,卿等,更加詳察,勿爲堅執。寧國儀軌
傳曰,今下弓矢,羅暖萬戶李信弘給送。
百官初啓。答曰,已諭。
宗室初啓。答曰,毋煩。
玉堂箚子。答曰,勿煩。
禁府照目。答曰,除刑推照律,張留乙良,覈處。
禁府粘連啓目。答曰,除加刑議處。具元悌事
又粘連啓目。答曰,具級侤音及申仲吉私持重記,取考處置爲乎矣,取來間乙良,保放。
禁府草記。答曰,勿爲緣坐籍沒,只賜藥似可,舊規相考擧行。德仁事
政院啓辭。答曰,自有舊例,相考處置,未爲不可矣。德仁事內下記草
上在昌慶宮。停常參·經筵。
下直,訓戎僉使金義賢,西北萬戶李春培。
藥房提調吏曹判書李景曾,副提調行都承旨尹順之啓曰,伏未審夜來,玉候將攝若何?臣等,昨承幾盡差愈之敎,而區區憂慮,不能自已,敢來問安,今日受鍼之意,竝此仰稟。答曰,知道。今日症候,不如昨日矣。
受鍼,正時巳初,入侍依前,受鍼後,藥房問安。答曰,知道。
藥房再啓曰,臣等伏承聖敎,前症未減,且有感冒之候,不勝憂悶之至,退與諸御醫等相議,則前進當歸鬚散,加柴胡·川芎各一錢,枳殼·靑皮·荊芥穗,各五分,一以治瘀血,一以治感冒之症,宜當云,此藥三貼劑進之意,敢啓。答曰,知道。
傳于政院曰,領議政家,遣內醫看病。藥房日記
合啓連啓。答曰,啓辭如此,只緣坐籍沒。寧國儀軌
義禁府啓曰,罪人閔應騫·金礪器等,今明當爲入來,而以當初臺諫所啓觀之,則此人等所犯,似係謀逆,不可以常例推鞫。判府事時未差出,令吏曹作速擬差,何如?傳曰,依啓。
又啓曰,罪人閔應騫·金礪器等,已爲入來,事關逆獄,推鞫之時,不可無判義禁,而判府事,時未差出,令吏曹急急擬差,以重獄體,何如?傳曰,依啓。
又啓曰,百官啓辭批答,令本府考例處之事,傳敎矣。百僚伏闕,苦口力爭,今始蒙允,臣等有司也,只依律文擧行而已。發遣都事,馳往配所,以正常刑之意,敢啓。傳曰,依前例處之。
又啓曰,以本府啓辭,依前例處之事,傳敎矣。臣等,取考戊辰年謄錄,則逆珙時特命使之自處矣。遵依聖敎,當用右例擧行,而重念珙,則王室至親,德仁,特一末裔宗人,地位懸絶,不可與珙,一樣用律,大臣之意,亦以爲然。依前啓辭,馳遣都事,以正常刑,而緣坐籍沒等事,亦當依律文擧行,敢啓。傳曰,勿爲緣坐籍沒,只賜藥似可,舊例相考擧行。
又啓曰,以本府再次草記,傳曰,勿爲緣坐籍沒,只賜藥似可,舊例相考擧行事,傳敎矣。臣等,有司也,祗奉聖敎,所當擧行,而竊伏重思,逆珙先王之子,聖明之叔也。其時有使之自處之命,不盡本律,至今人多言之,德仁則屬籍疎遠,外宗末裔,而推戴之說,狼藉於諸賊之招,豈可只賜藥,而洩神人之憤也?斷無是理,至於緣坐籍沒,乃付逆次第應行之典,獨於德仁,亦不可不施,王法至嚴,依前啓辭施行,何如?傳曰,下敎中所謂舊例,乃是祖宗朝規例也。
又啓曰,大難之後,文書蕩失,祖宗舊例,無憑可考,然此不過出於一時權宜之例,非三尺不易之法也。今者德仁,以惡逆之魁,罪關宗社,殿下安得以私之哉?臣等職忝有司,所持者王法也。前世權宜之例,何敢遵行乎?依前啓辭施行之意,惶恐敢啓。傳曰,依舊例只賜藥。禁府謄錄
傳曰,今下弓矢,訓戎僉使金義賢,西北萬戶李春培,給送。
領議政金瑬箚子,答曰,省箚具悉卿懇。卿其勿辭,調理察職。內下記草
上在昌慶宮。停常參·經筵。
夜三更,月暈兩珥。
藥房提調吏曹判書李景曾,副提調行都承旨尹順之啓曰,伏未審夜來,玉候調攝,若何?昨日受鍼之後,未知有差減之效乎?感冒之候,加減,何如?臣等不勝憂悶之至,敢來問安。且明日受鍼當次之日,而諸醫官等,皆言瘟㾮日,大爲禁忌云,明明日退爲受鍼,宜當,竝此仰稟。答曰,知道。症候,與昨一樣。藥房日記
傳于政院曰,左議政家,遣內醫看病。藥房日記
備邊司啓曰,淸國,移入北京之後,我國夫馬一事,決難支堪,以前頭應用馬匹之數言之,則世子行次三百匹,大君行次一百五十匹,進賀使之行,所把之數,時未的知其幾匹,而小不下五十餘匹。歲幣使所把之馬,多至二百餘匹,正朝聖節等行之馬,亦極浩大,而歲幣方物所載之馬,則三千里外便行之馬,不可與赴瀋時一樣准載,以此計之,則其數必倍蓰矣。世子行次所把刷馬,雖以運卜馬補用,而其餘自本道雇立者亦多,此外各起行次所用之馬,罔有紀極。若盡責於兩西,則其勢萬不能支吾,若分定各道,則不可不預爲分付,着令該曹,速爲料理,稟旨施行,且今番交替軍卜物載持,及員役所騎馬,都數三百三十匹矣。一入北京,更無牽來之人,又無喂養之路,許多馬匹,皆出於民之膏血,而盡爲倒損,則極爲可惜。非但到北京之後,喂養無路,越江以後,亦無馬糧輸運之路,未及半途飢斃矣。令運餉使·平安監司,十分料度,或以輕貨,或以潦·瀋間所在米豆,題給而到彼之後,或臨時出送,或酌定驅人,使之牽來,俾無盡爲殞斃之患,宜當。此等便否,料理施行之意,平安監司·運餉使·領兵將處,竝爲行會,何如?答曰,依啓。正朝·聖節,合爲一行宜當,且軍兵所持之馬,渠等從征時,及回還之時,似不可無也事,傳敎矣。正朝聖節,合爲一行,則方物載之馬,雖無所減,員役所騎,則可以減省,依聖敎擧行,允爲便益,至於軍兵載卜之馬,則軍人等,從征深入之時,准朔回還之日,不可無馬匹,誠如聖敎。但北京近處,芻草極貴,平時貢獻之馬,其數不多,而猶未能喂養,況此三百三十餘匹之馬,決難養飼,然事難遙度,令該曹馬料所貿輕貨,量宜給送,領兵將到彼,與陪從宰臣,相議,可以喂養則留之,如不得喂養,將未免盡斃,則出送宜當,而所可慮者,無牽來之人耳。空馬則一人可驅三四匹,驅人若干名,令本道定送,使之牽來,或於刷馬夫回來時,順付以送,或分給軍人之願受者,仍爲留養,亦當。此意,平安監司·運餉使·領兵將處,竝爲行會,使之料理善處,何如?答曰,依啓。備局謄錄
義禁府啓曰,德仁賜藥事,命下矣。依前例發遣都事於配所,當卽賜藥,而臺論已發,不得發遣之意,敢啓。傳曰,知道。
政院啓曰,卽者,禁府都事來言曰,以推鞫開坐事,稟請于大臣,則領議政所患之病,尙未差歇,左議政自去夜,重患痢疾,右議政賓廳坐起,罷出之後,氣甚困憊,不能收拾云。今日推鞫,不得爲之之意,敢啓。傳曰,知道。左議政處遣內醫看病。禁府謄錄
傳曰,承旨尹絳,除授忠原縣監。僉知朴翰男,除授大丘府使。
合啓。答曰,自有舊例,勿爲煩論。
兵曹粘連啓目。答曰,初參正勳者,竝加資,籍沒奴婢量宜給,逆賊首助捕者,依回啓施行,其餘乙良,陞敍,未出六品者,六品遷轉似當,問于大臣處之。
傳曰,給由馬。漢原府院君,廣州地沐浴事
尙衣院粘連啓目。答曰,依允。各邑未收,一體施行,俾無不均之歎。收貢事內下記草
有政。以趙錫胤爲承旨,趙又新爲禧陵參奉,徐顯一爲繕工監役,蔡忠晉爲監察,韓興一爲世子右副賓客,李郊爲司宰監,參奉尹世任爲刑曹佐郞,鄭亨道爲贊儀,南碝爲平安都事,李道基爲軍資判官,申恦爲兵曹佐郞,吳挺一爲典籍,尹鳴殷爲校理,尹塏爲司圃別提,劉應文爲監察,李彭壽爲典獄主簿,權任中爲禮賓正,李湙爲瓦署別提,尹絳爲忠原縣監,朴翰男爲大丘府使,李泰淵爲奉敎,丁彦瑗爲典籍,李楘爲同知成均館事,成楚客爲正言,安獻民爲校書著作,洪興祉爲學錄,金光煜爲左副賓客,蘇東道爲禮曹佐郞,鄭雲翼爲禮賓奉事,李行遇爲兵曹參知,金脩爲砥平縣監,閔馨男爲判義禁。
上在昌慶宮。停常參·經筵。
藥房提調吏曹判書李景曾,同副承旨李之恒啓曰,伏未審夜來,聖候,何如?進藥之後,牽引之症,感冒之候,其無差減之效乎?三貼之藥,今日當爲畢進御,必詳知症勢,然後可以議藥,敢此仰稟。答曰,時未差減。藥房日記
政院啓辭,新除授知義禁府事李時白,命招肅拜,使之參鞫,何如?傳曰,知道。
禁府郞廳,以大臣意啓曰,罪人金礪器·閔應騫等,今當推鞫,而知事尹暉,以亡妻歸葬事,受由出去,同知事金蓍國,病勢甚重,勢難參鞫。本府堂上未備,自前推鞫,不得爲之,同知事金蓍國遞差,其代令該曹卽爲差出,何如?傳曰,議啓。
政院啓曰,卽刻禁府都事來言,領議政所患前症,時未差復,左議政以病故,方爲陳箚,右議政,以昨日霍亂,不得進參之故,至於上箚待罪,今日推鞫,不得爲之云,敢啓。傳曰,知道。禁府謄錄
左議政洪瑞鳳,右議政沈悅箚子。答曰,省箚具悉卿懇。勿爲待罪,安心調理。內下記草
有政。以閔馨男爲左參贊,金壽賢爲右參贊,安獻民爲奉常參奉,李庭芳爲敦寧判官,沈詻爲司譯提調,沈熙世爲吏曹佐郞,金壽賢爲左參贊,李贇諴爲長陵參奉,李時白爲義禁府事,吳挺一爲吏曹佐郞,李後山爲宗簿正,李時白爲同知義禁府事,兪棨爲注書,河晉善爲校書博士,韓亨吉爲江原監司。
上在昌慶宮。停常參·經筵。
夜五更,月暈。
藥局都提調領議政〈金瑬〉,提調吏曹判書李景曾,副提調都承旨尹順之啓曰,晝熱夜涼,日候不調。伏未審此時,撲傷之症,感冒之候,比昨加減,何如?受鍼今已四度,進藥亦至九貼,而每承一樣之敎,臣等不勝憂慮之至,敢來問安。且今日受鍼時,令入侍醫官等,審察聖候,然後退而議定事,依昨日啓稟,爲之宜當,竝此仰稟。答曰,知道。所患之症,自昨日顯有鍼藥之效矣。
受鍼,正時巳初,入侍,提調李景曾,副提調尹順之,御醫崔得龍,鍼醫柳後聖·李馨益·朴泰元。受鍼後,藥房問安。答曰,知道。藥房日記
傳曰,今下弓矢,仁遮外萬戶丁弘善給送。內下記草
受鍼,入侍時,吏曹判書李景曾啓曰,當此靜攝之中,瀆擾誠爲未安,而適今日入侍,不得不啓稟矣。進賀使旣已差出,而金自點,以大臣持賀表入去,此後又有勅行,則必不無更遣使臣之弊,臣意,以爲莫如入送中官矣。上曰,除弊則似好矣,彼無乃以爲簡慢乎?景曾曰,臣前觀入送中官,彼人皆以爲尊待之矣。上曰,此則旣遷燕都之後進賀也。景曾曰,小臣愚見,則中官入送,似無不可,左·右相,亦以臣言爲然,而領相,則不以爲然,以國家形勢言之,則前頭歲幣使·正朝使,歲前當爲入送,而萬無治送之勢,彼無送使之言,臣意,以爲一番除弊可矣。上曰,領相,以何所見然耶?尹順之曰,小臣,亦參聞領相之言,則前者中朝,以屬國之事,出送中官矣。彼旣得燕都,必知中朝之事,若送中使,則恐彼人,以爲慢待而然矣。景曾曰,渠旣不言,雖不送可矣。一審問安而來,雖送中官,似無不可之事矣。上曰,然則更令廟堂,相議爲之,可也。然禮物,多少間似有之矣,完斂時,亦有持去物件,此則節果,今當入送,偕此問安,似可矣。景曾曰,方物則無文書,別無入送之事,獨持節果以去,似當矣。上曰,問于內官,則前度問安,必送朝官云矣。景曾曰,尹順之,曾爲往還矣,今何必援此爲例乎?尹順之曰,小臣,前以問安入往,彼有喜色,而但以無文書爲言,臣意以爲,旣曰問安,則似有文書矣。上曰,彼旣遠徒,方以爲大慶,在我之道,文書似不可闕也。中官,前無問安入送之規云,故欲送外朝之臣矣,以此意,問于廟堂,可也。備局謄錄
義禁府啓曰,本府都事九員內,一員出使未還,一員今日罷職,一員落馬重傷,不能運身,逆獄推鞫方開,而除當直一員,只以若干郞廳,勢難察任。罷職都事代,卽令該曹口傳差出,假都事三員,依前例亦爲差出,何如?傳曰,知道。
義禁府郞廳,以右議政意啓曰,罪人金礪器等,拿來已久,而緣臣等有故,尙未推鞫,事極未安。臣今日力疾來詣禁府,而領相非但所患之未差,今日方進于藥房,左相亦方患痢疾,不得來參,小臣獨爲開坐矣。竊念今此推鞫,係是逆獄,處所雖設於禁府,其實庭鞫也。庭鞫,事體至重,自前未有大臣一人,獨爲按讞之時,姑待領·左相病差後,推鞫,何如?傳曰,依啓。禁府謄錄
上在昌慶宮。停常參·經筵。
自午時至申時,日暈。
下直,鍾城府使柳景緝,富寧府使趙應立,高嶺僉使李東龍
藥房提調吏曹判書李景曾,副提調行都承旨尹順之啓曰,伏未審夜來,聖候若何?受鍼之後,諸症差減,比昨如何?臣等不任憂慮,敢來問安。答曰,旣已差愈,今後勿爲問安。藥房日記
政院啓曰,以義禁府張留照律公事,傳曰,此律,與其罪相當耶?承旨察啓事,傳敎矣。禁府旣於獻官,以不應爲之律,入故奉俎官,亦擬其律,而無事理重三字,似是有分外輕重之意,而至於班次放聲咳唾云云,則廟殿咫尺地,不謹之狀,別無異同,以罪觀律,果不相當,此公事還出給,使之改照律以入,何如?傳曰,罪啓。
又啓曰,云云事,傳敎矣。張留實病之狀,臣等目見,至於指點而笑,換次而立,則同參祭官,亦皆稱冤云,故以容有可恕之道,覆啓,而臣等之意,私罪則一,而似有輕重,以笞四十照入矣。今承聖敎,極爲惶恐,改照以入之意,敢啓。傳曰,知道。
以義禁府具元悌定配單子,傳曰,此罪目中,似有可刪之語,承旨察爲事,傳敎矣。所謂杖殺者,何人,而以何事誣陷等語,非但支蔓,此是問目措語,似不當仍書於定配罪目中,且間有一二文字可刪之處,此單子還出給,使之刪改以入之意,敢啓。傳曰,知道。禁府謄錄
兵曹啓曰,繕工監役牒呈內,東小門體城四間,又三間頹毁,修築時容入役軍,兩處各五十名,二日赴役云,到防軍除出定送之意,敢啓。傳曰,知道。兵曹謄錄
傳曰,今下弓矢,鍾城府使柳景緝,富平府使趙應立,高嶺僉使李東龍等處給送。
合啓。答曰,今日之請,曩時亦無之事,宜體予意,勿爲過當之論。
鞫廳啓辭。答曰,礪器與逆魁同謀,則自當從其指揮,慶業之親疏,非所論也。雖然觀應騫之書,則其情可知,取來察處。內下記草
上在昌慶宮。停常參·經筵。
自酉時,達夜下雨。
備邊司啓曰,再昨入侍時,李景曾所啓內,進賀使勿爲入送,姑以中官差送事,縷縷陳達,而自上敎,以中官前無問安入送之規,然此意,言于廟堂事,傳敎矣。中官差送,則似有除弊之事,而中朝例以屬國之事,出送中官,淸國,旣入燕都,則中朝故事,必爲聞知,差送中官,或致簡慢之疑,則事甚可慮。依尹順之例,差送外廷之臣,而彼方移都,以爲大慶,不可不具文書以送矣。至於節果,則不但梨·柿節早,乃是燕京賤産,令該曹,以某色物件,量宜磨鍊入送,宜當,敢啓。答曰,知道。差遣中官不可,則依前定奪擧行。備局謄錄
戶曹啓曰,以備邊司啓辭,北京入送軍人等,所持之馬,三百三十餘匹,喂養,令該曹馬料所貿輕貨,量宜加給事,傳曰,依啓事,傳敎矣。領兵將入去時,軍需銀子及雜物,比前加數持去,而今以銀子一百,稱以秣馬之資,追入送之,使之齎去,何如?答曰,依啓。備局謄錄
傳曰,今下弓矢,造山萬戶金尙淵,阿吾池萬戶張繼雲等處,給送。
合啓。答曰,已諭。內下記草
有政。以趙沃爲義禁府都事。
上在昌慶宮。停常參·經筵。
備邊司郞廳,以三公意啓曰,江原監司韓亨吉,無他才能,性又殘暴嗜殺,凡所經歷,人民離散,邑里蕭然,到處以此見敗不合,而江原一道,素稱凋敝,加以近年飢饉癘疫相仍,孑遺之民,又値虐政,必無保存之勢,宣布德音,撫摩安集之責,非可望於此人,請遞差。其代令該曹,極擇差出,宜當,敢啓。答曰,依啓。
又啓曰,以備邊司草記,傳曰,此草記中下敎之語,何如是誤耶事,傳敎矣。臣等,伏見注書謄送,本月二十五日入侍時,擧行條件,則有多少聖敎,而其末端所記,有中官,前無問安入送之規云,故欲送外朝之臣之敎,此是喫緊處,故臣等拈出此一款,一依注書所書,而回啓矣。及承下敎之後,更爲反覆參看,而終未知某處差誤,令其日入侍承旨,察啓,何如?答曰,依啓。備局謄錄
又啓曰,以本司草記,傳曰,此草記中下敎之語,何如是誤耶事,傳敎矣。臣等,一從注書所書,無一字加減回啓矣,敢啓。答曰,知道。備局謄錄
東陽尉申翊聖箚子。答曰,觀卿上箚,予甚慮念,所陳新書,實是殷鑑,連日披覽,深感厚意,當令儒臣,校正刊行,卿其善爲調理,待差入來,畢陳所懷。
備局粘連啓目。答曰,依允。其中額外校生,査汰似當,此一款乙良,更議處之。
備局草記。答曰,知道。差遣中官不可,則依前定奪擧行。內下記草
上在昌慶宮。停常參·經筵。
都承旨尹順之啓曰,今月二十五日受鍼時,臣亦入侍,將辭退之際,吏曹判書臣李景曾進言,相臣金自點,旣以進賀入去,此後又必有勅行,不必更遣使臣,今姑附送中官,以除夫馬方物之弊云。反覆論奏,仍語及臣,亦曾奉命問安云,故臣亦進陳,其時亦有方物,而彼人以無文書,累次言及矣。今若附送中官,則亦且無文書乎?聖敎以爲文書,似可爲之入送,節果適會此時,附諸中官,省弊固多,然其可否,更與廟堂相議事,丁寧下敎,而臣於其時,咳嗽猝發,掩口忍喘,其間玉音,未及詳悉,及退問安之廳,取考注書所記,臣與李景曾若其記中了了處,則多所刪定,而至末端,欲送中朝之臣一款,似是贗書,心甚疑訝,而臣不敢自信己意,仍出擧行之條矣。大抵記事之臣,縮伏咫尺之地,心旣敬畏,事且忙遽,雖操觚者,筆不副手,文不導言,或未免失實,或未免剩語,此固人人之所共患,必須從傍聽聞者,磨礱釐正然後,可無大段錯誤處,而臣不能詳聞天語,泛然分付備局,則不察之失,全在臣身,臣不勝惶恐,伏地待罪。答曰,知道。勿爲待罪。
又啓曰,以備邊司草記,二十五日入侍時,擧行條件中,差誤處,令其日入侍承旨察啓事,允下矣。記事失實之處,旣已付標而下,今臣待罪之啓,畢陳所聞之事,則此外更無察啓,惶恐敢啓。答曰,知道。備局謄錄
義禁府啓曰,德仁正刑事,臺諫合啓,已爲停啓,發遣都事,馳往配所,卽爲賜藥之意,敢啓。傳曰,知道。寧國儀軌
兵曹粘連啓目,摠戎使李時白,熟馬一匹賜給,監造官乙良,陞敍邊將除授。
都承旨尹順之啓辭。答曰,知道。勿爲待罪。內下記草
上在昌慶宮。停常參·經筵。
兵曹啓曰,上番軍士,每於前月二十五日,京中逢點,乃是流來之例,故本曹都摠府,眼同開坐於訓鍊院點閱,則慶尙道善山定虜衛等八名都目狀,則來呈,而全數闕點,推問其領來軍官,則本道境上都會逢點後,渠則船路上來,其軍則陸路上來,未及逢點云,仍爲囚禁,使之督現,而已過四日,尙無形影,此必中間用奸之致也。軍政重事,如是慢忽,極爲駭愕,以此意移文本道兵使,詳査啓聞後,依事目處置,何如?傳曰,□兵曹謄錄
傳曰,今下弓矢,雲寵萬戶孟尙賢給送。
備□□□。答曰,依啓。勿爲別送,以除夫馬之弊。內下記草郞廳柳埅校正。日記廳郞廳李仁默書。
上在昌慶宮。停常參·經筵。
申時,太白見於巳地。
修撰李時萬上疏。答曰,省爾□□□深庸嘉尙,所陳藥石之言,予當留念,爾其勿辭往來。
傳曰,史官一員待命。救食所摘奸事內下記草
上在昌慶宮。停常參·經筵。
東陽尉申翊聖卒逝,停朝市。
備邊司啓曰,進賀使一行所把刷馬四十匹,當自黃海道,具馬夫整送于灣上矣。使臣慮其不足,且言累千里長程,一馬之力,有難支堪,願得挾馬云。挾馬一事,決不可開路,方物對裹之日,臣等眼前稱量斤數,從輕作駄,通計其行中應用之馬,如有不足之數,則移文平安道,使之某條補把以送後,其價,則令黃海道,隨後措處輸給,宜當。且今此使臣,深入北京,非如前日往來瀋陽之比,而該曹應給盤纏中,豹皮二張,以白紙三百卷代給云,駄載而行,亦爲有弊,以本色豹皮給送,而路費及留館時所需若干輕貨,亦令該曹,量宜題給,何如?答曰,不允。路資及豹皮事,依啓。
又啓曰,臣等聞德仁奴應男爲名者,以侍講院使令,留在瀋中,事涉難便。祕密行會于講院,使之押送于義州矣,自義州出送,來現於本司,今則德仁奴婢,應爲籍沒,應男仍屬本司使喚之意,敢啓。答曰,依啓。備局謄錄
禮曹啓目。答曰,依允。禮葬之物,依橫看准給。東陽尉禮葬事內下記草
上在昌慶宮。停常參·經筵。
藥房都提調領議政金瑬,副提調行都承旨尹順之啓曰,秋炎乍收,朝夜淸涼。伏未審此時,聖體素患諸症,若何?撲傷之候,已盡復常乎?臣等無任伏慮之至,敢來問安,竝此仰稟。答曰,已盡差愈,前症一樣。
傳于政院曰,左議政處,遣內醫看病。藥房日記
右議政沈悅初度呈辭。答曰,不允批答。
備邊司粘連啓目。答曰,定限之前,勿講定軍,尤爲不可,十分商量處置。內下記草
上在昌慶宮。停常參·經筵。
夜一更,流星,出危星上,入牛星下,狀如拳,尾長五六尺許,色赤。
戶曹啓曰,以本司啓辭,傳敎矣。白紙,代以本色豹皮題給,路費,銀子一百兩給送,似爲宜當,原單子付標以入,何如?傳曰,依啓。
又啓曰,兵曹啓辭,前頭使行兩西入把驛馬,則下三道及江原·咸鏡等道,參酌分定,入送分置,休養入把之意,入啓蒙允,而運卜刷馬,則非臣曹所關,令戶曹稟旨處置,何如?傳曰,依啓事,傳敎矣。西路刷馬一事,爲目今難支之弊,三百四十匹,自廟堂區劃分定,進賀使以上各行,粗已完了,而前頭連續辦出,極爲竭悶。本曹結卜調用之外,更無他策,而三南田結,纔用於交替軍馬之資裝,不宜疊發,尤爲可慮。然不可束手坐待,進詣廟堂,多般料理,稟處之意,敢啓。傳曰,知道。備局謄錄
禁府郞廳,以大臣意啓曰,罪人金礪器文書,假都事卞三戒卽刻取來,而知事臣尹暉,以亡妻歸葬事,受由出去,同知事未差,本府堂上未備,推鞫不得爲之。同知事,當日內爲政差出,牌招肅拜,及時推鞫之意,敢啓。傳曰,明日爲之。禁府謄錄
備局草記。答曰,不允。路費及豹皮事,依啓。
禮曹粘連啓目。答曰,莫重褒賞之典,似不可率爾擧行,査問于本道處之。內下記草
上在昌慶宮。停常參·經筵。
自卯時至申時,日暈。
以禁府金礪器物故單子,傳曰,此罪人之死,極爲可疑,令該府詳密處置。本府啓曰,罪人金礪器之物故,出於受刑一次之後,臣等方以爲疑,當該都事及色吏拿問〈守〉直軍士等,欲爲入啓請推矣。聖敎如此,當該都事推考,色吏·羅將間直軍士等,竝爲拿囚,何如?傳曰,竝爲拿推。禁府謄錄
右議政沈悅再度呈辭。答曰,不允批答。
有政。
上在昌慶宮。停常參·經筵。
申時,日暈。
備邊司啓曰,以刷馬一事,關西之告急日至,崩潰之患將迫,而臣等晝夜思度,計無所出,目今進賀使以上各行所把,粗已完了,前頭冬至歲幣,正朝·聖節方物卜駄,其數浩大,而全無辦出之路,只有本道田結應捧六斗之米,自前略減,以助雇馬之時有之,今年所捧元數九千餘石內,減給六千石,則其直可當二百同之木,亦除民間收納之弊,以此竝定馬匹,民必不怨,而庶可辦得矣。第北京之路旣通,冠蓋相望,此後之慮,有不可言,兩西力盡,專靠三南之結卜,則三南又從而凋敝,善後之策,計無所出,臣等百爾思量,有二策焉。一則下三道校生免講也,號牌罷後,校生應講者,多至數萬,朝廷慮其騷擾,許以退講三年讀書,而至今遷延,未有擧措。閑遊半生,將至虛老,其間各道各官,要用所致,私相冒占,各自許免,日就銷鑠之歸,識者之嗟惜久矣。今若納馬,許以免講,則必多樂從之者,而旣離鄕校之難免軍役,亦不失爲武學之歸,於國家,似無所損矣。二則,亂後各牧場孶息,雖不至蕃盛,而取考馬籍,則亦不下二萬餘匹,擇其禾老差健,留之無益,而可合於卜載者捉出,約可千數,分養各邑,以代結卜之買立,則三南民力,稍可休息,而近來驛路殊弊,亦有難支之勢,擇其中稍有才品者,分給驛路,尤爲便當。國家之設場牧馬,不用於今日之竭悶,而將待何時?臣等以度支之臣,反覆講究,敢陳所見,伏候睿裁。答曰,知道。免講有害,牧馬無實,無已,則西糧米除給,使之雇送,如何?備局謄錄
傳曰,質子行資,加磨鍊給之,今後卜馬,各一匹定式賜給事,言于該曹。備局謄錄
春秋館草記。答曰,道路不遠,遣官曝曬,兩件合而爲一,其中所失之卷,書寫藏置,似可矣。
刑曹判書徐景雨箚子。答曰,省箚具悉卿懇。摠管之任,卿辭如此,當勉副焉。內下記草
上在昌慶宮。停常參·經筵。
自初昏,達夜下雨。
義禁府啓曰,逆賊德仁,律應緣坐人等,漢城府牒呈內,德仁前妻女順兮年二十七,後妻禮伊年二十八,後妻女婉兮年五,次女愛兮年三,妾己善年二十六,妾子僜伊年七,妾次子壽僜年三云。順兮則依律文旣緣坐,後妻禮伊及女婉兮,次女愛兮,妾己善等,令掌隷院爲奴定屬,妾子僜伊,定配爲奴,而妾次子壽僜,則年三歲,依傳敎勿爲定配,只爲奴事,亦爲掌隷院擧行,何如?傳曰,依啓。子女爲奴一款,勿施。禁府謄錄
右議政沈悅三度呈辭。答曰,不允批答。
傳曰,給由馬·澆奠床備給。左相洪瑞鳳掃墳事
禁府粘連啓目。答曰,檢屍之事,亦不可信,羅將及內直軍士,爲先刑推。內下記草
上在昌慶宮。停常參·經筵。
自三更至五更,有霧氣。
傳于政院曰,兵曹判書家,遣內醫看病。
備邊司啓曰,西路刷馬料理之策,萬分緊急。臣等百爾思之,惟有免講納馬,牧馬除出二事,是大段措置,庶可目前支吾,故敢爲議啓矣。伏承聖批,以免講有害牧馬無實爲敎,聖慮所及,實非偶然,而第念我國公私馬畜,本非饒産,又少健足,而前後使行軍兵所雇耗失者,已不可勝言。及今北京行次,前頭使行容入之數,比前什倍,西路公私所畜,殆必一空,雖添得雇價,必無應雇之人,繼往使行臨迫,則潰散之患,必自此始,西糧米除給,恐歸無用,自前國家有事,則校生免講,不無小補,今則校生輩,閑遊已久,自各邑,或稱納物微細之勞,續續免講者,不知其〈數〉,今若禁斷各道免講,而自朝廷竝此一路,則應募者必多,而校生數多,溢於額外,雖有免講者,汰講則不患乏人,此不至有害。且如關西校生殘弊之處,亦因監司狀啓,以許免講納馬,均之他道,未爲不便。牧場之馬,常時國用所捉,皆取禾少,其中禾多而健者,閑放老死,盡歸無用。今若除出訓養,付之西路,別定牧人,監檢肥瘠,各行入把,則不止一二巡往來,是以無用爲有用也。西糧米每斗所輸,元數不多,而西路仰此爲用,亦難容易減省,此外則惟有三南收布,重困民力而已。雖終不得免,若先行此二事,牽補力盡,然後及於民結,則民心亦知國力所極,少紓怨苦之患,臣等區區所見如此,群議皆以爲然,故不避煩瀆,再此仰稟。答曰,然則免講,定數爲之,場馬從略捉出,以爲試可之地,且各邑任意免講之事,極爲不當,無該曹印信者,勿施可也。備局謄錄
傳曰,給由馬。吏曹判書李景曾掃墳呈辭
工曹判書尹暉上疏。答曰,省疏具悉。卿其勿辭,調理察職。
府啓。答曰,推考。趙景禛事
有政。內下記草
上在昌慶宮。停常參·經筵。
承文院官員,以都提調意啓曰,以備邊司粘目,禮曹書契中,他國之國字,書極行,誤書官吏推考治罪事,判下矣。當初東萊府使狀啓,洪喜男手本內,差倭說道他國之國書,諸平行決不可入納大君云云。本司粘啓判下內,日本等字一體高書,似或無妨爲敎,故臣等雖知其言無據,姑依其言,書送,於體面無損,故他國之國字,使之一體高書矣,不料差倭,又變說如是請改也。承文院官吏,但因備邊司稟定書送而已,實無不察誤書之罪,臣等不勝惶恐,敢啓。傳曰,知道。勿爲推考。備局謄錄
右議政沈悅四度呈辭。答曰,安心調理。
右參贊金壽賢上疏。答曰,省疏具悉。卿雖老病,不至全不運動,勿爲控辭。
傳曰,給由馬。行副司直崔惠吉,廣州地掃墳呈辭事
府啓。答曰,已爲推考,不必罷職。
禮曹粘連啓目。答曰,依允。其中揀試澄汰等事,似涉過奬,更爲酌處。儒生考講事
兵曹粘連啓目。答曰,依允。燒死監官乙良,令本道,恤典擧行。林川火藥燒死事內下記草
上在昌慶宮。停常參·經筵。
以備邊司西路刷馬料理事草記,傳曰,西糧米一年運入之數及用下之數,使之考啓。
備邊司啓曰,因戶曹判書李溟箚子,譯官張禮忠偕同前頭使臣入送事,已爲覆啓定奪矣。凡干周旋之事,必於初頭陳辨,庶有得請之望,今此進賀使李時白之行,張禮忠別爲差送,使之偕往,何如?答曰,依啓。勿爲別送,以除夫馬之弊。備局謄錄
兵曹啓目粘連關是白有亦,向前東西氷庫蓋草刈取軍五十五名十七日赴役價布,依前例,公淸道水軍價布捧上上送事是白乎矣,赴役日期已迫,姑以本曹所儲布,依例推移,輸送宣惠廳爲白乎旀,其代水軍價布乙良,督捧還償之意,公淸水使處行移,何如?啓依允。兵曹謄錄
傳曰,史官二員待命,騎馬六匹·卜馬一匹立之。康陵·泰陵·獻陵·健元陵·章陵摘奸事
院啓。答曰,依啓。坡州牧使許謙遞差事
朴遞差,朴玏推考。內下記草
上在昌慶宮。停常參·經筵。
傳于政院曰,杞平君兪伯曾家,遣內醫看病。
政院啓曰,以備邊司西路刷馬料理事草記,傳曰,免講帖,禮曹似當成給,各邑如何任意爲之耶?問于承旨以啓事,傳敎矣。免講帖各邑任意成給之弊,雖未知俑於何時,免講重事,不爲關由,禮曹續續成給,殊甚無據,而近日外方,間有此事云,此不過一時守令因循謬例,不能改革之致,自朝廷,旣知其非,則合有申明處置之擧,敢啓。傳曰,知道。備局謄錄
右議政沈悅五度呈辭。答曰,安心調理。
院啓。答曰,旣已施罰,勿爲煩論。前啓內下記草
上在昌慶宮。停常參·經筵。
備邊司啓曰,卽接侍講院牒報,則館中淸譯元數不足,常患苟簡,而其中金延壽,則年紀衰耗,不合使喚,韓愛男則身病極重,命在朝夕,只朱命生一人,行次陪行,無他留館之譯,事甚悶慮云。淸譯金應信,急急入送,何如?答曰,依啓。
戶曹啓曰,人蔘收稅,載在法典,專屬地部,而他衙門不預焉。近來釜山大小行商,皆穿曲逕,而不由該曹,囷載往來,恣意牟利,本曹之行狀板,棄置久矣。卽今北京通路,人蔘爲切緊之貨,若不及時變通,國家需用,束手無策,誠非細慮,潛商自有其律,而如邊方産出之處,私通關節者,亦豈無其罪?請令廟堂,申嚴事目,犯禁者,斷不饒貸,爲本曹收拾之地,何如?傳曰,依啓。
備邊司啓曰,以戶曹啓辭,云云事,傳敎矣。前頭燕路需用,專靠人蔘之貨,而近來法綱解弛,人心巧詐,該曹公文,專不受出,貿蔘行商,恣意往來,牟利之弊,罔有紀極,許貿之邊將·守令,潛行之商賈,俱有定律,而無一人現捉,尤爲痛駭。該曹自有從前狀規例,另爲申明,守令·邊將·商賈,如有犯禁者,一從事目,斷不饒貸之意,分付擧行,何如?答曰,依啓。備局謄錄
兵曹啓目粘連關是白有亦,東陽尉申翊聖造墓軍,依橫看二百名准給事,禮曹啓下關,據依前例,本曹與宣惠廳,分半題給,何如?啓依允。
又啓目粘連關是白有亦,寧城君夫人造墓軍,依橫看二百名准給事,禮曹啓下關,據依前例,本曹與宣惠廳,分半題給,何如?啓依允。兵曹謄錄
右議政沈六度呈辭。答曰,安心調理。
傳曰,史官一員待命,騎馬三匹立之。鑄成造摘奸事
院啓。答曰,不允。前啓
執義金益熙上疏。答曰,省疏具悉。深嘉爾憂愛之誠,條陳之事,予當體念而採施焉。內下記草
上在昌慶宮。停常參·經筵。
夜五更,月暈。
藥房都提調領議政金瑬,提調吏曹判書李景曾,副提調行都承旨李行遠啓曰,近來秋氣淸涼。伏未審此時,聖候調攝若何?臣等無任區區,伏慮之至,敢來問安。答曰,與前無異。
傳于政院曰,左議政洪瑞鳳家,遣內醫看病。藥房日記
備邊司啓曰,全羅道所捕漢船交解馬島事,已爲粘啓依允矣。但不可無文書入送,令該司,別具書契,擇定譯官,入送,何如?答曰,依啓。
又啓曰,譯官申繼黯女壻崔壽澳,呈狀于本司曰,繼黯在瀋中身死,矣身與其子汝翊及奴子二名·騎馬二匹,一同入往,願爲收屍而歸。繼黯,自變初,往來館所,多有功勞,今聞病死,極爲矜惻。願依所願,公文成給,入送,何如?答曰,依啓。刷馬亦依前例給之。
又啓曰,北京運米之役,又出意料之外,此事大段切迫,載米行船,雖或可辦,漢船如或作梗,則海路前進極難,料理之策,不可率爾,而他大臣及戶·兵判,皆有故不進,後坐相議處置,何如?答曰,知道。然則明朝議定。備局謄錄
左議政洪瑞鳳箚子。答曰,省箚具悉。卿其勿爲待罪,安心調理。內下記草
上在昌慶宮。停常參·經筵。
達夜下雨。
備邊司啓曰,曾因洛興府院君金自點在西路狀啓,進賀使姑停行期事,入啓蒙允矣。卽者金自點到備局,言于臣等曰,留瀋之日,親聽鄭譯之言,皇帝旣都燕京,此天下之大慶,進賀使須於十月內發送,而循例以大臣差遣,其意似在於大君云,姑待西路消息然後,更爲稟旨,定奪施行,何如?答曰,知道。大君累經大病,決難九月出來,十月入去矣。
又啓曰,臣等,伏見勅書內請糧之意,彼中事勢,誠爲切急,在我之道,不可不盡情相助,而況彼旣減九千石歲幣米,自以爲德,論以報施之道,尤不可恝然。除出平安道所在米四五千石,須趁風高前裝船發送,而非但風勢不順,今日海路之無梗,亦不可料,一邊具由移咨于衙門,先通恐未及期之意,實合事宜,群議亦然,令該曹急速磨鍊,稟旨定奪施行,何如?答曰,此數太小,一萬石送之似當,且旣以運送,則以示快施之意,可也。稱頉之言,不必先通。備局謄錄
府啓。答曰,依啓。交代官推考。
右議政沈悅七度呈辭。答曰,安心調理。
有政。
上在昌慶宮。停常參·經筵。
備邊司啓曰,以北京運米事草記,云云事,傳敎矣。石不滿萬,果似略小,路梗之患,臨時可通,依聖敎施行允當,第此事十分緊急,容載船隻格軍之數,護送砲射軍數出處,令該曹急急磨鍊擧行,何如?答曰,允。
戶曹啓曰,備邊司啓辭,臣等伏見勅書內,請糧之意,彼中事勢,誠爲切急,在我之道,不可不盡情相助,而況彼旣減九千石歲幣米,自以爲德,論以報施之道,尤不可恝然。除出平安道所在米四五千石,須趁風高前裝船發送,而非但風勢不順,今日海路之無梗,亦不可料,一邊具由移咨于衙門,先通恐未及期之意,實合事宜,群意亦然,令該曹急速磨鍊,稟旨定奪施行,何如?答曰,此數太小,一萬石送之似當,且旣已運送,則以示快施之意,可也。稱頉之言,不必先通事傳敎,據本司覆啓,石不滿萬,果似略小,路梗之患,臨時可通,依聖敎施行允當,第此事十分緊急,容載船隻格軍之數,護送砲射軍數出處,令各該曹急急磨鍊擧行,何如?答曰,允事,傳敎矣。北京運糧,非極其完固之船勢難得達,頃年李浣等舟師,以三南別造大船入去,而今則冬節已迫,未及周旋,必於兩西,括出公私船可合致遠者,一新什物備之,而來必易得,極爲可慮,卽今汲汲行會於兩西監。兵使,且令京畿監司·水使,助勢擇取,或以給價,或以造作還償次收合,而若滿一萬石,必得四十隻,各具汲水小船,可以容載,蓋以格軍及防護砲手,冬前決難出來,必盡備留糧回糧而去矣。令廟堂,急速指揮分定,宜當,臣李溟,猝患赤白痢,症勢極重,昏倒不省,未得進詣於備局之坐,不勝惶恐之至。且臣冒死,有懷必達,渤海風高,漕運非時,許多船格,倉卒收合,恐多疏虞之患,凡轉輸之擧,必有先後之運,及此冬前五千石,先爲入送,五千石待開春,卽爲入送,則三南船格之完備,可無苟充之憂,而彼旣知我國之快施,差退數朔,似無所妨,事貴萬全,或有可採,令廟堂,稟旨處置,何如?傳曰,依啓。船隻之數,似爲過矣事,傳敎矣。今此北京運糧之船,括出於兩西,則不過漁採商賈之用,非如前日南方所造之大船,而一船沙格之外,各載射砲,亦不下十餘名,往來及到彼過冬之糧,皆當備載,以此計之,一船所運,僅得二百餘石,一萬石之運,用四十之船,臣等之意,猶以爲不足矣。冬前先送五千石,待開春追送五千石,欲爲先後分運者,實有意見,依戶曹啓辭施行,果爲萬全,將此事意,具咨先送,宜當。冬前所運五千石容載之船,則令該曹參酌兩西船隻多少,量數分定,且令京畿添助,而開春所用之船,亦令該曹前期分定於三南,俾得預先措置,似爲便當。且冬前先運沙格射砲等資裝,速令該曹爲先料理題給,何如?傳曰,依啓。備局謄錄
禮曹粘連啓目。答曰,若無定限之法,則必爲不學者淵藪,問于大臣,參酌定數。內下記草
有政。
上在昌慶宮。停常參·經筵。
夜一更,月暈。五更,流星,出昴星下,入參星上,狀如拳,尾長二三尺許,色白。
藥房副提調行都承旨李行遠,大殿問安。答曰,知道。中殿問安。答曰,知道。
戶曹啓曰,以本曹草記,北京運糧分先後運,令廟堂處置,及米滿一萬石,則當用載船四十隻事。傳曰,依啓。船隻之數,似爲過多矣事,傳敎矣。四十隻分載一萬石,則元米各分二百五十石,沙格砲手少不下三十名,各給留回糧二石,則六十石通計三百十石,而砲格等私持衣服糧資,非如陸軍之私自持馬,書爲寄載於本船,其數亦係於卜重李浣之行,卸下蓋州衛境,猶可謂之由海,而今此糧船,直到山海關·天津衛之間,則似不可滿載氷澌接天之時。且今貿得船隻,必求如三南別造大船之類,則尤爲難得,直取堅完而可合者,則慮有減載之弊,如是磨鍊之意,敢啓。傳曰,知道。備局謄錄
義禁府啓曰,本府都事六員,皆是赴擧之人,而別試開場,只隔數日,依前例,假都事,令該曹差出,且文武科五所禁亂官,亦當定送,竝令差〈出〉,何如?傳曰,允。禁府謄錄
兵曹草記。答曰,然則勿爲加資宜矣。逆賊捕捉人事
右議政沈悅八度呈辭。答曰,安心調理。
備局草記。答曰,依啓。其中船砲射手,量減宜當。且邊將權輕,守令擇定。可也,淸國請求米輸運時,將官定送事內下記草
上在昌慶宮。停常參·經筵。
備邊司啓曰,珍島郡守李恪所送小紙,監封以入之意,敢啓。答曰,知道。
又啓曰,傳曰,京畿及海西運糧船,以完固兵船入送,其代給價造用,以除民怨,似爲便當,此意言于備局事,傳敎矣。依上敎,以完固兵船入送後,給價造用,實爲兩便公私,而但船制不同,兵船只取其輕快,船板脆薄,不合載糧。且其體樣淺小,容載之數不多,兵船數隻,不能當載卜船一隻,臣等,雖知入送兵船之爲便益,而以此爲慮,不得已以公私船捉送之意,敢啓矣。上敎如此,何以爲之?敢啓。答曰,然則依前定奪施行。
戶曹啓曰,卽者政院,以兩西砲射手調發事,下諭,而與戶曹,船隻磨鍊照數分定之意催促矣。船隻,則平安道九隻,黃海道八隻,京畿道三隻,各具汲水小船整齊事,爲先磨鍊入啓,而至於船隻買得,沙格雇立,砲射等物,事出急遽,時無措畫,必講議廟堂,稟旨定奪,事勢如此,未得一時竝擧之意,敢啓。傳曰,知道。
又啓曰,以戶曹啓辭,云云事,傳敎矣。船隻數旣已分定三道,砲射船格,各令當道抄定,資裝,則令戶·兵曹,從其沙格軍兵多少,量宜分送,使之補用,船隻亦令本道,搜得完固公私船,而及期入送,私船之無事回泊者,則給其賃價,如其不得回來,則依船價直而給之,事似便宜,以此意分付,何如?答曰,依啓。私船買送似可,更議處之。
又啓曰,云云事,傳敎矣。不爲給價而買送,則果有民怨,從其所願,如欲永賣者,則依上敎,准其本價買送,如其不願者,則回還後給其賃價,宜當,以此意分付該曹及各道,何如?答曰,允。備局謄錄
右議政沈悅九度呈辭。答曰,安心調理。內下記草
上在昌慶宮。停常參·經筵。
巳時·申時,日暈。
傳于政院曰,戶曹判書李溟家及杞平君兪伯曾家,竝遣內醫看病。藥房日記
備邊司啓曰,今此別試,設行於久無別科之餘,外方文武擧子之坌集京城,未有如今日之多。因該曹啓辭,儒生庭試,旣已命下定日,而許多武擧者,得參初試者外,竝將落莫而歸,亦當有試取慰悅之擧,退定庭試日期,先行武擧初試,文科對擧,從優取人,實爲便當。群議如此,敢爲仰稟。答曰,依啓。廣取一款,勿施。
備邊司啓曰,世子深入北京之後,朔膳輸送人馬,方有罔措之慮,今者北京運米船隻入往之時,每船各付二石之米,令領去之官,從便傳納,以爲館所日用之資,事甚便益,米船無事得達之後,則朔膳之米,可以減送,以此意平安監司處,行會,何如?答曰,事甚便當,加磨鍊載送事,傳敎矣。每船二石,果如太小,更加二石,大約以每船四石磨鍊,而船之大小,必有不同,分載之時,隨其闊狹,推移以載,如有此外加載之勢,則參酌增數,宜當。此在本道從長善處,且如魚鹽朔膳例送之物,竝爲量宜付送,以除陸路輸運之弊,亦甚便益,以此意,分付于平安監司處,何如?答曰,允。備局謄錄
傳曰,開城留守,鄭世規除授。工曹判書內下記草
有政。
上在昌慶宮。停常參·經筵。
夜五更,有霧氣。
右議政沈悅十度呈辭。答曰,安心調理。
大護軍李景奭上疏。答曰,省疏具悉卿懇。試官之任,乃是苦役,往參無妨。
玉堂箚子。答曰,省疏具悉。深嘉卿等憂愛之誠,箚陳之事,無非嘉言至論,予當惕念而自勉焉。
備局粘連啓目。答曰,換賣之路,似難開例,使之計除應用之馬,其餘乙良,刷馬夫回來時,順付以送。
吏曹草記。答曰,冬至使所率,依前定奪,只定五六名,其餘,定於歲幣,可也。內下記草
上在昌慶宮。停常參·經筵。
討逆後告廟,文武科別試初試開場。內下日記
兵曹判書具仁垕箚子。答曰,箚辭甚當,參酌施賞,可也。
兵曹粘連啓目。答曰,許赴似可,更議處之。領兵將軍官內下記草
上在昌慶宮。停常參·經筵。
下直,忠原縣監尹絳。
備邊司啓曰,以本司草記,傳曰,然則免講,定數爲之,場馬從略捉出,以爲試可之地,且各邑任意免講之事,極爲不當,無該曹印信者,勿施,可也事,傳敎矣。今此二事,臣等亦非不知,所補不多,且涉苟且,當此新木花未産之前,遽爲結布收捧爲悶,有此牽補之計矣。諸道免講之數,定以五百,諸場捉馬,亦以二百爲數,令各該掌參商分定,稟旨擧行。且各邑之任意免講,無該曹印信者,勿施事,竝爲分付之意,敢啓。答曰,依啓。備局謄錄
禮曹啓曰,以備邊司啓辭,文武對擧庭試,退擇日擧行事,判下矣。本曹啓請庭試之意,亦依古事,設行於八方擧子齊集之時矣。今若設行武科初試於別試放榜之後,而竝取文武,則未參榜儒生,必皆散歸,非本曹初意也。武科之人,久留待試,亦多有弊,或謂庭試初試,別設於他所,以技峻格者而取之,則落榜武士,爲先取試,合擧庭試,可以設行於來月望前,未知何如?令兵曹議啓後,進退擇日,何如?傳曰,依啓。儒生庭試,爲先設行,以除久留之弊。備局謄錄
傳曰,今番則功臣之數甚少,員役減半,似可矣。
錄勳都監啓曰,今番則功臣之數甚少,員役半減似可矣事,傳敎矣。勳臣雖少,三房各有所掌,而至於原從,則其數不下於寧社印出之役,似爲浩大,員役專數減半,則不成模樣,其中不緊員役,參酌減數,付標以入之意,敢啓。傳曰,知道。
又啓曰,都監郞廳柳時定·李晛·柳忠傑,監造官黃洛·盧鉉,已爲啓下,而時無職名,付軍職,冠帶常仕,何如?傳曰,依啓。寧國儀軌
義禁府啓曰,告者崔元男,已爲拿囚,推鞫之意,敢啓。傳曰,過國忌後爲之。禁府謄錄
戶曹草記。答曰,知道。留糧,一朔加磨鍊,似當矣。內下記草
上在昌慶宮。停常參·經筵。
備邊司啓曰,納馬免講事,已爲覆議定奪,判下矣。臣等更爲思量,牧馬捉出調習入用,非時月可期,惟免講所納,似爲着實,牧馬則前啓請二百匹內,除一百匹,只捉百匹,分給各驛不足處,姑爲試可之地,免講帖五百之外,加出二百帖,分送諸道,隨納隨用,可副目前之急,恐或宜當,更此仰稟。且平安道,則前因監司狀啓,已許納馬免講,今聞續續有自願者,補用不少云。本道則只依前規施行,所納名數,成冊送司,則自該曹,成送公文,與他道一體施行,宜當,敢啓。答曰,允。備局謄錄
又啓曰,督運御史任善伯,時無實職,發行之前,出入本司,亦多號令之事,本司郞廳兼差,何如?答曰,依啓。
又啓曰,卽接慶尙監司牒報,據譯官洪喜男手本,則館守平城倫言,俺出來時,島主各別委請,若君處無可獻之物,貴國所産矢籠十部貿送事,丁寧言之,而東萊府使不爲聽許,極爲悶慮。又言其制度長廣,不過六七寸,精妙別造以送,則若君出入時,使兒輩,佩持前排,以爲戲翫云。譯官等,以無前例防塞,而渠終始懇請不已,此是兒童戲翫之具,島主生面之資,似非大段難從之請,而本道不敢擅許,請自本司指揮,所謂矢籠,體樣甚小,非行用軍器之類,自本道,隨便應副,未爲不可,以此知委,何如?答曰,依啓。備局謄錄
又啓曰,開城府耆老民人等,呈文于本司,連日號訴曰,本府亂後,蕩敗尤甚,勅使絡繹,獨當百役,加以淸國之人,以平時富饒之名,必責難得之貨,刮髓剜肉,朝夕將散。幸得留守鄭世規儉約仁慈便宜之政,民蒙實惠,百姓愛戴,將有借寇之計,今者不意陞職遞任,如失慈母,相率號泣。已備軍糧一千石,以表民情,請留守仍任,其所陳訴,縷縷懇懇,出於誠意,臣等終不忍拒塞,鄭世規特蒙陞擢之命,仍任與否,自下雖不敢上請,故都殘民,情願至此,不得不達,惶恐敢啓。答曰,知道。其代,各別擇送。
又啓曰,珍島所捉荒唐船,押解馬島事,已爲定奪矣。卽聞譯官洪喜男之言,則耶蘇之黨,果爲日本大患,彼中聞中原里安府,卽我境近地,其黨,自其處越海入來。故令島主十分候望,而島主因此自爲書契而來,非日本別有使我國譏察之請也。今此唐船押送,亦甚便宜,而但甚徒衆甚多,雖分載以送,洋中不無脫逃之虞,到彼査究,若非耶蘇之黨,則或有不受之弊,且自我國,定將領送,於事體亦甚未安,莫如回泊釜館,付之館倭,則彼必飛報島主,自爲處置云。此言實合事情,依此施行,恐爲便當,敢此仰稟。答曰,依啓。備局謄錄
戶曹啓曰,今此米船該用各司扶助木,以二百同磨鍊啓下矣。卽聞工曹匠人價布,時未收捧,所儲不敷云。且米船諸具磨鍊,而今聞有船隻貸用之處,頗有之,雖無工曹木二十同,可無不足之患。今番工曹木,則勿用,其價布收捧,以及於貸用船隻造作還給之時,補用宜當,敢啓。答曰,依啓。備局謄錄
政院啓曰,卽者禁府都事,以領·左相意來言,明日推鞫事,命下,而兩司之官,專數分進文·武科試所,推鞫何以爲之云,敢啓。傳曰,初試過後爲之,似可也。禁府謄錄
傳曰,史官二員待命,騎馬六匹立之。儒生三所棘圍摘奸事內下記草
上在昌慶宮。停常參·經筵。
大臣·備局堂上引見。內下日記
藥房都提調領議政金瑬,副提調行都承旨李行遠啓曰,秋節已深,日氣淸涼。伏未審近來,聖候調攝,若何?元來諸症,竝皆一樣,而無加減之異乎?臣等無任區區憂慮之至,敢來問安,竝此仰稟。答曰,近日氣候,不如夏間,而比於上年,則頗爲輕歇矣。藥房日記
引見時,禮曹判書李植所啓,春秋館堂上,南以雄·李景曾及小臣兼帶,而當此修史無暇之日,南以雄多病,李景曾多事,小臣勢難獨當矣。領相金瑬啓曰,李明漢·李景奭二人,俱以可惜之才,久在散地,至於顯職,雖不可爲,而春秋修史之任,今此二人察之,何如?上曰,此言甚當矣。此兩人,使之兼帶春秋館堂上,而禮曹判書,則不參於備局坐起,使之專力於春秋館,而如有可問之事,則招議可也。
上曰,督運御史速爲發送爲可。領相金瑬啓曰,氷澌未出之前,不可不急運,而京畿監司狀啓,只以恐至遲延爲言,殊甚怠慢請推考。上曰,依啓辭爲之。且所送米,預以新米品好者,擇送爲可。備局謄錄
備邊司啓曰,今聞倭譯之言,則釜館倭人,問漂流倭船,或到我境與否云,前者也春,胡人所報捉得倭船之說,必非荒謾,自我傳通倭人,以示隣厚之意,未爲不可。且或淸國欲通倭國,刷送其人,則彼必疑我知情諱祕,而不無鬧端,令齎書契下去譯官,槪以前後所聞,通諭于館倭,何如?答曰,依啓。
以義州府尹狀啓,傳曰,本府將官竝定上送,極爲有弊,今後使之勿送。
備邊司啓曰,米船領將擇送事,當初議啓時,道內守令·邊將中,各別擇送事,兩西監兵使處,竝爲,下諭事,判下矣,黃海監司以四邑守令中定送事,稟啓矣。領將只一人爲可,而泛請兩西擇送,此是本司不察之失,今承下敎,不勝惶恐。委令平安道,極擇可合守令,裝速待令發送事,行移,何如?答曰,允。
又啓曰,漂海唐船人,付之釜倭便當事,已爲蒙允矣,但不可無緣由書契,前書契改撰以送,宜當,令承文院擧行,何如?答曰,允。備局謄錄
右議政沈悅十一度呈辭。答曰,安心調理。
禮曹草記。答曰,毋過六七人似當,更爲酌定。儒生事內下記草
上在昌慶宮。停常參·經筵。
自卯時至未時,日暈。
備邊司啓曰,傳曰,今番勅諭之事,不爲回奏耶?問于備局以啓事,傳敎矣。自前詔勅之來,大事,則遣使謝恩,小事,則回咨報知,今此齎勅書,則已爲具咨回報擧行之意,李䅘齎持送往,此外別無回奏之例,敢啓。答曰,知道。備局謄錄
義禁府啓曰,假都事李得培,自陽城,馳往富平,罪人山立捕捉,距京城不遠,故爲先拿來,卽爲囚禁,安城·陽城等官,囚禁罪人等,急急拿來事,還爲發送之意,敢啓。傳曰,知道。禁府謄錄
杞平君兪伯曾上疏。答曰,省疏具悉卿意,卿其勿辭,安心調理。
左議政洪瑞鳳上疏。答曰,省疏具悉。卿其依願往省焉。
右議政沈悅十二度呈辭。答曰,安〈心〉調理。
上在昌慶宮。停常參·經筵。
備邊司啓曰,米船入往時,海路阻梗之患,最爲可慮。領船將,必擇年少有計慮知機變之人,而其間周旋處置之事,令平安監。兵使相議,分付以送似當。且或有臨時登岸馳報事,則不可無譯舌,監·兵營差遣譯學一人,擇送舟中事,行移,何如?答曰,允。
又啓曰,以洛興府院君金自點箚子,御營大將差出事啓下矣。大將差出,事體果爲重大,自廟堂,議于金自點,薦望以入之意,敢啓。答曰,知道。
又啓曰,以本司草記,答曰,指路護送,似難得請,設或動聽,其勢莫及矣事,傳敎矣。北京助糧,前後分運之意,已爲具咨,當速馳送,禁軍一員·譯官一員,竝定入送,則或交付瀋陽,或直往北京,隨便爲之似當。且登·萊之路雖遠,而水路頗順,寧遠·山海等地,則島礁甚惡,漕船恐難着泊,指路護送之請,雖不能及至於回泊之處,必須自彼地方,瞭候接應,可以交付,此意則令譯官,口陳於所到衙門,似不可已,更此仰稟。答曰,今月晦間,節果齎持內官,當爲入去,其時文學李䅘,亦爲入送,此意使之言及,似爲便當矣。備局謄錄
又啓曰,北京助糧事,已令承文院,撰出咨文,禁軍·譯官各一員,竝定入送事,亦爲啓稟矣。譯官徐尙賢,與文學李䅘作一行,數日內入往,其咨文,仍爲付送,而禁軍,則不爲別定,以除人馬之弊,何如?答曰,允。備局謄錄
義禁府啓曰,告者崔元男上疏內云,崔應立來言,金玳兇逆之狀,元男被囚時,問其應立所居之處,則同在於金玳所居近處云,假都事發遣時,應立竝拿之意,言送矣。其後都事,以應立則本無,故其名字相近者崔應元,捉囚之事馳啓,今者崔元男在獄中言,應立初名應白,及第時,改以應立,以此,人皆稱其應白,而其妻在水原地,故時或往來云,發遣假都事,拿來之意,敢啓。傳曰,依啓。崔元男,解枷杻,可也。禁府謄錄
上在昌慶宮。停常參·經筵。
左議政洪瑞鳳,齊陵改沙草事,出去。
義州府尹狀啓,麟坪大君及夫人,今月二十三日無弊還越江事。內下記草
備邊司啓曰,卽有全州居前司果權說,呈書于本司曰,聞朝廷以北京運卜及使命所把馬難辦之故,有校生納馬免講之令,當此國家蕩竭之時,區區願忠之義,不敢坐視。適有健卜馬三匹,願爲納官,以補萬一,招問其欲,則世受國恩,自出忠誠,別無希望之心,前於軍興之時,有自願納馬者,皆聽許施賞矣。此人誠意可嘉,似當依前例許納,敢啓。答曰,依前例,參配施賞。備局謄錄
刑曹粘連啓目。答曰,依允。崔元男未承服之人,論以徒年之律,似爲過重,參酌處置。
右議政沈悅十三度呈辭。答曰,卿辭至此,今姑勉從之意,遣史官傳諭。內下記草
上在昌慶宮。停常參·經筵。
夜一更,巽方有氣如火光。五更,流星出鬼星下,入軒轅星,狀如拳,尾長三四尺許,色白。內下日記
義禁府啓曰,崔應立不得捕捉,故假都事名字相近人崔應元拿來矣。今者崔應立立自現,被囚崔應元,似當放送,敢稟。傳曰,知道。禁府謄錄
上在昌德宮。停常參·經筵。
義禁府啓曰,本府都事,皆是赴擧之人,而庭試,故依前例,假都事八員,令該曹差出,何如?傳曰,依啓。
又啓曰,武科借射擧子林愛,則自試所,捉囚典獄,而代射人內禁衛林澤,則逃走,不得捉送云。林愛今已拿囚,林澤,則令左右捕盜廳跟捕之意,敢啓。傳曰,依啓。
又啓曰,李春厚·尹絢等,分揀事,判下矣,放送之意,敢啓。傳曰,依啓。
以義禁府郞廳,以大臣意啓曰,以禁府金玳等囚單子,傳曰,赴卽捧招,刑推,則臺諫來會後爲之,似合權宜之道事,命下矣。推鞫事體,莫重且大,自古以來,未有無臺諫捧招之時,而且禁府堂上李時白針灸受由,李必榮方在試所,只有判義禁閔馨男,同知義禁吳竣二人而已,郞廳分差於各所,餘存甚少,開坐之際,不成貌樣,文科罷場,必在數日之內,先爲捧招,何以爲之?傳曰,然則勿爲。
政院啓曰,罪人就囚者,或至累日,或至經夜,而尙未捧招,昨日傳敎之意,實非偶然,而適因試場臺諫,皆有故,禁府堂上,亦且不備,將未免遲待數日,揆以按獄之體,殊甚未安。武科試所,則例於日夕罷還,今日罷還之際,使兩司,仍爲進參,知事李時白,亦牌招出仕,開坐捧招,似合權宜之道。且都事無故見存者,尙有三員云,猶可推鞫察任,更議大臣處置,未知何如,臣待罪該房,區區所懷,惶恐敢稟。傳曰,允。禁府謄錄
上在昌慶宮。停常參·經筵。
上在昌慶宮。停常參·經筵。
有政。
推鞫爲之。內下日記郞廳柳埅校正。日記廳郞廳李仁默書。
上在昌慶宮。停常參·經筵。
明政殿庭試爲之,入門儒生數二千七百五十五人。內下日記
大司成金堉上疏。入啓。答曰,省疏具悉卿懇。元孫賴卿保護,無病往還,卿之勤勞,可謂多矣。軍官賜馬,乃是前例,竝勿控辭,所陳救弊之策,不無所見,當與廟堂,議處焉。內下記草
上在昌慶宮。停常參·經筵。
武科一所,罷場詣闕。內下日記
以試所內摘奸單子,傳曰,兩門何以無都事羅將耶?問啓事,傳敎矣。自前庭試時,本府都事等,以擧子皆入試庭,故假都事,預爲入啓差出,分送各門,乃流來規例也。以此假都事金俊明明政門,韓緝光政門,李仲吉永淸門,分送率出,使羅將禁亂,而此三門之外,曾無都事定送禁亂之事矣,敢啓。傳曰,事甚不當,今後各門,竝爲差定,門數,則明政門·光政門·崇化門·永淸門·興敎門。禁府謄錄
上在昌慶宮。停常參·經筵。
藥房提調吏曹判書李景曾,副提調行都承旨李行遠啓曰,秋氣轉涼。伏未審近日,聖候調攝,若何?臣等無任仰慮之至,敢來問安。答曰,與前無異。藥房日記
冬至使啓曰,今此北京之行,道里之險遠,糧資之艱窘,比於瀋陽往來,不啻倍蓰,故進賀使李時白,稟定蒙允,所帶軍官,旣已加帶,盤纏輕貨,亦爲題給,臣等與賀使,均是北京之行,軍官望單,一依此例啓下,則盤纏輕貨,亦當有加給之事,而聞該曹之意,以爲必有別啓請,然後可以許之云。行期已迫,尙無稟處之事,請令該曹商量兩使之行,與單使有異,參酌題給,且夫馬一事,亦無明白分付,竝令備局,速爲處置,何如?啓答曰,依啓。備局謄錄
鞫廳啓辭。答曰,虛實間,旣有白晃之聞,則論以預知逆謀,似爲過重,以勸報張皇營救等事觀之,則斷以別無他腸,亦涉不可。應騫等兩人,論以惟輕之典,白晃分揀放送,未知何如。又啓辭。答曰,然則分輕重論罪。
又啓辭。答曰,依啓。白晃放送,柳遐等,決杖定配。
又啓辭。答曰,竝爲分揀,應立決杖放送似可,議啓。
又啓辭。答曰,問于繼白云者,旣虛語,則掩置不告之罪,非所論也。金玳亦是逆魁心腹,則其言之無根,似不必深責也。雖然,啓辭如此,依爲之。內下記草
上在昌慶宮。停常參·經筵。
夜二更至五更,電光。
義禁府啓曰,假都事李信孝,以崔應立拿來事,下去水原,未卽捕捉,故其子鐵堅,水原府囚禁矣。應立今已處置,其子鐵堅放送之意,本道監司處,移文,何如?傳曰,允。
以義禁府閔應騫等定配單子,傳曰,柳遐,限年定配。禁府謄錄
禁府草記。入啓。答曰,依鞫廳啓辭擧行。內下記草
上在昌慶宮。停常參·經筵。
大臣命招,新卜相,以徐景雨,爲右相。
夜一更二更,電光。內下日記
備邊司啓曰,冬至使啓辭內,盤纏輕貨,亦當有加給之事,而該曹,尙不稟處,所把夫馬,亦無明白分付,竝令備局,速爲處置,依啓事,傳敎矣。夫馬,則分定四十匹於海西,應用於進賀使,而冬至使,在前似當,以此夫馬,移用盤纏,則令該曹依進賀使例,磨鍊題給之意,分付,何如?答曰,允。備局謄錄
義禁府啓曰,以鞫廳啓辭,崔應立之罪,請令禁府,稽考相當之律,折衷輕重,參酌處置事,命下矣。臣等有司也,但當執法而已,三尺一撓,則後弊無窮,應立自有當施之律,折衷輕重,有所不敢,惶恐敢啓。傳曰,依鞫廳啓辭擧行。
又啓曰,崔應立之罪,依鞫廳啓辭,擧行事,傳敎矣。臣等稽考律文,折衷輕重,以亂言杖一百·流三千里之律,施行,何如?傳曰,依此照律入之。禁府謄錄
吏曹粘連啓目。答曰,雖無實職,特爲加資,以示優老之意。
傳曰,錦陽君家,賜送藥材,非眞材云。故下問于藥房掌務官,則不爲直告,終始欺罔,事極駭愕。當該掌務官拿推,當初監捧官員,先罷後推。
傳曰,給由馬。寧城君亡妻歸葬事
府啓。答曰,不允。
禁府粘連啓目。答曰,依允。具級未納,亦令徵捧。內下記草
有政。以尹雲擧爲禁府都事,南重晦爲肅寧殿參奉,尹順之爲大司諫,李惟泰爲大君師傅,李後山爲司成,南斗老爲安峽縣監,柳慶昌爲校理,尹昌耉爲明川府使,許曙爲長湍府使,閔光勳爲南原府使,金敏斆爲重林察訪,崔璡爲軍威縣監,李時億爲義盈奉事,李齊衡爲持平,任賚之爲三嘉縣監,申濯爲孝陵參奉,李文望爲長陵參奉,徐景雨爲承文都提調,柳俊昌爲掌令。
上在昌慶宮。停常參·經筵。
夜四更,流星出羽林星上,入坤方天際,狀如鉢,尾長三四尺許,色赤,光照地,電光。五更,電光。
備邊司啓曰,平安都事南碝,除授本職已久,而未得署經,尙未發行,當此西路多事之時,不可久曠佐幕之任,速爲署經發送之意,敢啓。答曰,知道。備局謄錄
兵曹啓曰,王世子西行之時,張炫等,目覩切迫之狀,有此納馬,誠爲可嘉。張炫段,已行本院正職,而納馬三匹,金天吉段,已陞堂上,鄭麒麟段,無職閑良,而各納馬一匹,似當分輕重施賞,而係干恩命,上裁,何如?啓前例相考處置。兵曹謄錄
延城君李時昉上疏。入啓。答曰,省疏具悉卿懇。卿其勿辭往來。
府啓。答曰,不允。內下記草
上在昌慶宮。停常參·經筵。
卯時辰時,日暈。夜五更,電光。
備邊司啓曰,譯官李馨長,以銅鐵文書完定事,入往瀋陽,適逢遷徒機會,各項定奪之事,書給鄭譯,使之議定於龍將,書給條件,告于本司矣。元告目入啓,以備睿覽之意,敢啓。答曰,知道。
又啓曰,冬至使一行,至北京,刷馬,則以前定進賀使所把黃海道四十匹,先爲移用事,已爲啓下定奪,而歲幣所載之馬,則當輸納於瀋陽而止,此是關西逐年例行之役。本道自當料理整待,而近日西路事力,異於旣往,許多歲幣載運雇價,若不別樣措處,民必罔堪。平安道監·兵兩營營刷馬,其數甚多,其役頗歇。曾於辛巳春間錦州運糧之時,別爲調用,以濟其急,今亦依此例,先以監營所屬者,無遺抄出,平均磨鍊,或令竝力備出夫馬,或收價本,以爲雇送之資,俾不至於弊及民結,似爲便益。將此事意,行會道臣,使之從便擧行,宜當,兵營所屬,則姑勿竝調,以待日後切急之用,亦宜當,敢啓。答曰,依啓。備局謄錄
上在昌慶宮。停常參·經筵。
上在昌慶宮。停常參·經筵。
辰時未時,日暈。
兵曹啓曰,八月朔上番善山定虜衛八名都目狀則來呈,而七月二十五日本曹點考時,無一名現點,故其時領來該道兵使軍官,卽爲囚禁後,令本道,査覈啓聞之意,入啓蒙允行會矣。闕點定虜衛等,今始來現,推問其闕到辭緣,則俱以上來之際,中路得病,僅僅上京,欲免闕點之罪,探問于本曹書吏李孝宗,則自前如此之類,例爲納布云云,故相約下去,以致闕番云。近來上番軍納布之事,已成謬習,臣等嚴禁此弊,而今此善山定虜衛等,色吏同情,納布設計,極爲過甚。依法治罪後,倍朔罰番,未現點前,私自符同,用情色吏李孝宗,則各別囚禁,依律重治,以杜後弊宜當,而莫重軍務査覈之事,已過累朔,尙無皂白,極爲駭愕。該道兵使,亦爲推考,何如?傳曰,允。兵曹謄錄
禁府啓目。答曰,此律,殊無折衷之意,限年定配。崔應立事
備邊司粘連啓目。答曰,旣令入送,又以此推考,政體殊常,置之。農軍驅馬事
府啓。答曰,不允。前啓內下記草
上在昌慶宮。停常參·經筵。
夜四更五更,有霧氣。
府啓。答曰,諸大臣之嘉其忠勇,議授此任,可謂得人,爾等獨爲不悅,今又侵轢,其意所在,實未曉也。李英達加資,未爲不可,亦勿更煩。
右議政徐景雨箚子。入啓。答曰,省箚具悉卿懇。卿才德俱優,允合補弼之任,宜勿控辭,以副上下之望。
二所草記入啓。答曰,合推,今後令該府刑推重治。代射事內下記草
上在昌慶宮。停常參·經筵。
自昧爽至辰時,沈霧。內下日記
傳于政院曰,戶曹判書李溟家,遣內醫看病。藥房日記
備邊司啓曰,冬至上副使,來言于備局曰,今此北京之行,異於瀋陽往來之時,一經兵火之後,便作曠漠無人之境,升米束芻,無路貿得,夫馬之得達,糧資之繼用,萬分可慮。盤纏等物,一依中朝赴京例持去,猶恐不足,況今該曹磨鍊,只是百兩之銀,使臣書狀以下員役,決難以此往返。且我國人馬,直到北京三千餘里之地,必多病倒之弊,若無雇得車馬之價,則決無得達之勢。且使臣書狀以下員役所把驛刷馬,驅人行糧,例自義州,計日載送,而今此北京遠路,載運極難,令管餉,或以米太,或以輕貨題給事,入啓定奪,分付云,今此使臣之行,首開久廢之路,得達之難,人皆憂之。不可不料理資送,令該曹稟旨,磨鍊題給,何如?傳曰,依啓。備局謄錄
府啓。答曰,不允。出仕事,依啓。內下記草
上在昌慶宮。停常參·經筵。
昧爽,下霜。
都提調領議政金瑬,提調吏曹判書李景曾,副提調行都承旨李行遠啓曰,秋涼漸緊。伏未審近來,聖候調攝,若何?且元來諸症,其無加減之異乎?從前愆度,多在於日氣寒涼之後,故臣等,益不勝憂慮之至,敢來問安,竝此仰稟。答曰,呻吟度日,今已三朔,而不至於閉戶矣。
藥房再啓曰,卽者伏承聖批,聖候未寧,已至三朔,而臣等,待罪藥房,全未有聞,臣等之罪大矣。第未審此時,所患在於何症?請令醫官等入侍,進察症候,議藥以啓,似不可已,敢此仰稟。答曰,此是例患之病,自前湯藥無效,勿爲議藥。藥房日記
府啓。答曰,不允。內下記草
有政。以徐順民爲司䆃直長,兪省曾爲工曹參議,柳志立爲典籍,金堉爲吏曹參判,李德洙爲兵曹參議,李枝茂爲正言,李元鎭爲司諫,趙休爲靑巖〈?〉吳熙胤爲萬頃縣令,尹友諒爲昌城府使,趙夢陽爲鴻山縣監,金三樂爲兵曹佐郞,李時白爲刑曹判書,鄭榏爲學錄,成楚客爲禮曹正郞,李櫓爲慈仁縣監,郭天成爲魚川察訪,李莆爲豐基郡守,李博爲掌樂主簿。
上在昌慶宮。停常參·經筵。
夜自三更至五更,月暈。
備邊司啓曰,卽者判中樞府事李敬輿戶奴,呈狀于本司曰,上典本以多病之人,久滯瀋中,今聞病患有加,而無救病之人,上典孽姪,欲爲入送,私持騎卜馬各一匹,渡江公文,願爲成給云。李敬輿寄在空館,病勢如此,而無救病之人,情事矜惻,渡江公文成給,何如?答曰,依啓。在瀋大臣以下,令該曹給衣食之價。
戶曹啓曰,備邊司啓辭,冬至上·副使,來言于備局曰,今此夫馬之得達,糧資之繼用,萬分可慮。令該曹稟旨,加磨鍊題給,何如?傳曰,依啓事,傳敎矣。自前盤纏磨鍊之規,無論兩使單使,一體磨鍊,而今此冬至使盤纏,依倣進賀使時磨鍊之規,銀子百兩加磨鍊矣。備局啓辭如此,前磨鍊百兩外,又百兩加磨鍊題給,宜當。且慮中路,或有夫馬倒弊之患,欲持雇得車馬之價以往,而此則極難料理題給,試以七十兩,姑令持去,驛刷馬·人夫等行糧,令管餉使,或以米太,或以輕貨,節約磨鍊給送之意,分付,何如?傳曰,依啓。備局謄錄
府啓。答曰,不允。
武一所草記。入啓。答曰,依啓。李天鯤亦爲治罪。
右議政徐景雨箚子。入啓。答曰,省箚具悉至懇。予意已諭,卿其勿爲固辭。
戶曹草記。入啓。答曰,依啓。在瀋大臣以下,令該曹給衣食之價。
前開城留守鄭世規上疏。入啓。答曰,省疏具悉卿懇。卿之忠良,實合超擢,宜勿控辭,安心察職。工判辭免內下記草
上在昌慶宮。停常參·經筵。
自巳時至酉時,日暈。夜一更,東方有氣如火光。
戶曹粘連啓目。答曰,依前例,自本曹磨鍊下送。內下記草
上在昌慶宮。停常參·經筵。
綾原大君,養和堂引見。內下日記
傳于政院曰,領議政金瑬家,遣內醫看病。藥房日記
領議政金瑬箚子。入啓。答曰,省箚具悉卿懇。卿其勿辭,調理行公。
禁府粘連啓目。答曰,依律施行爲乎矣,除贖決杖。李陽生事內下記草
上在昌慶宮。停常參·經筵。
冬至使拜表上使崔惠吉,副使金守玄下直。內下日記
備邊司啓曰,今此冬至使之行,上下員役,自義州,至北京行糧,令運餉使,節約磨鍊入送事,入啓允下,而遠路糧資,輸送極難,伊錦等地,如有用餘儲置米穀,則以其米載送,以除一分駄運之弊,宜當。以此意,運餉使處,行移,何如?答曰,允。備局謄錄
前開城留守鄭世規上疏。入啓。答曰,省疏具悉至懇。予意已諭,卿其勿爲固辭,從速察職。
禮曹啓目。答曰,依允。禮葬之物,依橫看准給。臨海夫人禮葬事內下記草
上在昌慶宮。停常參·經筵。
武科一二所,罷場詣闕。內下日記
兵曹啓目粘連啓下是白有亦,今此豐寧君洪靌葬山,改定於公淸道燕岐地是如爲白有昆,造墓軍一百名·烟水軍參半題給爲白乎矣,依近例每名一朔價,兵曹步兵價布一疋爲准,從市直給價事,本道監·兵使處,行移,何如?啓依允。
又啓目,今九月二十日禁軍等盤松亭良中,與都摠府眼同,戎器點考爲白乎矣,有故,則退行,何如?啓依所啓施行。兵曹謄錄
領議政金瑬初度呈辭。入啓。不允批答。
春秋館草記。入啓。答曰,依啓。峽中所藏史冊,勿爲輸來,各官善寫人會集,而爲謄書移置,似合於權宜之道也。內下記草
有政。以李回寶爲工曹佐郞,李槾爲宣陵參奉,申琥爲承文校檢,金㠍爲魚川察訪,李德洙爲兵曹參議,趙涑爲刑曹正郞,柳志立爲禮曹佐郞,金蓍國爲大司成,尹得說爲承旨,鄭太和爲禮曹參判,郭瀜爲省峴察訪,李雲吉爲慶安察訪,李曼爲校理,白弘性爲刑曹佐郞,許徽爲判尹,權尙正爲造紙別提。
上在昌慶宮。停常參·經筵。
政院啓曰,以備邊司咸鏡監司狀啓粘目,傳曰,利城縣監事,回啓是耶?承旨察啓事,傳敎矣。此狀啓,與凡守令瓜滿請仍者有間,堂下守令,例以六年爲限,利城之限三年除挈眷,出於一時蘇殘之計,旣已蘇殘之後,從民願,依他邑例,以准六年之限,似不害於堂下守令瓜滿遞代之規,此公事,使之改回啓乎?敢啓。傳曰,依啓。
又啓曰,平安道中和接吳忠等三兄弟,來訴于本司曰,矣父丁卯之變被擄,生死未能得知矣。今年四月本府抄送軍金莫金赴瀋回來時,適到新城,則有白髮老人自言其名曰,我乃中和居吳忠父彦良云,始聞矣父生存之奇,盡賣田庄,將欲贖還,父子罔極情理,監當依他入送,公文成給云。情理矜惻,公文成給,入送,何如?答曰,依啓。
又啓曰,臣等欲問糧船發送形止,招致御史任善伯于備局矣,發送形止畢問之後,任善伯仍言,今番載糧兩西船十六隻·沙格二百五十六名·射砲二百四十名,而沙格,則皆是海邊居人,不以耕作爲業,只以捉魚爲生理,朝而漁魚,夕以擧火者也。今番事出急遽,調發之際,慮有逃走之患,各邑守令,囚繫其父母妻子,刻期發送,呼訴慘惻之狀,有不忍聞,船行之後,則其父母妻子,不免飢餓凍餒之弊者,必矣。管餉之穀,本道列邑,無不有儲云,令道臣量宜題給,一以救目前飢餒之氓,一以勸日後調用之地,以示朝家軫念民生之意,宜當,敢啓。答曰,依啓。備局謄錄
承旨趙錫胤上疏。入啓。答曰,省疏具悉。深用嘉尙,所陳之辭,予當惕念採施,爾其勿辭,從速往來。
御營大將黃瀗上疏。入啓。答曰,省疏具悉卿懇。卿其勿辭,安心察任。
前開城留守鄭世規上疏。入啓。答曰,省疏具悉卿意。頃日臺論,未必至公之言,宜勿介懷,安心察職。內下記草
上在昌慶宮。停常參·經筵。
領議政金瑬再度呈辭。入啓。不允批答。內下記草
上在昌慶宮。停常參·經筵。
夜三更,月暈。
備邊司啓曰,新除授賓客二員,今番鱗次入往,而到彼之後,留資出處及盤纏,令該曹磨鍊以送事,前日本司入啓,而官吏之糧,自官備給,何如是措語事,傳敎矣。賓客及講官等,在前留瀋時,官給口糧,而至於所率,則各自備糧矣。遷徒北京,則初頭事勢,必與瀋陽有異,許多陪從之員,勢難皆給口糧,此後入往者,勢未免自爲措辦。故如是措語事覆啓矣。糧料當自官備給,豈有各自措辦之理事,傳敎矣。該曹以此無意題給之故,不得空手發行云,冬至兩使之行,旣爲各給百兩以送,賓客兩員,亦依此例,前後磨鍊,竝各百兩題給以送,何如?答曰,依啓。
又啓曰,除挈家守令三年,乃是瓜限,而今又挈家,限六年仍任之事,則惟在該曹稟旨擧行之中,故如是回啓矣。政院啓辭如此,付標以入之意,敢啓。答曰,知道。
賓客金光煜·韓興一啓曰,臣等近將相繼辭朝,而目今形勢,與赴瀋之時有異,自義州,至北京三千餘里,只率二三奴僕而行,非但得達爲難。伊瀋之間,亦是十餘日程,無人烟荒磧之地,雖在夏節,柴草猶難,況當寒冱之時乎?當自備持啓行,其爲行李之難,莫此爲甚,雖有雇價,旣無容手地,況且專無所恃之資乎?必須備得一朔行糧,然後可免道傍庚癸之患。且宮僚在瀋時所率口料,雖未官給,我境不遠,又有節衣入送之便,猶可以拮据繼用,而一入北京之後,則上下留糧,旣不得官給,又不得自辦,其勢不得不變通。故頃日備局,參量事勢,限設站間,奴子元數二名加一名,夫馬元數二匹加三匹,渡江後行糧,到彼後留糧及盤纏,加數磨鍊事,已爲入啓蒙允矣,該曹只盤纏加磨鍊而已,其他行糧·留糧,迄無磨鍊,稟處之事,臣光煜,今月二十八日發行之期已迫,而尙未停當,勢甚狼狽,請令該曹,速爲料理擧行,何如?惶恐敢啓。傳曰,依啓。備局謄錄
院啓。答曰,依啓。且李避嫌之辭,雖極張皇,似爲不成說話。旣曰充府庫,以爲沽籠,又以爲無減會計之如此,其不成說話之一也。李老於地部,少無進退人物,生殺人命之權,之畏之,如彼重大,此亦可怪也。一年內,再三出來之使,戶曹年年接應,一不加賦,此人敢爲情外之說,如是狙擊,未曉其意之所在也。內下記草
上在昌慶宮。停常參·經筵。
備邊司啓曰,卽聞賓客金光煜,二十八日欲爲辭朝云,行到灣上之後,必不得有如赴瀋時,渡江直前之爲者,若或獨爲作行,等待前頭正朝使臣偕行,則淹留廚傳,貽弊不貲,亦甚可慮。此時西路之弊,理宜隨事顧恤,使之差退發行,何如?答曰,依啓。
又啓曰,前正郞金光燦,呈狀于本司曰,老父尙憲,久在異域,病患日甚,目今瀋中形勢,孤單益甚,矣身,欲爲入觀,渡江時不可任意入去,公文成給云,情勢切迫,私持騎卜馬各一匹入送,公文成給,何如?答曰,依啓。備局謄錄
傳曰,今下弓矢,方山萬戶朴信善處,給送。
領議政金瑬三度呈辭。入啓。不允批答。
備邊司粘連啓目。答曰,與漢人同還之人,拘留不送,似有後尾,更召酌處。內下記草
上在昌慶宮。停常參·經筵。
夜一更至三更,電光。
藥房提調吏曹判書李景曾,同副承旨李之恒啓曰,夜來一雨,秋涼轉緊。伏未審此時,聖候調攝若何?臣等不勝憂慮之至,敢來問安。答曰,與前一樣。藥房日記
上在昌慶宮。停常參·經筵。
備邊司啓曰,司禦李大樹,宣傳官李德敏·李克和·朴恂等,呈狀于本司曰,今二十五日發向北京,而貧賤武人,資裝涼薄,久留北京,未有聊生之望,而例給衣資之外,無他公給之物,願蒙處置云。與前日赴瀋者有異。行資,令該曹參酌題給,宜當。且此人等,今雖入往灣上,勢難自作一行,渡江得達,留滯西路,廚傳有弊,姑令停行,與賓客金光煜,一時發送,何如?答曰,依啓。
又啓曰,新除授賓客等,今當入往,而遷徒北京,則三千餘里無人之地,不但得達甚艱。十二朔留過之糧,亦無以辦繼,常時官給人馬之數,不足以輸運行資,旣到北京之後,則節衣所載之馬,亦不可依前續送,刷馬加三匹題給,奴子加一名,亦許帶去,而渡江後行糧,到彼後留糧出處及盤纏,加數磨鍊事,令該曹料理,宜當。北京事,定一路店舍設置之後,則可以觀勢,更議處置,而此時初頭,不可只循已往之例,合有變通,敢啓。傳曰,依啓。官吏之糧,自公備給,何如是措語耶?
又啓曰,以本司草記,傳曰,云云事,傳敎矣。賓客及講官等,在前留瀋時,官給口糧,而至於所率,則各自備糧矣,若遷徒北京,則初頭事勢,必與瀋陽大異,許多陪從之員,皆給口糧,亦不可必。目今文學李䅘等,陪從到北京之後,緣米穀絶貴,官料不得一一題給,艱苦度日云,今後入往者,勢未免自爲措辦。故如是措語矣,敢啓。答曰,知道。糧料當自官備給,豈有各自措辦之理哉?備局謄錄
義禁府啓曰,本府都事九員內,二員式暇,二員本府及當直晝夜直一員,公事餘存,只有四員,而闕內五處各門禁亂官,各差一員,慕華館左右考喧各處一員,禁亂不足,假都事三員,令吏曹,依例差出,何如?傳曰,允。各門五處明政門·光政門·崇化門·永淸門·興敎門·慕華館左邊右邊。禁府謄錄
上在昌慶宮。停常參·經筵。
領議政金瑬四度呈辭。入啓。答曰,安心調理。
傳曰,給由馬。聖節使金素,公淸道槐山覲親事下去
淳昌校生呂來吉上疏。入啓。答曰,省疏具悉。深嘉爾誠,所陳之事,當令該司採施焉。
備邊司粘連啓目。答曰,廟堂指揮,似不當如是矇矓是在果,依回啓施行。被擄漢人及我國人等事
府啓。答曰,不允。遞差事,依啓。大司憲南以雄內下記草
上在昌慶宮。停常參·經筵。
兵曹啓目粘連關是白有亦,向前卒平林君祉胤造墓軍六十五名,依近例,分半題給之意,移文宣惠廳,何如?啓依允。兵曹謄錄
判尹許徽上疏。入啓。答曰,省疏具悉。所陳之事,當令該司察處,卿其勿辭,速出行公。
領議政金瑬五度呈辭。答曰,安心調理。
府啓。答曰,不允。內下記草
有政。以南以雄爲刑曹判書,鄭泰齊爲兵曹參議,鄭維城爲黃海監司,李後山爲安邊府使,申敏一爲承旨,李德泂爲判義禁,李慶億爲典籍,李枝馨爲司宰主簿,李楘爲大司憲,崔煜爲靑松府使,李三俊爲刑曹佐郞,兪楘爲兵曹佐郞。
上在昌慶宮。停常參·經筵。
自昧爽至辰時,有霧氣。
備邊司啓曰,京畿·公淸·慶尙三道點馬,今將發行矣。所捉馬一百匹,當依當初啓辭之意,分給驛路牧場,捉出之後,例爲留養於道內各邑,而不謹喂飼,多數瘦病無用。今番則卽爲直送于司僕寺,一邊分付該驛,使之自來受去,善爲護養,則終必爲實用之馬,依此知委擧行,而元數一百匹內,京畿二十匹·黃海道三十匹·平安道五十匹分給,宜當,敢啓。答曰,依啓。
又啓曰,洛興府院君金自點入往瀋陽時,凡係我國之事,鄭譯用力周旋,方物歲幣輸納於瀋陽,三臣落留瀋館等事,自以爲功,至於圖減梨·柿,亦有其力,似當有所贈給,以示朝廷嘉喜之意。且龍將處,已送新接扶助之物,鄭譯必無不知之理,而不及於渠,則不無落莫之心,若干輕貨,令該曹參酌啓下,冬至使未越江之前,急急撥上入送,使之到彼措辭,密傳似當,敢啓。答曰,依啓。備局謄錄
戶曹草記。入啓。答曰,今此磨鍊,與賓客給送之數,大相懸殊,不給,可也。宣傳官行次七
府啓。答曰,所謂三罪,皆是情外之事,不察之言也。內下記草
上在昌慶宮。停常參·經筵。
夜一更,流星,出天蒼星下,入東方天際,狀如鉢,尾長四五尺許,色白。
領議政金瑬六度呈辭。入啓。答曰,安心調理。
右議政洪瑞鳳箚子。入啓。答曰,省箚具悉。卿其勿辭,安心調理。
判義禁李德泂上疏。入啓。答曰,省疏具悉卿懇。卿雖老病,精神未衰,宜勿控辭,黽勉察職。
領中樞府事沈悅箚子。入啓。答曰,省箚具悉。卿其勿爲待罪。
府啓。答曰,不允。內下記草
上在昌慶宮。停常參·經筵。
別試文·武科開場,而但文科,則元孫阿只氏,以痘疫方痛,故仁政殿開場,儒生入門數五百六十二人。
傳曰,史官一員待命。別試殿試蕀圍摘奸事
府啓。答曰,如彼循私,則府庫萬無充實之理矣。
武科殿試所草記。入啓。答曰,依啓。漏水官,先罷後推。內下記草
上在昌慶宮。停常參·經筵。
辰時,太白見於午地。
領議政金瑬七度呈辭。入啓。答曰,安心調理。
別試武科所草記。入啓。答曰,知道。許赴,可也。北道及平安道追來擧子事
府啓。答曰,其中貿易價,趁不准給之事,似是實狀,推考。內下記草郞廳柳埅校正。日記廳郞廳李仁默書。
上在昌慶宮。停常參·經筵。
府啓。答曰,旣已推考,更勿爲已甚之論。內下記草
上在昌慶宮。停常參·經筵。
自辰時至午時,日暈。夜一更,流星出天囷星下,入東方天際,狀如鉢,尾長二三尺許,色白。
領議政金瑬八度呈辭。入啓。答曰,安心調理。
傳曰,給由馬。韓興一楊州地掃墳事
府啓。答曰,予意已諭,亟停勿煩。
兵曹草記。入啓。答曰,依啓。禁漏官員,亦有慢忽之罪,推考。
左議政洪瑞鳳箚子。入啓。答曰,省卿上箚,予甚慮念,卿須以理寬懷,勿爲控辭。內下記草
上在昌慶宮。停常參·經筵。
午時,太白見於未地。
藥房提調吏曹判書李景曾,同副承旨李之恒啓曰,節屆初冬,霜寒漸緊。伏未審玉候調攝,若何?前患諸症,其無加減之候乎?臣等不勝憂慮之至,敢來問安。且駝駱粥,雖夏間姑爲停止,而每於冬月,復爲進御,諸醫等,以爲補脾冒益元氣,無過於此,令司僕寺,依前進排,何如?答曰,知道。症候似爲稍減矣。藥房日記
府啓。答曰,已諭,勿煩。內下記草
上在昌慶宮。停常參·經筵。
夜一更,流星出奎星上,入北極星下,狀如拳,尾長四五尺許,色白。
別試武科出榜,取二百人。
文科出榜,元數取十八人。內下日記
傳曰,史官一員待命,騎馬三匹立之。宗廟冬享大祭摘奸事
傳曰,入境,先問出役多小,而出役之中,公私明辨,偸竊國穀,濫率衛眷,侵虐軍民,交結京商,抛棄軍政,媚悅土豪,送賂京中,濫用刑杖,阿附權門,獄訟多滯,憑公營私,沈酗酒讌,政委下吏,屠殺農牛,凡諸不法,從公摘發,切勿見欺於奸民,近處邊將善惡,亦爲廉問以啓。內下記草
上在昌慶宮。停常參·經筵。
備邊司啓曰,各道襦衣,方今收捧矣。慶尙右道各官所送之中,晉州一領·巨濟一領,尤甚薄劣,所見駭愕,當該守令,從重推考,以警他人。答曰,依啓。
又啓曰,黃海監司朴遾,牒報于本司曰,啓書營吏,當交替於正月初一日,故今將入送,而遠赴北京,久留館所,而只給一匹之馬,數千里長程,駄其資裝,兼爲騎行,其勢難堪。例給官馬之外,私持馬渡送事,請自本司分付于義州云,私持馬一匹,許令持去,何如?答曰,依啓。
又啓曰,頃日馬匹購募時,不許此類納馬,其意有在,今不可續續許納,而卽者,司譯院前判官丁義全,及結城幼學田起寧等,呈書于本司曰,竊聞朝廷,以北京運卜馬及使行所把馬匹難辦爲慮之奇,丁義全,則健馬四匹,田起寧,則健馬三匹,各爲願納,以補萬一云,而似出於誠心,依願許納,何如?敢啓。答曰,依啓。令該曹施賞。備局謄錄
領議政金瑬九度呈辭。入啓。答曰,安心調理。
左議政洪瑞鳳初度呈辭。入啓。不允批答。
備邊司粘連啓目。答曰,依允。今後靑回人,使之各其所到官,拘留啓聞似當,參酌施行。
府啓。答曰,遞易之後,客使往來,猶夫前日,則民間,或不無思之之理也。
院啓。答曰,爾等,亦爲情外之說,殊甚可怪也。內下記草
上在昌慶宮。停常參·經筵。
辰時,太白見於未地。
戶曹啓曰,淸國年例入送紅柿三千箇,及頃年因龍將胡桃十五斗,大棗十五斗則趁十月初生入送,生栗·黃栗各十五斗,乾柿二十貼,則十一月晦間入送矣。鳳凰城入送梨·柿,旣爲減除,年例入送此柿,亦不當輸送於二千里之外,而其外實果,俱是北京所産之物與否,令備局定奪,以爲措備擧行之地,何如?答曰,依啓。備局謄錄
領議政金瑬十度呈辭。入啓。答曰,安心調理。
院啓。答曰,不允。任賚之推考。
府啓。答曰,其才能過人,設有一二所失,決不可輕遞也。
備邊司粘連啓目。答曰,北方健馬,多數移用,事體不可兺不喩,道路亦不相遠,使之依前例施行。
戶曹草記。入啓。答曰,知道。北京所在之物,勿爲入送。內下記草
上在昌慶宮。停常參·經筵。
酉時,日暈左珥。
府啓。答曰,已諭,勿煩。
院啓。答曰,不允。任賚之已爲推考,不必罷職。
刑曹粘連啓目。答曰,依允。首倡奴子,各別刑推,以懲其頑惡之習。咸興別差構陷事內下記草
上在昌慶宮。停常參·經筵。
備邊司啓曰,云云事,傳敎矣。鳳凰城入送許多梨·柿,亦皆減除,則年例三千之數,獨無輸到北京之理,似當竝爲停送。此外各種節果,曾因龍將所言,旣有入送之規,而皆是北京所産之物,其與在瀋時有別,今姑勿送,而日後彼雖以此爲言,不無可答之辭,令該曹更爲觀勢擧行,何如?答曰,依啓。備局謄錄
左議政洪瑞鳳再度呈辭。入啓。答曰,不允批答。
領議政金瑬十一度呈辭。入啓。答曰,安心調理。
府·院啓。答曰,不允。內下記草
有政。以成以性爲輔德,金汝老爲慈山郡守,尹順之爲大司成,金集爲承旨,韓慶生爲水運判官,許憲爲恭陵參奉,金振爲校理,李惟明爲肅寧殿參奉,李惟達爲尙衣正,兪伯曾爲宗簿提調,洪錫箕爲正言,李德培爲典籍,李時萬爲軍器正,趙珩爲校理,李喜爲泰陵參奉,宋國澤爲刑曹參議,兪伯曾爲大司諫,李汝翊爲掌令,李以存爲獻納,金慶餘爲寧海府使,崔後賢爲典籍,李益達爲內資主簿,鄭希尹爲平澤縣監,宋溟爲豐川府使,李恪爲海州牧使,兪㯙爲兵曹參知,權榮爲樂安郡守。
上在昌慶宮。停常參·經筵。
午時,太白見於未地。
備邊司郞廳,以右議政意啓曰,度支之長,爲今日莫重之任,不可暫闕,而判書李溟,始因身病呈辭,繼以重遭臺評,不得行公,已經四旬,事務之曠已多。況前頭如有勅使之行,則凡所需用,必須及今料理措置,而旣無長官,雖有佐貳之官,不得有所自斷,本曹之事,極爲可慮。玆者,兩司俱發,論議益峻,設或停啓,李溟以年老重臣,旣被重參,勢難便卽出仕,合有別樣處置之擧。適値領·左相俱在呈告中,小臣不敢率爾稟處,而群議如此,不得不敢啓。答曰,改差。
戶曹啓曰,淸國入送後運米五千石容載,開春所用之船,備局令本曹,前期分定於三南,備令預爲措置,而近日判書被論,小臣朝往備局,午後始察本曹之任,或間日不仕於備局,專察本曹事務,而剸煩才拙,加以年衰,酬應之際,遇事茫然,只待判書出仕,船隻分定事,尙未擧行矣。顧念冬節已屆,開春不遠,必須前期知委,可免窘速之患。依備局分付,二十隻當爲分定三南,而先運五千石之米,分載於十六隻發送,則二十之數,似或過多,此時民力,一分可惜,十八隻分定,何如?惶恐敢稟。答曰,依啓。備局謄錄
府啓。答曰,不允。
院啓。答曰,一人無倫之說,轉成公共之論,今日臺論,可謂不重矣。內下記草
上在昌慶宮。停常參·經筵。
午時,太白見於未地。
傳于政院曰,左議政洪瑞鳳家,遣內醫看病。藥房日記
備邊司啓曰,慈山爲郡,非如他邑之比,設置山城,責任頗重。從前必擇其守,意實有在。新除授慈山郡守金汝老,雖陞堂上之列,本以西邊未出身之人,地望輕微,若有功勞,則差除守令,未爲不可,而至於慈山,人器不稱,令該曹改差,其代各別擇送,何如?答曰,依啓。
又啓曰,明春北京運米時,砲射·沙格等,令戶·兵曹,磨鍊擧行,何如?答曰,依啓。
又啓曰,戶曹判書今當差出,而擬望之人乏少,從二品中可合人,竝擬,何如?答曰,依啓。備局謄錄
領議政金瑬十二度呈辭。入啓。答曰,安心調理。
左議政洪瑞鳳三度呈辭。入啓。不允批答。
院啓。答曰,不允。內下記草
上在昌慶宮。停常參·經筵。
錄勳都監啓曰,都監諸具,幾盡垂畢,而在外諸勳臣及嫡長子,知委遠方之際,日子似遠。初冬之寒已迫,會盟祭日期推擇事,何以爲之乎?且功臣敎書,依前例,令藝文館,分排撰出,何如?傳曰,依啓。會盟祭,明春退定。寧國儀軌
院啓。答曰,不允。內下記草
有政。趙絅爲金堤郡守,宋錫胤爲司藝。
上在昌慶宮。停常參·經筵。
夜五更,有霧氣。
傳于政院曰,洛興府院君金自點,給由馬,澆奠床備給,令所經各官,設宴款待,優給食物,又令內醫,齎藥隨往。藥房日記
左議政洪瑞鳳四度呈辭。入啓。答曰,安心調理。
傳曰,給由馬,澆奠床備給,所經各官,設宴款待,優給食物,又令內醫,齎藥隨往。洛興府院君掃墳事
承旨申敏一上疏。入啓。答曰,省疏具悉。深用嘉尙,所陳之事,當令該曹施行焉。
領議政金瑬十三度呈辭。入啓。答曰,安心調理。
院啓。答曰,依啓。李溟事,不允。臺諫出仕掌令柳俊昌遞差
錄勳都監草記。入啓。答曰,依啓。會盟祭,明春退定。內下記草
上在昌慶宮。停常參·經筵。
自昧爽至辰時,有霧氣。
藥房提調吏曹判書李景曾,同副承旨李之恒啓曰,臣等前承症候似爲稍減之敎,伏不勝喜幸之至。第未審邇來,霜寒漸重,玉候將攝之間,更無加減之候乎?無任區區仰慮,敢來問安。答曰,時無加減。藥房日記
院啓。答曰,不允。
府啓。答曰,依啓。都承旨李行遠罷職事李溟事,不允。內下記草
上在昌慶宮。停常參·經筵。
自辰時至巳時,日暈兩珥,暈上有冠,色內赤外靑。未時申時,日暈。夜一更,月暈。
備邊司啓曰,戶曹啓辭,禮單贈給都合單子事,已爲講定,今當啓下,而其中家丁所給銀子增加之數,若以頭目一百人出來之時計之,則幾至於四千兩。問於鄭也則曰,俺亦知之,當其磨鍊時,適來此處,未得周旋,深恨奈何云云。臣等究厥所由,一等頭目所給一百兩之一字,作爲二字,仍爲二三等,次次加之,名曰減之,其實加之。今若發言,明若觀火,而旣稱先帝遺旨,未及謝恩,而先爲辨明,似涉未妥。今雖不得强爭,後日固當論辨,而亦慮有初不講定,後有難便之議,未知何以處之,令廟堂指揮,何如?傳曰,允事,傳敎矣。一百兩之一字,作爲二字,明有可考之跡,則及今爭辨,期於釐正,可也。此在該曹周旋處置中,非臣等所可指揮,令該曹參酌善處,何如?答曰,依啓。備局謄錄
備邊司啓曰,近來本司堂上,病故相仍,開坐之日,不成模樣。吏曹參判金堉,兵曹參議兪檄,本司堂上差下,仍察有司之任,何如?答曰,依啓。備局謄錄
左議政洪瑞鳳五度呈辭。入啓。答曰,安心調理。
領議政金瑬十四度呈辭。入啓。答曰,安心調理。
院啓。答曰,不允。
兵曹草記。入啓。答曰,每朔一度騎習,似爲便當矣。給馬禁軍明日習陣事
備邊司草記。入啓。答曰,秋操設行,春操則勿爲似當,更議處置。
府啓。答曰,不允。
承旨趙錫胤上疏。入啓。答曰,省疏具悉。爾其勿辭察職。內下記草
有政。以韓興一爲禮曹參判,閔應亨爲大司諫,尹順之爲承旨,權尙正爲召村察訪,尹鳴殷爲校理,安獻民爲校書博士,鄭太和爲訓鍊都提調,林得悅爲掌令,李曼爲掌令。
上在昌慶宮。停常參·經筵。
夜五更,沈霧。
明政殿,儒生殿講爲之。內下日記
備邊司啓曰,以本司西路罪人,令該司稟旨處置草記,答曰,其意似在於李敏求,廟堂之意,亦如此乎事,傳敎矣。觀其語意,似若有爲而發,而旣沒其名,泛以流配罪人爲言,臣等只據遠接使所言啓達,而末以令該司稟旨處置爲請矣。今承聖敎,更爲商量,李敏求罪名,非尋常徒流付處之比,彼雖爭竟擧名發言,在我豈無可答之辭乎?西路罪人,其類甚多,隨其輕重,或全釋,或量移,以示遇赦變通之意,惟在聖斷,惶恐敢啓。答曰,依啓。
兵曹啓曰,今此庭試及別試武科新出身等三百一人赴防,將爲定日發送,而往在壬午年,其時咸鏡監司金世濂所啓,外議以爲,若有科擧新出身,送于北方,則庶可有益云,敢啓,上曰,義州亦板蕩,若多數則分半以送,可也事,傳敎矣。厥後雖有科擧,而武科元數甚少,未得分送,今則出身之數,至於三百,依前傳敎,分半送于北道,未知如何,敢此仰稟。傳曰,北京所送朔膳一駄輸運者除防,其餘,依啓辭施行似可,議處。
備邊司啓曰,正朝使鄭泰齊啓辭,今行北京之行,道路之險遠,視瀋陽不啻倍蓰,累千里之地,載重卜驅行,決非一馬之力所及。況自瀋中至關下,數十日程,皆是無人之境,而臣行正値隆寒,茫茫大漠,氷雪塞路,寸草枯根,亦難採得,飢凍之馬,顚仆不起,理勢之所必至。一行騎卜,雖不敢言,至於方物,未易運去,如不能及期得達,則臣之奉命無狀之罪,有不足論,而其於生事國家何?方物未知當作幾駄,而若不豫爲措處,則萬無無事入往之望。依平安道朔膳載持例,定給挾馬,恐不可已也。冬至使方物及歲幣運致瀋陽事,已爲停當,而臣行方物,則無如此分付,當直運北京,意謂備局有所變通,而行期已迫,尙今無聞,請令從速參酌處置。且進賀使李時白,稟處蒙允,旣已加帶軍官盤纏例給之外,又有別磨鍊,豈不以深入北京,非如前日往來瀋陽之比也。冬至使崔惠吉,亦依此例題給,臣行與進賀·冬至,均是北京之行,軍官望單,一依兩行例啓下,則別盤纏,亦當一體施行,竝令商量題給。臣以無似,猥膺奉使之命,旣知事勢之如此,而煩瀆是懼,泯默而行,中路狼狽,悔亦無及,故惶恐敢啓,傳曰,依啓事,傳敎矣。正朝使啓辭內,所謂挾馬恐不可已云,而朝廷已慮有如此之弊,題給車馬價銀七十兩,故已往冬至使之行,亦無挾馬定給之規是白乎㢱。所謂盤纏例給之外,又有別磨鍊云,而冬至使,則兼領歲幣之故,例有別盤纏是乎㢱。進賀使李時白,雖以正二品差出,而前此進賀使,例以大臣進去,故別盤纏亦爲啓下。此外使臣,則雖曰均是奉命之臣,而無別盤纏題給之事,正朝使未知此規,有此啓辭。目今北京之行,實爲艱難,而該曹物力,亦甚難辦是白在果,群議或以爲,不可無別盤纏是如爲白置,令該曹從略磨鍊,定爲恒式,俾無各行次續續啓請之弊,何如?批答不載備局謄錄
備邊司啓曰,以平安監司用錢狀啓粘目,遺在幾貫耶?問啓事,傳敎矣。問于該曹,則銅錢九十三貫二百三十八文,錫錢一百二十一貫二百五十文,銅大錢三貫一百四十八文,錫大錢一百八十四文云,敢啓。答曰,知道。備局謄錄
傳曰,給由馬。蓬萊君炯胤廣州掃墳下直事
府啓。答曰,依啓。李溟事,不允。
院啓。答曰,不允。
戶曹判書鄭太和上疏。入啓。答曰,省疏具悉卿懇。卿之才能,實合此任,宜勿控辭,從速察職。
傳曰,殿講居首生員禹惟一,直赴會試,之次幼學李志遜,幼學姜復先等,各給一分。
備邊司粘連啓目。答曰,依允。守禦廳屯田乙良,啓本內辭緣的實與否,問于本廳,處置。內下記草
上在昌慶宮。停常參·經筵。
夜五更,月暈。
領議政金瑬十五度呈辭。入啓。答曰,安心調理。
左議政洪瑞鳳六度呈辭。入啓。答曰,安心調理。
司圃提調金蓍國啓辭。答曰,依啓。功臣奴婢,令該司久近相考處置。
傳曰,史官一員待命,騎馬三匹立之。館學摘奸事
府啓。答曰,依啓。輸城察訪閔里亮遞差李溟事,不允。
院啓。答曰,依啓。樂安郡守權榮遞差事,西部參奉洪時迪削去仕版崔復憲事,風聞未必盡實,更加詳察,勿復煩論。李溟事,已諭。內下記草
上在昌慶宮。停常參·經筵。
兩司請對,引見。內下記草
兵曹啓目粘連關是白有亦。臨海君夫人造墓軍,依橫看,二百名准給事,禮曹啓下關據,依前例,本曹與宣惠廳,分半題給,何如?啓依允。兵曹謄錄
義禁府啓曰,自前逆獄完畢後,當爲修正文書,依近例,本府堂上一員·郞廳二員,修正廳稱號,修正之意,敢啓。傳曰,知道。禁府謄錄
左承旨啓曰,臣伏見金天吉·鄭麒麟·權悅·丁義全·田起寧等,前後納馬,加資·賞職除授事,命下矣。恩賞之典,殊涉過濫,而至於實職之除,尤有所未妥。官以任事,則所當選用人才,豈可以冗雜白徒,一時納馬之功,輒通仕路乎?西路近日事勢,萬分渴悶,備局啓請此事,雖出於不得已,而零星所納,實無大段補益,只令名日輕,官方混淆,後弊難防,貽累明時,誠不可不慮也。且蓬恩都正應虎,納粗百石於嘉山,亦蒙加資之命。關西之穀,不許私貿,自有國法,假使無希望心,而未免犯禁。旣已加資,則例爲封君,宗班二品,何等職秩,而乃以納粟之故,驟加□拜,其猥濫莫此爲甚,請竝令該曹,更議稟處。臣待罪該房,區區愚見,惶恐敢啓。傳曰,依啓。兵曹謄錄
戶曹判書鄭太和上疏。入啓。答曰,省疏具悉至懇。予意已諭,卿其勿爲固辭。內下記草
上在昌慶宮。停常參·經筵。
辰時,太白見於午地。
備邊司啓曰,度支事務,一日爲急,新判書鄭太和,除授已久,尙不出仕,殊無啓請差出之意。牌招出仕,使之察任,何如?答曰,允。備局謄錄
錄勳都監啓曰,都監諸具,幾已完畢,自今月初一日,蠲減員役矣。今則日晷益短,翫愒可慮,雖有些少未完之〈事〉,姑停便當。且郞廳·監造官,旣無看役之事,則虛受廩料,似爲未安。自來朔,竝爲減料,只存過冬守直下人,仍置監造官中,有本料者一員,使之檢飭,以待明春臨時復設之意,敢啓。傳曰,依啓。寧國儀軌
府啓。答曰,已諭。
院啓。答曰,不允。盧孝誠推考。內下記草
上在昌慶宮。停常參·經筵。
備邊司啓曰,瀋陽留館翊贊金是聲,牒報于本司曰,淸譯金鍊壽,因下令,仍在館中。過冬衣資,私持入送事行下云,依此入送之意,分付于義州府尹,何如?答曰,依啓。
又啓曰,瀋陽留館翊贊金是聲,報本司文牒二道,敢此封入,以備睿覽。安天男果是逃還之人,則以馬夫入送,事甚可駭,當該官吏推考,宜當。所謂定州客島居李唜男,衙門旣令捉送,則終不可不送,卽爲入送之意,平安監司處,行會,何如?答曰,依啓。備局謄錄
領議政金瑬十六度呈辭。入啓。答曰,國事日漸危急,而領相久不出仕,予中夜無寐,憂悶俱極。須勿困我,速出論道事,遣承旨敦諭。
左議政洪瑞鳳七度呈辭。入啓。答曰,安心調理。
院啓。答曰,已爲推考,當觀此緘辭而處之。李溟事,不允。
右議政徐景雨箚子。入啓。答曰,省箚具悉卿意。所陳災變,實由寡昧,卿宜安心,勿爲固辭。且箚末兩款之事,俱極切實,予雖不敏,敢不體念哉?
府啓。答曰,不允。
禮曹粘連啓目。答曰,此事不可輕許,頃年下敎,詳察擧行。沃溝鄕校移改事
吏曹參判金堉上疏。入啓。答曰,省疏具悉卿懇。廟堂之薦,意非偶然,竝勿控辭,安心察職。內下記草
上在昌慶宮。停常參·經筵。
養和堂,召對爲之。
召對時,右承旨趙錫胤所啓,京外所捧細木,以五升木三十五尺,定爲恒式,而各司不爲遵守,多有規外濫捧之弊,故上年至有臺論,而尙不痛改前習,誠可寒心。臣頃往鄕曲目見,則其人價布·方物木等,依前以四十尺細木徵捧,其他據此可知。此事亦不能着實行之,朝廷號令,何以得行乎?此非每每煩達之事,而敢此仰陳。上曰,濫捧之郞廳,旣已被罪,而尙不懲懼,國事寧容如此?更爲申飭,可也。又所啓,臣從前多在鄕曲,民生困瘁之狀,皆已目覩。頃日往省病父,新自鄕來,又有聞見,敢此陳達。近來田結出布之役,日漸煩稟,而此非一人所獨辦出,猶或支堪,至於有身役之民,正軍·砲保諸員·匠人等,則自己應納之外,一家內雖有四五丁,皆不無無役之人,十歲前幼稚之兒,亦或不免,且有逃故隣族被侵之事,而近年木花大無,不能紡績,貿諸市上,則細木一疋之價,至直二十斗之米,終歲力農,所得幾盡於貿木之用,無以卒歲,如此而民可支保乎?各司遺在價木及一年所捧元數査考,一年經用計除後,如有餘儲,則今年所捧,量宜蠲減,則民蒙實惠,豈不感悅乎?臣曾在鄕曲,敢陳狂僭之致,而諸司不爲回啓,故敢此更達。上曰,令該曹議減事,據兵曹啓目,傳敎矣。國事日漸艱危,加以連歲凶荒,民生困悴,朝夕莫保之狀,已到十分地頭,而賦役之煩,愈往愈極,言之誠可寒心。趙錫胤以近密之臣,往來鄕曲,目見嗷嗷之形,仰體聖上宵旰之念,有此陳啓是白在果,爲有司者,雖恤經費,而亦豈敢小有放過於料理之際耶?臣曹所捧之木品,自朝廷,申飭之後,旣已遵依施行,而至於査考遺儲,今年所捧,量宜蠲減之一款,則各年步木捧上之時,例多有頉,未收之數,逐朔元定上下,則三千餘同,而諸營繕別上下,不在此限。況西邊補用入送之事,連綿不絶,厥數甚多乙仍于,今年自正月至十月,所捧步木四百八十餘同,而上下之數,已至於五百餘同。以其所捧,不足於經用,未免推移充數,隨捧隨用,執此而見之,則固無可減之勢。惟只庫中流來封不動木,尙有千一百同零,以此用之,或可支過一二年是白乎喩良置,年久儲蓄,以備不時之需,亦有其意。今若遽爲蕩盡無餘爲白在如中,此亦恐有後日之患,不可不深慮處之是白置。臣等愚意,步兵一年身役,不過二疋之木,升尺一依定式,仍前收捧,渠輩亦不必以此怨苦太甚,其中或有逃故雜頉,決難備納者,則明査實狀,姑令減除,切不侵及隣族事,諸道良中,各別申明知委,使之惕念奉行,宣布朝家矜恤民隱之德意,以慰其心,似或便當,惶恐敢稟,伏候睿裁。啓,限明年依此施行。兵曹謄錄
府啓。答曰,勿煩。
院啓。答曰,依啓。柒谷府使崔復憲罷職不敍事盧孝誠罷職,李溟事,不允。
領議政金瑬上疏。入啓。答曰,省疏具悉。省卿上箚,予甚缺然。所陳冬雷之變,實予所召,卿宜勿辭,安心論道,以副至望。內下記草
上在昌慶宮。停常參·經筵。
備邊司啓曰,方物白綿紙,每一駄,例載三百卷,而今日封裹時看品,則似爲過重。前日使行,適當雨水之節,亦有二百六十卷作一駄之規。今此北京之行,與瀋陽不同,氷程遠路,恐難得達。以二百六十卷,一駄磨鍊封裹,載持馬二匹加出之意,敢啓。答曰,知道。後勿爲例。備局謄錄
義禁府草記,代射罪人李東俊等,庭試放榜已過,此等罪人,何以爲之?傳曰,竝爲嚴刑,以警後人似當,議處事。
以義禁府朴尙仁照律公事,傳曰,決杖一款,落漏矣。
又啓曰,云云事,傳敎矣。今此科擧事目,非法典所載,而新立科條,故無決杖一款,以此照律時,決杖則不爲擧論,初非落漏矣。元公事付標之意,敢啓。決杖一百,更爲付標。
又啓曰,云云事,傳敎矣。代射罪人李東俊等,旣已承服,所當依事目全家定配,而但近來人心巧詐,不畏法綱,場屋之事,尤極寒心。若不隨現痛治,科擧重事,將無以收拾,後弊難防。依聖敎,一二次嚴刑後照律,以警後人,似爲無妨,敢啓。傳曰,依啓。
又啓曰,逆賊沈器遠等推鞫時,文書修正事,已爲入啓蒙允矣。應行節目,依前別單書啓之意,敢啓。傳曰,知道。禁府謄錄
左議政洪瑞鳳八度呈辭。入啓。答曰,安心調理。
院啓。答曰,不允。
備邊司粘連啓目。答曰,依允。太白·蘆洞·黃池等三處,使之一體禁葬爲乎矣,着實擧行。
刑曹粘連啓目。答曰,牟利之徒,敎誘外方之人,無奸換納,乃是近日痼弊,更加詳察,姑勿分揀。內下記草
上在昌慶宮。停常參·經筵。
巳時,太白見於未地。
備邊司啓曰,以政院京外木綿濫捧之弊,令備局行文,申飭啓辭,允下矣。臣等已有此慮,數日前構出,八路行文,昨日已爲發送之意,敢啓。答曰,知道。備局謄錄
義禁府啓曰,頃日代射罪人李東俊等,嚴刑議啓事傳敎。臣等常憤科場之不嚴,武夫之亂法,嘗欲矯弊者,久矣。今此代射者十人,代講者二人,不下一杖,少無難色,無辭承服,有若外內應爲之事者然,臣等尤極痛惋以爲,此時人心,獰惡至此,科擧一事,無復可爲之者矣。適承嚴刑之敎,臣等不較法典,而率爾回啓,殊失有司執法之義。伏覩政院啓辭,臣等所失大矣,不勝瞿然之至。今者又以邊斗白等事還下,斗白等二人,亦代射無辭承服者也。所當依他人,一體嚴刑,而政院啓辭,實合法典,何以爲之?敢稟。傳曰,知道。一體嚴刑,宜矣。禁府謄錄
府·院啓。答曰,不允。
吏曹參判金堉上疏。入啓。答曰,省疏具悉至懇。卿辭如此,副摠管當勉從焉。
領議政金瑬上疏。入啓。答曰,省疏具悉至懇。卿之進退,係國安危,須念同休共戚之義,更勿固辭。
宗府草記。入啓。答曰,依啓。洪時迪勿爲削職。內下記草
有政。以兪㯙爲承旨,洪命一爲應敎,閔墡爲樂安郡守,李以存爲持平,李斗陽爲柒谷府使,兪伯曾爲副提學,洪處亮爲司書,李時苾爲龍潭縣令,任俊白爲永同縣監,趙侙爲儀賓都事,李馨蓋爲西部參奉,尹有吉爲造紙別提,李楘爲同知經筵事,呂爾徵爲大司成,尹履之爲瓦署提調,朴遾爲兵曹參議,尹珹爲禮曹正郞,韓崗爲禮賓奉事,李德培爲輸城察訪,崔琢爲戶曹佐郞,李永賢爲掌隷司評,權諿爲三道海運判官,尹順之爲氷庫提調,成楚客爲獻納,金振爲兵曹佐郞。
上在昌慶宮。停常參·經筵。
大臣·備局堂上引見。內下日記
藥房提調吏曹判書李景曾,副提調都承旨尹□□啓曰,伏未審近來,玉候調攝,若何?臣等不勝區區憂慮之至,敢來問安。答曰,與前無異。藥房日記
備邊司啓曰,義州南方裝軍四百名,例於十月,准朔出來,十一月·十二月兩朔,則以兩西軍兵入送,周而復始,元數四百名內,此兩朔,則以二百名,減數定送事,曾已啓下定奪。今年則海西當次,海西之軍,今秋旣已引用於北京之行,勢難又爲調用。依前定奪,周而復始之例,以平安道兵營所屬之軍調送,宜當。令該曹依此擧行,何如?答曰,依啓。備局謄錄
左議政洪瑞鳳九度呈辭。入啓。答曰,安心調理。內下記草
上在昌慶宮。停常參·經筵。
巳時,太白見於未地。夜四更,月暈。
備邊司啓曰,東萊府使今當差出,而堂上可合之人乏少,堂下官及守令中,極擇擬望,何如?答曰,依啓。備局謄錄
府·院啓。答曰,罷職。李溟事
戶曹粘連啓目。答曰,如是推調,殊甚不當。雖未盡給,量力下送,以副西民之望。西路雇馬之事內下記草
有政。以權聖源爲戶曹佐郞。
上在昌慶宮。停常參·經筵。
下直,昌城府使尹友諒。
傳曰,今下弓矢,昌城府使尹友諒處給送。
左議政洪瑞鳳十度呈辭。入啓。答曰,安心調理。
傳曰,給由馬,澆奠床備給。領中樞府事沈悅通津地父母墳加土事
府啓。答曰,旣施重罰,更勿論執。
延陽君李時白箚子。入啓。答曰,省箚具悉。卿辭如此,摠管之任,當勉副焉。
院啓。答曰,洪時迪等所爲,別無犯法之事,而爾等今又論啓,未知其可也。李溟已施,更勿煩瀆。內下記草
上在昌慶宮。停常參·經筵。
辰時巳時,太白見於未地。夜四更雨雹,狀如小豆。
備邊司啓曰,明春西運米船所載射砲,則當用兩西之軍,已爲啓下分付矣。沙格每一船,以十六名磨鍊,此則當自南方,備具於各船,回泊關西,仍爲轉往,而舞上·沙工,必用兩西熟諳水路之人,可以利涉。每船以舞上一名·沙工一名計之,則都數二十八名內,十五名平安道,十三名黃海道,豫爲分定,使之抄擇以待,而南方沙格十六名內,各減二名,發送,宜當。以此意,兩西·三南觀察使處,竝爲行會,何如?答曰,允。備局謄錄
又啓曰,咸鏡監司狀啓,自瀋陽逃亡裝軍朴吉男·朴莫男·金汝信三名,甲山府現捉云,而金汝信,則自稱初不入瀋,囚禁京獄,放出活人署,轉展乞糧入來云,故疑其有別情,着枷上送之意,覆啓行會矣。今者自本道,押送本司,臣等捧招推問,無他姦狀,當初獄中得病,旣出活人之署之後,意謂放釋,急於相見父母,不告而去云,別無自此處置之事,還爲下送,令本道監司,與朴吉男·朴莫男等,一體論罪,何如?答曰,依啓。備局謄錄
兵曹判書具仁垕上疏。入啓。答曰,省疏具悉卿意。領相之功,予已詳知,卿其勿爲控辭。
府啓。答曰,依啓。李溟事,已諭。
院啓。答曰,已諭,出仕事,依啓。內下記草
有政。以李俊耉爲兵曹正郞,姜允亨爲兵曹正郞,愼天翊爲司諫,李元鎭爲校理,李行源爲正言,尹珹爲兵曹正郞,元振溟爲典籍,李斗瞻爲漢城判官,兪榥爲典籍,閔應協爲東萊府使,李興浡爲禮曹正郞。
上在昌慶宮。停常參·經筵。
巳時,太白見於未地。
兵曹啓曰,云云事,傳敎矣。金天吉·鄭麒麟·權悅,則邊將宜當,而至於田起寧,乃是幼學,故據其免講之事,敢爲啓稟矣。今承聖敎,極爲允當。但東班實職,旣以過重爲言,則他無可施之賞。六品影職帖出給,似或便當,而係干恩命,敢此更稟,上裁,何如?傳曰,依啓。
又啓曰,納馬人,以實職除授事,啓下者乃四人,而折衝金天吉,閑良鄭麒麟,前司果權悅等,則或相當邊將,待闕除授,幼學田起寧,則朝廷旣有納馬免講之令,依此施行,似爲宜當,而恩命重事,自下不敢擅便,上裁,何如?傳曰,所納之馬,多於免講之數,以此只爲免講,似未妥當矣。兵曹謄錄
府啓。答曰,勿煩。
院啓。答曰,不允。內下記草
上在昌慶宮。停常參·經筵。
辰時,太白見於午地。
府啓。答曰,不允。
院啓。答曰,不允。下諭事,依啓。內下記草
上在昌慶宮。停常參·經筵。
合啓。答曰,領相以元老大臣,才德兼全,勘勳之後,再三固辭,其志操,亦甚淸潔。卿等不念乏人,構成罪目,必欲斥去,反覆思惟,未曉其意也。
府啓。答曰,不允。李景曾事,以啓辭觀之,則厥罪不至重大,勿爲遞差。
院啓。答曰,不允。李景曾事,呈辭之罪,不至重大,勿爲遞差。內下記草
上在昌慶宮。停常參·經筵。
自昧爽至辰時,有霧氣。
下直,賓客韓興一北京入去。
左議政洪瑞鳳十一度呈辭。入啓。答曰,安心調理。
右議政徐景雨箚子。入啓。答曰,箚辭甚當,依此施行,可也。李景曾先罷後推事內下記草郞廳柳埅校正。日記廳郞廳李仁默書。
上在昌慶宮。停常參·經筵。
玉堂箚子。入啓。答曰,省箚具悉。爾等勿爲控辭。內下記草
有政。以朴世相爲繕工假監役,尹絳爲尙衣提調。
上在昌慶宮。停常參·經筵。
巳時,太白見於未地。
傳曰,各處軍士,空石分給事,言于該曹。兵曹謄錄
左議政洪瑞鳳十二度呈辭。入啓。答曰,安心調理。
修撰睦行善上疏。入啓。答曰,省疏具悉。爾其勿辭,調理察職。內下記草
上在昌慶宮。停常參·經筵。
藥房副提調都承旨尹順之啓曰,日氣嚴冱,伏未審聖候調攝,若何?近來朝陰夜霧,節宣甚難,災怪疊出,憂畏必多,臣區區仰慮之至,敢來問安。答曰,諸症一樣,而其中脹症,近日益甚矣。
藥房再啓曰,伏承聖批,諸症一樣,而其中脹症,近日益甚之敎,臣不勝悶慮之至。仰念脹症,此是聖候平日所患,而當此寒節,又復發作,若不及時調治,則必有後悔。請令御醫等,卽爲議藥以進,何如?答曰,姑徐。藥房日記
刑曹判書南以雄箚子。入啓。答曰,省箚具悉至懇。卿其勿爲固辭,調理行公。內下記草
有政。以李德泂爲禮曹判書,宋時烈爲持平,鄭太和爲尙衣提調,李時昉爲刑曹參判,李從儉爲慶州判官,崔琢爲保寧縣監,洪茂績爲大司憲,金始蕃爲獻納,崔地緯爲監察,李之華爲金海府使,李元圭爲兵曹佐郞,宋錫胤爲寧海府使,金益熙爲司成,李齊衡爲典籍,沈爲修撰,黃胤後爲原州牧使,梁曼容爲正言,鄭倜爲穩城府使,具仁垕爲司僕提調,金尙宓爲判決事,任慬爲中部主簿,金孝誠爲公州牧使。
上在昌慶宮。停常參·經筵。
藥房副提調都承旨尹順之啓曰,群陰就剝,調攝甚難。伏未審夜來,聖候,若何?昨承脹症益甚之敎,繼有議藥姑徐之命,臣達夜憂悶,無任貢慮,仰念玉體此症,其漸已久,不可不謂之深痼矣。宿患復發,宜速調治,祛疾之方,務盡其根,涓涓不塞,終至難防,則一國之憂,曷有其極?合令諸醫,趁速議藥,恐不可少緩,今來問安,敢此仰稟。答曰,此非數服湯藥所可見效,當更觀加減,言于醫官。藥房日記
兵曹啓曰,今當番薄衣軍士九十三名襦衣及各處軍士等空石,畢分給之意,敢啓。傳曰,知道。
又啓曰,傳曰,日寒如此,薄衣軍士,令該曹一一詳察,襦衣題給事,傳敎矣。卽日分遣郞廳,一一點閱,其中薄衣者九十三名,別單以啓,令該曹急速造衣,照數題給之意,敢啓。傳曰,知道。兵曹謄錄
玉堂箚子。入啓。答曰,依啓。正言遞差事
左議政洪瑞鳳十三度呈辭。入啓。答曰,安心調理。
吏曹判書李植上疏。入啓。答曰,省疏具悉卿懇。卿之才望,實合天官,宜勿控辭,調理察職。內下記草
上在昌慶宮。停常參·經筵。
辰時,太白見於午地。
藥房副提調都承旨尹順之啓曰,天序漸向嚴凝,伏未審夜來,聖候調攝,如何,脹患加減,亦復如何?玉體違豫,祛疾宜速,而一日二日,尙未進藥,內局提擧之臣,不幸俱未得行公,臣微末小臣,獨當重地,又不敢强請議藥,區區憂慮,不勝悶迫之至,敢來問安。答曰,自當從容調理,勿爲問安。藥房日記
上在昌慶宮。停常參·經筵。
巳時,太白見於未地。
備邊司啓曰,東萊府使當爲差出,而堂上中擬望之人乏少,依前啓請,堂下可合人擇擬之意,敢啓。答曰,知道。備局謄錄
右副承旨趙錫胤啓曰,臣目見軍民困悴,已到十分地頭,朝家軫恤撫安之策,誠不容一日少緩。頃於登對時,敢以前日疏中之意,更爲陳達,田結所收西糧及各樣身役價布,量宜蠲減,兩件事,特蒙令該曹議減之命,臣誠感激欽仰如傷之聖意也。第西糧半減,止於江原·公淸兩道,湖南之不入於尤甚失稔則然矣。慶尙一道之凶歉,不下於關東·湖西,而乃以所捧不多,全不許減,一方阻飢之民,獨未蒙恤災之惠,恐非聖上一視同仁之意也。今若一體量減,則所減雖小,其慰悅民心則多矣。各司所捧價布,皆以經費不足,一無所減,此固出於有司之憂,而當此民散之日,使聖上憂恤之德意,不得下究於蔀屋,良可慨歎。其中逃故雜頉,限明年蠲減一款,已奉聖旨,果然着實擧行,則亦有一分之惠,而但兵曹啓辭中,從前未收,今難盡爲蕩滌云。臣意則竊謂,今此救民之政,不可因循故套,未收多少,雖不可知,而此時亦不蠲免,一向侵徵,則未見大益於實入,而只足爲剝民召怨之歸,所得不能補其所失,豈若竝許蕩滌,以爲濟活窮民,收拾人心之地乎?目今人心阿詐,虛實相蒙,該曹之慮,亦非偶然,而此非永除元案之比,只減其已往未收,而一邊嚴加査覈,或爲刷出,或爲本定,則恐不至大段有損也。不但兵曹爲然,工曹·司饔院,亦當依此,竝除其逃故未收之布,則民之蒙惠,夫豈淺尠哉?且回啓中,訓鍊都監·司僕寺則逃故價布,亦無蠲減之請,都監砲保,司僕諸員,何獨一無欠闕,而不爲侵害於隣族乎?兩年蠲減及已往蕩滌等事,不可不與各司一樣議處,至於兵水營所屬諸色軍兵,亦必有逃故侵責之弊,其勢反甚於京司,旣有此特減之擧,則中外寧容異同?宜令各道監司,一一明査,悉許蠲免,使一國軍民,均被保恤之德澤,誠不可已。請令各司,更議稟處。臣旣以愚淺之見,仰陳榻前,不可不畢其說,更此陳達,不勝惶恐。傳曰,依啓事,據兵曹啓目,傳敎矣。此事覆啓之時,臣等亦豈不欲往年未收,盡行蕩滌,使朝廷軫恤民生,特霈德政之意,宣布於八方,以致歡欣鼓舞於蔀屋之中耶?第以有司經費,亦甚浩繁,恐有後日難處之患,未免酌量仰稟矣。今見近密之臣,復爲陳達,辭意懇切,誠出於上體聖明之愛民如傷,下念殘民之剝膚椎髓,終始縷縷,其意至矣。該司亦安敢更費辭說,有所遲難哉?丁丑以後,步兵及諸色軍士逃故·雜頉,闕布未納者,竝依承旨啓辭,盡爲減除爲白乎矣。應上番軍士,則與步兵有異,限今年以前施行之意,各道監兵使處,行移,何如?啓依允。兵曹謄錄
有政。以宋國澤爲全州府尹,金蓍國爲禮曹參判,睦行善爲副校理,南海宇爲玉果縣監,兪伯曾爲同知春秋館事,李慶億爲禮曹佐郞,河溍爲正言,李汝翊爲梁山郡守,崔茂爲柒谷府使,柳箮爲平昌縣令,朴徹爲金山郡守,姜大遂爲慶州府尹,尹鳴殷爲執義。
上在昌慶宮。停常參·經筵。
上在昌慶宮。停常參·經筵。
午時,太白見於申地。夜五更,流星出翼星上,入軫星下,狀如拳,尾長四五尺許,色赤。
下直,公洪水使全尊性。內下日記
藥房副提調都承旨尹順之啓曰,雪後寒冱,伏未審聖候調攝,何如,數日內脹患亦復如何?神人保佑,固可必勿藥之慶,而違豫累日,尙未有議藥之敎,臣日夜憂悶,不勝焦煎之至,敢來問安。答曰,時無加減。藥房日記
備邊司郞廳,以右議政意啓曰,擇守〈令〉,乃恤民第一政也。目今民生益困,守令差出之際,尤當留意,務令人器相稱也。近日守令差出,多至十餘,未可一一論之,其中全州,素稱煩劇難治,而監司之所恒留,列邑之所輻湊,有非等閑州府之比也。得其人則足以彈壓道內,不得其人,則一府之事,且無以整頓,而從前差遣,未免循例,固已非矣。今此除授,實不可尋常也。新府尹宋國澤,曾爲守令,雖有治聲,而語其名論,則恐非彈壓之人也。竊觀金堤郡守趙絅,剛直自任,素有重望,且其廉介之操,足以爲人綱紀。以此兩人,相換差送,則可以厭服物情,而俱是未赴守令,事勢尤爲便當。至於金海,乃沿海重地,屢經非人,遞遞且數,官事蕩然無形。監司馳啓,別請擇送者,意非偶然,而新府使李之華,素無名稱,且以沈酗不治,纔敗於坡州,曾所試可,已無可取,蘇殘起弊之責,豈可付諸此人?李之華遞差,其代各別擇差,宜當。頃者東萊薦望時,閔應協以平日雅望首擬,而御史書啓中所犯,實爲可駭,知人之難,一至於此。今玆數人之取舍,亦不敢自信所見,而全州·金海,俱是南方重地,不可不極擇以送,敢啓。答曰,依啓。備局謄錄
院啓。答曰,不允。李溟·洪時迪事下諭事,依啓。內下記草
上在昌慶宮。停常參·經筵。
巳時,太白見於未地。
備邊司啓曰,以戶曹金希參衣資磨鍊單子,傳曰,御前通事,只有此一人,何以無端入送事,傳敎矣。頃日侍講院移文內,淸譯朴成男准朔代金希參速爲入送云,故不復致察,循例分付該曹矣。金希參外,他無御前通事可合之人,以他譯入送,何如?答曰,依啓。今後察爲,可也。備局謄錄
左議政洪瑞鳳十四度呈辭。入啓。答曰,安心調理。
府啓。答曰,方剛雖或不足,萬無如此之理,更勿爲情外之言。
院啓。答曰,此人素有治績,更加詳察,勿爲煩論。
憲府箚子。入啓。答曰,今番討逆,厥功非細。所謂物議,未必公言也。內下記草
上在昌慶宮。停常參·經筵。
院啓。答曰,依啓。原州牧使黃胤復事
府啓。答曰,勿煩。前啓
憲府箚子。入啓。答曰,箚中啓請,有同兒戲。如此論劾,曾所未見也。內下記草
上在昌慶宮。停常參·經筵。
辰時,太白見於午地。
藥房〈副〉提調都承旨尹順之啓曰,一寒如此,伏未審聖候,何如,脹症加減,今復何如?靜攝已久,庶幾無疾,以宿病未祛,又此發作,天序陰閉,節宣甚難,臣伏地憂悶,敢來問安。答曰,時未差減。藥房日記
左議政洪瑞鳳十五度呈辭。入啓。答曰,安心調理。
傳曰,史官二員待命,騎馬六匹立之。各司夜摘奸內下記草
上在昌慶宮。停常參·經筵。
辰時,太白見於午地。
義禁府啓曰,聖上軫念科場之痼弊,痛革武士之悍習,今此代射之徒,承服之後,又加嚴刑,其懲前毖後之盛意,孰不歎服也?但此輩,皆以遠方之人,八九月間,囚繫牢獄,身掛單衣,今則冬節已深,日氣極寒,圜土冷地,達夜呼寒,凍死可慮云。全家之律,不爲不重,依律處斷,使無徑斃之患,似爲宜當。判義禁臣李德泂之意,亦如此,敢稟。傳曰,令該曹優給空石。
又啓曰,罪人金應胤·兪喜男·崔得明·尹景信·具元悌·朴誠一·金羅斤乃等,前日啓目判付內,或除刑議處,或參酌處置事,命下矣。判義禁臣李德泂方告呈告中,待其出仕後,議處之意,敢啓。傳曰,知道。禁府謄錄
傳曰,史官一員待命,騎馬三匹立之。軍器寺摘奸事內下記草
上在昌慶宮。停常參·經筵。
辰時,太白見於午地。
下直,工曹判書質子鄭候,入往北京。內下日記
備邊司郞廳,以右議政意啓曰,今此聖節御前禮物中,滿花方席啓下後,誤以滿花席,移文該曹,以致該曹以滿花席進排,今日封裹,始覺其誤。莫重禮物,如是顚倒,極爲駭愕。當該堂上·郞廳,竝推考,何如?答曰,允。備局謄錄
刑曹粘連啓目。答曰,依允。且此家奴子所斫之松,如是之多,而該府尸居度日,全然不知。以此推之,則其他蔑法偸斫之家,似非一二處也,事甚駭愕。漢城府堂上·郞廳,竝爲從重推考,色吏囚禁重治。
左議政洪瑞鳳十六度呈辭。入啓。答曰,安心調理。
府啓。答曰,已諭。洪宇翼等事,風聞未必盡實,勿爲煩論。內下記草
上在昌慶宮。停常參·經筵。
辰時,太白見於午地。
藥房副提調都承旨尹順之啓曰,玉候違豫,今已累日,則調治之劑,不容少緩,而議藥之敎,尙今寥寥,群陰就剝,將攝甚難,臣伏地憂悶,不勝區區之至,敢來問安。答曰,頗似小減,勿爲問安。藥房日記
上在昌慶宮。停常參·經筵。
備邊司啓曰,校生免講納馬之數,初以七百匹爲定,行會於各道矣。北道則非但道路絶遠,邊上戰馬,取用不便。六鎭·三·甲,勿許納馬,何如?答曰,允。備局謄錄
戶曹草記。入啓。答曰,知道。如是加送,則似無不足矣。北京藥材價事內下記草
上在昌慶宮。停常參·經筵。
左議政洪瑞鳳十七度呈辭。入啓。答曰,安心調理。
府啓。答曰,不允。李景曾事,觀其緘辭,而處之未晩,更勿煩擾。
左議政洪瑞鳳箚子。入啓。答曰,省箚具悉。卿其安心,勿爲待罪。
領中樞府事沈悅箚子。入啓。答曰,省箚具悉。卿其勿爲待罪,從速調理往來。內下記草
有政。以李德洙爲兵曹參議,金益堅爲彦陽縣監,李以省爲宗親典簿,李之屛爲麟蹄縣監,趙錫胤爲公淸監司,朴長遠爲修撰,黃㦿爲校理,呂爾徵爲司譯提調,李之恒爲兵曹參知,柳俊昌爲原州牧使,金汝旭爲泰川縣監,金慶餘爲錦山郡守,金壽賢爲禮曹判書,朴遾爲承旨,兪伯曾爲社稷提調,趙壽益爲應敎,金應祖爲副修撰,洪鎬·李德洙爲承旨,柳頲爲禮曹佐郞,權任中爲德源府使,李行遇爲吏曹參議,朴敦復爲金海府使,金克譓爲安陰縣監,李沈爲司藝。
上在昌慶宮。停常參·經筵。
辰時,太白見於午地。巳時,日暈。夜五更,月暈。
領議政金瑬上疏。入啓。答曰,省疏具悉。所陳之事,人自爲怪,於卿何損?宜勿控辭,速爲入來,以副予至意。
府啓。答曰,予意已諭,更勿爲已甚之論。且洪宇翼等事,以左相箚辭觀之,則其風聞之不實,益可知也。內下記草
上在昌慶宮。停常參·經筵。
巳時,太白見於未地。辰時,日暈。
右承旨兪㯙啓曰,臣忝冒本職,今過數旬,而前帶備邊司副提調,迄未減下,臣之姓名,尙在備局諸臣之列,不但臣心未安,自古承旨例帶之外,不得兼他務者,意非偶然,而備局有司之任,異於閑漫之比,一不察任,虛竊其號,揆以事理,實爲無據,亟命照例減下,公私幸甚,惶恐敢啓。傳曰,言于備局。備局謄錄
左議政洪瑞鳳十八度呈辭。入啓。答曰,安心調理。
禮曹判書金壽賢上疏。入啓。答曰,省疏具悉卿懇。卿其勿辭,調理察職。
掌令李曼上疏。入啓。答曰,省疏具悉。深嘉爾爲國之誠,疏辭當留念採施,爾其勿辭察職。內下記草
上在昌慶宮。停常參·經筵。
辰時,太白見於午地。夜三更,月犯軒轅星右角星。
府啓。答曰,不允。申敏一罷職事,依啓。內下記草
上在昌慶宮。停常參·經筵。
夜四更,月暈。
兵曹啓曰,臣沈詻於今日,往參中日時,拾箭軍延豐正李一山·鐵原正崔仁國·全州正金某一等,身上全無所着,寒戰不能自堪。日寒如此,勢將凍死,極爲可矜。當初薄衣軍士摘奸時,未免有漏落之人,而厥後雖紛紜呈訴,不可每人,而續續給以襦衣,故拒之矣。今者,臣目見矜惻之狀,敢此陳啓。傳曰,令該曹襦衣題給。兵曹謄錄
傳曰,今下弓矢,柔遠僉使韓天立處給送。
左議政洪瑞鳳十九度呈辭。入啓。答曰,安心調理。
傳曰,史官一員待命,騎馬三匹立之。集春營·御營軍摘奸事
府啓。答曰,事涉已甚,亟停勿煩。內下記草
上在昌慶宮。停常參·經筵。
辰時,太白見於午地。夜五更,月暈。
藥房副提調都承旨尹順之啓曰,節迫閉關,一寒如此,伏未審聖體將攝,若何?前患脹候,已盡差愈?臣不勝區區仰慮之至,敢來問安。答曰,與前無異。藥房日記
傳曰,關西留在赴北軍兵進退,令使臣定奪于衙門,似當,此意言于備局。
備邊司啓曰,臣等每以金體乾所領軍兵,久留西邊爲念,言於使臣之行,使之微探衙門之意,而未知利害如何,趑趄至今矣。今承聖敎,極爲允當,令使臣以軍兵久留境上,合有進退之擧,以此意,觀勢措辭,定奪于衙門事,撥上知會,何如?答曰,允。備局謄錄
傳曰,近日禁府何以久不開坐耶?問啓。啓曰,本府議處公事多有之,而必須判義禁開坐時爲之矣。判義禁臣李德泂,方在呈告中,故前日旣已待其出仕爲之之意,入啓矣。今聞判義禁李德泂,重患傷寒,時未出仕,玆未得開坐,敢啓。傳曰,知道。禁府謄錄
吏曹判書李植上疏。入啓。答曰,省疏具悉。疏辭當與廟堂議處,卿其勿辭察職。
同副承旨李曼上疏。入啓。答曰,省疏具悉。爾言論正直,識見高明,故特爲超擢,以勸禮義,宜勿控辭,安心察職。
傳曰,關西留在赴北軍兵進退,令使臣定奪于衙門似當,此意言于備局。內下記草
有政。以睦行善爲獻納,南以雄爲大司憲,李晩榮爲掌令,沈爲掌令。
上在昌慶宮。停常參·經筵。
夜三更四更,月暈。
左議政洪瑞鳳二十度呈辭。入啓。答曰,遣承旨敦諭。
府啓。答曰,不允。下諭事,依啓。內下記草
上在昌慶宮。停常參·經筵。
政院·玉堂·宗室,冬至問安。答曰。批答不載內下日記
引見時,戶曹判書鄭太和所啓,在前瀋陽往來之人,則以紙地·南草等雜物,換銀而來矣。今則入往北京之人,必備持銀子而行,萬無還爲出來之理,日本之銀,亦不如前通用,前頭我國之銀,將盡無餘,極可慮也。或依頃年南草之例,酌定其數,許令渡江,何如?上曰,自前有搜銀之規,今亦搜銀,可也。對曰,此事若行一切之法,則遠赴北京之人,亦無接濟之資,質子陪從諸官及各行,以爲恒式,以防濫觴,似當矣。上曰,然則隨其高下,定其兩數,可也。對曰,令廟堂定式,何如?上曰,依爲之。備局謄錄
備邊司啓目,銀非土産之物,而近來入往北京之人,必備銀子而行,國中公私之儲,將不久而盡矣。宜有定防防禁之擧,而目今事勢,多有拘礙,亦難行一切之法。姑依前日南草之例,員役所持之數,以銀一兩,准南草一斤,則當爲五十兩,以此定數爲白乎矣。凡各行人馬之中,商賈牟利之輩,混雜入往,挾帶私銀,交易物貨者居多,或至於生事是白置,自今各別申明嚴禁,現露者囚禁啓聞之意,平安監司及義州府尹處行會,何如?批答不載備局謄錄
備邊司啓曰,兪㯙方在近密之地,勢難兼察本司之任,姑爲改差,以前監司趙錫胤差下,使之仍察有司之任。守禦使李時昉,於本司多有相議之事,亦爲本司堂上差下,何如?答曰,允。備局謄錄
備邊司啓曰,諫院官員四員,俱在遠道之故,新除授守令,趁未署經,或過三十餘日,而不得辭朝,不但外方下人留京有弊,累日曠官,官事亦甚可慮。令該曹稟旨處〈置〉,速爲發送,何如?答曰,允。備局謄錄
禮曹啓曰,錄勳都監啓辭,會盟祭日期推擇,何以爲之事,傳曰,會盟祭,明春退定事,傳敎矣。會盟祭吉日,令日官推擇,則來二月二十四日吉,四月十二日平吉。此兩日外無吉日,何以爲之乎?敢啓。傳曰,知道。明春,更觀病勢,進退,可也。寧國儀軌
府啓。答曰,不允。
左議政洪瑞鳳箚子。入啓。答曰,省卿上箚,予心缺然。卿須體予至意,臥閤論道,勿爲固辭。內下記草
上在昌慶宮。停常參·經筵。
義禁府啓曰,兵曹科擧事目中,借射·代射,全家徙邊云,而尹起莘·金成海等,旣已承服,代講則不言,何以爲之?敢稟。傳曰,一體論罪。
以義禁府金應胤上裁啓目,傳曰,再請上裁,有違常規,此公事還出給。禁府謄錄
府啓。答曰,勿煩。李景曾事
成均館草記。入啓。答曰,儒生之不遵命令如此,則姑置之,可也。內下記草
上在昌慶宮。停常參·經筵。
辰時,太白見於午地。
備邊司啓曰,自前宮官質子之行,皆以五十日治裝,今則北京遠倍於瀋陽,似當寬其期限,以七十日退定,何如?答曰,依啓。備局謄錄
府啓。答曰,不允。
左議政洪瑞鳳二十一度呈辭。入啓。答曰,安心調理。內下記草
有政。以楊萬古爲仁川府使,鄭孝吉爲嘉山郡守,李弘淵爲兵曹佐郞,金堉爲刑曹判書,兪榥爲副修撰,崔衢爲禮賓正,申翊全爲司諫,尹鏶爲持平,南以雄爲內醫提調,成釴爲竹山府使,鄭亨道爲珍島郡守,呂爾載爲戶曹參議,李澥爲公淸監司,金尙爲刑曹參議,成楚客爲兵曹正郞,閔馨男爲右參贊,柳慶昌爲校理,李以存爲修撰,南以雄爲禮曹判書,李必行爲應敎,趙錫胤爲兵曹參議。
上在昌慶宮。停常參·經筵。
辰時,太白見於午地。
兵曹啓目,觀此疏辭是白在如中,有布木各衙門,如有封不動遺儲,悉合搜出,以充明年歲貢及其人價等,諸般須用,而待秋追捧於民結,商議處置亦爲白有在果,本曹各項應捧之木,皆以蕩滌爲白有去等,經費所用,方患難繼。雖有若干所謂封不動是白良置,其數不多,不可遽爲散盡,以貽後患兺不喩,所儲之木,不合於歲貢,無容可議是白置,姑勿施行,何如?啓依允。兵曹謄錄
義禁府啓曰,江華約長朴誠一,島中人金羅斤乃,旣已吐實,今無可問之事,分揀似當事,回啓判付內,依回啓施行事,判下矣。朴誠一·金羅斤乃等,放送之意,敢啓。傳曰,依啓。
以義禁府金鑑令本道監司,詳査啓聞後,處置事啓目,傳曰,金鑑不法之事非一,而只擧論木花貿易,未知其故也。此回啓當否,承旨察啓事,傳敎矣。贓汚之法,至嚴且重,罪人發明之事,不可取信,而今此回啓中,只拈出木花貿易一款,請令本道査啓,其餘許多不法之事,專不擧論,果涉疏漏。此回啓還出給之意,敢啓。傳曰,知道。
啓曰,云云事,傳敎矣。金鑑議處回啓時,臣德泂,以金鑑許多贓物,難以枚擧,至於木花四百五十九斤,只有貿易件記,他無處置之文,故初以贓律請刑矣。同僚之意皆以爲,木花甚多,犯贓莫重,若不明白査覈,死生難期。渠之供辭,雖不可取信,令本道監司査啓後請刑,未晩云,其言亦甚有理,卽改前草矣。蓋不法文書中,雖有各種之物,皆莫如木花之數多,故拈出而回啓矣。且當初粘付問中,已悉無餘,故更不擧論者,欲以省文也。多事之中,未及致察,反歸疏漏,致有還出給之敎,臣等不勝惶恐之至。元公事,改付標以入之意,敢啓。傳曰,知道。禁府謄錄
府啓。答曰,不允。下諭事,依啓。
院啓。答曰,依啓。永同縣監任俊伯,慶州判官李從儉遞差金尙推考。
領議政金瑬上疏。入啓。答曰,省疏具悉至懇。頃日臺論,頗有非笑者,一脈公論,可謂不泯矣。卿須體予求舊之意,更勿固辭。內下記草
上在昌慶宮。停常參·經筵。
辰時,太白見於午地。
備邊司啓曰,前日權悅願納馬三匹,丁義全願納馬四匹,田起寧願納馬三匹,金時吉願納馬一匹,合十一匹,而此馬旣爲擬用於西邊,留養該寺,亦爲有弊,入送于平安監司處,使之調用之意,敢啓。答曰,知道。備局謄錄
左議政洪瑞鳳二十二度呈辭。入啓。答曰,安心調理。
府啓。答曰,不允。
傳曰,史官一員待命,騎馬三匹立之。御營軍摘奸事
刑曹判書金堉上疏。入啓。答曰,省疏具悉卿懇。卿之才器,實合超陞,勿以同在政席爲嫌,安心察職。內下記草
上在昌慶宮。停常參·經筵。
辰時巳時,日暈兩珥。午時,日暈。未時,日暈兩珥。
備邊司啓曰,以本司黃海監司狀啓粘目,傳曰,受帖人及免講人,何以不爲擧論耶事,傳敎矣。昨日坐起時,相議回啓,而搆草之際,未及致察,今承下問,始覺其落漏,不勝惶恐。元公事,付標以入之意,敢啓。答曰,知道。備局謄錄
又啓曰,明春北京運米三南船隻,到泊裝載處所,移文于平安道,則監司金世濂回報內,道內沿邊各邑,他無船泊便近有倉之處,以安州浦口老江近處安戎倉,定都會云。以此行會于三南,使之回泊於安戎,而發船日期,預爲次次傳通,善爲指路護送,毋致失誤之意,諸道監司處,竝爲行會,何如?答曰,依啓。備局謄錄
上在昌慶宮。停常參·經筵。
上在昌慶宮。停常參·經筵。
辰時,太白見於午地。
藥房副提調都承旨尹順之啓曰,節屆窮臘,日氣嚴寒,伏未審聖體將攝,如何,前患脹候,亦復如何?每承與前無異之敎,不勝憂鬱悶迫之至,敢來問安。答曰,時無加減。藥房日記
領議政金瑬十七度呈辭。入啓。答曰,安心調理。
傳曰,給由馬。司書洪處亮覲親呈辭事
左議政洪瑞鳳二十三度呈辭。入啓。答曰,遣承旨敦諭。內下記草郞廳柳埅校正。日記廳郞廳李仁默書。
上在昌慶宮。停常參·經筵。
領議政金瑬十八度呈辭。入啓。答曰,安心調理。內下記草
上在昌慶宮。停常參·經筵。
未時,雷動。
下直,光州牧使金鍊。
義禁府啓曰,往在反正初,廟堂始定本府書吏二十五名,羅將七十名,而厥後屢經變亂,減之又減,至于今日,書吏只十三名,羅將只二十七名,而除出府中使喚·把門·獄間守直·當直,各處派送,則餘數甚少,或有不時拿來押送之事,則不成貌樣。至於坐起之際,下輩一人,常兼數三事,事未易辦,故獄囚稍多,則凡公事入啓,必致昏暮,尤極未安。在前啓請非止一再,而每被該曹循例搪塞,臣等亦非不知煩瀆之惶恐,而王府體面,苟簡莫甚。書吏二三名,羅將四五名加出,以成貌樣之意,敢啓。傳曰,依啓。
兵曹啓曰,右邊捕盜廳從事官,以大將意啓曰,上年七月,昌陵林藪之間潛伏,殺害人命之賊彭祖·石只等,旣已梟示,其同黨大男·孝男等,在於啓下跟捕之中,故別定窺伺,期於必捕之意,尋常申飭矣。本府從事官申榕,在逃賊大男·孝男捉來,而其中大男,則不下數杖,箇箇承服,令攸司依律處置之意,敢啓,傳曰,依啓。捕捉人,依例施賞事,傳敎矣。前以此賊同黨彭祖·石只等跟捕人,捕盜軍官方智遠及進告者從事官李禮範等,皆以照例論賞,陞堂上,而至於申榕,則方在徒年定配之中,施賞事,何以爲之?傳曰,勿爲定配,可也。
又啓曰,云云,保寧定配罪人申榕放送事,本道監司處,行移,何如?答曰,依啓。禁府謄錄
傳曰,今下弓矢,美錢僉使宋坰處給送。
左議政洪瑞鳳二十四度呈辭。入啓。答曰,安心調理。
備邊司粘連啓目,答曰,依允。山城一事,國家處置,似不當如是殘拙,其中無理之事兺,使之禁抑,防軍價布,曾已定奪行會,使之申明嚴飭。貿販一事,以一戶千石之語觀之,則所謂流散云者,未必實狀,燒毁一款,勿施,宜當。
領議政金瑬上疏。入啓。答曰,省疏具悉至懇。無倫之言,未必介懷,宜勿固辭,安心論道。
傳曰,史官一員待命。闕內夜摘奸事內下記草
上在昌慶宮。停常參·經筵。
賓廳堂上,養和堂引見。
義禁府啓曰,代射罪人邊斗白·咸謹世·林澤·林愛澤·金彦龍·崔忠男·金敬信·李東俊·李仁得,代講罪人尹起莘·金成海等,依該曹事目,全家徙邊照律允下,依例移送兵曹,定配之意,敢啓。傳曰,知道。禁府謄錄
引見時,右議政所啓,近來爲守令者,必揚揚自得,赴任時牌子于本官,徵發人馬,小送不下十五匹,大送則幾至三四十匹,遠方人馬,凍餒可慮。故頃者啓請,使之速爲發送,而辭朝之後,留連門外,不卽發行,所當摘發治罪。請令該曹,計其道路遠近,官府大小,定其人馬之數,以爲恒式,如有過數徵發者,則繩以濫騎之律,俾無濫觴之弊,各別申明擧行,何如?上曰,甚當,依此施行。
兵曹啓曰,云云事,傳敎矣。道里遠近,容或可知,而官府大小,人馬多寡之數,該曹勢難詳察。令各道奉此事意,各別詳審,以爲永式,遵行啓聞之意,各道監司處行移。且辭朝後,不卽赴任事,非臣曹所知,請令該曹稟處施行,何如?傳曰,此事前無定規耶?如有之則覓入。
云云事,傳敎矣。守令夫馬多寡,臣曹未能詳知,令各道監司,奉此事意,各別詳審,以爲永式遵行之意,入啓矣。今因聖敎,取考法典,則守令及家屬往還時,守令則依六品馬數,家屬則府·大都護府·牧官各二十匹,都護府十七匹,郡以下十五匹,人隨馬數云,此則物力全盛時事也。目今民勢,與平時懸殊,不可膠守前規,以貽民弊。着令各道監司,十分參酌,從略磨鍊,永爲恒式,啓聞之意行移。且辭朝後,不卽赴任之事,非臣曹所知,令該曹稟旨施行,何如?傳曰,依啓。兵曹謄錄
領議政金瑬十九度呈辭。入啓。答曰,安心調理。內下記草
上在昌慶宮。停常參·經筵。
司僕主簿趙壤,禁軍朴士明,午初入來,東宮賓客及質子以下,竝爲永還之報,持來。
備邊司啓曰,大君仍留北京,不可無跟隨宰臣,入往賓客兩員中一員,令該曹稟旨定奪,使之落留跟隨宜當,敢啓。答曰,依啓。
又啓曰,侍講院狀啓內,世子回轅之後,鳳林大君獨爲留館,形勢甚爲孤單,帶率官事,四人中一人,以病落後,只有三人,使喚之際,常患不足。前頭如有意外出行之事,則尤爲可慮,勤幹年少人,加數差出,急速入送云。令該曹另爲差送,何如?答曰,依啓。
又啓曰,雇騾價銀三千五百兩,令該曹急速措備,入送瀋陽,何如?答曰,依啓。
又啓曰,設宴·用樂·軒架等事,一依前例,急急料理事,各該司分付,何如?答曰,依啓。
又啓曰,世子行次,中路迎來夫馬,急急料理入送事,分付兩西,何如?答曰,依啓。
又啓曰,勅行臨近,各官應役多端,此時守令不可久曠,前日啓請除署經發送時,新除授守令,則該曹不爲知委,兩司之官,尙未備員,署經無期。無論久近除授,竝依前例,除署經,催促赴任,何如?答曰,允。
又啓曰,今見瀋陽留館翊贊金是聲牒報,北京求請米船十六隻,到神仙島,遭大風漂散,不知去處。肅川船所載沙工·砲手等十七名,船敗時,幸以免溺登岸,淸人護送瀋陽。且道敗沒之狀,此事極爲驚慘,似當一邊咨報衙門,更加探問,敗沒人等,合有完恤之典,敢此仰稟。金是聲報狀,竝爲入啓之意,敢啓。傳曰,依啓。令該曹各別完恤。
又啓曰,王世子東還之慶,出於臣民顒望之中,此實宗社·臣民之福,臣等無任驚喜抃躍之至。勅使三員,亦當隨來,接待之節,不可不比前加厚,遠接使令該曹爲先極擇差出,都監員役,亦卽差出,應行諸事,亦爲料理擧行,何如?答曰,依啓。備局謄錄
兵曹啓曰,勅使三行,兩宮行次發程之奇,已爲來到,容入驛馬,其數浩大,不可不急速整齊。咸鏡道驛馬一百二十匹,移送平安道,江原道驛馬四十匹,移送黃海道事,兩道監司處,撥馬行移,慶尙道驛馬三十五匹,全羅道驛馬三十匹,公淸道驛馬二十匹,預爲抄擇,各其境上待候,改分付卽時,京中逢點之意,三道監司處,亦爲行移,何如?傳曰,依啓。咸鏡道驛〈馬〉之數,似爲過多,減定行會。兵曹謄錄
左議政洪瑞鳳二十五度呈辭。入啓。答曰,安心調理。
領議政金瑬二十度呈辭。入啓。答曰,遣承旨敦諭。
左議政洪瑞鳳箚子。入啓。答曰,省箚具悉。卿其勿爲待罪,安心調理。
判尹許徽上疏。入啓。答曰,省疏具悉。所陳之事,其憤懥之言,不必相較,宜勿控辭,安心察職。內下記草
上在昌慶宮。停常參·經筵。
朝廷·政院·玉堂·宗室問安。答曰,知道。內下日記
兵曹啓曰,傳曰,日寒如此,薄衣軍士,令該曹一一詳察,襦衣題給事,傳敎矣。卽日分遣郞廳,一一點閱,其中薄衣者二百二十九名,別單以啓,令該曹急速造衣,照數題給之意,敢啓。傳曰,知道。
又啓曰,薄衣軍士二百二十九名,襦衣已爲造送,故分給之意,敢啓。傳曰,知道。兵曹謄錄
傳曰,賓客任銧之事,極爲驚惻,其令該曹,贈職致賻,又令三道監司,喪柩出來時,各別護送。
府啓。答曰,不允。
領議政金瑬上疏。入啓。答曰,省疏具悉至懇。國有大慶,而卿獨不出,予甚缺然,卿須體予至意,從速出仕。內下記草
上在昌慶宮。停常參·經筵。
勅使鄭命壽牌文來到。
備局堂上引見。
夜五更,有霧氣。內下日記
備邊司啓曰,戶曹啓辭,今番勅使,則當爲依舊設宴,而七站往邊禮單,竝皆都給於京中,已作近例。各處迎慰使下去時,只送御帖·禮單帖,而物件則依近例,待其入京,計給似當,而旣設宴享,則稍與近例有異,該曹不敢擅定,令廟堂急速定奪,何如?答曰,依啓事,傳敎矣。勅使禮單,都給於京中,已成近例,而但初來上副使,不知前規,或使進呈,則事甚狼狽。禮單姑爲持去,使譯官善爲措辭,明其近例,似或宜當,敢啓。答曰,引見時,已爲發落,還下。備局謄錄
引見時,延陽君李時白所啓,西路擺撥單弱,更加申飭,何如?上曰,自前勅使則擺撥例爲加立,今番則備局何不爲取稟耶?戶曹判書鄭太和所啓,臣曾爲備局有司堂上矣,及授本職,仍爲兼帶。當此戶曹都監多事之時,不可仍帶,前授有司堂上減下,以例兼循例行公,何如?上曰,言于廟堂。備局謄錄
義禁府啓曰,鄭好仁不法公事,今當回啓,而好仁名付御史書啓,刑曹以他公事粘連入啓次,日昨持去,時未還送,今日不得回啓之意,敢啓。傳曰,知道。禁府謄錄
領議政金瑬二十一度·左議政洪瑞鳳二十五度呈辭。入啓。答曰,安心調理。
禁府粘連啓目。答曰,自書帳籍,有難取信是在果,回啓如此施行。徐逸民軍功發明事內下記草
備邊司啓曰,設宴·用樂·軒架等事,一依前例,急急料理,何如?答曰,依啓。
又啓曰,王世子東還之慶,出於臣民顒望之中,此實宗社·臣民之福,臣等無任驚喜抃躍之至。勅使三員,亦當隨來,接待之節,不可不比前加厚。遠接使令該曹爲先極擇差出,都監員役,亦卽差出,應行諸事,亦爲料理擧行,何如?答曰,依啓。
去十一月十三日酉時,北京成貼,輔德徐祥履,文學李䅘,司書任翰伯聯名狀啓,世子敎是,氣候安寧,鳳林大君·諸孫阿只氏,竝平安。嬪宮敎是,去十月初五日,無事分娩後,氣候未寧,連爲進藥,今已平復事段,詳在醫官書啓中是白齊。同月初一日,皇帝率諸王,祭天壇告登極,還御皇極殿,受賀頒詔,世子·大君,亦爲隨參爲白齊。同月初十日,皇帝大會諸王及漢官·蒙將於皇極殿前,以淸·蒙·漢音讀詔書,諸王以下,聽詔拜叨訖,招九王,跪于階下,又以淸·蒙·漢音讀勅。其意則伱叔父,越自東事,曁于北京之平定,皆伱之功勞,今賜印璽,使之攝政,其他賞賚之物,則裘帽諸具,金一萬兩,銀十萬兩,彩段十萬疋,馬百匹,駝十匹,九王領賞拜謝後,張樂設宴,世子·大君,亦爲進參爲白有如乎。同月十一日早朝,九王在闕內,招世子·大君,使新將及孫伊博氏等傳言,未得北京之前,兩國不無疑阻之慮,而今則大事已定,彼此一以誠信相孚。且世子,以東國儲君,不可久居於此,今宜永還本國,鳳林大君,則姑爲仍留,與麟坪大君,相替往來,三公·六卿貿子段置,世子行次一時,永爲率還亦爲白臥乎所,不圖今日,將此喜報,實宗社·臣民莫大之慶是白齊。行次發程日期,定於今月二十日是白齊。衙門以爲,待本國夫馬入來後發程亦爲白乎矣,行次入來時,夫馬纔還,勢難更爲調發兺不喩,本國夫馬,雖得入來,數千里驅馳之餘,萬無入把回程之理是白乎等以,將此事意,言于衙門,收拾館中牛·馬·驢·騾若干匹,且爲雇騾作行計料是白乎矣。新經亂離,雇價騰踊,自北京至瀋陽,一騾價銀,多至三十五兩,而當此急遽之際,決難論價之高下,艱難貿得一百匹,其價至於三千五百兩之銀,而因館中所儲罄乏,未得備給,相約帶行爲白去乎,同雇價,令該曹急急入送瀋陽,以爲準給之地爲白乎旀。本國夫馬段置,令廟堂調發,急速入送,前道中路,期於相値,俾無狼狽之患爲白齊。行次時,勅使三人,亦爲出去是白乎矣,專爲平定北京,登極頒詔等事是如爲白乎旀,上使禮部侍郞南所伊,副使屎所〈伊〉,三使則鄭譯爲之,一等八人,二等八人,三等八人,從胡二十人出去是如爲白齊。勅使出去時,凡干節目及設宴·用樂·軒架等事,一依前例爲之之意,鄭譯縷縷言說,接待之事,誠爲可慮是白齊。去十月十三日,皇帝又御皇極殿,會諸王·蒙·漢官,一如初十日擧措,此則褒賞右眞王·八王·小史王·十王等之功勞,賜以銀兩·彩段·馬匹若干數,封右眞王爲都老親王,諸王聽詔領賞後,平西王吳三桂前,跪聽詔,金一千兩,彩段一千疋,銀一萬兩,其他諸將,給馬有差,世子前,具鞍馬一疋,無鞍馬二匹,大君馬一匹領賞後,張樂設宴爲白齊。同月十九日,八王領兵出來時,帝御皇極殿,會諸王領詔以送。同月二十五日,十王·小史王孔耿兩王出兵時,一依十九日擧措,前後出師,陸續不絶,或云出向山西是如爲白齊。且鄭譯,以衙門意來言曰,昌城越邊,我國人被捉逃躱者,勅使出去時,査覈處置次,以昌城府使及溫洲僉使等,使之出待平壤是如爲白齊。且大君留館時,狀啓等事,不可無官員是如,雖非所管,講官一員落留爲白有如可,待宰臣入來後出去亦爲白置,令該曹宰臣,急急入送爲白齊。崔鳴吉等三臣放還事段,前已定奪,行次一時出送之意,鄭譯亦爲言說爲白齊。庚辰年舟師漂風人李守哲等十三名,自衙門送于館所,爲先成冊,備邊司以上送爲白齊。皇帝前後所送蒙古·漢人男女等,今當永還之日,不可率去之意,再三言及爲白乎矣,衙門以爲皇帝所給之人,不可落留是如乙仍于,不得已一兩人率去,以塞其意計料爲白齊。鳳林大君前,衙門送言一千兩,以備留資爲白齊。賓客任絖,去九月二十九日,病重卒逝,極爲驚慘爲白齊。節果領來中使金光澤,咨文齎持譯官徐尙賢及文學臣䅘,本月初一日入來爲白齊。十一月,衙門分付之後,行次先來,所當急急出送是白乎矣,衙門以爲,更待分付,送人是如乙仍于,今始發送,行次夫馬之調遣,勅使支待等事,未免忙迫,尤爲可慮是白齊。分司僕寺主簿趙壤,禁軍前僉使朴士明狀啓,陪持牌文,亦爲順付出送事。迎接謄錄
上在昌慶宮。停常參·經筵。
自昧爽至辰時,有霧氣。夜一更二更,月暈。
備邊司啓曰,作故賓客任絖戶奴,呈狀于本司曰,奴矣上典,在北京身死,罔極之外,更無所達。喪柩迎來事,上典子永錫·厚錫,奔喪入往,奴六名,馬六匹,許令渡送事入啓,公文成給云云。情理矜惻,依願入送,何如?答曰,依啓。載屍人馬,令該道酌定入送。
又啓曰,自前勅使時,則三道擺撥,例爲加立,今亦依前例,加立之意,敢啓。答曰,依啓。備局謄錄
領議政二十二度呈辭。入啓。答曰,卿辭至此,今姑勉從之意,遣史官諭之。
府啓。答曰,不允。內下記草
迎接都監啓曰,都監啓下郞廳八員內,二員都廳稱號,六員分掌軍色·宴享色·雜物色·米麪色·盤膳色·應辦色。在前則各色郞廳,或兩員,或三員,今則只以一員察任,恐或有未及周旋之患,郞廳各一員加差出。且儺禮今將設行,軍器寺簿正安鈸,前日亦掌此事,能擧其職,郞廳啓下,使之察任,何如?傳曰,依啓。迎接謄錄
上在昌慶宮。停常參·經筵。
右議政徐景雨箚子。入啓。答曰,省疏具悉卿懇。卿其安心,勿爲惶恐。
府啓。答曰,依啓。大司諫遞差事內下記草
上在昌慶宮。停常參·經筵。
辰時,太白見於未地。
府啓。答曰,依啓。掌令崔繼勳遞差事內下記草
上在昌慶宮。停常參·經筵。
未時,日暈左珥。申時,日暈兩珥。夜二更,月暈。
右相命招卜相,以沈悅爲左相。內下日記
左議政洪瑞鳳二十六度呈辭。入啓。答曰,遣承旨敦諭。
傳曰,司直閔應亨除授。順天府使
府啓。答曰,依啓。前吏曹判書李景曾削職,門外黜送事
傳曰,史官一員待命,騎馬三匹立之。御營軍兩處夜摘奸事內下記草
迎接都監啓曰,都監郞廳,前縣監韓振溟,已爲啓下,依前例付軍職,冠帶常仕,何如?傳曰,依啓。迎接謄錄
上在昌慶宮。停常參·經筵。
夜五更,有霧氣。
藥房提調禮曹判書南以雄,同副承旨尹鳴殷啓曰,歲律將窮,寒凝此甚,玉候調攝,若何?雖有丸劑之進,每有與前無異之敎,不勝憂慮之至,敢來問安。答曰,時無加減。藥房日記
昇平府院君金瑬上疏。入啓。答曰,省疏具悉至懇。所陳之事,卿之有功,曾以諭之,豈有拘於事體而然也?兩處提調,亦不可遞改,宜勿控辭,安心行公。內下記草
上在昌慶宮。停常參·經筵。
遠接使金堉,引見。內下日記
院啓。答曰,其所惡則雖無罪,比於盧杞,其所親則雖有罪,不忍彈劾。古今天下,安有如此諍臣哉?今此補外,乃是薄罰,爾等退而思之,更勿煩瀆。內下記草
上在昌慶宮。停常參·經筵。
吏曹判書李植上疏。入啓。答曰,省疏具悉。卿頃發苟且之言,今陳申救之章,前後所爲,俱涉未當也。且補外之說,不出卿口,而今乃疑之,未知其意也。
右議政沈悅上疏。入啓。答曰,省疏具悉。卿有才有德,實合輔弼,宜勿控辭,須速行公。
院啓。答曰,已諭,勿煩。內下記草
上在昌慶宮。停常參·經筵。
戶曹參判尹履之箚子。入啓。答曰,省箚具悉。深用嘉尙,箚陳之事,當令該司施行,卿其勿辭兼察。
院啓。答曰,依啓。司諫出仕事閔應亨事,不允。內下記草
上在昌慶宮。停常參·經筵。
義禁府啓曰,京畿監司狀啓內,逆賊朴暾及進告人李大坤·尹希官·尹應秋,朴暾子至行·朴暾止接元天男,至行止接尹善男·丁重生等,發遣都事拿來,何如?傳曰,依啓。
傳曰,京畿監司狀啓,似當卽爲回啓,而何以閉門之後,始爲回啓耶?問啓。回啓曰,都事申時持京畿監司〈狀啓〉,來到臣德泂家卽爲搆草,回啓而送,今承下敎,不勝瞿然。問於該郞,則今此狀啓,出於不意,近以臘享大祭齋戒,府中無事,書寫元役等,散在□處,招來繕寫之際,日晷極短,自致昏暮云。常時不能檢察之失,臣等難免其罪,無任惶恐之至,敢啓。傳曰,知道。官吏推考。禁府謄錄
工曹啓目。答曰,姑以八竈進排爲乎矣。二因價布乙良,送于戶曹,使之補用於北京柴炭之價。內下記草
上在昌慶宮。停常參·經筵。
辰時,太白見於午地。
傳曰,今下弓矢,穩城府使鄭倜處給送。
傳曰,史官一員待命,騎馬三匹立之。農軍點閱事
禁府草記。入啓。答曰,當該官員推考。
傳曰,史官一員待命,騎馬三匹立之。南別殿摘奸事內下記草
上在昌慶宮。停常參·經筵。
辰時,太白見於巳地。
備邊司啓曰,牛峯居司果孫俊秀,呈狀于本司曰,矣父夢周,去戊午年渡潦時,以哨官入往,被擄未還,不知生死矣,今者適逢豐德居崔萬成,則言矣父在瀋陽北門外生存云。人子之情,驚喜罔極,兄弟二人,卽欲入去相見,而無公文,難以渡江,公文成給,許令入送云。情理切迫,人馬渡江公文成給,何如?答曰,依啓。
又啓曰,北京運米船隻致敗緣由,報知衙門咨文,已爲撰出云,似當另差齎咨之官,而此時西路,人馬有弊,以伶俐解事譯官齎送,何如?答曰,依啓。
又啓曰,伏見尹履之箚子,誠有意見,其中使臣廚傳簡約之事,自前著爲禁令,知委各道,惟在擧而行之。令三道監司,更加申明,一遵前定之規,而如有不畏國禁,所率或過多,自奉或濫觴者,一一摘發啓聞,而各站出待民人,當此嚴寒,預先留待,則薄衣之人,凍死可慮。勅使渡江日期,連續探候,臨時出待,俾無站上久苦等候之弊宜當。自上出庭行禮一款,事係重大,臣等當爲商議,別爲稟旨是計矣,敢啓。答曰,依啓。
又啓曰,淸譯韓愛男,在瀋陽病〈死〉。遐方之人,無他族屬,其妻同生元得忠稱名人,呈狀本司,願爲入往運屍以來云。人馬渡江公文成給,載屍刷馬,亦令依他例題給,何如?答曰,依啓。令本道恤典擧行。備局謄錄
義禁府啓曰,罪人朴暾·朴至行·元天男等,已爲拿囚,係于逆黨,推鞫之意,敢啓。傳曰,知道。
政院啓曰,推鞫事命下,某處爲之乎?敢稟。傳曰,本府爲之。禁府謄錄
右議政徐景雨箚子。入啓。答曰,省箚具悉。卿其勿爲待罪,安心調理。內下記草
漢城府啓曰,本府郞廳見存只四員,詞訟重地,非但各有所掌,常患不足。當此藏氷·勅行之時,事務煩劇,而判官李斗瞻,迎接都監郞廳啓下,除本司仕上直,將不得察任,曠廢可慮。李斗瞻都監郞廳改差,以專本府職務,何如?傳曰,依啓。
迎接都監啓曰,都監郞廳,爲任最苦,人皆自便,必欲規避,極爲寒心。頃因掌隷院啓目,遞改郞廳李永賢矣。今者漢城府以本府判官李斗瞻都監改差事,入啓蒙允。臣等取考謄錄,則上年勅使時,漢城判官韓有良,亦差都監郞廳,無弊察任,其時漢城府,亦非無事之地,而不敢請改者,蓋以都監爲重也。今若以本衙門啓辭,續續遞改,則身有實職者,擧皆效尤,將至於盡以前銜充差而後已,朝家事體,豈容如是?郞廳李斗瞻改差公事勿施,而漢城府如有不得已之勢,則李斗瞻本職,閑官換差,何如?傳曰,依啓。迎接謄錄
上在昌慶宮。停常參·經筵。
義禁府啓曰,朴暾進告人李大坤·尹希官·尹應秋,卽者竝自現,囚禁之意,敢啓。傳曰,知道。禁府謄錄
領議政洪瑞鳳箚子。入啓。答曰,省箚具悉。卿其勿爲惶恐,安心調理。
府啓。答曰,依啓。兩西每結六斗米特減事李時彪遞差。且李澄,宗室之子,而以孽爲咎,吳穎發有功之人,而以微爲言,今此所論,俱涉不察矣。內下記草
上在昌慶宮。停常參·經筵。
備邊司啓曰,司憲府啓辭,目今連歲凶歉,木花大無,蔀屋民生,飢寒切身,困悴之狀,有不可言,而且國家多事,賦役繁重,剝膚椎髓,萬無枝梧之理,至於西路之民,言之氣塞,以凡百形勢見之,則至今支撑度日,亦云幸矣。勅使又將出來,大小公幹,絡繹道路,其支待酬應之際,多少物力,從何辦出?了遺之民,將恐從此益難保全,一分施惠之策,烏可緩乎?臣等竊聞,兩西有每結六斗米收捧,以補官餉之需云,此則常賦之外,別樣所捧也,國之所依者民,況此時乎?民力旣盡,則更無所爲,如管餉之穀,儲峙已多,各穀糶糴之際,反貽民弊,雖除此大斗之捧,需用不患不足,而今此鶴駕回轅,國之大慶,凡在一路,垂髫戴白,孰不懽忭鼓舞,奔走以迎也?朝廷德音,又及於其間,則民心之感祝,爲如何哉?請令廟堂,商議定奪,特減六斗之米,以示一國同慶之意,答曰,依啓事,傳敎矣。所謂兩西六斗收米,元非科外別樣之物,蠲除貢物,竝爲作米,以補軍餉,此是常賦應行之役,而近年以來,西路之民,膏血已盡,連値凶歲,未免飢凍,站上酬應之費,人馬辦立之價,無非出於民者,終有難支之勢,誠如臺臣啓辭。今者,王世子與嬪宮,一時回轅,勅使三行,亦爲偕至,此誠一國莫大之慶,而念及西路民力,誠爲矜惻,施惠保民之策,宜無所不用其極,收米斗數之多少,關西·海西,僻路直路,有所不同,而甲申條應捧之數,特爲一樣減除,慰悅兩西之民,勿復爲例,似爲便當。令該曹依此施行,何如?答曰,依啓。畿民所納,亦爲量減,俾無不均之歎,可也。備局謄錄
備邊司啓曰,以戶曹判書鄭太和榻前啓辭,本司有司堂上遞差事,言于備局事,命下矣。本曹機務雖煩,不至於逐日開坐,本司之坐,亦或間日爲之,足以間間進參,而鄭太和才優剸煩,能擧有司之任,不可遞易,使之兼察,何如?答曰,依啓。
又啓曰,本司郞廳柳東發,差授南部主簿。當此勅行之時,自前不得兼察云,本職改差,俾專本司之任,何如?答曰,依啓。備局謄錄
府啓。答曰,已諭,勿煩。李時彪旣已遞差,不必深治。
昇平府院君金瑬上疏。入啓。答曰,省疏具悉。卿其體予至意,調理行公,須勿更辭。內局訓鍊提調辭免內下記草
上在昌慶宮。停常參·經筵。
備邊司啓曰,今此敗船緣由咨文持去譯官,來訴于本司曰,如此時急之行,願得若干資裝,且以騎·卜兩馬,得達難期,私持馬一匹,願爲持去云。私馬一匹,許令持去,若干資裝,令該曹參酌題給,何如?答曰,依啓。備局謄錄
御營廳啓曰,卽接知禮縣監牒呈,則縣居御營軍金大祥,赴瀋被抄,時在平安道領兵將標下,而其父玉上,染病身死。奔喪之制,不在貴賤,而孝理之下,不容少緩,所當畫卽傳訃,而但此人,旣在於定數之內,本廳有難擅便,何以爲之?敢稟。傳曰,使之出送,宜矣。備局謄錄
傳曰,史官一員待命,騎馬三匹立之。農軍點閱事,慕華館進去
府啓。答曰,勿爲堅執。前啓
備邊司草記。入啓。答曰,依啓。畿民所納,亦爲量減,俾無不均之歎,可也。內下記草
上在昌慶宮。停常參·經筵。
日出時,赤氣從日上直指巽方,長二尺許,廣尺許,良久乃滅。夜三更四更,月暈。五更,黑雲一道如氣,起自巽方,直指艮方,長十餘丈,廣尺許,良久乃滅。
藥房提調南以雄,副提調都承旨尹順之啓曰,窮陰作沴,節宣不適,玉候調攝,此時,若何?自上藥物,終年未收顯效,臣等區區之憂,曷有其極?敢來問安。答曰,與前無異。藥房日記
義禁府啓曰,今此推鞫時,罪人拿來之事似緊,依前假都事三員,令該曹差出,何如?傳曰,依啓。
又啓曰,伏見假都事宋光遠狀啓,罪人權祉男及其子自守·自持,李貴顯,李胤復等,已爲捉囚,李信民·香斤等,在於遠村云。捕捉卽時,竝與告者拿來,而罪人洪英男,以推奴事,下去于慶尙道晉州地云,發遣他都事,何如?傳曰,依啓。禁府謄錄
鞫廳啓辭。答曰,査問于本官處置。李大坤放釋,尹希官解枷杻。內下記草
上在昌慶宮。停常參·經筵。
戶曹啓曰,頃因本曹啓辭,大君所用柴炭價銀五百兩,爲先入送事,傳曰,依啓。義州所在其人價銀,姑先除出入送,以除輸運之弊事傳敎,故卽爲擧行,行會于平安監司矣。卽接工曹移文,其人價銀二千兩,義州府尹已爲還上送云,以本曹所在之銀數封裹,別定禁軍,撥上下送于平安道,使之臨時齎咨譯官之行,宜當,敢啓。傳曰,依啓。備局謄錄
府啓。答曰,罷職。李時彪事內下記草
上在昌慶宮。停常參·經筵。
備邊司啓曰,以本司草記,兩西收米甲申條應捧之數,特爲一樣減除事,答曰,依啓。畿民所納,亦爲量減,俾無不均之歎,可也事,傳敎矣。自上特爲念軫畿民,欲使均蒙惠澤,凡在聽聞,孰不感激?京畿民役,摠在於宣惠廳春秋收米之中,而今年秋等,則各邑已爲磨鍊上納,乙酉春等應納之數,令該廳稟旨量減,何如?答曰,允。備局謄錄
掌令李晩榮避嫌。答曰,爾之欺心文飾,與李景曾面瞞,小無異同也,勿辭。內下記草
上在昌慶宮。停常參·經筵。
辰時,日暈兩珥,暈上有背,色內赤外靑。巳時至申時,日暈。
備邊司啓曰,伏見遠接使金堉狀啓,以鄭譯養子給復,定配人李擇日放釋等,爲請矣。鄭譯前日出來之時,亦言祖宗朝尹鳳田結復戶之事云。彼旣得聞規例,有所希望,趁今未到之前,稱以嘉其有功,行此褒賞云云,而令該曹成送復戶公文,似合事宜。至於李擇日,則旣已犯罪定配,謂其親切,而徑先放釋,恐未妥當,姑爲觀勢施行,何如?答曰,皆未妥當,勿施。備局謄錄
傳曰,史官一員待命,騎馬三匹立之。西氷庫摘奸事
院啓。答曰,依啓。持平李弘淵,亦爲遞差事。內下記草
上在昌慶宮。停常參·經筵。
午時未時,日暈。
備邊司啓曰,卽接咸鏡監司沈演狀啓,則北兵使成夏宗,不意中風,不省人事云。關防重地,不可暫曠,令該曹卽爲改差,其代極擇差出,急速發送,何如?答曰,允。備局謄錄
義禁府啓曰,今此韓進所告逆黨八人中,或有援引之事,則罪人拿來,一時爲急,而本府都事,除刑房文書,本府當直入直,則餘存無幾。假都事五員,依前例,預爲差送,何如?傳曰,允。禁府謄錄
右議政徐景雨箚子。入啓。答曰,省箚具悉。予甚慮念,卿其勿爲固辭,安心調理。內下記草
上在昌慶宮。停常參·經筵。
禁府郞廳,以大臣意啓曰,南陽君洪振道,昨政除授知義禁府事,同知義禁李景憲,除授副摠管,而以未下批之故,俱未肅拜。禁府堂上只有二員,當此逆獄推鞫之日,不爲備員,事甚未安。洪振道·李景憲,竝命招肅拜,使之參鞫,何如?傳曰,允。禁府謄錄
鞫廳啓辭。答曰,依啓。貴賢與韓進面質。
又啓辭。答曰,竝爲放釋,告者論賞。內下記草
上在昌慶宮。停常參·經筵。
備邊司啓曰,慶興不但關防重地,且有接應也春之事,爲任最重,似非人人所可堪當。新府使李惟泂,曾所履歷,別無聲稱,金汝水之代,恐難承當。令該曹改差,其代各別擇差,卽爲發送,何如?答曰,依啓。備局謄錄
政院啓曰,明明日國忌,明日齋戒,推鞫何以爲之?敢稟。傳曰,過國忌爲之。禁府謄錄
府啓。答曰,依啓。臺諫遞差及出仕
傳曰,李晩榮論罪宜當,言于大臣。
鞫廳啓辭。答曰,放釋。韓進等事,議啓。
兵曹草記。入啓。答曰,知道。各減三分之一,可也。內下記草
上在昌慶宮。停常參·經筵。
傳曰,史官一員待命,騎馬三匹立之。東氷庫摘奸事內下記草
上在昌慶宮。停常參·經筵。
辰時巳時,日暈兩珥,暈上有冠,外有重暈,外暈上有背,左邊有戟,色內赤外靑,白虹出自兩珥,逶迤指西,良久乃滅。
上在昌慶宮。停常參·經筵。
備邊司啓曰,慶興有也春接應之事,不可暫曠。新府使李應徵,方在宣沙浦任所,該曹已令除朝辭赴任,令本道給馬催送,使之急急馳送察任,何如?答曰,依啓。
又啓曰,勅行將到,責應事多,此時列邑,不可曠官。新除守令,從速署經,令該曹催赴,而其中兩西及畿甸守令,出待站上,尤爲緊急,數日內,爲先發送,何如?答曰,允。備局謄錄
鞫廳啓辭。答曰,依啓。
又啓辭。答曰,姑爲仍囚。
又曰,後日加刑。
又曰,竝爲放釋。
又曰,後日議處。
右議政徐景雨,左議政沈悅箚子。入啓。答曰,知道。內下記草郞廳柳埅校。日記廳郞廳李仁默書。
