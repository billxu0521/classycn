上在昌德宮,居廬于寶慶堂南行廊。內下日記
午時未時,日暈。
禮曹,今八月二十三日嗣位正時,以巳正初刻推擇。
大王大妃殿·中殿·世子宮·嬪宮,藥房·政院·玉堂問安。答曰,罔極。
王世子下令曰,當此大喪,有職大臣,在外成服,事體未安,不得不入來之意,傳諭。
政院達曰,下令如此,遣史官傳諭之意,敢達。答曰,知道。
成服後,大王大妃殿·中殿·世子宮,藥房·政院·玉堂,百官奉慰問安,答曰,罔極。嬪宮,藥房·政院·玉堂問安。答曰,罔極。
政院達曰,自前頒敎時,例有赦命矣,何以爲之?敢稟。答曰,依己亥年例爲之。
假注書李綸書達,臣承令往諭于領中樞府事宋時烈,則以爲,臣聞訃差遲,成服日數未備,故祗待明日,兼且不忍遽同諸臣,入參哭班之意,已達於再昨承諭之時矣。玆者再勤下令,隕越罔措云矣,敢達。答曰,知道。
遠接使書目,勅行二十日渡江事。
禮曹,大行大王議諡吉日二十四日,大臣及政府堂上,六曹參判以上,館閣堂上命招,會議爲白乎矣,廟號·陵號·殿號,同日亦爲議定,何如?達下。
政院達曰,頒赦依己亥年例爲之事,達下矣。某罪以下蒙宥乎?且頒赦時,有百官加資之例,何以爲之?敢此竝稟。答曰,竝依己亥年例爲之。
領敦寧金佑明箚子。大槪,臣所帶領事之職,法當改差,令該曹稟旨施行事。公除前留政院。
勅使前問安,承旨李東溟出去。
中路問安使黃道平出去。
巳時,上卽位于仁政門,還廬次後,大殿·大王大妃殿·王大妃殿·中殿,藥房·政院·玉堂問安。答曰,罔極。
政院啓曰,標信及諸牌改造事,曾已稟達矣,御押入刻之牌,必須御押稟定,然後可以愼刻行用。依前例政府堂上·六曹二品以上·館閣堂上,明日命招會議,何如?傳曰,允。
謝恩,正言元振澤,麟蹄縣監鄭正陽。
敎,王若曰,皇天降割我家,奄罹大戚,小子新服厥命,勉循群情。玆敷腎腸,益增摧隕。粤若國朝垂統,庶幾唐虞比隆。宗德祖功,邁賢聖六七之作,文謨武烈,貽子孫億萬斯年。恭惟大行大王,允矣善繼善述。孝友因心而風化旁達,淸明在躬而嗜慾退聽。敬天怒一以至誠,孚虛如響,賑民窮殆無虛歲,焦枯咸濡。將恢寧王未集之勳,還達吾東可大之業。孝思罔極,痛纔結於鏡奩,鶴齡無徵,命忽揚於玉几。遘疾旬浹而藥罔奏效,代某誠切而神不降監。抱巨創於終天,叫叩莫逮,奉嚴訓之無日,眇末何依?況玆大位之遽承,偶也至情之可抑。然宗廟社稷之丕責,寔出後人,而父兄百官之同辭,難遏衆望。仰體慈聖之諄諭,或遵成周之舊章。乃於本年八月二十三日甲寅,卽位于仁政門。尊王妃爲王大妃,以嬪金氏爲王妃。對縟儀而悲號,主重器而怵惕。踐位行禮,慕彌篤於羹墻,遺大投艱,懼實深於淵谷。纘列聖之洪緖,若何以迓續天休?臨先王之遺民,若何以撫綏邦域。惟恐或墜於堂構,曷敢小弭於夙宵。肆大號之播修,保群品而遍曁。自本月二十三日昧爽以前,雜犯死罪以下,咸宥除之,在官者各加一資,資躬者代加。於戱,圖功卒事,願勿替於敉寧,滌垢蕩瑕,冀竝宥於生育。故玆敎示,想宜知悉。大提學金萬基製進
明日梓宮加漆正時,巳初一刻。
府啓,大行大王違豫未久,奄忽賓天,臣民之慟,曷有其極?諸御醫等,以積年議藥之人,始不能辨其某症,終不能進其當劑,其不爲竭誠保護之罪,在法難逭。請侍藥廳諸御醫等,竝命拿鞫定罪。前啓,前領議政金壽興,前掌令李光迪,前持平柳之發,前大司諫南二星還收事。金堤郡守蔡之沇,順天府使南天澤,光陽縣監梁嶷罷職事。停啓。
院啓,內局諸御醫,常時不能善爲保護,及設侍藥廳之後,亦不能辨識其症情,用藥乖方,竟遭崩天之慟,神人共憤,厥罪難逭。請今番侍藥廳入侍諸御醫,竝拿鞫定罪。前啓,前領議政金壽興,前掌令李光迪,前持平柳之發,前大司諫南二星事。停啓。
答府·院曰,依啓。
吏曹,告訃兼請諡承襲使,領議政許積,左議政金壽恒,右議政鄭知和,副使李俊耉·閔蓍重·沈梓,書狀官李夏鎭·宋昌·趙威鳳。
領議政許積上疏。大槪,藥房之任,臣實爲首,譴問之典,理宜先受,亟正邦刑,以謝神人事。入啓。
御醫拿推現告,李東馨·崔聖任·金有鉉·李祉述。
以使臣望單子,傳曰,宗室中加望。
館學儒生李等上疏。大槪,請留領中樞府事宋時烈之行,以裨新服之化,以慰士林之望事。諫院朝報
兵曹啓曰,兩局軍兵,自十八日,宮墻外扈衛矣,今日已過成服,罷陣當否,不敢擅便,敢此仰稟。傳曰,依己亥年例爲之。訓局謄錄
上在昌德宮,居廬于寶慶堂南行廊。
二更,流星出五車星上,入艮方天際,狀如鉢,尾長四五尺許,色黃。
政院啓曰,院相限成服前,本院參坐,仍爲直宿矣。成服已過,自今日院相依例罷出,諸承旨及他別省記之員,竝爲減省之意,敢啓。傳曰,知道。院相則仍爲入直。又啓曰,院相仍爲入直事,命下矣,院相旣爲直宿,則臣等亦不可循例替直,竝爲別省記直宿,而取考己亥日記,則院相省記,因本院啓稟,有輪回直宿之命矣,今亦依此爲之乎?敢稟。傳曰,依啓。
答領議政許積疏曰,省疏具悉卿懇。提調之任,徒聽醫舌,只參議藥而已,況卿之來參,未滿數日,何奈至此?卿其安心勿待罪。仍傳曰,遣史官傳諭。
禁府,李東馨·金有鉉·崔聖任·李祉述拿囚。啓。
謝恩,淮陽府使丁昌燾,定平府使鄭勔。
慶尙監司書目,醴泉呈,以掌令金病重,上去不得事。
院相口傳啓曰,政院,以別入直省記減下事啓稟,而王大妃殿,方在未寧中,淸風府院君,仍爲直宿之意,敢啓。傳曰,知道。
禮曹啓曰,侍講院·翊衛司官員等當減下,令該曹照例處置,何如?傳曰,允。
吏曹啓曰,頒赦後,例有別歲抄之擧,今則何以爲之?敢稟。傳曰,依例爲之。
大王大妃殿·王大妃殿·大殿·中殿,政院·玉堂,二品以上·六曹·兩司長官問安。答曰,罔極。
藥房啓曰,罔極號擗之中,夜間感冒之候,得無添傷之患乎?大王大妃殿氣體,亦何如?因醫女所傳,伏聞慈殿感冒,彌留日久之外,添有胸膈悶鬱煩熱等症云,臣等不勝憂慮之至,必得詳知卽今症候,方可議定當進之藥,敢來問安,竝此仰稟。
政院啓曰,禮曹判書張善瀓,都承旨尹深,以兩司之請罪醫官之故,出往闕門外,陳疏到院,公除前不敢捧入,而院相之意,以藥房提調待罪之議,與循例疏章有異,似當微稟之故,敢此仰稟。傳曰,入之。
禮曹判書張善瀓,都承旨尹深聯名上疏。入啓。答曰,省疏具悉。卿等只聽諸醫之說,徒參議藥而已,卿等安心勿待罪。
答藥房曰,大王大妃殿氣候安寧,慈殿煩鬱等症,與夜間一樣,以此憂悶,予則僅得無事矣。
大王大妃殿·王大妃殿·中殿,藥房問安。答曰,罔極。
院相啓曰,大行大王行狀,今當撰出,撰集廳撰集官及郞廳依例差出事,分付該曹之意,敢啓。傳曰,知道。
遠接使書目,勅行二十三日,至開城,仍爲止宿事。
答館學儒生李等疏曰,省疏具悉。疏辭知道。
梓宮加漆後,大王大妃殿·王大妃殿·大殿·中殿,藥房·政院·玉堂,二品以上·六曹·兩司長官問安。答曰,罔極。
假注書李綸書啓,臣承命馳往于領府事宋時烈來住處,則今曉成服,卽已登進下鄕矣。追到廣州地良才酒幕傳諭,則以爲,臣症勢添劇,亟欲歸死於所卜葬地,已到江外,今玆史官,追傳留在之諭,不勝隕越惶縮之至。且臣因仍待罪之意,則不敢更爲陳瀆,而今又益增違慢之誅,只有飮泣嗚咽而已云矣,敢啓。答曰,知道。
府啓,今日加漆之時,東西班列,甚爲稀疏,其在觀瞻,殊極未安,不可無警飭之道。除衆所共知表表老病人及有公故在外,無緣不參人員,請竝從重推考。今二十一日百官庭請之時,訓鍊院參軍尹旭,乘醉入班,擧措狂悖,多發無倫之言,左右觀聽之人,莫不驚駭。請訓鍊院參軍尹旭汰去。答曰,依啓。
吏曹,大行大王行狀撰集廳堂上十,李尙眞·權大運·金萬基·姜栢年·尹深·李敏敍·李端夏·李翊相·李俊耉·金錫胄。郞廳十一,崔後尙·洪□□·申厚載·尹趾善·李濡·朴泰尙·權愈·尹趾完·姜碩昌·趙宗著·李沃,啓。
禁府都事尹謐,春川府中道付處罪人金壽興押去事,出去。
吏曹,告訃兼請諡承襲使,靑平尉沈益顯,檜原君倫,福平君㮒,副使李俊耉·閔蓍重·沈梓,書狀官李夏鎭·宋□□·趙威鳳。
傳曰,上使,差首望,副使·書狀,差副望。
明日梓宮加漆正時,辰時。
大行大王諡號,純文肅武敬仁彰孝大王,廟號顯宗,殿號孝敬,陵號崇陵。
領議政許積,都承旨尹深,勅使迎候事,碧蹄出去。
院相口傳啓曰,右承旨金錫胄,以禮房勅使時,多有句管之事,而以兩司請罪醫官之故,方在待罪之中,陳疏到院,公除前不得捧入,敢此仰稟。傳曰,使之捧入。又啓曰,右承旨金錫胄之疏則捧入,而昌城君佖,副司直鄭維岳,以一體待罪之人,亦爲陳疏到院,而不敢捧入之意,敢啓。傳曰,亦爲捧入。
賓廳,御押字望,守·容·宣擬入。傳曰,首望用之。諫院朝報
長生殿郞廳,以都提調·提調意啓曰,外梓宮合木,自明日始役,而合木吉日,令日官推擇,則來九月初三日巳時爲吉,以此日擧行之意,敢啓。傳曰,知道。國葬儀軌
禮曹啓曰,今八月二十八日,乃淸風府院君發引之日也,發引時及十月初七日安葬時,王大妃殿當有望哭之禮,望哭儀註,依前例磨鍊以入之意,敢啓。傳曰,知道。禮曹謄制謄錄
政院啓曰,以迎接都監草記,中路別問安使,令政院考出處置事,允下矣。以日字計之,則勅行初七日,當到平壤,而中路問安承旨許璋,以待後勅事,方留平壤。依庚戌勅行時例,以許璋仍差別問安使,使之傳呈御帖,實合便宜。以此意別爲下諭,別定禁軍,馳撥以傳,何如?傳曰,允。備局謄錄
上在昌德宮,居廬于寶慶堂南行廊。
院相啓曰,前頭看山之行,觀象監都提調當爲同往,而提調閔維重,金宇亨,俱以遠接使出去。閔維重則明日當爲入來,而金宇亨,還朝之期尙遠,提調改差。其代,令該曹口傳差出,何如?傳曰,允。又啓曰,禮曹正郞田,工曹正郞李柔·尹松,工曹佐郞徐文緯,都摠管權大運,副摠管沈之溟·金鏡,竝令該曹權差矣,依前例仍爲察任之意,分付,何如?傳曰,允。
右承旨金錫胄上疏。入啓。答曰,省疏具悉。爾雖隨參,議藥與諸醫有異,爾其勿待罪,從速行公。
昌城君佖上疏。入啓。答曰,省疏具悉。卿雖隨議藥,與醫官有異,卿其安心勿待罪。副司直鄭維岳上疏,入啓。答曰,省疏具悉。爾雖隨參議藥,與諸醫有異,爾其勿待罪。
謝恩,禮曹正郞田。
大殿,政院·玉堂問安。答曰,罔極。大王大妃殿·王大妃殿·中殿,藥房·政院·玉堂問安。答曰,罔極。
遠接使書目,勅行二十四日,坡州止宿事。
藥房啓曰,伏未審夜間,聖體若何?咳嗽尙未減歇,則又須詳知症候,然後方可議藥,臣等卽與諸醫入診。且伏聞醫女所傳之言,慈殿膈上煩鬱之候外,咳嗽之症頗苦云,臣等尤不勝憂悶之至,亦須詳聞下敎後,當爲議藥,敢此問安,竝此仰稟。答曰,知道。慈殿症候,與昨一樣,予則今無大段疾病,勿爲入診。
殯殿都監郞廳,以摠護使意啓曰,魂殿修理,一日爲急,可合殿閣,豫爲稟定,然後方可始役,敢此仰稟。傳曰,知道。昌慶宮歡慶殿爲之。
吏曹啓曰,別歲抄爲之事,命下矣。準期不敍,永不敍用,災傷罷黜,褒貶居中居下人員,竝依例書入乎?敢稟。傳曰,依例書入。又啓曰,王妃父母封爵,卽當依例擧行,百官加資,亦當下批,而公除前,不敢循例仰稟,政事何以爲之?敢稟。傳曰,公除後爲之。
禮曹啓曰,曹啓辭,五禮儀,自初喪至卒哭,大中小祀有竝停之文,故宗廟朔望,只爲焚香矣。敬思殿·山陵朔望節祭,似當與宗廟一體爲之,而莫重祀典,臣曹不敢擅便,議大臣定奪,何如?傳曰,允事,傳敎矣。議于大臣,則領議政許積,左議政金壽恒,右議政鄭知和以爲,國恤卒哭之前,宗廟大小享祀竝停之文,載在五禮儀,則敬思殿·山陵朔望節祭,似當一體停止,伏惟上裁,何如?傳曰,依議施行。
持平宋最啓曰,臣以多病之人,累日哭班,重得寒疾,症勢苦緊,而成服大禮,嗣位盛擧,不敢不參,忍死扶曳,進入末班,而賤疾仍致添劇,達夜叫痛,殆不省事。昨日梓宮加漆時,欲起還仆,終未趨詣,揆以分義,已不勝惺縮,而伏見本府之啓,以班列稀疏,至有請推之擧。臣身爲法官,所失如此,決不可一刻仍冒,而顧身病狀,斷無起動之勢,經宵調治,俟病少間,今始瀆擾於哀疚之中,臣之罪戾,至此尤大。請命遞斥臣職。答曰,勿辭,退待物論。
藥房再啓曰,卽伏承問安之批,慈候與昨一樣,而聖候今無大段疾病,勿爲入診爲敎,臣等尤切悶鬱之至,斷不入診。自上咳嗽,今已累日,當劑之進,不可少緩,慈聖咳嗽,達夜作苦,治嗽之藥,亦所不已,卽今症候,竝須詳細下敎,以爲議藥之地宜當,敢此更稟。答曰,慈候令醫女診察後議藥,予則別無大段,更觀爲之。
梓宮加漆後,大殿·大王大妃殿·中殿,藥房·政院·玉堂問安。答曰,罔極。
吏曹,觀象監提調李元禎·鄭榏·尹深。
以觀象監提調望單子,傳曰,差副望。
府啓,引嫌而退,旣是實病,有何所嫌?請持平宋最出仕。答曰,依啓。
明日梓宮加漆,正時,未時。
禁府,閔暹·李俊漢·洪禹載拿囚。啓。
明日梓宮加漆,進行於辰時,魂殿勅使致祭,以午時,殯殿致弔接見,以午未時,隨時擧行事,及殯殿致弔時,百官入哭仁政殿庭事,定奪。諫院朝報
備邊司郞廳,以三公意啓曰,遠接使閔維重狀啓,以平壤問安使黃道平,姑令留待長湍事,啓稟矣。後來勅使,則事勢與此勅,稍似有間,問安使仍呈御帖,未爲不可,急速馳進之意,黃道平處分付,何如?答曰,允。備局謄錄
上在昌德宮,居廬于寶慶堂南行廊。
辰·巳時,日暈。夜一更,電光。五更,有霧氣。
謝恩,工曹正郞李柔·尹松,佐郞徐文緯,魂殿參奉金盛述,副摠管沈之溟·金鏡。
大殿,政院·玉堂問安。答曰,罔極。大王大妃殿·王大妃殿·中殿,藥房·政院·玉堂問安。答曰,罔極。
藥房啓曰,伏未審夜來聖體,若何?咳嗽尙未減歇乎?慈殿膈上煩熱咳嗽等症亦何如?臣等經宵憂慮,敢此問安。答曰,知道。慈殿煩鬱之症,與昨日一樣,咳嗽之候,少有減歇,予今則少差矣。
國葬都監監造官,李綸·李弘迪·洪受疇·鄭載大·安䌖·金元燮·朴世雄。山陵都監監造官,朴守億·李春成·許堣·沈檀·愼徽典·金梓·李克哲·趙爾重。魂殿都監監造官,鄭洙明·李羽成·安塾。
梓宮加漆後,大王大妃殿·慈殿·大殿·中殿,藥房·政院·玉堂,二品以上·六曹·兩司長官問安。答曰,罔極。
遠接使牒呈,勅行二十二日,義州離發,到良策止宿事。
勅使接見後,大殿,藥房·政院·玉堂,二品以上·六曹·兩司長官問安。答曰,罔極。
假注書李弘迪·李綸,監造官代李宏·李聃命啓下。
以承傳色口傳,下敎于院相曰,加漆時,百官每每會哭,非但老病宰臣,有致傷之慮,各司廢坐,亦甚可慮。今後則勿爲會哭,何如?院相口傳回啓曰,下敎誠爲允當,而己亥年已行之事,今不可全廢,若依常時問安之例,二品以上·六曹·兩司長官進參,其餘則勿參,以爲便當。傳曰,依爲之。
兵曹口傳政事,副司果愼景尹·權順善,副司勇潘好義·金克晩·權㶊泰,司猛朴守儉·沈檀。
三公請對入侍時,領議政許積所啓,遠接使閔維重,勅行回還時,當仍差伴送之任,而當此國恤,凡干責應之事,戶曹專管,閔維重,且兼國葬都監提調,不可遠出,伴送使則以他人差送,何如?上曰,依爲之。
迎接都監啓目,粘連京畿監司狀啓云云,平丘察訪許,大通官招致之際,知幾落後,不爲入見,以致貽怒監司,棍打其差備譯官,人皆效此,則後弊難防,拿問處之,何如?啓依允。
備邊司郞廳,以三公意啓曰,今日勅使致祭於明政殿時,諸執事已爲先四拜就位之後,百官以次就位,厭其久立,一時列坐,此實曾所未有之事,所見可駭。故臣等招致憲府使言於監察,使之檢飭,則東班監察五人,不但不爲檢飭,亦不回答,更招而責之,則乃曰,我輩是班列檢飭之監察,言於祭監監察宜當云。旣曰班列檢飭之監察,則陪祭百官之列坐祭坐,豈非監察所當檢飭者乎?況招問憲府吏,則祭監監察,初不差定云,諸監察之飭辭推諉之狀,尤極可駭。東班監察五人,竝爲罷職,以懲其慢忽不職,飭辭欺瞞之罪,西班監察,亦難免不檢飭之失,竝推考,何如?傳曰,允。
罷職現告,監察李淰·張鵬翼·吳始謙·李晩亨·金益華。諫院朝報
上在昌德宮,居廬于寶慶堂南行廊。
自昧爽至辰時,有霧氣。自午時至酉時,日暈左珥。
謝恩,敬思殿參奉柳命雄。
下直,鴻山縣監申以華。
大殿,政院·玉堂問安。答曰,罔極。
大王大妃殿·王大妃殿·中殿,藥房·政院·玉堂問安。答曰,罔極。
政院啓曰,監察元數十三員內,四員未差,五員罷職,四員被推,臺啓拿推,在例應遞,故不得行公。卽今無一員見存者,本府茶時,諸處分臺,不可一日無監察,事異常時,未差之代,卽令該曹口傳差出,何如?傳曰,允。
吏曹口傳政事,監察六,文徵後·韓洸·金是榮·柳天三·金大有·白如圭·元格·權楦·柳榰·任慶昌·呂顔齊·黃震耉·南聚星·李器晩·申惟一·南宮倓·崔定·李一老。
備忘記,差首望,柳天三·南聚星·南宮倓,差副望,權楦·韓洸,差末望,黃震耉。
謝恩,監察南聚星·南宮倓。
藥房啓曰,昨日受弔之後,仍有接見之擧,聖候不瑕有添傷之患乎?臣等登對時,仰聆咳嗽頻發,夜間症候加減,何如?慈殿膈上煩鬱咳嗽等症,一樣無減乎,臣等不任憂慮,敢此問安。
遠接使書目,勅行二十三日,林畔止宿事。
京畿監司書目,王子大君外,限明秋,竝除茶啖迎逢等事。
吏曹啓曰,江華留守閔蓍重,告訃使差出,其代令備邊司議薦,何如?傳曰,允。
備邊司郞廳,以領議政意啓曰,昨日勅使詣闕時,前導百官班行之傍,有二人,騎馬立於鍾樓街上,無意回避。使人呵禁之後,亦不下而緩緩橫入禁府望門內,捉致其所率奴而問之,則乃能麽兒郞廳金夢斗,出身鄭道三也。其無識縱恣之狀,極爲痛駭,竝拿推,何如?傳曰,允。
禁府,許·金夢斗·鄭道三拿囚。啓。
謝恩,知事閔鼎重。
遠接使書目,勅行二十四日,定州止宿事。
國葬都監郞廳,以摠護使意啓曰,郞廳禮曹正郞金光瑨,未差郞廳之前,以順懷墓丁字閣重建事,出去未還,不可等待其竣事,卽爲改差。其代,以成均館典籍任弘望差下,何如?傳曰,允。
兵曹口傳政事,副司果趙宗著·李沃,副司猛金元燮·李弘迪。
答藥房曰,知道。慈殿煩鬱之候,與昨一樣,咳嗽之症,幾盡差減,予則與昨無異矣。
梓宮加漆後,四殿,藥房·政院·玉堂·二品以上·六曹問安。答曰,罔極。
大司憲姜栢年,執義李堥,掌令安後泰,持平宋最·朴元度啓曰,昨日明政殿致祭時,勅使未及來到,東西班暫爲列坐,臣等亦於造次之間,隨衆而坐,不覺其爲失儀之歸矣。諸監察,以不能檢飭,一時罷推,臣等不勝瞿然之至,忝居憲席,旣有所失,其何敢晏然仍冒,請命遞斥臣等之職。答曰,勿辭,退待物論。
大司諫李嵇,司諫宋昌,獻納洪萬鍾,正言申琓啓曰,昨日致祭之班,臣等亦隨衆而坐,其間時刻無幾,則初非厭其久立之意,而不當坐而坐,終爲失儀之歸,與憲官無異,請命遞斥臣等之職,答曰,勿辭,退待物論。
正言元振澤啓曰,臣於昨日致祭時,猝患癨亂,不得進參,則臣之所失,比諸兩司多官,尤有大焉,決不可一刻仍冒。請命遞斥臣職。答曰,勿辭,退待物論。
明日梓宮加漆正時,巳時。
禮曹,今此服制,前銜三品以下,以白衣·白笠·白帶,成服於闕門外事,磨鍊啓下爲白有在果,復職之後,遵依己丑·己亥已行之例,以白帽·白團領·熟麻帶行公。啓依所啓施行。
玉堂箚子。大槪,請行大司憲姜栢年,執義李堥,掌令安後泰,持平宋最·朴元度,大司諫李嵇,司諫宋昌,獻納洪萬鍾,正言申琓,竝命遞差。正言元振澤出仕事,入啓。答曰,依啓。諫院朝報
上在昌德宮,居廬于寶慶堂南行廊。
初昏,電光。至五更,雷動電光。
下直,黃海都事金始重,高城郡守康邃學,永同縣監朴賓。
謝恩,都摠管權大運,監察柳天三·黃震耉·權楦·韓洸。
大殿,政院·玉堂問安。答曰,罔極。
大王大妃殿·王大妃殿·中殿,藥房·政院·玉堂問安。答曰,罔極。
藥房啓曰,伏未審夜來聖體,若何?咳嗽加減,何如?而前日衄血之症,更不發作乎?慈殿咳嗽之症,昨伏承幾盡差減之批,而煩鬱之候,與昨一樣乎?臣等不任憂慮,敢此問安。
摠護使啓曰,山陵看審之行,明日當爲出去,而卽今畿甸民力之蕩竭,驛路之凋弊,已至十分地頭,但當前後勅行織路之日,調官許多夫馬責辨,諸處支供,則分邑分驛,決無周旋堪當之路,別樣變通,在所不已。多官所騎,則以司僕馬入把,糧饌則有實職人,皆自本衙門措備,無職之人,令該曹題給,以除畿甸廚傳之弊宜當,而前頭山陵往來之行,勢將相續,每每責立太僕之馬,亦有所難便,忠淸·原襄兩道驛馬,令該曹參酌分定,使之急速上送,以爲入把之地,何如?傳曰,允。
政院啓曰,畿甸凋弊已甚,且値客使,前後相屬。從前因公幹給馬之類,不可無變通之道。卽者尙衣院直長宋道興,以柴場監刈事出去,所把之馬,令其本司料理騎去。此後監刈官等,限後勅回還間,亦爲一體施行,以除驛路一分之弊,何如?傳曰,允。
戶曹啓曰,曹屬濟用監直長安䌖,副奉事洪處疇,差國葬都監監造官,軍資監主簿李廷龍,差國葬都監郞廳,奉事安塾,差魂殿都監監造官,廣興倉副奉事金梓,差山陵都監監造官,依事目除本仕事,啓下矣。濟用監及兩倉,本非閑慢之地,而當此國恤,三都監設立,客使疊到之時,各其司官員,除尋常職務外,許多進排上下,無非緊急,雖責之於該掌,猶患不能周旋。況該掌未備,使他員推移兼察,則不但奸僞難防,數少官員,尤難分配於多事之際合有變通之道。濟用監直長安䌖,副奉事洪受疇,軍資監主簿李廷龍,奉事安塾,廣興倉副奉事金梓等,竝本職改差。其代,令該曹卽爲口傳差出,何如?
遠接使書目,勅行二十五日,嘉山止宿事。
吏曹啓曰,臺諫有闕,政事,取稟。
答藥房曰,知道。慈殿煩鬱之症,與昨一樣,予之衄血,昨今更不發作,咳嗽已差矣。
撰集廳啓曰,本廳堂上姜栢年·李嵇,郞廳洪萬鍾,昨遞臺諫,時無職名。令該曹卽爲口傳付軍職。且郞廳李沃,聞其親病猝重,蒼黃下鄕,勢難等待其還。李沃改差。其代,以弘文館修撰李夏鎭差下,使之察任,何如?傳曰,允。
兵曹口傳政事,副司直姜栢年·李嵇,洪萬鍾。
梓宮加漆後,大王大妃殿·慈殿·大殿·中殿,藥房·政院·玉堂·二品以上·六曹問安。答曰,罔極。
兵曹口傳政事,副司果李廷龍,副司正安䌖,副司猛洪處疇。
政院啓曰,郞者吏曹郞官來言,兩司多官有闕,政事,取稟矣。頃有過公除後爲政之敎,而兩司多官,不可久曠,合有變通之道,何以爲之?敢稟。傳曰,公除前開政未安,口傳差出事,問于院相爲之。又啓曰,以兩司多官有闕,政事,取稟。傳曰,公除前開政未安,口傳差出事,問于院相爲之事,命下矣。議于院相,則以爲,曾在仁祖朝壬申年,仁穆王后國恤時,因臺諫有闕政事,取稟,則有過數日後爲之之敎,此則公除前數日後故也。不可援以爲今日之例,己亥年,因諫院官員全數有闕而稟政,則有議于院相之敎,其時院相,援引壬申之例,對以開政差出,恐無不可之意,則傳于院相曰,卿等之言如此,而公除前不可開政,故告訃使,亦以口傳差出,則今此開政,終有所不安於心矣。院相又以爲,憲府諸官,亦足隨事糾正,自上不欲開政之意,不勝感動,臣等不敢强請云云,則勿爲開政事,下敎矣。己亥年則雖無諫院之官,旣有憲府諸官,公除前姑勿差出,亦或一道,而今則兩司中,只有正言元振澤一人,兩司多官之代,不可不趁卽差出。公除前開政,雖有仁祖朝舊例,聖心終有所未安,則以口傳差出臺官,斷無前例,如有不得已之勢,則承旨及宰臣,亦令口傳差出之例,今因事勢之不得已,口傳差出臺官,恐無大害於義云矣,敢啓。傳曰,依議施行。諫院朝報
有政。以閔周翰差軍資奉事,具夢協差濟用副奉事,閔挺栢差廣興副奉事,金元瑞差司饔奉事,鄭洙翼差司饔奉事,魚震陟·許忔差司饔參奉,李鼎至差司饔主簿,李一舟差長興奉事,洪得禹差軍資主簿,李重蕃差濟用直長,金巖差司饔奉事,李宇鼎差正言,尹趾完差持平,趙爾炳差掌令,金萬重差獻納,閔蓍重差大司憲,李翊相差大司諫,趙宗著差持平,李夏鎭差執義,李藼差司諫。政事軸
上在昌德宮,居廬于寶慶堂南行廊。
夜三更,黑雲一道如氣,起自西方,直指東方,長竟天,廣尺許,良久乃滅。
下直,咸鏡都事李先慶,方山縣監李光夏,稷山縣監吳始大。
謝恩,獻納金萬重,掌令趙爾炳,工曹正郞柳以升,廣興副奉事閔挺栢。
大殿,政院·玉堂問安。答曰,罔極。
大王大妃殿·王大妃殿·中殿,藥房·政院·玉堂問安。答曰,罔極。
藥房啓曰,伏未審夜來聖體,若何?慈殿煩鬱之候,一樣無減乎?臣等區區憂慮,敢此問安。
開城留守書目,今月二十六日未時量,暴風雷電,一時大作,雨雹交下,早稻晩稻,尤甚被害,前頭民事,十分可慮事。
遠接使書目,勅行三十六日安州止宿事。
答藥房曰,知道。慈殿煩鬱之候,每每一樣,以此憂悶,予則與昨無異矣。
獻納金萬重啓曰,臣與新除授大司諫李翊相,法有妻親相避之文,請命遞斥臣職。答曰,勿辭,退待物論。
國葬都監郞廳,以摠護使意啓曰,誌文製述官領中樞府事宋時烈,旣已啓下矣。上來製進之意,令政院下諭,何如?傳曰,允。
政院啓曰,以誌文製進領府事宋時烈處,上來下諭事,命下矣。今春國恤,亦有此命,以特命遣史官傳諭矣,今亦以此爲之乎?敢稟。傳曰,今亦遣史官傳諭。
藥房再啓曰,伏承問安之批,以慈殿煩鬱之候,每每一樣,以此憂悶爲敎,臣等不勝憂慮之至,卽今醫女入診,詳知症候,議定當進之藥,在所不已,敢此仰稟。答曰,知道。
府啓,新除授大司憲閔蓍重,時在江華府任所,請斯速乘馹上來事,下諭。答曰,依啓。
藥房三啓曰,卽伏聞入診醫女所傳之言,慈殿症候,雖未承下敎,六脈洪大而無力,診脈之際,咳嗽頻發云。與諸醫商議,則以爲,抑心淸肺飮,加貝母薑製一錢,桔梗七分,則此藥材料不多,藥味輕淸,可以降火止嗽,先進三貼宜當云,卽爲劑入之意,敢啓。答曰,知道。
院啓,引嫌而退,相避之法,在下當遞,請獻納金萬重遞差。答曰,依啓。
院相領·右相,以司謁口傳啓曰,工曹,常時則雖是閑局,卽今當設鑄成廳,而參判·參議有窠,令該曹口傳差出,何如?傳曰,依啓。
院相領議政,以司謁口傳啓曰,奉常寺則專掌祭奠,繕工監則分差各處,官員一人,常兼數事,而奉常寺主簿·參奉,繕工監奉事·假監役,有闕未差。令該曹口傳差出,何如?此是臣所管之事,敢啓。傳曰,依啓。
吏曹啓曰,臺諫有闕,政事,取稟。
明日梓宮加漆正時,巽時。
政院啓曰,頃者吏曹郞官,以臺諫有闕,政事,取稟矣。昨因兩司多官有闕,不得已口傳差出,而臺官與庶官有別,每以口傳差出,事體未安。兩司見存之員,亦不爲不多,依己亥年例,遲待公除後差出,似當。院相之意亦如此,故敢啓。傳曰,知道。
政院啓曰,典獄署官員只三員,而主簿未差,奉事李春成,差山陵都監監造官,參奉具夢協,昨又移拜濟用監副奉事,今無見存之員。刑獄重地,不可每以假官代直,合有變通之道,闕員令該曹口傳差出,以爲推移守直之地何如。傳曰,允。諫院朝報
答禮曹草記曰,依己亥年例爲之。每朔供上紙進封,殯殿亦爲封進事內下記草
上在昌德宮,居廬于寶慶堂南行廊。
下直,端川郡守李□□。
謝恩,大司諫李翊相,司諫李藼,正言李宇鼎,執義李夏鎭,持平尹趾完,造紙別提李蕃,濟用直長李重蕃,副奉事具夢協,戶曹正郞尹松,司饔奉事鄭洙賢·金光瑞,參奉魚震陟,主簿李鼎至,長興主簿閔又騫,奉事李一舟。
大殿,政院·玉堂問安。答曰,罔極。
大王大妃殿·慈殿·中殿,政院·玉堂問安。答曰,罔極。
藥房啓曰,伏未審夜來聖體,若何?水刺缺耶,臣等日夜憂慮缺詳知,而慈殿調攝之候,亦復何如?昨劑入抑心淸肝飮,其已進御,而煩鬱之症,得有差減之勢乎?臣等不任憂慮,敢此問安。
國葬都監,以摠護使意啓曰,都廳前獻納金萬重,時無職名,令該曹卽爲口傳付軍職,何如?傳曰,允。
答藥房曰,知道。慈殿煩鬱之症,與昨一樣,予之水刺,別無異前矣。
持平尹趾完啓曰,臣以痼疾之人,添傷於國恤之初,僵臥呻痛,末由自力。今月二十四日哭班,不能進參,方在請推之中,不可冒居臺席。請命遞斥臣職。答曰,勿辭,退待物論。
大王大妃殿,諺書下敎于藥房曰,大殿沖年,血氣未定,而遽遭窮天之痛,哭泣哀傷,過於禮節。卽今雖無大段疾痛之處,而水刺漸不能進,氣力漸不如前。若於此時,徒循罔極之情,而飮食之節,不爲變通,則他日之憂,必至無窮。自內議于慈殿,將欲勸復常膳,而藥房亦須勿爲遷延時日,卽以復膳之意,急速啓請,冀回上聽爲當矣。
兵曹口傳政事,副司直金萬基。
謝恩,工曹參判吳始壽。
兵曹口傳政事,副司猛許堣,副司勇李克哲·鄭洙明·金梓·愼徽典·安塾。
王大妃殿,諺書下敎于藥房曰,大殿幼沖之年,遽遭窮天之痛,初喪種種受傷之外,脾胃甚弱,自數日間,雖欲强進水刺,而惡心之候先發,絶不能進御。罔極之中,尤切驚遑,因此而症候有加,則進藥亦或有過時之慮。故自內告達于大王大妃殿,將欲力勸,藥房亦知此意,須卽勸復常膳,宜矣。
梓宮加漆後,大王大妃殿·慈殿·大殿·中殿,藥房·政院·玉堂,二品以上·六曹問安。答曰,罔極。
明日朔祭,朝奠兼行正時,卯初三刻。
府啓,引嫌而退,旣云請推,難在臺職,請持平尹趾完遞差。答曰,依啓。
撰集廳啓曰,本廳堂上·郞廳,逐日開坐,早會暮罷,而其中或有公故,或有親病·身病,不得齊進,而政院日記,多至二百二十餘卷,逐行考閱,一邊謄書,功譯浩多,完畢未易。撰集畢後,方可爲諡狀,以付告訃之行,事勢十分急迫,而以卽今見存堂·郞員數,決難及期完役。郞廳正言李宇鼎,前弼善安垕,前掌令安後泰,副護軍朴相馨,掌令趙爾炳,直講趙嘉錫,前正言申琓,前持平宋最,前司果權斗紀,前持平朴元度,加出,而時無職名者,令該曹口傳付軍職宜當。堂上,自本廳有難直請差下,令該曹□□加數差出,何如?傳曰,允。
藥房口傳啓曰,臣等之不得入侍者,久矣,不知聖候之如何,只切悶鬱之至,今日與若干醫官,卽爲入診之意,敢啓。答曰,依爲之。
明日梓宮加漆正時,巳時。
明日朔祭時,開門罷漏後。
兵曹口傳政事,副司直安垕·安後泰·宋最·朴元度,副司果申琓·權斗紀。
藥房啓曰,臣等朝者伏奉大王大妃殿·王大妃殿諺書下敎,殿下於初喪種種受傷之外,脾胃甚弱,雖欲强進水刺,惡心之候先發,絶不能進御,罔極之中,尤切驚遑。若因此而症候有加,則進藥亦或有過時之慮爲敎。臣等驚遑憂慮,罔知攸措,敢請入診,冒陳從權之請,縷縷申復之外,諸大臣亦且援據禮經,又引列聖已行之事,缺至於移時,而不但天聽邈然,缺無一言之諭,繼之以號泣,臣等雖嚴不敢强請,泯默而退,而區區下情,一倍煎悶,敢此申請。伏乞聖明,上念兩慈殿懇迫之情,大行王付托之重,仍思古聖人,滅性非孝之戒,勉抑至情,俯從權制,宗社幸甚,臣民幸甚。臣等待罪保護之地,不勝焚灼之情,惶恐敢啓。
吏曹,撰集廳加出堂上,崔寬·李夏·李奎齡·李端錫·李東老·李堂揆·鄭維岳。
鑄成廳堂上李敏敍·李堂揆,郞廳尹松·金寅亮。
答藥房曰,予以沖年,哀號攀擗之餘,因卿等之請對,更聞慮外不忍聞之語,五內如裂,只自嗚咽而已,今觀啓辭,尤不覺驚痛,添予所無之疾,卿等更勿如此無益之言。諫院朝報
摠府啓曰,入直軍士中日習射,限國恤卒哭前,姑停之意,敢啓。傳曰,知道。摠府謄錄
備邊司郞廳,以三公意啓曰,凡勅使時一動一靜,遠接使隨卽馳啓,乃是從前規例,而今此後來勅使,則遠接使金宇亨,每站狀啓中,皆稱飯奉無弊,支過止宿云云,無他別語矣。今見二十七日在安州成貼狀啓,則乃曰,上勅自義州至安州十站,應接供頓等事,無不執頉,站官則被辱,下人則逢杖云,未知何站之官,以何事被何辱,而不卽隨事馳啓,有若無事者然,而到安州後,始爲泛然擧論於狀啓措語中,揆以體例,殊涉朦朧。遠接使金宇亨推考,何如?答曰,允。備局謄錄
有政。以吳始壽差工曹參判,任埅差繕工奉事,金萬里差典獄主簿,韓世章差典獄參奉,南得箕差繕工假監役。政事軸郞廳李尙允校。郞廳任瑋書。
上在昌德宮,居廬于寶慶堂南行廊。內下日記
自昧爽至辰時,有霧氣。
朔祭朝奠兼行後,大殿·大王大妃殿·中殿,藥房·政院·玉堂·百官奉慰問安。答曰,罔極。
謝恩,工曹參議李堂揆,持平趙宗著,軍資奉事閔周翰,典獄參奉韓世章,奉常主簿文徵後,參奉陳溟翰。
藥房啓曰,月已易矣,朔日復届。伏想孝思,一倍罔極,伏未審聖體,若何?水刺時惡心之候,與前一樣乎?大王大妃殿氣候與水刺,亦何如?慈殿煩鬱之候,尙無差減之勢乎?臣等不勝憂慮,敢此問安。答曰,知道。大王大妃殿氣候,雖似如常,水刺則漸有減進,慈殿煩鬱之候,與昨無異,予則別無惡心之症,而哀痛罔極,尤倍而已矣。
藥房再啓曰,臣等於前日,敢將煎迫之情,冒陳從權之請矣。伏承聖批,辭旨哀切,至以添予所無之候爲敎,臣等奉讀以還,摧咽難勝。更竊伏念,帝王居養,與匹庶絶異,古昔聖人垂訓,旣有薑桂之滋,我朝列聖之居憂,不以疏水爲禮矣,豈不義而聖人言之,夫豈能之而列聖不行乎?況今我殿下,方在沖年,奄罹巨創,血氣未完,脾胃脆弱,易致傷敗,必倍於盛壯之年,而惡心之症,旣已著見,難言之憂,迫在目前,若不及今變通,以爲扶護之道,則一日二日,因循苟且,馴致氣力益敗,饍御益損,至於藥餌,未易收效之境,則殿下亦豈無後時之悔乎?殿下以宗社臣民所托之身,又有兩慈殿,日夜焦憂,提挈敦勉之懇。殿下於此,雖欲徑情直行,亦不可得矣。伏乞聖明,勉抑至痛,亟從權制,不勝幸甚。
檢閱沈壽亮書啓,臣承命往諭于領中樞府事宋時烈於水原地,則以爲,疾病方劇,將待陳疏云矣,敢啓。傳曰,知道。
答藥房再啓曰,予無顯著疾痛,而復聞不忍聞之言,心神昏亂,不知所以爲喩矣。
傳曰,宋領府事處,更遣史官傳諭事,昨日登對時,已爲定奪矣。前去史官,今已入來,以勿爲待罪,從速上來之意,卽遣史官傳諭。
賓廳二品以上啓曰,臣等於昨夕入對嚴廬,以復常饍保聖躬之意,反覆陳籲,而天聽不回,聖意邈然,臣等不任其焦悶崩迫,不得不齊會賓廳,合辭叫呼焉。居喪有疾食肉,禮經垂訓,不啻丁寧,雖以匹夫之微,猶且似續爲重,傷生爲戒,今殿下一身,承祖宗之緖,爲神人之主,而其可不自勉抑,徑情直行乎哉?殿下方在沖年,氣血未及完實,而奄罹巨創,哭泣過節,其所受傷,有倍常人,至於粥疏素,尤非腸胃之所能堪,群下之心,固已凜凜危懼矣。今承兩慈殿之敎,惡心之候先發,而水刺不能進御矣。症患旣已著見,而必至難言之憂,迫在朝夕矣,大小臣僚,驚惶罔措之情,雖不足道,而兩慈殿煢然孤苦,惟殿下是依賴,殿下其可不仰體罔極之慈念乎?追惟大行大王,平日顧復我殿下者,其於飮食動止之少愆常度,惟疾之憂,靡所不至。今者陟降在天之靈,其所望於我殿下者,夫豈異於平日也哉?伏望殿下,抑至情從權制,以慰慈聖之心,以副臣民之願,不勝幸甚。答曰,孤雖沖年,時無疾病,而食飮亦無所減,卿等之過慮,何乃至此,更勿爲如此情外之說。
合啓,臣等伏見兩大妃殿下藥房之敎,辭旨縷縷,不啻勤懇,聚首奉讀,不覺腸摧而氣塞也。仰惟殿下,沖年在疾,顔色之戚,哭泣之節,有不忍聞者,而種種受傷之餘,胃氣已敗,水刺漸不能進,氣力漸不如前。卽今滋補之道,惟在飮食之節,而昨於藥房之請,不賜允從,至於更勿爲如此無益之言爲敎,臣等之憂遑煎迫之懷,曷有其極?竊伏念親喪,固所自盡,而疏食水飮,人子疏節,有疾從權,聖經有訓,豈可徑情直行,以犯滅性之戒哉?況帝王之孝,與匹夫有異,宗社所付托,臣民之所係望,雖欲自輕,其可得乎?臣等不必遠引前代,試以我朝列聖已行之事言之。執喪之禮,卓冠百王,而至於從權之請,莫不抑哀而勉從,此實今日之所當法者也。今殿下亦豈不知聖訓之不可違,疾病之所易乘,而特蔽於哀痛罔極,而情未暇及也。權宜之道,此臣等所以齊聲哀籲,而不容少緩者也。今若留時引日,不早善變,則將來之憂,有難形言。伏乞殿下,上體慈旨之丁寧,俯循群下之顒望,勉抑至情,快從權制。
玉堂箚子。大槪,請亟從權制,以副臣民之望事。入啓。
答合啓曰,氣無所傷,食無所廢,而爾等之啓,又至於此,不覺心腸之摧裂而氣塞也。
賓廳二品以上再啓曰,今日從權之請,誠不容一刻少緩,藥房連請,臺臣合啓,臣等來會賓廳,齊聲呼籲,而聖意邈然,至以更勿如此情外之言爲敎,臣等尤不勝憂悶煎迫之至。殿下方在沖年,氣血未完,而奄罹巨創,哀痛過制,至情所在,哭泣無節,榮衛虛弱,眞元內鑠,難言之慮,勢所必至,群下之驚遑,曷有其極?記曰,飢而廢事,非禮也。又曰,有疾則食肉,今殿下惡心之候已發,疏食之進亦厭,滋補之方,決非區區藥力所可收效,而猶不思變通之道,不幾於犯聖人毁不滅性之戒乎,匹夫執喪,猶且有裁制,況殿下承祖宗付畀之重,而不體兩慈殿惟疾之憂,又不思大行大王陟降之靈,憂念於冥冥之中乎?其不可徑情直行也,明矣。伏願殿下,勉抑至情,亟從權制,宗社幸甚,臣民幸甚。
答玉堂箚曰,省疏具悉。予以沖年,奄遭窮天之痛,哀號罔極之中,不諒孤意,有何不忍之擧乎?直欲溘然而無聞矣。
梓宮加漆後,四殿,藥房·政院·玉堂·二品以上·六曹·大司諫問安。答曰,罔極。
看山諸堂上書目,交河邑基山論狀啓,別單山圖各一度事。
遠接使書目,勅行八月二十九日,順安止宿事。
答賓廳再啓曰,卿等之請雖懇,人子情理,斷無允從,卿等更勿煩瀆。
備邊司,江華留守薦望,尹深·吳始壽·洪處大。備望記,差副望。
玉堂再箚。大槪,請勿留難,亟從權制事。入啓。
賓廳二品以上三啓曰,臣等不勝憂悶之忱,再陳從權之請,而每降悲懇之敎,尙斳允許之音,此無非臣等誠淺辭拙,無足以感回聖心也。奉讀哽塞,腸摧心裂,區區煎迫之情,不得不更暴焉。夫三年之喪,粥之食,自天子達於庶人,而過則必至傷生,故聖人爲此之懼,有疾病飮酒食肉之訓,仁親之念,有所不足而然哉。良以似續之重,莫大於終孝也,匹夫尙然,矧伊帝王之孝乎?人君一身,上爲宗社之所寄托,下爲臣民之所仰戴,則豈可拘拘於疏食水飮之節,駸駸於危綴柴頓之域,而徒循罔極之心,不思達權之意乎?況殿下長自深宮之中,居養自別,方在幼沖之年,氣血未完,保護之當愼,傷損之可憂,萬非盛年强壯之比,只以見證不甚大段,至痛有所難抑,故節愼之方,無暇自念,籲呼之言,諉以過慮,雖其哀傷之甚,不能自覺,脆弱之氣,致敗必速。今若一向牢拒,馴致於疾患易乘,藥餌難效,則兩慈聖惟疾之憂,宜復何如,而何慰大行大王在天之靈耶?伏願聖明,上遵列聖已行之制,下循臣民懇迫之請,不勝幸甚。
合司再啓,臣等伏承聖批,以氣無所傷,食無所廢爲敎,臣等奉讀哽塞之餘,不得不大聲而申籲焉。兩慈殿昨日之敎,不啻縷縷,有曰,水刺漸不能進,氣力漸不如前,脾胃甚弱,惡心之候先發,罔極之中,尤切驚遑。殿下若無所傷,兩慈殿之敎,夫豈如此哉?氣力漸不如前,則不可謂氣無所傷也,水刺漸不能進,則不可謂食無所廢也,無乃殿下,於悲哀罔極之中,不覺其毁傷而然耶?抑或姑爲此說,以爲牢拒之地耶?臣等於此,竊不能無惑焉,蓋人之居喪致疾者,初不知潛消暗鑠,而及其澌頓之後,用藥求治,已無及矣。矧乎帝王之居養,與衆庶逈別者乎?惟我殿下,以沖弱之年,遽遭大戚,氣血未完,腸胃脆弱,不可謂姑無形見之症,忽於薑桂之滋也。伏願殿下,仰體慈聖惟疾之憂,俯念群下悶迫之懇,亟賜兪音,勉從權制。
答賓廳三啓曰,卿等何乃强迫,至此之極也,勿煩。
答合司再啓曰,已諭于賓廳之批矣,勿煩。
明日梓宮加漆正時,巽時。
兵曹口傳政事,副司直尹趾完。
刑曹啓曰,本曹罪人糧餉廳書吏金仁湜,庫直崔祥文,書直羅立等,偸竊本廳黃銀一千餘兩,雜物竝幾至二千兩,移本曹推治之後,見盜之物,準數畢納。此雖與無面之類有異,而所謂刀擦文書正犯,在逃未捕,故臣殷相,面議於諸大臣,則以爲,此人等所犯,雖不能詳知,見盜之物,旣已畢納,正犯亦且在逃,則當大赦,豈無變通之道云?故抄入於放秩而蒙宥矣。詳考當初文案,則金仁湜·崔祥·羅立,所犯甚重,移本曹刑推之時,始爲變辭,不肯就服,所盜之物,雖已盡納,不可論以雜犯死罪而全釋,臣難免率爾放釋,不勝惶恐。金仁湜·崔祥·羅立等,所當自本曹還爲捉囚,而金仁湜等,今已逃躱云,令左右捕盜廳,窺伺跟捉之地,何如?傳曰,允。
答玉堂箚曰,勿煩。
政院啓曰,伏聞吏曹參判李惟泰,昨日奔哭闕下,仍出城外云,係是平日宣召無故,敢啓。傳曰,入來之意,遣史官傳諭。諫院朝報
答迎接都監草記曰,依願給送。醫官率去事
答迎接都監草記曰,更爲請留。勅使請留內下記草
上在昌德宮,居廬于寶慶堂南行廊。
下直,忠淸都事沈極,安東府使鄭鑰。
謝恩,長興主簿閔又騫,奉事李一舟。
藥房啓曰,伏未審夜來聖體,若何?慈殿煩鬱之候,亦何如?臣等終宵憂慮,敢此問安。
大殿,政院·玉堂問安。答曰,罔極。
大王大妃殿·慈殿·中殿,藥房·政院·玉堂問安。答曰,罔極。
答藥房曰,知道。慈殿煩鬱之候,與昨一樣矣。
大臣率百官啓曰,權制之從,一日爲急,賓廳合司,連章陳啓,而聖批邈然,一向牢拒,大小臣僚,不勝憂遑煎迫之至,不得不咸造大庭,復此號籲焉。帝王之孝,與凡庶不同,幼沖之年,與盛壯有異,殿下徒以罔極之情,坐守常制,不念付托之至重,不恤疾病之已生,兩慈殿敦勉之旨,亦有所違拂,而臣僚血誠之懇,莫之少垂聽焉。此豈臣等所望於聖明者哉?殿下於養德春宮之日,問講聖學義理之可否,輕重了然於淵衷,嗣位以來,雖在諒闇之中,其有不得已酬應者,皆合人心,群情悅服,咸以爲聖人復作,而獨此從權之節,膠因不變,以孤上下之請,殿下曷嘗見古之聖人,徑情直行,居憂而滅性者乎?禮曰,有疾則飮酒食肉,聖人之訓,昭如日星,匹夫惟當體此而自全其身,況於帝王乎?臣等不暇遠引前代賢聖之主,處喪之節,大行大王已行之制,實親覩之矣。傳曰,事親若曾子可也,臣等亦曰,殿下處喪,若我大行大王可矣,況於仁宣王后之喪,大行大王念殿下沖年行素之難,未過旬日,卽令從權,伏想今日在天之靈,惟疾之憂,當復何如,而殿下如以如事生事存之意,惕念於今日,則其必有瞿然感悟,不待臣等縷縷之言,而思有所變通也。伏願殿下,亟從權制,以答神人。
玉堂箚子。大槪,亟從權制,以答群下之望事。入啓。
答百官曰,孤以幼沖,奄遭罔極之痛,頑命未滅,日夜痛哭而已。身無疾恙,食無所減,諸卿之請,又至於此,直欲鑽地以入無聞也。更勿爲如此不忍聞之擧。
兩司伏閤啓曰,帝王之孝,不同凡庶,宗社之托爲重,而疏水末節,有不暇論者,是以自古人君之遭罹巨創者,莫不深慮滅性之戒,而俯從順變之訓,以至我朝列聖,亦未有或不能者,此豈非哀毁之餘,氣力羸悴,其勢不得不急需乎薑桂之滋也。今我殿下,沖年未壯,遽丁大割,腠廬罔極之中,有不能自覺其傷損,而群下之情,固已不勝其難言之憂矣。況兩慈殿下藥院之敎,丁寧懇惻,一出於保護之至意,臣等煎迫之私,到此而益復何如也?臣等之連章叫閤,勸復常膳而不知止者,實遵慈殿之聖諭,非特臣等之言也,殿下其終不從而已乎?臣等更不必引古費辭,以觸殿下之所厭聞,而姑以淺近易知者明之,凡人盛壯之年,腸胃堅固,不至易敗,而當其少弱之時,氣血未完,其傷尤速,此卽理之固然者,非必智者而後知,醫者而後言也,亦尋常見聞之所必同而無疑者矣,如此而殿下猶或自輕,不思達權之義,則不但上孤宗社之托而已,抑何慰兩慈殿凜凜危懼之心哉?稍緩時日,則將萠之病,至於著現,已著之症,至於深痼,雖欲治之,必無所及,而不可悔也。請勿遲疑,斷然從權,以副上下之望。答曰,已諭於朝廷之批,勿煩。
大王大妃殿,下敎藥房曰,僅得勸諭,今纔允從,誠爲多幸矣。
答玉堂箚曰,心腸摧裂,只自號泣而已矣。
梓宮加漆後,藥房·政院·玉堂,二品以上·六曹·大司諫問安。答曰,罔極。
明日梓宮加漆正時,巽時。
假注書李宏書啓,臣承命往諭于吏曹參判李惟泰,則以爲,伏以天不悔禍,大行大王,奄棄臣民,喪考之痛,率土普深,臣在遠聞,悲號哀隕,五內崩裂,臣素有疾病,登程之後,症勢轉劇,寸寸前進,昨始來詣輦下,然臣於先朝,特蒙異恩陞臣資秩,換以貳銓之職,臣才劣年老,不敢承當,累上辭免之章,久閟允許之命。且緣己亥年大王大妃服制論定之時,臣亦叨參收議之末,有所負犯,方在待罪之中,故不敢自同於諸臣之列,僅已赴哭於闕門之下,祗伏城外,恭竢公除之後,將欲一陳危悃矣。不意微臣去就,有以猥徹於嚴廬之下,至遣近侍,諭臣以入來之敎,臣嗚咽流涕,不知所以措躬也。第臣以負罪之身,何敢帶職入城,奉承恩命乎?伏乞聖慈,亟收傳諭之命,鐫臣職名,仍治臣罪,以安微分,以謝人言,千萬懇乞之至云矣。傳曰,知道。仍傳曰,入來之意,更遣史官傳諭。
遠接使書目,勅行今三十日,平壤止宿事。
原襄監司書目,春川府中道付處爲在金壽興,今八月二十六日到配事。
魂殿都監郞廳,以摠護使意啓曰,提調吳始壽,移守江華留守,其代以吏曹判書洪處亮差下,使之察任,何如?傳曰,允。
假注書李聃命書啓,臣承命往諭于吏曹參判李惟泰,則以爲,臣伏蒙聖上殊異之恩,再遣近侍,促臣入來,感激流涕,不知所以爲諭也。嗚呼?臣老病不死,復見天地之崩坼,心腸摧裂,奔遑切迫,到此京輦之下,夫豈但欲一番望哭於闕門之外而已哉?又豈不欲隨參諸臣朝夕之班,仰承嚴廬起居之候哉?第以先朝論禮之事,諸臣或被譴或待罪,而臣亦在其中,何敢自比於常人,偃然承諭,冒入城裏乎?不但臣所帶職名,不敢昧死前進而已也。伏乞聖慈,亟鐫臣職名,俾臣小安微分則臣之所望,只是退歸之後,幸得不死,而因山之時,又復進來,以伸臣窮天罔極區區私義而已。臣之初意,少留城外,謹俟公除之後,陳情畢義,以爲乞歸之計矣。不意聖上,不諒臣之情勢,誤加恩數,稠疊如此,當此新服萬物咸覩之日,緣臣無狀,以致大駭瞻聆,臣罪於是尤大矣。今臣蹤跡,益甚狼狽,逃遁之外,更無他計,惶恐踧踖,祗待鈇鉞之誅云矣。傳曰,知道。
京畿監司書目,水原呈,以領府事宋時烈上疏上送事。
政院啓曰,卽者領府事宋時烈上疏來到,公除前,不敢循例捧入,而係是大臣上疏,不得不仰稟。傳曰,入之。
兵曹口傳政事,副司勇李弘道。諫院朝報
上在昌德宮,居廬于寶慶堂南行廊。
下直,奉化縣監韓相夔。
謝恩,江華留守吳始壽,典獄主簿金萬里,繕工奉事任埅,司饔奉事金墩。
大殿,政院·玉堂問安。答曰,罔極。
大王大妃殿·王大妃殿,藥房·政院·玉堂問安。答曰,罔極。
中殿誕日,藥房·政院·玉堂·二品以上·六曹·大司諫問安。答曰,罔極。
藥房啓曰,雨霽之後,日氣凄冷,伏未審夜來,聖體,若何,慈殿煩鬱之候,亦何如?臣等不任憂慮,敢來問安。答曰,知道。慈殿煩鬱之候,無差減,予甚憂悶矣。
答領府事宋時烈疏曰,省疏具悉卿懇。孤以沖年,獲罪于天,今觀卿疏,予甚慘然,無以爲諭,卿今念先朝之眷遇,勿爲待罪,從速上來製進,以副孤之至望。仍傳曰,遣史官傳諭。
梓宮加漆後,大殿·大王大妃殿·慈殿·中殿,藥房·政院·玉堂·二品以上·六曹問安。答曰,罔極。
傳曰,史官一員待命,騎馬三匹立之,長生殿內摘奸。
藥房口傳啓曰,大王大妃殿,素有宿疾,而行素已久,臣等憂悶,曷有其極,昨以復常膳之意陳達,則以姑無疾患,大殿從權後,當復常膳爲敎,而尙今未復常膳云,臣等不勝悶迫之至,今方更爲陳達,自上亦至誠勸進之意,敢啓。答曰,當依啓辭爲之。
大王大妃殿,藥房口傳啓曰,臣等於昨日,以復常膳之意陳達,以姑無疾病,大殿從權後,從當復膳爲敎,而尙今未復常膳,臣等不勝悶迫之至,若於疾病旣作之後,則雖有滋補之方,勢無奈何矣,且大殿,已爲勉從權制,臣民之幸,曷有其極,大王大妃殿,亦當亟復常膳,以副群下之望,此非臣等之意,朝廷之意亦如此,故敢啓。答曰,予則非但時無疾患,予豈不自量氣力,有如此乎?公除不遠,過公除後,當卽復膳也。
王大妃殿,藥房口傳啓曰,大王大妃殿,素有宿疾,而行素已久,臣等不但悶慮,昨以復常膳之意,陳達,而不卽允許,今方更爲陳請,自慈殿至誠勸進之意,敢啓。答曰,大王大妃殿,以從權之意,更爲反復開陳,則今始進御常膳矣。
院相啓曰,大行大王諡狀,今將撰出,而幼少時事蹟及聖德懿行之燕居者,外間無由得知,自內書下後,可以捃摭撰述,敢此仰稟。傳曰,知道。
明日梓宮加漆正時,巳時。
假注書金涑書啓,臣承命往諭于領府事宋時烈於水原地,則以爲,猥承史官,相繼傳諭,惶恐震越,措身無地,纔已上章陳情,必蒙聖明鑑照,祗俟矜察處分云矣,敢啓。傳曰,知道。
假注書李宏出使,代李堥啓下。諫院朝報
李柙,以戶曹言啓曰,中路問安中使齎單,依例磨鍊,別單書入,而以前日安州牧留置者,當爲取用,以此分付平安監司處,何如?傳曰,允。
金錫胄啓曰,昨以例贈單子書送與否,査覈事,啓下矣。此事雖欲以文書考之,本院及都監,無明白可據之文,而兩處下人,互相推諉,亦無足取信,招問前勅使館所進去中使別監,則以爲,其時例贈單子,自政院持去與否,不能明白記得。又招前勅時禮單書寫寫字官李後晟等而問之,則渠等多人,只書別缺銀器單子各一度而已,至於例贈單子,以爲非所當書,不爲書缺語事證,尤無憑覈歸一之端,今若自本院直爲斷決,則缺執言不服之意,卽令該曹捉致各人,嚴明査詰,無論政院都缺擠發重治,何如?傳曰,允。
夜自三更至五更,電光。燼餘
答國葬都監草記曰,終當書下矣。常時冊寶發靷時陪進,床卓諸具磨鍊造作事內下記草
上在昌德宮,居廬于寶慶堂南行廊。
謝恩,軍資主簿洪得禹,司饔參奉許忔。
大殿,政院·玉堂問安。答曰,罔極。
大王大妃殿·王大妃殿·中殿,藥房·政院·玉堂問安。答曰,罔極。
遠接使書目,勅行初一日,中和止宿事。
院相啓曰,鑄成廳堂上,以戶曹參議,旣已啓下矣。戶曹參議李敏敍,遭母喪,其代未及差出,祭器鑄成之役,一日爲急,若待公除後開政,事甚稽遲,令該曹卽爲口傳差出,以爲本廳堂上啓下之地,何如?傳曰,允。
京畿監司書目,長湍·楊根等官,以去八月二十六日雨雹緣由事。
國葬都監郞廳,以摠護使意啓曰,都廳朴世堂,以身病累次呈狀,而姑令調理察任矣。今又以病勢差復無期,從速啓遞之意,一向控辭,都監役事方急,都廳之任,不可久曠,朴世堂改差,其代,以弘文館校理申厚載差下,使之察任,何如?傳曰,允。
藥房啓曰,伏未審夜來,聖體,若何,慈殿煩鬱之候,一樣無減乎?臣等不任憂慮,敢此問安。答曰,知道。慈殿煩鬱之候,少有差減矣。
吏曹口傳政事,戶曹參議崔寬·鄭維岳·李東老。
傳曰,戶曹參議差鄭維岳。
梓宮加漆後,大殿·大王大妃殿·慈殿·中殿,藥房·政院·玉堂·二品以上·六曹問安。答曰,罔極。
吏曹,伴送使姜栢年。啓。
政院啓曰,當此都監疊設,勅使繼至,近日坊役責應,最甚緊急,南部參奉有闕,其代,卽令該曹,口傳差出,何如?傳曰,允。諫院朝報
殯殿郞廳,以都提調意啓曰,外梓宮合木,已畢役,自今日着漆之意,敢啓。傳曰,知道。長生殿謄錄
政院啓曰,宰臣錦平尉朴弼成,館所問安,則答以每遣宰臣下問,不勝感激,俺等無事支過云矣。傳曰,知道。
又啓曰,忠淸道監·兵·水營·三州牧使所封三殿陳慰箋文竝十八度內,監司孟胄瑞,水使尹昌亨,洪州牧使朴贄等封進王大妃殿箋文,紙幅,竝皆麤劣,忠州牧使尹以濟封進三殿箋文,印迹,竝皆慢漶,不成貌樣,事欠敬謹,不可置之,請忠淸監司孟胄瑞,水使尹昌亨,洪州牧使朴贄,忠州牧使尹以濟推考?傳曰,知道。燼餘
上在昌德宮,居廬于寶慶堂南行廊。
申時,日暈。
左議政金壽恒,都承旨尹深,弘濟院出去。
謝恩,戶曹參議鄭維岳。
大殿,政院·玉堂問安。答曰,罔極。
大王大妃殿·王大妃殿·中殿,藥房·政院·玉堂問安。答曰,罔極。
吏曹口傳政事,南部參奉李英·李蕡·鄭之甲。備忘記,差副望。
藥房啓曰,伏未審夜來,聖體,若何,慈殿煩鬱之候,昨承少有差減之敎,極爲多幸,夜間一樣向差乎?臣等憂慮未弛,敢此問安。答曰,知道。
慈殿煩鬱之候,與昨別無加減矣。
遠接使書目,勅行初三日,鳳山止宿事。
左議政金壽恒,都承旨尹深入來。
明日梓宮加漆正時,巽時。
山陵都監郞廳,以摠護使意啓曰,續見看山諸官狀啓,則啓下卞虔中,看審七處,自健元陵,仍向英陵云,未及看審三處,衿川紫霞舊道里,最爲迂左,因山議定,一日爲急,周覽往來之際,漸至遲延,英陵內及廣州樊川看審後,直爲上來,紫霞洞則距京甚近,隨後更議往見,亦似未晩,以此急速分付,何如?傳曰,允。
假注書李宏書啓,臣承命往諭于領中樞府事宋時烈,則以爲,伏承史官傳諭批辭,伏地嗚咽,不知所諭云矣,敢啓。傳曰,知道。
看山諸堂上書目,健元陵石邊看審後,仍向英陵事。
黃海監司書目,鳳山等十邑,訛言猝發,人民奔竄,不能禁止爲在,留鄕所等囚禁緣由事。諫院朝報
金錫胄,以迎接都監意啓曰,卽刻,勅使館所離發之意,敢啓。傳曰,知道。燼餘
上在昌德宮,居廬于寶慶堂南行廊。
下直,興陽縣監朴時珉。
謝恩,南部參奉李蕡。
大殿,政院·玉堂問安。答曰,罔極。
大王大妃殿·慈殿·中殿,藥房·政院·玉堂問安。答曰,罔極。
遠接使書目,勅行初四日,瑞興止宿事。
原襄監司書目,金城·春川·洪川·狼川等官呈,以八月初十日霜降事,原州牧使李敏章,遭母喪,其代,令該曹以治績表著之人,擇差下送事。道內各邑農事形止,及嶺東風災,嶺西旱災風霜等災孔慘事。三陟·蔚珍呈,以牛疫熾發,傳染官猪,多數致斃事。
藥房啓曰,伏未審夜來,聖體,若何,慈殿煩鬱之候,一樣無減乎?臣等不任憂慮,敢此問安。答曰,知道。慈殿煩鬱之候,與昨一樣矣。
因院相啓辭,冬至使,改差,以進賀使,兼差以送事定奪。
政院啓曰,伏見黃海監司李之翼狀啓,則後勅護行,前進鳳山之際,得接鳳山郡守李維馨,長淵府使李元祿馳報,則鳳山邑內,虛驚猝發,人民一時登山,出站各官夫馬人等,又從而潰散,艱難招集鎭定云,而不言虛驚之日爲某日,亦不言虛驚之事爲某事,莫重啓聞之事,如是疏漏殊涉不察,黃海監司李之翼,從重推考?傳曰,允。
梓宮加漆後,大殿·大王大妃殿·慈殿·中殿,藥房·政院·玉堂·二品以上·六曹·大司諫問安。答曰,罔極。
政院啓曰,再昨之夜,城內訛言猝起,人民驚動,轉相叫呼,奔走道路,達曉靡定,如此之時,巡徼之官,尤當嚴謹,而左右羅卒,終無誰何呵止之事云。不但常時夜禁解弛之可駭,緩急之際,將無所賴,左右捕盜大將,難免不職之責,請竝從重推考。傳曰,允。
吏曹,進賀兼冬至使,領相·左相·右相,副使沈梓·申晸·尹深,書狀官洪萬鍾·安後泰·金賓。
院啓,人心不淑,訛言大興,都下洶洶,人皆荷擔而立,至於乘夜奔避,街路塡咽,此時捕盜大將,所當申飭夜禁,各別嚴戢,而今乃視之尋常,終不惕念,使無賴之輩,恣意橫行於昏夜之間,其不職之罪,不可不懲,請左右捕盜大將,竝爲從重推考。
吏曹口傳政事,中部參奉,李焯·趙錫孚·鄭斯玄。
禁府,權大載拿囚,啓。
明日梓宮加漆正時,巳時。
備忘記,上使,宗室中加望,副使,差末望,書狀,差首望,參奉,差副望。
正使加望,檜原君倫,昌城君佖,福平君㮒。
以冬至正使望單子,傳曰,福昌君差送。
府啓,昨日勅使回還時,旣出南門之後,家丁一人,爲其返取遺失之物,還爲馳入於客館,及其還也,譯官一人,前導家丁,取捷路經由西小門而出,捨其當出之門,而任意取路,揆以事體,殊極驚駭,不可不摘發重治,請其時前導譯官拿囚,從重科罪。近來國綱解弛,人思自便,識者之寒心,久矣,前月二十四日弔祭習儀時,宗室靈豐君㵓,以代奠官,旣已到祭所之後,無故出去,終不入來,不得已改定他人之際,以致日晩,窘急行禮,其無識之罪,不可不懲,請靈豐君㵓,罷職不敍。凡有大事,禮曹必先爲儀註,以爲執事遵行之地者也,頃日弔祭習儀時,日己過午而未及書送儀註,臨時杜撰,以致顚倒行禮,此曾所未有之事也,請當該禮曹堂上推考。答曰,不允。拿問事及末端事,依啓。
自巳時至酉時,日暈。諫院朝報
上在昌德宮,居廬于寶慶堂南行廊。
自巳時至申時,日暈。
謝恩,中部參奉趙錫孚。
大殿,政院·玉堂問安。答曰,罔極。
藥房啓曰,伏未審夜來,聖體,若何,慈殿煩鬱之後,與前一樣乎?臣等不任憂慮,敢此問安。答曰,知道。慈殿煩鬱之後,小差後一樣。
以金斗明爲假注書。
備邊司啓曰,卽接黃海監司李之翼狀啓,則鳳山邑內,虛驚猝發,人民一時登山,出站各官夫馬人等,又從而潰散,艱難招集,不能鎭定,鳳山鄕所將官等,爲先決棍,又聞長連·殷栗·豐川·長淵·信川·載寧·安岳·文化·松禾等處人民,一樣騷屑,奔竄山谷,趁不還集,守令則皆出站上,而留鄕所,重治次囚禁云云。鳳山邑內之猝然虛驚,以致列邑人民之奔竄山谷,殊極駭然,元根出處,旣無査出之路,鳳山郡鄕所等,已試重棍,則許多愚下之民,唯當鎭之而已,但出站之人,則有同官下人,各其守令,方在站上,而一間虛言,遽爾潰散,設令眞有可驚之事,則其何以號令,而有所施措乎?事之可駭,莫甚於此,日後之弊,不可不慮,下人及府中先走者,一一査出,各別嚴治宜當,且不能鎭定之罪,不可專責於鄕所,其時在站上守令,竝從重推考之意,分付該曹及本道監司處,何如?傳曰,允。
備忘記,誌文製述,一日爲急,卿其勿待罪,從速上來,以副予望之意,宋領府事處,遣史官傳諭。
遠接使書目,勅行今初五日,平山止宿事。
伴送使書目,勅行初六日,坡州止宿事。
院相口傳啓曰,右議政,元有宿病,自初喪,所患非輕,而强忍起行,數日以來,病勢有加,留在闕下,將息難便,姑令退去調理,何如?傳曰,依爲之。
禮曹判書張善瀓,山陵都監提調閔鼎重,觀象監提調鄭榏,淮陽府使丁昌燾,戶曹正郞南宮梗,副司正洪錫龜,副司果愼景尹·權順善,副司勇李弘度,相地權順泰·李幼弼·金克晩·潘好義·南彦好,看山後入來。
政院啓曰,左副承旨鄭載禧,方有父病,姑令出去救護,何如?傳曰,知道。
梓宮加漆後,大殿·大王大妃殿·王大妃殿·中殿,藥房·政院·玉堂·二品以上·六曹·大司諫問安。答曰,罔極。
兵曹口傳政事,副司正金斗明。
明日梓宮加漆正時,巽時。
傳曰,院相及看山諸堂上,引見。
引見入侍時,許積所啓,國葬置簿之後,士大夫雖其祖地,不敢更爲入葬,法當然也,楊州花蝶洞,乃於北兵使尹天賚家世葬之地也,而己亥年山陵未定之時,左參贊李尙眞,上疏請用國葬置簿中矣。今番看山時見之,天賚,於己亥後,又葬二塚於所謂正穴近處,其在臣子分義,何敢如是,無識蔑法,不可不治,請前北兵使尹天賚,拿問定罪。上曰,依爲之。諫院朝報
政院啓曰,義禁府全天杓拿問草記到院,而全天杓,今方隨勅西下,不無難便形勢,姑待其回還,拿問,何如?傳曰,知道。禁府謄錄
李東溟啓曰,諸道監·兵·水使以下所受密符,依前例宣傳官,持標信發遣,替換新符,還收舊符以來,而宣傳官各處分送,不無弊端,每道各一人定送,以爲次第傳授之地之意,敢啓。傳曰,知道。
又啓曰,摠戎使及各道監·兵缺密符傳授時,仍用當初所授諭書中書塡第數缺易第數則諭書,亦當改書啓下,而京外似當一體施行爲之,敢稟。傳曰,仍用爲可。
又啓曰,命召八部密符四十五部,旣已塡刻,先爲封入,應受之員,亦當命招分授,而領·左相則時在闕中,自此當爲直傳,右相則方有身病,不得入來,待差傳授訓鍊·御營兩大將及兵曹判書·摠戎使,卽爲命招傳授之意,敢啓。傳曰,知道。
又啓曰,各司頒布通符,今已造刻,故六十一符則依例分授,而後還收舊符竝新造餘數,自二洪至十昃五十九符,內入之意,敢啓。傳曰,知道。
金錫胄,以摠護使意啓曰,魂殿都監監造官李羽成,卽故相臣景奭承重孫也,以其祖母所患,累次呈狀,久未察任,卽今修理事役方急,不可引日曠務,李羽成改差,其代,以氷庫別檢李舜岳差下,使之察任,何如?傳曰,允。
又以摠護使意啓曰,衿川紫霞洞,追後往看事,曾已啓知矣,明日觀象監提調一員,率地官二三人,除肅拜出去,看審其可合與否,以爲再定時取捨之地,何如?傳曰,允。
又啓曰,宋領府事上疏批答,遣史官傳諭事命下,而今已夜深,明日待開門,傳諭之意,敢啓。傳曰,知道。
待罪臣宋時烈上疏曰,伏以殿下,於哀疚罔極之中,缺諭音,俱極惻怛,臣非木石,何忍不卽承膺哉?顧臣有大不缺臣身負罔赦之罪,待命於先朝,冀與諸臣,同被謫罰矣。今日月幾何,而遽自異於疇昔,則是謂先王已爲無能也,無能二字,出禮經,謂父母死,不能更有知識也臣雖無狀,何忍爲此,此臣所以每蒙聖諭,輒追前事而抆血者也。且以曩日諸臣之得罪,其原皆出於臣,故先王之罪諸臣也,臣之罪狀,屢出於傳敎備忘之中,而特不擧姓名而已,今諸臣之竄謫之外,在囚未勘者尙多,彼諸臣者,是罪之枝葉也,臣是罪之根本也,先王日月之明,豈欲只治枝葉,而不治其根本哉?顧將有待而未及也,今臣謂先王,不復根治,而便自謂無罪,是不亦缺無忌憚者乎?雖以殿下言之,當缺變先王之末命乎?以故,以下缺批答見上
未時,上御廬次,看山堂上引見。院相領議政許積,左議政金壽恒,山陵都監堂上閔鼎重,禮曹判書張善瀓,觀象監提調鄭榏,右承旨金錫胄,假注書金斗明,記事官沈壽亮·李后沆。許積曰,今朝旣承問安之批,而下情鬱鬱,猶未詳快,不審聖候,夜來,何如?上曰,無異常時矣。積曰,水刺進御,何如?上曰,亦爲善進矣。積曰,慈殿患候,未及平復,而遽遭罔極之痛,行素此久,曾前病根,若又發作,則其將奈何,臣切欲仰達,而有所不敢,遷就至今,群情悶迫,何可勝言?金壽恒曰,看山堂上等,山陵可合處缺七八行交河邑基也。比長湍稍近,而然猶八十里,距京亦遠。又其餘,楊州花蝶洞,此爲最近,而可合之穴,旣已多用,若爲掘去,則當至十餘塚,非但地脈之傷破,亦非淨潔之所,又於健元陵內,有一處,前後看山之論,皆稱吉地,第五則廣州樊川,比于健元陵則稍遠,而視諸交河則亦近焉,此間取舍,惟在上裁耳。上以看山堂上所進圖形,示之。積·壽恒等,俯伏披見訖。鼎重曰,長湍瑞谷,其在凡眼,亦無疪欠,而卽今事勢,有所未安,使不可用,交河距京,便是一日程,地官以爲,地理平順,無大欠缺,花蝶洞,地官以爲,風水最好,而形局之平順,不如交河與健元陵內,樊川,距京爲六十里,形局不如交河,健元陵內,結穴緊束,氣像雄渾,且地理以得水爲貴,水自長缺數字來回轉十餘里,非但形勢之完備,子孫蕃衍,亦由於數字缺穴近處,雖有當堀之塚,在前卜陵之時,亦多有此擧矣。上曰,何處耶?積曰,英陵內,亦曾掘塚而用之矣。鄭榏曰,花蝶洞正穴上,有十餘塚,今若掘去,則雖稱風水之吉,決非全備之地矣。積曰,必須定其山之吉凶,然後方可論其優劣與便近矣。壽恒曰,大臣此言誠然,而今此所看五處,則雖不無優劣,皆可合於國用云矣。壽恒曰,山之等數,雖有優劣,不可不酌度形勢之便宜與否,其間形勢,果爲極便,則等數之差減,不大爲欠矣。積曰,五處之中,長湍,決不可用,交河邑基,風水之吉,人多稱美,而曾在己亥年,不用水原者,亦以邑基之有難遷動也,今聞看山諸人之言,則花蝶洞,掘去衆塚,必傷地脈,且其所謂正穴,亦未端正,缺五六行蕃衍之應,國家孤單,無復依賴缺十餘字至祝也,雖有一二古塚,不須以此爲缺半行臣等所以不忍便捨也。上曰,吾意則健元陵內,似好矣。積曰,從葬先後,自是子孫之至願,則伏想聖心,其與凡人意思,必無異同矣。壽恒曰,花蝶洞所謂正穴,乃短孔穴也,定用國陵,有所不足,且數多古塚,一時堀出,亦不無傷損於正穴,然旣於曾前,衆所稱美,當此擇山之時,不可仍置,更爲看審,何如?積曰,今初四日城內騷動之事,殊極驚愕,非但民缺無識之輩,顚倒奔波,至如士夫家,亦多蒼黃遁避,或埋神主,或掩捾於家後園中,此無非人心不固,致動訛言,作此變異之擧,設有前頭,眞可驚動之事,則其將何以鎭之。上曰,當初則殊甚驚怪,得見狀啓之後,始知虛驚所發矣,數日內,其已鎭定耶?積曰,昨日則尙爾驚遑矣,自今日稍稍鎭定云。壽恒曰,近來人心,不能堅定,取聞訛言,輙生危懼之念,傳聞洶洶,率皆騷屑,今此虛驚猝起於鳳山郡,流播道路,今始至於城內云矣。積曰,曾在丁丑年,有一番大驚動,其時事,尤爲驚怪矣。上曰,何許騷動耶?積曰,丁丑七月八月間,有聲若伐木丁丁,稱以鬼怪所爲,或遠或近,無有方所,又無形影,蓋以人卒,多死於大亂之際,纔已平定,有此鬼怪所缺半行鬼或吹螺,或伐鼓,或扣鍮器,轉缺一行命招入直兵曹缺四五行壽恒曰,山陵退壙所臟服玩等物入盛之函,例用椴板,而今春國葬時,以榻前定奪,代用松板,蓋以椴板,木理雖精,而堅固不如松板,遷陵時所見如許,故變通代用,今番則何以爲之?上曰,依今春所用例爲之。壽恒曰,山陵退壙中所用櫃函之屬,着漆時例用骨灰,而上年遷陵時觀之,則凡用骨灰之物,皆已剝落,而木與漆,不相堅附,所見亦欠精潔,此不過爲其觀美而已,反不如純漆之完久,臣意則勿用骨灰,只爲純漆,似當矣。上曰,然則勿用骨灰,可也。積曰,梓宮加漆,未知今後當復幾度,而近觀漆色,漸似光潤矣。上曰,己亥加漆,爲幾度耶?積曰,己亥年則三十度,長生殿豫備梓宮加漆,例爲百度,而今番則前頭日字無多,勢難準其度數矣。上曰,徐觀漆色,如何?方可定其度數也。積曰,外梓宮下缺二字,鋪設褥席,自是前例,而非但外梓宮奉入時,所鋪褥席,亦難整疊,梓宮灰隔之間,置此易朽之物,其在久遠之計,亦似有妨,雖是前例所用,如此之類,則似當勿用矣。上曰,勿用,可也。積曰,哭泣之過,人之致傷甚多,雖在盛壯之時,亦未免生病,況聖上幼沖之年乎?臣等不勝憂慮,敢達。壽恒曰,禮云量筋力而行之,閭閻之人,亦多致傷於哭泣之際,今此聖上哭泣之節,又有過於常人,豈無大段傷損於氣力乎?上曰,近無大段疾病矣。積曰,下敎如此,臣等尤切悶迫焉,近來哭臨之節,凡六時,其間所傷,當爲幾何?臣等,近在政院見之,則入啓公事,酬應尙多,況公除後事務之煩,尤當倍於前日,其時則聖明,不得不費用精神,母或荒怠,今若缺四五行翰林李后沆推考?上曰,依爲之。缺半行后沆情勢,雖甚切迫,而上番翰林沈壽亮,徑許出去不能檢下之失,在所難免,請上番翰林沈壽亮推考。上曰,依爲之。遂退。燼餘此外見擧條
上在昌德宮,居廬于寶慶堂南行廊。
領議政許積,都承旨尹深,弘濟院出去。
大殿,政院·玉堂問安。答曰,罔極。
大王大妃殿·慈殿·中殿,藥房·政院·玉堂問安。答曰,罔極。藥房啓曰,伏未審夜來,聖體,若何,慈殿煩鬱之候,一樣無減乎?臣等不勝區區憂慮,敢此問安。答曰,知道。慈殿一樣矣。
兵曹口傳政事,副司果李最晩。
以朴泰遜假注書,啓下。
遠接使書目,勅行初六日,開城府止宿事。
遠接使書目,勅行,初七日,坡州止宿事。
政院啓曰,領府事宋時烈上疏到院,而公除前,不敢捧入,姑爲留院之意,敢稟。傳曰,入之。
政院啓曰,領議政許積,左議政金壽恒,請對矣。傳曰,引見。
答領府事宋時烈疏曰,省疏具悉卿懇。已悉予意於前後之批矣,卿其勿待命,從速上來,以副至望。
梓宮加漆後,大王大妃殿·王大妃殿·中殿,政院·玉堂·二品以上·六曹·大司諫問安。答曰,罔極。
明日梓宮加漆正時,未時。
摠護使金壽恒,山陵都監堂上閔鼎重,禮曹判書張善瀓,左參贊李尙眞,戶曹參議鄭維岳,淮陽府使丁昌燾,司正洪錫龜,司果李最晩·權順善,相地李維弼·金克晩,看山事出去。
遠接使書目,勅行當日到弘濟院事。上諫院朝報
政院啓曰,義禁府啓目,北兵使尹天賚拿來事,允下矣。依例新兵使下去,交代後拿來之意,分付,何如?傳曰,允。禁府謄錄
金錫胄,以迎接都監言啓曰,卽接遠接使金宇亨狀啓,則上勅有病,求見名醫,使之來待於弘濟院矣,令醫自,擇醫官中術業精明者,卽爲出送,何如?傳曰,允。
又以迎接都監言啓曰,都監郞廳金寅亮,卽以鑄成廳郞廳啓下,其代,以掌樂院主簿洪遠普差下,使之察任,何如?傳曰,允。
鄭載禧啓曰,昨日通符計入之時,下吏,以自前內入通符則本無纓子爲言,故只計通符以入矣。伏承何無纓子之敎,臣亦疑惑,而無他考據之事,招問戶曹算員,則通符一百二十部纓子,盡爲磨鍊,內入通符纓子,亦在其中云,自戶曹盡數磨鍊之物,稱以前例本無,中間隱置不出,以爲私點之計,情狀極可痛駭,其纓子缺五六行積,口傳啓曰,小臣出往弘濟院,延勅行禮之後,勅使大通官,問于小臣曰,國王旣不得延勅,則延勅之禮,當何以爲之耶?臣擧儀注中磨鍊節目答之,則勅使,又使通官問曰,奉勅官,以何官爲之乎?臣答以例以禮曹郞官爲之意,則兩勅,累次私自通議,又會一處,良久相語之後,又使通官來言曰,國王旣不親行延勅之禮,而使禮曹郞官奉勅,事體不當,必以禮曹判書爲之,然後方可傳勅云。臣答曰,若爲代行,則大臣在焉,不必禮曹判書爲之,而此則本非代行之事,故例以禮曹郞官爲之矣。以此往復,略不回聽,臣之今始入來,亦以此也,蓋此事元非大段關緊,不必終始固爭,禮曹判書,則旣以看山事出去,以禮曹參判,稱以判書,代行好矣,而參判李俊耉,年老不善趨缺數行官代之乎?又口傳啓曰,臣以當此國恤初喪,闕庭缺數字安,張之不作之意,使通官通之,則勅使答曰,大臣之言誠是,俺等亦知其未安,而但所重,在於勅書,不得不爲之云云,明日勢不得已,將有張樂之擧,卽今廬次,在闕庭不遠,或有暫時移御之所,則延勅時,姑爲少避,何如?上曰,承傳色口傳答曰,禮曹判書代行事,依所啓爲之,延勅時用樂事,此時誠有所不忍,而渠旣不許停樂,則予豈無暫避之所乎?
院相許積,又口傳啓曰,明日延勅時,闕庭用樂,至爲未安,臣旣已言之,而不爲回聽,然事當固爭,不容但已,明日差早開門後,臣更爲馳往,試復措辭開諭,何如?答曰,依爲之。
卯時,上御廬次,領議政·左議政請對。領議政許積,左議政金壽恒,右承旨金錫胄,假注書金斗明,記事官沈壽亮,記事官李后沆。許積曰,夜來聖候,何如?上曰,與昨一樣矣。積曰,慈殿氣候,何如?上曰,亦無加減矣。積曰,臣等昨日入侍,精神昏錯,所當稟定之事,未及陳達,終宵耿結,敢玆請對耳。上曰,何事耶?積曰,內下大行大王諺書行錄,久留院中,有所未安,更以諺書,謄出一本矣。臣等所當相議翻出,而左相以看山事,今方出去,右相所患甚苦,還家調理,小臣獨在院中,年來老病,神識茫昧,又多責應之事,不能精思搆成,請令大提學金萬基,右承旨金錫胄,詳細論定,仍以翻成文缺,何如?上曰,依爲之。積曰,此時戶曹判書,不當出外,而卽今看缺六七行西路物力,三南夫馬,俱極凋弊,決無缺之勢,今此兩度使行,勿遣中使,何如?上曰,中史勿送,可也。積曰,曾前宗室駙馬之行,鍼藥醫官竝二人,例爲帶去矣。今此告訃之行,旣已依前命送,則進賀之行,亦將如告訃之例,而卽今物力凋殘,許多夫馬之弊,萬分難支,今此兩行中以帶醫官,擇其兼通鍼藥者一人,使之帶去,以爲一分省弊之地,何如?上曰,醫官各一員,定送,可也。積曰,在前大君赴燕之時,所給盤纏,厥數頗夥,此出於事體之自別,而其後駙馬宗室之行,又用此例,故辛亥遇災裁減之後,壬子年,興平尉元夢麟,有謝恩之行,自上特命依前給送矣。卽今戶曹物力蕩竭,銖兩之費,如或可減,則不可不減,今番則何以爲之?上曰,依裁減數給送,可也。積曰,自前方物,若添一起,則缺數字亦爲加定,至於駙馬宗室之行,又有別加定二人之規矣,今告訃及冬至兩行,所加定之數,多至八人,別加定醫官,雖難直請減數,今至如例加二人,亦不可不減,謝恩使不減一人,陳賀使則冬至節行,員役元數亦多,雖減二人,亦無不足,且於元定員役之中,許令擇其可合任使者帶去,以除一路夫馬之弊,何如?上曰,依爲之。壽恒曰,領中樞府事宋時烈處,自上累遣史官,前後批諭,曲加諄至,而渠之情勢,果有不自安矣,大行朝,本無罪時烈之意,則群下亦豈不知乎?但時烈之卽今自處道理,不得不如此爾,竊伏聞時烈,來到畿甸之後,宿病缺醫治昨缺史官之還,又聞其所患,益復危苦,上疏缺不敢言病云耳。錫胄曰。缺二行燼餘
上在昌德宮,居廬于寶慶堂南行廊。
大殿,政院·玉堂問安。答曰,罔極。
藥房啓曰,夜氣寒冷,伏未審聖體,若何?慈殿煩鬱之候,一樣無減乎?臣等憂慮未弛,敢此問安。
政院啓曰,以禁府啓目,北兵使尹天賚拿來事,允下矣。依例新兵使下去交代後,拿來之意,分付,何如?傳曰,允。
傳曰,右相所患,此時何如云耶?卽遣御醫權愉看病,書啓。
府前啓靈豐君㵓罷職不敍事,停。
開城府問安使閔宗道入來。
梓宮加漆後,大殿·大王大妃殿·中殿,藥房·政院·玉堂·二品以上·六曹問安。答曰,罔極。
假注書李聃命書啓。臣承命往諭于領中樞府事宋時烈於水原地,則以爲臣前後被旨,至於七度,今又特下勤諭,臣於此,益增惶感,罔知所出,臣纔以疏章,略陳危悃之一二,玆復席藁,祗俟指揮云矣,敢啓。傳曰,知道。
伴送使書目。勅行初八日,平山止宿事。
明日梓宮加漆正時,巳時。
答藥房曰,知道。慈候與昨別無加減矣。諫院朝報
卯時辰時,有霧氣。
李東溟啓曰,臣館所問安進去,下直。傳曰,知道。
又啓曰,小臣馳進館所問安,則勅使答以卽遣近臣下問,不勝感激,俺等,德分,無事到館云矣。傳曰,知道。
金錫胄,以迎接都監言啓曰,都監郞廳尹松,移差鑄成廳郞廳,其代,以戶曹佐郞孟萬始差下,使之察任,何如?傳曰,允。
又以迎接都監言啓曰,卽刻勅使到延恩門,勅書奉安龍亭,作樂前進之意,敢啓。傳曰,知道。
又以迎接都監言啓曰,卽刻勅使來到館所矣,敢啓。傳曰,知道。
又以迎接都監言啓曰,勅使旣已入館所,今日爲始,各色郞廳,依例直宿之意,敢啓。傳曰,知道。
又以迎接都監言啓曰,見官禮,使差備譯官,依例問於勅使,答以此以下缺數行金錫胄啓曰,卽見迎接都監草記,則勅使明日將爲來弔,而軍令則欲知自此請來時刻定之云,辰巳時間,以何時定之乎?敢啓。傳曰,以巳時定之爲可。
又啓曰,前日勅使來弔殯殿之時,不用自我所定之議注,臨時猝變,但爲立哭而去矣。今者勅行,明日又將來弔,已有以淸國例立哭之言,而在我之道,不可不更爲講定受弔節目,卽招禮曹郞官,馳往館所,與館伴,通議于勅使通官之來,何如?傳曰,依爲之。
又啓曰,明日梓宮加漆時刻,過勅使接見後退定之意,分付缺曹何如?傳曰,允。
李東溟啓曰,軍號,兵曹堂上必於由缺豫爲成帖時若卽呈,例也,今日申時來告之後,累度催促,而久不來呈,問其所以,則不卽成帖一致遲延云,事甚可駭,請當該堂上從重推考。傳曰,允。燼餘
上在昌德宮,居廬于寶慶堂南行廊。
午未申時,日暈。
傳曰,醫官金萬直,右議政處,留門出送,使之不離看病。
下直,江華留守吳始壽,定平府使鄭勔。
四殿,政院·玉堂問安。答曰,罔極。
藥房啓曰,伏未審夜來,聖體,若何,慈殿煩鬱之候,尙無差減之勢乎?臣不勝區區憂慮,敢此問安。答曰,知道。慈殿煩鬱之候,少有差歇之後,別無加減矣。
看山諸堂上書目,交河邑基看審事。
藥房口傳啓于王大妃殿曰,哭泣之節,最易於致傷,而自上一日哭泣,竝加漆時,或至於八度,當此幼沖之年,所傷必多,曾於登對時,以此意仰達,則以時無疾病爲敎矣。只以臣等之請,似無勉從之理,自內特爲勉諭,節減哭泣之節,何如?凡朝昏哭泣,尤易受傷,朝夕哭朝夕奠中,自內節定其度數,保無過哀致傷之患,臣等區區之望也,上於慈殿,必不得不從,故敢此仰達,以諺書答曰,自內亦極悶慮,累次勸勉,俾不數臨矣,所達之言如此,當依此爲之矣。
勅使接見後,大殿,政院·玉堂·二品以上·六曹問安。答曰,知道。
政院口傳啓曰,勅使弔時節目,則旣已講定於勅使,而至於弔罷後接見與否,再遣禮曹郞官,傳言于館伴,使之問議,而終無明白回答之事,故又遣都監待令郞廳,通以急速回報之意,則館伴權大運答曰,勅使言內,旣曰立哭擧手云爾,則又無更問之事云,所謂擧手云者,卽弔時節次也,至於接見與否,所當詳細更問,如是朦然答送,事甚不當,請館伴權大運推考。又以口傳啓曰,勅使弔罷退出之時,自上以不爲接見,事實缺然之意,通于勅使,而彼若不欲則已,如或肯之則依前仁和門內接見,何如?傳曰,允。又以口傳啓曰,禮曹郞廳,卽自館伴所,來傳勅使之言曰,當其弔罷擧手之際,國王亦當有離次答禮之節云,今此來弔罷出之時,彼若擧手,則自上似當離次數步以示答之之意矣。傳曰,知道。
又啓曰,卽者禮曹郞官,又爲來言,勅使以爲,只行弔哭,無接見之事云矣,敢啓。傳曰,知道。
政院啓曰,勅使致弔之後,不可不接見於別所,故自昨夕至今朝,五次郞官之往復者,專爲此事,而終因都監之做錯,以致大段顚倒,臣以該房,不勝惶恐待罪。傳曰,知道。勿待罪。
備忘記,今日勅使弔禮後,敦禮門外接見相揖一款,都監不能豫爲定當,以致顚倒,事極痛駭,當該堂上·郞廳,竝拿問定罪,該房承旨,亦難免不能檢飭之失,從重推考。
拿推現告,館伴權大運,提調李元禎,郞廳趙威鳳·趙世煥。
院相領議政口傳啓曰,迎接都監堂上·郞廳,卽者有拿問之命,勅使今方在館,館伴之代差出事,已爲分付,而戶曹判書·參議,俱以看山事出去,參判李元禎,以館所堂上,亦在拿問中,其代,亦令該曹口傳差出,何如?答曰,依爲之。
吏曹口傳政事,戶曹參判鄭榏·洪處大·權堣。傳曰,差副望。
謝恩,戶曹參判洪處大。
今日梓宮加漆正時,以未時退定。
梓宮加漆後,大王大妃殿·王大妃殿·大殿·中殿,藥房·政院·玉堂·二品以上·六曹問安。答曰,罔極。
吏曹,館伴李正英。啓。
禁府,權大運·李元禎·趙威鳳·趙世煥拿囚。啓。
院相啓曰,勅使來弔後,不可無端出送,故臣與該房承旨相議,去夜,委送禮曹正郞田於都監,接見一款講定之意,言於館伴,則其所答,殊不分明,自今曉頭,更送田者至再,又於□外,馳送御前通事堂上朴而截·李默者,亦至再,又送都監郞廳,言於都監,使之明白定奪,則都監每曰,勅使行弔之後,只於回頭之際,拱手致敬而出而已,此事已爲定奪於勅使,但當依此擧行而已,別無更問於勅使之事云云,故將此意啓知矣。到今見之,則勅使之意,在於中門外對立拱手,以成相見之禮,而都監,不曾明白定奪於勅使,致有十分顚倒,大段失禮之弊,事之可駭,莫甚於此。此雖出於館伴,不能詳審之致,亦不無中間傳語之違誤者,至於勅使差備譯官中首譯,有不善探知之罪,都監堂上郞廳,則已有拿問之命,而禮曹正郞田,御前通事朴而截,李默及都監首譯,竝拿問定罪,何如?傳曰,依啓。諫院朝報
上在昌德宮,居廬于寶慶堂南行廊。
夜四更五更,月暈。
禁府,田·張燦·朴而截·李默拿囚。啓。
大殿,政院·玉堂問安。答曰,罔極。
大王大妃殿·王大妃殿·中殿,藥房·政院·玉堂問安。答曰,罔極。
藥房啓曰,伏未審夜來,聖體若何,昨日引接客使,不瑕有添傷之患乎?慈殿煩鬱之候,亦何如?臣等不任憂慮,敢此問安。答曰,知道。慈候與昨無異,予則別無所傷矣。
伴送使書目,勅行初九日,瑞興止宿事。
待敎睦昌明書啓,臣承命往諭于領中樞府事宋時烈,則以爲,今玆疏批,又諭以安心上來,賤臣惶感,益倍於前矣,第臣疾病方苦,少俟差歇,進詣城外,更陳危懇云矣。傳曰,知道。
看山諸堂上書目,楊州花蝶洞再定狀啓,別單一度上送事。
迎接都監都廳趙威鳳·趙世煥拿推,代崔後尙·宋昌改啓下。
兵曹口傳政事,副司直宋昌。
明日梓宮加漆正時,巳時。
禮曹啓曰,直接寧陵參奉所報,則今月初十日卯時量,入番守僕朴承民進告內,西邊排設,馬石左右耳,夜間破碎云,參奉卽爲奉審,則馬石北邊耳二片碎落,而從耳根尺量,則縱一寸二分,橫一寸三分,南邊一片碎落,而縱八分,橫一寸三分,不勝驚愕震悚,入番書員守僕,自本州囚禁,碎石三片,今姑封置云,陵上石物之變,極爲驚駭,慰安告文,不卜日來十三日行之,而政府以下,速爲進去,奉審後稟處,其時入番書員等,旣已囚禁,則陵上作變人,令本道嚴明推覈,期於現出科斷,守直參奉,亦難免其罪,姑先從重推考,何如?傳曰,允。
院相啓曰,卽見禮曹草記,則寧陵陵上排設石馬左右耳,初十日夜間,破碎云,此是前所未有之變,不勝驚愕震悚之至,奉審等事,禮曹草記啓下後,卽當擧行,而守直參奉,該曹雖拘於體例,只請推考,旣有莫大之變,則守直之官,不可推考而止,姑先拿問,其日入番書員守僕守護軍等亦不可囚推於本州,竝卽拿來,嚴鞫處置,何如?傳曰,依啓。
傳曰,史官一員待命,騎馬三匹,卜馬二匹立之。
傳曰,院相,引見。
拿推現告,寧陵參奉鄭洙觀。
領議政許積,禮曹參議李奎齡,佐郞韓厚明,繕工假監役南得箕,寧陵奉審事出去。諫院朝報
上在昌德宮,居廬于寶慶堂南行廊。
未時,日暈。
禁府都事金萬成,寧陵書員·守僕·守護軍等拿來事,驪州地出去。
大殿,政院·玉堂問安。答曰,罔極。
大王大妃殿·慈殿·中殿,藥房·政院·玉堂問安。答曰,罔極。
藥房啓曰,伏未審夜來,聖體,若何,慈殿煩鬱之候,視前,何如?臣等憂慮未弛,敢此問安。
看山諸堂上書目,健元陵內再審事。
伴送使書目,勅行初十日,鳳山止宿事。
看山諸堂上書目,廣州樊川再審事。
答藥房曰,知道。慈殿煩鬱之候,一樣矣。
右議政鄭知和箚子。大槪,身病彌留,久曠院相之任,冒死呼籲,乞遞職名,仍正臣罪事。入啓。
梓宮加漆後,大殿·大王大妃殿·慈殿·中殿,藥房·政院·玉堂·二品以上·六曹·兩司長官問安。答曰,罔極。
答右議政箚曰,省箚具悉卿懇。卿其安心勿辭,從容調理,仍傳曰,遣史官傳諭。
摠護使金壽恒,山陵都監堂上閔鼎重,觀象監提調閔維重,禮曹判書張善瀓,左參贊李尙眞,戶曹參議鄭維岳,淮陽府使丁昌燾,戶曹正郞南宮□,副司果愼景尹·洪錫龜·權順善,副司勇李弘道,副司果李最晩,副司勇權順泰,相地潘好義·李身弼·金克晩,副司勇南彦豪,看山後入來。
明日梓宮加漆正時,巳時。
傳曰,摠護使左參贊李尙眞,戶曹判書閔維重,知事閔鼎重,禮曹判書張善瀓,戶曹參議鄭維岳,引見。
摠護使以下看山諸堂上啓曰,交河邑基·楊州花蝶洞·健元陵內右邊·廣州樊川等四處,臣等,與看山諸人及諸地官,再定以來矣。就四處中,使諸人論定其等第,則李尙眞·鄭維岳·南宮楀·洪錫龜·權順善·李最晩·潘好義·李幼弼·權順泰·南彦豪·金克晩,皆以健元陵內爲優,丁昌燾,以樊川爲優,愼景尹,以花蝶洞爲上,李弘度,以健元陵內與樊川,爲爭雄之地,而李尙眞則又以爲,別求萬全之地,不能無萬一云,衆論歸一,則皆在於健元陵內,而莫重因山之卜,非臣等所敢斷定,至於欲得盡善盡美之地,固出於臣子爲君父之至情,而到今別求他處,果得吉地之優於以上兩處者,亦所難必,惟在聖明,參商裁斷,諸人所陳等第之論,別單書入,以備睿覽之意,敢啓。答曰,知道。領議政入來後,更議稟定。
政院啓曰,右參贊李尙眞,卽有引見之命,而月前以腕病,不能趨蹌,不敢與於登對之時矣,今亦不得入侍之意,敢啓。傳曰,知道。諫院朝報
上在昌德宮,居廬于寶慶堂南行廊。
夜一二更,月暈。
下直,麟蹄〈縣監〉鄭正陽。
寧陵內摘奸。
大殿,政院·玉堂問安。答曰,罔極。
大王大妃殿·王大妃殿·中殿,藥房·政院·玉堂問安。答曰,罔極。
藥房啓曰,伏未審夜間,聖體,若何,慈殿煩鬱之症,一樣無加減乎?臣等區區憂慮之至,敢此問安。答曰,知道。慈殿與昨一樣矣。
山陵都監郞廳,以摠護使意啓曰,前頭山陵之役,正當寒月,各所郞廳,不可不以經事之人擇定,成均館典籍任弘望,義禁〈府〉都事尹謐,司直權順善,今春山陵時郞廳,俱有擧職之稱,而任弘望則方爲國葬都監郞廳,與本都監郞廳副司直李沆換差,尹謐·權順善,亦爲差下郞廳,使之察任,而前差郞廳刑曹正郞尹梅,戶曹正郞南宮楀,竝減下,何如?傳曰,允。
伴送使書目,勅行十一日,黃州止宿事。
平安監司書目,本道農事,旱澇相仍,田畓各穀,被傷之餘,又有風災雹災霜降之慘,前頭民事,極爲渴悶緣由事。
梓宮加漆後,大殿·大王大妃殿·慈殿·中殿,藥房·政院·玉堂·二品以上·六曹·兩司長官問安。答曰,罔極。
吏曹啓曰,國舅之例爲領敦寧,載在法典,公除後開政時,兵曹判書金萬基,當爲陞拜,而敦寧府領事,只是一員,淸風副院君金佑明,方爲領事,事異常規,不可不豫爲稟定,議大臣處之,何如?傳曰,允。
傳曰,梓宮裹次毛衾,月內旣已措備矣,該曹勿爲措備事,分付。
領議政許積,禮曹參議李奎齡,佐郞韓厚明,繕工假監役南得箕,寧陵奉審後入來。
傳曰,領議政引見,昨日入侍摠護使以下諸堂上,竝爲入侍。
明日梓宮加漆正時,巽時。
領議政摠護使以下引見時,山陵,以健元陵內右邊穴定用事,定奪。
摠護使金壽恒,禮曹判書張善瀓,觀象監提調閔維重,山陵都監提調閔鼎重,郞廳李文著,戶曹參議鄭維岳,健元陵奉審後,新陵裁穴事出去。諫院朝報
上在昌德宮,居廬于寶慶堂南行廊。
左參贊李尙眞,戶曹正郞南宮楀,禮曹佐郞韓厚明,淮陽府使丁昌燾,司直洪錫龜,司果權順善·李最晩·愼景尹,司勇李弘度·權順泰·南彦豪,相地潘好義·李幼弼·金克晩,新陵裁穴事出去。
禁府都事金萬成,寧陵書員·守僕·守護軍等拿來。
禁府,鄭洙觀拿囚。啓。公除日,大殿·大王大妃殿·慈殿·中殿,政院·玉堂·二品以上·六曹·兩司長官問安。答曰,罔極。
大王大妃殿·慈殿·中殿,藥房問安。答曰,罔極。
藥房啓曰,伏未審夜來,聖體,若何,日月流邁,公除之限奄至,伏想聖上追慕哀痛之懷,益復罔極,慈殿煩鬱之候,一樣無減乎?臣等憂慮倍切,敢此問安。答曰,知道。慈殿煩鬱之候,與昨無異,而日月易邁,奄過今日,只自叩胸慟哭而已。
伴送使書目,勅行今十二日,中和止宿事。
義禁府啓曰,寧陵書員辛宗建,守僕朴廷民,守護軍金斗完·黃戒近等,旣已拿囚,依法例三省推鞫,何如?傳曰,允。
政院啓曰,以罪人辛宗建等三省推鞫事,允下矣。委官,何大臣進去乎?敢稟。傳曰,領相進去。又啓曰,三省推鞫事,允下矣。兩司進參,而城上所,牌招言送之意,敢啓。傳曰,知道。又啓曰,公除後爲政事,曾已命下矣。明日開政事,分付該曹之意,敢啓。傳曰,知道。
梓宮加漆後,四殿,藥房·政院·玉堂·二品以上·六曹·兩司長官問安。答曰,罔極。
玉堂箚子。大槪,敢陳所懷,冀蒙財處事。入啓。
吏曹啓曰,命下矣,議于大臣,則領議政許積,左議政金壽恒,右議政鄭知和以爲,國舅之例授領敦寧,旣載法典,則不可拘於員數之有定,而不授當授之職,加設一員之外,無容別議。伏惟上裁,大臣之意如此,伏惟上裁。傳曰,依議施行。
政院啓曰,領敦寧,以本職改差事,陳箚留院矣。該曹已爲啓稟,議于大臣,以加設領事一員之意,定奪,此箚子爲捧入之意,敢啓。傳曰,知道。
政院啓曰,院相仍爲入直事,曾已命下矣。今日是公除之日,院相當爲罷出,而本院亦循例輪直之意,敢啓。傳曰,知道。
禁府,三省問事郞廳,尹趾善·李濡。
明日望祭·朝奠兼行正時,卯正初刻,開門,罷漏後。
政院啓曰,禁府郞廳,以委官意來言,罪人辛宗建等三省推鞫事,命下矣。今日則公除之日,明日則望祭正日,十六日則望日,過十六日後推鞫之意,敢啓。傳曰,知道。
答玉堂箚曰,省箚具悉。孤以沖年,獲罪於天,奄遭崩天之痛,夙夜慟哭而已,罔知事理之如何矣。今觀箚辭,無非寡昧敎誨之至言,置諸左右之觀覽採施焉。
明日梓宮加漆正時,巽時。
錦川副正榰上疏。大槪,宗社大計,在於極擇山陵,以爲祈天永命之道,而朱子曰,祖塋之內,數興土功,以致驚動,恐或有日後之悔也。近甸之內,官基民居墳山中,豈無一二處,以備選擇而可用之地也,伏願聖明,下詢諸臣,勿爲拘碍,擇下最吉極合之地,以爲國家億萬年無疆之福事。入啓。諫院朝報
上在昌德宮,居廬于寶慶堂南行廊。
夜三更,流星出婁星上,入室星下,狀如鉢,尾長三四尺許,色白。
領府事宋時烈上疏。大槪,迫於嚴命,來伏江濆,而罪戾之蹤,終是惶隕,疾病之喘,終難勉强,乞垂矜察,亟收前命事。入啓。答曰,省疏具悉卿懇。卿不顧疾病,已到江村,孤深欣幸,卿其從速入來,以副至望。
答錦川副正榰疏曰,省疏具悉。旣已定陵,勿爲煩瀆。
傳曰,微有感冒之候,望奠不得親行,政院知悉。
望祭·朝奠後,大殿·大王大妃殿·王大妃殿·中殿,藥房·政院·玉堂·百官奉慰問安。答曰,罔極。
藥房啓曰,伏聞自上有感冒之候,不勝驚慮之至,必須詳知症勢後,方可議定當進之藥,臣等之醫官入診,在所不已,且慈殿煩鬱之候,比昨何如?臣等無任憂慮,敢爲問安,竝此仰稟。答曰,慈候別無加減,予則昨有微感之氣,而今已和解矣,勿爲入診。
政院啓曰,同副承旨李東溟,原有風病,近因冒寒,晨夜供仕,自昨夕添劇,不省人事,症甚危急,出送調治之意,敢啓。傳曰,知道。相當藥物,覓給救護。
傳曰,同副承旨李東溟處,使御醫看病後書啓。
伴送使書目,勅行十三日,平壤止宿事。
原襄監司書目,平康呈,以八月二十六日,雨雹交作,餘存各穀,慘被損傷事。
守陵官書目,臣猥當守陵之任,所幹係是祭享重事,而所遭謗言,實非等閑,不敢不略陳曲折,惶恐震惕,席藁待罪事,啓。傳曰,勿待罪事,回諭。
政院啓曰,慶尙監司李觀徵,忠淸監司孟胄瑞,俱以身病,或陳疏,或辭狀,留院已久,而在前國恤時,皆有還送之例,今亦自本院還下送之意,敢啓。傳曰,知道。
摠護使金壽恒,禮曹判書張善瀓,左參贊李尙眞,觀象監提調閔維重,山陵都監提調閔鼎重,都廳任奎,郞廳李文著,戶曹參議鄭維岳,正郞南宮楀,淮陽府使丁昌燾,禮曹佐郞韓厚明,副司果愼景尹·李最晩·權順善,副司正洪錫龜,副司勇李弘度,相地權順泰·李幼弼·金克晩·潘好義·南彦豪,新陵裁穴後入來。
政院啓曰,同副承旨李東溟所患,源委已深,決非旬日可已之症,而本院不可一時曠闕,合有變通之道,敢稟。傳曰,然則遞差。
山陵都監郞廳尹謐,浮石所看審事,楊根地出去。
執義李夏鎭上疏。大槪,敢進蒭蕘之說,以備財幸,仍陳病狀,冀蒙遞免事。入啓。
梓宮加漆後,大殿·大王大妃殿·王大妃殿·中殿,藥房·政院·玉堂·二品以上·六曹·兩司長官問安。答曰,罔極。
諫院箚子。大槪,敢陳所懷,冀蒙財處事。入啓。
大司憲閔蓍重啓曰,臣以庸駑無似,當此新化之初,謬叨風憲之長,自知不堪,人謂斯何,適自外,急於赴哭殯殿,不得不冒昧祗肅,而自效之啓,又阻喉司,泯默隨逐,今已數日矣,昨與執義李夏鎭,約行相會禮於今朝矣,遽爾托故不來,無非臣忝居首席,見輕同僚之致,不可仍冒,請命遞斥臣職。答曰,勿辭,退待物論。
掌令金辭狀,踏啓字。
明日梓宮加漆正時,巳時。
傳曰,領議政·摠護使·山陵都監堂上,引見。
謝恩,右承旨閔宗道,左副承旨金錫胄,右副承旨鄭載禧,同副承旨李溟翼,參知李夏。
今日領議政·摠護使引見時,上曰,慈殿,以寧陵舊石物,移用於新陵事下敎,詢于大臣,亦以爲便當,以此分付都監,使之爲先奉審後,定奪擧行。
檢閱沈壽亮·李后沆,加資肅拜。
前執義李墪上疏。大槪,敢陳蒭蕘之說,冀裨新化之萬一事。入啓。
今日領議政·摠護使引見時。大臣輪回直宿于賓廳事定奪。
府啓,引嫌而退,約會不赴,在我無失,揆以書體,有何可避,請大司憲閔蓍重出仕,新除授掌令崔文湜,時在京畿砥平地,請斯速乘馹上來事,下諭。答曰,出仕事及下諭事,依啓。
答執義李夏鎭疏曰,省疏具悉。爾之憂國愛君之誠,孤深感歎,而置諸左右,可不留心而採納焉,爾其勿辭,調理察職。
答諫院箚曰,省箚具悉。爾等所陳之言,予深嘉之,石物移用事,旣已定奪矣。至於經筵,卒哭前,雖有已行之規,人子罔極之中,豈忍爲哉?其中可以議處事,當令廟堂稟處焉。
山陵都監堂上引見時。上曰,慈殿以近來民力蕩竭,新陵又是役事之最鉅者,欲以寧陵舊石物,移用於新陵,以除民役事,下敎矣。未知於大臣之意何如?領議政許積曰,聖敎至此,群情孰不感動,而功役之省減,又豈量乎?第當初舊陵石物埋置之際,或不無傷缺,而其中可用者尙多,移用新陵,小無未安之理,只以陵上事體至重,自下有不敢仰請矣。左議政金壽恒曰,陵上石物,極其浩大,若爲移用舊石物,則其在事理,本無未安,功役之減,又爲大惠,中外人情,豈不感動於斯擧也。知事閔鼎重曰,舊石物埋置之際,果不無傷缺,而其中不可用者,所當改備,至於不甚傷缺者,雖復磨琢取色,比諸健元陵石物,亦爲大矣。上曰,先爲奉審,其中大段傷缺者改備,其餘仍用,可也。摠護使金壽恒所啓,封陵之規,今番稟定,列聖諸陵,例有屛風·沙臺石,而上年遷陵時,以其在於英陵內,一依其規,不用屛風·沙臺石,此非但制從儉約之爲貴,其於千萬歲經遠之慮,亦且得宜矣。領議政許積曰,屛風·沙臺石之用,實有後慮,舊陵土石之壅,蓋亦由此,英陵·光陵則皆不用此石矣。上曰,依寧陵例爲之。又所啓,大行大王諡狀,吏曹參議李端夏,旣己製述,前頭使行,所當付送,而行狀,亦令李端夏,仍爲撰進,何如?上曰,仍令撰進,可也。領議政許積所啓,玉堂箚子中,有承旨持公事入侍之說,自上已下擇施之敎,而但承旨除授之時,該曹例以堂上,盡數擬望,卽今沖年新服之初,恐未能灼知某某之可合,臣意則今後缺時次,先以一時才望,擇備三望,而至於三司亞長例陞堂上之階梯,又不可廢,則三望之外,亦令依前加擬,似爲合當,此雖不可定爲永久之式,而姑於近日,以是變通,未知何如?左議政金壽恒曰,承旨爲任,最爲緊重,居此者果能修擧其職,以至匡救君違,出納惟允,則凡諸庶務,自不至隳廢矣,而但該曹擬望之規,其數太多,卽今諸臣才品,雖無大段優劣之可言,而亦不欲先加遴選於備擬之際矣。上曰,此後則承旨,擬以三望,可也。摠護使金壽恒所啓,以政院啓辭,有院相輪回入直之命,玉堂箚子,又進輪直賓廳之說,而聖批有採施之敎,其在臣等分義,當此時,雖有罷出之命,豈敢退出外間,安意圖便哉?第院相之號,乃是初喪所稱,旣過其時,則仍帶此號,似爲未安矣。領議政許積曰,曾在己亥年公除後,院相,有旬日留院之例,而但院相之號,旣不可久帶,則仍留政院,有乖常規,臣意以爲,若爲輪直於賓廳,雖無院相之號,政院各項公事,每與承旨,通議出納,且在前承旨,若非藥房·尙衣·司饔院不得出入,而至於賓廳臣等所在處,如有不得不面議之事,亦得往來,與之講定,以爲奏稟之地,何如?上曰,依允。諫院朝報
以守禦使望,傳曰,堂上中加望。備局謄錄
訓鍊都監啓曰,今此別隊,乃是新募之卒,立番之時,雖日日敎鍊,技藝陳習,亦難成熟,下番日字,只隔十餘日,未下番前中日試才,依前例擧行,何如?傳曰,允。訓局謄錄
司僕寺啓曰,旌義縣監李志行,遞任進上馬二匹上來,禾毛色別單書入,而依前例內廐立養之意,敢啓。傳曰,知道。太僕馬藉
申時,上御廬次,領議政·摠護使·山陵都監堂上,引見。領議政許積,左議政金壽恒,知事閔鼎重,左副承旨金錫胄,假注書金斗明,記事官沈壽亮·李后沆入侍。許積曰,再昨霜降之後,朝夜日寒甚寒,自上又有感冒之候,臣等不勝驚慮,欲爲入診,議定當進之藥矣,伏承勿爲入診之敎,臣等尤切悶鬱之至,未知此時,聖體若何?上曰,自昨有微感之候,而不至大段矣,夜間發汗,便覺和解,故勿令入診耳。積曰,近以熱候,朝夕水刺,亦爲減少,未知幾許進御耶?上曰,水刺與前無減矣。金壽恒曰,小臣昨日,與都廳堂上及諸他官,進往山陵,議定裁穴,又有健元陵裳石奉審事,日勢已暮,未及回程,今朝始爲入來矣。國葬日期,所當急速推擇日,來會賓廳,招致地官及方外術士等,反覆商確之而非缺五六字論議不一,各項吉日,排置推擇,又爲未易,以此擇日缺六七字啓知耳。積曰,今年酉山,惟有缺數行制殺法,推擇吉日,而諸人所言,或不無參差缺八九字全吉日,以是論難,未及歸一矣,適有引見之命,敢缺四五字矣。十二月前,未有十全吉日,正月初間,乃有純吉之日,而若過十二月,則有違禮典,此爲未安矣。壽恒曰,勢若萬不獲已,則或可擇於正月,而十二月內,雖無十全吉日,亦有可用之日,必欲擇言純吉,至於踰月,則殊甚不當矣。積曰,昨日勅使之所問者,果是遠接使事,而彼所爭執之言,臣等一一詳對,則上勅不勝念恚,至於含淚,甚是怪妄之人也。蓋今番遠接使金宇亨,來到長湍府乘轎掠過於勅使所見處,彼乃含怒,將有生梗之擧,而大通官等,多方周遮,僅得無事,而昨日詰問之意,必是積憾所發矣,前頭伴送使,亦當缺五六字而以其致憾之人,更復伴行,恐失彼意,若又差遣他人,缺數行不爾敢請禮曹郞官及通事·譯官等之拿問矣,其缺數字則非但都監之錯誤,渠亦失禮,以致如此,其爲性度,殊極悖戾,若聞都監諸臣被拿之事,則恐或激怒,故大通官等,不敢告知於勅使云矣。錫胄曰,當其入來之時,卽問其擧手於何處云爾,則不爲顚錯,而蒼黃之際,未及細量,致有大段失禮,此非都監諸臣之所失,乃臣不敏之罪也。積曰,都監諸臣,亦安得無罪,其時,臣與該房承旨,送言往復於都監,使之明白定奪,而終欠周詳,以致如此,若有罪罰,則臣與金錫胄,亦無異同矣。又啓曰,今此告訃使行,內局鍼藥醫各一人言送事,下敎,而臣爲慮此時夫馬之弊,只以鍼藥兼解內醫一人率往事,頃於榻前,旣已稟啓蒙允矣,退而更思之,凡干使行時,自醫司,亦定醫官一人送之,而非但此類,專昧醫方,今行則又與冬至節使帶去者,例專貿藥之時有異,若於此窠,更以當初命送御醫一人,塡補帶去,則旣不違於當初竝送鍼藥醫之特恩,其減却一路夫馬之弊,缺數字一樣矣。上曰,依爲之。上曰,予以沖年,荏玆大位,不知事理之如何,凡諸政令,恐或妄發,惟願大臣之善爲導迪耳。積曰,下敎如此,臣等敢不竭盡心力,近來處分,動協群情,而其中若缺事,則臣等亦當隨卽陳達矣。壽恒曰,小臣才識淺缺受恩三朝,以至叨在匪據,缺死生以之,竭其所知,以補萬一耳。又曰,近以山陵事連接臣等,此亦幸耳,公事處分之際,若有規例之未能明習者,或招臣等,或引承旨,特垂下詢,以爲商確之地,上下相接,不厭頻數,則情意交孚,大有稗益矣。積曰,引接臣僚,有異於昵近宦侍之時,自無荒惰之心,若如近日之頻頻賜對,則豈有下情之不通乎?壽恒曰,程子有言,接賢士大夫之時多,親宦官宮妾之時少,則足以涵養氣質,先儒此云,人主之所當體念者也。積曰,近日入侍,伏見連進茶水,豈有煩渴之候乎?上曰,口中煩燥,故如是耳。積曰,此感冒之未盡和解,若不趁治,則恐或積漸爲痛,更觀明日氣候,詳細下敎,何如?上曰,唯。遂退出。使擧條者見上燼餘郞廳李尙元校,郞廳任瑋書。
上在昌德宮,居廬于寶慶堂南行廊。
卯辰時,日暈左珥。巳午時,日暈。
奉敎尹致績,待敎睦昌明,副校理李濡,加資肅拜。
下直,咸鏡監司呂聖齊,黃海監司尹堦,淮陽府使丁昌燾。
謝恩,獻納尹趾善,監察任慶昌,山陰縣監閔毅重,宗廟奉事趙爾重,兼執義宋昌,掌苑別提南,禁府都事李鼎至·李寅爀,學錄金元變·朴守儉,昌寧縣監許墰,司宰主簿李公權,司導主簿尹謐。
福昌君楨箚子。大槪,臣將奉命出疆□□殿入番之任,亟命遞改,以便公私事。入啓。答曰,省箚具悉卿懇。卿雖出疆,自相推移之□□□□□勿辭往來。
傳前判中樞府事鄭致和敍用。
大殿,政院·玉堂問安。答曰,罔極。大王大妃殿·慈殿·中殿,藥房·政院·玉堂問安。答曰,罔極。
吏曹啓曰,大臣置處政事,取稟。
司直閔熙上疏。入啓。答曰,省疏具悉。卿其安心勿速,從速察職。
領府事宋時烈上疏。大槪,疾病危苦,未卽趨命,惶恐待罪事。入啓。
兵曹判書李尙眞上疏。大槪,人器之不稱,賤疾妨礙,已試較著,不可再誤,冒死陳籲,乞賜竝免事。入啓。答曰,省疏具悉卿懇。卿才允合,勿爲固辭,從速察職。
藥房啓曰,伏未審夜來,聖體,若何?昨於登對時,仰聆咳嗽頻發,淸涕且多,而亦有口渴引飮之時,今雖不至大段,若或彌留日久,則誠可悶慮,詳敎症候,以爲議藥之地,在所不已,且慈殿煩鬱之候,視昨何如?臣等憂慮倍切,敢來問安,竝此仰稟。答曰,知道。慈殿煩鬱之候,如昨無異。予之症候,當言于醫官矣。
京畿監司,廣州呈,以前副護軍李惟泰上疏上送事。啓。答曰,省疏具悉卿懇。卿其安心勿辭,從速上來,以副至望。
答前執義李墪疏曰,省疏具悉。爾之所陳之言,予甚嘉之,當令廟堂議處。
答領府事宋時烈疏曰,省疏具悉卿懇。卿其安心勿辭,從容調理。
黃海監司書目,今月初八日以後,連下嚴霜事。
伴送使書目,勅行十四日,順安止宿事。
山陵都監郞廳,以摠護使意啓曰,都監提調李元禎,方在拿囚中,山陵始役臨迫,不可等待其結末,卽爲改差。其代,以行司直金徽,差下何如?傳曰,允。
賓廳,領議政許積,摠護使金壽恒以下啓曰,以禮曹啓辭,山陵擇日,今日內議定事,允下矣。臣等齊會賓廳,招致地官潘好義·李幼弼等及方外術士李溟翼,詳細論難,則今年酉山,雖有灸退殺,元非大段,且用制殺法推擇,十二月十一日丑時發引,同月十三日辰時下玄宮,爲吉云,各項擇日,竝爲別單書入之意,敢啓。傳曰,知道。
山陵都監郞廳,以摠護使意啓曰,山陵始役之後,都監堂上,郞廳監造官及他員役支供,分定各邑,自是缺而上年遷陵及今春上陵時,爲慮其弊端,堂上以下糧料饍物,令宣惠廳及戶曹,磨鍊題給矣,今亦依此爲之,何如?傳曰,允。
以冬至使行尙依院年例貿易物伴單子,今年則全減勿貿事,傳敎。
備邊司郞廳,以領左相意啓曰,六月都目大政,至今不得設行,不但事體之未安,其間亦多有拘礙難便之事,今宜趁卽開政,且三省推鞫,亦不可無判義禁,兵曹判書李尙眞,疏批已下,卽爲牌招肅拜,以爲開政參鞫之地,何如?傳曰,允。
執義李夏鎭啓曰,庸愚微臣,無所比數,謬被缺之簡擢,遍歷華貫,曾無裨補,心常熬慮,不知所以爲□,乃於新政之初,首膺風憲之除,此時此任,尤非所敢承當者,臣循墻揣分,第有祈免之計矣。再昨之夕,長官送言於臣,將行臺廳相會禮於□院,臣謹答以身雖有病,明日祭,不可不進參,當先到臺廳,力疾以待相會云云矣。昨曉,臣與掌令趙爾炳,先往臺廳,而聞長官,托故徑出闕門,又改前令曰,適有私事,脫後相會,臣旣被人呼來,又被人斥去,若徒循人意,而乘晩更進,則臣亦未堪勞,而不欲起鬧,姑以方將陳疏辭職,不可更來之意,爲答而退矣。及見長官之避辭,則以爲有約而不趁早朝之會云,雖未知長官之意,而必是臣於此,有不能無失者,其早也,臣旣有不先避之失,其晩也,又有托故不赴之失,一人再失,何敢仍冒,請命遞斥臣職。答曰,勿辭。退待物論。
政院啓曰,明日三省推鞫事,定奪矣。禁府堂上,不可不備員,知義禁閔熙,疏批已下,卽爲牌招肅拜,何如?傳曰,允。
謝恩,兵曹判書李尙眞,知義禁閔熙,廣興主簿李商翼。
禮曹,謝恩兼告訃·請諡·承襲使拜表吉日,來十月初四日卯時,方物封裹,同月初一日,進賀·冬至·兼正朝聖節使拜表吉日,來十一月初七日辰時,方物封裹,同月初四日推擇,啓。
山陵都監提調閔鼎重,都廳李□□·任奎,郞廳姜壽楠·李文著·金聲久·任弘望·權順善·李世甲·尹謐,監造官李春成·金梓·沈檀·李克哲·許堣·愼徽典·朴守儉·趙爾定·朴崇章,山陵始役事出去。諫院朝報
尙衣院官員,以提調意啓曰,自國朝以來,除出平安道江界等邑租稅之入,爲貂皮一年二百四十四令貢納,以爲冬月禦寒之用,自戶曹每年計價上下,貿易封進矣。去辛亥年,國家不幸,遭値年歲凶荒,人民死亡之慘,自上特爲減除一年所捧,而戶曹已於上年,給價措備,故本院,啓請退減於壬子條蒙允,癸丑則當爲依數封進,而戶曹混入於分數裁減物種之中,以二百四十四令獤皮,分爲一年十二朔朔入之物,上年減五朔,今年減九朔,捧甘減下,竊念毛物,非如米布錢穀無時不用之比,計其令數,分爲春夏秋冬十二朔月令之物,未知何如,且御供之物增減事體重大,若無自上特減之敎,而勢有不得不減者,則或請本院稟處,或於榻前稟啓,定奪捧承傳施行,乃合於事體,如是逐年混入於雜貢物增減中,自該曹捧甘施行,因以爲例,則故事虧缺,恐不可不更爲釐正,令廟堂別爲定奪,以爲永久遵行之地,何如?傳曰,允。備局謄錄
李東溟啓曰,宰臣東原君潗,館所問安進去,下直。傳曰,知道。
又啓曰,宰臣東原君潗,館所問安,則勅使答以每遣宰臣下問,不勝感激,俺等,德分,無何支過云矣。傳曰,知道。
又以迎接都監言啓曰,卽者上·副使,率家丁登柵矣,敢啓。傳曰,知道。
又以弘文館言啓曰,本館僚員,以都監都廳,除本仕外,只有副校理臣李濡,副修撰臣權愈入直矣。權愈,本以抱病之人,近日添得感冒,委頓直廬,症勢非輕,卽者不得已呈辭出去,下番無他替直之員,新除授修撰洪萬鍾,卽爲牌招察任,且都監都廳,雖除本司,晝仕出入,乃是前例,亦令依此,使之推移,何如?傳曰,允。
又以禮曹言啓曰,昌陵丁字閣重建,待秋爲之事,差出堂上矣,自前國恤時,各陵凡修改之事,卒哭前不得設行,今亦依例停止,而此外他陵改修之役,竝爲限卒哭,一體施行,何如?傳曰,允。
又以禮曹言啓曰,今此寧陵馬石左右耳破缺處,頃於大臣奉審後登對時,仍舊琢成,對立馬石,亦爲削治,使無大小事,旣已定奪矣。修治吉日,令日官推擇,則今月二十四日爲吉云,本曹堂上郞廳及膳工監官員,一時出去,趁速監董修治,而告文則當日曉頭,先行山陵,一體告由,何如?傳曰,允。
待罪臣宋時烈上疏曰,伏以臣,伏承疏批,有從速入來之敎,臣之罪犯,姑置勿論,而臣越自初秋,重感暑濕,濱死者數,涼生之後,缺二行非但氣力危綴,無計起動,兼以臭汚穢惡,不敢近於淸嚴之下,玆未得趁卽承命,惶恐震灼,祗俟違慢之罪,伏乞聖明,俯賜裁處焉,臣無任云云。批答見上
敎咸鏡監司呂聖齊書,王若曰,缺二行緬惟咸鏡之重關,實是豐沛之舊邑,千年佳氣,鬱蔥聖祖之園陵,六鎭雄藩,控扼羯胡之疆界,山川險阻,形勢足憑,士馬精强,緩急可恃,一自庚·辛之饑饉,漸致戶口之凋殘,軍卒流亡,九空十室,器械杇鈍,百無一完,惟敎化不沾於遐方,宜致邊民之疾苦,而指揮雖出於廟算,莫若按臣之弛張,苟非識務之士,曷堪分憂之責,故此藩宣黜陟之寄,必待愷悌嚴明之人,惟卿,詩禮名家,簪纓右族,摛文翰苑,綽有古良史之風,演綸玉堂,藉甚眞學士之譽,屢長諫席,是非自別於澄襟,久佐銓衡,賢愚莫逃於淸藻,利器已試於錯節,曾憩南國之甘棠,舊物更還於靑氈,重膺北門之鎖鑰,方幸□得君重□勉,毋忝爾生,玆授卿云云。惟今申告之言,式遵已除之命,卿其上承缺公聽,施之以寬和,濟之以剛毅,修城鍊卒而當戒騷缺窮而務循便宜,矧屬未雨之天,須爲後日之地,以下缺數行於戱,汲長孺之拾遺,縱有願於缺范孟博之攬轡,庶聳觀於澄淸,思追古人,勉竭素節,故玆敎示,想宜知悉。副校理尹趾善製進
敎黃海監司尹堦書,王若曰,予一人新莅萬機,正軫憂於外服,今方伯古稱四岳,宜畀任於全才,玆申敎辭,寔遵遺旨,睠彼黃海之封域,允爲藩藪於邦畿,路接邊關,直扼西陵之門戶,地濱巨浸,遙通南國之帆檣,昔之魚鹽銅鐵之饒,甲於缺今則旱澇饑饉之慘,至于連年,嗟民力之乏窮,詎缺獄訟征賦,孰存不擾之風,器械城池,久置相忘之地,列邑之訛言胥動,寧不寒心,客使之往來斯頻,幾乎接踵,方慮蘇煦之無策,又値徵發之多端,苟非通方識務之才,曷膺承流宣化之任,惟卿,以名相之缺半行早見稱以偉器,詞華拔萃,竟颺名於大科,胄筵盡勸講之誠,霜臺著剛直之譽,□關軍國,慷慨北闕之封章,任重藩維,跋涉南溟之絶域,雖云展布之未久,咸稱禦牧之有餘,惟我先王,纔渙恩於方面,逮予初服,用巽命於敷心,惜張敞之才能,重畀按冀之節,嘉仲淹之策略,復委綏夏之權,缺殷憂,試煩周度,玆授卿云云。勤宣德意,敬布敎條,缺黜陟刑賞之必愼,使民也惠,勞徠安集之宜先,毋謂彊域無虞,而弛綢繆之謨,毋謂倉廒乏儲,而忽賑賙之策,繭絲保障,尹鐸之急務可知,錯節盤根,虞詡之利器自別,若夫專裁稟斷,自令成規,至於經理弛張,務在長計,吾將召矣,卿其欽哉,於戱。楓陛將辭,應感先朝之殊擢,棠陰尙在,勉追乃祖之遺風,故玆敎示,想宜知悉。兵曹參知知製敎崔後尙製進燼餘
上在昌德宮,居廬于寶慶堂南行廊。
大殿,政院·玉堂問安。答曰,罔極。大王大妃殿·王大妃殿·中殿,藥房·政院·玉堂問安。答曰,罔極。
藥房啓曰,伏未審夜來,聖體,若何,咳嗽口渴等症,漸有差減之效乎?慈殿煩鬱之候,亦何如?臣等不任憂慮,敢來問安。答曰,知道。慈候別無加減,而予則時無所患矣。
傳,前兵使柳炳龍,護軍金世器,司果權說,司勇李萬林,司猛李尙彬,護軍兪瑒,司勇李慶遐,護軍安應昌,虞候李晩輝,武兼李敏芳,司果權瑎,別將金士豪等敍用,前萬戶金行鎰,出身柳廷華,奉事李枝芳,萬戶李後泌,宣傳官金信,萬戶宋榮遠,奉事池鳳·鄭興善,監牧官河羲圖,僉使文翊恒,兵使柳炳龍·金煥,討捕使金世器等職牒還給,前府使朴興文,前監司李弘淵,承旨鄭哲,監司李翊,縣監尹恪·尹以宣·李懏·具時敏·洪柱溟,郡守柳卓龍·宋國龜,典籍鄭來慶,學錄金時弦,〈縣〉令金興祉,縣監李葂,縣令李文寧,副正字朴徵,牧使鄭始大,縣監李志行·陳再昌,判官李碩蕃,郡守李文雄,假監役洪柱震,縣監李最晩·鄭岐壽,郡守柳命才,主簿趙邦安·趙謇·魚陟明,郡守李厚先,正字金斗明,副正字李宏,郡守李厚先,正字吳道一,郡守尹弼殷,直長吳益昌,縣監李齊泰,內侍尹完等敍用,府使李晩,參議朴世堅,副正字朴來慶,執義崔修,主簿鄭邦泰,博士朴文道,縣監柳頲,察訪尹爾霖·李台瑞,縣監李集成,縣監成後周·林大樴·趙嗣文,郡守金夏鉉,主簿趙謇·魚陟明·趙邦安·李世容,縣監李泰雄,判官金炫文·金若說,漢平守演·完平守洪等職牒還給,在壬子秋冬等居下,癸丑春夏秋冬等褒貶居中居下,今甲寅春夏等居中居下,竝勿論事,下敎吏·兵曹。
大司憲閔蓍重啓曰,臣之自劾,非欲相較,臺體所在,不得不爾,伏見執義李夏鎭避辭,則至有被人呼斥之語,令人懼然,莫知所以也,臣於日昨,送言於同僚,約會於直房矣。翌朝同僚,陪祭罷出,仍在臺廳,欲爲相會,差晩則有故云,臣答以方以使事,稟定廟堂,當如約相會於直房矣,旋招同僚,將有封事,已退去,其間曲折,不過如斯,徑出闕門,元無是事,臣固見輕於同僚,而同僚,乃反疑臣以輕己,臣何敢自以爲是,而晏然仍冒乎?因一微事,便成鬧場,再瀆於嚴廬之下,臣罪尤大,請命遞斥臣職。答曰,勿辭,退待物論。
掌令趙爾炳啓曰,日昨下吏,以長官之言,來傳陪祭後相會之意,而翌晩,更以差晩來會於朝房,送言,臣答以當進,槪以相會之早晩,元無定規,而爲參祭班,詣臺還出,又非呼斥之比,故曾不爲嫌,處置長官矣。執義李夏鎭,以先詣臺廳,爲執言之端,至擧臣名爲證,則臣當自劾之不暇,何敢處置同僚?且靈豐君㵓罷職之論,公除之前,連日煩瀆,有所未安,相議停止,今聞大臣,以一啓卽停,大以爲非,以此以彼,決難苟冒臺席,請命遞斥臣職。答曰,勿辭,退待物論。
備邊司啓曰,本司進郞廳睦存善,奔走勤仕,已滿十五朔,依例陞敍或守令除授事,捧承傳施行,何如?傳曰,允。
領敦寧光城府院君金萬基上疏。大槪,冒陳危懇,乞遞兼帶諸職及籌司賑廳·宣惠等堂上之任,以存國家大防事。入啓。啓下備邊司。
承傳色,口傳下敎于領議政許積曰,今觀國葬擇日吉日,則十一日發引,十三日乃是下玄宮,則梓宮停留,只是一日,欲依上年遷陵時例,暫爲奉御于丁字閣,未知大臣之意,何如?領議政許積,口傳回啓曰,發靷與下玄宮,其間日字不多,自上爲慮靈幄殿之弊,有此下敎,聖意甚盛矣。第其間不無參酌擧行之事,摠護使方往都監,謹當通報,相議仰達矣。摠護使,以承傳色口傳啓曰,昨日靈幄殿事,下敎矣。臣其時,適往都監之坐,故領相,卽遣郞廳通報,臣答以發靷後,奉御丁字閣,恐有役所鬧擾之弊,以是爲難便云矣。更思之,陵所畢役,在於發靷之前,且以布帳障蔽其間,則無鬧擾未安之事,靈幄勿爲造成事,依聖敎擧行,宜當矣。承傳色口傳。答曰,依啓。
明日梓宮加漆正時,巽時。
政院啓曰,新拜領中樞府事鄭致和,時在京畿廣州地,當此新服之日,原任大臣,尤不可在外,上來事,下諭,何如?傳曰,允。
謝恩,承文正字金斗明。
推鞫罪人辛宗建·朴承民·金斗元·黃戒止元情後,刑問各二次,不服。傳曰,三省姑罷。
政院啓曰,大行朝三省罪人全石·法玄等,結案取招之後,因校理尹趾善上疏,自本院取稟於榻前,姑爲停刑矣。其疏啓下後,方可處決,敢此仰稟。傳曰,知道。
獻納尹趾善前校理時上疏,啓下禁府。
吏曹啓曰,都目政事,來二十一日爲之之意,敢稟。傳曰,知道。諫院朝報
迎接都監啓曰,卽者政院,因傳敎,以前勅問安中使,留安州,以待後勅回還,仍爲問安,呈禮單之意分付,故自都監,依此行移於黃海監司及兵使,馳送軍官於中使所到處,言及傳敎內辭意,使卽還向安州矣,中使所傳御帖及禮單,令政院別定禁軍齎奉,騎撥下送,何如?傳曰,允。備局謄錄
夜五更,月暈,廻火星。
金錫胄,以弘文館言啓曰,本館上番副校理臣李濡,以三省推鞫問事郞廳,晝仕出去之意,敢啓。傳曰,知道。
李溟翼啓曰,禁府都事,以委官意來言曰,明日三省推鞫,與宗廟奉審相値,不得爲之之意,敢啓。傳曰,知道。
李溟翼,以戶曹言啓曰,中路問安中使齎去禮單,依例磨鍊,別單書入,而□□日安州牧留置者,當爲取用,以此分付平安監司處,何如?傳曰,允。
金錫胄,以吏曹言啓曰,今日開坐,各司官員發牌,大典考講,則歸厚署別提金夢麟,不通,北部主簿李慶華,典獄署主簿金萬里,稱病不進,竝汰去,何如?傳曰,允。
又以迎接都監言啓曰,卽者大通官,以勅使之言,書入路程記云,故依其言書入,則宿所中火,循例書塡,以發行□十七日,到義州磨鍊,而日字則不爲書塡曰,待請留後,當爲定日云云,臣等,爲先請留之意,敢啓。傳曰,知道。
又啓曰,臣等,卽入西宴廳,以上命依例請留,則勅使答以俺等來此,爲日已久,且當國恤多事之時,久留未安,欲以十九日回程計料云云之意,敢啓。傳曰,知道。
又啓曰,卽者左議政,來詣館所,使差備譯官,措辭請留,則勅使答以俺等,初欲以十九日發行,而委遣使臣,又此請留,當留一日,二十日定爲回程云矣,敢啓。傳曰,知道。
吏批啓曰,前判中樞府事鄭致和敍用事,命下矣。今當置處而本曹無相當之職,依例送西之意,敢啓。傳曰。知道。
兵批啓曰,前判中樞府事鄭致和,送西事,啓下矣。當爲本品置處,而領中樞一員,大臣今方見帶,依前例從座次,領中樞府事宋時烈,除付判中樞,前判中樞府事鄭致和,以領中樞,下批,何如?傳曰,允。
兵批,判書李尙眞,推鞫坐起進,參判南九萬,在外未肅拜,參議崔寬病,參知李夏進,右承旨閔宗道進。
吏批,判書洪處亮進,參判李惟泰在外,參議李端夏進,都承旨尹深進。
以白文奎爲軍器判官,權洵爲軍器主簿,宋昌爲掌樂正,金萬重爲兼校書校理,金錫衍爲監察,孝敬殿奉單,黃謐,以尹拯爲執義,金元緯爲副護軍,鄭致和爲領中樞府事。燬缺不得盡謄燼餘
上在昌德宮。居廬于寶慶堂南行廊。
自辰時至酉時,日暈。夜自初更至五更,月暈,廻木星。
大殿,政院·玉堂問安。答曰,罔極。大王大妃殿·慈殿·中殿,藥房·政院·玉堂問安。答曰,罔極。
以崔援爲假注書。
吏曹啓曰,今日開坐,各司官員發牌,大典考講,則歸厚別提金夢獜,不通,北部主簿李慶華,典獄主簿金萬里,稱病不進,竝汰去,何如?傳曰,允。
藥房啓曰,伏未審夜間,聖體,若何?慈殿煩鬱之候,每承一樣之敎,臣等不任憂悶之至,敢此問安。答曰,知道。慈候與前無異矣。
伴送使書目,勅行十五日,肅川止宿事。
義禁府啓目,寧陵參奉鄭洙觀原情公事判付內,依先朝已行之例,帶職放送。又啓目,平丘察訪許稿,御醫李泰馨·金有鉉·崔聖任·李祉述等原情云云,旣已遲晩,竝只照律,何如?啓依允。
又啓目,迎接都監堂上權大運·李元禎,郞廳趙威鳳·趙世煥等原情云云,傳旨內辭緣,旣已遲晩,竝只照律施行,何如?啓竝分揀。
又啓目,金夢斗·鄭斗三等原情公事判付內,姑停刑推議處。
又啓目,禮曹正郞田·御前通使朴而截·李點勅使差備譯官張燦等原情云云。旣已遲晩,竝只照律,何如?啓。竝只分揀。
又啓目,東萊府使權大載,釜山僉使閔暹,譯官李俊漢·洪禹載等原情云云。權大載·閔暹等段,旣已遲晩,竝只照律,李俊漢·洪禹載等段,承服不冬,竝只刑推得情,何如?啓姑停刑推議處。
兵曹啓曰,朝廷之上,體統爲重,體統一壞,國不爲國,兵使之下直於本曹及備局堂上者,所以重其體統,而亦有所授方略之意,故三百年于今,未之或廢,北兵使李仁夏,除授之後,一不來見臣尙眞,而臣昨自禁府之坐,抵暮罷歸,則仁夏留剌而去,今乃辭朝,仁夏之矯騫昏塞,全不解事,果若人言,不但如此之人,不合重閫,方此新化之初,尤當務存體面,則正宜從重處置,而觀此所爲,必不受本兵之節制,其爲害固不勝言,亦懲仍一兵使,壞了體統,決不可仍使赴任,北兵使李仁夏,罷黜,何如?傳曰,允。
右議政鄭知和箚子。大槪,不敢終始泯默,略陳省鞫罪人按問時意見事。入啓。
梓宮加漆後,四殿,藥房·政院·玉堂·二品以上·六曹·大司諫問安。答曰,罔極。
持平趙宗著啓曰,臣本庸猥,素居下中,歷敭踰分,愧懼恒切,乃於嗣服之初,首叨憲職,惶恐感激,惟當奔走供職之不暇,而顧臣情勢之外,疾病又劇,冒呈祈免之疏,而見阻喉司,方用悶蹙,昨者同僚,以靈豐君㵓罷職,停啓而引嫌,蓋其時,乃是亮陰深墨之初,故累次煩瀆,實涉未安,一啓旋停,而大臣旣以此爲非云,臣亦同參停啓之論,卽何敢自以爲是,而晏然仍冒乎?昨緣所患添苦,今始來避,所失尤大,請命遞斥臣職。答曰,勿辭,退待物論。
假注書李墪書啓,臣承命馳往領中樞府事鄭致和所在處,傳宣諭旨,則以爲,千萬夢寐之外,此蒙史官,遠臨村舍,傳諭聖旨,惶恐感激,不知所達云矣,敢啓。傳曰,知道。
答右議政箚曰,省箚具悉。所陳之辭,當令該府稟處。
以藥房都提調以下請對,傳曰,引見。
兵曹啓曰,北兵使有闕,依例令備邊司議薦,何如?傳曰,允。
政院啓曰,朝者禁府都事呂翼齊,以前北兵使尹天賚拿來事,下直出去矣。北兵使李仁夏,因兵曹啓辭,有罷職之命,故禁府都事,已卽招還,新兵使差出,下去交代後,拿來之意,敢啓。傳曰,知道。
明日加漆正時,巳時。
府啓,竝引嫌而退,約會之所,旣自有定,徑出之失,且不在己,則意外見斥,不必有嫌,同僚避辭,擧以爲證,則處置有嫌,勢所固然,病勢難强,未卽詣臺,則引避之稽,何可深咎,而旣發之論,一啓旋停,揆諸臺體,殊涉率爾,請大司憲閔蓍重出仕。掌令趙爾炳,持平趙宗著,竝命遞差。新除授執義尹拯,時在忠淸道尼山地,請斯速乘馹上來事,下諭。答曰,依啓。諫院朝報
尙衣院官員,以提調意啓曰,平安道六邑年例御供獤皮二百四十四令,在前或減或除,出於自上有傳敎,然後乃爲變通,而近來則誤入於雜貢物增減之中,未免爲該曹捧甘施行之事,故曾有啓稟,以待廟堂指揮,而卽今嚴冬已迫,等待之際,恐爲失節之物,故前頭雖或減數定奪,已爲給價捧置之皮,則以卽今見在之數,爲先封入,以其應減之數,移施於他年條,亦有前例,依此擧行之意敢啓。傳曰,知道。備局謄錄
政院啓曰,禁府都事,以委官意來言,明日三省推鞫,與宗廟奉審相値,不得爲之之意,敢啓。傳曰,知道。禁府謄錄
藥房入侍時,都提調許積所啓,今此寧陵守直人等,旣受刑二次,而第念此類,乃是陵所守護之人,若有陵上之變,則渠亦自知其必死,而故爲作變,決無是理,雖加累次之刑,有難得其實狀,且非實犯,而爲慮後日之弊,嚴刑致斃,則又非審克之道,曾在先朝,定和陵守直人等,亦爲刑推一次而定配,似當依前已行之例,照律定配,而至於作變正犯,則不可以捕捉之難而置之,卽令京畿監司,別爲譏捕,何如?上曰,先朝例,刑推定配,正犯,分付京畿監司,使之譏捕,可也。禁府謄錄
以禁府醫官李東馨等罪狀上裁公事,傳曰,此律不分明,果是當律,問啓事,命下矣。問于本府,則本府諸堂上齊坐,遍考律文,他無當律,只有合和御藥條,雖不襯着,稍似相近,故不得已以此照入,而猶不敢自謂適當,竝擧其下奏聞區處之文,敢請上裁云矣,敢啓。傳曰,知道。禁府謄錄
金錫胄啓曰,今日中使承命,再度請留之後,勅行,以二十一日發行,宿弘濟院,十月初八日到義州,書出路程記,故依此分付京畿·開城府兩西矣,敢啓。傳曰,知道。
李溟翼,以迎接都監言啓曰,勅使以下都給禮單,無事入給矣,敢啓。傳曰,知道。
金錫胄,以弘文館言啓曰,本館上番校理臣申厚載,以國葬都監都廳,晝仕出去,每每仰稟,似涉煩瀆,今後則除草記,直爲出去之意,敢啓。傳曰,知道。
李溟翼,以兵曹言啓曰,宮都城,每年春秋巡審,有頉處修改,例也,而自前國恤時,啓稟停止,今亦依前例停止之意,敢啓。傳曰,知道。
又以禮曹言啓曰,山陵丁字閣竪柱上樑吉日,旣以十月初一日擇定,上樑,又令都監,稟旨擧行,何如?傳曰,允。
鄭載禧啓曰,大司憲出仕事,命下矣。今已日暮,明日待開門命招之意,敢啓。傳曰,知道。
巳時,上御廬次,藥房請對。都提調許積,提調張善瀓,副提調尹深,假注書金斗明,記事官沈壽亮·李后沆。許積曰,再昨入侍時,伏見自上引飮頻數,淸涕且多,感冒之候,似猶未減矣,小臣纔罷省鞫之坐,故今朝不敢來參於藥房問安,而循例下批,無以詳知症候,益切悶鬱之至。上曰,淸涕已止,而口渴則猶前矣。積曰,人之一番哭泣,甚損聲色,況又沖年所傷,有若老人致敗,不可不深慮也,頃承哭泣減數之敎矣,竊聞當其祭奠之時,則雖不往臨殯殿,輒復擧哀於廬次,此豈減數之本意乎?上曰,或有如是之時矣。積曰,臣等所達,非以往臨殯殿爲難也,哭泣之過,終必至於生病,此非甚可悶者乎?今日必聞快許減數之敎,然後始可少安於臣心矣。上曰,今後當酌量筋力而爲之矣。以下缺四五行積曰,水刺進御,何如?上曰,缺三四字減矣。積曰,此是最悶者也,以今氣力,決不可久御素膳,臣等竊欲仰申從權之請,而有所不敢,咨且未果,只切煎迫之心矣,今則公除已過,不得不猥陳區區耳。慈殿安寧而後,殿下安寧,殿下安寧而後,宗社臣民,永有所依,慈殿一身,其重果如何,從權之請,斷不可已,而必須急達于殿下,仍自外庭,極力陳請,故敢玆先稟耳。且念手下之言,似不肯聽從,而殿下則有宗社臣民之委寄,今若號泣扶持,竭誠已勸,則豈無感動之道乎?上曰,予當從容懇請,藥房亦極力以達,可也。上以趙珩等原情啓目示之曰,此乃先朝未決之事,欲與大臣相議處之矣。積曰,其時禮官等,所當明白稟定,而蒼黃罔措之際,未及細思,徑自付標,此雖元非用意於其間,亦安得無罪也?善瀓曰,趙珩等率爾付標,果不無所失,而求其情實,豈有他腸於其間乎?積曰,自上若令議處,則本府當有稟定之擧,或議處或調律,惟在上裁耳。上曰,然。積曰,扈衛廳,自仁祖朝設立,而大將有四員矣。臺臣以爲,實無緊用,而徒費廩料,累請罷之而不許,故相臣鄭太和,爲大將缺數三字自今大將有闕,則勿復出代,以爲漸次減去之地,故今缺五六字鄭太和卒逝之後,至今無屬處,頃在缺數行尙今直宿於鄭太和家近處,缺十餘字省記,每書故相臣之名,亦甚未安,大將罷置缺數字不可不從速定奪,如或不罷,則員數自上參酌下敎何如?此事臣與諸大臣,已爲商議,故敢稟。上曰,大將置二員,可也。遂退出。此外見擧條者在上燼餘
上在昌德宮。居廬于寶慶堂南行廊。
未申時,日暈。
謝恩,護軍金,監察金錫衍,安邊府使徐文尙,禮賓正洪錫龜,兼掌令安後泰·朴相馨,兼持平吳始復,軍器判官白文奎,主簿權恂,孝敬殿奉事黃鎰。
大殿,政院·玉堂問安。答曰,罔極。兩慈殿,藥房·政院·玉堂問安。答曰,罔極。
吏曹□□□有闕,政事,取稟。傳曰,當日爲之。
藥房啓曰,日氣涼冷,伏未審此時,聖體,若何,慈殿煩鬱之候,一樣無減乎?臣等昨於登對時,伏承慈殿氣力漸憊,水刺漸減之敎,憂慮倍切,敢來問安。答曰,知道。慈候與昨無異,而但水刺日漸厭進,以此爲悶矣。
山陵都監書目,京畿立待營吏,不爲定送,地方官楊州牧使,亦不待候,令該曹考例處啓事。
禮曹啓目,粘連山陵都監狀啓云云。山陵始役,何等重事,而都監堂上以下,出往之後,地方官及立待營吏,俱不待令,京畿監司沈梓,推考,楊州牧使鄭□□先罷後推,何如?啓依啓。
傳曰,大臣及魂殿都監堂上來待事,分付。
慶尙監司書目,八月十四日以後,暴風冷雨,連日不止,晩移秧畓穀及豆太·黍粟·木花,慘被其害,民事渴悶事。
三省罪人辛宗建等定配事,榻前定奪。
藥房再啓曰,慈殿素有宿患,長在調攝之中者,已過十年,而又復重傷於今春之大病,未及完復,奄遭巨創,哀毁踰禮,哭泣不止,臣等之憂慮,固已久矣。昨於登對時,伏承氣力漸憊,水刺漸減之敎,今又奉水刺日漸厭進,以此憂悶之批,臣等一倍惶悶,罔知所爲,急速從權之意,昨已陳稟,而今日將以口傳,啓請于慈聖,伏願聖明,導達臣等萬分切迫之情,期於回聽,以爲俾護之地,千萬幸甚,敢此申啓,口傳。答曰,觀此啓辭後,以不可不從權之意,再三陳達于慈聖,而一向堅執,斷無允許之理,號泣不知所爲矣。
梓宮加漆後,四殿,藥房·政院·玉堂問安。答曰,罔極。二品以上·六曹·兩司長官問安。答曰,罔極。
大王大妃殿,藥房,以承傳色,口傳啓曰,昨日登對時伏承慈殿氣力漸憊,水刺暫減之敎,臣等不勝憂悶,本來宿疾非輕,又復重傷於今春大病,況此罔極哭泣之中,以致氣力漸不如前,不可不急速從權之意,昨已陳稟於大殿矣。臣等□力竭誠啓請,伏望自內亦爲力勸,期於回聽。諺書答曰,慈殿元來質弱,素患不輕之中,奄遭罔極之痛,累日行素,此間悶慮無涯,從權之請,一時爲急,而第氣力與水刺,今姑不至委頓專廢之時,雖極力以勸,斷無所從之理,只增其罔極之情,而反有所害,姑觀前頭氣力,若至不能扶持之域,則自內當復敦勸,其時外處,亦爲一體陳請宜當矣。又口傳啓曰,伏承諺書之批,慈殿復膳之請,一時爲急,而第氣力與水刺進御,今姑如斯,當此罔極之中,遽陳此請,則只增其哀疚之情,而反有所害云云,下敎誠爲至當,而慈殿此時氣力之漸不如前,已極憂悶,況又遲留引日,漸至不能扶持之域,則雖有此請,未免後時之悔,此臣等之所以遑遑悶迫者也。伏乞自內,亦爲導達下情,極力敦勸,何如?答曰,從權之擧,不容少緩,而卽今則雖十分力勸,不但萬無聽從之理,益增其悲慟之懷,誠恐適足以有害也,從權之啓,今姑停止,則自內當觀氣力之如何而爲之矣。王大妃殿,藥房諺書啓曰,臣等極知惶恐,累日趦趄,而事勢已急,不得不陳達矣,平日宿患彌留,雖在平常之時,無一日安寧,況此罔極之痛,長在哭泣之中,臣等憂懼之念,日夜罔弛,昨者入侍,伏承大殿,以慈聖水刺日減,氣力漸不如前爲敎,臣等憂遑煎迫,罔知所爲,若脾胃旣敗,疾病已生之後,則雖或從權,必無其效,今以復膳之擧,一日爲急,斯速允從,臣等區區之望也,慈候安寧而後,大殿方可安寧,大殿安寧而後,宗社臣民,永有所依,伏乞留心大計,亟允從權之請,千萬幸甚。諺書答曰,頑命未絶,至今生存,不圖此言,遽入于耳,只自五內如割,罔極罔極,痛哭痛哭,雖謂今春,纔經大病,旣差之後,則更勿以元氣未復爲慮也,命途奇險,昔者病,今則差愈,水刺,亦無異於平日,竊自怪比前無事支過,尤不勝其如割之痛矣,當此時,無他故而猝有此言,聞來不覺心神如狂,罔極之懷,尤難自定,欲使予氣力之無事支過,更勿爲如此之言。
傳曰,魂殿都監來待之員,引見。
謝恩,右參贊張善瀓。
右副承旨鄭載禧上疏。大槪,密符外送之際,臣以該房,有不察違例之事,亟罷臣職,仍治臣罪事。入啓。
司諫李藼上疏。大槪,臣以都監敦事之任,方詣山陵,言責之地,不可久曠,乞遞職名事。入啓。踏啓字。
楊州牧使李端錫,謝恩後,仍爲下直。
吏曹啓曰,臺諫有闕,政事,取稟。傳曰,明日爲之。
明日梓宮加漆正時,巽時。
大臣及魂殿都監堂上引見時。領議政許積所啓,刑曹判書李殷相,時帶魂殿都監堂上,以本曹多事之地,兼都監緊重之務,非但句管兩任之實難,旣監祭奠,又察刑獄,尤爲難便,刑曹判書李殷相,本職改差,何如?上曰,依爲之。
司諫李藼啓曰,凡有媢嫉之人,妨賢而病國,則迸諸四裔,固是當律,而今此郭世楗之疏,非特構誣儒賢,語涉先朝,臆逆聖旨,其爲鬼爲蜮之狀,不可不嚴鞫而處之,故臣於再昨論啓時,乃以鞫問爲請矣,卽伏聞昨日筵中,以鞫問爲非當律,臣旣失當於擬律,則不可晏然在職,請命遞斥臣職。答曰,勿辭。
掌令趙世煥啓曰,臣近以郭世楗事,連日論列,冀蒙垂察矣,伏承聖批,不惟不賜允兪,至以張皇辭說,何乃至此爲敎,臣竊不勝悶鬱之至,聖德重光,萬物咸覩,人皆拭目,思見至治,此正大小臣僚,同寅協恭,翊贊聖化,陶鑄太平之一大機也,而世楗,反於此際,首先投疏,矯誣先王,搆捏儒賢,辭意悖慢,情狀奸慝,幸賴大明中天,無幽不燭,雖曰萬分一無可憂矣,而乃若其本心,則未嘗不在於蹢躑,必欲戕士類亂朝廷而後已,吁亦慘矣。今承酌處之聖敎,誠不勝幸甚,而以其疏辭而揆其本心,則其罪奚至於停擧而止哉?臣昨始出肅於論議已發之後,旣參本府之坐,仍爲詣臺傳啓矣,伏聞昨日筵中大臣,以嚴鞫有非當律云,臣旣與同僚,所見相符,不宜異同,安得免大臣之斥乎?固不敢一刻仍冒,請命遞斥臣職。答曰,勿辭,退待物論。諫院朝報
魂殿都監提調,引見時,領議政許積所啓,三南沿海各邑各鎭堡及濟州發遣巡撫御史事,定奪之後,將以秋間,發送御史,已爲差出,事目亦已磨鍊入啓矣,卽今事勢,似難發送,待明春發送,何如?左議政金壽恒曰,御史則雖於明春發送,凡事豫爲整頓以待之意,爲先申飭宜矣。上曰,御史則待明春發送,而豫爲申飭,可也。備局謄錄
有政。吏批,判書洪處亮進,參判李維泰在外,參議李端夏病,都承旨尹深進。
兵批,行判書李尙眞,禁府坐起進,參判南九萬,在外未肅拜,參議崔寬進,參知李夏進,右承旨閔宗道進。
以趙世煥爲掌令,權愈爲持平,鄭堥爲繕工奉事,趙威明爲直講,李端錫爲楊州牧使,趙始晉爲繕工監役,張善瀓爲右參贊,權大運爲禮曹判書。刑曹正郞金聲久,直講金益昌,相換。典獄奉事李春成,司饔奉事金元瑞,相換。
兵批,以具元弼·趙爾炳爲副護軍,趙宗著爲副司直。
金錫胄,以山陵都監郞廳,以摠護使意啓曰,丁字閣開基定礎上樑吉日,自該曹旣已推擇啓下,而各項吉日,相去之間,似爲太迫,役事將有不及周旋之患,令該曹酌量形勢,改擇吉日,何如?傳曰,允。燼餘
上在昌德宮。居廬于寶慶堂南行廊。
謝恩,護軍李晩輝·李弘淵,校書博士權萬濟。
修撰任奎上疏。大槪,臣以山陵董役之任,時方在外,經幄重地,不可久曠,亟許遞改事。入啓。
大殿,政院·玉堂問安。答曰,罔極。大王大妃殿·王大妃殿·中殿,藥房·政院·玉堂問安。答曰,罔極。
禁府啓目,平丘察訪許稿矣,以勅使人馬差使員,大通官招致之際,知幾落後,以致差備譯官棍打,罪決杖一百,告身盡行追奪,啓依允。
又啓目,趙珩·金益炅·洪柱國·任以道等矣,初喪時以朞年定奪,誠爲允合矣,遽動浮言,不請議處,直爲付標,而啓辭措語,亦不明白,內懷衆庶大功之意,矇矓磨鍊,罪各杖八十,收贖,奪告身三等,啓。竝只徒年定配。
全羅監司書目,鎭安等官,惡虎噉殺人命,至於三名,極爲驚慘事。又書目,道內各邑農事,種種被災之餘,高山等八邑,今月初二日以後,連日霜降,僅僅遺存之穀,亦多損傷,前頭民事,極爲渴悶事。
藥房啓曰,伏未審夜來,聖體,若何,慈殿煩鬱之候,與昨一樣乎?水刺之厭進,最是切急之憂,而昨日陳請,不但未蒙允從,又承痛迫不忍聞之敎,臣等雖不敢更爲强請,群下之悶鬱,有不可勝言,此後更觀水刺及氣力而下敎,以爲及時變通之地,是臣等區區之至望,敢來問安,竝此仰稟。答曰,知道。慈候與昨一樣。
禁府,趙珩楊州雙樹驛,金益炅陽城加川驛,洪柱國高陽碧蹄驛,任以道利川阿川驛,徒三年定配。啓。
左議政金壽恒所啓,禮曹判書張善瀓,今日政移授右參贊,考諸五禮儀,以禮曹判書,例兼魂殿都監堂上,而旣爲啓下察任之後,則雖移他職,亦有仍察都監之前例,張善瀓,使之仍察魂殿都監堂上之任,何如?上曰,依爲之。又所啓,山陵丁字閣上樑文,令都監稟旨擧行事目,禮曹入啓蒙允矣。各陵丁字閣重建之時,則例有上樑文,而至於新陵,從前謄錄,皆無用之之事矣。上年遷陵時,大行朝,以丁字閣不用上樑文,有該曹都監堂上竝爲推考之命,蓋以移建,與重建無異故也,今者該曹,因此有所啓稟,而臣等之意,則自前初喪山陵,無上樑文者,必以其文體制,有近於歌頌樂章,則今番事體,又與遷陵時不同,依前謄錄,不用似當矣。上曰,上樑文,勿用,可也。又所啓,自前山陵,有哀冊文埋安退壙之事,至於竹冊文·敎命玉冊等文,發靷陳器之時,與諡寶,竝設於吉帷宮,返虞之時,還爲奉來,三年內陳於魂殿,祔廟之時,入安于世室之前矣,己亥大喪之時,竹冊文,誤爲埋安於山陵,故今春仁宣王后國恤時,大行大王以前雖誤埋,到今難於異同爲敎,故竹冊文,又爲埋安,今番則又與今春之事不同,竹冊敎命之屬,竝當不爲埋安,還爲奉來於魂殿矣。上曰,依爲之。領議政許積所啓,日前梓宮,例用漆布塗之矣,卽今人人,皆知漆布之有害無益,今番則漆布勿用,何如?上曰,漆布勿用,可也。左議政金壽恒所啓,頃者憲府,請罷靈豐君㵓,自上不允,一啓旋停,臺官則大失事體,而伏未知自上不爲允從者,以其宗戚之故也,抑或未詳曲折,有欲審察而然耶,若以宗戚之故,有所持難,則殊涉未安矣。領議政曰,臣槪聞㵓伊日之事,則因儀註間講定之言,略相往復於禮官之後,遽歸其家,屢請不還,日勢已晩,不得已以豫差花昌君沇,代行習儀,正日則終不來參,其無職怠慢之狀,誠極可駭。大抵自上待宗戚之道,常加眷愛則可也,至於身有罪失,事關朝廷,則亦不可不隨事糾責矣。上曰,國家用法之道,至公無私,豈以宗戚而曲貸也,當初欲知曲折,未卽允從矣。今聞卿等之言,靈豐君㵓,罷職,可也。
右議政鄭知和上疏。大槪,冒萬死敢陳危迫之懇,乞遞職名,以便公私事。入啓。領敦寧府事金萬基箚子。大槪,敢陳危悃,請令該曹,稟旨處置,俾無官制失誤之弊事。入啓。答曰,省箚具悉。箚辭當令該曹稟處焉。
禮曹判書權大運上疏。大槪,罪罰不加,新命謬除,自知猶怪,不敢承當,冒死陳懇,冀蒙鐫改事,入啓。諫院朝報
備邊司啓曰,守禦使,卽權設之職,品秩雖不載於法典,自設置以來,皆以嘉善以上兼帶,未嘗有以堂上兼之者,蓋以責任之不輕,體面之亦重故也。今者新差守禦使金錫胄,秩是堂上,何以爲之?敢稟。答曰,特爲加資。備局謄錄
戶曹判書請對入侍時所啓,諸道未及量田處,改均田與否,先朝曾有每年秋成稟啓之命矣,今年則國有山陵大役,農事又至失稔,似當停止,敢稟。上曰,今年則停止,可也。備局謄錄
都摠府啓曰,去夜發遣郞廳,各處巡檢,則南所所屬咸悅正張得生,高山正玄江金等,無緣闕直,東所所屬礪山正朴順永代,榮川正權永吉逢點,莫重宿衛重地,闕直至於二名,亦有代點,極爲駭然,張得吉等及代點之軍,令攸司依法科罪,當所部將常時不能檢飭之失,難免其責,請當該部將,推考,何如?傳曰,允。又啓曰,副摠管李枝遠,以訓鍊中軍,勅行回還時,軍兵結陣處慕華館,進去晝仕,請出標信。傳曰,知道。摠府謄錄
巳時,上御廬次,戶曹判書閔維重請對。左副承旨金錫胄,事變假注書申㶅,記事官沈壽亮·李后沆入侍。擧條見上說話燼餘不堪書
右議政鄭知和疏曰,伏以臣,獲蒙天地生成之德,垂死之喘,缺二字復延,咸洪私,惟有涕泣而已,臣痢症,旣得差道,不堪一日退在,扶曳出仕,進參哭班,忽然四肢如縳,退歸私寓,求汗不得,經夜之後,始覺左邊手臂不仁,全不運用,身在闕門之外,不能隨參於昨日登對大臣之後,臣惶蹙隕越,措躬無地,臣以病風之人,前症復發,無望供職,臣雖無狀,粗識分義,當此嗣服之初,忝居大臣之職,豈敢有一毫圖便解職之心哉,只緣身病如此,筋力難强,虛帶職名,一向縮伏,亦有所不敢,冒缺二字懇,實出於萬不獲已也,伏乞聖慈,俯賜矜察,亟許遞改臣職名,以便公私,千萬幸甚,臣無任云云。答曰,省疏具悉卿懇。卿之疾病如此,孤深慮念,卿其安心勿辭,從容調理。仍傳曰,遣御醫看病。燼餘
上在昌德宮。居廬于寶慶堂南行廊。
巳時,日暈。
謝恩,知事李殷相,直講趙威明,僉知李□□·李謇·鄭晳,應敎金萬重,繕工副奉事鄭墪。
答禮曹判書權大運疏曰,省疏具悉卿懇。卿才允合,安心勿辭,從速行公。
大殿,政院·玉堂問安。答曰,罔極。大王大妃殿·王大妃殿·中殿,藥房·政院·玉堂問安。答曰,罔極。
藥房啓曰,伏未審夜來,聖體,若何,慈殿胸痛煩鬱,水刺厭進之候,一樣無減乎?臣等不任憂慮,敢來問安。答曰,知道。慈候如昨,別無加減矣。
禁府啓目,醫官李東馨·金有鉉·崔聖任·李祉述等,取考律文,則凡合和御藥,誤不依本方醫人,杖一百,臨時奏聞區處亦爲是白置,上項李東馨等罪狀,上裁,何如?啓竝只定配。又啓目,粘連副校理尹趾善上疏云云。尹趾善,以問事郞廳,致疑於獄情,有此陳疏,大臣亦爲卞論上箚,竝請令該曹,更覈稟處爲白有在果,法玄奴主之辨,已悉於決訟文案,雖欲更覈,許炬·都名立,俱已身死,全石段,埋凶節次,渠已自服,造意之愛介,亦已徑斃,無他憑問之處,移送該曹,都爲煩屑,本府亦難擅便,議大臣處之,何如?啓依允。同府照本,能麽兒郞廳金夢斗,出身鄭道三等矣,勅使詣闕時,騎馬立於街上,無意回避,使人呵禁,亦不下馬,極爲痛駭,罪各杖八十,收贖告告身,三等,啓依允。又照本,譯官李俊漢·洪禹載等矣,各決杖八十,徒二年,盡奪告身,有旨前事,依手本施行,啓依允。又照本,權大載·閔暹等矣,流來之規,到今猝欲更定,罪各杖八十,收贖,公罪,啓依允。又照目,李東馨大興,金有鉉鐵原府,崔聖任原州牧,李祉述牙山縣定配。
右副承旨鄭載禧上疏。大槪,冒死陳情,冀蒙恩遞事。入啓。答曰,遞差。
梓宮加漆後,大殿·大王大妃殿·慈殿·中殿,藥房·政院·玉堂問安。答曰,罔極。
政院啓曰,今日政新除授左承旨李嵇,與右承旨李柙,同姓四寸兄弟,法當相避,何以爲之?敢稟。傳曰,左承旨遞差。
政院啓曰,今日都目政事,姑罷事,命下矣。明日則國忌齋戒,再明日則國忌正日,以二十四日爲之之意,敢啓。傳曰,知道。
政院啓曰,當此多事之時,出納之地,不可暫曠,今日政,新差承旨,牌招肅拜,使之察任,何如?傳曰,允。
藥房啓曰,卽伏聞入診醫官所傳之言,自上猝有感冒之候,脈度浮數,頭部暈痛,膈上煩悶,且有惡寒之氣矣,臣等不勝驚慮之至,與諸御醫商議,則以爲,行氣香蘇散,加乾葛一錢,黃芩酒炒七分,連進三貼,趁時和解宜當云,此藥三貼,卽爲劑入之意,敢啓。答曰,知道。
大殿,政院·玉堂問安。答曰,知道。
謝恩,左副承旨李翊相,左副承旨李堂揆。
藥房口傳啓曰,卽者上候未寧,巡將單子,亦不爲落點,而有仍番之敎,臣等不勝驚慮之至,臣等率醫官直宿之意,敢啓。答曰,勿爲直宿。又啓曰,臣等雖不直宿,醫官則別省記入直之意,敢啓。答曰,醫官則依所啓入直。諫院朝報
李溟翼啓曰,小臣館所問安進去,下直。傳曰,知道。
又啓曰,小臣馳進館所問安,則勅使答以每遣近侍下問,不勝感激,俺等,德分,無事經宿云矣。傳曰,知道。
尹深啓曰,今日缺數字而臣深,弘濟院進去,左承旨李柙,藥房進去,右承旨閔宗道,兵批當進,而時方守廳,左副承旨金錫胄,新被守禦之命,加資未下批,故不爲仕進,右副承旨鄭載禧,以親病投疏出去,同副承旨李溟翼,館所問安,進去,吏批無當進之員,事勢如此,不得已當於藥房廳批,館所還來之後,始可開政,吏批政廳,何承旨進去乎?敢稟。傳曰,左承旨進去。
判書洪處亮進,參判李惟泰在外,參議李端夏進,左承旨李柙進。
兵批,判書李尙眞進,參判南九萬在外,參議崔寬進,參知李夏進,右承旨閔宗道進。
吏批啓曰,今都目政,各岐仕滿應遷者,相避及未準朔監察禁府都事,各司久任□推人員,竝擬,何如?傳曰,允。
又啓曰,玉堂闕員及本曹郞官,今當差出,相避外任,竝擬何如?傳曰,允。
又啓曰,會寧府使,今當差出,而嘉善武弁,絶無可合之人,堂上中曾經閫帥及時任閫帥,竝擬,何如?傳曰,允。
又啓曰,兩司闕員,今當差出,承旨及外任,竝擬,何如?傳曰,允。
兵批啓曰,咸鏡南道虞候及高嶺·所江·德浦·惠山·上土等僉使,皆是堂上之窠,而擇擬之際,難免乏人苟充之患,堂下京外任中可合人,竝擬,何如?傳曰,允。
又啓曰,慶尙右兵使,今當差出,而擬望之人乏少,外任竝擬,何如?傳曰,允。
傳于李溟翼曰,前後扈從有功勞人·淸白吏·戰亡子孫各別收用事,言于兩銓。
兵批啓曰,僉知中樞府事任萬重,以身病極重,無計行公,呈狀,雖云閑官,不可缺數字任萬重,改差,何如?傳曰,允。
吏批,以李弘毅爲瓦署□□,金錫衍爲右水運判官,金斗明爲司錄,李海賓爲博川郡守,朴世相爲廣興守,金錫胄加嘉善,尹趾善爲吏曹佐郞,權愈爲校理,許積爲軍資都提調,鄭致和爲御營都提調,金壽恒爲司僕都提調,尹擯爲引儀,趙爾重爲司饔直長,朴銑爲司導主簿,李翊相爲承旨,洪得禹爲工曹佐郞,金萬基爲典牲提調,李商翼爲監察,金允基爲禮賓別提,尹致績·金世搢·安如石·權瑍爲典籍,李汝柱爲奉常主簿,金載文爲宗廟奉事,尹嘉績爲副修撰,李藼爲東學兼敎授,朴泰尙爲南學兼敎授,權儔加嘉善,洪遠普爲金化縣監,安伯謙爲司贍主簿,李希哲爲引儀,李喜龍爲持平,尹深爲大司諫,尹趾完爲獻納,尹搢爲副修撰,李尙玁爲司畜別提,金曘爲南部主簿,李亨稷爲內贍主簿,李世甲爲活人別提,姜壽楠爲尙衣別提,南宮爕爲藍浦縣監,睦存善爲富寧府使,尹致績爲監察,辛聖重爲尙瑞直長,李嵇爲承旨,金曘爲監察,趙威鳳爲綾州牧使,南宮垕爲成均博士,洪纘元爲校書博士,李尙麟爲掌樂主簿,韓浹爲歸厚別提,李文明爲軍資主簿,張忠葉爲北部主簿,尹深爲廣興主簿,李箕敍爲造紙別提,金葳爲兼引儀,朴泰尙爲吏曹正郞,許纘爲社稷令,鄭纘先爲尙瑞副直長,尹致績爲兵曹佐郞,金萬埰爲內侍敎官,沈益相爲氷庫別檢,趙持正爲南別殿參奉,趙沔爲濟用參奉,沈鎭·李震英爲社稷參奉,李相爲內資奉事,李箕敍·李文明·南有星爲監察,李堂揆爲承旨,李泰憲爲顯陵參奉。
兵批,崔鼎鉉爲城津僉使,兪應吉爲包伊萬戶,朴琳爲月串僉使,李惟郁爲慶尙左兵虞候,鄭時麟爲訓鍊主簿,李碩耉爲武兼,閔熙爲知中樞,睦來善爲僉知,李延禎爲慶尙右兵使,李行登爲高嶺僉使,具廷良爲都摠都事,金成鐸爲伐登浦權管,金興俊爲武兼,李思訥爲訓鍊僉正,李後望爲訓鍊判官,李東亮爲宣傳官,鄭載禧·崔仲一爲副護軍,任奎爲副司果,姜忠達爲訓鍊主簿,李僑爲守門將,鄭弘國·辛汝俊爲部將,李百熙爲都摠都事,韓弼周爲守門將,張樸·李方岳爲鷹牌頭,黃塯爲所斤僉使,尹尙閔爲四山監役,尹時進爲副司果,崔涉爲部將,鄭昌會爲武兼,李弘壁爲方山萬戶,朴錞爲南桃浦萬戶。吏兵批姓名缺落者不出
閔宗道,以兵曹言啓曰,新除授南虞候朴燧,高嶺僉使李行登,時無加資之命,何以爲之?敢稟。傳曰,依例加資。
又以兵曹言啓曰,會寧府使權儔,時無加資之命,何以爲之?敢稟。傳曰,依例加資。
吏批啓曰,金化縣監末望,以通禮院引儀兼漢城府參軍鄭胤錫備擬,而不覺其姓名之落書,臣等昏謬,不察之失大矣,不勝惶恐,原單子付標以入之意。敢啓,傳曰,知道。
又啓曰,司僕寺,元非都提調衙門,而近來則提調一員,大臣連爲兼帶,且戊戌年,有大臣之代,以大臣差出之命矣,大臣之代,今當差出,何以爲之?敢稟。傳曰,今亦以大臣差出。
李溟翼啓曰,今日政新除授左承旨李嵇,與副承旨李柙,同姓四寸兄弟,法當相避,何以爲之?敢稟。傳曰,左承旨遞差。
李溟翼啓曰,伏見今九月二十日內摘奸單子中,別軍職之職字,以直字誤書,此則史官不察之致,忠壯衛將崔壽溟之名,以守名誤書,此則該廳下人擧案時誤書之致,請當該史官推考,該廳下人,令兵曹治罪,原單子改付標以入之意,敢啓。傳曰,依啓。
李溟翼,以迎接都監言啓曰,上·副使所給禮單馬,自初點退,家丁輩,欲受賂物,侵責司僕下人,而終不聽從,則上使昨昏擇執,副使今朝始擇一匹,牽去弘濟院,以爲更試步才,取舍之地云矣,敢啓。傳曰,知道。
又以迎接都監言啓曰,卽刻勅使館所離發,乘轎出去之意,敢啓。傳曰,知道。
又以迎接都監言啓曰,勅使到迎恩門,使東西班背立後始過,及到沙峴底都監官員列立處,又令回班,而大通官等下馬,以勅使言來傳曰,當此國恤之時,累日接待,俺等勞苦所多,心甚未安云矣,敢啓。傳曰,知道。
又以迎接都監郞廳,以領議政意啓曰,勅使到迎恩門百官班前,暫爲駐轎,使東西班背立後,仍爲過去,而使大通官傳言於臣曰,當此國恤罔極之時,緣俺等之行,朝家之勞費不貲,心甚未安云,臣措辭回謝矣,敢啓,傳曰,知道。
李溟翼啓曰,勅使旣已出去,事變假注書,自今日減省記之意,敢啓。傳曰,知道。
閔宗道,以都摠府言啓曰,副摠管李枝遠,以訓鍊中軍勅使回還時軍兵結陣處,慕華館進去晝仕,請出標信。傳曰,知道。
藥房口傳啓曰,尹弘任則乃是原番,以權愉·金萬直,別省記之意,敢啓。
三更四更,月暈。五更,月掩食東井上第一星,月暈。燼餘
上在昌德宮。居廬于寶慶堂南行廊。
謝恩,司諫李□□,禮曹判書權大運,刑曹判書吳挺緯,僉知崔千仞,判敦寧具仁墍,孝敬殿參奉金盛達,軍資參奉權偉。
領府事鄭致和上疏。大槪,來伏城外,不敢入謝恩命,懇乞亟遞臣本職及兼帶,以安微分事。入啓。
大殿,政院·玉堂問安。答曰,罔極。
二品以上·六曹·大司憲問安。答曰,知道。勿爲問安。
大王大妃殿·王大妃殿·中殿,藥房·政院·玉堂問安。答曰,罔極。
藥房啓曰,伏未審夜來,聖體,若何,昨劑入行氣香蘇散,卽已進御,而頭疼煩悶等症,得有差減之效乎?令醫官入診,詳知卽今症候後,或仍進前藥,或議定他藥宜當,且慈殿胸膈煩鬱,水刺厭進等候,一樣無減乎,臣等終宵憂慮,敢來問安。答曰,知道。慈候與前一樣,予則發汗之後,今已差愈,勿爲入診。
伴送使書目,勅行十一日定州止宿事。又書目,勅行十九日林畔止宿事。
咸鏡監司書目,端川良女禮生等三人,吉州李訓男,北靑人今金等五人合州人,爲虎囕死,文川人希宗等二人渰死事,又書目,道內癘疫人四百四十五名內,方痛二百二十名,向差一百九十五名,死亡三十名事。
答領府事鄭致和疏曰,省疏具悉卿懇。孤以幼年,慘遭崩天,攀擗之痛,只自夙夜痛哭而已,今觀卿疏,罔極之懷,尤切于中,無以爲喩,卿之事,予已詳知,先朝明有輕重之別,卿何爲嫌,卿其安心勿辭,從速入來,以副孤望。
梓宮加漆後,四殿,藥房·政院·玉堂·二品以上·六曹·大司憲問安。答曰,罔極。
謝恩,工曹參判金徽。
明明日梓宮加漆正時,巳時。
吏曹啓目,粘連領敦寧金萬基箚子云云。朝議以爲,加設領事,未爲不可,故只依大臣收議,亦爲奉行而已,今者箚辭如此,更議大臣處之,何如?啓。依允。
山陵都監郞廳,以摠護使意啓曰,昨見都監提調閔鼎重狀啓,則山陵斬破土時,地官潘好義以爲,穴上草樹已除,本形呈露,更爲諦察其肥瘠轉動之狀,前點之穴差下,若移於數尺之上,則方爲眞的云,當初裁穴時,雖與看山諸人,反覆商確以定,而點穴之法,最重且難,不可不更審論定於未及補土之前,依狀啓,前日看山諸人中,戶曹正郞南宮楀,副司果洪錫龜·李最晩,副司勇李弘度,地官李幼弼·南彦豪等,竝於明日,依都監郞廳例,除肅拜出送,何如?傳曰,允。
又啓曰,山陵點穴之擧,事體重大,不可只令諸地官往審,臣與觀象監提調閔維重,兵曹判書李尙眞,趁明早除肅拜出往,同審議定之意,敢啓。傳曰,知道。諫院朝報
備邊司啓曰,云云事,命下矣。軍兵闕額,以兒弱充定,爲卽今莫大之痛弊,不可無變通之道,今見諫院啓辭,閑丁之稱以匠人,冒屬於監營,使各官不得定役,誠極無據,一倂汰定正役,以補兒弱之代,果爲得宜,令該道監司,所謂匠人之數,從實査出啓聞,知其名數後,更爲稟處,何如?答曰,允。
又啓曰,云云事,命下矣。辛亥以上物故者,限三年勿爲代定事,則旣已定奪於壬子之春,所謂三年,當從壬子而計之,今年未過三年之限,至於分數,則當於充定當代之年,更議酌定。虛位充定,則今年雖是當次,適値凶歉,勢難擧行,姑令待明年退行宜當,而其中年例歲抄,則依常年例充定事,分付該曹,何如?答曰,允。備局謄錄
神懿王后忌辰齋戒。
夜自一更至四更,有霧氣。
以承傳色口傳,下敎于領議政曰,昨見山陵狀啓,缺七八字可用者,或有不可用者云,未知可用者幾許,缺數行啓曰,舊石物奉審狀啓,臣亦見之,而但缺五六字不能詳知,摠護使,方往都監之坐,當待其來,商議陳達,而但臣意則長明燈,與他石物有異,雖缺數字似無不可矣。承傳色口傳下敎曰,慈殿以今此缺三四字有補山之擧云,陵上地勢雖未見補築,而一依缺數字長陵例爲之宜當,下敎矣。領議政口傳啓曰,封陵制度,例是二十九尺,而臣等當初相議,減去四尺,定以二十五尺者,蓋欲依長陵例爲之矣。領議政,以承傳色口傳啓曰,卽以聖敎,問議于摠護使,則以爲,封陵制度一依長陵事,旣已分付于都監,舊石物可用與不可用之數,雖有山陵狀啓,臣非目見,故未能詳知缺數字改點穴之擧,明早出往,其時亦爲一倂詳審仰達云,臣更以長明燈續連仍用與否,別加詳審之意,通報矣。
領中樞府事鄭致和上疏曰,伏以臣,曾於己亥年,猥叨山陵監董之任,奉職無狀,致有陵寢遷奉之擧,臣之罪戾,萬殞難贖,而先王,曲加寬貸,終施薄罰,旋蒙恩宥,尙保性命,莫非天地生成之澤,感祝聖德,唯有涕淚,臣老病近甚,朝夕待盡,區區之願,只在於結草圖報,臣民無祿,奄遭天崩之慟,攀號莫及,五內如割,千萬夢寐之外,恩敍特下,繼有西樞之命,至於史官,傳諭聖旨,何意缺數字服之初,狀錄罪廢之臣,復置大臣之列也,伏地感泣,不知死所,第念臣,罪重罰輕,物情不快,同事郞僚,尙在罪籍,聖恩雖重,臣何可遽以無罪自處,而晏然於心乎?來伏城外,不敢入謝恩命,伏乞聖慈,俯諒臣危懇,亟許缺數字職及新授御營廳都提調,以安微分,不勝大幸,臣無任云云。批答見上燼餘
上在昌德宮。居廬于寶慶堂南行廊。
夜三更,流星出參星下,入巽方天際,狀如拳,尾長二三尺許,色赤。
謝恩,領中樞府事鄭致和,全羅左水使李衡鎭,刑曹正郞金益昌。
大殿,政院·玉堂問安。答曰,罔極。
大王大妃殿·王大妃殿·中殿,藥房·政院·玉堂問安。答曰,罔極。
藥房啓曰,伏未審夜來,聖體,若何,前劑入行氣香蘇散,其果進御,而感冒之候,今已快愈乎?慈殿胸膈煩鬱,水刺厭進等症,視昨何如?臣等不勝憂慮,敢來問安。答曰,知道。慈候與前一樣,予則今已快愈矣。
傳曰,鄭領府事留待。
伴送使書目,勅行二十二日,坡州止宿事。
京畿監司書目,廣州呈,以副護軍李惟泰,病勢深重,決無前進之望,資秩職名,啓聞鐫改事。
藥房,大殿,以承傳色口傳啓曰,臣等,欲審慈殿近日氣候,如何?敢欲請對矣。答曰,依啓。
傳曰,鄭領府事,藥房提調入侍時,亦爲入侍。
以李聃命爲假注書。
梓宮加漆後,大殿·大王大妃殿·王大妃殿·中殿,藥房·政院·玉堂·二品以上·六曹·大司憲問安。答曰,罔極。諫院朝報
神懿王后忌辰。
辰時,上御廬次,藥房請對。領府事引見,都提調許積,領府使鄭致和,提調張善瀓,右承旨閔宗道,假注書金斗明,記事官沈壽亮·李后沆。許積曰,伏聞昨日,猝有感冒之症,臣等不勝驚慮,未審惡寒之候,夜來,何如?上曰,發表後已得快愈矣。積曰,去夜寢睡,何如?上曰,亦得穩睡矣。積曰,水刺,何如?上曰,與前無異矣。積曰,以慈殿氣力,至今行素,臣於敢於頃日,猥陳悶迫之忱矣,不惟傳敎痛迫,有不忍聞者,大王大妃殿,以如是强請,必傷氣力爲敎,故臣等不敢更復仰瀆,泯默而退矣,且大王大妃殿下敎缺數字慈殿氣力,若至不能扶持之域,當復力勸,如是遷就,至缺數字則雖進常膳,必有未及之悔,此臣等之尤爲渴悶者也,缺數三字慈殿氣候,然後更當竭力仰請,伏乞自上以下缺半丈餘上曰,更觀前頭氣力,自內從容懇達,亦令外庭,復申前請耳。以下缺半丈餘致和曰,長明燈,異於文武石,雖欲改備,又何難乎?缺念民生,靡所不用其極,此臣等之所以感戴者也。積曰,封陵制度,當初臣等,相議以定,減去四尺者,蓋欲依長陵之規矣,今有下敎,亦令依此擧行耳。燼餘
上在昌德宮。居廬于寶慶堂南行廊。
申時,日暈左珥。夜四更,白雲一道如氣,起自東方,直指南方,長五六丈許,廣尺餘,良久乃滅。
謝恩,護軍李萬林。
大殿,政院·玉堂問安。答曰,罔極。
大王大妃殿·王大妃殿·中殿,藥房·政院問安。答曰,罔極。
都承旨金錫胄,掌令趙世煥辭職上疏。入啓。
領敦寧金萬基箚子。入啓。
藥房啓曰,伏未審夜來,聖體,若何,慈殿煩鬱之候,一樣無減乎?水刺厭進,最是切急之憂,臣等悶慮倍切,敢來問安。
山陵都監書目,山陵裁穴後,十一尺許皮土除去之際,有浮屠所設痕跡,請令大臣·禮官及看山諸臣看審事。
答藥房曰,知道。慈候與前一樣矣。
答都承旨金錫胄疏曰,省疏具悉。今玆擢用,意非偶然,實遵先朝已定之遺敎,卿其宜勿控辭,從速察職。
伴送使書目,勅行二十日,良策止宿事。
平安監司書目,本月初七日夜下雪事。又書目,道內江界等十四邑染病,方痛一百二十二名,死亡七名事。
伴送使書目,勅行二十三日,開城府止宿事。
備忘記,噫,近日人心不淑,至於繫獄者過百,予心日夜憂懼,其令刑房承旨,典獄摘奸,輕囚放釋。
備邊司啓目,粘連光城府院君金萬基上疏云云。大提學例兼知成均事及承文院提調,與大臣同會時,未免有座次之拘礙者,不但首黌席,掌科試難便之嫌而已是白乎旀。知春秋及賑恤,宣惠廳堂上段,體貌相妨,與承文院等任無異是白置,依疏辭竝許遞免爲白乎矣。至於經筵段,別無妨碍之嫌,國舅之兼帶籌司,亦有仁祖朝前例,使之仍爲察任,何如?啓依允。
吏曹參判李惟泰辭狀。遞差。
禮曹啓曰,卽伏見摠護使以下狀啓,則新陵裁穴後,十一尺許皮土除去之際,有浮圖所設痕跡,請令大臣,禮官及看山諸臣看審矣。穴後十一尺,則雖非正穴,旣有掘坎築石之跡云,極爲驚慮,循例裁穴之時,則摠護使及山陵堂上外,無他大臣進去之規,而今此議定,則與常規有異,他大臣別爲進去,本曹堂上亦爲進去,與摠護使以下山陵堂上及看山諸臣,除肅拜馳往,詳細奉審,仍爲議定宜當,敢啓。傳曰,知道。
政院啓曰,以吏曹參判李惟泰本職及資級辭狀,踏啓字以下矣,本職則遞差傳旨書入,而資級,何以爲之?敢稟。傳曰,只遞本職。
慶尙監司書目,三嘉縣令趙蕆病重,罷黜事。
答掌令趙世煥疏曰,省疏具悉。爾其勿辭察職,所陳之辭,當令廟堂稟處焉。
政院啓曰,都承旨金錫胄,以兼任承牌,來詣闕門外陳疏,而闕門外不得陳疏,先朝已爲定奪,故上疏還出給,則仍爲退去矣,敢啓。傳曰,更爲牌招。
謝恩,都承旨金錫胄。
右議政鄭知和箚子。大槪,冒萬死更申危迫之懇,冀蒙矜察,遞改職名事。入啓。
兵曹判書李尙眞箚子。大槪,臣之賤疾,決難供劇,勢所必遞,違例陳懇,本職兼任,乞卽竝免事。入啓。
校理權愈牌招肅拜。
答右議政箚曰,省箚具悉卿懇。卿其安心勿辭,從容善攝。
吏曹啓目,粘連領敦寧金萬基箚子云云。觀此箚子,其所兼承文·司譯兩院提調,俱是都提調衙門,公會時座次之難便,體貌之妨礙,誠如箚內所陳,勢難仍帶是白乎矣,臣曹不敢擅便,上裁,何如?啓依回啓施行。
傳曰,史官一員待命,騎馬三匹,卜馬一匹立之。
府啓,新除授鎭海縣監申斗極,曾爲典獄主簿,逐日率娼,酣飮於直所,而酒肉之費,徵出於囚徒,至今人皆唾鄙,海邊弊邑蘇殘之責,不可付之於如此之人,鎭海縣監申斗極,請命罷職。答曰,依啓。諫院朝報
摠府啓曰,副摠管李枝遠,以訓鍊都監中軍別隊軍兵點考事,北營進去晝仕,請出標信。傳曰,知道。摠府謄錄
政院啓曰,守禦使金錫胄,疏批已下,命招,敎諭書,密符,傳授之意,敢啓。傳曰,知道。守禦謄錄
有政。吏批,判書洪處亮進,參判李惟泰在外,參議李端夏進,右承旨閔宗道進。
兵批,判書李尙眞進,參判南九萬在外,參議崔寬進,參知李夏進,左副承旨李翊相進。
吏批,以李善源·兪命鼎爲承文博士,權爲濬源殿參奉,李泰憲爲顯陵參奉,兪夏震爲恭陵參奉,沈材爲宣陵參奉,安績爲泰陵參奉,趙宗著爲兵曹佐郞,禹弘成爲司畜別提,李時援爲東部主簿,申應華爲典獄主簿,金禹民爲南部主簿,文獻徵爲典籍,李德老爲軍資主簿,黃儁耉爲工曹參議,吳挺緯爲宗廟提調,尹趾善爲吏曹佐郞,朴自阜爲假引儀,尹邦憲爲昌樂察訪,河晉善爲承文校檢,以尹趾善·李舜岳·成瑨·李柔·李德周·沈極·任弘亮·金始重·李先慶·朴泰尙爲兼春秋,分差兼敎授,中學缺東學姜瑞璜,南學權瑍,西學金世,東學訓導鄭有德,兼養賢奉事崔援。間間殘缺只書可辨姓名者
吏批啓曰,本曹參判,今當差出,而擬望之人乏少,外任竝擬,何如?傳曰,允。
以南九萬爲吏曹參判,閔鼎重爲兼知經筵,金錫胄爲兼同知經筵。
兵批,以趙世弼爲阿山萬戶,韓汝琦爲黔毛萬戶,崔斗翰爲武兼宣傳官,李嵇爲司果,閔暹·李以時·李尙爲副護軍,梁廷弼爲古突山召募將,徐稚爲宣傳官,權大載爲副護軍,金得輝爲武兼宣傳官,李之安爲部將,金忠望爲德浦僉使,朴惟建爲彌串僉使,崔之燁爲森森坡萬戶,兪是諧爲守門將,愼聖時爲部將,李迎濂爲防踏僉使,金得男爲碧團僉使,李明五爲所非浦權管,趙孝達爲乾者浦權管,梁之漢爲楸仇非權管,金河振爲新門別將,姜公望爲玉浦萬戶,李惟泰爲副護軍,李鼎命·朴銑·李橝爲副司果,以上翊衛司參下陞遷,林大一爲大吉號里權管,車義輟爲山羊會權管。間間殘缺,只謄可辨姓名者燼餘
上在昌德宮。居廬于寶慶堂南行廊。
謝恩,掌令崔文湜,北部主簿張忠□,司贍主簿安伯謙,南別殿參奉趙持正,兼引儀金以載,廣興守朴世相,主簿尹源,金化縣監洪遠普,司䆃主簿朴銑,慶尙右兵虞候李惟郁,昌城府使鄭道存,奉敎睦昌明,鷹牌頭張樸·李方岳,禮賓別提金允基,南部主簿金禹民,右水運判官金錫衍,幽谷察訪尹命哲,工曹佐郞洪得禹,兵曹佐郞尹致績,兼東學敎授姜瑞璜,典籍金世,尙瑞直長辛聖□,副直長鄭纘先,馬梁僉使宋尙義,宣傳官兪泰基,富寧府使睦存善,奉常主簿李後柱,博川郡守李海賓,副摠管姜□□,綾州牧使趙威鳳,校書博士洪贊元,掌樂主簿李尙獜,藍浦縣監南宮爕,社稷令許纘,參奉沈鎭,所斤僉使李東榏,歸厚別提韓浹,成均博士南宮垕,知事閔熙,平陵察訪朴文哲,護軍洪益亨,城津僉使崔鼎鉉。
答兵曹判書李尙眞箚曰,省箚具悉卿懇。卿之脚病,非今日猝發,先朝累年行公,予已詳知,卿其安心,勿辭察職。
大殿,政院·玉堂問安。答曰,罔極。
大王大妃殿·王大妃殿·中殿,藥房·政院·玉堂問安。答曰,罔極。
藥房啓曰,伏未審夜來,聖體,若何?慈殿胸膈煩鬱,水刺厭進等症,尙無差減之勢乎?臣等不任憂慮,敢來問安。
領議政,摠護使書啓,臣等與看山諸臣及諸地官,看審封穴後堀開處,則雖是僧人甁錫所藏之地,所堀者未滿三尺,所蓋者不過不鍊之石片,決非浮圖痕跡,旣無傷破地脈之慮,又在金井應設之外,少無妨害緣由事。
伴送使書目,勅行二十一日,義州止宿事。
答藥房曰,知道。慈候與昨一樣。
備邊司啓曰,以司諫院啓辭,命下矣。軍兵闕額,以兒弱充定,爲卽今莫大之痼弊,不可無變通之道,今見諫院啓辭,閑丁之稱以匠人,冒屬監營,使各官不得定□誠極無據,一倂汰正定式,以補兒弱之代,果爲得宜,令諸道監司,所謂匠人之數,從實査出啓聞,知其名數後,更爲稟處,何如?傳曰,允。
以咸鏡監司端川等居良女禮生等九名,爲虎囕死,文川人朴希宗等二名渰死事狀啓,傳曰,囕死,渰死人等,令本道恤典擧行。
弘文館啓曰,新除授修撰尹搢,時在全羅道綾州牧任所,副修撰尹嘉績,時在原襄道金化縣任所,經筵立番事緊,竝斯速乘馹上來事,下諭。傳曰,允。
右副承旨李堂揆書啓,臣承命馳進典獄署,在囚罪人等,一一點檢,則啓下罪人二十六名,各衙門罪人八十六名內,刑曹所囚鄭伐於之次知介伊,以常平廳瓦吐木價不納罪也。東學奴海益,以屠牛犯禁事,而問其曲折,則非其親自犯禁,以其弟海一,被禁逃避之故,囚禁現出事也。司饔院書吏金聖夏,以監膳請坐時不謹事也。鄭有吉正妻己玉,以蔚珍京主人,勅使時所用之物,趁不備納事也。司憲府所囚崔挺海,以士大夫婦女凌辱事也。吳德立,亂廛事也。金世明,橫行亂廛事也,所由命元,不爲使喚事也。書吏金時亮,閭閻作弊事也。尙衣院所囚李成億次知同應伊,船隻領來事也,不擧行事也。漢城府所囚事也,海民,以生馬屠殺事,而問其曲折,則渠以驛人驛馬致斃之後,成出立案於兵曹,而被捉於禁吏事也。□□廳所囚譯官千榮善次知白吉得·金以萬,材價銀子不納事也。山陵都監所囚伊川京主人金德成正妻唜德,以都監公事趁不傳致事也。平康京主人宋善明,石手推捉時,中間操縱事也。庫直林茂□石手處受賂事也。書員李成俊次知守一,別公作木物,多有無面事也,常平廳所囚銀匠金老松,以勅使時,以銀烟竹不爲精造事也。□□廳所囚主格,以本廳軍官玄義有督現事也。權成男次知一春,以本廳軍官是有□督現事也。承政院所囚耳掩前行首文承天正妻業伊,狐白皮不進排事也。兵曹所囚守門將廳書員金業,闕內跟隨,全不禁斷事也。入直廳郞廳色丘李武丁,闕內跟隨之事,不能申飭事也。以上二十三名,罪名不重,體聖上欽恤之意,卽爲放送,此外諸般罪人,或係殺獄,或係賊黨,或關倫紀,或干犯咀呪,罪名甚重,不得放釋,令該曹及各衙門,趁卽疏決,俾無一向滯獄之弊,何如?傳曰,依啓。
禁府啓目,議于大臣,則領議政許積,左議政金壽恒議。治獄之道,雖曰貴在審寬,然其情有可恕而罪之,與罪無可疑而緩之,均之爲枉法也,今見省鞫罪人全石·法玄□等前後文案,則眞所謂罪無可疑,而未見其有可恕之情也,全石則設計弑主,埋凶九處之狀,平問之下,渠皆首實,又何證左之必尋乎?法玄則渠之招辭,旣曰,其父卽許炡之奴,又曰,其母是良女,又曰,渠年九歲,其父贖其身於上典,其爲許家之奴,渠亦不敢掩諱,則又何必致疑於已決之訟,而不治其自服之言乎?尹趾善疏中所謂實未可知,亦涉可疑云者,皆是未定之辭,以未定辭,而輕議昭著之罪,誠有未可曉者也。弑主之變,所關甚大,强隨他人未必治之言,曲解綱常所難貸之罪,非臣等之所敢出也,臣知有三尺而已,伏惟上裁。領中樞府事鄭致和以爲,有不敢可否之嫌,不得獻議,判中樞府事宋時烈以爲,方在待罪之中,兼且疾病危苦,不得獻議,右議政鄭知和以爲,臣旣以按獄時意見陳箚,而箚中,令該曹更査,亦無不可云者,蓋出於不敢自是己見也,無容更議,大臣之意如此,伏惟上裁。啓依領·左相議施行。
禁府,謀弑主罪人全石,弑主罪人法玄,堂古介行刑,啓。
府啓,引嫌而退,情理雖切,未及請由,徑先下鄕,在例當遞。請掌令崔文湜遞差。答曰,依啓。
院啓,朗善君俁,所叨守陵之任,非如循例典祀之比,固當率禮罔愆,以盡誠敬之道,而竊聞各樣祭物監捧之際,一任下輩之操縱,濫捧之弊,受賂之患,俱極狼藉,不能防禁。凡在聽聞,莫不驚駭,而恬不知改,猥陳自明之說,委以謗言,欲掩己過之地,其縱恣無識之狀,誠極可駭,不可以守陵官,終置不論,請朗善君俁,從重推考,作弊下人輩,令攸司摘發重治。聖明嗣服之初,凡有施措,動愜輿情。尙方貿易,特有停罷,遠近聽聞,孰不欽敬,竊念太僕貿馬,例在節使之行,而一匹之價,逾於十家之産,貴遠物而費財用,實非聖朝之美事,殿下獨未聞文帝却千里馬乎?請前頭使行太僕馬貿易,亦令停罷。答曰,依啓。
吏曹啓曰,臺諫有闕,政事,取稟。
政院啓曰,臣等曾伏聞嶺南儒生,有郭世楗者,搆一疏,論斥判府事臣宋時烈,擬上於先朝而不果,久留京邸,尙不無偵伺顧望之計云。今朝世楗,忽來呈疏,臣等取觀其大意,則以誤定朞制,請亟寢宋時烈撰進大行大王誌文之命,而辭意强悖,有不忍正視者,臣錫胄,於大行朝服制事詢問之日,蓋嘗親承聖諭,己亥大臣等之講定服制也,實從時王功令,故宋時烈諸人,當初收議,亦從大臣之論矣,及庚子以後諸疏,專責宋時烈之後,宋時烈諸人,始引古禮,爲一訟端,而此則元非朝家採用之事,予之所詳知也爲敎。今者世楗,得此柄,乘此巇,至以先治枝葉,次及根柢,按法常規爲言,其他壞禮亂統,王法未究等語,亦無非用意傾陷者,噫嘻甚矣。當此沖年嗣服之初,憂虞之端,不一而足,君臣上下,方且懍懍交驚,猶恐其或危且亂,此正吉凶消長之機,而此人,以幺麽一鄕生,乃敢爲危險之說,肆然聲罪,必欲使三朝禮遇白首在野之臣,終陷於不測之地,其心所在,誠極駭慘,元疏敢此捧入,伏想聖鑑之下,情狀難逃,而臣等忝在出納之地,區區所懷,不敢不達。傳曰,知道。
掌令崔文湜啓曰,臣本庸下,百不如人,加以衰老癃病,屛伏鄕廬,自分爲廢棄之物,誠不自意,始初淸明之政,□蒙簡拔之恩,新命旣除,馹召繼至,臣誠悲惶感激,汗淚俱瀉,分義所在,不得不扶曳上來,祗謝恩命,固當奔走供職,以效犬馬之勞,而第臣於前月大喪之初,以軍職,進參於哭班之末,纔經成服,聞在鄕女息,病勢危篤,父子情理,急於救護,未及受由,徑先下去,帶職下鄕之責,在所難免,臣何敢一刻仍冒乎?請命遞斥臣職。答曰,勿辭,退待物論。諫院朝報
上在昌德宮。居廬于寶慶堂南行廊。
四更,流星出屢星下,入坤方天際,狀如拳,尾長三四尺許,色赤。
謝恩,宗廟奉事金載文,司圃別提尹徵,典籍安如石,東部主簿李時援,惠山僉使河士淡,兼春秋李舜岳,典獄主簿申應華,監察李文明·金曘,都摠都事李百熙,訓鍊僉正李思訥·李斗龜,判官李光震·李後望,主簿李垠·鄭時麟,姜忠達,監察李尙翼,蛇梁萬戶李威,濟用參奉趙沔,引儀申希遠·李希哲,森森坡萬戶崔之燁,雲寵萬戶梁孝成,南桃萬戶朴錞,包伊萬戶兪應吉,玉浦萬戶姜公淫,都摠經歷金錫命,都事具廷良,宣傳官李東亮,濬源殿嚴參奉李維楫,僉知吳䎙,防踏僉使李迎廉,都摠都事李筳,黔毛浦萬戶韓汝琦,監察李亨稷,彌串僉使朴惟建,兼春秋李柔,玉江僉吏黃堖,顯陵參奉李泰玄,方山萬戶李弘璧,宣傳官崔克泰,於蘭萬戶申尙亨,德浦僉使金忠望,兼春秋成瑨,碧團僉使金得男,獻納尹趾善,上土僉使宋裕善,昌樂察訪尹邦玄,仇寧萬戶劉熙業,花梁僉使朴時衡,司錄金斗明。
大殿,政院·玉堂問安。答曰,罔極。
慈殿·中殿,藥房·政院·玉堂問安。答曰,罔極。
大司諫尹深辭職上疏,入啓。
右議政鄭知和初度呈辭,入啓。
答左議政金壽恒疏曰,省疏具悉卿懇。昨日儒生所陳之辭,不足爲嫌,卿何過念至此乎?卿其安心勿辭焉。仍傳曰,遣史官傳諭。
答左參贊閔鼎重疏曰,省疏具悉卿懇。卿其安心勿辭,從速察職。
藥房啓曰,伏未審夜來,聖體,若何?昨伏聞入診醫官之言,上候自感冒和解之後,數日以來,潮熱有時往來,每於午後,頭疼之氣輒發,煩渴引飮,水刺厭進,且微有惡心之候云,臣等不勝驚慮之至,與諸醫入診後,議定當進之藥,在所不已,且慈殿胸膈煩鬱,水刺厭進等症,視昨一樣乎?臣等不任憂悶,敢來問安,竝此仰稟。答曰,知道。慈候與前一樣,予則幾盡差愈,勿爲入診。
兵曹判書李尙眞箚子。大槪,敢申煎懇,冀蒙恩許事。入啓。
伴送使書目,勅行二十四日,平山止宿事。
京畿監司書目,楊州呈,以前判書趙珩到配,及高陽呈,以前參議洪柱國到配事。
獻納尹趾善啓曰,臣病甚跛躄,不能從官,前後除拜,一未就列,自顧分義,恒切惶悚,今此職責,尤非癃疾空疏之人,所敢承當者,而不合之狀,姑置勿論,曾忝憲官,旣以聽推見遞,難冒之勢,與前無異,且臣牽於切迫之私情,有冒法下鄕之罪,以此以彼,決不可一刻晏然,請命遞斥臣職。答曰,勿辭,退待物論。
答大司諫尹深疏曰,省疏具悉。卿其勿辭,從速察職。
答兵曹判書李尙眞箚曰,省箚具悉卿懇。卿之疾病,予已詳知,更何多誥,卿其安心勿辭,調理察職。
右議政鄭知和初度呈辭,傳曰,卿之疾病,予深爲慮,今觀辭單,不覺愕然,況梓宮在殯,尤不可一向固辭,卿其安心,從容調理行公,以濟時艱事,遣承旨敦諭。仍傳曰,遣御醫看病。
禁府啓曰,謀弑主罪人全石,弑主罪人法玄等,旣已承服正刑,依律文妻子爲奴,破家瀦澤,降其邑號,罷其守令等事,令各該司擧行之意,捧承傳,何如?傳曰,允。
吏曹啓曰,領敦寧府事金萬基箚子,據曹回啓,領敦寧府事金萬基,以加出領事爲未安,有此陳箚是白在果,當初本曹之請議大臣者,蓋以領敦寧,乃是王妃父例授之職也,不敢依原任大臣西樞之例,循次除付矣。大臣收議旣入之後,得聞降付判敦寧,亦有前例云,而朝議以爲,加設領事,未爲不可,故臣曹,只依大臣收議允下,奉行而已,今者箚辭如此,更議大臣處之何如?傳曰,依允事,命下矣。領議政許積,左議政金壽恒,右議政鄭知和以爲,法典,敦寧府領事一員云,而其下註有曰,王妃父初授者,亦授,非如原任大臣從資級陞除於中樞府領事·判事之比,且領經筵及世子傅,卽是議政之所兼帶,而如有當換之人,則別爲加出,旣有古事,亦有近例,領敦寧之加出,恐無不可,臣等之當初獻議,蓋出於此,今者吏曹,雖請更議,臣等之見,與初無異,伏惟上裁。領中樞府事鄭致和議以爲,今此敦寧一員,別爲加出,恐無不可,伏惟上裁,大臣之意如此,伏惟上裁。傳曰,依議施行。
政院啓曰,大臣處,若有敦諭之命,則承旨例草諭書以去,而今此右議政鄭知和,身病呈辭,旣有辭疏批答,以此批答往傳,不爲別草諭書之意,敢啓。傳曰,知道。
答晉州幼學郭世楗疏曰,省疏具悉。疏辭知道。
左參贊閔鼎重上疏。大槪,冒陳危懇,乞遞職名事。入啓。
府啓,聖德出震,新服厥命,萬物咸覩,四方風動,而其間亦有爲鬼爲蜮,欲逞其志者,偵伺覬覦,百計鑽進,此正陰陽交爭之會也,必須聖意堅定,乾剛夬斷,使奸狀不得掩,凶計無所售,痛斥而屛流之,不與同中國,然後善類可保,士氣可振,不然則含糊媕婀,邪正混亂,其害有不可勝言者,可不懼哉?今者郭世楗,以凶人有道之孫,世濟其惡,見棄人類久矣。匿影潛毒,乘間抵隙,忍爲凶說肆然投疏,而憑藉先朝敎辭中一二句,變幻操弄,譏切聖躬,論罪大臣,至以先治枝葉,後及根柢,按法次第等語,隱然歸之於先朝之遺意。嗚呼,先朝敎辭,其果近似於世楗搆誣脅持之說乎?聖人如綸之音,固非小人之腹,所可測窺,而乃於遺弓之後,做出言外之旨,熒惑天聽,離間君臣,其心以爲,語涉先朝,則殿下必不得容貸,朝廷亦不敢誰何,用意傾陷,無所忌憚,此非徒誣殿下也,實誣先王在天之靈也,肝肺旣露,國人共憤,若不明示好惡,以正其罪,則如此之輩,將接迹而起,請令攸司嚴鞫勘斷,以彰始初淸明之化。
院啓,臣卽伏見郭世楗疏本,則切不勝驚愕駭然之至。噫,一自己庚以後,論禮一款,爲擠陷士類之弧矢,前後嫁禍之疏,一皆祖述善道,投間抵隙者,久矣。今者世楗,以爲聖明幼沖,天日可欺,鬼談蜮說,無所不至。一則曰壞禮亂統,王法未究。一則曰,先治枝葉,後及根柢,初非曲饒宋時烈,肆赦大眚云者,有若先王,眞有次第施罰之意者然,噫嘻,慘矣。其說之巧也,當初宋時烈,服制獻議也,只據古禮,參以時王之制,而先王之於此,亦嘗洞燭其顚末也。我殿下,使之撰進誌文者,蓋爲其宋時烈,受知先朝,最深且隆也。今者世楗,以嶺南凶徒餘孽,臆逆先王之遺意,以爲搆揑儒賢之地,指意凶慘,悖慢無倫,至欲寢格撰進誌文之成命,其在聖明墍讒之道,固宜明示好惡,痛加斥絶,而只以知道爲批,臣不勝憫鬱焉,如此之輩,若不深治其罪,正以邦憲,則日後凶徒,必將接跡而起,而況賢邪進退,吉凶消長之機,實係於新服之初者乎?論其媢嫉彦聖,熒惑天聽之罪,流竄之典,實是輕律,請令攸司,鞫問定罪,引嫌而退,旣有聽推之失,揆以臺體,勢難在職,請獻納尹趾善遞差。諫院朝報
答院曰,予以沖年遭此攀號罔極之痛,大小臣僚,同寅協恭,共濟國事,予日望之,因一鄕儒,互相起閙,予甚歎惜也,末端事。依啓。
答府曰,觀此啓辭,是何言也,是何言也?今者儒生之疏,在於用與不用而已,事在先朝已現之事,不允。內下記草
上在昌德宮。居廬于寶慶堂南行廊。
夜四更,流星出參星下,入南方天際,狀如拳,尾長四五尺許,色赤。
謝恩,大司諫尹深,掌令趙世煥,內禁將閔暹,禧陵參奉尹弘績,恭陵參奉兪夏震,永達萬戶金璣,校檢河晉善,月串僉使朴琳,泰陵參奉安績,同知李元禎,吏曹正郞朴泰尙。
大殿,政院·玉堂問安。答曰,罔極。
大王大妃殿·王大妃殿·中殿,藥房·政院·玉堂問安。答曰,罔極。
修撰洪萬鍾辭職上疏。入啓。
藥房啓曰,伏未審夜來,聖體,若何?感冒之候,昨伏承幾盡差愈之批,潮熱之往來,更無發作之患乎?慈殿胸膈煩鬱,水刺厭進等症,亦何如?臣等終宵憂慮,敢來問安。
同副承旨李溟翼書啓,臣承命往諭于議政府右議政鄭知和,則以爲,臣賤疾彌留,決無自力供職之望,昧死連章,未蒙矜察,不得不冒呈辭單,千萬意外,近侍臨門,傳諭聖批,奉讀辭旨,伏地涕泣,置身無所,臣雖無狀,粗識分義,豈不知此時一向引疾,辭職之有所不敢哉?病根深痼,漸至難醫之境,雖欲强勉起動,其勢末由,惶悚悶蹙,罔知所措云矣,敢啓。傳曰,知道。
答修撰洪萬鍾疏曰,遞差。
伴送使書目,勅行二十五日,瑞興止宿事。
傳曰,領·右相及原任大臣來待。
答藥房曰,知道。慈候別無加減,而予則今已差愈矣。
正言李宇鼎啓曰,凡傳啓處置,皆城上所之任,而城上所有故,則他僚代行者,臺例則然也,昨日同僚之避,臣當處置,而缺弟久患危腫,一夜之間,症勢猝劇,急於醫治,晩始詣闕,行到闕門之外,掌務吏來言,司諫今方詣臺處置云,臣欲進咨,且不勝疑訝,中路虛還,未免顚倒,同僚之不少遲待,徑先代行者,抑何意歟?臺體之壞,實由於臣之不早詣臺之致,而臣之不能有無於其間,亦可見矣,臣何敢晏然而已,旣失其責,見輕同僚,決不可仍冒,起閙於臺議方張之日,瀆擾於嚴廬悲疚之中,臣罪至此,益無所逃,亟命遞斥臣職。答曰,勿辭,退待物論。
政院啓曰,領·左相及原任大臣來待矣。傳曰,引見。
右議政鄭知和箚子。大槪,昨日,伏蒙近臣來諭,聖旨丁寧,太醫臨視,賜與珍劑,異數荐加,人皆聳聽,實非微臣所敢承當,臣雖愚蠢,寧不感動,第臣無望自力,不得不更申危懇,冀蒙矜許事。入啓。答曰,省箚具悉卿懇。卿之宿病,予豈不知?卿其安心勿辭,益加善攝,以副至望。仍傳曰,遣史官傳諭。
司諫李堥啓曰,臣卽伏見正言李宇鼎避辭,至以同僚之不少遲待,徑先代行者,抑何意等語,顯加侵斥,臣不勝怪訝焉。凡臺閣體例,至嚴且重,苟非大段公故,同僚旣行相會禮,凡臺閣上流來舊規也。臣肅謝之後,連値公故,未行相會禮,故再昨送院吏,請行相會禮,則同僚稱以家間有病患,勢難爲之云。臣又送言曰,病患私故,相會公事,如非危急親病,委頓身病,則揆以臺體,不可以一家病患,廢閣相會禮,且獻納處置,城上所不得不爲,若以處置詣臺,則欲於臺廳相會禮之意,更爲往復,則答云,處置則我當差晩爲之,而至於相會禮,決不可爲,姑待後日爲定,若其臺閣無事之時,相會之禮,不必强請,而適於昨日,郭世楗疏纔入,大論將發,故臣意必欲與同僚,商確處之,而同僚終始堅執,不肯聽從,臣欲爲等待,後日更約相會禮,而憲府則以論斥郭世楗疏,方已詣臺云。兩司一體,論啓此等事,固不可參差發論,故臣不獲已詣臺傳啓,而旣已詣臺,則雖非城上所,處置同僚,亦是臺閣體例,則實非無端代行之致也,同僚全沒實狀,有若臣不少遲待,徑先代行者然,執此起鬧,至於引避,臣何敢自以爲是,而晏然而已乎,請命遞斥臣職。答曰,勿辭,退待物論。
府啓,臣等,昨以郭世楗事,反復論列,冀蒙垂察,及奉聖批,申誨諄諄,終不允從,聚首相觀,竊不勝悶鬱焉。卽今大戚連仍,虞憂溢目,聖明初服,春秋幼沖,上下協心,嘉靖邦家,實中外之大望,而世楗者,乃於此際,欲逞其奸計,論斥儒賢,搆揑傾陷,無所不至,造端開釁,離間君臣,其亦不仁甚矣。殿下之意,雖以爲我旣不用,則彼雖言之,亦復何害,此世楗之計,所以得遂也,言雖不用,大臣已見逐矣,其身則得免罪矣,渠之當初所望,不過此耳。況是非靡定,詖淫肆行,爲鬼爲蜮,換面改頭,將必乘間抵隙,接迹而起乎?春秋書郭亡傳之曰,郭公,善善不能擧,惡惡不能去,以至於亡,夫善善惡惡,是非之明,好惡之正,而不能擧不能去,則終至於亡,今殿下旣知其惡而不用而已,則不幾於郭公不能去乎?嗚呼,人主一心,日應萬機,賢邪雜進,是非紛然,必須聖意堅定,乾剛夬斷,行一事而四方服,斥一人而群邪慴,方可恭己無爲,以臻淸明之休,不然,含糊媕婀,無所卞別,則薰蕕混淆,擧措顚倒,賢智屛迹,讒侫得志,國必至於空虛矣,至於先朝已現之事云者,此固世楗之所以操弄幻做,以爲藉口之資,而不過剽竊綸綍中數句語耳,先朝遺意,豈嘗如世楗張皇之說乎?無非臆度逆探,巧作言外之旨,以爲䝱持之計,則不可謂事現於先朝,而曲貸其矯誣之罪,且尹善道之孫,來獻其祖疏草,而退斥不納,則先朝遺意,此亦可見矣,昔漢昭帝,十四而能卞霍光之忠,上官桀之詐,奸黨慴伏,莫敢售其謀,至今傳誦,以爲明辟,請加三思,夬下明旨,投疏人郭世楗,令有司嚴鞫勘斷。答曰,已諭,無煩。
領·左相·原任大臣引見時,都承旨金錫胄所啓,自上方在沖幼之齡,內有淸明之蘊,外無意慾之誘,聽言應事,正如衡平鑑空,不可輕爲喜怒所使也,故臣在出納之地,初固不欲以陰慘不正之言,以溷我聖明湛然澄靜之志意,而只以壅蔽爲罪之爲懼,遂爲捧入矣。世楗,受罪旣輕,此輩必有接迹而起者,朝著將自此日益不靖,此後如世楗疏,自政院啓知其疏主意是非,然後欲爲退却不捧,未知何如,前日柳世哲疏後,筵臣曾爲此請,臣嘗非之矣。及至今日,觀此情狀,誠可駭然,且念壞亂國事,其患非細,不得不如是陳達,試詢于大臣,何如?左議政金壽恒曰,凡干疏章,母論是非,旣以進言爲名,而自下一體無端不捧,則不但有執言之端,日後之弊,亦不可不慮矣。領議政許積曰,左相之言誠是矣。第今日事勢,與常時有異,且政院公事,今則一一皆大臣相議,此類之疏,亦當與臣等可否,啓知其疏之大旨,而退却似可矣。上曰,依爲之。又所啓,左議政金壽恒,自上旣有安心之命矣,前日賓廳議禮諸臣,將必有紛然陳疏之擧,此時曠廢職務,極爲可慮,以自上慰諭左相之敎,傳于諸臣,而其疏竝勿捧入,何如?上曰,依爲之。領議政許積所啓,以晉州幼學郭世楗事,有仰達之語矣。己亥服制,雖以古禮言之,三年似是之說,臣旣仰達於先朝,到今所見,豈變於前?己亥服制,只從國制,先王之意,非以孝宗爲次子而然,則今春大功之制,果似非矣,而大抵前後議禮之臣,只是以禮爭之而已,決非一毫貶薄之意,爲人臣子,豈有如此之理乎?設有不測之人,有貶薄孝廟之意,於己無利,決不爲此,而不逞之人,因爲貶薄之言,至今不爲寧靜矣,向因都愼徵之疏,下詢論難之際,諸臣所對,重觸天威,至被罪罰,此不過各言其所見而已,夫豈有厚薄之意而然乎?且服制旣已釐正,無可更議之事,而今者世楗,假此爲說,以爲攻斥宋時烈之資,不遺餘力,蓋其意不在於論禮,而亦可見其心術之不正矣。先王時未及區處者,只禮官事而已,他事則皆已究竟,而世楗,乃敢臆料,以爲先王將必如此云云,尤極可駭,臣意謂此疏入啓之後,當有退却之命,今乃循例批下,致有臺啓,至於鞫問儒生,則恐非新化之美政,臺啓所爭,常至峻激,大臣所論,常至和平,以臣言之,施以儒罰,事體似當,外人旣知上意不動於彼言,則自然妥帖矣。左議政金壽恒曰,臣以應爲被罪之人,猥蒙先朝寬容之恩,幸免譴何,而以待罪之臣,當聖明嗣服之日,猝然以無罪自處,豈不知情勢之難安,而到今提起前事而引嫌,有所不敢,亦有所不忍,不得不冒昧行公,惟以一心爲國,少圖報效之意,每與首相相勉矣。今者人言如彼,臣之諉以此時而冒據重任者,誠出於錯料,而況此後此等論議之繼起者,必不止世楗一人,何敢以事在先朝,而晏然於心乎?上曰,予以沖年所望,惟在一心輔導矣,因一儒疏,憲府·諫院,相繼起閙,當梓宮在殯,仙寢未冷之時,何如是紛拏,而不爲念及於此耶。許積曰,上敎然矣。臣與臺諫,無相接通議之事,而自上若不賜世楗之批,則臺諫亦豈以嚴鞫爲請乎?上曰,儒疏,用則用,不用則不用而已,何可拿鞫乎?領府事鄭□□曰,世楗,假托議禮,探試上意,措語凶慘,此事當明白痛斥,不可以用則用不用則不用爲敎而已,如是則紛擾之端似不止矣。上曰,卿等同寅協恭,一意輔導,則先王在天之靈,亦必怡悅,而今以此疏,至於如是,先王在天之靈,亦豈肯怡悅於上耶?□□曰,請罪世楗,實出於公,嚴鞫則雖爲未當,亦不可待之以儒,而施之以儒罰也。都承旨金錫胄曰,朝家之罰,與儒罰有異,此則當施朝家之罰矣。許積曰,臣意則與諸臣異矣,前日柳世哲時,先朝亦只施儒罰,世哲之疏,只是論禮而已,與今世楗之疏雖不同,然國家旣以爲罪而罰之,則亦足以明示好惡,不及刑訊定配而後爲快矣。上曰,停擧,可也。諫院朝報
上在昌德宮。居廬于寶慶堂南行廊。
謝恩,掌令趙爾炳,持平李憙龍,宣傳官徐稚,尙衣別提崔壽泓,學正金尙夏,直講尹趾完,厚陵參奉李泳,宣陵參奉沈材,部將□承霖·李之安,兵曹參判李元禎,阿山萬戶趙世弼。
大殿,政院·玉堂問安。答曰,罔極。
大王大妃殿·王大妃殿·中殿,藥房問安。答曰,罔極。
藥房啓曰,伏未審夜來,聖體,若何?昨日引接臣僚,酬酢移時,感冒纔愈之餘,不瑕有添傷之患乎?慈殿胸膈煩鬱,水刺厭進等症,一樣無減乎?臣等不任憂慮,敢來問安。
伴送使書目,勅行二十□日,越江事。
京畿監司書目,陽城呈,以□□安配罪人金益炅到配事。
伴送使書目,勅行二十六日,鳳山止宿事。
答藥房曰,知道。慈候與前一樣,予則別無添傷矣。
戶曹,卽接廣興倉所報,則以十月朔頒料事,倉官進去右議政鄭知和□□祿牌,則以方在呈告爲辭,不爲□□日已過,終不受之云,係是大臣祿俸,自前有令倉官輸送之例,何以爲之?敢稟。傳曰,依例輸送。
兵曹判書李尙眞箚子。大槪,情迫勢蹙,冒死仰瀆,本職兼任,一竝乞免事。入啓。
司諫尹□□啓曰,竝引嫌而退,家有□故,詣臺差晩,事勢適然,旣□新啓,仍爲處置,實非得已,彼此俱無可嫌,請正言李宇鼎,司諫李堥,竝命出仕。答曰,依啓。
答兵曹判書李尙眞箚曰,省箚具悉。卿之疾病,予豈不知?卿其勿辭,調理察職。
幼學趙瑊上疏。大槪,在今新化之日,欲效藥石之功,敢陳瞽說,冀蒙採納,使聖明之朝,無一毫做錯之失,使送終之禮,無一毫未盡之事事。呈政院。
司諫李堥啓曰,凡有媢嫉之人,妨賢而病國,則迸諸四裔,固是當律,而今此郭世楗之疏,非特搆誣儒賢,語涉先朝,臆逆聖旨,其爲鬼爲蜮之狀,不可不嚴鞫而處之,故臣於再昨論啓時,乃以鞫問爲請矣。卽伏問昨日筵中,以鞫問爲非當律,臣旣失當於擬律,則不可晏然在職,請命遞斥臣職。答曰,勿辭。
明日梓宮加漆正時,巳時。
掌令趙世煥啓曰,臣近以郭世楗事,連日論列,冀蒙垂察矣,伏承聖批,不惟不賜允諭,至以張皇辭說,何乃至此爲敎,臣竊不勝憫鬱之至,聖德重光,萬物咸覩,人皆拭目,思見至治,此正大小臣僚,同寅協恭,翊贊聖化,陶鑄太平之一大機會也,而世楗,反於此際,首先投疏,矯誣先王,搆揑儒賢,辭意悖慢,情狀奸慝,幸賴大明中天,無微不燭,雖曰萬分一無可憂矣,而乃若其本心,則未嘗不在於躋躅,必欲戕士類亂朝廷而後已,吁,亦慘矣。今承酌處之聖敎,誠不勝幸甚,而以其疏辭而揆其本心,則其罪奚止於停擧哉?臣昨始出肅於論議已發之後,旣參本府之坐,仍爲詣臺傳啓矣,伏聞昨日筵中大臣,嚴鞫爲非當律云,臣旣與同僚,所見相符,不宜異同,傳啓者以□□至於再啓,則安得免大臣之斥乎?固不可一刻仍冒,請命遞斥臣職。答曰,勿辭,退待物論。
府啓,請投疏人郭世楗,令有司嚴鞫勘斷。措辭見上答曰,已諭,毋煩。諫院朝報
上在昌德宮。居廬于寶慶堂南行廊。
謝恩,五衛將安縝,兵曹佐郞趙宗著,桃源察訪張世南,智世浦萬戶卞拭。
大殿,政院·玉堂問安。答曰,罔極。
大王大妃殿·王大妃殿·中殿,藥房·政院·玉堂問安。答曰,罔極。
藥房啓曰,伏未審夜來,聖體,若何,感冒之和解,雖已多日,餘症或有未盡祛者乎?慈殿胸膈煩鬱,水刺厭進等症,視昨何如,臣等不任憂慮,敢來問安。答曰,知道。慈候與昨一樣。予則今已快差,勿爲問安。
伴送使書目,勅行二十七日,黃州止宿事。
幼學趙瑊上疏。入啓。
吏曹判書洪處亮上疏。大槪,冒進危迫之悃,乞遞本職及兼帶諸任,以幸公私事。入啓。
答曰,省疏具悉卿懇。卿其安心勿辭,從速察職。
傳曰,史官一員待命,騎馬三匹,卜馬二匹立之。
左副承旨李翊相上疏。大槪,峻被幼學趙瑊之疏斥,不敢晏然於近密之列,乞削臣職,仍治臣罪,以謝人言事。入啓。
梓宮加漆後,四殿,藥房·政院·玉堂·二品以上·六曹·大司諫問安。答曰,罔極。
大司憲閔蓍重,持平申琓啓曰,郭世楗之疏,變幻矯誣,用意陰慘,不但媢嫉儒賢而已,其在王法,所當按覈得情,繩以當施之律,故臣等之啓,以嚴鞫勘斷爲請矣,司諫李堥,以筵席說話,擬律失當,至於引避,臣等必請鞫問者,雖出於堲讒治奸之意,而公議偕發之地,旣有自劾之擧,則臣等安得晏然而已乎?且臣等初啓,以世楗爲有道之孫,今聞世楗,實非其孫,傳聞之說,出於錯誤,則於此一款,未免失實,尤不敢仍冒臺席,請命遞斥臣等之職。答曰,勿辭,退待物論。
掌令趙爾炳,持平李憙龍啓曰,近來人心不淑,機械日巧,無倫悖理之徒,乘時接迹而起,此誠新化之初,所可痛斥者也。今者郭世楗,欲逞鬼蜮之志,敢進危險之疏,輿情之所共憤也,其在王法,不可不按覈懲治,故臣等同參連啓矣,伏聞大臣,以擬律失當爲言,諫院先避,同僚繼之,前席語秘,雖難得詳,臣等不勝瞿然之至,夫世楗陰凶之態,詖險之言,自無逃於天鑑之下,奚待臣等一二談也,世楗雖假儒名,原其情狀,不可以待之以儒生者也,揆以朝家討惡之典,所當投畀有北,而臺閣之嚴鞫爲請者,蓋以其陰慝包藏之情,宜先一經究問,然後置諸當律故也,若曰其情之呈露者,亦足按法,何不直請流竄云則可矣,至於諉以儒生,施以儒罰,止於停擧,臣等未知其果愜於公論也,然大臣旣以爲非,則臣等何敢自是愚見,而晏然而已乎?請命遞斥臣等之職。答曰,勿辭,退待物論。
正言李宇鼎啓曰,頃者本院,敢陳一箚,以效區區之忱,今聞儒生趙瑊之疏,就其箚辭,段段詆斥,而目之而聖門罪人,趙瑊,卽臣之外從弟也,見非於他人,猶不敢晏然,況此侵攻之語,出於至親之間,臣之所遭,實非尋常,私心羞愧,不但循例引嫌而已,以此情勢,何可仍冒?請命遞斥臣職。答曰,勿辭,退待物論。
明日朔祭,朝奠兼行,正時卯正一刻,開門罷漏後。
山陵都監提調李正英,都廳權順善·尹謐,長陵·孝陵石物見探事,出去。
承旨持公事入侍時,領·左相亦爲入侍。
今日承旨持公事入侍時,因領·左相所啓,吏·兵曹判書竝牌招察任事,榻前定奪。
謝恩,敦寧判官權順善。
司諫李堥啓曰,卽者憲府諸臣,以郭世楗擬律失當,相繼引避,本院今當處置,而臣亦以此引避,則臣何敢可否於其間乎?請命遞斥臣職。答曰,勿辭,退待物論。
吏曹判書洪處亮上疏。大槪,猥將迫懇,仰瀆嚴廬,溫批纔下,召牌繼至,不敢不趨詣闕下,情勢十分狼狽,冒申危懇,亟賜罷免,以謝人言事。呈政院。還出給。
明日梓宮加漆正時,巳時。
吏曹判書洪處亮,身病出仕。
答左副承旨李翊相疏曰,省疏具悉。爾其勿辭察職。
大殿,藥房,以承傳色口傳啓曰,朝者問安,以差愈爲答,臣等不以爲深慮矣。今日入侍時,仰瞻玉色,顯有潮熱之昇降,引飮頗數,咳嗽時作,明曉朔奠,若爲親臨,則恐不無添傷之患,臣等不勝憂悶,明日朔奠,勿爲親臨,如何?答曰,卿等之請至此,當不爲親行矣。
王大妃殿,藥房,以承傳色口傳啓,朝者伏承大殿問安之批,以差愈爲敎矣。入侍時瞻望,則引飮頗數,咳嗽亦作,玉色顯有潮熱,今若冒寒而行祭,則必有添傷之患,臣等極爲悶慮,此意已達于大殿,而自大妃殿,勿爲親臨朔奠之意,亦須懇諭,何如?答曰,大殿所患彌留,自內亦深爲慮矣,卿等之請至此,勿爲親臨朔奠之意,諭于大殿,則當勿爲親行云矣。
承旨持公事入侍時,領議政許積所啓,各司供上之物,先朝因辛亥年凶,有裁減之事,而至癸丑,猶慮民力之疲弊,國計之虛竭,或令仍減,或令一半復舊矣,以供上紙言之,大殿每朔所進,乃三十卷,而辛亥年,有全減之命矣,癸丑復舊者,只十卷,而二十卷則以草注紙代封,其年一月,草注紙二十卷中,又命減其十卷矣,目今年事,又不免凶歉,雖不得依辛亥全減,癸丑復舊時仍減之數,則當初以今年九月爲限,自今十月當爲封進,故敢此仰稟矣。上曰,仍減,可也。又所啓,兩慈殿封進乾秀魚,每日各二尾,而以宣惠廳折價言之,則一尾之價,多至七八斗矣。辛亥裁減時,先王之意,以其供獻於兩慈殿之故,不欲全減,一尾則以本色封進,一尾則以價米二斗進排,至癸丑復舊,而至於大殿·中殿,每日封進二尾,則辛亥年權減時,每一尾之價,以米二斗進排,癸丑年,一尾復舊,一尾仍減矣,其年八月,復舊一尾,又爲還減矣,此亦何以爲之?上曰,依減,可也。又所啓,溫堗燒木,辛亥年,減二竈木八萬二千八十斤,其價米爲四百八十石,癸丑復舊者,只二萬七千三百六十斤,其價米爲一百六十石,而癸丑八月,依辛亥例,又爲還減矣。上曰,依減,可也。又所啓,京畿月令江魚·海錯·果實·蒜菜凡六十種,自辛亥權減,至今年十月,當爲復舊矣。大抵御膳減削,事體未安,而先朝以民力爲念,大殿·中殿·世子宮月令物膳,特命減省,此亦何以爲之?上曰,如前減之,可也。摠護使金壽恒所啓,凡陵上石物排設,或有四尺,或有五尺,而今此山陵石物,若間四五間排設,則補土處太多,不如仍存眞形之爲便,雖間三尺排設,亦似不狹,而事體重大,不得不稟矣。領議政許積曰,獻陵則排設甚密,不但三尺之近而已,今此山陵,穴道甚豊,地勢極好,補土至多,則眞形不全,若如摠護使之言,而石物排設,以間三尺爲之,則似甚便好矣。上曰,如是則果好,依爲之,可也。都承旨金錫胄所啓,臣於今春國恤時,爲魂殿都監都廳之任,故敢達矣,竣事之後,卽當修正儀軌,而都廳徐文尙,爲安邊府使,郞廳吳始大,爲稷山縣監,主管無人,前繕工監監役柳廷周,以其時別工作官,詳知首末,頃日本職雖汰去,與罷職有異,卽付軍職,俾察儀軌郞廳之任,何如?其時提調洪處亮·張善瀓之意皆如此,而時無入侍之事,臣敢仰達矣。上曰,依爲之。諫院朝報
訓鍊都監啓曰,下番別隊前部右後司屬軍兵等賞格試才,從分數多寡,本營所儲木綿面給後,別單書入之意,敢啓。傳曰,知道。訓局謄錄郞廳李尙允校。郞廳任瑋書。
上在昌德宮,居廬于寶慶堂。內下日記
夜五更,流星出北斗星下,入北方天際,狀如拳,尾長五六尺許,色赤。
下直,平陵察訪朴文哲,於蘭萬戶申尙亨。
謝恩,校書著作鄭維卨。
右議政鄭知和再度呈辭,入啓。不允批答。
朔奠後,大殿·大王大妃殿·王大妃殿·中殿,藥房·政院·玉堂·百官奉慰問安。答曰,罔極。
備邊司郞廳,以領左相意啓曰,戶曹判書閔維重,禮曹參判李俊耉,近日雖有不安之事,諸臣勿爲控辭,安心察任事,榻前下敎,至□□而猶慮連呈疏,不爲行公,閔維重則不可不進參於方物封裹,至於李俊耉則外梓宮着漆時,無一看審之堂上,竝卽牌招察任,何如?傳曰,允。
大司諫尹深啓曰,竝引嫌而退,世楗之疏,語意危險,深惡痛絶,竝裔宜矣。至於拿鞫,未免失當,箚陳所懷,出於意外疏斥不必爲嫌,請掌令趙世煥,大司憲閔蓍重,持平申琓,掌令趙爾炳,持平李喜龍,司諫李堥遞差,正言李宇鼎出仕。新除授獻納李濡,時在全羅道錦山郡,請斯速乘馹上來事,下諭。答曰,依啓。
政院啓曰,今日政府方物封裹時,副使閔蓍重,不可不進參,而處置見遞,時無職名,卽令兵曹,口傳付軍職,以爲進參之地,何如?傳曰,允。
梓宮加漆後,四殿,政院·玉堂·二品以上·六曹·大司諫問安。答曰,罔極。
傳曰,史官一員待命,騎馬三匹立之。
領府事鄭致和上疏。大槪,臣當初罪犯甚重,又被趙瑊疏斥,退伏城外,席藁待命,伏乞先削臣職,仍令更爲勘罪,以謝人言,以安微分事。入啓。
長生殿·國葬都監內摘奸。
吏曹啓曰,臺諫有闕,政事,取稟。
答領府事鄭致和疏曰,省疏具悉卿懇。不顧國勢之爲急,因一妄率之言,何爲如此之擧措也?不必爲嫌,卿其安心勿待罪,從速入來,以副予望。仍傳曰,遣史官傳諭。
幼學趙瑊上疏,無批答下。
院啓,臣等伏見頃日本院之批,辭旨哀痛,又責之以寅協共濟之義,奉讀未半,不勝感涕。嗚呼,天篤降割,大行大王,奄棄群臣,攀號莫逮,圖報無路,則惟思所以擺除崖阻,捐棄舊套,協心同德,共期和靖,以濟國事,以補新化者,乃今日臣僚之所共相勉,而惟恐其不能鎭定消磨,以累淸明之朝也。今者世楗,乃於此時,敢復投疏,首攻三朝禮遇之臣,欲遂其平日傾軋之計,做出言外之旨,謂之先王遺意,以爲熒惑之地,至於王法未究,後及根柢等語,直肆其搆禍之心,其情狀怪惡,有不忍正視者。今日朝廷,庶幾安靖,世楗,必欲敗亂而後已,此所以輿論之同聲憤疾者也。幸賴聖明在上,照燭無餘,卞而不用,以示好惡,而停擧之罰,非所以懲惡,前頭襲跡而起者,將無所忌憚,終必貽害于國家,此關係非細,所謂深惡痛絶,迸諸四夷云者,正謂此輩也。請陳疏人郭世楗,亟命遠竄。北靑,關北雄府,素稱難治,判官曺憲卿,曾爲騎省及黃州判官,皆以昏孱不職,見敗,決不可復畀大處字牧之任,請北靑判官曺憲卿遞差。凡赦令,竊盜不入於宥旨中,刑曹罪人金仁湜,所偸贓物,幾至二千餘金,方且刑推鉤覈,頃日之赦,該曹乃敢違令冒放,因致逃躱,至今未捕,事甚無據,且關復弊,刑曹當該堂上郞廳,請從重推考。答曰,不允。末端事,依啓。
傳曰,政事,明日爲之。
兵曹口傳政事。副司直閔蓍重。
明日梓宮加漆正時,巳時。諫院朝報
上在昌德宮,居廬于寶慶堂。
自卯時至午時,日暈。
下直,固城縣令孫湍。
謝恩,吏曹正郞尹趾善,監察李箕敍,內贍主簿崔宙,瓦署別提李弘毅,部將李廷奭·李相鼎。
大殿,政院·玉堂問安。答曰,罔極。
大王大妃殿·王大妃殿·中殿,藥房·政院·玉堂問安。答曰,罔極。
刑曹參議李世翊三度呈辭,入啓。遞差。
禮曹參議李奎齡上疏。大槪,敢陳山陵薦新之謬例,冀蒙察納事。入啓。
藥房啓曰,伏未審夜來,聖體若何?感冒之候,今已快愈乎?慈殿胸膈煩鬱,水刺厭進等症,視數日前何如?再昨雖承勿爲問安之批,臣等憂慮下情,不能少弛,敢來問安。答曰,知道。慈候與前無異,予則無事矣。
伴送使書目,勅行去月二十八日,中和止宿事。
慶尙監司書目,金山呈,以前郡守呂儆身死,曾經臺侍緣由事。又書目,榮川呈,以副修撰羅以俊上疏上送事。
平安監司書目,三登縣令宋孺悌,以勅使差員,來到平壤,因下吏見囚,生怒棄官,罷黜事。
兵曹佐郞趙宗著上疏。大槪,冒陳蒭蕘之說,仰裨新化之萬一,謹擇古今沖年帝王勸學之語,編成冊子,以備睿覽事。入啓。
梓宮加漆後,四殿,藥房·政院·玉堂·二品以上·六曹·大司諫問安。答曰,罔極。
右議政鄭知和再度呈辭,不允批答,王若曰,小子煢然在疚,罔知攸爲,大臣遽爾丐閑,非慮所及,纔近侍之特諭,誠意可孚,而遐心之莫回,遜辭又至,卿觀今日,此誠何時,國事孔艱,將無稅駕之地,大戚洊疊,其奈降割于天,民力已竭於因山,民旣勞止,國計亦屈於懸罄,國何活焉,雖在草野之微,猶思圖濟,矧居鼎軸之重,豈容處休,顧予以推藐之身,寄億兆上,恃卿等匡救之力,有一二臣,周成王之幼沖,厥有元聖之輔翼,漢昭帝之明哲,亦賴博陸之忠勤,予何敢望二君,卿可罔俾專美,惟卿義同休戚,爲國身佩安危,四世七公,不翅喬木之舊,累朝一德,可擬大厦之扶,肆先后視如股肱,逮寡躬委以心膂,方崩天攀擗之際,夙夜在公,況逐日起去之班,奔走未暇,固已慮其抱病,無乃因此致傷,雖云榮衛之有愆,奚可去就之便決,固知疾恙之難强,請急非他,抑亦年齡之未衰,勿藥有喜,仍念面諭之旨,非不丁寧,或恐眷注之誠,有所未至,自可臥閤而論道,不必盡瘁而爲勞,卿宜思武候報先帝之忠,予敢替商宗任舊人之志,勉副至望,亟斷來章。於戱,其忍可忘,俾克輔予後嗣,不若是恝,無以戚我先王,所辭宜不允,故玆敎示,想宜知悉。知製敎鄭晳製進
領·左相,以殯殿承傳色口傳啓曰,己亥年則梓宮着漆,以三十度爲限,今番則初四日,當準三十度,而準其度數,然後更爲奉審漆色,如有未盡,則一二巡更爲加漆之意,敢稟。答曰,依此爲之,可也。
答副修撰羅以俊疏曰,省疏具悉。孤以沖年,奄遭天崩之痛,只自號泣而已,老人衰蟋,勢所然也,勿爲控辭,待差上來,以輔不逮。
答兵曹佐郞趙宗著疏曰,省疏具悉。嘉爾憂國愛君之誠,所進冊子,無非藥石,可不置諸左右而觀覽焉。
謝恩,承文正字任堂,副正字朴徵。
答禮曹參議李奎齡疏曰,省疏具悉。疏陳之事,予已酌定矣。
館學儒生韓聖佑等上疏。大槪,目見儒賢,慘被凶人之搆誣,敢陳伸卞之章,冀蒙垂省事。入啓。
明日梓宮加漆正時,巳時。
院啓,請陳疏人郭世楗亟命遠竄。北靑判官曺憲卿遞差。措辭見上答曰,毋庸瀆擾。諫院朝報
上在昌德宮,居廬于寶慶堂。
夜二更至四更,有霧氣。
謝恩,檢閱南益熏,齊陵參奉申懹,成均博士□□命,掌苑別提李相堯,引儀申棪,□□將崔涉,三登縣令黃暉,益山郡守權脩。
備忘記,今下馬裝一部,兵曹佐郞趙宗著賜給,以表予意。
右議政鄭知和三度呈辭,入啓。不允批答。
明日拜表時,開門差早。
伴送使書目,去月二十九日,勅行平壤止宿事。
謝恩,典籍李華鎭。
答館學儒生韓聖佑等疏曰,省疏具悉。議禮一款,先朝旣已定行矣,更何起鬧耶?予不忍聞也,爾等退修學業。
梓宮加漆後,四殿,藥房·政院·玉堂·二品以上·六曹·大司諫問安。答曰,罔極。
院啓,請陳疏罪人郭世楗亟命遠竄,北靑判官曺憲卿遞差。措語見上新除授行大司憲姜栢年,以伴送使,時在關西,司諫李□□以山陵都監都廳,時在看役所,掌令申碩蕃,時在慶尙道尙州地,請竝斯速乘馹上來事下諭。答曰,不允。遞差事及下諭事,依啓。
明日梓宮加漆正時,巳時。
傳曰,領·左相及山陵都監堂上李正英,引見。引見時,大司憲姜栢年,司諫李藼,竣事後自當上來,勿爲下諭事,榻前定奪。
領·左相引見時。領議政許積所啓,兵曹判書李尙眞,戶曹參議鄭維岳,因儒生趙瑊之言,皆不自安,不爲行公云,無據之說,固不足爲嫌,況其所管職務甚緊,此時何可因是爲嫌,以致曠廢之患乎?上曰,使之行公,可也。摠護使金壽恒所啓,誌石監造官李華鎭,以誌石採取事,初往江華時,以石脈已盡爲言,而猶令往見矣。及到江華,又爲論報,以爲石脈果盡,雖勞費月餘工役,亦難得之云,故使之移往忠州採取,而一邊分付江華,別爲採取,如或得之,則以爲比較取捨之地矣,其後自江華,卽爲採得誌石三張,當初只聽匠人之言,而不加詳審,率爾文報,殊甚非矣,請誌石監造官李華鎭,從重推考。上曰,依爲之。領議政許積所啓,郭世楗之疏,誠極怪異,而大司憲閔蓍重所啓,以兇人有道之孫爲言,非其祖而謂其祖,在世楗,雖不能無忿恚之心,蓍重旣以失實引避,則世楗之非有道之孫,人皆已知矣,況世楗,旣有停擧之特命,且憲府嚴鞫之論,時未停止,諫院遠竄之請,方爲連啓,世楗所當待罪之不暇,而乃敢偃然詣闕,猥陳章疏,詬辱臺官之祖先兄弟,極其狼藉,渠之無狀,已不足言,國綱之解弛,亦可見矣。以上疏大槪,言于兵曹之時,兵曹不能退却,許入闕門,其不察甚矣,請兵曹當該堂上郞廳,從重推考。上曰,依爲之。諫院朝報
上在昌德宮,居廬于寶慶堂。
謝恩,掌令柳松齊,司僕正趙世煥,五衛將朴新胄,典籍李禎來,禮賓主簿方以遠,承文著作李墪。
領府事鄭致和再疏。大槪,冒萬死更申危懇,伏乞亟命鐫削臣職事。入啓。
領敦寧金萬基箚子。入啓。
京畿監司書目,通津縣監李德周病重,罷黜事。
以李墪爲假注書。
魂殿都監郞廳,以摠護使意啓曰,都監郞廳黃暉,昨日政移授三登縣監。其代,以通禮院引儀尹掞差下,察任,何如?傳曰,允。
梓宮加漆後,四殿,藥房·政院·玉堂·二品以上·六曹問安。答曰,罔極。
答領府事鄭致和疏曰,省疏具悉卿懇。如此妄言,不必深嫌,卿其安心勿辭,從速入來,以副至望。仍傳曰,遣史官傳諭。
答領敦寧金萬基箚曰,省箚具悉卿懇。經筵籌司等任,曾有兼帶之例,卿其安心,勿辭察職。
右議政鄭知和三度呈辭,不允批答,王若曰,惟先王所屬也,方深委寄之思,豈前旨未諭耶?宜回辭退之懇,毋我遐棄,捨卿疇依,惟卿,喬木世臣,霖雨良佐,襲四世之緖業,志勵忠勤,佩一國之安危,義同休戚,是以經綸之密勿,弘濟多艱,惟其器量之宏深,足鎭浮俗,肆寧考寵任之重,逮寡躬倚毗之隆,言念不弔于昊天,胡忍降割于我國,攀髯莫及,徒切號擗之懷,涉川無涯,若何拯濟之策,夙夜基命,丕承艱大之投,一二共貞,尙賴匡救之德,奈何仰成之日,遽有丐閑之章,而進退不若是輕,念疾恙未遑將攝,事無大事無小,諒諮度之斯勤,至于再至于三,何避辭之太過,盡瘁爲勞,固知精力之不逮,勿藥有喜,豈無神明之所扶,試觀國事之至斯,詎宜鼎臣之引退,龜兆旣協,役方擧於園陵,客使相望,財悉殫於版籍,若朝夕之莫保,永思惟艱,雖上下之相頒,唯恐不濟,顧前後宣諭之旨,不啻丁寧,誠危急存亡之秋,何安休處,予惟任舊,克體裨補之忠,相亦惟終,益殫匪懈之節,是所望也,尙無困哉。於戱,追先后之恩,寧忘欲報於今日,棄寡人而去,未堪多辭於四方,亟斷來章,勉副至意,所辭宜不允,故玆敎示,想宜知悉。知製敎姜碩昌製進
領敦寧府事金佑明箚子。大槪,略陳先朝入侍時所奏之言,冀許更議於廟堂事。入啓。
府啓,請陳疏人郭世楗亟命遠竄。措辭見上
院啓,請陳疏人郭世楗亟命遠竄。措辭見上
答府·院曰,不允。諫院朝報
政院啓曰,再昨所下公事中,臣之所稟六十二度,而就議于大臣,其中刑曹啓目七度,掌隷院啓目一度,則還入,其餘刑曹啓目九度,舊啓目二度,單子一度,草記一度,義禁府草記二度,司憲府推考公事三十七度,本院辭單二度,則或已蒙宥,或已事過,皆無擧行之事,故直爲分給該府該曹之意,敢啓。傳曰,知道。禁府謄錄
備邊司啓曰,曾於庚戌九月,因司諫院啓辭,各衙門軍官釐正定額事,命下之後,臣等入侍榻前,反覆商確,取裁睿斷,各廳軍官,隨其緊歇,酌定額數,而適値無前之饑饉,許多武士,一時散送定役,亦甚不便,故至今遷延,不得擧行矣,旣已定奪之事,一向掩置,不但事體之未安,汰定之擧,雖不可遽行於此時,若無啓下文字,以爲後考之地,則此事或不無中變之慮,而閑丁避役,濫雜之弊,終無可祛之日,故一從其時所定奪之額數,別單書入,依此別單數,仍存之外,其餘則待秋汰去之意,分付兵曹及各衙門,擧行,何如?傳曰,允。訓局謄錄
備忘記,今下正筋一百斤,訓鍊都監給之。備局謄錄
李堂揆,以禮曹言啓曰,今十月初三日領·左相引見時,上曰,寧陵馬石改造工匠,令該曹參酌論賞可也事,命下矣。依例令戶曹米布,磨鍊題給,何如?傳曰,允。燼餘
上在昌德宮,居廬于寶慶堂。
謝恩,鎭海縣監柳端輝,引儀李行選。雲興守梲。
答領敦寧金佑明箚曰,省箚具悉。箚辭當令廟堂議處焉。
忠淸監司書目,尼山呈,以執義尹拯病重,上去不得事。啓遞差。
大殿,政院·玉堂問安。答曰,罔極。
大王大妃殿·慈殿·中殿,藥房·政院·玉堂問安。答曰,罔極。
右議政鄭知和四度呈辭,入啓。傳曰,不允批答。
藥房啓曰,伏未審數日來,聖體若何?慈殿胸膈煩鬱,水刺厭進等症,彌留已久,尙無差減之效,轉輾添加,勢所必至,臣等憂慮倍切,敢來問安。
持平李秀彦上疏。大槪,身有廢疾,斷無從仕之望,不得不冒死號籲於嚴廬之下,懇乞遞免,以便公私,兼陳所懷,冀蒙垂察事。入啓。
答藥房曰,知道。慈殿煩鬱等症,與前一樣。
藥房問安啓辭時,都提調以下,又以口傳啓曰,慈殿至今不爲從權,臣等極以爲悶,今則月已又易,今日當陳從權之請,敢此豫爲仰達。承傳色口傳下敎曰,知道。藥房再啓曰,臣等於前月,敢將群下憂悶之請,口傳陳達於慈殿,請從權制,而不但慈殿批答之極其痛迫,大王大妃殿,亦以斷無聽從之理,只增罔極之情,適足以有害從權之啓,今姑停止爲敎,故臣等不忍强請,不得不承奉而退矣,厥後爲日已多,慈殿氣候之漸至傷敗,理所必至,下情之悶鬱,比前益甚,將自今日,又復申請于慈殿,伏願殿下,導率臣等萬分憂遑之情,俾得回聽,千萬幸甚。
答持平李秀彦疏曰,省疏具悉。儀禮一款,先朝纔已釐正矣,至於以近日不靖之一大關捩提起,是何心腸,予甚痛駭也。
吏曹啓曰,臺諫有闕,政事,取稟。
答藥房再啓,以口傳下敎曰,以不可不從權之意,懇陳于慈殿,而以今若强請,則必添疾病,且破殯之期,只隔數日,雖復强請,決不勉從爲敎,卽今慈殿,必無聽許之理,殊極悶慮矣。
領·左相,以殯殿承傳色,口傳啓曰,臣等奉審梓宮漆色,則漆色旣已精好,且己亥年,以三十度爲限矣,今又已準其數,而前頭日氣漸寒,若復加漆,則又未知漆色之將復如何,自今停漆,何如?以承傳色下敎曰,依爲之。
大王大妃殿,藥房口傳啓曰,慈殿宿患彌留之中,遽遭罔極之痛,哭泣行素已久,臣等不勝憂悶,乃於前日,敢請從權,其時下敎,以必不得請,適足有害爲批,故臣等不敢强請,不得不姑爲停止矣,今則不但爲日已久,月又再易,而慈殿氣候,漸至傷敗,臣等悶迫之情,到此尤切,將自今日,更請從權,伏願自內,亦爲極勸,以期回聽幸甚。以諺書下敎答曰,慈殿目今雖無大段病患,宿疾非細,而行素已久,日後添傷之患,誠甚爲慮,故近來自內連日勸進,而不爲聽從,悶慮方切,今者藥房之意又如此,故更加勸進,則以破殯不遠爲辭,而倍切罔極,以此見之,雖多般極勸,近日則必無從權之理,極以爲悶矣。
政院啓曰,弘文館校理申厚載·權愈,修撰姜碩昌,來詣請對矣。傳曰,引見。
傳曰,玉堂入侍時,領·左相同爲入侍。
刑曹,賊人金三立·趙生男,西小門外行刑。啓。
傳曰,政事,明日爲之。
大王大妃殿,藥房口傳再啓曰,卽者伏承下敎,辭旨惻怛,臣等不知所達矣。慈殿氣候,危綴如此,而素膳之進,今已三朔,脾胃一敗,疾病已生之後,則雖爲復膳,必有未及之恨,此臣等萬分憂遑,將欲强請,期於回聽之至意,而第於前日,殿下以必不允從,反恐有傷爲敎,故今雖不得不如是仰請,猶慮其或不無因此致傷之憂,以此尤切憂悶,未審當何以爲之耶?今欲更承下敎,敢此仰達。以諺書下敎曰,卿等雖不如是啓請,而如有一毫勸從之勢,則何待卿等之請乎?若拂其罔極之心而强勸,則必有其害,雖內外强勸,以姑從爲敎,而實無復膳之理,卽今所進水刺,亦必至於專廢,百爾思之,破殯前則姑停此論,更觀氣力之如何而爲之,可矣。
院啓,請陳疏罪人郭世楗,亟命遠竄。措語見上
府啓,陰陽消長之幾甚微,賢邪卞別之道甚嚴,苟或少忽,則終必至於陰內陽外,邪進而賢退,人主之所當愼者,孰大於斯,殿下沖年嗣服,离照方昇,中外顒望,思見至治,而世楗者,陰懷奸計,肆然投疏,探試上意,欲窺淺深,巧作先朝言外之旨,斥逐三朝禮遇之大臣,其迷國之罪,媢賢之狀,路人所知,而殿下猶且容貸,只施儒罰,抑何意耶?噫,今日卽殿下之初政,而萬化之所以資治也,纓冠振衿,而君子有行道之望,投間抵隙,而小人有售志之計,此誠交爭之會,而彼消則此長,一進則一退,斷無含糊媕婀,竝畜俱全之理也,今世楗之言雖不用,而世楗之疏已得逞,儒賢蒼黃去國,鼎席陳章引咎,而渠則安坐自如,其在事理,豈不顚倒之甚乎?況且停擧命下之後,臺議方張之日,又敢偃然巾服,復入闕庭,再投自明之疏,其不有國法,放肆無嚴,尤爲可惡,若不痛繩王法,屛諸四裔,則殆將彼說肆行,摩足鼓舞,爲鬼爲蜮,改頭換面,搆誣侵斥,無所不至,國必至於空虛而後已也,請陳疏人郭世楗亟命遠竄。
答府·院曰,不允。
大臣·玉堂入侍時。領議政許積所啓,頃日啓下公事中禮曹草記一張,乃十三月練後百官進見時服色,及公主朞年後服色定奪事也,此乃先朝仁宣王后國恤時,問於禮曹,自禮曹稟啓之事,而卽今服制,異於其時,百官以白衣經三年,則其所着服色,元無可議之事,而至於公主朞年後服色,則似當更令禮官議啓矣。上曰,依爲之。上曰,今此郭世楗之事,亦出於積怨,前此停擧儒罰之類,皆解之,可也。許積曰,近日之無公是非久矣,以强制弱,已成痼弊,至如停擧,未必盡出於公論,而若付黃削籍之類,出於儒罰,非朝家所可與知矣。上曰,付黃削籍則置之。右承旨閔宗道曰,凡被停之類,非止一事,前後參疏人被停者,則皆解之乎?上曰,以前後參疏事停擧之類,皆解之,可也。燼餘
上在昌德宮,居廬于寶慶堂。
下直,花梁僉使朴時變。
謝恩,司諫李藼,同知李弘淵,刑曹參議李之翼,部將鄭弘國。
藥房啓曰,夜雨大霔,朝氣涼陰,伏未審聖體若何?昨日臣許積登對時,仰聆咳嗽頻發,仍承又有微感之敎,臣等不勝憂悶之至,令醫官入診,詳知卽今症候後,議定當進之藥宜當,且慈殿胸痛煩鬱,水刺厭進等症,一樣無減乎?臣等憂慮倍切,敢來問安,竝此仰稟。
大殿,政院·玉堂問安。答曰,罔極。
王大妃殿,藥房問安。答曰,罔極。
答藥房曰,知道。慈候別無加減矣,予則不至大段,勿爲入診。
伴送使書目,勅行初三日,安州止宿事。
刑曹啓曰,正郞金益昌,本以年老之人,自夏初重得風病,纔得差歇,數數供劇,精神眩亂,手足蹇痿,決難察任之意,呈狀矣,病勢似難仍察煩劇之任,改差。其代,以剛明可合人,擇差,何如?傳曰,允。
又啓曰,本曹正郞韓翊周,爲人昏孱,元不可合於煩劇之任,大臣前公事回告之際,又有失對之事,如此之人,不可仍置,爲先汰去。其代,各別擇差,何如?傳曰,允。
司諫李藼啓曰,臣以山陵監董之任,遠在役所矣,昨因父忌,暫入城中,適於此際,有新除之命,不敢不肅謝,而伏見幼學趙瑊之疏,攻斥頃日本院之箚,不遺餘力,臣是進箚中一也,豈可以其言之怪妄,不足與較,而自爲晏然於職次乎?且臣受命之後,私自往來,雖緣情理之切迫,難免瘝闕之責,請命遞斥臣職。答曰,勿辭,退待物論。
傳曰,今此誌文,判府事之上來撰進,其勢未易,以豫差撰進事,分付都監。
謝恩,大司憲姜栢年。
禁府,全天杓拿囚。啓。
禮曹正郞金光瑨上疏。大槪,愚忠所激,略陳瞽說,以敦聖學,卞賢邪二條,仰裨新化之萬一事。入啓。
右議政鄭知和四度呈辭,不允批答。王若曰,予有一二臣與同,方勤求助之意,卿之三四章乞退,實違仰成之誠,無以爲懷,何其不諒,上天不弔家國,大慼纔遭於東朝,先王又棄臣民,小子遽位于南面,皇皇如有求弗得,儼然嬰絰衰於倚廬,凜凜乎莫知攸爲,譬諸闕舟楫而涉水,所以念切求舊,矧惟罔不在初,毋忝祖宗之基,固是一人之責,共成匡救之績,必資三事之臣,已離之民心,若何以收拾,已携之朝議,若何以協和,國計軍猷之孔疏,講磨誰恃,怠情殷憂之交至,食息靡安,念惟我靖陵之時,有若臣文翼其諡,偉德宏節,爀然士林所尊,積慶餘休,信乎天道之報,卿實乃祖之令裔,世推大家之遺風,故當仄席之辰,爰有覆甌之卜,自顧涼德,雖不足與有爲,俾補沖人,庶盡瘁而思效,倚毗若是其重,進退奚可自輕。於戱,奉身就休,忍恝時勢之危急,何不已,惟冀神明之護持,予意已悉於後前,卿心宜有以感回,所辭宜不允,故玆敎示,想宜知悉。知製敎崔後尙製進
大司憲姜栢年啓曰,臣奉使西關,舁疾還歸,則新除恩命,數日前已下矣。惶隕感激之餘,因竊伏念憲司首席,豈如臣年踰七十,衰朽垂死者所可屢叨,而新化之初,誤恩遽及,仰惟聖意,雖曲軫三朝舊物,不欲寒棄,而自揣螻蟻微分,恐無以承當,且仄聞近因郭世楗·趙瑊等投疏,議禮諸臣,相繼自列,臣於此,尤不勝瞿然之至,臣纔從外來,未及見疏本,姑未詳措語之如何,而臣亦是日參議啓之人也,旣有負犯云爾,則臣惟當退伏竢罪之不暇,其何敢晏然而已乎?況本府,方以郭世楗遠竄連啓,臣旣被其斥,揆以臺體,決不可參論於其間,請命遞斥臣職。答曰,勿辭,退待物論。
正言李宇鼎啓曰,卽者同僚,以被斥儒疏,引避退待,臣亦被斥中人,而況其疏,出於臣至親之間,則如臣所遭,曾所未聞,羞縮不安,固當自劾之不暇,同僚處置,何敢可否,難冒之嫌,又加一節,以此情勢,決不可廁迹於臺端,請命遞斥臣職。答曰,勿辭,退待物論。
謝恩,承文副正字李宏。
大司諫尹深啓曰,竝引嫌而退,意外疏斥,不足爲嫌,而因事往來,已有前規,不敢可否,其勢固然,請司諫李藼,正言李宇鼎,竝命出仕。答曰,依啓。
府啓,請陳疏人郭世楗亟命遠竄,引嫌而退,會議諸臣,不許辭職,論啓同參,何必爲嫌,請大司憲姜栢年出仕。答曰,不允。處置事,依啓。諫院朝報
訓鍊都監啓曰,訓鍊別隊右部屬,全羅道古阜軍三十八名,扶安軍三十八名,萬頃軍三十八名,金溝軍三十七名,任實軍三十七名,鎭安軍三十八名,臨陂軍八十二名,龍安軍三十七名,錦山軍四十名,珍山軍三十二名,高山軍四十五名,益山軍四十九名,沃溝軍二十六名,咸悅軍二十六名,礪山軍三十名,合一司軍兵,來十一月二十五日,京中逢點之意,全羅監·兵使及當該營將處,行移,何如?傳曰,允。訓局謄錄
李翊相,以都摠府言啓曰,副摠管沈之溟,漢城府坐起,進去晝仕,請出標信。傳曰,知道。
李翊相啓曰,卽伏見銀溪察訪李益華狀啓,則非但字畫不精,用以薄劣白紙,本驛雖曰殘弊,一丈厚紙,不是難得之物,而如是苟充,慢不致謹,無識甚矣,請銀溪察訪李益華推考。傳曰,允。
有政。吏批,判書洪處亮進,參判南九萬進,參議李端夏病,都承旨金錫胄進。
兵批,行判書李尙眞病,參判李元禎病,參議崔寬病,參知李夏進,左副承旨李翊相進。
吏批,以崔世榮爲三嘉縣監。餘盡缺
兵批,以金世翊·尹拯爲副護軍,軍官金斗赫·趙挺立,今加折衝,捕賊。
金錫胄以吏曹言啓曰,癸丑八月間,以大臣所啓,別薦事,命下矣。薦主單子,其時卽爲抄出啓下,而因壬子年別薦諸人未及磨勘之故,等待其磨勘,不卽擧行矣,今則壬子年別薦,已爲磨勘,前啓下薦主等人處,所當使之薦人,而前啓下諸人,或作故,或時在散班,勢難以此仍用,更以卽今見存之人,依當初定奪,二品以上曾經東班實職者,及時任六曹參議三司人員抄出,而時任守監司,竝爲抄出書入之意,敢啓。傳曰,知道。
又以吏曹言啓曰,府啓,父以子貴,固是推恩之典,名不可假,宜有踰分之戒,試就朝家所常行者言之,人之不由科第進者,例不得贈以文階之職,醫譯雜流之視卿宰,奚啻莅官之於文職乎?近聞舌官之鉅富者,追贈其父也,加以六卿之一,兼帶金吾·摠管,官至正卿之人,一爲之撰其行,一爲之書其名,穹碑數尺,照耀於累累象塜之間,不亦汚公器而羞朝紳哉,醫譯之流,贈以正·亞卿·京兆者,請令該曹一倂査出,收回其職,擊踣其碑,自今以後,此類贈職,勿許六曹京兆·金吾·摠管之銜,以爲定式遵行之地。答曰,令該曹一倂査覈,考出前事,稟處事,允下矣。曾在癸卯間,因臺啓,醫譯等追贈濫授之類,別單啓下,一倂釐正矣,其後辛亥年,醫官李東馨,除拜知中樞後,其父贈以判尹,其祖贈以右尹,似是東馨,曾經堂下實職,故至贈京兆之銜,而東馨,旣是醫官,則不宜區別於其間,其父與祖所授之銜,盡卽收還,以西樞相當之職,改授啓下,而臺啓所謂舌官之巨富者,追贈其父也,加以六卿,穹碑照耀於象塜之間云者,此必癸卯年釐正之後,無識之輩,不有國法,仍存不改,致有因循濫雜之弊,其爲情狀,殊極痛惡,踣碑一款,令漢城府摘奸,一一査出處置,何如?傳曰,允。
又以刑曹言啓曰,糧餉廳文書直羅立,姑停刑推,覈處事命下矣,本廳書吏金仁湜,庫直崔祥等,俱犯死罪,而今番頒赦時,文書直羅立,竝爲蒙宥,卽爲逃躱,故本曹曾已具由入啓,令捕盜廳譏察跟捕事,蒙允,分付左右捕盜廳矣,羅立,亦待捕捉後覈處,且聞捕盜廳,卽定窺伺軍官云,而元惡金仁湜,多金奸黠之吏,雖曰,逃走隱匿,仁湜子女甚多,皆已婚嫁,族屬亦多,則萬無不得譏察之理,而今已經月,尙無聲息,殊涉不當,更令捕盜廳,各別嚴飭,期於必捕之意,分付,何如?傳曰,允。
禮曹正郞金光瑨疏曰,伏以邦運不天,臣民無祿,先大王奄忽禮陟,八方生靈,擧皆攀號奔走,如喪之痛,彌久彌深,而惟幸我殿下,沖年嗣位,盛德出天,發號施令,動合事宜,曾未數月,人心胥悅,國勢鞏固,邦域之內,莫不延頸拭目,佇見至治,臣雖官微跡賤,若其區區愛君之忱,則誠亦不後於人,苟有一得之愚,可裨新化之萬一,則其何敢以出位爲嫌,僭越爲懼,而不盡言於今日乎,玆敢蒙冒萬死,披瀝肝膽,仰叫嚴廬之下,伏惟殿下,少垂察焉。嗚呼,今日國事,可言者多矣,內而朝綱渙散,外而邊圉疏虧,經用浩大,而民國儲罄竭,穡事卒痒,而民命近止,凡此數者,莫非深可憂大可懼,而然臣愚意,則不暇念及於此,只以聖學之不講,賢邪之未辨,爲今日大憂也,所謂聖學之不講者,何謂也,君德成就,必資於學,故古之聖王,必以懋學爲急,雖在春秋鼎盛,志氣堅定之後,尙且孜孜業業,學如不及,況在幼沖之年,尤豈容一日少緩也哉,肆我明宗大王,曁我宣祖大王,皆於卒哭前,因儒臣建白,許令開講,玆豈非我列聖貽燕翼之意,而我殿下今日之所當法者乎?頃者諫院·玉堂,旣已箚陳此意,而旋下人子情理不忍爲之之敎,此固知出於孝思之罔極而然,臣竊恐殿下,蔽於至情,或未之深思也。嗚呼,殿下雖聖質生知,高出百王,春秋尙幼,見聞未廣,而日用之間,萬機沓臻,苟非學問之功,有以開明知識,涵養性情,則其何能端本淸源,以爲泛應曲當之地乎?且竊伏念殿下,明年則已及古人志學之年,而爲學之道,不進則退,雖在閭閻士子,苟不及今强勉,則猶懼其後時也,況我殿下,以一心任宗社臣民之重,今日之學與不學,實係國家治亂安危之幾,則其何可膠缺數行馴致戕害士林,賊亂國家,而終莫立悟者有之。嗚呼,可不懼哉?臣竊見判府事臣宋時烈,學有淵源,早負重名,蒙孝廟拔擢之私,被三朝知遇之恩,白首林下,一心憂國,今日殿下之所倚重,士林之所宗仰者,孰有如時烈者哉?郭世楗,乃敢托以先王之遺意,倡爲次第按法之說,欲陷之於不測之地,噫嘻,此其意豈但爲一時烈而發也,必欲網打忠賢,魚肉士林,空殿下之朝廷而後已,其爲計可謂慘矣,今日國家而安者,只是區區一脈士氣,而世楗,將欲乘機逞凶,一網打盡,士林至此,宗社何依,言之至此,不覺骨寒而心驚也,在殿下明示好惡之道,流放之典,亦云末減,而乃以停擧薄罰,略示譴責,兩司爭執,兪音尙閟,臣於此,竊恐殿下於辨別賢邪之道,或有所未盡也,臣伏見殿下前日答諫院之批,有曰,因一疏儒,互相起鬧,夫所謂起鬧者,乃是黨比傾軋之習也,豈可以請罪凶人之論,反謂之起鬧也哉?人君一言之差,所係甚重,臣於此,竊爲殿下惜之也,國家不幸,色目之名,已爲百年難醫之痼疾,今日廷臣,亦豈可謂全無此習也?殿下之務欲消融之,鎭定之者,實出於聖量之至公,而至於此事,實有所不能者,今者世楗之疏,無論大小貴賤,東西彼此,咸一口同辭曰,世楗必欲逞其凶計,嫁禍士林,此實國人公共之言也,古今天下,豈有一國人心之所同然,而不得爲公論者乎?今若痛斥世楗,顯加流放之典,使一國之人,咸知殿下有嫉惡之嚴,辨邪之明,則奸邪自當屛息,朝著自當寧靖,而和平之福,可期而致也,不然,臣恐怪鬼之輩,必將偵伺希望,接跡而起,而朝著無時可靖矣。然則其在消融朋比,鎭靖朝廷之道,尤不可以進言之人,而有所曲貸也明矣,昔召公之戒成王曰,今天其命哲命曆年命吉凶,知今我初服,今日,乃殿下之初服也,施措之間,萬物咸覩,況此正邪消長之幾,所係之重爲如何,而顧乃過賜包容,不爲明示好惡,使人心解體,正氣沮喪,而莫之恤乎,臣恐天命去就之幾,國家安危之兆,未必不決乎此矣。以上缺燼餘
上在昌德宮,居廬于寶慶堂。
夜四更,流星出穀星下,入艮方天際,狀如拳,尾長三四尺許,色赤。
下直,原州牧使李晸,新寧縣監金萬增,包伊萬戶兪應吉,幽谷察訪尹命哲。
謝恩,副修撰尹嘉績,宗簿主簿李萬東,右通禮許珽,刑曹正郞李斗煥。
大殿,政院·玉堂問安。答曰,罔極。
王大妃殿,藥房問安。答曰,罔極。
藥房啓曰,伏未審夜來,聖體若何?感冒之候,昨伏承不至大段之批,今已和解乎?慈殿胸膈煩鬱之〈候〉水刺厭進等症,與前一樣乎?臣等終宵憂慮,敢來問安。答曰,知道。慈殿氣候,與前無異,而予則與昨一樣矣。
持平權瑎辭職上疏。入啓。
刑曹啓目,粘連金郊察訪狀啓云云。宣傳官黃鑌濫騎濫刑之罪,不可不懲,而係是朝官,移義禁府處置,何如?啓依允。
傳曰,日氣猝寒,梓宮上字書寫事及結裹日字,次次進定。
假注書申㶅書啓,臣承命追及行判中樞府事宋時烈於淸州地,傳宣諭旨,則以爲嶺人極言臣罪,而又以翺翔近畿,爲一大何之目,故臣不敢少淹,旋卽退歸,席藁私次,祗俟嚴命之至矣,今者聖慈,姑置不問,而有玆恩諭,此豈臣夢寐之所及哉,臣犯負至重,疾病危苦,旣無冒承之勢,而又惟誌文之製,嶺人明有所薦,今日眞得其人矣,尤何可代斲也,臣旣當萬死,而復此逋慢,只望朝廷,亟施刑章而已云矣,敢啓。答曰,知道。
答持平權瑎疏曰,省疏具悉。爾其勿辭察職。
答禮曹正郞金光縉疏曰,省疏具悉。卽見爾疏辭,責望於朝著寧靖,而爾亦紛擾於其間,予甚痛惡也。
右議政鄭知和五度呈辭,入啓。
傳曰,今日備局堂上,開坐於外司,如有定奪之事,來會於賓廳事,分付。
右議政鄭知和五度呈辭。傳曰,噫,近日民困極矣,且北使相望,內無可恃,外多可憂,此乃國家岌岌之秋也,予甚日夜憂懼,臨飯塞咽,寢席無寐,不知所以爲諭也,況卿以三朝舊臣,可以補小子之不逮,勿爲固辭,安心從容調理,臥閤論道,以濟世艱,以副上下之望。仍傳曰,遣承旨傳諭。
修撰姜碩昌上疏。大槪,敢竭前席未盡之懷,冀蒙採納事。入啓。
政院啓曰,成均館官員來言,依承傳停擧癸卯人陳疏人權大時,丁未年陳疏人黃壖,通四館停擧癸卯年陳疏儒生金鋼,丙午年陳疏儒生柳世哲,丁卯年陳疏人李碩馥,竝依傳敎解停云矣,敢啓。傳曰,知道。
大司憲姜栢年啓曰,臣蹤迹臲卼,不敢抗顔供職,昨日自列之擧,實出於萬不獲已,而處置請出,出於意外,臣於此,狼狽益甚,罔知所以自處也,凡臺閣之任,與他職事體自別,苟或有一毫難便之勢,則固不可晏然冒據,今臣之遭此逆境,不但情勢之漸爲難安而已,會議諸臣之不許辭職者,雖出於慮其紛紜,而至於論罪之啓,則不可不同參也明矣,其謂之何必爲嫌者,臣實未曉其意也,世楗乘機搆誣,其言絶痛,據法論罪,實是公共之論,而臣拘於情勢之萬分難安,敢此屢瀆於嚴廬哀疚之中,臣罪尤大,請命遞斥臣職。答曰,勿辭,退待物論。
掌令柳松齊啓曰,昨日長官之引避退待也,臣意以爲,會議諸臣,旣不許辭職,則論啓之際,似無可嫌,故敢爲請出矣,卽者長官,又爲引避,臣之處置乖當之失著矣,請命遞斥臣職。答曰,勿辭,退待物論。
大臣·備局堂上引見時,大提學差出事,榻前定奪。
右副承旨李堂揆書啓,臣承命往諭于右議政鄭知和,則以爲,臣宿病纏綿,四肢不遂,一室之內,轉側須人,曠癈職任,已至累月,前後冒瀆,實出於迫不得已也,庶幾獲蒙聖慈之矜察,千萬意外,伏承特遣近侍,傳諭聖旨,辭意懃懇,臣雖愚蠢,寧不感動,稱塞無路,但有涕泣,臣以莫保朝夕之賤喘,萬念茫然,惟願毋死須臾,粗敍犬馬之忠於新化之初,日夜耿耿,而遇寒以來,賤疾比前有加,斷無自力起動從仕之望,惶悚悶蹙,伏地竢罪云矣,敢啓。傳曰,知道。
明日梓宮上字書正時,巳初三刻,議政府進香正時,未初三刻。
政院啓曰,大提學薦望時,前大提學領敦寧府事金萬基,依例牌招,使之薦望,何如?傳曰,允。
又啓曰,今日大臣引見時,大提學差出事,榻前定奪矣。明日明明日皆有故,來初十日,大臣及政府西壁,六卿,依例待開門命招圈點,而判尹金宇亨,以伴送事西下,時未還來,不得牌招之意,敢啓。傳曰,知道。
院啓,竝引嫌而退,雖曰不許辭職,至於論罪有嫌,强請出仕,未免乖當,請行大司憲姜栢年掌令柳松齊,竝命遞差。答曰,依啓。
傳曰,今後投章之人,泛稱議禮,語涉先王者,當論以逆律,政院知悉,勿爲捧入。
備忘記,持平李秀彦,修撰姜碩昌,姑先遞差,禮曹正郞金光縉,罷職不敍。
政院啓曰,臣等卽伏見備忘記,有持平李秀彦,修撰姜碩昌等姑先遞差之敎,臣等聚首相相觀,不勝驚感之至,秀彦,方帶言責之官,碩昌,亦在論思之職,其言縱有所不槪於聖心者,固宜優容寬假,而況此新化之初,經幄臺閣之臣,若是摧折,此豈群下之所望於聖上者哉?伏乞聖明,平心舒究,還收持平李秀彦,修撰姜碩昌遞差之命。答曰,觀此啓辭,不覺驚駭也。秀彦·碩昌輩,敢以議禮一款,張皇飾辭,語涉先朝,罪在罔赦,人臣事君之道,豈容如是?爾等勿爲煩瀆。
備忘記,李秀彦·姜碩昌等,敢以議禮一款,張皇飾辭,語涉先朝,罪在罔赦,人臣事君之道,豈容如是?竝罷職不敍。
備忘記,禮曹正郞金光縉,以色目之說,敢爲投疏,阿附時議,眩亂朝廷,其習不可長,罷職不敍。
政院啓曰,臣等伏承啓辭之批,以不覺驚駭爲敎,臣等方切惶隕震慓之至,又伏承李秀彦·姜碩昌罷職不敍之命。至有罪在罔赦,人臣事君之道,豈容如是等敎?臣等奉讀驚悚,不能無憾於天地之大也,設令秀彦等疏,在於今日禁令旣下之後,則爲秀彦等者,亦不當辭其罪,而未有禁令之前,敢陳所懷,則其言雖不中,其情猶可恕,況臺閣經幄之臣,固不可若是摧折,而殿下不少假借,旣遞其職,又加其罪,誠非聖上含垢藏疾之道,臣等於秀彦·碩昌等,豈有一毫私護之意,而有所陳達哉?伏乞聖上,更加舒究,還收前持平李秀彦·前修撰姜碩昌罷職不敍之命。答曰,已諭,毋煩。
備局堂上引見時,領議政許積所啓,黃海前監司李之翼,以勅使連續,各邑難支之狀,狀啓請得管餉耗穀,故自備局回啓,將劃給管餉耗穀一千石,而未及定奪矣,黃海一道,連値凶荒,而客使絡繹,各邑至有稱貸銀資,艱得支過云,形勢之難支,誠如所陳,管餉耗米一千石,特爲題給,使本道分給各官,而平安道亦給二千石何如?上曰,依爲之。又所啓,今春諫院啓辭,兩西餉穀,依三南例減耗事,令廟堂稟處矣,兩西則異於三南,凡所儲置,專爲軍餉,而一年放下之數,亦且不貲,今若減此耗穀,則非但緩急之無可資,凡干需用,有難支過,此則不得施行之意敢達矣。上曰,依爲之。吏曹判書洪處亮所啓,頃見本曹啓下,原襄監司金禹錫狀啓,則巡到安峽時,本邑民人數百餘名,呈狀言,縣監成雲翰,當庚辛飢饉之慘,盡心賑救,民以是全活,其他善政,多有可紀,今已瓜滿,將爲遞歸,而莫不惜去,願得仍任,故因民願限年仍任事狀聞,而臣曹循例防啓矣。自上特令仍任,而無限年之敎,未知限麥秋乎,限秋成乎?上曰,限秋成,可也。諫院朝報
領議政許積所啓,今七月入侍時,知事柳赫然,以京畿各邑自今秋焰硝煮取事,定奪矣,今年京畿,民役荐疊,似難煮取,何以爲之?上曰,勿令煮取,可也。又所啓,兵曹內三廳將及御營·訓局千摠·別將等任,御營訓局之除在先則兵曹不得移用,兵曹之除在先,則御營·訓局亦不得移用,曾前定奪於榻前者非一,已成定例,而今者盧銓,已自訓局千摠啓下之後,兵曹又差內禁衛將,此是兵曹不知訓局之先爲啓下,而有此差除也,內禁衛將盧銓改差,使察千摠之任何如?上曰,依爲之。又所啓,訓局別隊,非都監軍兵之比,必得鍊習武事,身先士卒者,可爲將領而可合之人,多在於奪告身中,故訓鍊大將柳赫然,曾以此意,陳達於先朝,前府使李穦,前兵使金煥職牒還給事,已爲蒙允,而未及啓下矣。此兩人,旣是先朝已許之人,特爲還給職牒,何如?上曰,依爲之。訓局謄錄
備邊司啓曰,本司武郞廳宣傳官權揩·黃錡,副司果金廷輝,奔走勤仕,已滿十五朔,依例陞敍六品遷轉,或守令除授事,捧承傳施〈行〉,何如?答曰,允。備局謄錄
李溟翼,以兵曹言啓曰,當日朝,有一女人,自丹鳳門入來,直到賓廳之前,捉來推問,則以別監崔貴任婢子,爲其傳食而入來云,闕門之內,女人公然出入,而守門將不知禁斷,別監輩視爲尋常,事甚可駭,同門守門將林恒壽,從重推考,別監崔貴任,亦令攸司囚禁治罪,使之懲戢,何如?傳曰,允。
李翊相啓曰,以傳敎之意,問于備局,則雖無大段事,有若干稟定事,故來會賓廳云矣,敢啓。傳曰,引見。
又啓曰,引見事,命下,而此非日次引見,臺諫無來待之事,玉堂則應爲入侍,而兩司則分付入侍乎?敢稟。傳曰,兩司亦爲入侍。
金錫胄啓曰,別薦題目,已於先朝,自吏曹定奪啓下,薦主亦於昨日改抄入啓矣。一人各薦三人,京中今月二十日,外方則近道二十五日,遠道來十一月初五日內來呈事,令該曹知悉擧行之意,敢啓。傳曰,知道。
李翊相,以御營廳言啓曰,本廳六番中部前左司屬忠淸道入哨,京畿二哨,合十哨軍兵,來十一月二十五日,京中逢點,十二月初一日,與五番軍兵,當爲替代立番,兩道監·兵使處,以此依前知會,調送之意,敢啓。傳曰,知道。
以今後投章人,語涉先王者,論以逆律事備忘記,領議政許積,口傳啓曰,卽伏見所下備忘記,不勝悚懍之至,頃日榻前,有此等疏勿爲捧入之敎,故臣以爲關後弊之意,仰達而還寢矣,今此逆律二字,尤極未安,勿捧疏章之敎,則雖不敢更請收回,逆律之逆字,改以重字,未知何如,惶恐敢達。
逆律二字,以一罪改下,領議政,又口傳啓曰,再之煩稟,極爲惶恐,而所改一罪二字,與前所下逆律二字,無甚間隔,雖敎以論罪之意,政院何敢捧入乎?如此過擧,臣若不言,臣實有罪,不得不更爲仰達。
午時,上御廬次。領議政許積,左議政金壽恒,禮曹判書權大運,戶曹判書閔維重,吏曹判書洪處亮,知事柳赫然,大司諫尹深,副承旨李翊相,校理權愈,假注書李墪,事變假注書李宏,記事官李后沆·南益熏入侍。上見諸臣之初入侍者哭,許積進曰,方有感冒之候,請止哭,良久,上止哭。積曰,朝承藥房之批,以與昨一樣爲敎,雖不至大段,必須趁速和解,而不使醫官入診,且不進藥,臣等不任憂悶矣。上曰,感冒不至大段矣。積曰,雖無大段稟定之事,而有來會賓廳之敎,自上雖在哀疚中,每事周思,有此引見之命,誠極喜幸矣,仍展金佑明箚本曰,各衙門軍官定額汰去事,定奪已久,當初因臺啓,缺令諸臣相議,則論議不一,下詢于諸臣則可知,而臣之所見,先爲仰達矣。大槪,各衙門軍官,非有定額,常漢及私賤可充軍役之類,皆入於其中,故凡干軍役逃故之代,不得充定者,皆由於此,朝家爲是之慮,七月初五日引見時,汰去事定奪矣,常時此類,稱以軍官,一朝降定,則不無怨望,必須先爲定數,而使其衙門,當其問安之時不來者,爲先汰去,雖來而不合者,亦汰去,此後切勿加充,則無騷擾稱怨之弊,而軍官之弊,自爾釐革矣,或云,名是武士,則使之試射,不善射藝者,隨卽汰定可矣,兩策中取一而定之可矣。壽恒曰,金佑明箚意,不過慮有衆怨,而卽今外方軍兵,名目非一,括得閑丁,其勢甚難,故襁褓之兒,亦充兵籍,所謂白首懲布之弊,蓋出於隣族之故,此我國第一痼弊也,朝家非不知之,無善策可以變通,外方號冤之弊,何可勝言,各衙門軍官,則一番籍名之後,終年安臥,自其衙門,無試射收布之事,非但苦歇不均,且定額之後,雖有怨望,其與偏虐良民,輕重自別矣,卽今可憂之端,不一而足,其在先朝,爲變通軍役之弊,議何號牌及流民收布事,而論議不一,不得施行,臣意今此軍官定額事,則不可不爲之,而領相所達兩策中,從便爲之則好矣。大運曰,小臣,卽禮曹判書權大運也,小臣旣已盡達,臣不湏更言,而軍官旣是歇役,又無限定,故欲免軍役者,率多投入,今若汰定此類,則偏苦之民,庶幾小熄,旣定汰去之議,則其後便宜之策,可以從容講究矣。維重曰,軍官之類,自其衙門行關,俾不得充定他役,故居常閑遊,缺雖有怨望,而非如軍籍之缺入屬者漸多,間有雜類,可充軍役之輩,以是閑丁難得,故有此議論,而此類,常時仰戴國家,遽爾汰定,則必多稱冤矣,且小臣曾於觀武才時觀之,則軍官中多有善射者,一切汰去,亦似可惜,臣意則不須急急爲之矣。尹深曰,良民則使之偏苦,而軍官則使之閑遊,實非朝家均役之意,汰去之議,決不可已矣。翊相曰,此事,卽小臣爲臺諫時論啓事也,如此不可不變通事,何可以議論之掣肘而中止乎?積曰,今此諸臣之議,必欲決行此事矣。上曰,旣是先朝定奪之事,依爲之。此外殘缺不堪謄,擧條已見上燼餘
上在昌德宮,居廬于寶慶堂。
下直,德浦僉使金忠望。
謝恩,刑曹正郞孫萬雄,司僕主簿朴銑,校書著作陳溟翰,三嘉縣監崔世榮,奉常奉事曺夏卿。
大殿,政院·玉堂問安。答曰,罔極。
慈殿,藥房問安。答曰,罔極。
藥房啓曰,伏未審夜來,聖體若何?昨日引接臣僚,酬酢移時,感冒之候,不瑕有添傷之患乎?慈殿胸膈煩鬱,水刺厭進等症,亦何如?臣等不勝憂慮,敢來問安。答曰,知道。慈候一樣,予則不至大段矣。
吏曹啓曰,臺諫有闕,政事,取稟。傳曰,當日爲之。
伴送使書目,勅行初五日,定州止宿事。
平安監司書目,渭原郡前月初七日下雪事。又書目,安州呈,以入作林五壯金,慮其餓死,自縊致死,極爲驚慘事。
梓宮上字書寫後,大殿·大王大妃殿·中殿,藥房·政院·玉堂·二品以上·六曹·大司諫問安。答曰,罔極。
都承旨金錫胄上疏。大槪,亟命還收誌文製述官差下之命,以重事體事。入啓。
右議政鄭知和箚子。大槪,數日之內,恩諭再降,稱塞無階,罔知攸措,冒萬死,更申危懇,冀蒙矜察事。入啓。
左承旨李柙上疏。大槪,昨於直中,賤疾猝劇,扶曳還家,一樣苦重,決無供職之望,不得不冒萬死號籲,伏乞聖慈,亟遞臣職,俾得專意調治,以延殘喘事。入啓。
玉堂箚子。大槪,略陳所懷,冀蒙財察事。入啓。
答右議政箚曰,省箚具悉卿懇。卿其安心勿辭,從容調理。
明日梓宮結裹正時,巳時。
正言李宇鼎啓曰,頃日引見時,大臣·筵臣,因郭世楗之疏,有此後如此之疏,先啓主意,而退却之請,遂爲擧行之事。噫,防豫鎭靜,雖出好意,因噎廢食,有關後弊,而況漢時副封之譏,唐朝先白之嫌,都不顧念,有此陳請,他日言路之蔽,安知其不由於此哉?且銀臺之望,近因銓注之汰濫,果不無冗雜之譏,大臣欲矯其弊,則明飭銓官,使之擇擬,固爲得宜,而今乃輕改舊例,創開新規,政體之顚倒,有不可言,而恐有防於聖朝用人之意,故臣於今日之望,陳章退却,而勿施於擧行條例之意,及銀臺備擬,還用袓宗朝舊例之意,欲爲論啓,發論於席上,則長官以爲,伊日說話,卽因世楗之疏,姑爲此鎭靜之計,一邊請罪世楗,一邊又論此事,揆以臺體,實未妥當,至於承宣變通之事,則曾有可否之言,亦未可論啓云,而有所持難,臣意則以爲,請罪世楗者,爲懲其傾軋之習,而欲論此事者,或恐其言路之不廣,則意各有異,語不相關,承宣望,初雖豫聞其變通之議,建白請行者,大臣則到今論列,少無所妨,故以此反復商確,而長官堅執不許,終不免起鬧,此莫非臣見輕之致,何敢晏然仍冒,請命遞斥臣職。答曰,勿辭,退待物論。
大司諫尹深啓曰,卽者同僚,以頃日郭世楗疏入時,筵臣建白,今後如此之疏,著令不捧之事,爲非,將欲論啓,臣意以爲,此擧若以平常論之,則可謂有後弊,以今日鎭靜之道言之,則有不得不爾者,今若遽先駁去,則樂禍之人,必紛然雜進,競試其傾軋之計,國體不尊,貽害甚大,所謂日後之弊未生,目前之害先至,且非永久定式之事,今姑存之爲防,以待弊生而矯之,未晩云爾,則同僚不以爲然,反復再三,終至起鬧,僚議固宜重之,又何可未同而苟合,至於承宣望事,當初議之時,臣適在政院,聞其一二,實有難爲後言者,以此以彼,俱難仍冒,請命遞斥臣職。答曰,勿辭,退待物論。
答都承旨金錫胄疏曰,省疏具悉卿懇。卿才允合製述之任,勿爲控辭,從速製進。
答左承旨李柙疏曰,省疏具悉。爾其勿辭,從速察職。
答玉堂箚曰,省箚具悉。碩昌·秀彦之輩,不思寅協之義,敢以已定議禮一款,眩亂朝廷,其罪罔赦,而姑施薄罰矣,勿煩。
京畿監司書目。楊州呈,以司諫李藼辭職上疏上送事。諫院朝報
有政。吏批,判書洪處亮,參判南九萬進,參議李端夏病,都承旨金錫胄進。
兵批,行判書李尙眞,參判李元禎,參議崔寬,參知李夏,左副承旨李翊相進。
吏批,以閔鼎重爲大司憲,趙爾炳爲掌令,任公望爲持平,安如石·任弘益爲兵曹佐郞,金斗翼爲禮曹正郞,睦林儒爲刑曹佐郞,李沃爲監察,李同揆爲司圃別提,洪萬鍾爲司僕正,柳榰爲禮曹佐郞,洪得禹爲通津縣監。
兵批,以方豪敏爲阿山萬戶,張義行爲方山萬戶,宣起周爲多度浦萬戶,白瑞翰爲內禁衛將,姜允亨爲僉知,護軍姜栢年,副護軍南聚星,副司果柳松齊,副護軍金斗赫·趙挺立,伐等浦權管崔泰興。
吏批啓曰,新除授通津縣監李悙,呈狀于政廳曰,今年六十六歲,年限已過,不敢赴任云,臣曹不知其年限之過,擬望受點矣,李悙有此呈狀,改差,何如?傳曰,允。
李堂揆,以禮曹言啓曰,大行大王禮陟,在於仁宣王后小之前,自上當有代服之例,而五禮儀,旣無現出處,本曹亦無可據之例,或以爲當於卒哭日受服,或以爲當於小日受服,而臣等雖忝在禮官之列,素昧禮學,淺見孤陋,今此二說,莫適所從,如此莫從之禮,不可率爾稟定,令儒臣博考典禮,豫先講定,何如?傳曰,允。燼餘
上在昌德宮,居廬于寶慶堂。
下直,高梁僉使宋尙義,昌寧縣監許墰,森森坡萬戶崔三燁。
大殿,政院·玉堂問安。答曰,罔極。
慈殿,藥房問安。答曰,罔極。
司諫李堥上疏。踏啓字。
傳曰,前兵使金煥,府使李穦,職牒還給。
執義趙世煥上疏。大槪,憲司亞長,決非闒茸庸陋所可承當,亟命遞斥臣新授職名,以重名器,兼陳所懷,以備財擇事。入啓。
藥房啓曰,日氣漸寒,伏未審夜來,聖體若何?感冒之候,今已差愈乎?慈殿胸膈煩鬱,水刺厭進等症,一樣無減乎?臣等不任憂慮,敢來問安。
伴送使書目。勅行初六日,林畔止宿事。
答藥房曰,慈候別無加減,予則無事矣。
傳曰,梓宮結裹時,榮善君李潚·樂善君·領議政·福昌君·福善君·福平君,亦爲入參事,分付。
吏曹啓曰,臺諫有闕,政事,取稟。傳曰,明日爲之。
梓宮結裹後,四殿,藥房·政院·玉堂·百官奉慰問安。答曰,罔極。
謝恩,監察南有星。
答執義趙世煥疏曰,省疏具悉。爾其勿辭察職。
玉堂箚子。大槪,請正言李宇鼎遞差,大司諫尹深出仕事。入啓。答曰,依啓。
明日宗親府進香正時,巳時。諫院朝報
李溟翼,以兵曹言啓曰,五衛將李允傳戶奴呈狀內,重得傷寒,差復無期,衛將之任,不可暫曠,請卽啓遞,五衛將李允傳,改差,何如?傳曰,允。燼餘
備忘記,今下弓矢,森森坡萬戶崔三燁處給送。內下記草
上在昌德宮,居廬于寶慶堂。
未時,日暈。三更,月暈。
下直,永達萬戶金璣。
謝恩,執義趙世煥,掌令趙爾炳,刑曹佐郞睦林儒,內資奉事李相,監察李沃,阿山萬戶方豪敏,北靑判官李國華,方山萬戶張義行,部將辛汝俊,護軍南聚星·趙挺立·金斗爀。
副摠管靈陽君翼俊三度呈辭。入啓。遞差。
都承旨金錫胄上疏。大槪,敢冒萬死,復申前懇,伏乞亟許先改製述誌文之命,復遞知申出納之任事。入啓。
右議政鄭知和六度呈辭。入啓。傳曰,安心調理。
禮曹啓曰,今十月初五日,大臣·玉堂入侍時。以領議政許積所啓,傳敎矣。取考五禮儀則大王喪,王世子嬪斬衰三年,內喪則齊衰三年,親女服與王世子嬪服同,而內喪則齊衰朞年云,公主之爲仁宣王后服,當除於十三月之後,除服後服色,所當議定,而卽今服制,異於前日,五禮儀服制條,大王之喪,同姓異姓緦麻以上女服,與親孫女服同,親孫女服,與親女服同,親女服,與世子嬪服同云,此則竝斬衰三年之謂也,公主,雖無別爲現著之處,當爲緦麻以上之親,仁宣王后服未盡之前,已服大行大王三年之制,仁宣王后之服,雖除於朞年之後,斬衰之服尙在,則公主服色,似無別爲議定之事矣,敢啓。傳曰,知道。
京畿監司書目,楊根呈,以工曹參議黃儁耉辭職上疏上送事,啓。答曰,省疏具悉。爾其勿辭,從速上來察職。
伴送使書目,勅行初七日,良策止宿事。
禮曹啓目粘連,啓下是白有亦,向前閔嶪之死,以其子世益有病之故,其孫愼之代服其喪,乃是莫大之變禮,有難以臆見,論斷其是非是白齊,世益納招於刑曹時,臣大運,忝在刑曹,觀其擧止,聽其所言,其爲失性則無疑是白乎矣,凡士夫之喪,子有廢疾,則以孫代服,非人家常行之禮,而嶪之弟崇之招內以爲,喪不可無主,而世益不可主喪乙仍于,問于知禮之人,以世益之子愼,代服其喪是如爲白有臥乎所,儀禮經典,有父有廢疾,孫爲祖後者,亦斬衰三年之語,而或以爲,此則非指士夫家而言,或以爲,喪制達於庶人,亦可倣而行之,執此兩端,折衷未易,未知此外,又有可據之文是白乎喩,臣等素昧禮學,見聞孤陋,如此變禮,不可率爾稟處,議大臣定奪,何如?啓依允。
答都承旨金錫胄疏曰,省疏具悉。誌文製述,一日爲急,勿爲引嫌,從速行公製進。
執義趙世煥啓曰,臣於頃者,伏見章疏退却之請,出於擧行條件之中,臣固知著令之意,蓋慮不逞之徒,踵世楗而繼起,爭售其逞奸之計,以是爲防豫之道,則固不可容議,而臣之愚意,則妄以爲,旣曰疏章,則宜皆上達,竝入睿覽,設或有醜正之疏,明示好惡,痛斥其奸,隨罪施律,一任公議,則善惡邪正,自不可掩,而有合乎大舜堲讒之道,不妨乎聖朝納言之路矣,及伏見再昨下政院之敎,則投章之人,語涉先王者,論以重律,勿爲捧入,臣之惑至此而滋甚焉,凡章疏,無論言之邪正,國之忌諱,而人主皆無不聞,然後聰明益廣,上下無阻,而今也不幸,旣因彼而退却,又因此而勿捧,則遠外傳聞,豈能悉聖主之孝思,明廷之遠慮哉?不知者,必以爲聖朝,以言爲諱,雖有忠謀至計,可以上聞者,舍口結舌,莫敢有叫籲者矣,誠如是也,則其於始初淸明之政,廣開言路之道,恐或爲萬一之累,故昨於疏末,微及其意矣。諫臣避辭中一款,與臣所見,偶與相符,見非物議,終至遞免,則妄言之失,臣亦難逃矣。且當初本府之啓,以嚴鞫勘斷,請罪世楗者,以其用意危險,造語陰慘,其爲情狀,實有不可測者,究問得情,繩之以當施之律,固無不可,故臣亦同參其啓矣,以擬律失當,一時竝遞,臣實未曉處置之必當也。卽今本府,方以遠竄論啓,而臣之意見,與前無異,有不可苟同者,以此以彼,俱難仍冒,請命遞斥臣職。答曰,勿辭,退待物議。
賓廳大提學圈點,九點李端夏,七點李殷相·姜栢年,六點南九萬,五點金錫胄。
原襄監司書目。原州兼任橫城呈,以正言元振澤辭職上疏上送事,啓。答曰,省疏具悉。爾其勿辭,救護母病。
大司諫尹深啓曰,伏見執義趙世煥避辭,臣不勝瞿然之至,疏章之與郭世楗同意者著,令不捧事,臣之意見,已悉於再昨避辭,今無可申複者,而世煥之駁議,又復縷縷如此,已難晏然,至於頃日憲府處置,臣意以爲,世楗之疏,旣自張皇,不遺餘力,未見其有可鞫之隱情,縱有隱情,非平問可得,而杖訊又非好事,嚴鞫之論,終未允當,故竝請遞差,以遠竄論啓矣。世煥,又以未曉處置之必當見斥,以此以彼,俱不可仍冒,請命遞斥臣職。答曰,勿辭,退待物論。
掌令趙爾炳啓曰,臣於數年前,葬兒息於楊州地先塋側矣。得聞所埋處,因雨頹圮,幾至露骸,急於修治,未及受由,徑先下去,未久卽還,則新除恩命,遽下於其間,雖曰畿甸不遠之地,而身帶軍銜,任意出去之失,在所難免,故今朝出肅後,仍爲引避,而見阻喉司,臣泯默退還矣。卽伏見執義趙世煥避辭,則以郭世楗論罪之意見,與前無異云,臣亦曾參本職時,以爲當此新化淸明,萬物咸覩之日,世楗潛藏禍心,乘間投疏,斥逐儒賢,其爲情態,有不忍正視,其在聽聞,亦莫不忿疾,揆諸王法,不可不究問得情,而施之以當律,故本府嚴鞫勘斷之啓,聯名同參,而大臣以擬律失當,大以爲非,臣旣以此,自引見遞,則今於遠竄之論,不可苟同,與諸僚無異,何敢晏然處置同僚乎?請命遞斥臣職。答曰,勿辭,退待物論。諫院朝報
禁府啓曰,前因泗川縣監魚震成招辭憑閱次,金益行稱名人,啓請拿囚,頃於頒赦,蒙放矣。可考文書,自晉州旣已上來,益行還爲囚禁之意,敢啓。傳曰,知道。禁府謄錄
閔宗道啓曰,今日賓廳,大臣·六卿,竝爲命招,而右議政,方在呈告中,不得命招之意,敢啓。傳曰,知道。
備忘記,今下弓矢,永達萬戶金機處給送。
有政。吏·兵批,座目缺
吏批,睦昌明·邊四達,四館去館,待敎沈壽亮,以李之濂爲禁府都事,吳始泰爲工曹佐郞,學諭二單,黃載仁·崔紀,司成單李瑩,以李端夏爲大提學,兼知成均加嘉善,李翊相爲吏曹參議,鄭維岳爲左副承旨,校書提調單李端夏。
吏批啓曰,新除授大提學李端夏,時無加資之命,何以爲之?敢稟。傳曰,依例加資。
兵批,以金萬基爲都摠管,權緝·南聚星爲五衛將,南宮珪爲文兼,李宇鼎·柳天三·鄭東龍爲副司果,朴信後·李端夏爲副護軍,魚面僉使李尙植,鎭東萬戶鄭希賢,陞號事判下,兼司僕李震馨,保人韓斗南,前主簿李時完,前司果裵孝發,今加折衝,捕盜加資事,判下,僉知單成孝曾。燼餘
上在昌德宮,居廬于寶慶堂。
夜一更,流星出天棓星下,入艮方天際,狀如甁,尾長三四尺許,色赤。二三更,月暈。
謝恩,通津縣監洪得禹。
行護軍姜栢年上疏。大槪,臣兼帶藝文提學同知成均等任,有班次拘礙之事,亟令該曹,照例遞改事。入啓。下該曹。
義禁府啓目粘連,原襄監司啓本云云。春川定配罪人金壽興,事在先朝,似難輕議,而第念當初新服之初,使大臣久在竄謫,則恐有歉於曠蕩之典,曾在己丑年,孝宗大王,嗣位數月,特命放送仁祖朝安置之大臣,此亦聖上今日所宜體念處也。以此推之,似當有酌處之道,上裁,他餘罪人乙良,令該曹稟處,何如?啓依回啓施行爲乎矣,金壽興乙良,勿論。又啓目,宣傳官黃璜元情云云,刑推何如?啓姑停刑推議處。又啓目,幼學金益行元情云云,觀此益行所招,則魚震成,身爲守令,雖曰管下,亦非公事,當以枉殺人命,處之,而同魚震成初招,旣爲不服,則亦不可直爲科斷,依前啓請刑推,金益行段,更無可問之事,放送何如?啓依允。又啓目,全羅監司啓本云云,稟秩中宋之濂段,韓時重等,俱以一般之罪,已入於慶尙道未放秩,不可獨異,似當仍配是白乎旀,南二星段,身爲諫官,意在補衮,則言雖愚妄,情有可恕,且於孝宗大王卽位之初,放還仁祖朝遠竄之臺臣,此實聖祖盛德事,其在聖上法祖宗之道,所當體行敎是白乎旀,文緯地段,賑米貿得,雖云希功望賞,亦與入己私用有異,分揀似當,成鈛·李重信等段,所犯雖異,罪則一律,而頃於先朝,大臣建請竝放,以爲緩急之用,已蒙允許,未及擧行,則到今在所當放是白乎旀,金宇成·趙相周等段,毋論罪犯輕重,徒年則例當放送,六人等竝只上裁何如?啓依回啓施行爲乎矣。宋之濂·南二星等乙良,今姑仍配。又啓目,忠淸·慶尙兩道監司査覈啓本云云,黃澗定配罪人張庚一,擅離則明白,而驛馬則無借騎之事,當爲拿來,而凡年八十,似當置之,自下不敢擅便,上裁,何如?啓依回啓施行。
政院啓曰,以哀冊文中服制一款添入事,傳曰,禮制釐正之事,宜有首尾,何止於一句耶?問于製述官李殷相,則以爲,與遷陵事相類,故連續序次,通上下合爲二句矣,下敎如此,當區別添入云矣,敢啓。傳曰,卽爲添入。
政院啓曰,近來本院之多事,異於常時,而左副承旨鄭維岳,今日不爲肅謝,卽爲牌招察任,何如?傳曰,允。
謝恩,左副承旨鄭維岳。
吏曹判書洪處亮上疏。大槪,臣之兼帶同知館事,與知館事,資級坐次,有所拘碍於公會,決不可仍帶,亟命遞改事。入啓。下該曹。
玉堂箚子。大槪,請行大司諫尹深出仕,執義趙世煥,掌令趙爾炳遞差事。入啓。答曰,依啓。諫院朝報
備邊司啓曰,茂朱府陞號之後,赤裳山城應行事目,磨鍊啓下,卽爲行會於本道,而其中願入僧人,旣許除其身役,故本府抄出守直僧有軍役者,成冊上送,請爲頉下,其數多至四十名,其身役無非緊重,勢難聽許,只以無身役僧徒募入,更爲定奪於先朝,未及啓下矣。事目單子中,募僧身役一款,改付標以入之意,敢啓。答曰,知道。備局謄錄
下直,月串僉使朴琳,所斤僉使李東榏,玉浦萬戶姜公望。燼餘
上在昌德宮,居廬于寶慶堂。
夜三四五更,月暈右珥。
下直,博川郡守李海賓,開城經歷崔孝謇,惠山僉使河士淡。
謝恩,司諫金萬重,正言申琓,都摠管金萬基,南原府使權迪,典籍權瑍·睦昌明,宗廟副奉事韓濟愈,待敎沈壽亮,司畜別提趙相愚。
右議政鄭知和七度呈辭。入啓。傳曰,安心調理。
吏曹啓曰,臺諫有闕,政事,取稟。傳曰,政事,當日爲之。
政言申琓啓曰,臣頃忝憲職之日,於郭世楗之事,與長官同議論啓,而其後世楗,乃敢公肆詬辱,專攻長官,則其所指斥之語,隱然竝及於發論之人,則臣雖無似,待罪臺職,因論一奸人,而反被醜詆,貽辱臺閣,則臣何顔面,復玷言地乎?且其當初擬律之時,以爲世楗,包藏禍心,語意陰慘,肺肝旣露,情態難掩,而其在聖明堲讒之道,不可無究問之擧,故必欲先請嚴鞫,須施當律,庶使陰邪之徒,不敢復萠覬覦之意者,臣之本意也,本院今日之啓,卽憲府前日之論,而前之所請者鞫問也,今日之所論者遠竄也,臣旣以擬律失當,見遞於憲職,則今豈牽强苟合,隨參於本院乎?況其時同參諸臣,皆以此避遞,則臣以首發之人,其何敢一刻苟冒於臺席乎?請命遞斥臣職。答曰,勿辭,退待物論。
司諫金萬重啓曰,本院,以投疏人郭世楗遠竄事,方爲論啓矣,世楗之疏,專攻己亥以後議禮諸臣,而臣兄萬基,終始同參於賓廳會議,則以此世楗請罪之啓,臣何敢聯名乎?且前正言李宇鼎之以疏章退却事引避也,處置請遞,實出臣手,今聞物議,大以爲非,憲臣之斥,語極嚴峻,臣之見識昏昧,處置乖當之失著矣,以此以彼,苟難冒居,請命遞斥臣職。答曰,勿辭,退待物論。
傳曰,史官四員待命,騎馬十二匹立之。
大司諫尹深啓曰,正言申琓,以郭世楗事,本意必欲先請嚴鞫,而遠竄之論,不可苟合爲辭,臣旣改嚴鞫爲遠竄,則亦難晏然,司諫金萬重,以李宇鼎之以疏章退却事引避也,處置乖當爲辭,宇鼎旣不當遞,則臣當遞也,臣不識物議,率意處事,以此兩件事,五度見斥,三次瀆擾,而請出之人,乃以乖當自劾,則難冒之勢,至於今段而極矣,決不可一刻仍據,請命遞斥臣職。答曰,勿辭,退待物論。
明日儀賓府進香時正時,巳初三刻。
備忘記,孤以沖年,獲罪于天,奄遭天崩之慟,日夜痛哭而已。噫。君以民爲天,民以食爲天,孤則上怒天意,下失民望,今年農事之失稔,八路同然,民無朝夕之資,客使相望,民不能支堪,大命近止,憂遑罔措之餘,民苦飢寒,至於自縊而死,孤尤不堪,驚遑憂懼,食息靡寧,其令各道監·兵使,體予至意,哀我赤子,俾免塡壑流散之患,此乃孤之至望,以此意承旨代草,趁卽分付。
政院啓曰,臣等伏讀備忘,畏天恒民之意,溢於辭表,丁寧惻怛,無待潤色,況今嗣服之初,深山窮谷,莫不延頸,佇聞德音,感動人心,莫如大哉之王言,而循例代草,反歸文具,以此備忘,直爲播告之意,敢啓。傳曰,文短意拙,不能通暢,代草宜矣。又啓曰,感動人心,貴在誠實,代草王言,有同文具,況備忘辭旨,至矣盡矣,臣等雖欲代草,更無一辭可措於其間,依前啓請,直以備忘,播告中外,何如?傳曰,允。諫院朝報
李堂揆啓曰,大司憲閔鼎重,以山陵都監堂上進,執義掌令一員未差,掌令申碩蕃在外,持平權瑎未肅拜,持平任弘望,以山陵都監郞廳在外,今日以監察茶時之意,敢啓。傳曰,知道。
吏批,判書洪處亮病,參判南九萬進,參議李翊相未肅拜,左副承旨鄭維岳進。
兵批,判書李尙眞,精抄廳坐起進,參判李元禎進,參議崔寬進,參知李夏,精抄廳坐起進,右副承旨李堂揆進。
吏批啓曰,判書洪處亮病不來,參議李翊相未肅拜,小臣獨政未安,何以爲之?敢稟。傳曰,仍爲之。
吏批,以崔後尙爲執義,安垕爲掌令,李台揆爲禁府都事,任相元爲修撰,羅以俊爲副校理,金萬重爲應敎,洪萬鍾爲司諫,洪處亮爲兼知春秋,成均博士單,柳俰·張善瀓爲同春秋。
兵批,以趙世煥·李震馨·韓斗南·李時完·裵孝發爲副護軍,趙爾炳爲副司直。燼餘
備忘記,今下弓矢,惠山僉使河士淡處給送。內下記草
上在昌德宮,居廬于寶慶堂。
未申時,日暈。
下直,求禮縣監文徵後,彌串僉使朴惟建,雲寵萬戶梁孝成,南桃萬戶朴錞。
謝恩,知春秋張善瀓,司諫洪萬鍾,工曹佐郞吳始泰,高嶺僉使李行登。
藥房啓曰,伏未審數日來,聖體若何,慈殿胸膈煩鬱,水刺厭進等症,與前一樣乎?臣等憂慮未弛,敢來問安。答曰,慈候一樣,予則無事矣。
司諫洪萬鍾啓曰,本院方論郭世楗事,而臣旣同參於賓廳會議,則今於請罪之啓,有難晏然聯名,且臣曾忝館職,賤疾猝劇,急於調治,陳疏出直,至被推緘,時未照勘,以此以彼,俱不可仍冒,請命遞斥臣職。答曰,勿辭,退待物論。
都承旨金錫胄三度呈辭。入啓。加給由。
同副承旨李溟翼上疏。大槪,臣年迫六十,衰替已甚,又傷暑濕,重得耳病,低聲微語,專不解聽,出納重地,決不可一日冒居,伏乞天地父母,亟賜遞改,俾得及時調治事。入啓。
大王大妃殿·王大妃殿·中殿,藥房問安。答曰,罔極。
答同副承旨李溟翼疏曰,省疏具悉。爾其勿辭,調理察職。
玉堂箚子。大槪,請大司諫尹深出仕,正言申琓,司諫洪萬鍾遞差事。入啓。答曰,依啓。
政院啓曰,城門直守,事體莫重,今此內摘奸時,四大門護軍部將,無一人留在直處,至於水口門,則竝與軍士而全闕,事之可駭,莫此爲甚,此實由兵曹常時不能檢察之致,當該堂上郞廳,並從重推考,今後使之各別嚴飭,護軍部將則不許食代,恒在直處,軍士則惟朝夕分半食代,一如闕門直守之規,且津船津夫之設,所以通渡涉也,而各津之夫,旣多見闕,至於露梁津船,則櫓楫不具,掛置江岸,此實該曹之責,工曹當該堂上郞廳,亦爲推考,何如?傳曰,允。
吏曹啓曰,臺諫有闕,政事,取稟。傳曰,明日爲之。
吏曹啓目粘連。吏曹判書洪處亮同知館事辭免上疏,及護軍姜栢年藝文提學辭免上疏云云,以嘉善除授大提學,則品秩相碍之故,自前或遞或不遞,未有一定之規是白在果,旣是宰臣,升降班序,事體重大,議大臣定奪,以爲遵行之地爲白乎旀,至於從二品爲大提學時,正二品兩館提學,則從前元無辭免之事,姜栢年藝文提學辭免段,不當許遞是白乎矣,重臣進退,非該曹所敢擅便,上裁,何如?啓依回啓施行。
左議政金壽恒上疏。大槪,賓廳日次之坐,緣臣病伏而停廢,不勝惶悚,冒死略暴危衷,乞削臣職,仍治臣罪,以幸公私事。入啓。
前參議李端夏上疏。大槪,臣於病伏之中,忽被萬萬不堪當之新命,驚惑之靡定,惶愧之欲死,敢暴忱懇,乞賜改正,以重文任,以安愚分事。入啓。諫院朝報
又啓曰,備邊司郞廳來言,今日賓廳坐起日次,而領議政藥房進參,左議政適有身病,右議政方在呈告中,不得來會之意,敢啓。傳曰,知道。
鄭維岳啓曰,今此諸道監司處,備忘下諭之擧,與循例有旨,事體不同,別定禁軍,騎馬下送之意,敢啓。傳曰,知道。
備忘記,今下弓矢,彌串僉使朴維建,雲寵萬戶梁孝成處給送。燼餘
上在昌德宮,居廬于寶慶堂。
謝恩,吏曹參議李翊相,應敎金萬重,護軍趙世煥,五衛將南聚星,奉常副奉事李萬林,成均博士柳俰。
答左議政金壽恒疏曰,省疏具悉卿懇。卿之腫患猝發,予甚慮念,且誌文撰述,日期已迫,判府事引嫌下去,上來之期邈然,故不得已改差,於卿有何深嫌,卿其安心勿辭,從容調理,以副孤之至望。仍傳曰,遣史官傳諭,遣御醫看病。
右議政鄭知和八度呈辭。入啓。
持平權瑎三度呈辭。入啓。遞差。
大司諫尹深,吏曹判書洪處亮,刑曹參判鄭榏初度呈辭,及校理李夏鎭辭職上疏,呈政院。還出給。
前參議李端夏上疏。大槪,臣於病伏之中,忽被萬萬不堪當之新命,驚惑靡定,惶愧欲死,敢暴微懇,乞賜改正,以重文任,以安愚分事。入啓。
京畿監司書目。金浦呈,以行知敦寧李久源辭職上疏上送事。
伴送使書目。勅行十一日,無事還越江入去事。
以右議政鄭知和八度呈辭,傳曰,安心調理。
弘文館啓曰,新除授副校理羅以俊,時在慶尙道榮川地,修撰任相元,時在平安道龍岡縣任所,經筵入番事緊,請竝斯速乘馹上來事下諭。傳曰,允。
政院啓曰,死囚啓覆,例行於季冬之月,而今年則在卒哭之前,不得擧行之意,豫爲分付該曹,何如?傳曰,允。
答知敦寧李文源疏曰,省疏具悉。老人多病,自是常事,況卿年迫百歲,何以不參拜哭爲辭,卿其安心勿辭焉。
弘文館啓曰,以禮曹啓辭,大行大王禮陟,在於仁宣王后小祥之前,自上當有代服之禮,而五禮儀,旣無現出處,本曹亦無可據之例,或以爲,當於卒哭日受服,或以爲,當於小祥日受服,而臣等忝在禮官之列,素昧禮學,識見孤陋,今此二說莫遵所從,如此莫重之禮,不可率爾稟定,令儒臣博考典禮,豫先講定何如?傳曰,允事,命下矣。取考禮書,則嫡孫承重受服之期,古禮無著見處,唯儀禮經傳通解,宋祖服制令有之。先正臣金長生,因論祖喪未葬,又遭父喪,嫡孫追服之禮,而撮其本文中要語以證之,其言曰,嫡子未終喪而,亡嫡孫承重亡,在小祥前者,則於小祥受服,在於小祥後者,則申心喪,竝通三年不除。又考先正臣李滉,答或人之問,則以爲,始死後,諸禮文皆已行之,而但未畢喪而死耳,故其子則只當代父,而行其未畢之禮而已。其成服之節,但於朔望,或朝奠,告于兩殯所,以代喪之意,仍受而服之,乃行奠,似爲當也。此兩款說話,正與今日之事相類,至於該曹啓辭,所謂卒哭日受服云者,別無可據之文,而今此受服之節,事係莫重,更令禮官,稟旨擧行,何如?傳曰,允。
仁川幼學臣金瑩上疏。大槪,請以臣所居郡糶糴·堤堰·漁梁·屯田等廢弊,推之於八路,且豫講賑恤之政,以活饑民事。入啓。答曰,省疏具悉。憂國之誠,予甚嘉悅,疏辭當令廟堂稟處焉。
答大提學李端夏疏曰,省疏具悉。卿才實合此任,卿其安心勿辭,從速察職。
明日望祭,朝奠兼行正時,卯正一刻。
傳曰,大臣及年老諸臣開素。諫院朝報
摠戎廳啓曰,本廳壯抄軍初運三百三名,今已上來,以此分作三番,今月十五日爲始,與訓鍊都監軍兵,替代入直廣智營之意,敢啓。傳曰,知道。訓局謄錄
上在昌德宮,居廬于寶慶堂。
未時,白雲一道如氣,起自西方,直指巽方,長數十餘丈,廣尺許。四更,月暈。
都承旨金錫胄,身病出仕。
下直,知世浦萬戶卞拭。
謝恩,執義崔後尙,護軍李墪,禁府都事李台揆,部將愼聖時。
光城府院君金萬基箚子。大槪,更申危懇,乞遞籌司堂上之任事。入啓。下備局。
望祭朝奠兼行後,四殿,藥房·政院·玉堂·百官奉慰問安。答曰,罔極。
執義崔後尙啓曰,頃於賓廳會議之時,臣旣同參,則今此郭世楗請罪之啓,固有不敢聯名之嫌,且臣以隷習官,褒貶不參,應在居出之中,雖緣禮曹之殿最之至今遷就,時未及入啓開坼,其不可冒居臺職則明矣。以此以彼,俱難仍在,而適有狗馬之疾,來避亦晩,所失大矣,請命遞斥臣職。答曰,勿辭,退待物論。
領敦寧金佑明箚子。大槪,亟遞領事之職,俾歸西樞,尙方勳府之任,亦許竝免,使復奉朝賀而已事。入啓。
玉堂箚子。大槪,請執義崔後尙遞差事。入啓。答曰,依啓。
答領敦寧金佑明箚曰,省箚具悉卿懇。小無引嫌之事,卿其安心勿辭焉。
吏曹啓曰,臺諫有闕,政事,取稟。傳曰,政事,明日爲之。諫院朝報
兵曹啓曰,甲午年,以宣傳官被薦人,爲參下武兼,別出七遞兒者,初以連有別科被薦,人多窠少,壅滯,群情鬱抑,故有此變通之擧也。辛亥年停罷者,實爲被薦者少,武兼還以剩窠,而亦爲其朔數,比宣傳稍多,調用亦不如宣傳故也。甲午·辛亥兩般變通,皆出一時之便不便,到今又爲變通,則亦因一時沿革之宜也。頃緣科擧之稠疊,宣傳官新舊薦,卽今所餘,尙有五十八人,每都目除授,多不過四五,則勢將十餘都目後,始可盡用此類,而此外每年兩都目,又當有舊榜之新薦,明年以後,亦當新榜之新薦,則薦無盡而窠有限矣。許多武夫,一自出身進取之計,惟在於此,而荏苒蹉跌,自至虛老,不但其人之冤屈可憐,亦有歉於選用人才之道,正宜趁今復其參下武兼之規,隨闕塡差,七窠乃止,而朔數及遷轉之路,一如實宣傳,則似可得以疏其滯鬱矣。此事新設中廢時,俱經大臣議定,今亦令廟堂議處,何如?傳曰,允。備局謄錄
兵曹啓曰,內三廳之必以禁軍擬望者,元非舊制,自孝宗朝始有此規,蓋重其選而廣其額也,將以爲經一都試後擬望之地矣。其後因三廳多闕,而經都試者數少,難於備望,故不論口傳久近,一例備擬,中間又以禁軍不實之故,有額外禁軍,只憑口傳,擬於三廳,實無立仕之事,俄以不便廢閣,必實仕然後乃得參望,故卽今三廳被薦之禁軍,多至五十八人,此輩只爲希望三廳,本無久仕之計,故軍裝服色,尙多借諸人,此在軍政,旣甚踈漏,且皆自以爲,兩班或有形勢家子弟,禁軍隨行,還自苦之,或至輕侮其將,軍令有所不行,以致他禁軍,爭相慕效,將卒間體貌之不嚴,未有如禁軍廳,當初創設之盛意,豈亶使然哉?其弊不細,所關亦重,不可無變通之擧,宜先從其自願,或汰或仍,更勿差其不願屬者,則此類自當漸至於少且無,而三廳則一從舊制,用其被薦取才入格者,擬差焉,禁軍則但依其自願取才遠射納馬人等,口傳施行焉,則無損於三廳,有益於禁軍,所當斷然行之,而事係禁旅,亦難擅便,令廟堂稟處,何如?傳曰,允。備局謄錄
上在昌德宮,居廬于寶慶堂。
下直,防踏僉使李濂,南海縣令南宮倓,仇寧萬戶劉熙業。
右議政鄭知和九度呈辭。入啓。
禮曹啓曰,今此初虞祭,下玄宮日返虞,行於魂殿事,曾已下敎於大臣云,依此擧行之意,敢啓。傳曰,知道。
李挺晩爲假注書。
以右議政鄭知和九度呈辭,傳曰,安心調理。
福昌君禎上疏。大槪,臣將奉使出疆,哀疚之中,不敢援例請由,玆將一疏,瀝血陳情,乞得恩暇,歸省父母墳塋,小伸私情事。入啓。答曰,省疏具悉。卿其安心往還。仍傳曰,給由馬。
前參議李端夏上疏。大槪,文任,決非如臣瞢學魯才,所可一日忝冒,敢申危懇,冀蒙鐫改,仍乞還收大行大王行狀撰進之命,移換可堪之人事。入啓。諫院朝報
鄭維岳,以兵曹言啓曰,當日幼學高斗寅稱名人,自金虎門入來,差備門外擊錚,極爲駭愕,令攸司囚禁治罪,同門守門將韓弼周,常時不能禁斷雜人,以致闌入,亦爲非矣,推考何如?傳曰,允。
辰巳時,日暈。燼餘
上在昌德宮,居廬于寶慶堂。
夜二更至五更,月暈,廻火星。
下直,安邊府使徐文尙,黔毛浦萬戶韓汝琦,慶尙右兵虞候李惟郁,金化縣監洪遠普,山陰縣監閔毅重,濬源殿參奉李惟楫,昌樂察訪尹邦憲,上土僉使宋裕善。
謝恩,戶曹參議鄭晳,兵曹正郞李沆,佐郞睦昌明,龍岡縣令任弘益,奉敎沈壽亮。
藥房啓曰,日氣漸寒,伏未審數日來,聖體若何?慈殿胸膈煩鬱,水刺厭進等症,與前一樣乎?臣等區區憂慮,敢來問安。
答大提學李端夏疏曰,省疏具悉卿懇。卿才允合文衡之任,行狀撰述,捨卿其誰,卿其勿辭焉。
政院啓曰,憲府無行公之員,監察茶時已久,事甚未安,在京未肅拜人員,卽爲牌招,使之茶時,何如?傳曰,允。
大王大妃殿·王大妃殿·中殿,藥房問安。答曰,罔極。
謝恩,掌令安垕。
吏曹啓曰,臺諫有闕,政事,取稟。傳曰,當日爲之。
全羅監司書目,長城府使宋時燾病重,罷黜事。
江華留守書目,府屬各浦呈,以本月十一日夜初更初,流星出自南方,其大如斗,其色如火,向北墮落之際,殷殷有聲,良久乃止,恰似大砲輪放,又似天動地震,事係變異事。
備忘記,都提調領議政許積鞍具馬一匹,提調前知中樞府事南龍翼,副提調前都承旨李元禎,昌城君佖,都承旨金錫胄,左副承旨鄭維岳竝加資,敎官李國憲熟馬一匹,檢閱沈壽亮陞敍,假注書兪命鼎上弦弓一張,假注書沈檀不粧弓一張,御醫李東馨·崔聖任,鍼醫金有炫,議藥同參金萬直·李祉述竝加資,鍼醫白光炫·金尙誠·李後聃各半熟馬一匹,御醫申弘任·朴生榮·金立誠·金汝器·尹聖奇,掌務官金頔,司謁李徵誠各兒馬一匹,內醫朴升馨·辛器碩·邊永淸·李命常·申汎·朴廷圭·玄萬運·鄭惟覺,鍼醫崔胤績·李庚斗·崔迪·鄭斯立·柳瑺·安國機·金萬軸·趙錫孚·咸得一·方泰重·趙宗式各上弦弓一張賜給,醫女正玉·瑜玉·仁香等從自願免賤,下人等令該曹照例賞布題給。
答藥房曰,慈殿煩鬱之候,別無所減,予則無事矣。
府啓,請陳疏人郭世楗亟命遠竄。措辭見上日者,前持平李秀彦,前修撰姜碩昌,前正郞金光瑨等,疏陳所懷,而批旨極峻,至有罷職不敍之命,臣於此,不勝慨然之至,夫臺閣經幄之臣,隨事盡言,乃其職耳,秀彦·碩昌等,或居言責之任,或在論思之地,痛讆言之孔慘,憫儒賢之被誣,不容含默,各陳所見,竊附於告君無隱之義,而遣辭之際,自不覺其繁蔓,乃若其情則無他,曷嘗有張皇飾辭,語犯不韙之罪,而至於金光瑨,則其區區憂愛之志,不以庶官而自外,愚忠所激,敢效芹曝,亦安有阿附時議,胘亂朝廷之意哉,設令秀彦等所言,有所不摡於聖心,固無可罪之事,而今乃摧折罷斥,不少假借,豈不有歉於兼聽虛受之美也?況當新服之初,尤宜寬容開導,而言事之臣,相繼獲罪,聽聞所及,無不驚惑,將無以恢諫諍之路,而盡交修之道,此豈群下之所望於聖上者哉?請還收前持平李秀彦,前修撰姜碩昌,前正郞金光瑨等罷職不敍之命。新除授行大司憲閔鼎重,以山陵都監堂上,時在看役所,執義尹衡聖,時在忠淸道林川地,持平權愭,時在公州地,請竝斯速乘馹上來事下諭。答曰,不允。秀彦·碩昌·光瑨輩,敢以不正之說,眩亂朝廷,其罪誠不可罷職而止,姑施薄罰矣。爾亦不思寅協之義,飾辭救解,予甚痛惡也。下諭事,依啓。諫院朝報
禮曹啓曰,曹所屬弘文館·藝文館·春秋館·成均館·觀象監·東西氷庫官員等,今甲寅年春夏等褒貶,各其司堂上提調有故,不得磨勘之意,敢啓。傳曰,知道。禮曹□制謄錄
備邊司啓曰,以兵曹啓事云云事,命下矣。曾在甲午年,以連有別科,宣傳官被薦者多,而窠闕則少,故武兼宣傳官中七員,稱以參下,以宣傳官被薦者差除,其所調用,一如宣傳官之例矣。辛亥年,還爲減去,此皆隨時變通之道也。近緣科擧之稠疊,宣傳官新舊被薦者旣多,則還復甲午之例,似不可已,依兵曹啓辭,施行,何如?答曰,允。訓局謄錄
有政。吏·兵批。座目缺
吏批,以李奎齡爲大司諫,姜栢年爲左參贊,崔後尙爲宗簿正,李善源爲典籍,洪錫龜爲長城府使。
兵批,以尹深爲副護軍。
以備忘記,傳于李堂揆曰,今下弓矢,上土僉使宋裕善處給送。
閔宗道,以禮曹言啓曰,曹所屬各司中社稷署·宗廟署·典醫監·東南關王廟官員等,去辛亥以後褒貶,各其司堂上提調有故,限內不得磨勘矣,今始等第以入之意,敢啓。傳曰,知道。燼餘
上在昌德宮,居廬于寶慶堂。
夜四更,白雲一道如氣,起自坤方,直指東方,長竟天,廣數尺許,良久乃滅。
謝恩,司諫趙世煥,司僕正洪萬鍾,長城府使洪錫龜,寧陵參奉南得輿。
禮曹今甲寅春夏等褒貶,禮曹正郞金光·任以道,歸厚別提金夢玁,奉常正李光迪,判校吳熽,隷習官朴世堂·崔後尙·鄭瀓·李禎來,西學訓導金玉鉉,中學訓導金涑,健元陵參奉吳始震,恭陵參奉李漢翊,以上中。隷習官李秀彦,下。去壬子春夏等褒貶,社稷令金興祉,參奉黃爾明·申時柱,以上下。
禁府啓目,黃鑌議處云云,雖欲自明,一匹雨具之馬,旣是加數,七度略施之刑,亦涉法外,別無可議之事,以此照律,何如?依允。又啓目。魚震成刑問一次不服,加刑。啓依允。同府照本,全天杓矣,勅使回還時,家丁一人,爲其返取遺失之物,還爲馳入於客館,徑出西小門,任意取便,罪杖八十,贖,奪告身三等,私罪。啓依允。
右議政鄭知和十度呈辭。入啓。傳曰,卿之宿疾,予己詳知,卿其安心勿辭,從容善攝,以副孤望。仍傳曰,遣史官傳諭。
司諫趙世煥啓曰,臣以萬萬不似,濫蒙謬恩,前後忝叨,皆非臣所堪,而今玆新命,尤出望外,惶恐感激之餘,仍竊伏念,諫諍之職,人主耳目之所寄也。上以納約,用補衮職之闕,下以盡言,以杜邪枉之門,苟非其人,是瘝厥官,其在新化之日,尤宜愼簡斷,非闒茸庸陋,媕阿含默,若賤臣者之所可承當,其何敢徒竊榮寵,貽辱淸朝哉?且臣於且世楗之事,有不敢苟同者,曾忝憲職,纔已引避而見遞,則今於本院遠竄之啓,偏滯之見,與前無異,決不可晏然隨參,請命遞斥臣職。答曰,勿辭,退待物論。
掌令安垕啓曰,臣於昨者,以李秀彦等罷職還收事,有所論啓,而伏承聖批,以不思寅協,飾辭救解爲敎,臣於此,不勝驚悚震慄之至,夫以言被罪,固非盛世之美事,虛心廣納,尤爲初服之先務,而今者秀彦等,俱以言事而罷斥,則實有所歉於虛受之道,故臣旣叨言責,不敢不論,夫豈有一毫偏私營救之計,而誠未上格,反承嚴批,無非如臣無狀,忝居臺閣,言不見信之致,臣何敢抗顔仍冒,有所論列乎?昨緣日暮,今始來避,臣之罪戾,至此尤大,決不可一刻晏然,請命罷斥臣職。答曰,勿辭,退待物論。
玉堂箚子。大槪,請掌令安垕出仕,司諫趙世煥遞差事。入啓。答曰,依啓。諫院朝報
上在昌德宮,居廬于寶慶堂。
昧爽,蒼白雲一道如氣,自西方,直至東方,長竟天,廣數尺許,良久乃滅。自辰時至酉時,日暈。夜四更,白雲一道如氣,自坤方,直指東方,長竟天,廣尺許,漸進南方,良久乃滅。
下直,藍浦縣監南宮爕。
謝恩,左參贊張善瀓。
禮曹啓曰,以弘文館啓辭,稟旨擧行事,命下矣。以先正臣金長生之言觀之,則今此受服,似在於小祥,而以先正臣李滉之言觀之,則有非等待小祥之意也。旣曰朔望或朝奠,告于兩殯所,以代喪之意,仍受以服之云,則告于兩殯者,卽未葬之前也。如有未畢之禮,雖在未葬之前,猶且告于殯所,而代服其喪,況於旣葬卒哭之後乎?且大行大王卒哭後,敬思殿朔望祭,卽當設行,而朔望祭,皆有祝文,當書御諱,此正代行其未畢之禮也。未及受服之前,恐不可先書御諱而告祝,李滉之言卒哭後朔奠,卽以代喪之意,告于敬思殿及孝敬殿,仍行受服之節,似合情禮,而臣等素昧禮學,如此莫重之禮,不敢以臆料,率爾稟處,議大臣定奪,何如?傳曰,允。
吏曹啓曰,以吏曹判書洪處亮,護軍姜栢年,同知館事辭免上疏回啓,議于大臣事,命下矣。議于大臣,則領議政許積,領中樞府事鄭致和,左議政金壽恒,右議政鄭知和議以爲,大提學,例兼知成均,則嘉善大提學,與資憲同知成均,卽於本館開坐之時,果有品質坐次難便之嫌,缺大提學,本無同坐妨碍之比,前例之或遞或不遞,今不須論,而其在事體,洪處亮·姜栢年所帶同知成均,竝許遞改,仍爲定例似當,伏惟上裁,大臣之議如此,上裁,何如?傳曰,依議施行。
吏曹啓曰,臺諫有闕,政事,取稟。傳曰,明日爲之。
以賓廳進不進單子,傳曰,大臣·備局堂上,引見。
行大司憲閔鼎重上疏。大槪,冒陳危懇,乞遞本職兼任,以幸公私事。入啓。
以朴瀓爲假注書。
答行大司憲閔鼎重疏曰,省疏具悉。卿辭至此,本職當勉副焉。
京畿監司書目。楊根呈,以工曹參議黃儁耉病重,上去不得事。啓遞差。
右議政鄭知和箚子。大槪,冒萬死,畢暴崩迫之懇,冀蒙矜察事。入啓。
備邊司啓目粘連。領敦寧金萬重箚子云云,國舅之兼帶本司提調,曾有古事,故請令仍察,而一不仕進,今又陳箚,控辭甚懇,至以體貌事例有妨爲言,其在待遇之道,不宜一向强迫,今姑許遞,何如?啓依允。
今日引見時,掌令安垕所啓,請陳疏人郭世楗亟命遠竄,請還收前持平李秀彦,前修撰姜碩昌,前正郞金光瑨等罷職不敍之命。措語見上上曰,不允。上曰,今年農事,又不免凶歉,飢困之赤子,不可無別樣軫恤之道,各樣身役辛亥以上未收,竝爲蕩滌,今年身役,明査各道各邑之尤甚,稍實,尤甚之邑則納二匹者減其半,納一匹半者減半匹,如砲保等應納三匹之類,則勿論尤甚稍實,竝減一匹,訓鍊別隊御營精抄等保人一年十二斗之所納,雖曰比他稍歇,亦不可全然不減,各減二斗,以爲一體蒙惠之地可也。領議政許積所啓,辛亥以上諸般有身役逃故者,及各司奴婢,內司,尙方奴婢,各衛門奴婢,砲保逃故之類,一依辛亥査出成冊,應納身役·身貢,限癸丑條,又爲蕩減事,曾有先朝成命矣。今年則當爲依例收捧,何以爲之乎?上曰,今又限甲寅條,勿捧,可也。上曰,今年還上,勢難準捧,自戶曹從各道災實,參酌定式減捧,可也。且丙午以前未捧還上,雖已蕩滌,庚戌辛亥兩年還上受食者之逃故,想必倍多,而一向督徵,有所不忍,辛亥以上還上指徵無處之類,竝令精査蕩減,可也。許積曰,各邑未捧還上守令,例多虛錄於會案,從前査減之時,不但不肯自首,亦以罪及前官爲慮,不以實聞,故民未蒙蕩減之惠,此最難處矣。上曰,今番則虛錄守令,特令分揀,勿爲論罪,以開從實査報蕩減之路,可也。戶曹判書閔維重曰,咸鏡道辛亥則稍實,至壬子凶荒特甚,故還上受食,指徵無處者,壬子條最多矣。上曰,然則咸鏡道,以壬子以上,許令査減,可也。許積曰,京畿年例封進虎豹皮,自辛亥以後,以凶荒,連有裁減之命矣,今年失稔又如此,何以爲之乎?上曰,仍減,可也。又所啓,宣惠廳所管各樣御供及進排物種,各道,各司貢物,各種月課等價,戶曹所管各頃供上各司進排物種,使臣衣資·盤纏之類,辛亥年裁減之後,癸丑年,更爲變通,若干種復舊,而其餘仍減,別單啓下,以今秋爲限矣。自今十月,當爲復舊,而今年凶歉又如此,何以爲之?上曰,一依癸丑年啓下別單,限明年九月,仍減,可也。上曰,生民休戚,係於守令方伯之賢否,頃日備忘中,專責於監司者此也,而監司守令,若不得人,則其責又在於銓官,前頭御史廉察之時,若有不治特甚者,則注擬之銓官,當受其罪,以此嚴飭,可也。許積曰,慈殿未寧時,議藥廳論賞,自上旣已酌處,無容更議,而但其中昌城君佖,承旨金錫胄·鄭維岳,亦有加資之命,從前士夫之同參於議藥者,未嘗賞以加資,在待之之道,與醫官不同故也。今此三人,雖有奔走議藥之勞,其在事體,似當施以他賞矣。上曰,然則各熟馬一匹面給。江華留守吳始壽所啓,臣頃以本府所屬各鎭浦兵船,宮家不得任意執捉事,枚擧狀啓,則自備局回啓施行矣。其後山陵所用材瓦輸運事,諸各司連續執捉,而皆是水下船,則不可用於水上,故各鎭堡土卒,不得不給價賃載於水上船,其弊無窮,自今以後,諸上司亦不得執捉使用事,捧承傳施行,何如?上曰,依爲之。諫院朝報
吏曹啓曰,江華留守有闕,依近例令備邊司議薦,何如?傳曰,允。備局謄錄
上在昌德宮,居廬于寶慶堂。
自午時至酉時,日暈。五更,月暈。
下直,昌城府使鄭道存,高嶺僉使李行登。
謝恩,大司諫李奎齡,典籍文獻徵。
吏曹參議李端夏上疏。大槪,敢竭忱私,更瀆宸嚴,兼陳垂死之狀,懇乞亟賜改正,以安微分,以延危喘事。入啓。
吏曹參判南九萬,本職□□及諡冊文書寫辭免上疏。入啓。
右議政鄭知和箚子。大槪,冒萬死畢露崩迫之懇,冀蒙矜察事。入啓。
禁府照目,黃鑌縷縷供辭,雖欲自明,一匹雨具之馬,旣出加數,七度略施之刑,亦涉法外,更無可罪,決杖一百,徒三年,盡奪告身。啓功減一等。
禮曹啓曰,大行大王卒哭後祭奠,自上代服事,旣已議大臣蒙允矣。卒哭在於十二月二十五日,臘享在於三十日,臘享祭時,以代服之意,添入於祝文中,告于敬思殿及孝敬殿,而先行受服之禮,仍爲行祭宜當,大臣之意亦如此,依此擧行,何如?傳曰,允。
答右議政鄭知和箚曰,省箚具悉卿懇。卿辭至此,當勉副焉。仍傳曰,遣史官傳諭。
答吏曹參判南九萬疏曰,省疏具悉卿懇。本職當勉副焉,卿其勿辭察職。
大司諫李奎齡啓曰,臣至愚極陋,百不如人,前後忝叨,絲毫無報,涯分已溢,愧懼徒積,不意新除之命,出於千萬意外,臣誠驚惶,不知所措,臣於今日,所可勉勵者,惟是奔走供職,罄竭駑才,仰補新化之萬一,而第此諫官之長,爲任旣重,地望尤別,雖使剛方敢言,才望俱著之人處之,猶懼不能盡其職責,以副上下之望,豈如臣空疏疲苶,萬萬不似者,何可忝叨也哉?且本院,方以郭世楗遠竄事連啓,而臣旣忝賓廳議禮之末,則有不敢同參之嫌,尤不可一刻仍冒,請命遞斥臣職。答曰,勿辭,退待物論。
答大提學李端夏疏曰,省疏具悉。文衡之任,不可人人可爲,卿何固辭至此哉?卿其安心勿辭,從速製進。
禮曹啓目粘連,啓下是白有亦,議于大臣,則領議政許積以爲,閔愼,以其父世益有感疾之故,代服其祖嶪之斬,此是創見,以致是非之紛然而靡定矣。曾在七月之初,臣適入侍於榻前,先王謂其亂父子之倫,而仍有所下詢,臣妄意以爲,所謂七十老而傳,卽傳其子而攝之也,非傳其位也,七十衰麻爲服,旣在於禮文,則子代父衰,恐乖於禮,況事死如事生,事亡如事存,卽孝子不忍死其親之至情,則乃以父之老與疾,而致死之致亡之,非人情天理之所宜有也。以此等說,略辨諸臣所達之言,竝及閔愼代父斬之非而退矣,到今又以此事承問,臣誠昧昧於體焉,雖不敢旁引經傳之說,有若識禮者,只就閔愼門長閔崇供辭而言之,則朱子論喪服箚中,固有嫡子當爲父後,而不能襲位而執喪,則嫡孫繼統而代之執喪,義當然也之語,崇之所引者此也,而朱子書其奏藁後曰,爲祖後者,其下疏中所引鄭志,乃有諸侯父有廢疾,不任國政,不稔喪事之問,而鄭答以天下諸侯之服皆斬之文,方見父在而承國於祖之服,此本儀禮通解之文也。其說尤詳,而皆是天子諸侯之服,則崇之據以爲證,非□□苟也,實僭矣。禮曹所謂儀禮經傳,有父有廢疾,孫爲祖後者,亦斬衰三年云者,亦是通解五服圖說,而其目乃天子諸侯正統旁朞服圖也。其下疏說,卽右所云鄭玄與趙商問答天子諸侯之禮者也。其非爲士庶之禮,不啻明白,禮曹啓辭,雖是喪制達於庶人之語,孟子所謂三年之喪,齊疏之服,飦粥之食,自天子達於庶人者,卽論父母之喪,貴賤通行經常之禮,而亦所以勸滕文公必行三年之制者也。卽是中庸父母之喪,無貴賤一也之下,朱子所註中庸之意,只是主父母,而元未必及其他者之意也。父母之喪,雖無貴賤之殊,若其變禮中儀文度數,則天子諸侯之禮,自不得不與士庶不同者固多矣。士庶,其可一倣天子諸侯,繼位承統,爲民社者之禮,而行之於家乎?然而此皆臣强其所不知,而僭爲說者也。雖不敢自謂彷彿於禮律之本意,而姑以淺近易知者而言之,則朱文公家禮,卽酌古今參情文而著之書,詔於後學者也。國朝之制,亦欲百王之禮,成一代之典,以爲式於國人者也。卽今士夫家之所遵奉而通行者非此乎?家禮斬衰三年之下曰,其正服則不爲父也,其加服則嫡孫父卒爲祖,若曾高祖承重者也。國制亦然,此子夏傳父卒然後,爲祖父服斬之文,家禮及國制,未嘗有父有廢疾,爲祖若曾高祖服斬之語,則豈不以天子諸侯之禮,不可用於士庶家者耶?我朝三百年來,喪性之人,不爲不多,喪性之外,以篤疾不應執親喪者亦何限,而從古迄今,一未聞有子代父而服祖者,亦豈不以禮律國制,有不敢踰越者乎?閔愼旣曰,問於知禮者,則何不用其當稟禮部,以爲定制之言,而擅自代父服衰,以踰越常行之禮法,而自陷於敗倫之歸乎?臣之愚見,不敢變前所陳達於先朝者,伏惟上裁。左議政金壽恒以爲,臣於禮學,素所昧昧,而又以賓廳議禮,身負罔赦之罪,雖蒙先朝恩貸,幸逭刑章,其於大小禮制,不宜復有所容喙於禮之常,猶然,況其禮之變乎,玆不敢仰塞下詢,第增悚懼之至云。右議政鄭知和議以爲,當初閔光益之呈狀禮曹也,臣適忝禮曹堂上,臣於禮學昧昧,所當以雖有先儒定論如此,更議儒臣大臣處之意,入啓定奪,而臣慮不及此,以事異常規,不敢入啓之意,論題退却矣,及其朝家有査覈之擧,然後始覺其做錯,尙不安於心,曾於七月,入侍先朝,榻前因儒臣語及此事,有下詢大臣之敎,臣以閔光益之呈狀,欲俟朝家分付,在渠得矣,而緣臣矇然退却,以致如此,難免其罪之意,陳達而退,臣於今日,惶悚待罪之不暇,不敢獻議云。領中樞府事鄭致和,病不收議,行判中樞府事宋時烈在外,大臣之意如此,上裁何如?啓。左右相此議啓,元無可嫌之事,更爲詢問,鄭領府事處,亦爲詢問,以啓事,判下矣。更議于領府事鄭致和,左議政金壽恒,右議政鄭知和,領中樞府事鄭致和以爲,閔愼之代父服制,實是古今罕有之變禮也。臣素昧禮文,何敢以臆見斷定,妄有所獻議乎?但閔愼當初服喪之時,門長及護喪諸人,質問於知禮之人,勸令代喪,果如渠之所供,則勿論事之是非,閔愼似無罪,伏惟上裁。左議政金壽恒以爲,臣不但素昧禮學,自負賓廳議禮之罪,其於大小禮制,誠有不可與議之嫌,而承此更詢之敎,悚縮之極,不得不昧死仰對矣。臣於禮經,旣無平素講習之功,到今猝然剽獵其諸家箋註之說,妄自折衝,以斷此變禮,以定其僭越之罪,非臣之所敢出也,但以此閔愼之代父服喪,蓋以朱子喪服箚□爲據,而其以爲可者則曰,朱子此論,通上下而言之,其以爲不可者則曰,此只爲國君正統而言,非士庶所可倣而行者也。夫禮意之著微難窮,文意之見解各異,一句一字□差,則意見終歸於秦越,從古禮家之聚訟,良以此也。今此論議之矛盾,亦何足怪乎?試取朱子原箚而見之,旣曰三年之喪,齊素之服,飦粥之食,自天子至於庶人,無制服之殊云云,繼之曰,嫡子當爲父後,以承大宗之重,不能襲位以執喪,則嫡孫繼統而代之執喪,義當然也云云,而無天子諸侯與士庶區別之語矣。又書其奏藁後,有曰,喪服小記爲祖後條,疏中所引鄭志,有諸侯父有廢疾,不任國政,不任喪事之文,鄭答以天子諸候之服皆斬之文,方見父在而承國於祖之服,向來入此文字時,無文字可檢,大略以禮律言之,亦有疑文,而父在承重者,時無明白懲驗,但以禮律人情大意言之,歸來稽考,始見此說,方得無疑云云,蓋朱子此箚之上,在於宋孝宗之喪,寧宗代光宗襲位之初,故論其嫡孫承重之服,而時人或以父在不當承重爲疑,故朱子泛以禮律爲對,而不得嫡孫承國於祖之明證,未有以折之,及得鄭玄註說而後,喜其所論之暗合於伊時之事,始斷以爲證案,今之說者,遂執此而竝與原箚所論,以爲專指國君承統之服矣,然以其所謂禮律人情大意等語觀之,則可見其通上下而言之,恐未可必以爲專指國君而言之也,且其所謂自天子達於庶人云者,若曰只主父母喪而言之,則箚中主意,在於嫡孫承重,又何必竝擧親喪,爲此混圇之語乎?以臣淺見,誠不敢知也。儀禮喪服圖中,父有廢疾,孫爲祖後者,斬衰三年之文,只載於天子諸侯旁朞服圖,而不載於本宗服圖,故說者以此爲士庶不可通行之證,此言似異,而亦有所不然者,嫡子先死,嫡孫承重之服,亦只載在於天子諸侯服圖,則其父以嫡子先死後,爲其子者,其可以闕於本宗服圖,而不服祖以斬乎,此兩款之只在於天子諸侯服圖則同也,而一則上下通行,一則只行於天子諸侯,不行於士庶,亦非臣之所敢知也。且明朝人唐順之之言曰,禮經有爲曾祖後云者,有爲高祖後云者,爲父與祖與曾祖,或以廢疾與先死者,爲曾祖後則爲曾祖斬,爲高祖後則爲高祖斬云,敢論承重之制,則只因父與祖之先曾祖死者而言之,亦足矣,必以廢疾者,一竝說下,可見古人承重之服,無別於廢疾與先死者矣,。此雖不可律之於程·朱之論,順之亦一代名儒,其言必有所根據,此亦可爲一的證矣,然禮係疑變,事非常有,閔家當初服喪之制,及遞遷之節,問及於識禮之人,而亦以稟定禮曹,姑待他日爲言,則其終始愼重,而不專以禮許人之意,蓋可見矣。朝家若以爲先儒之論雖如此,國典之文無可據,有難遽行於今時,則亦未爲不可矣,今若但以朱子之論,爲必不然,而直以悖倫爲其罪,則臣未知其得當也。且伏見先朝判下之敎,有曰世益,若非全然喪性之人,而其子代服祖喪,則安得免焉罪乎?仍有追問更覈之命,先朝聖意,雖不敢仰揣,而必將明覈其喪性與否,而有所處分矣。世益喪性之實狀,則已悉於該曹之啓,惟在於聖明酌量而審處,伏惟上裁。右議政鄭知和以爲,閔愼代父服喪之變禮,實據朱子喪服次所論,而見解各異,是非紛紜,臣亦不敢無惑,嘗以爲朱子,適當寧宗朝,其所箚論,或指國君而言耶,心竊疑之,及今下詢之後,取考其原箚,竊詳文義,誠有所不然者,箚中首以三年之喪,齊疏之服,飦粥之食,自天子達於庶人,無貴賤之殊爲論,仍及禮經制令,子爲父,嫡孫承重爲缺父,皆斬衰三年,蓋嫡子當爲父後,以承缺宗之重,而不能襲位而服喪,則嫡孫繼□而代之執喪,義當然也云云,所謂自天子達於庶人,無貴賤之殊云者,蓋見士庶通行也,非專指國君而言也。若其書奏藁後□記爲祖後條下,鄭志問答之文,不過朱子得其證驗,以明箚中所論,不乖於禮律而已。此外他無參考可據之文,臣何敢强爲之解,但以臣之淺見言之,雖有朱子缺如此,歷幾年代,未聞有古人行此禮者,不可擧行於今日,使人創見疑惑,而其箚論大小缺恐非專指國君而言也。至於閔愼有罪一款,於臣實有不敢與議之嫌,當初識禮者,雖以朱子所論引證,而亦非斷然爲之必可也。勸令呈禮曹,以爲入啓指揮之地,其家長,依其言呈狀,則爲該曹者,所當導達,亦稟定可否,而臣矇然退斥,致令閔愼之終陷於擅自服喪之罪,畢竟誤閔愼者,卽臣也,故今之論閔愼罪者,必竝擧該曹有所□□云云,臣誠慚懼,若無所容,曾於先朝入侍時,敢以閔愼今若被罪,合有先正臣□□意,自列於榻前,至於今日再詢之下,終不敢冒嫌獻議,違慢之罪,亦無所逃,伏地惶恐待罪云,大臣之意如此,伏惟上裁。啓父在代服祖喪,莫大變禮,不待稟定朝家,擅自代服,誠極無倫,使之更無如此之弊。
府啓,請陳疏人郭世楗亟命遠竄。請還收前持平李秀彦,前修撰姜碩昌,前正郞金光瑨等罷職不敍之命。措辭見上引嫌而退,參啓有嫌,勢難在職,請大司諫李奎齡遞差。答曰,不允。遞差事,依啓。諫院朝報
備邊司啓曰,云云事,命下矣。內三廳必以禁軍擬望,雖曰元非舊制,孝宗朝創設此規,實非偶然,苟遵其時成命,而奉行無愆,則別無窒礙難便之事,而前後主言之臣,各以所見,間或更改,致有多少弊端,爲今之道,莫如一依當初定式,內三廳被薦之人,入屬禁軍者,必經一都試後,始爲擬望,則無意久仕,借人軍裝服色等弊,自可祛矣,至於輕侮其將,不遵軍令者,惟在別將及本廳之將,隨犯嚴治,其中尤甚者,自本曹治罪之外,削去內三廳之薦宜當,以不能制軍卒之故,變改已定法之法,事理未妥,以此分付施行,何如?答曰,允。備局謄錄
備忘記,今下弓矢,昌城府使鄭道存,高嶺僉使李行登處給送。內下記草
上在昌德宮,居廬于寶慶堂。
謝恩,五衛將權諿。
吏曹啓曰,臺諫有闕,政事,取稟。
刑曹參判鄭榏三度呈辭,遞差。
左承旨李柙三度呈辭,遞差。
傳曰,觀此囚徒繫獄者甚多,令各衙門趁卽疏決,俾無久滯之弊。
吏曹啓曰,江華留守有闕,依近例令備邊司議薦,何如?傳曰,允。
大王大妃殿·王大妃殿·中殿,藥房問安。答曰,罔極。
禁府,黃鑌重林驛徒二年半定配,啓。
刑曹啓目粘連,議于大臣,則領議政許積,領府事鄭致和,左議政金壽恒,右議政鄭知和以爲,李尙德母之致死,旣由於尙德射矢之誤中,則其在尙德之道,不可一刻自容於覆戴之間,卽宜自決,以少伸其罔極之情,而雖曰當初自縊之時,爲其父所救解,至今不死,亦可見其頑蠢無狀,而子孫於父母,過失殺者,杖一百流三千里,自有本律,非如此律,朝家用法,不可舍律而加其罪,無容別議,伏惟上裁。行判府事宋時烈在外,不得收議,大臣之意如此,上裁,何如?啓依回啓施行。
傳曰,政事,當日爲之。
藥房啓曰,天氣沈陰,日候寒冷,伏未審此時,聖體若何,再昨登對時,仰瞻玉色,有潮熱往來之候,移時酬酌之餘,不瑕有添傷之患乎,慈殿煩鬱等症,亦何如?臣等不任憂慮,敢來問安。答曰,慈候與前一樣,予則無事矣。
知事李殷相上疏。大槪,新授館閣堂上之任,決非如臣衰鈍,所可復叨,冒萬死陳懇,乞收成命,回授可堪之人,以幸公私事。入啓。
今甲寅年春夏等褒貶,刑曹正郞韓翊周中,典獄主簿韓撝謙下。
答知事李殷相疏曰,省疏具悉。卿才實合此任,卿其勿辭,從速察職。
府啓,請陳疏人郭世楗亟命遠竄。請還收前持平李秀彦,前修撰姜碩昌,前正郞金光瑨等罷職不敍之命。措辭見上答曰,不允。
夜二更一點,掖庭假家失火,延及於仁政殿北邊,浮椽,撲滅後,四殿,藥房·政院·玉堂·二品以上·六曹問安。答曰,罔極。
領·左相,以承傳色口傳啓曰,殯殿至近之地,意外失火,驚動至此,不可無慰安之擧,罷漏後,設行慰安祭之意,敢啓。傳曰,允。
慰安祭後,四殿,藥房·政院·玉堂·百官奉慰問安。答曰,罔極。
領·左相,以承傳色口傳啓曰,今夜失火,出於別監輩之不謹云,極爲痛駭,請査出,令攸司囚禁治罪,何如?答曰,依啓。諫院朝報
司僕寺啓曰,內寺廐馬卽今見存者,雖準元數,非但皆是淸馬,濟州馬則未滿三分之一,至於御乘可合,只是淸馬一二匹,而亦已齒老,臣等尋常悶慮矣。頃於旌義縣監李志行遞任進上馬二匹中,有仇郞馬,齒少才駿,誠是良馬,臣等適會公坐,取來看審,殊以爲幸,如此駿骨,誠未易得,別爲善養調馴,以備御坐之意,申飭下吏矣。昨夕色吏來言,中使因傳敎,取來廐馬看品後,李志行仇郞馬,賜給代奠官福善君柟云,凡差備別賜給之馬,下吏必須以某樣馬入之之意,來問臣等,然後擧行,自是規例,而此則下吏,初不來問於臣等,自渠意,直取備擬御乘者,書單啓下,及其啓下賜給之後,始爲來告於臣等,事之可駭,莫此爲甚,當該色吏,則自本寺,已爲重究,而旣以御乘擇立別養之馬,與凡馬一體出用於賜給,其在事體,殊涉未安,李志行馬則仍立,以他廐馬中改啓下之意,惶恐敢啓。傳曰,知道。駕轎馬中擇給,可也。司僕謄錄
備邊司啓曰,今年還上,勢難準捧,自戶曹參酌定式,減捧事,命下矣。各道還上,當自戶曹,從其災實,定式分付,至於江都·南漢移轉之穀,所當準數輸納於本所,而今年凶歉,畿內特甚,不但卽今輸納之有弊,明春似有移轉之擧,輸納受出之際,其爲耗費,亦必不貲,姑令捧留各其邑,以除一分之弊,而待各邑畢捧報狀之來,自本司別爲嫡奸反庫,如有未捧虛錄之邑,則依事目處置,斷不饒貸宜當,以此意分付施行,何如?答曰,允。備局謄錄
訓鍊都監啓曰,云云事,命下矣。都監所囚逃軍四名中,李命福·李命元·鄭時旭則乃是初逃之人,當依軍律,決棍放送,而至於金植,則再度逃亡者也,待前頭習操,自有當施之律,姑爲仍囚之意,敢啓。傳曰,知道。訓局謄錄
有政。吏·兵批。座目缺
李溟翼,以弘文館言啓曰,本館上番六員內,一員未差,副校理羅以俊,在外未上來,李夏鎭,身病呈辭,應校金萬重,校理申厚載,皆以都監都廳,雖輪回入直於本館,而逐日晝仕出去,無故行公之員,只有校理臣權愈,下番四員內,修撰尹搢·任相元,在外未上來,一員未差,無故行公之員,只有副修撰臣尹嘉績,輪直之際,事多苟簡,今日政上下番闕員,以在京無故人差出,卽爲牌招察任,何如?傳曰,允。
吏批啓曰,以弘文館草記,闕員今當差出,而在京無故之人絶少,相避外任,竝擬,何如?傳曰,允。
吏批,以李翊爲大司諫,李之翼爲承旨,李元禎爲同義禁,崔後尙爲副應敎,尹趾完爲副修撰,鄭榏爲江華留守。
兵批,以南九萬·鄭榏·李柙·李奎齡·金萬直,爲副護軍。
鄭維岳,以都摠府言啓曰,都摠管權大運,備邊司坐起,進去晝仕,請出標信。傳曰,知道。
李堂揆,以刑曹言啓曰,以錄啓囚徒,傳曰,觀此囚徒繫獄者甚多,令各衙門趁卽疏決,俾無久滯之弊事,命下矣。本曹囚徒內,啓覈殺人·咀呪·印信僞造·承傳賊人詞訟,來關各司,直囚竝八十八名內,本曹囚推罪人朴己丑·河論山·孫等乞等,則旣受刑訊,獄情已査。悌益則其父姜後載奴婢價,旣已定限。奴仁善則背主逃避,旣受嚴刑二次。婢愛云則他婢隱匿,旣已定限。婢貴烈則其娚占同率見事定限。奴乭屎則凌辱上典,旣受嚴刑。方元良則殺人正犯,旣已歸一,以上九名,卽爲疏決放送,各司直囚罪人等,則仰體聖上特爲傳敎之意,今日內疏決事,亦爲移文相通矣,竝此敢啓。傳曰,知道。燼餘
答備局粘連啓目曰,依回啓施行爲乎矣。先朝悶其貢紬難備之弊,兩人竝定,可謂輕歇矣,到今定價收捧上納,事未妥當,今姑安徐。內下記草
上在昌德宮,居廬于寶慶堂。
下直,全羅水使李衡鎭,三登縣令黃暉,所江僉使黃塯,蛇梁萬戶李威。
謝恩,司諫洪萬鍾,大司憲張善瀓,右參贊姜栢年,弘文提學李殷相,同義禁李元禎,禮曹參議鄭載禧,左承旨李之翼,光陵參奉朴賢,書題崔泰岦。
傳曰,領·左相使之來待。
大王大妃殿·慈殿·中殿,藥房問安。答曰,罔極。
傳曰,領·左相,引見。
政院啓曰,今此甲寅年京中別薦單子三十三張,計數擇入,其中應薦不薦人員,令該曹察處,何如?傳曰,允。
備邊司啓曰,刑曹判書吳挺緯,行副護軍南九萬,吏曹參判金錫胄,竝本司提調差下,南九萬·金錫胄則使之仍察有司之任,何如?。傳曰,允。
又啓曰,本司堂上行副護軍李端夏,初以副提調,啓下矣。今陞嘉善,以提調改啓下,使之仍爲察有司之任,何如?傳曰,允。
藥房啓曰,夜間驚動之餘,冒曉哀臨,不瑕有添傷之患乎?大王大妃殿氣候,何如,而王大妃殿煩鬱之候,亦何如?臣等終宵憂慮,敢此問安。
禁府啓目,魚震成,刑問二次不服,加刑,何如?啓依允。
又啓目粘連,黃海監司啓本,則啓本中放秩本府所管罪人李弘述·金南徵·黃爾明·車憲·李載成等段,依啓聞施行爲白乎矣,他餘罪人乙良,令該曹稟處,何如?啓依允。
答藥房曰,知道。兩慈殿驚動之餘,姑無添傷之候,而予則去夜失火之變,出於殯殿至近之地,趁卽撲滅,不幸之中多幸,而心神驚遑,迄未鎭定矣。
傳曰,各道進香,因晝茶禮兼行。
司諫洪萬鍾啓曰,臣曾被推緘,尙未得照勘,本院前啓,嫌不敢聯名,難冒之勢,與前無異,且臣家在城外,夜間失火之報,最晩得聞,蒼黃馳詣,時刻已過,未及進參於陪祭問安之班,徒事瀆擾於嚴廬驚動之中,臣罪至此尤大,請命罷斥臣職。答曰,勿辭,退待物論。
兵曹啓曰,仁政殿後簷失火處,不可不趁卽修改,本曹及戶曹·工曹會同看審後,擇日擧行,何如?傳曰,允。
江華留守鄭榏上疏。大槪,新授戎任,決難承當,冒死陳懇,亟賜遞改,以幸公私事。入啓。
行判府事鄭致和箚子。大槪,病不得進參陪祭及問安,惶恐待罪事。入啓。答曰,省箚具悉。去夜失火之變,出於意慮之外,驚遑之狀,曷可云乎?卿其安心勿待罪。
都承旨吳始壽上疏。大槪,格外異數,忽降於千萬夢寐之外,惝怳震惕,不知所措,且臣前任時印符,尙在身上,前夜失火時,彷徨岐路,終不敢冒進,乞賜鐫削臣職,仍治臣罪事。入啓。
答江華留守鄭榏疏曰,省疏具悉。卿才實合此任,勿爲控辭,從速察職。
答都承旨吳始壽疏曰,省疏具悉。卿才允合此任,勿爲控辭,從速察職。
吏曹啓曰,殯殿慰安奠執事,去夜差出,而闕內文官入直者甚少,欲以權知承文院副正字申㶅差祭,而問于本院,則申㶅入省記之後,無緣闕直,事極可駭,請從重推考。傳曰,事甚驚駭,拿問處之。
明日開城府進香,晝茶禮兼行正時,午正初刻。
領·左相引見時,領議政許積所啓,闕內救火諸具,不可不着實豫備矣。左議政金壽恒曰,禁火司之設,意非偶然,而革罷已久,今雖難於復舊,闕內禁火之事,不可循例爲之,令兵曹應行事目,別有磨鍊啓下,以爲嚴明擧行之地,何如?上曰,依爲之,而都城內禁火之事,亦爲一體申明擧行,可也。又所啓,仁和門外,地勢狹隘,設置假家,宜有火患,故臣等固已爲慮矣。今果失火,復構假家,實爲可畏,而當此冬節,掖庭下人輩,亦不可露處,分付該曹,使之造給,而儲水諸具,多數備置,不但此也,宣政門內殯殿至近之處,亦有草家,一依大內儲水之例,以備不虞何如?上曰,依爲之。左副承旨鄭維岳所啓,今番救火時,掖庭下人及軍卒中一二人,或先登屋上,或自下沃水,以致火不延燒,比他救火人中,宜有別樣厚賞矣。上曰,救火人等,皆施賞,而其中如此者,則各別厚賞事,言于該曹。許積曰,別薦薦主抄啓單子,臣等亦在其中,而大臣之職,以人事君,旣忝大臣之列,如有可用人才,則或言於該曹,或直爲上達,未爲不可,不必定數別薦,況就諸臣薦章,區別抄擇,在於臣等,故昨始別薦定限云,而臣等不爲薦之矣。且六曹參議及玉堂,亦皆薦人,而承旨以近侍之臣,反不入於薦主抄啓,使承旨亦爲一體薦主,其單子則追後定日捧入,何如?上曰,依爲之。左副承旨鄭維岳所啓,薦單子昨朝捧入之後,有追後來呈者,故旣在限後,不敢捧入,此亦當在於應推之中矣。許積曰,旣在限後,則應被推考,而其薦單子,則仍爲捧入,此外元不薦者,事甚不當,竝爲先推考,使之無遺薦人,追後定日,捧入單子爲當矣。上曰,依爲之。
禁府,申㶅拿囚,啓。
吏曹啓曰,臺諫有闕,政事,取稟。傳曰,明日爲之。
府啓,請陳疏人郭世楗亟命遠竄。請還收前持平李秀彦,前修撰姜碩昌,前正郞金光瑨等罷職不敍之命。措辭見上引嫌而退,旣有推緘,又難參啓,揆以臺例,在所當遞,請司諫洪萬鐘遞差,新除授大司諫李翊,時在京畿高陽地,請斯速乘馹上來事下諭。答曰,不允。遞差事及下諭事,依啓。
副應敎崔後尙上疏。大槪,迫於嚴召,不得不出肅,而本職除授,出於規例之外,懇乞亟賜遞免事。入啓。
答副應敎崔後尙疏曰,省疏具悉。爾其勿辭,從速察職。諫院朝報
巳時,上御廬次。領議政許積,左議政金壽恒,左副承旨鄭維岳,記事官李后沆·南益熏,假注書柳俰入侍。許積進曰,夜間之火,出於殯殿至近之地,仰惟聖心驚動,不瑕有添傷之弊耶?上曰,今幸無事,而其時驚動,何可勝言。金壽恒曰,不幸之中,適爾無風,火不得熾,斯則幸矣。上曰,趁得熄滅,實乃不幸中幸也。許積曰,闕內救火諸具,不可不着實豫備矣。缺金壽恒曰,禁軍及掖庭下輩,亦皆奔走救火,而其中別軍職數人,最先登屋云矣。上曰,今玆所燎處,有趁卽修葺之勢乎?是殿俯臨殯殿,姑以油芚覆之,而待返虞後修之,何如?許積曰,此殿乃法殿也。異於他殿,不可不及時修治,雖近殯殿,令兵曹高張布幕以障之,而趁卽改葺宜當矣,且若具輯治之材,則殆可不日成之矣。金壽恒曰,伏聞魂殿,幾盡修理,而略有未完者矣,蓋魂殿移安之擧,曾有奉審後定奪之議,而領議政許積,亦有更審之意矣,今聞外議有不當之論,其論似是矣。許積曰,小臣之意,與摠護使金壽恒,欲往審而後敢定矣,而於事有未安者,今不必循前日二品奉審之義,而勿行移安之擧,何如?上曰,依爲之。金壽恒曰,外議如是,而第前頭勅行,若有弔祭之擧,則其出入之道,有所妨礙,不可不料理豫定矣。許積曰,外梓宮加漆之數,本四十度矣,而今已準數,臣當更審,若有未盡之處,則宜更加漆矣。上曰,依爲之。缺上曰,今番救火時,精抄軍一人,勇於奔救,而別軍職朴昌元者,最多用力云,此則宜有賞格矣。遂罷而出。燼餘
上在昌德宮,居廬于寶慶堂。
謝恩,慶基殿參奉洪相元。
持平任弘望辭職上疏。入啓。踏啓字。
副校理李夏鎭三度呈辭,遞差。
大王大妃殿·王大妃殿·中殿,藥房問安。答曰,罔極。
答刑曹判書吳挺緯疏曰,省疏具悉卿懇。卿其安心勿辭,從速察職。
長生殿郞廳,以都提調意啓曰,外梓宮着漆,昨日已滿四十度,臣許積,今與諸提調,同與奉審,則漆色極其光潤,少無未盡者,此後則依前日榻前定奪,仍爲停漆,以待堅乾,今二十七日結裹,移安於正殿前楹內,來十一月初十日習儀,十一日陪進陵所之意,敢啓。傳曰,知道。
藥房啓曰,伏未審夜來,聖體若何?慈殿煩鬱等症,一樣無減乎?昨日雖承姑無添傷之批,臣等憂慮之心,不能少弛,敢此問安。答曰,慈候與昨無異,予則僅得無事矣。
禮曹啓曰,自上敬思殿受服時,中殿從服與否,不可不豫先講定,稟旨擧行,故取考杜氏通典,則以爲玄孫爲後,其母尙存,玄孫之婦爲庶,不得傳重,傳重之服,理當在姑,先正臣李滉以爲,禮,曾孫爲曾祖承重,而祖母或母在,則其祖母或母,服重服,妻不得承重云,李滉之友人,引家禮小功條,爲嫡孫若曾玄孫之當爲後者之妻,其姑在則否之說,問之,則李滉答云,來諭近是,疑其夫雖服重服,姑或祖母,以冡婦服之,則婦不可以不服,故禮意如此也。先正臣金長生,引宋儒張橫渠之說以爲,宗子之妻,與宗子共事宗廟之祭,豈可夫服異服,宗子雖母在,亦當爲宗子之妻服也。又以爲張子理窟,朱子家禮與時王之制皆云,夫承重則妻從服三年,更無其姑在則否之說,禮律甚明,且以爲其友人之家,亦有如此之喪者,其姑在故,嫡孫之妻,將欲不服三年,反覆論說,使之從服云,禮家之論說旣多,儒賢之講解不同,惟此兩款,斷定誠難,而臣等素昧禮學,識見淺陋,如此莫重之禮,不敢率爾稟處,令儒臣博考禮典,指一講定,以爲擧行之地,何如?傳曰,允。
傳曰,己丑以後被罪廢錮人員,勿論文·南·武職之高下,竝趁卽懸錄,書啓。
傳曰,仁政殿救火時,大臣以下書啓。
星州居忠翊衛裵貞祐上疏。大槪,敢陳蒭蕘,以備財擇事。入啓。
大司憲張善瀓啓曰,臣於今此別薦,名入薦主之中,而性喜懶散,罕與人接,凡人行能,間見甚狹,朝家薦目,亦似太過,合於品題者,誠不可易得,昏蔽之見,不能曠思,竟未薦進,恭竢譴罰矣,伏見邸報,昨日筵中大臣,以元不薦者爲非,竝請追後薦進,臣看來,益不勝駭惑之至,夫知人未易,薦人尤難,初不薦之者,槪不得其人,則今雖迫令强薦,其能從何得來也?終始違令,臣罪萬殞,身爲法官,旣被推勘,何敢一刻仍冒臺席乎,請命遞斥臣職。答曰,勿辭,退待物論。
政院啓曰,己丑以後被罪廢錮人員書啓事,命下矣。被罪與廢錮,分而爲二件事,則吏·兵曹外,義禁府,亦當一體分付,若指被罪後仍爲廢錮者,則只當分付於兵·吏曹,何以爲之?取稟。傳曰,義禁府亦爲書啓。
刑曹參判南九萬上疏。大槪,新差備堂之任,出於意外,臣之不合是任,必有公論,自出論列,尤涉不似,方爲縮伏以竢,而又有秋部之任,若當此多事之日,不可無端不早自處,不得不冒死號籲,伏乞亟許遞改事。入啓。
吏曹參判金錫胄辭職上疏。入啓。答曰,省疏具悉。卿其安心勿辭,從速察職。
答刑曹參判南九萬疏曰,省疏具悉。卿其勿辭,從速察職。
府啓,請陳疏人郭世楗亟命遠竄。請還收前持平李秀彦,前修撰姜碩昌,前正郞金光縉等罷職不敍之命。措辭見上引嫌而退,旣被推勘,勢難在職,請行大司憲張善瀓遞差。答曰,不允。逮差事,依啓。諫院朝報
自辰時至未時,日暈。夜五更,月暈。
有政。吏·兵批。座目缺
吏批,以南九萬爲刑曹參判,以安鎭爲刑曹參議,睦昌明爲持平,崔文湜爲司諫,去癸丑年先來譯官金時徵,加通政。
兵批,以軍官李行遵·閔衡國加折衝,洪萬鍾爲副護軍,安縝爲僉知,李晩雄爲武兼,李夏鎭·任弘望爲副司直。燼餘
上在昌德宮,居廬于寶慶堂。
答都承旨吳始壽疏曰,省疏具悉。卿勿固辭,從速察職。
答吏曹參判金錫胄疏曰,省疏具悉。卿辭雖懇,斷無允許之理,卿勿控辭,從速察職。內下記草
自辰時至巳時,日暈。
閔宗道啓曰,誌石幾盡磨治,刻役一日爲急,而行狀啓下之後,誌文方可撰進,行狀製述官大提學李端夏,卽爲牌招肅拜,使之從速撰進,何如?傳曰,允。
鄭維岳,以兵曹言啓曰,仁政殿失火處修改擇日,初以今二十五日·二十六日·二十八日,啓下矣。今則諸具已備,以二十五日擧行之意,敢啓。傳曰,知道。
閔宗道啓曰,今月二十二日領·左相引見時,因領議政許積所啓,追後薦人者單子,定日捧入事,傳敎矣。以今月晦日定限事,分付該曹之意,敢啓。傳曰,知道。
鄭維岳,以義禁府言啓曰,己丑以後被罪廢錮人員書啓事命下矣。本府體例,罪人之在囚者,稟啓照斷而已,定配者,奉旨稟放而已,旣放之後,則吏·兵曹書入歲抄之外,本府更無所管,今此傳敎中被罪廢錮四字,分而二之,如政院之啓,則廢錮事,已非本府之所可知,被罪事,本府之所可書啓者,只是方在配所之類,方在配所之類,竝爲書入乎?敢稟。傳曰,然則勿爲書入。燼餘
上在昌德宮,居廬于寶慶堂。
下直,碧團僉使金得男。
備忘記,今下弓矢,碧團僉使金得男處給送。
院啓,答曰,不允。不治守令,薦主竝坐,及還上退捧,大同田稅折半,下諭事,依啓。內下記草
夜自一更至四更,有霧氣。
以吏曹被罪廢錮人員書啓單子,傳于李溟翼曰,或在罷職,或已敍用,而沈滯不爲收用者,不至於此,更問該曹,使之書啓。
李溟翼,以吏曹言啓曰,以被罪廢錮人員書啓單子,傳曰,或在罷職,或已敍用,而沈滯不爲收用者,不至於此,更問該曹,使之書啓事,傳敎矣。文官作散之類,厥數過百,而旣有抄啓之命,不敢增減於其間,限三年以前,不得調用者,分秩抄啓,而至於蔭官,則其數極其浩多,謄書上達,亦涉煩亂,且其死生有無,疾病與否,有難遍知,雖欲懸錄於各其名下,其勢末由,似不當混雜書啓,以塵睿覽,且時在罷散者,前頭當有年例歲抄書入之事,而聖敎如此,亦爲書入乎?竝此仰稟。傳曰,竝爲書入。
鄭維岳,以兵曹言啓曰,下番精抄軍兵賞格試才,來二十六日,設行於慕華館,闕內入直將官及軍兵等,除標信出送,而闕門則依例以砲手,替把之意,敢啓。傳曰,知道。
又以兵曹言啓曰,卽接北所衛將牒報,則通化門北墻,一間半頹落云,令紫門監,卽爲修築,而爲先以把子圍排,弘化門內入直砲手三十名,依前例除出,使其哨官,率領守直之意,敢啓。傳曰,知道。燼餘
上在昌德宮,居廬于寶慶堂。
未申酉時,日暈。二更,流星出畢星下,入巽方天際,狀如鉢,尾長四五尺許,色赤。四更,流星出參星下,入西方天際,狀如鉢,尾長四五尺許,色黃。
答戶曹判書閔維重箚曰,省箚具悉。卿其安心勿辭,調理察職。
答慶尙道幼學許僎等疏曰,省疏具悉。所陳民瘼,當令廟堂議處。
答大司諫李翊疏曰,省疏具悉。卿其勿辭,從速上來。內下記草
正言趙宗著啓曰,頃因西民自縊之事,自上特下哀痛之敎,懇惻十行,頒布八路,又於筵中,特軫民隱,諸色身役,太半蠲免,各道官糶,亦多蕩減,民情胥悅,感歎德音,擧有少須臾無死之望,而第念邦畿根本之地,今年被災,最甚於他道,加以陵役連因,勅行絡繹,民力已竭,室如懸罄,若不倍加軫恤,則孑遺之民,將無以保存,誠可悶慮,今年還上,雖有參酌減捧之敎,而所減想必無幾,舊還上之指徵無處者,雖有精査蕩減之命,而其餘可以指徵者,猶有督捧,則所減者至少,而所捧者甚多,雖欲徵督,赤立之民,決無收捧之理,與其終不得收捧,無寧且爲區別新舊還上,退捧於明秋,則可紓□民倒懸之急矣。至於春秋大同及□□尤宜大段蠲減,往在丁未,畿甸凶荒,不至如今之甚,而大行大王,尙招相臣洪命夏,商議榻前,盡減兩等大同十二斗,而又於田稅四斗之中,只收一斗六升,蓋減十分之九也,其時田野小民,鼓舞聖恩,全忘凶歲之苦,邦本之至今維持者,未必不由於此也?今則雖難如丁未之全減,而春秋大同及田稅,折半徵捧,則豈非大惠也,臣見朱熹在南康時,上章孝宗,乞蠲星子租稅曰,此事便斷自上意,若與有司議之,則必恤其經費,有所吝惜之心矣,殿下於此,斷自聖心,特命蠲減,則豈不美哉?臣非不知今日國計,比前大屈,不宜輕議蠲減,而當此新服之日,不可不一施曠蕩之恩,以副生民蘄望之切也。請京畿舊還上,退捧於明秋,大同及田稅,折半收捧,以示朝家德意。答曰,依啓。
備忘記,今觀淸風府院君金佑明箚子,別無所領軍兵,只帶軍官扈衛之任,不成模樣,勿爲汰定。備局謄錄
上在昌德宮,居廬于寶慶堂。
謝恩,吏曹參判金錫胄,刑曹參議安縝,訓鍊正閔鏞,直講李國芳,奉常直長兪命鼎。
兩慈殿·中殿,藥房問安。答曰,罔極。
忠淸監司書目,公山等呈,以盜賊竊發,人命被殺至於四名緣由事。又書目,臣重被內司之誣,不可晏然行査,請遞臣職,以便公私事。
答大司諫李翊疏曰,省疏具悉。爾其勿辭,從速上來。
藥房啓曰,伏未審夜來,聖體若何?慈殿煩鬱等症,一樣無減乎?臣等不任憂慮,敢來問安。
吏曹啓曰,臺諫有闕,政事,取稟。傳曰,當日爲之。
答藥房曰,慈候如前別無加減,予則無事矣。
持平睦昌明就職。
傳曰,史官一員待命,騎馬三匹立之。
院啓,請陳疏人郭世楗亟命遠竄。請還收前持平李秀彦,前修撰姜碩昌,前正郞金光瑨等罷職不敍之命。措辭見上今此救火之事,非謂全無可賞之功也。以此賞軍人則不〈可〉,至於以此賞朝士則不可,以焦頭爛額之微勞,施之於搢紳,豈不大傷於事體乎?更加三思,請勿留難,亟寢救火時官員書啓之命。答曰,不允。諫院朝報
長生殿郞廳,以都提調·提調意啓曰,外梓宮今日結裹事,曾已啓知矣。今者雨勢如此,結裹移安之際,不但沾濕之可慮,且有楹內狹隘難便之事勢,待退行宜當,敢啓。傳曰,知道。國葬儀軌
上在昌德宮,居廬于寶慶堂。
下直,綾州牧使趙威鳳。
謝恩,金堤郡守鄭洙碩,護軍金雲長。
大王大妃殿·慈殿·中殿,藥房問安。答曰,罔極。
戶曹啓曰,卽接廣興倉所報,則以十一月朔頒料事,倉官進去判中樞府事鄭致和家,請受祿牌,則以方在呈告爲辭,不爲出給,料日已過,終不受去云,係是大臣祿俸,自前有令倉官輸送之例,何以爲之?敢稟。傳曰,依例輸送。
刑曹啓目,幼學高斗寅擊錚內辭緣,勿施何如?啓。觀此高斗寅原情,則敏章,身爲守牧之官,刦買民田,至葬兩塜,使其本主,不得接迹之狀,誠極痛駭,其時監司,從重推考,李敏章及李英馥,竝拿問,覈其實狀後稟處。
咸鏡監司書目,德原人方希顔,會寧人全吾乙味等,渰死,北靑人宋成業妻,爲虎囕死事。又書目,道內癘疫人,方痛九十九名,向差一百三十三名,死亡十四名事。又書目,慶源呈,以九月二十五日午時,城中地震事。
藥房啓曰,雨後風烈,寒威猝緊,伏未審此時,聖體若何?慈殿證候,不瑕有添傷之患乎?臣等憂慮倍切,敢來問安。答曰,慈候如昨無異,予則無事矣。
禮曹啓曰,弘文館啓辭,自上敬思殿受服時,中宮殿從服與否,更令稟旨擧行事,命下矣。先正臣李滉·金長生之言,各有考據,俱非義起,而論說旣異,不能無疑,此臣等之所以莫適所從,請令儒臣,博考典禮者也。今者儒臣以爲,此外他無可據文字云,臣等以此兩說,反覆思惟,而素昧禮律,難於取捨,國家莫重之禮,不敢率爾稟處,議大臣定奪,何如?傳曰,允。
禁府,李敏章拿囚,啓。
仁政殿救火時賞格,別軍職朴昌元·朴來後,各半熟馬一匹,把摠崔元泰守令除授,哨官李世洽僉使除授,宣傳官崔克泰·兪泰基·鄭敞,各兒馬一匹,內侍李舜壽·趙希孟各半熟馬一匹,睦後立·崔尙仰·金鉉·魯尙益各熟馬一匹,李陽馥熟馬一匹,金厚白熟馬一匹,楊世淵·劉起漢各半熟馬一匹,朴世規·金善弼·趙世抃各兒馬一匹,金渙半熟馬一匹,安舜昌·金汝仁·鄭以興·趙天成各兒馬一匹,呂起望熟馬一匹面給,崔世明·金世聲·李以馨·金起聲,各兒馬一匹,元弼憲除職,司謁尹豐商上弦弓一張,別監韓士善免賤,別監及飯監各色掌沈命雲等三十四名,各木布各一疋,司鑰崔繼雲上弦弓一張,典設司諸員張碧天,木布各一疋,禁軍鄭斗昌加資,崔尙惟等三十三名,各弓帒筒介弓矢,趙由亨等三名,各弓帒筒介,鹿皮一令,訓鍊都監軍兵趙益等二十四名弓矢,金辛天弓矢·鹿皮一令,精抄軍梁先龍等十名,各弓矢,結束色吏李信一等三名,各木布各一疋,政院書吏文世健等三名,使令李翩權等四名,各木布各一疋賜給事,啓下。
山陵都監郞廳,以摠護使意啓曰,三物所郞廳任弘望,重得血淋之症,入城醫治,已過累日,而病勢一向危苦,決無運動出往之勢,本所役事,最爲緊重,郞廳之任,不可暫曠,任弘望改差,其代,以正郞愼景尹差下,卽令該曹口傳付軍職,以爲察任,何如?傳曰,允。
兵曹口傳政事,副司直愼景尹。
今日爲政事,榻前定奪。
今日引見時,工曹判書李正英還差事,諫院在外人員改差,當日差出守令監察署經事,及憲府之官在外人員外,呈告及在京未肅拜之員,竝牌招,守令署經事,榻前定奪。
正言趙宗著啓曰,臣於日昨,以守令□有不治及犯罪者薦主竝坐之意,論啓蒙允,蓋大典,旣有臟汚敗傷之罪者,竝坐擧主之文,則臣之所謂犯罪者,正謂此也。非謂等閑犯罪而言也,自上旣有守令不治特著者,注擬銓官,當受其罪之敎,則臣之所謂不治者,亦謂此也,非謂等閑不治而言也。若以宋朝勘劾以上擧主竝罪之法觀之,則雖等閑不治犯罪之類,竝坐薦主,亦不爲過,況臣之所指,乃是不治之甚犯罪之重者,而至於注擬之銓官受罪,則薦主亦安得晏然,今聞物議,以事涉太過,難於施行爲非云,臣之不知時宜,論事謬妄之失著矣,何敢一刻仍冒?請命遞斥臣職。答曰,勿辭,退待物論。
以忠淸監司辭狀,傳曰,勿辭察職事,回諭。
京畿儒生李必益等上疏。大槪,來自草野,合辭同聲,敢暴儒賢受誣之冤,兼陳郭世楗鬼蜮之狀,冀蒙聖明,明示好惡,快正典刑,以幸斯文,以慰輿情事。入啓。
今日引見時,以京畿儒生李必益等疏,上曰,如此之疏,政院何以捧入耶?此後則凡係議禮之疏,切勿捧入事,政院知悉擧行。
備忘記,陳疏議禮者,繩以重律事,頃已下敎,而今此陳疏儒生等,不有禁令,如是紛然,不可不痛懲,以杜後弊,疏頭邊遠定配。
今日引見時,右承旨閔宗道所啓,在昔署經之規,無論守令監察都事,必待備三員乃署矣,守令則中間變通,以二員署經,而監察都事署經,則猶存備三員之規,故卽今監察未署者,至於七員之多,而因兩司位不齊,署經無期,分臺之際,不成模樣,不可無變通之道,自今以後,監察都事,亦依守令署經之例,勿拘三員署經事,定式施行,何如?上曰,依爲之。領議政許積所啓,各衙軍官定額外汰去事,旣已定奪,啓下矣。今因扈衛大將淸風府院君金佑明箚子,有仍存勿汰之命,此事之啓下,雖在於近日,其實則先朝反覆論難講定者也,到今更改,有所未安,且金佑明之意,非欲多率軍官,而有此陳箚也。平日所帶之許多武士,一朝汰定軍役,則不但爲其將者之不安於心,其主意則專以嗣服之初,失武士之心爲慮也。此言亦有理,臣等之意,則金佑明之軍官,姑勿汰定,此後切勿許新屬,有闕亦不補,則年久之後,自當準於定額,依此爲之,則可無更改成命之弊,亦無武士稱冤之慮,光城府院君金萬基所帶軍官,亦不宜異同,一體施行,何如?上曰,依爲之。諫院朝報
長生殿郞廳,以都提調意啓曰,外梓宮結裹,昨緣雨下,不得爲之矣,而已快明日,當爲結裹之意,敢啓。傳曰,知道。國葬儀軌
國葬都監郞廳,以摠護使意啓曰,發靷時陵所及晝停所布帳,令守禦廳排設,自是前例,而本廳布帳,其數不足,決無兩處分設之路云,晝停所則依上年遷陵及今春國恤時已行之例,令訓鍊都監排設之意,豫爲分付,何如?傳曰,允。訓局謄錄
閔宗道,以承文院官員,以都提調意啓曰,刑曹參判南九萬,吏曹參判金錫胄,本院提調差下,使之察任,何如?傳曰,允。
又啓曰,領議政許積,左議政金壽恒,豐陽君張善瀓,來詣請對矣。傳曰,引見。
吏批,判書洪處亮進,參判金錫胄進,參議李端夏進,右承旨閔宗道進。
兵批,判書李尙眞進。以下缺
未時,上御廬次。領議政許積,左議政金壽恒,豐陽君張善瀓,右承旨閔宗道,記事官李后沆·南益熏,注書柳俰入侍。許積曰,寒氣猝緊,伏未審聖體若何,兩慈殿體候亦何如?上曰,無事矣。許積曰,忠勳府進香,曾有過侈務勝之議,然抑非務勝也。其由則固已回啓矣,而今亦量宜定奪,方可幸矣。缺壽恒曰,今玆賞典,非但於臣等私分未安,古人云,嚬笑尙愛,其在施賞之道,不當如是矣。上曰,非但朝堂之火,幸得撲滅,出於殯殿至近之地,而趁得熄滅,其幸實大,因不無其賞矣。許積曰,臣等只得其時入來而已,無別事於其間,非如軍人奔走救火之比也。金壽恒曰,設有奔走之勞,亦職分當然耳,尙何有受賞之理乎?況臺啓已發,尤不當承受而自安矣。許積曰,非特於臣等,不當施賞,臣意則於官員,則皆不宜有賞也,蓋凡賞罰之條,勿論大小,皆當愼之矣。閔宗道曰,柳赫然·申汝哲,亦有賞格之命,聖意所在,臣豈不知,而臣生長鄕曲,見隣里出火,則無不往救者,況此闕中失火,而掖庭下人,入直禁軍之救火,不過職分內事,雖然軍人之賞,則出於激勸之意,猶或可也,柳赫然則火勢幾熄之後,始爲入來,申汝哲則已滅之後乃始來,而不入闕門之內,政院書啓時,只以終始救火之人抄出,今此兩大將之竝賞,似或過當,若以將兵之人賞之,則禁軍精抄軍,皆是兵曹所屬,李尙眞所率,反多矣。上曰,不幸之中,使之得熄,何可無賞乎?缺許積曰,此疏,臣亦在昨者持來,而猶有禮說矣,今日則來示於臣等,臣以爲,旣無禮說,且多士陳懷,惟在上裁而已,固不可自下阻之,宜當捧入,臣每言此等疏有二途,此則專爲宋相而發,非爲論禮矣。上曰,尹善道·郭世楗,皆以議禮受罪,而此疏云云,非議禮而何?金壽恒曰,今觀此疏,與臺啓一樣,而初非有論禮說話矣。當初有此等說,承旨固已令改之,而後將擬捧入,臣亦以爲宜達矣。因蹙然申告曰,臣旣有罪,而且干與於此,伏乞罪臣,則於用罰之道,似合矣。臣旣與微官異,此疏又異獨疏,惟望罪臣而已。許積曰,凡疏章,言不可用則置之,此疏亦當置之矣。上曰,此疏人徒配,而自後如此疏,勿爲捧入。許積曰,頃者金錫胄,啓達此等疏勿爲捧入,而臣意則每以宜皆上達,惟聽上裁,徑先退却,元涉不當,而外人猶未知臣之本意也。若以如此疏而退之,則上不缺聞言,而政院亦莫適所從矣,伏願明白指敎。上曰,涉於議禮則勿捧。許積曰,渠則自以爲未嘗論禮,今罪之,於事體何如也?上曰,此則不可不罪矣。許積曰,假令罪之,只罰疏頭而已,渾罰疏儒則古無之矣。此外出擧條燼餘
上在昌德宮,居廬于寶慶堂。
夜二更,東方西方,有氣如火光。三四更,東南西方,有氣如火光。
謝恩,工曹判書李正英,敦寧都正柳潝,典籍權萬濟,許沙僉使李世信,南原府使韓聖輔,造紙別提柳廷丹。
刑曹陳疏人李必益,慶興府定配,啓。
平安監司·義州府尹書目,告訃·請諡承襲兼謝恩使一行,二十五日越江入去事。
戶曹判書閔維重箚子。大槪,賤疾一向彌留,累日曠職,尤增罪戾,更陳崩迫之懇,乞遞職名事。入啓。
罪人李必益定配事,傳曰,計其配所程途,到配日子,使之卽爲啓聞。
答戶曹判書閔維重箚曰,省箚具悉卿懇。當此民窮財竭之日,度支之任,不可暫曠,卿其安心勿辭,調理察職。
傳曰,史官一員待命,騎馬三匹立之。
明日朔祭,朝奠兼行正時,卯正三刻,開門罷漏後。
長生殿內摘奸。
副修撰尹嘉績上疏。大槪,宿患痰火之症,挾寒重發,旬月之內,萬無起動之勢,亟許遞臣職名,俾得及時調治,兼陳所懷,以備財幸事。入啓。
政院啓曰,昨因監察守令之久未署經,憲府則牌招肅拜,諫院則變通差出矣。今司諫院,無一人出肅,憲府有仍爲呈辭者,開坐署經,未有其期,殊無牌招肅拜變通差出之意,揆諸事體,誠極未安,兩司竝卽牌招,使之署經,何如?傳曰,允。
謝恩,司諫趙世煥·獻納李宇鼎·正言宋最。
謝恩,大司諫鄭晳。
司諫趙世煥啓曰,臣之無似,百不如人,前後忝竊,俱出夢寐之外,常切愧悚,罔知攸措矣,玆者復叨新命,繼承召牌,分義所在,不敢不趨謝,而第臣於世楗之論,有不可苟同者,臣竊妄以爲,世楗構捏之狀,其情可惡,而矯誣之罪,在律尤重矣。向來詞臣之應製祭文中一二句,不摡於聖心,尙至於拿問,則今此世楗疏中,所以矯誣者,爲如何也,而不爲之究問乎?臣之偏見,終始如此,難冒之嫌,如前無異,安敢晏然參論乎?臣屢忝臺職,絲毫無補,而當此諒闇之日,長事瀆擾於嚴廬之下,臣之罪戾,至此尤大。以此以彼,俱難仍冒,請命遞斥臣職。答曰,勿辭,退待物論。
獻納李宇鼎啓曰,臣本庸陋,無所肖似,頃當嗣服之初,首叨言責之任,蔑效涓埃之補,徒積疲軟之誚,一味愧恧,久而彌切,不意玆者,新命又降,召牌繼至,臣誠惶感,益無所措,分義所在,不得不黽勉趨謝,而卽伏見同僚引避之辭,則以爲,世楗所以矯誣者爲如何,而不爲之究問乎?臣之偏見,終始如此爲言,世楗之疏,雖甚危險,鞫問之請,實非新化之美事,而寅協之道,宜徵做軋。以下缺
府啓,請陳疏人郭世楗亟命遠竄。請還收前持平李秀彦,前修撰姜碩昌,前正郞金光瑨等罷職不敍之命。措辭見上引嫌而退,推緘未勘,在例當遞,請大司憲李端夏遞差。答曰,不允。處置事,依啓。諫院朝報
摠府啓曰,都摠管金佑明,以外貢捧上,除標信尙衣院進去之意,敢啓。傳曰,知道。又啓曰,都摠管李元老,以新番軍士會同分軍事,除標信內兵曹進去之意,敢啓。傳曰,知道。摠府謄錄
閔宗道,以國葬都監郞廳,以摠護使意啓曰,諡冊文書寫官南九萬,頃日陳疏,請改書寫之任,而未蒙發落,諡冊文旣已啓下,刻役甚急,故使之來詣都監,書寫草圖書以入,仰備睿覽之意,敢啓。傳曰,知道。
又以山陵都監,以摠護使意啓曰,壙中四面灰隔尺數,取考謄錄,則己亥年山陵時,以三尺五寸,磨鍊擧行,而上年遷陵時,因榻前定奪,減其五寸,三尺磨鍊,今春山陵時,亦用三尺之例矣,今則以何尺數爲之乎?敢稟。傳曰,以今春例爲之。燼餘
以承傳色口傳下敎曰,供上紙裁損事,似涉微細,載於行狀,未妥,服制一款,先王洞燭其非,釐正之後,乃罪大臣及禮官矣。今此行狀中,以罪禮官,然後國家典禮始正爲言,殊甚熹微,一從實狀,明白下言以進,而如是分付之後,又有朦朧未盡之處,則難免其罪矣。內下記草郞廳李尙允校。郞廳任瑋書。
上在昌德宮,居廬廳。內下日記
夜一更,黑雲一道如氣,自艮方直至南方,長竟天,廣尺許,良久乃滅。
謝恩,戶曹正郞李晩成,護軍鄭斗昌。
山陵都監郞廳,以摠護使意啓曰,壙中四面灰隔尺數,取考謄錄,則己亥年山陵時,以三尺五寸,磨鍊擧行矣,上年遷陵時,因榻定奪,減其五寸,以三尺磨鍊,今春山陵時,亦用三尺之例矣,今則以何尺數爲之乎?敢稟。傳曰,以今春例爲之。
吏曹啓曰,臺諫有闕,政事,取稟。
京畿監司書目,曳般軍洪順香溺死事。
備邊司啓目粘連,忠淸監司狀啓云云,兵使李尙敬,沈病累朔,久廢巡歷,試才等事,今又停止,以待明春日氣之和暖,不但軍政之虛疏莫甚,其在事體,亦涉苟簡,兵使李尙敬,今姑改差,何如?啓依允。
備忘記,觀此行狀,亦爲熹微,昨日下敎,若有再改之擧,則難免其罪矣,非但趁不改進,僅以塞責,殊欠明白,誠甚痛駭,李端夏,姑先從重推考,使之改入。
副修撰尹趾完上疏。大槪,重得寒疾,僵臥直廬,乞賜遞改,俾尋生路,仍略陳所懷事。入啓。答曰,省覽疏辭。爾之爲必益左袒,情態明不可掩,予不忍正視也。
吏曹判書洪處亮,參儀李翊相上疏。大槪,旣被儒臣斥,不可仍冒銓職,乞賜遞改,以謝公議事。入啓。答曰,省疏具悉。卿等別無所失,勿辭察職。
以承傳色口傳下敎曰,當初附托他論,罪首相,今此行狀中,以失對,罪首相云者,誠甚未妥,使之改入。
備忘記,仁政殿救火時,領議政許積,左議政金壽恒,各孰馬一匹面給,訓鍊大將柳赫然,御營大將申汝哲,各熟馬一匹賜給,吏曹判書洪處亮,福善君柟,光城府院君金萬基,禮曹判書權大運,各半熟馬一匹,右副承旨李堂揆,同副承旨李溟翼,各熟馬一匹,兵曹參判李夏,半熟馬一匹,兵曹佐郞睦昌明,兒馬一匹賜給。
右副承旨李堂揆,同副承旨李溟翼上疏。大槪,請亟收救火時誤賞,以重賞典,以安微分事。入啓。
前大司憲李端夏上疏。大槪,席藁闕門之外,冒死敢陳所懷,以備裁察事。入啓。
院啓,請陳疏人郭世楗亟命遠竄。請還收前持平李秀彦,前修撰姜碩昌,前正郞金光瑨等罷職不敍之命。措辭見上臣等,伏見昨日下政院之敎,有陳疏儒生李必益邊遠定配之命,不勝驚悚之至,必益等,身在鄕曲,不知朝家新有禁令,則設有觸犯之罪,容有可恕,況其疏中措語,不在於議禮一款,而一切治之以犯令之罪,則恐非得宜也。殿下可不寬假,遽施投畀之律,罪雖止於疏頭一人,而是竝其數十多士而迸流之也。朝家用罰,不亦過重乎?請少霽雷威,還收陳疏儒生李必益邊遠定配之命。竝引嫌而退,薦主隨坐,本指臟汚,則竝論不治,未免太過,强是己見,費辭張皇,而前旣見遞,勢難仍在,當初擬律,斟酌輕重,則在我無失,僚避何嫌?請正言趙宗著,司諫趙世煥遞差,獻納李宇鼎出仕。前啓管餉穀減耗事,救火時史官事,停啓。
府啓,陳疏人郭世楗亟命遠竄,請還收前持平李秀彦,前修撰姜碩昌,前正郞金光瑨罷職不敍之命。措辭見上
答院曰,不允。必益之輩,幺麽草莾之人,不有禁令之至嚴,挺身立幟,敢以氷炭薰蕕邪正等語,眩亂朝廷,其陰邪之罪,所當竝爲定配,而只治疏頭,是亦末減矣,爾等汲汲救護,予甚駭然。處置事,依啓。
答府曰,不允。諫院朝報
備邊司啓曰,江華留守閔蓍重,今差告訃使,行期不遠,必須從速上來,可無窘急之患,其代留守,薦望以入,口傳差出,何如?答曰,允。備局謄錄
吏曹,江華留守,尹深·吳始壽·洪處大。備忘記。差副望。備局謄錄
兵曹啓曰,今秋冬下三道營將巡歷試才,依例擧行事,己定奪於榻前,自備局行會三道矣。試射放得中者,例有賞格木,自前以慶尙道留軍布或乙·丙追徵奴婢身貢,推移取用,而上年冬,以其留軍布無餘儲,故許以各其道奴婢貢木取用其代。以備局所管平安道軍布,移送戶曹,今則以何樣木劃給乎?卽今事勢已急,而本曹莫知措處之宜,令廟堂稟處,何如?傳曰,允。備局謄錄
上在昌德宮,居廬廳。
夜二更,流星出室星上,入墳墓星下,狀如拳,尾長四尺許,色赤。
下直,會寧府使權儔,方山萬戶張義行。
謝恩,順天府使宋挺濂。
左議政金壽恒箚子。大槪,更申榻前之懇,乞寢賜馬之命,仍暴難安之情勢,冀蒙斥黜,毋使罪戾之蹤,玷累淸明之治事。入啓。
答前大司憲李端夏疏曰,省疏具悉。卿辭雖如此,失對二字,殊涉未妥,斯速改入。
答右副承旨李堂揆,同副承旨李溟翼疏曰,省疏具悉。今玆之賞,意非優然,爾等勿辭焉。
原襄監司書目,銀溪察訪李益華,病重罷黜,其代,令該曹擇差下送事。
副修撰尹嘉績,牌不進,推考傳旨,下禁府。
禁府,尹嘉績拿囚。啓。
政院啓曰,追薦單子十二張,計數捧入,而應薦不薦人員,令該曹察處,何如?傳曰,允。
吏曹啓曰,傳敎矣。前銜未及調用之類,有罪目,今方書入,議禮人生存者,則無遺已入於別單中,而言事則趙嗣基·吳挺昌二人,而趙嗣基則時在喪中,故初不爲書入,吳挺昌則吏房承旨相避,而別單中,以遭喪終制,未及收用,懸錄以入矣。此外更無別單書入之人,而已敍用未解由人,則別單中,旣已區別懸錄,前單子還入之意,敢啓。傳曰,知道。竝爲書入。
傳曰,領·左相命招,使之卜相。
答左議政金壽恒箚曰,省箚具悉卿懇。今玆賜馬,實非偶然,卿何爲辭?安心領受,且畿儒之事,雖不言議禮間事,其源則非議禮而何,卿勿爲嫌,安心勿辭,以濟時艱。
福善君柟箚子。大槪,亟收賜馬之命,以愼賞典事。入啓。
領議政許積箚子。大槪,懇乞收回賜馬之命,以安私分事。入啓。
吏曹判書洪處亮上疏。大槪,俯察情懇,亟收賜馬之命事。入啓。
大司諫鄭晳啓曰,臣是何人,諫長是何職,而夢寐之外,恩命謬加,揆諸私分,不似甚矣,臣雖迫於嚴召,不得不冒昧出肅,而一味惶蹙,若無所容,玆者噤默之斥,出於玉堂之臣,臣旣有一日之責,則何敢以拜職未久爲辭,而晏然而已乎?況伏承答本院之批,辭旨極嚴,臣於是,益切震怖之至,臣素乏骨鯁,誠意亦淺,無以下盡言責,上格君心,其何敢一刻仍冒,增罪戾乎?請命遞斥臣職。答曰,勿辭,退待勿論。
兵曹參知李夏上疏。大槪,懇乞亟收賜馬之命,以安私分事。入啓。
知事柳赫然上疏,大槪,亟收賜馬之命事。入啓。
答領議政許積箚曰,省疏具悉卿懇。予意已悉於引對之時,復何辭爲,卿其安心,勿辭領受焉。
正言宋最啓曰,臣昨伏承下本院之受批,辭旨極其嚴峻,臣不勝瞿然之至,必益等疏辭,實無議禮之語,而罪以犯禁,未免過當,設有觸犯之罪,草野之人,容有可恕,故臣冀回天聽,敢有所論列,而誠意淺薄,反承嚴敎,固不敢靦然苟冒,且伏見修撰尹嘉績疏本,則其中有臺閣噤默之習,未有甚於近日等語,顯加譏斥,臣之忝在臺職,雖曰未久,一日在職,自有一日之責,噤默之罪,臣實有之,昨日傳啓之後,始見疏本,日勢已暮,不卽引避,今始瀆擾於嚴廬之下,臣之所失,至此尤大,以此以彼,俱不可晏然,請命遞斥臣職。答曰,勿辭,退待物論。
答吏曹判書洪處亮疏曰,省疏具悉。今玆之賞,實非偶然,卿其勿辭焉。
答兵曹參知李夏疏曰,省疏具悉。今玆之賞,實非偶然,爾其勿辭焉。
答知事柳赫然疏曰,省疏具悉。今玆賜馬之命,實非偶然,卿其勿辭焉。
持平睦昌明上疏。大槪,懇乞收還誤賞,仍遞臣職,以謝物議事。入啓。
以左議政金壽恒牌不進,傳曰,更爲命招。
賓廳卜相封入。
答福善君柟箚曰,今玆賜馬,意非偶然,卿其安心,勿辭領受焉。
獻納李宇鼎啓曰,臣之忝叨言責,前後非一,絲毫莫裨,瀆擾是事,已往噤默之責,不待人言,而自知難免,今入諫職,未滿數日,旣昧可言之事,又無行公之時,儒臣之斥,未暇爲嫌,而同日除拜之僚,相繼引避,臣何獨晏然,請命遞斥臣職。答曰,勿辭,退待物論。
掌令金啓曰,臣以無似,濫蒙洪造,涓埃未效,罪戾徒增,今日區區之論,非敢爲營救必益之地也。只願新化之初,無一毫過當之擧,而誠未上格,反承嚴旨,臣惶隕之極,不知所出,且卽者諫院諸官,以被斥儒臣,相繼引避,臣之拜是職,雖云未久,一日之責,旣不能盡,則噤默之斥,理難獨免,晩見原疏,今始自列,臣之碌碌冥行之失,到此益著,決不敢仍冒於臺席,請命遞斥臣職。答曰,勿辭,退待物論。
戶曹判書閔維重上疏。大槪,狗馬賤疾,一向沈苦,雖承調理之命,尙無差減之效,癏曠之罪,益無所逃,不得不更陳危懇,冀蒙恩遞事。入啓。
領敦寧府事金萬基,禮曹判書權大運上疏。大槪,懇乞還收誤恩,以重賞典事。入啓。
右尹申汝哲上疏。大槪,亟寢格外賜馬之命,以重賞典事。入啓。
府啓,請還收前持平李秀彦,前修撰姜碩昌,前正郞金光瑨等罷職不敍之命。措辭見上今此陳疏儒生邊遠定配之命,出於意慮之外,臣等不勝驚惑之至,臣等取見其疏,則不過爲儒臣有所申辨,而措語之間,不免繁雜,原其情則無他腸矣。當此聖明嗣服之初,廓開言路,乃是第一件事,則定爲禁制,已非極當之擧,而鄕曲書生,實難知朝廷之新有禁令,且其論說,不在於議禮一款,則治以犯諱,恐非其罪,況草野之言,雖有不槪於聖心者,尤當容而恕之,不可以聲色加之也。三代以後,明君誼辟,莫過於漢之文帝,而當時史臣之所贊訟者,惟在於言可用則採之,不可用則置之而已,今日臣等之所望於殿下者,豈但文帝而止哉?王言一播,遠近驚悚,甚非聖世之美事也。請還收陳疏儒生李必益邊遠定配之命,郭世楗事,停啓。
答府曰,不允。爾等之爲必益營護之狀,誠極痛駭,予不忍正視,更勿瀆擾。諫院朝報
宣惠廳啓曰,陵所及魂殿三年內所進菜物柴炭等價米,己亥年則始自庚子二月進排,今春國恤時則賑恤廳米取用,而其時因傳敎,只以缺以前磨鍊,故先下米二千二百三十四石零矣。今則小祥以後,至于大祥,應下米三千一百六十九石零,缺此下玄宮日以後,至于大祥應下米,五千四百二十石零,合米八千五百九十石零,各爲別單書入,以備睿覽,凡此價米,所當依前例以某樣穀推移劃給,而卽今各司所儲,無處有裕,勢難一時盡下,寧陵敬思殿小祥以後應下米,則姑限明年八九月計下,崇陵孝敬殿三年內應下米,則限小祥以前先下,而其後大祥以前,則更稟繼下,似涉便宜,竝令廟堂,商量稟處,何如?答曰,允。備局謄錄
有政。以朴元度爲正言,柳晉昌爲銀溪察訪,李堥爲司諫,金是榮爲刑曹佐郞,右議政金壽恒,左議政鄭致和。政事軸
備忘記,今下弓矢,會寧府使權儔,方山萬戶張義行處給送。內下記草
上在昌德宮,居廬廳。
謝恩,兼執義洪萬鍾,護軍李尙稷。
答持平睦昌明疏曰,省疏具悉。今玆之賞,意非偶然,浮薄之論,不必爲嫌,爾其勿察,從速察職。
答戶曹判書閔維重疏曰,省疏具悉。卿其安心,調理察職。
答右尹申汝哲疏曰,省疏具悉。今玆賜馬之命,意非偶然,卿其勿辭焉。
答領敦寧金萬基,禮曹判書權大運疏曰,省疏具悉。今玆之賞,意非偶然,卿等勿辭焉。
大王大妃殿·慈殿·中殿,藥房問安。答曰,罔極。
持平睦昌明啓曰,李必益之疏,勿論其言之如何,容而置之,實有光於聖德,還收之請,非敢有一毫營救之意,而誠未上格,反下嚴旨,臣不勝慙悚之至,疲劣如臣,猥叨匪據,旣被噤默之斥,又承未安之敎,決不可抗顔臺席,而昨緣辭疏先入,未及批下,不得與同僚偕避,今始自列,所失尤大,請命遞斥臣職。答曰,勿辭,退待物論。
藥房啓曰,冬寒漸緊,伏未審數日來,聖體,若何?慈殿煩鬱等證,與前一樣乎?臣等憂慮未弛,敢來問安。答曰,慈候與昨無異,予則無事矣。
禁府啓目,魚震成,刑問三次,不服,加刑。啓依允。
以李聃命爲假注書。
禁府啓目,前原州牧使李敏宰原情云云,別無覈實之事,照律,何如?啓。身爲土官,刦買民田,旣葬兩塜,事覺之後,稱以移葬云者,無非巧飾,各別刑推得情。
承傳色口傳下敎曰,忘先王之恩,附托他論一款,旣在於政院日記,則今此行狀中,亦當載錄,而不爲擧論,何也?使之趁卽添入事,分付。
弘文館啓曰,兩司皆爲引避退待,本館當爲處置,而臣後當以賓廳參啓之人,有不敢與論,臣厚載,與大司諫,有婚家應避之嫌,在外同僚中,除呈辭者外,竝卽牌招,以爲處置之地,何如?傳曰,允。
領議政許積,請對入侍。
領議政許積請對入侍時,上曰,行狀中,以不從禮經,從他人之議,罪首相,改之事,分付。
右議政金壽恒箚子。大槪,摠護之任,不可越例仍帶,令先遞改,仍許鐫削職名,俾得退伏俟譴,以安私分事。入啓。
明日京畿進香,晝茶禮兼行正時,午正初刻。
今日領議政請對入侍時,領議政許積所啓,陳疏人李必益定配不當之意,臣於前日,縷縷陳達,未蒙允許,今固不敢申請,而雖有邊遠定配之命,慶興乃是絶域,而以定日之故,只着薄衣,疾驅作行云,嚴冬北塞,若有凍死之患,則聖明之朝,恐有殺士之名,雖不可全釋,特令移配於近地,則實是聖德之事,敢此仰達。上曰,咸鏡道內近地,改定配所,可也。又所啓,常平廳穀物,畿邑有願受者,故分給六千餘石矣。此是畿民運納京倉,其勢未易,使之限今年捧留本邑,以爲明春賑穀之資,而畢捧之後,發遣郞廳摘奸,俾無虛錄之弊,何如?上曰,依爲之。
玉堂箚子。大槪,請大司諫鄭晳,正言宋最,掌令金,獻納李宇鼎,持平睦昌明,竝命出仕事,啓。答曰,依啓。諫院朝報
備邊司啓曰,云云事,命下矣。山陵魂殿所進菜物柴炭等價米應下之數,至於八千五百九十石零之多,而卽今宣惠廳所儲無多,則依此啓辭,酌量先下,其勢固然,以此分付,何如?答曰,允。備局謄錄又啓曰,云云事,命下矣。下三道營將巡歷時,軍兵試射放得中者,從其中數多少,分給木匹,以爲激勸之地,賞格之木,本無出處,故以慶尙道舟師分防外餘軍布所納之木,名之以爲留軍布,竝與乙未推刷時奴婢處退徵貢木,推移以用矣,此木盡用無餘之,故上年冬則令三南取用,各其道奴婢貢木之應納戶曹者,而以本司所管平安兵營所在軍木,代給於戶曹矣,卽今事勢,無他辦出之路,依上年例施行之意,分付戶·兵曹,何如?答曰,允。備局謄錄
兵曹啓曰,今此發行時轝士軍中鷹師諸員,樂工·樂生·匠人及上山軍,開城府市民,竝爲依例書入事目中,而今番容入轝士軍,比諸去夏寧陵發引時,其數減少,以此推之,則雜色及上山軍調□□民,亦當有餘,不必遠及畿內,樂工·樂生·諸員鷹師之類,素稱偏苦,凶年遠赴之役,不可無軫恤,至於開城府,道里稍遠,此時大役,亦宜減除,而事關國葬,行之亦久,本曹不敢擅便,竝令廟堂稟處,何如?傳曰,允。備局謄錄
司僕寺啓曰,本寺逐朔立番外方諸員,都司專掌,整齊上送,乃是啓下事目,而今十一月朔當番全羅道諸員,應爲上送者,二十五邑內,綾州·長興·靈巖·寶城·務安·興陽等六邑,全然闕點,未准之數,不得已給價雇立,非但苟簡莫甚,莫重啓下事目,不爲惕念擧行之狀,殊涉可駭,當該都事,姑先從重推考,次知營吏,令監司各別刑推,諸員闕到,各邑鄕所色吏,亦令都事捉致刑推後,一一嚴飭上送,何如?傳曰,允。太僕謄錄
上在昌德宮。居廬廳。
巳午時,日暈。
答右議政金壽恒箚曰,省疏具悉卿懇。卿無可嫌之事,而摠護之任,已有前例,卿其安心勿辭,以副至望。仍傳曰,遣史官傳諭。
謝恩,右議政金壽恒,五衛將朴興文,忠淸兵使朴新胄,刑曹佐郞金是榮。
下直,江華留守鄭榏。
全羅監司書目,鎭安兼任長水·淳昌等呈,以惡虎噉殺人命,至於二名,極爲驚慘事。
忠淸監司書目,淸州呈,以前掌令宋基厚,十月二十三日身死事。
京畿監司書目,果川呈,以修撰尹搢病重,上去不得事。
刑曹啓曰,命下矣。陳疏人李必益,安邊府改定配之意,敢啓。傳曰,知道。
左議政鄭致和上疏。大槪,此時輔冊之任,決不敢承當,懇乞亟命鐫遞臣新授職名,以安微分事。入啓。
掌令金,持平睦昌明啓曰,頃日監察都事變通署經之時,他司則不爲擧論,而臣等汎然看過,司錄及兵曹郞官,亦爲署經,有違法例,臣等昏不致察之失著矣。何可一刻晏然仍冒?請命遞斥臣職。答曰,勿辭,退待物論。
兵曹陪往大將,李枝遠落點。
承傳色口傳下敎曰,誌文當以行狀語定撰出,而今此誌文中服制釐正一款,殊甚疏略,與行狀有異,使之依行狀,從速改撰以入。
修撰尹搢辭狀。遞差。
院啓,請還收前持平李秀彦,前修撰姜碩昌罷職不敍之命。措辭見上臣等,以李必益定配還收事,纔已論列,而不惟不賜允兪,反下未安之敎,臣等之惑滋甚焉,必益身在鄕曲,不知朝家新有禁令,設有觸犯之罪,容有可恕,況其疏語,不及於議禮一款,則直繩以犯令之律,恐非得宜也。定配之命,雖止於必益一人,而旣罪疏頭,則是竝其數十多士而罪之也。朝家用罰,亦不過重乎?殿下旣納大臣之言,有此改配近地之命,凡在瞻聽,孰不欽仰殿下好生之德也,言路開閉,所關非細,殿下念及於此,特下渙汗之音,則豈不有光於包荒之度也?臣等所論,爲聖德也,爲言路也,夫豈有一毫爲必益地哉?請還收陳疏儒生李必益定配之命。答曰,不允。郭世楗·金瑨事,停啓。諫院朝報
上在昌德宮。居廬廳。
未時,太白見於巳地。
答左議政鄭致和疏曰,省疏具悉卿懇。三公,人主之股肱也。國亂思良相,況卿,先朝元老宿德,可以補小子之不逮,當此艱虞之日,捨卿其誰,卿其安心勿辭,速出論道,以濟時艱。仍傳曰,遣史官傳諭。
都承旨吳始壽上疏。大槪,加由之命,又出格外,狼狽惶蹙,尤有甚焉,玆敢冒死號籲,冀蒙鐫遞事。入啓。
修撰尹趾完三度呈辭。入啓。遞差。
吏曹啓曰,今此別薦,應薦不薦之人,已爲請推,更令薦聞,而豐陽君張善瀓,工曹參判金徽,行副護軍權堣等,再使薦聞之後,猶且不薦,事甚未便,請竝命推考。傳曰,允。
正言宋最啓曰,郭世楗疏語,陰邪媢嫉之狀,國人之共憤,其在王法,不可不亟正其罪者也。兩司之臣,初豈齊聲請罪,則何可以久靳允從,而相繼停止耶?臣於昨日,適患寒疾,症勢猝劇,無望自力,且有難安情勢,不得不尋單請急,而同僚不曾相議,乃於此際,遽爾停論,臺閣體例,至此大壞,無非如臣無似,忝居僚席,不能有無之致,何可靦然仍冒?請命遞斥臣職。答曰,勿辭,退待物論。
大可諫鄭晳啓曰,郭世楗之疏,語意極其危險,此固人情之所共惡者,而兩司論列詳矣,爭執久矣,情狀盡露,是非已明,一向相持,徒傷事體,且自有李必益之事,同是儒生,而一則請竄,一則請宥,終有礙於論事之體,故臣與同僚,相議停啓,非以世楗爲無可罪而置之也。卽見正言宋最避辭,以遽爾停論,體例大壞等語,峻加攻斥,不勝駭然之至。昨朝承牌,進詣臺廳,與最同坐,曾無引入之意,就職之後,卒然尋單而入,臣固訝焉。今忽起鬧於旣停之後,有若以臣等,乘隙急停者然,吁,亦異矣。使最意見果如此,則商確可否,有難强從,然後從容自處,未爲不可,而不此之爲,無端呈告,不顧規避之嫌,强以見輕引避,臺閣風采,豈容如此?臣竊惜之,臣以無似,忝叨首席,無一言可以裨補新化,連事瀆擾於哀疚之中,臣罪尤大,請命遞斥臣職。答曰,勿辭,退待物論。
答都承旨吳始壽疏曰,省疏具悉。卿勿固辭,從速察職。
答慶尙監司書目,聞慶呈,以掌令申碩蕃病重,不得上去,上疏上送事,啓。答曰,省覽爾疏,憂國愛君之誠,溢於言表,予深嘉之,所陳民瘼,當令廟堂議處,所辭之職,今姑勉副焉。
幼學嚴惲上疏。大槪,敢以芻蕘之說,略陳民弊事。入啓。
獻納李宇鼎啓曰,凡人君聽納之道,言可用則採之,言不可用則置之,以言加罪,實非治世之美事,頃者郭世楗之疏,則枝辭蔓語,顯有危險不靖之處,當此新化之初,期臻寅協之美,而因此輾轉,好意壞了,其在鎭靜之道,宜懲傾軋之習,當初參酌論罪之意,蓋出於此矣。適於此際,儒生李必益,又以投疏之故,至施定配之罰,本院方爲還收之請,第念世楗·必益,均是儒疏,一請罪一還收,揆以論事之道,自相矛盾,況世楗之論,爭執累月,一向相持,實未妥當,故昨與長官,相議停止矣。卽伏見正言宋最引避之辭,臣竊訝焉,再昨憲府停啓之簡,彼旣答送,則本院將停之意,亦非不知,苟有意見,就職之後,相會商確,有何不可,而汲汲引入,旋卽出避,抑何意也,不行相會,則不通可否,臺例卽然,彼旣呈病,則出仕遲速,亦難豫料,何以知昨日猝劇之病,忽瘳於一夜之間,而有所等待乎,其所謂遽爾停論者,誠可異矣,而旣被其斥,何可仍冒?請命遞斥臣職。答曰,勿辭,退待物論。諫院朝報
上在昌德宮。居廬廳。
未時,太白見於巳地。三更,流星出參星上,入天星下,狀如鉢,尾長五六尺,色赤。
答幼學嚴惲疏曰,省疏具悉。爾之憂國愛君之誠,予深嘉之,所陳之辭,當令廟堂議處焉。
下直,益山郡守權脩,通津縣監洪得禹,北靑判官李國華,慶基殿參奉洪相元。
謝恩,顯陵參奉沈思沆。
以南宮垕爲假注書。
山陵都監郞廳,以摠護使意啓曰,山陵開金井,在於初八日,臣與禮曹堂上,觀象監提調及當初看山諸人,初七日當爲進去,而不無臨時相議之事,兵曹判書李尙眞,左副承旨鄭維岳,亦令同爲出往,何如?傳曰,允。
義禁府啓曰,命下矣。所當欽依奉行,而第大典推斷條,喪前所犯法,流以下之罪,發於喪後者,除十惡外收贖,自願受罪者,百日後決罰云云,此可見大聖人作法時,別有哀有喪之至意,正宜後聖,遵行不撓,而李敏宰之遭其母喪,在於九月初,則今未滿百日,買田埋兒,則在於在任時,實是喪前事,發於喪後者也。其罪雖重,亦非十惡之比,本府讞議之體,有不可越法施刑,李敏宰刑推,何以爲之?敢稟。傳曰,事勢如此,則雖不可刑推,不可不深治,以警他人,邊地定配,同府,李敏宰,靈岩郡定配,啓。
慶尙監司書目,龍宮呈,以雌牛産生七足雄犢,事係異常事。又書目,尙州呈,以前高原郡守曺挺融上疏上送事,啓。答曰,省疏具悉。爾之疏辭,令廟堂議處焉。
全羅監司書目,康津呈,以人命渰死,至於七名事。
正言朴元度上疏。大槪,素患胸痛,挾寒重發,旬月之間,決無自力之望。懇乞遞免,以便公私,兼陳所懷,冀蒙裁察事。入啓。
吏曹啓曰,臺諫有闕,政事,取稟。傳曰,當日爲之。
玉堂箚子。大槪,請掌令金,持平睦昌明,正言宋最遞差,大司諫鄭晳,獻納李宇鼎出仕事。入啓。答曰,依允。
福昌君楨箚子。大槪,冒萬死更陳危迫之懇,乞遞敬思殿享官之任,以重祭享事。入啓。
明日拜表時,開門差早。
明日忠淸道進香,晝茶禮兼行正時,午正初刻。
答正言朴元度疏曰,省疏具悉。內司,自祖宗朝設置之司,今不必更議,爾其勿辭察職。
答福昌君箚曰,省疏具悉卿懇。卿辭至此,本任當勉副焉,安心往來。
平安監司,義州府尹書目,陳慰使及進香使先來軍官等,本月初三日,來到中江越邊,而流澌滿江,姑未得渡涉緣由事。又書目,殷山縣監柳命賢,病重罷黜。其代,令該曹擇差,催促下送事。
吏曹參判金錫胄上疏。大槪,前日誌文改定文字,多有疵病,伏乞更命都監,還給臣處,俾得改付標以入,且命有司,治臣前後不謹製述之罪事。入啓。
院啓,請還收前持平李秀彦,前修撰姜碩昌等罷職不敍之命。請還收陳疏儒生李必益定配之命。措辭見上新除授大司憲許穆,時在京畿道漣川地,請斯速乘馹上來事,下諭。答曰,不允。下諭事,依啓。諫院朝報
備邊司啓曰,云云事,傳敎矣。發引時畿內鷹師諸員樂工·樂生·匠人等,用於轝士軍,開城府市民,用於上山軍,雖是前例,今番則山陵道里旣近,轝士軍應用之數,比前大減,竝與上山陵軍,自可以都民之抄發者,推移調用,畿內鷹師輩及開城府市民,竝爲特減,以除飢民裹糧往來之弊宜當,以此意分付兵曹及京畿監司·開城留守等處,何如?答曰,允。備局謄錄
備邊司啓曰,上年冬至使行歲幣米,譯官領納瀋陽之時,衙門之官以爲壬子年歲幣米,斗數未准,故追准其數之意,分付於領來譯官處矣,今何不追納云云,故使臣狀啓中,有似當査問曲折,俾無日後又爲詰責之端之語,而取考壬子年冬至使臣狀啓,則歲幣米不足之事,全不擧論,雖未知其由,今番又不備送,則瀋陽之官,必不詰責而止,令戶曹査問未准之數於其時譯官處,添付於今番使行,何如?答曰,允。備局謄錄
有政。以李喜龍爲持平,任弘望爲正言,朴相馨爲掌令。政事軸
備忘記,片箭邊三中兼司僕崔嵂,直赴殿試。內下記草
上在昌德宮。居廬廳。
謝恩,正言朴元度,兼春秋金萬重。
大王大妃殿誕日,政院·玉堂·二品以上·六曹·大司諫問安。答曰,知道。大殿,政院·玉堂·二品以上·六曹·大司諫問安。答曰,罔極。慈殿·中殿,藥房·政院·玉堂問安。答曰,罔極。
答吏曹參判金錫胄疏曰,省疏具悉。依疏辭施行,卿其安心製進。
護軍李端夏辭職上疏。入啓。
左議政鄭致和再疏。大槪,冒萬死更申危懇,伏乞亟遞臣職名,改卜賢相事。入啓。
摠護使金壽恒,觀象監提調閔維重,兵曹判書李尙眞,左副承旨鄭維岳,禮曹參議鄭載禧,淮陽府使丁昌燾,長城府使洪錫龜,戶曹正郞南宮振,司勇李最晩,相地潘好義·李幼弼·南彦豪·金克晩·權順泰,山陵開金井事,出去。
藥房啓曰,冬寒漸緊,伏未審數日來,聖體,若何?慈殿煩鬱等症,一樣無減乎?臣等不任憂慮,敢來問安。答曰,慈候與前別無加減,予則無事矣。
答護軍李端夏疏曰,省疏具悉。已過之事,不必爲嫌,卿其勿辭察職。
禁府啓目,前興陽縣監尹震望査覈云云,今此全羅·忠淸兩道啓下中各人等所招,與震望供辭,別無大段差違,尹震望,掠入守寡之女,非其實狀,似有分揀,上裁,何如?啓依回啓施行。又啓目粘連,平安監司啓本云云,定配罪人中放秩乙良,依啓聞施行稟秩中睦林奇段,一般與李聖洽,旣已蒙放,則似當放送,韓時說·梁濟臣·朴長卿·全發英·李佐漢等段,各其情罪,有難輕議,而當此大霈之日,不可無曠蕩之擧,似當減等,上裁。他餘罪人,令各該司稟處,何如?啓依回啓施行爲乎矣。韓時說·梁濟臣·朴長卿·全發英·李佐漢乙良,竝放送。
以全羅監司狀啓,康津人命七命渰死事,傳曰,渰死人等,令本道恤典擧行。
山陵都監郞廳,以摠護使意啓曰,得見京畿監司沈梓狀啓,則都監材木載船上去之時,廣州曳船軍私奴洪順香,以格軍乘載,到舞童島,落水沙牙竹拔出次入水,仍致渰死云,材木載運之船,別定部將領去者,意有所在,而有此人命致死之患,其不善檢飭之狀,殊涉可駭,當該部將,令兵曹査出治罪,何如?傳曰,依啓。當該渰死人,各別恤典擧行。
進香使書目,十月二十四日,無事出山海關事。陳慰使書目,十月二十四日,無事出山海關,仍向前路事。平安監司書目,回還陳慰使進香使先來軍官越來事。
答左議政金壽恒疏曰,省疏具悉卿懇。卿其安心勿辭,速出論道,以副至望。仍傳曰,遣史官傳諭。
院啓,請還收前持平李秀彦,前修撰姜碩昌等罷職不敍之命。請還收陳疏儒生李必益定配之命。措辭見上答曰,不允。諫院朝報
摠府啓曰,都摠管金佐明,除標信,尙衣院坐起,進去之意,敢啓。傳曰,知道。摠府謄錄
上在昌德宮。居廬廳。
未時,太白見於巳地。
下直,南原府使韓聖輔。
謝恩,社稷參奉李震英。
黃海監司書目,載寧郡守李基稷,今番勅行時,米布雜物,濫徵民結,多有鄙鎖之事,罷黜事。
明日黃海道進香晝茶禮兼行正時,午正初刻。
校理權愈上疏。大槪,臣老母,重得寒疾,自去夜症勢猝劇,人子情理,勢難仍在直廬,不得不仰籲於嚴廬之下,伏乞聖慈,曲加憐察,亟遞臣職,俾得專意,救護母病事。入啓。答曰,省疏具悉,爾其勿辭,救護母病。諫院朝報
摠府啓曰,副摠管李枝遠,以陪坐大將會同坐起,進去晝仕,請出標信。傳曰,知道。摠府謄錄
傳曰,史官二員待命,騎馬三匹立之。內下記草
上在昌德宮。居廬廳。
未時,太白見於巳地。
下直,三嘉縣監崔世榮,阿山萬戶方豪敏。
謝恩,左議政鄭致和,禮曹佐郞柳榰,典籍李善源,多慶浦萬戶宣起周。
弘文館啓曰,本館下番四員內,修撰任相元在外,三員未差,以上番姑降入直,已過累日,揆以事體,殊甚苟簡,下番闕員,後日政,毋論吏曹郞官,以在京無故人,盡數差出,牌招入直,何如?傳曰,允。
禁府,李英馧拿囚,啓。
兵曹判書李尙眞,左副承旨鄭維岳,長城府使洪錫龜,淮陽府使丁昌燾,司勇李最晩,戶曹正郞南宮楀,相地潘好義·李翊弼·南彦豪·金克晩·權順泰,山陵開金井後入來。諫院朝報
備忘記,今下弓矢,阿山萬戶方豪敏處,給送。內下記草
上在昌德宮。居廬廳。
四更,流星出鬼星上,入艮方天際,狀如甁,尾長六七尺許,色赤。五更,黑雲一道如氣,自乾方直指艮方,長竟天,廣尺許,良久乃滅。
下直,城津僉使崔鼎鉉。
吏曹參判金錫胄三度呈辭。入啓。加給由。
忠淸監司書目,公山呈,以持平權愭病重,上去不得事。入啓。遞差。
政院啓曰,憲府無行公之員,監察茶時,已至累日,事甚未安,除在外人員,在京未肅拜之員,竝卽牌招肅拜,使之行公,何如?傳曰,允。
謝恩,持平李喜龍。
吏曹啓曰,臺諫有闕,政事,取稟。傳曰,政事,當日爲之。
備忘記,發靷後,當移御于敬極堂,此意知悉。
謝恩,掌令金壽弘。
長生殿提調李正英·李俊耉,都廳金千鎰·李柔,監造官鄭重昌,京畿監司沈梓,外梓宮陪往事,出去。
謝恩,修撰任相元。
館學儒生李胤岳等上疏。大槪,敢陳京畿儒生李必益被罪之冤,仍請與必益,同受竄罰,以徵前日妄言之罪事。入啓。
府啓,請還收前持平李秀彦,前修撰姜碩昌,前正郞金光瑨等罷職不敍之命。請還收陳疏儒生李必益邊遠定配之命。措辭見上新除授掌令朴尙馨,以敬差官,在全羅左道,請斯速乘馹上來事,下諭。答曰,不允。朴尙馨,竣事後自當上來,姑勿下諭。諫院朝報
上在昌德宮。居廬廳。
巳午時,日暈兩珥。未時,太白見於巳地。三更,月暈。
答藥房問安啓辭曰,慈候與前無異,予則無事矣。
備忘記,嶺南儒生郭世楗解停事,分付。
答館學儒生李胤岳等疏曰,省疏具悉。世楗之忠言至論,斥以爲凶議,必益之巧飾邪說,指以謂爲儒賢辯誣,是何心腸,抑何道理耶,探試君父之淺深,無乃幼主而然耶?予甚痛駭,而不能正視也。
院啓,請還收前持平李秀彦,前修撰姜碩昌等罷職不敍之命。請還收陳疏儒生李必益定配之命。措辭見上答曰,不允。
成均館官員,以知館事意啓曰,臣端夏,病未供職,方在連章控辭之中矣。卽伏聞館學儒生等,自闕下聽批之後,歸到本館,拜辭於聖廟神門外,仍爲散去云,儒生空館,實是莫大之變,臣雖有疾病,辭疏時未入啓,不得不扶曳入來館中,與本館郞僚,齊會留直,又卽開諭諸生,使之還入,而不爲聽從,當此空館之時,本館堂上,不可不備員,而大司成及同知事一員未差,同知事金錫胄,三度呈辭,加由命下之後,時未出仕,無以商議處變,金錫胄,卽命牌招,使之察任,何如?傳曰,依啓。使之開諭勸入。內下記草草記從空館謄錄
政院啓曰,聖廟空虛,事體重大,故自前儒生空館之時,則例有命遣禮官或近侍,別爲溫旨開諭之擧,臣等惶恐,敢啓。傳曰,依例爲之。空館謄錄,述而係十一日,故仍書此
有政。以趙師錫爲副修撰,崔元泰爲載寧郡守,李柙爲戶曹參議,鄭泰龍爲殷山縣監,金世行爲持平。政事軸
傳曰,史官二員待命,騎馬六匹立之。內下記草
上在昌德宮。居廬廳。
夜二更,白雲一道如氣,起自坤方,直指東方,長竟天,廣尺許,良久乃滅。
下直,鎭海縣監柳瑞煇。
謝恩,宣傳官柳重耆,部將趙由亨。
答左議政鄭致和箚曰,省箚具悉卿懇。卿無可嫌之事,何可控辭至此?卿其安心勿辭焉。仍傳曰,遣史官傳諭。
護軍李端夏上疏。入啓。答曰,省疏具悉。卿其勿辭察職。
摠護使書目,外梓宮下壙後,卽當上去,而下部痰腫潰爛,少待差歇,上去復命事,啓。傳曰,摠護使,身有痰腫,不能跨馬云,遣御醫持藥物看病事,分付。
吏曹啓曰,義州府尹趙聖輔,旣已瓜滿,依近例令備邊司議薦,何如?傳曰,允。
戶曹啓曰,諫院啓辭,命下矣。所當依傳敎卽爲擧行,而竊念畿內土瘠,田用下下之等,故每年之稅一結所納,不過四斗,則其取於民者,固已輕矣。雖遭凶歉,全災分災,蠲減之外,不必又減應物之稅,設或議減至於折半,尤爲過重,況畿內與外方有異,或有歲前上納田稅之邑,故卽今豐德·通津,已爲輸納於京倉,旣捧之田稅,還爲折半出給,亦涉不便,且今年京畿新還上三分捧二,舊還上三分捧一,曾已定式啓下,分付於列邑,今因臺啓,舊還上使之追捧於明秋,新還上只捧三分之二,則畿邑糶穀,本來不多,而新分給尤少,以其三分二所捧者,明年種子農糧,一二巡分給,猶且不足,舊還上許令退捧,而新還上則不可不準捧,以備嗣歲救民之資矣。今此兩件事,雖有成命,窒礙如此,合有更稟變通之擧,而臺臣,旣以有司恤費計較,各惜爲言,仍請斷自聖心,特命蠲減,則其在事體,決非臣曹所敢擅便,令廟堂稟處,何如?傳曰,允。
成均館官員,以知館事意啓曰,以本館啓辭,使之開諭勸入事,傳敎矣。臣卽率本館諸郞僚,出往橋門外,招致儒生等,宣諭聖敎,則儒生行四拜禮,跪而對曰,諸生等,居首善之地,目見賢師之被誣,乃於頃日,敢進伸辯之章,及見李必益之被罪,不勝惶隕之至,玆陳所懷,請與必益同罪矣,天批極嚴,有非臣子所忍聞者,至以探試君父之淺深,無乃幼主而然耶爲敎,此乃人臣之極罪,負此罪名,無所容於覆載之間,則將何顔面,復入賢關乎?卽當陳章自列,而分義所在,亦有所不敢,彷徨岐路,進退無據,席藁泮村,以竢嚴誅,聖敎雖勤,不敢奉承云。臣更以聖敎之意,反覆開諭,則儒生等,以非不欲奉承聖敎,而負犯至此,決不敢抗顔以入云,復行四拜禮而退去,勢將空館而經夜,臣與諸郞僚,仍爲直宿之意,敢啓。傳曰,知道。使之開諭勸入,終不入守,則莫重聖廟,不可一日曠直,不參疏儒生,招集,以爲守直聖廟之地。
禮曹啓曰,政院啓辭,命下矣。臣大運,承命卽爲馳進成均館,招集諸生於橋門外,宣諭聖敎,以不可不還入之意,反覆開說,則諸生先行四拜禮後,對以旣負罔赦之罪,方在席藁之中,伏蒙聖上,旣令館官而敎之,又遣禮官而諭之,諸生等,聚首感泣,尤不勝惶縮之至,卽當奔走奉命之不暇,而第惟諸生等蹤跡,終有所不敢復入賢關者,探試君父之淺深,是何等罪名,而冒此人臣之極罪,何敢自同恒人,復立於覆載之間乎?聖諭雖勤,不敢承命,只俟邦刑之加而已云,仍行四拜禮而退。今夜勢將空館,事極未安,竊觀諸生之意,以探試君父等敎,極以爲惶恐,不敢晏然還入矣,敢啓。傳曰,知道。莫重聖廟,不可連日曠直,更爲開諭勸入,而若不入守,不參疏儒生,招集入守,可也。
持平李喜龍啓曰,譾劣如臣,忝居臺職,觸處憒憒,常懷慄慄,加以賤疾危㞃,沈綿累日,尋單請急,見阻喉司,承牌出肅,扶病行公,神思昏亂,臨事做錯,陳疏儒生李必益事,旣因大臣之啓達,移配近地,則還收啓辭中邊遠二字,當爲抹改,而傳啓之際,矇然不察,泛然以前草謄書連啓,昏謬之失大矣,不可仍冒臺席,請命處斥臣職。答曰,勿辭,退待物論。
禁府啓目,魚震成,刑問四次不服,加刑。啓依允。又啓目,李英馧元情云云,問目內辭緣,承服不冬,刑推得情,何如?啓各別嚴刑得情。
左議政鄭致和再箚。大槪,臣有欲害忠人之罪,決不可抗顔於大臣之列,更乞亟命先削臣職名,仍治臣罪事。入啓。
富平等七邑幼學李嶻等上疏。大槪,請年久糶糴,竝其軍餉之米,待年徵捧,今年分給,竝其常平之穀,三分收二,田稅大同,依當初允下之命,且陳兩條民弊事。入啓。下該司。
政院啓曰,知館事李端夏,疏批已下,而以未肅謝引嫌,退在泮村云,卽爲牌招肅拜,使之守館,何如?傳曰,允。
謝恩,護軍李端夏。
玉堂箚子。大槪,敢陳所懷,冀蒙察納事。入啓。
禮曹啓曰,以本曹儒生處開諭事草記,傳敎矣。臣大運,卽爲來詣成均館,招集儒生於橋門外,傳諭聖旨,且以聖廟連日曠直,爲未安,宣諭勸入,亦至累度,不可不趁卽還入之意,縷縷開陳,則儒生等,對以忝居賢關,以士爲名,聖廟久曠之未安,非不知之,君命之至嚴且重,亦非不知,而負此罪名,苟爲承順,則諸生等進退之無據,固不足論,而其於累首善之地,導菁莪之化者,爲如何哉?承命殞越,不知所達云,仍爲退去矣。自前空館之時,必敦諭疏儒,使之還入,而招參不參疏儒生,使之入守,旣異常規,亦非本曹之所可爲,令本館依聖敎擧行,何如?傳曰,依啓。儒生之再三開諭,而終不入守者,無非恐動之計,士習豈容如是,誠極痛駭,不參疏儒生,令本館趁卽招入。
戶曹參議李柙上疏。大槪,臣與本曹判書閔維重,在法當遞,請令該曹照例處置事。入啓。諫院朝報
上在昌德宮。居廬廳。
謝恩,護軍尹聚卿,載寧郡守崔元泰。
答左議政鄭致和疏曰,省疏〈具悉〉卿懇。少無可嫌之端,卿何引咎,至此之太過乎?卿其安心勿辭焉。仍傳曰,遣史官傳諭。
答玉堂箚曰,省箚具悉。爾等誡誨之言,予當留念焉。
戶曹參議李柙上疏。啓下該曹。
備忘記,被罪廢痼人員,竝爲收用事,下敎矣。連觀擬望,無一人備擬,收用之意,果安在哉,銓官之所爲,誠甚痛駭,吏曹堂上郞廳,竝姑先從重推考。
傳曰,左議政命招,戶曹判書閔維重,工曹判書李正英,吏曹判書洪處亮,知中樞府事柳赫然,竝爲命招。
成均館官員,以同知館事意啓曰,卽者來詣本館,與諸郞僚,出往橋門外,招致儒生等,宣諭聖敎,且以聖廟空虛,已過一日,不可不卽爲還入之意,反覆開勸,則儒生等,對以諸生,方在席藁待罪之中,傳諭之旨,至再至三,惶恐感泣,實無置身之所,顧以嚴威之下,終不能不陳所懷,則死有餘恨,故不得不略伸危衷焉,諸生等所陳之疏,斷無他腸,只爲世楗之言,在於搆捏儒賢,必益之疏,出於爲師辯誣,則邪正黑白,較然易辨,聖明不諒,反以世楗爲忠言至論,必益爲巧飾邪說,果如聖敎,則太學將非公論之地,諸生等亦是邪說之人也。至於探試君父之罪,尤難容於天地之間,而不忍正視之敎,亦非臣子所敢安者,直欲鑽地以入,而不可得也。諸生等,當此聖王嗣服之初,只恃聖明之在上,欲明是非之分而已,誠未格天,反陷不測之誅,豈敢冒此負犯,而復入賢士之關乎?其在分義,不知奉承恩諭,入守聖廟,亦非不知言發禍隨,而執迷之見,終不可回,又復違慢,罪戾至此,轉加一層,只俟斧鉞,更無所達云,仍爲退去矣。不參疏在京儒生之類,今將依聖敎招集,而第此館學累十百多士,旣承嚴批之後,不敢晏然復入賢關,遂有空館之擧,而今又陣暴其情,以俟罪譴云,其在聖明包容之道,似當特恕狂狷之失,而更加勸諭,區區所懷,竝此仰稟。傳曰,太廟空館,前或有之,而事事無據,未有甚於今日,開諭勸入,非止一再,而終不入守,爲儒賢辯誣云,所謂辯誣者,指何事而言也,以長子爲庶子是乎,儒賢之議禮乖舛,先朝痛惋其見欺,旣已釐正,則是非纔定,而今又紛紜爲師辯誣云,此正只知有儒賢,不知有君上者也。如此之類,不必强請,不參疏儒生,使之趁卽招入。
以賓廳進不進單子,傳曰,大臣·備局堂上,引見。
政院啓曰,大臣·備局堂上引見事,命下矣。兩司皆呈病,不爲來待,牌招入侍乎?敢稟。傳曰,依啓。
吏曹啓曰,臺諫有闕,政事,取稟。
戶曹判書閔維重箚子。大槪,山陵往返之餘,賤疾添劇,委頓叫痛,無望自力,嚴召之下,不得祗赴,乞遞臣職,仍治臣罪事。入啓。答曰,省疏具悉。卿其勿辭,調理察職。
吏曹參判金錫胄上疏。大槪,懇乞亟鐫臣本職兼帶諸任事。入啓。
掌令金壽福啓曰,臣本癃廢一蔭官耳,匪分之恩,有不敢承當,而亦不假論也,只是年迫八十,死亡無日,耳聾口訥,特未冷之殭尸,寧復有一毫從仕之望乎?頃者一出,迫於嚴召,拜跪肅謝,氣息殆盡,扶曳還家,委頓叫痛,冒昧請急,見阻喉司,同僚處置,闕外經宿,狼狽窮蹙,罔知攸措,不意今日,召牌又臨,駭遑强起,縛束趣赴,則晷刻過晩,引對已入矣。臣雖及來,老病此㞃,決無運身入侍之望,而臣之遲誤君命之罪,至重且大,何敢一刻晏然仍冒?請命罷斥臣職。答曰,勿辭,退待物論。
今日引見時,大司諫鄭晳所啓,臣於□□避辭中,以郭世楗·李必益兩論□□之意,略及於措語間矣,聞物議,以是非不明,遣辭失當,爲非云,臣之昏謬做錯之失,於是乎著矣。且伏見館學儒生疏批,有世楗忠言至論之敎,臣以論啓請罪之人,尤不敢仍冒言地,請命遞斥臣職。上曰,勿辭,退待物論。禮曹判書權大運所啓,前頭兩魂殿,若欲竝爲親祭,則一處必有不及時刻之慮矣,何以爲之?領議政許積曰,兩魂殿竝爲親祭,則不但殿下氣力之有所不逮,不及時刻,尤有所難便,輪回親祭,似爲便當矣。上曰,依爲之。諫院朝報
上在昌德宮。居廬廳。
未時,太白見於巳地。
謝恩,持平金世行。
傳曰,政事,過國忌後爲之。
答吏曹參判金錫胄疏曰,省疏具悉。卿辭至此,本職許副焉。
藥房啓曰,伏未審夜來,聖體,若何?昨日登對時,仰瞻天顔消瘦,咳嗽頻發,調攝之節,不可不愼,平復之間,祭奠哭泣,不宜頻數,以致添傷之患,此臣等區區至望也。且慈殿煩鬱等症,一樣無減乎?臣等終宵憂慮,敢來問安。
兩慈殿·中殿,藥房問安。答曰,罔極。
答藥房曰,知道。慈候則別無加減,予之咳嗽,幾盡差愈矣。
府啓,竝引嫌而退,仍前傳啓,未及刪改,事非大段,不必爲嫌,旣承召命,未及入對,雖緣老病,勢難在職,請持平李喜龍出仕,掌令金壽弘遞差。前啓,國忌齋戒,今明日姑停。答曰,仍前傳啓,臨事做錯,則事是大段,命招纔下,未及入對,有何所失,持平李喜龍遞差,掌令金壽弘出仕。
獻納李宇鼎啓曰,長官之避,今當處置,而臣旣同事,有難可否,臣之隨人引嫌,前後非一,則疲軟不職之罪,益無所逃,何敢一刻苟冒?請命遞斥臣職。答曰,勿辭,退待物論。
持平金世行啓曰,臺閣處置,一從避辭,或遞或出,在事是非,邊遠二字,雖未刪去,旣非大錯,不必輕遞,前席催召,未及趨詣,揆以臺體,似難仍在,故敢以此立落矣,伏承聖批,臣之處置,未免乖當之歸,何敢一刻冒居?請命遞斥臣職。答曰,勿辭,退待物論。
明日望祭,兼行朝奠,正時卯初四刻,開門罷漏後。
成均館官員,以知館事同知館事意啓曰,不參疏儒生,使之趁卽招入事,傳敎矣。臣等於昨日,依聖敎考閱生進前後榜目,抄出在京無故人,使卽入泮守齋,而或有事故,且緣日暮,無一人入來,故臣等,與諸僚郞廳,仍爲直宿矣。今曉儒生七人,始爲入來,使之入守齋舍,仍設食堂,未入來儒生,令本館郞廳,連續招入,而臣等卽爲罷出之意,敢啓。傳曰,知道。
掌令金壽弘啓曰,旣有處置經宿之失,且有引對未及之罪,以此以彼,俱難在職,在法當遞,故同僚據例請遞,臣是已遞之官也,今者誤恩,出於千萬夢寐之外,惶感罔措,而旣遞之官,決不可一刻仍冒,請命遞斥臣職。答曰,勿辭,退待物論。諫院朝報
答右捕廳啓目曰,如此悖惡之人,不可尋常治之,令攸司嚴治。內下記草
上在昌德宮。居廬廳。
自辰時未時,日暈。夜二更,月暈。
望祭後,大殿·大王大妃殿·慈殿·中殿,藥房·政院·玉堂·百官奉慰問安。答曰,罔極。
以任堂爲假注書。
全羅監司書目,茂州呈,以私奴乭福,爲虎咬殺事。
慶尙監司書目,柒谷府使薛觀徵,今月初九日,遭母喪事。
義州府尹書目,陳慰使及進香使一行,今月十一日申時,無事還越江事。
平安監司書目,義州呈,以陳慰使及進香使一行,今月十一日,無事還越江事。回還陳慰使書目,一行,十一月十一日申時量,無事越江事。進香使書目,十一月十一日,無事還越江事。
京畿監司書目,漣川呈,以大司憲許穆辭職上疏上送事。
右議政金壽恒上疏。大槪,臣之罪狀,到今尤有所難逭,不敢晏然仍留於山陵敦匠之地,舁疾來伏近郊,恭竢鈇鉞之誅,伏乞先削臣職,仍治臣罪,且摠護之任,有矇然仍帶之失,亟命照例移改事。入啓。答曰,省疏具悉卿懇。卿何爲嫌至此哉?予不多誥,卿其安心勿辭,且摠護之任,非但旣有前例,匠事已至垂畢,宜勿控辭,仍爲察任。仍傳曰,遣史官傳諭。
玉堂箚子。大槪,請大司諫鄭晳,獻納李宇鼎,持平金世行,掌令金壽弘,竝命遞差事。入啓。答曰,依啓。金壽弘,別無可遞之失,出仕。
左議政鄭致和箚子。大槪,臣於昨日在賓廳,猝得類中之病,症勢甚重,決無供仕之望,懇乞亟遞臣職名,以便公私事。入啓。
以平安監司申晸安州入作人□成男自縊,待罪事狀啓,傳曰,勿待罪事,回諭。
政院啓曰,掌令金壽弘,牌不進矣,敢啓。傳曰,更爲牌招。諫院朝報
上在昌德宮。居廬廳。
答左議政鄭致和箚曰,省箚具悉卿懇。卿之疾病猝發,予深慮念,卿其安心勿辭,從容調理,以副至望。仍傳曰,遣御醫看病。
下直,長城府使洪錫龜,富寧府使睦存善。
謝恩,司䆃主簿李□□,殷山縣監鄭泰龍。
戶曹判書閔維重箚子。大槪,賤疾漸劇,決無供仕之望,更陳危迫之懇,本職兼帶,竝乞鐫免事。入啓。
吏曹啓目粘連,戶曹參議李柙上疏云云,觀此上疏,則與本曹判書閔維重,爲妻同姓四寸兄弟,有應避之嫌是如爲白有乎矣,大典相避條小註,戶·禮·工三曹,無相避之文,必缺之致是白置,疏內辭緣,勿施,何如?啓依允。又啓目,本曹正郞朴□□受由過限未上來,依受敎改差,何如?啓依允。
禮曹啓曰,國恤時發靷前,凡事儀生時爲之,冬至節日,表裡當封進,故取考本曹謄錄,則節日封進,雖無可據前例,己亥年國恤時,孝宗大王誕日,表裡依例封進,而大臣以下百官,有臨哭之擧,今此冬至表裡,亦依此例封進乎?敢稟。傳曰,依例爲之。又啓曰,傳敎矣。□□吉日,似當推擇,故招致日官,推擇吉日,則自十二月十一日,至十六日,皆有拘忌,十七日午時爲吉云,十七日□□稍遠,旣無他吉日,則以此日分付該司乎?敢此仰稟。傳曰,依此。又啓曰,自上敬思殿受服時,中宮殿從服與否,議大臣定奪事,命下矣。議于大臣,則領議政許積,左議政鄭致和,行判中樞府事鄭知和以爲,杜氏通典所謂傳重之服,理當在姑者,以傳重以重也,張子理窟所謂,夫婦不可異服者,以從服爲重也,先儒□□□旣自不同,而我朝先正臣李珥·金長生之所見,亦不無參差者,□□臣等蒙學,何可折衷於其間乎?但念喪禮從先,古有其說,時王之制,亦宜遵行,成廟服承重之服於貞熹王后之喪也,上奉昭惠·安順兩大妃,則貞顯王后之從服三年與否,必載實錄中,令春秋館考出後,更議似當,伏惟上裁。右議政金壽恒,方在屛伏竢譴之中,不敢獻議云。領中樞府事宋時烈在外,大臣之意如此,上裁,何如?啓依議施行。
答戶曹判書閔維重箚曰,省箚具悉。卿其安心勿辭,調理察職。
都承旨吳始壽上疏。入啓。答曰,省疏具悉。卿其安心勿辭,救護母病。
答大司憲許穆疏曰,省疏具悉卿懇。三朝碩德之士,見忤時議,積有年矣,今玆之命,實非偶然,卿其安心勿辭,幡然上來,以補小子之不逮,以振頹綱。仍傳曰,遣史官傳諭。
掌令金壽弘上疏。大槪,病勢情勢,俱難仍冒,召牌再臨,竟未祗赴,請削臣職,仍治臣罪事。入啓。諫院朝報
摠府啓曰,副摠管沈之溟,以漢城府堂上轝士軍點考坐起,慕華館進去晝仕,請出標信。傳曰,知道。摠府謄錄
有政。以趙爾炳爲正言,崔柱華爲柒谷府使,李沃爲持平,韓公佖爲司圃別提,李夏鎭爲修撰,李嵇爲大司諫,李端夏爲吏曹參判,洪汝河爲兵曹正郞,吳始復爲持平,尹䥴爲禮賓寺正,李萬徽爲禁府都事,白海元爲昌陵參奉,吳挺昌爲獻納,洪宇遠校理除授。政事軸
備忘記,今下弓矢,富寧府使睦存善處,給送。內下記草
上在昌德宮。居廬于寶慶堂南行廊。
未時,太白見於巳地。
下直,順天府使宋挺濂,多慶浦萬戶宣起周。
謝恩,戶曹參議李柙,護軍金錫胄,承文著作金斗明,學正金元變。
右議政金壽恒上疏。大槪,冒死更申危迫之懇,乞削臣職,仍治臣罪,以幸公私事。入啓。
掌令金壽弘上疏。答曰,省疏具悉。爾其勿辭,從速察職。
禮曹啓曰,來十二月初八日,大行大王請諡宗廟時,永寧殿告由事,旣已命下矣。敬思殿,亦不可無此禮,祝辭令藝文館撰出,永寧殿一體擧行,何如?傳曰,允。
春秋館郞廳,以領監事諸堂上意啓曰,以禮曹議大臣啓辭,中宮殿從服與否,實錄考出事,命下矣。本館則只有宣祖朝以後實錄,而祖宗朝實錄,則皆在於江華府史閣,本館堂上郞廳,卽當下去考出,開庫吉日,令觀象監推擇,擧行,何如?傳曰,允。
政院啓曰,災傷敬差官朴相馨,以踏驗事,時在全羅道,而卽聞其母,在京身死云。其代,今日內口傳差出,急急下送,而且其踏驗文書,必有虛疏之弊,自本道監司,收取監封,以待新敬差官傳給事,令戶曹撥馬行會,何如?傳曰,允。又啓曰,全羅左道災傷敬差官口傳差出事,纔已啓稟,而兼臺必須開政後下批,政官卽爲牌招,使之開政,何如?傳曰,允。
以兵曹判書李尙眞,參判李元禎,吏曹參判李端夏牌不進,傳曰,竝爲不進,誠甚駭然,從重推考,更爲牌招。
傳曰,敬差官李相馨,以國事出往遠邑,遭其母喪云,極爲惻然,令該曹喪需別爲題給。
謝恩,吏曹參判李端夏。
明日原襄道進香晝茶禮兼行正時,午時初刻。諫院朝報
宣惠廳啓曰,云云事,命下矣。菜物柴炭價米先下之事,則當依此擧行,而第價米,必趁今上下,然後可以豫備,及期進排,其間事勢,固已急矣。在前雖以米給價,而到今察其事情,則或米或銀布,俱無不便,米銀布中,以某衙門所儲,推移劃給事,更令廟堂稟奪,何如?傳曰,允。備局謄錄
有政。以南天漢爲掌令。政事軸
答刑曹啓目粘連曰,疾病人所難免,此漢之落後,實有身病,則斷以定配之律,亦涉冤抑,參酌處之,可也。內下記草
上在昌德宮。居廬于寶慶堂南行廊。
辰時,虹見西方。未時,太白見於巳地。申時,日暈。
答右議政金壽恒疏曰,省疏具悉。噫,孤以不德,獲罪于天,天災時變,無日無之,且三冬幾盡,點雪不下,日夜憂懼,不知所以爲諭也。卿以輔弼之任,引咎至此之極也,卿其安心勿辭,速出論道,以副如渴之望。仍傳曰,遣史官傳諭。
下直,忠淸兵使朴新胄。
謝恩,柒谷府使崔柱華,學正金玉鉉,禁府都事李萬徵。
兩慈殿·中殿,藥房問安。答曰,罔極。
藥房啓曰,微雪初下,天氣沈陰,伏未審此時,聖體,若何,慈殿煩鬱等症,一樣無減乎?臣等區區憂慮,敢來問安。
監察茶時,取稟。傳曰,每以監察茶時,事未妥當,未肅拜及牌不進人員,竝卽牌招行公。
答藥房曰,慈候與前無異,予則無事矣。
以領議政請對,傳曰,引見。
弘文館啓曰,新除授副校理洪宇遠,時在京畿安城地,修撰李夏鎭,時在高陽地,經筵入番事緊,請斯速乘馹上來事,下諭。傳曰,允。
刑曹啓目,天安縣監金世泌矣,明安公主房折受田畓打量,事係重大,當初地方官,稱以病重,專委於監色之手,致有改打量査覈之擧,事甚可駭,罪杖一百,贖,自願受杖,聽,告身盡行追奪,私罪,何如?啓依允。
禁府啓目,前僉正李英馧傳旨問目內辭緣,旣已遲晩,照律施行,何如?啓依允。又啓目,魚震成,刑問五次,不服,加刑,何如?啓依允。
謝恩,執義尹衡聖,掌令南天漢,護軍金。
掌令金壽弘上疏。大槪,傷寒添劇,自分必死,嚴召未赴,臣罪萬死,亟賜鐫改,仍治臣逋慢之罪事。入啓。
府啓,新除授持平吳始復,以災傷敬差官,時在慶尙左道,持平李沃,時在慶尙道大丘府,請竝斯速乘馹上來事,下諭。李秀彦·姜碩昌·金光瑨·李必益事,停啓。答曰,依啓。吳始復,竣事後自當上來,姑勿下諭。諫院朝報
上在昌德宮。居廬于寶慶堂南行廊。
五更,流星出井星下,入坤方天際,狀如鉢,尾長三四尺許,色赤。未時,太白見於巳地。
下直,龍岡縣令任弘益。
謝恩,羽林將具元弼,訓鍊副正李斗龜,典籍邊四達,學諭黃戴仁,典獄奉事閔洵,昌陵參奉白海元。
答掌令金壽弘疏曰,省疏具悉爾懇。爾辭至此,本職當勉副焉,以前掌令金壽弘牌不進拿推傳旨。傳曰,旣已遞職,勿爲拿推。禮曹啓曰,發靷後,慈殿·中殿,當爲移御,令該曹吉日推擇事,榻前定奪矣,慈殿·中殿移御吉日,令日官推擇,則自十二月十一日,至二十日,皆有拘忌,二十一日巳時爲吉云,敢啓。傳曰,知道。
假注書任堂書啓,臣承命傳諭于司憲府大司憲許穆,則以爲,祗承上敎,感激殊遇,不知所云,從當上疏自陳云,敢啓。傳曰,知道。
慶尙監司書目,尙州呈,以本州檜洞津渡涉時,船忽沈水,渰死人命,至於七名,極爲驚慘事。
吏曹啓曰,臺諫有闕,政事,取稟。傳曰,明日爲之。
正言趙爾炳上疏。大槪,敢陳疾病之狀,冀蒙遞免,兼進蕘蒭之說,以備財察事。入啓。
都承旨吳始壽上疏。大槪,母病一向彌留,職事癏曠已久,不得不冒死更籲,冀蒙恩遞事。入啓。
前判官李廷儒上疏。大槪,敢陳蒭蕘之說,仍暴一生殉國之志,冀蒙裁察事。入啓。
以李挺晩爲假注書。
答都承旨吳始壽疏曰,省疏具悉。卿其勿辭,安意救護。
答正言趙爾炳疏曰,省疏具悉。爾其勿辭察職。
司諫李堥上疏。大槪,畢陳病勢情勢,萬分難冒之狀,冀蒙鐫罷臣職,仍治臣論事謬妄之罪事。入啓。
館學儒生李徵明等上疏。大槪,敢陳危迫之悃,冀垂省察事。入啓。諫院朝報
上在昌德宮。居廬于寶慶堂南行廊。
下直,許沙僉使李世信。
戶曹判書閔維重箚子。大槪,病勢一向沈痼,曠廢職事,爲日已久,不得不冒死更籲,冀蒙恩遞事。入啓。答曰,省箚具悉。卿辭如此,本職當勉副焉。
司諫李堥上疏。踏啓字。
備忘記,館學生前後投章,無非爲其師紛紜之事,此疏還出給,當該承旨,從重推考。
獻納吳挺昌上疏。大槪,新除異數,決非瞢陋如臣,所可承當,冒死陳懇,祈回成命,以重言責事。入啓。
左副承旨鄭維岳上疏。大槪,館學之疏,無退却之規,故臣與該房相議捧入,伏乞亟遞臣職,仍治臣罪事。入啓。
以領議政請對,傳曰,引見。
明日全羅道進香晝茶禮兼行正時,午正初刻。
答左副承旨鄭維岳疏曰,省疏具悉。爾其勿辭察職。
答獻納吳挺昌疏曰,省疏具悉。今玆之命,意非偶然,爾其勿辭,從速察職。
府啓,閔愼家喪制之悖乖亂常,業已大臣之所備論,聖明之所洞燭,臣不必更贅陳,而惟其死其生父,代服祖喪之事,實是人理之所不忍,王法之所不容,人倫莫大之變也,愼之此事,或謂非其自爲,而不欲深罪,然使愼果有一毫親其親之心,則雖有勸者,而人豈忍待生以死,而奪其服而代之乎?之死而致死之,猶以爲不孝,況之生而致死之,豈人子之所忍爲者乎?敎之者雖人也,而服之者是愼也,則何可謂非所自爲,而以眚災貸之,此而不罪,一國之爲父子者,將無以定矣,請閔愼依律定罪。朴世采之敎閔愼代服祖喪,原其初意,則只坐識見昏謬,論議悖妄而已,初非欲亂倫紀傷風敎,而故爲之耳,及其公議已發,明證已著之後,所宜悔悟省愆,自訟不暇,而猶且執迷膠固,費辭巧飾,必欲遂非務勝,而不自覺其同歸於無父之地,且其旁題祧遷等語,大違朱子本意,其告家廟文,只云屬之奉祀,則只是朱子致仕之後,遵禮經老而傳之義,使其孫攝之也,非是傍題祧遷,盡如父死子繼者之爲也。若如世采之言,則是朱子不在,而已祧其曾祖若高祖矣,設令當日傳於曾孫,則且將祧其祖傳於玄孫,且將祧其考矣。人雖老,猶不死而生,爲一家長自如也,而不祀祭其父若祖,則是果近於人情,而合於天理乎?凡人尙不然,而謂朱子之賢而爲之乎?且其答伯量之言曰,將來小孫奉祀,其勢亦當如此,蓋謂已歿之後,鑑承重而野在爲其叔,則此與伯量家一般也,實非謂朱子在時也,伯量家則旁有叔而姪承祀,祧改之禮,固當不以叔而以姪,朱子家則上有祖而孫攝祀,祧改之禮,豈可捨其祖而從孫乎?此不可比而同之,而世采反以此爲一串,不亦乖謬之甚哉?語類答問之語,旣已明白無餘蘊,則其說自窮,而今乃謂平時問答之說,容有以人情事勢而言,又謂告廟文,在朱子道成德立之後,任以己意屈伸之,敢自取舍於其間。噫,其亦妄且肆矣,告廟之文,只有屬祀之語,而做出言外之意,謂之竝行,祧改答問之語,固是不易之論,而謂爲苟且之言,謂之不合遵用,斯不亦誣先賢之甚乎,且語類所云,何能臆揣其必爲少時之言,而獨以告廟文,爲晩年語也,此不但陷閔愼於無倫之域,其所以陷先賢者,亦大矣。前後所犯,有關風敎,其在王法,不可不懲,請前掌令朴世采削去仕板。答曰,依啓。諫院朝報
有政,以李濡爲副修撰,金益廉爲司藝,趙師錫爲吏曹正郞,洪汝河司諫,尹䥴掌令,除授。政事軸
李溟翼,以兵曹言啓曰,當日私奴壽錫稱名人,自丹鳳門入來,差備門外擊錚,極爲駭愕,令攸司囚禁治罪,同守門將趙完璣,常時不能禁斷雜人,以致闌入,亦爲非矣,推考,何如?傳曰,允。
未時,上御廬次,領議政許積,右承旨閔宗道,假注書李墪,記事官沈壽沆·李后沆入侍。積進曰,日氣寒烈,氣候若何?上曰,無事矣。積曰,曾以御營軍汰去人金得信稱名者,柳赫然,爲御營大將時,久在行伍矣。柳赫然,遞爲訓鍊大將之後,願爲訓局效力,六往全羅道,募得別隊戶首竝其三保六十四名而來,此人之功,合有論賞之擧,而不當授以官職,空以空名告身,塡給通政帖,則未知何如?上曰,依爲之。積曰,日寒如此,自前隆冬,有薄衣軍士摘奸題給襦衣之例矣。今年木花大無,軍士之懸鶉而結者頗多,或於近日間,摘奸而題給則好矣,想未及聞知前規,故敢此仰達矣,仍皆出退次。領相先出。上招承旨進前曰,鄭維岳所言甄拔人才事,言于備局,速爲擧行,可也。宗道曰,臣嘗往藥房,聞大臣之言,則以鄭維岳之言爲是,而第此等甄拔,非可猝然爲之,當從容訪問而後,乃可擧行云矣,然聖敎若此,當言于廟堂矣。仍曰,小臣有所仰達事矣,近日事機。缺數字陳達於章奏間,亦涉煩洩,其間事情,臣雖不得詳知,而缺六七字嘗聞其槪矣,使臣別單入來之後,聞者孰不爲慮缺十餘字兵家之妙算,而至發於文書間,極爲缺十餘字江都闊大,周回三百四十餘里。以下缺燼餘
上在昌德宮。居廬于寶慶堂南行廊。
未時,太白見於巳地。
謝恩,宣傳官朴亨龜,兼學錄曺夏卿。
成均館官員,以同知館事意啓曰,卽者陳疏儒生等,自闕下歸到本館,拜於聖廟神門外,因爲散去,知館事李端夏,朝以實錄考出事,江華府出去。臣錫胄與本館郞僚,俱詣館中,守直之意,敢啓。傳曰,知道。使之開諭勸入。
兵曹啓曰,卽者守陵官,招致本曹下吏言曰,去夜初昏,忠將衛將尹徵殷,飮酒大醉,公然突入守陵官齋室,言語悖慢,擧措駭異,此罪自本曹處置矣。闕內至敬之地,雖在常時,固不敢肆然醉酒,況此時守陵官守齋之處,泥醉突入,擧措悖慢,事極驚駭,尹徵殷罪狀,令攸司考律照斷,何如?傳曰,事甚痛駭,令攸司各別囚禁嚴治,以懲後弊。
成均館官員,以同知館事意啓曰,以本館儒生等空館事草記,使之開諭勸入事,命下矣。臣卽與諸郞僚,共出橋門外,招諸生傳宣聖敎,則諸生等,四拜後以爲,諸生今日之事,豈得已而爲之哉,空館之擧,莫重且大,非不知一旬之內,再度空館之爲未安,而略暴危悃,未蒙聖批,至有還出給之敎,此無非諸生等無狀,誠未格天之致,決不可抗顔復入於賢館矣,又復四拜而退去之意,敢啓。傳曰,然則不參疏儒生,趁卽招入。
弘文館啓曰,新除授副修撰李濡,時在全羅道錦山地,經筵入番事緊,請斯速乘馹上來事,下諭。傳曰,允。
傳曰,日寒如此,薄衣軍士襦衣題給。
傳曰,日寒如此,宿衛軍士,令該曹空石題給。
校理申厚載三度呈辭。入啓。遞差。
禁府,尹徵殷拿囚,啓。
京畿監司書目,漣川呈,以大司憲許穆上疏上送事,啓。答曰,省疏具悉卿懇。卿之上來,予日望之,卿疏又至,孤甚愕然,不知所以喩,卿其安心勿辭,幡然上來,以副如渴之望。仍傳曰,遣史官傳諭。諫院朝報
上在昌德宮。居廬于寶慶堂南行廊。
未時,太白見於巳地。四更,白雲一道如氣,起自東方,直指南方,長十餘丈,廣尺餘,良久乃滅。
謝恩,五衛將金雲長·韓侃,校書正字金壽能,銀溪察訪柳晉有。
大司諫李嵇上疏。大槪,病勢危篤,旬日之間,決無供職之望,乞賜遞改,俾尋生路,略陳所懷,以備財察事。及右議政金壽恒上疏。大槪,情跡臲卼,更加一層,屢承恩諭,當此退伏,臣罪萬死,伏乞亟削臣職,仍治臣罪,以謝物議,以幸國事,以安私分事。入啓。
兩慈殿,藥房問安。答曰,罔極。
藥房啓曰,伏未審數日來,聖體,若何,慈殿煩鬱等症,與前一樣乎?臣等憂慮未弛,敢來問安。答曰,慈候與前無異,予則無事矣。
禁府啓目,魚震成,刑問六次,不服,加刑。啓依允。又啓目,尹徵殷元情公事判付內,姑停刑推議處。
成均館官員,以同知館事意啓曰,傳諭矣。卽依聖批,抄出各榜中不參疏生進在京者,令其主人,一齊招諭,使之守齋,而日已昏夜,無一人入來者,不得已臣與諸郞僚,仍爲直宿,諸生則今方更爲催督之意,敢啓。傳曰,知道。又啓曰,今日食後,不參疏儒生八人,始爲入泮,夕食堂,無事設行,而且有連續來到者,臣與諸郞僚,罷出之意,敢啓。傳曰,知道。
以兪命鼎爲假注書。
刑曹啓曰,京居私婢日香呈狀內,年過四十而無子息,適當辛亥飢饉之日,年可十歲兒,遺棄道路,累日飢餓,命在朝夕,憐其人命之將死,且念身世之無依,率養於家內,問其父母去處,亦不詳知,只言其名淑只,故卽爲呈狀當部,仍呈漢城府,依啓下事目,且受立案矣。李陽智家,威力捉去云,而李陽智奴子,捉來推問,則淑只,果是李陽智,知白之婢子所生,辛亥年,流離丐乞,收養於私婢日香,已受啓下立案者也。依事目決給日香,卽令還給,則累日仍執不給之意,因日香更呈,治罪次,李知白奴子,推捉,則稱以後日,吾當更爲呈狀,終不以奴子來對,官旨拒逆,殊極可駭,更加督責,則知其不得爲己物,十四歲迷兒,足杖臀杖,無數亂打,幾至死域之後,始爲出給收養之母,抱持痛哭於官庭,所見驚駭,知白雖是庶孽,以登科堂上,累經字牧之人,縱恣蔑法,用心無狀,不可置之,前縣監李知白,從重推考,何如?傳曰,知白之所爲,誠極痛該,不可推考而止,拿問處之。
禁府,李知白拿囚,啓。
吏曹判書洪處亮辭職上疏。入啓。
答大司諫李嵇疏曰,省疏具悉。今此天漢所論,實是振紀綱之公論,爾反攻斥若是耶?爾辭如此,當勉副焉。
左議政鄭致和再箚。大槪,臣之病勢,決無自力之望,將不得進詣山陵,惶恐悶迫,罔知所措,伏乞亟遞臣職名,以便公私事。入啓。
答右議政金壽恒疏曰,省疏具悉卿懇。卿無可嫌之事,何乃引咎至此哉,宜勿控辭,速出論道,以副孤之至望。仍傳曰,遣史官傳諭。
答吏曹判書洪處亮疏曰,省疏具悉卿懇。卿其安心勿辭,調理察職。
以行副護軍金錫胄請對,傳曰,引見。領議政,亦爲入侍。
以同知館事金錫胄所啓,後日政,大司成差出事,榻前定奪。
答左議政鄭致和箚曰,省箚具悉卿懇。卿之疾病雖如此,神明所扶,宜有勿藥之效,卿其安心勿辭,從容善攝。
吏曹啓曰,臺諫有闕,政事,取稟。傳曰,明日爲之。諫院朝報
副護軍金錫胄請對入侍時所啓,本廳今方造作軍器,而財力匱竭,計無所施矣,伏聞魂殿都監及山陵都監,多有羡餘米布云,待畢役後,以十同木移給於本廳,則庶可補用矣。領議政許積曰,待都監畢役後,以所餘十同木,移給似可矣。上曰,移給可也。領議政許積所啓,今年全羅道月課米,摠戎使閔□□欲爲全數受用,故已許之矣。今則守禦使金錫胄,亦欲得之其半,使之分給於守禦廳,何如?上曰,依爲之。金錫胄所啓,本廳所屬船一隻,有年久腐破者,依例令全羅右水營,改造,何如?上曰,依爲之。備局謄錄
有政。以李寅煥爲副修撰,南九萬爲大司成,姜碩耉爲兵曹正郞,李奎齡爲大司諫。政事軸
上在昌德宮。居廬于寶慶堂南行廊。
二更,流星出室星上,入羽林星下,狀如拳,尾長二三尺許,色赤。四五更,月暈。
謝恩,部將金聖胄。
淸州幼學卞擴上疏。大槪,條陳時弊,冀蒙裁擇事。入啓。下該司。
行判府事鄭知和箚子。大槪,冒萬死敢陳危懇,乞削臣職,仍治臣罪,以謝物議事。入啓。
陳慰使靈愼君瀅,進香使閔點,副使睦來善,書狀官姜碩耉入來。
京畿監司書目,楊州·水原等官呈,以知事閔鼎重,正言朴元度上疏二道加封上送事。
傳曰,大臣·備局堂上,引見。
傳曰,使臣亦爲入侍。
政院啓曰,大臣·備局堂□引見事,命下矣。兩司當爲入侍,而無行公之員,竝牌招入侍乎?傳曰,趁卽牌招入侍。
謝恩,獻納吳挺昌,兵曹正郞姜碩耉。
答知事閔鼎重疏曰,省疏具悉卿懇。卿其安心勿辭,從速察職。
答正言朴元度疏曰,遞差。
布衣尹鑴上疏。大槪,冒萬死敢陳情懇,乞遞職名,以安愚分事。入啓。
謝恩,同知閔點,僉知睦來善。
吏曹啓曰,臺諫有闕,政事,取稟。傳曰,明日爲之。
掌令南天漢啓曰,臣伏見前大司諫李嵇之疏,攻斥臣身,靡有餘力,此則臣固豫料,而其所謂朴世采之論據,朱子之論,多所證明云者,未知指何說而言也。朱子長子先亡,而孫鑑在焉,故當其致仕之後,依禮經老而傳之義,傳家事於鑑,而使其次子埜在輩佐之,其只傳家政而不以傳重之意,則不待辨說而明矣。至於答伯量之言,明是指謂於後事,而世采以爲,朱子生時,已祧其不當祧之祖,語類所謂旁題祧遷則難行也云者,明言父祖在則孫與子,雖受傳,不可以己名改題,而世采以此言,爲不合遵用云,必欲歸朱子於滅倫敗常之域,而自飾其悖乖之說,世采於此,不但誤閔愼,其急於自文,而矯誣先賢者,不已肆乎?今其立論,若是其相戾於朱子,而尙謂之據朱子之言,多所證明,是誰欺也,非欺天乎?若以寧宗喪服奏箚爲言,則又有可以明白剖破者,朱子上箚後,門人有疑者,朱子未有以折之,後考儀禮,始有所得,乃書其奏藁後曰,向來入此文字時,無文字可檢,人有疑父在不當承重者,時無明白證驗,但以禮律人情大義答之,心常不安,歸來稽考,始見爲祖後者條下疏中所引鄭志,乃有天子諸侯,父有廢疾,不任國政,不任喪事之問,鄭答以天子諸侯皆斬之文,方見父在而承國於祖之服云云,蓋鄭意,非以毋論家國,父病而祖歿之服,竝當三年也,但天子·諸侯服,則母論子與孫,雖旁支入統,亦皆斬衰三年,而無降殺故也。豈不以到此地頭,私論爲輕,傳國爲重,遭變禮入承祖國者,姑置父在爲祖之服,而直以天子諸侯皆斬之斬乎?是故,朱子喜得此說,而釋其群疑,乃曰,於此方見父在而承國於祖之服如此,以此見之,則鄭志與朱子之意,但指國君而言,初不指私家而言者,蓋亦彰明較著矣,若曰,通指家國而言爾,則鄭志何無一字之及於私家,而但論諸侯父有廢疾,不任國政者一款而已,而朱子之說,亦但在於父在而承國於祖之服也,鄭疏·朱說,旣專指承國之服,則大夫士以下之不宜僭用此禮也,明矣。況朱子語類,又引儀禮昏喪條奏說,以明寧宗之代服,其疏曰,國君有疾,不能爲祖父母,曾祖父母服,則世子斬,語類又曰,孫爲人君,爲祖承重,檢儀禮陳說,說得甚詳,正與今日之事一般,以此論之,則唯國君有疾,不能服喪,然後其世子,當服斬也。唯孫爲人君,然後當代父而爲祖承重,然則子雖有疾,非國君則不可以傳於孫,父雖有疾,非世子則不可以代父斬,唯孫爲人君,然後可以代父承重,凡此數條,部拆已盡,有萬分之明,無一毫之疑,鄭疏·朱說,求其歸屬,則亦莫不以君喪皆斬,定爲斷案而已,今閔世翼,旣非國君之有疾者,閔愼,又非世子之當襲斬者,又非朱說所謂孫爲人君爲祖承重之類,直以一箇庶人,僭用國君之禮,其罪不但無父,亦且無君,曾以堂堂禮義之邦,淪而入於無父無君,夷狄禽獸之域,而莫之討耶,以子廢父,是何等綱常,負犯而旣經刑部按覈,又經禮官勘斷,又經大臣收議,而只禁後人不罪其身者,此何國體也,大臣之意,雖務周全,臺諫之體,可以言則言之而已,豈可諉之於酌處,而不敢言乎?至治閔愼不能自樹,不可加罪云者,尤不滿一哂也。敎之者雖人也,而服之者是愼也,則所當論者,非愼而誰,閔愼之罪,以不能自樹,爲可恕,則世采敎愼悖倫之罪,宜浮於愼而旣曰愼不可罪,又曰世采不可罪,然則受指廢父,與敎人廢父者,皆不足罪乎?父子大倫,與天同極,自有此人類,便有此彝性,不以堯豐,不以跖嗇,愼亦人耳,初非孩提之童,苟使有父其父之心,則必不忍被他敎誘,而死其生父矣,此果可以不能自樹而貸之乎?世采之罪重律輕,人或爲言,則臣實自服,而謂之林下之士,而不可罪,則臣所未曉也。噫,黨論之壞人心術,至此而極矣。世間安有無父之人,而緣此幺麼廢父一罪人之事,欲使爲父之說者,無所容於一世而後已,世道至此,豈不寒心?臣以嶺外孤蹤,年迫七十,灰心榮進,徒知大倫之不可斁,君父之不可欺,妄觸時諱,自陷機穽,人之爲言,自無足怪,而旣被深斥,決難仍冒,且其原疏,始見於昨日日沒之後,詣臺自列,未免經宿,臣之所失,到此尤大,請命遞斥臣職。答曰,爾之明天倫辨是非,無非快言正論,予深嘉之,勿辭,退待物論。
獻納吳挺昌啓曰,瞢陋如臣,分甘廢置,而寵拔之命,遽出於千萬夢寐之外,陳章自列,實出衷赤,而反承溫批,召牌又降,分義至嚴,不得不趨謝恩命,竊伏聞正言趙爾炳疏中,以廢棄人中批太多爲言云,臣雖未見其原疏,臣亦特除中一也,理不當冒復抗顔於臺閣,請命遞斥臣職。答曰,勿辭,退待物論。
傳曰,前大司諫李嵇,身爲臺諫,是非不明,以是爲非,以非爲是,殊無臺閣風采,削奪官爵門外黜送。
今日引見時,左副承旨鄭維岳所啓,賓廳日次引見時,臺諫例爲來待,而若無行公之員,則前例必於引見命下之後,始爲請牌,故每致急遽,易至日晩,今後賓廳日次,則引見之命未下之前,豫請牌招,使之來待,何如?上曰,依爲之。諫院朝報
備邊司啓曰,云云事,傳敎矣。實結田稅之不當減,地部經費之不能支,誠如該曹啓辭,而但念今年農事之凶荒,畿甸比他道特甚,不但根本之地,理宜憂恤,當此嗣服之初,旣軫民隱而許減之後,決不當更有所反汗而失信,畿邑田稅,仍減其半,其代則以江都米移給於該曹,以爲補用之地,而江都之米,有用而無補,則亦非細慮,等待年事之稍實,自本司料理充補宜當,至於還上,各邑必已依當初分付,區別新舊而收捧,今若有所變改,則不但有錯離難便之端,該曹所謂無備嗣歲救民之資云者,誠不可不念,此則依當初定奪,施行,何如?答曰,允。又啓曰,云云事,命下矣。山陵及魂殿所進菜疏柴炭,本是畿邑之役,旣不能依舊例責出於畿民,則當自宣惠廳,給其價米,而本廳一年所捧,不足以支一年之用,凡干酬應,常患不足,況此近萬石之米,決無辦出之路,勢將以賑廳及江都米,推移貸下,而寧陵及敬思殿小祥以後應下米三千一百六十餘石,新陵及孝敬殿小祥以前應下□二千二百三十餘石,合五千四百石零內,二千石,缺自賑廳先下,三千石零則取用於缺不已,而江都之米,則徐待年事之稍豐,缺料理充償,宜當,以此分付擧行,何如?答曰,允。備局謄錄
上在昌德宮。居廬于寶慶堂南行廊。
午未時,日暈兩珥。申時,日有重暈,內暈有兩珥,暈上有背,色赤內赤外靑。
前大司諫李嵇削奪官爵門外黜送事,傳旨入啓,則以身爲臺諫,是非不明,以非爲是,壞亂人倫,臺臣所爲,豈容如是,誠極痛駭,削奪官爵,門外黜送,改書以入事,傳敎。
謝恩,吏曹正郞趙師錫,護軍張萬徵。
答判府事鄭知和箚曰,省箚具悉卿懇。當其閔愼呈狀之時,知其無前之悖禮,退斥不捧,宜得事體,有何介懷之嫌乎,卿其安心勿辭。仍傳曰,遣史官傳諭。
備忘記,噫,日月易邁,因山之期,未滿數旬,孤之痛悼之懷,曷有極哉,且今兼帶摠護之任,所幹尤重,久在郊外,連章引咎若是耶?卿勿過辭,從速入來,以副至望之意。遣承旨傳諭于鄭判府事。
答掌令尹鑴疏曰,省疏具悉爾懇。今玆之命,意非偶然,宜勿控辭,速出察職,以肅朝綱。
以監察茶時,傳曰,每以監察茶時,事甚未妥,未肅拜人員,牌招察任。
禮曹啓曰,發靷日路祭所,自上奉辭時,當哭盡哀,行四拜禮而止,別無再行哭拜之禮,而己丑·己亥國恤時儀註,以前後哭四拜磨鍊,故今春國恤,亦依己丑·己亥謄錄而行之,其時大臣,覺其失禮,欲爲釐正,倉卒急遽之間,未及稟定矣。旣非五禮儀所載,亦無明白可據之文,而再度行禮,似無意義,若知其非,則不可因循謬例,今番奉辭時儀註,以哭盡哀四拜而止,磨鍊宜當,大臣之意亦如此,何以爲之?敢稟。傳曰,依議施行。
假注書李墪書啓,臣承命馳往漣川地,司憲府大司憲許穆處,傳諭聖批,則以爲,宣諭又下,不勝惶恐隕越之至,不敢言老病,當寸寸前進,趨詣闕下云矣,敢啓。傳曰,知道。
忠淸監司書目,忠州呈,以工曹參議金玉鉉上疏上送事。
咸鏡監司書目,道內癘疫人,去九月望後染痛者二百四十七名內,方痛一百三十九名,向差一百二名,死亡六名事。
明日冬至祭朝奠兼行正時,卯正四刻,開門破漏後。
弘文館啓,新除授副修撰李寅煥,時在原襄道金城縣,經筵入番事緊,請斯速乘馹上來事,下諭。傳曰,允。
同副承旨李溟翼書啓,臣承命往諭于議政府右議政金壽恒,則以爲,臣犯負深重,情勢臲卼,連章哀籲,譴罰不加,惶蹙悶塞,罔知攸措,顧臣之不容仍據鼎席,固已決矣,而第念啓欑之期,只隔半月,臣之所帶摠護之任,猶在身上,一向退伏,不但分義之所不敢,抑亦情理之所不忍,擬趁習儀之日,黽勉入城,昨者得見臺官引避之辭,極陳閔愼·朴世采不可不罪之狀,至以無父無君,爲其罪案,而其中所謂,豈可諉之於酌處,而不敢言乎云者,指臣疏語而侵斥者也。其意所存,蓋可推知,移鋒之擊,理宜次及,臣於此,一倍震悚,惟當靜俟物議,不敢復爲就列之計矣,不意近侍遠臨,傳諭聖敎,辭旨痛切,有不忍讀,臣奉閱未終,危涕自迸,臣之情跡,雖有萬分難進之勢,聖諭至此,他不暇顧,謹當冒昧趨詣,以俟進退云矣,敢啓。傳曰,知道。
摠護使金壽恒,山陵開金井後,入來。
布衣尹鑴上疏。大槪,冒萬死再陳危悃,乞遞職命,仍治臣承召不赴之罪事。入啓。諫院朝報
有政。以姜栢年爲禮曹判書,閔點爲刑曹參判,宋最爲金城縣令,睦昌明加望爲正言。政事軸
上在昌德宮。居廬于寶慶堂南行廊。
未時,太白見於巳地。四更,巽坤北方,有氣如火光。
冬至祭朝奠兼行後,大殿·大王大妃殿·慈殿·中殿,藥房·政院·玉堂·百官奉慰問安。答曰,罔極。
謝恩,大司諫李奎齡。
答工曹參議金玉鉉疏曰,省疏具悉。爾其勿辭調理,上來察職。
答掌令尹鑴疏曰,省疏具悉爾懇。已悉予意於前疏之批矣。安心勿辭,須體至意,從速察職。
大殿·大王大妃殿·慈殿·中殿,二品以上·六曹冬至問安。答曰,罔極。
禁府啓目,前縣監李知白元情云云,汎稱遲晩,刑推得情,何如?啓姑停刑推覈處。
備邊司啓曰,戶曹啓辭傳敎矣。實結田稅之不當減,地部經費之不能支,誠如該曹啓辭,而但念今年農事之凶荒,畿甸比他道特甚,不但根本之地,理宜優恤,當此嗣服之初,旣輕民隱,而許減之後,決不當更有所反汗而失信,今年畿邑田稅,仍減其半,其代則以江都米,有用而無補,則亦非細慮,等待年事之稍實,自本司料理充補宜當,至於還,上各邑,必已依當初分付,區別新舊而收捧,今若有所變改,則不但有錯雜難便之端,該曹所謂,無以備嗣歲救民之資云者,誠不可不念,此則依當初定奪,施行,何如?傳曰,允。
刑曹啓目粘連,義州府尹狀啓云云,金益寬等,刑推得情,朴有後乙良,移義禁府處置,靈愼君瀅乙良,令宗簿寺推勘,姜碩耉,緘問後稟處,何如?啓依允。金益寬等乙良,姑停刑推覈處。
禁府,朴昌後拿囚,啓。
大司諫李奎齡啓曰,臣本庸陋,百無可取,前後忝叨,愧懼徒積,不意夢寐之外,誤恩又加,召命繼降,臣誠驚惶感激,無地措躬,臣雖無狀,粗識分義,豈不知行不俟駕?是人臣事君之禮,而素患胸膈之痛,遇寒猝劇,坐臥屈伸,不能任意,達夜叫苦,飮啖專廢,加以吐血無數,有時昏絶,以此病勢萬無趨命之望,欲起猶仆,終未祗赴,違慢之罪,無所逃矣。且臣曾忝議禮之列,而尙免刑章,一味惶縮,臣於今日,唯當恭俟譴罰,何可復玷臺閣,以益其無恥之罪乎?請命遞斥臣職。答曰,勿辭。退待物論。
政院啓曰,臺諫牌招不進之弊,未有甚於近日,其在不俟駕之義,不當若是,況臺官避嫌,已經累日,尙不處置,且發靷初度習儀,只隔一日,而兩司俱無行公進參之員,尤極未安,在京臺官,竝卽牌招,使之趁卽處置,以爲明日習儀進參之地,何如?傳曰,允。
戶曹判書權大運上疏。大槪,已試見敗,決難復叨,冒死陳情,祈蒙恩遞事。入啓。
禮曹判書姜栢年上疏。大槪,情勢病勢,精神筋力,萬無供職之望,懇乞亟賜鐫遞,以便公私事。入啓。
謝恩,正言趙爾炳·睦昌明。
執義尹衡聖啓曰,臣於未赴召命,旣犯逋慢之律,而賤疾苦劇,末由轉動,詣臺自列,未免稽遲,臣罪萬死,罔知攸措,今玆召牌,又降於夢昧之外,驚惶顚倒,忍死自力,匍匐扶舁,僅僅趨詣,第臣負犯,在例應遞,則臣何敢晏然於一刻仍冒,請命遞斥臣職。答曰,勿辭。退待物論。
正言趙爾炳啓曰,如臣疲陋,屢詣匪據,恩深河海,補蔑絲毫,尋常愧恧,無地自容,惟當夙夜奔走,不恤顚仆,而狗馬賤疾,一向危谻,久稽肅謝,虛帶職名,陳章乞遞,未蒙允許,呈單請急,見阻喉司,臣之狼狽,到此益甚,召牌之降,適及此際,惶愪罔措,一倍悶蹙,行不俟駕,是臣分義之當然,而顧臣所患,非一朝猝發之症也。去六月,落馬重傷,驚血成瘀,累朔鍼灸,幾死更甦矣。近來患感,前症兼發,寒熱交攻,痰火極熾,氣力澌盡,精神昏迷,委頓床席,作一僵尸,欲起還仆,竟未赴召,詣臺自列,亦無其路,縮伏數日,恭俟譴罰矣。不意玆者,嚴召又降,不得不忍死扶曳出肅,而罪積逋慢,在法當遞,請命遞斥臣職。答曰,勿辭。退待物論。
傳曰,史官一員待命,騎馬三匹立之。
以掌令尹鑴牌不進,傳曰,更爲牌招。
行司果閔維重箚子。大槪,臣之兼帶,有在法應改,久曠宜遞者,玆敢冒昧更陳,乞賜鐫遞事。入啓。
布衣尹鑴上疏。大槪,有命不肅,承召不赴,伏乞聖明,諒臣不得已之情勢,亟賜罷免,且治臣再違召命之罪,以嚴邦憲事。入啓。
答戶曹判書權大運疏曰,省疏具悉卿懇。旣往之事,不必爲嫌,卿其安心勿辭,從速察職。
答禮曹判書姜栢年疏曰,省疏具悉卿懇。卿無可嫌之事,勿爲控辭,從速察職。
誌石內摘奸。
院啓,新除授司諫洪汝河,時在慶尙道咸昌地,請斯速乘馹上來事,下諭。竝引嫌而退,意在明倫,論事得宜,情外之斥,不足爲嫌,僚席之疏,不過泛然,因此引入,殊涉太過,病勢情勢,姑舍勿論,承命不進,在例當遞,請掌令南天漢,獻納吳挺昌出仕。大司諫李奎齡,執義尹衡聖,正言趙爾炳遞差。前啓,李秀彦·姜碩昌事,李必益事。停。
答院曰,依啓。諫院朝報
上在昌德宮。居廬于寶慶堂南行廊。
夜自一更至五更,東西南北方,有霧氣如火光。
答行司果閔維重箚曰,省箚具悉卿懇,地部之長,因服雖遞,都監提調之任,摠戎使,固不可輕許,其勿控辭,從速察職。
答掌令尹鑴疏曰,省疏具悉。連章固辭,若是其邁邁耶,須體至意,從速察職。
前大司諫李奎齡,前執義尹衡聖,前正言趙爾炳,牌不進。推考傳旨,下義禁府。
禁府,李奎齡·尹衡聖·趙爾炳拿囚。啓。
下直,金堤郡守鄭洙碩。
謝恩,金城縣令宋最,護軍李墪。
同知趙壽益三度呈辭。入啓。遞差。
兩慈殿·中殿,藥房問安。答曰,罔極。
藥房啓曰,冬雨終宵,日氣沈陰,伏未審此時,聖體若何,慈殿煩鬱之症,一樣無減乎?臣等不任憂慮,敢來問安。答曰,慈候與前一樣,予則僅得無事矣。
吏曹啓曰,臺諫有闕,政事,取稟。
禮曹,今此發靷初度習儀,當行於今日,而雨勢如此,尙無開霽之望,莫重許多儀物,沾濕可慮,道路泥濘,亦難行禮,故問于日官,則今十一月卄七日亦吉云,以此日退行,何如?啓依所啓施行。
刑曹判書吳挺緯箚子。大槪,敢因前席之說,封進故相臣李德馨啓辭,以備睿覽事。入啓。
掌令南天漢上疏。大槪,臣之避辭,專爲辨破李嵇之疏,而大臣,强引自當,至以移鋒次及等語,徑加臆逆,臣實驚怪,莫知所以,不過臣觸犯時諱之致,乞賜遞免,以爲妄言者之戒事。入啓。
謝恩,持平吳始復。
刑曹判書吳挺緯箚子。啓下備邊司。
答掌令南天漢疏曰,省疏具悉。爾無可嫌之事,勿辭,從速察職。諫院朝報
上在昌德宮。居廬于寶慶堂南行廊。
未時,太白見於巳地。
謝恩,禮曹判書姜栢年。
大司成南九萬,持平吳始復辭職上疏。入啓。
政院啓曰,今日乃初度習儀退定之日,而大雨纔收,道路泥濘,儀物排設,必有沾汚之患,今日習儀,決不可行,令該曹次次退行,何如?傳曰,允。
禁府啓曰,本府月令醫官金世寬手本內,受刑罪人魚震成,自今月十九日,重得傷寒,熱勢極盛,食飮專廢云,使之多般救療矣。今又手本,病勢十分危重云,自前罪人病重,則有啓稟變通之例,敢此仰稟。傳曰,保放。
答大司成南九萬疏曰,省疏具悉。卿其勿辭,從速察職。
忠淸道尼山幼學金曄上疏。大槪,條陳時弊,冀蒙裁擇。入啓。答曰,省疏具悉。爾之憂國愛君之誠,予深嘉之,疏辭當令廟堂議處焉。
禮曹啓曰,傳敎矣。發靷習儀吉日,令日官推擇,則今十一月二十九日,來十二月初一日,初三日,皆吉云,初度則退定於二十九日,二度則退定於十二月初一日,三度則退定於初三日宜當,以此日,原粘目中,改付標以入之意,敢啓。傳曰,知道。
右議政金壽恒箚子。大槪,臣冒罪復進,又被南天漢侵詆,懇乞削臣職名,亟命斥黜,以謝言者,以尊國體事。入啓。答曰,省疏具悉卿懇。今者天漢之所論,只斥李嵇而已,於卿小無可嫌之事,卿何强爲引咎,至此之極也,宜勿固辭,卿其安心,速出行公,以副孤之至望。仍傳曰,遣史官傳諭。
答持平吳始復疏曰,省疏具悉。旣往之事,不必爲嫌,爾其勿辭察職。
京畿監司書目,衿川呈,以持平李沃上疏上送事,啓。答曰,省疏具悉。爾其勿辭,從速入來察職。諫院朝報
上在昌德宮。居廬于寶慶堂南行廊。
夜一更,流星出羽林星上,入坤方天際,狀如甁,尾長四五尺許,色赤。五更,月犯心大星。
謝恩,護軍金壽弘。
戶曹判書權大運辭職上疏。入啓。
戶曹啓曰,卽接廣興倉所報,則以十二月朔頒料事,倉官進去于判中樞府事鄭知和家,請受祿牌,則以身病未肅拜爲辭,不爲出給,料日已過,終不受去云,係是大臣祿俸,依例令倉官輸送,何如?傳曰,允。
京畿監司書目,楊州呈,以知中樞府事閔鼎重上疏上送事。
答戶曹判書權大運疏曰,省疏具悉卿懇。卿何固辭若是耶?度支之任,不可暫曠,卿其安心勿辭,從速察職。
刑曹參判閔點上疏。大槪,瘡疾苦劇,無路肅謝,敢陳悶迫之情,乞遞職名事。入啓。答曰,省疏具悉。卿其勿辭,調理察職。
答知事閔鼎重疏曰,省疏具悉卿懇。卿無可嫌之事,安心勿辭,從速察職。
獻納吳挺昌啓曰,新除授大司諫鄭晳,卽臣之妻三寸叔也。法當相避,不可仍冒,請命遞斥臣職。答曰,勿辭。退待勿論。
義州府尹書目,進賀兼冬至使一行,本月二十一日,到本府,二十五日申時,無事越江入去事。
司饔院官員,以監膳提調意啓曰,全羅道十二月朔大殿朔膳進上甘苔三十注之書,塡於膳狀,而計其數,則未準者,至於七注之多,且殯殿及大王大妃殿所封乾秀魚,非但體小,色品欠精,不合於進上,不得已捧入,而殊無敬謹之意,全羅監司李東稷,推考,何如?傳曰,允。諫院朝報
有政。以朴泰尙爲校理,鄭晳爲大司諫,李藼爲執義,申琓爲正言。政事軸
上在昌德宮。居廬于寶慶堂南行廊。
未時,太白見於巳地。
禁府啓目粘連,濟州牧使啓本云云。罪人申命圭·李鼎基等,罪名旣重,到配未久,不可輕議仍配之意,回移何如?啓依允。又啓目粘連,咸鏡監司啓本云云。罪人李英萬,罪名極重,雖在大霈之日,有難放釋,仍配之意,回移,何如?啓依允。又啓目,閔泳議處云云。奴婢辨別,元非本府所管,令該曹稟處何如?啓依允。又啓目,李知白議處云云。婢淑只決後,仍執足杖臀杖之事,縷縷稱冤,而自明之說,有難准信,刑曹案,取來憑覈後,稟處,何如?啓依允。又啓目,尹徵殷議處云云。掖庭之內,元非外人出入之地,則守陵官之齋居其處,雖未及知,擅入之罪,在所難免,以此照律何如?啓依允。同府照本,前寶化堡權管張時彦矣,率畜五村站驛婢永女,輪回定送土兵,且送太馱樺皮,造給所畜驛女之家舍,極爲痛駭,罪決杖一百,罷職充軍,告身盡行追奪,宥旨前啓事,依允。又照本,前僉使李英馥矣,要得納交於李敏敍,以高斗寅祠堂咫尺之地,爲媒進之階梯,潛告於敏敍,佯言於人曰,主倅欲用我家後山麓家垈田三日耕,旣已成文以納云,洞內缺人亦墜於術中,膏腴之田,終不免缺文,以物故斗寅之祠堂後田,亦被劫缺罪決杖一百,徒三年,告身盡行追奪。缺不可徒年而止,邊遠定配。又照本,前大司諫李奎齡,前執義尹衡聖,前正言趙爾炳等矣,牌不進,罪笞五十,收贖,解見任,別敍,私罪。啓依允,功減一等。又照本,前權管金時弘矣,私自歸家,不謹把守,擅離之罪,不可罷黜而止,罪決杖一百,邊遠充軍,告身盡行追奪,啓功減一等。
禁府,李英馥固城縣遠竄定配,金時弘滿浦鎭徒三年邊遠充軍,啓。
刑曹啓目粘連,京畿監司啓本云云。觀此啓本,則李宗業其矣妻俊禮,與亂白稱名總角者,有相奸之事是如,傳播鄰里,故心常致疑,五月初一日夜,亂白,果與其矣妻相奸,同臥爲去乙,告官次結縛之際,裸體逃躱,不知去處,初四日,逢着於陰竹地,不勝妬忌之憤,果以所持松木,洑枺打下亂白腦後,碎骨卽死,宗業妻娚及事干各人等招,亦明白是白沙餘良,無冤錄檢驗骨殖無定例條,各人招準實詢依例結案云,不得檢屍,不必爲拘,律文內,奸所,親獲夫奸婦奸,登時殺死者,勿論云,而宗業,雖曰親獲於奸所,而第四日執捉打殺,則不可謂奸所親獲,明矣。當以殺人之律照斷,宗業乙良,更加嚴問,結案取招後,稟處,亂白之父閔尙雨,五月被殺之子,七月始通其主發狀,亦難免私和之迹,閔尙雨考律科罪之意,竝以回移,何如?啓依允。亂白之潛奸宗業之妻,明白無疑,則雖未及奸所登時殺死,不可以殺人之律照斷,與登時殺死律照斷。
大司憲許穆,在外入來。
咸鏡監司書目,洪原等三官呈,以界人等六名,爲虎囕死事。
傳曰,大司憲許穆,留待。
傳曰,大司憲許穆,來寓京邸,必居住冷落,糧饌難繼,令該曹柴炭糧饌,從優繼給。
進士臣權鳳祥上疏。大槪,請亟改誌文行狀中服制一款未盡之語,以揚先王之盛烈,俾免後世之譏議事。入啓。
慶尙道居昌生員李德源上疏。大槪,冒陳一邑人民流散之狀,冀蒙別樣變通事。入啓。下備邊司。
府啓,新除授執義李瑩,以山陵都監都廳,時在看役所,請斯速乘馹上來事,下諭。答曰,依啓。
院啓,引嫌而退,相避之規,在下當遞,請獻納吳挺昌遞差。答曰,依啓。
明日平安道進香晝茶禮兼行正時,午正初刻。
答進士朴鳳祥疏曰,省疏具悉。爾之愛君進言之誠,予深嘉焉,行狀一款,當令撰述官,趁卽改進焉。
傳曰,前日誌文行狀撰述中議禮釐整一款,語意不明,累次改入,終未免模糊,予常不快,今觀朴鳳祥疏本,則符合予意,誌文,刻役垂畢,已無及矣,行狀中當初儀禮乖舛者,指名改入事,大提學命招,以此意分付。
藥房啓曰,卽聞醫女所傳之言,大王大妃殿,自昨已有頭疼咳嗽之候,夜來頭疼漸加,咳嗽不止,身倦體重,且有惡寒之候云,臣等不勝憂慮,與諸御醫商議,則皆以爲,此是外感風寒之致,人蔘敗毒散,加乾葛·黃芩·荊芥·蘇葉各一錢,連進三貼,趁卽取汗和解宜當云,此藥卽爲劑入之意,敢啓。答曰,知道。
大王大妃殿,藥房·政院·玉堂問安。答曰,知道。
大殿,政院·玉堂問安。答曰,知道。
傳曰,閔愼依律定罪事,允下已久,而何至今不爲回啓耶?卽爲問啓。
吏曹啓曰,臺諫有闕,政事,取稟。諫院朝報
訓鍊都監啓曰,下番別隊右部右司屬軍兵等賞格試才,從分數多寡,本營所儲木綿面給後,別單書入之意,敢啓。傳曰,知道。訓局謄錄
上在昌德宮。居廬于寶慶堂南行廊。
未時,太白見於巳地。
謝恩,護軍李重吉,訓諫僉正宋必中。
禮曹判書姜栢年上疏。大槪,昨日進參習儀之後,病勢轉㞃,無計起動,前頭返虞後贊禮之任,以此筋力,斷無支堪之望,冀蒙亟遞本職,以便公私事,及校理朴泰尙上疏。大槪,父病危㞃,不忍暫離,冒死陳情,乞賜罷免,俾得專意救護事。入啓。
大王大妃殿,政院·玉堂·二品以上·六曹·大司憲問安。答曰,知道。大王大妃殿,藥房問安。答曰,知道。
藥房啓曰,伏未審夜來,聖體若何,大王大妃殿湯劑進御之後,其已和解,而復有差減之效乎,慈殿煩鬱之證亦何如?臣等終宵憂慮,敢來問安。
政院啓曰,傳曰,閔愼依律定罪事,允下已久,而何至今不爲回啓耶?卽爲問啓事,傳敎矣。卽招刑曹郞廳問之,則以爲,閔愼依律定罪事,今月二十日允下,而二十一日,則三堂上,有故不坐,二十二日,前參判南九萬,參議安縝,開坐,而判書吳挺緯,有故不參,故不得勘律,二十四日,堂上有故不坐,二十五日,判書·參議開坐,而莫重照律,欲待新參判閔點肅謝後爲之矣,閔點行役之餘,實病非輕,出肅未易云,故二十七日爲坐,判書相議於參議,欲以罪犯綱常之律照入,則參議意見,終始相左,不得照律,今日過習儀後,欲爲開坐照律,則參議將爲呈辭,故明日當開坐照律云矣,敢啓。傳曰,知道。
答藥房曰,大王大妃殿,頭疼之候似減,而咳嗽一樣,慈殿氣候,別無加減,予則無事矣。
傳曰,行狀中當初議禮乖舛者,指名改入事,昨日分付,而何至今不爲改入耶?問啓。
大司憲許穆上疏。大槪,特賜米饌柴炭,乞收成命,仍請遞職名事。入啓。
答禮曹判書姜栢年疏曰,省疏具悉。卿其勿辭,調理察職。
答校理朴泰尙疏曰,省疏具悉。爾其勿辭,救護父病。
備忘記,閔愼之依律定罪事,曾允下矣,已滿旬日,尙無擧行之事,刑官滯獄,據此可知,殊甚怠慢,刑曹堂上郞廳,竝從重推考。
刑曹啓目,閔愼矣,罪犯綱常,情理深重者,兩界及黃海道,全家徙邊受敎內節該,入居本意段,專爲實邊而設,非爲徵治士族,作罪入居,抄出人內,文武科出身員子孫及兩邊四祖,俱有顯官者,當身生員進士者,竝除全家入,以之次律定罪亦爲白有臥乎等用良,閔愼卽士族,以依受敎除全家,以之次律,杖一百,流三千里,私罪。啓依允。
政院啓曰,問啓事,命下矣。問于大提學李端夏,則以爲,臣有區區所懷,今方陳疏云矣,敢啓。傳曰,知道。大提學引見。
大司諫鄭晳上疏。大槪,賤疾甚苦,無望供職,懇乞亟賜遞免,以幸公私,且略陳所懷,冀蒙裁擇事。入啓。
答大司憲許穆疏曰,省疏具悉卿懇。卿來在旅寓,必有荒涼之艱,略賜微物,有何辭爲,卿其勿辭領受,速出行公,以副孤之至望。仍傳曰,遣史官傳諭。
吏曹參判李端夏上疏。大槪,敢申榻前之請,乞賜裁處,仍治臣違命之罪事。入啓。
明日朔祭朝奠兼行正時,卯正四刻,開門,罷漏後。
行副護軍金錫胄上疏。大槪,伏乞亟削臣職,仍治臣撰述不詳之罪事。入啓。
傳曰,今日引對時,行狀中文字不可不改進之意,申明面言之後,費辭投疏,推托他人,趁不改入之狀,節節痛駭,此無非幼主抑制之致,誠甚痛悼,所當治以重律,而姑先牌招于政院,使之趁卽改入,此疏還出給。諫院朝報
有政。以李宇鼎爲獻納,閔維重爲右參贊,朴泰尙爲吏曹正郞。政事軸郞廳金光緯校。郞廳任瑋書。
上在昌德宮。居廬于寶慶堂南行廊。內下日記
夜二更,艮巽方,有氣如火光。
朔祭後,大王大妃殿·王大妃殿·大殿·中殿,藥房問安。答曰,罔極。四殿,政院·玉堂問安。答曰,罔極。四殿,百官及宗班單子問安。答曰,罔極。
李之翼啓曰,臣與右副承旨李堂揆,發靷二度習儀進去,下直。傳曰,知道。
傳于鄭維岳曰,史官一員待命,騎馬三匹,卜馬二匹立之。
以柳壽芳爲假注書。
鄭維岳啓曰,國葬時需用,專責於戶曹,而判書權大運,再疏批下之後,尙不肅謝,事甚未安,卽爲牌招,使之察任,何如?傳曰,允。
又以訓鍊都監言啓曰,訓鍊別隊後部屬慶尙道晉州軍一百八十七名,泗川軍十五名,昆陽軍十八名,河東軍九名,南海軍二十八名,丹城軍二十名,咸陽軍二十五名,安陰軍九名,居昌軍三十名,山陰軍十二名,陜川軍二十三名,草溪軍二十三名,宜寧軍二十七名,三嘉軍二十六名,漆原軍四十四名,咸安軍三十三名,固城軍二十九名,巨濟軍十六名,合一司軍兵,來乙卯正月二十□日,京中逢點之意,慶尙道兵營及當該營將處,行移,何如?傳曰,允。
吳始壽啓曰,以禮曹草記,寧陵欄干石柱釁隙處,政府以下進去,奉審事,允下矣。右議政,方帶摠護使,當此發靷迫近之日,不可進去,左議政,病未行公,領議政,卽當依例進去,而今初三日發靷三度習儀,初四日請諡宗廟,上諡殯殿習儀,初六日諡冊寶內入,初八日諡冊寶內出,初九日以後,則啓攢宮迫頭,自返虞至卒哭,大祭連次亞·終獻官,擧皆大臣之任,其前曠日遠出,誠有所未遑者,且陵上奉審處,不至大段,姑令退行於卒哭後,似或便當,敢此仰達。傳曰,依啓。
答大司諫鄭晳疏曰,省疏具悉。爾之進言之誠,予甚嘉之,爾其勿辭察職。
答護軍金錫胄疏曰,省疏具悉。卿無可嫌之事,宜勿固辭,從速察職。
李溟翼,以國葬都監郞廳,以摠護使意啓曰,己亥年國恤時,退壙埋安服玩冕服,依禮文別造以用,而平天冠則以前排仍用,冠服之大小異制,有違禮意,故今番則平天冠,亦依禮文尺數,新造以用事,曾已啓稟定奪,分付諫院矣。第念前排冕服,旣有埋安之例,前排平天冠一件,竝爲一體埋安似當,他大臣之意亦如此,而事異己亥前規,敢此仰稟。傳曰,亦爲一體埋安。
閔宗道啓曰,今日假注書之急急差出,專爲都監習儀之進參,而新差假注書柳壽芳,來到待漏廳,稱以儒罰在身,不敢晏然行公,再三催促,終不入來,日勢已晩,習儀漸遲,不得已以在院注書,先送往參,而曾在丙寅年間,南學儒生等,削籍刑曹佐郞孟世衡,仁祖大王,特命定役其儒生,因大臣箚而止,且於乙亥年間,館學儒生等,削籍承文正字金殷樑,臺諫以爲,儒生之削籍朝官,實是莫重擧措,仍循此習,則朝士之通塞,係於儒生之手,不可不痛革此習,以杜後弊,論啓蒙允,在於本院承傳冊中矣,柳壽芳所犯輕重,雖未知其如何,而設令實有過失,朝士糾正,自有臺諫,儒生違令施罰,誠爲可駭,依受敎速爲解罰,而此後申明禁斷事,令本館擧行,柳壽芳,旣有難安情勢,亦不可强使察任,今姑改差,他假注書,差出,何如?傳曰,允。出燼餘
政院啓曰,命下矣,大提學李端夏,承牌入來,政院以爲,臣席藁陳章,恭竢處分矣。伏見下政院之敎,辭旨極嚴,至有臣子所不忍聞者,臣惶怖震慄,直欲鑽地而入也,人臣苟有自守之見,則古人抵死不奉詔者,臣亦非不知有此義,而但念前日改進,似有未詳盡者,臣當悉取前後文書,撰次以進,而文書披覽之間,未易成就,恐有遲延之製,願蒙寬暇云矣。
傳曰,一節改撰,有何文書收聚遲延之事乎?留在政院,卽爲改入。
再次下敎曰,議禮乖舛之人,指名書入,有何所難,而必欲考出文書乎,旣考文書,而如有未快之處,則何以爲之乎?卽爲改入。
以承傳色下敎曰,予年少,且不能善文,至於禮制,尤不知如何,而蓋觀此事,自己亥年誤爲議禮,爲張本,然後可以爲明白洞快,而今此行狀中,只以所引改入,安有改入之意乎,所字,以誤字改入。出述而
行副護軍金錫胄疏曰,伏以臣,朝者,伏見進士朴鳳祥疏本,有曰,誌文中釐正服制一款,遣辭下意,殊欠明白。又曰,其言罪首相,只以從人說等語稱之,所謂人者,指誰而言耶,臣開讀未半,不勝悚聳駴慄之至,夫使皇堂紀烈之文,暗昧而難明,糢糊而不章,而適因已爲入鑱,不得追改,則秉筆者之罪,誠有不可以貸者,謹此席藁私室,以俟威命,伏乞聖慈,亟先鐫削臣職,仍治臣撰述不詳之罪,臣無任戰灼危懼之至。
知中樞府事李殷相疏曰,伏以臣於今日,始得見朴鳳祥疏本,峻斥大行大王行狀誌文等製述官,至以周遮蔽莊等語,爲罪案,臣於此,不勝悚然之至,哀冊是有缺行狀誌文,體格自別,記事有詳略之不同,缺數行且臣有積年痞脹之症,根柢已深,風寒轉篤,不食自飽,專廢飮啖,貼身床席,日就萎苶,失今不治,決無復起爲人之望,極知此時言病之不敢,而疾痛之呼,有不能自已者,伏乞天地父母,俯垂私察,亟賜遞改,俾延殘喘,千萬幸甚,臣於乞免之章,不宜復有所贅陳,而旣有區區之懷,安敢含默而不言,自阻於兼聽之下乎?伏惟聖明財擇焉。自古臺閣之上,論議不一,彼是而此非,此是而彼非者何限,人君聽言之道,固當置其非者,採其是者,若以其言之非而罪之,則何可謂廣言路也,李嵇疏上所論,非故欲顚倒是非,自墜臺體,不過身居言地,悉陳所見,自附無隱之義也。殿下初旣賜批而諭之,遞職而斥之,足懲其妄言之失,何至於加律而深罪乎?嵇之被譴,固不足恤,而其在優容諫官之道,竊恐有歉於聖明也。仰惟我殿下,以幼沖之年,承艱大之業,聰明首出,萬物咸睹,始初淸明,中外傾嚮,而但立志太銳,爲政太急,用罰太嚴,夫志太銳則不能以持久,政太急則有失於無漸,罰太嚴則無以盡下情,凡此數者,皆足以害政而病治,不可不深念也。臣聞帝王之德有三,曰仁曰明曰武而已,仁所以愛人也,明所以燭理也,武所以斷事也,闕一則德不備,而三者之中,仁爲大焉,苟盡仁之道,則明與武,在其中矣。惟以明武爲心,則其於仁有所未盡,而二者亦不能得其中矣。夫所謂仁者,非煦煦姑息之謂,子諒之生,春噓物茁,與天地合德之謂也。人君之德,孰有大於仁者乎?殿下自在儲極之中,仁聲仁聞,入人者深矣,苟能擴而充之於內,推以極之於此下數三行斷續燼缺不堪書
上在昌德宮。居廬于寶慶堂南行廊。
夜二更,流星出北極星下,入艮方天際,狀如拳,尾長二三尺許,色赤。
大王大妃殿,藥房問安。答曰,知道。政院·玉堂·二品以上單子問安。答曰,知道。勿爲問安。大殿,政院·玉堂問安。答曰,知道。
以備邊司進不進單子,傳于鄭維岳曰,來會賓廳。
鄭維岳,以備邊司言啓曰,前頭各道賑救等事,不可不豫爲料理,而賑恤廳堂上,無一見存之員,右參贊閔維重,大司成南九萬,吏曹參判李端夏,差下賑恤廳堂上,使之察任,而戶曹判書權大運,亦令依例兼察,何如?傳曰,允。
閔宗道啓曰,上諡殯殿,以初九日辰時推擇,而改銘旌,在於同日巳時辰時之間,時刻促迫,似有窘急之患,改銘旌時刻,令該曹差退,何如?傳曰,允。
鄭維岳啓曰,備局堂上,來會賓廳之意,敢啓。傳曰,引見。
又以兵曹言啓曰,盧錠,今已箇滿,依近例,令備邊司議薦,何如?傳曰,允。
閔宗道,以禮曹言啓曰,諡冊寶內出吉日時,以今十二月初八日辰時,上諡殯殿,同月初九日辰時,改銘旌,同日巳時推擇,已爲啓下,而諡冊寶內出及上諡殯殿,與朝奠相値,若以巳時差退,則亦與朝上食相値,故無他推移之時,朝奠及朝上食,竝行於辰時,諡冊寶內出及上諡殯殿,差退於巳時,而改銘旌,亦依政院啓辭,退定於未時,則似無窘速之患,以此分付擧行,何如?傳曰,允。
又以禮曹言啓曰,今月三十日敬思殿臘享大祭時,自上受服事,已爲定奪矣。孝敬殿還安祭,則當以攝行,磨鍊擧行,敢啓。傳曰,知道。出燼餘日記藥房啓辭。缺燬不能書
引見時,上曰,忠淸道大同米,各加一斗,初出於本道民情,亦由於事勢之不得已,今年則農事失稔,姑勿加捧,待明秋擧行,可也。領議政許積曰,缺五禮儀所載,啓殯發靷下玄宮時,左相之任,皆是摠護使之事,蓋以左相,例爲摠護使故也,今則右相爲摠護使,有難遞改,似當有推移變通之道,令禮官問于大臣,稟定,何如?上曰,依爲之。領議政許積所啓,仁宣王后喪,公主當服三年,當服朞年與否,令禮官議定,何如?上曰,依爲之。
今日引見時,行大司成南九萬所啓,館學儒生,陳疏空館之後,不參疏儒生,方爲入守,而旣無齋任,只有諸生,不成貌樣,且在前空館之時,則自上或至有遣大臣勸入之規矣,今番則旣無懃懇勸諭之擧,旋下不參儒生招入之敎,故渠輩雖欲更入,亦有所不入,卽今他儒生入守之後,朝家更無處置之事,則旣退之儒,終無歸屬之處,非但渠輩情勢狼狽,朝家待士之道,恐不當如是矣。上曰,士習駭愕,累次强請,終不入守,如此之輩,何必招入也?副護軍金錫胄曰,自前空館非一,而無招入他儒之事,設有招入之命,儒生輩,以意見無異,不爲入齋矣。曾在先朝,以攻斥徐必遠事,有首倡停擧之命,遂致空館,自上有不參疏儒生招入之命,厥後,因筵臣陳達,卽命解停,因令還入,此豈非先王之美事,而今日之所當法者乎。領議政許積曰,前後疏儒之事,果爲過激,而自上豈可與之較其曲直,而不爲寬暇乎?到今雖不必爲勸諭,而許令還入則宜矣。上曰,然則使之還入。諫院朝報
司僕寺啓曰,本寺逐朔立番外方諸員,以當身立役,自是啓下事目,而近來各道守令,怠慢成習,稱頉不送之弊,日以益甚,殊極未妥,故前月,因全羅道各邑諸員之多數闕點,本道都事推考,該邑鄕所色吏刑推事,入啓蒙允後,一體嚴飭於各道矣。今十二月朔當番慶尙道諸員,應爲上送者,二十四邑內,豐基·榮川·柒谷·奉化等四邑,則全然闕點,且無頉報之事,其餘各邑,稱以起送當身,而闕點者亦多,未准之數,則不得已依前給價雇立,而莫重啓下事目,不爲惕念遵行之狀,殊涉可駭,來月當番,又是慶尙道諸員之次,不可無警飭之擧,本道都事,以當該主管之官,難免其責,姑先從重推考,次知營吏,令監司各別刑推,全然闕點豐基等四邑守令,亦爲從重推考,其餘各邑鄕所色吏,竝令都事,捉致嚴刑後,另加申飭,俾無如前闕點之弊,何如?傳曰,允。太僕謄錄
有政。以李萬程爲尙衣直長,吳挺緯加望爲禮曹判書,閔鼎重爲左參贊,尹衡聖加望爲執義。政事軸
禮曹判書姜栢年疏曰,伏以人臣事君之道,隨所遇而盡職,固分義之當然,而其於筋力之所不逮,則亦不得强而行之,親祭時贊禮之任,決非如臣老病者所可堪,冒死仰籲,實出於肝膈之懇,而未蒙恩遞,至承調理察職之批,臣伏不勝惶恐之至,臣於外庭陪祭及常時起居之班,雖僅能扶曳出入,而至於肅敬將事之際,則雖欲竭誠駿奔,有不可得,況衰年諸病,異於常時感傷,非一兩日調理所可瘳,而日期漸迫,狼狽缺其時顚仆,以誤國事,寧豫暴實狀,厚缺不得不連章仰瀆於天地父母缺
布衣尹鑴疏曰,缺殿下優容寬缺意之訓,諭以邁邁之戒,大度天覆,而缺顧徊徨,驚怖疑惑,又豈敢自安乎心哉?臣是世胄缺裔也,闤闠編民也,邁邁之意,固非臣心之所敢缺虛辭飾讓,亦非臣之情也。仰惟殿下至仁至明,亦必有以諒臣之情,而知臣心所在矣,玆敢更暴危悃,瀆擾嚴廬之下,而天門高遠,籲呼莫徹,下臣情勢,於此益窮矣。仍竊伏念,士幼而學之,壯而欲行之,士之遇時行道,結知於明主,扶義倜儻,不令已失時,立功名於天下,固士之所期,而人之上願也,臣結髮爲學,僭慕古人雖行之不力,老矣無聞,固未欲與世長辭也,亦未欲遽忘君臣之缺也。顧人臣之出處進退,亦有關於風俗,係於世道,而不可苟焉者。臣雖不似,敢忘斯義,是以在昔孝宗大王,誤聞謬擧,欲見之勤,而臣不敢當也。大行大王,缺亦嘗再三召之,而臣不敢承也,終自棄於委巷,今殿下不以臣癃疾卑鄙,擢置臺任,而三降召牌,臣雖不敢遽論匹夫之志,臣之畏威感恩,又不勝怵惕隕越矣,下臣,曾於殿下嗣服之初,祈睹大明之昇,思有爝火之裨補,輒有一疏,聽徹紸纊之下,終以出位犯分,呑吐趑趄,懷情耿耿,寢夢不寧,今以殿下盛命之隆,微臣感激之深,不敢自隱於聰聽,輒用繕寫緘封,投備缺以代獻身,古人有言,雖有拱璧,以先缺馬不如缺此道是,則與其蒙恥犯分,冒獻衰朽之身,不如缺不若輸忠獻愚,拜進芹曝之美,缺答曰,省疏具悉。疏辭予已覺之矣,宜勿固辭,從速察職。
李藼疏曰,伏以庸陋如臣,猥添敦匠之列,缺已閱累朔矣,不意玆者,新除謬加,召命缺祗承隕越,感懼冞增,仍念此時言責之任,決難缺久曠之地,而臣竣事復命之期,當在數旬之後,其不可虛帶職命,與前無異,且臣本職,例當玄宮封標之任,臣以監董之人,兼行此事,考之前例,曾所未有,其於事體,亦甚苟簡,伏願聖明,亟許遞臣職名,公私幸甚,臣無任云云。踏啓字。
左議政鄭致和箚曰,伏以臣病勢危重,未有自力之望,決不可虛帶職名,連章祈免,實出於萬不獲已,而微誠淺薄,未蒙許遞,惶恐憫迫,置身無地,前頭下玄宮之日,奉舁缺宮自羡道安於玄宮缺上,是臣應行之任,而臣以半身不收之人,乘梯上下,出入退壙之內,萬無可堪之勢,若有臨時顚仆之患,則臣身罪戾,已不可言,其中事體,豈非未安之甚者乎,且伏聞寧陵陵上石物有頉處,將有奉審之擧,而緣臣病未行公,卒哭後退行之意,自該曹啓稟云,臣於此,尤不勝悚慄之至,臣之所患,一向委頓,一日二日,差復無期,此時大臣之職,豈臣養病之地也?病心焦煎,缺罔措,玆敢不避煩猥,冒萬死更籲宸嚴,缺俯諒,亟命鐫遞臣職云云。答曰,省箚具悉卿懇。卿之疾病,予已詳知,從容調理則自可差愈,前頭山陵奉審等事,當有推移變通之道,卿其安心勿辭,益加善攝。
大臣·備局堂上,引見。座目缺許積進曰,近來日候不適,聖體,若何?上曰,缺大王大妃殿證候彌留,無任憂慮之至。上曰,不至大段,而咳嗽作苦耳。積曰,慈殿氣候,若何?上曰,無事。積曰,今日諸堂,來坐外司,而大臣皆不來,缺亦以議藥,來在藥房,故雖有稟定之事,姑未商確矣。第有最難處者,京畿收米事也。旣已許減之後,有難中止,雖破東補西,欲爲減除,故使主管者料理爲之,後或因年凶而減之,或因溫幸而減之,以致經用不足,至於貸用於他廳,又自近歲以來,以年凶給災之故,田結比前減縮,一年所入,不能支一年之用,故至有大同革罷之議,湖民,恐其革罷,有雖添二斗,勿爲革罷之請,其情亦所矜惻,而朝家又從而添定者,蓋出於不得已也,第今年則失稔比前尤甚,添定督捧,其勢誠難,限今年姑勿加捧,何如?上曰,依爲之。積曰,左相鄭致和之所患,尙未差復,今又陳箚,而發靷時則必將行公矣,第以五禮儀所載觀之,則前頭啓殯發靷下玄宮時,左相之任,皆爲摠護使之事,蓋左相例爲摠護使故也,今則左相爲摠護使,此難遞改,似當有推移變通之道,令禮官議定,何如?上曰,依爲之。此兩段節,出擧條見上,鄭維岳曰,禮曹判書姜栢年,年老,贊禮之任,似難堪當,玆缺疏未蒙許遞,而聞己亥年例,則判書亦缺姜栢年所帶職名,雖不遞改,贊禮缺遞差,何如?上曰,禮曹缺尹鑴之疏,則必是起禍之言也。如此之疏,政院缺曰,昨果來呈此疏,小臣處,亦爲上書,其言則缺君臣之不可忘者,而國勢如此,實無奈何,曾在缺朝,亦嘗以此陳疏,則鄭知和,大加非斥,至有如此疏缺之請,而臣則以爲,此論不可使之泯滅也。今若累呈政院,而政院退却,則如此之際,徒爲煩泄,莫如捧入之爲愈也。上曰,先朝亦有不捧之敎矣。積曰,雖捧入,其言,如其可用則採之,不可用則置之而已,如此之論,固不宜攻斥也。維岳曰,其疏昨果來呈,俾臣等亦不再見,而雖極秘密之事,政院無不見之理,故開見後入啓,而如此之疏,不可不捧入也。上曰,如開捧入之路,則必有紛紜之弊矣。維岳曰,不捧亦難便,此不可率爾斷定而不捧之也。積曰,先朝時,以此陳疏者,不但尹鑴也,而其言蓋是義理之說也,不可不捧入矣。上曰,其時陳疏者,乃羅碩佐耳。積曰,然矣,趙顯期,亦有此疏,疏中雖有觸諱之言,不可無可用之策,如此之疏,雖捧入,切勿煩泄可也。維岳曰,堂堂義理之說,旣爲一世之所禁,至於疏章,又不捧入,則天地之間,大論泯滅,雖緣事力之不及,未之行也,君臣上下,所當隱痛不忘,豈可使爲此論者,亦爲含默而不言乎,且不捧則尤有所煩,如此之疏,一日之內,雖累人來呈,似當捧入矣。上曰,其言則雖是矣,卽今事勢,有不然者矣。積曰,缺專事義理者,儒者之事也。權大運曰,缺力,而徒爲高談大言者,臣未知其可也,缺數行維岳曰,明日乃三度習儀也,不可無贊禮,牌招政官,開政差出之後,因爲牌招,以爲明日行公之地,何如?上曰,依爲之。上謂刑曹判書吳挺緯曰,所進箚子及書啓,覽之耳。積曰,李德馨,果有此議,而其時所議之說,與今合符,第只載扵文集之中,而無他擧行之事,不知以何事中止也。維岳曰,其時乃丙申二月也。國家形勢,異於此時,都城荒涼,財力蕩然,無可爲矣。上曰,唯唯。積曰,欲送大將,巡審以來,而人心恐或騷動,故以有司堂上南九萬議定,蓋人物明敏,久在邊地,慣習城池之事也。赫然曰,三南舟師,則猶可以應卒,而至於黃海道沿海處,則全無檢飭之擧,故所謂載船,有名無實,疏漏莫甚云,自朝家另加申飭,凡事,備局亦爲料理顧護,可矣。積曰,赫然之言是矣。黃海道舟師,自前若是其疏漏云云,黃海道,本無水使,京畿水使,例兼三道統禦使,故在先朝,使之各別申飭,而其爲申飭,不過一番點閱而止耳,申缺黃海道,雖無水使,所江僉使,例行水使之任,使缺時時泛舟,以爲組習應變之地,可也。缺數行過四日後,始得殺之,則擬以登時,勿論缺意有所相左,臣忝在執法,不敢不爭,與缺大臣缺積曰,法典本意,非偶然也。此雖相奸無疑,旣缺登時殺死,其妻亦不偕殺,而用以登時殺死之律,缺然放釋,則日後之弊,亦所難防,曾於先朝,亦有如此之事,待啓覆特爲減死,蓋重法之意也。然此則何必等待啓覆也,諸臣皆入侍,下問如何?自上必不知登時殺死之律,爲全釋,而有此判付也,減死照律,似爲當矣。大運曰,法不可如是輕重,雖自上特爲減死,此乃一時好生之德,非應行法典也。上曰,然則當以減死定配,爲判付,其公事,還入可也。維岳曰,本院啓辭,非不欲擬以登時之律而勿論之也。亂白之作奸無疑,則直以死罪論斷,似未妥當,故有此陳達也。挺緯曰,罪人旕同,亦爲照律入啓,而自上憐其兒弱,以議處判付,似當減死定配矣。大運曰,減死則非下所可擅稟也。積曰,然矣。在先朝,自下有減死之請,而先王,以大失事體爲敎矣。然而今此旕同,旣有議處之命,則蓋出於欲其生之意也。若或定配於絶島,則必將窮餓而死,故挺緯欲請其爲孥定屬,而此非有司所可請,有此陳達矣。上曰,其公事,覆議入啓,則當以此判付矣。以上燼餘
上在昌德宮。居廬于寶慶堂南行廊。
大王大妃殿,藥房問安。答曰,知道。
藥房都提調許積,提調張善瀓,副提調吳始壽啓曰,伏未審夜來,聖體若何,昨日引接臣僚,至於移時,不瑕有添傷之患乎,大王大妃殿,小柴胡湯進御之後,得有差減之效乎,慈殿煩鬱等症亦何如?臣等終宵憂慮,敢來問安。答曰,大王大妃殿症候,湯劑進御之後,少有差減之效,而慈殿煩鬱之候,與前無異,予則僅得無事矣。
謝恩,禮曹判書吳挺緯。
鄭維岳啓曰,備邊司郞廳,以大臣意來言,今日賓廳坐起日次,而發靷□度習儀相値,不得來會云矣,敢啓。傳曰,知道。
李堂揆啓曰,卽者正言申琓,來避,蓋以前任臺諫時,論郭世楗事也。臣以爲,前事勿避,累朝受敎,不啻明白,不敢捧入之意,再三往復,而必欲入啓,固當依受敎還給,而臺諫事體,與庶官有異,此避嫌,何以爲之?傳曰,勿爲捧入。
鄭維岳,以兵曹言啓曰,自發靷至返虞,傳語禁軍,別爲排立,爲其飛傳急報也。今亦依遷陵時例,擇定能走馬禁軍二十人,排立十處,別單書入之意,敢啓。傳曰,知道。
又以義禁府言啓曰,今此發靷擧動時,假都事五員,曾已啓請差出矣。大駕自路祭所還宮時,駕導都事不足,假都事二員,令該曹差出,何如?傳曰,允。
李溟翼,以承文院官員,以都提調意啓曰,前博士李萬封,權知副正字申㶅,俱在罷散之中,依例肄官啓下,付軍職冠帶常仕,何如?傳曰,允。
謝恩,護軍李鼎來。
持平吳始復啓曰,臣之情勢,決不可復玷臺閣,而復命之日,不得不肅謝,臣猶自愧,物議云何,瀝血祈免,反承溫批,惶惑罔措,益復狼狽,臣雖無似,亦有心腸,豈不知聖恩之可感,分義之可畏,而從古以來,實未有如臣之所遭,又未有如臣之所遭,而晏然供仕者,廉恥所關,進退路窮,寧受逋慢之罪,斷無冒出之理,故朔日陪祭三次習儀,俱未進參,雖等閒朝禮,身在憲職,無端不參,則亦難免其責,況今遠日將迫,百僚率職,臣獨何以偃然在家,此雖出於萬分窮蹙之致,而臣罪至此,合被重誅,揆以臺例,何敢一刻仍冒?請命遞斥臣職。答曰,勿辭。退待物論。
全羅監司書目,古阜呈,以哨官崔興立妻,一産三男,事係變異事。出燼餘
自午時至申時,日暈。
禮曹判書吳挺緯疏曰,伏以臣,庸陋最居人下,猥蒙三朝缺敡華貫,致位八座,玷汚名器,固已多矣,乃以缺毁之餘喘,適際初服淸明之日,忝叨司寇,隨事缺蔑有稱塞,聖明之所洞屬也。不意新除之命,出於缺望之外,臣聞命驚惶,終宵繞壁,不知所以致此之由也。竊惟宗伯之職,實掌朝禮,其爲任,重且顯矣,自非時望所推,莫宜居之,顧臣愚昧,萬不近似,不待人言,臣固自知,雖欲貧恩冒進,何可得也。況此因山大禮,將事甚重,尤非如臣所可承當,伏乞聖慈,察臣至懇,亟收成命,回授可堪之人,以嚴官方,以安微分,臣不勝云云。答曰,省疏具悉。卿其勿辭,從速察職。
弘文館副校理洪宇遠疏曰,伏以臣,於前月二十日,伏奉同月十七日承政院右承旨閔宗道次知成貼事旨,經筵入番事緊,爾其斯速乘馹上來,臣於病伏中,猥承召命,驚惶震越,罔知攸措,竊念少非强力,老益羸瘁,方年七十,已成癃廢,臣在高城任所,積爲風土所傷,筋骸氣血,日以疲苶,風痺眩昏,種種危惡,今秋任滿,始得舁還鄕土,而舊疾新痾,一倂䕺纏,右邊手臂缺戰莫運,心神惛憒,喘息煩促,藥餌無良,鍼灸蔑效,風寒之感,又從以匽薄於外,委頓昏倒,人鬼不缺月餘日矣。嗚呼,天崩地坼,國哀罔極,缺不能前進一步地,以盡攀號之痛,缺臣所帶職名,亟賜鐫免,俾臣得安缺答曰,省疏具悉。爾其勿辭,從速上來察職。
上在昌德宮。居廬于寶慶堂南行廊。
未時,太白見於巳地。
謝恩,護軍李重信。
藥房啓曰,伏未審夜來,聖體若何,大王大妃殿未寧之候,益有差減之效乎,慈殿煩鬱等症亦何如?臣等不任憂慮,敢來問安。答曰,大王大妃殿證候,幾盡差減,而慈殿煩鬱之候,與前一樣,予則無事矣。
答校理洪宇遠疏曰,省疏具悉。爾其勿辭,從速上來察職。
領敦寧府事金佑明箚子。大槪,略陳所聞於地官者,請令摠護大臣,議其當否而稟處之事。入啓。
大王大妃殿,藥房問安。答曰,知道。勿爲問安。慈殿·中殿,藥房問安。答曰,罔極。
政院啓曰,今六日仁宣王后發靷時,大駕到路祭所,奉辭後還宮之際,侍臣陪班上馬之事,臨時取稟,不成貌樣,今番則令該曹,別爲磨鍊於儀註中,俾無如前窘急顚倒之患,如何?傳曰,允。
禮曹啓曰,命下矣。臣挺緯,問議于領·右相,則以爲,左議政,例爲摠護使,故發靷及上山陵下玄宮時,帥舁榟宮官,捧梓宮,皆是左議政之任,而今則右議政,爲摠護使,五禮儀所載左議政之任,右議政,以摠護使,當爲奉行,且右議政爲之之任,亦當兼行,左議政則依仁宣王后發靷時,似當留都云,何以爲之?敢稟。傳曰,依爲之。
答領敦寧金佑明箚曰,省箚具悉。所陳辭,當令都監稟處焉。
政院啓曰,昨日返虞習儀時,大駕入明政殿庭幕次後,解嚴一款,通禮不爲啓請,再三催促,則徑先出去云,事甚可駭,當該通禮,推考何如?傳曰,允。又啓曰,昨日習儀時,侍衛禁軍,有乘疲弱牝馬者,軍中乘牝,事極可駭,此無非本兵不能檢飭之致,兵曹當該堂上,推考,當該禁軍將,令兵曹治罪,其禁軍,使之摘發,決棍汰去,何如?傳曰,允。
修撰李夏鎭上疏。大槪,敢爭再昨未盡之說,冀蒙裁察事。入啓。
國葬都監郞廳,以摠護使意啓曰,山陵道路橋梁摘奸事,都監堂上以下,初七日將爲出去,工曹堂上,亦當依例進去,而判書李正英,參判金徽,俱以山陵都監堂上,方在陵所,參議金玉鉉,在外未上來,參議姑爲改差,令該曹趁速差出,以爲進去之地,何如?傳曰,允。
明日咸鏡道進香,晝茶禮兼行正時,午正初刻。
府啓,引嫌而退,不得行公,雖緣情勢之難安,旣有不參朔祭習儀之失,不可仍在臺閣,請持平吳始復遞差。答曰,依啓。
吏曹啓曰,臺諫有闕,政事,取稟。
傳曰,政事,明日爲之。諫院朝報
上在昌德宮。居廬于寶慶堂南行廊。
謝恩,知事姜栢年,同知權堣,靈豐君㵓,所江僉使元相兼,養賢奉事崔楥。
答修撰李夏鎭疏曰,省疏具悉。所陳之辭,雖如此,再昨引對時,旣已完定,今不必更議矣。
藥房啓曰,伏未審夜來,聖體若何,慈殿煩鬱等證亦復何如?臣等不任區區憂慮,敢來問安。
山陵都監郞廳,以摠護使意啓曰,以領敦寧府事金佑明箚子,令都監稟處事,命下矣。山陵取土之處,在於外白虎外大路越邊山麓,當初令諸地官商議,定其方位而取用,山脈之斲斷,似不至爲害,而此處若入於火巢之內,則自當塡補削平,長養樹木矣,至於大路之逼近陵外,臣等亦以爲慮,此是自京城抵陵所之大路,必謂塞斷大忘憂峴,然後可廢此路,陵幸時道路迂迴,亦恐難便,欲於前頭火巢議定時,審察其形勢,而有所稟處矣,今此金佑明箚中所陳,自大忘憂西底,迤從山際治道,南出小忘憂路云者,出於地官潘好義之言,臣等出去時,潘好義,亦令隨往,以爲同參問議之地,何如?傳曰,允。
布衣尹鑴上疏。大槪,非分之命,已歷多日,因山且迫,不敢在奔走之列,惶恐隕越,益無以自處,懇乞聖慈,亟遞臣職,以幸公私事。入啓。
答藥房曰,慈殿症候一樣,予則僅得無事矣。
禁府照本,李知白矣,觀此刑曹啓目,則淑只傷處,兩足□□臀肉盡破,新打之痕,明白無疑,罪從重杖一百,徒三年,年七十以贖,盡奪告身。啓功減一等。
司僕寺官員,以提調意啓曰,新除授本寺正鄭重徽,與判官柳以泰,爲異姓四寸兄弟,相避之法,在下當遞,而判官所掌,爲任最重,柳以泰,勤幹擧職,熟諳凡事,不但遞易可惜,當此發靷臨迫,本寺亦多整齊擧行之事,尤不可付諸生手,正鄭重徽,改差。柳以泰,仍令察任,何如?傳曰,允。
傳曰,史官一員待命,騎馬三匹立之。
明日諡冊內入正時,巳正一刻,宗親府別進香晝茶禮兼行正時,午正初刻。諫院朝報
有政。以金錫胄爲都承旨,趙汝秀爲右通禮,鄭重徽爲司僕正,吳九星爲平市奉事,睦來善爲工曹參議,李沆爲持平,吳始壽加望爲刑曹判書。政事軸
上在昌德宮。居廬于寶慶堂南行廊。
答掌令尹鑴疏曰,省疏具悉。爾之出仕,予日望之,連章固辭,若是其邁邁也,還切愧恧,不知所以爲諭也。爾其安意勿辭,從速察職,以補不逮。
謝恩,工曹參議睦來善,同知金孝仁,護軍成鈛,都承旨金錫胄。
禮曹參議鄭載禧,地官潘好義,新陵火巢看審事,出去。
摠護使金壽恒,山陵退壙開金井事,出去。
新陵內摘奸。
國葬都監郞廳,以摠護使意啓曰,都監廳申厚載,昨日遭父喪,各房役事,雖已完事,發靷時都廳,不可不備員,其代,以弘文館副應敎崔後尙差下,何如?傳曰,允。
傳曰,大行大王衰服及杖,今方置安於靈座東邊,前頭發靷時,問于領議政·右議政以啓。
禮曹啓曰,今月初二日引見時,領議政許積所啓,仁宣王后喪,公主當服三年,當服朞年與否,令禮官議定缺事,傳敎矣。臣等取考五禮儀服制條,內喪則王世子嬪,齊衰三年,其下又曰,親女服與世子嬪服同,以此觀之,則親女之服,爲齊衰三年明矣,而仁宣王后初喪時,親女服,以朞年磨鍊,似是泛看之致,至於已嫁與未嫁,不爲擧論,只曰親女服,與王世子嬪服同云者,不敢以適人,有所降殺而然也。五禮儀不但如此,儀禮經傳,臣爲君服圖,亦曰天子之女,嫁諸侯,爲父斬衰,爲母齊衰,諸侯之女嫁大夫,爲父斬衰,爲母齊衰,國制與古禮,俱有明證,今此公主之服,似當以齊衰三年爲之,而當初旣以朞年缺則到今追改,非臣等所敢擅便,議于大臣及在朝儒臣,定奪何如?傳曰,允。又啓曰,命下矣。伏見春秋館堂上考來實錄,則從服一節,別無現出之處矣。先正臣李滉以爲,母在則妻不得承重,先正臣金長生以爲,夫婦不可異服,兩臣所言,俱有證援,而其論不同,以妻不得承重云者,以傳重爲重也,夫婦不可異服云者,以從服爲重也。以此兩說,參互觀之,則金長生所謂家禮與時王之制,皆云從服而無姑在則否缺妻姑在不服云者,恐不然云云之說,誠有據矣,而儀禮子夏傳曰,宗子之母在,則不得爲宗子之妻服,此言承重之義,在於姑,故宗人,不欲存其姑而服其婦也,家禮小功服條曰,爲嫡孫及曾玄孫,當爲後者之婦,姑在則否,此言其姑在則傳重之義,在於姑,故不得嫡孫婦之服,服其婦也。然則嫡孫及曾玄孫,當爲後者之婦,其姑在則亦不敢承重之服,服其父之祖若曾高祖,比隆於其姑也明矣。李滉之言,其以此故耶,然莫重禮疑,決非如臣等蒙學所可輕斷,請更議于大臣及在朝儒臣而定奪,何如?傳曰,允。
國葬都監郞廳,以摠護使意啓曰,都監一房監造官金元燮,頃遭母喪,而本房役事已畢,故不爲出代矣。發靷時監造官,各有應行之任,不可不備員,承文院副正字朴徵,監造官差下,使之察任,何如?傳曰,允。
兵曹啓曰,政院啓辭命下矣,將則其日事勢,似未及致祭於結陣中,意慮外,而常時不能檢飭之罪,則在所難免,故本番羽林將裵尙□,依啓下從重決棍,而禁軍中正摠三十人,令摠十人,則正令不察之罪,有甚於將,故雖是啓辭之外,而加數決棍,至於缺可駭可怪之甚,故另査實狀,則韓建,本以受馬禁軍,私自出送其馬,而借騎牝馬云,旣受國馬,當此前期定日擧動之時,乃敢私自出外,情狀極其可痛,故別爲重棍,仍念禁軍受馬之類,率皆不盡飼其馬料,而私自使用,小無顧惜,以致官馬無不瘦瘠,已成謬習,所關非細,若不隨現重處,將無以懲戢,韓建所犯,不可施棍而止,汰定禁軍袱直,何如?傳曰,允。
正言申琓啓曰,今日臣與長官以下諸僚,行相會禮於朝房,以前大司諫李嵇削黜還收事,發論於席上,則僚議參差,終至起鬧,缺李嵇,身居言地,志切獻忱,缺聖世擧惜,未免爲過中之歸,故上章論列者,只欲陳其所懷而已,有何一毫護黨之意乎?其言雖或有不槪於聖心者,其在聖上待臺閣之道,固不當如是摧折也。況此新服之日,尤宜優容言者,而初豈賜批,追加譴罰,實非聖世美事也。同僚再三堅執,至以事在旣往爲言,此則有不然者,凡論事之道,在事之當否而已,豈可以事在旣往,而不爲論執乎?此無非如臣疲劣,忝居言地,言不見信,見輕同僚之致,何可一刻苟冒?請命遞斥臣職。
大司諫鄭晳啓曰,正言申琓,今日行相會禮,以前大司諫李嵇削黜還收事,發言於席上,臣以爲,嵇之以言獲罪過重之意,吾亦略及於前疏中,而到今事過已久矣,因山又迫,則此時論啓,未見其可,以此與之反復商確,而同僚堅執己見,終至起鬧而後已,無非臣忝居首席,言不見信之致,何可一刻仍冒,請命遞斥臣職。
獻納李宇鼎,正言睦昌明啓曰,卽者正言申琓,發論於席上曰,前大司諫李嵇,身居臺閣,以言獲罪,無論事之是非,今日請還收云,臣等答曰,凡論事之道,當觀其是非而已,不可泛以臺閣言事爲言,正言,試論玆事之根抵云爾,則缺禮之是非,吾亦不知,而彼必有見而陳疏,不可不還收云云。臣等答曰,不論其本,只請還收,旣非臺閣之體,且當因山迫近之日,事雖可論,不宜瀆擾於哀疚之中,況此事不宜爭執者乎,正言,更思之,以此論難,則不復商確,遽爾起鬧,臣等竊未曉其意也。同僚旣以見輕引避,臣等亦何敢晏然?請命遞斥臣職。
答正言申琓,大司諫鄭晳,獻納李宇鼎,正言睦昌明曰,勿辭,退待物論。
刑曹判書吳始壽上疏。大槪,意外拔擢之恩,決難承當,冒陳危迫之懇,祈回新命,以安微分,以重名器事。入啓。諫院朝報
上在昌德宮。居廬于寶慶堂南行廊。
答刑曹判書吳始壽疏曰,省疏具悉。今玆擢用,意非偶然,卿其勿辭,從速察職。
謝恩,刑曹判書吳始壽,執義尹衡聖,同知李箕男,護軍柳炳然·金□□·□□□,奉事吳九星。
禮曹啓曰,因本曹啓辭,中宮殿從服與否,及公主當服三年,當服朞年與否,更議于大臣及在朝儒臣事,允下矣。大司憲許穆,方在朝,而掌令尹鑴,亦在京,且於庚子年議禮時,曾有收議之命,今亦依前例收議乎?敢稟。傳曰,依爲之。
又啓曰,傳曰,大行大王衰服及杖,今方置安於靈座東邊,前頭發靷時,何以爲之乎?問于領議政·右議政以啓事,傳敎矣。問于領議政許積,右議政金壽恒,則以爲,人之死於喪中者,衰服置處,古禮無爲據之文,而俱以我朝先正諸臣所論,缺人以爲喪服,陳於靈床,旣葬而撤靈床,則藏於靈座之傍,以待除服之期。金長生以爲,以孝服隨魂帛出入,置諸靈座,以待服盡之時,似或可也云,而又引鄭逑所答,未葬之前,則象生時喪服,常置靈座,旣葬之後,則撤喪服之語,而著之於書,先儒所論,雖不無異同,初喪象生時,葬後不得不事之以神道,則鄭逑所謂旣葬後撤喪服云者,亦此意也。大行大王衰服及杖,發靷時,仍爲奉置於殯殿,返虞之後,埋安於潔地,似合情禮云矣,敢啓。傳曰,知道。
缺議于大臣及在朝儒臣,則領議政許積,左議政鄭致和,右議政金壽恒,行判中樞府事鄭知和以爲,諸侯之女,嫁於大夫者,爲父斬衰,爲母齊衰,昭載於儀禮經傳,而親女服,與王世子嬪服同,亦載於五禮儀,則公主之於仁宣王后之喪,當服三年明矣。當服以朞年磨鍊者,不過禮官,不能詳察禮文之致,仍服三年之外,無容別議,伏惟上裁。大司憲許穆以爲,仁宣王后之喪,公主之當服齊衰三年,旣有禮經明證,更無可議,伏惟上裁。掌令尹鑴以爲,微末小臣,卒承朝廷詢禮之命,缺惑,失其所對,況此公主服制,缺且有禮官大臣之議,臣之何敢容議,以辱朝廷?伏惟上裁。領中樞府事宋時烈在外,大臣及儒臣之意如此,上裁,何如?傳曰,依議施行。
執義尹衡聖啓曰,臣衰年積痼,死期己迫,向日之承牌不進,雖緣病勢之危篤,其在分義,以犯違慢之律,物議之非,固所難免。今此新命,又下於夢寐之外,臣於病伏中,驚惶罔措,亟宜自列,備陳難進之缺一味喘喘,末由轉動,啓欑己迫,大小臣僚,莫不遑遑含恤,奉職奔走,而臣獨何人,身帶臺銜,息偃自便,況初度習儀之日,在臣除拜翌朝,而未及祗肅,亦不趨參,臣罪至此,又加一層。臣調治多日,俟得小差,僅僅扶曳,今始來避,瀆擾於嚴廬哀疚之中,臣罪尤大,臣何敢晏然仍冒?請命遞斥臣職。
以執義尹衡聖避嫌,傳曰,觀此避辭,則小無可嫌之事,且因山迫近之日,如是瀆擾,似涉未安,還出給。
王大妃殿,以諺書下敎于藥房曰,大殿□□□□久未差復,當此日氣寒凜之節,城外擧動,誠甚悶慮,故自內方爲極力勸止,藥房,亦知此意,可也。
掌令南天漢啓曰,諫院多官,以李嵇削黜還收事,論議不一,全數引避,本府當爲處置,而李嵇伊日之疏,專攻臣而發,臣何敢可否於其間乎?請命遞斥臣職。答曰,勿辭,〈退待〉物論。
以藥房都提調以下請對,傳曰,引見。
引見罷出後,王大妃殿,藥房口傳啓曰,路祭所擧動,必有添傷之患,故未下敎之前,臣等亦甚憂悶,相議欲達矣。及承下敎之後,欲以文字仰陳,而恐未能詳盡,卽爲請對入侍,以不缺陳達,則上意堅拒,至於痛哭不止,臣等不得己姑爲退出,而明日將欲更爲請對,期於得請而後已,伏望日內,亦且極力開,何如?答曰,當如所言矣。
政院啓曰,諡冊寶內出,初以今初八日辰時推擇,而該曹慮其與朝上食相値,改以巳時退定,啓下矣。今聞請諡宗廟之際,不但節目甚多,日晩後行事,亦涉未安云,依初定辰時擧行事,分付該曹,何如?傳曰,允。
□□□□□□□正時,辰正一刻。
府啓,竝引嫌而退,不究是非,强欲還收,其在臺體,誠甚苟且,所執旣是不可苟合,輕先起閙,在我無失,斥己之疏,爲閙之因,嫌不可否,其勢固然,請正言申琓遞差。大司諫鄭晳,獻納李宇鼎,正言睦昌明,掌令南天漢,竝命出仕。答曰,依啓。諫院朝報
上在昌德宮。居廬于寶慶堂南行廊。
摠護使金壽恒,山陵退壙開金井後,入來。
長生殿提調李俊耉,都廳金千鎰·李柔,山陵退壙下玄宮時,隧道諸具豫備事,出去。
謝恩,持平李沆。
禮曹啓曰,仁宣王后喪,公主服制當服三年之意,大臣及儒臣,旣己獻議稟啓,依議施行事,命下矣。當初服制磨鍊單子中,改付標以入之意,敢啓。傳曰,知道。
藥房啓曰,昨日臣等,仰瞻玉色消瘦,咳嗽頻發,夜來氣候若何,慈殿煩鬱等症亦何如?臣等憂慮未弛,敢來問安。
兩慈殿·中殿,藥房問安。答曰,知道。
政院啓曰,卽遠之期已迫,閑漫公事,出入未安,依前例自今日勿入之意,敢啓。傳曰,知道。
答藥房曰,慈候與前一樣,予之咳嗽則今已快愈矣。
明日上諡殯殿正時,巳正一刻,改銘旌正時,未初三刻。
政院啓曰,藥房都提調以下請對,右議政金壽恒來待矣。傳曰,引見。
吏曹啓曰,臺諫有闕,政事,取稟。
藥房請對入侍時,摠護使金壽恒所啓。都監堂上及都廳,則雖缺仍爲兼察,而郞廳則以看檢工役之故,仍帶臺諫,事體難便,今此國葬都監一房郞廳李沆,新除持平,役事雖畢,旣有次知,儀物發靷時,又當陪護大輿,詳知首末之人,遞易重難,而係是臺諫,何以爲之?上曰,李沆臺職,遞差,可也。又所啓。陵上曲墻及齋室諸處土役,正當寒月,皆以炭火取乾,似未能堅固,春間解凍之後,恐未免剝落之患,前頭若有修改之役,則以各其監董官使之修改事,豫爲定奪分付,何如?上曰,依爲之。諫院朝報
上在昌德宮。居廬于寶慶堂南行廊。
未時,太白見於巳地。夜一更,白雲一道如氣,自西方直指巽方,長竟天,廣尺許,良久乃滅。
謝恩,刑曹參判閔點,右通禮趙汝秀,司藝金益廉,護軍崔文湜,修撰李濡,學錄金時鉉。
大王大妃殿·慈殿·中殿,藥房問安。答曰,罔極。
藥房啓曰,因山之期已迫,攀慕之懷益切,伏未審夜來,聖體若何,慈殿氣候,亦無大段添傷之患乎?臣等無任憂慮,敢來問安。答曰,慈候僅得無事,予因山只隔一宵,五內如裂,只自慟哭而已。
政院啓曰,玄宮封鎖官,例以執義差實差,司諫差豫差,俱詣陵所矣,今者執義尹衡聖,無故在職,當差實差,而司諫洪汝河,則時在慶尙道咸昌地,除授之後,爲日己久,而尙不上來,不可無變通之道,洪汝河本職,姑爲改差。其代,今日內援例開政,差出似當,敢此仰稟。傳曰,依啓。
王大妃殿,以諺書下敎于藥房曰,發靷時郊外擧動事,累次開諭,僅得停止,而返虞時則當爲出迎於郊外,此意知悉。
上諡殯殿後,大殿·大王大妃殿·慈殿·中殿,政院·玉堂問安。答曰,罔極。
大殿承傳色口傳下敎曰,路祭所祗迎定廳爲之,慈殿累次勸止,勤懇不已,故不得不勉抑至情,奉承慈敎,敦化門外祗迎,返虞時郊外出迎之意,知悉擧行。
都提調以下口傳對曰,下情不勝悶迫矣,纔承慈敎,已知停止之意,而今者聖敎又如此,欣幸之極,不知所達,節目則當依敎擧行矣。
明日啓殯奠朝奠兼行正時,辰初初刻,開門罷漏後,啓欑宮正時,巳正一刻,虞主詣殯殿正時,午正三刻,祖奠正時,申初初刻。
政院啓曰,發靷時大駕,當先詣敦化門外幕次,而若由仁政門出,則事勢難便,不無窘急之慮,奉安輪輿後,大駕則卽從宣政門,出詣幕次,似或便當,必須豫爲定奪,然後各該司,當有擧行之事,敢稟。傳曰,依啓。諫院朝報
備邊司郞廳,以領右相意啓曰,今此發靷時,陵所,旣有扈衛軍兵,則不可無軍號,依前例十一日,二日,軍號令,兵曹啓下持去,以爲臨時開坼頒布之地,何如?答曰,允。備局謄錄
有政。以安後泰差司僕正,鄭重徽差校理,趙爾翰差正言,權愭差持平,鄭匡周差敬陵參奉,申琓差兵曹正郞,沈攸差司諫。政事
上在昌德宮。居廬于寶慶堂南行廊。
未時,太白見於巳地。夜一更,流星出參星下,入東方天際,狀如拳,尾長三四尺許,色赤。
謝恩,司諫沈攸,正言趙爾炳,持平權愭,校理鄭重徽,司僕正安後泰,兵曹正郞申琓,護軍金元瑋·宋奎淵,訓鍊判官金萬英,司圃別提韓公佖。
啓殯奠朝奠兼行後,兩慈殿·大殿·中殿,藥房·政院·玉堂問安。答曰,罔極。
假注書李聃命,大輿陪進,代以李萬封爲假注書。
禮曹啓〈曰〉,大行大王衰服缺爲奉置於殯殿,返虞後缺潔地事,以大臣收議草記。傳曰,知道事,命下矣。返虞日魂帛埋安時,依練後埋安衰服例,尙衣院官奉出,內侍眼同,埋安于魂殿後園屛處,而埋安時應入諸具,依例分付各該司,何如?傳曰,允。
藥房啓曰,日月不居,啓殯在卽,伏想攀慕悲痛之情,益復罔極,伏未審冒曉哀臨之餘,氣體若何,慈殿摧慟之中,氣候亦何如?臣等憂慮倍切,敢來問安。答曰,慈候僅得無事,予則罔極矣。
藥房口傳啓曰,□□□□□□極可憂悶,故醫官醫女,則使之備持藥物,已爲待令於差備,而臣等今日,亦爲直宿之意,敢達。口傳答曰,醫官醫女,待令爲可,而提調則不必直宿矣。又口傳啓曰,淸風府院君金佑明,雖受守宮落點,只是明曉擧動前直宿而已,限返虞仍使直宿似當,臣等明日,亦當陪往山陵,今日直宿,不過一日,下敎雖如此,臣等不可不直宿之意,敢此竝達。口傳答曰,依啓。
啓殯宮後,兩慈殿·大殿·中殿,藥房·政院·玉堂·百官奉慰問安。答曰,罔極。
明日遣奠正時,子初初刻,發靷正時,丑初,宮·都城開門,二更一點。
祖奠後,兩慈殿·大殿·中殿,藥房·政院·玉堂·百官奉慰問安。答曰,罔極。
京畿監司沈梓,導駕事,出去。
謝恩,副修撰李寅煥。
二更開門後,大殿·大王大妃殿·慈殿·中殿,藥房問安。答曰,罔極。
大殿,敦化門外入幕次後,藥房·政院·玉堂問安。答曰,罔極。還宮後,大殿·大王大妃殿·慈殿·中殿,藥房·政院·玉堂問安。答曰,罔極。諫院朝報
上在昌德宮。居廬于寶慶堂南行廊。
未時,太白見於巳地。
大殿,政院·玉堂·留都百官奉慰問安。答曰,罔極。大王大妃殿·慈殿·中殿,藥房·政院·玉堂·留都百官奉慰問安。答曰,罔極。
藥房啓曰,徹夜哀臨,攀擗罔極之餘,復値風寒猝緊,伏未審聖體,若何?伏聞差備待令醫官之言,夜間慈候膈上氣逆之候,連進藥物之後,纔得少降云,卽今加減,亦復何如?臣不勝區區憂慮,敢此問安。
山陵都監書目,當日巳初,大輿到山陵成殯事。
政院啓曰,諸道之進香會葬,各定差員,不以一人兼行,而獨咸鏡道,以都事兼差以送,揆以事體,己極苟簡,且都事,數日前,以進香上來肅拜,無還下去之事,而今日又以會葬上來肅拜,其爲擧措,尤極顚倒,監司呂聖齊,都事李先慶,竝推考,何如?傳曰,允。
答藥房曰,慈殿膈上氣逆之候,少除後一樣,予則罔極。
傳曰,移御則不爲,而仍居缺以敦禮門爲差備門,以宣傳。缺
左副承旨鄭維岳啓曰,臣與缺禁軍之十處排立者,當此極寒,人皆露處雪上,且無喂馬之物,馬皆饑立,所見可矜,每一處空石十立,馬草一同,趁今日,十里內則自戶曹輸給,十里外則自本官覓給事,急速分付,何如?傳曰,允。
大殿·大王大妃殿·慈殿·中殿,藥房夕問安。答曰,罔極。諫院朝報
上在昌德宮。居廬于寶慶堂南行廊。
四更,月犯昴星。
四殿,藥房·政院·玉堂問安。答曰,罔極。
藥房啓曰,缺罔極,値玆窮臘,日寒又酷,伏未審夙夜啓處之中,聖體若何,慈殿膈煩氣逆諸候,夜來亦復何如?臣不勝區區憂慮,敢此問安。
布衣尹鑴上疏。大槪,猥陳私懇,請治臣不赴山陵之罪,仍請明日聖駕,前詣山陵,躬臨大窆,因成返虞之儀事。入啓。答曰,省疏具悉爾懇。憂愛之誠,予深嘉歎,擧動事,當允從焉,爾其勿辭,從速出仕,以補不逮。
傳曰,山陵擧動事,令禮官卽卽擧行事,分付。
左議政鄭致和,請對入侍。
藥房啓曰,卽伏見布衣臺官之疏,請以明早親詣山陵,逮時臨壙,以爲自盡聖心,以順天下之本,其言誠有援經考傳,稱於情文者,而第伏念日昨慈聖之反覆勤諭,以寢聖上祗辭郭外之禮者,實出於保護沖弱,惟疾是憂之意,而今者乃不體慈聖憂虞,又不念君上疾病,遽然遠駕,犯風寒觸霜雪,驅馳撼頓之餘,攀擗悲號之中,不自覺其有傷損,而節宣興居,一有不適,則臣恐强爲此論者,適足以敗孝傷忠之歸也。當己丑·己亥大喪,以我孝宗大王槪我大行大王至德純行,不得親臨於永閟玄宮之日,雖以仁祖大王朝事言之,庚午緬禮及壬申先后之喪,亦不得親訣,此豈有所未盡於聖心而然,亦昧於古聖至德要道,以順天下之敎而然乎?此必事形時勢,有不得不然者,況今聖上沖齡,非如列聖春秋鼎盛之比,則豈可遽因一喜大之言,倉卒動駕,以犯必至之危乎?伏乞亟收尹鑴疏辭勉從之命,以副群下遑遑切急之望。答曰,不允。
左議政引見時,山陵擧動還寢定奪。
明日返虞時出宮,初嚴巳初二刻,二嚴巳正一刻,三嚴巳正四刻,下玄宮望哭正時,辰初一刻,自內望哭時,開門罷漏後。
四殿,藥房夕問安。答曰,罔極。諫院朝報
上在昌德宮。居廬于寶慶堂南行廊。
未時,太白見於巳地。
答吏曹參判金錫胄疏曰,省疏具悉。卿辭至此,本職當勉副焉。內下記草
政院啓曰,摠戒廳三運軍兵,今已上來,運實數三百三十三名,以此分排三番,與廣智營入直再運軍兵,明日替代之意,敢啓。傳曰,知道。謄錄
上在昌德宮。居廬于寶慶堂南行廊。
未時,太白見於巳地。
答藥房問安啓辭曰,慈候別無加減,予之咳嗽,幾盡差愈矣。
答憲府處置啓辭曰,仍傳前啓,臨事做錯,事是大段,命招纔下,未及入對,有何所失。持平李喜龍遞差。掌令金壽弘出仕。
右捕廳啓目云云,答曰,如此悖惡之人,不可尋常治之,令攸司嚴治。內下記草
備邊司郞廳,以三公意啓曰,各司今秋冬等褒貶,當於明日磨勘封進,而不但各司官員之奔走不遑,退封於卒哭之後,旣有今六月之例,依前例退捧於來正月十五日之意,分付施行,何如?傳曰,允。備局謄錄
上在昌德宮。居廬于寶慶堂南行廊。
未時,太白見於巳地。夜二更,白雲一道如氣,自北方直指東方,長數十餘丈,廣尺許,良久乃滅。三四五更,月暈。
望祭後,四殿,藥房·政院·玉堂·百官奉慰問安。答曰,罔極。
下直,金城縣監宋最,載寧郡守崔元泰。
藥房啓曰,寒威愈酷,冒曉哀臨,伏未審此時,聖體若何,慈殿膈上煩鬱之候,悲疚之中,得無添傷之患乎?臣等不勝憂慮,敢來問安。答曰,罔極。慈候僅得無事矣。
大司諫鄭晳啓曰,昨者同僚,簡問于臣,卽其引避中事也。臣意以爲,事雖可論,不是一日爲急,除待卒哭,商確爲之,未爲不可,至於賓廳議禮之啓,則其時首相,旣因此被譴,到今竝論諸臣,恐非鎭靜之道,故以此措辭答送矣。同僚不□更議,遽至引避,而乃加以遷就之斥,此莫非如臣疲劣,忝居首席,言不見信之致,其不可一刻苟冒也決矣。且臣於再昨□陵陪從而還也,中寒甚重,疾勢苦劇,昨今陪祭及起居之班,一未進參,□□大矣,請命處斥臣職。答曰,勿辭,退待物論。
正言趙爾炳啓曰,臣至愚極陋,無一可□言責之任,斷非所堪,新除之初,適値因山隔日,不遑露章煩籲,强顔祗肅,愧懼度日矣。昨日同僚簡通,以乙亥論禮及賓廳議啓,將有所論啓,而夏間賓廳□□時,臣之外三寸叔姜栢年,以憲職,亦在牌招之中,旣己隨參,則臣於此論,有不敢可否之嫌,臣何敢晏然仍冒乎?昨緣日暮,今始來避,臣之所失□請命遞斥臣職。答曰,勿辭,退待物論。
大王大妃殿,藥房口傳啓曰,自大殿行素,已至累日,此乃必傷,其下情之悶迫,當復何如?臣等以復膳之意,已欲仰達於大殿,而趑趄至今矣。今則返虞已過,復膳之意,勸諭,何如?且逐日親祭,恐有添傷之患,明日虞祭,則不可不攝行,臣等將以此意,仰達于大殿,而自內亦爲勸諭之意,敢此仰稟。口傳下答曰,大殿復常膳□□勸諭而依爲之矣。
大殿,藥房口傳啓曰,素膳進御,已至一望,返虞之後,亦過三日,自□復常膳之意,敢此仰達。且於近來,寒威愈酷,而今日望祭,旣已親行,明日虞事,又爲親行,則逐日行祭,必致添傷,明日使之攝行之意,竝爲仰稟。口傳答曰,三虞則姑無大段疾病,何以不參,復膳事,慈殿勸諭至勤,且有難違敎,不得不勉從,而罔極益甚矣。又以口傳對曰,三虞攝行事,不爲允從,此必孝思,有難勉抑而然矣,雖以姑無疾病爲敎,而冒曉行禮,至於累日,則玉體添傷,在所必至,下情悶迫,當復如何,以私家言之,則三虞乃終虞,以是爲重,而國家則凡七虞,三虞無尤重之事,明日則,使之攝行,後日則觀勢親行,似□矣。累次煩達,極知惶恐,而不勝區區憂慮,敢此更稟。口傳答曰,自慈殿亦以□言不可不從爲敎,卿等之勸迫,至於累□明日則使之攝行焉。
大王大妃殿諺書下敎曰,慈殿本來質弱,且有宿疾之中,累月行素,元氣漸敗,近來則罔極倍切,扶將尤難,大病之生,朝夕必至,自內以從權之意,將欲極力勸諭,而自外亦□此意,以爲急速從權之地,可也。又以口傳對曰,臣等亦以此憂慮罔涯矣,下敎如此,自明日藥房及朝廷,當極力仰請矣。
忠淸監司書目,領中樞府事宋時烈,待罪於鎭川地事。
左議政鄭致和箚子。大槪,病勢添重,今日陪祭問安,俱不得進參,伏乞亟命鐫削臣職名,以治臣罪事。入啓。□明日三虞祭正時,四更一點,開門,三更三點。
司諫沈攸啓曰,臣於昨朝,見同僚簡通,己亥服制,首論壞禮之人,不可不論,且賓廳議禮時,終始依違之諸臣,亦當竝論,今日會于朝房□□爲中學一會事也。臣答簡曰,禮家聚訟,自古諸儒,意見各自異同,未聞以此事罪也。因山纔過,卒哭未行之前,汲汲論斥儒賢,是何意也?聖上初服之治,明如日月,諸僚當秉正論,同寅協恭,歸於至理,而執此服制一事,必欲延禍士林,竊不取也,鄙見如此,雖會朝房,不可苟同云,而今見聯名引避□□□臣誠錯愕,不欲與之相較,而彼以聯□□□臣安得默然已乎?領中樞府事宋時烈□□□□不世之遇,待之以賓師之禮,契合昭融,有若漢昭烈之諸葛亮,唐太宗之魏徵。大行大王恩禮之隆,宋時烈圖報之誠終始不替,而至於末年,以服制釐正,賓廳會議,屢勤嚴敎,首相被譴事同□以此執言,必欲追罪宋時烈,臣所未□□□宋時烈,爲孝宗大王盡制之心,可質神明,□□□議禮之際,古經文義,雖有見解之不同,□□固非創意而定制,不可以此而罪之,□□釐正之後,聖敎亦禁更言其事,而同僚必欲以此,搆陷儒賢,搖蕩朝廷,抑獨何心哉?當此聖孝哀慕罔極之中,因山禮完,纔過一日,惹起重論,汲汲然攻擊,如恐不及,難掩其情態之妄動矣。卽今時勢,國家連遭巨創,生民荐罹饑饉,外□□□訌,若將有朝夕之警,而莫此之□□□□之論,日成搢紳之禍釁,臣每仰屋,國事恐無稅駕之所矣。同僚所請怯□威勢,人不敢開口者,至於十五六年云,皆是激惱聖衷,以爲大震聲勢之地,臣之答簡所謂延禍士林者,此也。且以臣□前有誤禮之大臣,不顧國是之已定,措語陰慘,背公死黨云者,此亦陷臣於不測之誅,而不自知其欺罔君父也。臣以白首孤蹤,老母年今八十,急於便養,屢尋解組而歸,則屛伏江郊,杜門索居,□□時議,如隔弱水,謝絶交遊,無相先相死於朝,此則同朝之人,孰不知之?臣不欲一一自列也。臣還自山陵,卽見老母,昨出江外,今始來避,旣被同僚之斥,不可一日在職,請命遞斥臣職。答曰,勿辭,退待物論。
持平權愭啓曰,臣同僚將論己亥誤禮之失,而曩者臣父臣諰上疏,以三年之制爲是曰,今□義起,可質百世,臣父緣此重被□□因致廢棄者,幾至十餘年而死,□臣何敢偃然與於此議乎?臣昨日簡通中,已言此意引嫌之失旣□矣。且臣草土中,重得食渴,幾死纔甦,而千里遠來,道路添傷,力疾趨走,連忝陪列,失攝旣多,病勢深谻,腹痛泄瀉等症,一時兼發,今日陪祭,亦未進參,臣罪至此尤大,以此以彼,決不可仍冒,請命遞斥臣職。答曰,勿辭,退待物論。諫院朝報
都摠府啓曰,以造果廳排設事,曾因徽旨,本府移接於南所及把摠房矣。今則造果廳,旣已罷出,本府及各處,依前還入,請出標信。傳曰,知道。摠府謄錄
上在昌德宮,居廬于寶慶堂南行廊。
午時,日暈。未時,日暈兩珥。
謝恩,敬陵參奉鄭匡周,僉知任聖尹。
答左議政鄭致和箚曰,省箚具悉卿懇。卿之疾病未瘳,出仕未久,冒寒添傷,予甚慮念。卿其安心勿辭,更加從容調理,以副至望。仍傳曰,遣史官傳諭,遣御醫看病。
三虞祭後,四殿,藥房·政院·玉堂·二品以上·六曹問安。答曰,罔極。
全羅監司書目,靈光郡守姜汝㦿,不待災傷結末,徑先棄歸。玉果縣監申汝拭,土豪作變,引嫌辭職,爲矯惡習,費辭牢塞,而終不聽從,任意棄官。竝只罷黜事。
慶尙監司書目,榮川呈,以副校理羅以俊上疏上送事。啓。答曰,省疏具悉。爾之爲國誡誨之言,予甚嘉之,爾其勿辭,從速上來察職。
政院啓曰,卽伏見諸道褒貶等第啓本,則慶尙左兵使權道經,右兵使李延禎,京畿水使李益亨,全羅兵使申命全,原襄監司金禹錫,今甲寅秋冬等邊將褒貶,無一人居下,殊無嚴明殿最之意。請竝推考,何如?傳曰,允。
又啓曰,伏見咸鏡監司呂聖齊,今甲寅秋冬等褒貶啓本,則無一人居下,殊無嚴明殿最之意。平安監司申晸褒貶啓本,則定州牧使李行益褒貶中,銳意恤民之銳字,誤以銃字書之,亦難免不察之失。請竝推考。傳曰,允。
禮曹啓曰,自上敬思殿受服時,中宮殿從服與否,更議于大臣及在外儒臣定奪事,傳敎矣。議于大臣及儒臣,則領議政許積以爲,傳重之服,理當在姑者,禮也,夫婦不可異服亦禮也。傳重之義,嚴於從服,則今之處此禮,似當從先正臣李滉,母在則妻不復承重之說,而如臣蒙學,不敢折衷於莫重之疑禮,唯在聖明,博詢於識禮者而酌處焉耳,伏惟上裁。行判中樞府事鄭知和,臣素昧禮學,見識孤陋,固不敢折衷於莫重疑禮,而杜氏通典所謂傳重之服,理當者姑云者,雖以傳重爲重,而張子理窟所謂夫婦不可異服云者,亦出於參酌人情。且禮宜從厚,今日之事,似當從從服之禮,恐無不可,伏惟上裁。大司憲許穆以爲,先儒諸說,各有援據,意各不同,固難以淺見斷定,而儀禮子夏傳,宗子之母在,則不同爲宗子之妻服。家禮小功服條,亦曰嫡孫及曾玄孫,當爲後者之婦,姑在則否,皆以傳重爲重,臣意謂從子夏傳傳重之義,伏惟上裁。掌令尹鑴以爲,臣市井外臣,蒙無知識,而累降朝廷之淸問,詢以國家之典禮,亦臣臨門,禮數優異,臣誠震怖駭惑,不知所以爲言者。況臣纔以愚見,妄論大禮,自取咎悔,方在上章俟罪之中,又何敢輒豫斯議,以爲朝廷之羞?伏惟上裁。右議政金壽恒,以賓廳會議之罪,物論峻發,方在俟譴之中,不敢獻議云。領中樞府事宋時烈在外,大臣及儒臣之意如此,上裁,何如?傳曰,依領議政·大司憲議施行。
大王大妃殿,藥房口傳啓曰,慈殿從權之請,朝廷自今日始爲之,自內亦爲勸請,何如?且因山禮完,返虞已久,自大王大妃殿復常膳事,今已分付於司饔院矣,敢啓。答曰,慈殿從權事,自內當極力勸勉矣。復膳事,知道。
藥房啓曰,伏未審夜來,聖體若何?慈殿胸膈煩鬱等症,亦何如?臣等不勝憂慮,敢來問安。答曰,知道。慈殿氣逆煩鬱之候,小無差減,以此尤爲憂悶矣。再啓曰,慈殿平日,素多病患,自遭罔極之慟,哭泣行素,已至半年之久,其所傷損,有不可勝言者,臣等之憂慮方切矣。昨伏承大王大妃殿下敎,慈殿近來,哀痛倍切,扶持尤難,大病之發,必在朝夕,自內當以從權之意,極力勸請爲敎,臣等益不勝煎慮之至。今者因山禮完,虞事已擧,與前啓殯前事,尤不同,方以復膳之請,更達於慈殿。伏願自上,導達群下悶迫之請,期於卽回慈聽,幸甚。答曰,慈候日漸澌敗,元氣虛弱,恒懷煎憫矣,今因卿等之啓,極力泣請,而小無回聽之望,不勝憂憫矣。
政院啓曰,左副承旨鄭維岳,今日不爲仕進矣。卽者陳疏以爲,其母自昨夜,復爲中風,症勢比前尤劇云。疏本,以月食齋戒,不得捧入,而當此虞事未卒,連行親祭之日,諸承旨各有執事,不可缺員。且於出納之時,亦多苟且之患,鄭維岳,不可無變通之道,敢此仰稟。傳曰,然則遞差。
府啓,竝引嫌而退,議禮之失,與一時過誤不同,執謬悖膠之說,箝制一世之公議者,已至十六年之久,到今釐革舛膠,大定國是之後,請罪首論之擧,可謂天理人情。大公至正之論,蓋此事釐正,實在先朝,則梓宮在殯之日,亦當仰體遺意,據法論罪,返虞之後,始發此論,亦已愼重矣。況賓廳會議諸臣,不可獨免於首相論罪之後,則略加糾劾,以伸公議,有何小妨於鎭靜之道乎?況卒哭前論啓,已有前例之明証,斥以汲汲,非遷就而何嫌不可否?其勢固然,而不爲聯名,亦有規例,至於挺身立幟,力詆公議者,抑獨何心哉?其張皇眩亂之說,不足逐條論辨,而其曰延禍士林,其曰爲孝廟盡制云者,尤極可愕。所謂士禍者,以無辜之士,罹文罔之禍,若東京黨錮,宋朝學禁是也,而今者所論,只一壞禮之人,審量輕重,以爲國體而已。廢錮士類,以禮爲穽,是誰之爲,而反以延禍士林爲言哉?前後降制,只遵體不正之說,而反爲之爲孝廟盡制,是以前日庶子之說,謂之盡禮,而以今日釐正之禮,謂之過謬也。噫嘻,其亦不忠者矣,至於繼世公論,本非可避之嫌,則不可以此輕遞言官。請獻納李宇鼎,正言睦昌明·趙爾翰,持平權愭,竝命出仕。大司諫鄭晳,司諫沈攸遞差。答曰,依啓。
賓廳二品以上啓曰,臣等伏覩昨日大王大妃殿下藥房之敎,聚首奉讀,聲氣俱塞,不覺涕泗之交下也。竊伏惟念,慈聖玉候虛弱,疾病□□蔬食水飮,決非所堪,臣等遑遑汲汲之念慮,曷有其極?日者藥房從權之請,一再啓而還寢者,誠恐祗益其罔極之懷,非以氣力有可恃而然也。今者因山事完,虞禮已擧,薑桂滋補之味,不可不及時勉進,臣等當會于賓廳,合辭力請於慈殿。伏願殿下,亦且從傍□□期回慈聽,不勝幸甚。
王大妃殿,藥房以諺書啓曰,日月易得,五月之制已過,自慈殿罔極悲疚之中,宿患之症,添傷之候,必將漸加矣,臣民之遑遑悶迫,何可盡達?臣等前有從前之請,則非但邈不聽從,下敎哀痛,有非臣子所忍聞者。且自大王大妃殿,以今則決不聽從,姑待破殯後爲之爲敎,故臣等退以不敢更請矣,卽今因山禮完,返虞無事,臣等復將群下切迫之情,敢此仰達,伏願慈聖,克思宗社之重,更念主上幼沖,惟慈敎是恃之意,又軫群臣百姓,惟望慈候之安寧,勉抑至情,亟從權制,千萬是望。答曰,頑命不死,尙延于今,奄過啓殯,罔極維新之中,故爲此不忍聞之說耶?姑無大段之疾病,勿爲如此之言。
掌令南天漢啓曰,執義尹衡聖,自山陵返虞之時,知重論將發於翌日,遂生規避之計,稱病不造祭班,而未及呈單,簡通先往,則稱以已呈辭單,不爲折簡,及見諫官避辭,始知於賓廳諸臣論罰之啓,有應避之嫌,還收辭單。其乍出乍入,欲避不避,徘徊苟且,避事之迹,昭不可掩,臺體所在,不可不論。玆以請遞之意,竝及於處置啓辭之末矣。傳啓之後,始聞今日爲月食齋戒,只可爲處置,而不當爲論啓,簡通注書,還寢其論,而月食齋戒,異於享祀齋戒,故本府下吏,不以齋戒告臣,臣實漠然不知,致令旣發之論,未免還寢,不審之失著矣,何可晏然臺席乎?請命遞斥臣職。答曰,勿辭。
持平李沃啓曰,執義尹衡聖,苟且避事之迹,臣亦惡之。實從同僚論啓之簡,不察齋戒之失,臣亦有之,因一微事,瀆擾嚴廬之中,又臣罪也。請命遞斥臣職。答曰,勿辭。
答賓廳啓辭曰,予亦竭力請權,終未格天,有諭其悶迫之懷乎?
王大妃殿,賓廳以諺書啓曰,臣等伏覩答藥房之批,聚首奉讀,讀未終而涕泗交下,聲氣俱塞,誠不忍再讀焉。竊伏惟念,玉候虛弱,疾病沈綿,此固一國臣民之所嘗憂悶者也。頃於巨創之中,奄遘危厲之疾,幸賴天地神祇之默祐,雖得勿藥之慶,奄奄元氣未完,又遭窮天極地之痛,臣等摧隕罔極之中,益慮氣力之難支,遑遑汲汲,不任熏煎于中,而日者藥房從權之請,一再啓而還寢者,誠恐祗益其哀疚之懷,悶默因仍以至今日,非以氣力有可恃而然也。今者因山事完,虞祀已擧,臣等同聲合辭,必欲得請而後已,夫豈非禮,臣等强瀆至此哉?況我主上沖幼之年,煢煢在疚,保護之責,全在於慈聖,縱欲自輕其身,獨不念及於此乎?必先自調息,保護聖躬,維持國脈,然後先王在天之靈,亦將和豫於冥冥之中。伏願强抑罔極之情,勉副群下之情,不勝幸甚。以諺書答曰,頑命不死,尙延于今矣。啓殯已過,若無所憑依,罔極之心,有不能自定之中,故爲此不忍聞之說耶?姑無大段疾病,無事度日,小勿過慮,更勿爲如此言。又啓曰,臣等略暴下情,仰籲慈聽,而聖批堅拒,哀懇惻怛,奉讀未終,涕淚先迸,區區之忱,不得不更陳焉,以慈聖氣候之虛弱,疾病之沈綿,得保於五朔疏水之餘者,實是神明保佑之致,君臣上下危厲熏煎之中,日夜所冀者,只是因山之後,亟從權制,而今日之敎,大失群下之望,臣等悶迫,曷有極哉?宗社臣民之托,惟在於沖主,而沖主保護之道,惟在於慈聖,雖欲自輕其身,不可得矣。疾病從權,禮有明訓,而先儒以爲,尊長勸之則食之可也。大王大妃之敎,其可終違乎?今若徒循罔極之情,不思無窮之憂,則先王在天之靈,當作何如懷耶?伏乞强抑至痛,勉副群情,宗社幸甚,臣民幸甚。答曰,再再有如此之言,只是罔極痛哭而已。勿爲過慮,更勿煩瀆,則此心庶可定矣。
正言趙爾翰啓曰,臣旣有應避之嫌,而處置請出,出於料外,臣於此,尤不勝悶蹙之至。凡臺閣體例,雖些少可嫌之事,不爲聯名,仍帶其職,終未免爲苟且之歸,況臺論旣發之後,不顧一家至親之嫌,晏然在職,則其於臺體與私情,果何如哉?且己亥服制論啓之一款,亦有所不敢可否於其間者,臣之先父臣相禹,與領府事臣宋時烈,以道義有相許之分,故臣先父身後家狀,曾已撰述以來矣。旣托以不朽文字,而到今冒居於論啓之時,此實人子情理之所不忍爲也。以此以彼,決難一刻仍冒,而臣新參臺閣,觸事生疏,昨日避辭中,未得盡暴私悃,臣之狼狽,又加一節矣。不得不連日屢瀆,臣罪尤大,請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,明明日爲之。
吏曹口傳政事,承旨李夏。諫院朝報
禁府啓曰,今此發行擧動時,假都事四員,曾已啓請差出矣。大駕自路祭所還宮時,駕導都事不足,假都事二員及書吏二人,令吏曹又爲差出,何如?傳曰,允。禁府謄錄
上在昌德宮,居廬于寶慶堂南行廊。
謝恩,左副承旨李堂揆,右副承旨李溟翼,同副承旨李夏,校書副正字韓。
藥房啓曰,雨雪交下,日氣沈陰,伏未審夜來,聖體若何?慈殿膈上煩鬱之候,一樣無減乎?從權之請,未卽蒙許,臣等憂悶倍切,敢來問安。
備邊司啓曰,藏氷之時,例有都民戶米收捧之事,其數當爲四百四十六石,而今年都民,再經山陵大役,不可無別樣軫恤之擧。依上年例,特減戶米,令賑恤廳准數題給,以爲一分施惠之地,何如?傳曰,允。
答藥房曰,罔極。慈候一樣,而從權之請,縷縷勉達,終未蒙許,以此煎悶矣。
政院啓曰,再昨各道褒貶開拆之後,考見啓本,則慶尙左兵使權道經,右兵使李延禎,全羅兵使申命全等,俱無邊將居下之人,故混同請推矣。今聞兩南,則邊將皆屬於水使,而元無兵馬僉·萬戶云。臣之不察之失著矣,惶恐待罪,權道經·李延禎·申命全等推考傳旨,還爲付標,何如?傳曰,知道。勿待罪。
政院啓曰,冒夜行祭,未滿數日,而明日虞事,又爲親臨,則玉候重傷,勢所必至,群下之憂,已不可勝言,而目今雨雪交下,開霽難期,設或得晴,雪後風寒,決難觸冒將事。亟下攝行之命,以副群下之望,臣等不任區區悶慮之懷,敢此仰達。傳曰,三虞旣已攝行,則明日又爲攝行,事甚未安,勿煩。
政院啓曰,右議政金壽恒,今日出往江上云,係是大臣去就,敢此仰稟。
備忘記,今日之事,先朝旣已區別矣,於卿可無所嫌,勿爲過慮,安心從速入來,以副孤之至望。仍傳曰,遣承旨傳諭。
左議政鄭致和初度呈辭。入啓。
都承旨金錫胄上疏。大槪,重觸風寒,症勢苦劇,明日親行虞禮之時,末由參陪,亟先改臣知申之任,俾無缺員苟簡之患事。入啓。
政院再啓曰,臣等敢陳區區之懷,冀下四虞攝行之命矣,誠意淺薄,未蒙允兪,臣等不勝悶鬱焉。殿下方在沖齡,氣血未完,觸冒嚴寒,連行祀事,不但群臣煎慮於下,慈聖惟疾之憂,豈有極乎?況今雨雪交下,開霽無意,此時若復親行,則致傷必大,臣等益切憂悶,玆敢再瀆天聽,伏乞聖上,上體慈聖之意,下念群下之望,勉抑至情,亟許攝行之請。傳曰,今無疾病,明日虞祭,決不可攝行,勿煩。
以左議政鄭致和初度呈辭,傳曰,卿之疾病,予已詳知,卿何控辭若是耶?卿其安心勿辭,從容善攝,以副上下之望。仍傳曰,遣史官傳諭。
答都承旨金錫胄疏曰,省疏具悉。贊導之任,代行無妨,卿其安心勿辭,調理察職。
慈殿,賓廳二品以上諺書啓曰,臣等敢將崩迫之情,再瀆於哀疚之中,而誠意淺薄,未克感回,相顧涕泣,不知所達。伏覩聖批,每以姑無大段疾病,爲牢拒峻塞之地,是有大不然者,胃氣一敗,疾病已乘之後,薑桂之味,實難爲功,凡人之不勝喪者,常由於此。古之聖人深憂遠慮,以從權□護之道,訓戒丁寧,蓋不如是,則必至於傷生故也。況以慈聖氣力之脆弱,纔經危厲之疾,而能保於五朔蔬水之餘者,雖天地神祇之所祐,其潛銷暗鑠於不知不覺之中者,理勢之所必至,今若徒循至慟,不思變通,終至於深可憂之域,則其於主上之沖弱何,宗社之靡托何?雖欲悔之,亦無及矣。臣等思之至此,益增哽塞,終宵耿耿,坐以待朝,敢復來會,大聲疾籲。此非臣等之言,乃一國公共之情,伏願深惟國家之大計,俯循群下之至情,千萬幸甚。答曰,自遭天崩之慟,豈有生存之念,而但以主上沖年哀疚之中,若至念我死生,則尤致罔極,故百爾思量,勉進非時之水刺,哭泣之節,亦不得任意爲之,居喪一節,只是素膳而已,無病而遽復常膳,烏可忍也?每聞此語,如患大病,惟願諒此情理,更勿爲不可從之請。再啓曰,臣等伏承聖批,辭旨痛迫,臣等聚首奉讀,一字一涕,臣等此請,非不知傷慈聖之至情,而苟可以保全慈躬,將護幼主,則他不暇顧也。雖閭巷匹婦,上有父母,下有子孫,則猶不得爲一節之行,況以慈聖之睿哲,豈不念及於此,而徑情直行,任其毁傷,而莫之顧乎?惟我聖上,沖年巨創,羸削已極,雖迫於慈敎,勉從權道,而仰瞻慈顔之日毁,若將難保,則亦豈自安於心乎?惟是慈聖無恙而後,可以安幼主之心,此臣等之所以苦口齊辭,至再至三而不知止者也。前後之批,雖每以姑無疾痛爲敎,而仰惟慈聖,玉候淸弱,雖在平常安養之日,猶患疾病之連綿,況此哀遑痛迫之中,氣力綿綴,蔬食水飮,理所難堪。若不趁此時少屈至情,急投滋補之味,則日後之悔,有不可勝言矣。伏乞慈聖,奉承大王大妃懇迫之敎,克體幼主焦灼之念,勉抑至情,亟從權制,臣等不勝千萬敢祝。
院啓,引嫌而退,嫌不聯名,旣有前例,則强爲引避,實涉無據,而至於服制一款,初以當從公論答簡,今以不敢可否爲辭,前後反復之態,難掩避事之跡。請正言趙爾翰遞差。答曰,依啓。
明日四虞祭正時,四更一點,開門,三更三點。
答賓廳再啓曰,此身雖無所惜,惟主上是視,忍抑至痛,猶思保全之道,氣力如有難支之漸,則不待所懇之至此,自當變通,速爲停止。諫院朝報
上在昌德宮,居廬于寶慶堂南行廊。
四虞祭後,四殿,藥院·玉堂·二品以上·六曹奉慰問安。答曰,罔極。
同副承旨李夏書啓,臣承命往諭于議政府右議政金壽恒,則以爲,臣以萬分臲卼之情迹,至今苟處朝端,只爲因山未完,有不忍遽爾決退,黽勉遲回,添一罪戾,臺諫之發,今亦晩矣。臣震悚之極,顚倒出城,唯冀遄蒙嚴誅,小安私分,不意賤臣行止,猥煩上聞,遠遣上侍,傳諭聖旨,至令從速入來,臣誠感隕,唯有涕淚。伏奉聖諭,雖以先朝區別爲敎,而顧臣當初負犯,實與諸臣,終始無異之狀,曾已備陳於先朝,到今以此,自諉而苟免,非臣之所敢出,抑亦事理之萬萬所不敢也。臣欲以章疏,畢暴其情實,而此非其時,亦有所不敢至於旣已定缺難貰之罪犯,方張之議,抗顔復缺除,非喪失恒性,放肆無忌之人,決不爲此。臣雖無狀,亦有一端未泯之廉義,聖敎雖勒,終難奉承,伏地悸悚,恭俟鐵鉞而已云矣,敢啓。傳曰,更往敦諭。
藥房啓曰,冒曉觸寒,哀臨行禮,伏未審此時,聖體若何?慈殿氣逆煩鬱等症亦何如?賓廳從權之請,今已數日,而慈旨哀痛邈然,無允從之望,臣等益切憂悶之至,敢來問安。
副修撰李寅煥上疏。大槪,乞遞職名,往救病母,仍陳兩司論事不正之狀,以冀明辨痛斥事。入啓。
答藥房曰,罔極,慈殿氣逆等症,一樣無減,予甚憂憫矣。
右副承旨李溟翼上疏。大槪,臣急患寒疾,久未和解,今日虞祭時,猝然遍體戰掉,精神怳惚,扶曳歸院,昏不省事。以此病狀,決不可一刻仍冒於出納之地。伏乞天地父母,亟許遞改,俾尋生道事。入啓。
合啓,帝王建統,繼體之義甚重,聖人制禮,嫡庶之分極嚴,此不可以惑學也。領中樞府事宋時烈,當己亥大喪之日,大小執禮,無不主張,大王大妃制服,自有爲次長三年的當之禮,初非義起聚訟之事,而乃棄而不用,必欲牽合於四種體而不正之條,致令大王大妃,不服當服三年之服,降服庶子期年之制。於是人情大駭,公議繼作,而時烈,自是謬見,終不回惑。其所獻議,有曰,孝宗大王不害爲仁祖大王之庶子。又曰,次·長皆名長子,而服斬則嫡統不嚴,肆然下語,任意杜撰,不自覺其貶損君父之歸,其言之悖倫,何至此極也?時烈所執,常在不正之庶字,未得妾庶之明文云,而春秋傳曰,猛雖正而無寵,朝雖寵而不正,猛乃周景王太子壽之同母弟也,朝乃周景王之庶子也,其所謂正與不正,豈非爲嫡與妾庶之明文乎?春秋之義,炳如日星,有目皆見,人無不知,惜乎。時烈,何獨昧此也?及其辭窮理屈,不能自解,則間嘗諉以遵用明制,而乃其本意,實不在此,故今春仁宣王后之喪,大王大妃服制,又降爲衆婦大功之服,於此益驗其意,本主於體而不正之條,而其所謂遵用明律,不過爲諉托之計矣。噫,初主四種之說中諉大明之制,末乃弁髦而不用之,則復主前說,詖遁百端,此無非大本一誤。隨處乖舛之致,苟有人心,孰不知之?而猶且擧世靡然,曲合其論,其所以箝制一世,陷溺人心者,至此而極矣。幸賴先王細辨,克正其謬,殿下繼明,述事無憾,爰命太史,載列金石,以爲萬世不刋之典,此實國家莫大之幸也。卽今典禮已正,國是旣定,而時烈,以首論壞禮之人,罪罰不加,尙帶職名,其在國體,豈容如是?請領府事宋時烈罷職。
府啓,仁宣王后之喪,大王大妃制服會議釐□□賓廳也,先王親考禮經,開示丁寧,至再至三,而諸臣終始執迷,不肯回惑,乃反弁髦遵用國制之說,附合體而不正之論,寧誤邦禮,而不敢崖異於時烈之意,人臣事君之道,豈容如是?其時首相,旣以此被譴,方在編配之中,雖事有首從,輕重不同,而可否相濟,同爲一套,則諸臣獨免,寧有此理,輿情共鬱,公議難遏。請賓廳會議時,終始參啓諸臣,竝命罷職不敍。又啓曰,執義尹衡聖,當返虞之日,知重論發於翌朝,遽生規避之計,稱病不造陪祭之班,未及呈單,簡通先往,則托以已呈,不爲折簡,及見諫院多官避辭,始知有應避之嫌,卽還收辭單,稱將引避,以爲自免之計。其避事出沒之狀,誠極可哀。請執義尹衡聖遞差。
院啓,於戱,己亥服制一失,而天理晦矣,人紀紊矣。神人積憤,十有六年矣,逮至今春仁宣王后之喪,大王大妃服制,遵前日體而不正之論,又降服衆子婦大功之服。先王,洞燭其非,親考禮經,爰命公卿大臣,會議賓廳,欲正其謬,憐其執迷,而申申以誨諭,惡其飾非,而重之以雷威,反復丁寧,不啻若家人父子,而會議諸臣,前却顧望,終始違拒,莫化於匪怒之敎,自絶於仁愛之天,其悖禮違理之狀,豈不痛哉?其時首相,旣以此被罪先朝,方在編配之中,則同事之人,不可以事在旣往而全然獨免。請賓廳會議時,終始參啓諸臣,竝命罷職不敍。
答合啓曰,依啓。
答府曰,不允。末端事,依啓。
答院曰,勿煩。
以副修撰李寅煥上疏,傳曰,乘時狙擊之態,不忍正視,此疏還出給。
答大司憲許穆疏曰,省疏具悉。卿之疾病如此,予甚慮念,從容調理,則自至勿藥,卿其安心勿辭焉。
答右副承旨李溟翼疏曰,省疏具悉。爾其勿辭,調理察職。
備忘記,吏曹參判李端夏,所以已正議禮,滿紙張皇,無非巧飾,至有迫於嚴命,書一誤字於其名之下云者,徒知有師表,不知有君父。人臣事君之道,豈容如是?誠極痛駭,姑先罷職不敍。
備忘記,前司諫沈攸避辭中滿紙游辭,無非陰慘,至於爲孝廟盡制,可質神明,若然則先王據經釐正之禮,反歸虛套。其背公死黨之罪,不可不懲,削奪官爵,門外黜送。
慈殿,賓廳二品以上啓曰,臣等昨日,伏承聖批,以主上沖年哀疚之中,若至念我死生,則尤致罔極,故勉進非時之水刺,泣哭之節,亦不得任意爲敎。噫,父母愛子之情,無貴賤一也。慈聖之念我幼主,安得不如是也?臣等奉讀哽塞,相對感泣,第蔬水之進,初無裨補元氣之道,況日月荏苒,已踰五朔,卽今雖無顯著之病,其受傷於不覺之中者,當復如何?聖上仰體慈聖惻懇之情,勉抑至情,堅拒泣請,尙不從權,此果念幼主,而慰其心之道乎?慈聖縱不自愛其身,獨不念及於此哉?若使玉候不至虛弱,疾病不至沈綿,則何敢以不忍聞言,强聒於罔極之中耶?以慈聖之氣力疾病,尙今支保者,實是神明之扶護,抑亦臣民之所未嘗期者,滋補之方,一日爲急,必待疾作,始從權制,則雖以薑桂之味,已後時而無及矣。此臣等之所以遑遑汲汲,必欲得請而後已者也。伏乞聖慈,勉抑至情,亟從群下之請,宗社幸甚,臣民幸甚。答曰,前後辭緣,旣已備悉,而不諒情事,不忍允從之請,如是不止,只切罔極。
再啓曰,臣等連日呼籲,誠未格天,尙未蒙勉從之敎,且以無病不可復膳爲辭,臣等於此,不勝渴悶之至。大王大妃殿必見慈殿氣力之傷敗,故下敎於藥房者,如彼其懇切,慈殿罔極之中,雖不能自諒氣力,大王大妃殿,若無深憂大悶者,則豈如是下敎哉?且慈殿氣候,今幸不至有重患,尤不可不及時從權,設令所患,重缺難支之後,則臣等雖爲仰請缺欲勉從,亦何所及哉?此臣等之所以不避煩瀆之罪,敢此冒請而不知止者也。伏乞勉抑至情,俯從輿情,千萬祈懇之至。答曰,如是不止,連陳不忍聞之言,徒切罔極,心不能自定矣。
吏曹啓曰,守令有闕,政事,取稟。傳曰,明日爲之。
布衣尹鑴上疏。入啓。
傳曰,孝敬殿供上雉·鮮等物,依己亥年例,過卒哭後,限三年仍爲封進事,分付該院。諫院朝報
有政。以李元祿爲義州府尹,金錫命爲江東縣監,任弘望爲正言,李東老爲兵曹參知,李藼爲司諫,李柙爲大司諫。政事軸
上在昌德宮,居廬于寶慶堂南行廊。
謝恩,大司諫李柙,正言任弘望,參知李東老。
藥房啓曰,天氣沈陰,日候不調,伏未審夜來聖體,若何?慈殿氣逆煩鬱之症,一樣無減乎?臣等不任憂慮,敢來問安。
政院啓曰,出仕都事,罪人押來之時,勿許以罪人病重馳啓事,曾有受敎,而卽見禁府都事呂翼齊狀啓,則以尹天賚病重,不得前進之意,偃然馳啓,殊甚非矣。請禁府都事呂翼齊推考。傳曰,允。
以吏曹參判李端夏上疏,傳曰,如此上疏,今後勿爲捧入。
左議政鄭知和再度呈辭。入啓。傳曰,不允批答。
行判中樞府事鄭致和箚子。大槪,宿疾添劇,前後陪祭,未得進參,近日賓廳之啓,亦未得參,乞賜鐫免,以安微分,仍陳所懷,以備裁察事。入啓。
答藥房曰,罔極。慈殿氣逆之候,別無所減,以此憂憫矣。
禁府都事呂翼齊,前北兵使尹天賚拿來。
正言任弘望啓曰,噫嘻,今日是何等時耶?天下國家事,有必至之虞,無可恃之勢,而自遭大慽以後,人心恟恟,皆懷危懼。若將有罔測之禍,迫在朝夕,有荷擔而立者,在廷之臣,孰不以是爲憂,獨吾君深拱九重之中,未之知耳。當此之時,君臣上下,夙夜憂懼,俱棄細故,偕至大道,求所以共濟之策,如同舟而遇風波,猶患其不免於危亡,而不幸服制一款,作一陷人之機穽,召禍之關捩,山陵未完,卒哭未過之前,三朝禮遇之儒相,與國休戚之諸臣,一網而打盡之矣。若此不已,則再啓三啓,而朝著空而主勢孤矣。噫嘻,其亦莫知思也,知以天怒可激也,私憾可逞也,而獨不念三百年宗社之至重耶?黨禍錮而東京亂,學禁成而汴祚短,前監俱存,覆轍可戒,而幸釁自謂得計,肆然無所忌憚者,抑何心哉?臣伏想殿下,必悔於事過之後,亦無以及矣,豈不大可懼哉?臣非不知此言大發,大禍立至,而只是愛君憂國之誠,根於秉彝,銷鑠不得,何忍與今日臺諫,共處僚席,苟同其議?請命遞斥臣職。
大司諫李柙啓曰,臣本庸陋,猥蒙洪造,歷敡匪據,涯分已溢。今玆新命,彌切兢惶,而適値朝有大鬧,言責在身,未暇辭避退伏,不得不出暴忠悃焉。臣於合啓之論,賤見有不然者,夫禮家聚訟,從古何限?至於邦禮是非,亦有甲乙之紛紜,唯折衷取舍而已,何嘗以此而罪其人?前領府事宋時烈,荷兩朝之殊眷,擢自山林,置諸爰立之任,際遇之盛,曠世罕覿,苟可報效,糜粉是甘,其崇奉愛敬之心,豈後於人哉?當初服制之議,非所獨斷,朝家實詢大臣而定之,其所論說,特見解之不同耳。夫貶損君父,人臣之大辟,箝制一世,權奸之極態,爲此言者,豈不知宋時烈之心?必不如此,而深又搆誣熒惑,以爲必售之計。噫嘻,亦太甚矣。自有此禮訟,傾危之輩,每爲不正之說,必欲憑藉嫁禍,識者之深憂久矣。幸賴我先大王,洞燭情僞,著令頒示,使不得更言,詖辭自熄,士林妥帖,禮遇儒相,終始不衰,孰不欽頌聖德也哉?逮夫釐正服制,亦不追咎旣往,加之譴罰,聖意所在,豈徒然哉?嗚呼,仰觀俯察,此何時耶?天時人心,有可畏而無可恃,今日在庭之臣,宜洗心易慮,一意寅協,以補新化,以濟時艱,不此之爲,抵掌群起,汲汲然爲此擧,驅逐擊排,如恐不及,抑何心哉?噫,簪履之舊,古人有言,兩朝優禮之儒臣,不少假貸,臣竊有憾於天地之大也。當此之時,如臣無似,忝長諫席,上無以格天心而盡職責,下無以破橫議而扶士類,其不可一刻冒居明矣。且賓廳議禮諸臣,亦方請罪,而臣與右參贊閔維重,有相避之嫌,有難可否於此論。請命遞斥臣職。
大殿,領議政許積,率百官啓曰,臣等敢以從權之請,仰瀆慈聽,已過三日,而誠意淺薄,尙未蒙勉從之敎,臣等不勝渴悶之至。顧以慈聖玉候之虛弱,五朔蔬水,得免重患,豈非神明之默佑,而殿下誠孝之所感者哉?第喪中疾病,必發於不知不覺之中,而旣發之後,悔之無及矣。前後慈批,每以姑無疾病,不可復常膳爲敎,終始堅拒,實無允從之望,臣等遑遑汲汲之憂,旣如此,則其在聖上煎悶之懷,益復如何也哉?臣等自今日,齊會大庭,力請於慈殿,殿下亦且從傍懇達,期回慈聽,千萬幸甚。答曰,慈殿累月危慽之餘,元氣日漸澌敗,勢難扶持,予亦日夜憂悶,極力泣請,誠意淺薄,終未蒙允許,尤切煎悶矣。大王大妃殿,領議政許積,率百官口傳啓曰,慈殿復常膳,而藥房旣已陳請,賓廳之請,亦至三日,而未蒙允從,故今日則齊會大庭,合辭仰請,伏望自內,亦爲勸勉,何如?答曰,自內亦爲勸勉,而尙今不從,悶迫可言,第當更勸,期於必從矣。慈殿,領議政許積,率百官啓曰,臣等會于賓廳,日再陳啓者,至於累日,而終不得允從之命,辭已竭矣,情亦蹙矣。不得不更與百僚,齊會大庭,冒此煩籲焉。今慈殿至痛所在,縱不自顧,旣奉大王大妃殿,且保護幼沖之主上,大王大妃殿及主上,見慈殿於從權之請,如是牢拒,則大王大妃殿,安獨享甘旨,主上必不欲獨爲從哉?主上勉從慈殿之命,雖進常膳,慈殿不許從權之前,則必不能一刻自安,旣不安則難保疾病之不作,然則臣等之如是憂遑煎迫,强聒不欲止而屢進者,旣以慈殿玉候澌敗,爲不可悔之憂,而只恐大王大妃殿及大殿,因慈殿之久不從權,將有必至之深憂也。以慈殿之明聖,必酌知其輕重所在,伏乞俯察擧朝遑遑渴急之情,亟許從權之請,安保慈殿聖體,以慰大王大妃殿及大殿,而以宗社臣民爲念,不勝萬幸。答曰,累日不止,如是陳請,氣候若有難支之勢,則豈至一向不從?而姑無可慮之事,速爲停止是望。再啓曰,臣等伏承聖批,一向堅拒,奉讀哽塞,不知所以更達,竊伏惟念,玉體虛弱,宿患沈綿,而得保於五朔蔬水之餘者,豈非天地神明之所默佑哉?臣民煎慮之中,日夜之所冀者,只是因山之後,亟從權制,而累日號籲,尙靳兪音,大失群下之所望,臣等憂遑悶迫之情,曷有極哉?凡人之不勝喪者,皆由於徑情直行,故古之聖人,爲此之慮,而從權扶護之道,丁寧訓戒,則以慈聖之睿哲,豈不知聖戒之不可違,疾病之不可忽?而特爲至痛之所蔽,不暇及於達權之道而然也。若或疾病一發,至於可憂之域,則雖勉從群請,亦何及哉?宗社臣民之托,惟在於幼主,而保護幼主之道,專在於慈聖,慈聖縱欲自輕,獨不念及於此乎?此臣等所以齊聲疾呼,必欲得請而後已者也。伏乞强抑至痛,勉副群情,宗社幸甚,臣民幸甚。
政院啓曰,卽者都承旨金錫胄,右副承旨李溟翼,承牌入來,而所患寒疾,尙爾苦劇,明日虞祭,將不得參陪,故金錫胄陳疏留院,李溟翼,今方委頓於直所,尤難□□周旋於將事之際。右副承旨李溟翼,宜有變通之道,何以爲之乎?敢此仰稟。傳曰,然則右副承旨遞差。
明日五虞祭正時,四更一點,開門,三更三點。
慈殿答百官再啓曰,辭說已盡於前後,而不諒情事,如是强請,徒增罔極而已。
獻納李宇鼎啓曰,今此合啓,實出於大公至正之論,而駭機闖發,固已料矣。玆者副修撰李寅煥,汲汲投疏,至以前後反覆等語,侵攻臣身,不遺餘力。噫,玆事關捩,只係議禮一款,其所以論宋時烈,實出於此。寅煥之意,欲私護宋時烈,則何不明言禮制之得失,而巧引他事,眩幻其說?必欲擊去而後已,手脚盡露,肝肺難掩,其爲計欲巧而反拙矣。向者疏儒鞫問之啓,實非聖朝之美事,而兩司峻發之論,固非一人所可調停,故商確減等,蓋爲鎭定,何嘗有提起議禮之事,伸救宋時烈之語哉?數日隨參,因事避遞,復叨諫職,議停其論,臣之本意,則又見於其時自列之辭。此與今日之議,有何矛盾,而寅煥强拈䝱持,欲爲沮抗之計矣,情態殊可惡也。噫,十六年間,以禮爲穽,人一開口,罪罟隨之,箝制一時,可謂極矣。及今歸正,罪在可論,則苟有人心者,固無異同。寅煥不思先王之厚恩,不顧典禮之已定,猶且阿附邪論,欲沮公議,其所謂不知廉恥云者,正自道也。且大臣之箚,宰臣之疏,臺閣之避,皆不過護宋時烈斥臣等之一,而至於任弘望,尤不滿一哂也,專沒事之是非,煽張無形之禍端,以爲恐動之奇策,至以莫重壞禮之罪,謂之細故,語不成說,不欲多辨,而臣自發此論,群猜衆怒,鋒鏑叢身,將不知稅駕之所,臣何敢仍冒臺席?請命遞斥臣職。答曰,勿辭,退待物論。
正言睦昌明啓曰,臣本庸愚,不諒時勢,輕發重論,觸犯群怒,爲人鵠的,安所免乎?便私好惡,論事不正之斥,前後相繼,不遺餘力,其知有私黨,不恤公議,汲汲迎擊,欲售沮遏之計者,已聖明燭照無餘,臣不欲多辨,而寅煥以向日疏儒論啓,而譏斥同僚,臣頃忝憲職,雖主停其論,拘於體例,亦有一兩日連啓之失,則不可以此爲辭而晏然也。此外大臣之箚,僚席之斥紛紜沓至,不過爲掩護周遮,恐動䝱持之計。臣於此,固不必與之呶呶,而旣被詆斥,何敢苟冒於臺諫?請命遞斥臣職。答曰,勿辭,退待物論。
以大司諫李柙,正言任弘望避嫌,傳曰,觀此避辭中語意,無非護黨恐䝱之態,誠極駭然。大司諫李柙,正言任弘望,竝姑先遞差。
慈殿,領議政許積,率百官三啓曰,百僚盈庭,齊聲哀籲,今已至再,而批旨愈邈,不賜允兪,臣等誠不勝遑遑煎迫之至。仰惟慈聖,方在慘毁之中,雖未能自覺其氣力之澌毁,而此則有大不然者,凡人因喪滅性,皆由於初未覺察,及至危惙之後,雖有薑桂之補,已無及矣。況我慈聖,素有沈綿之疾,連遭罔極之痛,其所以潛消暗鑠,馴致積敗,庸有極哉?若不及今變通,早爲之所,則必貽無窮之悔矣。向日藥房,亦以此請,而其時大王大妃殿,以姑徐之意下敎矣,今則特降縷縷之札于臣等,使之勸進常膳,豈不以蔬食而致傷,比初愈久,氣力澌頓,視前尤加,已到難保之境而然耶?此臣等所以瀝血疾呼,而不知止者也。伏願勉抑至情,俯從權制,上以體大王大妃殿憂疾之念,下以慰聖上焦煎之懷,不勝幸甚。答曰,再三如此,罔極之外,更何言哉?
慈殿,藥房口傳啓曰,朝則日氣稍暖,故明日雖親祭,不甚憂慮矣。晩後風緊,寒凜更加,自上冒曉親臨,則必致重傷,下情悶迫,當復如何?玆以明日攝行事,將稟達于大殿,而自內亦勸止之意,敢此仰達。口傳答曰,當依爲之耳。
大殿,藥房口傳啓曰,朝間日氣不甚寒烈,故明日則雖親行虞祭,不至深慮矣,暮後風日,氣候不佳,若或冒曉哀臨,則玉體必致傷損,下情不勝悶迫之至。敢以攝行之意仰稟,而大王大妃殿,亦已告達此意,伏望明日則使之攝行,何如?以口傳答曰,自慈殿勸止甚勤,藥房之言又如此,明日則使之攝行焉。
政院啓曰,右副承旨李溟翼,旣已遞差。其代,卽爲口傳差出,牌招肅拜,以爲明日親祭時陪參之地,何如?傳曰,允。
答掌令尹鑴疏曰,省疏具悉爾懇。爾之固辭,若是其太過乎?爾其勿辭,從速察職。
吏曹口傳政事,承旨望單子。傳曰,加望。加望,鄭晳落點。
政院啓曰,新除授承旨鄭晳,與同副承旨李夏,婚姻家相避,何以爲之?敢稟。傳曰,然則遞差。
持平李沃啓曰,禮制誤而國是紊,公議積而人心憤,今幸禮制已正,國是已定,則論罪首誤之相,糾劾膚同之臣,公議誠難遏,而人情大可見矣。苟有激顙之波,深文之網,聖明在上亦必鑑此,而猶且營護,如恐後時,群言未熄,或爲抉摘小故,作魔重論,或爲虛喝禍端,恐動君心,或爲諉以空言,竟歸周遮,臣爲今日世道寒心也。正論公議,雖不得中於一世,亦可申於天下後世,則人之詆斥,不欲多卞,而恃直自是,亦所不敢。請命遞斥臣職。答曰,勿辭,退待物論。
掌令南天漢啓曰,臣竊聞昨日修撰李寅煥疏中,拈出前執義尹衡聖論遞一款,盛氣詆斥,不遺餘力云。此不過駁擊言者,沮遏公議之計,其用意之陰巧,業已聖明之所洞燭,不欲費辭陳辨,而彼旣以過擊衡聖爲言,則臣安得晏然而已乎?衡聖之乍出乍入,顧望規避之態,實爲士夫之羞恥,臺體所在,不得不論,而至於其日之爲月食齋戒,下吏不卽告知,未及覺察,其勢固然,及其政院往復之後,始知齋事有戒,簡通注書,寢其傳啓,則具由引嫌。雖出自處,揆以體例,元非大段,不爲退待,自有前規,寅煥所謂慮有參差,斥去衡聖云者,未滿一哂也。國是已定,公議重發,設有百衡聖參差,何敢亂國是而沮公議耶?況論罪之啓,衡聖自有應避之嫌,其不敢可否於處置,在例當然,臣何敢汲汲先劾,如寅煥之狙擊臣等者哉?今日臣等之所論者,欲正壞禮亂統之罪,國家大事,無過於此者,而寅煥乃以外懼內憂等說,闔闢張皇,眩惑天聰,又以不恤國事,徒事黨論之語,反加於臣等,而至以敗亂縉紳,空殿下之朝廷爲言,此無非恐動君上,使不得明正其罪,聖明可欺,萬世之公論,其可誣乎?若使議禮諸臣,有一毫可恕之道,而臣等務爲深刻之論,則雖欲角勝於君父之前,寧爲得罪於君父,不敢違異於宋時烈之意,此豈知事君之義也哉?臣待罪言地,不諒時勢,妄觸忌諱,駭機之發,固已料矣。前頭攻臣者,豈止一寅煥哉?纔遭大臣箚斥,又見諫院諸臣避辭,則專沒誤禮論罪一款,虛喝本無之禍端,以爲熒惑之計,猶且不足,比之於東京之禍,僞學之禁。嗚呼,聖明主在上,何爲此不近之說也?其意以爲如此,然後君心可得,公議可䝱,而其爲肝膈,人皆見之,則可謂其計反拙也。噫,漢之桓·靈,宋之寧宗,俱以季世庸辟,或受制閹竪,假柄奸壬,善士以之廢錮,正學以之不伸。今之所論,只在於論宋時烈誤禮之罪,諸臣黨附之失而已。禮之釐正,在先朝,罪罷宋時烈,在今日,此爲聖神相繼處事,厭伏人心之一大會也,而猶曰主勢日孤,必使宋時烈之輩,箝制一世,然後乃謂之主勢之日强耶?臣以嶺外寒蹤,蒙殿下厚恩,置在華顯,雖萬犯危境,誠不願負殿下,而不盡言也,然不免被諸臣之深斥,安得晏然在職?請命遞斥臣職。答曰,勿辭,退待物論。諫院朝報
上在昌德宮,居廬于寶慶堂南行廊。
五虞祭罷後,大王大妃殿·慈殿·大殿·中殿,藥房·政院·玉堂,二品以上·六曹問安。答曰,罔極。
藥房啓曰,伏未審夜來聖體,若何?慈殿氣逆煩鬱等候,一樣無減乎?臣等不任憂慮,敢來問安。答曰,罔極。慈殿氣逆等症,與昨小無所減,憂悶罔涯矣。
答都承旨金錫胄疏曰,省疏具悉。卿其安心勿辭,調理察職。
同副承旨李夏書啓,臣承命往諭于議政府右議政金壽恒,則以爲,負罪之臣,誅譴是竢,而猥蒙聖慈,過加恩數,兩日之中,近侍再臨,諭旨丁寧,有踰尋常,非臣陋賤,所敢承當,兢悚隕感,措躬無地。卽今臺論方張,臣之蹤迹,不宜遲回近郊,以速顧望之嫌,而猶以職名在身,不敢遠屛於郊畿之外,若其決難冒進之狀,昨日仰陳,雖承聖諭之摰,終無祗承之望,徒益其違慢之罪,惶怖涕泣,不知所達云矣,敢啓。傳曰,知道。
持平權愭啓曰,臣於今日之論,旣有難便之勢,引事爲嫌,處置請出,情勢之狼狽,莫此爲甚。且臣身病極重,一味縮伏矣,今兩司多官,竝引嫌而退,臣當處置,不得不扶病來詣,而臣之謬見以爲,己亥服制之論,有三年朞年之異者,蓋是人各有見,而不可苟同者也。當時雖以朞年爲定制,而其或異論者,不可爲罪,而世之偏黨者,欲因以濟其私,務爲峻激之論,凡爲三年之說者,目之以嫁禍,盡竄黜之,或廢棄之,決非盛世之事也。當此新化之初,所當深戒者,在於激語,而今又若以三年之明正,深論爲朞功之說者,則是尋前車之轍,不幾近於激乎?況前領府事宋時烈,於孝宗大王,有甘盤之舊,不世之遇,其所論禮,不過所見偏滯而已。斷無他意於其間,則容有可恕者矣。臣之愚見如此,不敢處置多臺。請命遞斥臣職。答曰,勿辭,退待物論。
答判中樞府事鄭知和箚曰,省箚具悉卿懇。卿以世祿之臣,不念國家之艱虞,典禮旣正,是非已明之後,卿何瀆擾於此際乎?卿之宿疾,予已知之,卿其安心勿辭,從容調理。
慈殿,領議政率百官啓曰,三日賓廳之啓,旣不允兪,昨日百僚之請,又不勉從,臣等固知慈聖罔極之心,有所不忍,而復此來會,煩籲不已者,誠以事急,不暇緩聲也。慈聖玉候,素有宿患,連遭巨創,亦進蔬食,元氣之積敗,固已多矣。大王大妃殿,惟疾是憂,日下懇切之敎,主上幼沖,惟慈聖是恃,屢陳泣請之懇,而縱不有顧,而獨不念大王大妃殿憂虞之懷,與大殿焦煎之情乎?至痛之中,雖不覺現著之症,氣力之潛銷暗鑠,至今日而極矣。一日二日,不爲變通,及其危惙之後,一朝疾作,則雖有滋補之方,終無收效之力,而必有後時之悔矣,到此地頭,將若之何?此臣等之所以日走大庭,强聒於哀疚之中,而不知止者。伏乞聖慈,勉抑至情,亟從權制,以副群下之望,不勝幸甚。答曰,遭此終天之慟,居喪三年,雖有盡於禮制,其於未亡人之心,哀痛無窮矣,何忍慮不生之病,汲汲然用權,自同於無事平常之人乎?到此地頭,尙保性命,尤切痛迫之至。
宗室啓曰,臣等,伏見連日答朝廷之批,辭旨哀痛惻怛,不忍奉讀,固知臣等之亦爲此論,必助罔極悲疚之懷,而急於爲宗社生民之計,玆敢咸造大庭,瀝血陳請焉。竊伏惟玉候,自今春愆和之後,病根深痼,無一日粗安之餘,遭此窮天之痛,半年殯側,一任其哀情,蔬食水飮,七時哭臨,何莫非戕敗之道?而幸賴神明之默佑,雖保得至於今日,氣逆胸塞等症,日漸增劇,藥力蔑效,眞元頓敗,雖梓宮在殯之日,若至此地頭,則權宜滋補之道,不可不急時變通,而今則因山已定,虞事幾畢,與伊日藥房陳達之時不同,雖或終蔽於至慟,又欲徑情直行,此則決不可得矣。且主上幼沖,將護輔導之責,亶在於慈聖,則宗社之安危,生民之休戚,而誰任之,誰憂之?慈候不能康寧,則主上無所恃賴,主上無所恃賴,則宗社必至於危矣。此臣等之所以不避煩瀆之誅,敢進厭聞之言者也。伏乞勉抑罔極之情,亟從一國臣民之望。答曰,自遭終天至痛之後,豈復有意於世上乎?然而唯幼沖之主是視,不能盡禮以過,別無可憂之事,而何爲如此不忍聞言乎?亟爲停止。
同副承旨李夏上疏。大槪,病勢極重,僵臥直廬,起居之班,亦不得出參,冒死仰籲,冀蒙恩遞,仍陳所懷,乞治臣不能奉職之罪事。入啓。答曰,省疏具悉。爾其勿辭,從速察職。
慈殿,政院啓曰,今日百僚從權之請,誠出於臣子遑遑悶迫之誠,而一向牢拒,當無允從之敎,群下之憂,曷有極乎?仰惟慈聖,本有沈綿之疾,連遭罔極之慟,哭泣之中,氣力必益綿綴,蔬食水飮,豈有扶將之望乎?慈聖氣候扶將,然後大王大妃殿之憂,聖上之焦慮,庶可慰矣。如此則豈非宗社之福,臣民之幸也?臣等忝居近密之地,敢陳區區之忱。伏乞强抑至情,勉從百僚之請。答曰,自遭終天之慟,豈復有意於世上?然而惟幼主是視,不能一從禮制,以度時日,小無大段爲憂之事,而進此不忍聞之言,亟爲停止。
左議政鄭致和再度呈辭,不允批答,王若曰,孚誥甫頒,旣養痾之有暇,巽辭抑至,何丐閑之益勤。非予敦迫之諭屢煩,以卿進退之義可諗。召奭欲退,爲沖人而卽留,彦博雖衰,在初服而復出。審時勢則其就定,共休戚則其去難。閔予藐爾之躬,嗣此艱哉之統。惟圖任老成之意,逝將始終,抑弘濟艱難之謨,尤廑夙夜。尙賴先朝之夢卜,庶專今日之倚毗。顧卿材猷,爲國楨榦。台階世踐,若揚賜之淸忠,儲備悉諳,有姚崇之鍊達。行藏係一國之望,名□開七秩之尊。矧天災民困之荐仍,亦內治外憂之交急。震風凌雨,知棟樑之有功,奔江潰波,允堤防之足恃。雖有一時陰陽之患,可念三朝眷待之恩。方表著之未寧,兼鼎軸之久曠。觀累疏乞退彌懇,歎垂拱仰成之靡依。相公有終,是弼臣之自勉,公毋困我,尙時事之可爲。亟斷來章,庸副至意。於戱,念武侯盡瘁之說,卿何果焉?思□□共濟之言,予實惕若。所辭宜不允,故玆敎示,想宜知悉。知製敎任相元製進
大王大妃殿,朝廷口傳啓曰,慈殿從權事,百官齊會陳請,而聖旨逾邈,臣僚之悶迫,曷有其極,以臣子之請,似難有回聽之望。伏望自內,極力勸勉於必從,何如?答曰,極勸回聽,得以從權,喜幸之至。
政院啓曰,新差承旨崔寬,依昨日啓辭,卽爲牌招,而左承旨李之翼,移拜諫職。其代承旨差出後,亦爲一體牌招察任,何如?傳曰,允。
謝恩,左承旨安縝。
領議政許積,率百官再啓,伏覩前後聖批,辭旨惻怛,一向堅拒,臣等聚首亦泣,罔知所達。第伏念,慈聖玉體之柴頓,宿患之沈綿,若不至於難支之境,則臣等雖極無狀,何敢逐日强聒,以益我慈聖摧痛罔極之懷乎?卽今哀疚之中,氣逆之候,煩鬱之症,無非屢月行素,元氣虛弱之致,雖趁今滋補,猶難復常於時月之內,一日二日,不卽變通,潛銷暗鑠,危症轉劇,而藥餌無效,薑桂無功,則雖有所悔,亦無及矣。此臣等之所以焦心煎慮,縷縷煩瀆,而不知止者也。噫,宗社之所托重者,幼主也,幼主之所仰恃者,慈聖也。慈聖之候安寧,然後幼主之心安,幼主之心,焦煎不安,致有所傷,則宗社之憂,豈有量哉?然則慈聖一身,縱不自恤,獨不念及於托宗社之幼主乎?況大王大妃殿,深念慈候難保,勸諭旣懇,唯疾之憂,當復如何耶?臣等思之至此,益增憂遑。今日如不得蒙許,決不敢退去。伏乞慈聖,俯察群情,亟從權制,以爲支保之道,則宗社幸甚,臣民幸甚。答曰,無用此身,少無留在世間之心,豈忍無端而復膳乎?每聞如此之言,哀慟罔極,無以自定矣。大臣以下,累日冷地,至於終夕,以顧念宗社,輔導幼主之意,懇眷陳請,寧不感動?玆以强抑至痛,勉從群請,益切罔極罔極之懷耳。唯願大小臣僚,追思先朝之恩遇,一以輔佑幼主,使朝廷安靖,國勢如磐石,是未亡人至願也。諫院朝報
有政。以安縝爲承旨,李之翼爲大司諫除授,成瑨爲海運判官,崔寬爲承旨,李萬東爲玉果縣監,鄭重徽爲執義,朴元度爲正言,李守恒爲靈光郡守,柳星三爲長淵府使。政事軸
上在昌德宮。居廬于寶慶堂南行廊。
夜一更,流星出大陵星下,入西方天際,狀如鉢,尾長四五尺許,色赤。
大王大妃殿·慈殿·中殿,藥房隆寒問安。答曰,知道。
同副承旨李夏牌不進。推考傳旨,下禁府。
禁府,李夏拿囚。啓。
左議政鄭致和三度呈辭。入啓。傳曰,不允批答。
藥房啓曰,歲律已暮,寒威轉酷,伏未審此時聖體,若何?慈殿勉抑至情,俯循群下之請,此實莫大之幸,第未知氣逆煩鬱等症,夜來亦無加減乎?臣等憂慮未已,敢來問安。答曰,知道。慈殿氣逆之候,與昨無異,而從權之請,謹蒙允從,予深喜幸矣。
政院啓曰,右副承旨崔寬,同副承旨李夏,俱以牌不進,方在禁推中,而卒哭前,則金吾將不得開坐云。當此連行親祭之日,近侍執事,不可不備員,趁今日卽爲變通宜當。且右承旨閔宗道,左副承旨李堂揆,因李夏疏中,有僚議參差,不得爲覆逆之語,竝皆陳疏引咎,而齋事有戒,不爲捧入矣。李堂揆,時在直廬,而閔宗道,不爲仕進,閔宗道,今日牌招,使之察任,何如?傳曰,依啓。崔寬·李夏,竝遞差。
王大妃殿,藥房口傳啓曰,日寒此酷,明日虞事,自上親行,則非但添傷可悶。明明日,又有七虞,及間一日,又有卒哭。明日則使之攝行,七虞及卒哭,親行似當矣。此意將欲仰達于大殿,而自內亦爲勸止,何如?口傳答曰,攝行事,當依爲之。
大殿,藥房口傳啓曰,明日第六虞也,再明日七虞也,間一日又有卒哭,七虞及卒哭,似當親行,而明日旣已親行。七虞·卒哭,連次親行,則玉體添傷,理所必至,下情悶迫,當復如何?明日則使之攝行,七虞及卒哭,親行似當矣,敢此仰稟。答曰,明日虞事,必欲親行矣。慈殿勸止甚勤,藥房之言,又如此,明日則當使之攝行焉。
大司憲許穆啓曰,竝引嫌而退,宗統紊亂,是非不明久矣。今典禮釐正,在言責者,請罪首誤之臣,竝及賓廳議禮諸臣,臺臣職事,可謂得矣,而不料護黨餘習,一至於此,前後沮毁論事,愈出愈甚。今日世道,可謂大亂,論事之體,當觀大是非而已。旣所論,非議禮之事,則不足爲嫌,無情之過,亦非所嫌,退無退待,亦有前例,作兩頭語,以沮撓公議,事體無據。請獻納李宇鼎,正言睦昌明,持平李沃,掌令南天漢,竝命出仕。持平權愭遞差。答曰,依啓。
明日六虞祭正時,四更一點,開門,三更三點。
吏曹口傳政事,承旨二,李東老·鄭重徽。
吏曹啓曰,臺諫有闕,政事,取稟。
謝恩,右副承旨李東老,同副承旨鄭重徽。諫院朝報
上在昌德宮。居廬于寶慶堂南行廊。
謝恩,正言朴元度,海運判官成瑨,護軍權曦。
六虞祭後,四殿,藥房·政院·王堂,二品以上·六曹問安。答曰,罔極。
藥房啓曰,伏未審夜來聖體,若何?慈殿氣逆煩鬱等候加減,亦復何如?臣等不任區區憂慮,敢來問安。答曰,罔極。慈候與前一樣矣。
正言朴元度啓曰,本院方論賓廳議啓諸臣,而此在先朝,旣已區別議罪,且下丁寧之敎矣。到今追論前事,致令朝著不寧,聖上以寅協責望臣僚之意,果安在哉?臣不勝其慨然也。且臣曾於禮官拿鞫,及前領議政金壽興中道付處還收之啓,皆已隨參,今日之論,卽前日之事也,臣何敢苟同?請命遞斥臣職。答曰,勿辭,退待物論。
左議政鄭致和三度呈辭。入啓。不允批答,王若曰,國將岌岌乎殆哉,罔知攸屆,卿何望望然去也?毋庸復辭。或未深思,玆申敷告。念卿以柱石元老,爲國之喬木世臣。論材猷則著通敏練達之譽,語志操則有貞亮剛方之蘊。至於歷踐勤勞之績,不須更言,姑以危急存亡之機,復此懇諭。小子新服,若涉川而無津,大禮纔完,哀役民之已極。況今邊虞之方切,加以朝著之不寧。縱君臣上下之協心,猶懼難濟,而左右輔相之求退,誰與爲治。當晩節而奉身,固知有光於明哲,臨改局而斂手,殊非所期於老成。設有榮衛之或愆,奚可去就之便決。安危攸係,旣注意之偏隆,神明所扶,宜勿藥而有喜。若在周成之世,未聞召公之歸休,雖以漢昭之明,亦賴博陸之匡輔。予實有望於今日,卿豈不及於古人。筋骸少衰,縱難造朝而陳力,精神尙旺,何妨臥閤而經邦。勉副如渴之誠,莫懷丐閑之計。於戱,鞠躬盡瘁,宜追先后之恩,諒忠弼違,克篤乃祖之烈。須遵前旨,亟斷來章。所辭宜不允,故玆敎示,想宜知悉。知製敎李濡製進
明日七虞正時,四更一點,開門,三更三點。
院啓,引嫌而退,竝論議啓之諸臣,實是臺體之當然,而强爲立異,殊涉苟且。請正言朴元度遞差。答曰,依啓。
山陵都監堂上李正英·金徽,都廳李藼·任奎,郞廳愼景尹·李文著·尹謐·權順善·李世卿·金聲久·姜壽楠,監造官李春成·金梓·沈檀·朴守儉·趙爾重·許堣·愼徽典·任埅·李克哲,分長興庫直長李緻,山陵畢役後入來。
謝恩,司諫李藼,活人別提李世甲,司畜別提姜壽楠。
司諫李藼啓曰,臣伏見近日兩司之臣,請罪前領府事宋時烈,至蒙允兪。臣於此,不勝驚惑,繼之以慨然也。蓋自己亥以來,一種媢疾之徒,攻斥宋時烈者,相繼而起,至于郭世楗而極矣。不料掇拾邪論,搆捏儒賢之言,又出於臺閣公論之地,宋時烈,以草野之士,受知孝廟待以賓師,契合之盛,三代以後所罕有也。上之所以眷遇,下之所以願忠者,可以質神明而不惑於來世矣。今乃諉托禮論,欲加以貶薄孝廟之罪,此果可以服一國之人心,而爲百世之公論哉?當初禮論互爭,而宋時烈之承朝廷之下詢,竭其所見者,非一二矣。然其定制,實遵時典,本非宋時烈之說矣。到今因禮官相臣之被譴,又欲歸罪於在野之宋時烈,抑又何哉?噫,人主所深惡者,莫甚於威柄之在下,故小人之欲害君子者,必以藉此而擠之。千古以來,滔滔一轍,宋時烈以一時儒宗,爲世敬服,故必欲假飾爲言,熒惑天聽,䝱持朝紳,使不敢出一言,而殿下不察其情,遽從讒謟之說。臣竊惜之,至於賓廳議禮諸臣有罪無罪,臣不敢論列於今日,而然其時只譴首相者,竊想聖意,必有所在,而欲售網打之計,追論先朝所不論之諸臣,而其所謂不敢崖異等語,吁亦甚矣。臣受任山陵,未效螻蟻之忱,復命之日,適參言責之地,目見士禍之將迫,難望回天之有力,決不可苟同臺席,孤負聖明。且於頃日薦人之時,未及期限,方在推勘之中,尤不可一刻晏然,請命罷斥臣職。答曰,勿辭,退待物論。諫院朝報
上在昌德宮,居廬于寶慶堂南行廊。
謝恩,靈光郡守李守恒,玉果縣監李萬東。
七虞祭後,四殿,藥房·政院·玉堂·百官奉慰問安。答曰,罔極。
藥房啓曰,雪後寒威轉酷,冒曉哀臨,將事之餘,聖體不瑕有添傷之患乎?慈候氣逆煩鬱等症,夜來何如?臣等憂慮倍切,敢來問安。
備忘記,司諫李藼,姑先遞差。
備忘記,典禮釐正,是非已明之後,前司諫李藼,敢以掇拾邪說,假飾爲言,遽從讒謟等語云者,極其陰慘,而全沒其誤禮之失,以非爲是,肆然護黨之狀,殊極痛駭,罷職不敍。
答藥房曰,罔極。慈殿症候,與前別無加減矣。
慶尙監司書目,咸昌呈,以本縣居司諫洪汝河,本月十五日身死事。
京畿監司書目,楊州呈,以行副司直閔鼎重上疏上送事。
政院啓曰,臣等伏見備忘記,以前司諫李藼,以非爲是,肆然護黨,復有罷職不敍之命,近因典禮釐正後,論罪諸臣之擧,臺閣之相繼譴罷,已至累人。此固不無偏蔽於識,磯激於辭,有以觸殿下雷霆之威者,然上之所以處此者,宜在於鎭靜安和,恐未可一向震疊,以益其不靖之端也。時事擾擾,靡所底止,臣等忝在近密,不勝長慮深憂,敢進此一言,此非爲一藼受罪而發也。伏願聖明,深加睿思,還收前司諫李藼罷職不敍之命。答曰,藼之挺身護黨,無所忌憚,殊甚痛惡,略施薄罰,而卿等之救解至此,予所不取也,勿煩。
左議政鄭致和四度呈辭。入啓。傳曰,安心調理。
傳曰,大司憲許穆病重云,御醫持藥物,不離看病事,分付。
掌令南天漢啓曰,臣伏見前司諫李藼引避之辭,主意危險,言甚□悖,含惶寓諷,無所嚴畏,區區臣等之受侮,有不足道也。今日臺閣之論,不過曰正宗統也,扶彝倫也,究其歸則有尊孝廟而已。日月所照,霜露所墜,稍知有君臣有父子者,孰不知此義之窮天地亘古今,而不可奪哉?惟是一箇黨字,橫在肚裏,不復知有君臣父子之重,故其說如是也。自有禮訟以來,凡立異於庶子之論者,固嘗目之以凶邪,擬之以極律,而當其時也,急於誣眩上聽,只欲使人莫敢容喙於鹿馬之辨而已,其言雖肆,而其情亦可哀也。今也則不然,而賴先王赫然一怒,朋欺衆弊之中,大明旁照,深究痛辨之下,群枉莫逃,渙汗之命,建諸天地而不悖,考證之詳,質之鬼神而無疑,宗統以之復正,彝倫以之復敍,亦惟我殿下繼序不忘,述事無憾,命載太史之筆,永垂不刋之典,爲殿下之臣子者,苟欲以此,斥之爲邪論,則必明言典禮釐正之得失然後可也,而今者李藼之啓,不言嫡統之所歸,不言庶子之爲是,亦不言禮律之如何,直以邪說讒謟,搆捏於名目,勒加於多官,有若閭巷兒童相鬨間醜俚之語,一一交較,斯亦可羞,而旣被人深斥,終不可晏然在職,請命遞斥臣職。答曰,藼之陰險不正之說,不必爲嫌,勿辭,退待物論。
正言睦昌明啓曰,臣伏見前司諫李藼之避,一心營護,百端沮掩之態,換面迭出,前後一套,則其張皇詖遁之辭,臣不必逐條辨明,而君子小人之分,只在於事理之曲直,則臣可以一說破之。嗚呼,壞亂邦禮,掩藏已過,設機穽錮善類,是豈君子之所爲,而乃反以嚴宗統正是非?指爲邪說,其角勝公議,熒惑天聽者,抑亦甚矣。論一誤禮之失,而巧爲恐動之計者,必以士禍爲言,然則雖禮制紊亂,義理晦塞,一任其所爲,而莫敢誰何?然後方快於其心歟?其虛喝䝱持之狀,聖明業已洞燭,臣不足多辨,而旣被其斥,終難晏然,請命遞斥臣職。答曰,勿辭,退待物論。
獻納李宇鼎啓曰,臣伏見前司諫李藼避辭,偏黨之習,不過爲近日之一套,其張皇詆斥,臣不欲多辨,而亦有所不可不攻破者,則其何可喑無一言乎?藼曰,初遵時典,非宋時烈之議,相臣被罪,不可歸之於宋時烈。噫,藼之言,於此未免誣罔矣。當己亥定制也,牽附體而不正之說,出於宋時烈,諉托國典,亦出於宋時烈,及其釐正也,大臣媕阿,諸宰顧望,則聖敎嚴明,雷威震疊,而卒主體不正之說,敢奏以大功之制,國典所載,實是朞年,則終爲大功,更主何說耶?大功之制,立之者,宋時烈,承用者,諸宰也,則宋時烈,其敢曰在野不知乎?藼曰,欲藉威柄在下之說,以擠一世之儒賢,至以君子小人爲言,藼之言,於此尤無倫脊矣。宋時烈,旣誤邦禮,終始遂非,設爲禮穽,以防人口,前後觸禁,遂作大何,朝紳竄屛,縫掖錮廢,以至今日,無一人容喙,則謂之威制一世,不是過也。君子小人之辨,在於事之是非,理之曲直而已,以今日改定之禮論之,孰爲是,孰爲非,孰爲直,孰爲曲也?論一誤禮之臣,累被醜詆,藼非不知此,而胡爲游辭謾上,以爲右宋時烈之地?臣竊惜之,隨斥隨避,亦甚疲勞,而旣被厚誣,安得晏然?請命遞斥臣職。答曰,勿辭,退待物論。諫院朝報
禮曹啓曰,明年兩魂殿逐日供上氷丁,有倍常年,故頃因東氷庫牒呈,一間添造事,自本曹入啓蒙允,旣已添造矣。一間藏氷之價,依他間例磨鍊,則當爲三十石,而此是別設,不可仍責於本梗,令備邊司稟處,何如?傳曰,允。備局謄錄
上在昌德宮,居廬于寶慶堂南行廊。
謝恩,大司諫李□□,學諭崔紀。
兩慈殿·中殿,藥房問安。答曰,罔極。
藥房啓曰,寒威之酷,愈往愈甚,伏未審夜來聖體,若何?慈殿氣逆煩鬱等候,一樣無減乎?臣等不任憂慮,敢來問安。答曰,慈候一樣。予則日月不居,卒哭奄至,痛悼之懷,尤切于中矣。
持平李沃啓曰,臣忝居言地,欲效其責,而受人厚誣,非止一再,隨斥隨避,臣竊恥其呶呶也,亦不堪其疲勞也。噫,藼言罔極,何至於此也?造意飾辭,熒惑天聽,奸壬之人所售也,不察情僞,信從讒謟,昏亂主之所忽也,而當此新化淸明之日,乃反以此加之,上下無所顧憚,人言罔極,何至於此極也?邪正之不相容久矣,而正之攻邪,寧失於舒,邪之攻正,恒患不刻,審量輕重,請譴誤禮之人,孰如建設機穽,排擠言禮之人,其舒其刻,必有能辨者矣。臣所行不信,自取醜詆,羞朝列而辱名器,本非細故,宿患狗馬之疾,遇寒加劇,今始來避,所失尤大,請命遞斥臣職。答曰,勿辭,退待物論。
大司諫李之翼啓曰,小臣愚昧,無一可取,幸蒙先朝,不以樗散而棄之,十餘年間,恩命連降,感激鴻私,隕結難報,自遭天崩之痛,心脾摧裂,悲號莫逮,豈意嗣服之初,復忝近密之班?只以卯申奔走爲事,全昧出納惟允之義,愧懼之心,恒切于中,千萬夢寐之外,諫長之除,特出於中批,臣惶惑震怖,莫究所以致此也。臣之不似,不待人之譏議,而已所自知,中批之違式,纔悉於儒臣之疏,則臣之不合是職,以此尤較著矣,決不可不恤人言,冒恥行公。請命遞斥臣職。答曰,勿辭,退待物論。
戶曹啓曰,卽接廣興倉所報,則以乙卯正月朔頒料事,倉官進去大臣家,請收祿牌,則左議政鄭知和,身病呈辭,右議政金壽恒,方在待罪中,領中樞府事鄭致和,時未肅拜云,而皆不出給,料日已過,係是大臣祿捧,依例令倉官輸送,何如?傳曰,允。
明日卒哭親祭正時,四更一點,開門,三更三點。
玉堂箚子。大槪,請掌令南天漢,正言睦昌明,獻納李宇鼎,持平李沃,大司諫李之翼,竝命出仕事。入啓。答曰,依啓。諫院朝報
上在昌德宮。停常參·經筵。
卒哭祭後,大殿·大王大妃殿·慈殿·中殿,藥房·政院·玉堂,百官奉慰問安。答曰,罔極。
大司憲許穆上疏。入啓。
藥房啓曰,日月不居,卒哭奄過,仰惟孝思,摧痛罔極,伏未審冒曉哀臨將事之餘,聖體若何?慈殿悲疚之中,氣逆煩鬱等症,不瑕有添苦之患乎?臣等憂慮倍切,敢來問安。
京畿監司書目,安城呈,以副校理洪宇遠辭職上疏,上送事。
慶尙監司書目,尙州都會正月令早藿,及安東都會臘肉進上,闕封爲在,南海·蔚山·盈德·金海·機張·咸陽·居昌等官守令罷黜事。
答藥房曰,罔極。慈候與前一樣矣。
答大司憲許穆疏曰,省疏具悉卿懇。卿之疾病如此,予深慮念,雖不得進參於哭班,有何爲嫌?卿其安心勿辭,從容調理察職。
左議政鄭致和五度呈辭。入啓。遣承旨敦諭。
答行副司直閔鼎重疏曰,省疏具悉卿懇。卿之所以物議云者,朝家旣以區別處置矣,於卿有何所嫌?當此艱虞溢目之日,不念國事,引咎固辭,若是其太過乎?卿其安心勿辭,從速入來察職。
傳曰,政事,明日爲之。
四學儒生李世弼等上疏。大槪,今此合啓之論,假托議禮,意在嫁禍,敢申爲師痛冤悲憤之情,冀蒙察納,仍陳兩司陰譎不正之態,亟賜痛斥事。入啓。
右承旨閔宗道辭職上疏。入啓。
備忘記,如此之疏,勿爲捧入事,曾已分付矣。不顧禁令,稱以多士,偃然捧入之狀,殊極痛駭,當該承旨,姑先從重推考,此疏還給。
備忘記,曾以已正議禮事,語涉先朝者,論以重律事,下敎矣。今者世弼之徒,不有禁令,挺身救護,汲汲投護之罪,不可不痛徵,疏頭李世弼,邊遠定配,其餘竝停擧。
答右承旨閔宗道疏曰,省疏具悉。爾其勿辭焉。
傳曰,今此國葬三都監摠護使以下,書啓。
大司諫李之翼啓曰,典禮歸正之後。缺誤禮之人,理難免罪,則今日合啓之請罷其職,實是不可已之論,而所謂西人,一竝避退,不肯同事,甚矣偏黨之弊,一至斯哉?以此推之,若使宋時烈,不爲黨西,黨於南,則今日兩司,亦必無請罪之擧矣。朝廷之上,持論公者,復誰人耶?臣不覺爲國長太息也。臣竊詳宋時烈之爲人,非無不善之心,而亦多固滯之處,非無愛士之志,而引進同色之人,所執多滯,故當大禮而不能精究,所親同色,故當重論而猶多立幟。以臣所見,宋時烈,恐難爲德備之君子也,第念宋時烈,以儒爲名,蒙兩朝眷遇之隆,遽以壞禮獲罪,則今玆罷職,亦足以羞愧其心,而加律之議,又發於僚席,臣以爲,今雖加律於宋時烈之身,所損似無加重,於聖朝包荒之道,容而貸之,務靖朝著,不亦宜乎?至於賓廳諸臣,則詢問之下,不以正對,追論其非,在所不已,只以此連啓之意,反復商確,而同僚必欲竝以宋時烈加律論啓,終不回聽,臣之所見,旣與之矛盾,則不可仍冒首席。請命遞斥臣職。
弘文館啓曰,當此始初開筵之日,本館不可不備員,而校理二員,未差,副應敎崔後尙,方在被罪中,副校理洪宇遠·羅以遠,皆在外未上來,上番只有應敎臣金萬重,校理臣權愈,事甚苟簡。校理闕員,後政,以在京無故人差出,卽爲牌招察任,何如?傳曰,允。
獻納李宇鼎,正言睦昌明啓曰,朝與長官行相會禮,以賓廳諸臣事連啓,及宋時烈罪重律輕,不可不加律之意,可否於席上,則長官以賓廳事,謂合臺體,加律事,亦以爲得當,而諉以非所當慮之慮,終至引避。其意實與臣等,同歸意旨,而猶不欲快從公議。噫,以之翼之平生自許不苟,亦且依違,他又何說哉?卽論事之體,當觀其事之是非而已。如其非也,雖一人有言,屈己從之可也,如其是也,豈可以沮遏者之衆多,而有所撓奪哉?且其遣辭,以臣等之言,有若出於黨論者然,臣等竊訝耳,今日之論,只爲辨正異也,嚴宗統也。國人公論,百世可質,則有何一毫偏係之意哉?宋時烈壞禮亂統之罪,但可罷職而止,則不若初不擧論,重損國體之爲愈也,臣等之見,斷不外此,而長官旣在引避,何敢晏然?請命遞斥臣等之職。
掌令南天漢,持平李沃啓曰,臣等卽見諫官避辭,則卽宋時烈罪重律輕,不可不加律之意也,臣等初從末減,蓋欲循次第之規,而旣以罪重律輕爲言,則臣等何可晏然?請命遞斥臣等之職。答曰,勿辭。
答大司諫李之翼,獻納李宇鼎,正言睦昌明曰,勿辭,退待物論。
政院啓曰,大臣,自公除後,仍爲輪直於賓廳矣。今者卒哭已過,當爲罷出之意,敢啓。傳曰,勿爲罷出。仍爲輪直,以輔不逮。
政院啓曰,臣等朝者,伏見李世弼等疏辭,徒知爲其師訴冤,全不識朝家典禮之至重,禁令之至嚴,造辭下語,無所畏擇,妄肆之狀,則固甚矣。第世弼等,旣已冠章甫集學宮,相率而陳疏,則此與一夫單辭,有不同者,其在出納之道,實有不可斥然退却者,故臣等玆敢措辭捧入,此非一當該承旨之失誤,推考雖薄罰,臣等亦安敢獨免?請與該屬,同爲問備,以聽勘斷。仍伏念世弼,雖無足惜,朝家謫罰儒生之道,至於編配邊遠,則豈不爲聖世過重之擧乎?治而不治,棄之不數,以務得乎鎭淆靜亂之道,此臣等區區之望,冒于威聽,略暴愚忱。伏乞三思,還寢疏儒李世弼邊遠定配之命。答曰,如此陰匈之疏,諉托章甫,故爲捧入,而汲汲救解,予甚駭然也,至於當該,豈有竝皆自當之理乎?勿煩。
政院啓曰,以儒生李世弼定配事,傳曰,此備忘,下敎已久,而傳旨何至今不爲捧入耶事,傳敎矣。李世弼邊遠定配,似涉過重,故臣等相議,欲以區區所懷仰達,故未及書入矣,惶恐敢啓。傳曰,何人敢欲陳所懷,而尙不書入傳旨,卽爲書入。
備忘記,卿其安心勿辭,從速入來,以補不逮,以濟時艱之意。右議政金壽恒處,遣承旨敦諭。
領議政許積,請對入侍。
領議政許積,禮曹參議鄭載禧,正郞田,繕工監南得紀,寧陵奉審事出去。
府啓,仁宣王后之喪,大王大妃殿服制,會議釐正于賓廳也。先王親考禮經,開示丁寧,至再至三,而諸臣終始執迷,不肯回惑,乃反弁髦,遵用國制之說,附合體而不正之論,寧誤邦禮,而不敢崖異於宋時烈之意,人臣事君之道,豈容如是?其時首相,旣以此被譴,方在編配之中,雖事有首從,輕重不同,而可否相濟,同爲一套,則諸臣獨免,寧有是理?輿情共鬱,公議難遏。請賓廳會議時,終始參啓諸臣,竝命罷職不敍,竝引嫌而退,罔已之論,混之以黨目,當罪之律,魔之以務靖,意若和平,終歸兩頭之說,執法之議,本無所偏係,加律之啓,實擇於訟共僚議參差,本無在我之失。請大司諫李之翼遞差。獻納李宇鼎,正言睦昌明,竝命出仕。答曰,不允。處置事,依啓。
大臣請對時,右承旨閔宗道遞差事,定奪。四學疏頭李世弼,除邊遠,以他邑定配事,捧承傳。兵曹參議·參知,明日政差出,俾出察任事。金吾開坐,亦於明日爲之,囚係者,趁卽疏決事,定奪。領議政許積所啓,經筵旣自弘文館取稟,而講學之工,一日爲急,玆敢請對,欲陳規例矣。蓋自祖宗朝,有朝·晝·夕講,日三晉接之例,又有召對·夜對之規,朝·晝講則必出御法殿,領事以下齊會後爲之,而卽今事勢有異,姑於齋殿,隨便開筵,爲當入參之人,亦從古例爲之,而至於進講之冊,朝講·晝講,則以論語進講,召對·夜對,則以綱目爲之,何如?上曰,依爲之。又所啓,政院,有輪直大臣罷出之請,而自上以姑爲留在,輔予不逮爲敎,求助之意,可謂至矣,而第旣過卒哭,今又仍留,則罷出無期,其在事體,實兩難便,敢此仰稟矣。上曰,卒哭雖過,予年沖幼,姑爲仍留,隨事裨補,是所望也。許積曰,卒哭後仍存院相,事體不當。臣等如無疾病事故之日,則逐日來詣賓廳,自上詢問之事,亦可以仰對,直宿則姑爲罷出,何如?上曰,依爲之。又所啓,得見戶曹災傷磨勘文書,則京畿水使李益亨,以兼府使之故,亦入於應罷之中,災傷雖重而閫制亦重。且李益亨,方有施設之事,有難輕遞,曾於孝宗朝,水使申景瑞,以災傷差錯,亦有勿罷之命,前例如此,故敢此仰達矣。上曰,勿爲罷職,姑先推考。又所啓。伏見四學儒生疏,則措語無倫,不可全然無罪,而近百多士,竝令停擧,實是無前之事,而至於疏頭儒生,邊遠定配,尤是過重之擧,不可不斟酌定罪矣。上曰,典禮旣正,禁令至嚴,而此輩必欲務勝,肆然投疏,若不痛懲,則後弊無窮,邊遠定配,斷不可已矣。金錫胄曰,李世弼等疏辭之妄肆,固甚矣。但近日臺臣避辭及其他疏章,措語雖異,大意皆同。世弼等則又以多士齊聲陳章,爲師訟冤,而其罰乃至於編配邊遠,則此實聖世過重之擧也。且儒生等,自以爲義所當爲,知其必有重罪,而猶且觸犯不已,誠不可以人人而罪之也。許積曰,其疏雖極無倫,旣稱多士之疏,則加以重律,實涉過當,玆敢縷縷仰達。上曰,領相之請如此,除邊遠,定配他邑。諫院朝報
摠府啓曰,今日午時,發遣郞廳,各處巡檢,則二番內禁衛李峋·張承憲,精抄軍尹戒仁等,莫重宿衛重地,無緣闕直,事極可駭。李峋等三人,令攸司依法處置,其餘雜頉,自本府從輕重決棍,何如?傳曰,允。摠府謄錄
備邊司啓曰,云云事,傳敎矣。東氷庫加設一間,藏氷價米三十石,係是別役,果不可仍責於本梗,勢將缺而仍念各司藏氷價米,自其司缺恰之外,則責出於貢物主人,例也,缺奔走進排於前後山陵及祭奠等需,傾財破産之外,東西稱貸於人,竭力備納,堇免闕供,今又全責許多藏氷之米,不但有所不忍,亦有決難辦出之勢。朝家不可無別樣顧恤之道,常平·賑恤兩廳所儲,雖甚不敷,各出一百五十石米,充給東氷庫三十石之後,其餘二百七十石,令該曹參量各司常年主人出米多少,及國恤時應役苦歇,而磨鍊分給,助其藏氷之役,示以矜念之意宜當,以此施行,何如?答曰,允。備局謄錄
禮曹啓曰,藏氷戶米東部六十石,南部一百九十石,西部一百七十三石,北部十八石,中部六十五石,合五百六石,而自備局詢問本曹,則該吏誤告以上之數,只以四百四十六石,稟啓蒙允,不足之數,乃六十石矣。該吏則自本曹從重治罪,而其不足之米六十石,更令備局題給,充給戶米,以爲坊民終始大惠之地,何如?傳曰,允。備局謄錄
備邊司啓曰,京畿水營,爲海路要衝,江都唇齒之地,而本營物力,十分凋殘,軍器戰船,無計修補,此時海坊之虛疏,尤涉可慮。故曾因水使李益亨狀啓,喬桐所在各色軍兵,及京各司各樣所屬之類七百二十二名,依江都例,沒數移給本營事,覆啓蒙允之後,分付該營,使之成冊上送矣。取考其成冊,仍與之商議,則其間不無不可全給者,兵曹缺抄軍戶首訓鍊都監缺京砲手御營軍缺中,以牽夫來居於缺錄事之曾給直長者,都合九十缺旣是缺衙門作隊操鍊宿衛之卒,而且多來居於□中者,勢難移給司僕牽夫之□使移去箭串,意非偶然。樂生之藝,尤非猝然成□之比,錄事之曾給直長,時仕京中者,皆不可移給,此外則依當初啓下公事,全給喬桐,而此輩不宜專事收布而已。竝爲作隊,春秋敎習射砲之藝,以爲緩急得力之地宜當。以此意竝與各衙門,分付施行,何如?答曰,允。備局謄錄
又啓曰,云云事,傳敎矣,宣惠所儲之匱竭,事勢之掣肘,誠如本廳啓辭,而但念新服之初,蠲除之役,爲慮用度之匱竭,而有所反汗,則其在事理,大有所不可,不但失信爲可慮而已。臣等反復商議,多般料理,則京廳所用,則當從應上納蠲除之數,姑以江都米移給後,本廳待年還償,則雖甚苟簡,猶可爲變通之道,而其中營需·官需及刷馬等價之爲儲置各其邑者,百爾思之,無他善策。不得已以戶曹今年田稅米半減外,一半之未收納者,及常平·賑恤兩廳米之留在各官者,南漢·江都移轉米之捧留本邑者,缺廳通融,磨練劃給,而其中戶曹田稅缺隨後充給,則可爲救急之道,缺之意,分付該廳·該曹,何如?答曰,允。備局謄錄
上在昌德宮。停常參·經筵。
布衣尹鑴辭職上疏。入啓。
豐陽君張善瀓,安山地掃墳呈辭。入啓。
明日視事,取稟。傳曰,只晝講。
弘文館啓曰,卒哭已過,當卽開筵,進講書冊,問于領事,入啓定奪,何如?傳曰,允。又啓曰,經筵進講之書,問于領事,則以爲,自上曾講論語,時未畢講,仍以論語進講宜當云,敢啓。傳曰,知道。
同副承旨鄭重徽書啓,臣承命往諭于左議政鄭致和,則以爲,不幸狗馬之疾,已至難醫之域,決無陳力之望,冒呈辭單,實出於萬不得已,而未蒙恩遞,職名尙在身上,罪添癏曠,方切悚悶,千萬不意,近侍下臨,傳諭聖旨,惶恐感激,置身無地。第臣所患,如有調理察任之勢,則臣雖無狀,亦有知識,何敢不避煩猥,一向祈免,自速逋慢之罪乎?委頓床席,末由承命,伏地涕泣,不知所達云矣,敢啓。傳曰,知道。
答忠淸監司孟胄瑞疏曰,省疏具悉。此是爲人圖解援証之事,何必爲嫌?卿其勿辭,從速察職。
以慶尙監司進上闕封七邑守令罷黜事狀啓,傳曰,莫重祭享及進上之物,如是不謹,所當罷職,而迎送有弊,七邑守令節哛,姑先從重推考。勿待罪事,亦爲回諭。
右副承旨李東老書啓,臣承命往諭于右議政金壽恒,則以爲,臣出城竢罪,已浹旬日,而譴罰尙稽,悚懼冞增,頃嘗再承聖諭,旣已仰暴情實,而不意玆者,又遣近侍,十行絲綸,丁寧懇至,臣奉讀未竟,惶感竝進,不覺汗淚之交下也。臣之今日所望,惟在於遄伏嚴誅,以伸邦憲,以謝輿情而已,當此物議峻激之日,臣之蹤跡,實有難安於近郭,不敢冒進,猶是歇後語耳,聖明不諒,乃反加之以不嘗有之恩數,勉之以不敢當之職責,聖上擧措辭令,未免因累臣而大誤,臣罪至此,尤萬萬矣,臣坐辱寵命,望絶趨承,而違慢之罪,日甚一日,震怖悲泣,更無所達云矣,敢啓。傳曰,知道。
答副校理洪宇遠疏曰,省疏具悉。爾之憂國愛君之誠,予用嘉之,可不留心而服膺焉?疏中可以議處事,當令廟堂稟處,爾其勿辭,調理上來察職。
傳曰,卒哭已過,自今日百官開素。
以刑曹幼學李世弼大興定配單子,傳曰,雖去邊遠二字,而何如是以近邑定配耶?卽爲改定配所。
答掌令尹鑴疏曰,省疏具悉。爾其勿辭察職。
應敎金萬重上疏。大槪,冒陳前後情勢,冀蒙鐫遞事,入啓。
謝恩,兵曹參議鄭樸,參知李東溟。
合啓,前領中樞府事宋時烈,壞亂國家莫重之大禮,其爲罪犯,不可全貸之狀,聖明業已洞燭無餘,而偏護之論,猶且繼作,力觝公議,眩亂天聽。此可謂宋時烈之有死黨,而殿下之無忠臣也。噫,繼體之重,莫嚴於宗嫡之統,嫌疑之別,莫明於正庶之分,而因一人之謬見,致邦禮之大乖,正庶之分舛,宗嫡之統紊,名分倒置,國不爲國,則人情駭憤,實原於秉彝之性。公議喧藉,亦出於是非之天,而宋時烈恥受駁議,終始杜撰,人有一言,輙肆揮斥,唯恐其論一敗,罪責及身,凡爲三年之說者,目之以嫁禍,設爲機穽,任意竄錮,樹成黨比,恣其搏擊,而當則必流放廢錮之定禮,而誤則曰不可罪不可咎,如此而其可鎭服人心乎?若謂之見解未逮,其眚細,而文過遂非之罪重,若謂之杜塞忠讜,其失少而掩蔽天聽之罪大,此所謂禦下蔽上,以成其私者也。公議之定,不俟百年,典禮之正,可垂萬代,則宋時烈之罪,決不可罷職而止,請前領府事宋時烈,削奪官爵,門外黜送。
謝恩,校理尹趾完。
答大司憲許穆疏曰,省疏具悉卿懇。憂愛誡誨之言,可不惕念焉?第念卿之疾恙,必因旅舍之荒涼而發,雖賜微物,有何爲嫌?卿其安心勿辭。
刑曹,幼學李世弼靈光定配。啓。
府啓,請賓廳會議,終始參啓諸臣,竝命罷職不敍。措辭見上
院啓,己亥服制一失,而天理晦矣,人紀紊矣,神人積憤,十有六年矣。逮至今春,仁宣王后之喪,大王大妃服制,遵前日體而不正之說,又降爲衆子婦大功之服,先王洞燭其非,親考禮經,爰命公卿大臣,會議賓廳,欲正其謬,申之以誨諭,重之以雷威,反覆丁寧,不啻若家人父子,而會議諸臣,前却顧望,終始違拒,莫化於匪怒之敎,自絶於仁愛之天,寧爲得罪於君父,不敢崖異於宋時烈,其背心護黨之習,豈不痛哉?其時首相,旣以此獲罪先朝,方在編配之中,則同事之人,不可以事在旣往,而全然獨免。請賓廳會議時,終始參啓諸臣,竝命罷職不敍。
答合啓曰,依啓。
答府·院曰,先朝旣已區別矣,更勿煩瀆。諫院朝報
摠府啓曰,入直軍士中日習射事,限卒哭間啓請姑停矣,卒哭已過,今日爲始,當爲中日習射,而兵曹判書參政,依前不得爲之意,敢啓。傳曰,知道。摠府謄錄
有政。以鄭晳爲大司諫,朴信圭爲持平,尹趾完爲校理,鄭樸爲兵曹參議,李壽慶爲正言,李東溟爲兵曹參議,鄭維岳爲承旨,愼景尹爲兵曹正郞,兪瑒爲刑曹參議,金加望爲司諫,金千鎰爲咸平縣監,李孝源爲安州判官,尹拯爲執義,金世龜爲長湍府使,任弘望鏡城判官除授。政事軸
上在昌德宮。停常參,只經筵。
下直,殷山縣監鄭東龍。
謝恩,內禁將金煥,僉知李後聃·辛景轅,都摠經歷金鼎祥,都事權楷,鏡城判官任弘望,內需別坐尹成憲,書題嚴樞星。
左議政鄭致和箚子。大槪,疾病沈痼,供職無期,懇乞聖慈,俯賜憐察,將臣職名,亟許遞鐫,俾臣一息未泯之前,得釋重負,安意就盡,不勝幸甚事,入啓。
禁府照目,國葬都監郞廳李沆·李廷龍,監造官安䌖等元情云云,旣已遲晩,竝只照律,何如?啓依允。又啓目,副司直李喜龍元情云云,旣已遲晩,照律,何如?啓依允。又啓目,前主簿鄭世周元情云云,刑推,何如?啓依允。又啓目,前兵使尹天賚元情云云,刑推,何如?啓除刑推覈處。同府照本,前承旨李夏·崔寬矣,牌不進,罪笞五十,贖,解見任,別敍,私罪。啓功減一等。
政院啓曰,今月二十八日國忌齋戒,二十九日國忌,正月三十日朔祭齋戒,視事,頉稟。傳曰,知道。
戶曹啓曰,大司憲許穆上來之初,有柴炭·糧饌繼給之敎,故正月朔糧饌等物,依例輸送,則以爲,旣受常祿,不可疊受云而不受,何以爲之乎?敢稟。傳曰,更爲輸送。
右承旨鄭維岳上疏。大槪,乞得恩遞,救護母病事。入啓。
以金涑爲假注書。
晝講入侍,特進官李元禎,同知事南九萬,玉堂尹趾完·李濡,承旨鄭重徽,注書金涑,史官李后沆·南益熏。
答右承旨鄭維岳疏曰,省疏具悉。爾其勿辭,救護母病。
答左議政鄭致和箚曰,省箚具悉卿懇。卿之疾病,彌月不瘳,予甚慮念,從容調理,則自有勿藥之效,卿其安心勿辭,益加善攝,臥閤論道,以濟時艱,以補不逮。仍傳曰,遣史官傳諭。
禮曹啓曰,來正月朔祭,自上當行於孝敬殿矣,三年內元日,展謁魂殿之禮,實合情禮,問議于大臣,則大臣亦以爲當行云。孝敬殿朔祭親行畢後,仍詣敬思殿展謁,儀註磨鍊擧行,何如?傳曰,允。
成均館生員李萬謙等上疏。大槪,敢陳爲師訟冤之章,冀蒙察納事。
今日晝講時,副提學,問于大臣差出事,定奪。館學儒生李萬謙等上疏,勿爲捧入事下敎。上曰,論思之官,言辭當爲正直,而校理尹趾完,營救宋時烈議禮乖舛之罪,遞差。
大司憲許穆上疏。大槪,復申前懇,惶恐待罪事。入啓。
府啓,臣等以賓廳議禮諸臣罷職不敍之請,屢日論列,而天批不允,至以先朝區別爲敎,無非臣等誠未格天,語不達意之致,臣等不勝悚愧也。殿下果以諸臣爲元無罪乎?抑有罪而姑爲棄垢置瑕,不之罪耶?當先王親考禮經,下詢賓廳,今日,十六年蔽辭遁說,破綻無餘,宗嫡之統,嫡庶之分,明若觀火,無一毫可疑,而大臣以下,初不明白顯言,及至天威震疊,日三下詢,無可周遮之地,然後乃發四種服制之說,斷之以大功,此事果出於首相之所獨斷,而諸臣則袖手傍觀者耶?以先王至仁之量,念前日寵任之義,未遽盡斥,罪止首相,而今日事體,有異於此。只令首相編配,而使諸臣安坐職次,不施遞罷之罰,則其在殿下述事之道,國家用罰之意,何如也?嗚呼,賓廳諸臣,蒙先王不世之厚恩,或位至崇班,或列在華顯,則知有國家,知有君上,此八字之外,更不可以他慮,顧望於前後可也。當莫重莫大國禮釐正之日,猶未祛私之一字,違君上至正至當之下敎,從宋時烈背經悖理之謬見,臣等於諸臣此事惜之,惜之不足,繼之以扼腕痛歎也。若以臺體言之,則罪不止於論罷,而末減以罷職者,亦欲以承先王區別之意,且爲鎭靖朝著之計也。況首事之臣,旣被編配之罰,則除一二番參啓者外,終始參啓之臣,決不可全免。請賓廳會議時終始參啓諸臣,竝爲罷職不敍。新除授執義尹拯,時在忠淸道尼山地,持平朴信圭,時在咸鏡道鏡城任所,請竝斯速乘馹上來事,下諭。答曰,不允。下諭事。依啓。
院啓,賓廳議啓諸臣,罷職不敍之請,實出於參酌之意,而聖批尙靳,至以先朝區別爲敎,臣竊惑焉。諸臣罪犯,若有輕重之殊,則今日竝論,不無混同之疑,而當先王反復詢問之日,諸臣豈不知孝廟之爲次長,國制之爲朞年,而不顧莫重邦禮之壞亂,務合宋時烈體而不正之說,一心諱拒,聯名議啓,必欲以衆子婦大功之服,斷以爲制,此果首相之所獨斷,而諸臣則無與於其間哉?其同受牽制,不以直道事君之罪,決不可全責於首相也明矣。諸臣皆蒙厚恩,名位俱顯,而不思先國家,去私黨之急務,相率而同歸於蔽上悖禮之歸,此豈所望於諸臣者哉?臣之只請罷免,亦出於仰體先王區別之意,而殿下竝與罷免薄罰,而竝宥之,則或恐有損於述事之道,而國家罰必當罪之義,如何也?此而全釋,無以厭公議而服人心,請賓廳會議時終始參啓諸臣,竝命罷職不敍。答曰,不允。諫院朝報
上在昌德宮。停常參·經筵。
謝恩,正言李壽慶,長湍府使金世龜,長淵府使柳星三,五衛將李鼎來·洪宇紀,僉知李寓,咸平縣監金千鎰,舒川萬戶尹翰周。
答大司憲許穆疏曰,省疏具悉卿懇。予念卿之旅寓艱楚,略賜薄物,連章固辭,還切愧恧,無以爲喩,卿其安心勿辭焉。
禁府照本,副司直李喜龍矣,靈轝上山陵時,以虞主大祝,終不進參,罪杖一百,贖,告身盡行追奪。啓功減一等。又照本,國葬都監郞廳李沆·李廷龍,監造官安䌖等矣,梓宮,自丁字閣,奉出輪轝,用力舁引之際,輪臺板一邊圓環拔出,罪各笞五十,解見任,別敍。啓功減一等。
戶曹啓曰,卽接廣興倉所報,則來乙卯正月朔祿捧,依前敎令,倉官,輸送于右議政金壽恒家,則以待罪爲辭,終不受去云,係是大臣祿牌,何以爲之?敢稟。傳曰,更爲輸送。
正言李壽慶啓曰,臣瓜期已滿,纔自安州任所,爲見老母,受由上京矣。不意恩命遽降,臣誠惶縮,不知所出。臣本駑劣,凡百無狀,雖庶官常選,猶懼不堪,顧何敢幸誤恩之謬及,而冒叨匪據之地哉?況臣曾在安州時,以自縊餓死之人等事,方被推緘,身爲字牧之官,不能救濟之罪,誠所難免,決不可冒居臺席。請命遞斥臣職。答曰,勿辭。
以正言李壽慶避嫌,傳曰,推考蕩滌。
左議政鄭致和六度呈辭。入啓。傳曰,安心調理。
永興幼學金光日上疏。大槪,略陳北道民瘼,冀蒙採施事。入啓。答曰,省疏具悉。所陳之辭,當令廟堂議處焉。
進士徐福一上疏。大槪,去已往之積弊,責將來之新救,且引經史,以補聖德事。入啓。答曰,省疏具悉。條陳之事,予甚嘉之,可不留念焉?
政院啓曰,頃日該曹,以禮有嫡子未終喪而亡,嫡孫承重之文,請議于大臣。已以臘享,定爲敬思殿受服之期矣,卽者副司直吳挺昌,陳疏到院,請令禮部,討論更定,而大意則欲依宋朝制服令中,亡在小祥前,則受服在小祥之制。此則前日大臣疏中所論先正臣金長生之所掇錄於疑禮問解者也。今日非出納章疏之日,而此禮如當更改,則大祭只隔一宵,不可循常沮格,敢此捧入之意,敢啓。傳曰,知道。
司直吳挺昌上疏。大槪,敢陳愚僭之見,請令禮官,更議受服之節事。入啓。下該曹。
禮曹啓目,粘連司直吳挺昌上疏云云,觀此吳挺昌上疏,論受服一節,則其所引宋朝禮令,實爲明備,且考先正臣李滉答或人之說,有受服之禮,考之前籍,未有可據。其成服之節,但於朔望或朝奠,告于兩殯所,以代喪之意,仍受而服之云,以兩殯之語觀之,此卽祖喪未葬前遭父喪者,趁其葬而受服之謂,則亦有合古禮之意,而但與今日事不同。當初議啓時,恐未深究兩殯之說,而引入以証之也,儀禮經傳續編所載,旣如是明白,先正臣金長生所論,亦以此爲言,而變改大節,事體甚重,臣曹不敢擅便,而祭日且迫,今日內,更議于大臣及在朝儒生後,稟處,何如?啓依允。諫院朝報
摠府啓曰,今月三十日臘享大祭,及正朝祭親行時,寶劍四員,當爲侍衛,而摠管中五員,差祭,都總管金萬基,方在被論中,不得行公,副摠管李枝遠,與兵曹堂上,有相避,將爲遞改。無故者只是三員,莫重侍衛,不得備員,極爲未安。差祭中一二員,令吏曹推移換差,李枝遠之代,亦令兵曹,卽爲口傳差出,何如?傳曰,允。摠府謄錄
上在昌德宮。停常參·經筵。
謝恩,大司諫鄭晳,右承旨鄭維岳,僉知李晳。
兵曹口傳政事,副摠管李彙信。
藥房啓曰,歲將暮矣,伏未審數日來聖體,若何?慈候膈上煩鬱等候,視前加減亦何如?臣等區區憂慮之至,敢來問安。答曰,知道。慈殿煩鬱之候,小無差減矣。
大司諫鄭晳啓曰,臣之前忝本職也,不欲竝論賓廳諸臣者,非謂其無可論,蓋慮或妨於鎭定之道也。聞物議之非,尙今未已,臣何敢自以爲是哉?然臣之謬見如此,不可到今苟同,而賤疾適苦,請急見阻,今始扶曳來避,所失尤大,請命遞斥臣職。答曰,勿辭,退待物論。
大王大妃殿·王大妃殿·中殿,藥房問安。答曰,知道。
吏曹啓曰,守令多闕,政事,取稟。
政院啓曰,傳曰,金鋼·南重經·柳世哲等,方被儒罰云,所被者何如耶,問啓事,命下矣。問于成均館,則金鋼·南重經·柳世哲,付黃。柳世哲疏下六人,永削,其餘參疏人,則已盡解罰云矣,敢啓。
備忘記,噫,古有一夫一婦抱冤,枯旱飛霜之痛,至於今日,勿論是非之輕重,數千多士,均是一國之人,而一被儒罰之後,終爲永削廢科,則豈不冤鬱至甚者乎?況此金鋼·柳世哲·南重經之徒,旣不犯係關倫紀,而諉以儒罰,朝家不有變通,則其流之害,將必至於國不爲國。前後參疏儒生等,竝爲削去付黃事,分付。
禮曹啓目,粘連判下云云,議于大臣及儒臣,則領府事鄭知和以爲,臣於再昨更詢之下,以賤見與前無異仰對,無容更議云。大司憲許穆以爲,副司直吳挺昌疏中所論,考據明白,更無他疑,臣所見如此,伏惟上裁。掌令尹鑴以爲,微末賤臣,身居下僚,而累辱朝廷詢禮之盛擧,仰見聖上謀及蒭蕘之意,旣不敢冒昧承當,又不敢每每回避,臣於此,誠不知所以自處也。抑此受服之禮,旣見於禮經篇中,又有今日禮官儒臣所參證,臣等何容別議?伏惟上裁。領議政許積,奉審寧陵事出去,左議政鄭致和,病未收議,右議政金壽恒,方在郊外被論中,大臣及儒臣之意如此。上裁,何如?啓依大司憲議施行。
政院啓曰,敦思殿收議,大司憲議施行事判下矣。明日旣無受服之擧,則敬思殿臘享親臨祭及元朝展謁時,自上所御服色,令禮官定奪,然後方可爲擧行,敢比仰稟。傳曰,依爲之。又啓曰,明日臘享祭時,敬思殿受服事,旣因收議而停止矣。第伏念敬思殿祝文,未受服之前,則稱以孝孫,已受服後,則稱以哀孫事,該曹曾已定奪矣。昨於寧陵香祝齎進時,其行祭,當在受服之後,故以哀孫書送矣。今則受服事,旣已停止,則敬思殿祝文,當以孝孫稱之,寧陵則稱哀,敬思殿則稱孝,事有異同。且旣未受服,而先稱哀孫,亦不無未安之意,祝文所稱當否,令禮官急速稟定,何如?傳曰,允。
黃海監司書目,道內各邑染病人一百二十八名內,方痛七十名,死亡六名,差歇二十二名事。
傳曰,史官二員待命,騎馬六匹立之,宗廟·社稷大祭所內摘奸。
傳曰,領議政·禮曹參議引見。
明日,臘享大祭親行正時,四更一點,開門,三更二點。
今日引見時,臘享大祭親行於孝敬殿,正朝則敬思殿祝文,姑勿稱哀孫,以孝孫書之事,榻前定奪。
今日引見時,領議政許積所啓,敬思殿明日受服事,因吳挺昌疏,大司憲許穆收議而停止,蓋葬後代服者,必待小祥,乃是古禮司馬操之說也。不必小祥而受服於朔望者,乃先正臣李滉之言也。吳挺昌·許穆之言,實據古禮,無用更議,而臣當初獻議時,與右議政金壽恒,累日講究,則帝王家事,與士庶家不同,旣踐其位,當行其禮,獨於受服一事,必待小祥,則其間祭祀節目,多有不便者,至於祝文中,稱孝稱哀,亦甚拘礙。未受服前,徑先稱哀,大有未安,至小祥,仍爲稱孝,亦爲不可。且如吳挺昌疏語,以未受服之故,每每攝行,則情理不無缺然,況祝稱之難便,親行與攝行一般,故不得已以李滉之言爲從矣。今此吳挺昌之疏,許穆之議,只以古禮論之,而不細商其有妨於事勢,然彼則旣據古禮而言。臣等所見,雖從李滉之議,而孤陋之見,有難的確,明日臘祭,則姑爲親行於孝敬殿,敬思殿則待元日親祭,而受服當否,明日內,更爲收議以定,何如?上曰,依爲之。上以京畿監司慶安驛弊狀啓,下敎曰,寧陵薦新等祭享所用,欲以司僕馬輸送,以除驛弊矣。許積曰,慶安一路諸驛,凋弊莫甚,其勢實難支保,但崇陵祭物,旣專以司僕馬輸送,又於寧陵,責於司僕,則司僕馬匹,亦難周旋,似當依狀啓,題給米太於本驛,以爲添補立馬之地,而卽今國用匱竭,無他推移之勢,是可慮也。右承旨鄭維岳曰,司僕馬則雖不能推移於兩處,而聞司僕,多儲銀貨云,特令司僕,給數百兩於本驛,以爲立馬之地,何如?上曰,依爲之。許積曰,臣往來寧陵時,聞薦新中使之行,各司進排之官,絡驛於驛路,驛路凋弊,已不可言,而下人輩,侵責路傍閭家,閭家又不勝支當,已往則今難摘發,某行之爲弊太甚,而今二十三日別茶禮時,內人之行,司僕人馬,幾至二十餘匹。其進去時,則內官頗爲檢飭,故不能作弊,而先還人馬歸路,自恣無忌,不但糧太馬草,責出於閭家而已,至於鷄犬,亦多殺食,今二十三日所去司僕人,令攸司推覈,囚禁重治,以懲後弊,何如?上曰,依爲之。禮曹參議鄭載禧曰,今後則司僕人馬下去陵所時,使司僕別定下人一名,使之領去檢察,俾無作弊之事,而如前作弊,則領去人重治,何如?上曰,依爲之。許積曰,分付京畿監司,使一路各官,如有各司進排人及司僕下人等,如前作弊者,祭物陪進時,則摘發姓名馳報,以爲回還後治罪之地,如其歸路作弊者,則一邊捉囚本官,一邊馳報重治,何如?上曰,依爲之。鄭維岳曰,各司下人作弊者,則固當重治,而不能禁戢,責在當該官吏,此後各司之官,如有不戢其下人者,則爲先論罪事,分付於進排各司,何如?上曰,依爲之。諫院朝報
