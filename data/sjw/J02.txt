上在昌德宮。停常參·經筵。
孝定殿朔祭兼正朝祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
大殿·大王大妃殿·王大妃殿·大妃殿,內閣·政院·玉堂·朝廷二品以上正朝單子問安。答曰,知道。
詣仁政殿,親上表裏後,藥房·內閣·政院·玉堂口傳問安,答曰,知道。還內後,藥房·內閣·政院·玉堂口傳問安。答曰,知道。
傳曰,禮房承旨馳詣宗廟·永寧殿·徽定殿,奉審摘奸以來。
傳曰,親上表裏陳賀時各差備官,別單書入。
傳曰,孝定殿春享大祭,攝行磨鍊。
傳曰,翰注竝陞六。
傳曰,前檢閱鄭健朝·金炳溎,竝別兼春秋差下。
政院啓曰,前檢閱鄭健朝·金炳溎,竝別兼春秋差下事,命下矣。令該曹口傳單付,牌招察任,何如?傳曰,允。
傳曰,永平君昱·益平君,竝百官加親授。
傳曰,中官朴光錫·宋熙哲·田喜畯·羅仁植,竝百官加親授。
政院啓曰,吏曹郞廳來言,百官加下批政事,取稟。傳曰,當日爲之。
奎章閣啓曰,景慕宮望廟樓今朔奉審,無頉之意,敢啓。傳曰,知道。
政院啓曰,卽者吏曹郞廳來言,政事當日爲之事,命下,而判書李魯秉,參議鄭基世俱以病不來,參判徐戴淳在外未肅拜,不得開政云,判書參議,竝卽牌招,何如?傳曰,待明朝牌招。
吏曹口傳政事,以具秉愚爲旌義縣監。
吏曹口傳政事,別兼春秋二單鄭健朝·金炳溎。
政院啓曰,頒赦事,命下矣。未承授推考傳旨,依例爻周之意,敢啓。傳曰,知道。
吏曹啓曰,在前頒赦時,有別歲抄書入之例,今番則何以爲之乎?敢稟。傳曰,書入。
又啓曰,別歲抄書入事命下矣。永不敍用,居中居下,一體書入乎?敢稟。傳曰,一體書入。
兵曹啓曰,別歲抄書入事,命下矣。準期不敍,亦爲書入乎?敢稟。傳曰,一體書入。
吏曹啓曰,旌義縣監金沂有,素患痰癖之症,萬無遠赴之望云,罷黜,何如?傳曰,允。口傳差出,催促下送。
禮曹啓曰,太廟歲首展謁,例於歲翻後,卽爲取稟,而自上方在諒闇中,不爲取稟之意,敢啓。傳曰,知道。
又啓曰,景慕宮展謁,每於孟春孟秋取稟事,曾有定式,而自上方在諒闇中,不爲取稟之意,敢啓。傳曰,知道。
又啓曰,製述文臣年滿五十一歲人員,專經文臣年滿四十一歲人員,竝依前例減下,別單書入,而御覽官案,亦爲改修正以入之意,敢啓。傳曰,知道。
又啓曰,今此大王大妃殿母臨五十年稱慶陳賀時,諸道所封箋文中,南陽府使成永龜,豐川府使李志益,肅川府使白胤洙,中和府使李敎俊,礪山府使崔弘德,海南縣監金明權,雖非應封官,俱以別軍職奉進矣。一體看審捧入,而洪州牧使李聞榮,纔已坐罷,所封箋文,依前例不爲捧入之意,敢啓。傳曰,知道。
又啓曰,大王大妃殿母臨五十年稱慶,祗告廟社,頒敎中外,此誠國家莫大之慶,而設科取士,乃是應行之事,今番慶科,以何科設行,而以何間擇吉乎?敢稟。傳曰,除初試庭試爲之,日字以三月望間擇入。
又啓曰,以大王大妃殿母臨五十年稱慶慶科取稟草記傳曰,除初試庭試爲之,日子以三月望間擇入事,命下矣。國恤三年內,文武科放榜,以權停例磨鍊,故除初試庭試,例爲之擇日放榜矣。文武科庭試及放榜吉日,令日官李秉洪推擇,則庭試來三月十三日,放榜同月二十一日辰時,以此日時定行,何如?傳曰,允。
兵曹啓曰,每年正月初五日朝參,例於元朝,取稟,而取考謄錄,則國恤三年內,朝參雖無停止之定式,亦無設行之例矣。今番則何以爲之乎?敢稟。傳曰,停。
兵曹啓曰,來正月初二日宗廟·永寧殿春享大祭時,守門當爲塡差,而本曹郞廳·都摠府郞廳·五衛將,除入直與在外未肅拜,排擬苟艱,依定式軍門將官,代差以入之意,敢啓。傳曰,知道。
敎大小中外臣僚耆老軍民閑良等人書,王若曰,子育兆民,運撫萬億年亨泰,母儀一國,慶溢五十載光臨,爰推廣恩,庸循故典,恭惟明敬文仁光聖隆禧大王大妃殿下,功兼君道,德隆坤元,昔純考萬機旰宵,夙著周亂臣夾贊,粵翼廟三朝寢膳,誕膺魯壽母康寧,得其祿得其名,簾帷居正,無疆休無疆恤,裘冕抗尊,慈極覃幈幪之恩,遐邇囿康衢烟月,宗祊回綴旒之勢,呼吸奠磐石泰山,念小子承艱大之基,而聖慈勤庇佑之眷,十行之懿訓斯摯,敢造次之或違,一初之哲命載新,恐畀付之罔效,大哉貽謨之燕翼,曷任報暉之草心。屬新祝方騰於三元,猗寶曆益綿於五紀,叶羲易衍策之數,久道化成,符勳聖問野之年,至治肹蠁,竝天地高厚,延海籌於於千,若日月恒升,基景籙於半百,斯乃罕覯之大慶,詎緩識喜之舊規?闡號致隆,粵稽仁元母顯冊,尊親敦孝,尙傳戊申春縟儀,以制度則我家攸行,以情文則彝典直擧,慈衷懋謙挹之德,終靳琬琰之颺徽,恩諭軫節約之方,悉蠲水土之貢膳,物采未具,縱有缺於輿情,誠禮粗伸,宜莫先於養志,遂祗告於太室,仍亶播於多方,九五頌靈長之祺,惟孝思喜懼也切,千一値休明之際,庶天心悅豫於斯,顧今匝域含生,疇非慈化所覆,若古哲王爲政,要與庶品同休,覆惠推仁,誕渙綸之普曁,滌瑕蕩垢,霈解澤之旁流,自本月初一日昧爽以前雜犯死罪以下,咸宥除之,在官者各加一資,資窮者代加,於戲,受命彌長,釐嘏單厚,德敎洋溢乎區宇,播令聞於女舜女堯,皇穹眷棐我宗邦,迓歷年於有殷有夏,故玆敎示,想宜知悉。大提學徐箕淳製進。
勸農綸音,王若曰,予嘗聞王者以民爲天,民以食爲天,民惟邦本,固本在於足食,足食之方,顧不在於重農乎?是故先王以之,仰觀乎天道,俯察乎地宜,使斯民必有恒産,不飢而不寒,然則律曆以正時者,軒皇之創制也,耒耟以爲利者,炎帝之遺敎也,以至於盡力溝洫,而終致勤儉之化,習勞畎畝,而竟成嘉靖之治,恤恤焉不敢遑寧,以祈天永命,三代之政,亦不過稼穡已矣。矧惟我太祖大王,乃於創垂之初,先置東西藉田,以示親耕之義,繼而列聖朝,傳爲家法,殿前稻豆,尙說雨露之餘澤,嗚呼,今日幾萬生靈,何莫非祖宗撫育之赤子乎?以予眇眇寡躬,叨承畀付之責,夙夜危懼,若涉春氷,九重雖曰深邃,其何能斯須而忘斯民哉?若夫池柳動色,淑氣舒暢,卽斯民擧趾之候也,苑榴綻蕚,赫炎支離,卽斯民暴背之苦也,於是乎以收以藏,無非事者,其爲肹肹之勞,迄于終歲,一或不昬,以有鹵莽滅裂之報,則上而貽乙丙之憂,下而切庚癸之歎,由此觀之,邦本之專係於重農者,不其然乎?顧今三元初屆,萬品咸新,豳詩以驗其節序,漢詔以宣其德意,凡我方伯守牧之臣,克思對揚播告之道,修築堤堰,以均灌漑之多少,巡視阡陌,以察耘耨之早晚,勤勵者奬勸之,以興衆民,怠惰者警飭之,以去逸習,以介我屢豐之慶,以鞏我無疆之基,則萬億年泰平之樂,其與方伯守牧共之。行都承旨徐英淳製進。
孝定殿朔祭兼告由及正朝祭親行時,亞獻官領府事鄭元容,終獻官判府事朴晦壽,贊禮行禮曹判書朴永元,典祀官奉常正李鎭默,執禮副應敎李參鉉,執尊副司果洪秉壽,大祝副司果金輔鉉,祝史副司果南秉吉,齋郞副司果徐翼輔,盥洗位直講愼尙欽,禮曹佐郞李東韻,爵洗位校書判校李亮和,兵曹正郞金秉燮,亞終獻盥洗位直講丁義衍,贊者引儀元絳·曺百承,謁者假引儀李仲淵,司圃別提李亨植,贊引引儀李勝憲,長興主簿朴載鳳,祭監監察趙崇祖·韓鼎謩。
辛亥正月初一日四更一點,上詣孝定殿。朔祭兼正朝祭親行入侍時,行都承旨徐英淳,左承旨趙忠植,右承旨成原默,左副承旨李時愚,右副承旨林肯洙,同副承旨洪遠燮,史官缺,原任提學朴永元·金興根,提學金左根,原任提學金學性,原任直提學徐憙淳·趙秉駿,檢校直提學金炳冀,直提學鄭基世,原任直閣尹定鉉·李景在·金鼎集·吳取善·李公翼·金始淵,原任待敎趙斗淳·金洙根·李㘾·李裕元,檢校待敎金炳德·金輔鉉·李秉文,以次侍立,時至。通禮跪啓請出次。上具衰服出齋殿。贊禮前導入孝定殿東挾門,陞詣版位西向立。贊禮跪啓請俯伏哭。上俯伏哭。贊禮跪啓請止哭興四拜興平身。上止哭興四拜禮。贊禮導上詣尊所北向立。英淳擧冪酌鬯訖。贊禮導上詣神位前。贊禮啓請跪。上跪。贊禮啓請三上香。英淳奉香。遠燮奉爐。上三上香。英淳捧爵跪進,上受爵以授遠燮。遠燮跪受,奠于神位前。贊禮跪啓請俯伏興少退跪。上俯伏興少退跪。大祝副司果金輔鉉讀祝訖。贊禮導上降復位。亞獻官領府事鄭元容,終獻官判府事朴晦壽,行禮如儀訖。贊禮跪啓請俯伏哭。上俯伏哭。贊禮跪啓請止哭興四拜興平身,上止哭興四拜禮。贊禮導上詣望燎位,望燎訖。贊禮跪啓禮畢,仍導上還入齋殿。諸臣以次退出。
辛亥正月初一日午時,上詣仁政殿,大王大妃殿母臨五十年稱慶,親上表裏陳賀入侍時,行都承旨徐英淳,左承旨趙忠植,右承旨成原默,左副承旨李時愚,右副承旨林肯洙,同副承旨洪遠燮,史官缺,檢校直提學金炳冀,直提學鄭基世,檢校待敎金炳德·金輔鉉·李秉文,以次侍立。時至,通禮跪啓外辦。上具白布裹翼善冠白袍,乘輿出宣化門。藥房副提調徐英淳進前問候訖。上由協陽門至延英門外,降輿步過,還乘輿至仁政殿月臺。通禮跪啓請降輿。上降輿詣版位北向立。通禮跪啓請鞠躬四拜興平身。上行四拜禮。代致詞官讀致詞。濟用監提調金賢根,陞就臺上西向立。濟用監官員,入詣殿內,奉禮物函,由正門出,跪授賢根。賢根跪受,以授承旨。承旨跪受以進。上受之以授承旨。禮房對擧承旨跪受,置於龍亭,由正路出。通禮導上詣祗送位祗送訖。入小次,問安勿爲之事下敎。少頃,通禮跪啓請出次。上出次。通禮導上詣版位跪。禮房承旨奏曰,臣等陪進禮物函,詣大王大妃殿閤門外捧入之意敢達矣。通禮跪啓請鞠躬四拜興平身。上行四拜禮,入小次。少頃,通禮跪啓請出次。上出次陞座。兵房承旨奏曰,二品以上,今當就位,出標信開作門,何如?上曰,以所授標信擧行可也。贊儀唱宗親文武百官鞠躬四拜興平身。宗親文武百官行四拜禮。傳敎官俯伏跪啓傳敎興,由東偏門出取敎書,以授宣敎官李寅夔。寅夔宣讀訖。宗親文武百官行四拜禮。代致詞官進當座前,讀致詞訖。宗親文武百官行四拜禮。宣箋官洪秉壽進當座前,讀箋訖。贊儀跪啓請禮物函請付攸司。通禮跪啓禮畢。領府事鄭元容,右議政權敦仁,判府事金道喜·朴晦壽進前奏曰,是日卽我太母殿下母臨五十年稱慶之日也,親上表裏,臨殿受賀,伏惟聖心慶幸,曷有其極,而臣等亦不勝欣忭之忱矣。聖體,若何?上曰,一樣矣。元容曰,大王大妃殿氣候,何如?上曰,一樣矣。元容曰,王大妃殿氣候,何如?上曰,一樣矣。元容曰,大妃殿氣候,何如?上曰,一樣矣。通禮跪啓請降座乘輿。上降座乘輿,由仁政門,至延英門外,降輿步過,還乘輿入協陽門。兵曹判書趙斗淳跪稟放仗。兵房承旨請出標信解嚴。斗淳進前奏曰,還內時放仗取稟後請出標信,卽例也,而今此徑先請出,事甚駭忽,該房承旨推考擧行,書吏令攸司從重科治,何如?上曰,依爲之。出駕敎,入宣化門還內。諸臣以次退出。
上在昌德宮。停常參·經筵。
藥房提調金興根,副提調徐英淳啓曰,歲聿載新,聖慕冞切,賀儀誕擧,群情胥悅,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
備忘記,老江僉使白師烈,西林僉使鄭源下直,各長弓一張,長箭一部,片箭一部,筒兒一箇賜給。
傳曰,月正元日親上表裏,仍擧賀儀,予小子歡忭頌祝之忱,何以形喩?仰承慈聖光謙之盛德,雖未能備禮識喜,亦豈無與民同慶之擧?貢人舊遺在三千石,市民徭役,限一朔,泮人懸房贖限十日,諸道舊還最久條,限五萬石,竝特令蕩減事,廟堂行會。
傳曰,親上表裏時禮房承旨·對擧承旨竝加資。
傳曰,都承旨·左承旨·右承旨·右副承旨·同副承旨竝許遞,前望單子入之。
承旨前望單子入之,金炳冀·沈宜冕·洪翼燮·朴承輝·洪祐健落點。
傳曰,呈告法司堂上許遞,今日政差出。
傳曰,發遣吏郞,諸執事淸齋與否,摘奸以來。
傳曰,見窠皆令差出。
以親上表裏陳賀時各差備官別單傳曰,進表裏濟用監提調金賢根熟馬一匹賜給,捧表裏官奉事金秉淵,副奉事鄭尙朝竝陞敍,宣敎官兵曹正郞李寅夔加資,宣箋官副司果洪秉壽,展敎官成均館司藝金濬,典籍卓章昊,展箋官禮曹佐郞申學典,成均館直講金文煥,左通禮鄭,右通禮金箕煥,階下典儀安國鉉,東西唱假引儀鄭時俊,假引儀趙鳳始,宣箋目官兼引儀李宗赫竝兒馬壹匹賜給,贊儀朴鄷壽外職除授,其餘奏時官·員役等,依辛丑年例施賞。
傳曰,承傳色洪命畐·李昌成竝加資,資窮者代加,薛里金弘福·朱完基,掌務鄭履顯·朴梓秀,差備李宗良·趙縱·洪正燦·朴枝豐·李春鳳·金昌鳳·張日元·趙弘璧,各長弓一張賜給,司鑰劉漢芝·南壽喆竝賞加,別監朴壽慶·劉範岱帖加,飯監別監·燈燭色等,竝依辛丑年例施賞,其餘照羅赤等,竝米斗題給。
兵曹啓曰,大王大妃殿母臨五十年慶科庭試文武科,來三月十三日設行事,自禮曹推擇啓下矣。武科則例有初試,而依定式分京外試取矣。吉日令日官李秉洪推擇,則來二月初八日爲吉云,以此日擧行,而取考謄錄,則在前慶科庭試,取人之數,多寡不同,或取三四百人,或取五六百人,今番則取幾人乎?敢稟。傳曰,取三百人。
吏曹啓曰,卽見全羅道應資老人抄啓狀本,則前五衛將具載奭,以朝官年八十,已爲加資,而今又以八十一歲抄啓,有違定式,該道臣推考,具載奭加資一款,置之,何如?傳曰,允。
又啓曰,副司果崔重湜,以朝官年八十,當爲加資,而方在居中,何以爲之乎?敢稟。傳曰,蕩滌。
政院啓曰,吏曹判書李魯秉,參議鄭基世牌不進,推考傳旨及罷職傳旨,今方捧入,而開政命下之後,如是違牌,事甚未安。判書更爲牌招,何如?傳曰,允。參議只推,一體牌招。
承文院官員,以都提調意啓曰,會寧交易事北京禮部咨文及漂人領去齎咨官趙正杓賞銀三十兩,交付於今番曆咨官李埜回便事,盛京禮部咨文出來矣。回咨依例撰出,正書安寶後,定禁軍騎撥下送于灣府,使之傳給鳳城將處,以爲轉致盛京·北京之地,何如?傳曰,允。
兵曹,慶科庭試武科初試規矩,鐵箭三矢一百三十步二矢,片箭三矢一百三十步一巡二中,柳葉箭五矢一百二十步一巡三中,講書粗以上,取三技落點。
吏批啓曰,侍從臣父年七十人,每於歲首,抄啓加資事,載在法典矣。侍從臣父年七十人,別單書入之意,敢啓。傳曰,知道。
又啓曰,今此陳賀頒敎時宣敎官兵曹正郞李寅夔加資事命下矣。雖已資窮,未經準職,何以爲之?敢稟。傳曰,勿拘。
又啓曰,成均司藝吉顯範,以其身病,呈狀乞遞,改差,何如?傳曰,允。
御營廳啓曰,本廳千摠趙台顯,身病甚重,勢難察任,改差,何如?傳曰,允。
有政。吏批,判書李魯秉牌招不進,參判徐戴淳在外,參議鄭基世進,承旨缺進,政事無。
吏批啓曰,判書李魯秉牌招不進,參判徐戴淳在外未肅拜,小臣獨政未安,何以爲之?敢稟。傳曰,只出緊任,順陵直長趙秉履,司饔直長李源植相換,永平君昱·益平君已上今加宜德,百官加親授,前承旨徐英淳今加資憲,成原默今加嘉善,兵曹正郞李寅夔今加通政,已上加資事承傳,前僉使安啓文今加正憲,同知尹致謙,萬戶金尙壽已上今加資憲,縣監康漢楗,同知李學懋已上今加嘉義,副護軍盧光斗,兵使鄭日永,僉使黃益柱·徐仁國·尹永圭·朴弘德已上今加嘉善,牧使成道默,郡守閔靖顯,掌令崔重湜,縣監李馥秀,萬戶金聲烈·康漢邦,部將金鎔,參奉韓國襈已上今加通政,以上朝官年八十依定式加資,知春秋單尹致謙,成均博士單金基周,尙衣直長徐敬淳,禧陵直長朴齊寅相換,幼學金濬生今超通政,年七十侍從臣前掌令金鉉復父加資事承傳,贈吏參徐京輔贈吏判例兼,贈吏議徐有升贈吏參例兼,贈僕正徐魯修贈吏議,已上判尹徐英淳三代,贈吏參尹陽烈贈吏判例兼,贈吏議尹憲東贈吏參例兼,已上知春秋尹致謙兩代,故兵使任聖尹贈兵參訓都例兼,同知任泰錫考,故宣傳官尹範九贈兵參訓都例兼,故通德尹德淵贈左承旨,已上守全羅兵使尹明儉兩代。
兵批,以李元亨爲鷺梁別將,判府事加設單金景善,副司正李周興。
上在昌德宮。停常參·經筵。
傳曰,禮房承旨馳詣社稷,奉審摘奸以來。
傳曰,頃因右相所奏,聞洪祭酒回卺在邇云,事甚稀貴,朝家禮遇之地,且有從前已施之典,衣資食物,從優輸送事,分付戶曹,遣史官存問以來。
傳曰,大司憲許遞,祭酒洪直弼除授。
上在昌德宮。停常參·經筵。
藥房提調金興根,副提調金炳冀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
都摠府啓曰,今日入直內三廳·武兼·禁軍及軍兵等,中日習射技放,請出標信。傳曰,知道。
兵曹啓曰,今正月初四日辛卯酉初初刻四分立春,改火進上時,宗廟署·社稷署·永禧殿·永寧殿·孝定殿·徽定殿·景慕宮·毓祥宮·宣禧宮·景祐宮·慶壽宮,依例改火,奎章閣·議政府·承政院·漢城府,一體頒火之意,敢啓。傳曰,知道。
吏曹啓曰,今番應資老人中,前郡守閔靖顯,以朝官年八十,漢城府別單啓下,故依例加資下批矣。卽聞本家所報,則已爲身死云,不審之失,不可無警,當該漢城府堂上推考警責,閔靖顯加資,勿施,何如?傳曰,允。
訓鍊都監啓曰,本局千摠申命淳,身病猝重,勢難察任,改差,何如?傳曰,允。
弘文館啓曰,新除授修撰尹滋悳,時在京畿始興地,經筵入番事緊,請斯速乘馹上來事,下諭。答曰,許遞,前望單子入之。
傳曰,吏兵批歲抄點下者,依例捧傳旨。
玉堂前望單子入之,修撰徐翼輔落點。
以義禁府赦單子傳曰,申泰運·李容駿·許璇竝放。
同敦寧趙得林疏曰,伏以臣於敦府新除,纔伸叩謝之忱,而本無敦寧,以格當遞,在外久致虛縻,蹔膺有難仍冒,玆敢略陳短章,仰瀆崇嚴,伏乞聖明,俯賜鑑諒,仰稟東朝,亟令該曹,照例遞改,俾存公格,以安私分,千萬幸甚。答曰,省疏具悉。所請依施。
黃海監司洪耆燮往省先壠疏。答曰,省疏具悉。卿其往省焉。
上在昌德宮。停常參·經筵。
政院啓曰,備邊司郞廳來言,今日賓廳日次,而領議政·左議政未差,右議政權敦仁有身病,不得來會云矣。敢啓。傳曰,知道。
事變假注書金慶洽書啓,臣敬奉聖諭,馳往傳諭于果川縣鷺梁大司憲洪直弼所住處,則以爲回卺之名,不見于古今載籍,特爲東俗之所稱,故先儒至謂今俗所行,若合於理,聖人必制爲節文,蓋不許以無於禮者爲禮也,大僚至擧賤臣回婚而仰奏,致煩衣資食物賜給之恩,至有遣史官存問之擧,臣承命隕越,措躬無所,臣聞程子之言曰,祈寒暑雨,農夫耕耨,吾得以食之,却如此閒過日月,卽天地間一蠹也,如臣無用,老而不死,靡所猷爲,坐食農民之所生,旣是蠹中之最甚者也,先朝特除賤息一純,爲果川縣監,亶出於惠養老臣之意,恩山德海,靡足以喩,今者又軫聖念,復施分外之異數,臣見服方喪斬衰,非所議到於非禮之禮,至若豐豫飾喜,尤非義分之所敢爲者,然則上之所施,下之所受,豈非俱乖於事宜乎?且今歲功告儉,哀我民斯,孔棘且殆,而臣是何人,獨霑殊恩,至於斯極乎?昔齊君賜餓者以食,餓者曰願與一國之餓者,宋時相臣餽伊川以縑,伊川辭曰,相公之縑雖多,不能遍及天下之寒者,孔子曰天無私覆,地無私載,日月無私照,伏願殿下,以三無之意,亟還恩命,用安私分焉云矣。敢啓,傳曰,回卺之義,古無所稱,然入鄕循俗,古人攸訓,菲薄之物,非直爲今日飾喜之資而寄與也,以表予耿念之意耳,何必牢辭?安心領受之意,更爲傳諭。
事變假注書金慶洽書啓,臣敬奉聖諭,馳往更爲傳諭于大司憲洪直弼所住處,則以爲臣於尸居視蔭之中,猥承都憲特除之命,又簪筆之臣,因衣資食物匪頒之敎,臨門宣諭,至引古人入鄕循俗之義,俾之領受恩賜,聖念隆篤,至於斯極,詎敢費辭牢讓,不副體下之盛德至渥哉?恭承恩命云矣。敢啓。傳曰,知道。
弘文館啓曰,修撰徐翼輔,旣有只推之命,卽爲牌招察任,何如?傳曰,允。
以修撰徐翼輔牌不進罷職傳旨,傳曰,只推。
兵曹啓曰,宣傳官白能洙,內禁衛將南永老,俱以病難供職,呈狀乞遞,新除授楸坡萬戶李達和,以其母年今爲七十五歲,法不當遠赴邊鎭,呈狀乞遞,邊將之親年七十五歲以上者,許遞其任,載在法典,竝改差,何如?傳曰,允。
判尹徐英淳疏曰,伏以流光莫淹,歲聿載新,孝定殿朔奠時享,節次告成,臣民冤慕,曷有其極?皇天眷佑東方,恭遇我東朝殿下母臨五十年之慶會,簾帷之慈德冞彰,海屋之寶籌益添,百祿咸遒,八域均忭,而撝謙之筵敎是承,養志之宸孝有光,一日禮行,風動四方,祥光協氣,與五始而俱新,臣於是時,忝叨邇列,進退殿陛之間,周旋咫尺之際,只幸榮耀之被體,粗效恭奉之祈命,不自意伏奉特敎,以臣名添該房,迺加臣爲資憲大夫者,繼以京兆除旨,聞命震駴,不知所以攸措,夫是秩也,古所稱八座槐棘之班也,苟非才猷足以經邦,聲望足以需世者,莫宜居之,其崇顯也倚遇也,顧何如也?若臣之質荏材樗空疎湔劣者所可擬議而猥據也哉?臣與九耋偏母,手擎華誥,感戴銜祝,聲淚俱逬,然而名位之不可以濫授,負乘之不可以僥冒,灼然明甚,苟使臣貪戀不已,昧然冥進,則其累則哲之明,貽當世之羞,而況臣初無勞勩之可紀,遽媒榮寵之至此,則其於聖朝懋賞之政,亦豈非萬萬乖當者乎?臣之頂踵毛髮,厚受三朝陶甄之澤,周流歷揚,垂四十年矣。苟有管蒯之用,豈無絲毫之報,而顧其蔑蔑無聞之實,不待臣言,廷紳所共知也,每一思惟,惶汗浹背,進取一念,判非寤寐所及,罔功之賞,踰分之寵,臣又何所據而冒膺也哉?左右參倚,歷日悸恐,猥暴衷私,仰瀆崇嚴,伏乞聖慈,俯賜鑑諒,仰稟東朝,亟收臣所授資級,以重公器,以安微分焉。答曰,省疏具悉。卿其勿辭行公。
上在昌德宮。停常參·經筵。
備忘記,羅州營將鄭愚鉉下直,長弓一張,長箭一部,片箭一部,筒兒一箇賜給。
傳曰,山林外,在外臺諫竝許遞,政官牌招開政。
傳曰,兵判有闕之代,前望單子入之。
兵曹判書前望單子入之,洪在喆落點。
傳曰,發遣吏郞,諸執事淸齋與否,摘奸以來。
傳曰,見窠皆令差出。
有政。吏批,判書未差,參判徐戴淳在外未肅拜,參議鄭基世進,承旨缺進,以趙斗淳爲吏曹判書。
吏批啓曰,新判書命招,同參政事,何如?傳曰,允。
吏批啓曰,行判書趙斗淳牌招不進,參判徐戴淳在外未肅拜,小臣獨政未安,何以爲之?敢稟。傳曰,只出緊任。政事冊無
吏曹啓曰,侍從臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十人,別單書入之意,敢啓。傳曰,知道。
鄭駿容·愼尙欽爲掌令,睦仁會爲持平,李興敏爲獻納,李鍾淳爲正言,兪錫煥爲副修撰。再政,以金輔鉉爲司諫,趙雲澈爲同敦寧,兼祭酒單洪直弼今加嘉善,大司憲除授事承傳,進士洪孝燮今招通政,年七十侍從臣前校理洪在重父加資事承傳,訓鍊都監提調單洪在喆,禁衛營提調單洪在喆,御營廳提調單洪在喆,故通德申聖權贈童敎,孝行卓異贈職事承傳。
兵曹啓曰,今月初九日,二內禁軍番次矣。該番將未差之代,依承傳口傳擬入之意,敢啓。傳曰,知道。
弘文館啓曰,修撰徐翼輔,旣有只推之命,卽爲牌招察任,何如?傳曰,允。
以修撰徐翼輔牌不進罷職傳旨,傳曰,只推。
兵曹口傳政事,以尹致誼爲內禁將。
行兵曹判書趙斗淳疏曰,伏以歲籥遽更,孝定殿朔奠時享,節次告成,俯仰之頃,鑽燧三易,冤號罔極,與時俱新,天佑家邦,我東朝殿下,母臨五紀,光啓于玆,我聖上載擧縟禮,物采孔昭,雖仰體撝謙之衷,莫稱亨豫之典,而協氣歡聲,已有以洋溢翔洽,永綏我萬億年洪休矣。仍念臣據所匪據,措其身於四維之外也久矣。識淺見陋,則唱注之疵纇疊出,才荒務疎,則支調之窘乏轉甚,韎韋跗注,所望也甚厚,而擧懷積薪之歎,胥史儓隷,所需也至繁,而漸成緣木之求,而臣顧僴然而涊然,坐閱十許朔,冒行再京察矣。謂寵靈之可怙,而辜負滋大,認濡忍之無傷,而嗤點叢集,於是乎臣雖欲不去,不可得矣。蟲豸之微,各守其性,犬馬之賤,尙知所酬,而臣以最無能至無似,究其所蒙被之渥澤,歷數班行,殆無有居臣右者,而羸劣骫骳,力不從心,試罔其效,處受其隳,尤悔之來,百無一補,於是乎聖上,雖欲慰借臣寬假臣,使得以姑且任他,且不可得矣。衰邁疾疢,屬臣一己之私,而衰邁之末由挽回,疾疢之無望策勵,勢理之較然者,而頹惰弛懈,不事其事,翫日愒月,瘝墜乃已,則是臣所謂一己之私,卽公家無窮之憂也,豈今日中外所嚮於一初淸明之會者也?審量旣熟,瀆擾靡恤,悉暴微諒,冒溷崇聽,欲望聖慈,厚回容光之照,特垂曲遂之恩,仰稟東朝,將臣本兵重任,劃行改免,俾公私事計,得以竝獲方便,則非臣之幸,國事之幸。答曰,省疏具悉。所請依施。
吏曹判書李魯秉疏曰,伏以歲籥載新,天休滋至,恭遇我東朝殿下母臨五紀之慶,禮擧大庭,忭溢匝域,區區下情,不勝歡祝之至,仍伏念臣於月前,冒控苦懇,冀解銓銜,而誠淺辭拙,未蒙開允,徊徨抑鬱,無所因極,而時則京察在邇,瀆擾是懼,遂不免淟涊盤礴,磨勘大政,而臣之求解之心,何嘗一日而暫忘哉?惟才是庸,而才所不逮,則固宜解也,陳力就列,而力所不能,則固宜解也,已試蔑效,則其解也不可緩也,昔疾今加,則其解也不可遲也,凡此數者,皆臣必解之端,而未容虛徐者也,況銓家故事,每以六臘行政,謂之箇滿,政畢之夕,卽徹辭單,其意固有在矣。由過之後,繼進巽牘,往例亦可按也,譬如任重擔而赴遠途者,以百里千里,爲歇泊之所,而今也拖到乎百里千里,而不得卸免,則已疲之力,動嚲不得,將何以更進跬步之間乎?今臣所處,實亦類此,臣之不可以復事蹲據,卽此而尤章章矣。噫臣本以下劣之姿,初無中用之器,而又値年衰病痼,分甘投閑置散,麋鹿之棲息自安,鳧雁之去來無關,直一村夫野老耳,匪意恩授,絆在銓綜,心自切於感激,誠非不欲殫竭,而其奈才具素短,鑑別無稱,疵纇莫掩,譏嘲宜至,過政之後,惟俟駁正之論,而同朝忠厚,箴警無聞,聖度寬大,誅罰不加,臣心慙悚,無以爲懷,迨此退遣,俾不至重犯大何,則亦天地生成之澤也,玆敢具牘訴衷,冀垂恩諒,伏乞聖慈,俯賜鑑諒,仰稟東朝,亟遞臣所有銓長之銜,以重公器,以安私分,不勝大願。答曰,省疏具悉。所請依施。
工曹參判成原默疏曰,伏以歲籥載新,天休滋至,恭惟我東朝殿下,母臨光躋於五紀,縟禮誕擧於三元,聖孝冞光,群情胥忭,仍伏念臣於是日,忝叨邇密之列,猥承對擧之命,祗奉瑤函,周旋殿陛,榮已極矣。勞於何有,臣卽伏見傳敎下者,特授臣以嘉善大夫階,繼又水部除旨踵臨,臣惶隕感激,措躬無所,直欲循墻而不可得也,竊伏念賞爵,人主之大柄也,懋功懋德,聖后之所愼,厥良厥修,王政之所重,則其不可輕授而冒據也審矣。況夫貳卿之秩,古所稱命德之器也,班聯之重,亞於八座,位著之隆,超於庶僚,金貂以華之,軒車以寵之,是豈但榮耀臣一身而止哉?華猷令望,爲世所推,踐履績庸,久於任使,然後始可擬議,而平其物情,則如臣之不肖,何嘗有一半分彷彿於此者乎?臣本庸愚湔劣,百不猶人,晚占科第,幸際休明,厚沐恩渥,前後敭歷,淸官美職,節次推遷,而無一報效,祗有辜負,臣常愧恧之不暇,今又夤緣慶會,驟躋於卿月之班,臣是何人,冒濫至此?噫,上之所授,苟非其人,則仰累則哲之明,下之所據,苟過其分,則必招不稱之譏,臣左右思惟,萬無承膺之望,略暴衷懇,仰瀆崇嚴,伏乞聖慈,俯垂鑑諒,仰稟東朝,亟收臣新授爵秩,俾公器重私分安焉。答曰,省疏具悉。卿其勿辭行公。
上在昌德宮。停常參·經筵。
政院啓曰,來十一日,朝參日次,而元陵忌辰祭齋戒相値,頉稟之意,敢啓。傳曰,知道。
又啓曰,來十一日,輪對日次,而元陵忌辰祭齋戒相値,頉稟之意,敢啓。傳曰,知道。
都摠府啓曰,今日入直內三廳·武兼·禁軍及軍兵等,中日習射技放,請出標信。傳曰,知道。
傳曰,禮房承旨馳詣受香諸處,奉審摘奸以來。
政院啓曰,新除授兵曹判書洪在喆,卽爲牌招,傳授命召,何如?傳曰,允。
又啓曰,兵曹判書洪在喆,時在京畿楊州地,命召傳授,一時爲急,斯速乘馹上來事,下諭,何如?傳曰,允。
弘文館啓曰,修撰徐翼輔,旣有只推之命,與新除授副修撰兪錫煥,竝卽牌招察任,何如?傳曰,允。
以修撰徐翼輔牌不進罷職〈傳旨〉,傳曰,只推,
上在昌德宮。停常參·經筵。
傳曰,藥院都提調許副,前望單子入之。
傳曰,政官牌招開政。
內醫都提調前望單子入之,判府事朴晦壽落點。
傳曰,未下直閫帥守令及上京守令,竝令催促不多日內下送。
政院啓曰,行吏曹判書趙斗淳,參議鄭基世牌不進,推考傳旨及罷職傳旨今方捧入,而開政命下之後,如是違牌,事甚未安。參判徐戴淳在外,判書更爲牌招,何如?傳曰,允。參議只推,一體牌招。
弘文館啓曰,修撰徐翼輔,旣有只推之命,卽爲牌招察任,何如?傳曰,允。
以修撰徐翼輔牌不進罷職傳旨,傳曰,只推。
上在昌德宮。停常參·經筵。
備忘記,北虞候安養誠下直,長弓一張,長箭一部,片箭一部,筒兒一箇賜給。
弘文館啓曰,修撰徐翼輔,旣有只推之命,卽爲牌招察任,何如?傳曰,允。
以修撰徐翼輔牌不進罷職傳旨,傳曰,只推。
政院啓曰,行吏曹判書趙斗淳,參議鄭基世再牌不進,推考傳旨及罷職傳旨今方捧入,而開政命下之後,連事違召,無意承膺,事體所在,誠極未安。參判徐戴淳在外,判書所當更請牌招,而係是一日三牌,何以爲之?敢稟。傳曰,牌招,參議只推,一體牌招。
傳曰,吏曹判書疏批已下,卽爲牌招。
政院啓曰,行吏曹判書趙斗淳,參議鄭基世牌不進,推考傳旨及罷職傳旨今方捧入,而開政命下之後,如是違牌,事甚未安。參判徐戴淳在外,判書更爲牌招,何如?傳曰,允。參議只推,一體牌招。
吏曹啓曰,淸州牧使金應根,身病猝重,不得下去云,罷黜,何如?傳曰,允。
又啓曰,掌樂正徐堂輔,以其身病,呈狀乞遞,改差,何如?傳曰,允。
又啓曰,侍從臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十以上人,別單書入之意,敢啓。傳曰,知道。
備邊司啓曰,淸州牧使,今日政當差代矣。該邑以積弊之局,況兼數遞之餘,近年以來,弊復生弊,將至於無邑之境,今若不另擇,益無以着手,以勿拘常格,各別擇送之意分付,何如?傳曰,允。
有政。吏批,行判書趙斗淳進,參判徐戴淳在外,參議鄭基世進,承旨缺進。政事冊無
以兪錫煥爲副應敎,徐戴淳爲同義禁,金永爵爲淸州牧使。再政,以洪鍾雲爲副修撰,兼養賢直長單金基周,故同知盧尙樞贈兵參訓都例兼,同知盧益燁考,幼學愼致恒年七十四,今超通政,侍從臣掌令愼尙欽父加資事承傳。
兵批,副司果李益在。
行吏曹判書趙斗淳疏曰,伏以臣,猥控情病之實,獲解宿衛之任,嵩高之聽,無微不燭,賤末之私,有願必遂,感戴銜祝,報答無由,不自意選部寵旨,遽降於半日之頃,周流回翔,不離銓衡之地,歷敭兜攬,遂同序陞之階,嗚呼,此殆臣冥行喘邁,折車傾之會也,苟非然者,以聖上日月之明,愛欲其全之鴻慈渥恩,寧不俯恤於玆也,天官典領至重,秩序常尊者,蓋將以表率六部,藻別群僚,一唱注之得失,而動涉治忽,所謂統百官均四海,爲有國萬事之本者也,夫以如臣顓劣,致身崇顯,凡於任使,有除輒膺,萬萬非才堪其職,力能其官而然也,而亦不料踰溢玷褻,至於斯甚,則惟當寤寐標拊,以俟駁正之論,而時日虛縻,祗增臣莫大之罪,不翅爲鋌鹿之走而藩羝之觸矣。然此猶屬第二話耳,文武所宗,號稱東西銓曹,而臣於西曹,旣再行京察,譬如痛定思痛,悔吝百端,其爲已驗已試之宿悸餘虞也明矣。又從以此易彼,致使朝家處置,不免極苟艱,中外瞻聆,擧皆大駭惑,遂以此不貲之身,自歸於怙戀放縱,收拾不得焉,則臣不足言,其於國體之隳且壞,將何以自解之也?若臣本末之僥濫,才具之短拙,疾聲之號不遑拖煩,方命之誅,在所甘心,揆分之義,諒有所受,牌召荐臨,違抗是事,跼蹐徊徨,若窮無歸,惟聖慈,天地父母於臣,曲垂生成之澤,仰稟東朝,亟遞臣所授東銓新銜,以幸公私,不勝大願。答曰,省疏具悉。卿其勿辭行公。
兵曹判書洪在喆疏曰,伏以星霜遷變,歲聿又新,孝定殿時享奄過,萬事轉成邃古,冤號益復罔極,惟天眷顧,式至今休,我太母殿下,受玆介福,母臨五紀,光前佑後,邦國增鞏,縟儀載擧,小大忭祝,仍念臣,以材則樗棘,以器則苦窳,本不足備數於任使之末,而積蒙屢朝之洪造,滾到八座之隆秩,曾所敭歷,已非自料,德薄而位顯,福過而災生,挽近年來,憂戚相尋,疾病纏綿,不死餘喘,無堪驅策之狀,卽通世之所共諒也,千萬不自意,伏奉本月初六日前望特點,以臣爲兵曹判書者,馹召繼降,恩榮所曁,村閭俱聳,臣有老母在堂,攀誥告喜,感激攢頌,若將不日登途,冒膺恩旨,而終焉惶恧惝惑,左右思而莫省攸措,未敢知我殿下簡畀之衷,奚取於臣,而遽紆此誤恩也?夫中權,重任也劇務也,銓注則倣乎天官,經用則亞於地部,兼摠三營,簡轄五衛,則外內之戎政是掌,以臣之材之器,其可以彷彿擬議於是職也哉?進退靺韋,甄別得宜,臣之望實未能也,句勘簿書,支調有裕,臣之才具所未能也,專鈐韜而嚴紀律,持櫜鞬而趨陪扈,又是臣精與力之所未能及也,臣雖欲依藉寵靈,擺棄廉隅,揚揚出肅,晏若儻來,而宜饇孔取之譏,猶屬臣私,以負且乘之咎,寧不妨公,匪所授而授焉謂之褻匪所據而據焉謂之濫,濫褻之際,上下胥失,臣以邱壑棲息,涵泳聖澤之蹤,縱未有涓埃自效,而又豈敢以微末不稱,重貽累於則哲之明也?參倚前衡,承當末由,玆從縣道,猥暴衷懇,伏乞聖慈,俯垂鑑燭,仰稟東朝,亟遞臣本兵之職,俾公私兩幸,不勝至願。答曰,省疏具悉。本兵之任,不可曠日虛徐,卿其勿辭,卽爲上來受符。
上在昌德宮。停常參·經筵。
藥房都提調朴晦壽,行左承旨沈宜冕啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿,口傳問安。答曰,知道。
都摠府啓曰,今日入直內三廳·武兼·禁軍及軍兵等,中日習射技放,請出標信,傳曰,知道。
政院啓曰,備邊司郞廳來言,今日賓廳日次,而領議政·左議政未差,右議政權敦仁有身病,不得來會云矣。敢啓。傳曰,知道。
內醫院啓曰,本院提調金興根,今日問安,不爲仕進,卽爲牌招,何如?傳曰,允。
實錄廳郞廳,以摠裁官意啓曰,本廳郞廳李寅夔陞資,其代前掌樂院正徐相鼎差下,令該曹口傳啓下,使之察任,何如?傳曰,允。
實錄廳郞廳,以摠裁官意啓曰,本廳都廳堂上徐箕淳,見帶判義禁,纂修堂上趙秉駿,見帶知義禁,都廳郞廳李興敏,郞廳金輔鉉時帶臺職,職務相妨,本職竝姑許遞,何如?傳曰,允。
禮曹,來壬子式年進士鄕漢城試初試來閏八月初七日,生員鄕漢城試初試同月初九日,文武科鄕漢城試初試同月二十日,雜科初試同月二十八日。
戶曹啓曰,貢人舊遺在三千石蕩減事命下矣。取考各貢文書,乙卯餘遺在一百九十一石十一斗六升零,丙辰遺在中二千八百石三斗三升零,分排蕩減之意,敢啓。傳曰,知道。
弘文館啓曰,修撰徐翼輔,旣有只推之命,與新除授副應敎兪錫煥,一體牌招察任,何如?傳曰,允。
弘文館啓曰,新除授副修撰洪鍾雲,時在京畿驪州地,經筵入番事緊,請斯速乘馹上來事,下諭。答曰,依啓。
以修撰徐翼輔牌不進罷職傳旨,傳曰,只推。
承文院官員,以都提調意啓曰,卽見盛京禮部咨文二道出來者,以爲靉江西岸,上年秋季統巡拏獲伐木人犯十五名,送部審辦,且今年春季,統巡出派內城廂紅旗協領奇凌河,自正月初一日起,至四月初八日止,前往邊之內內外,寔力査拏,先行知照云矣。回咨依例撰出,正書安寶後,定禁軍騎撥下送于灣府,使之傳給鳳城將處,以爲轉致盛京之地,何如?傳曰,允。
訓鍊都監啓曰,本局從事官李鍾愚,身病猝重,勢難察任,改差,何如?傳曰,允。
辛亥正月初十日巳時,上御熙政堂。藥房入診入侍時,都提調朴晦壽,行左承旨沈宜冕,檢校待敎金輔鉉,記事官韓鎭棨·玄基濬,別兼春秋金炳溎,以次進伏,醫官鄭有曾·金珪·金榘·金濟慶,進伏楹外訖。上曰,史官分左右。晦壽問候訖。奏曰,醫官待令,使之入診乎?上可之。珪等以次診候,退伏楹外。晦壽曰,脈候奏之。珪等奏曰,脈候左右三部調均矣。缺。
上在昌德宮。停常參·經筵。
政院啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,司諫申萬休,獻納尹堉落點。
備邊司啓曰,諸道春操稟啓,今已齊到矣。春秋講武,停閣已久,其在詰戎之政,固宜及今修擧,而第念昨秋穡事,未免失稔,今春慶科,又此當前,徵調民力,宜有軫念,八道·四都水陸諸操巡歷巡點,竝此停止,至於官鎭門聚點,苟能繕戒有方,宜與行操無異,以此申明嚴飭,使之着意擧行,堤堰處移點完役,各樣都試,按例設行之意,竝爲分付,何如?傳曰,允。
備邊司啓曰,陳奏兼謝恩使拜表,在於今十六日,而奏文及表咨書役,極爲浩多,今雖罔夜繕寫,無以及期了畢云,在前如此之時,亦有拜表日子退涓之例矣。以量其文書之了勘,更爲推擇之意,分付該曹,何如?傳曰,允。
禮曹啓曰,因備邊司草記,陳奏兼謝恩使拜表日子,更爲推擇事,允下矣。拜表旣爲退行,則方物封裹,亦當退定,故令日官李正修推擇,則拜表吉日今正月二十五日卯時,方物封裹同月二十四日爲吉云,以此日時擧行,何如?傳曰,允。
又啓曰,卽接京畿監司洪祐喆移文,則以爲驪州牧鄕校聖殿正間,年久朽落,間多滲漏,將於今春釋菜,兼告修改,告由移還安祭香祝,自本曹啓稟下送云矣。驪州牧鄕校聖殿修改,今春釋菜,當爲兼告擧行,告由移還安祭香祝,卽令該司,照例磨鍊下送,而祝文中措辭撰出事,一體分付,何如?傳曰,允。
吏曹口傳政事,兼實錄編修官單徐相鼎。
摠戎廳啓曰,本廳中軍吳一善,身病甚重,勢難察任,改差,何如?傳曰,允。
兵曹,以白殷鎭爲摠戎中軍。
大司憲洪直弼疏曰,伏以聖德格天,天休滋至,我東朝殿下母臨,屆五十之年,元朝稱賀,縟儀載擧,慈徽彌彰,宸孝增光,群黎百姓,擧切歡慶,臣尸居視蔭,形格勢禁,旣未獲進身庶僚之後,用伸蹈抃之忱,亦宜陳章自列,乞伏常憲,而怵惕嚴畏,罔克自遂,虧蔑彝分,於是焉滋大,不圖玆者,特除臣以司憲府大司憲,此又何爲及於臣身哉?臣驚惶震懍,靡所容措,夫熙朝官人,孰非可以難愼者,而至若貳卿命德之器,所係彌重,且風憲之長,地望淸峻,上不可以輕授,下不可以冒膺,在朝廷夙夜之賢,亦當綜覈名實,惟其人是用,不是考歷試之蹟,紀陳就之勞而待次充補者也,若其發跡草莽,光膺簡拔,則自非儒林宿德允叶於輿望者,莫宜居之,故自韋布而處是任者,歷選數百年來,曾不幾人,其遴揀之嚴可知也,今乃恩出中批,事異常格,遽以蔑學無聞,待盡朝暮之一賤臣,擧而畀之,不少留難,臣一身過分之災,縱靡足恤,其爲累四聰之明,駭八方之聽,當如何哉?臣聞爵祿加於賢德,則珪組重於丘山,職秩及於卑汚,則冕紱同於沙泥,如臣無所備數,千萬不近似之物,冥升不已,亢極至此,則聖簡緣臣而失正,名器由臣而益輕,竊爲殿下,惜此擧措也,伏願殿下,矜其愚陋無用之實,哀其癃病垂死之狀,仰稟東朝,亟收成命,竝刋本兼諸任,俾風燭殘喘,安意就溘,寔天地父母始終生成之大恩也,且臣憂愛之忱,耿耿不昧,玆焉丐免之章,聊以附陳,伏冀聖明之垂察焉,臣銓伏畎畝間,聖志奮發,如春噓物,聖學緝熙,如日升天,晝而待夜,冬而及春,講對靡間,諮詢周博,政是天命人心眷顧蘄向之一大機會也,臣與鄕里父老,想望至治之成,願無須臾之死焉,夫理義無窮,聞見易局,歲月有限,分陰可惜,伏願殿下,彌勉聖學彌堅聖志,凡係思慮之發,政令之行,必要其粹然出於天理之正,而動靜語默,罔或間斷,必使至誠之意,表裏融徹,孚格遐邇,則自應久道化成,廓堯明舜哲之度,盡湯盤武盂之功,卓然爲千歲帝王之表準,以光啓宗社億萬年無疆之休,曷不盛哉?從古言治者,莫不本之於人主一心,人主一心,萬化之原也,蓋天位至高,萬機日繁,所以維持防範者,不容少緩,惟學可以明此心,惟敬可以存此心,二者爲國祚祈天永命之基本,伏乞深留聖念焉。橫渠張子有云,爲天地立心,爲生民立道,爲前聖繼絶學,爲萬世開太平,先正文成公臣李珥亦云,立志當以聖人爲準則,一毫不及聖人,吾事未了,斯言雖若高遠,斯事實是親切,由是而崇德廣業,任道統之重,盡君師之責,卽殿下已分之所當爲者也,先正文正公臣宋時烈,進言于孝廟曰,三代以後,習俗卑陋,以道學爲迂闊,不切於施爲,而所以把持牽補者,不過權謀智力而已,於是政事政事分爲二塗,而道學爲無用之物,朱子一生慨然於斯,論學不遺乎物,論治必本於學,不遺乎物,故學爲有用,治必本於學,故治得其道,蓋所以體用一源,顯微無間者如此,此帝王之本統,聖賢淵源,爲聖祖所受用,至德凝道,大猷時升,玆乃殿下家法,故竊爲殿下誦之,仰贊繼述之義諦焉,往哲有云,欲法堯·舜,當法祖宗,爲其觀法近而效則易也,此所謂詳文祖者,耳目之所逮也,惟殿下,懋哉懋哉?臣耄荒迷錯,言不知裁,尤增死罪。答曰,省疏具悉卿懇,都憲特簡意有在,砥行立名,需用當世,惟士爲能,況卿之經術風範,所推詡而昌言,又若是惓惓,不覺聳然莊誦矣。方今歲籥載新,三晝之講將開,夤緣晉接,得聞大道之要,以資爲治之方,則豈不休哉?卿其勿辭,亟回遐心,犁然膺命。仍傳曰,此批答,遣史官傳諭。
上在昌德宮。停常參·經筵。
沈宜冕啓曰,左副承旨洪祐健,今日不爲仕進,卽爲牌招,何如?傳曰,允。
傳曰,下直閫帥守令,還下直守令入侍。
以左副承旨洪祐健牌不進罷職傳旨,傳曰,只推。
兵曹判書洪在喆疏曰,伏以臣於日前,猥控不稱之實,冀解見職,始謂由中之懇,理必遂願,竟歸飾外之讓,辭未獲準,惘然失圖,徊徨靡措,蓋人臣事君,義分截嚴,任使則燥濕不擇,命召則駕屨不俟,自非萬不可已疾聲而呼者,不敢爲煩籲之計,況今批敎隆重,感戴無地,一之猶悚,其可再乎?第臣竊有所區區情私之又敢冒昧而畢陳者,以臣賤陋,官之踰濫,姑舍是也,以臣衰病,身之顚仆,不遑恤也,臣有偏母,年今七十有六矣。藉使臣平日,備盡便養,顧此篤老,日計不足,便是崦嵫之暮景,而比年以還,緣臣愆殃,貽慼致疚,已減之眠食,將頹之氣力,又不知落下幾層,凜綴床玆,寧日殆罕,臣每左右扶將,相依爲命,而間値國家哀慶,時或參班,此不過信宿之頃,而晷刻若曠歲,年末乃疾馳歸省,纔能放心,所以遲淹不得,請急徑行者數,則此庶淵鑑之所俯燭矣。以此方寸,離側供職,其勢無奈,古人所云事君日長,事親日短者,正爲臣今日準備語也,臣抱此苦衷,誰因誰極?苟非然者,臣本門地寒素,計在祿仕,恒情攸欲,臣有甚人,名塗華膴,常所艶慕,及其得之,何苦辭爲,甘自陷於孤恩慢命之科也哉?伏乞聖慈,天地於臣,父母於臣,憫臣憐臣,曲垂照亮,念重任之虛縻,軫微諒之難强,仰稟東朝,亟賜鞶褫之音,仍治臣瀆撓之罪,以肅朝綱,是臣之至祝大幸也。答曰,省疏具悉。重任豈可乍除乍遞乎?將老言還,何憂離闈?
辛亥正月十二日辰時,上御熙政堂。下直梱帥守令還下直守令入侍時,同副承旨洪翼燮,假注書趙憲燮,記注官朴賢楷,別兼春秋南秉吉,以次進伏。缺慈山府使宋廷和,江東縣監李秉文,草溪郡守任興模,進伏楹外訖。上曰,史官分左右。梱帥守令奏職姓名訖。上曰,守令皆知七事本意,則似當善治,而何爲以有入於繡啓者乎?此必是徒爲口誦七事,而不能悉心力行,專事剝割之故也,朝家擇送之意,果安在哉?今番下去後,當何以爲之乎?廷和等曰,當盡心奉公矣。上曰,今此守令中,有曾經承旨閣臣者,此等人每於經筵,以節用愛民之意,有所陳奏,下去後似必善爲之,而諸守令,亦各別對揚可也,缺。
上在昌德宮。停常參·經筵。
都摠府啓曰,今日入直內三廳·武兼·禁軍及軍兵等,中日習射技放,請出標信。傳曰,知道。
備忘記,廣梁僉使李基弘,委曲僉使崔東日,古城僉使劉守侃,柔遠僉使池宗玄,在德萬戶金若鍊,撫夷萬戶金賢珍,阿山萬戶朴致精下直,各長弓一張,長箭一部,片箭一部,筒兒一箇賜給。
沈宜冕啓曰,左副承旨洪祐健,今日不爲仕進,卽爲牌招,何如?傳曰,允。
以左副承旨洪祐健牌不進罷職傳旨,傳曰,只推。
弘文館啓曰,新除授修撰徐翼輔,卽爲牌招察任,何如?傳曰,允。
以修撰徐翼輔牌不進罷職傳旨,傳曰,只推。
備邊司啓曰,卽見慶尙監司李鼎臣狀啓,則備陳綿農慘歉之狀,仍請大同木,特令純錢,咸陽等四邑田稅木,亦令三分二代錢事,令廟堂稟旨分付矣。正供法意,本自嚴重,雖値大無,不敢請代,卽是古例也,況諸道綿農,雖曰被歉,屢豐之餘,尙有舊儲之不患不給,則狃於近例之謬,殆若應行之請者,極涉未安,固難曲施,而道臣旣以民情之遑急爲言,則其在懷保之義,不無闊狹之政,大同及四邑田稅,特許折半代錢,正供請代,何等愼重,而直爲狀請,有欠事體,該道臣推考,何如?傳曰,允。
上在昌德宮。停常參·經筵。
傳曰,禮房承旨馳詣宗廟·徽定殿,奉審摘奸以來。
傳曰,明日晝茶禮,當自內親行矣。該房知悉。
奎章閣啓曰,明日卽書香閣春孟朔大奉審日次,時原任閣臣,依節目進詣擧行之意,敢啓。傳曰,知道。
上在昌德宮。停常參·經筵。
夜自三更至五更,月暈。
孝定殿望祭親行後,大殿·大王大妃殿·王大妃殿·大妃殿,藥房口傳問安,答曰,罔極。內閣·政院·玉堂·百官奉慰單子問安,答曰,罔極。
藥房副提調金炳冀啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。大王大妃殿·王大妃殿·大妃殿,口傳問安。答曰,知道。
備忘記,森森坡萬戶朴天福下直,長弓一張,長箭一部,片箭一部,筒兒一箇賜給。
政院啓曰,備邊司郞廳來言,今日賓廳日次,而領議政·左議政未差,右議政權敦仁有身病,不得來會云矣。敢啓。傳曰,知道。
傳曰,吏曹判書有闕之代,前望單子入之。
吏曹判書前望單子入之,金興根落點。
御營廳啓曰,本廳騎士將安鼎錫,身病甚重,勢難察任,改差,何如?傳曰,允。
禮曹啓曰,皇壇壇上及祭器等物,每年孟春,戶·禮曹堂上奉審事,曾有定式矣。今正月二十四日,臣曹與戶曹堂上,進去奉審後稟處,何如?傳曰,允。
奎章閣啓曰,臣等進詣書香閣,先大王御眞展奉奉審無頉,而奉謨堂及閣內諸處,亦爲無頉之意,敢啓。傳曰,知道。
又啓曰,景慕宮望廟樓今望奉審,無頉之意,敢啓。傳曰,知道。
行吏曹判書趙斗淳疏曰,伏以臣,冥升輥進,不自知止,至於見職而極矣。日前冒膺,非不知爲怙戀放縱,殆近乎無所畏忌,而區區妄自商度則有之,進而叩謝恩命,退而瀝陳衷私,不過晚時日頃耳,臣請得以前章所未敢煩者申暴之,仰冀萬有一之鑑燭焉,臣之載名朝籍,今二十有五年矣。拔身邇密之塗,比蹤公孤之間,前後制誥之奉以閣之者,有同束筍,無一非殊級榮貫,而昔之少壯,倐焉老白首矣。凡於差遣,初何嘗逡巡退托,追古人三讓一揖之爲歟?直不過貪戀乾沒之一個庸調而已,矧玆冢宰之職,隆峻通貴,在人臣無兩,而仕宦者之視之若不可堦焉者,何但如執金吾已也?臣非有崖岸絶俗,高遠難繼之行,又非有素履自安,不樂進取之操,則今於寵命之有隕,惟當感祝焉殫竭焉,何苦而爲此必辭之計也?嗚呼,五兩之綸,半通之銅,尙以爲不由德則泰,跡臣踐歷,到底是德擧之媿,而尤於見授,左右究而不得其說,使在優繇棲遲之餘,固將惶隕震懍,莫知所措,況朝褫本兵之重,旋竊文昌之柄,計其間不滿幾籌晝漏耳,是豈我聖上用人之偏係,有或遺照而然哉?徒以臣從前僥濫,謂可需次例畀,而猥玷剡牘,遂以上累則哲,於是乎臣之罪滋大矣。臣雖家世簪組,而以臣身言之,只是素門平進耳,重以百年零替之餘,逮臣不肖,萬萬無能爲役,而徒以徼倖受三朝不世之遇,門戶光寵,居然爲一家數,寤寐兢業,不知稅駕之所,而夫何五六年來,外內歷敭,曾無小歇泊之時,保障藩維之寄,財賦之要,文學詞章之長,又荐之以司馬,易之以天官,執方劃圓,東兜西攬,雖往哲德業事功之爲時而出者,未有似此赫赫,臣是何人居之而不疑也?天地之間,日月爲大,尙有中昃盈虛,隨時損益,苟非然者,或幾於息,而光景不能常新,今臣則知中而不知昃,知盈而不知虛矣。臣固知一官之辭,一職之解,不足以塞旣往踰溢之咎,而與其迷不知變,尙倖有來猶可追之效,言之至此,以刳以剔,惟聖慈,憫之恤之,仰稟東朝,亟遞臣所有銓銜,以究大惠而全微諒,千萬幸甚。答曰,省疏具悉。所請依施。
孝定殿望祭親行時,亞獻官東寧尉金賢根,終獻官徐憙淳,贊禮禮曹判書朴永元,典祀官奉常正李鎭默,執禮副司果金輔鉉,執尊副修撰朴商壽,大祝副司果南秉吉,祝史副司果李鍾愚,齋郞副司果金炳溎,盥洗位兵曹正郞金文煥·金秉燮,爵洗位兵曹佐郞韓龍源,禮曹佐郞李東韻,亞終獻盥洗位直講丁義衍,贊者引儀元絳·曺百承,謁者兼引儀沈龜祖·金晉禎,贊引假引儀李重淵,引儀李勝憲,祭監監察李復秀·趙崇祖。
辛亥正月十五日四更一點,上詣孝定殿。望祭親行入侍時,行都承旨金炳冀,行左承旨沈宜冕,右承旨李時愚,左副承旨洪祐健,右副承旨朴承輝,同副承旨洪翼燮,史官缺,原任直提學徐憙淳,直提學鄭基世,檢校直提學金炳冀,原任直閣李景在,原任待敎李㘾·李裕元,檢校待敎金炳德·金輔鉉,以次侍立。時至,通禮跪啓請出次。上具衰服出齋殿。贊禮前導入孝定殿東挾門,陞詣版位西向立。贊禮跪啓請俯伏哭,上俯伏哭。贊禮跪啓請止哭興四拜興平身。上止哭興四拜。贊禮導上詣尊所北向立。炳冀擧冪酌鬯訖。贊禮導上詣神位前。贊禮跪啓請跪。上跪。贊禮跪啓請三上香。炳冀奉香。翼燮奉爐。上三上香。炳冀奉爵跪進。上受爵以授翼燮。翼燮跪受奠于神位前。贊禮跪啓請俯伏興少退跪。上俯伏興少退跪,大祝副司果南秉吉讀祝訖。贊禮導上降復位,亞獻官東寧尉金賢根,終獻官判敦寧徐憙淳,以禮如儀訖。贊禮跪啓請俯伏哭。上俯伏哭。贊禮跪啓請止哭興四拜興平身。上止哭興四拜。贊禮導上詣望燎位,望燎訖。贊禮跪啓禮畢,仍導上還入齋殿。諸臣以次退出。
辛亥正月十五日午時,上詣孝定殿。晝茶禮親行入侍時,行都承旨金炳冀,行左承旨沈宜冕,右承旨李時愚,左副承旨洪祐健,右副承旨朴承輝,同副承旨洪翼燮,史官缺,直提學鄭基世,原任待敎李裕元,檢校待敎金輔鉉,以次侍立。時至,通禮跪啓請出次。上具衰服出齋殿。通禮前導入孝定殿東挾門,陞詣版位西向立。通禮跪啓請俯伏哭。上俯伏哭。通禮跪啓請止哭興四拜興平身。上止哭興四拜。通禮導上詣尊所北向立。炳冀擧冪酌鬯訖。仍詣神位前。通禮〈跪〉啓請跪。上跪。通禮啓請三上香。炳冀奉香。翼燮奉爐。上三上香。炳冀奉爵跪進。上受爵以授翼燮。翼燮跪受奠于神位前,連獻三爵訖。通禮導上降復位,跪啓請俯伏哭。上俯伏哭。通禮跪啓請止哭興四拜興平身。上止哭興四拜。通禮跪啓禮畢,仍導上還入齋殿。諸臣以次退出。
上在昌德宮。停常參·經筵。
都摠府啓曰,今日入直內三廳·武兼·禁軍及軍兵等,中日習射技放,請出標信。傳曰,知道。
以大司諫宋能圭,獻納尹堉,執義蔡元默,掌令鄭駿容·愼尙欽牌不進罷職傳旨,傳曰,只推。
上在昌德宮。停常參·經筵。
政院啓曰,來二十一日,朝參日次矣,敢稟。傳曰,停。
兵曹口傳政事,上護軍金左根。
御營廳啓曰,本廳中軍李熙絅,身病甚重,勢難察任,改差,何如?傳曰,允。
兵曹,以鄭日永爲御營中軍。
上在昌德宮。停常參·經筵。
傳曰,秋判有闕之代,前望單子入之。
刑曹判書前望單子入之,李穆淵落點。
傳曰,二十日次對,依例來會。
傳曰,政官牌招開政。
政院啓曰,行吏曹判書金興根,參議鄭基世牌不進,推考傳旨及罷職傳旨今方捧入,而開政命下之後,如是違牌,事甚未安,參判徐戴淳在外,判書更爲牌招,何如?傳曰,允。參議只推,一體牌招,如有違牌,勿爲呼望。
又啓曰,吏曹參議鄭基世,旣已承牌,不爲開政,事甚未安,推考,何如?傳曰,允。待明朝牌招。
又啓曰,行吏曹判書金興根疏批已下,卽爲牌招,何如?傳曰,待明朝牌招。
訓鍊都監啓曰,本局別將任泰錫·陽智地,呈辭出去矣。領軍之任,不可久曠,改差,何如?傳曰,允。
義禁府啓曰,黃海監司徐戴淳狀啓內,長連縣監沈宜泳罪狀,令攸司稟處事,啓下矣。沈宜泳,時在任所云,依例發遣府書吏拿來,何如?傳曰,待待命拿囚。
右議政權敦仁箚曰,伏以臣,叨忝史局摠裁,今已逾歲矣。以臣不才,殫竭終事,卽臣榮且幸也,顧何敢言私,而第素苦癃病,加之喪威,筋骸全不收拾,神思亦復遁失,日淹床玆,無異尸居,以今精力,句攝史事,實無其望,虛縻重務,亦極悚皇,玆具情實,冒入短箚,伏乞仰稟東朝,亟遞臣摠裁之任焉。答曰,省箚具悉卿懇。摠裁之任,今姑勉副,卿其諒之。仍傳曰,此批答,遣史官傳諭。
行吏曹判書金興根疏曰,伏以臣,見叨保護之重,不敢偃處荒濱,雖致身輦轂之下,而衰敗所鑠,病情奇怪,屢闕起居之班,積犯曠隳之罪,惟宛轉床玆,譴何是俟,不自意天官特點,有隕夢寐之外,嗚呼,此臣宿趼之地,再試蔑效之所,而俯仰前塵,遽成六七年之久,今於聖上一初之會,復承恩命,公私愴榮,涕先言零,而臣是大質已虧之人耳,湔滌之洪造彌渥,而滓穢無可祛之望,食息之微喘雖全,而憂畏有未艾之懼,將此塵刹身心名爲報佛之恩者,卽餘生大願也至計也,凡於器使之列,萬念灰冷,不特此也,疾病人孰無之,衰邁人誰免得,而若臣蒲柳之凋,太無紀極,一身所主持,萬事所發用,卽神識二字,而病與衰,迭攻而交克,小小運動之狗攣抽掣,姑捨勿論,事爲之前後顚錯,語言之俄頃遺失,是所謂神遁而識喪也,夫以此見狀,雖於家常應酬,尙患其十無一獲,況冢宰爲六部之長,進退取捨,爲有國治化之本,而謂臣以足以了此,則眞是推不去而說不行者耳,傳曰,身立則政立,臣以言乎自來辜犯,則黥劓之伍也,以言乎目下癃殘,則枯枿之類也。其身之末由自立,而欲望其有立於政事,理所未有也,情窮勢迫,冒瀆崇聽,惟聖慈,淵然深思,憫然而曲諒之,仰稟東朝,亟遞臣所授吏曹判書之任,以幸公私,千萬幸甚。答曰,省疏具悉。宿趼之地,又無可辭之義,卿其勿辭行公。
上在昌德宮。停常參·經筵。
都摠府啓曰,今日入直內三廳·武兼·禁軍及軍兵等,中日習射技放,請出標信。傳曰,知道。
沈宜冕啓曰,右承旨李時愚,今日不爲仕進,卽爲牌招,何如?傳曰,允。
以右承旨李時愚牌不進罷職傳旨,傳曰,只推。
大王大妃殿傳曰,明日次對,原任大臣亦爲來會。
政院啓曰,行吏曹判書金興根,參議鄭基世牌不進,推考傳旨及罷職傳旨今方捧入,而開政命下之後,如是違牌,事甚未安。參判徐戴淳在外,判書更爲牌招,何如?傳曰,允。參議只推,一體牌招。
傳曰,吏判疏批已下,卽爲牌招,如有違牌,勿爲呼望。
以吏曹參議鄭基世牌不進罷職傳旨,傳曰,只推。
政院啓曰,吏曹參議鄭基世,旣有只推之命,更爲牌招,何如?傳曰,允。
有政。명吏曹參議鄭基世進,政事無。
吏批啓曰,行判書金興根牌招不進,參判徐戴淳在外,小臣獨政未安,何以爲之?敢稟。傳曰,只出緊任。
以朴晦壽爲實錄摠裁官,李承輔爲修撰,李嘉愚爲判義禁,金洙根爲知義禁,趙得林爲同經筵。
都摠府啓曰,今日中日試射時,宣傳官南致永,標信不爲祗受於扈衛廳,該廳軍官,不得來待,更爲請出標信,雖以宣傳官言之,標信祗受,何等愼重,而致此不審,萬萬駭然,令該府拿問處之,何如?傳曰,允。
御營廳啓曰,本廳軍色從事官曺錫輿,身病甚重,勢難察任,改差,何如?傳曰,允。
政院啓曰,卽見都摠府草記,則中日試射時,宣傳官南致永,標信不爲祗受於扈衛廳,該廳軍官,不得來待云,標信擧行,何等愼重,而如是疎忽,萬萬駭然,當該宣傳官,所當重勘,而本院請推之外,無他可施之罰,何以爲之?敢稟。傳曰,拿處。
行吏曹判書金興根疏曰,伏以臣猥叨不衷之恩,自干罔貰之罪,批諭諄摯,而慢蹇自如,政命拖曠,而義分全虧,究其迷頑,曾木石豚魚之不若,跼高蹐厚,如窮無歸,臣聞聖人之言曰,人之有德慧術知,恒存乎疢疾,此言人於疢疾,恒存戒畏之心,所以爲德與術進修之要耳,以臣萬死一生之餘喘,所仰賴而爲命,惟殿下天地於臣,父母於臣耳,顧臣所閱歷之驚濤危棧,不翅爲一時疾痛疴癢之倫,而今於事往境過之後,諉以怵迫,不復存此一個半個憂畏之心,而揚揚再廁周行,手握銓枋,冒行激揚之政,則德慧術知,固非如臣下愚所可擬企,而竝與一身疢疾,死生去處而爲無所分曉之人矣。臣雖萬萬無似,寧忍爲是也?再實之木,其根必披,臣今再實矣。懲熱羹者吹冷虀,臣旣懲熱,而且吹冷矣。退處江湖畎畝之間,以不報爲報,此庶幾爲通人君子所共見諒,而無物不遂,不拂其性,亦高厚覆載之仁也,臣抱此耿耿,不旣其說於照臨之下,則是臣自阻也,非無隱之義也,冒萬事復此荐瀆,伏乞聖慈,以愛欲其生之盛德渥澤,仰稟東朝,劃許鐫斥,以究生成之恩,不勝大願。答曰,省疏具悉。今此申懇,誠亦意慮之外,須卽肅命,仍爲開政。
上在昌德宮。停常參·經筵。
藥房都提調朴晦壽,行左承旨沈宜冕啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜,大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿,口傳問安。答曰,知道。
沈宜冕啓曰,右承旨李時愚,今日不爲仕進,卽爲牌招,何如?傳曰,允。
以右承旨李時愚牌不進罷職傳旨,傳曰,只推。
內醫院啓曰,提調金興根,今日問安,不爲仕進,卽爲牌招,何如?傳曰,允。
傳曰,時·原任大臣·備局堂上引見。
弘文館啓曰,新除授修撰李承輔,卽爲牌招察任,何如?傳曰,允。
大王大妃殿傳曰,憲宗大王御眞,將繼奉於眞殿,增建之役,依丙午例,令戶曹擇日擧行。
禮曹啓曰,大報壇祭享,每年三月上旬內擇日擧行事,曾有定式矣。吉日令日官李正修推擇,則上旬內,多値拘忌,惟初二日爲吉云矣。禧陵忌辰正日雖相値,壇享擇日,勿拘我國齋日事,有正廟朝受敎,以初二日設行,而自上方在諒闇中,依前例遣大臣攝行,何如?傳曰,允。
又啓曰,元陵大王忌辰,在來三月初五日,與寒食節享相値,依禮文只行忌辰祭,祝文中措辭添入,而王后位寒食祭,依例設行事知委,何如?傳曰,允。
又啓曰,二月令薦新氷,每年春分翌日薦進矣。今年春,則在來二月十九日,宗廟·孝定殿·徽寧殿·景慕宮薦新氷,令東氷庫臨時封進,而山陵薦新,則以本陵所貯之氷,來二月二十日薦進之意,分付於山陵參奉處,何如?傳曰,允。
執義蔡元默啓曰,噫嘻痛矣,世道詿誤,義理晦塞,至於今番秋曹罪囚而極矣。渠以鄙悖之流,潛蓄凶慘之計,肆發通文,投諸賢關,遣辭陰險,引用凶悖,字字狡慝,句句閃忽,耳目難掩,手脚盡露,聞者髮竪,思之膽掉,固當卽地設鞫,不日正刑,而只令秋曹,盤覈情節,略加刑訊,旋卽酌處,雖出於大聖人好生之德,豈有亂言不道,自服遲晚,而罰至島配,假息覆載之間者乎?若以言出卑賤,事已勘處,置而不論,其可曰闡義理而嚴懲討乎?請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。答曰,不允。
辛亥正月二十日,上御熙政堂。大王大妃殿垂簾,藥房入診,時原任大臣·備局堂上引見同爲入侍時,都提調朴晦壽,行左承旨沈宜冕,檢校待敎金輔鉉,假注書成載球,記事官朴賢楷,別兼春秋鄭健朝,行左承旨沈宜冕,假注書鄭顯德,事變假注書金慶洽,領府事鄭元容,右議政權敦仁,判府事金道喜·朴晦壽,兼戶曹判書徐憙淳,行上護軍金左根,行禮曹判書朴永元,行上護軍趙斗淳·李憲球,廣州留守金學性,兵曹判書洪在喆,行大護軍李景在,知事姜時永,守判中樞府事金景善,行大護軍趙秉駿,行護軍洪鍾英·徐念淳·柳相弼·李景純,執義蔡元默,校理柳來駿,以次進伏,醫官鄭有曾·金珪·李鎭夏·黃道淳,進伏楹外訖。上曰,史官分左右。元容等進前問候訖?晦壽奏曰,醫官待令,使之入診乎?上可之。珪等以次診候,退伏楹外訖?晦壽曰,脈候奏之。珪等奏曰,脈候左右三部調均矣。上曰,醫官先退。大王大妃殿曰,歲月如流,大行朝三霜之年奄屆,罔極冤慟如新之外,御眞奉安處所,欲爲議定,使之來待矣。丙申年兩朝御眞移奉時所言,應皆記憶,而其時豈不悲慟,亦豈不自知不近人情也哉?爲念來頭事勢,奉安於閟宮景祐宮矣。丙午年,大行朝,以不及逮事之感懷,言于予者懇至,予亦感戚,以當身追慕不洎之慟,欲爲繼奉於眞殿之事,予如挽止,則不近於人情天理,故仍爲從之而奉安矣。今予所當者,比諸丙申,尤無以爲言,三宗之血孫血脈,惟憲宗而已,以此情理,有何他念之可及乎?雖甚張大,欲爲奉安於眞殿,諸大臣所見,何如?元容曰,承聆慈敎,感愴抑塞,不知所以爲對矣。先大王御眞摹寫之時,召臣等仰瞻,如昨日事,而歲月流邁,大朞不遠,今承眞殿奉安事下詢之音,衷情悲感,無以堪抑矣。丙申冬慈敎,丙午夏聖敎,臣皆前席奉聆矣。慈敎出於永世經遠之謨,聖敎由於不洎追慕之孝,兩聖人前後之敎雖不同,而臣等之俱爲欽頌而將順者,以其合於情而愜於禮則一也,以我丙申簾敎之慈衷,今有此敎,則以情理之不忍不如是也。人情之至,卽天理之所存也,禮本緣情,情合則爲禮,慈詢之下,庶可以少慰痛冤無窮之群情矣。臣豈有他見乎?敦仁曰,伏承下敎,臣不勝愴慟如新矣。丙申慈敎,爲國經遠之謨,卓越百王,在廷諸臣,誰不欽頌讚歎,而丙午入奉,特出於大行大王聖孝之切至,故慈聖亦許之,此兩聖人情義,前後一揆也。今日慈敎,若是之惻怛懇摯,臣何容他見哉?欽仰而已。道喜曰,領府事與右相所奏,可以備盡,臣無容更議矣。晦壽曰,伏承慈敎,追攀昔年,下情益不勝抑塞愴慟之至,東朝丙申下敎,卓越之旨,實爲萬年經遠之圖,其後先朝丙午下敎,至切之情,又出於無窮之孝思,此誠前後聖同一其揆,臣於伊時,忝在詢問之列,亦爲承順矣。今此下敎,若與丙申有殊,而各其情義,以情以義繼奉眞殿,誠有所不容已,俯詢之下,只有讚誦而已矣。大王大妃殿曰,大臣之言僉同,當爲繼奉矣。仍命戶·禮堂進前,憙淳·永元進前。大王大妃殿曰,禮判之意,何如?永元曰,今此下詢之事,係是重大,而卽天理人情之不容已者,合於情則自合於禮,臣亦無異見矣。大王大妃殿曰,眞殿旣無空間,可以增建,戶禮堂就其東西邊,看審基址而爲之。敦仁曰,東邊固不足,而西邊可構一間矣。大王大妃殿曰,西邊有井,得無所妨乎?敦仁曰,井非所緊,則可以引出墻外矣。大王大妃殿曰,增建之事,旣有丙午之例,都監則置之,令戶判監董,而必以六月前爲之,諸大臣亦可以監董乎?敦仁曰,當輪回監董矣。宜冕曰,傳敎書出後,可以擧行矣。大王大妃殿曰,憲宗大王御眞,將繼奉於眞殿,增建之役,依丙午年例,令戶判擇日擧行。又敎曰,鳩材何以爲之乎?憙淳曰,戶曹所在材木,合用與否,尺量然後,可以知之,而前者增建時,取用安眠島木矣。今若不中尺量,亦可以取用於安眠島,而第當以見儲之材,先爲看品矣。大王大妃殿曰,禮堂往審於養志堂,而權安處所,如或狹窄,則以長廊淨潔之室爲之。永元曰,權安時奉安之節,何以爲之乎?敦仁曰,展奉乎,捲奉乎?大王大妃殿曰,前亦櫃奉矣。永元曰,然則似不狹窄矣。上曰,戶禮堂就座。元容曰,昨年日記洗草之後,寶鑑篇中四五條字句刪存之論不一,然臣意則寶鑑,異於紀事之史,專爲後王講讀之書,恩彦君諱字之登書,實爲未安,諸條竝爲刪拔,而可印編張,以爲奉安太廟當室,而前本則退奉以洗之,各處分藏件頒賜件,一體改印,似合宜矣。事係重大,待諸大臣登筵時,故今始仰達,俯詢時原任大臣而處之,何如?上曰,諸大臣之意,何如乎?敦仁曰,臣於閤外,亦已詳考,而宜卽刪改,無容更議矣。道喜曰,隨處刪改好矣。晦壽曰,臣見亦同矣。上曰,諸大臣之意,亦皆如一,諸篇中可合改張處,更印爲好矣。大王大妃殿曰,如向來日記中洗草之例而爲之乎?元容曰,寶鑑則諸堂上,分年纂修,而當初抄載之處,非如合入洗中之文字,而此是講讀之書,則恩彦君諱字登書處,甚爲未安,竝爲刪改好矣。成書之自下擅刪,事體之所不敢也,當一一逐條稟定矣。上可之,元容令史官出閤外,捧寶鑑三冊入來,拈寶鑑中付籤處仰奏曰,此辛卯恩信君喪庀恤事也,此戊戌恩彦君宮收贖錢,令內司償給事也,此己亥洪嬪喪時常溪君守殯官事也,此丙午沁都居住事也,此己酉遷園後召見事也,此諸條皆載諱字矣。上曰,改印好矣。大王大妃殿曰,諸條竝爲改張果好矣。元容曰,純廟朝壬午展謁顯隆園後,辛酉事昭晰之敎,聖德卓越千古,且爲今日國家萬世之本,日記洗草時,此條則存之云矣。寶鑑所載中抄節,改印似好矣。聖敎中,有曰推本我先大王篤友之聖心,以示我萬世子孫也。大王大妃殿曰,此條抄節編書則果好矣。元容曰,當刪之文,行雖不多,自致全篇之改印,工役將爲多日,事體所重,令內閣擇日擧行,初印時監印閣臣,今有二人,與入直人,同爲監董好矣。大王大妃殿曰,爲誰?元容曰,戶曹判書徐憙淳,大護軍金鼎集矣。大王大妃殿曰,好矣。使之監印可也。敦仁曰,貞純王后誌狀及健陵·仁陵誌狀,亦有當刪處,分付內閣,使之詳閱刪拔,而此非頒行文字,不必改印,只令當刪處割付,而精紙改爲空付奉藏亦好矣。大王大妃殿曰,依爲之。上曰,次對爲之。敦仁曰,三陽開泰,萬品皆新,此政大聖人茂對敷化之時也。我殿下,臨御已三載,春秋益鼎盛,閱歷漸多,知思日進,亦必有猛然省發,慨然惕厲者矣。夫人君出治之本,專在學問,治不本學,如秤無星,將何所藉手乎?故古之懿君哲辟,其材器之英明,時運之熙隆,豈可比擬於後世,而猶復拳拳於典學緝熙之工者,蓋以不讀書,無以明事物之理,理明然後,見得不差,非學問無以正心術之微,心正然後,處事無偏,理明心正,而不能從欲而治者有之乎?故大學之格致誠正,爲治平之本,殿下必當熟契而潛悟之矣。此固入德之路脈,爲學之根柢,而人之力量志氣,不能高拓地步,確有所立,則雖可勉强而中,亦或成就不大,故臣於昨冬侍講,以立志二字,縷縷仰勉,聖衷果記有之乎?所謂立志者非他。顔子曰舜何人也,余何人也,孟子曰所願學孔子,夫舜與孔子,豈異於人而爲大聖哉?學舜·孔則當爲舜·孔而已,顔·孟之所立志如此,故亦學而至於聖也。不審殿下所嘗立志者,果何如?臣竊覸殿下酬接之際,仁厚篤實,無一毫文飾虛假之色,殿下旣有天縱之美矣。我東朝殿下,傳授心法,遇物身敎,藹然惻怛,靡所不至,殿下又有薰陶之正矣。苟能奮發大志,卓然立跟於百王之上,資以學問,專意於窮理正心之工,則日就月將,沛然若決江河,而措一世於泰山磐石之安,仰以答祖宗付托之重,東朝期望之隆,俯以副八路生靈顒若之情,於是乎殿下之能事畢矣。殿下安得不以此自勉,臣安得不以此蘄祝於殿下哉?伏願勿以老生常談而棄之,深留聖意焉。上曰,大臣所奏之言皆好,如開茅塞,當留念矣。出擧條敦仁曰,春晷漸舒,講筵方開,此時輔導啓沃之責,政須山林宿德之賢,亟下招延之命,致之左右,使之出入經筵,則其裨聖學而贊治道,果當何如?日前洪直弼,長憲特授,卽我殿下禮待儒賢之一初盛擧,臣不勝欽仰攢祝,而第念林樊守貞之士,豈或果忘而長往哉?上之好之也,以誠待之也,以禮必致之聖意,如飢渴之求飮食,則士之讀書,將幼學而壯行,亦豈不願立於朝?況崇儒重道,卽我朝四百年家法,列聖以來聖學之高明,治道之郅隆,多資於當時諸賢,故輩出之儒,代不乏人,羽儀明廷,以贊一代聲明之治,此皆我列朝待賢之禮,一出於至誠,故士亦樂爲之用也。今殿下,若能以至誠待之,至誠致之,雖巖穴隱遁之流,亦皆有待而興者,況在旌招之列,尤豈不賁然來思乎?伏願務盡恩禮,期有實效焉。上曰,大臣之言甚好,當待春和招延矣出擧條敦仁曰,卽見京畿監司洪祐喆狀啓,則備陳本道儲置加下許多排比不足之狀,仍請四分一裁減條,特爲還寢事,令廟堂稟處矣。災歲減分旣係法式,則雖或有前此闊狹之時,固不當有減輒請,有請輒施,而第念本道儲置塗抹之艱,已成積弊,亦難膠守常例,依狀請今姑許施之意,分付惠廳,何如?上曰,依爲之。出擧條敦仁曰,三禁乃國之常法,而牛畜爲農政之大關,故其禁尤自別矣。近來私屠之弊,日甚月盛,無賴奸民輩,輒憑托班家所在里巷,甚於懸房通衢,行肉狼藉,苟有一分國綱,豈或乃爾?禁戢之方,惟責法司,而所謂禁隷輩,與之符同私屠各處,渠輩皆有收食之物,故雖目見行屠,初不執捉,藉或被捉,若曰某處,則自外放送,而其所塞責,不過零星坐賣也,爲堂上者,果能察其奸狀,嚴其禁令,則豈或蕩然至此,至於各陵寢園所,所重何如,而陵隷輩之締結雜類,無難行屠於局內及齋室近處,而陵官恬然爲常,一不禁斷,淸肅之地,已極萬萬驚駭,而聞今內自畿營,外至諸路,道臣之行關設庖,視若應行,邑倅從以效尤,無論中外,一邑境內,稱以官庖者,不知爲幾處。若此不已,不幾何而將見牛畜絶種,農務皆廢,寧不寒心哉?紀綱一頹,百事如此,法之一字,束閣久矣。無法而能爲國者,臣未之聞也,嚴飭法司,各別禁斷,如不操束禁隷,復踵前習,則該隷刑配,當該堂上,草記重勘,捧甘各陵園及禮曹,使之這這糾察,如更入聞,該陵官自禮曹,隨現論罷,以臣此奏,卽關各道,所在各邑新設官庖,一竝撤去,更無敢法外私設之意,另加嚴飭,何如?大王大妃殿答曰,私屠之無難爲之,聞極寒心,況各陵肅淸之地,豈有如此事乎?旣往已矣。從今爲始,依大臣所奏爲之可也。出擧條敦仁曰,因此言端,而有仰奏者矣。都民休戚,專係法司,而近來法司之弊,可謂收拾不得,頑隷之橫濫討索,奸胥之操縱詞訟,無弊不有,民莫聊生,掌法衙門,反爲蔑法之地,此皆由於堂上之不爲久任故也,乍除旋遞,視如逆旅,堂上不以職事自任,下屬不以官司相待,眞所謂五日京兆,何暇察民隱而戢頑習乎?擇人久任,何官不然,而至於法司,民命攸關,尤當自別,故前後筵飭,不啻一再,銓曹則汗漫差擬,初無擇人之心,政院惟循顔私,隨捧尋病之單,使無告殘民,日受其弊而莫之捄,可勝歎哉?嚴飭銓曹及政院,自今各別擇擬,而衆所共知實故外,無得以法司呈辭,無難入啓,以爲擇人久任之地,何如?上曰,依爲之。出擧條敦仁曰,禮曰國無三年之蓄,國非其國,顧今國計之哀痛,不可以歲年計,各司儲蓄,不能爲當年支調,外道糶糴,亦不免逐歲枵詘,凡有事爲,動請廟堂之區劃,而所謂區劃,着手無處,似今國計,政可謂岌岌殆哉?然而謹節規度,尙矣無論,耗竭蹊徑,歲而益甚,目下蕩盡公貨之一大弊不得不及今釐正者,卽成冊預下是也。假使國儲有裕之時,預下幾萬千之財,除留幾歲月之間,則幾歲月限畢之前,卽是公貨之虛留也。此已大違於典守之法,況預下之痼弊日盛,成冊之賣買日窄,甚至於二十年三十年後始爲除留者多,是何異於白失乎?無名文簿,動以充棟,有限財貨,都歸尾閭,雖有百萬之財,無望一日之蓄,在國計已萬萬寒心。雖以民情言之,圖出預下者,卽無賴奸徒之若爾漢,初非渠都中之所皆知,而及當除留之期,混被其害,此是貢布難支之弊也。各司下隷,無論厚薄,所謂料布,皆入於成冊賣買,則衙門立役之輩,擧是無料隨行,此又下隷難保之端也。驟看雖若微細,究其爲弊,民國之害,無過於此,旣往雖難追理,從今各司成冊預下之習,一切嚴禁,著爲定式,如或不悛前習,復踵謬弊,則圖出預下者之刑配姑舍,聽施之該堂上,論以制書有違之律,何如?上曰,依爲之。出擧條敦仁曰,日前伏見別歲抄下者,守令邊將之居中下者,擧蒙蕩敍,而昨臘軍銜之貶坐居中,一未蒙點,若以罪言之,則外任中下,反重於貶坐之中,而重者蒙點,輕則未蕩,方當廣慶之會,不無向隅之歎,故敢此仰達,而大抵不參貶坐,施以中考,法典也。然而雖實職在京者,若受由在外,則亦以在外懸頉,況遐鄕元在外之人,若責以每年六臘來參貶坐,則是固行不得之政,旣不參坐,則銓官不得不依法典書中考,而六月中考,始敍於臘月,旋復居中,又拕至明年六月,每年如是,長帶中考,遐鄕之人,何暇得參政望乎?因是而銓曹之兩司排擬,每患苟艱,是亦不可不念也,此後元在外人,臨時闊狹,無使遠人齎菀之意,分付銓曹,何如?上曰,然矣。歲歲如是,何時免中乎?今番歲抄中貶坐居中人,一體敍用,此後元在外人分揀,使遐鄕人無至齎菀可也。出擧條敦仁曰,今番蠲蕩之典,特推廣慶之意,臣不勝欽頌萬萬,而第諸道舊還年久條五萬石,蕩減事,命下矣。年來邦慶稠荐,恩施溥洽,諸道舊還,今無餘存,若干名色,只在於北關而已,今若爲成命之擧行,各道欠逋及停退等不當入者,混歸之舊還而濫蕩,則恐非務實之政,亦有恩竭之嫌,臣意不必限以五萬石,只從所在處舊還實數而特蕩,亦不害爲實惠之下究,故敢此仰達矣。上曰,從其實數蕩減可也。出擧條敦仁曰,每於六臘出身薦,西北·松都各一人之特許宣薦,卽朝家收拾遠人之意也,必擇自中地處之可合者薦之,然後始可爲惜名器厭物情,而聞昨臘宣薦白履鎭,卽陪持久勤師然之子云,西人之有地處可應薦者何限,而乃以如此卑賤者薦之,以致名器之濫屑,物議之拂菀,極爲駭然,白履鎭宣薦勿施,主薦之宣傳官白能洙,施以譴罷之典,何如?上曰,依爲之。出擧條敦仁曰,行都承旨金炳冀,踐歷才諝,實合參聞廟務,備局堂上差下,何如?上曰,依爲之。出榻敎大王大妃殿曰,渠之此任,不亦太早乎?敦仁曰,只論其才諝資歷,何早之有乎?大王大妃殿曰,資歷何須論乎?敦仁曰,朝廷任權,有觀資歷,而資歷旣滿,實爲合當矣。敦仁曰,工曹參判成原默,今將追榮,而所後家,無可榮贈,其本生曾祖,當爲贈官云,持平李承澤,亦當推恩,而所後家,則無可施處,其本生父年今七十八云,從前似此之人,每有移施本生之例,故竝此仰達矣。上曰,依爲之。出擧條敦仁曰,臣於歲前登筵,以枚卜事,已有所仰陳,固當恭俟處分,何敢更以煩冒,而第念臣之癃病朽敗,加以喪威摧折,精神筋力,又不知落下幾層,以此危綴之狀,獨任莫重之務,其爲國事之僨誤,可立而待,是豈臣一身之憂哉?且以臣私情言之,臣甚孤了,只有父子相依,而賤息素未經事,猝罹巨創,營葬凡百,臣不得不躬檢措處,然後可以及時,而廟務無可推移,公私互相牽掣,此臣之夙宵憧憧,心竊罔措也。顧臣病狀,旣以萬萬無獨任之望,則及今枚卜,卽爲國莫急之務,如蒙亟下成命,備員鼎席,則固國事之萬幸,臣之區區私情,亦從此可有獲遂之暇,快降兪音,千萬懇祝之至。大王大妃殿曰,卜相之事,歲前已有酬酢,而當從近備員矣。暫俟之可也。出擧條敦仁曰,再昨年憲宗大王請諡時,上國之以我國所議定諡字施行,卽從前未有之事,其時首譯方禹敍,效勞甚多,與他使事之周旋逈異,合當酬勞,而係干恩賞,雖不敢指一仰請,其在激勸之政,不可無示意,故敢此仰達矣。大王大妃殿曰,以我國議定之諡字施行,卽今番初有之事,不可無酬勞之典,外職調用可也。出擧條上曰,大臣就座,宜冕曰,諸宰奏事。憙淳曰,無所奏矣。宜冕曰,臺諫所懷奏之。元默曰,諫院不備,以府啓仰達矣。上曰,退去臺廳傳啓也,元默曰,竊伏念今日先務,莫如聖學之資益,資益之道,莫如賢士之輔導,當此三陽泰回,春晷漸長之時,隻日之筵頻開,三晝之接政勤,薰陶涵養,必待宿儒碩德,盡禮招延,朝夕講磨,則睿學自進乎高明,伏願懋哉懋哉?上曰,所陳甚好,當留念矣。出擧條宜冕曰,玉堂所懷奏之。來駿曰,大僚俄以講學陳勉,臺臣又以此仰奏,臣亦有區區所懷,敢此仰達矣。昔宋臣胡安國曰,明君以務學爲急,聖德以正心爲要,今殿下行將繼講論語,請以魯論中開卷第一義略陳之。有曰學而時習之,論語一部,本之爲溫知之學,推之爲節愛之之政,則學問之不可不務,肄習之不可不時,有如是矣。開歲以來,召對停止,居然數旬于玆,未敢知殿下,燕居恭默之中,亦有所講究溫繹,沈潛乎踐實之工,而講席之久撤,臣隣之罕接,殆非所以時習之義耳,方今春晷漸舒,政是聖學上奮發猛省之會也,繼自今克體十寒之戒,益勉三晝之接,則聖工自底於新又新聖益聖之域矣。伏願懋哉懋哉?上曰,所陳甚好,當留念矣。出擧條宜冕曰,今日賓對,諫院無一人進參,事甚未安。違牌諸臺,竝推考,何如?上曰,依爲之。出榻敎上曰,史官就座。命大臣先退,又命退,諸臣以次退出。
上在昌德宮。停常參·經筵。
政院啓曰,來二十五日,朝參日次矣,敢稟。傳曰,停。
沈宜冕啓曰,同副承旨洪翼燮,今日不爲仕進,卽爲牌招,何如?傳曰,允。
以同副承旨洪翼燮牌不進罷職傳旨,傳曰,只推。
政院啓曰,新除授判義禁李嘉愚,知義禁金洙根,除拜後過三日不爲出肅,依定式推考警責,仍卽牌招察任,何如?傳曰,允。
傳曰,禮曹判書有闕之代,前望單子入之。
禮曹判書前望單子入之,徐箕淳落點。
傳曰,兵曹判書有闕之代,政官牌招開政。
政院啓曰,行吏曹判書金興根,參議鄭基世牌不進,推考傳旨及罷職傳旨今方捧入,而開政命下之後,如是違牌,事甚未安。參判徐戴淳在外,判書更爲牌招,何如?傳曰,允。參議只推,一體牌招。
有政。吏批,判書金興根牌招不進,參判徐戴淳在外,參議鄭基世進,承旨缺進。
吏批啓曰,行判書金興根牌招不進,參判徐戴淳在外未肅拜,小臣獨政未安,何以爲之?敢稟。傳曰,只出緊任,政事無,以朴永元爲兵曹判書,尹行福爲副校理。
政院啓曰,新除授行兵曹判書朴永元,卽爲牌招,傳授命召,何如?傳曰,允。
實錄廳郞廳,以摠裁官意啓曰,本廳纂修堂上李嘉愚,見帶判義禁矣。纂修之役方張,職務相妨,所帶金吾之任,今姑許遞,何如?傳曰,允。
奎章閣啓曰,國朝寶鑑改張奉印事,命下矣。始役吉日,令日官李健謨推擇,則來二月初十日爲吉云,以此日擧行,何如?傳曰,允。
兵曹判書洪在喆疏曰,伏以臣冒悚申籲,備陳衷懇,淺誠終未孚格,溫批逈出尋常,臣莊誦恩言,更不敢爲干瀆之擧,顚倒入城,祗肅天陛,區區寸心,寧不思所以殫竭駑鈍,對揚萬一,而卽接家信,則臣母素患風痰之證,近因日候之不調,重添外感,見方委頓,臣自聞此報,煎灼罔措,按住不得,第念命召體重,無以擅行,玆敢促裝而坐,忙陳實狀,伏望聖慈,察臣情私,仰稟東朝,亟解臣所帶本兵之職,俾便往護,則臣當如新受賜,隕結爲期云云。答曰,省疏具悉。情懇如此,所請依施。
上在昌德宮。停常參·經筵。
大妃殿誕日,大殿·大王大妃殿·王大妃殿,內閣·政院·玉堂·二品以上·六曹,口傳問安。答曰,知道。大妃殿,內閣·政院·玉堂·二品以上·六曹,單子問安。答曰,知道。
都摠府啓曰,今日入直內三廳·武兼·禁軍及軍兵等,當爲中日習射技放,而誕日相値,不得設行之意,敢啓。傳曰,知道。
傳曰,召對爲之,諸承旨持公事同爲入侍。
政院啓曰,行兵曹判書朴永元疏批已下,卽爲牌招,傳授命召,何如?傳曰,允。
備邊司啓曰,卽見摠戎使洪在龍所報,則以爲北漢山城行宮及倉庫與寺刹,爲風雨所剝,蓋瓦脫落,柱椽朽傷,勢不得不趁今修改,而本廳財力,自來凋殘,無他拮据之策,空名帖六百張,特爲處分,以爲隨急修補之地云矣。本營物力,旣難措備,空帖請得,且有已例,以四百張特爲成給之意,分付該曹,何如?傳曰,允。
義禁府啓曰,全羅監司南秉哲狀啓內,濟原察訪金載鏞,爲先罷黜,其罪狀,令攸司稟處事啓下矣。金載鏞,時在任所云,依例發遣府羅將拿來,何如?傳曰,待待命拿囚。
弘文館啓曰,新除授副校理尹行福,時在忠淸道忠州地,經筵入番事緊,請斯速乘馹上來事,下諭。答曰,許遞。
行兵曹判書朴永元疏曰,伏以今者,本兵恩命,謬及於臣,視遇之至隆摯也,臣安得不感激洪私?第是職重任也,非臣駑劣所可承當,軍旅未學,書生常談也,而臣卽書生之最迂拙者耳,托之鞱靲,稱之大司馬,其名已不近似,摠制五兵,管轄三營,嚴宮闈整鹵簿,武官選授之政,軍賦出入之數,其事莫非綦重,一得失而動關有國之大典,所須者識慮也,所仗者威重也,而臣之生平底蘊,無一可能於是者,矧今年邁病痼,祿滿位亢,愧甚鍾漏,分宜冗散,一切世務,都不經心者,厥惟久矣。猝然處之以要劇,以已耗之精,旣竭之力,欲其抖擻擔夯,卽行不得而推不去者,最是羸孱軀殼,艱於步履,龍鍾蹣跚之狀,旅班徐趨,尙有莫掩,乃以櫜鞬鞭弭,周旋馳驟於豹尾屬車之間,決知其不顚則沛,其爲隳軍容而損國體,當何如也?筋力奔奏,謂之末也,而其形拘勢格,較有切於嚮所陳不稱之實也,宿趼儲望,濟濟棣棣,在心之簡,奚取於衰朽不勝任之賤臣也乎?噫,臣以不肖,厚沐三聖朝恩渥,自弱齡至于今,老白首矣。無官不做,靡績不試,而跡其旣往,所酬塞者何事?恭逢我聖上一初淸明之會,赫然寵光,有隕自天,鞠躬盡瘁之義,追先報今之願,彝性所得,寸丹自炳,苟可有毫絲裨補,則曷敢不蹶?縱無裨補,僥倖可免於僨敗,則亦敢不黽勉,而量才度能,自知已審,冒昧趨進,祗足以仰累則哲之明,俯忝孤負之罪而已,受符事急,天牌屢臨,坐犯違傲,冞增悚惶,庸敢披露肝膈,干瀆宸嚴,惟聖明察之,仰稟東朝,將臣新授兵曹判書之任,亟行鐫改,俾治朝官人,無底誤濫,則微分之大幸,如新受賜也。答曰,省疏具悉。卿其勿辭行公。
辛亥正月二十二日巳時,上御熙政堂。召對,諸承旨持公事同爲入侍時,參贊官朴承輝,侍讀官金會明,檢討官李承輔,檢校待敎金炳德,記事官韓鎭棨,記注官金龍翼,別兼春秋金炳溎,各持通鑑第三卷,行左承旨沈宜冕,右承旨李時愚,左副承旨洪祐健,同副承旨洪翼燮,以次進伏訖。上曰,史官分左右。缺承輔曰,蕭何本以刀筆之吏,佐漢成功,論其事爲,稍得宰相之業,而及其病篤也,惠帝臨問其可代者,則其心應有所可以推薦者,而終無所擧,欲使惠帝擇定誰某,以知臣之明,歸美於其君者,亦云賢矣。且以置田宅一事言之,爲子孫長遠慮如此,則其爲國家之心,亦可知之,而居以僻處,不治垣屋,尤可見尙儉之意也,尙儉者奚特治屋爲然也?治國者,尤當着念處,先儒有言曰,一人儉則一家富,人君儉則天下富,以此推之,尙儉之效,豈不美且大乎?此雖論蕭何置田宅而使子孫師儉之事,而推類言之,人君出治之道,最宜用力於儉之一字,伏願澄省焉。上曰,惠帝旣是不聽政,則今曰親自臨視,何也?承輔曰,不聽政卽元年事也,此則二年事也,爲天子而終不聽政,則萬機之務,其誰爲之乎?不聽政似是幾月幾日,而後復臨聽政也。上曰,此時或有進諫者,而復聽政乎?承輔曰,其時進諫與否,未可詳知矣。上曰,田宅必置窮僻處,而毋爲勢家所奪云者,何謂也?承輔曰,田宅若置之繁華之地,而又其奢麗,則後世必爲有勢力豪富者所欲,而終乃見奪,故必置僻處,而不治垣屋矣。上曰,參贊官讀之。承輝讀自曹參聞何薨,止民以寧謐,仍釋義訖。奏曰,曹參漢之宗臣,亦是賢相也,交承之際,不有私隙,一遵約束,尤可見爲國之公心,且何之約束,卽高祖入關,約法三章時,所撰定者也,規模宏遠,法令旣明,使後世君相,永遵勿失,則漢祚自此而億萬歷年亦可也,而降在後嗣,率多更張,不能遵守,非但漢也,若唐若宋,皆以變更祖宗成法,馴致衰替,是故傅說告殷宗曰,監于先王成憲,其永無愆,孟子曰遵先王之法而過者,未之有也,一遵約束,非獨爲宰相之事也,帝王家遵先憲之道,尤當拳拳,伏願深留聖意焉。以下缺
上在昌德宮。停常參·經筵。
政院啓曰,卽者義禁府都事來言,時囚無得過三日滯囚,曾有定式矣。時囚罪人南致永,當爲捧供,而判義禁未差,知義禁金洙根未肅拜,同義禁柳相弼呈辭受由,徐戴淳在外,不得開坐云,知義禁卽爲牌招,判義禁未差之代,政官牌招開政差出,待下批牌招,以爲備員開坐,何如?傳曰,允。判義禁未差之代,前望單子入之。判義禁前望單子入之,李憲球落點。
政院啓曰,卽者禮曹郞廳來言,明日皇壇奉審時,本曹判書當爲進參,而判書徐箕淳未肅拜,無以進參云,卽爲牌招,何如?傳曰,允。
又啓曰,行禮曹判書徐箕淳牌不進,推考傳旨今方捧入,而皇壇奉審,當爲進參,而如是違牌,事甚未安。更爲牌招,何如?傳曰,允。
摠戎廳啓曰,北漢行宮奉審次,今月二十五日,臣出往之意,敢啓。傳曰,知道。
傳曰,禮判有闕之代,前望單子入之。
禮曹判書前望單子入之,徐左輔落點。
京畿儒生李炳一等疏曰,伏以臣等前年冬月中,伏見湖南儒生,以先正臣文烈公趙憲,文正公金尙憲,文敬公金集從祀文廟事,有疏請之擧,於是四學生徒,太學章甫,公議齊發,相繼封章,前後批旨,鄭重溫諄,固將準許,特以事體之重大,姑示難愼之意,臣等近居畿輔之地,廁遊膠塾之間,伏覩光前之盛典垂擧,未克擧義,有所不能泯默者,玆敢相率而繼陳焉,夫帝王之爲治,莫先乎重道,道者待人而行,其人存而綱常以立,其人歿而模範以垂,是以歷代帝王,尊尙儒賢,生極其榮,死崇其報,皆所以尊其人而重其道也,今夫鄕社而俎豆焉,祠院而尸祝之,必自朝家,賜額焉致侑焉,何莫非崇報之典乎?然而間有道全德備,師百世而繼群聖者,腏食文廟,然後是可謂盡其報而極其隆矣。入學釋奠,祀先聖配先師,尙矣無論,而有宋以來曁我朝,陞侑兩廡者,可按而知也,竊惟三先正道德尊問,言行節義,無愧於從祀之實,國乘載之,輿人誦之,且前冬三疏,罄盡無餘,以臣等謏學淺識,何敢贅臆?然先正臣宋時烈之言,有百世之惇史也,其平日常欽服於三先正,狀其行誌其墓,皆是摭實,而無一夸辭,其曰間氣之鍾,純剛之性,充之以學問,輔之以師友,造詣高明,踐履純篤,孝悌通於神明,忠誠貫於金石,內外之分定,而富貴貧賤,不能淫移,操守之志確,而刀鋸鼎鑊,不可撓奪,非堯·舜·湯·武則不言,非孔·孟·程·朱則不學,眞可謂篤信好學之君子,又曰聖人之事,莫大於春秋,而春秋之義,莫大於尊王,秀吉之請好也,先生曰天無二日,土無二王,大明一統,而彼虜僭帝,請斬其使,以奏帝廷,今之人所以知夷夏之辨,君臣之義者,伊誰之賜哉?此謂趙憲也,有曰自少喜讀小學,平日受用,不外乎此,大要以持敬力行爲主,事君盡禮,其進退難易之節,一遵晦翁餘矩,蓋其道,自修齊推而進之,故本末兼該,內外殫盡,至其所樹大節,耀日月軒天地,而亦其操存堅固,涵養深厚,自然視死如寒暑之變,非一朝襲取之可比也,若論其功,則敍天秩,生人之大者也,若一日隳廢,則人獸而夏夷矣。當大明之末,先生以屬國之陪臣,隻手擎柱,三綱不淪,九灋不斁,夫世之治亂,道之明晦,雖迫於氣數之升降,而天必生治其亂明其晦之大人,以擬其後,先生豈非其人耶?此謂金尙憲也,有曰端方審察,溫雅和粹,如精金美玉,承累世積美之餘,聞詩禮淵源之訓,以孝悌忠信,爲立身之本,窮理居敬,爲進修之方,專心性理之書,早夜孜孜,操存踐履,恭敬退讓,言談擧止,無一毫放過,道存德成,盎然春和襲人,其學專用心於內,故所存益高,所履益篤,其所造詣,終至於此,最其歿身於禮,以終其世者,實近世諸賢之所不及也,此謂金集也,此卽臣等所常傳誦者,而必徵必信百世不刋之文也,由是觀之,三先正之道尊節義,實合於文廟之從享,可謂質諸無疑矣。伏況英廟在宥,多士齊請,正宗御極,八路連籲,則非獨臣等今日之言也,公議之發,厥惟久矣。時有未遑,遲之至今者,豈非有待而然歟?猗我殿下,誕膺初服,日冀經筵,寤寐前賢,則其於三先正,宜有不同時之歎矣。崇報之極,夫何待臣等之言,而再疏三疏,未蒙允許之音,蓋公議久鬱,則士氣易沮,盛典或緩,則儒風莫振,殿下何不念及於此耶?竊伏讀湖儒疏批,答曰,三先正道德學問,允爲百世師,又伏讀學儒疏批,答曰,豈無可擧之時?臣等莊誦萬萬,有以仰認聖意之所存矣。夫道學師百世,則曾未有不躋文廟者也,苟論其時,則顧今一初之政,尤急崇儒而重道,此正其時也,伏乞聖明,淵然深思,亟命有司,特擧先正臣趙憲·金尙憲·金集從祀聖廟之典,以隆一代之治,以副多士之望,國家幸甚,斯文幸甚。省疏具悉。爾等不見湖儒疏批乎?退修學業。
行禮曹判書徐箕淳疏曰,伏以臣於病伏昏迷之中,伏奉春官特除,恩逾尋常,感淪肌髓,而蠢動無路,肅命此遲,揆分揣義,懍蹙居先,伏枕自訟,如添一病,此際皇壇奉審,已有涓日,期限在卽,召牌儼臨,策力趨膺,事勢末由,坐犯違傲,惶隘冞深,伏惟聖上,天地於臣,父母於臣,今臣抱萬萬難强之實,而不以其切急之情狀,仰首鳴號,則是臣自阻於閔覆之下也,臣罪至此,更何所逃?竊伏念臣之素痼貞疾,卽通朝之所共諒者也,方其添劇之時,安危死生,若在呼吸,往跡可追,餘悸在心,而臣自昨冬以來,彌留淹病,食飮全却,氣息如縷,蹩躄扶曳,難掩其疲癃之形,歲改以後,有事社稷,元朝告由,上辛祈穀,輒會寒劇,甚於大冬,洊疊觸冒,騺忍不耐,波吒凌兢,氷肚粟肌,鮮血上潮,隨咯唾風眩竝作,頭目旋轉,神精昏墜,如在雲霧,出入升降,若將僵仆,擔舁還次,委身床席,奄奄涔涔,不省四到,雜試刀圭,寸效莫收,駸駸數旬,轉轉益甚,見狀凜綴,便一未冷之屍也,臣雖欲抖擻蹶,顧何以爲計哉?玆敢收召神識,冒具文字,不避猥越,悉暴衷懇,伏乞聖明,俯賜鑑諒,仰稟東朝,亟遞臣禮曹判書之任,仍治臣瀆撓之罪,以重公私,以肅朝綱,不勝幸甚。答曰,省疏具悉。實病如此,所請依施。
辛亥正月二十三日巳時,上御熙政堂。召對入侍時,參贊官洪祐健,侍讀官金會明,檢討官李承輔,檢校待敎金炳德,記事官韓鎭棨·金龍翼,記注官安永豐,各持通鑑第三卷,以次進伏訖。上曰,史官分左右。缺承輔曰,當呂后欲王諸呂之時,使平·勃諸人,一如王陵之言,而皆曰不可云爾,則呂后雖欲王呂,其可得乎?平·勃二人,不明於義理,故有此王諸呂無所不可之言,使諸呂七八年之間,愈益縱肆,擅權用事,無所不至,漢室幾危,若使平·勃不能正劉氏之後,則將不免爲萬世之罪人矣。上曰,果然矣。承輔曰,程子論此事曰,漢祖之與群臣,以力相勝而臣之耳,其臣之者,非心悅誠服而願爲之臣,故當此時,無一人肯死節者,其後成功,亦倖而已,人臣之義,當以王陵爲正,以此觀之,漢室之復安,卽天也非人也,讀史之法,當深究其是非得失之如何耳,伏願此等處,詳察其何者爲是,何者爲非焉。又奏曰,朱虛侯章,入典宿衛,故得以軍法行酒,而凡所以爲此者,特出於一時忿激之心而然也,當此劉弱呂强之時,不自量度,率爾爲此,而若見忌於呂后,復奪宿衛之權,則後雖欲有爲,其可得乎?其所獲免而成功者,亦僥倖而已矣。以下缺
上在昌德宮。停常參·經筵。
沈宜冕啓曰,臣宜冕,今日方物看品進去,下直之意,敢啓。傳曰,知道。
傳曰,同副承旨許遞,前望單子入之。
承旨前望單子入之,任百秀落點。
政院啓曰,知義禁金洙根牌不進,推考傳旨今方捧入,而開坐命下之後,如是違牌,事甚未安更。爲牌招,何如?傳曰,允。
政院啓曰,知義禁金洙根再牌不進,推考傳旨今方捧入,而開坐命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,許遞,與未差之代,前望單子入之。
政院啓曰,卽者禮曹郞廳來言,今日皇壇奉審時,本曹判書當爲進參,而判書徐左輔未肅拜,無以進參云,卽爲牌招,何如?傳曰,允。
禮曹啓曰,臣左輔與戶曹判書臣徐憙淳,進詣皇壇奉審,則奉室雉尾箒一柄,雉尾風遮大草芚二浮,懸竹二箇,饌卓巾三件,奉紙位卓巾一件,座面紙一張,籩一坐,豆蓋具一坐,尊羃一坐,籩羃一坐,小牲匣蓋具一坐,饌卓一坐,黃儀仗雨備一件,黃木雨備一件,雨傘一柄,敬奉閣風遮大草芚一浮,懸竹一箇,紫芝綿紬褥一件竝破,改備,鍮煎子一箇,鍮沙用竝破,添鐵修補,壇上甲黃幕一浮內二幅,內簷甲黃帳二浮內二幅,油遮日六浮道里具內一浮,白布遮日一浮內一幅,白木內揮帳二浮內一幅,黃綿絲大束乼中束乼各一艮衣,中束乼小束乼各一艮衣,排設竹五箇,朱紅漆圓徑杖三箇,從享位白布遮日一浮內一幅,白布揮帳一浮內一幅,饌幕中束乼小束乼各一艮衣,排設竹二箇,典祀廳三甲所二艮衣竝破,改備事分付各該司,何如?傳曰,允。
議政府司錄,以右參贊意啓曰,今日方物看品時,六曹堂上當爲進參,而行吏曹判書金興根病不來,參判徐戴淳在外未肅拜,參議鄭基世病不來,刑曹判書李穆淵在外未肅拜,參判林永洙,參議徐元淳俱爲病不來,行吏曹判書金興根,參議鄭基世,刑曹參判林永洙,參議徐元淳,令政院竝卽牌招,以爲同參之地,何如?傳曰,允。
訓鍊都監禁衛營御營廳啓曰,四墓所成橋處,待明春始役事,昨秋已爲判下矣。今月二十五日,臣相弼·臣左根·臣景純,同爲進去看審之意,敢啓。傳曰,知道。
以司謁口傳下敎曰,四墓所成橋處,三將臣明日進去看審云,植木諸處,亦爲看審以來事,分付。
政院啓曰,訓鍊大將柳相弼,禁衛大將金左根,御營大將李景純,四墓所橋梁始役看審事,明日出去矣。所佩命召,何以爲之,而柳相弼兼帶左邊捕盜大將命召及大將牌傳令牌,何以爲之?敢稟。傳曰,仍佩往來。
辛亥正月二十四日巳時,上御熙政堂。召對入侍時,參贊官李時愚,侍讀官金會明,檢討官李承輔,檢校待敎金炳德,假注書沈舜澤,記注官朴賢楷,別兼春秋金炳溎,各持通鑑第三卷,以次進伏訖。上曰,史官分左右。缺承輔曰,迎入代王,卽漢家莫大之禮也,漢廷大臣,固當躬自往迎,而今曰使人迎代王云爾,則其非躬迎可知,固失禮之甚者,而宜乎張武之起疑也,且張武所云稱病無往,以觀其變之言,雖若過慮,而當此危疑之時,亦不可不慮處,若使漢廷大臣,明於禮義,習於文學,見孚於人,而爲天下所推仰信服,則寧有張武多謀詐不可信之說哉?至若宋昌,則知代王之賢聖仁孝,爲天命人心之所歸,故有此勿疑之論,張武·宋昌進言之優劣,漢廷大臣處事之可否,皆有所辨別者矣。於此益加省察焉?則亦將有補於擇人用人之政矣。以下缺
上在昌德宮。停常參·經筵。
藥房副提調金炳冀啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。大王大妃殿·王大妃殿·大妃殿,口傳問安。答曰,知道。
政院啓曰,備邊司郞廳來言,今日賓廳日次,而拜表相値,不得來會云矣。敢啓。傳曰,知道。
金炳冀啓曰,行左承旨沈宜冕,今日不爲仕進,卽爲牌招,何如?傳曰,許遞,前望單子入之。
承旨前望單子入之,趙獻永落點。
都摠府啓曰,今日入直內三廳·武兼·禁軍及軍兵等,當爲中日習射技放,而拜表相値,不得設行之意,敢啓。傳曰,知道。
金炳冀啓曰,新除授右承旨趙獻永,卽爲牌招,何如?傳曰,允。
以右承旨趙獻永牌不進罷職傳旨,傳曰,只推。
政院啓曰,卽者別兼春秋金炳溎,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
承文院官員,以議政府右參贊意啓曰,今日慕華館査對時,六曹堂上當爲進參,而行吏曹判書金興根病不來,參判徐戴淳在外未肅拜,參議鄭基世病不來,行兵曹判書朴永元,參判鄭誠一俱爲病不來,參議李祖馨騎兵點考進,參知李寅夔入直,行吏曹判書金興根,參議鄭基世,行兵曹判書朴永元,參判鄭誠一,令政院竝卽牌招,以爲同參之地,何如?傳曰,允。
金吾堂上前望單子入之,知義禁李敦榮,同義禁李明迪落點。
以慶尙監司李鼎臣狀啓河東府民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
義禁府啓目,宣傳官南致永原情云云。傳旨內辭緣,泛稱遲晚,所當請刑,而宣傳官勿爲請刑,載在法典,議處,何如?啓依允。
別兼春秋金炳溎疏曰,缺省疏具悉。爾其勿辭救護。
辛亥正月二十五日辰時,上御熙政堂。大王大妃殿垂簾,陳奏三使臣,黃海監司同爲入侍時,同副承旨李升洙,假注書曺錫元,記注官朴賢楷,記事官玄基濬,正使金景善,副使李圭祊,書狀官李升洙,黃海監司洪耆燮,以次進伏訖。上曰,史官分左右。命三使臣進前。景善·圭祊·升洙等進前。大王大妃殿曰,今當遠行,深以爲慮矣。景善曰,臣等才識淺薄,而今番使事,至重且大,彼中事殊不可預知,而第當殫心竭力矣。上曰,陳奏事至重,望須善爲往還也,命賜臘藥貂帽于三使臣,仍命先退,又命黃海監司進前,耆燮進前。大王大妃殿曰,海西許多民弊,萬不成說云,卿則處地自別,須實心對揚也。耆燮曰,臣人器不似,而今以特恩,當此藩任,恐不能承當矣。大王大妃殿曰,弊之第一,卽是貪墨一事也,能察守宰之臧否,則實惠自歸於民也。耆燮曰,對揚之道,豈敢一分疎忽,而第念臣,人器不逮,才識淺短,果難承膺,尤極惶悚矣。大王大妃殿曰,凡事誠心爲之,則何事不做?百姓安然後,國家乃安,必有向國之心,乃可以誠心做去矣。必以誠心爲治,毋負委任之重也,缺
辛亥正月二十五日午時,上御熙政堂。召對入侍時,參贊官朴承輝,侍讀官金會明,檢討官朴昇壽,檢校待敎金輔鉉,假注書沈舜澤,記注官朴賢楷,記事官玄基濬,各持通鑑第三卷,以次進伏訖。上曰,史官分左右。以下缺承輝讀自上聞河南守吳公,止未遑也。上曰,其時亦有四夷乎?承輝曰,然矣。上曰,服色從前襲用,則豈可遽然變更乎?承輝曰,隨時更張,自古亦然,則賈生此論,未爲不可矣。上曰,行之,則似可行矣。承輝曰,此段別無可以敷演者,決獄錢穀事,自上有詢問,而玉堂亦有所奏,臣因此言端而仰陳矣。天下一歲錢穀出入者,卽國家經用之需,爲人君而不可不知者也,故漢文明習國事,特擧此二者而問之,其知爲君之道矣。以我朝言之,中外死囚之案,皆屬於義禁府刑曹,卽漢之廷尉也,各衙門錢穀,區劃大禮大慶時所用,以至百官頒祿,吏胥軍兵給料,皆關由於戶曹宣惠廳,卽漢之治粟內史也,然而刑不敢專斷,而必爲稟覆,財不敢擅用,而必待處分,又於年終月終,修其案而治其簿,以備乙覽,今我殿下,政當明習庶事之時,亦不可不留念於此,知決獄之幾何,疑者傅生,期於刑措,則是爲愛民之本,知錢穀出入之幾何,減去冗費,量入爲出,則是爲節用之實,孔子曰節用而愛民,惟殿下懋哉懋哉?上曰,何故特書日食,而朔日食可矣。豈有晦日食之理耶?承輝曰,日食之必在合朔,誠如聖敎矣。曆象自唐堯爲始,而其後曆法極詳密,日月食皆預知矣。上曰,然則日食,何可謂之災乎?承輝曰,旣是預知,則雖未可謂意外之災異,然日者,太陽也君象也,極尊嚴之地,有此薄蝕之變,人君恐懼修省,至有救食之擧矣。上曰,萬勻之勻者,與斤字同音乎?承輝曰,金邊勻字,卽宣祖大王御諱,故貼付以勻字,而勻字與本字同音,故避之而讀以斤字,如尙書五子之歌,亦以斤字讀之矣。上曰,然則以斤字貼付,何如?承輝曰,聖敎允當矣。以下缺
上在昌德宮。停常參·經筵。
任百秀啓曰,左副承旨李時愚,今日不爲仕進,卽爲牌招,何如?傳曰,允。
以左副承旨李時愚牌不進罷職傳旨,傳曰,只推。
訓鍊都監啓曰,本局哨官李熙誠,身病猝重,勢難察任,改差,何如?傳曰,允。
義禁府啓目粘連,向前南致永亦,標信擧行,何等愼重,而致此祗受之闕漏,不可以新進生疎,有所參恕,以此照律,何如?啓依允。
戶曹參判李圭祊疏曰,伏以臣,猥膺專對,朝辭文陛,回首雲天,瞻望觚稜,益不勝戀結之忱,第臣之所帶地部佐貳之任,不可許久虛縻,玆從縣途陳章,伏乞聖慈,俯垂鑑諒,仰稟東朝,亟許鐫改,俾安私分,千萬幸甚。答曰,省疏具悉。所請依施。
辛亥正月二十六日巳時,上御熙政堂。召對入侍時,參贊官任百秀,侍讀官姜㳣,檢討官朴昇壽,檢校待敎金輔鉉,假注書沈舜澤,記注官安永豐,記事官金龍翼,各持通鑑第三卷,以次進伏訖。上曰,史官分左右。缺㳣曰,九州之地各千里,每州置二百十國,天子所居之州,則置九十三國,合爲千七百七十三國,而八百云者,擧大數也,國是公侯伯子男所封,而公侯百里,伯七十里,子男五十里也。仍奏曰,周之餘財餘力,秦之力罷財盡,不過奢儉之所殊耳,儉則財足而民力舒,奢則財匱而民力絀,生之有限,用之無度,則財從民出,民何以堪乎?周時千八百國,分在九州,各以其民養其君,至秦時,滅六國置郡縣,以千八百國所養者,養秦皇一人,宜其財不勝用,而乃反力罷財盡,則由其窮奢極侈而然也,長城阿房,無非侈大之擧,而獨以馳騁弋獵爲言者,此時漢文,有射獵之事,故特擧此諫之也,漢文,三代後恭儉有爲之君也,必不至秦皇之所爲,而賈山此言,卽出於伯益戒舜之意也,詔令一下,節用愛民之德意藹然,疲癃皆起,人心感悅,而若日以射獵爲事,漸無恤民之政,則德化之成不可期,而天下之所望者絶矣,可不懼哉?見今民窮財竭,莫此時爲甚,外邑之民,困於賦役,度支之財,絀於經用,苟究裕財安民之道,不出乎節儉二字,凡於宮室輿馬衣服飮食之間,不作無益之費,以爲撙節之方,則蓄積有餘,民生安樂,伏願深留聖念焉。上曰,上書疏,是今之上言乎?㳣曰,上言是鳴冤者也,上疏是論事者也,此書疏,非上言之類也。上曰,覇陵是誰陵也?㳣曰文帝之壽陵,而在覇城矣。上曰,其時則后夫人,豈群臣見之乎?㳣曰,同席,非同坐一席也,坐次相齊無等級,故方其先設供帳之時,乃却其所布之席也,非親見而却坐也。仍奏曰,漢文以恭儉治天下,終始無替者,由其納諫而然也,罷露臺衣弋綈,集上書囊爲殿帷,而愼夫人亦衣不曳地,此皆崇儉之化也,晉武帝之焚雉頭裘於殿前,與漢文之却馬何異,而漢文常存此心,天下蒙其澤,晉武此心不久,終以奢侈而國不振,固不可以一時之却獻,遽謂之崇儉,而必愼終如始,然後爲令主也。上曰,管仲,何爲稱子也?㳣曰,管子是管仲所著之書名也,其曰倉廩實而知禮節,衣食足而知榮辱者,卽謂人君制民之産,使之足衣食而後,敎禮節也,與虞舜富而敎之,同義矣。爲士之道,豈可以衣食之不足,而不修禮節乎?六歲穰六歲旱,十二歲一大饑,史記亦有此說,而人君若謂以天道之流行,不思備豫之道,豈可曰敬天愛民乎?九年七年之水旱,禹·湯之民,不知其災者,以其有蓄貯而恤民也,倉廩之實,豈爲加賦於民而然也?能節其用,則自有所積聚矣。一念憂民,誠心節儉,是臣區區之望也。上曰,春正月何爲在此?㳣曰,正月建寅之月也,夏殷周,以子丑寅爲歲首,而至秦始皇,不用三正,以十月爲歲首,漢亦仍用而未改,故春正月,不繫某年之下,而連上文書之也。上曰,誹謗之木,何也?㳣曰,此堯之所作,而政治過失,使之書於橋梁邊板,今之橋邊柱一縱一橫,卽其遺制也,自秦時禁之,而文帝除其禁令也。
上在昌德宮。停常參·經筵。
政院啓曰,明日召對,取稟。傳曰,爲之。
以司謁口傳下敎曰,刑判尙不出肅,詞訟劇地,如是虛徐,事甚未安。政院申飭,使之斯速出肅。
備邊司啓曰,忠淸兵使李觀熙,以其身病,呈狀乞遞矣。實病旣如此,則有難强令察任,今姑改差,何如?傳曰,允。
辛亥正月二十七日巳時,上御熙政堂。召對入侍時,參贊官任百秀,侍讀官姜㳣,檢討官朴昇壽,檢校待敎金輔鉉,假注書沈舜澤,記注官安永豐,記事官金龍翼,各持通鑑第三卷,以次進伏訖。上曰,史官分左右。缺㳣曰,上有文帝之賢,下有釋之之才,而爲騎郞十年不調,簡拔人材之難,自古然矣。而況山林隱遯之士,豈可盡知而用之乎?上林尉之不能對,是失其職也,嗇夫之從傍對,乃得其職也。嗇夫亦以喋喋爲戒而不對,則是終無可對者也,釋之豈以對禽獸簿爲口辨,而有此言哉?但嗇夫見諸尉之未對,顯有自眩其能之色,而以示於帝前,故釋之深斥其捷給而無實也。古人論釋之此事,至謂以閉塞人主用能之路,似或過矣。孔子取君子之訥言,尙書戒商俗之利口,人君之政,官人爲大,取人之道,懋實爲重,深加省察焉。缺㳣曰,法者天下共公也。人君之爲政,莫過於公共二字,公則無私,共則不偏,不獨於刑法上爲然,凡於政令施措之間,一以公共爲心,則天下事,自得其平矣。釋之執法,非不善也,其曰方其時使使誅之則已云者,亦可謂失言矣。何可使人主,不付有司而直爲輕殺乎?雖以廷尉言之,亦何可不諫而止於此時乎?缺㳣曰,文帝此答甚窘遁,若聞季布之言,受而爲過而謝之則甚善矣。缺㳣曰,譽者未必盡善,毁者未必皆不賢,人主若公聽而辨別之,則自無闚深淺之患矣。上曰,何可惟從人言而爲之乎?㳣曰,人主深處九重之內,在外之臣,無以盡見,則不得不因人之毁譽而以知其賢否。然聞其譽而必察其人之果賢,聞其毁而亦知其人之果不肖,然後進退之,自無難辨之歎矣。上曰,見其毁譽者之爲何如人,則可知矣。㳣曰,古人云居視其所親,人之賢否,固當以所言者之賢否驗之,而但知人爲難,雖賢者亦有未及詳知之時,必須聞其言而深察用之也。缺㳣曰,鬼神之本,幽明一理,福善禍淫而已,不務修德,只徼其福則黷矣。後世之人,不知鬼神之理,只好鬼神之事,故雖以漢文之賢,終爲新垣平所欺,古人作詩譏漢文曰,不問蒼生問鬼神。且宣室之問,只見於此書,而溫公之資治通鑑,朱子之綱〈目〉,竝闕而不書,二賢之爲後世無窮之慮,可以見矣。缺㳣曰,此服御物也,漢有月出游衣冠之制,宗廟中,先帝所服御者,皆藏置之矣。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
以江原監司李謙在狀啓,平海郡守李健熙遭本生父喪事,傳曰,令該曹口傳,各別擇差,不多日內下送。
吏曹口傳政事,以鄭寅奎爲平海郡守。
兵曹啓曰,五衛將成山柱·鄭鶴濟·朴萬淳·卞光韻·李允鎭·李健學,忠翊衛將柳榮萬,除授過限未肅拜,守門將李周瓚,除授過限未入仕,竝改差,何如?傳曰,允。
御營廳啓曰,本廳別將吳明善,身病甚重,勢難察任,改差,何如?傳曰,允。
義禁府照目粘連,宣傳官南致永矣本府議啓內,標信擧行,何等愼重,而致此祗受之闕漏,不可以新進生疎,有所參恕,以此照律罪,笞四十收贖,附過還職私罪,奉敎依允爲旀,功減一等爲良如敎。
同副承旨朴承輝疏曰,伏以臣,庸愚謭劣,百不肖似,濫竊科第,釋褐二十餘年,滾到下大夫之列,周旋侍從之班,趨走夙夜之任,光榮所及,寵渥踰分,居恒愧懼,勉效殫竭,至若陳私丐恩,非但臣心之所不敢萌,亦豈義分之所敢出哉?第臣有切急之情,懇迫之私,弸結于中,而嚴畏居先,咨且已久,終不忍自阻於仁覆之天,玆敢疾聲呼籲,惟聖明少垂矜憐焉。臣父年今七十有五矣。素患風眩,長委床褥,神識昏耄,氣自凜綴,飱粥暫失其時,則眞元無以扶接,藥餌或違其方,則頃刻有難支保,臣旣蔑誠孝,躬未負米,且拙謀生,室如懸磬。況於年前,奄失所恃,喪制之闋,未周一朞,情理之悲苦愈切,家計之剝落轉甚,菽水之供,猶患難繼。彼野夫村傭之賤,尙能知力田服賈,以養其親,而臣則名忝朝籍,身縻華銜,乃使近八旬老父,未免飢寒之憂,反顧慙恧,安得不惕然傷歎也?事君事親,本無二致,爲子而不能盡子職,則何望藉手而事君乎?較日短長,古人所云,崦嵫餘景,倘或蹉過,烏鳥反哺,莫伸至願,則不獨爲臣沒身之私恨,亦豈不有傷於孝理之化也哉?臣情到此,吁亦慽矣。伏惟聖上,天地於臣,父母於臣,俯垂體下之恩,特命選部,許畀臣一小縣,得遂捧檄之榮,俾蒙專城之養,則老父餘年,莫非聖主攸賜,而臣雖生隕死結,何以報答其萬一也哉?情急勢迫,言不知裁。伏乞聖明,察其愚而憫其情,仰稟東朝,特準所請,以遂至切之懇焉。省疏具悉。許令該曹稟處。
辛亥正月二十八日巳時,上御熙政堂。召對入侍時,參贊官洪祐健,侍讀官姜㳣,檢討官朴商壽,檢校待敎金輔鉉,假注書曺錫元,記事官金龍翼,記注官朴賢楷,各持通鑑第三卷,以次進伏訖。上曰,史官分左右。缺上曰,不必各讀,而各陳所讀內文義,若於此自止內,竝陳文義,則當尤詳矣。臣等曰,甚好矣。㳣曰,周勃武夫也,始從高帝定天下,又誅諸呂安劉氏,甲兵之事,卽其所習。然及其就國,不能守分,而憂畏文帝之疏待,疑懼守尉之密察,至令家人自衛,此專由於不學無識見之致也。古人之論曰,被甲持兵,將欲何爲,可謂至無能之人,此其所以爲絳·灌無文也。鑄錢之或輕或重,雖出於因時之宜,而利之所在,禁猶犯之,何可使小民,擅自私鑄乎?若此則好僞日生,其弊無窮,非獨私鑄之當禁而已。大抵鑄錢之弊,雖自官爲之,民皆樂赴於採銅,不務於農業,有捨本趨末之患,而無賴群聚,盜賊橫行,其所鑄錢之害,反甚於鑄錢之利,故必愼必審,不得輕易設鑄者此也。賈誼·賈山之諫,可謂切中,而文帝不聽,竟使吳鄧錢遍天下,且吳則因此無賦而國富,致有七國之叛,可勝歎哉?此皆深加省察處也。上曰,然矣。何可鑄錢乎?㳣曰,或因經用之不足,不無設鑄之時,而不可不難愼矣。又曰,盜鑄之罪至於黥,而民以趨利之故,輕犯黥罪,抵罪而後刑之者,卽所以治其末也。必須先務其本,然後民不犯法,導之以德,齊之以刑,則刑所以使民改過爲善也,用刑之意,非威暴而乃至仁矣。是故曰祥刑也。上曰,易富貴之易字,讀以易字,則其義亦通,而但不如易字之爲穩矣。㳣曰,然矣。上曰,富則可也,貴則何謂也?㳣曰,富貴是統稱之者,而富則貴自隨之,貨殖傳曰,此其人,皆與千戶侯等,亦此意也。且漢有以貲爲郞之事矣。上曰,操柄何謂也?㳣曰,柄者威權之柄,威權人主之所操,而今若與小民,共操富貴之柄,則紀綱法度,無以立矣。上曰,然矣。其可共操乎?缺㳣曰,厲王在國,多行不法,擅自爵人,至關內侯,故文帝廢處蜀郡,非欲其死也,特使苦之,以爲改悔之地矣。此時袁盎,亦有進諫之語矣。上曰,一尺布一斗粟何意也?㳣曰,雖一尺一斗之小,尙此可縫可舂,以譬兄弟二人之小而不能相容也。
上在昌德宮。停常參·經筵。
傳曰,政官牌招開政。
政院啓曰,行吏曹判書金興根,參議鄭基世牌不進,推考傳旨及罷職傳旨今方捧入,而開政命下之後,如是違牌,事甚未安。參判徐戴淳在外,判書更爲牌招,何如?傳曰,允。參議只推,一體牌招。
又啓曰,卽者社稷署官員來言,今此春享大祭神位板出安奉還時,提調一員當爲進參,而都提調權敦仁有身病,提調徐箕淳在外,不得進參云,何以爲之?敢稟。傳曰,提調許遞,前望單子入之。
社稷提調前望單子入之,李憲球落點。
傳曰,發遣吏郞,諸執事淸齋與否,摘奸以來。
政院啓曰,行吏曹判書金興根,參議鄭基世再牌不進,推考傳旨及罷職傳旨今方捧入,而開政命下之後,連事違召,無意承膺,事體所在,誠極未安。參判徐戴淳在外,判書所當更請牌招,而係是一日三牌,何以爲之?敢稟。傳曰,更爲牌招,參議只推,一體牌招。
傳曰,見窠皆令差出。
有政。吏批,行判書金興根未肅拜,參判徐戴淳在外,參議鄭基世進,承旨缺進。政事冊無
吏批啓曰,行判書金興根未肅拜,參判徐戴淳在外,小臣獨政未安,何以爲之?敢稟。傳曰,只出緊任。
以柳來駿爲獻納,閔泳緯爲修撰,李亮淵爲戶曹參判,訓鍊都監提調單朴永元,禁衛營提調單朴永元,御營廳提調單朴永元。幼學李熻今超通政,年七十八,侍從臣持平李承澤本生父移施事,承傳。故縣令成晉錫贈僕正,工曹參判成原默本生曾祖考移贈事,承傳。
兵批,以尹致謙爲知事,徐英淳爲都摠管,梁鍾友爲同知,成道默爲僉知,李顯稷爲宣傳官,洪孝燮·朴宗斗·李馥秀·鄭匡一·金濬生·吳泰學·李尙復爲五衛將,李熙訥爲忠翊將,安兢壽爲忠壯將,張鉉喆爲都摠經歷,金鎭國爲訓鍊主簿,鄭根源·李東鉉爲守門將,鄭岐源爲忠淸兵使,朴勝圭爲忠州營將,金善恒爲白翎僉使,洪爲薪島僉使,張昌煥爲楸坡萬戶,趙性善爲楊花別將。
再政。以金遇聖·朴忠源爲景福將,尹長秀爲慶熙將,申春熙爲宣傳官,趙存昇爲訓鍊判官,趙存澈爲武兼,僉知三單洪孝燮·朴宗斗·李馥秀。
三政。以許焌爲中樞經歷,李敏吾爲訓鍊主簿,同知單金遇聖,僉知三單鄭匡一·金濬生·吳泰學。
訓鍊都監啓曰,昨日諸將官射會時,把摠柳德魯,哨官朴應圭,三技無分,汰去之意,敢啓。傳曰,知道。
又啓曰,本局千摠張寅植,身病猝重,勢難察任,改差,何如?傳曰,允。
禮曹啓曰,郊壇四孟朔,遣禮郞看審有無頉,自該曹草記事,曾有定式矣。發遣郞廳,東郊先農壇·先蠶壇·馬祖壇,南郊南壇·雩祀壇·漢江壇·司寒壇,北郊祈雨壇·厲壇,次第看審,則壇上及四面紅箭門,墻垣階砌,俱爲無頉,此後看護等節,另加申飭之意,敢啓。傳曰,知道。
吏曹啓目粘連,觀此承政院同副承旨朴承輝上疏,則以爲臣父年今七十有五矣。素患風眩,氣息凜綴,飱粥暫失其時,則眞元無以扶接,藥餌或違其方,則頃刻有難支保,家計剝落,菽水難繼,烏鳥反哺,莫伸至願。伏乞聖明,仰稟東朝,特命選部,許畀臣一小縣,以遂至切之懇亦爲白有臥乎所,朴承輝之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣。邇列之臣,出補外邑,事體不輕,臣曹不敢擅便,上裁何如啓,依回啓施行爲良如敎。
刑曹判書李穆淵疏曰,伏以臣,孽自己作,禍由所速,有萬當戮,無一倖活,非特自分也斷斷如許,凡在行路傍觀之知不知,莫不認之以必死無生,而畢竟獲保一線殘喘於三木囊頭之中者,卽我大行大王天地之大德,而加之以善地薄竄,不日賜環者,卽又是大行大王河海之大恩。從古人臣之得此恩德於君父者,未或有如臣一身之比,則到今追惟,猶不覺魂驚魄褫,尙何忍刺口泚筆,而萬事滄桑之後,孤臣之所日夜泣血祈祝者,只是速卽蓐蟻之願,而木石冥頑,歲月玩愒,屛伏窮荒,俯仰腐心而已。至於昨秋記簪之盛眷,是豈臣意慮夢寐之所自到哉?顧以萬死餘生,七旬癃廢之蹤,何由獲此於我殿下一初之會,而又況東朝殿下十行飭諭,申複鄭重,至曰先王洞燭無情,又曰朝家洞悉本心,縱使臣爲之說,實無容如此。臣雖卽日滅死,可以含笑入地,瞑目無感,則糜身粉骨,旣無所措,赴湯蹈火,寧敢辭爲,而猶不敢爲趨走叩謝之計者,誠以頭顱已判,而大質絶復完之望,面目有靦,而隻手無可藉之資,塵刹報效,已矣此生,黥劓息補,斷沒其路,感激深於浹髓,而終孤德意,畏約積於消骨,而末由畢伸常分,其情則良亦悲苦,其跡則若涉慢蹇,臣何嘗全昧分義而然哉?聖度天大,不加誅殛,乃敢薄施譴罰,未幾收敍有命,而秋官特點,又下於泥首訟愆之際,臣於是,驚震懍,徊遑怵惕,歷屢日而益不省措躬之所。噫,臣卽覆載間一窮人也。命道單薄,福分眇末,早失怙恃,終鮮兄弟,蕩析顚沛,無所依泊,僥倖科第,初非所期,節次顯榮,寧或萌心,而況又才且淺劣,氣志褊嗇,移孝爲忠之忱,旣不能自效,當官盡職之道,亦未敢如人,恒懷兢懼,若隕淵谷,而匪分濫竽,滾到八座,小器之盈易覆,不衷之服招災,卽理之常,鑑轍昭然,而臣未免貪戀爵祿,夜行不息,竟蹈駭機,自陷大僇,上而貽累朝廷,下而忝辱門戶,此臣所以撫躬自悼,視生爲死也。故臣自蒙宥歸來之日,毁形鏟跡,都廢人事,雖於鄕黨宗族之間,對面而輒發騂,欲語而先霑汗,不敢自處以有生之類者,專以羞愧之心,結轖弸塞,欲强而不可强,欲忘而莫能忘,將殞斃而後始已也。尙以何心何顔,復理朝衣朝冠,重入脩門,揚揚周行,恬若無故之人,視作按例之事乎?區區定計,牢着方寸,自敢爲聖世棄物,而沒齒田野,究竟殘命,庶幾少贖旣往之尤悔,苟非然者,君臣之大義,無所逃於穹壤,生活之隆渥,無所異於爺孃,則臣何敢巧飾假托,自歸於欺心欺天之科哉?且臣貞疾,輾轉奇怪,驚血聚而成癖,往往頃刻昏絶,客火盪而迷神,時時語言譫妄,百種證祟,漸成鬼形,此尤目下實狀之萬萬無鞭策之勢。天日所照,焉敢誣也?今於飭命之下,又不得不洊犯違傲,有若力抗頑拒,此豈所樂爲者哉?株守在前,鐵限莫嚴,玆敢瀝血呼籲,畢暴衷情。伏乞聖慈,諒苦懇之由中,軫閔覆之體下,仰稟東朝,亟賜遞斥,仍命選部,永刊臣姓名於仕籍,俾得安意待盡,勿復虛辱寵命,則臣當殞首結草,以圖不報之報。答曰,省疏具悉。往事何忍追提?卿其勿辭行公。
辛亥正月二十九日巳時,上御熙政堂。召對入侍時,參贊官李時愚,侍讀官柳來駿,檢討官朴商壽,檢校待敎金炳德,假注書沈舜澤,記注官朴賢楷,記事官玄基濬,各持通鑑第三卷,以次進伏訖。上曰,史官分左右。
上在昌德宮。停常參·經筵。
藥房都提調朴晦壽,副提調金炳冀啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿,口傳問安。答曰,知道。
大王大妃殿進御歸茸君子湯,自今日五貼式,日次製入事,榻前下敎。
進御拱辰君子湯,自今日五貼式,日次製入事,榻前下敎。
政院啓曰,備邊司郞廳來言,今日賓廳日次,而國忌齋戒相値,不得來會云矣。敢啓。傳曰,知道。
傳曰,禮房承旨馳詣社稷·宗廟·徽定殿·景慕宮,奉審摘奸以來。
傳曰,明日晝茶禮,自內親行矣。該房知悉。
傳曰,發遣吏郞,諸執事淸齋與否,摘奸以來。
政院啓曰,筵說修正,本自嚴秘,而今二十日賓對筵說,在家修入,大臣所奏列聖誌狀中,凡係恩彦君事,請竝刪拔,而全然漏落,以致內閣之不得擧行云,事未前有,萬萬駭然。前假注書鄭顯德,所當重勘,而本院請推之外,無他可施之罰,何以爲之,而筵說使之改修正以入,何如?傳曰,允。假注書,筵說修正以入後拿處,當該承旨推考。
刑曹啓曰,卽接黃海道黃州居民宋亨郁等名呈所志,則本州彔沙坪,卽海西廣闊之野,而屢千生靈起墾資生之地也。去丁未年,金宗範之子時澤及朴禧瑞,稱以開洑築堰,慫慂聚民,約以厚價,換田作畓,掘土引水,良田盡廢,一境失業,終不給價,以致諸民之來訴,故今將嚴治徵給,而金時澤,則病未取招,使其父宗範及朴禧瑞與元告宋亨郁等頭質,則造謀指揮者,金宗範也,始終看檢者,朴禧瑞也。固當推治,而宗範時帶龍洞宮所任,禧瑞係是奎章閣待令畫員,則杖囚等節,例不得擅便,金宗範·朴禧瑞,出付臣曹,爲先推給民錢後勘處,何如?傳曰,允。
以司謁口傳下敎曰,大院君宮庫直石胤柱定配。
刑曹啓曰,以司謁口傳下敎曰,大院君宮庫直石胤柱定配事,命下矣。胤柱江原道蔚珍縣定配所,卽爲押送之意,敢啓。傳曰,知道。
議政府司錄,以右議政意啓曰,本府每於歲首,例爲觀察使·節度使薦,而領議政·左議政未差,臣有故,限內不得議薦之意,敢啓。傳曰,知道。
工曹啓曰,觀察使·節度使薦,正月內當爲議薦,而堂上有故,不得爲之之意,敢啓。傳曰,知道。
奎章閣啓曰,明日卽書香閣朔奉審日次,進詣擧行之意,敢啓。傳曰,知道。
辛亥正月三十日辰時,上御熙政堂。藥房入診入侍時,都提調朴晦壽,副提調金炳冀,檢校待敎金炳德,假注書曺錫元,記事官金龍翼,別兼春秋鄭健朝,以次進伏。醫官鄭有曾·金珪·金有鼎·李琬,進伏楹外訖。上曰,史官分左右。晦壽問候訖。奏曰,醫官待令,使之入診乎?上可之。珪等以次診候,退伏楹外。晦壽曰,脈候奏之。珪等奏曰,脈候左右三部調均矣。
辛亥正月三十日巳時,上御熙政堂。召對入侍時,參贊官朴承輝,侍讀官尹堉,檢討官李承輔,檢校待敎金炳德,假注書曺錫元,記事官金龍翼,別兼春秋鄭健朝,各持通鑑第三卷,以次進伏訖。上曰,史官分左右。缺承輔曰,賈生之,無非切實,而至若繫單于之頸而制其命云者,其言非不好矣。其計則亦云疎矣。夫凶奴譬如禽獸,難以威力制之,固當以德敎撫柔之,使之感化而歸義,今此賈生,不自料量,有此輕易之論,此雖出於忠直之心,然若文帝從其言,而任以屬國之官,則其計之得行,恐未必也。後世有譏其志大而量小,才有餘而識不足者,良以此也。此等立言處,伏願詳察焉。上曰,參贊官讀之。承輝讀自今庶人屋壁,止不可得也,釋義訖。承輝曰,衣章者,所以表貴賤別等級也。以衮冕制度觀之,天子十二旒十二章,諸侯九旒九章,大夫七旒七章,秩然有序,下不可以僭上,卑不可以踰尊,今此屋壁之爲帝服,倡優之爲后飾,皆由於奢侈僭濫之習也。百人之作,不能衣一人,一夫之耕,而十人食者,亦由於遊人之衆而末技之成風故也,人君昭儉而務本,則上行下效,自無此弊矣。伏願殿下,留念焉。又奏曰,漢文之好田獵,不見於正史,而上文有曰,不獵猛敵而獵田彘,不搏反寇而搏畜兔,賈山之疏,亦曰馳驅射獵,實爲人君之累德,而以文帝之賢明,有此失焉,豈不慨惜也哉?此亦鑑戒之一端也。上曰,商鞅封於商,故謂之商君耶?承輝曰,其所以家富出分,家貧出贅者,欲其戶口之多者也。堉曰,賈誼此疏,全篇主意,深致慨於諸侯之强大,欲天子之預爲調制也。故上文以身之使臂,臂之使指喩之,然則指之宜小於脛,脛之宜小於腰,卽定分之常也,一有凌分,後弊不可救矣。今指之大幾如脛,脛之大幾如腰,則指豈肯爲脛之使,脛豈肯爲腰之使乎?其勢必將馴致於上下倒置,收拾不得,而病不可醫矣。古之名醫,有見於此,故於其將大之際,早爲之圖,俾上下不失其常,則自無强大之患,天子之御諸侯,亦不異是,必須制之於勢未成之前,使不敢長其惡而肆其强,則天下自有盤泰之安耳。此等處文義,不必於行墨間求之,先察作者立言之主意,則非但裨補於聖學,亦必有得於一初出治之方,伏乞深加證省焉。炳德曰,云云。堉曰,嗜利照上借鉏取箒,慈子照上抱哺竝倨,此卽綴文之法也。日記廳堂上朴容大。郞廳申炳休·權泰植。
上在昌德宮。停常參·經筵。
孝定殿朔祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
傳曰,禮房承旨馳詣景慕宮,奉審摘奸以來。
傳曰,當詣仁陵親祭矣。該房知悉,日子念後擇入。
傳曰,仁陵親祭後,仍詣長陵展謁矣。該房知悉。
傳曰,仁陵親祭後,當詣大院君墓所·完陽府大夫人墓所展拜矣。該房知悉。
以全羅監司南秉哲狀啓,任實縣民家失火事,傳曰,聞甚矜惻。元恤典外,別加顧助,結構奠接之方,廟堂措辭分付。
禮曹啓曰,大王大妃殿傳曰,憲宗大王御眞,將繼奉於眞殿,增建之役,依丙◆〈午〉年例,令戶曹擇日擧行事,命下矣。令日官李秉洪推擇,則第一室·第二室·第三室·第四室·第五室移安今二月二十七日辰時始役,開基同月二十九日巽時,定礎來三月二十七日辰時,立柱上樑四月初四日辰時,還安五月十七日午時爲吉云,以此日時擧行,何如?傳曰,允。
又啓曰,傳曰,當詣仁陵親祭矣。日字念後擇入事,命下矣。令日官李秉洪推擇,則今二月二十一日爲吉云,以此日定行乎?敢稟。傳曰,以此日爲之。
都摠府啓曰,今日入直內三廳武兼禁軍及軍兵等當爲中日習射技放,而晝茶禮相値,不得設行之意,敢啓。傳曰,知道。
司僕寺官員,以一二提調意啓曰,今此仁陵親祭,長陵展謁,大院君墓所·完陽府大夫人墓所展拜時,各差備入把馬磨鍊,別單書入,而其中驛馬,則令兵曹知委畿內各驛,使之直爲入把,何如?傳曰,允。
司僕寺官員,以一二提調意啓曰,今此仁陵親祭,長陵展謁,大院君墓所·完陽府大夫人墓所展拜時,補把驛馬,嶺南·湖南·湖西·關東限八十匹分排,知委各驛,以爲入用之地,何如?傳曰,允。
兵曹啓曰,宣傳官申杓,內禁衛將李熙鐵,俱以病難供職,呈狀乞遞,竝改差,何如?傳曰,允。
兵曹啓曰,今此幸行時,侍衛領軍之任,當爲備員,宣傳官及內禁將有闕之代,依例口傳擬入,何如?傳曰,允。
兵曹口傳政事,以趙台顯爲宣傳官,李種赫爲內禁將。
兵曹,仁陵·長陵幸行軍令,今二十一日出宮,黔巖碑閣所少駐,高陽郡行宮晝停,自闕門四十六里,汾水院少駐,坡州牧行宮宿所,自高陽郡行宮晝停所四十里,二十二日碑立巨里少駐,仁陵展謁,還詣碑立巨里少駐,坡州牧行宮宿所,二十三日汾水院少駐,高陽郡行宮晝停,黔巖碑閣所少駐,大院君墓所展拜,完陽府大夫人墓所展拜還宮。
兵曹啓曰,今此幸行時,隨駕軍兵當爲磨鍊矣。禁御兩營鄕軍,今旣停番,何營軍兵隨駕,何營軍兵留都,禁軍及馬步軍,以幾番幾哨磨鍊乎?敢稟。傳曰,依昨年例,禁將先廂,訓將留都。
兵曹啓曰,在前幸行時,摠戎使率訓局餘軍,弘化門外留陣矣。今亦依此擧行,何如?傳曰,允。
兵曹啓曰,在前經宿幸行時,城外屛門把守,大駕行過後,入來留都營,待回鑾時出去把守矣。今亦依此擧行,何如?傳曰,允。
兵曹啓曰,在前幸行時,畿邑所管斥候伏兵傳語軍,摠戎廳·廣州府,各隨地方擧行矣。今亦依此擧行,何如?傳曰,允。
兵曹啓曰,在前幸行時,晝停所步軍一哨,除出作門矣。黔巖碑閣所少駐,高陽郡晝停所留駐,汾水院少駐,碑立巨里少駐時,先廂步軍一哨,依例除出作門,何如?傳曰,允。
兵曹啓曰,今此幸行時,宿所設布帳及虎網子,當爲稟旨磨鍊,而昨年幸行時,高陽設布帳,村家相望處,使排設房擧行,坡州則堅築墻垣,而設布帳及虎網子,謹依下敎,竝爲除之矣。今番則何以爲之乎?敢稟。傳曰,依昨年例爲之。
兵曹啓曰,在前經宿幸行時,侍衛例爲稟旨磨鍊,而壬寅年幸行時,兵曹堂上郞廳各一員·都摠府堂上一員·郞廳二員·五衛將二員·武兼六員隨駕,昨年幸行時,依丁未年例,兵曹都摠府堂上郞廳各二員·五衛將二員·武兼八員隨駕矣。今番則何以爲之乎?敢稟。傳曰,依昨年例爲之。
兵曹啓曰,在前幸行時,挾輦軍四百名或三百名,餘軍二百名或一百名磨鍊,而壬寅年幸行時,挾輦軍三百名,餘軍一百名磨鍊,昨年幸行時,依丁未年例,挾輦軍三百名,餘軍五十名磨鍊矣。今番則何以爲之乎?敢稟。傳曰,依昨年例爲之。
兵曹啓曰,今此幸行時,陵所及宿所先後廂軍兵環衛外,行外方扈衛軍兵,當爲稟旨磨鍊,而昨年幸行時,依各年例,外方扈衛軍兵,俱不調用矣。今番則何以爲之乎?敢稟。傳曰,依昨年例爲之。
兵曹啓曰,幸行回鑾後,隨駕軍兵犒饋在前,每以乾物分給矣。今亦依此擧行,何如?傳曰,允。
備邊司啓曰,本司武郞廳具胄元,奔走勤仕,已滿十五朔,依例六品職遷轉事,捧承傳施行,何如?傳曰,允。
奎章閣啓曰,景慕宮望廟樓今朔奉審,無頉之意,敢啓。傳曰,知道。
又啓曰,原任直提學金輔根,承重祖母喪及母喪卒哭日,依定式遣檢書官,勸肉以來之意,敢啓。傳曰,知道。
孝定殿朔祭親行時,亞獻官領府事鄭元容,終獻官東寧尉金賢根,贊禮禮曹判書徐左輔,典祀官奉常正李鎭默,執禮副校理尹堉,執尊獻納柳來駿,大祝掌樂正李參鉉,祝史副司果金炳㴤,齋郞典籍鄭健朝,盥洗位司藝李翼禎,直講黃履明,爵洗位禮曹正郞吉鎭五·李秉德,亞終獻盥洗位司藝金濬,贊者引儀曺百承·元絳,謁者兼引儀李羲豐·李相璡,贊引假引儀李仲淵·尹春永,祭監監察李㢸榮·趙崇祖。
辛亥二月初一日四更一點,上詣孝定殿。朔祭親行入侍時,行都承旨金炳冀,左承旨任百秀,右承旨趙獻永,左副承旨李時愚,右副承旨洪祐健,同副承旨朴承輝,史官缺原任直提學徐憙淳·趙秉駿,檢校直提學金炳冀,直提學鄭基世,原任直閣李嘉愚·李景在,原任待敎李㘾·李裕元,檢校待敎金炳德·金輔鉉以次侍立。時至,通禮跪啓請出次。上具衰服出齋殿。贊禮前導入孝定殿東夾門,陞詣版位西向立。贊禮跪啓請俯伏哭。上俯伏哭。贊禮跪啓請止哭興四拜興平身。上止哭興四拜興平身。贊禮導上詣尊所北向立。炳冀擧羃酌鬯訖。贊禮導上詣靈座前,贊禮跪啓請跪。上跪。贊禮跪啓請三上香。炳冀奉香,承輝奉爐。上三上香。炳冀奉爵跪進。上受爵以授承輝。承輝跪受,奠于靈座前。贊禮跪啓請俯伏興,少退跪。上俯伏興,少退跪。大祝掌樂正李參鉉讀祝訖。贊禮導上降復位。亞獻官領府事鄭元容,終獻官東寧尉金賢根行禮如儀訖。贊禮跪啓請俯伏哭。上俯伏哭。贊禮跪啓請止哭興四拜興平身。上止哭興四拜興平身。贊禮導上詣望燎位,望燎訖。贊禮跪禮畢。仍導上還入齋殿。諸臣以次退出。
辛亥二月初一日巳時,上詣孝定殿。晝茶禮親行入侍時,行都承旨金炳冀,左承旨任百秀,右承旨趙獻永,左副承旨李時愚,右副承旨洪祐健,同副承旨朴承輝,史官缺檢校直提學金炳冀,直提學鄭基世,原任待敎李裕元,檢校待敎金炳德以次侍立。時至,通禮跪啓請出次。上具衰服出齋殿。通禮前導入孝定殿東夾門,陞詣版位西向立。通禮跪啓請俯伏哭。上俯伏哭。通禮跪啓請止哭興四拜興平身。上止哭興四拜興平身。通禮導上詣尊所北向立。炳冀擧羃酌鬯訖。通禮導上詣靈座前,跪啓請跪。上跪。通禮跪啓請三上香。炳冀奉香,承輝奉爐,上三上香。炳冀奉爵跪進。上受爵以授承輝。承輝跪受,奠于靈座前,連獻三爵如儀訖。通禮導上降復位,跪啓請俯伏哭。上俯伏哭。通禮跪啓請止哭興四拜興平身。上止哭興四拜興平身。通禮跪啓禮畢,導上還入齋殿。諸臣以次退出。
辛亥二月初一日未時,上御熙政堂。召對入侍時,參贊官趙獻永,侍讀官尹堉,檢討官李承輔,檢校待敎金炳德,記事官韓鎭棨,記注官安永豐,別兼春秋鄭健朝,各持通鑑第三卷,以次進伏訖。上曰,史官分左右。缺承輔曰,夫禮義廉恥謂之四維,四維者卽紀綱也。國之治不治,在乎紀綱之理不理也。故先儒有曰,善治天下者,不視天下之安危,而察紀綱之理亂。何者?紀綱立則天下治故也。國之有紀綱,猶人之有血脈,血脈衰則雖恃支體氣膚之强健,將至於羸瘠矣,紀綱頹則縱有倉廩兵甲之富强,亦至於危亡矣。其救治之道無他,在乎禮義廉恥而已。人君之御世也,固當以立紀綱爲急先務,而使一世篤禮義勵廉恥,則移風易俗之道,亦在是矣。然則紀綱不期立而自立,國勢不期安而自安。伏願詳察焉。仍奏曰,今此渡江河亡維楫之說,亦善言諭者也。唐太宗敎其太子曰,水所以載舟,亦所覆舟,水猶民也,舟猶君也,此固治民切要之言。若夫行舟於穩流恬波之上,則自無傾覆之患矣,運舟於惡浪風濤之間,則必致溺敗之境矣。以此觀之,民安則君安,民危則君危,殆若舟之於水也。古之以舟水圖揭壁常目者,深有得於此矣。堉曰,俗習之一敗,猝難反之于正。夫夏殷周仁義相承之餘,一秦敗之無難,及乎漢興,高祖之規模弘遠,文帝之守成玄默,而旣頹之遺風餘俗,猶不能改,至于此極,俗習之有關於治化乃如是矣。在上者不有奮發淬厲,風動一世,則因循萎靡,漸至于莫可收拾,此賈生之所以痛哭陳之,而汲汲然如不及者也。然淬厲風動之方,無他別討處,只在緩急先後之得宜耳乎。故大學設敎,首以知所先後,爲治國之要道,爲人君者可不念哉?伏願殿下,將此疏奏一通,勿爲紙上空言視之,便作賈生今日陳奏於筵前,一般諦繹,援古證今,察其緩急,則以爲矯俗之要,則文帝之所不能用之於當時者,殿下能用之於千餘年之後,而爲吾有矣。豈不遠過於文帝耶?惟聖明懋哉懋哉。堉又奏曰,今之風俗之詿汚,儘多有合於賈疏中所云矣。上曰,今之時俗,幾皆與言同矣。堉曰,聖敎至當矣。距今爲千餘年之久,其俗比之於今,宜有淳厖之美,而爲國謀者其言如是,有若禍亡之將至,顧今習俗之渝薄,寢下於古,不有大振作,其何以收拾乎?炳德曰,云云。堉曰,射者本以弓矢射人之謂,而今此文引喩彈射耳,射字之喩,儘有味焉。蓋被者出於不意也,今不以忠諫深計獲罪,乃以誹謗妖言獲罪,此正所謂出於不意也。且諫諍必言君過,近於誹謗,深計慮於未然,疑若妖妄,故暴君御人之術,必因近似之跡以構之,巧避拒諫之譏,若其眞有非犯,罰當其辜,則非所謂射也。
上在昌德宮。停常參·經筵。
備忘記,全羅道觀察使李裕元下直,長弓一張,長箭一部賜給。
傳曰,吏曹判書金興根,兵曹判書朴永元,拜左右相。
傳曰,發遣吏郞,諸執事淸齋與否,摘奸以來。
政院啓曰,吏曹判書金興根,兵曹判書朴永元拜左右相事,命下矣。政官牌招,開政下批,何如?傳曰,允。
傳曰,吏兵判有闕之代,前望單子入之。
吏曹判書前望單子入之,李憲球落點。
兵曹判書前望單子入之,徐箕淳落點。
傳曰,前守直官王學說別軍職差下。
政院啓曰,新除授行兵曹判書徐箕淳,卽爲牌招,傳授命召,何如?傳曰,允。
傳曰,吏曹參判疏批已下,卽爲牌招。
政院啓曰,標信出納,何等嚴重,而金虎門開門標信,誤以閉門標信傳下,事未前有,萬萬駭然。當該中官所當重勘,而本院請推之外,無他可施之罰,何以爲之?敢稟。傳曰,拿處。
又啓曰,新除授吏曹判書李憲球,一體牌招,何如?傳曰,允。
又啓曰,吏曹判書李憲球,參判徐戴淳,參議鄭基世牌不進推考傳旨及罷職傳旨,今方捧入,而開政命下之後,如是違牌,事甚未安。判書參判,竝更牌招,何如?傳曰,允。參議只推,一體牌招。
又啓曰,吏曹判書李憲球,參判徐戴淳,參議鄭基世再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。參判陳疏,判書所當更請牌招,而係是一日三牌,何以爲之?敢稟。傳曰,牌招,參議只推,一體更爲牌招。
有政。吏批,判書李憲球牌招不進,參判徐戴淳進,參議鄭基世牌招不進,承旨缺進。
吏批啓曰,判書李憲球,參議鄭基世竝牌招不進,小臣獨政未安,何以爲之?敢稟。傳曰,仍爲之。政事冊無
以朴商壽爲副修撰,金愼根爲同春秋,領議政單權敦仁,左議政單金興根,右議政單朴永元,訓鍊都監提調單徐箕淳,禁衛營提調單徐箕淳,御營廳提調單徐箕淳。
兵批,同知單朴忠源,僉知二單,李尙復·尹長秀。
兵曹口傳政事,部將加設單王學說。
政院啓曰,吏曹參判徐戴淳旣肅本職,而兼帶同義禁不爲肅謝,直爲出去,事甚未安。推考,何如?傳曰,允。
弘文館啓曰,新除授校理李維謙,卽爲牌招察任,何如?傳曰,允。
又啓曰,新除授副修撰閔泳緯,時在京畿驪州地,經筵入番事緊,請斯速乘馹上來事,下諭。答曰,知道。
左右捕盜廳啓曰,臣廳譏校等爲捕賊漢,出往纛島,與加設軍官劉海龍眼同,捕捉一漢,押到孝經橋川邊流丐幕,方欲究覈之際,纛島居民無慮數百名,或執刀持棒,追到其幕,一邊毁撤,一邊亂打,縛置之賊,於焉見失,而加設軍官劉海龍卽地致斃,其餘四軍官方在死境,事係變怪,萬萬驚駭。所犯諸漢皆已逃散,而追後現捉於臣廳者爲五名,故自臣廳今方嚴覈其首從同惡之類,待覈出更爲草記之意,敢啓。傳曰,知道。寧有如許變怪?此亂民也,首從諸漢,嚴加盤覈以聞。
敎全羅監司李裕元書,王若曰,地同周漆沮漢豐·沛之鄕,銀潢舊址,職符虞岳牧宋觀察之重,玉節新榮,撤邇班於龍圖,敷溫音於鳳綍。眷玆湖南全省,實爲海東重藩,傳美俗於學校黨塾禮樂詩書,素稱小江南人材文物,饒珍産於粳稻絲枲橘柚竹箭,矧兼大都會冠蓋舟車。四百年甘棠之化旬宣,非或牽補之有忽,五十州窮蔀之民日瘁,其奈杼柚之俱空?惟卿,風範端凝,器局通鍊,襲古家詩禮之訓,文忠·文敬之後承,荷先朝知遇之恩,內翰內閣之邇列。邊圉掌鎖鑰之任,尙頌氷蘗之雅操,淸朝佐銓衡之規,克著材器之甄別。玆授卿以全羅道觀察使兼兵馬水軍節度使巡察使全州府尹,卿其祗服寵命,益勉良猷,搴帷盡糾察之方,念一路之委寄,攬轡有澄淸之志,體九重之分憂。故玆敎示,想宜知悉。
大護軍趙秉駿疏曰,乞旬餘之暇,以訣季父之壙云云。缺答曰,省疏具悉。所請依施。
吏曹參判徐戴淳疏曰,伏以,日月迅駛,燧火屢改,孝定殿朔奠又過,痛慕維新。仍伏念,臣猥以菲才,待罪藩臬,上無以對揚德意,下不能懷輯凋瘵,徒積瘝曠之罪,蔑效旬宣之責,尋常兢惕,惟譴何是俟,不意銀臺·秋曹之銜,聯翩於及瓜之月,旋又伏奉恩旨,以臣爲吏曹參判者,華誥誕宣,榮動海陬。臣是何人,偏受此異數也?驚惶蹙恧,歷旬月而莫知措躬之所。噫,淸朝愼簡,何官不然,而惟玆天官貳佐,其選尤重,通塞則與聞可否,注擬則不拘緊漫,職雖統於長席,事惟均於銓衡,苟非材器鑑識,足以激揚甄別,則不宜冒受也明矣。歷觀前後居是職者,曷嘗有如臣鹵莽倥侗,而苟然充數者哉?臣於三銓之任,蓋嘗濫廁,今玆所叨,便同宿趼,而惟其階愈加則職愈峻,責愈重則任愈難,旣無以絲毫稱塞於前日之試,則又何敢恬然承當於更進一步之地乎?嗚呼,臣以無似,厚沐我先大王拂拭之澤,過蒙拔擢,至畀方面,未猶涓埃之報,遽纏弓劍之痛,三載歸來,萬事滄桑,犬馬之報,畢生難酬,永念追先報今之義,惟在奔走職事之末,而若其才不當而招物議之來,力不勝而致僨誤之憂,貽累於則哲之明,則是乃孤負而止耳。此尤臣所以徊遑却顧,不敢爲承膺之計也。密符替納,跡涉蹇慢,政牌荐降,罪著違傲,參倚前衡,進退維谷,玆敢冒入文字,猥暴衷懇。伏乞天地父母,俯垂鑑諒,仰稟東朝,將臣新除亞銓之任,亟許鐫改,以重名器,以安私分焉。答曰,省疏具悉。卿其勿辭行公。
辛亥二月初二日巳時,上御熙政堂。全羅監司入侍時,同副承旨朴承輝,假注書洪兢周,記事官玄基濬,別兼春秋鄭健朝,全羅監司李裕元,以次進伏訖。上曰,史官分左右。命監司進前,裕元進前。上曰,方伯重任也,尤有異於守令,貪墨者隨卽罷黜,至於褒貶中下等,必爲嚴明,百姓則善爲撫恤,實心對揚也。仍敎曰,前任灣尹聞爲善治云,今當此任,亦如灣尹時治績而善爲之也。承輝曰,宣諭何以爲之乎?上曰,出去爲之也。上曰,史官就座。命監司先退,又命退,承史以次退出。
上在昌德宮。停常參·經筵。
任百秀啓曰,右承旨趙獻永今日不爲仕進,卽爲牌招,何如?傳曰,允。
以右承旨趙獻永牌不進罷職傳旨,傳曰,只推。
傳曰,禮房承旨馳詣受香諸處,奉審摘奸以來。
傳曰,近來綱紀解弛,宮禁不嚴,至有退俗尼之暗地出入,不可但以駭歎言。當時不飭之承傳色中官,從重推考,掌務中官竝汰去,不善擧行之照羅赤定配,尼媼及招入之宮人族屬,嚴刑遠配。
政院啓曰,訓鍊大將柳相弼,御營大將李景純,以東·南關王廟獻官,方今受香出去矣。所佩命召,柳相弼兼帶左邊捕盜大將命召及大將牌·傳令牌,竝來請還納,何以爲之,而將兵之任,不可一刻無摠察之人,捕將重任,亦不可暫曠。在前如此之時,有他邊大將兼察之例,今番則何以爲之?敢稟。傳曰,仍佩往來,訓·御兩將禁將兼察,捕將他邊大將兼察。
弘文館啓曰,新除授副修撰朴商壽,卽爲牌招察任,何如?傳曰,允。
政院啓曰,訓·御兩將禁將兼察,捕將他邊大將兼察事,命下矣。兼察訓鍊大將御營大將金左根,兼察左邊捕盜大將吳一善,竝卽牌招聽傳敎,何如?傳曰,允。
行兵曹判書徐箕淳疏曰,伏以,臣以一無肖似之物,濫叨詞命之任,跨歲虛縻,無所事事,文苑提衡,綦重何如,而緣臣尸素,未免瘝墜,滿心自訟,如負大何,亟宜積誠陳懇,仰冀生成之澤,而屢朔淹病,氣息僅存,文字構思,亦難自策而際遭切己之喪變,鮮民之生,情理冞慟,悲懷未定,神精莫收,荏苒時日,迄至于玆,而回顧其身,重任尙在,肩荷不勝,如載泰華。乃於此時,又伏奉萬萬不當之除旨,以臣爲兵曹判書,命召急於傳授,而天牌洊玆降臨,臣聞命悸恐,伏地戰栗,益不知所以自措也。竊伏念,幼學壯行,古今之通義,而佔畢鉛槧,書生之事也。臣亦嘗幼而學之矣,及其壯行日,莫逃不稱之實,而竟致曠溺之辜,物議不與,四方傳笑,醜拙畢露,本末俱見,此聖鑑之所已燭,而通朝之所共諒者也。況此軍旅之務,非臣幼學之事也,尙何以猝然議到於壯行之義也哉?臣在盛壯之時,卽一迂疎之腐儒也,至其旣老之後,卽一龍鍾之村叟也。腹無素貯之韜略,體亦不任於鞍馬,肄習不踰於筆硯,性情惟適於漁樵,官無要閑,都不相稱,事無鉅細,俱非可堪,凡屬軒冕組紱,無往非猿猴之被文繡,而鶢鶋之饗鍾鐻也,至於擐以介冑,屬以櫜鞬,而從事乎師旅韎韐之間,則正所謂羊質而虎皮者也。堂堂淸朝,焉用彼大司馬爲哉?此乃臣不敢冒膺之大綱領。若夫銓衡武選,句較軍資,嚴宿衛管鹵簿等大小事務,擧非癃衰如臣,孱劣如臣,儱侗昏謬如臣者之所可承當也。不學而能,聖人之所難也,不量而受,君子之所戒也。今臣以素昧之學,而不自以爲不能,以至下之材,而不自知其不堪,徒懷貪戀,晏若固有,則一世之嗤點,有識之竊議,尙矣無論,觸事生疣,不見是圖,畢竟僨誤,可立而俟,臣身狼狽,有不足卹,而其爲累聖簡玷名器者,顧何如也?千斤之重,銖兩難加,以今臣所擔,便是千斤之上,又加千斤者也,是何以異於使蚊負山也哉?且臣病情,匪今斯今,前因春官丐免,略陳其奄奄垂盡之狀,而喪威以來,證形越添,委身涔囈,都無陽界上意想,以若見狀,亦何以彈束趨走於召牌之下哉?以病以情,蠢動無路,坐積違傲,罪戾滋大,玆敢不避猥越,仰瀆崇嚴。伏乞聖慈,察臣至切之情,諒臣難强之勢,仰稟東朝,竝遞臣本兼職名,以重公器,以安私分,臣雖死之日,猶生之年也。答曰,省疏具悉。卿其勿辭行公。
上在昌德宮。停常參·經筵。
金炳冀啓曰,左承旨任百秀今日不爲仕進,卽爲牌招,何如?傳曰,允。
以左承旨任百秀牌不進罷職傳旨,傳曰,只推。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
大王大妃殿傳曰,訪聞於市井軍民,採探於朝廷百僚,皆以爲,今日甌卜,尙云晼晚,則八方輿情,可以推知,於是乎吾之相定矣。主上勵精求助之勤,卿之所知,所以厚望於卿者,迥出尋常。然則此時授卿以此職者,予於卿,非有私而然也,卿其諒之,以仰答我主上側席之思事,遣史官傳諭于左議政。
大王大妃殿傳曰,今玆枚卜之屬於卿者,以卿宿望之所蓄,歷試之所推故也。予未亡人,不幸當此之會,所仰望者,惟主上聖明爲堯爲舜矣。卿其諒予苦心,殫誠竭力,出入左右,毋負今日簡畀之隆眷,則豈不爲臣主之俱榮也哉?凡係敦勉,當有主上別諭,姑未多告事,遣史官傳諭于右議政。
傳曰,予以舊勞之餘,托居兆民之上,仰賴我東朝弘覆,三歲于玆矣。夙夜基命,以報予慈恩,天理也子道也,而寡眛之與共天職者,輔相是耳。古語曰相門出相,益其見聞所擩染,源遠流長,有可以以引以翼也。卿之世顯之美何如,名義忠貞,勤勞之有自來何如,端方剛確之姿,秉執剴切之操,文學之敏贍,才猷之鍊達,又何如也?況塤箎廊廟,自是卿家故事。文忠·文正,大之於前,文翼·文忠,繩之於後,而卿兄遺武,卿又躡之於今矣。然則枚卜之擧,捨卿伊誰?予誠喜而不寐,側席以俟惠然之音,卿其諒之事,遣史官傳諭于左議政。
傳曰,國不可以無三公,而三公百責攸萃也。其人得失,而國事之隆替係焉,此其所以爲其難其愼也,而望實所歸,必歸於卿者,績庸之茂,周流之久,精篤以爲本,綜明以爲用,履歷之當,規矱之謹,爲中外之所推,輿儓之所知也。苟非然者,官不必備,古訓也,慈聖之簡畀,予意之委寄,豈若是惓惓懇懇乎?承弼予保迪予,一乃心力,偕底大道,予於卿深有望焉,卿亦豈無斷斷無他之忱哉?卿其諒此,弘濟我艱難事,遣史官傳諭于右議政。
傳曰,發遣吏郞,諸執事淸齋與否,摘奸以來。
傳曰,今番幸行時,諸般擧行,依京擧動例爲之,務從省約,出還宮時植炬,置之,凡係役民事,皆以儲置米會減,十里外斥堠伏兵傳語軍,置之,外驛補把,亦依昨春例除之事,分付。
政院啓曰,行兵曹判書徐箕淳牌不進推考傳旨,今方捧入,而命召傳授,一時爲急,如是違牌,事甚未安。更爲牌招,何如?傳曰,允。如有違牌,勿爲呼望。
兵曹啓曰,今番幸行時,十里外斥堠伏兵傳語軍置之事,命下矣。自弘濟院石橋至陵所爲一百餘里,京軍之越境擧行,其勢末由,許久間斷,亦極未安,而昨春幸行時,亦因下敎,斥堠伏兵傳語軍,謹依正廟朝己酉年例,從略磨鍊擧行矣。經宿幸行,蹕路肅警,事體自別,十里外斥堠伏兵傳語等節,依前草記擧行,何如?傳曰,允。
刑曹啓曰,因左右邊捕盜廳啓目,傳曰,李淵鍾偸竊情節,渠旣自服,則合施一律,而特貸一縷移送秋曹,嚴刑三次,限己身絶島爲奴。雖金春成言之,祭器所重,宜無不識不知之理,而貪其價歇,暗售射利之心,究厥所爲,萬萬痛惡,亦爲移送秋曹,嚴刑一次,遠地定配,其餘諸漢竝移送秋曹,分輕重照律嚴繩事,命下矣。偸竊罪人李淵鍾,買贓人金春成,各嚴刑一次後,淵鍾全羅道康津縣薪智島,限己身絶島爲奴定配所,而待拷訊限滿,加刑準三次,押送配所,春成慶尙道機張縣定配所,仍卽押送。其餘諸漢所犯,謹按律文,則大明律祭祀條,有曰若棄毁大祀神御之物者,杖一百徒三年,誤毁者減三等,棄毁之轉賣人梁景哲·皮昌潤·任四龍等,各決杖一百後,景哲江原道高城郡,昌潤黃海道長連縣,四龍松禾縣徒三年定配定所,誤毁之鑄匠朴今哲·李命祖等,各決杖七十後,今哲忠淸道魯城縣,命祖連山縣,徒一年半定配所,竝卽押送之意,敢啓。傳曰,知道。
以司謁口傳下敎曰,孝定殿別監趙履奭,令攸司科治。
行兵曹判書徐箕淳疏曰,伏以,臣以見職不稱之實,冒死陳籲,仰冀體諒之恩,而辭拙誠淺,情未上孚,允兪旣靳,庚牌荐臨,又有勿呼望之命,臣於是,撫然失圖,愕然靡措,直欲鑽地而不可得矣。臣以近日病情,已暴於前月之疏,亦又略陳於昨籲之中,伏惟聖明,亦已洞燭矣。試以目下證形而言之,達夜嗽喘,痰血如湧,霎時轉側,虛汗如浴,糜粥都却,藥餌無效,眞元耗竭,形殼幻胱,抖擻垂盡之殘縷,扶曳將冷之肢體,蹩躄于周行之上,傴僂于旗鼓之間,臣未之聞也。念此見狀,其何以蠢動趨膺也哉?牌望路阻,惶阨冞深,玆敢擔舁隨牌,來到朝房,忙具短章,瀝血哀籲。伏望聖慈,特垂憫憐之澤,仰稟東朝,亟削臣見叨職名,仍治臣逋慢之罪,以肅朝綱。臣不勝千萬顒祝。答曰,省疏具悉。新叨之地,何嘗有不可進之端,而辭至於再乎?卽爲入來受符。
持平李承澤親病徑行疏曰。缺省疏具悉。爾其勿辭往護。
領議政權敦仁箚曰,伏以臣卽伏見傳敎下者,有捕廳囚李淵鍾特貸一縷,嚴刑爲奴之命矣。謹按大明律,凡盜大祀祭器帷帳等物皆斬,此盜之犯係一律,聖明亦已燭悉,臣無容覼縷,而夫法者天下平,人君亦不得低昂,爲其一低昂而民志無畏,犯於有司者,日滋大而莫知禁也。今玆下敎,固出於天地好生之德,臣實欽誦攢仰之不暇,而第念所犯至重,當律至嚴,恐不宜以宥三之德意,或廢畫一之典憲,玆具愚見,敢陳短箚。伏乞亟成成命,使之依本律施行焉。答曰,省箚具悉卿懇。卿言守經也,豈容他見,而在昔似此之罪,或用之次律,是亦不忍人政也,援以爲則,不亦可乎?卿其諒之。仍傳曰,此批答,遣史官傳諭。
辛亥二月初四日午時,上御熙政堂。召對入侍則,參贊官李時愚,直提學鄭基世,侍讀官李維謙,檢討官朴昇壽,假注書鄭獻敎,記注官安永豐,別兼春秋鄭健朝,各持通鑑第三卷,以次進伏訖。上曰,史官分左右。缺基世讀自古者聖王,止以其離主上不遠也,仍釋義訖。奏曰,此言堂陛之等級,喩君臣之分義也,君臣之分義,亦如天地之尊卑,天地之間,上下之隔截何如,而天氣下降,地氣上升,故所以有交泰之理也。若於君臣之間,只存尊抑之義,則上下之情志,何以流通乎?此所以君使臣以禮,臣使君以忠,上下相孚,卽與天地交泰之理一也。今此賈生之論,直由於當時貴近之臣,不能以禮遇之,至有投鼠忌器之諭。宋臣眞德秀論此曰,古者聖帝明王,以禮遇臣,自秦而後,尊君卑臣之禮,日以益甚,君尊於上,如天地神祗之不可親,臣卑於下,如僕隷趨走之惟恐後,故賈生之論,卽以君之待臣,不可不以禮之意也,此言誠確論也。上曰,以治君子之治字何義也?基世曰,君子卽指在位之人也,治是禮待之意也。
上在昌德宮。停常參·經筵。
藥房副提調金炳冀啓曰,伏未審日間,聖體若何,寢睡水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。大王大妃殿·王大妃殿·大妃殿,口傳問安。答曰,知道。
大王大妃殿進御歸茸君子湯前方中,人蔘減五分,去白伏令·唐木香,加白伏神一錢,麥門冬七分,燈心一團,自今日五貼式日次製入事,榻前下敎。
政院啓曰,備邊司郞廳來言,今日賓廳日次,而領議政權敦仁有身病,左議政金興根,右議政朴永元未肅拜,不得來會云矣。敢啓。傳曰,知道。
備邊司啓曰,在前經宿幸行時,諸道道臣例爲出待境上,而每因特敎或啓稟,使之停免,以除民邑之弊矣。今亦依此知委,何如?
傳曰,禮房承旨馳詣先農壇,奉審摘奸以來。
傳曰,飭已施矣。中官兪在應分揀放送。
傳曰,春寒料峭,氷土未解,輦路修治,似難爲功,幸行日子,更以來旬望間擇入。
傳曰,今番幸行還宮時,少駐竝置之,只重興洞磨鍊。
政院啓曰,行兵曹判書徐箕淳疏批已下,卽爲牌招,傳授命召,何如?傳曰,允。如有違牌,勿爲呼望。
又啓曰,行兵曹判書徐箕淳飭敎之下,謂有情病,奉牌闕外,無意承膺,事體所在,誠極未安。推考,何如?傳曰,兵判之再疏,已是乖當,而今又奉牌,眞究其說而不可得也。其所稱情病者,病或可稱,而情是何道也?無端尋事,曠日相持,寧有如許道理?萬萬未安,施以罷職之典。
又啓曰,禮曹判書徐左輔牌不進推考傳旨,今方捧入,而宗廟·永寧殿·永禧殿春奉審,當爲進參,如是違牌,事甚未安。更爲牌招,何如?傳曰,許遞,前望單子入之。
禮曹判書前望單子入之,尹定鉉落點。
傳曰,兵判有闕之代,前望單子入之。
禮曹啓曰,傳曰,春寒料峭,氷土未解,輦路修治,似難爲功,幸行日子,更以來旬望間擇入事,命下矣。令日官李秉洪推擇,則來三月十五日爲吉云。以此日定行乎?敢稟。傳曰,以此日爲之。
政院啓曰,卽者宗廟署官員來言,再明日宗廟·永寧殿春奉審時,提調一員當爲進參,而都提調朴晦壽,提調朴永元,俱有身病,不得進參云,何以爲之?敢稟。傳曰,提調許遞,前望單子入之。
宗廟提調前望單子入之,趙冀永落點。
刑曹啓曰,近來紀綱解弛,宮禁不嚴,至有退俗尼之暗地出入,不可但以駭歎言,常時不飭之承傳色中官,從重推考,掌務中官竝汰去,不善擧行之照羅赤定配,尼媼及招入之宮人族屬竝嚴刑遠配事,命下矣。謹依下敎,不善擧行之照羅赤申在坤黃海道載寧郡,金善學鳳山郡,竝定配所,出入宮禁之尼媼妙完·盛謁,招入之宮人族屬林周煥·金春孫等,各嚴刑一次後,妙完全羅道沃溝縣,盛謁慶尙道仁同府,周煥平安道順安縣,春孫咸鏡道安邊府,竝遠地定配所,卽爲押送之意,敢啓。傳曰,知道。
兵曹啓曰,仁陵·長陵幸行回鑾時,大院君墓所·完陽府大夫人墓所展拜事,命下矣。墓所蹕路,係是新作道里,形便令畿營看審尺量,然後還宮時里數,可以開錄,當於軍令啓下後追付標,而自墓所至還宮道路,恰過二十餘里,中間少駐處所,似當磨鍊,亦令畿營一體看審形便,使之修啓後,更爲稟處,何如?傳曰,允。
假注書金慶洽書啓,臣敬奉聖諭,又奉大王大妃殿諭敎,馳往傳諭于中部大寺洞契左議政金興根所住處,則以爲,臣以千萬無似之蹤,伏奉千萬不敢當之命,卽又史官臨宣兩聖恩諭,尤非賤臣所可一時冒承,驚霣震越,不知攸達云矣。敢啓。傳曰,知道。
義禁府啓曰,中官兪在應放送事,承傳啓下矣。兪在應放送之意,敢啓。傳曰,知道。
辛亥二月初五日未時,上御熙政堂。召對入侍時,參贊官任百秀,檢校待敎金輔鉉,侍讀官李維謙,檢討官朴昇壽,假注書洪兢周,記事官玄基濬,別兼春秋徐翼輔,各持通鑑第三卷,以次進伏訖。上曰,史官分左右。缺。
上在昌德宮。停常參·經筵。
兵曹判書前望單子入之,李嘉愚落點。
傳曰,發遣吏郞,諸執事淸齋與否,摘奸以來。
政院啓曰,卽者禮曹郞廳來言,明日宗廟·永寧殿·永禧殿春奉審時,本曹判書當爲進參,而判書徐左輔有身病,不得進參云,卽爲牌招,何如?傳曰,允。
政院啓曰,禮曹判書徐左輔牌不進推考傳旨,今方捧入,而宗廟·永寧殿·永禧殿春奉審時,當爲進參,如是違牌,事甚未安。更爲牌招,何如?傳曰,許遞,前望單子入之。
禮曹判書前望單子入之,尹定鉉落點。
傳曰,德興大院君房攝祀孫有頉云,前縣監李時學,口傳付軍職,使之攝祀。
政院啓曰,新除授兵曹判書李嘉愚,卽爲牌招,傳授命召,何如?傳曰,允。
兵曹啓曰,仁陵·長陵回鑾時,大院君墓所·完陽府大夫人墓所展拜時,少駐處所,依下敎以重興洞磨鍊,而墓所新作蹕路,一依道臣狀辭,修治之意,分付畿營,何如?傳曰,允。
訓鍊都監啓曰,本局把摠李長祜身病猝重,勢難察任,改差,何如?傳曰,允。
辛亥二月初六日巳時,上御熙政堂。召對入侍時,參贊官洪祐健,侍讀官姜㳣,檢討官李承輔,檢校待敎金輔鉉,假注書鄭獻敎,記事官金龍翼,別兼春秋徐翼輔,各持通鑑第三卷,以次進伏訖。上曰,史官分左右。缺承輔曰,上番儒臣皆已敷陳,且臣所讀自止內,別無可達者,而今此鼂錯之言,出於富强比禦之計,其中邑里相救助云者,亦可謂治民之良規也。奚特邊民爲然?使四方之民,若如呂氏之鄕約,隣比之間,患亂相救,有無相助,則古昔治世之遺風善俗,可見於今日矣。爲字牧者,苟能申明此規,使一鄕之一人,咸知此道之不可廢,則戶口可增,鄕俗可厚,致此之道,亦在乎擇任字牧,而盡其導率之方矣。勿以謂一時備胡之術,而推類以行,作爲敦俗之道,豈不美哉?此等處亦有所澄省者矣。又奏曰,鼂錯使民務農之論,可謂切當,而其所設計,則入粟拜爵也,以啓人君賣官鬻爵之心,故其末流之弊,有不可勝言,而漢之安帝時,令民入錢穀拜爵,桓帝時,賣關內侯以下爵者,是豈人主可爲之事乎?錯之言不免於作俑之譏者宜矣。以下缺㳣曰,胡粵殊俗,寒暑異候,遣卒戍邊,不耐水土,理勢之必然也。將言塞下徙民之利,故先引秦時謫戍之弊,使民之道,惟當固結人心,得其死力而已,何可以刑法之威劫而行之乎?如是則難望其親上死長,而必有憤怨離叛之事矣。非獨戍邊之爲然,凡於治國之道,俱不可拂民心而爲之也。缺㳣曰,鼂錯之學,本於申·韓之刑法,故其所爲說,無非富强之術也。其曰非以德上者,尤是一言之喪邦也。人君爲治,專以德化民,使之心悅誠服,而捨生取義可也,安有不欲立德義於君上,而只以全軀利財爲心乎?導民以利,不知德義者,都是商鞅輩所爲也。若以賈誼上疏中,置天下於仁義禮樂云者,較看鼂錯此語,則可知其何者爲是,何者爲非矣。上曰,賈誼眞正論也。㳣曰,賈誼之言,雖行萬世而必無害,鼂錯之計,可救一時而反有弊,先儒論漢文爲太子置傅,而深惜其捨誼用錯,景帝之刻薄,實由於錯之敎術數也。缺㳣曰,自蓄積至務農,其言曲盡人情,句句切當,而但末乃以入粟拜爵爲說者,是其學術本領之不正所致也。末流之弊,遂至於武帝之入財補郞,出馬封君,可勝歎哉?上曰,人君何可受錢穀而賣官爵乎?㳣曰,金玉者,寒不衣飢不食,而天下以爲寶者,以其人君之好之也。古人稱美漢文曰,可爲而能不爲,人君以一國之富,何事不可爲?金玉雖貴,人君如欲爲飾則優可窮極奢侈,然謂其可爲而爲之,則終爲累德,能於可爲處不爲,則益光聖德矣。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,禮房承旨馳詣受香諸處,奉審摘奸以來。
兵曹,幸行軍令,三月十五日出宮,黔巖碑閣所少駐,高陽郡行宮晝停,自闕門四十六里,汾水院少駐,坡州牧行宮宿所,自高陽郡行宮晝停所四十里,十六日碑立巨里少駐,仁陵展謁,自坡州牧行宮宿所三十四里,以上一百二十里,親祭長陵展謁,還詣坡州牧行宮宿所,十七日高陽郡行宮晝停,大院君墓所展拜,自高陽郡行宮晝停所二十八里,完陽府大夫人墓所展拜,自墓所五里,重興洞少駐還宮,自重興洞三十四里。
傳曰,日昨敦勉,尙有未究之言,而卿試思之。以卿而居承弼之地,則百僚不足以式躬乎?八方不足以加額乎?君德成就,不足以有資乎?國體登隆,不足以有待乎?於此數者卿無可辭之說,則一向相持,是豈相孚之義哉?玆申衷曲,竚俟來音事,遣史官傳諭于左議政。
傳曰,日前慈敎之懇摯,予諭之的確,其於稱量品騭,毫無過情之語,則以卿國耳公耳之心,宜有所曠然斯興,不俟駕屨,而若是邁邁者何也?挽近彌文之勝,而實際之漸薄者,固非一朝一夕之故,而輔相之地,所宜力矯而亟捄者也。然則卿之於此,深知其推讓之不得,徒爲此謙抑而已乎?必有不待再告,劃卽幡然者,玆伸前說,以俟回音事,遣史官傳諭于右議政。
兼春秋金龍翼書啓,臣敬奉聖諭,馳往傳諭于中部大寺洞契左議政金興根所住處,則以爲,臣之冒承謬命,今有日于玆矣。揆以賤臣本末,百爾思惟,無有是當,則以我聖上日月之明,豈有遺照,而有此擧措之大誤耶?王人荐辱,恩言愈摯,奉讀未半,感淚被面。第臣無似,旣無以一毫承堪,張皇附達,又不敢妄效大官,謹當冒萬死哀籲,仰冀憫恤之恩,而僭猥之極,彌增死罪云矣。敢啓。傳曰,知道。
假注書金慶洽書啓,臣敬奉聖諭,馳往傳諭于南部駝駱洞契右議政朴永元所住處,則以爲,臣以至庸極陋之品,忽承萬萬匪分之恩命,神魄驚褫,靡所底定,日前伏奉慈聖殿下曁聖上恩諭,而不敢一辭仰對,今又近臣辱臨,傳宣聖旨,鄭重溫諄,有非無狀賤臣所敢承當,無地措躬,亦不敢張皇費辭,猥同附奏,謹當日間,收召神思,冒入文字,仰請處分云矣。敢啓。傳曰,知道。
備邊司啓曰,卽見開城留守李是遠所報,則以爲,兩勅所用不足條一萬五千三百三十九兩零,以本營開市本錢,推移入用,此是存本取殖,以備物種者,而辦備沒策,請卽劃給爲辭矣。開市錢係是邊需,不可不及今劃報,以本營留庫還餉折米四千石及某樣稅之屬於勅需中三千三百兩,特爲劃下,俾報開市錢,取用餉穀還充之方,旣有某樣稅遺在錢,使之排年,次次充報。甲辰筵稟定式,何等申嚴,而近年以來,不無自下闊狹,擅自違式之弊,誠不勝萬萬駭歎。自今一依定式施行,毋敢違越之意,各別嚴飭,何如?傳曰,允。
又啓曰,挽近以來,武試所雜亂之弊,年甚歲加,擧子輩之許多作奸,固不可勝言,而稍加禁戢,輒肆行惡,甚至於驅入試官之前,當面詬喝,無復餘地,毆打爲其能事,亂場看作應行,雖曰開場,全沒試體。苟有一分國綱,寧容似此風習,爲試官者亦能精白對揚,嚴明彈束,則豈或壞防限而亂法紀至此哉?今番則各別嚴飭,俾無敢如前紛雜,而如是申嚴之後,更有別岐入聞者,則當該試官,另爲嚴勘,所犯擧子,一一摘發,依律勘處,有父兄者罪其父兄,以爲懲頑杜弊之道,何如?傳曰,允。
奎章閣啓曰,景慕宮望廟樓今春大奉審,臣炳德與本宮提調李若愚,進詣展奉,奉審無頉之意,敢啓。傳曰,知道。
兵曹啓曰,今此慶科庭試武科初試試官,磨鍊以入,而當品中可擬之人乏少,堂上曾經兵使,竝擬以入之意,敢啓。傳曰,知道。
又啓曰,因承政院啓辭,邊將應薦不薦人,令該曹察推事,允下矣。漢城府判尹徐英淳,知中樞府事姜時永,同知中樞府事韓正敎,行護軍韓益相·南性敎·李羲斗·閔晳俱爲應薦而不薦,竝依法典,推考警責,何如?傳曰,允。
行兵曹判書李嘉愚疏曰,伏以,臣衰頹癃朽,閉戶呻囈,視蔭餘生,自分畢命於畎畝之間,而昨春本兵之任,實非臣夢想攸及也。辭不獲命,黽勉冒膺,數遭行政,醜拙畢露,幸行陪扈,筋骸俱瘁,自顧慙悚,傍觀代悶,幸蒙旋解,還他本分,從玆優遊樗散,惟有粗伸情禮於時節起居之列而已。迺者千萬匪意,中權新命,復及於臣,不識聖明奚取於臣,而謬恩又降也。宿趼之地,豈或復事陳籲,自甘飾讓之歸哉?第念人臣事君,有可强焉,有不可强焉,可强而不欲强則是慢君命也,不可强而故强則是隳臣職也,均是非出於義理之正也。臣今孱骸脆質,蒲柳早衰,犬馬之齒,已迫七旬,居恒動作,不比常人者已久矣。尋常庶務,猶懼不堪,今此所叨,萬萬非臣之所可承當,許多機務,至重且繁,姑不必枚擧歷陳,而是職也專以筋力供職,筋力之難强,卽通朝之所共諒也。古語云筋力奔奏,不能者止,政指臣今日道也。然則臣之去就,不待言之畢,而將有以處之矣。且況幸行涓吉,擧行多端,以臣病軀,蹣跚傴僂於豹尾屬車之間,則不徒同朝之羞恥,行路之嗤點而已,是豈臣可强而不欲强者乎?臣身狼狽,雖不足恤,其奈僨軍制而辱君命何哉?苟非然者,今於特點之下,豈不念駕屨之不俟,而獨守一己之私情乎?坐違天牌,亦旣經宿,而左右參倚,蠢動無望,略暴衷懇,冒瀆崇嚴。惟願我殿下曲賜照察,仰稟東朝,將臣新授職名,亟賜刊改,重勘臣方命之誅,俾王綱肅而臣分勵,公私不勝大幸。答曰,省疏具悉。卿其勿辭行公。
辛亥二月初七月午時,上御熙政堂。召對入侍時,參贊官趙獻永,侍讀官姜㳣,檢討官朴昇壽,檢校待敎金輔鉉,假注書洪兢周,記注官安永豐,別兼春秋徐翼輔,各持通鑑第三卷,以次進伏訖。上曰,史官分左右。仍開卷。㳣讀自欲民務農,止人之所其欲也,仍釋義訖。奏曰,今日所講,卽昨日自止接續處也。前已敷陳,更無餘蘊,而賞罰者,人主御世之大柄,有功者賞,有罪者罰而已。何可以粟之多少,爲其賞罰乎?務農貴粟之論,非不善矣。而至於蓄積,則鼂錯只知國不可無蓄積,而不知蓄積之有道,故其言不在於薄斂節用,而乃以入粟拜爵,爲富强之策,是其術數之弊也。上曰,邊食足以支五歲者,所入之粟,可以餉士卒五歲之食乎?㳣曰,然矣。上曰,入粟之令,民果樂之,而如或不從則將奈何?㳣曰,高爵,人之所欲爲也,死罪,人之所欲免也,以其所積之粟,富人豈有不從之理乎?但如是則富人爵可得而罪可免,貧人則不得爵而不免罪矣。且以堯·湯水旱言之,蓄積之備,固是救災恤民者,而必以惟正之供,爲能撙節而自有贏餘也。堯·湯何嘗有入粟拜爵之事而致此蓄積乎?上曰,誠然矣。上曰,鼂錯此言,卽導君以利者也。有罪者入粟而免,則豈可曰國有法乎?以今言之,則守令之納財用情,亦與此同矣。雖是不見之事,而亦或有之矣。㳣曰,豈可曰人人盡然,而亦不可謂必無是事,然此則不過是自下隱微之事也,入粟除罪,則是因詔令行之事也,與此亦有不同者矣。上曰,大抵甚非矣。上曰,漢祖約法三章時,不除肉刑乎?㳣曰,肉刑始於三苗,而唐·虞三代時亦有之,秦時雖盡廢先王之法,而獨留此以濟其虐,至文帝始除之,可見其仁厚惻怛之意,而我朝亦有似此盛德事者。我世宗大王以爲,人之五臟,俱係於背,易以致命,特令除笞背法,此事載於羹墻錄及寶鑑矣。上曰,少文多質,是文彩少而質實多乎?㳣曰,然矣。文質彬彬然後,始爲君子,而與其文有餘而質不足,寧質多文少,是故孔子有吾從先進之訓矣。上曰,漢之治化,莫盛於此時矣。㳣曰,漢家四百之業,實基於此,三代後休治,必稱西京,至比於成·康之世,而由其寬厚爲治,恥言人過之化也,然而一於寬厚,則必有委靡不振之歎矣。漢文雖以寬厚化天下,其英武勇斷,亦有卓越,故紀綱立而法度行矣。㳣曰,鼂錯之智,非仁義禮智之智也,乃智謀之謂也,穿鑿之智與才勝德者,君子之所不取也。
上在昌德宮。停常參·經筵。
傳曰,藥院提調許遞,前望單子入之。
內醫提調前望單子入之,李景在落點。
以司謁口傳下敎曰,秋判承批後,尙無變動,詞訟劇地,不可虛徐,令政院申飭,卽爲上來肅命。
以司謁口傳下敎曰,全溪大院君·完陽府大夫人·鈴原府大夫人墓所四名日祭需,依德興大院君墓所例磨鍊。
兵曹啓曰,今此幸行時,摠戎使率訓局餘軍,弘化門外留陣事,自臣曹草記蒙允,而摠戎使只率令旗,自坡州境上隨駕事,又自該廳草記稟定矣。留陣軍兵,率領無人,而在前如此之時,有中軍代領之例,今番則何以爲之乎?敢稟。傳曰,中軍代領。
廣州留守金學性疏曰。缺答曰,省疏具悉。所請依施。
辛亥二月初八日巳時,上御熙政堂。召對入侍時,參贊官李時愚,侍讀官姜㳣,檢討官朴昇壽,檢校待敎金輔鉉,假注書鄭獻敎,記注官安永豐,記事官玄基濬,各持通鑑第三卷,以次進伏訖。上曰,史官分左右。仍開卷。㳣讀自六月詔曰,止逐出塞卽還。仍釋義訖。奏曰,重農賜租等事,前已屢陳,而高帝令賈人不得衣絲乘車,亦是務本抑末之意也。農賈俱有出租,本末無所異,以只納賈人之租,永除田者之稅,以示勸農之道也。至於親勞軍逐出塞,可見文帝仁者之勇也,爲念瘡痍之民,雖爲和親之禮,然及其虜騎之入塞,赫然奮發,有此擊逐,而夫兵者死地也,故親自勞問,以恤士卒,此與秦戍之劫而行之者不同矣。夷狄以不治治之故,入則擊之,出則卽還,亦與武帝之窮兵黷武者有異矣。賦采薇而勞將帥,伐玁狁而至太原,俱載於周詩,今此文帝之親勞,深得人道使人之義,出塞卽還,亦有王者御夷之法,此等史筆,勿爲泛看,深加省察,是臣區區之望也。缺㳣曰,每飯者,高祛所言之時也,鉅鹿者,李齊所戰之地,飯時曾聞高祛之言,故每飯必思李齊鉅鹿之戰也。又曰,馮唐始言頗·牧,而後乃只言李牧者,以爲李牧曾有破胡之事,且以軍市租日椎牛饗士,與魏尙在雲中時事相似,故特擧此言之,以明魏尙之功也。
上在昌德宮。停常參·經筵。
任百秀啓曰,右承旨趙獻永今日不爲仕進,卽爲牌招,何如?傳曰,允。
以右承旨趙獻永牌不進罷職傳旨,傳曰,只推。
傳曰,禮房承旨馳詣文廟,奉審摘奸以來。
傳曰,政官牌招開政。
政院啓曰,行吏曹判書李憲球,參判徐戴淳,參議鄭基世牌不進,推考傳旨及罷職傳旨,今方捧入,而開政命下之後,如是違牌,事甚未安。判書參判,竝更牌招,何如?傳曰,允。參議只推,一體牌招。
吏曹啓曰,通禮院左通禮鄭,成均館典籍金永秀·鄭健朝,俱以身病,呈狀乞遞,改差,何如?傳曰,允。
兵曹啓曰,五衛將朴宗斗·李馥秀·金濬生·吳泰學,老病在鄕,上來無期云,李尙復,武臣兼宣傳官成肯鎭·劉相浩,俱以身病猝重,無望供職,新除授忠淸兵使鄭岐源,身病添劇,時月之內,萬無登途赴任之望,戶奴呈狀乞遞矣。實病旣如此,則有難强令赴任,竝改差,何如?傳曰,允。
又啓曰,五衛將洪孝燮,文臣兼宣傳官林謇洙,俱以病難供職,呈狀乞遞,竝改差,何如?傳曰,允。
以吏曹參議鄭基世再牌不進罷職傳旨,傳曰,只推。
有政。吏批,行判書李憲球進。政事冊無
以李彙圭爲司諫,姜泰重爲兵曹參判,徐英淳爲知經筵,鄭朝爲同經筵,金箕晚爲同義禁。再政。以兪章煥爲右尹,贈水使梁塤贈兵參訓都例兼,同知梁鍾友考,知義禁單金箕晚,左尹單兪章煥,右尹單金愼根,訓鍊都監提調單李嘉愚,禁衛營提調單李嘉愚,御營廳提調單李嘉愚。
兵批啓曰,忠淸兵使今當差出,而擬望之人乏少,禁軍將及他道水使,竝擬,何如?傳曰,允。
兵批,判書李嘉愚進。以洪在喆爲知事,尹致謙爲副摠管,愼致恒·李石鉉·沈安泰·安鼎錫·愼溶爲五衛將,尹致殷爲都摠都事,任景模爲訓鍊主簿,鄭健朝爲文兼,柳晥爲宣傳官,申命淳爲全羅右水使。僉知三單愼致恒·沈安泰·安鼎錫,都摠管單尹致謙。以孫興仁·許燁·李來復爲武兼,具鏘和爲忠淸兵使,以沈宜俊爲五衛將,張天鶴爲訓鍊主簿。
左右捕盜廳啓曰,本廳啓目判付內,設如渠輩之招,被捉之盜,苟有可冤,控訴該廳,容或可也,嘯聚一洞之民,白晝大道,持刃與梃,至於譏校當場致命者,不可但以殺越言。以其跡則强盜也,以其實則劫囚也。寧有如許紀綱,如許光景?言念及此,不覺懍然心寒矣。此等亂法之類,不可以尋常償命論。首唱與首犯,出付軍門,梟首警衆。雖以洪哥言之,主張指揮,實爲亂階,而混以殺越,則渠無參涉之跡,故特貸一縷,移送秋曹,嚴刑三次後,絶島充軍,其餘黨惡之類,竝令秋曹分輕重嚴勘後,草記以聞事,命下矣。罪人洪羲壹·李景喆·金寬喜·金順吉·柳殷吉·全好吉·韓福大·鄭末金·元致性·鄭英孫·咸順吉等十一名,竝移送秋曹,賊人高德喆,姑未究竟,故仍囚臣廳之意,敢啓。傳曰,知道。
備邊司啓曰,會寧開市,旣已完畢,則槐院撰出咨文,別定禁軍,騎撥下送于灣府,使之傳給鳳城將處,以爲轉致北京之地,何如?傳曰,允。
以忠淸監司洪說謨狀啓,忠州牧民家失火事,傳曰,民家失火,聞甚驚慘,元恤典外。別加顧助,燒死人如有生前身還布,竝蕩減,結構奠接之方,廟堂措辭分付。
辛亥二月初九日辰時,上御熙政堂。召對入侍時,參贊官朴承輝,侍讀官金會明,檢討官朴商壽,檢校待敎金輔鉉,假注書鄭獻敎,記事官金龍翼,別兼春秋金炳溎,各持通鑑第三卷,以次進伏訖。上曰,史官分左右。缺承輝讀自本紀曰二年,止於今年。上曰,二年云者,有後元年故耶?承輝曰,然矣。古之編年,只以元年二年而爲紀,自武帝始有大年號曰建元,如今之道光·咸豐之類也。上曰,凶奴今雖和親,後必背反矣。承輝曰,然矣。仍奏曰,匈奴爲患於漢久矣。已自冒頓時白登之困,貽書之慢,在漢爲必報之恥,而文帝有此和親之擧,此其意專在於休養生民故也。蓋蠻夷猾夏,何代無之,而匈奴之兵一入,中國之兵又一出,雖獲一勝,亦一敗,生民由是而塗炭,國財由是而耗竭,可不念哉?降在武帝,窮兵黷武,海內蕭然,是豈先王御夷狄之道也哉?文帝忍其小憤,屈己講和,使華夷之民,俱免兵禍,此尤其卓越百王之盛德事也。缺。
上在昌德宮。停常參·經筵。
自申時至人定,灑雨下雨,測雨器水深一分。
藥房都提調朴晦壽,提調李景在,右承旨趙獻永啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿,口傳問安。答曰,知道。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
政院啓曰,備邊司郞廳來言,今日賓廳日次,而領議政權敦仁無時急稟定事,左議政金興根,右議政朴永元未肅拜,不得來會云矣。敢啓。傳曰,知道。
任百秀啓曰,同副承旨朴承輝今日不爲仕進,卽爲牌招,何如?傳曰,允。
以同副承旨朴承輝牌不進罷職傳旨,傳曰,只推。
以司謁口傳下敎曰,四墓所植木,三營門及地方官合力擧行事,分付。
以忠淸監司洪說謨狀啓,堤川縣民家失火事,傳曰,聞甚矜惻。元恤典外,別加顧助,燒死人如有生前身還布,竝蕩減,結構奠接之方,廟堂措辭分付。
御營廳啓曰,罪人韓宗浩·高完喆,大會軍民於沙場,梟首警衆之意,敢啓。傳曰,知道。
義禁府啓目,長連縣監沈宜泳原情云云,問目內辭緣,泛稱遲晚,所當請刑是白乎矣。曾經摠府郞,勿爲請刑,載在法典,議處,何如啓。依允。
又啓目,濟原察訪金載鏞原情云云。問目內辭緣,泛稱遲晚,刑推得情何如啓。除刑推議處爲良如敎。
又啓曰,前假注書鄭顯德原情云云。傳旨內辭緣,泛稱遲晚,刑推得情何如啓。除刑推議處爲良如敎。
刑曹啓曰,左右邊捕盜廳啓目判付內,設如渠輩之招,被捉之盜,苟有可冤,控訴該廳,容或可也,嘯聚一洞之民,白晝大道,持刃與梃,至使譏校當場致命者,不可但以殺越論。以其跡則强盜也,以其實則劫囚也。寧有如許紀綱,如許光景?言念及此,不覺懍然心寒矣。此等亂法之類,不可以尋常償命論,首唱與首犯,出付軍門,梟首警衆。雖以洪哥言之,主張指揮,實爲亂階,而混以殺越,則渠無參涉之跡,故特貸一縷,移送秋曹,嚴刑三次後,絶島充軍,其餘黨惡之類,竝令秋曹分輕重嚴勘後,草記以聞事,命下矣。謹依判付,洪羲壹爲先嚴刑一次後,全羅道萬頃縣古群山,絶島充軍定配所,而待拷訊限滿,加刑準三次押送。其餘所犯諸漢,謹按律文,則大明律劫囚條,有曰捕獲罪人聚衆中道殺人及聚至十人,爲首者斬,爲從者減一等,鬪毆及故殺人條,有曰同謀共毆人下手,重者絞,原謀者杖一百流三千里,餘人各杖一百,竝依此律,縛打捕校之李景喆·金寬喜,各決杖一百後,景喆慶尙道寧海府,寬喜平安道嘉山郡,竝流三千里定配所,卽爲押送,隨從之金順吉·柳殷吉·全好吉·韓福大·鄭末金·元致性·鄭英孫·咸順吉等,各嚴杖一百,懲礪放送之意,敢啓。傳曰,知道。
前吏曹判書金興根疏曰,伏以,臣以罪廢病廢癃廢之蹤,蒙被我殿下洎我東朝殿下天地再生之澤,旣肉其骨而荄其枯矣。又從以仰紆簪履之收,屢煩點注之寵,保護之重而式月輒除,銓衡之要而曠歲復授,至渥之恩,至厚之德,臣非木石,寧不隕結,而只緣情有必不可强者,病有必不可力者,泯泯跧伏,莫省計慮攸出。際玆中書之命,遽降於千萬夢寐之外,聖諭慈敎,致勤王人之臨宣,而居然以禮遇大官者見處之,臣誠震懍危慄,鑽地循墻而不可得矣。有國而必有相者,安危之所托,而隆替之所係也,人得而安且隆,人不得則危而替,顧其機間不容髮,一擧措而國命隨之。不審聖明,委臣以此,其於安危隆替之機,得不大有遺察也,不然而徒以資座階級之稍崇稍久,謂可以序陞,而苟然充之,則臣愚死罪,又非所望於聖明也。臣事君無狀,自蹈坑坎,大質已虧,息補無術,爲子不肖,幾毁門戶,所生之忝,荒墜到極,每中夜摽拊,明發不寐,而聖諭所及臣家先故,寔出於慰勉奬借之念,而臣於此,聲淚交逬,益不知死所者,不但以無能爲役,重貽家聲之辱而已也。殿下則責臣以胥及逸勤,勖臣以毋念爾祖,而臣旣百無一能,可以酬此,則臣亦粗具彝性,將何以自立於天地之間也?抑臣在心之至慟,則臣以早孤殘喘,事臣兄如父,凡臣兄平素所以戒之警之者,初不能刻厲守承,爲乾沒無聞之人,而今復猥塵其後,據其已據之席,則臣兄未卒之業,臣可以藉手究意,爲他日歸見之資乎?嗚乎,公私利鈍,較如燭照,恐不待臣言而畢,而負乘致寇之晦,鼎折覆餗之戒,尙屬緩聲之語,强所不强,而必發狂疾者情也,力所不力,而必見墊溺者病也,而衰頹尫羸,萬難向前者癃也。凡此三者,雖使德望才猷,爲時所需之人居之,只見其有退無進,況臣至愚陋無所比方,而冒沒昌披於具瞻之列,使有識之士,竊議其國命之所隨乎?憂惶靡措,炎凌弸塞,猥綴蕪拙之辭,仰瀆崇高之聽,惟聖明穆然省察,仰稟東朝,亟收臣所授新命,改卜賢德,以幸國事,千萬至祝。答曰,省疏具悉卿懇。予之必有取於卿者,非有他也,初諭所云端方剛確秉執也,文學才猷也,世顯家法之懿也,卿爲無意於斯世則已矣。以卿處地,以卿蘊抱,不思所以仰副慈衷,弘濟予艱,則非所以謂無所逃之義,望勿過辭,先思其不得不已之處焉。仍傳曰,此批答遣史官傳諭。
辛亥二月初十日辰時,上御熙政堂。藥房入診,召對同爲入侍時,都提調朴晦壽,提調李景在,右承旨趙獻永,檢校待敎金輔鉉,假注書李僖魯,記事官安永豐,別兼春秋鄭健朝,以次進伏。參贊官任百秀,侍讀官金會明,檢討官朴商壽,假注書李僖魯,記事官安永豐,別兼春秋金炳溎,各持通鑑第三卷,以次進伏。醫官鄭有曾·金珪·李鎭夏·金濟慶,進伏楹外訖。上曰,史官分左右。晦壽問候訖。奏曰,醫官待令,使之入診乎?上可之。珪等以次診候,退伏楹外。晦壽曰,脈候奏之。珪等起伏奏曰,脈候左右三部調均矣。
上在昌德宮。停常參·經筵。
夜二更,月暈。
政院啓曰,知義禁金洙根除拜後過三日不爲出肅,依定式推考警責,仍卽牌招,何如?傳曰,允。
以慶尙假都事徐有喬狀啓,監司李鼎信卒逝事,傳曰,三四朔之間,又當遞易,嶺營事勢,萬萬可悶。勿拘常格,各別擇差,使之斯速辭朝。
傳曰,政官牌招開政。
實錄廳郞廳,以摠裁官意啓曰,本廳纂修堂上議政府右參贊金洙根,行大護軍李景在·金鼎集加差下,令該曹口傳啓下,使之察任,何如?傳曰,允。
政院啓曰,卽者刑曹郞廳來言,黃澗縣殿牌作變罪人玄元日獄案,當爲回啓,而判書李穆淵在外,次堂例不得擧行云。何以爲之?敢稟。傳曰,申飭肅命,使之回啓。
備邊司啓曰,前慶尙監司李鼎臣,在任卒逝矣。返柩時擔軍,依例題給之意,分付所經各道,何如?傳曰,允。
吏曹口傳政事,兼知實錄三單,金洙根·李景在·金鼎集。
有政。吏批,判書李憲球牌招不進,參判徐戴淳進,參議鄭基世牌招不進,承旨缺進。
吏批啓曰,判書李憲球,參議鄭基世,牌招不進,小臣獨政未安。何以爲之?敢稟。傳曰,仍爲之。政事冊無
以李紀淵爲慶尙監司,曺錫輿爲修撰,故通德〈郞〉具圭愼贈戶參例兼,故正郞具善慶贈左承旨,已上守忠淸兵使具鏘和兩代。
兵批,僉知二單沈宜俊·愼溶,副司果李審在。
再政。兼慶尙道兵馬水軍節度使單李紀淵。
以吏曹參議鄭基世牌不進罷職傳旨,傳曰,只推。
吏曹啓曰,宗簿寺主簿金宗泰以其身病,呈狀乞遞,改差,何如?傳曰,允。
訓鍊都監啓曰,本局別將申紹身病猝重,勢難察任,改差,何如?傳曰,允。
前兵曹判書朴永元疏曰,伏以,臣聞人主無職,職在論相,相得其人則萬事釐而君逸於上,否則反是,治忽安危,間不容髮,此古昔以來聖帝明王眷眷致愼者也。今我殿下,新膺寶命,聖德日隆,心膂股肱,惟輔相是托,必也揀德望才識,爲世信服者,擧而任之,贊化理而熙庶績,用昭一初昌明之治,此政挽回世道,基命定命之大機會也。聖心久有虛佇,慈敎屢示鄭重,百官萬民,拭目側耳,乃於除書之降,以最下劣極疲輭之如臣者,混廁登崇之列,瞻聆駭惑,將胥告曰朝廷自此卑矣,國事自此隳矣。是不惟辱睿簡而缺輿望,殿下所以任人致治,不幾近於反鑑索照乎?臣策名立朝,垂四十年矣。器小材薄,本不期於擔重致遠,而遭遇盛際,夤緣倖會,陸陸空空,滾到崇秩,歷試之遍也,委毗之專也,而未有一謨猷一功能之可紀,究竟是戀祿低回,老不知休之一鄙夫耳。且況望秋蒲柳,不比恒人,神精耗鑠,志氣低垂,易知易辨之事,亦皆迷罔沮縮,其不堪更備驅策之狀,不可誣也。以此本末,裒然置之廟堂之上,責以論道經邦◆事,天下寧有是耶?斗筲而備鍾鼎之用,欂櫨而充棟樑之材,溢覆摧壓,其理明甚。藉曰端揆之位,仰成有地,其重也差殊,然如人有左右手,不可一手不盡力宋宗不示乎,若曰伴食宰相,古亦有之云,則老盧之貽譏,何益於備官乎?顧其職則人君所以與之代天工治天民,以承天命者也,非有才德,予之爲褻天之命,受之爲不畏天之命,褻與不畏,其失惟均,而不畏則災止於身,褻之則咎及於國。此非臣之言,卽古人之格論也。永念及此,慄慄危厲。今臣之疾聲呼籲,非爲臣一己之私。伏願聖明,深惟乎國家大體,曲軫乎賤末實狀,仰稟東朝,將臣所授台司新銜,亟賜還收,改授夢卜之賢,毋或玷累王政,貽羞當世,公私之大幸。答曰,省疏具悉卿懇。輔相之重,誠如卿言,而惟其爲若是之也,故幾年難愼之餘,今始屬之於卿者也。精識雅量,與夫明核之姿,贍達之才,予則曰吾相之定無疑也,而卿所爲說,一切反是,予安得不膴然失圖乎?望卿勿爲過辭,亟思犁然之道,以副跂予之思。仍傳曰,此批答遣史官傳諭。
辛亥二月十一日辰時,上御熙政堂。召對入侍時,參贊官洪祐健,侍讀官金會明,檢討官朴商壽,檢校待敎金炳德,假注書鄭獻敎,記事官玄基濬,別兼春秋金炳溎,各持通鑑第三卷,以次進伏訖。〈缺〉上曰,史官分左右。〈以下缺〉
上在昌德宮。停常參·經筵。
傳曰,文衡有闕之代,前望單子入之。
大提學前望單子入之,趙斗淳落點。
任百秀啓曰,右承旨趙獻永今日不爲仕進,卽爲牌招,何如?傳曰,允。
以右承旨趙獻永牌不進罷職傳旨,傳曰,只推。
政院啓曰,大提學趙斗淳前望落點矣。政官牌招開政,三館大提學下批,何如?傳曰,允。
又啓曰,行吏曹判書李憲球,參判徐戴淳,參議鄭基世牌不進推考傳旨及罷職傳旨,今方捧入,而開政命下之後,如是違牌,事甚未安。判書參判竝更牌招,何如?傳曰,允。參議只推,一體牌招。
兵曹啓曰,正郞權應夔有身病,連呈辭狀,改差,何如?傳曰,允。
有政。吏批,行判書李憲球,參判徐戴淳牌招不進,參議鄭基世進,承旨缺進。
吏批啓曰,行判書李憲球,參判徐戴淳竝牌招不進,小臣獨政未安。何以爲之?敢稟。傳曰,只出緊任。政事無
兼弘文館大提學單趙斗淳,兼藝文館大提學單趙斗淳,兼知成均館事單趙斗淳。
備邊司啓曰,今番幸行時,道路檢飭,經宿擧行,策應浩多,畿伯巡部,多有掣肘之端,且今西道民邑之弊,亦不可不念,畿輔春巡,使之停止,自前停巡時,東西各陵園墓所奉審,每以道內秩高守令替行矣。今亦依已例,擇定秩高守令,擧行之意,分付,何如?傳曰,允。
義禁府啓曰,全羅監司南秉哲啓本內,昌平縣令李象愼罪狀,令攸司稟處事,啓下矣。李象愼時在任所,依例發遣府羅將拿來,何如?傳曰,待待命拿囚。
實錄廳郞廳,以摠裁官意啓曰,大提學趙斗淳都廳堂上差下之意,敢啓。傳曰,知道。
辛亥二月十二日辰時,上御熙政堂。召對入侍時,參贊官朴承輝,侍讀官尹堉,檢討官李承輔,檢校待敎金炳德,假注書李僖魯,記事官金龍翼,別兼春秋鄭健朝,各持通鑑第三卷,以次進伏訖。上曰,史官分左右。缺承輔曰,今此七國之反,吳爲之首,而吳之反形已具,譬如猛虎在山,日食牛羊,人不能堪,荷戈而往刺之,若幸則虎斃矣,不幸則人死而害反速矣。鼂錯之計,何以異此?其制之之道,若如文帝賜几杖之事,而忍而不削,以緩其心,因其變而備之,則其所以制之者,固多術矣。今者削地之令,不加於已反之吳,而先加於未反之國,使吳王,得爲藉口之端,誘諸侯爲左右手,是以有謀慮疎忽之譏,而竟死讒鋒,可勝惜哉?人臣之進謀好否,人君之用謀與否,俱有可觀,伏願詳察焉。上曰,私奸服舍,何謂也?承輔曰,服舍卽喪次之謂,而楚王於其服舍,有不美之行,此固罪過之大者,故聲其罪而削其地也。上曰,賣爵事亦是大罪矣。承輔曰,賣爵事決非人君可爲之事,而其罪雖大,比於私奸服舍,則私奸之罪,反有甚於賣爵事矣。承輝讀自初文帝且崩,止擊齊。仍奏曰,夫君道莫善於知人,知人則哲,惟堯難之,文帝能知亞夫之可任將兵,可謂明矣。古人云知臣莫如主,如高帝知周勃之安劉,惠帝知曹參之代何,是皆平日任使之久,深知其材器之本末故也。然而心有所壅蔽昏闇,則何以知人乎?必以公正之見,通明之識,鑑別而器使,任之勿疑,動輒有功,然則知人之術,亶在於吾心之公明,公明之道,亦惟在於勤學問講義理,使無昏闇壅蔽而已。伏願留念焉。又奏曰,袁盎·鼂錯,均非吉人,而若論優劣,則錯賢優於盎矣。上曰,盎以私嫌殺錯,尤爲不可矣。承輝曰,然矣。錯猶有向國之心,多可用處,盎不過挾私逞憾之流也。堉曰,穆生之因一小禮,決然捨去,疑乎太過,蓋有先見之幾故耳。此文只載此節,而綱目·漢書,皆有申公·白生勸起,而穆生不應之文,且以下文王戊行事驗之,則穆生之去,亶不在小禮之失也。穆生之於楚,猶是賓師之位,故見幾先作,固未爲失,而至若忠臣事君之道則不然,見其君有悖亂之漸,則直言極諫,不計身家安危,必以引君當道爲期宜矣。然人君之使臣,又不可恃其臣之危身納諫,而自底過失耳,必務虛受奬詡,然後可以來諫,今王茂昧於來諫,而怠禮忘道,乃至於玆,安得不敗乎?三代哲辟,皆能任賢勿貳,始終不懈,以興治道,雖以後世中主言之,魏文之於樂羊,以謗書之不入,終收中山之成功,漢景之於鼂錯,以袁盎之乘間,卒致七國之猖狂,此其利害之較然可見者也。殿下以聰明睿智,臨御臣隣,臣隣之賢愚長短,宜莫逃於淵鑑之下。愼擇賢德之臣,審之於初,委以輔弼之任,而禮使不怠,毋或疑貳,責之以成效,則久安久治之策,亶在玆矣。懋哉懋哉。上曰,其君若知尊道,則豈不禮待有道之人乎?堉曰,聖敎誠然矣。醴酒之不設,卽忘道之著見者也,穆生之去,亶由忘道。若使王茂,尊道不懈,而偶然有小失於節目之間,則穆生豈至於是乎?堉曰,俄者聖上,特拈賣爵一句發難,此實生民國家之福也。人君者誰不知賣爵之爲失,而難遏者人慾也。宮室之美,姬妾之奉,聲律之娛,紛然爲心目之好,則於是有生財之心,生財無方,所以起賣爵之計也,一賣爵而百僚解體,且買之者必以財,生財之方,又不在別處,卽取之於民,或暗唆膏血,或假托勒捧,百岐竄竇,必取其盈,然後輸官取爵,以爲能事。於是乎民困於野,官隳於朝,畢竟國不國,國而必至於亂,原其始,只坐於不能遏慾耳。上曰,專由侈風之漸盛而然矣。堉曰,聖敎至當,臣誠欽仰萬萬矣。缺堉曰,先儒以深刻輕銳,或短鼂錯,而錯之不恤其身,只以國耳公耳爲心者,可質神明,人君之使臣,必先於如錯者奬翊,然後可補君德耳。且以七國事見之,吳之反形,已在削地之前,如不削地,而任其潛滋暗長,醞釀排鋪,計劃有定,然後發之,則漢家之受毒,不知止於何境。由此論之,其所云反亟禍小者驗之,而錯之功,又不可少之也。以下缺
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
備忘記,宣川府使柳光魯下直,長弓一張,長箭一部,片箭一部,筒兒一箇賜給。
傳曰,右承旨許遞,前望單子入之。
承旨前望單子入之,鄭基世落點。
傳曰,閣圈爲之。
政院啓曰,閣圈爲之事,命下矣。政官牌招,開政下批,何如?傳曰,允。
傳曰,內閣提學·直提學未差之代,今日政差出。
政院啓曰,行吏曹判書李憲球,參判徐戴淳牌不進推考傳旨,今方捧入,而開政命下之後,如是違牌,事甚未安。參議未差,判書參判,竝更牌招,何如?傳曰,允。
任百秀啓曰,新除授右承旨鄭基世,卽爲牌招,何如?傳曰,允。
奎章閣啓曰,閣圈爲之事,命下矣。提學金左根,檢校直提學金炳冀,檢校直閣鄭㝡朝,檢校待敎金炳德·金輔鉉,竝卽牌招,以爲會圈之地,何如?傳曰,允。
直閣會圈四點,鄭健朝·申錫禧·洪鍾序·曺錫輿,已上取四人。
待敎會圈四點,金炳國·李容殷·徐相至·李僖魯,已上取四人。
有政。吏批,行判書李憲球牌招不進,參判徐戴淳進,參議未差,承旨缺進。
吏批啓曰,行判書李憲球牌招不進,參議未差,小臣獨政未安,何以爲之?敢稟。傳曰,仍爲之。政事冊無
以趙斗淳爲內閣提學,南秉哲爲直提學,鄭健朝爲直閣,金炳國爲待敎,校書提調單趙斗淳,弘文正字單金炳國,校書正字單金炳國,兼待敎單金炳國,兼校書校理單鄭健朝。
傳曰,吏曹參議有闕之代,前望單子入之。
吏曹參議前望單子入之,金在淸落點。
傳曰,置卿以輔弼之任者,今幾日矣。以諭以批,旣罄悉之矣,而卿則聽予邈邈,不思變動,予誠悵然而靦然也。鼎足台躔之闕一不可,而今幸備其位矣。此政君臣上下聚精會神之時,而玩愒時日,節拍無期,豈不可悶也哉?卿於此,宜有以厚諒之也事,遣史官傳諭于左議政。
傳曰,日前批諭之後,凝佇轉切,而側聽旣久,惠音此邈矣。卿以三朝舊臣,受恩遇之隆何如也?追先報今之義,卿必有所宿講于中者,而今日民國之憂,又必有寤寐耿耿者矣。攄宿抱而酬素志,顧不在此,而尙欲其于于徐徐,坐曠時日乎?臨軒之企,又不能不申誥之,卿其有以復之事,遣史官傳諭于右議政。
假注書白時殷書啓,臣敬奉聖諭,馳往傳諭于中部大寺洞契左議政金興根所住處,則以爲,臣於震懍霣越,求死不得之中,伏奉前後所下別諭恩批,所以假借而慰奬之者,初非如臣無似,萬分一所堪承當,而由臣忱誠淺蔑,孚格無素,日復一日,只坐邀恩命,積犯違抗,臣雖萬死,何以贖此?輔相之爲有國所重,臣亦奉敎於君子,而惟其責任之重,有似乎醫者之能安危人命,效害死生,可立而判,世無有委身一聽於庸醫之手,則矧可以調元贊化之責,畀之如臣下品者乎?夫以臣而當是任,則直是不識世間有羞恥事者也,人而不識羞恥,則其不爲小人之無忌憚者幾希矣。臣雖至愚劣極顓蒙,不能效涓塵之報,圭撮之裨,而其何敢躬蹈玷褻之誅,坐召有識之憂,致誤國家之大計也?恩造則愈往隆摯,私分則愈往惶阨,進退靡措,容旋無地,惟當不揆僭猥,申暴情懇,恭俟憫覆之仁云矣。敢啓。傳曰,知道。
兼春秋玄基濬書啓,臣敬奉聖諭,馳往傳諭于南部駞駱契右議政朴永元所住處,則以爲臣於日前,猥陳短籲,仰冀新命之收還,及伏奉聖批,不惟不賜開允,謬奬之敎,特殊之眷,曠絶隆渥,臣不勝惶感悚恧,鑽地不得。今者簪筆之臣,又臨蓬蓽,奉宣聖諭,首尾一百餘言,訓誨諄複,如慈父之詔迷子,至於追先報今四字之敎,伏而讀之,不覺聲淚之俱發。無狀賤臣,不知何辭仰對。第臣於前此封章,神精尙邇遁失,文辭又坐短拙,區區危迫之情實,猥未悉暴者,謹當披瀝肝血,更犯瀆撓云矣。敢啓。傳曰,知道。
義禁府啓目粘連,向前鄭顯德亦,莫重筵說,在家修入,已違法例,大臣所奏,全然漏落,難免失錯。以此照律何如啓。依允。
又啓目粘連,向前沈宜泳亦,莅任不久,則流年積逋,難責準捧,而揆以糴法,自歸未捧,焉逭當勘?以此照律何如啓。依允。
又啓目粘連,向前金載鏞亦,不待營邑決處,擅掘人塚,事由當禁,亦涉駭妄,經法所在,有難容貸。以此照律何如啓。依允。
義禁府照目粘連,前假注書鄭顯德矣本府議啓內,莫重筵說,在家修入,已違法例,大臣所奏,全然漏落,難免失錯。以此照律罪,杖六十收贖,奪告一等,私罪奉敎依允爲旀,功減一等爲良如敎。
又照目粘連,長淵縣監沈宜泳矣本府議啓內,莅任不久,則流年積逋,難責準捧,揆以糴法,自歸未捧,焉逭當勘?以此照律罪,杖八十收贖,告身盡行追奪,徒二年定配,私罪奉敎依允爲旀,功議各減一等爲良如敎。
又照目粘連,濟原察訪金載鏞矣本府議啓內,不待營邑決處,擅掘人塚,事由當禁,亦涉駭妄,經法所在,有難容貸。以此照律罪,杖一百收贖,告身盡行追奪,私罪奉敎依允爲旀,功減一等爲良如敎。
奎章閣啓曰,新除授提學趙斗淳時在忠淸道洪州地,直提學南秉哲全羅監司遞任未上來,竝乘馹上來事,下諭。直閣鄭健朝,待敎金炳國,竝卽牌招察任,何如?傳曰,允。
又啓曰,新除授提學趙斗淳,直提學南秉哲,直閣鄭健朝,待敎金炳國敎旨安寶次,濬哲之寶請出之意,敢啓。傳曰,知道。
御營廳啓曰,本廳千摠任泰昇身病甚重,勢難察任,改差,何如?傳曰,允。
辛亥二月十三日辰時,上御熙政堂。召對入侍時,參贊官李時愚,侍讀官尹堉,檢討官李承輔,檢校待敎金炳德,假注書鄭獻敎,記注官安永豐,別兼春秋鄭健朝,各持通鑑第三卷,以次進伏訖。上曰,史官分左右。缺承輔曰,亞夫之擊吳楚也,若不從趙涉之計,則其所成功,未可必也。吳之謀臣,有田祿伯,桓將軍者,先以趙涉之計,言於吳王,而欲其先入武庫,以據洛陽,則吳王不用其計,竟至於敗。以此觀之,謀士之見,可謂不謀而同,聽謀之人,各自不同,彼則不用,此則用之,其用與不用之間,成敗得失,較然甚明。此非但臨陣將兵者,所可辨明者,推以論人君用人之道。自古治世之君,莫不用忠直之言而治焉,亂世之君,亦莫不拒忠直之言而亂焉。故君明則忠言日進,君暗則忠言日退,此豈非大可懼者乎?此等處尤當着念,而伏惟我殿下以天縱之聖,聰明之姿,凡於召接之際,樂聞諸臣之進言,虛懷而聽之,至於切實處,則必許其可,臣等固欽仰萬萬,而臣等區區之誠,皆願殿下爲堯爲舜矣。每於晉接之時,使之悉陳無隱,採其可用者而用焉。上曰,東越何以殺吳王乎?承輔曰,東越似以吳王謀反之罪殺之也。上曰,人之過不難知之,而自己之過,固難曉得矣。承旨云云◆◆◆◆◆◆,承輔曰,知過之道無他。每於日用常行之際,將有事爲,則先自默量於心中,而行一事則斟酌其合於義理與否,然後行之,發一言則裁度其當於公正與否,然後發之,則知過不難,而自至於無過之域矣。堉曰,此時深知鼂錯之冤者,宜不止鄧公一人,而一鄧之外,寥寥無聞,蓋由景帝不能培養人材,以開言路於平日也。若使景帝,旣納鄧公之言,卽以誤殺忠臣,深致悔恨之意,洞諭廷臣,而因下求言之章,則有志之士,宜亦興起,爭以嘉言昌謨,于于然來告矣。夫然則前過猶可補,來效庶可期,而惜乎景帝,思不出此,遂杜天下之口,以塞忠諫之路,終其世更無如錯者出而爲國謀,可勝歎哉?此不過護短之心,橫在肚中,不能明言己失故耳。夫人君異於疋庶,臣隣百姓,皆是家內子弟也。父母有過,何足諱之於子弟耶?明揚已過,以來補闕之策,然後可以漸臻無過之域,爲人君者之所當除念者也。伏願此等處,益加澄省焉。上曰,吾亦恨之之下,宜言袁盎事而闕之矣。堉曰,此景帝護短處也。景帝刻薄少恩,兼之闇弱虛怯,始也信任鼂錯,如彼其專,而因袁盎一言,遂致之大辟,其心亦非以錯爲當誅也,特欲弭七國之反,誅錯則謂七國之罷兵也,故鄧公之來,急問其罷兵,而乃違其所料,始有悔恨之心,旣悔之則宜明正袁盎妄言搆入之罪,而不欲明言已過,遂乃泯默如愚,終無悔恨之實也。上曰,其過人皆知之,何足隱之乎?堉曰,聖敎至當矣。凡人有過,己雖不言,孰不知之?故孟子曰,君子之過,如日月之更,過也人皆見之,及其更也,人皆仰之,夫日月之蝕,旣夫其圓,則向者之蝕,不足爲病於本來光明矣。譬之於病,亦如是焉,人若有病,訪醫論證,服藥療治,旣差之後,卽爲無病之人也。苟其護病忌醫,則病無可差之日,遂作痼廢之人矣。改過遷善,何以異是?過旣改則,便爲善人也。上曰,若果有罪,明正其罪而誅之宜矣。今乃紿載而誅之耶?只因袁盎一言而不復廣詢矣。時愚曰,云云。堉曰,此節所載,卽以袁盎之言,可破袁盎誣人之計也。削地之計,雖出於錯,而用之者天子也,安有諸侯擅動兵戈,欲誅天子大臣者哉?況斬大臣以謝諸侯,復其故土云者,是豈人臣之所敢請於君上者耶?盎之濫滑無憚之罪,於此莫掩,而其奈中情虛怯,不能自守,心動於七國之强大,以致玆耳。以天子臨諸侯,如是虛怯,安得不敗,而只有節儉事終始成規,故民以富庶,賴以少康矣。時愚曰云云。上曰,深欲體行,而至於身親當之,則不知能然否也。堉曰,殿下此敎,臣誠欽仰萬萬。雖以體念留念等字,循例下答,猶不勝期望之忱,今此聖敎,旣欲其服行,又慮其不能踐言,故辭敎之發,自然如此。苟非深加體驗,言行相顧,則何以至此?慥慥勉勉,恥行不逮之聖工,有以仰認,臣等之情,不勝欣幸矣。
上在昌德宮。停常參·經筵。
傳曰,禮房承旨馳詣宗廟·永寧殿·徽定殿·景慕宮,奉審摘奸以來。
傳曰,明日晝茶禮,當日內親行矣。該房知悉。
訓鍊都監啓曰,本局把摠李敎權以其親病,受由下鄕矣。領軍之任,不可久曠,改差,何如?傳曰,允。
兵曹啓曰,禁軍別將李定鉉身病猝重,無望供職,呈狀乞遞矣。實病旣如此,則有難强令察任,改差,何如?傳曰,允。
兵曹,以李熙絅爲禁軍別將。
辛亥二月十四日辰時,上御熙政堂。召對入侍時,參贊官任百秀,直提學鄭基世,侍讀官李維謙,檢討官李承輔,檢校待敎金輔鉉,假注書李僖魯,記注官安永豐,記事官玄基濬,各持通鑑第三卷,以次進伏訖。上曰,史官分左右。缺承輔曰,直不疑之事,固非庸常之人所可及者,故雖稱長者,然以君子之道論之,亦不無疵病處,使不疑學得正大之道,其平日修身砥行,爲世信服,則豈有亡金者致疑之理乎?買金以償,似近於求名要譽,故漢儒有曰,聖賢之道,不立異而爲高,不矯情而干譽,不疑之償金,詎能免於立異矯情之譏乎?若使告歸者還至,而不歸其亡金,則不疑之謝有而買金償之者,自歸於眞箇取金之科矣。然則同舍疑之,一世疑之,其將致身於何地乎?上曰,果然矣。承輔曰,論人之際,當以君子之道責之,而當時之稱爲長者,未知其十分稱當矣。凡於古人處事之間,深究玩味,則自然有志慮開悟處矣。伏願詳察焉。缺基世讀自繼以孝文皇帝,止財力耗矣。仍釋義訖。奏曰,此是統論文·景時事,而其所謂淸淨恭儉,安養天下者,卽其致治之本也。孔子曰,節用而愛民,愛民之本,在於節用,節用之本,在於崇儉,文帝之治,深得其要,至於海內富庶,黎民醇厚,三代以下,稱爲令主。景帝之遵守,非不美矣,以其極熾之餘,已有入奢之漸,而至於武帝,則內窮外攘,財力耗竭,以武帝之英明,豈不知奢侈之爲弊,而終未免多欲喜功,不能有以撙節之也。是以東方朔進言曰,上古之事蓋難言,願近述孝文皇帝時事,以爲誡,誠以耳目所逮,莫詳出文帝,而儉德一事,尤爲耆舊之所傳誦故也。崇儉卽我朝家法,而猗我純宗大王仁儉之德,根於天性,悉屛玩好之物,不御錦緞之屬,所居房楹穿陋,常敎曰容膝足矣。宮中傳以爲,儉德同符英廟。又敎曰,財者民力之所出也,人君不察其出之至難而用之易,則民安得不困乎?凡於民事,皆以節財爲本,猗歟盛哉。此非惟臣等之所覩記也,謨訓具載於寶鑑,伏願殿下,監于成憲,動法純考,此實宗社生民之福也。又奏曰,武斷鄕曲者,近俗所謂土豪行惡之類也。此弊自前有之,凡所以富役貧强役弱者,或挾財或挾勢,恣行不法,小民受困,此宜痛戢者。故近來繡衣之行,凡以土豪武斷者,輒皆懲治,臣於年前持斧時,亦知有此弊矣。上曰,高帝以沛爲湯沐邑,亦此意乎?基世曰,然矣。非但天子爲然,至於封君,亦皆有采邑,爲其私奉養,是亦湯沐邑之類也。上曰,此時則爲吏者,以其官名仍稱號乎?基世曰,久任也,然而倉氏庫氏之名,始於此時。上曰,由奢入儉難,由儉入奢易句語,在小學矣。基世曰,奢儉之利害,而財用之贏絀係焉。文帝時一歲之用,不過數十萬石,而至於武帝,漕轉之數,至六百萬石,卽此而可知奢儉之利害也。上曰,重租稅以困辱之何義也?基世曰,此欲使民舍末技利,而務大本故也,卽賈誼所云末技遊食之民,轉而緣南畝之義也。
上在昌德宮。停常參·經筵。
孝定殿望祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官,奉慰單子問安。答曰,罔極。
藥房提調李景在,副提調金炳冀啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
政院啓曰,備邊司郞廳來言,今日賓廳日次,而國忌正日相値,不得來會云矣。敢啓。傳曰,知道。
傳曰,在外法司堂上許遞,政官牌招開政。
傳曰,未下直梱帥及受由上京守令,竝令催促,不多日內下送。
傳曰,左承旨·左副承旨·右副承旨,竝許遞,今日政差出。
吏曹啓曰,雲山郡守睦仁栽,海州判官林善鎭,南原縣監金炳喬,俱以身病猝重,不得下去云。竝罷黜,何如?傳曰,允。
政院啓曰,行吏曹判書李憲球,參判徐戴淳,參議金在淸牌不進,推考傳旨及罷職傳旨,今方捧入,而開政命下之後,如是違牌,事甚未安。判書·參判竝更牌招,何如?傳曰,允。參議只推,一體牌招。
又啓曰,行吏曹判書李憲球,參判徐戴淳再牌不進推考傳旨,今方捧入,而開政命下之後,連事違召,無意承膺,事體所在,誠極未安。參議金在淸陳疏到院,而原疏以國忌齋戒,纔已退却矣。判書·參判竝所當更請牌招,而係是一日三牌,何以爲之?敢稟。傳曰,更爲牌招,原疏捧入。
傳曰,吏曹參議疏批已下,卽爲牌招。
傳曰,見窠皆令差出。
實錄廳啓曰,本廳纂修郞廳曺錫輿,時帶館職矣。職務相妨,本職今姑許遞,何如?傳曰,允。
以司謁口傳下敎曰,新嶺伯差代時,有斯速辭朝之敎矣。今爲幾月,尙無動靜,則未知何日可以辭陛乎?道臣有頉之代,不可遲徐,政院申飭肅命。
有政。吏批,行判書李憲球,參判徐戴淳竝牌招不進,參議金在淸進,承旨缺進。
吏批啓曰,行判書李憲球,參判徐戴淳竝牌招不進,小臣獨政未安。何以爲之?敢稟。傳曰,只出緊任。
又啓曰,海州牧判官,今當差出,而本州以營下劇邑,物衆地大,素稱難治,不可不擇差。同道及他道有聲績已準限未準朔守令,竝擬,何如?傳曰,允。政事冊無
以朴齊憲·兪鎭五·李冕植爲承旨,鄭健朝爲修撰,徐英淳爲刑曹判書,沈宜冕爲刑曹參判,沈鑰爲雲山郡守,洪在兢爲海州判官,李䆃重爲南原縣監,任商準爲長連縣監。再政。以尹致謙爲判尹,尹致定爲大司成,洪璋燮爲高城郡守,金愼根爲禮曹參判,兼直閣單鄭健朝。
兵批,以梁廷勳爲明月萬戶,李鍾基爲南固別將。
義禁府啓曰,時囚罪人沈宜泳杖八十徒二年定配照律公事判付內,依允。功議各減一等事,命下矣。沈宜泳,功議各減,杖六十收贖,告身盡行追奪,忠淸道天安郡新恩驛,徒一年定配,而以議啓內辭意,具罪目依例發遣府書吏,押送配所,何如?傳曰,允。
吏曹參議金在淸疏曰,伏以,臣儱侗謭劣,百不猶人,以材則爲樗櫟,以器則是苦窳,本不足備數於任事之末,偏霑聖朝之異渥,釋褐未幾,已升下大夫之列,負乘之至,過福之招,每誡于中。千萬不自意,伏奉本月十三日恩除,以臣爲吏曹參議,臣驚惶震剝,靡所措躬。名位之莫可倖冒,無得苟充,如駑之不足以致遠,僬僥之不足以負重,況天官淸要,爲任不輕,材諝之揀選,職秩之稱當,夾帒之記,拔茅之擧,雖異於冢宰,旣有佐貳之責,亦多代斲之時,則非望實之隆,踐歷之優者,莫宜居之,此非如臣不肖所敢承當者也。臣身狼狽,雖不足恤,而其在淸朝爲官擇人之道,果何如哉?左右參倚,進取一款,判非夢寐所及,召牌儼臨,坐犯違傲,冞增惶蹙,猥暴衷私,仰瀆崇聽。伏乞聖慈,俯賜鑑諒,仰稟東朝,亟收臣職名,以重公器,以安私分。答曰,省疏具悉。爾其勿辭察職。
孝定殿望祭親行時,亞獻官領議政權敦仁,終獻官興宣君昰應,贊禮禮曹判書尹定鉉,典祀官奉常正李鎭默,執禮副司果徐相鼎,執尊校理李維謙,大祝副司果金炳德,祝史修撰曺錫輿,齋郞副司果李鍾愚,盥洗位禮曹正郞丁載榮·吉鎭五,爵洗位禮曹正郞李秉德,兵曹正郞金秉燮,亞終獻盥洗位直講黃履明,贊者引儀曺百承·金載善,謁者兼引儀李羲豐·李宗赫,贊引假引儀李仲淵·尹春永,祭監監察李㢸榮·趙崇祖。
辛亥二月十五日四更一點,上詣孝定殿。望祭親行入侍時,行都承旨金炳冀,左承旨任百秀,右承旨鄭基世,左副承旨李時愚,右副承旨洪祐健,同副承旨朴承輝,史官缺提學金左根,原任直提學徐憙淳,檢校直提學金炳冀,直提學鄭基世,原任直閣尹定鉉·金始淵,直閣鄭健朝,檢校待敎金炳德·金輔鉉,待敎金炳國,以次侍立。時至,通禮跪啓請出次。上具衰服,出齋殿。贊禮前導入孝定殿東挾門,陞詣版位西向立。贊禮跪啓請俯伏哭。上俯伏哭。贊禮跪啓請止哭興四拜興平身。上止哭興四拜禮。贊禮導上,詣尊所北向立。炳冀擧羃酌鬯訖。贊禮導上詣靈座前,跪啓請跪。上跪。贊禮跪啓請三上香。炳冀奉香,承輝捧爐,上三上香。炳冀奉爵跪進。上受爵以授承輝。承輝跪受,奠于靈座前。贊禮跪啓請俯伏興,少退跪。上俯伏興,少退跪。大祝副司果金炳德讀祝訖。贊禮導上降復位。亞獻官領議政權敦仁,終獻官興宣君昰應行禮如儀訖。贊禮跪啓請俯伏哭。上俯伏哭。贊禮跪啓請止哭興四拜興平身。上止哭興四拜禮。贊禮導上,詣望燎位,望燎訖。贊禮跪啓禮畢,仍導上還入齋殿。諸臣以次退出。
辛亥二月十五日辰時,上御熙政堂。召對入侍時,參贊官洪祐健,侍讀官李維謙,檢討官曺錫輿,直閣鄭健朝,記事官李裕奭·玄基濬·金龍翼,各持通鑑第三卷,以次進伏訖。上曰,史官分左右。
辛亥二月十五日午時,上詣孝定殿。晝茶禮親行入侍時,行都承旨金炳冀,左承旨任百秀,右承旨鄭基世,左副承旨李時愚,右副承旨洪祐健,同副承旨朴承輝,史官缺提學金左根,原任直提學徐憙淳,檢校直提學金炳冀,直提學鄭基世,原任直閣尹定鉉·金始淵,直閣鄭健朝,檢校待敎金炳德·金輔鉉,待敎金炳國,以次侍立。時至,通禮跪啓請出次。上具衰服,出齋殿。通禮前導入孝定殿東挾門,陞詣版位,西向立。通禮跪啓請俯伏哭。上俯伏哭。通禮跪啓請止哭興四拜興平身。上止哭興四拜興平身。通禮導上詣尊所北向立。炳冀擧羃酌鬯訖。通禮導上詣靈座前跪。通禮跪啓請三上香。炳冀奉香,承輝奉爐。上三上香。炳冀奉爵跪進。上受爵以授承輝,承輝跪受,奠于靈座前。連獻三爵如儀訖。通禮導上降復位,跪啓請俯伏哭。上俯伏哭。通禮跪啓請止哭興四拜興平身。上止哭興四拜興平身。通禮跪啓禮畢,仍導上還入齋殿。諸臣以次退出。
上在昌德宮。停常參·經筵。
自人定至五更,灑雨下雨,測雨器水深三分。
政院啓曰,同副承旨李冕植時在忠淸道牙山地,斯速乘馹上來事,下諭,何如?傳曰,許遞,前望單子入之。
承旨前望單子入之,尹景善落點。
傳曰,同副承旨許遞,前望單子入之。
承旨前望單子入之,李寅臯落點。
都摠府啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
假注書白時殷書啓,臣敬奉聖批,馳往傳諭于左議政金興根所住處,則以爲,臣冒控危懇,顒俟恩諒,及奉批敎,慰勉備摯,諭之以置相之至重,勉之以情志之相孚,因有此偕來之命,夫以臣無狀賤品,仰紆恩禮,至於斯極,天地高厚,曷以酬報?顧臣平日言行無素,其自欺而欺人,以至上欺君父之罪,益無所自逃矣。嶺海金木之是俟,他不敢費辭煩達,而王人之陋地相守,尤非臣一刻暫安于心者,亟命召還云矣。臣旣承仍與偕來之命,故姑爲仍留之意,敢啓。傳曰,知道。
兼春秋玄基濬書啓,臣敬奉聖批,馳往傳諭于右議政朴永元所住處,則以爲,臣洊控哀籲,冀幸照燭,今下聖批,尤極隆重,情實之悉披露,而誠懇反歸飾讓,恩顧之至優渥,而賤私未蒙曲諒,徊徨抑塞,靡所容措。至於偕來之命,卽古昔盛際招延碩輔之曠禮,眇末之臣,何敢當此?君臣之義,無所逃於天地之間,慢命之爲大何,臣雖至愚,寧或全昧,而頑然蠢然,若不知畏者,誠以區區去就,亦有上關國體者耳。世級日下,後之居輔相者,孰不曰不及前人?然上之所以委任,各有其長,下之所以自效,各有其能,從未有全沒依據,萬不近似之如臣者,以臣而居是職,則眞所謂天下之事無不有也。臣亦禮使中物,使之拚棄廉隅,玷累化理,已非聖世之所宜有,而嗤點譏笑之來,又將以窺朝廷之淺深,議天職之得失,是豈臣萬死所能贖哉?左右思惟,計無所出,伏地戰栗,恭俟嚴譴。王人之滯留陋止,尤添惶阨,惟願亟賜召還云矣。臣旣承仍與偕來之命,故姑爲仍留之意,敢啓。傳曰,知道。
前吏曹判書金興根疏曰,伏以,臣猥徹由中之懇,顒俟體下之恩,及奉批旨與夫別下諭敎,所以慰勉而敦誨,曠絶常數,臣之感激銘鏤,卽恒情也,而爲朝廷擧措而憂,爲微分濫屑而懼,爲中外四方姍笑而慄,每奉一番恩誨,輒增一倍驚悚者,亦恒情也,跼蹐鬱抑,誠莫知何以爲計也。臣以門戶遺蔭,發跡華貫,垂三十年來,外內任使,身都崇顯,今焉老白首矣。才乏管蒯之用,學有銀根之誚,頭出頭沒於好個光陰者,惟恒疾不死耳。何嘗有螢爝之補,寸長尺能之可稱似者乎?惟我聖上以堯·舜之姿,法堯·舜之治,亦惟我東朝殿下簾化方敷,寶祚彌鞏,此誠千載一時大有爲之會,而顧於爰立之擧,不少審度,此豈報答天命,維繫人心之意也哉?夫大小官職,罔不逡巡巽辭於除旨之下,或以崇讓爲美,或以大受爲懼,各有所據,然而莫不將其本分,審絜於見授之職,如有兩物於此,其輕重不甚相懸,則持星錘者,猶可低仰其權衡,而若泰山鴻毛,則欲較其輕重者愚且妄也。顧臣之於新命,其不相襯近,亦類是耳。乃敢張皇輔相責任之殷,臚陳賤臣才具之薄,竝擧夾說於章牘之上曰,朝夕納誨,臣不能也,弘濟時艱,臣不能也,董率百僚,臣不能也,剸理庶務,臣不能也云爾,則人必謂彼夫也欲以鴻毛較泰山,亦嘗左右商度于肚裏乎也,臣雖昏霿,不至於全無省覺,則亦不必費辭較量,厚招譏嘲也。殿下之於臣,天地也父母也,喣噓湔濯,未始不愛欲其生,而今玆處分,乃反置之於必無幸之域,此豈不有慊於覆燾生成之澤乎?抑臣難貰之罪則有之,向使臣早守止足之語,亟圖斂縮之謀,將臣心肺腎腸,所有長短,爲擧一世諒悉其無能無用之實,則名位之節次隆顯,必不至斯,慢誣之前後叢積,又必不至此,往固無及,來猶可追者,誠不當以蕞眇之身,致誤國事,遂以仰累聖朝則哲之明矣。情窮勢急,言不知裁,猥襍煩僿,彌增辜戾。伏乞聖上,念終始曲成之仁,軫公私俱幸之擧,仰稟慈旨,劃改謬命,則臣所以感戴洪造,亦當與天罔極。答曰,省疏具悉卿懇。卿於是職,無必辭之義者,猶予之於卿,無必捨之意也。大官親授,是何等重事也,除非屢回商確,十全是吉,則豈徒爲縻爾之擧而然哉?崇讓非美事,而情志相孚,亦君臣間義諦也。予則曰不致卿則不可止,望須幡然改圖,卽起簉朝。
前兵曹判書朴永元疏曰,伏以,臣奉不敢當之寵命,承不敢受之恩禮,引日踰旬,惶懼驚疑,當食而失匕,當寐而發囈,不知麽眇之身,何以謬辱隆眷至此也?入而格君正事,出而經世宰物,嘉謨嘉猷之獻,大事大疑之決,卽大臣之職,瑰器碩德,爲柱石爲蓍龜之如古昔名輔,尙矣。雖近世覩聞所逮,必皆風裁法度,儼然可敬,言議事功,菀有可稱,曷嘗見如臣等輩之間廁者哉?臣寡陋不學,本領無有攸當,惟其狷拙也,故志慮不出圈子,謹畏也,故事爲厪循套式,由是而或疑乎?有些分曉,無甚放倒,然其迂闊浮粗,昏謬鈍滯之實,人未知也,屢典要劇,僨誤居多,其不陷於大戾,卽倖人也,而或認以句當得去,終不免自欺而欺世,欺世之不已,至於欺天,過徼踰衮之褒,仰累如綸之言,忽焉身處窮高極亢之地,此殆臣厚欺爲罪,天厭神猜,將以積其愆速其殃耳。竊伏念,我聖慈曁我殿下,簡拔臣寵遇臣,畀至重之任,紆必致之眷,非爲幸臣身,而欲其幸國事也。顧今景命維新,聖化丕冒,方域宜若乂安,而駸駸泮渙之形,式日斯現,民命國勢,岌岌殆哉。雖左右丞弼,咸惟其人,同心戮力,如救焚援溺,以爲撑拄維持之圖,尙懼其不濟,今以不才如臣,無能如臣者,苟然充之曰三公備矣,是誠何說也,是誠何擧也?譬如三人共推車子,一人不勝其任,則棄輔輸載,必至之勢。然則聖朝所以幸國事者,適足以使國不幸爾。書曰無曠庶官,非無其人之謂曠,而卽非其人之謂曠,雖使臣進而立乎其位,是猶曠也。庶官尙不可曠,況輔相之重乎?臣誠不肖,憂國一念,畢生不泯,縱未能以臣身裨補,又豈忍以臣身敗誤之乎?焦火凝氷,交積于中,瀝血洊籲,不暇擇聲。唯願聖慈,回日月之光,垂天地之澤,察臣不奈何之實,改臣匪所據之職,俾得退守本分,歌詠聖恩,則雖死之日,猶生之年也。答曰,省疏具悉卿懇。歷試有驗之謂績,無適不可之謂才,惟才與績,已難多得,而綜察而振肅之,整暇而塡撫之,輔相之責,捨此奚求?卿之過自巽讓,愈見其所蘊也厚,不欲薄發而然耳。上下相持,徒損事面,廟務之滯,又所當念,卿其亟斷來章,卽起簉朝。
死罪臣李紀淵疏曰,伏以,臣卽天地間一僇人也。抱有九死難瞑之慟,添以千古負心之愧,蹐高跼厚,若窮無歸,振古來今,此何人斯?惟其贖愆訟尤,亶在鏟跡斂形,故土石之與居,麋鹿之與遊,以爲了畢餘生,庶幾少補旣往,卽伏奉嶺梟除旨於夢寐意想之外,臣誠震慄惶隘,不覺魂驚而魄褫。臣之積犯方命,久逭當律者,已荷聖世之曲貸,則何爲而反有此重寄之誤恩乎?骨肉之渥澤,如山如海,頂踵之報答,無地無階,則惟當生死以之,不避夷險,而猶復一直違拒,有若迷不知悟者,是豈臣專昧分義,不憚嚴威而然哉?第滓穢之惡臭,判非薰沐之所可洗,瘢瘡之餘痕,無乃粉鉛之所可掩,則臣之斷斷株守,依舊自在,莫可變動之實,頃於兩疏,已悉陳之。嗚呼,臣之便訣明時,自甘廢棄者,豈臣所樂爲也哉?誠以爲人之道,卽不過倫理信義四箇字,而苟或破壞,便是禽獸也。故曾已矢之於臣兄之靈,質之於君父之前,如其飾辭假托,故爲沽譽釣名,則是欺天也,內蓄媒進之心,外示長往之態,則是欺心也,有一於此,厥辜何居?今於寵命之下,生心顧戀,諉之以一時過去之言,無難乎呑食乃已,則眞是患得失之鄙夫,餘何可論,而就以朝家言之,臣雖無狀不似,亦曾備數於三朝禮使之末,若至專事督迫,竟奪其志,誠恐處臣亦大薄矣。夫蠅營狗苟,任他廉隅都喪者,固是小人慢上之術,而牛繫馬維,使之逃遁不得者,亦非熙世體下之政,而況仁天雨露,物各遂性,臣亦化育中一類,顧安得不終始祈祝於慈覆生成之澤乎?每經一番官職,輒增一層罪戾,而今又力抗飭諭,自速誅殛者,豈有他哉?特以事君以實之道,爲臣盡分之方,不在於趨走細節,故所以寧被釜鑕,未忍喪失方寸,玆更瀝陳腔血,冀蒙曲賜憫恤,臣情到此,良亦窮且慼矣。噫,臣今年迫七耋,死亡無幾,顧以昔日密邇之蹤,阻隔文陛,今爲十有二歲之久,區區犬馬之忱,根於彝性,且當黼扆光御,德化日暢,簾帷復臨,風雲如夢,寧無耿結瞻依之忱,而其奈大防在前,私願莫遂,何哉?指點觚稜,有淚泉湧,此一款最爲孤負之大案,臣將齎恨入地,更何云喩?至若病狀之可强不可强,職事之可堪不可堪,都屬閑話,不可緩聲,而且臣於此地此任,尤有萬萬悲苦之私,敢將無隱之義,申控由中之懷。往在癸未之歲,臣兄蒙恩莅玆營也,伊時臣之雙親俱存,板輿就養,臣亦請由往會,彩服成行,壽酒盈樽,一門圓滿,共詑榮耀,殊方觀瞻,傳爲盛事,而臣父先還京第,未幾棄世,臣兄由有官守,竟至戴星,於是乎臣視若讎地,數十年來,公私之行,輒爲之避免,則歲月雖久,心目自如,設令臣無元來自靖之義,今何忍恬然往赴於不忍復睹之地乎?興言及此,愴涕被面。此固非公格所許,而天下萬事,無不出於情理,則豈非仁人君子所惕然惻然處乎?伏乞聖慈,俯賜曲諒,仰稟東朝,亟許遞斥,因治臣無嚴無憚之罪,以爲不忠不悌者之警焉。答曰,省疏具悉。有除輒引,已是無謂,而又以不當避之事,强欲說去,非襯着也。嶺以南年來,凋弊到極,民事遂至收拾不得之境,諒非老鍊廉公,無以講懷保之策,卿其勿辭,往欽哉。
辛亥二月十六日辰時,上御熙政堂。召對入侍時,參贊官朴承輝,侍讀官李維謙,檢討官朴商壽,直閣鄭健朝,假注書李容殷,記事官金龍翼,記注官安永豐,各持通鑑第三卷,以次進伏訖。上曰,史官分左右。缺承輝讀自臣聞聖王,止仁義之流也。仍奏曰,爵祿刑罰者,馭世之大柄也。書曰,天命有德,天討有罪,周官八枋,不外於此,雖堯·舜之爲治,捨爵祿刑罰而奚以哉?有德如八元八凱則爵賞,有罪如四凶則威罰之,然後民曉禮義,恥犯其上,此其已然之明效也。桀·紂則反是,爵或加於惡人,刑亦及於有德,賞罰倒置,民心不服,於是乎禮義掃地,犯上者多,可不懼哉?天人策全篇,何莫非至論,而此一段亦係至治之要道也。又奏曰,閣臣所奏極其詳明,蓋武帝以十六歲卽位,臨軒親策,得此鉅儒,其天姿之夙成可知也。厥後五十年事功,雖不無得失,而若其崇儒重道,終歸於正,未必非仲舒此策啓之也。上曰,不素養士而求賢,不琢玉而求文彩譬之,可謂善諭也。承輝曰,聖敎誠然。士者國之元氣,苟不培養於平素,則人才何由而生乎?肆我列聖朝,尤以培養士氣爲務,太學養賢之設,蓋以此也。他日爲公爲卿,楨榦柱石之臣,皆從士子中興起者也。
辛亥二月十六日申時,上御熙政堂。別講,坐直承旨持公事同爲入侍時,參贊官兪鎭五,侍讀官李維謙,檢討官朴商壽,直閣鄭健朝,假注書李容殷,記事官金龍翼,記注官安永豐,各持通鑑第三卷。同副承旨朴承輝,以次進伏訖。上曰,史官分左右。
上在昌德宮。停常參·經筵。
傳曰,發遣吏郞,諸執事淸齋與否,摘奸以來。
奎章閣啓曰,牙牌體重,無敢違召,曾有受敎定式,而新除授直提學南秉哲不爲承牌,事體所在,萬萬未安。所當重勘,而本閣請推之外,無他可施之罰,何以爲之?敢稟。傳曰,申飭入來。
朴齊憲啓曰,右承旨李寅臯今日不爲仕進,卽爲牌招,何如?傳曰,允。
奎章閣啓曰,直提學南秉哲,飭敎之下,無意承膺,牙牌事體何等重大,而一向違召,事未前有,揆以法意,萬萬未安。所當重勘,而本閣請推之外,無他可施之罰,何以爲之?敢稟。傳曰,更爲申飭入來。
又啓曰,直提學南秉哲連加申飭,終不承膺,事體所在,極爲未安。所當重勘,而本閣請推之外,無他可施之罰,何以爲之?敢稟。傳曰,牙牌之無敢違傲,自是閣規,而屢次申飭,終不變動,安知無無端如是之理,而揆以事體,不可仍置。直提學南秉哲本職遞差,楊根郡守補外,前官遞付京職。
吏曹,楊根郡守單南秉哲補外事,承傳。
御營廳啓曰,本廳千摠具載善身病甚重,勢難察任,改差,何如?傳曰,允。
兵曹啓曰,未下直閫帥,有催促不多日內下送之命,而新除授全羅右水使申命淳身病猝重,時日之內,萬無登途遠赴之望,戶奴呈狀乞遞矣。實病旣如此,則有難强令赴任,改差,何如?傳曰,允。
辛亥二月十七日辰時,上御熙政堂。召對入侍時,參贊官朴承輝,侍讀官李維謙,檢討官朴商壽,直閣鄭健朝,假注書李崙夏,記注官安永豐,記事官金龍翼,各持通鑑第三卷,以次進伏訖。上曰,史官分左右。仍開卷。上曰,上番讀之。維謙讀自二年,止內史。上曰,文義陳之。維謙釋義訖。上曰,竇太后於武帝爲何親也?維謙曰,竇廣國之弟,武帝之祖母也。仍奏曰,文學不過是儒術中一事,趙綰·王臧,徒以文學,假借儒術之名,非眞箇儒者也。夫文質彬彬,謂之君子,文與質具備者,固難得矣。與其質不足而文有餘也,不若文不足而質有餘也。其躬行之實,具在於小學善行篇中,伏想聖衷,已爲記有,而其御家以法,敎子以禮,敬君之道,式里之風,名爲當世之醇謹,故官其二子而奬拔之,以爲旌善樹風之道焉,人君用人,當如是矣。文帝紀有言周勃·張相如稱爲長者,言不出口,豈效喋喋利口捷給哉?正與是相似矣。伏願參看而留神焉。上曰,下番讀之。商壽讀自三年,止補益。上曰,文義陳之。商壽釋義訖。上曰,以俳優蓄之者,卽東方朔·枚皐二人乎?商壽曰,然矣。仍奏曰,武帝招延文學,而四方之紛然雜進,至以千數,其謂俊異簡拔者,不過文詞而已,則固無可以得人稱也。苟能推此而廣求眞儒,旁招大賢,列于庶位,則草野巖穴之士,皆將于于彈冠,願立於其朝矣。故自古王者,求賢如渴,罔或有逸,堯之時,野無遺賢,湯之時,立賢無方,俊乂之布列,治化之裨補,豈徒引進文學之士而已哉?人材彙進,係於作興之如何者,此又可見。伏願如是省察焉。上曰,參贊官讀之。承輝讀自六年,止稍退。上曰,文義陳之。承輝釋義訖。上曰,田蚡亦見於小學矣。承輝曰,小學所在者,卽汲黯與田蚡抗禮之事也。上曰,吾亦欲除吏云者,是未安之意也。承輝曰,然矣。上曰,武帝初何爲假借權柄,以至長惡乎?承輝曰,聖敎至當。非但此也,文帝則賢如廣國者,以其椒房之親,而不爲拜相,武帝以蚡爲相,此亦不及文帝處也。仍奏曰,蚡治甲第,田園極膏腴,比諸蕭何不治垣屋,置田宅窮僻者,奢儉相反,而賢不肖古今時不同如此,蚡固不足責,而且其驕侈,亦武帝有以啓之也,起建章千門萬戶,拓地萬餘里,窮極奢侈,上有好則下有甚焉者此也。使蚡而遇文帝,則固不望丞相之位,而衣弋綈罷露臺之世,雖欲奢侈,得乎?是知群下之奢儉,亦惟在人君導率之如何。伏願念玆在玆。上曰,閣臣讀之。健朝讀自東海,止釋之。上曰,文義陳之。健朝釋義訖。仍奏曰,汲黯,當時忠直之臣也,不以河內千餘家延燒爲憂,見河南萬餘家被災,矯制發倉,以賑貧民,自伏其罪,可謂善處事而得其體矣。武帝則不問矯制之罪,賢其意而釋之,此亦盛德事也。孟子曰民事不可緩,尙書曰懷保小民,汲黯不暇反命,而汲汲賑發者,深得不可緩之意也,武帝嘉其拯活,不惟釋之,又從而賢之,此亦由於懷保之仁也。水旱之災,饑饉之憂,何代無之?伏願凡屬於民事者,雖有格外之擧,特用寬恤之典,則實爲生民之福也。觀於此段,亦可有體念推行之道矣。承輝曰,粟是君粟,民是君民,發君粟救君民,不以爲罪,賢而釋之,可謂君臣得體也。上曰,然矣。上合讀三遍訖。上曰,內史何官乎?維謙曰,不卑之職也。上曰,上書何言也?商壽曰,如今之上疏言得失者也。承輝曰,如賈山·賈誼疏之類是也。上曰,甲第何義也?承輝曰,甲者爲六甲之首,第宅之最好無右者,謂之甲第也。上曰,武帝之不治汲黯矯制之罪,誠善矣。父子相食,何其慘也?維謙起伏奏曰,殿下此敎,實宗社生民萬世無疆之福也。夫民至愚者也,飢寒切於其飢膚,則不知禮義,至於人倫斁絶,不能保其彝性,故自古聖王,制民之産,必使有恒産而有恒心,民有衣食,不知飢寒之苦,豈至於此境乎?方今國家雖在連年屢豐之餘,而八路生靈之嗷嗷然將不保朝夕者,不啻如漢時河南之水旱而已。伏願殿下,推此不忍之心,節用而愛民,以行仁政,使斯民皆得以有恒産有恒心,共躋仁壽之域,不勝祈祝之至。承輝曰,純廟朝甲子年間,江原道江陵等邑,民家失火,延燒甚多,特遣故相臣洪奭周,慰諭被災之民,其結構奠接之方,使之便宜從事,純廟德澤,民到于今稱誦,而武帝之於汲黯,則何嘗有便宜從事之敎乎?上掩卷。上曰,史官就座。仍命退,諸臣以次退出。
辛亥二月十七日申時,上御熙政堂。別講,坐直承旨持公事同爲入侍時,參贊官兪鎭五,侍讀官金會明,檢討官朴商壽,直閣鄭健朝,假注書李崙夏,記注官安永豐,記事官金龍翼,各持通鑑第三卷,右承旨李寅臯,以次進伏訖。上曰,史官分左右。仍命開卷。上曰,上番讀之。會明讀自其上,止戇也。上曰,文義陳之。會明釋義訖。仍奏曰,事君之道,有犯無隱,從諛承意,卽小人之反是道耳。禹之戒舜曰,無若丹朱傲,慢遊是好,傲虐是作,以舜之聖,豈或有是,而猶如此陳戒,矧乎黯之對對,乃切中武帝之病處乎,夫武帝卽位之初,策賢良擧大儒,黜百家嚮儒術,聞申公之賢,則玉帛以迎之,廣招材智之士,待以不次之位,至於多欲之說,卽敵以下所不堪者而優容之,許之以社稷之臣,建元初政,不害爲大有爲之君也。然欲其難老也,則神仙之誕妄而禱祀以求之,欲其威武也,則胡越之反覆而窮黷之不已,以至宮室之欲崇,輿馬之欲盛,無所不用其極,累世之蓄積虛耗,生民之肝腦塗地。於是乎聚斂日加,愁怨朋興,以一人之身,而前後若兩截焉。蓋耳目心志之許多可願者,無非人欲之私,而日以滋長,故凡政令施措之或出於天理之公者,鮮克有終而然耳。理欲之分,豈不大可懼哉?以此觀之,黯之於帝,則知之也深,故言之也切,而帝之於黯,則僅能容之,而不能用之也。惜乎善善而不能用,則亦何益之有哉?上曰,下番讀之。商壽讀自群臣,止奪之矣。上曰,請告如今之呈辭耶?商壽曰,漢法賜告病滿三月,當免而黜之,病終不愈,故莊助又爲之請告也。上曰,文義陳之。商壽釋義訖。仍奏曰,公卿之任,弼違而糾謬,納君於無過之地,固其職也。苟以承順爲恭,迎合爲悅,陷主於不義,則是豈天子輔弼之意哉?小學所云父母有過而不諫,得罪於州里,則是陷親於不義也,可與此參看,而君父一體之義,推可知矣。夫汲黯多欲之言,深中武帝之病,而縱愛身一句語,知有朝廷而不敢有其身,則尤見忠讜之兼至也。上曰,爲臣而如是,可謂忠矣。商壽曰,然矣。又奏曰,黯之爲人,帝已深知,故每容其直截,而今問其何如人,謂近以社稷臣,是不獨黯之爲賢,而可謂知臣莫如君也。伏願於此等處,深加澄省焉。會明曰,非但矯制發倉而已,詔往東越,而亦嘗徑還,蓋以爲,蠻夷相攻,不足以煩天子之使故也,亦尊朝廷不顧身之意也。上曰,參贊官讀之。鎭五讀自上曰然,止事矣。上曰,文義陳之。鎭五釋義訖。上曰,以黯只謂之近之者何也?鎭五曰,近之者,如可謂之云也。仍奏曰,武帝好神仙之說,如少君者得見於上,爲虛誕荒唐之說,雖以當句內言之,丹砂豈可化爲黃金,而所謂蓬萊仙者,世上豈有眞個神仙乎?若使武帝,親近直臣之如汲黯,賢良之如董仲舒者,則方術之士,何由而進乎?所以古之聖君哲辟,常親近賢士大夫,而遠如此迂怪之類,後世人君所當鑑法也。上曰,少君之言,虛妄極矣。鎭五曰,然矣。上曰,丹砂何以爲金乎?鎭五曰,此無非虛妄之說,雖祠竈,豈有化砂爲金之理乎?上曰,不過惑人之術也。鎭五曰,方術專以惑人爲主,故人易惑之矣。會明曰,謂人世有神仙,鍊丹砂爲黃金,誰不笑其虛妄,而以武皇之英傑,猶未免庶幾者,無他焉耳。萬年之計,卽其所大欲,故迂誕之說,得以投合而信之不疑也。上曰,閣臣讀之。健朝讀自雁門,止勿擊便。上曰,文義陳之。健朝釋義訖。仍奏曰,今此上下段,卽治亂之機關也。武帝初元,則親策賢良,詔擧孝廉,若將有勵精圖治之意,御宇多年,志氣怠惰,物欲交蔽,專以求神仙攘夷狄爲事,故百姓刓弊,財力衰耗,至於莫可收拾之境,良可惜也。大抵人君致治之道,日夕孜孜,終始不替,然後可驗治效。故詩云靡不有初,鮮克有終,此戒其有始而無終也。伏願殿下於此等處,益加留神,講對召接之勤,政令施措之宜,必本末齊正,終始如一,則太平郅隆之治,實基於此矣。懋哉懋哉。上曰,匈奴無來侵之釁端,而聶壹之必欲誘致何也?鎭五曰,此亦武帝失着處也。惟其好兵事,故聶壹空然欲開邊釁,務爲迎合要功之計。是以史家必以窮兵黷武四字,短武帝也。上曰,然矣。會明曰,天子之兵,有征無戰,況誘而襲之乎?漢武帝此擧,誠萬萬不可矣。上曰,傷天下之功何義也?會明曰,猶曰害天下大同之公云也,若快心於一朝之忿,則不可不瘡痍黎元,虛耗中國,以無益而害有益故耳。上合讀二遍訖。上掩卷。寅臯曰,臣禮房,而該房無公事,只有軍士房公事一度矣。仍讀奏兵曹所啓武臣賓廳講書及武經講書人員,加抄別單書入事,啓下訖。鎭五曰,臣刑房而無公事矣。上曰,史官就座。仍命退。諸臣以次退出。
上在昌德宮。停常參·經筵。
朴齊憲啓曰,左副承旨鄭基世今日不爲仕進,卽爲牌招,何如?傳曰,允。
以左副承旨鄭基世牌不進罷職傳旨,傳曰,只推。
傳曰,禮房承旨馳詣受香諸處,奉審摘奸以來。
奎章閣啓曰,新除授提學趙斗淳自鄕上來云。卽爲牌招察任,何如?傳曰,允。
吏曹啓曰,成均館直講沈宜聞以其身病,呈狀乞遞,改差,何如?傳曰,允。
又啓曰,寧陵令文治協,以其身病,呈狀乞遞,改差,何如?傳曰,允。
傳曰,朝象之泮渙,邦命之杌隉,民生之仳㒧,國計之哀痛,曾有似此之時乎?世臣喬木與國休戚之地,雖不在其位,尙思所以起而救之,況卿以卿家之人,恩遇之隆,報效之誠,今復得其可做之會,而猶此備例巽讓於其間乎?庸伸如渴之思,方且臨軒而俟之事,偕來史官更爲傳諭于左議政,期於偕來。
傳曰,君臣之間,情志相孚,然後民憂國計,始可着手,而予則曰必致乃已,卿則曰必辭乃已,則前後批與疏之重言複言者,其將歸宿於何地也?卿宜有反覆裁量,毋煩再誥者,願聞之事,偕來史官更爲傳諭于右議政,期於偕來。
假注書白時殷書啓,臣敬奉聖諭,更爲傳諭于左議政金興根所住處,則以爲,臣積犯方命之罪,顒俟罔貰之誅,恩諭之降,去益隆摯,木石之尙所知感,而顧爲此逡巡鬱抑,靡所止屆者,是豈全昧義分而然哉?誠以人臣進退辭受,有關於風俗興替,非止一己廉隅,而四維之爲國大政,卽古今之通誼也。以如臣愚蒙,如臣釁孽,如臣衰敗尫孱,謂可以出膺是命,擔當向前,則是誠非愚則妄也。愚與妄,固是臣不自揆量,而其於聖朝器使,雖在微官末僚,斷不當若是輕授,況輔相之重,而擧而畀之,不少留難,敦勉假借,儼然若名碩相與之際可乎?非但臣惶蹙罔措之憂,竊恐爲聖朝莫大之疵政。與其曠日違抗,徒損事體,無寧冒悚荐凟,早被威罰,謹當收召神思,更入文字云矣。臣旣承期於偕來之命,〈故〉姑爲仍留之意,敢啓。傳曰,知道。
兼春秋玄基濬書啓,臣敬奉聖諭,更爲傳諭于右議政朴永元所住處,則以爲,臣於史官宣批之日,猥有附奏,泥首頓地,誅罰是俟,今又伏奉恩諭,誨責敦勉,丁寧懇摯,有若國事廟務待臣而倚重者然,臣誠惶恐悶塞,不知所出。臣之一身,非己之有,而已獻於上,從前叨冒,何莫非濫越,而未嘗固讓而力辭,惟今之沁俔縮伏,甘犯罪戾者,豈臣樂爲也哉?較量於公私界分,便有大防之在前者耳。今臣所處,窮迫到極,而危苦之衷,猶有未盡輸瀉者,附奏體嚴,不敢張皇,謹當齋沐構思,冒萬死更籲。近侍之多日留淹,萬萬悚阨,惟願先賜召還云矣。臣旣承期於偕來之命,故姑爲仍留之意,敢啓。傳曰,知道。
辛亥二月十八日辰時,上御熙政堂。召對入侍時,參贊官朴承輝,侍讀官金會明,檢討官朴商壽,直閣鄭健朝,假注書李容殷,記事官金龍翼,記注官安永豐,各持通鑑第三卷,以次進伏訖。上曰,史官分左右。缺上曰,欲伐匈奴而猶通關市,何也?承輝曰,匈奴卽犬羊也,貪財無厭,故漢亦羈縻之,不逆其意者,慮或有彼之侵撓邊境,而且將行間諜利誘之計也。上曰,亦有大發兵二十七人之事,反不如小兒之便戰也。承輝曰,武帝之用心於拓土,其害流於天下,南至江淮,西至巴蜀,東至燕·齊,北至匈奴,四方騷然,民生困瘁,可勝歎哉?承輝讀自三年,止自此始。仍奏曰,張湯·趙禹之深文刻法,實欲其抵罪者衆,而罰金之多也。上文有曰,財力衰耗,法嚴令具,興利之臣,自此而始,由是觀之,張湯之深刻,亦出於聚斂之計也。大學曰,與其有聚斂之臣,寧有盜臣,若張湯者,非徒酷吏,可謂甚於盜臣者也。又奏曰,張·趙之法,嚴刻繁苛。下編亦有腹非之律,卽雖非口謗,謂內懷誹謗之心,以此罪之也。上曰,此段公孫弘之言,皆切實而善也。承輝曰,此雖如仲舒之策,公孫弘小人也。自古小人,無不善於辭令者,弘亦雖善於言辭,其言行相副,不可與仲舒等也。
辛亥二月十八日申時,上御熙政堂。別講入侍時,參贊官朴承輝,侍讀官金會明,檢討官李承輔,直閣鄭健朝,假注書李容殷,記事官金龍翼,記注官安永豐,各持通鑑第三卷,以次進伏訖。上曰,史官分左右。缺承輔曰,公孫弘雖以詐佞目之,而其對策之言,節節句句,無非切實,其在取其所長,棄其所短之義,亦多采用者,而其中致和之說,尤爲切當。自古聖賢之君,莫不以致和之道爲務,而致和之本,在於修德而已,堯之協和萬邦,黎民於變時雍者,其本在於克明峻德。以此觀之,人君修德,則下民觀感而日遷善,君民之間,心氣形聲,自相和應,而上行下效,捷於影響,其感應之效,至於天地位焉,萬物育焉。如此則何祥不至,何物不和?人君固當着念於致和之道,而臣請以目今易知之者敢陳之。殿下於近日,日開講筵,數日來又行別講,非但臣等之歡欣欽誦,雖閭巷愚夫愚婦,擧皆欣悅蹈舞,而遊藝之士,亦皆觀感而興起,絃誦洋洋,此亦召和之一端,上行之則下效之者,若是其速。伏願繼此以往,課日召接,連開別講,則聖學日就,聖德日新,致和之道,亶在於是矣。懋哉懋哉。承輝讀自臣聞之,止金馬門。仍奏曰,此如今之科體策問,以天時地理人事等目,設難爲題而問之,則對策而條辨之也。公孫弘之策,其文可謂善述,其言亦固好矣。太常之官,屈之於下,而武帝一覽於數百篇中,特置諸第一人列,是雖英明高邁,然用人之道,豈可徒取其能文能言而已哉?公孫弘卽阿世之一鄙人也。名實言行,不能相副,而武帝惟喜其順志悅己,一歲之中,右遷驟升,位至內史,此亦武帝用捨失當處也。上曰,待詔金馬門何也?承輝曰,欲備顧問,待詔於金馬門,如今之入直也。上曰,轅固以老退歸耶?承輝曰,轅固如申公之流,而不合時宜,故退歸也。又奏曰,通史與經傳之法講有異,講讀之時,若少低玉音,則有益於節宣之方,而尤便於玩索之道矣。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
金炳冀啓曰,行左承旨朴齊憲,左副承旨鄭基世今日不爲仕進,竝卽牌招,何如?傳曰,允。
政院啓曰,明日召對,取稟。傳曰,自明日經筵爲之,明日則只朝講。
又啓曰,卽者禮曹郞廳來言,明日宗廟·永寧殿修改時,本曹判書當爲進參,而判書尹定鉉有身病,景慕宮修改時,次堂例爲進參,而參判金愼根服制,參議李寅夔有身病,無以進參云。判書參議,竝卽牌招,何如?傳曰,判書參議竝許遞,前望單子入之。
禮曹判書前望單子入之,尹定鉉落點。
禮曹參議前望單子入之,李時愚落點。
御營廳啓曰,本廳騎士將李得潞身病深重,勢難察任,改差,何如?傳曰,允。
兵曹啓曰,五衛將愼致桓老病在鄕,無以上來,沈安泰,文臣兼宣傳官徐珖輔,大報壇守直官馮世鎬,俱以病難供職,呈狀乞遞,竝改差,何如?傳曰,允。
奎章閣啓曰,待敎金炳國疏批已下,卽爲牌招察任,何如?傳曰,允。
兵曹口傳政事,以馮世周爲大報壇守直官。
待敎金炳國疏曰,伏以,臣濫通朝籍,甫十閱朔于玆矣。每念古人不幸之戒,未嘗不怵焉自警,赧然自愧,一切榮觀,初非夢寐之攸擬。迺於日前,伏奉除旨,以臣爲奎章閣待敎者,聞命惝怳,莫省所以自措也。夫內閣之設,豈亶使然哉?奉列朝之謨訓,深嚴則寶文·龍圖之所由倣也,掌祕府之圖書,華要則東觀西淸之所由峻也,琅函金箱,昵瞻奎璧之象,玉筍靑綾,偏依日月之光,其所以砥礪名德,贊襄聲明,蔚然爲一世之表式者,學士待制之所由職也,其選之難,其責之重,萬萬非愚陋賤臣所可與議,則飾讓於進退之際,審持於辭受之間,亦非臣之所敢爲也。誠以冥行之無漸,輥進之不節,畢當底于顚沛傾覆而後已,臣所大憂懼者此耳。噫,天地生物,必期於成遂,父母愛子,惟在於全安,殿下於臣,旣覆燾之顧復之,亦宜位育之不失其序,長養之無越其方,今臣所叨,不翅僬僥之鼎呂,鶢鶋之鍾鼓,則不於我天地父母,而誰因誰極也?且臣父之居是職,計不過十數年所,而臣以蒙騃沒覺之類,今焉冒忝,未有超宗之文辭,遽作公著之家世,他人視臣,雖或傳以爲艶,最是居寵若驚,以榮爲懼,卽臣家庭之所服習也。臣雖無狀,其可以弁髦之乎?牙牌之下,不敢違傲,拚誥而退,冞增惶恧,玆將衷懇,冒瀆崇嚴。伏乞聖慈,仰稟東朝,俯賜刊改,俾重官方,以全微諒,不勝區區大願也云云。答曰,省疏具悉。爾其勿辭察職。
辛亥二月十九日辰時,上御熙政堂。召對入侍時,參贊官李寅臯,侍讀官金會明,檢討官李承輔,直閣鄭健朝,假注書李崙夏,記事官金龍翼,記注官安永豐,各持通鑑第三卷,以次進伏訖。上曰,史官分左右。上開卷。上曰,上番讀之。會明讀自弘奏事,止商車。上曰,文義陳之。會明釋義訖。上曰,公孫弘此言,可知其尤奸也。會明曰,武帝以汲黯廷詰之語,問於孫弘,而弘之此對,出於臨時粧撰也。仍奏曰,公孫弘·汲黯,邪正之相反,不趐如薰蕕黑白焉,夫目之於色,鼻之於臭,則固不可以黑爲白,以蕕爲薰,然猶心則不然,如鑑之虛靜,然後照之無私,物莫逃形,一有私意累之,如鑑之塵,則卽昏而蔽矣。黯之以諫諍爲己任,屢犯威顔,夫人之所難也,帝亦嘗賢之矣。然敬憚之不已而疎遠之。弘之平生,惟便佞取容而已,卽此數事之無恥已甚,亦帝之所燭也,然日益親愛,遂至輔相,賢者之易疏,佞人之易親,有如是矣。譬如人病渴於此,弘則是伐性之麴糵也,其甘易耽,故害必喪身,黯則是苦口之藥石也,其毒也眩,故利於速瘳,然帝方安於護疾,而果於忌醫,卽蔽之在心故也。其邪正取捨,安得不一切反常也?夫賢賢惡惡,凡人之常性也,怨矯非爲摘過,悅阿意爲愛己,下愚之倍德也,處人君之位者,其可反常性而蹈倍德乎?但佞必多才,佞則似忠,有如紫之亂朱也。故辨之惟恐不早,去之惟恐不遠,辨而去之,惟在君心之明,如天地之至公,日月之無私而已。聽言考行,而求之於理之當否,則何難辨乎?伏願深加省察焉。上曰,下番讀之。承輔讀自匈奴,止知入。上曰,文義陳之。承輔釋義訖。仍奏曰,衛靑之將略勇武,雖非截然,有勝於李將軍·公孫賀諸人,而靑之獨能成功者,特以與士卒有恩故也。夫兵者死地也,驅士卒於死地,而若不施恩,則雖有億萬之衆,必將離心,而麾下之兵,反爲敵國矣。施之以恩,則士皆感服,而願爲之用,可使以少禦衆,以弱敵强矣。自古善將兵者,皆務施恩之道,吳起之親裹贏糧,與士卒分勞苦,田單之身操版鍤,李牧之日擊牛餉士,楚莊王之慰勉三軍之寒,而皆如挾纊者,此皆施恩於士卒,而得其和悅之心者也。施恩之道,無往不可,守宰之牧民,人君之治國,皆當以爲務。是故孟子曰,推恩足以保四海,不推恩無以保妻子,此固王天下之道,而推恩之要,在於行仁政而已。堯·舜之帥天下以仁,文王之發政施仁者,皆所以民自感恩而歸化也。伏願懋念焉。上曰,參贊官讀之。寅臯讀自元朔,止奏可。上曰,文義陳之。寅臯釋義訖。仍奏曰,薦孝廉者,如今之各道薦剡,經明行修者,若無執事者之采探仰聞,忠信孝廉之士,人君何由知乎?武帝本是英傑之姿,欲興廉擧孝,紹述聖緖,其意甚盛,而末乃以征伐律令神仙等事,耽惑心志,駸駸不返,且如公孫弘·張湯輩,左右登庸,壅蔽聰明,竟至於不保初心,豈不歎惜乎?上曰,閣臣讀之。健朝讀自李黃,至長策也。上曰,文義陳之。健朝釋義訖。仍奏曰,主父偃·嚴顔·徐樂輩是是游說之士,未必皆賢人君子也。然而武帝能有容諫之量,虛受之美,故四方之士,無論賢不肖,各陳一言,欲售其進用,以此段觀之,朝奏而暮召入,則以一介書生之言,登撤九重而被召,若是神速矣。是可見武帝之雄才大略,聰明特達之事也。文帝時亦有郞官上書者,未嘗不止輦受言,言可用則采之,言不可用則置之,此是不以人廢言之意也。故書曰舍己從人,詩曰詢于芻蕘,伏願體念焉。上曰,八事爲律令者何義也?會明曰,除諫伐匈奴一事外,論律令之寬嚴輕重者合八條云也。上曰,史官讀之。龍翼讀自徐樂,止千金。上曰,文義陳之。龍翼釋義訖。上曰,畏其口者,何義?承輔曰,畏主父偃之謂也。上曰,畏而賂之,欲以此防口者也。上曰,推數循理者,何謂也?會明曰,推氣數循事理而參證之謂也。蓋以爲秦有土崩之勢者,民怨而天怒故也。今關東饑饉,北邊騷擾,民皆不安其生,不安則怨,必至之理也,民怨則天怒,亦必然之數也。是以恐當有土崩之患云也。夫事理之當否差殊,而氣數之盛衰隨之,故天心之與奪,專係人心之向背,此等處,伏願深察焉。寅臯曰,數與理者,如云天理人事也。上合讀一遍。上曰,得胡首之首字,何義乎?會明曰,首與虜數合爲七百云也。秦法得一首則賞爵一級,故斬一人曰首曰一級,而虜是擒獲生口之謂也。上曰,諫伐匈奴者,卽諫其勿伐之謂乎?抑諫使伐之之謂乎?會明曰,諫者諫止之謂也,諫勿伐故其辭亦與嚴安大同矣。上曰,一歲中四遷,得無過濫乎?承輔曰,如其賢也,雖超遷擢用,未爲不可,而至於主父偃,無德行無功業,而有此超薦者,可謂過濫,而官人之道,似不當如是矣。寅臯曰,中大夫之職,秩如今之亞卿也。上掩卷。上命史官就座。仍命退,諸臣以次退出。
上在昌德宮。只朝講。
藥房提調李景在,右承旨李寅臯啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
政院啓曰,明日常參·經筵,取稟。傳曰,只晝講。
又啓曰,備邊司郞廳來言,今日賓廳日次,而領議政權敦仁無時急稟定事,左議政金興根,右議政朴永元未肅拜,不得來會云矣。敢啓。傳曰,知道。
傳曰,禮房承旨馳詣受香所,奉審摘奸以來。
奎章閣啓曰,提學趙斗淳疏批已下,卽爲牌招察任,何如?傳曰,允。
傳曰,明日人日製,通方外爲之,試紙用大好紙,大提學待明朝牌招。
傳曰,藥院都提調有闕之代,前望單子入之。
內醫都提調前望單子入之,領府事鄭元容落點。
以京畿監司洪在喆狀啓,陽城縣監李秉羲遭母喪事,傳曰,令該曹口傳差出,催促下送。
以司謁口傳下敎曰,嶺伯使之斯速辭朝,而疏批之下,又至多日,尙不出肅,政院申飭,其委折知入。
以司謁口傳下敎曰,每有飭敎,輒稱情勢,情勢何時可已乎?更爲嚴飭肅命。
禮曹啓曰,今二月二十四日行寧陵忌辰祭,香祝,本陵官員一員,當爲前期祗受陪往,而參奉入直,令未差,無以推移擧行,令有闕之代,令該曹以在京無故人,口傳差出,以爲受香之地,何如?傳曰,允。
又啓曰,卽接宗廟署所報,則明日人日製試取時,本署官員俱爲觀光云矣。依定式本曹佐郞李東韻,假官差送,以爲代直後赴試之地,何如?傳曰,允。
又啓曰,卽接永禧殿官員所報,則明日人日製試取時,本殿官員俱爲觀光云矣。假官一員,依定式令吏曹以成均館官員,口傳啓下,以爲代直後赴試之地,何如?傳曰,允。
又啓曰,卽接徽定殿官員所報,則明日人日製試取時,本殿官員當爲觀光云矣。假官一員,令吏曹口傳啓下,以爲代直後赴試之地,何如?傳曰,允。
又啓曰,卽接景慕宮官員所報,則明日人日製試取時,本宮官員俱爲觀光云矣。假官一員,依定式令吏曹以成均館官員,口傳啓下,以爲代直後赴試之地,何如?傳曰,允。
司諫李彙圭,掌令愼尙欽,校理姜㳣,修撰李承輔啓曰,噫嘻痛矣。書九之罪,可勝誅哉?亂臣賊子,從古何限,而窮凶絶悖,未有如裕賊,裕賊之根窩,卽書九庚申一疏是已。其疏之上下屢千百言,閃忽疑眩,莫可摸揣,而旨意肯綮,專在於彼固曰四條,外托義理之說,而內售沮戲之計,陽爲承順之態,而陰懷惎間之謀,語脈所歸,手脚莫掩。言之體栗,不敢痛陳其逆節,思之膽掉,不忍歷擧其罪案,而傳敎中前茅裕賊之敎,實是燭姦之禹鼎,照魔之秦鏡也。於戲,我正宗大王五晦筵敎,卽明諭御極後用舍進退,斷自淵衷之意,而書九乃敢杜撰聖旨,動搖大計,凶圖禍心,一轉而爲裕賊,如印一板,如貫一串,終至有宜學之遺醜餘孽,得以藉口,詡之以闡明,稱之以對揚,此豈一朝一夕之故哉?涓涓之流,始自書九,而滔天於裕賊,餘波於宜學。顧今拔本塞源之方,亶在乎先正書九之罪,而鬼誅已加,王章莫伸,輿情之憤菀,何時可洩,世道之憂虞,何日可弭?請書九亟施追奪官爵之典。答曰,不允。
司諫李彙圭,掌令愼尙欽啓曰,噫嘻痛矣。國榮之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極,主張者榮賊,亂逆之犯分干紀者,從古何限,而豈有若此賊之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉,而髮豎眦裂也。當此義理大明,凶逆嚴討之時,藥院之日記,旣已査出,臺臣之緘答,如是明的,則追奪之當律,不容一刻少緩也決矣。千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而幸我正宗大王廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。噫嘻痛矣。裕賊之罪,可勝誅哉?辛酉夏一疏,包凶蓄禍,暗售梟獍之腸,都人尹·姞等句語,排布陰譎,曲堗徙薪之援比,指意凶憯。卽此一段,其沮戲大婚之凶肚,背馳正宗大王之逆節,綻露無餘,渠以今日北面之臣,乘國運不幸之時,而疑難熒惑,潛圖不逞之計,是可忍也,吁亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣。而末來渠之傍祖權韠時事,隱然自況者,尤何等窮天地所無之極逆大憝也?凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民伏法之後,其凶謀逆節,尤益彰著,此與身死旣久之後追律之例,大有異焉,不可援用尙魯追施之律。請物故罪人裕,亟施孥戮之典。噫嘻痛矣。亂臣賊子,何代無之,豈有如漢祿之窮天地亘古今至凶至悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃牖下,輿憤莫洩。古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼以爲明證。嗚呼,尙忍言哉?一種不逞之徒,乃敢讎視我君父,必欲謀危我宗國,梟音獍舌,脈絡相通,蛇糾蚓結,腸肚互連,量·能之殊塗共轍,而無不干犯於莫重莫大,煥·裕之護法傳神,而莫非誣逼於不忍不敢,國勢日就岌嶪,倫彝幾至斁傷,千怪百變,層生層出,以至於達賊不道之奏,如貫一串。苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典。追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至。殿下試思之。前乎漢祿而豈有如漢祿,後乎漢祿而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已。以此律而施之於此賊,果可以夬雪君父之讎,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不知權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩。請逆賊漢祿,亟施孥戮之典。噫嘻痛矣。亂臣賊子從古何限,而豈有如龜柱窮凶絶悖也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習而潛蓄禍心,長其覬覦之計而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一貫串來,同室之內,腸肚相連,若其根柢也源委也,莫非此賊,而得保首領,臥斃牖下,凡今日含生之倫,孰不腐心痛骨,如不欲生,而最其大明律一事,卽有天地君臣以來所未有之極逆大憝也。思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跽敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮。請追奪罪人龜柱支屬應坐之類,一依尙魯例,施以散配之典。噫嘻痛矣。凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撑腸拄腹,都是禍心,聽言觀貌,罔非戾氣,平生伎倆,專在於凶國而讎君,晝宵營爲,亦出於戕人而害物,好惡所到,忠逆立判,威勢所在,逋逃咸萃,附己者謂之向國,而奬拔汲引,如恐不及,異己者謂之背馳,而擠陷網打,無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥·日滔天之禍,鼓唱悖論,馴致裕·玉讎國之計,一番逆變起,而莫不根柢於渠,一番凶獄出,而罔不窩窟於渠。渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶焰雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀對質於鞫庭,必將滿口輸款,而無一辭自明之端矣。噫,敬·觀之窮凶而染成者渠也,龜·祿之絶慝,而掩護者渠也。渠以爲見驅,則觀鎬曰見驅,渠以爲非逆,〈則〉觀鎬曰非逆,耳擩口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之客,托身於榮賊之家,〈而〉備盡諂諛之態,至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作逆作賊之一大斷案耳。噫,彼龜·祿輩包藏不軌,謀危宗社,及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩諱龜·祿輩眞贓之妙籌長策,龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣。其一而二,二而一之狀,不亦凶且憯乎?惟我正宗大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無爲有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地,以是而脅持君父,以是而威喝朝野,魯賢之逆變,由是而醞釀,達淳之邪說,由是而源委,候班不參之逆節在此,史局割席之凶肚在此,而改號時違牌,幸行後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,吻然相符矣。臣等合辭所陳剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二跋,旣伏罔赦之案,讆言五條,莫掩自唱之跡,入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉。以渠之眷遇也邇密也,逆祿之八字凶言,旣已自渠口傳說,賊龜之乙未冬悖說,亦必先他人問知,其何不於正宗大王一初淸明,庶政惟新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變,無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張,龜·祿之餘醜,孰從而蚓結乎?然則今日國勢所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也,龜·祿應坐之典,烏可已乎?特以大官之曾忝也,鬼誅之先加也,故依律處斷,雖恨未及,尙魯之例,在所不已。幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮。請追奪罪人鍾秀支屬應坐之類,一依尙魯·漢祿例施行。噫嘻痛矣。今此鍾·振諸賊之凶,思之膽掉,言之骨靑。蓋其陰謀逆節,适·璉之今又出也,凶言悖說,雲·海之所不道也,是乃窮天地亘宇宙之極惡大憝。雖幸天討略行,王章少伸,尙何足夬洩神人之憤也哉?鍾一則藉其門蔭,獲霑祿仕,國家何負於渠,而梟心獍腸,與生俱生,幸西賊之有警,則曰當爲蜀漢,分院兵助勢之策,湖南伯得差之願,無非劇逆之斷案,而乃與振采·友文等結爲血黨,五字八字之凶言,猶爲不足,而必以二字至不道之言,和應於合有變通之說,甚至街路上訩訛而極矣。振采則伎倆妖慝,行止閃忽,出沒京鄕,左道誑惑,連腸接肚於鍾一·光友之徒,憑藉讖緯之書,濟其邪誕之術,二萬石軍糧之積庤,縉紳家火具之潛埋,指卯日而擧事爲期云者,莫非做作妖言,煽動人心之計,而至於第一子指擬之目,十三日至凶之說,與鍾一,一而二,二而一。似此今古所無之逆,不可只施治逆之常典。适·雲已行之例,不用於此賊,而將何施乎?請大逆不道罪人鍾一·振采,竝施适·雲之例。逆賊友文,跡本卑微,性又奸慝,投身於鍾一,甘作爪牙,許心於振采,結爲兄弟,托鍾一於振采,則謂以可用,薦振采於鍾一,則稱有神術。逆賊光友,本以鄕曲賤孽,托爲凶徒死士,父事振采,兄事友文,欲輸軍糧則轉到南陽,凡爲群凶之指使,率皆挺身而樂赴,將臣家將欲火攻,所營何事?店舍綢繆之言,致後丁寧和應,南中兵火之說,延壽爛熳酬酌,卽此數段,已足爲諸賊之眞贓斷案。至於正月十三日凶言,卽是窮宙亘宇,所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩。請逆賊友文·光友,加施孥戮之典,致後·延壽,竝施孥籍之典。噫嘻,宜學以卑微之流,賦憯慝之性,行己則巧佞而善爲狐媚,發跡於陰邪而養成虺毒,屢竊踰濫之職,而睯不知分,常蓄希覬之心,而急於射利,敢以嘗試之計,投呈凶慘之書,其上段諸條,罔非爲人臣所不敢道者,而肆然筆之於書,悍然發之於口,卽此一款,合施萬戮,而至若下段所云義理二字,卽我上下大小三十年秉執而遵守者也。今安有晦明之可言?渠乃陰懷惎譖之謀,公肆疑亂之說,反復閃忽,指意絶悖,此皆逆裕·書九輩,所嘗沿襲之套語也。且以鞫招觀之,稱煥之以君子,詡書九以名流,則裕賊亂逆情節,書九爲之前茅,宜學爲之後殿,一串貫來,首尾和應之眞贓斷案,於此焉畢露矣。然渠以蟣蝨之賤,不識魚魯之辨,烏知義理之果爲何物,闡明之當用何道哉?此必有暗相綢繆,先設機關者,盤覈許久,端緖未究,此已輿憤之所共切,隱憂之所愈深者也。況今天網甚恢,凶種尙遺,治逆之政,終有所未盡者。請正法罪人宜學諸子,亟施散配之典。噫嘻痛矣。自古亂逆何限,而豈有如魯敬之凶譎奰慝,蔑倫敗紀者乎?平生伎倫,無非戕人害物,晝宵營爲,都是凶國禍家,兜攬華膴,躐躋崇顯,朝家於渠,恩至渥也,而不思報效之道,忽生憾懟之意,乃有生死不得,抑情仕宦之說,此何等時,强抑其情,乃敢萌心,公肆發口,自露鬼蜮之情態,莫掩梟獍之腸肚。當大婚爰定之初,卽一國慶祝之會,而渠乃陰懷惎憯,極其誣悖,傳襲於賊裕,護法於賊裕,潛蓄包藏,和盤托出,顯售不滿,倡爲悖說,動搖沮戲,斷案斯著,故雖以先朝曲加包貸之處分言之,至有言行不謹之敎,昭如日星,嚴若鈇鉞,則其言凶圖也,其行逆節也,不謹則無將,無將則必誅,其無君無母之心,不道不敬之律,歷萬世而掉脫不得者也。況於今日義理,尤急闡明,而何幸乾道孔昭,天討大行,追奪之律,纔有成命,神人之憤,庶可少洩,而罪止追奪,不足以稱其惡,剖戮跽斬,雖難用於古法,瀦家孥籍,亦自有於彝典。況其凶種餘孽,尙此假息,書所稱殄滅無遺,毋俾易種者,不施於此賊,而將於何施?請追奪罪人魯敬,亟施孥戮之典焉。噫嘻痛矣。亂臣賊子,從古何限,而豈有如醇壽之至凶絶悖者乎?本以陰慝之性,敢生樂禍之心,結交匪類,所綢繆者凶謀也。晉鏞家夜會,鍾協處參席,互相酬酢,俱極凶憯,證招如執左契,干犯已成斷案,神人之所共憤,覆載之所難容,萬戮猶輕,三尺已施,而不可只誅其身而止。請謀反大逆不道知情不告罪人醇壽,亟施孥戮之典。噫嘻痛矣。世變層生,亂逆何限,而豈有如今番捕廳諸賊之至憯絶悖者乎?噫,彼兩女,俱以至微至賤之妖物,白做如狂如譫之凶說,乃敢譸張,無難傳播,甘犯萬戮猶輕,千剮無惜之罪。至如賊澤,本以蟣蝨之賤,素蓄梟獍之腸,以不忍聞不忍道之凶誣悖說,稱以上變,又從以傅會增衍,發之於口筆之於書,作此窮天地亘萬古所無之逆變者,思之膽掉,言之髮豎。如許窮凶極惡之妖女逆豎,孰不欲手磔口臠也哉?設鞫正法,王法卽然,而大僚求對,直請處分者,以其辭語極凶,無以如法問招也。第念凶如此賊,妖如此賊,未加肆市之典,而誅止其身,戮不及孥,則其可曰國有三尺乎?聖批若曰,固當以大逆議律,則此賊之爲大逆,旣已洞燭之矣。又若曰,身後加律,實關格例,臣等竊以謂,振古所無之凶賊,何可膠守於格例,使王章未伸而輿憤莫洩乎?請梟示罪人澤,捕廳勘斷罪人金·河兩女,竝亟施大逆之律。噫嘻痛矣。亂臣賊子,從古何限,而豈有如尹致英·徐相敎者哉?尹致英卽一疲殘宵小也。賦性本自巧令,行己工於奸黠,跳踉放恣,縱曰俱生,凌轢噴,抑亦何習?平生伎倆,不過欺人而黷貨,晝宵揣摩,罔非招權而納勢,護法於秉鉉而樂蓄禍心,後勁於秉鉉而竊弄威福,有識憂嘆,厥惟久矣。乃至有主張徐相敎之疏,而益見其無所不爲,是可忍也,孰不可忍也?十手所指,萬口皆言,卽此一事,爲渠死有餘罪之罪也。噫,彼徐相敎之年前疏中伺察宮闈,顯有締結之跡一句語,何其無倫絶悖之甚也?宮闈二字,是何等莫重莫嚴之地,而乃敢以伺察締結等語,肆然筆之於書,是豈北面於今日者,所可忍也乎?是誠雲·海之所不敢道,而窮天地亘萬古,所無之逆節也。惟我慈聖殿下,以妊·姒之德,兼女堯之聖,母儀一國,五十年于玆矣。凡今日橫目而圓顱,戴天而履地者,孰非慈覆中物,而彼相敎·致英,乃敢甘犯誣逼,或自爲主張,或聽其指嗾,此皆擧國臣民之腐心痛骨,必欲手磔而口臠之也。雖若眞贓畢露,斷案已具,此必有樂禍之流,綢繆包藏,嘗試之不足,而竟乃直露其情狀,從可以察影而知形矣。此又擧國臣民之期於鞫覈,不得請則不止者也。噫,不忠於我大行朝之罪人,旣伏其辜矣,彼誣逼我慈聖殿下之罪人,獨非我大行朝之罪人,殿下之罪人乎?慈聖殿下雖以哀遑之故,而姑靳究竟,殿下其何可一日容貸,滿庭諸臣,其何敢一日而忘君讎國賊也?春秋嚴無將之誅,漢法重不敬之律。夫以窮凶絶悖如相敎·致英,而當鞫而不鞫,尙逭天誅者,古今寧有是也?請薪智島荐棘罪人尹致英,金甲島荐棘罪人徐相敎等,竝令王府,設鞫得情,夬正典刑。噫嘻痛矣。李應植·申觀浩之罪,可勝誅哉?俱以麤鹵無恥之徒,專事貪饕不法之習,眼無朝廷,力擅威福,一串如貫,衆惡皆萃。李應植則遞據戎垣,濫躋卿資,於是乎狼心漸肆,鴟張益甚,醜類之聚爲聲援,馴致縱恣之勢,賤孽之侵及平民,至行殘虐之擧,此猶緦功之察耳。至於私撥一事,奉迎之行,何等尊嚴,而飛騎之先於陪衛者,其心所在,有不可測。渭橋請間,尙被宋昌之斥,跡渠所爲,合置何辟?申觀浩則賦性之奸黠忒甚,早年之兜攬殆遍,驟綰戎符,自作聲勢,大門賂門,益加貪縱,乳臭小兒,至褻公器,龍斷賤夫,互競市利,許多罪犯,已極駭惡,而最其私室製藥,是豈臣分所敢爲者哉?卽此一事,斷案已成。無將之律,如彼其嚴,不敬之誅,渠焉敢逭?似此干紀犯分之輩,寔是神人之所共憤,王章之所必討,其在別慝之義,寧緩盤覈之擧?請古今島荐棘罪人李應植,鹿島荐棘罪人申觀浩,竝令王府,設鞫得情,夬正典刑。噫嘻,秉鉉之罪,可勝誅哉?狠毒奸黠,威萃一身,妖惡眩幻,卽其長技,佞辯則林甫之劍蜜,自成心法,夸習則主偃之鼎食,常作口業,平生伎倆,無非戕人而害物,晝宵揣摩,不出嗜利而黷貨,濫躋崇顯而擅行威福,孤負委寄而專事欺蔽,脅制朝廷,詿誤當世,似此負犯,擢髮難數,而至於辛丑岐貳之論,是何等極逆大憝也?前啓之必以此爲衆惡之首者,是尤王法之所必誅也。惟我大行大王,明燭其情狀,薄施三危之竄,旋推再生之恩,此誠全保之至仁盛德也。在渠道理,固當縮首遠屛,沒齒自靖,而鴞音終不知革,蜮影工於潛射,全無顧忌,自處有若恒人,窺探動靜,妖子出沒城闉,苟有一分人心,焉敢乃爾?最是東朝傳敎中,事君不以其道,人臣之極罪也。象魏自在,慈旨嚴於鈇鉞,國言如沸,聖批明如日月,是所謂大夫國人皆曰可殺,則殺之者也。論其干係,卽先王之罪人也,三慈殿之罪人也,宗社之罪人也,抑亦爲殿下之罪人也。何幸乾斷廓揮,處分已下,神人之憤,得以少洩,而慈敎若曰,除非上累君德,必害及生靈,俗習之渝薄,民邑之困瘁,是誰之故也,以啓後無窮之弊,將至於莫可收拾之境,究其負犯,有甚於稱兵召亂。夫以罪浮稱兵之逆憝,而不施肆市之顯戮,職非大官,而只賜其死者,豈非失刑之大者乎?王章似伸而未伸,輿論似快而未快,到今次第應行之律,不可以誅及其身而止。請賜死罪人秉鉉諸子,亟施遠地定配之典。噫嘻,李能權·金鍵,卽幺麽一武夫耳。俱以麤鹵之類,敢生奸濫之習,始以貪饕財貨,而腸肚相連,終焉樹布黨援,而羽翼已成,千妖萬惡,一串貫來。李能權則妖態至發外貌,禍祟遂作始俑,工於狐媚,行事一是狡黠,甚至狗盜公貨,無難乾沒,驟進看作分內,濫帶率多格外,論其躬犯,實爲首惡。金鍵則始慕妖能,效其心法,終與凶應,分成角立,衛班愚濫之態,輿儓莫不戟手,雄閫貪虐之跡,行路皆爲掩耳。蓋此輩之伎倆,始於趨附不已,末乃跳踉無憚,此誠國朝以來,所未有之變怪也。朝威下褻,胡至此極?豈可以韎韋之賤,置於不足責之科,將使干紀之徒,仍作漏網之類也哉?王章不可以終屈,輿論不可以久遏。請蝟島安置罪人李能權,荏子島安置罪人金鍵等,竝令王府,設鞫嚴覈,夬正典刑。答曰,不允。
掌令愼尙欽啓曰,噫嘻痛矣。世道詿誤,義理晦塞,至於今番秋曹罪囚而極矣。渠以鄙悖之類,潛蓄凶慘之計,肆發通文,投諸賢關,遣辭陰險,引用凶悖,字字狡慝,句句閃忽,耳目難掩,手脚盡露,聞者髮豎,思之膽掉。固當卽地設鞫,不日正刑,而只令秋曹,盤覈情節,略加刑訊,旋卽酌處,雖出於大聖人好生之德,豈有亂言不道自服遲晚,而罰止島配,假息覆載之間者乎?若以言出卑賤,事已勘處,置而不論,其可曰闡義理而嚴懲討乎?請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。答曰,不允。
司諫李彙圭啓曰,梟示罪人性世與劇逆載榮,一而二,二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世,亟施孥戮之典。噫嘻痛矣。人心陷溺,世變層生,至於秋曹而極矣。渠以卑微之流,敢蓄凶悖之心,肆發通文,投諸賢關,造意閃忽,引用絶悖,字字狡惡,句句凶逆,耳目難掩,手脚盡露,聞者髮豎,見之膽掉。幸賴首善之地,至有捲堂之擧,固當卽地設鞫,不日置辟,而只令秋曹,盤覈情節,略加刑訊,旋卽酌處,秋堂聯疏,實出執藝之義,而特以好生之聖念,遂付傅輕之科,世豈有亂言不道自服遲晚,而生出獄門,假息覆載之間者乎?今若諉之於言出卑賤,事已勘配,而置而不論,則其可曰國有三尺乎?請古今島爲奴罪人韓鼎鎭,亟令王府,設鞫得情,夬正典刑。答曰,不允。
吏曹口傳政事,以洪莘謨爲寧陵令,尹性善爲宗廟令。
判府事朴晦壽箚曰,伏以臣以藥院乞解,修箚煩懇,歷計前後,亦旣屢矣。伸誠盡分,義在殫竭,職任攸司,常情所同,臣豈昧斯,輒敢唐突?蓋有所不得已者存耳。癃至故病甚,病甚故禮闕,始猶勉策,復或自恕,及至顚倒不堪而後,乃敢冒悚仰暴,今又不容不一番瀆撓矣。臣之自來貞疾,積聚卽源委之祟,溏泄乃著現之證,而又於日前,緊觸外氣,痰結膈痞,寒熱交攻,頭目眩轉,而不辨尋丈,神精迷瞀,而如墮烟霧,少或動作,虛汗如漿,宛轉床笫,不省四到,目下形症,實無束帶造公之望,今日本院日次,又未免闕禮,冞切皇恐,如負大何,玆將見狀,仰干崇聽。伏乞仰稟東朝,許解臣藥院之任,俾病情少寬,賤分粗安焉。答曰,省箚具悉卿懇。愼節奉慮,所辭藥院之任,今姑勉副。卿其安心調理。仍傳曰,此批答遣史官傳諭。
行上護軍趙斗淳疏曰,伏以,臣歸自先壠,行及郊畿,荐伏奉館閣寵旨於道里茇履之際,去來俱榮,瞻聆與聳,史事纂修至重,牙牌典式莫嚴,遂不免顚倒肅命而退,而顧惟長三館而首一閣,名碩所難能,而臣今褎然而居之矣。蒙不揆度,厚誣當世,冒玷乎文學詞命之列,固臣罔貰之罪也。然惠徼庇覆之私,遄獲遣免之恩,一斥在所不復,再膺抑又何謂?至於閣職新命,有不禁淸涕之汍瀾者。噫,臣眇末發軔,待制之選,邇來二十有五年矣。時則純考久道登成,闓澤翔洽,翼廟代聽維新,离照旁達,玆誠千載一有明良之會,而如臣弱植,首叨華掄,是宜有涓塵補報,以少酬洪慈之萬一,而跡其本末,惟藉此媒榮,爲進取先列之途而已。今於梧雲桑劫,萬事邃古之後,拾屢級而長其席,復尋花甎之步,重躡木天之居,則位地之亢崇,事任之嚴重,旣非往昔新進之比,而白首乾沒,所以藉手者何事?夫文衡之不常設,近規也,而有缺之輒補代,爲史事也,內閣之所繇建,精義也,而長僚之不輕授,爲公器也,修辭尙猷之無能,而詭售三長之用,砥名勵行之無素,而猥處群英之右,而前望再叨,終涉苟艱,已試蔑聞,莫揜底蘊,則臣不足言,其於論德與能之政,得無可議者乎?況臣從前目疾之不可奈何於文字尋數之役者,今且日障而月以瞖,凡於蒐涉掌古,裒輯記注,纂次雲漢之章,出入晝日之筵,非臣已痼已癃所可與也。不特此也,館閣主持之爲人士上榮,而一時兼據,又係絶罕之事,臣顧夜行不息,酲奔自恣,以咎悔爲休佚,視顚沛如拱趨,盈溢之理,已有此必無幸之疾,力不從心,辜負是甘,損之又損,雖曰道家之語,而在臣身,不啻爲眞切砭焫矣。天地以好生爲德,父母以止慈爲恩,臣愚所以攢我聖明,亦惟曰好生也,止慈於臣也,猥暴刳剔之懇,仰冀終始之澤。惟聖明仰稟慈旨,將臣所帶文衡閣學兩銜,劃行鐫改,以幸公私,千萬幸甚。答曰,省疏具悉。卿其勿辭行公。
辛亥二月二十日辰時,上御熙政堂。朝講入侍時,領事權敦仁,特進官李景在·徐念淳,同知事趙得林,參贊官兪鎭五,侍讀官金會明,檢討官李承輔,司諫李彙圭,掌令愼尙欽,假注書李容殷,記事官金龍翼,別兼春秋金炳㴤,各持論語第一卷,以次進伏訖。上曰,史官分左右。缺鎭五曰,法講體例至嚴,而自上讀新受音之前,上番玉堂,徑先奏文義,做錯非細,推考,何如?上曰,依爲之。出榻敎缺承輔曰,今曰有朋自遠方來不亦樂乎,又曰,人不知而不慍,不亦君子乎,於此二條,可見大聖人爲學之次序,亦可知至公無私之意也。夫爲學之道,惟患己不知,不患人不知,而只當務己之學,而以善及人而已矣。人之知不知,有何損益於爲吾之學乎?夫吾之所能,人皆能之,吾之所得,人皆得之,至於朋來遠方,則樂在於信,從者衆而不在於一己之有得,故其樂也,卽天下之公也。若或以己之善,便有自足之心,欲人之知,而人或不知,則慍在於人不知,而不在於己不知,故其慍也,卽一己之私也,於斯二者,一心之公私,較然甚明矣。樂固由我而發於外,故順而易矣,慍是由人而槪於吾心,故逆而難矣。人不知而不慍,尤是學問中最難處也。是以朱子曰,譬如喫飯只要自家之飽,而旣飽則何必問外人之知不知乎?此固聖賢善譬處,而使後世學者,曉然易知也。朋來而樂,不知而不慍,如非學業之極其至而成其德,則無以如是矣。大凡學問之道,當務學業之博洽,而不以知不知,有所纖芥,則自無一毫之私,而至正且公,可以至於樂且不慍之域,伏願懋念焉。缺得林曰,大學·論語,非但爲入學之次第,亦相爲進道之表裏。以學而篇言之,學習而悅,明德之事也,朋來而樂,新民之事也,不知不慍而爲君子,止於止善之事也,一章之中,大學三綱領具矣。故學者先讀大學,定其規模,次讀論語,立其根本者,以其格致誠正之學,操存涵養之工,體用相須,本末互用,兩行不廢,如車輪羽翼焉。今日殿下,畢講大學,始讀論語,克篤於溫故知新之業,益著於次第進修之效,則聖學將就,自底於光明緝熙之域矣。伏願殿下懋哉。缺
上在昌德宮。只晝講。
自申時至人定,灑雨下雨,測雨器水深一分。
政院啓曰,明日常參·經筵,取稟。傳曰,只晝講。
金炳冀啓曰,同副承旨朴承輝今日不爲仕進,卽爲牌招,何如?傳曰,允。
吏曹口傳政事,以李憲堯爲陽城縣監。
傳曰,都承旨持此御題,與大提學偕往泮宮,試取以來。
政院啓曰,臣敬奉御題,與大提學趙斗淳,偕往泮宮,人日製儒生試取,則收卷爲一千四百六十五張矣。捧入之意,敢啓。傳曰,知道。
傳曰,人日製賦居首三下幼學李周性直赴會試,之次草三下生員洪承裕給二分,之次次上幼學徐最淳等三人,竝令該曹考例施賞。
傳曰,入格儒生明日協陽門外施賞。
右承旨李寅臯書啓,臣敬奉聖批,馳往傳諭于左議政金興根所住處,則以爲,臣之猥徹三籲,非敢效大官故事,夫國家事之有進無退者,用人而得其人則進,不得其人則退,此誠安危之機也。臣之非其人而强進其所不進進焉,則國事之日退,當何所止屆也?至於情與病,此非人力所可推移而前却之者也。至慟在心而磨滅不去,乖證迭發而醫治不效,此生此世,無復抗顔强力之時,則瞻望雲天,惟有涕無從而已。臣情到此,寧不慼乎?近侍之陋地相守,轉益惶懍,亟命召還云矣。臣旣承期於偕來之命,故姑爲仍留之意,敢啓。傳曰,知道。
戶曹啓曰,眞殿增修時,唐家五峯屛·龍床,當爲新造,而本曹無可合之材,長生殿退板四立,取用,何如?傳曰,允。
禮曹啓曰,來三月十三日大王大妃殿母臨五十年慶科庭試文科,親臨與命官,何以爲之,而處所以何處擧行乎?敢稟,傳曰,春塘臺親臨磨鍊。
傳曰,偕來史官還入。
傳曰,嶺伯事,誠莫曉其意也。往事昭晳,可謂無復餘蘊,而每於官職辭受之際,輒以此撕捱,不但酬應之支煩,分義道理,還涉屑越,萬萬未安。觀察使之任,以外補施行,使之卽日辭朝。
政院啓曰,慶尙監司李紀淵,謂以情地,去益惶蹙,席藁闕外,終不承膺,極爲未安。推考,何如?傳曰,允。
傳曰,前後飭敎,不啻懇至,而一向力抗,此何道理?慶尙監司李紀淵,卽其地定配。
以同副承旨朴承輝牌不進,罷職傳旨。傳曰,只推。
奎章閣啓曰,直閣鄭健朝疏批已下,卽爲牌招察任,何如?傳曰,允。
義禁府啓曰,明日人日製通方外爲之時,本府都事皆爲赴擧,只有武都事一員當直入直,而本府入直,公事回公都事,無以推移。假都事二員,令該曹口傳差出,以爲分排擧行之地,何如?傳曰,允。
又啓曰,慶尙監司李紀淵卽其地定配事,承傳啓下矣。李紀淵慶尙道大邱府,卽其地定配,而以承傳內辭意具罪目,依例發遣府都事,押送配所,何如?傳曰,允。
直閣鄭健朝疏曰,伏以,臣聞本朝世閱之家,擢高第登顯仕者,皆肇軔乎參外·參上,而最重圈錄之選,蓋所以博寀議而重廷望也。一被注簡,世稱爲名掄妙遴,而入則遊日月之側,出則處琳琅之府,光寵焜赫,亨衢在前,是豈庸碌蔑稱者所嘗僥濫也哉?臣甫踰弱冠,倖占桂籍,未幾何而載筆蘭省,依近香案,又未幾何而超秩袋銀,名膺奎華。省躬非據,踧踖靡措,何敢爲趨造之計?而時則牙牌宣召,靑綾聽漏之際,受詣閤門,受告中謝,旋又瀛館淸銜,錦花添耀。世所稱參上外圈錄之選,以臣之藐末新進,而左綰右縻,朝除夕授,今皆兼而有之矣。雖當世之宿儒詞英而處之,榮次華貫,驟躐若此,則猶將慄却顧,逡巡而不居,況如臣所被,適足爲聖簡之累,淸班之玷,則臣安得不控實奏知於聰聽之前乎?臣家世受國恩,門族中設閣初蒙恩除名者,至于今步武聯接,臣雖顓蒙,亦嘗從前輩而稔聞之矣。是閣職親而地比,任重而務要,藏簡籍圖畫寶瑞之重,則西京之天祿石渠也,奉雲漢琬琰聖謨之尊,則先宋之龍圖天章也,掌內命而備顧問,則盛唐之集賢也,贊宥密而裨皇猷,則隆明之文淵也。必其人行義著式辟之標,儒學蘊振代之珍,嫺典修辭,允蹈哲規。摛藻則金鏞鏗奏,飭裁則蒼珩鏘鳴,彪炳薈蔚,羽儀紟紳,千廬戴褐之士,雖騁駕競軌,而皆不得以翅望而跂想,則其爲藝雋詞宗之所謂精揀,當何如也?臣幼未學方,長無居名,素乏線才毫能之可以自效者。雖使之末庶工而沈郞僚,將懼不稱,況以珪璉文繡之華,混被而冒齒之,則彼藝垣籍囿,砥行肄業之倫,其何由慕榮而爲勸哉?臣之所藉手而自勉者,惟不忝先業,而不學如臣者,將何以爲役乎?臣之所鏤心而自勵者,惟不孤主恩,而不才如臣者,將何以爲報乎?此臣之居寵若驚,以榮爲懼,循省參倚,早存量入之戒者也。言由悃愊,非敢矯飾。伏願聖明,俯賜鑑諒,仰稟東朝,亟許鐫改新授閣館之職,俾公器重而私分安焉。省疏具悉。爾其勿辭察職。
前吏曹判書金興根疏曰,伏以,臣聞棟宇之撓,則匠石之與謀,輿輹之說,則輪輿之與詢,天下國家之政,則必輔相之與圖,輔相而匪其人焉,猶輿輪之不能攻車,而匠石之不能治屋也。今日國事,臣未敢曰已安而已治,雖謂之棟撓輿說之甚焉,非過也。一半分支持維繫,卽惟曰得賢與共求,所以迓續邦命,而臣之於玆任,使群情駭惑,殷憂鴻洞,猶屬臣一己事也。聖明所以爲國家經遠彌綸之策,曾治一屋攻一車之不若乎?臣則謂萬萬無是理也。直由臣命途之窮,値此悶隘之會,上貽陶甄之憂耳。然有官則必有其事,惟能與否,不患不著。臣若爲是之圖,姑且冒沒肅命,則一言動一趨走之頃,非不知本末呈露,瑕類莫掩。殿下亦當斥退之不暇,而至危之情,限之於前,至痼之病,掣之於後,風波憂畏,寢夢恒噩,懲毖一念,鏤心鐫骨。此生此世,惟棲遲畎畝,以不報爲報,卽古人黥劓息補之一段義諦也。受氣所薄,耗涸無漸,年前大病之獲支餘喘,倖也非理也,而眠噉則日以減少,擧動則時常偪側,秋冬來臂肩麻痺,積有源委,有非醫藥所及,當食開口而擧匙不從,臨字展手而運腕不去。神思由是迷霿,坐臥由是拘攣,所謂籧篨戚施之俯仰不得者也。有國中書,初非養病之坊,則自來難强之情與勢且置,卽此見狀,雖欲奉敎承令,亦末由也久矣。床玆宛轉之中,心神愈往隕越,略綴文字,復此申號。惟聖上哀之矜之,亟賜收還,仍治積忤恩命之罪,俾有以耦幸公私。千萬至祝。答曰,省疏具悉卿懇。天下事不進則退,今予必欲致卿乃已者,國事之大者也。是可以有退而無進乎?卿之爲說者,卽自來情勢也疾病也,而慈聖辭敎之前後昭晳,旣如日中天,情勢二字,今無可着處。至於疾病,卿非過衰之齡也,時有所愼,何嘗妨功而害事乎?予之所厚望於卿,不但爲試可而已。委寄之篤,仰成之殷,竚見有勞於得人,而逸於爲政之效,卿尙可以終始崇讓爲哉?卿其亟圖遠大之慮,不日幡然焉。仍傳曰,此批答遣右承旨傳諭,期於偕來。
辛亥二月二十一日午時,上御熙政堂。晝講入侍時,同知事鄭㝡朝,特進官金鍏,參贊官鄭基世,侍讀官姜㳣,檢討官李承輔,假注書李崙夏,記事官金龍翼,記注官安永豐,各持論語第一卷,以次進伏,武臣趙台顯,進伏楹外訖。上曰,史官分左右。上誦前受音一遍訖,開卷。㳣讀自子曰弟子,止求之與,仍奏釋義。上讀新受音十遍訖。上曰,文義以次陳之。㳣曰,此兩章,前所進講於小學者,聖聰想必記有,而孝悌謹信汎愛親仁爲本,餘力學文爲末,非行此四者而後乃學文也。以四者爲本,而推以達之,所以言其先後輕重也。論語一部,無非學者爲己切要之事,而學而一篇尤多務本之意,君子之學,不出乎知行二者,而二者之中,力行爲重。公明宣之三年不學,亦有得於夫子之餘力學文也。且此篇內前後章,雖各分言,而不外乎此一章之旨。有子之孝弟爲本,曾子之忠信傳習,子夏之竭力致身,與夫主忠信無友不如己,過則勿憚改,一以貫之,相爲表裏,而民德之歸厚,亦孝弟之化也。夫子之溫良恭儉,是謹厚謙退之德也。讀聖人之書,將欲行聖人之事也,只讀而不行,則今日講學,將無致知力行之效,而非夫子垂訓之義也。昔宋臣趙普以論語半部,佐太祖定天下,以半部,佐太宗致太平,而李沆終身誦節用愛人使民以時之句,其於治國之道,不可不行論語之訓,有如是矣。孔子以無位之聖人,其言爲萬世治國之大法。今我殿下,有位之聖人也,若以夫子之言,躬行而心得,則化民成俗,是一轉移間事。伏願懋哉。上曰,民德歸厚,何義也?㳣曰,民德本厚,而不敎則薄,歸厚者卽復其性之謂也。上曰,愼終追遠,何義也?㳣曰,終謂喪,遠謂祭也。喪而盡其禮,祭而盡其誠,上能行此道則下民化之,其德亦歸於厚矣。承輔曰,今此主忠信三字,卽學問中大加用力處也。分以言之,忠爲實心,信爲實事,合以言之,忠與信卽誠實之謂也。若以忠信爲主,則心常純一無雜,而事事物物,皆出於誠實矣。不以忠信爲主,則心乃出入無常,而動靜云爲,皆至於虛假矣。是以言以忠信,而其言爲德言矣,行以忠信,而其行爲德行矣。修身進德之道,固不可斯須去者,故周濂溪曰,志不誠則不立,理不誠則不格,氣質無誠則不能變化,誠乃指忠信之合體而言也。以此觀之,日用常行,天下萬事,捨忠信奚以哉?譬如視不明則不能見是物,聽不聽則不能聞是音者,正如程子所言,若無忠信,豈復有物之意也?雖以此章內諸條言之,苟不忠信,則雖學而不能堅固矣,雖友勝己,而人必捨去矣,雖欲改過,而不能速改矣。忠信之道,非但爲一章之本,修齊治平之本,亦在是矣。伏願懋念焉,上曰,忠字亦信字之信耶?㳣曰,字雖異而其義則忠亦包信字之義矣。㝡朝曰,儒臣上下番所奏甚好,臣無容更達,而學之一字,臣有所仰陳矣。此篇首章,有曰學而時習之,以大聖人生知之聖,學問上必以時習爲言,惟恐其間斷也,講學之要,莫過於此矣。及今殿下頻接召對,繼之有連日法講之命,勤學聖意,可以仰揣,臣等固欽仰萬萬。而非但臨殿開講之時,有所勤勉,雖在自內燕閑之暇,每於前受音處,孜孜不已,微辭奧旨,潛心玩味,而朝益暮習,無有一時之間斷,則日就月將,漸進于緝熙光明之域矣,豈不休哉?伏願殿下,體念孔聖學而時習之意,懋哉懋哉。鍏曰,此章內民德二字,一章之結辭,而下詢及此,臣可以仰對矣。愼終追遠,孝之至也,堯·舜之治,天下亦以孝焉而已。集註曰,以此自爲,則己之德厚,以此化民,則民之德亦歸厚,此蓋上行下效,捷於影響者也。是故大學曰,一家仁一國興仁,豈非此之謂乎?人主一心,卽萬化之源。伏願殿下於此等處,懋哉懋哉。上曰,一家仁一國興仁,何義也?鍏曰,此是人君齊家治國之次第也。基世曰,此章中孝悌忠信之義,諸臣已敷陳無蘊,而汎愛衆而親仁之句,雖爲敎弟子之言,而於人君爲治之道,甚爲切要。蓋人君臨兆民之衆,無一人之不愛,皆欲均庇而遍育之。然而苟不日親仁賢有德之人,而左右輔佐之,則兆民之衆,將何以被其仁澤乎?是故親仁然後可以愛衆,而愛衆之要,又莫先於親仁矣。大抵論語是君子入道之門,萬世敎人之書也。編章次第,皆有旨義,而以學之一字,揭之首章,仁之一字,編之第二章,蓋非學則無以兼知行而該萬理也,非仁則無以全心德而包四端故也。於此等處,深加悅繹而體行,則學而至於聖人,爲人君止於仁之義,亶在於是矣。伏願懋哉懋哉。上曰,忠是誠之意,信是實之義乎?㳣曰,忠信皆出於誠,而忠以心言,信以事言,盡己之謂忠,以實之謂信也。古人以此四大文,譬之於農,不重不威,學則不固者,如田土,主忠信者,如播種,無友不如己者,如培養,過則勿憚改者,如芟刈,芟刈則禾自善熟,此言眞善諭也。上曰,學則不固,可比諸田也。㳣曰,學而後知,知而後行,下工之次第,有若耕稼之有田然後可以下種,故所以取譬也。上曰,然矣。上掩卷曰,諸臣所奏甚好,當留念矣。命史官就座,仍命退,諸臣以次退出。
上在昌德宮。只晝講。
都摠府啓曰,今日入直內三聽武兼禁軍及軍兵等,中日習射技放,請出標信。傳曰,知道。
左副承旨鄭基世書啓,臣於本月二十二日未時量,敬奉聖批,馳往傳諭于右議政朴永元所住處,則以爲,臣之大聲疾呼於憫覆之下,卽如窮人之無所歸,而威罰不加,恩顧愈隆,喉舌之臣,儼臨私次,傳宣聖批,命以偕來,此何等曠數,而乃施之於如臣輕卑者耶?今此聖敎,詔臣以家國安危,許臣以平日憂愛,臣雖無狀,幾或憂國不及憂身哉?前後恩言之鄭重曠絶,莫非臣不敢當者。然推誠求助之聖意,自然感動,劖入心骨,凡人於敵以下,一言相契,尙欲爲知己者死,況臣子之於君父乎?苟益於國,一死非所惜,而若不惟無所益之,適足以害之,則奉咫尺之守,全溝瀆之諒,是亦爲國也,非爲身也。臣之才與力之百無可爲,其所自知,如擔者之輕重,强所不能,究竟僨敗,則其害於國,雖悔莫及,念之及此,不寒而栗。臣若進可有爲而故不進,則是負國也,臣亦粗具恒情,寧有是哉?片片肝血,毫非假飾,似此迫塞窮苦之情,不謁之於父母孔邇,而于何控訴乎?千萬量度,冒膺無路,唯願遄被釜鉞之誅而已。承宣之來守委巷,晷刻爲悚悶,卽命召還,尤所懇祝云矣。臣旣承期於偕來之命,故姑爲仍留之意,敢啓。傳曰,知道。
兵曹啓曰,大王大妃殿母臨五十年慶科庭試武科殿試節目,當爲磨鍊。而凡於殿試,親臨與命官,前期稟旨後磨鍊事,曾有定式矣。今番則何以爲之,而處所以何處擧行乎?敢稟,傳曰,春塘臺親臨磨鍊。
前兵曹判書朴永元疏曰,伏以,臣冒控血懇者再,而忱誠未能上格,祗奉恩諭者四,而禮遇徒致下褻,所以奬借期詡,愈往愈摯,臣誠惶惶隕越,不知死所。至若向來慈聖別諭中,不幸當此之會以下累十餘言,擎讀未半,自不覺失聲哽塞,繼之以血淚被面。嗚呼,天佑我邦家,五百宗社,幾危而再奠,命哲命吉,知今我初服。我殿下以不世出之姿,圖大有爲之治,我太母以堯·舜之聖,望我殿下,又以輔導引翼之事,責勉臣僚,至誠惻怛,貫徹高厚。承此敎而不惕然自勵,思所以效死者,非臣分也,無人理也。臣雖冥頑如木石,寧不感觸而摧裂乎?臣服事我純宗·翼宗曁先大王,頂踵毛髮,莫非造化陶鑄,而淵衷眷注之偏摯於臣,歷三朝如一日者,非有私於臣而然也,特憐臣戇拙無他,畸孤無援,如父母之於子,加恤其弱者耳。至恩殊渥,銘肝鏤肺,非臣世世生生爲犬爲馬之所能報萬一。今於萬事滄桑之後,餘生塵刹之願,惟聖明在上,苟有一技一能之可以罄竭自效,則湯火且不避,糜粉何足惜?奈臣謭薄,卽其天分,逢千載曠絶之位遇,蔑一分擔夯之籌量,有命無才,良可自悼。臣有識慮乎?有幹諝乎,彌綸時務之可論乎,坐鎭流俗之可擬乎?掇拾聖賢之訓,日達于黈纊,寧無是悃,而顧臣學術蔑如也,勉焉陳力於趨走之末,使班儀無闕,抑有其說,而顧臣衰疾末由也。臣雖欲進而膺命,將何所藉手?無所藉手而進,則是恃寵也饕榮也,小人之無畏也。其身不立而能立人者,從未之有,殿下將焉用彼相爲哉?人臣事君,以盡瘁爲期,知進而不知退者常分也。厥或審量於辭受之間,非其位不居,卽士大夫廉義,而君子不以爲不恭,其於扶植世敎之大化,亦不爲無裨。惟聖明穆然垂照,仰稟俯循,亟賜處分,使未死餘喘,免夫累辱朝廷,則此爲臣不報之報,而盛世全保之澤,亦惟在是。情窮勢迫,言不知裁,尤增罪戾。臣無任惴慄悚蹙,顒俟懇禱之至。答曰,省疏具悉卿懇。世祿之家,與國休戚,通誼也。國事之安危,卽家計之安危,則以卿平日憂愛之誠,其欲擔當向前,期有所濟,使家國與榮而與幸者,當何如也?中書之故事旣備,側席之延佇轉切,望卿卽起幡然,待予面敷。仍傳曰,此批答遣左副承旨傳諭,期於偕來。
傳曰,偕來史官還入。
政院啓曰,右議政朴永元疏批,遣左副承旨傳諭,期於偕來事,命下矣。左副承旨鄭基世所當牌招,而拘於廳規,不得請牌,何以爲之?敢稟。傳曰,牌招。
辛亥二月二十二日午時,上御熙政堂。晝講入侍時,特進官金鼎集,同知事趙得林,參贊官兪鎭五,侍讀官姜㳣,檢討官朴商壽,假注書李崙夏,記事官金龍翼,別兼春秋鄭健朝,各持論語第一卷,以次進伏,武臣李容熙,進伏楹外訖。上曰,史官分左右。上誦前受音一遍訖,開卷。㳣讀新受音,自子曰父在,止患不知人也,仍奏釋義。上讀新受音六遍訖。上曰,以次陳文義。㳣曰,加讀四遍,則當滿十遍矣。上曰,各奏文義後,欲爲畢讀矣。㳣曰,三年無改者,不忍死其親之意。是謂在所當改,而可以未改者也,此敎人以孝悌之道也。禮之用和爲貴者,禮之爲體,本自嚴敬,而其用則以和爲貴。當敬而能敬,則和在其中,是指合理之宜,而中節之和也。聖人曰治國以禮,以朝廷禮言之,尊卑有等分,似若嚴而不和,而合於尊卑之禮,卽和也。然一於和則無所限節,易至流蕩,所以必以禮節之也,此亦人君爲治之所當知者也。言可復遠恥辱,亦可宗者,言行交際之當謹於始,而求無後悔也。人君亦於政令施措,用人之際,皆可謹始而慮終也。求飽求安者,志不在學,而爲嗜欲所使也,敏事愼言者,欲其篤行,而卽訥言敏行之義也。就有道正焉者,知人之善否在我,正我之是非在人,先知其有道,然後可以就正也。人君之所當戒者嗜欲也,所當修者篤行也,所當勉者就正也,此三者亦當所省察處也。貧者易諂,富者易驕,而子貢能無諂無驕,可謂有所守矣。然猶不如樂與好禮,故夫子以是告之,諂驕最是人君之不可不知者也。操威福之柄,則諂諛之徒易進,居崇高之位,則驕貴之志易生,亦宜深察而深戒者也。切磋琢磨者,本衛武之自戒,而大學引諭於道學自修。子貢聞夫子之訓,而覺義理之無窮。故以此詩明之,下文之告往知來卽此也。人君講學之道,亦當如是也。患不知人者,君子之所以辨邪正是非者,而尤爲人君之急務。人君不知人,則無以進賢退不肖,而國不得爲國,可不懼哉?凡此諸章,無非可以心得而躬行之者,幸勿謂之以學者之事,必推而用之,以爲治平之資,是臣區區之望也。商壽曰,自止內諸章文義,上番玉堂已盡備奏,而末章患不知人之義,甚切至矣。夫己有可知之實,則雖不求知,而人必知之。雖或不知,此在於人,而無損於我也。若己不知人,則取友而不能辨損益,求道而無以正是非,見得不明,而進修之工,無由致也。是以君子之學,專求在我者,只要用心於內,不求近名於外,故患在不知人,而無暇乎患人之不己知也。此與首章不知不慍,意實相通,卽一篇之終始,而後篇不病人之不己知,不患莫己知之訓,此皆聖人爲學者而屢致意焉,使之務實而不外求也。夫知人之道,不徒爲學者之所當務,而推言乎人君之用人,則進退賢否,用捨得宜,釐百工而熙庶績者,在於知人而用之。故書曰知人則哲能官人,知之明而後,可以官人,而官得其人而後,可以安民,則人君之不可不知人,有如是矣。論語一部,何莫非切要之旨,而此一句尤宜深省處也。伏願留神焉。鼎集曰,不求安飽者,志在於學也,敏事愼言者,用工於道之實事也。又能就正於有道,則其自視常若不及也。大抵食飽居安,人情之所同欲,君子豈獨異於人哉?誠以無終食之間違仁,造次顚沛,必於是,蓋有求焉,則違是心遠矣。故食無求飽,居無求安,非好學而志於道者,不能也。古之聖人,以天下爲心,其於居食之際,非徒無求而已,食而飽,必思天下之有未飽者,居而安,必思天下之有未安者。如大禹之時,烝民未粒,則菲飮食一饋以勞,雖欲求飽,誠未可暇也,民未平土而居,則卑宮室,三過不入,雖欲求安,亦未可暇也。聖人之以天下爲心,類如此,念哉念哉?上曰,禮之用和爲貴者,何義也?得林曰,禮者以敬爲主,樂者以和爲主,此章雖不言樂,而禮敬之中,便自有樂和之義矣。㳣曰,敬嚴適中之謂和也。商壽曰,禮者天理之節文,人事之儀則也。其體雖嚴,而其用則貴和矣。得林曰,此章中如切如磋如琢如磨,子貢聞夫子之言,引詩之意,以明其義理之無窮,不可安於小得,而不自勉也,此就義理上言之。然大學以此兩句,喩其道學自修之工。旣學矣,復講習討論以求之,猶治骨角者,旣切而復磋之也,旣修矣,又省察克治以終之,猶治玉石者,旣琢而復磨之也。君子之致知力行,由淺入深,至於極至工夫者,其初自切磋琢磨中來。故美周文之德曰,金玉其相,追琢其章,媲君子之學曰,玉不琢不成器,此善喩也。殿下以天縱之聖,懋時敏之學,美質成就,在於學問,勤終始典學之念,勉進修不已之業,克底於緝熙光明之域,則此圭璧而著溫潤之光,金錫而成磋鍊之精也。周文追琢之章,衛武斐然之德,可以竝美矣。伏願殿下,懋哉懋哉。鎭五曰,禮之用和爲貴,卽先王之道之美,而發問及於此,聖工之造詣於光明之域,有可以仰度者,臣誠欽仰,而請以是敷陳矣。此義非甚難解也,詳覽集註,自可瞭然無餘蘊,和是從容不迫之意也。禮之體主嚴,禮之用貴和,嚴與和皆自然中一串出來者,非謂嚴外又有別般和也。此卽禮之體用而言,而和之一字,其義甚好,和便是樂底意思。蓋天下萬事,莫不由之於和樂,和樂然後,小事大事自然流通化洽,王者之道成矣。伏願於此等處,尤加留神,罔或專美於古昔明王焉。上曰,亦可宗者,何義也?㳣曰,宗者尊之義也。上更讀四遍訖,掩卷。上曰,諸臣所奏甚好,當留念矣。命史官就座,仍命退,諸臣以次退出。
上在昌德宮。停常參·經筵。
傳曰,行遣人李紀淵分揀,仍任前職,補外施行。
傳曰,慶尙監司口傳單付,使之除朝辭赴任。
吏曹口傳政事,慶尙監司單李紀淵仍任前職,補外施行事,承傳。
兵曹,慶科庭試武科規矩原榜人及直赴會試人,鐵箭一百三十步一矢,柳葉箭五矢一百二十步一巡二中三分,講書粗以上,取二技,直赴殿試人,片箭三矢一百三十步一巡一中二分,柳葉箭五矢一百二十步一巡二中三分,講書粗以上,取一技落點。
備邊司啓曰,卽見京畿監司洪祐喆所報,則枚擧楊州牧使李宗秉牒呈,以爲重興洞植木處所所入物力,及今措劃,以爲擧行之地云矣。調丁種採,不可無所入物力,而三營及本邑,旣有定界,分當擧行,則所請物力,不必若是之夥多。禁營錢三百兩,御營廳錢二百兩,區劃以給,使之完役之地,何如?傳曰,允。
政院啓曰,慶尙監司李紀淵除朝辭赴任事,命下矣。密符,使宣傳官齎傳,敎諭書安寶,使院吏齎傳,何如?傳曰,允。
上在昌德宮。停常參·經筵。
政院啓曰,明日常參·經筵,取稟。傳曰,只晝講。
大王大妃殿傳曰,主上前後敦勉於卿者,非不爲禮遇之勤,延竚之切,而卿之若是鄭重者,得不過乎?有國則必有相,而置相豈容易之事?數年以來,中外群情,無不以此爲急務,至今因循者,卽愼重之故而然也。卿於此職,自有莫遏之公論,主上以諭以批,無復餘蘊,則在卿體國之義,惟當不俟駕屨,決不當爲浼浼而已也。卿其俯仰而念之,毋煩予更誥事,偕來承旨更爲傳諭于左議政,期於偕來。
大王大妃殿傳曰,左右揆之甌卜,今閱幾旬,尙未聞簉朝之期,非但此也,主上敦勉之懇且摯,靡不用極,而如此相持,是豈簡畀之意也?卿之一切謙退,無意出膺,初無確據之義諦。春務方殷,筵對久曠,卿其不念及於此乎?幡然之報,予方指日而待之,卿其裁之事,偕來承旨更爲傳諭于右議政,期於偕來。
傳曰,任大責重也,故辭之也堅,望隆實孚也,故畀之也切。卿所以牢辭,安得不然,而予所以篤毗,又安得不然乎?然則上下相持,坐曠時日可乎?寡昧之治不徯志,卿之憂也。惟其憂之深而慮之遠者,不望之於卿,而何可望乎?慈敎若是懇摯,禮讓之舊規且備矣。望卿幡然不日簉朝,以幸國事事,偕來承旨更爲傳諭于左議政,期於偕來。
傳曰,將近一朔,上下往復,可謂辭竭而意窮矣。有如是之才具也,故委毗如此,有如是之委毗也,故敦勉如此。敦勉之不能感回,是予之過,而委毗之宜思酬答,是卿之事也。言之至此,卿必有幡然而犁然者。卿其指日簉朝,以幸國事事,偕來承旨更爲傳諭于右議政,期於偕來。
大王大妃殿傳曰,史局事有申飭,而經年閱時,尙無竣功之期。苟能盡其心思目力,一齊課程,則何至於此?自今爲始,幾年所考每日進不進單子,記錄以入。
義禁府啓曰,行遣人李紀淵分揀事,承傳啓下矣。所到處分揀放送事,分付押去都事之意,敢啓。傳曰,知道。
吏曹啓曰,今此大報壇祭遣大臣攝行祭時,時·原任大臣中當爲塡差,而領議政權敦仁,行判中樞府事金道喜·朴晦壽,俱有身病,左議政金興根,右議政朴永元,俱未肅拜,領中樞府事鄭元容藥院都提調,例不得塡差,無可差之員,何以爲之?敢稟。傳曰,宗親·儀賓中塡差。
辛亥二月二十四日辰時,上御熙政堂。召對入侍時,參贊官朴承輝,侍讀官李維謙,檢討官朴商壽,直閣鄭健朝,假注書朴蘭壽,記事官玄基濬,記注官安永豐,各持通鑑第四卷,以次進伏訖。上曰,史官分左右。缺承輝讀自而趙相止反正乎。仍奏曰,游俠之名,昉於戰國,至於漢而極矣,要之皆亂民也。小學有馬援戒兄子書,伏想聖聰記有之矣。其曰杜季良豪俠好義,吾甚愛之重之云,而不願效之,至以畫虎類狗譬之,則是豈可與龍伯高之謹勅者,同日而語哉?以此推之,所謂游俠者,徒以尙氣然諾,不畏法不率敎之類,而有王者作,其必深惡而痛絶之矣。序之下段曰,明王在上,示之以好惡,齊之以禮法,此是捄弊之術也。大學曰,民之所好好之,民之所惡惡之,此固王者之公好惡,而論語曰,道之以德,齊之以禮,道之以政,齊之以刑,皆此意也。上曰,合從連衡者,何也?承輝曰,古有三游之說,游俠·游說·游行,是也,而從衡,卽游說之流,此皆游衣游食之徒也。上曰,通西南夷者,何也?承輝曰,欲其道通而臣服之,以拓土而廣威也。上曰,以天下之大,猶不足而然耶?承輝曰,此則武帝好大喜功之心也。承文·景富庶之業,中國兵强財足,因此逞其欲於四夷,此所謂內多欲者也。上曰,汲黯出守淮陽,亦以弘之故耶?承輝曰,以汲黯爲御史,董仲舒爲丞相,則武帝其庶幾乎,而以張湯·公孫弘爲之,此其慨惜處也。以下缺。
上在昌德宮。只晝講。
夜五更,灑雨下雨,測雨器水深二分。
藥房副提調金炳冀啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如,王大妃殿氣候,何如,大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。
大王大妃殿·王大妃殿·大妃殿,口傳問安,答曰,知道。
政院啓曰,明日常參·經筵,取稟。傳曰,只晝講。
又啓曰,備邊司郞廳來言,今日賓廳日次,而領議政權敦仁有身病,左議政金興根,右議政朴永元,俱未肅拜,不得來言云矣,敢啓。傳曰,知道。
都摠府啓曰,今日入直內三廳武兼·禁軍及軍兵等中日習射技放,請出標信。傳曰,知道。
右承旨李寅皐書啓,臣於本月二十四日酉時量,敬奉聖諭,又敬奉大王大妃殿諭敎,更爲傳諭于左議政金興根所住處,則以爲,臣於泥首隕越之際,重以宿病危厲,氷炭交中,惟跼高蹐厚,鉞是俟。又伏奉慈敎洎聖諭,携誨之勤,進予之隆,反復惻怛,不趐如慈父之牖迷子。臣是何人,得此於兩聖也?臣於前後章籲,雖略陳其萬難承膺之實,而誠淺辭拙,文不達意,宜其未有以感動崇聽矣。臣之家世受恩,與天罔極,苟可以畢竭魯純,毫分裨補,則夷險之所不避也,靡分之所不辭也。惟此情實,可質神天,而命之云窮,稟亦孱劣,立身一敗,萬事瓦裂,衰邁疾病,從以癃痼,自知爲天地間一廢棄物久矣,何所藉手,以對揚明命之萬一哉?嗚呼,人之受知於人,尙欲以死自酬,況受知於君父,歷數今昔,未有若臣之偏,而頑如木石,不思所以感激竭蹶,是豈常情與常理也乎?惟其自量本末,以公而有必僨之懼,以私而有必忝之憂,滓穢之湔滌不得,疾恙之噓回不得,又是臣實狀眞際也。百爾忖度,惟遄被金木之誅,以少贖積逋之罪,此爲臣究竟之義諦,而一向力抗,計無所出,謹當冒萬死申暴未罄之私,伏俟當勘之律矣云矣。臣旣承偕來之命,故姑爲仍留之意,敢啓。傳曰,知道。
左副承旨鄭基世書啓,臣於本月二十四日酉時量,敬奉聖諭,又敬奉大王大妃殿諭敎,更爲傳諭于右議政朴永元所住處,則以爲,臣以疏以奏,罄陳衷懇,而窮窘之呼,未蒙回聽,違慢之罪,尙逭當勘,跼高蹐厚,靡所因極。今又伏奉慈聖恩敎及聖上別諭,誨責敦勉,旣隆且重,雙擎伏讀,滿心惶恐。至於不能感回以下四字之敎,非爲臣子者所敢承聞,臣罪尤合萬死矣。震懍崩迫,惟誅殛是俟,而臣之屢犯瀆撓,徒辱恩禮,豈或全昧義分,亦豈無感激洪私之忱而然哉?其實有甚不得已者存焉耳。凡人辭官,莫不有自謙其崇讓之美,亦禮義之範,而若臣今日之辭,混歸於自謙而崇讓,則誠不勝菀抑煩塞。臣之萬萬不可堪承之實情實狀,築窮到底,心口相副,以告于君父,此而有一毫文飾,則天日在上,神明在傍矣。以是人視是職,其百不當千不似如此,而謂寵靈可恃,謂爵祿可貪,唐突趨進,自廁於前疑後丞之列,則是眞不識世間羞恥者也。臣雖奊詬,豈忍爲是?俛仰思惟,株諒莫改,國有常憲,知無所逃。邇密之臣,久辱陋巷,又添臣罪,召還之音,攢手以祝云矣。臣旣承期於偕來之命,故姑爲仍留之意,敢啓。答曰,知道。
以司謁口傳下敎曰,眞殿移安時,讀祝官,昌寧尉爲之。
以司謁口傳下敎曰,今二十七日,眞殿安告由文,令內閣撰進,當日擧行,時任與檢校閣臣爲之。
禮曹啓曰,卽接忠淸監司洪說謨移文,則以爲,靑陽縣鄕校聖殿正間,年久傾頹,所見悚悶,今方修改,告由·移·還安祭香·祝,自本曹啓稟下送云矣。靑陽縣鄕校聖殿修改時,先告事由·移·還安祭香·祝,卽令該司照例磨鍊下送,從便卜日設行之意,竝爲分付,何如?傳曰,允。
又啓曰,卽接京畿監司洪祐喆移文,則以爲,抱川縣鄕校正殿年久傾頹,所見悚悶,不可不及今修改,告由·移·還安祭香·祝,自本曹啓稟下送云矣。抱川縣鄕校聖殿修改時,先告事由·移·還安祭香·祝,卽令該司照例磨鍊下送,從便卜日設行之意,竝爲分付,何如?傳曰,允。
辛亥二月二十五日午時,上御熙政堂。晝講入侍時,同知事鄭朝,特進官徐戴淳,參贊官朴齊憲,侍讀官李維謙,檢討官李承輔,假注書朴蘭壽,記事官金龍翼,別兼春秋金炳溎,各持論語第一卷,以次進伏,武臣李顯稷,進伏楹外訖。上曰,史官分左右。缺承輔曰,人君出治之位如北辰,人君出治之本,在於德,德者得之於心而應之於事也。人君以得之於心者,盡其天理當然之道,則其發於政令者無不歸正,而德化洋溢於天下。自西自東自南自北,無思不服者,正如北極居所,而左而經星,右而緯星,其外許多星宿,燦燦然環拱也。北極初非有求於衆星之歸向,而其勢自然如此矣。人君之爲政以德,何嘗用意於四方之咸歸也?只當行道而有得,則不動而化,無爲而成,所守者簡而能御煩,所務者寡而能服衆,此亦自然之理也,非但取譬於星象也。至若海之於川,初非引流,而百川萬折,朝宗于海,軸之於輻,初不運動,而許多轂輻,竝輳於軸者,亦可以推類而知之。大學之治國平天下者,其本在於明明德也。今殿下所御之位,卽北極之尊也,八域群生,莫不愛戴者,殆若衆星環拱。以殿下天縱之聖,懋昭大德,日新又日新,一政一令,皆出於無爲之德,則致治熙隆,亶在是矣。伏願懋哉懋哉。
上在昌德宮。只晝講。
政院啓曰,明日常參·經筵,取稟。傳曰,只晝講。
御營廳啓曰,東關王廟有頉處,臣監董修改後,別單書入之意,敢啓。傳曰,知道。
辛亥二月二十六日午時,上御熙政堂。晝講入侍時,知事徐英淳,特進官趙亨復,參贊官朴承輝,侍讀官尹堉,檢討官李承輔,假注書李徹宰,記事官玄基濬,別兼春秋金炳溎,各持論語第一卷,宗臣益平君以次進伏,武臣張寅植,進伏楹外訖。上曰,史官分左右。缺承輔曰,此章所言溫故而知新,最爲切實於爲學之道。夫溫故者深繹舊所聞也,知新者新知所未知也。然此非二件事,而知新之本,在於溫故。若徒習乎日所聞,而不求知新之道,則將無進修增益之效也,專力於知所未知,而不務溫故之工,則將有廢棄遺忘之患矣。必也溫習其故,方能知新,而昨日所聞,今日忘之,今日所聞,又於明日忘之,則其所新知者,皆非眞知也,昨日所得,今日習之,今日所得,亦於明日繹之,則其所舊聞者,無非吾有也。然亦非溫故之後,又復知新之謂也。時時習舊,日日溫故,而學得義理之無窮,則漸覺意味之深長,自然有知新之效也。朱子曰,尋繹其已得者,則每每有得於未得者,譬如觀人,昨日識面,今日識心。是以知新者,自溫故中出來,而非各有別般工夫。若不溫故,則其將何所藉,而敎人授業乎?自己之學,眞積力久,至於其應不窮,然後可以爲人之師矣。今殿下凡於進講之際,克懋溫故之工,則知新之效,隨而將至矣。伏願於此,詳察而體行焉。承輝曰,登筵諸臣所陳,備盡無餘,臣別無可以敷演者,而第伏念,讀書之法,不貴貪多務得。近日法講自止,輒至十行,而新受音每至十遍,則通計爲百餘行之多,非但講讀之際,有難於終始如一,法服臨筵稍久,又有妨於節宣之方矣。自止雖自下付進,而若其參酌適中,惟在於上裁。伏願留念焉。上曰,子路,孔門高弟,而不令終,何也?承輝曰,子路死於衛輒之難,未是十分恰當底道理。若使夫子處之,必不與於其難,子路好勇,故可以無死而死,反招傷勇之譏耳。以下缺堉曰,視其所以以下三節,卽所以觀人,而亦可以自治其身。蓋視觀察有個層節,學者每於作事之始,先自驗視曰,此善乎惡乎?如其惡也,則斷然不爲,旣善矣。又以自觀曰,此由中心乎,由外飾乎?如其外飾也,則亟自反之于心,旣由中心矣。又自省察曰,吾能自樂於是乎否乎?如其所樂不存於是,則必自誠之於身,樂此不疲,則表裏粹然,到得安行之域矣。雖聖人何以加之?一有不誠,則所行雖善,不能欺人。故小人厭然欲掩,則曾子垂如見肺肝之訓,漢武予欲云云,則汲黯獻外施仁義之箴,是知自誣者不可誣人耳。殿下一日萬機,念慮之發,不止一端,苟於人所不知,己所獨知之時,必以此三者,時時提撕,無一事之不出於正,則百官萬民,罔敢不正,如影之於表,如草之於風,此理昭然,有不可誣者矣。試以目今講學一事言之,殿下臨筵講讀,問難溫諄,是誠三代盛際一堂都兪之美也。然其或者出於外面文具而止,則聖學難望有長進之益,而且爲疚於聖德不可。苟能誠心自樂,無一毫虛文飾美之意,學有緝熙,日臻光大之域,積中之發,自然彪外,不唯在筵諸臣,仰沐耿光,慶忭相賀也,八域含生之倫,莫不歡欣鼓舞化育之中,躋治道於春臺玉燭,曷不盛哉?伏願殿下,念哉懋哉。上曰,君子不器,何謂也?堉曰,器者只適一事,不能相通。如瓦缶只可注水,不可丌冊,几案只可丌冊,不可注水。若君子者,未嘗局於一藝,泛應曲當,故取譬如此也。上曰,人焉廋哉之人,指何人而言也?堉曰,人字從以由安者而言,廋字從視觀察者而言。所以者在外,人皆可見,所由所安在內,人不可見。故若可以廋之,而莫顯于隱,終不可以廋之耳。上曰,先行其言,何意也?堉曰,此言者帶將字看方得,蓋先行其將言之事也。若使夫子,只有行而無言,則論語一部無討出處,所以言亦不可無者也。上曰,子路非孔門高弟乎?堉曰,夫子於子路,有先見之明,故曾有不得其死然之訓,而氣質終不可變,畢竟不能令終。其死雖不可謂之大悞,而臨亂正冠,至於捐身,不達經權之義者也。況其死亦非十分正當,如使聖人當之,必有以處之耳。上曰,私者其人獨居之謂乎?堉曰,私者,集註雖訓以燕居獨處,爲師而豈有窺見門人獨處之地乎?此等處只可活看,況省字異於窺字之意乎?請益之時,有受無難,若不飮會,及見其日用動靜之間,則所行皆實踐前日所聞者,是所謂亦足以發明夫子之道也。上曰,祿者,何也?堉曰,祿者有官者之祿捧也,干祿如云求仕也。子張遊於聖人之門,而要學求仕之方,名利之蠱人心,而未易除去,有如是耳。夫子誨人,優遊不迫,故不斥所問之非,而直擧言行以答曰如此,則仕有不求而自至云爾也。孟子所謂修其天爵,而人爵從之者,此意也。承輝曰云云。堉曰,參贊所奏,寔出憂愛之忱,而亦得爲學之方。然此不可一槪論,學者之所戒乎貪多者,多則易厭,不能致精乎旨奧也。苟能字字探頤,融會貫通,則亦何病乎多哉?今日進講自止,差過十行,十遍之間,移時勞攘,豈不仰悶,而第念講學異於他事,中心悅豫,不自知困,則元不爲病。是以古人有不覺病之去體之言,其於節宣之方,亦非大妨者也。行數之多寡,精力之抵當,殿下默自商度,如難領會於十行之內,而神思有所不逮,則雖五行以至二三行,固無不可。如其尋繹誦讀,恢恢於度內,則雖至十五行,亦何妨哉?大較勿以行數爲拘,尋其可樂,禁止厭射,爲讀書之方耳。
上在昌德宮。只晝講。
政院啓曰,自明日縕繹間,視事頉稟之意,敢啓。傳曰,知道。
傳曰,政官牌招,開政。
吏曹啓曰,成均館典籍金炳溎·李翔俊,通禮院假引儀鄭時浚,俱以身病,呈狀乞遞,竝改差,何如?傳曰,允。
以吏曹參議金在淸牌不進罷職傳旨,傳曰,只推。
兵曹啓曰,同知中樞府事梁鍾友,宣傳官李顯稷,內禁衛將尹致誼,五衛將安鼎錫·愼溶·康履綴,景福宮衛將金遇聖·朴忠源,慶熙宮衛將池尙秀·邊壽洪,俱以病難供職,呈狀乞遞,竝改差,何如?傳曰,允。
有政。吏批,行判書李憲球進,參判徐戴淳,參議金在淸牌招不進,承旨缺進。政事冊無承文博士單林昺默,著作單林文洙。
兵批,以趙斗淳爲知事,崔宇玉爲同知,成原默爲副摠管,鄭岐源爲宣傳官,尹致迥爲內禁將,李熻·林廷弼·爲思敬·趙恂·朴晟煥爲五衛將,李南耇·金彭賢爲景福將,李信祿·李文健爲慶熙將,金炳溎爲文兼,咸慶億爲守門將,李敏棟爲武兼,趙寬錫爲全羅右水使,李秉熙爲金井別將。副司勇馮世周。再政。以成山柱爲僉知。同知單李信祿,僉知三單尹致迥·李熻·權思敬。三政。同知單金彭賢,僉知單朴晟煥。四政。同知單李文健。
右承旨李寅臯書啓,臣敬奉聖批,馳往傳諭于左議政金興根所住處,則以爲,臣之冒死申控,實出於萬不獲已,而惶蹙靡措,嚴譴是俟,伏奉恩批,愈往諄摯。臣於是,一倍憂迫,尤莫知攸屆,而株守則末由變改,薪憂則轉自沈篤,恩遇之隆,不思報答,義分之嚴,全昧竭蹶。有臣如此,生不如死者,卽爲臣發牓語也。嗚呼,四維以爲國,而若由臣而壞之,三年以爲政,而若由臣而敗之,臣愚死罪,不審聖明,何爲而爲此擧也。伏況弱質之早凋,譬如已枯之木,有非黍律所回,而種種垂危之兆,所由來者久。雖以愛欲其生之聖念,恐無以煦育而存全之。其在上下孚信之道,惟劃賜遣斥,俾如臣無似,尙得以粗全微諒,獲保餘喘,爲聖世寬大之一段好成就,則是誠所謂臣主俱榮者也。危急迫切,言不知裁,惶霣震剝,高厚茫茫,惟願遄被金木之誅矣云矣。臣旣承期於偕來之命,故姑爲仍留之意,敢啓。傳曰,知道。
奎章閣啓曰,原任提學趙寅永喪卒哭日,依定式遣檢書官,勸肉以來之意,敢啓。傳曰,知道。
前吏曹判書金興根疏曰,伏以,臣文不從心,誠未格天,只犯瀆撓之罪,未有孚感之效。蓋職名之萬不近似,才具之萬難堪承,婦孺所知,固不待乎臣言之更僕,而至於所謂之情之病如飮水者之冷煖,此不得不爲疾痛之呼,控因之計。夫以若難濯之滓累,抱此難醫之疾病,義所自靖,理不久全,而惟殿下天地父母於臣,嶺海而袵席之,所以湔其情也,班聯而簪履之,所以策其病也。臣雖甚頑且忍,其欲感激圖酬,以隕結爲期,卽寤寐食息所不敢忘也。今又所有新命,毋論臣可堪不可堪,倚畀之隆,眷注之殷,非臣磨放所能稱塞,則利鈍之不計,而趨承之爲恭,義分也。伏況處未試之地,而惟崇讓之爲,則雖以我殿下明聖,安知不以規占便宜歸之也?臣於此,氷炭交戰,神魄都喪,左右籌度,求其至當之所在,而不可得者,非有他也。至冤弸塞,厚釁堆積,容光之照,縱及覆盆,下流之惡,不翅濫觴,藉使臣抛却四維之重,諉以三命之恭,則下僚末隷之尙所不爾,受氣薄弱,爲命崎嶇,蔘朮之資,往固無益,蒲柳之凋,今且到極。藉使臣不恤一身之死生,自詭而務之擔夯,則庸人妄輩之尙所不與。臣旣萬萬無狀,不能以誠信見諒,則是情是病,輸寫無所。只見其辭窮,進退不得,而旋自惟念。臣情之至苦,與夫臣病之至癃,此非襲取而然者。聲討之嚴,托出無餘,危厲掩蓋末由。苟非然者,以臣家世所受之恩,且其志趣凡下,未嘗不以進取爲計。遭際明時,致身三事,大榮也至渥也。蔡謨之三年不就,葉向高之百疏必辭,初非臣平素計慮攸出也。罪積抗傲,嚴譴不加,致令國綱日隳,主勢日卑,臣雖萬殞,何以贖此也?冒鈇鉞之誅,復此哀籲。惟聖慈惻然而念之,廓然而斷之,仰稟東朝,亟治臣屢瀆無嚴之罪,使聖世平明之政,有以全其微諒,存得事體,則臣之所受賜於殿下者,河海也高厚也。答曰,省疏具悉卿懇。諭至五而批至四,而傾予所懷,無遺纖悉矣。今無可復之語,更勿固讓,不日登對面聽,予必不得已於卿者。仍傳曰,此批答,偕來承旨更爲傳諭,期於偕來。
辛亥二月二十七日午時,上御熙政堂。晝講入侍時,特進官金箕晚,同知事趙得林,參贊官兪鎭五,侍讀官尹堉,檢討官李承輔,假注書朴蘭壽,記注官安永豐,別兼春秋金炳溎,各持論語第一卷,以次進伏,武臣鄭岐源,進伏楹外訖。上曰,史官分左右。缺承輔曰,哀公問民服之道,則孔子宜若以施德敎行仁政等事,對之,而必以擧直錯枉告之者,特因哀公之失而言之也。此時魯公柔弱,三桓强僭,擧錯不得其義,故夫子之言,良以是也。夫擧直者進賢之謂也,錯枉者退不肖之謂也。賢不肖擧錯之間,國之治亂係焉,而好直惡枉,卽人之常情,故賢者在位,則天下之人情,翕然而歸向矣,不肖者在朝,則天下之民心,譁然離背矣。民服與否,在於人主用人之如何耳。以帝舜之聖,益猶以任賢勿貳,去邪勿疑陳戒,則用人之道,豈不難且愼哉?若使哀公,因孔子之言,而復問誰爲直誰爲枉,而任以擧錯之權,則魯國庶幾大治,而無一言更問者,可勝惜哉?人君治國之道,順人情則無不悅服矣,逆人心則擧皆不服矣,人心之順逆,在乎擧直錯枉而已,孔子之言,實爲萬世人主之龜鑑。伏願於此詳察焉。得林奏曰,此章言臨莊則敬,上章言敬事而信。敬之一字,卽一心之主宰,萬事之根本,而爲學者第一工夫,爲聖門傳授心法。堯·舜·禹之欽卽敬也,傳之於湯,爲日躋之敬,傳之於文王,爲緝熙之敬。敬以直內,夫子之敬也,不動而敬,子思之敬也。秦漢以來,諸儒不知敬之爲何事。始到二程·朱子,訓釋而發明之曰,主一無適之謂敬。主一者,事主於一,而不貳於彼,無適者,念無所適,而專在於此也。蓋收斂則失之拘迫,從容則失之悠緩,卽學者之通患。故先儒曰,氣之決驟,軼於奔駟,敬其御轡也,情之橫放,甚於潰川,敬其隄防也,坐如尸立如齊,靜之敬也,出門如見大賓,使民如承大祭,動之敬也。動容貌整思慮,正衣冠尊瞻視,戒於利欲之未萌,恭於事物之旣接,持守堅定,涵養純熟,表裏透徹,終始如一,以之而修己則格致誠正,以之而出治則堯·舜·禹·湯。伏願殿下,必於敬字上工夫,留念焉。堉曰,禮之義大矣。禮樂不可斯須去身,此謂修身之不可捨禮也,爲國以禮,此謂治國之不可捨禮也。然禮亦有本有末,誠敬爲本,儀文爲末。故林放問禮之本,孔子大之,蓋以無本則末不得至耳。宗廟之禮,端冕以莅之,簠簋以陳之,禮非不盛,不有誠敬以將之,鬼神不享。招賢之禮,玉帛以加之,車服以庸之,禮非不至,不有誠敬以待之,賢者不來矣。鬼神不享,賢者不來,何以爲國乎?有周尙禮,卜年八百,嬴秦棄禮,止于二世,驗之於歷代,未有不以禮而興,悖禮而失者矣。殿下上承祖宗,下臨臣民,凡於視聽言動,罔或違越,本之於誠敬,則治化之隆,可比三代,而主誠主敬之道,俱載於書,儀禮·周禮·禮記是謂三禮,肇於西周盛際。自周以來,至于我東,論禮之書,殆可充棟,皆爲內府之珍藏。殿下今在亮陰之中,尤爲讀禮之時,經史課程之外,時備乙覽,則百世損益,可以瞭然於聖度中。伏願澄省焉。缺堉曰,大凡本字有二義,如汲水於井,則井爲汲水之原,此爲一義,如方春之月,水氣自根而上,漸達于枝,則根爲行氣之始,此爲一義。此章所言爲字,卽行字之意,本字卽始字之意也。上曰,兩義有何不同耶?承輔曰,兩義迥然不同矣。堉曰,就以木之根枝驗之,亦可分言。其根原來堅實,則枝葉自能鬯茂,此是一樣旨也,生理初動,始自其根,漸次上行,以達于枝梢,此又是一樣旨也。仁是體,孝弟是仁中之事,仁當爲孝弟之本,若以孝弟謂仁之本則不可矣。必以孝弟謂仁之始,然後其旨不差耳。上面剩有一其字,則爲之爲行之義,本之爲始之意較然也。上曰,哀公之問民服,何也?堉曰,哀公欲使民畏服,而孔子答以悅服之道耳。是時主弱臣强,哀公之問,似有意而發也。上曰,輗軌,何物也?堉曰,此喩最襯切。蓋輗軌是車與牛相接處,信是己與人相接處。信者所以行其言,輗軌所以行其車也,以輗軌喩信,儘妙矣。缺堉曰,世有兩義,有以三十年爲一世者,有以歷姓相傳爲一世,此謂歷姓相傳之世也。上曰,因者,何謂也?堉曰,因卽因用不改之謂也。夏先於殷,殷先於周,如三綱五常,有國之不可改,故殷因用夏之禮,周因用殷之禮也。若其制度節文,則可以損益耳。上曰,此何謂諂耶?堉曰,天子祭天地,諸侯祭山川,各有所嘗祭之鬼。如諸侯而祭天地,大夫而祭山川,則爲阿諂之歸也。
上在昌德宮。停常參·經筵。
自二更至開東,灑雨下雨,測雨器水深一寸一分。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
傳曰,明日春到記親臨矣,處所春塘臺爲之。都承旨馳往泮宮,今日夕食堂,收取以來。
都摠府啓曰,都摠管徐英淳·尹致謙,副摠管趙存中·朴蓍會·閔永勳·李熙絅·許棨·李熙章變通事。傳曰,允。許遞。
傳曰,以卿而有必辭之義,則固不當强之,以予而有曲副之道,則亦不當靳之,而必辭之無其說,而有曲副之是圖,則是胥失也。況自爰立之初,已承慈聖下敎,則予何可以左右之乎?卿若念之及此,則惟當向前而恭承慈旨而已,予則無庸多誥事,偕來承旨更爲傳諭于左議政,期於偕來。
傳曰,必不可以捨卿者予之心,卿之所知也,而爲逡巡退托於曠日浹旬之久者,是所謂誠淺而禮薄也,可勝慙歎?然以卿體國之義言之,宜不當一往却顧,以孤我慈聖簡寄之念。卿其一依前諭,指目膺命,無煩更誥事,偕來承旨更爲傳諭于右議政,期於偕來。
傳曰,明日出宮門路,以協陽門爲之。
傳曰,今見右相附奏,有簉朝之期,爲國事甚幸。偕來承旨還入,以安大臣之心。
右承旨李寅臯書啓,臣於本月二十八日未時量,敬奉聖諭,更爲傳諭于左議政金興根所住處,則以爲,臣悸慄僭猥,神思迷錯,以奏以章,全不檢攝,而若其披肝瀝血,仰冀容光之照,則竊庶幾有萬一財幸。今又伏奉恩諭,溫借戒勖,至以慈衷所注,申複之懇摯之,臣於是,轉益懍迫,不翅若窮人之無所歸矣。嗚呼,兩聖之眷毗,何如,而尙敢以一身利鈍,較計商量爲哉?進而有涓塵之補則固幸矣。苟其不然,而使有國輔相之重,由臣而爲中外嗤點之資,而竟不免伴食覆餗,收拾不得,則及斯時也,聖上雖悔且悟,已無及矣,而臣之罪又當何居?人不可以無精識也,而臣於此,弛殘且極,人不可以不自修於身,以立乎人。而臣於此,毁滅無餘,雖東海之濯,雪嶺之洗,無以補已殘之軀,拭滓累醜穢之遍於體者,則臣雖欲冒沒出膺,究其表裏本末,因自狼狽,藉托出其掩蓋末由之實矣。孤恩抗命,罪止於臣,妄分冒據,害歸于國,此臣所以有死而已,不敢爲蠢動之計。伏地霣越,惟願遄伏嚴誅矣云矣。臣旣承期於偕來之命,故姑爲仍留之意,敢啓。傳曰,知道
左副承旨鄭基世書啓,臣於本月二十八日未時量,敬奉聖諭,馳往傳諭于右議政朴永元所住處,則以爲,臣之前後控籲與許久逋慢,非敢自同大官,備循故事也,名位之太隆而不可竊也,責任之至重而莫能擔也。斷斷此心,祗是辱君命僨國事之是懼,而以賤末去就,至煩聖慮,每陳一番苦懇,輒蒙一番異數,今下別諭,十行宸翰,惓惓懇懇,又有不敢承聞之辭敎,悚懍迫塞,罔知攸措。恩禮之屑越至此,國計之虧損至此,旣不欲更事煩瀆,又無以一向泯伏。到今區區廉義,有不暇顧,只有抗顔一肅,冒登前席,面陳血懇,冀幸體諒而已。第臣於震剝熏灼之餘,本來貞疾,又添毒感,委頓床笫,作一籧篨,時日之內,殫束無望。容俟大勢向痊,謹當扶曳簉朝,仰請處分,而承宣之多日淹留,萬萬惶蹙,亟願召還,以安賤分云矣。臣旣承期於偕來之命,故姑爲仍留之意,敢啓。答曰,知道。
弘文館啓曰,下番副修撰臣朴商壽以大報壇祭祭官,隷儀進參事,晝仕出去之意,敢啓。傳曰,知道。
禮曹啓曰,卽接社稷署所報,則明日春到記試取時,本署官員當爲觀光云矣。依定式以本曹佐郞李東韻,假官差送,以爲代直後赴試之地,何如?傳曰,允。
又啓曰,卽接景慕宮官員所報,則明日春到記試取時,本宮官員俱以觀光云矣。依定式假官一員,令吏曹以成均館官員口傳啓下,以爲代直後赴試之地,何如?傳曰,允。
訓鍊都監·禁衛營·御營廳啓曰,謹依下敎,四墓所植木,各其定界處,今月三十日始役之意,敢啓。傳曰,知道。
兵曹啓曰,明日殿座時,本曹堂上侍衛當爲備員,而參知金鼎鎬有身病,無以備員。令政院稟旨變通,仍令該曹以在京無故人口傳差出,待下批牌招,以爲進參之地,何如?傳曰,允。許遞。
吏曹啓曰,卽接司僕寺牒報,則以爲,明日親臨春到記時,本寺正例以進輿差備,而正李升洙奉命出疆矣。卽速變通,以爲及時擧行之意,敢啓。傳曰,知道。
吏曹口傳政事,以李廷憲爲兵曹參知,金炳德爲司僕正。
兵曹口傳政事,以金箕晚·曺錫亨爲都摠管,成好謙·鄭誠一·沈樂臣·任泰瑛·鄭泰東·鄭日永爲副摠管。
兵曹,副摠管單曺錫亨。
政院啓曰,明日春到記,都承旨馳往泮宮,夕食堂收聚以來事,命下矣。行都承旨金炳冀,所當牌招,而拘於廳規,不得請牌,何以爲之?敢稟。傳曰,牌招。
上在昌德宮。停常參·經筵。
自開東至未時,灑雨下雨,測雨器水深三分。
藥房口傳啓曰,到記親臨,已有成命,時刻將屆,雨勢達宵滂沱,少無開霽之意,此時勞動,有非節宣之方,乞寢成命焉,千萬顒祝。惶恐敢啓。答曰,知道。雨勢如此,更待下敎。
金炳冀啓曰,左副承旨鄭基世今日不爲仕進,卽爲牌招,何如?傳曰,允。
以司謁口傳下敎曰,四墓所植木,三營門及地方官合力擧行事,分付。
右參贊金洙根疏曰,伏以,臣於文學詞章之事,未有一毫髣髴,而謬恩忽降,以臣爲弘文館提學者,拜命周章,惝惶震駴,歷月日而莫知攸措也。噫,有國所以致彬郁之治者,不出於右文敎焉,而若夫操其枋而鼓動作興之者,兩館之所攸設,而提衡之所由職也。課試而崇黜之,辭令而潤色之,黼黻笙鏞之美,菁莪棫樸之化,皆由此其選耳。是果何等地,而臣可以玷褻之乎?臣幼而鈍滯,長益空疎,卽無論作家藩籬,竝與功令末藝,一切茫昧,居然顚髮已種種,只是久眢之井,沒字之碑耳。顧今揚葩振藻,蔚有聲望者,蓋磊落焉,而擧而畀之於千萬不似之身,有若非此莫可然,是何異於美珠遺而魚目混,艾蕭茂而黍稷病也乎?昔宋臣司馬光,以不解四六,力辭翰林學士。臣所見叨之爲綦重,固不下於唐宋翰林之職,而其所不解,又不止四六焉而已,則臣之去就,於是乎審矣。卽者春到試士有命,以臣之冒忝是職也,故混擬於文苑之望,至蒙恩點。臣若諉以事會,怵於義分,不忍所以呼籲之道,則是自阻於仁覆之下也,尤何敢焉?玆不得不悉暴衷私,冒瀆崇嚴。伏乞聖慈,入稟東朝,亟賜鞶褫,俾名器無濫,微分獲安,實公私之大幸。答曰,省疏具悉。卿其勿辭行公。
上在昌德宮。停常參·經筵。
藥房提調李景在,副提調金炳冀啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如,王大妃殿氣候,何如,大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。
大王大妃殿·王大妃殿·大妃殿,口傳問安,答曰,知道。
備忘記,忠州營將朴勝圭下直,長弓一張,長箭一部,片箭一部,筒兒一箇賜給。
政院啓曰,備邊司郞廳來言,今日賓廳日次,而朔祭齋戒相値,不得來會云矣,敢啓。傳曰,知道。
傳曰,禮房承旨馳詣宗廟·徽定殿·景慕宮,奉審摘奸以來。
傳曰,春到記再明日爲之。
傳曰,發遣吏郞,諸執事淸齋與否,摘奸以來。
傳曰,政官牌招,開政。
傳曰,明日晝茶禮,當自內親行矣。該房知悉。
傳曰,予之前後批諭,雖不足有槪於卿心,獨不念慈敎之鄭重懇摯乎?卿若一向相持,則予亦豈無非常之擧乎?予不多誥,卿其諒之事,偕來承旨更爲傳諭于左議政,期於偕來。
傳曰,今見左相附奏,有簉朝之期,爲國事甚幸。偕來承旨還入,以安大臣之心。
以司謁口傳下敎曰,武藝別監金繼寬嚴刑遠配。
右承旨李寅臯書啓,臣敬奉聖諭,馳往更爲傳諭于左議政金興根所住處,則以爲,臣積抗明命,迷不知變,致承此萬萬截嚴之敎,一縷未泯之前,其何以自容於覆載之間乎?惟當他不暇顧,進身文陛之下,呈露此癃廢實狀,顒俟憫諒之恩,而浹數旬憂畏悶隘之餘,神識一倍震盪,疾恙萬難收拾,時日之間,無望扶舁。謹當略加調治,俟少間趨承,而近臣之尙此辱留,愈往悚蹙,先賜召還,千萬是祝云矣。臣旣承期於偕來之命,故姑爲仍留之意,敢啓。傳曰,知道。
政院啓曰,行吏曹判書李憲球,參議金在淸牌不進推考傳旨及罷職傳旨,今方捧入,而開政命下之後,如是違牌,事甚未安。參判徐戴淳差祭,判書更爲牌招,何如?傳曰,允。參議只推,一體牌招。
有政。吏批,行判書李憲球牌不進,參判徐戴淳差祭,參議金在淸進,承旨缺進,政事無。
吏批啓曰,行判書李憲球牌招不進,參判徐戴淳差祭,小臣獨政未安,何以爲之?敢稟。傳曰,只出緊任。
傳曰,見窠皆令差出。
以金興根爲內醫都提調。
奎章閣啓曰,書香閣朔奉審日次,臣詣擧行之意,敢啓。傳曰,知道。
領府事鄭元容箚曰,伏以,臣近來癃痼之狀,日甚一日,凡諸公役,實無以自力趨造矣。日前又縻藥院之銜,日次起居,卽係常禮,一或闕參,在分爲虧,何敢不思自效之誠,而比添感疾,痰積肆動,昏眩迷瞀,末由動作,今朝問安,又不得詣院,惶懼之至,惟譴何是俟而已,玆敢具牘仰徹。伏乞聖明,俯賜鑑諒,仰稟東朝,亟解臣藥院之任,以安私分焉。答曰,省箚具悉卿懇。愼節奉慮。所辭藥院之任,今姑勉副,卿其安心調理。仍傳曰,此批答遣史官傳諭。日記廳堂上朴容大,郞廳申炳休·權泰植。
上在昌德宮。停常參·經筵。
孝定殿朔祭親行後,大殿·大王大妃殿·王大妃殿·大妃殿,藥房口傳問安,答曰,罔極。內閣·政院·玉堂·百官奉慰單子問安。答曰,罔極。
傳曰,禮房承旨進詣大報壇,奉審摘奸以來。
傳曰,明日出宮門路,以協陽門爲之。
大王大妃殿傳曰,初五日次對,勿拘齋日,進定於初四日。
奎章閣啓曰,卽接內需司所報,則咸興·永興兩本宮四月別大祭時造燭封香吉日,今月二十日卯時,衣襨·香·燭·祭品奉詣吉日,同月二十一日巽時俱吉云。以此日時擧行之意,敢啓。傳曰,知道。
訓鍊都監啓曰,本局別將李明學,身病猝重,勢難察任,改差,何如?傳曰,允。
兵曹,以任泰瑛爲訓鍊都監中軍。
吏曹啓曰,卽接司僕寺牒報,則以爲,再明日殿座時,本寺正,例以進輿差備,而正金炳德有身病,不得進參,卽速變通,及時擧行之地云。司僕寺正金炳德改差,其代口傳備擬以入之意,敢啓。傳曰,知道。
吏曹口傳政事,以洪秉壽爲司僕正。
都摠府啓曰,今日入直內三廳武兼·禁軍及軍兵等,當爲中日習射技放,而晝茶禮相値,不得設行之意,敢啓。傳曰,知道。
禮曹啓曰,經宿動駕時告廟,前二日爲之事,載在禮文矣。今此幸行日,望祭相値,在前如此之時,已有兼行之例。宗廟·景慕宮告由,望祭兼行,依例遣大臣設行,而孝定殿·徽定殿告由·望祭,一體兼行,祝文中措辭添入事,分付,何如?傳曰,允。
又啓曰,卽接社稷署所報,則明日春到記試取時,本署官員,當爲觀光云矣。依定式本曹正郞李秉德,假官差送,以爲代直後赴試之地,何如?傳曰,允。
又啓曰,卽接景慕宮官員所報,則明日春到記試取時,本宮官員,當爲觀光云矣。依定式假官一員,令吏曹以成均官員口傳啓下,以爲代直後赴試之地,何如?傳曰,允。
義禁府啓曰,明日春到記爲之時,本府都事十員內,八員赴擧,只有二員本府入直·當直入直·公事回公都事及通化門·明光門·靑陽門·月覲門禁亂都事,無以推移。假都事五員,令該曹口傳差出,以爲分排擧行之地,何如?傳曰,允。
孝定殿朔祭親行時,亞獻官判府事朴晦壽,終獻官判敦寧府事徐憙淳,贊禮禮曹判書尹定鉉,典祀官奉常正李鎭默,執禮副司果金輔鉉,執尊掌樂正李參鉉,大祝修撰鄭健朝,祝史副司果李鍾愚,齋郞副司果金炳溎,盥洗位禮曹佐郞申學典,兵曹佐郞尹墩,爵洗位禮曹正郞李秉德,兵曹正郞金秉燮,亞終獻盥洗位直講黃履明,贊者引儀曺百承·金載善,謁者兼引儀李義豐·沈龜祖,贊引兼引儀尹致觀,假引儀尹春永,祭監監察李弼榮·趙崇祖。
辛亥三月初一日四更一點,上詣孝定殿。朔祭親行入侍時,行都承旨金炳冀,行左承旨朴齊憲,右承旨李寅臯,左副承旨鄭基世,右副承旨兪鎭五,同副承旨朴承輝,史官缺原任提學金學性,原任直提學徐熹淳,檢校直提學金炳冀,直提學鄭基世,原任直閣尹定鉉,直閣鄭健朝,原任待敎李㘾,檢校待敎金輔鉉,以次侍立。時至,通禮跪啓請出次,上具衰服出齋殿。贊禮前導入孝定殿東夾門,陞詣版位西向立。贊禮跪啓請俯伏哭,上俯伏哭。贊禮跪啓請止哭興四拜興平身,上止哭興四拜禮。贊禮導上詣尊所北向立。炳冀擧羃酌鬯訖。贊禮導上詣靈座前,啓請跪,上跪。贊禮跪啓請三上香,炳冀奉香,承輝奉爐,上三上香。炳冀奉爵跪進,上受爵以授承輝,承輝跪受奠于靈座前。贊禮跪啓請俯伏興少退跪,上俯伏興少退跪。大祝修撰鄭健朝讀祝訖。贊禮導上還復位。亞獻官判府事朴晦壽,終獻官判敦寧徐熹淳,行禮如儀訖。贊禮跪啓請俯伏哭,上俯伏哭。贊禮跪啓請止哭興四拜興平身,上止哭興四拜禮。贊禮導上詣望燎位,望燎訖。贊禮跪啓禮畢。通禮導上還入齋殿。諸臣以次退出。
辛亥三月初一日午時,上詣孝定殿。晝茶禮親行入侍時,行都承旨金炳冀,行左承旨朴齊憲,右承旨李寅臯,左副承旨鄭基世,右副承旨兪鎭五,同副承旨朴承輝,史官缺原任提學金學性,原任直提學徐熹淳,檢校直提學金炳冀,直提學鄭基世,原任直閣尹定鉉,直閣鄭健朝,原任待敎李㘾,檢校待敎金輔鉉,以次侍立。時至,通禮跪啓請出次,上具衰服出齋殿。通禮前導入孝定殿東夾門,陞詣版位西向立。通禮跪啓請俯伏哭,上俯伏哭。通禮跪啓請止哭興四拜興平身,上止哭興四拜興平身。通禮導上詣尊所北向立。炳冀擧羃酌鬯訖。通禮導上詣靈座前,跪啓請跪,上跪。通禮跪啓請三上香,炳冀奉香,承輝奉爐,上三上香。炳冀奉爵跪進,上受爵以授承輝,承輝跪受奠于靈座前。連獻三酌如儀訖。通禮導上降復位,跪啓請俯伏哭,上俯伏哭。通禮跪啓請止哭興四拜興平身,上止哭興四拜禮。通禮跪啓禮畢,導上還入齋殿。諸臣以次退出。
上在昌德宮。停常參·經筵。
還內後,藥房·內閣·政院·玉堂口傳問安,答曰,知道。
辛亥三月初二日辰時,上詣春塘臺。春到記儒生分講製試取入侍時,行都承旨金炳冀,行左承旨朴齊憲,右承旨李寅臯,左副承旨鄭基世,右副承旨兪鎭五,同副承旨朴承輝,缺提學趙斗淳,檢校直提學金炳冀,直提學鄭基世,檢校直閣鄭㝡朝,直閣鄭健朝,檢校待敎金炳德·金輔鉉,待敎金炳國,以次侍立。時至,通禮跪啓請外辦,上具白布裹翼善冠·白袍·白布裹烏犀帶·白皮靴,乘輿出宣化門。藥房提調李景在,副提調金炳冀進前奏曰,侵早勞動,聖體,若何?上曰,一樣矣。仍出協陽門,由建陽門·銅龍門·靑陽門,詣春塘臺。通禮跪啓請降輿,上降輿陞座。炳冀請出標信開布城,上命以已下標信擧行。炳冀讀奏入門單子訖,仍奏曰,從陞中有試官蒙點人,使之下去行禮乎?上可之。引儀引讀券官趙斗淳·金洙根·徐憲淳,對讀官金在淸·林肯洙·鄭健朝·金炳㴤,考官尹定鉉·李景在·徐戴淳,參考官趙獻永·洪遠燮·趙台淳·權應夔,行四拜禮,以次就位。上命試官書題表,擬唐群臣賀韓愈文起八代,斗淳跪書讀奏訖,炳㴤奉出懸題。上命開講。炳冀奏曰,先張已入,開布城,呈券儒生次次出送,何如?上命以已下標信擧行。上命科次,炳㴤讀券。斗淳曰,書等,何以爲之乎?上曰,第一張書正字三下,第二張書草三下,其餘書次上。炳冀曰,坼封,何以爲之乎?上曰,承旨坼封,可也。炳冀坼封讀奏訖。斗淳進前奏曰,預差書外乎?上可之。仍命書傳敎曰,春到記講居首通幼學李亨會,製述表居首三下進士金肯淵竝直赴殿試,講之次通幼學李坰等三人,製述之次草三下進士李根弼竝直赴會試,講之次略幼學徐徽淳等十一人,製述之次次上進士沈章淳等三人,竝令該曹考例施賞。又命書傳敎曰,入格儒生,明日待令。通禮跪啓請禮畢,上降座。通禮跪啓請乘輿,上乘輿,由靑陽門·銅龍門·建陽門,入協陽門。承輝請出標信解嚴。由宣化門還內。諸臣以次退出。
上在昌德宮。停常參·經筵。
傳曰,禮房承旨馳詣懿昭墓,奉審摘奸以來。
傳曰,入格儒生入侍。
備邊司啓曰,平安兵使趙元錫,在任卒逝矣。返柩時擔軍,依法典題給之意,分付所經各道,何如?傳曰,允。
備邊司薦望,以李行敎爲平安兵使。
政院啓曰,兵曹郞廳來言,平安兵使下批政事,取稟。傳曰,當日爲之。
又啓曰,卽者吏曹郞廳來言,政事當日爲之事,命下,而行判書李憲球,參判徐戴淳,參議金在淸,俱以病不來,不得開政云。竝卽牌招,何如?傳曰,允。
以吏曹參議金在淸牌不進罷職傳旨。傳曰,只推。
吏曹啓曰,黃澗縣推考敬差官姜長煥呈狀內,矣身素患痰癖之症,當此換節之時,一倍添劇,萬無赴去之望,卽速入啓遞改云。其身病旣如是,則有難强令往赴,改差,何如?傳曰,允。
有政。吏批,判書李憲球進,參判徐戴淳,參議金在淸牌招不進,承旨三字缺進。以南羲重爲麟蹄縣監,朴鳳欽爲黃澗縣敬差官。兼持平姜長煥減下。兼掌令單朴鳳欽,整理使單徐憙淳。
辛亥三月初三日辰時,上御熙政堂。入格儒生入侍時,右承旨李寅臯,假注書姜蘭馨,記注官安永豐,別兼春秋鄭健朝,以次進伏訖。上曰,史官分左右。
上在昌德宮。停常參·經筵。
傳曰,禮房承旨馳詣宗廟·永禧殿·徽定殿·景慕宮,奉審摘奸,仍詣受香諸處,奉審摘奸以來。
都摠府啓曰,今日入直內三廳武兼·禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
傳曰,發遣吏郞,諸執事淸齋與否,摘奸以來。
傳曰,明日晝茶禮,當自內親行矣。該房知悉。
傳曰,大臣·備局堂上引見。
備邊司啓曰,今日賓對,新差堂上金炳冀懸病不進,事體誠甚未安。令政院卽爲牌招,使之進參,何如?傳曰,允。
辛亥三月初四日巳時,上御熙政堂。大王大妃殿垂簾,大臣·備局堂上引見入侍時,同副承旨朴承輝,假注書姜蘭馨,事變假注書鄭昌休,記事官金龍翼,別兼春秋鄭健朝,領議政權敦仁,左議政金興根,右議政朴永元,備堂徐熹淳·李嘉愚·尹定鉉·李憲球·徐左輔·洪鍾英·徐念淳·柳相弼·李景純,副校理尹堉,以次進伏訖。上曰,史官分左右。敦仁等進前問候,各殿問候訖。上曰,次對爲之。敦仁曰,向來纛島民事,誠一變怪。嘯聚數百洞民,手棒帶劍,白晝猖獗於都城之內,劫奪賊囚,殺越捕校,卽前所未有之變。雖以强盜之律,無首從皆斬,未足以懲惡俗正頹綱,而首倡·首犯外,特施減等之律。大聖人好生之德,重法之意,臣固欽仰萬萬,而取考捕廳査案,則罪人之所犯緊重者,多在逃未捕,甚至於首倡則同,而一未査究者亦有之。苟果同一重犯,而一則被律,一則漏網,則朝家刑政,豈不大爲斑駁乎?此等重獄,尤當窮覈乃已,而當捕者未捕,應査者未査,遽徹啓目,以致酌處命下,倖逭者多,獄體何等嚴愼,而捕廳擧行,極爲疎忽。左右捕將,竝從重推考,在逃諸漢,期於不日捉得,更卽合査,草記正罪之意,嚴加申飭,何如?大王大妃殿曰,此誠大變怪也。究其心迹,足以爲難,豈料人心之至此?誠爲悚然寒心。首倡·首犯者,旣已懲罪,其餘諸漢,刻期譏捕,草記論罪。兩捕將,依所奏從重推考,可也。出榻敎大王大妃殿曰,以盜賊事申飭,則不無誤捉之弊,少或解弛,則偸竊無以止息。自該廳若更有此弊,則捕將斷當重勘矣。以此嚴飭,可也。敦仁曰,下敎至當。臣亦將以誤捉事繼奏,而如彼則彼亦生弊,如此則此亦生弊,祛弊之道,誠難矣。大王大妃殿曰,果然矣。敦仁曰,月前尼媼處分,極其嚴截,臣無容更有煩陳,而人君御世之道,必以嚴宮禁抑近習爲先者。蓋正朝廷正萬民,未有不由內而達外也。夫宮禁不嚴,尊卑之等位日紊,近習不抑,狎侮之奸弊滋興,朝廷萬民,其何以觀感而嚮化哉?故禮言正家之法曰,內言不出於外,外言不入於內。彼閭巷卿宰之家,能稍存法紀者,必先嚴內外之分,冗雜之流,未敢接迹於門庭,況九重之深嚴淸肅,是何如地也?近來稱以內人族屬,無難出入於大內咫尺之地,無言不傳播,無事不傅會,謊雜無倫,徒眩外間之聽聞者,此已萬萬駭然,而至於今番尼媼事而極矣。此乃異類也,閽者豈或不知其出入,內人焉敢恣意而容接哉?此實緣於平日宮禁之不能嚴察,近習之無所畏憚,臣不得不爲殿下慨惜之也。自今宮闈之間,先立紀綱,使宮人近習輩,無敢有放縱之弊,則內外之分,自可截然,而閑雜出入,浮說流播,皆當不禁而自止。伏願深留聖意焉。上曰,尼媼及內人族屬,向已懲罪,來頭則寧復有此也?出擧條大王大妃殿曰,主上春秋未及鼎盛,姑無閱歷,至於宮禁之不能操束,以致此輩之無難攔入,責實在予,今聞大臣所奏,予亦慙歎。敦仁曰,卽見戶曹所報,則以經費不足,請劃二十萬兩矣。顧今京外枵竭,着手無處,依數準劃,雖非可論,秋後又當國有大事,預先經紀,然後可免窘跲云。惠廳封不動錢五萬兩,司僕封不動錢二萬五千兩,本曹所在嶺南還作錢餘條一萬五千兩,兵曹別置木一百同,特爲劃給,俾爲及時入用之地,何如?上曰,依爲之。出擧條敦仁曰,卽見摠戎廳所報,則以爲,北漢行宮及各處公廨·寺刹軍器繕修之役,不容少緩,而空名帖請得,殆半不足。在前如此之時,月課條取用,已例甚多,外邑受去,別無關緊,本廳所製銃藥,自壬子限五年停止,以爲推移準役之地云矣。該廳財用,自來不敷,目下修繕,亦係鉅役,不可無措處,而月課·銃藥價之限年推移,多有近例之可援。依所報限五年條,姑爲推用之意,分付,何如?大王大妃殿答曰,依爲之。出擧條敦仁曰,年前禁·御兩營停番後,番錢則移送戶曹,別儲取用之意,筵奏蒙允矣。顧今兩營事勢,萬萬苟艱,軍兵支調,亦多失期,誠爲可悶。此係該營軍錢,則姑令兩營收儲,以紓其力,實合方便。以自今年新捧,勿送戶曹,留作兩營軍需之意,分付戶曹及該營,何如,上曰,依爲之。出擧條敦仁曰,昨日儒生等齊訴本司,以爲李文沼,卽業文守拙之人,而日前捕校十餘名,突入其家,稱以御命,驅迫捽曳,捉致捕廳,而捕將知其無罪而放送,捕校作頭者,以誤捉之罪,移送秋曹云矣。雖平民誤捉,當律甚嚴,況班族乎?又況該校,挾其宿憾,欲逞凶毒,而乃敢僞托御命,無難行惡於儒士之家。苟有一分國綱,此輩之犯分凌節,豈若是之無嚴乎?作黨諸校已令査出,一竝移送秋曹,而這這窮覈,依律嚴處之意,申飭該曹,何如?大王大妃殿答曰,依爲之。出擧條敦仁曰,卽見歲幣使先來狀啓,則皇后尊諡詔書,順付陪來云。使臣入京日迎詔儀節,照例磨鍊之意,分付儀曹,何如?上曰,依爲之。出擧條敦仁曰,卽見禮曹所報,則以爲,報恩俗離寺,本以大刹,且有奉護所重,而年久頹敗,若不及今重修,勢將空虛,空名帖七八百張,請卽劃給,以爲修葺之地云矣。本寺旣有御筆奉安,胎封守護之所重,不可一任其頹廢。且名山舊刹修繕之役,朝家之許給空名帖,亦多已例。今亦以四百張成給之意,分付該曹,何如?大王大妃殿答曰,本寺所重,異於他刹,而所請旣夥,加給數百張,可也。出擧條大王大妃殿曰,本寺之年久頹圮,予亦聞知矣。本是大刹,而今欲修葺,則有非三四千金之所可經紀。空名帖多數出給,亦爲民弊,予非不知,而該寺旣有奉護之所,朝家亦有修改之例,則有不可廢棄而止。空名帖之數,大臣所請之外,加給數百張,以爲修葺之地也。敦仁曰,空名帖之爲民弊,誠如慈敎,而今此加給,則合爲六百張。且自禮曹,亦或有勸善成給,則庶可修廢矣。敦仁曰,安梱當此有頉,事勢必多悶急。新除兵使李行敎,使之從速赴任,何如?上〈曰〉,依爲之。出擧條敦仁曰,訓鍊大將柳相弼,來詣朝房,以其身病,不爲登筵矣。未知實病之如何,而事體誠爲未安,推考,何如?上曰,依爲之。出榻敎興根曰,臣以百無肖似之姿,猥承萬不堪當之命,附陳衷懇者九,冒控哀籲者四,非敢效中書故事而然也。誠以才具器識與夫氣質神思,雖欲厚自援恕,思所以酬報恩遇之萬一,而揆以本末,果無有依俙近似處。惟我聖上曁我慈聖殿下前後批諭,極其鄭重,臣之辜恩慢命之罪,於是乎益無所自逃矣。臣以三朝已獻之身,豈敢一毫自惜而然哉?直由審量已熟,公議可畏,一日二日,泥首縮伏,惟嚴誅是俟。迺於日者,伏奉萬萬惶懍之敎,驚隕震褫,他不暇顧,冒沒顚倒,至登前席,而第臣未罄之懷則有之。凡今日急切之憂,有不可枚陳,而苟欲振刷而維持,惟在於輔相之得其人,協贊嘉猷,弘濟時艱,庶可望其救得一分,而今以如臣無似,置之具瞻之地,才無以從心,病無以效力,情無以抗顔周行,徒坐竊廩祿,致瘝民國之事,則其所謂將焉用彼相者,正爲臣準備語也。國之本在家,家之本在身,身不修則不可以齊其家矣。家猶不可齊,況國可得以治乎?臣之一身僇敗,旣到底矣。忝累祖先,爲私門之罪人,孤負恩眷,爲聖朝之罪人,寤寐摽擗,實不知此生之可樂。江湖畎畝,隨分飮喙,以沒餘齒,雖不能息補於已虧之大質,猶幸不戾於覆載生成之化矣。殿下以臣祖臣兄之事勖之,而强其出也,臣於此,尤有所抑塞靡措。臣之平步華膴,躐至崇顯,卽不過明時之倖人,故家之忝孫。況汚辱其平生,滓穢其門戶,無復紀極,而濫叨臣祖臣兄所踐之地,則其將曰圖終有人乎?臣以朝廷爰立之擧而惜之,家世忝墜之憂而懼之,以區區進退無當而慽焉,不揆猥越,冒悚畢暴。伏願殿下,穆然深思,亟賜斥退,改卜賢德,以幸國事,千萬懇祝之至。大王大妃殿答曰,向來別諭已諭之,非予有私而然也。須輔導主上,至於堯·舜,則吾君臣,可以享宗社磐泰之慶,歸拜祖先,亦當有辭矣。以卿追先報今之心,無爲虛文,以盡尊君安民之義,以答平日期望之心,可也。興根曰,臣之冒沒呈身,只爲其鑑燭孔邇,必蒙曲諒而已,則何敢妄有陳白,以效初筵故事,而獲借方寸之地,彌切憂愛之忱,不敢不冒悚一言焉。凡今擧一國大小群情之靳嚮我殿下者,何如也?此正朱子所云陛下者我宋之明主,今日者陛下之盛時者也。臣伏覩臨御以來前後所下絲綸,每以舊勞爲敎,此誠殿下作聖之根基也。惟天惟祖宗,眷佑我宗祊,俾殿下久處于外,備嘗艱險,旣已勤思增益。又復親見農夫紅女艱難苦楚之狀,親聽暑雨祈寒愁歎怨咨之聲,官吏誅求之酷,民生椎剝之急,靡不畢燭,燎然心目之間,然後以五百年宗社億萬命生靈,擧而畀之,皇天祖宗之默佑我家邦,眷愛我殿下,可爲深且篤矣。雖然人之心志,易狃於宴安,殿下自登寶位,甘毳之味,日進於前,輕煖之衣,自適於體,宮室宏麗,安於寢處,侍御秀惠,便於使令,殿下果不爲居養所移,能復念及於舊勞時所嘗見聞者乎?萬一有日遠日忘之漸,則殿下初心之慨然惕然,以安吾民保吾邦爲己任者,又安知不日弛而日懈也?苟欲奮發淬礪,確然立志,則典學之外,更無他道。主經翼史,以爲明道術而閱事理,日近莊士,講劘討論,嚴立課程,罔或間斷,以爲收斂心神,開發智思之道,則暇逸盤樂之念,無從而生,嚴恭寅畏之心,自不能已。推以至於政令事爲之間,則以殿下之明聖,以殿下之閱歷,政所謂因勢順時,事半功倍,其將爲堯而爲舜,何但爲殷宗·嘉靖之治而止也?此非臣言,卽擧一國愛戴翹祝,同得天彝之言。惟聖明,念玆在玆,懋哉懋哉。上曰,以舊勞二字陳勉,甚爲切實。予雖不敏,當服膺矣。永元曰,臣之情實,悉暴於章奏矣。夫豈有抗顔進身之望,而血懇未蒙照燭,敦飭轉益嚴重,日復日坐徼恩禮,仰煩酬應,危蹙窮迫,逃遁不得,遂未免冒沒一肅。然惶愧之極,不知所達。輔相之任,何如重也?雖古昔盛際郅隆寧謐之時,尙惟曰治忽係焉。況今艱虞溢目,國勢岌嶪,百度萬事,無一可恃。扶顚持危,夾贊勵翼,專在於承弼之得人,而乃以如臣非其人者,苟然充位,是可曰擧措得宜乎,物情厭服乎?臣之百無一能之實,有可以立辨者。臣出入法從者久,而獻替繩糾之無一言矣,叨有司之職者多,而施措辦理之無一事矣,任字牧藩宣者屢,而蘇捄興除之無一效矣。此不待詢事考言,而一世之耳目莫掩,其誰欺乎?不能於庶官庶事,而能於高位重任,理所必無也。且臣犬馬之齒,何敢言老,而素有貞疾,屢經幾殊之域,危急之證,到衰尤劇,日就耗鑠,僅存形殼,今之筋力精神,欲爲四五年前所爲之事,而不可得矣。以才則萬萬不堪當,以病則萬萬不可强,然猶冒居,將何所爲?狼狽猶屬臣身,而僨誤將及國事,今臣此懇,斷斷是爲公也,非爲私也。曲諒垂察,亟許斥退,千萬仰祝。大王大妃殿答曰,相職之重,何時不然?當此極艱之時,尤當得人,而必於今日朝廷得其人,豈可他求?若皆曰才具未逮,則豈有可相之人乎?勿備儀文,唯務實事,左右共貞,輔導我主上,則以我主上睿德,必至於聖君,此豈非臣主之俱榮者乎?無負予期待之心。出擧條大王大妃殿,仍又掩抑曰,千古豈有如予之情理乎?況於近者,精力尤難酬應庶務,所倚恃者,惟諸大臣也。興根曰,慈敎如此,臣不勝抑塞感泣,不知攸達,而顧臣本分之萬萬愚劣,無容更陳。只以疾恙言之,轉至難醫之境,通計一年,殆無幾日之寧。以此見狀,萬無堪承之望,尤爲惶蹙罔措矣。永元曰,雖人才不借於異代,而今日朝廷,勝於臣者,何限乎?大王大妃殿曰,皆曰無才,皆曰有病,則相職無可爲之人乎?卿必有圖報國恩之心,無或退托,一心輔導也。卿以承旨出入時,純宗朝每稱道卿矣。永元曰,臣受國厚恩,雖今日以前,豈無生死報答之願?況今慈敎,若是隆重懇摯,臣雖無狀,寧或顧念身私乎?然而自知其莫能副其責任,而姑此唯諾,竟至僨誤,則厥罪當何如也?以病言之,今時壽域也,加於臣十年,而筋力尙强者有之,臣則病之貞痼也。故衰朽太早,此亦豈敢以過實之語仰達哉?又奏曰,臣雖不以見職自居,區區憂愛之忱,常有所耿然者,今借方寸之地,敢以一二瞽說仰達。今日大小廷臣之獻言於殿下者,莫不以勉聖學,爲第一義,此實至論也先務也。人君以正心爲治國之本,心正然後理明,理明然後,萬事萬物之接應,皆合於當然之則,而其國治正心之要,則學問是耳。竊瞯近來,日御法講,間以召對,聖學非曰不勤。然開卷時讀其書,掩卷而忘其學,則非所謂學也。必也玩索於章句之外,體驗於事爲之間,造次斯須,念玆在玆,方可無書自書我自我之歎,而融貫浹洽,終有薰陶德性之效矣。歷代以來聖王哲辟之道,庸君昏主之事,皆在經史,如是則治而安,如是則危而亂,易知如指掌。一念之萌,一言之發,一事之行,反而省察曰此合於聖哲之道乎否乎?或不近於昏庸之事乎否乎?此天理之公乎,人欲之私乎?善則行之,如恐不及,不善則祛之,亦如恐不及,無一息間斷,無一毫放過,則其心正而言動事爲無不正,表端影直,百度以貞,而爲堯爲舜,亦在於此。此所以正心爲治國之本,學問爲正心之要者也。今殿下,誕膺丕緖,五百年宗社之重,億萬生靈之命,托在殿下一身,而人心之泮渙,國事之板蕩,未有如今時。殿下之治法政謨,如無赫然大奮發,圖所以答天命服人心,則岌嶪之勢,無以挽回也。求所以赫然奮發,惟在學問上用力,以立根基,以爲出治之本也。寶籌方鼎盛,而典學已晚,六經諸史應講,而未講者居多,如無人一己百之工夫,則難進緝熙光明之域,是豈寸晷分陰暇豫之時乎?伏願殿下,惟日孜孜,勿謂今日不學而有明日。無以臣言之陳腐,而留神採納焉。上曰,陳勉之辭,若是切至,當體念矣。永元曰,王政莫先於恤民,恤民以節用爲本,節用以崇儉爲本。孔子曰節用而愛人,不節用則愛無所施故也。伊尹之告其君曰愼及儉德,惟懷永圖,其曰永圖,則人君奢儉之爲治亂之機可知已。今不必遠引古昔,請以詳文祖之義,近就列聖朝儉德,爲殿下陳之。肅宗朝,儒臣以却異物昭儉德陳勉,下敎奬其言,仍下御裘二領於政院,命焚之。英宗朝敎廷臣曰,先朝以木綿爲衾,予則以紬,此亦不及先朝也。又敎曰,予朝夕數器療飢而止,衣亦禦寒而已。又敎曰,予素有志於大布大帛,欲自宮中先之。然以上奉慈敎故未敢也,今適洞陳於慈聖,慈聖喜曰,昭儉列朝盛事,爾若有意,夫何難乎?華美非吾所好也。從此宮中,可以不高髻廣䄂,可以衣不曳地也。正宗朝所御燕室,糊紙渝黑,楹椽朽傷,鋪席盡弊,筵臣請令有司改之,敎曰,每想蔀屋蓬廬,頹壓罅漏,未嘗不惻然在心,其止之。此語竝載寶鑑。純宗朝,臣出入近密十九年矣,伏覩紛華嗜好,一無所累,衣襨常御樸素,宮室無有修治。亦嘗入侍寢殿者屢矣,而鋪設薦藉,無一近於侈美,日用器物,無一涉於玩好矣。夫列聖儉德,卽聖德中一事,今臣所奏,亦不過儉德中一二端,而其他皆可推類。此豈非我朝家法而殿下所當繼述者哉?顧今時弊之最可憂者,卽奢侈也。上自縉紳,下至閭巷,第宅·車馬·服食·器用,競尙浮靡,無有限紀,幾乎貴賤無等,貧富無別,而所耗者財也。財之所生,民之膏血也,用之無節若此,財安得不竭,民安得不窮?財竭民窮,而其國能安者,未之有也。然而此非可以法令禁遏者,唯在殿下躬率以導之。先自殿下而節儉,又以示好惡於廷臣,則上行下效,捷於影響,回醨反樸,一轉移間事耳。殿下天縱聖姿,自然合度,固無待於仰勉,而崇高之位,逸慾易生,幽獨之地,志氣易肆,一念之差,其機危微,區區愚忱,敢以是獻焉。儻蒙體諒而澄省,則非但聖德增光,生民之被澤,國祚之靈長,亦在於是。惟殿下,懋哉懋哉。上曰,如欲愛民,則必自節儉始。卿以愛民二字,惓惓陳勉,斷當體念矣。出擧條又敎曰,無逸篇亦有節儉之義矣。大王大妃殿,向聖上敎曰,大臣所奏,切實懇惻,主上必留心諦聽,隨事體念焉。永元曰,左相以毋忘舊勞四字陳勉,此言切實。殿下勿忘此言,則更無庸曰奢曰儉,敷衍以奏矣。今又聖敎,及於無逸篇,聖心之在於節儉,可以仰度矣。今日殿下之節儉與否,卽國之安危所係,願殿下以節儉二字,俯諾於臣等焉。大王大妃殿曰,卿以忠愛,實心爲君,深用嘉嘆。上曰,每觀古史,則儉素者皆爲明主,奢侈者必致危國矣。敦仁曰,自古奢侈之甚,莫如桀·紂,如瓊宮·瑤臺,酒池肉林是已。由象箸而至於玉杯,奢侈之無有限極如此矣。大王大妃殿曰,玉杯者以玉爲盞之謂耶?奢侈如此,則何以保國乎?永元曰,殿下一日行節儉,則數日之內,閭巷之侈,可丕變,數旬之內,八域遐外之俗,可丕變矣。又奏曰,有國之所恃者人心也。故以人心之得失,視其國之安危。惟我慈聖曁我聖上,惓惓於民國之憂,至誠懇惻,屢發於辭敎,凡在瞻聆,孰不慨歎?顧今疆域無事,而騷訛胥動,年穀屢登,而竊發肆橫,恤民之聖念勤摯,而寒暑之咨日起,蔀屋遑遑,若危亂迫在朝夕者,其故何也?是由於民無恒心,而其無恒心,是必有失其心者耳。人君代天理民,以人心爲天命。書曰天明畏自我民明畏。失人心則爲墜天命,寧不可懼乎?爲今之計,惟當君臣上下,聚精會神,圖所以慰答之固結之,而若論其切要急務,則曰公選擧也,擇方伯守令也,明賞罰黜陟也。選擧者人才之所由進,不公則不惟不得人才,適足以失士大夫之心矣。方伯守令,生民休戚之所係,不擇則懷保無望,貪墨姿行,而失小民之心矣。賞罰黜陟,馭世之大柄,不明則人無勸懲,法度紀綱,日就凌夷,而失擧國之心矣。其應如影響,其理如燭龜,而國之安危,於是焉判矣。至尊憂勞於上,凡百在位,孰敢不欲精白一心,奉若明命,而恬嬉已久,文具成習。臨科而飭,臨政而飭,殿最之飭,懲貪之飭,每煩聖慮,嚴重申複,而終未見頓然改觀,大服物情者,此固群下之不能對揚,而亦豈非聖上惕然反省,求其所以治不徯志之端歟?誠願殿下,奮發聖志,思所以振肅之整頓之,飭勵所司,俾罔敢或忽。科試必嚴,而關節不行,差遣必難愼,而無或爲人擇官,申贓汚之律,行奬廉之政,使有罪者無倖逭,自好者知所勸,事事物物,以順人心爲務,則泮渙者之安輯,怨咨者之悅服,將不待朞月,而其本則在於克祛一箇私字。記曰人主奉三無私,三無者天無私覆,地無私載,日月無私照也。人主無私,則在下者不敢私,如所謂君仁莫不仁,君義莫不義也。勉勉慥慥,日臻於大公至正之域,則萬化澄源,百工趨令,人心響應,天命眷佑,國勢如泰山磐石也。惟殿下,懋哉懋哉。上曰,國家安危之機,果如卿言,豈不留念乎?出擧條大王大妃殿曰,卿言果好?而亦可見爲國忠愛之心矣。永元曰,生民之受困,其塗多端,而若論其剝割毒痛之最甚且大者,則收逋之減價分還也,曰田結之無名加斂也。還穀詳定,自是金石之國典,折衷豐歉之中,使上下損益,略相當者,而若遇歉歲,則受錢納穀,其費尙爲倍蓰,忍可以減其價乎?又或以減捧之價,今年分幾錢於民,明年加捧幾錢於民,如子母家之殖債者。幾年如此,苟充其逋,此何法理也?無論減價與殖錢,其爲犯法與虐民則一也。攘奪無辜民之財,代充犯罪者之逋,逋雖得完,已非任字牧者之所可爲。況有此充逋之妙方,更無畏逋之心,纔充旋欠,無有已時者乎?以數三十年前言之,雖有一二冒行者,而猶或掩遮,不敢顯著。挽近以來,轉相摹傚,看作能事,某道某邑,不可勝數,亦嘗有朝令嚴禁而莫知止戢,爲道臣者,亦或知而不問,掩而不劾。國綱至此,寧欲無言。我國田稅,本不滿十一,而竝三手·大同及各樣雜費,則一結所納,極爲高重,有識之憂,每念良田之不墾。而昔在英廟朝,均役後,因給代之不足,有結錢之斂,而聖念鄭重難愼,博採廷議,詢及芻蕘,然後行之,猶以一時權宜,竟當革罷爲敎。凡出於田結者,雖一文之微,非在下者所可擅斂,而近來守令之加斂田結,罔有畏憚。或藉口於公逋充數,或憑托於軍伍虛額,或稱以結價,而自官勒定其高直,肆行誅索,有若歲入之應捧者然。吏緣爲奸,官或染指,逋欠有當刷之犯者,闕伍有可査之閑丁,而倚却應行之事,恣爲不法之事。三政束閣久矣,國法掃地盡矣,斯民之膏血遂竭矣,寧不痛歎?傳曰,取於民有制,書曰民惟邦本,本固邦寧。今取於民無制,而至於邦本且蹶,則其國之危,不待智者而知。此而無大懲創嚴隄防,以爲拔本塞源之圖,則民國之憂,將何所屆?爲先令各道道臣,竝行覈査,減價分給與殖錢之弊,一切痛禁,先從刷逋之一準詳定與否,而另加照察,俾無違越經法,田結之爲公逋軍錢加斂者與結價官定之弊,一體釐革,如斬草除根。而還上反作之虛錄同律,及以田結補民役,歸公用之以私用論,施以配錮,載在法典,而此非近年始有之事也。旣往雖不可追究,從今爲始,嚴立禁制,如有更犯者,雖年久後,現發守令用右律,掩置之道臣,從重論勘。而自上每於分遣繡衣時,以此兩條,添入事目,以爲糾察摘發之地,恐合事宜。先以臣所奏,嚴飭分付於諸道道·守臣,何如?大王大妃殿答曰,此皆切骨之民瘼,分付各道道臣處,各別申飭,可也。出擧條大王大妃殿曰,禁令之不行,以其無罪之之故,似如此矣。此弊何時創始乎?若罪創始者,則自可無事矣。永元曰,此非一二年間事,則有不可推究,而若其始創者,雖逭於國法,必獲罪於天矣。大王大妃殿曰,右相所奏如此,領相之意,何如?敦仁曰,此皆由於紀綱之不立,苟欲立紀綱,則惟在信賞必罰而已。蓋賞罰二字,乃治國之要道也。賞者非米木布財貨之謂也。罰者非笞楚刑杖之謂也,進賢退不肖,卽是賞罰之大者,而賞罰各當,則擧措得宜,擧措得宜,則八方百姓,可得以治平矣。大王大妃殿曰,如欲擧措得宜,以何術而致之乎?敦仁曰,賢者進用,不肖者退,則大小臣工,無不各當其任,各事其事,而朝廷擧措,自當得宜,紀綱不期立而自立,百姓不期安而自安。故治國之道,莫大於進賢退不肖也。又曰,向於眞殿移安時,以唐家事仰稟,而臣意則第三室以下唐家,不必遷奉,故以待登筵,更稟東朝之意,仰奏矣。今聞唐家遷奉,不甚爲難,日前又有次次遷奉之命云,今則當依此擧行矣。大王大妃殿曰,次次向上移安,甚合事宜,故已有傳敎矣。戶曹判書徐憙淳曰,眞殿增修,已有圖形經稟,今方依此始役,而墻外石井,從便移鑿於西南方稍閑處,扁額則一間增建後,不得當中,勢將移揭於第三間,而預有稟定,然後可以擧行矣。大王大妃殿曰,事勢宜然矣。敦仁曰,向者奉審時,亦觀其井,則非但水源不足,且久廢不汲,汲亦不堪飮,只用於器用滌濯云矣。大王大妃殿曰,此井本深鑿,故旱猶有水,人或汲飮,不旱則不食矣。若移鑿則不必深浚,而但未知不深而能生水也。上命大臣就座。承輝曰,諸宰奏事。熹淳等曰,無所奏矣。承輝曰,玉堂所懷奏之。堉曰,俄者大僚,懇懇以勤聖學一事仰勉,而批旨開納,不翅溫諄,臣於此,欽仰萬萬,復有何語可以仰贅哉?然惟念爲學之方,不專在記聞而已,洵貴實心體行。若無實心,無以眞知,不有眞知,無以服行。先儒有言,藥雖出於醫手,方多傳於古書,儘善喩也。今殿下,受祖宗付托之重,爲生民父母,凡於政令施措之間,正宜動法古昔,推而行之,如醫家之傳古方耳。近日所講論語,卽聖人心法之悠寄,帝王治道之要領也。是以趙普,有以半部致太平之語,程子著雖讀了不曾讀之戒,蓋以體認於心身,則受用如彼,只學於口耳,則蔑效如此也。竊伏覩我殿下,睿知天縱,勤學之誠,出於自然,無待勉强,而區區愚衷,又伏願聖明,無或記誦之徒習,而必務旨義之是究,着實下工而措之,則罔覺厥德之修,而克致太平之功矣。曷不休哉?惟殿下,念哉懋哉。上曰,所陳甚好,當留念矣。出擧條承輝曰,今日賓對,兩司無一人進參,事甚未安。違牌諸臺,竝推考,何如?上曰,依爲之。出榻敎上曰,史官就座。命大臣先退,又命退,諸臣以次退出。
上在昌德宮。停常參·經筵。
孝定殿寒食祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
藥房都提調金興根,提調李景在,副提調金炳冀啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如,王大妃殿氣候,何如,大妃殿氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿·大妃殿,口傳問安。答曰,知道。
政院啓曰,明日常參·經筵,取稟。傳曰,只朝講。
以平安監司洪鍾應狀啓,昌城府使李南軾,謂有身病,屢呈辭狀,不得已罷黜事,傳曰,令該曹口傳各別擇差,催促下送。
吏曹口傳政事,以朴來益爲昌城府使。
禮曹啓曰,因大臣筵奏,皇后尊諡詔書順付入京日迎詔儀節,照例磨鍊之意,分付儀曹事,命下矣。取考謄錄,則順付詔書到京日,百官郊迎,殿庭行禮,而自上行禮之節,依正至聖節望闕時例磨鍊,今亦依此擧行之意,敢啓。傳曰,知道。
又啓曰,取考謄錄,則順付詔書到京日頒詔後,有卽日頒敎之擧矣。今亦依此擧行,何如?傳曰,允。
兵曹啓曰,去夜左邊捕盜大將,不爲發巡云。巡綽法意,何等嚴重,而今此闕巡者,未知緣何事端,而事未前有,萬萬驚駭。該廳大將柳相弼,令該府拿問處之,何如?傳曰,巡綽所以警夜也。無端闕巡,固宜拿勘,姑此安徐,而從重推考,嚴加申飭,無令更爲闕巡,可也。
政院啓曰,卽見兵曹草記,則去夜左邊捕盜廳不爲發巡云。巡綽法意,何等截嚴,而無端闕巡,事未前有,萬萬駭然。該捕將所當重勘,而本院請推之外,無他可施之罰,何以爲之?敢稟。傳曰,從重推考。
孝定殿寒食祭親行時,亞獻官東寧尉金賢根,終獻官興宣君昰應,贊禮禮曹判書尹定鉉,典祀官奉常正李鎭默,執禮掌樂正李參鉉,執尊司僕正洪秉壽,大祝副司果金炳德,祝史副司果李鍾愚,齋郞副司果金炳溎,盥洗位司藝金濬·李冀楨,爵洗位典籍李東旭·李友燁,亞·終獻盥洗位典籍權敎準,贊者引儀曺百承·金載善,謁者兼引儀沈龜祖·李宗赫,贊引引儀李勝憲·金憲祖,祭監監察李弼榮·趙崇祖。
辛亥三月初五日四更一點,上詣孝定殿。寒食祭親行入侍時,行都承旨金炳冀,行左承旨朴齊憲,右承旨李寅皐,左副承旨鄭基世,右副承旨兪鎭五,同副承旨朴承輝,史官缺,提學金左根,原任直提學徐熹淳,檢校直提學金炳冀,直提學鄭基世,原任直閣李嘉愚·尹定鉉,檢校直閣鄭㝡朝,直閣鄭健朝,檢校待敎金炳德·金輔鉉,以次侍立。時至,通禮跪啓請出次,上具衰服出齋殿。贊禮前導入孝定殿東夾門,陞詣版位西向立。贊禮跪啓請俯伏哭,上俯伏哭。贊禮跪啓請止哭興四拜興平身,上止哭興四拜禮。贊禮導上詣尊所北向立。炳冀擧羃酌鬯訖。贊禮導上詣靈座前,跪啓請跪,上跪。贊禮跪啓請三上香。炳冀奉香,承輝奉爐,上三上香。炳冀奉酌跪進,上受爵以授承輝,承輝跪受,尊于靈座前。贊禮跪啓請俯伏興少退跪,上俯伏興少退跪。大祝副司果金炳德讀祝訖。贊禮導上還復位。亞獻官東寧尉金賢根,終獻官興宣君昰應,行禮如儀訖。贊禮跪啓請俯伏哭,上俯伏哭。贊禮跪啓請止哭興四拜興平身,上止哭興四拜禮。贊禮導上詣望燎位,望燎訖。贊禮跪啓禮畢,通禮導上還入齋殿。諸臣以次退出。
辛亥三月初五日辰時,上御熙政堂。大王大妃殿垂簾,藥房入診入侍時,都提調金興根,提調李景在,副提調金炳冀,直閣鄭健朝,假注書姜蘭馨,記事官金龍翼·玄基濬,以次進伏,醫官鄭有曾·金珪·金有鼎·李鎭夏,進伏楹外訖。上曰,史官分左右。興根各殿問候訖,仍奏曰,醫官待令,使之入診乎?上可之。有曾等以次診候,退伏楹外訖。興根曰,脈候奏之。有曾等奏曰,脈候左右三部調均矣。缺
辛亥三月初五日辰時,上御熙政堂。召對入侍時,參贊官朴承輝,侍讀官尹堉,檢討官朴商壽,直閣鄭健朝,假注書姜蘭馨,記事官金龍翼·玄基濬,各持通鑑第四卷,以次進伏訖。上曰,史官分左右。缺承輝讀自四年,止以病死。承輝曰,承相·封侯自弘始云者,漢初官人,必先封侯後拜相,而以相封侯,自此始也。殺傷二千石云者,漢自吳楚七國亂後,遣二千石于諸侯國,使之監國而治民,故膠西亦有二千石矣。仍奏曰,自古小人類皆易辨,如公孫弘者,最難辨別。方其布被示儉,東閤延賢之時,雖賢者行事,何以過此?此眞大學所謂厭然掩其不善者也。苟非至明之主,何以如見其肺肝,而知其爲小人也哉?當是時,知弘之爲小人者,惟董仲舒·汲黯而已。故嫉仲舒出爲膠西相,欲誅黯而徙爲右內史,使其自抵於死地,則少無與於形迹之間,宵小陷人之心可惡,而君子小人之不相容尤如此。此尤人君所當明辨而深察者也。上曰,弘之所以必以董仲舒爲膠西相者,若以膠西王之犯法而糾察之,則必爲王之所殺,從順之則必爲天朝之所誅,使之不死於彼,則必死於此。而以其身若無與於其間,則弘之用心,如見肺肝,而漢武以英明之主,猶未免見欺於弘之奸,豈不慨然哉?觀此古史,君子小人之分,亦不難辨矣。承輝曰,聖敎至當矣。大抵公孫弘之陽善陰中,有如李林甫之口蜜腹劍也。上曰,汲黯罵張湯,而湯不能有答矣。承輝曰,必是無辭可答,而雖有答,史或闊略矣。上曰,與參謀議,是何等事與謀耶?承輝曰,旣爲一國之相,則凡於天下事,無不論之矣。上曰,弘使仲舒爲膠西相,而仲舒以病免,則仲舒必知弘之害己而不往矣。承輝曰,古之君子,多有見幾而作者,見醴酒不設而去者是已。缺堉曰,漢武帝外攘夷狄,內多女寵,其於君德,不無疵類。然能崇儒容直,英明臨下,而猶爲公孫弘之所欺蔽,不能察其詐僞,知人之難,有如此矣。小人蓋善伺察人主好惡,時君好儉,則崇廣節儉之用,時君好公,則鋪張恢公之意。隨其志嚮之所趨,而載色載言以迎合之,固結君心,然後沛然濟其私,可不畏哉?此所以能知人,則無畏於巧言令色孔壬也。然知人之術,夫子已言之,卽日昨進講,視其所以以下三節是耳。使武帝旣視弘之不重肉爲布被矣,更修觀察乎其所由所安,則弘雖工於粉飾,自不能庾其情狀,豈至於反以爲謙讓而愈益重之耶?此等處願勿闊略,深察乎邪正情僞之間,以廣聖知焉。仍奏曰,古有與此迹同而事異者。齊相晏嬰,好性好節儉,一狐裘三十年,一豚肩不掩豆,故時人稱其賢。景公嘗與群臣飮,陳無宇駁晏子於君前曰,賜之卿位,寵之百萬,而子以布衣駑馬朝之,是隱君賜也,請浮子。晏子曰,臣以君之賜,父之黨無不乘車者,母之黨無不足於衣食者,待而擧火者數百家,爲彰君賜乎,爲隱君賜乎?公聞其言,反浮無宇。此以粗迹論之,公孫弘之事以晏子,無宇之言類汲黯,而考其用心,則邪正之判,不啻如薰蕕之不同,此漢武不及齊景處也。
辛亥三月初五日午時,上詣孝定殿。晝茶禮親行入侍時,行都承旨金炳冀,行左承旨朴齊憲,右承旨李寅皐,左副承旨鄭基世,右副承旨兪鎭五,同副承旨朴承輝,直閣鄭健朝,以次侍立。時至,通禮跪啓請出次,上具練服出齋殿。通禮前導入孝定殿東夾門,陞詣版位西向立。通禮跪啓請俯伏哭,上俯伏哭。通禮跪啓請止哭興四拜興平身,上止哭興四拜禮。通禮導上詣尊所北向立,炳冀擧羃酌鬯訖。通禮導上詣靈座前,跪啓請跪,上跪。通禮跪啓請三上香,炳冀奉香,承輝奉爐,上三上香。炳冀奉爵跪進,上受爵以授承輝,承輝跪受,尊于靈座前,連獻三酌如儀訖。通禮導上降復位,跪啓請俯伏哭,上俯伏哭。通禮跪啓請止哭興四拜興平身,上止哭興四拜興平身。通禮跪啓請禮畢,導上還入齋殿。諸臣以次退出。
上在昌德宮。只朝講。
政院啓曰,明日常參·經筵,取稟。傳曰,只晝講。
傳曰,直閣鄭健朝馳詣健陵,奉審摘奸,仍詣顯隆園·華寧殿,一體奉審以來。
傳曰,飭已施矣,楊根郡守南秉哲補外分揀。
政院啓曰,今番幸行時,何大臣留都乎?敢稟。傳曰,領府事留都。
執義蔡元默,獻納柳來駿,副校理尹堉,副修撰朴商壽啓曰,噫嘻,痛矣。書九之罪,可勝誅哉?亂臣賊子,從古何限,而窮凶絶悖,未有如裕賊。裕賊之根窩,卽書九庚申一疏是已。其疏之上下屢千百言,閃忽疑眩,莫可摸揣,而指意肯緊,專在於彼固曰四條。外托義理之說,而內售沮戲之計,陽爲承順之態,而陰懷綦間之謀,語脈所歸,手脚莫掩。言之體粟,不敢痛陳其逆節,思之膽掉,不忍歷擧其罪案。而傳敎中前茅裕賊之敎,實是燭奸之禹鼎,照魔之秦鏡也。於戲,我正宗大王五晦筵敎,卽明諭御極後用舍進退,斷自淵衷之意,而書九乃敢杜撰聖旨,動搖大計,凶圖禍心,一轉爲裕賊,如印一板,如貫一串。終至有宜學之遺醜餘孽,得以藉口,詡之以闡明,稱之以對揚,此豈一朝一夕之故哉?涓涓之流,始自書九,而滔天於裕賊,餘波於宜學。顧今拔本塞源之方,亶在乎先正書九之罪,而鬼誅已加,王章莫伸,輿情之憤鬱,何時可洩,世道之憂虞,何日可弭?請書九,亟施追奪官爵之典。答曰,不允。
執義蔡元默,獻納柳來駿啓曰,噫嘻,痛矣。國榮之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,姿行胸臆,危逼之逆節,憯毒之凶計,暗相綢繆,罔有紀極,主張者榮賊,亂逆之犯分干紀者,從古何限,而豈有若此賊之窮凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眦裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也,決矣。千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶。而幸賴我正宗大王廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。噫嘻,痛矣。裕賊之罪,可勝誅哉?辛酉夏一疏,包凶蓄禍,暗售梟獍之腸,都人尹·姞等句語,排布陰譎,曲堗徙薪之援比,指意凶憯。卽此一段,其沮戲大婚之凶肚,背馳正宗大王之逆節,綻露無餘。渠以今日北面之臣,乘國運不幸之時,而疑亂熒惑,潛圖不逞之計,是可忍也,吁亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中,不道不滿之說,愈出愈凶,至於外朝不知之言,詩句引用之意而極矣。末來以渠之傍祖權鞸時事,隱然自況者,尤何等窮天地所無之極逆大憝也?凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞠招之凶慝,斷案已成。雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著。此與身死旣久之後追律之例,大有異焉,不可援用尙魯追施之律。請物故罪人裕,亟施孥戮之典。噫嘻,痛矣。亂臣賊子,何代無之,而豈有如漢祿之窮天地亘古今,至凶至悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃牖下,輿憤莫洩,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼以爲明證。嗚呼,尙忍言哉?一種不逞之徒,乃敢讎視我君父,必欲謀危我宗國,梟音獍舌,脈絡相通,蛇糾蚓結,腸肚互連。量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢。國勢日就岌嶪,倫彝幾至斁傷,千怪百變,疊生層出,以至於達賊不道之奏,如貫一串。苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典。追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至。殿下試思之。前乎漢祿,而豈有如漢祿,後乎漢祿,而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已。以此律而施之於此賊,果可以夬雪君父之讎,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之。烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩。請逆賊漢祿,亟施孥戮之典。噫嘻,痛矣。亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書。而以渠地處,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本。群聚凶徒,自作窩主,醞釀旣久,排布愈密,八字凶言,一貫串來,同室之內,腸肚相連,若其根柢也源委也,莫非此賊,而得保首領,臥斃牖下。凡今日含生之倫,孰不腐心痛骨,如不欲生,而最其大明律一事,卽有天地君臣以來,所未有之極逆大憝也。思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種。裕·玉·煥·達之凶謀祕計,莫不傳神於此賊,護法於此賊,而跽敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮。請追奪罪人龜柱支屬應坐之類,一依尙魯例,施以散配之典。噫嘻,痛矣。凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸拄腹,都是禍心,聽言觀眸,罔非戾氣。平生伎倆,專在於凶國而讎君,晝宵營爲,亦出於戕人而害物。好惡所到,忠逆立判,威勢所在,逋逃咸萃。附己者謂之向國,而奬拔汲引,如恐不及,異己者謂之背馳,而擠陷網打,無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥·日滔天之禍,鼓唱悖論,馴致裕·玉讎國之計。一番逆變起,而莫不根柢於渠,一番凶獄出,而罔不窩窟於渠。渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶熖雖死不衰,餘威歷久尙熾。根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀,對質於鞫庭,必將滿口輸款,而無一辭自明之端矣。噫,敬·觀之窮凶,而染成者渠也,龜·祿之絶慝,而掩護者渠也。渠以爲見驅,則觀鎬曰見驅,渠以爲非逆,則觀鎬曰非逆。耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也。而論其行己,則發迹於逆戚之門,而爲其私狎之客,托身於榮賊之家,而備盡諂諛之態,至勸其兄願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜·祿輩,包藏不軌,謀危宗社。及夫國本之固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙籌長策。龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣。其一而二二而一之狀,不亦凶且憯乎?惟我正宗大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計?而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地,以是而脅持君父,以是而威喝朝野。魯賢之逆變,由是而醞釀,達淳之邪說,由是而源委。候班不參之逆節在此,史局割席之凶肚在此,而改號時違牌,幸行後悖論,皆其逆謀慝計之昭不可掩者也。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情節,吻然相符矣。臣等合辭所陳剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有。筵本二拔,旣伏罔赦之案,讆言五條,莫掩自唱之迹。入告出語,變幻無常,左闔右捭,機關至密,千罪萬惡,擢髮難數。而臣等之最所憤嫉而痛惋者,又有在焉。以渠之眷遇也邇密也,逆祿之八字凶言,旣已自渠口傳說,賊龜之乙未冬悖說,亦必先他人聞知,卽何不於正宗大王一初淸明,庶政維新之會,斷去宿處,嚴斥凶論,使夫迷溺不悟者,曉然知龜·祿之不可染迹,而乃反附麗依歸,推詡尊仰,壞亂世道,詿誤人心,以致許多逆變,無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張,龜·祿之餘醜,孰從而蚓結乎?然則今日國勢所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也。則論其罪犯,有浮於龜·祿·敬·觀,而敬賊已施之律,尙難貸也,龜·祿應坐之典,烏可已乎?特以大官之曾忝也,鬼誅之先加也,故依律處斷,雖恨未及,尙魯已例,在所不已。幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺?國家之隱憂無窮。請追奪罪人鍾秀支屬應坐之類,一依尙魯·漢祿例施行。噫嘻,痛矣。今此鍾·振兩賊之凶,思之膽掉,言之骨靑。蓋其陰謀逆節,适·璉之今又出也,凶言悖說,雲·海之所不道也。是乃窮天地亘宇宙之極惡大憝,雖幸天討略行,王章少伸,尙何足夬雪神人之憤也哉?鍾一則藉其門蔭,獲沾祿仕,國家何負於渠,而梟心獍腸,與生俱生,幸西賊之有警,則曰當爲蜀漢分院兵助勢之策,湖南伯得差之願,無非劇逆之斷案。而乃與振采·友文等,結爲血黨,五字八字之凶言,猶爲不足,而必以二字至不道之言,和應於合有變通之說,甚至街路上訩訛而極矣。振采則伎倆妖慝,行止閃忽,出沒京鄕,左道誑惑,連腸接肚於鍾一·光友之徒,憑藉讖緯之書,濟其邪誕之術。二萬石軍糧之積庤,縉紳家火具之潛埋,指卯日而擧事爲期云者,莫非做作妖言,煽動人心之計。而至於第一子指擬之目,十三日至凶之說,與鍾一,一而二二而一。似此今古所無之逆。不可只施治逆之常典,适·雲已行之例,不用於此兩賊,而將何施乎?請大逆不道罪人鍾一·振采,竝施适·雲之例。逆賊友文,迹本卑微,性又奸慝。投身於鍾一,甘作爪牙,許心於振采,結爲兄弟。托鍾一於振采,則謂以可用,薦振采於鍾一則稱有神術。逆賊光友,本以鄕曲賤孽,托爲凶徒死士,父事振采,兄事友文,欲輸軍糧,則轉到南陽。凡爲群凶之指使,率皆挺身而樂赴,將臣家將欲火攻,所營何事?店舍綢繆之言,致後丁寧和應,南中兵火之說,延壽爛熳酬酌,卽此數段,已足爲諸賊之眞贓斷案。至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩。請逆賊友文·光友,加施孥戮之典,致後·延壽,竝施孥籍之典。噫嘻,宜學,以卑微之流,賦憯慝之性,行己則巧佞,而善爲狐媚,發迹於陰邪,而養成虺毒,屢竊踰濫之職,而暋不知分,常蓄希覬之心,而急於射利,敢以嘗試之計,投呈凶慘之書。其上段諸條,罔非爲人臣所不敢道者,而肆然筆之於書,悍然發之於口,卽此一款,合施萬戮。而至若下段所云義理二字,卽我上下大小三十年秉執而遵守者也,今安有晦明之可言,而渠乃陰懷惎憯之謀,公肆疑亂之說,反復閃忽,指意絶悖,此皆逆裕·書九輩所嘗沿襲之套語也。且以鞫招觀之,稱煥之以君子,詡書九以名流,則裕賊亂逆情節,書九爲之前茅,宜學爲之後殿,一串貫來,首尾和應之眞贓斷案,於此焉畢露矣。然渠以蟣蝨之賤,不識魚魯之辨,烏知義理之果爲何物,闡明之當用何道也哉?此必有暗相綢繆,先設機關者,而盤覈許久,端緖未究,此已輿憤之所共切,隱憂之所愈深者也。況今天網甚恢,凶種尙遺,治逆之政,終有所未盡者。請正法罪人宜學諸子,亟施散配之典。噫嘻,痛矣。自古亂逆何限,而豈有如魯敬之凶譎奰慝,蔑倫敗紀者乎?平生伎倆,無非戕人害物,晝宵營爲,都是凶國禍家。兜攬華膴,躐躋崇顯,朝家於渠,恩至渥也,而不思報效之道,忽生憾懟之意,乃有生死不得,抑情仕宦之說。此何等時,强抑其情,乃敢萌心,公肆發口,自露鬼蜮之情態,莫掩梟獍之腸肚。當大婚爰定之初,卽一國慶祝之會,而渠乃陰懷惎憯,極其誣悖,傳襲於賊裕,護法於賊裕,潛蓄包藏,和盤托出,顯售不滿倡爲悖說,動搖沮戲,斷案斯著。故雖以先朝曲加包貸之處分言之,至有言行不謹之敎,昭如日星,嚴若鈇鉞,則其言凶圖也,其行逆節也。不謹則無將,無將則必誅,其無君無母之心,不道不敬之律,歷萬世而掉脫不得者也。況於今日,義理尤急闡明,而何幸乾道孔昭,天討大行,追奪之律,纔有成命,神人之憤,庶可少洩。而罪止追奪,不足以稱其惡。剖戮跽斬,雖難用於古法,瀦家孥籍,亦自有於彝典。況其凶種餘孽,尙此假息,書所稱殄滅無遺,毋俾易種者,不施於此賊,而將於何施?請追奪罪人魯敬,亟施孥戮之典焉。噫嘻,痛矣。亂臣賊子,從古何限,而豈有如醇壽之至凶絶悖者乎?本以陰慝之性,敢生樂禍之心,結交匪類,所綢繆者凶謀也。晉鏞家夜會,鍾協處參席,互相酬酌,俱極凶憯,證招如執左契,干犯已成斷案。神人之所共憤,覆載之所難容,萬戮猶輕,三尺已施,而不可只誅其身而止。請謀反大逆不道知情不告罪人醇壽,亟施孥戮之典。噫嘻,痛矣。世變層生,亂逆何限,而豈有如今番捕廳諸賊之至憯絶悖者乎?噫,彼兩女,俱以至微至賤之妖物,白做如狂如譫之凶說,乃敢譸張,無難傳播,甘犯萬戮猶輕,千剮無惜之罪。至如賊澤,本以蟣蝨之賤,素蓄梟獍之腸,以不忍聞不忍道之凶誣悖說,稱以上變,又從而傅會增衍,發之於口,筆之於書,作此窮天地亘萬古所無之逆變者,思之膽掉,言之髮豎。如許窮凶極惡之妖女逆豎,孰不欲手磔口臠也哉?設鞫正法,王法卽然,而大僚求對,直請處分者,以其辭語極凶,無以如法問招也。第念凶如此賊,妖如此賊,未加肆市之典,而誅止其身,戮不及孥,則其可曰國有三尺乎?聖批若曰固當以大逆議律,則此賊之爲大逆,旣已洞燭之矣。又若曰身後加律,實關格例,臣等竊以謂振古所無之凶賊,何可膠守於格例,使王章未伸而輿憤莫洩乎?請梟首罪人澤,捕廳勘斷罪人金·河兩女,竝亟施大逆之律。噫嘻,痛矣。亂臣賊子,從古何限,而豈有如尹致英·徐相敎者哉?尹致英,卽一疲殘宵小也。賦性本自巧令,行己工於奸黠,跳踉放恣,縱曰俱生,凌轢噴薄,抑亦何習?平生伎倆,不過欺人而黷貨,晝宵揣摩,罔非招權而納勢。護法於秉鉉,而樂蓄禍心,後勁於秉鉉,而竊弄威福,有識憂歎,厥惟久矣。乃至有主張徐相敎之疏,而益見其無所不爲,是可忍也,孰不可忍也?十手所指,萬口皆言,卽此一事,爲渠死有餘罪之罪也。噫,彼徐相敎之年前疏中,伺察宮闈,顯有締結之迹一句語,何其無倫絶悖之甚也?宮闈二字,是何等莫重莫嚴之地,而乃敢以伺察締結等語,肆然筆之於書,是豈北面於今日者之所可忍也乎?是誠雲·海之所不敢道,而窮天地亘萬古所無之逆節也。惟我慈聖殿下,以妊·姒之德,兼女堯之聖,母儀一國,五十年于玆矣。凡今日橫目而圓顱,戴天而履地者,孰非慈覆中物,而彼相敎·致英,乃敢甘犯誣逼,或自爲主張,或聽其指嗾,此擧國臣民之腐心痛骨,必欲手磔而口臠之也。雖若眞贓畢露,斷案已具,此必有樂禍之流,綢繆包藏,嘗試之不足,而竟乃直露其情狀,從可以察影而知形矣。此又擧國臣民之期於鞫覈,不得請則不止者也。噫,不忠於我大行朝之罪人,旣伏其辜矣,彼誣逼我慈聖殿下之罪人,獨非我大行朝之罪人,殿下之罪人乎?慈聖殿下,雖以哀遑之故,而姑究竟,殿下其何可一日容貸,滿廷諸臣,其何敢一日而忘君讎國賊也?春秋嚴無將之誅,漢法重不敬之律。夫以窮凶絶悖,如相敎·致英,而當鞫不鞫,尙逭天誅者,古今寧有是也?請薪智島荐棘罪人尹致英,金甲島荐棘罪人徐相敎等,竝令王府,設鞫得情,夬正典刑。噫嘻,痛矣。李應植·申觀浩之罪,可勝誅哉?俱以麤鹵無恥之徒,專事貪饕不法之習,眼無朝廷,力擅威福,一串如貫,衆惡皆萃。李應植則遞據戎垣,濫躋卿資,於是乎狼心漸肆,鴟張益甚。醜類之聚爲聲援,馴致縱恣之勢,賤孽之侵及平民,至行殘虐之擧,此猶緦功之察耳。至於私撥一事,奉迎之行,何等尊嚴,而飛騎之先於陪衛者,其心所在,有不可測。渭橋請間,尙被宋昌之斥,迹渠所爲,合置何辟?申觀浩則賦性之奸黠忒甚,早年之兜攬殆遍,驟綰戎符,自作聲勢,大開賂門,益加貪縱。乳臭小兒,至褻公器,龍斷賤夫,互競市利,許多罪犯,已極駭惡。而最其私室製藥,是豈臣分所敢爲者哉?卽此一事,斷案已成,無將之律,如彼其嚴,不敬之誅,渠焉敢逭?似此干紀犯分之輩,寔是神人之所共憤,王章之所必討,其在別慝之義,寧緩盤覈之擧?請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。噫嘻,秉鉉之罪,可勝誅哉?狠毒奸黠,咸萃一身,妖惡眩幻,卽其長技。佞辯則林甫之劍蜜,自成心法,夸習則主偃之鼎食,常作口業。平生伎倆,無非戕人而害物,晝宵揣摩,不出嗜利而黷貨。濫躋崇顯,而擅行威福,孤負委寄,而專事欺蔽,脅制朝廷,詿誤當世。似此負犯,擢髮難數,而至於辛丑岐貳之論,是何等極逆大憝也?前啓之必以此爲衆惡之首者,是尤王法之所必誅也。惟我大行大王,明燭其情狀,薄施三危之竄,旋推再生之恩,此誠全保之至仁盛德也。在渠道理,固當縮首遠屛,沒齒自靖,而鴞音終不知革,蜮影工於潛射,全無顧忌,自處有若恒人,窺探動靜,妖子出沒城闉。苟有一分人心,焉敢乃爾?最是東朝傳敎中,事君不以其道,人臣之極罪也。象魏自在,慈旨嚴於鈇鉞,國言如沸,聖批明如日月,是所謂大夫國人皆曰可殺則殺之者也。論其干係,卽先王之罪人也,三慈殿之罪人也,宗社之罪人也,抑亦爲殿下之罪人也。何幸乾斷廓揮,處分已下,神人之憤,得以少洩,而慈敎若曰除非上累君德,必害及生靈,俗習之渝薄,民邑之困瘁,是誰之故也?以啓後無窮之弊,將至於莫可收拾之境,究其負犯,有甚於稱兵召亂。夫以罪浮稱兵之逆憝,而不施肆市之顯戮。職非大官,而只賜其死者,豈非失刑之大者乎?王章似伸而未伸,輿論似快而未快。到今次第應行之律,不可以誅及其身而止。請賜死罪人秉鉉諸子,亟施遠地定配之典。噫嘻,李能權·金鍵,卽幺麽一武夫耳。俱以麤鹵之類,敢生奸濫之習,始以貪饕財貨,而腸肚相連,終焉樹布黨援,而羽翼已成,千妖萬惡,一串貫來。李能權則妖態至發外貌,禍祟遂作始俑,工於狐媚,行事一是狡黠,甚若狗盜,公貨無難乾沒,驟進看作分內,濫帶率多格外,論其躬犯,實爲首惡。金鍵則始慕妖能,效其心法,終與凶應,分成角立,衛班愚濫之態,輿儓莫不戟手,雄閫貪虐之迹,行路皆爲掩耳。蓋此輩之伎倆,始於趨附不已,末乃跳踉無憚,此誠國朝以來所未有之變怪也。朝威下褻,胡至此極?豈可以韎韋之賤,置於不足責之科,將使干紀之徒,仍作漏網之類也哉?王章不可以終屈,輿論不可以久遏。請蝟島安置罪人李能權,荏子島安置罪人金鍵等,竝令王府,設鞫嚴覈,夬正典刑。答曰,不允。
執義蔡元默啓曰,噫嘻,痛矣。世道詿誤,義理晦塞,至於今番秋曹罪囚而極矣。渠以鄙悖之流,潛蓄凶慘之計,肆發通文,投諸賢關。遣辭陰險,引用凶悖,字字狡慝,句句閃忽,耳目難掩,手脚盡露,聞者髮豎,思之膽掉。固當卽地設鞫,不日正刑,而只令秋曹,盤覈情節,略加刑訊,旋卽酌處。雖出於大聖人好生之德,豈有亂言不道,自服遲晚,而罰止島配,假息覆載之間者乎?若以言出卑賤,事已勘處,置而不論,其可曰闡義理而嚴懲討乎?請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。答曰,不允。
獻納柳來駿啓曰,梟示罪人性世,與劇賊載榮,一而二二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世,亟施孥戮之典。噫嘻,痛矣。人心陷溺,世變層生,至於秋曹罪囚而極矣。渠以卑微之流,敢蓄凶悖之心,肆發通文,投諸賢關。造意閃忽,引用絶悖,字字狡惡,句句凶逆,耳目難掩,手脚盡露,聞者髮豎,見之膽掉。幸賴首善之地,至有捲堂之擧,固當卽地設鞫,不日置辟,而只令秋曹,盤覈情節,略加刑訊,旋卽酌處,秋堂聯疏,實出執藝之義,而特以好生之聖念,遂付傅輕之科。世豈有亂言不道,自服遲晚,而生出獄門,假息覆載之間者乎?今若諉之於言出卑賤,事已勘配而,置而不論,則其可曰國有三尺乎?請古今島爲奴罪人韓鼎鎭,亟令王府,設鞫得情,夬正典刑。答曰,不允。
以江原道放未放成冊,傳曰,李義明·趙徽林·權溭·彭繼容·徐相益·申從翼·柳錫熙·李兼熙·趙述永·徐相五·崔達洙·李象斗·蔡學永·李羲昌·李尙周·南獻敎·李圭徹竝放。
以忠淸道放未放成冊,傳曰,任百經·朴齊璿·朴顯圭·趙羲贊·嚴錫鼎·韓啓轍·李赫遠·李元夏·韓弼敎·柳道宗·孫亮錫·南象淳·李漍·裵相奎·李允植·李定熙·白宗佺·金大義·權顗·禹錫文·金炳一·玄錫·李觀洙·鄭宅善·李佑伯·成容默竝放。
以全羅道放未放成冊,傳曰,姜晉奎·裵憲璋竝放。
以黃海道放未放成冊,傳曰,李羲明·李周喆·趙啓昇·李寅熙·白宗杰·宋柱獻·鄭雲斗·金魯觀竝放。
備邊司啓曰,卽見京畿監司洪祐喆所報,則枚擧楊州牧使牒呈,以爲重興洞墓所植木役處浩穰,前所劃下,又爲不足,物力錢五百兩,及今加劃爲辭矣。前此區劃,未必非量宜裁給,而所報之又復如是,雖未知容入之實數,若能操飭下屬,無敢濫費,則豈或惟事請劃乎?所報旣如此,御營廳錢三百兩,更爲劃給,以嚴飭該邑,從實無濫之意,申飭何如?傳曰,允。
政院啓曰,摠戎使洪在龍,以司僕提調,旗軍洗馬事,明日梁鐵坪出去矣。所佩密符,何以爲之?敢稟。傳曰,仍佩往來。
兵曹,以徐左輔爲留都大將。留都從事官單金翊鎭。
兵曹啓曰,今此幸行時領軍之任,當爲備員,而內禁衛將李鍾赫,身病猝重,勢難供職,改差,其代依例口傳擬入,何如?傳曰,允。
吏曹啓目,粘連,觀此議政府左議政金興根箚子,則以爲,臣之所叨雲觀提擧,有不宜一向仍帶,令該曹照例稟處亦爲白有臥乎所。觀象監提調,曾有仍帶之例是白乎矣,大臣兼帶,遞仍當否,事體不輕,臣曹不敢擅便,上裁何如?啓,依回啓施行爲良如敎。
左議政金興根箚曰,伏以臣於相職,豈有一分堪承之望,而怵畏義分,已爲冒膺,兢懼慙恧,若無所措。第臣之所叨雲觀提擧,有不宜一向仍帶,乞令該曹照例稟處焉。答曰,省箚具悉卿懇。所請依施。仍傳曰,此批答,遣史官傳諭。
大護軍趙鶴年疏曰,伏以臣,奉有實錄纂修之命者,居已三數月矣。義重終事,分宜竭蹶,而臣之素患痰癖,自歲初添劇,始之橫亘肚腹者,轉至喉吻,方時貌樣,若將頃刻垂盡。已往屢試之漠然不能挽得一分危急,每經一番痛苦,眞元落下幾層。病氣則益肆,危證敗兆,無一不作,臂浮於鼓,而運用不得,脅牽若弦,而呼吸莫由。嗽甚則一略盈升,汗流則無時如漿,床玆奄奄,今且五十日餘,而不惟舊祟不減,轉見他證疊出,目下實狀,雖欲强策抖擻,萬萬非旬月可期。第念史事綦重,分年記纂,以備太史之採者,各有章程。若緣臣閣束,無有準期,則其爲虧國體而隳臣分,尤當如何?臣之餘生報效,惟在於筋力奔走,而病不從心,又此孤負,有臣如此,生不如死。且況日前所下慈聖飭敎,奉讀未半,臣罪尤無所逃,病思迫塞,進退維谷,敢將疾聲之呼,冒干聽卑之聰。伏乞聖明,念史體不容虛徐,察臣病之莫可蠢動,仰稟東朝,亟賜汰免,仍治臣慢曠之罪,以警具僚焉。答曰,省疏具悉。飭亦屢矣。卿之辭病,似涉稍晚矣。
辛亥三月初六日辰時,上御熙政堂。朝講入侍時,領事朴永元,同知事鄭㝡朝,特進官宋持養·李明迪,參贊官兪鎭五,侍讀官尹堉,檢討官朴商壽,執義蔡元默,獻納柳來駿,假注書申轍求,記事官玄基濬,別兼春秋鄭健朝,各持論語第二卷,以次進伏訖。上曰,史官分左右。仍命開講。上讀新受音,自子曰季氏以八佾,止可與言詩而已,十遍訖。缺堉曰,人性之中,惟仁爲大。分言則與義智信,竝爲五性,全言則涵包四者,其根爲理,其苗爲愛,其端爲惻隱,理者何?卽生生不窮之謂也。故草木之實謂之仁,以其生意之在中而種種必達也。手足痿痺,謂之不仁,以其生氣之暫息而不能運用也。孟子之言曰仁人心也,義人路也。路便是行仁之路,而禮以節文,知以辨別,信則無乎不在,此乃所以仁包四者也。天之生物,必以是理,而至於吾人,則稟得二五正通之氣,故與天無間,在人爲仁義禮智,在天爲元亨利貞。元以春生,亨以夏長,利以秋實,貞以冬藏,藏之深然後始乃復。霜雪隕蘀,疑有憾於生物之仁,而不有隕蘀,無以生養,其所以隕蘀,乃所以生養,此乃亨利貞,竝包於元也。夫人君代天釐工,以仁育物,刑法之設,似乎違仁,而其實仁而已矣。鞭扑之律,欲其遷善而改過也,誅殛之典,欲其去一而全百也。所罰者薄,而所勸者厚,所刑者少,而所活者多也。易曰小懲而大戒,小人之福也,此之謂也。今殿下,以天縱生知之性,惻怛恤民之意,每溢絲綸之間,黎庶之仰庇覆育,殆若春噓物茁,熙熙如登春臺。而第念怒於七情,最難裁制,一或憑威,易失公正。苟於刑人罰人之際,常存此個念慮,則生道殺人,死者無怨,好生之德,周流乎其間,仁不可勝用矣。天人歸仁之美,可以翹足,而豈不盛哉?惟聖明,澄省焉。仍奏曰,聖人之言,未嘗作無益沒着落之話。曰是可忍也者,罪其旣往也,孰不可忍者,逆折奸萌也。奚取於三家之堂,曉之以詩意之無當也,不如林放,喩之以泰山之必不享也。皆所以欲其自知而自戢也,竝非一遭冷談閑話而止也。又奏曰,謂季氏之謂字,非與季氏酬酌也,卽論斷季氏也。禮之本之本,意與上篇爲仁之本之本字同,非大本之本,謂初本之本也。不如諸夏之不如字,與不如林放之不如字同,而意不同,前不如,此勝於彼之謂也,後不如,此不及於彼之謂也。永元曰,季氏以陪臣而行僭禮,夫子曰是可忍也,孰不可忍也者,正謂此事忍爲之,則何事不可忍爲之云也,甚言而痛斥之辭也。堉曰,季氏僭越之罪,固不容誅,而蓋亦有緣起處。周公有大勳勞於國家,成王以非常之賞賞之,故許魯以禘文王,賜天子之樂,使享之於周公之廟,魯因此竝用之於群公之廟,故魯廟盡用天子之樂,已是失禮之大者也。三家皆桓公之出,而倣魯之祭文王,又私祭桓公於其家,桓公旣享天子之樂於魯廟矣。故三家之祭桓公,襲用之,仍竝及於其群廟,追究其源,總由成王之不當賜而賜之也。季氏之僭,豈非成王啓之乎?人君之一不愼於賞賜,而末流之弊,至於此極,可不畏哉?伏願此等處,深加澄省焉。仍奏曰,天子以五獄而旅泰山,魯以封內之山而旅泰山,魯之旅泰山,初非失禮,而偶與天子同矣。季氏之心,以爲天子之所祭,諸侯祭之,則諸侯之所祭,大夫獨不可祭之云爾也。季氏僭竊之罪,猶是無知妄作,而冉有爲其宰,泯默不言,此聖人所以進林放厲冉有也。永元曰,經傳訓旨,非但於經傳上究索而已,近取於當今事。此言佾舞之數,則當以我國廟宮佾數之幾何,推度其損益之禮矣。此曰以雍徹,則當以國朝廟樂之用何樂章,檢察其禮意之所在也。此曰旅於泰山,則當以我國山川嶽瀆享祀之節,參互其義例也。如是則經傳之旨,治平之謨,可以互發明而交融解矣。二典三謨,卽治天下之大經大法,而孔子則不得其位,以言語垂訓後世,然帝王家政謨,亦在是書中推去矣。臣於昨年夏,以講官入侍,以講讀時玉音過高,恐損於氣力,有害於玩味爲奏。聖衷果記有乎?上曰,非但大臣之言,多有以此爲言者矣。堉曰,以玆論之,儉與戚,初非盡善之謂,特禮之所由始,則此本字,爲始字之意皎然也。特進官,以人而不仁章敷陳,繼以集註之游說先於程說仰質。上良久無發落。堉曰,兩說之先後,儘有個曲節,聖度中如有所得,下垂敷示。儻有未悉,更詢於特進官,則似有仰裨也。上曰,游氏註下,繼以程子曰何也?永元曰,正文前註,謂之訓詁,卽解釋大文旨意者,隔圈大註,謂之章下註,卽總論其大綱領者也。缺堉曰,程說非不及游說也。程子之言全體,而游氏之言襯切,故進之於前也。孟子曰,仁人心也,人而不仁,則人心亡也,亡人心則以事君必不忠,其於君臣之禮何,以事父必不孝,其如父子之禮何?此於本章之旨,極爲襯切耳。朱子旣著集註,復集游·揚·呂·謝·二程之言爲精義,又折衷諸說爲或問,而觀之,則文義殆無餘憾矣。缺堉曰,射是技藝,而必正己而發,不中則反求諸己,故君子貴之。用以選士,禮有射義射禮矣。其儀節在章下小註矣。缺永元曰,非但大文,雖集註,如有旨意之未詳者,下詢於儒臣焉。經旨雖曉然無疑,與侍講儒臣,逐句論難,則大有益於聖學矣。此篇中所言禮與其奢也寧儉之奢儉字,與臣日前登對時所奏祛奢崇儉之奢儉字有異矣。禮者以忠信爲體,以儀節爲用,忠信質也,儀節文也。文質得中爲善,如不得中,則寧近於質無過於文之謂也。至於君德之奢儉,風俗之奢儉,惟當克祛其奢,但崇其儉而已,非可曰與其也曰寧也。此章所言禮之奢儉,卽借用德之奢儉者也,以是省察焉。上曰,喪與其易也寧戚,何謂也?永元曰,親喪固所自盡,而聖人爲之制禮,使賢者俯而就之,不肖者跂而及之。盡其禮節之謂易,一於哀情之謂戚。禮與情得中爲善,而若未然,則與其盡禮而爲易,無寧盡情而爲戚。蓋哀之發於情,卽天理之自然故耳。上曰,夷狄之有君,不如諸夏之亡,何謂也?永元曰,夷狄之且有君長,猶愈於諸夏之僭亂而無禮也。缺永元曰,伏覩今日讀十遍,而每於更遍時,低聲緩讀,過數大文則更高,若於每大文起讀時,亦如更遍時始讀樣,則自可無玉音之過高,而旨意之領會,亦大有勝矣。法講異於召對,儒臣讀奏時,以一字三音爲法,以爲和緩舒長之體者,非但講體之謹嚴,當如此而已,箇中有無限意味,而有益自上諦聽也。俄於閤外習講時,亦有言及於玉堂者矣。上命掩卷。永元進前曰,春雨頻仍,朝氣陰習,聖體,若何?上曰,一樣矣。永元曰,寢睡·水刺之節,何如?上曰,一樣矣。永元曰,大王大妃殿氣候,何如?上曰,一樣矣。永元曰,王大妃殿氣候,何如?上曰,一樣矣。永元曰,大妃殿氣候,何如?上曰,一樣矣。永元曰,臺臣登筵,則啓辭自當奏達,雖或有因下敎筵退後書入之事,自下稟請,殊涉不審。當該承旨推考,何如?上曰,依爲之。出榻敎上曰,史官就座。仍命大臣先退,又命退,諸臣以次退出。
上在昌德宮。只晝講。
傳曰,呈告經筵,許遞,政官牌招,開政。
政院啓曰,明日·再明日,健陵忌辰祭齊戒·正日相値,視事頉稟之意,敢啓。傳曰,知道。
都摠府啓曰,今日入直內三廳武兼·禁軍及軍兵等,當爲中日習射技放,而騎軍洗馬相値,不得設行之意,敢啓。傳曰,知道。
政院啓曰,行吏曹判書李憲球,參判徐戴淳,參議金在淸牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
以吏曹參議金在淸再牌不進罷職傳旨,傳曰,只推。
有政。吏批,判書李憲球進。以尹定鉉·姜時永爲知經筵,金愼根爲同經筵,金洙根爲分內醫提調,李景在爲藝文提學,成鼎鎬爲楊根郡守。贈左贊成朴鍾淳贈領議政例兼,贈吏判朴敬圭贈左贊成例兼,贈吏參朴春榮贈吏判例兼,已上右議政朴永元三代。故都事朴師燮贈左承旨,孝行卓異,贈職事,承傳。兼春秋三單申允祿·李文馨·李璋溥。
義禁府啓曰,各道放未放成冊啓下,全羅道金溝縣定配罪人姜晉奎,南原縣定配罪人裵憲章,慶尙道比安縣定配罪人李鼎鎬,平安道祥原郡定配罪人韓承烈,江原道原州牧徒一年半定配罪人李義明,伊川府徒二年半定配罪人趙徽林,橫城縣徒二年定配罪人權溭,金城縣徒三年定配罪人彭繼容,春川府徒二年定配罪人徐相益,楊口縣徒二年半定配罪人申從翼,淮陽府徒一年定配罪人柳錫熙,平康縣徒二年半定配罪人李兼熙,狼川縣徒二年半定配罪人趙述永,伊川府徒二年半定配罪人徐相五,通川郡徒三年定配罪人崔達洙,杆城郡徒二年半定配罪人李象斗,高城郡徒二年半定配罪人蔡學永,襄陽府徒二年半定配罪人李羲昌,淮陽府徒三年定配罪人南獻敎,春川府徒二年半定配罪人李圭徹,忠淸道稷山縣徒二年半定配罪人任百經,鎭川縣徒三年定配罪人朴齊璿,報恩郡徒二年半定配罪人朴顯圭,黃澗縣徒二年半定配罪人趙義贊,靑陽縣徒二年半定配罪人嚴錫鼎,韓山郡徒二年半定配罪人韓啓轍,瑞山郡徒三年定配罪人李發遠,海美縣徒二年半定配罪人李元夏,文義縣徒二年半定配罪人韓弼敎,保寧縣徒三年定配罪人柳道宗,林川郡徒三年定配罪人孫亮錫,淸風府徒三年定配罪人南象淳,韓山郡徒二年半定配罪人李漍,淸州牧徒三年定配罪人裴相奎,永同縣徒二年半定配罪人李允植,禮山縣徒一年半定配罪人李定熙,稷山縣徒二年半定配罪人白宗佺,牙山縣徒一年定配罪人金大義,連山縣徒三年定配罪人權顗,丹陽郡徒三年定配罪人禹錫文,忠州牧徒一年定配罪人金炳一,淸風府徒三年定配罪人玄錫,連山縣徒二年定配罪人李觀洙,槐山郡徒三年定配罪人鄭宅善,永同縣徒三年定配罪人李佑伯,唐津縣徒三年定配罪人成容默,黃海道白川郡徒三年定配罪人李熙明,黃州牧徒二年半定配罪人李周喆,延安府徒三年定配罪人趙啓昇,載寧郡徒二年半定配罪人李寅熙,鳳山郡徒二年半定配罪人白宗杰,海州牧徒二年半定配罪人宋柱獻,信川郡徒二年半定配罪人鄭雲斗,延安府徒一年定配罪人金魯觀等名下,放字書下矣。竝放送事,分付各該道道臣之意,敢啓。傳曰,知道。
右議政朴永元箚曰,伏以臣旣冒肅新命,前此兼帶藝文提學之任,自歸遞解,而不得循例補闕云,玆不敢不仰聞。伏願亟令該曹差代。仍伏念臣之出膺,纔有日矣。況仙寢展謁,鑾蹕將戒,陪扈從邁,卽臣職分也情禮也,顧何敢遽以私干瀆,而第臣有至切之情事,不能自阻於仁覆之下。臣之父母墳山,在於京畿長湍地,水土淺薄,經營緬移,積有年所。近始占得新兆,將以月內行改葬之事,舊塋開壙,在今十六日矣。日家諏擇,拘避多端,旣無推移進退之路。臣又終鮮,無可替幹者,此所以自知虧分闕禮之爲罪,而有此冒悚煩籲也。伏乞聖慈,俯垂諒察,賜臣數旬之暇,俾得完事。且西郊殘邑,廚傳貽弊,此時尤可悶,儻蒙許臣以從便往來,則私心可安,敢此竝陳,恭俟處分焉。答曰,省箚具悉卿懇。藝文提學之任許副,卿其從便往來,以完緬事。仍傳曰,此批答,遣史官傳諭。
辛亥三月初七日午時,上御熙政堂。晝講入侍時,特進官洪鍾英,同知事趙得林,參贊官李寅皐,侍讀官尹堉,檢討官朴商壽,假注書申轍求,記事官金龍翼,別兼春秋金炳溎,各持論語第二卷,宗臣益平君,以次進伏,武臣鄭岐源,進伏楹外訖。上曰,史官分左右。缺自子曰夏禮,止吾從周。缺得林奏曰,祭如在之祭,祭先祖也,祭神如神在之祭,祭外神也。蓋吾一身,卽先祖之遺也,亦百神之主也。祭先主孝,祭神主敬,因於其遺其主,而盡孝與敬焉,則理氣相通,神人交感,自然孚格於杳冥玄遠之際,洋洋如在其上,如在左右,理有必然,而不能無者。故祭義之僾然如見,愾然如聞,亦如在之意也。大抵萬物本乎天,人本乎祖,而人君,於衆人萬物之中,萃上天生物之全氣,承吾祖繼體之正脈。以是饗神祗則品類亨,格宗廟則神人和,不出壇墠之間,斝俎之近,而天下之大,億兆之衆,其心咸歸于此,先儒所謂繫人心合離散,道莫大於祭。中庸曰明乎郊祀之禮,禘嘗之義,治國其如示諸掌乎?人君之於祭禮,其重且大,有如此矣。猗我殿下,享先追遠,靡不用極,享殿而朔望躬祼,展陵而霜露頻省,敬孝藹然,克盡如在之誠,其於焄蒿悽愴之際,可見神人和而禍祿降也。推此心以治,則於治國何有哉?伏願殿下,益爲加勉,區區之望。缺堉曰,臣以禮一字,已兩次仰奏,一以繼述之道,一以本末之序。未敢知聖聰之記有,而今復敢以文獻之義敷陳矣。人無二本,故禮本太一,禮本太一,故非天子,不議禮。自天子以外,戰戰焉兢兢焉,惟成憲之是守,不敢搬轉一步,有疑則寧闕,而不敢妄行也。夫子以生知之聖,雅言執禮,其於繼周損益之間,可知百世。況於夏殷之禮,問于老聃,質之先進,旣有所問,且能言之矣。然以杞·宋之不足徵,竟不敢著成一書,其謹愼且嚴,有如此矣。自周以降,文獻始大備,郁郁之盛,雖更僕數而不給,姑撮其彰明較著者言之。以文則周有周禮·儀禮·禮記·春秋三傳,漢有白虎通德論,唐有通典·開元禮,宋有政和禮·書儀·家禮·經傳通解原續編,明有集禮·會典·全史,世有禮志,近世中外,有五禮通考。以獻則周公制之於前,孔子正之於後,漢有大·小二戴·馬融·鄭玄,晉有賀循·庾蔚·何琦·江霦,唐有魏徵·杜佑·孔潁達·賈公彦,宋有司馬公·伯·叔二程·朱子,至于我朝,列聖朝崇儒重道,迥出百王,禮學彬彬,於斯爲盛。五禮原·續編·喪禮補編·文獻備考·大典通編,悉經睿裁,爲時王見行之禮。有若先正臣文純公李滉·文成公李珥·文元公金長生·文正公宋時烈,深於禮學,爲說最精,皆有所著,而多被國朝採用,此又我東文獻之富也。惟我殿下,聖智天縱,視聽言動,自然合禮,不待勉强,而有周以來足以徵信者,又非杞·宋之可比。伏願凡於追遠報本之事,奢儉易戚之節,一以徵之於文獻,是臣區區之望也。缺堉曰,此章非徒記其問答之辭也,竝記得問答時光景出來。夫子欲說夏殷之禮,而杞·宋無徵,欲觀周禮,而幽·厲傷之,如郊禘之儀,猶有可考於魯,而魯之郊禘,又非禮也。於是乎無限感慨悽傷之念,低徊不發,記者得之於言語之外,故記之如此,所以爲善形容也。以說字觀之,或人之問,非問其儀節,而問其本意也。若以本意答之,則不得不道出魯之非禮,故以不知答之,又慮其抹摋本意,故答以知其說者云云也。禘者祭始祖之所自出也,旣幽且遠,於此又能孚格,則於天下臣民之顯明且近者,豈不能使之感化邪?此知其說者之於天下,如視諸掌者也。缺堉曰,奧西南隅,南向之家,尊者之座,常在西南隅也。奧·竈非有二神竈之神,先祭於竈,更祭於奧。竈是設饌之所,爲當事之地,雖鄙有權,輿無所事,雖尊無權。王孫賈之意,蓋諷以宜媚於用事之地,不必媚於徒尊之位。此是分其地而言,非分其神而言也。缺堉曰,臣有冒昧仰達者,奧竈之意,猶未瞭然於聖度中,則伏願更詢。如臣膚淺,無以仰備顧問,而登筵諸臣,必有裨補聖聰者也。缺堉曰,王孫賈妄要聖人,其意若曰子不必求之君,須求之我,孔子以天一字逆折之。其意若曰雖於君上,亦不可違正理以求之,苟違正理,則必得罪於天,復向何處禱之乎?又奏曰,寧字與上寧字,儉之寧義不同,彼以兩皆未盡善,而姑取於此之謂也,此則辨其勝籌,而宜取於此之謂也。何謂二字,亦與他處不同。他處則不知而詢之之謂也,此處則已知而諷之之謂也。
上在昌德宮。停常參·經筵。
大王大妃殿進御二錢重人蔘粟米飮,自今日一貼式,限二貼製入事,榻前下敎。
李寅皐啓曰,左副承旨鄭基世,今日不爲仕進,卽爲牌招,何如?傳曰,允。
以司謁口傳下敎曰,江原道蔚珍縣定配罪人石胤柱放送。
刑曹啓曰,以司謁口傳下敎曰,江原道蔚珍縣定配罪人石胤柱放送事,命下矣。謹依下敎,蔚珍縣定配罪人石胤柱放送事,分付該道道臣之意,敢啓。傳曰,知道。
刑曹啓目,緝盜法意,何等審愼,而今此郭守敏段,豢養於李文沼,已多年所,而因其宿憾,謂以行賊,作黨突入,捽曳驅迫之狀,盡露於諸校之招是白兺除良,僞托御命,渠旣自服,究厥所爲,萬萬痛惡。謹按律文,則大明律詐爲條,有曰凡詐傳詔旨者斬。此漢所犯,正合此律,而觀於渠供,參以諸招,其所僞托之說,論其迹則專由執捉之奸計,究其情則非出犯分之本心是白乎所。大典通編推斷條,有曰執法之官,按罪之時,如有罪犯一律者,雖情有可原,必啓稟處置。此囚此罪,雖犯一律,執迹論情,合有可原是白乎矣,事係重辟,臣曹不敢擅便,上裁敎是白乎旀。曺敏植·李賢謨·金俊文等段,渠輩俱以郭漢同伴譏校,聽嗾曳出,驅入窨幕,誤捉之律,在所難免是白遣。朴暾榮·玄鎭武·鄭寅旭等段,隨往誤捉之場,參涉曳出之時,論其罪狀,固難甲乙,而始聞無贓之說,各自袖手而散,此與曺敏植等,煞有間焉是白如乎,竝施減死之律,何如?啓,乃以平昔之憾,至有此變,不可但以誤捉論也。且渠所僞托之說,儻如跋辭,容或可原,旣受其恩,反欲戕害者,眞豺狼之性也。殺之無惜,而人命至重,不可不愼。大明律·通編所載一律·次律之當施與不當施,就議于諸大臣,竝與諸囚而分輕重論斷以聞,可也爲良如敎。
兵曹啓曰,今此幸行時,侍衛當爲備員,而宣傳官李明錫·趙台顯,俱以身病猝重,勢難供職,竝改差,其代依例口傳擬入,何如?傳曰,允。
又啓曰,今此幸行時,本曹郞廳韓龍源,呈辭在外,無以備員,今姑改差,令該曹口傳差出,何如?傳曰,允。
吏曹口傳政事,以吳相昱爲兵曹佐郞。
訓鍊都監·禁衛營·御營廳啓曰,四墓所定界處植木,畢役之意,敢啓。傳曰,知道。
兵曹口傳政事,以申善浩·李謙周爲宣傳官。
幸亥三月初八日巳時,上御熙政堂。召對入侍時,參贊官朴承輝,侍讀官姜㳣,檢討官李承輔,待敎金炳國,假注書姜蘭馨,記事官玄基濬,別兼春秋金炳溎,各持通鑑第四卷,以次進伏訖。上曰,史官分左右。缺承輔曰,衛靑·公孫弘,位皆將相而汲黯不過是內史也,等秩顯殊。而武帝接見時,禮貌之若是不同者無他。靑與弘,唯唯諾諾,容悅君心,故雖爲親任,而不爲敬禮矣。汲黯則蹇蹇諤諤,觸忤君心,故雖曰,敬憚,而不能親任矣。以此觀之,武帝於此三人,的知其優劣高下,而靑與弘終任用,而汲黯則竟又見疎,至於出守淮陽。然則武帝,徒有敬賢之禮,而無親賢之實心矣。如此而欲求唐·虞之治,其可得乎?且君臣相見之禮,雖微官庶僚,固宜謹愼其禮貌,而況大將軍與承相,卽朝廷大官,豈可踞廁而視之,不冠而見之乎?若使武帝,多讀聖賢之書,服膺於孔子所云君使臣以禮,臣事君以忠之語,則豈有此哉?人君不篤學問,則隨處失錯,類多如是矣。伏願此等處詳察焉。缺上曰,右賢王,無乃匈奴之天子,而右賢裨王,卽匈奴之王乎?承輝曰,單于之稱,卽匈奴所謂天子,而左右賢王,卽統係于單于者也。上曰,衛靑本以何官,拜大將耶?承輝曰,靑本以平陽公主之奴,其妹入爲皇后,其後靑遂見尊寵,又善戰而不敗,至有由天幸之稱之故,至是未及還朝,拜將於軍中,遂與霍去病齊名。其弘功偉略,非但爲一代之名將,謙恭下士,亦可謂當世之善人矣。承輝讀自夏六月,止彬彬多文學之士矣。上曰,禮官是何官也?承輝曰,卽漢朝太常之官,而若今禮曹之官員矣。上曰,此云博士官者,卽今童蒙敎官之類乎?承輝曰,皆如今時之四學敎授矣。上曰,文學掌故,何謂也?承輝曰,官名矣。上曰,是治禮之官也。承輝曰,禮樂之興,必待百年之積德。夫子曰禮云禮云,玉帛云乎哉,樂云樂云,鍾鼓云乎哉。三代之禮樂,卽是節文儀則之盛,咸·韺·韶·濩之遺,而漢武有志於此,其意非不美矣。以其內多欲而外施仁義,好大喜功之心,烏可與論於三代之制作乎?不事其本,徒尙虛文,所謂勤學興禮者,卽不過置博士補掌故而已。然其效猶至於公卿士夫彬彬多文學之士,人君好尙之移易風俗者如此。今我殿下,苟能以德敎化民,以爲興禮樂之本,則於變咸化之治,將復見於今日矣。上曰,尊寵無二者,若今一寵之謂也?承輝曰,然矣。尊寵於群臣,只一人之謂也。上曰,燕見時或不冠云者,其冠奚冠?無乃今之翼善冠之類耶?承輝曰,漢時冠制,未能詳知,似是冕旈冠也。高祖冠竹皮,而其亦無可考處矣。缺㳣曰,衛靑擊凶奴,獲裨王及人畜,雖甚夥多,然計漢所費,亦與此相敵,可謂得不補失也。以大將軍之尊重,汲黯抗禮不拜,乃有反不重之言,而大將軍愈益賢之,可見其禮賢下士矣。若使武帝,好問汲黯之直諫,任用其言,而數問國家大事,則漢之治化,當不止是矣。下文敬禮云云,徒有其名,終無其實,可勝歎哉?人主聞直截之言,若能翕受而委任,則必多裨補。伏願此等處省察焉。缺㳣曰,右賢王所屬之小王,如今之裨將也。上曰,右賢王是凶奴中天子,故有裨王乎?㳣曰,匈奴之天子卽單于,而其下有左右賢王,今曰裨王者,又賢王之下也。缺㳣曰,風之以樂者,以德化民,功成作樂,而使民鼓舞,如物之因風而動也。古人曰無聲之樂,日聞四方,卽謂此也。三代之樂,以德敎爲本,後世之樂,以音節爲重。是故鄭·衛之音,君子所不取,而古樂·今樂,有不同者矣。能通一藝者,雖多讀書,必主一藝,通透旨義,非始讀一書而輒曰能通一藝也。伏生之書,申公之詩,仲舒之春秋是也。缺㳣曰,文·景富庶之餘,武帝黷武,而經用罄竭,至於買爵免罪,則民間之財又盡矣。上曰,禁錮,何義也?㳣曰,禁其仕宦而錮廢之也。今亦有禁錮之律矣。上曰,買爵免罪,何可爲國乎?㳣曰,爵者秩也。武功爵有十一級,至七級千夫,始補爲吏,吏道之雜而多端者以是也。上曰,武帝不冠云者,是奚冠耶?缺㳣曰,宋太祖時,竇儀以翰林學士入侍,見太祖不冠,却立不進,太祖始悟而遽索冠帶矣。上曰,宋是此後矣。㳣曰,然矣。事有相類,故以此仰奏矣。
上在昌德宮。停常參·經筵。
政院啓曰,在前親臨庭試時,有時·原任大臣入侍之例,今番則何以爲之?敢稟。傳曰,入侍。
又啓曰,在前親臨庭試時,有宗宰磨鍊入侍之例,今番則何以爲之?敢稟。傳曰,入侍。
傳曰,左副承旨許遞,前望單子入之。
承旨前望單子入之。趙獻永落點。
傳曰,明日三日製通方外爲之,試紙用大好紙,春塘臺親臨磨鍊。
傳曰,明日出宮門路,以協陽門爲之。
傳曰,奉審閣臣入侍。
兵曹口傳政事,副護軍鄭基世。
政院啓曰,卽者別兼春秋金炳溎,以其親病,陳疏經出,原疏纔已捧入矣。所當直捧禁推傳旨,而此與無端經出有異,推考警責,何如?傳曰,允。
義禁府啓曰,明日三日製通方外爲之時,本府都事,皆爲赴擧,只有武都事一員,當直入直,而本府入直,公事回公都事及通化門·靑陽門·明光門·月覲門·集春門禁亂都事,無以推移。假都事七員,令該曹口傳差出,以爲分排擧行之地,何如?傳曰,允。
禮曹啓曰,卽接社稷署所報,則明日三日製試取時,本署官員,當爲觀光云矣。依定式本曹正郞李秉德,假官差送,以爲代直後赴試之地,何如?傳曰,允。
又啓曰,卽接永禧殿官員所報,則明日三日製試取時,本殿官員,當爲觀光云矣。依定式假官一員,令吏曹以成均館官員口傳啓下,以爲代直後赴試之地,何如?傳曰,允。
又啓曰,卽接徽定殿官員所報,則明日三日製試取時,本殿官員,當爲觀光云矣。假官一員,令吏曹口傳啓下,以爲代直後赴試之地,何如?傳曰,允。
又啓曰,卽接景慕宮官員所報,則明日三日製試取時,本宮官員,當爲觀光云矣。假官一員,依定式令吏曹,以成均館官員口傳啓下,以爲代直後赴試之地,何如?傳曰,允。
別兼春秋金炳溎疏。缺省疏具悉。爾其勿辭救護。
辛亥三月初九日辰時,上御熙政堂。召對入侍時,參贊官兪鎭五,侍讀官姜㳣,檢討官李承輔,檢校待敎金炳德,假注書申轍求,記注官安永豐,別兼春秋南秉吉,各持通鑑第四卷,以次進伏訖。上曰,史官分左右。缺承輔曰,張蹇之言,只欲伐己之能而長君之惡而已,其弊將至於內而疲弊中國,外而騷撓四海矣,何其妄悖之甚也?先儒有曰,漢廷群臣,張蹇乃罪之魁也,此言亦非過語,而武帝則聞蹇之言,欣然有意,其耽惑玩好之心,又可知之。夫玩好之物,徒是役耳目而喪心志者也。窮兵黷武於屢萬里絶域之外,所得雖多於所費,決非王者可爲之事,而今此所欲者,卽不過宛馬·竹杖等奇物耳,設或得之,其將焉用乎?文帝時有獻千里馬者而詔却之,雖以此一事觀之,武帝之於文帝,其所事爲,不啻霄壤。而周武王時,西旅貢獒,召公作書以戒之,其略曰不寶遠物,卽遠人格,所寶惟賢,卽邇人安。人君出治之道,斥去玩好,而當務德化之遠被而已。伏願於此詳察焉。承輔曰,武帝聞汲黯之言,必曰今又復妄發云,則旣知其過矣。且以今又復三字稱之,則前日之妄發,非不知之,而不能飜然改之,惟復役役於求仙伐胡等事者,特以無學問之力故也。然故知過非難,改過爲難矣。及其末年,出遊汾河,見秋風之起,悔心始萌,乃作秋風辭,而感歎六十餘年之非。有曰朕卽位以來,所爲狂悖,是以有汾水秋風勝直臣之語。以武帝雄傑之姿,早萌悔心,漢室之治,可以比隆三代,而始於將死之年,有此悔過,儻復何及哉?承輔曰,樂者尙德者也。帝舜時簫韶九成,鳳凰來儀,百獸率舞,此固德化之所致也。苟無其德,則雖鍾鼓鏗鏘,管絃迭奏,豈有鳳儀獸舞之理耶?武帝則無其德,而作詩被之於樂律,欲用之宗廟,然豈能格神明耶?承輔曰,瑞物之生,必待聖王而出。帝堯時越裳獻千歲龜,背有蝌蚪文,記開闢以來事,此亦德化所被,奇物呈瑞,而今武帝,則以渥洼之馬謂之瑞物,以此作詩而協律。其馬也設或眞是神馬,固非應時出之瑞,而況又非眞神馬乎?武帝迷惑妄悖之事,類多若是矣。缺㳣曰,元狩改元,以其獲一角獸而然也,而淮南謀反,獨憚汲黯,正人之爲國輕重者,有如是矣。公孫弘,有舞智禦人之才,而此則如發蒙振落,汲黯則好直諫,而稱之以難惑以非,豈非其平日所守,有招不來麾不去之大節乎?是故武帝,亦嘗許之以社稷之臣,若使武帝,處汲黯以公孫弘之位,則淮南之謀,必自銷矣。人臣之義,直諫爲大,人君之道,用諫爲重。伏願此等處省察焉。上曰,伍被何人,或得罪而來告者乎?㳣曰,伍被是淮南之中郞,而王始告謀反之事,被乃諫止,而王不聽其言,固問其計,被有所云云者,而其後至漢告謀矣。缺㳣曰,武帝凡於力所可致處,無不爲之,伐胡·求仙等事是也,善馬·竹杖,得亦無益於國,而猶且必致乃已,由其多慾而然也。若推此心,力行於治國安民之術,則豈不爲明主乎?上曰,縣官何至無馬而從民貰馬乎?㳣曰,右內史,是三輔所屬,而後爲京兆府,若今之漢城府堂上,而長安令,若今部官,從民貰馬,若今之邑無雇馬,則貰出民間之馬。近來三南進上物種輸來之際,邑多無馬,搜索村民牛隻,以致騷擾,而臨農之時,尤多貽弊,因古求今,事或有相類者矣。缺㳣曰,渾邪之降,非慕德懷義而然也。張騫欲通大宛,而有昆明等國拘縶漢使之弊,故張騫誘降渾邪·休屠二王,而將爲通道之計也。休屠後悔不降,故渾邪殺之,竝其衆而降漢。在匈奴則單于爲天子,而渾邪背主來降,律以春秋之義,漢不當受其降,而閉關不納,使邊境安堵可也。上曰,休屠太子,何爲沒入也?㳣曰,休屠王爲渾邪所殺,故其太子,亦沒入黃門養馬矣。缺㳣曰,伏羲時龍馬出河,大禹時神龜出洛,古亦有此等事,而今此渥洼之馬,卽暴利長之所欺罔也,非眞出水中者也。以是作太一歌,薦之宗廟,豈能感神,風之百姓,安能和人乎?
辛亥三月初九日申時,上御熙政堂。奉審閣臣入侍時,同副承旨朴承輝,假注書姜蘭馨,記注官安永豐,別兼春秋南秉吉,直閣鄭健朝,以次進伏訖。上曰,史官分左右。上曰,閣臣進前。健朝進前奏曰,臣承命馳詣健陵,陵上奉審則安寧,碑閣·丁字閣奉審則無頉,祭物·祭器·祭井看審則精潔,諸執事摘奸則無頉。仍詣顯隆園,園上奉審則安寧,碑閣·丁字閣奉審則無頉,仍詣華寧殿,殿內奉審則安寧。還詣健陵,仍留監祭,將事安寧之意,敢此仰達矣。缺
上在昌德宮。停常參·經筵。
還內後,藥房·內閣·政院·玉堂口傳問安。答曰,知道。
藥房提調李景在,副提調金炳冀啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察爲宜。大王大妃殿氣候,何如,王大妃殿氣候,何如,大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。
大王大妃殿·王大妃殿·大妃殿,口傳問安。答曰,知道。
傳曰,武科殿試,訓鍊院命官爲之。
傳曰,日前疏批之後,尙無變動,雖未知實病之如何,而史事所重,極爲未安。大護軍趙鶴年,施以譴罷之典。
政院啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
政院啓曰,卽者義禁府都事來言,今此幸行時,本府堂上一員,當爲隨駕,而判義禁李憲球,知義禁金箕晚,同義禁李明迪,俱有身病,知義禁李敦榮在外,不得進參云。判義禁李憲球,知義禁金箕晚,同義禁李明迪,竝卽牌招,推移進參之地,何如?傳曰,允。
又啓曰,判義禁李憲球,知義禁金箕晚,同義禁李明迪牌不進推考傳旨,今方捧入,而今此幸行時,當爲進參,如是違牌,事甚未安。竝更牌招,何如?傳曰,許遞,前望單子入之。
金吾堂上前望單子入之,判義禁徐箕淳,知義禁李景在·姜時永落點。
內醫院啓曰,本院提調,例不得兼帶刑獄之官,而提調李景在,除拜知義禁矣。所帶知義禁,許遞,何如?傳曰,允。
政院啓曰,新除授判義禁徐箕淳,方在罷散中,何以爲之?敢稟。傳曰,敍用。
義禁府啓曰,新除授判義禁徐箕淳,時無職名,令該曹口傳付軍職,何如?傳曰,允。
禮曹啓曰,卽接安東幼學河錫疇所志,則以爲,族姪景駿,嫡妾俱無子,以其同姓十四寸弟景稷第二子相赫,欲爲繼後,兩家諸族,相議完定,而景駿夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記則,曾有筵稟定式,而門長河錫疇所訴旣如此,河景稷第二子相赫,立爲河景駿之後,何如?傳曰,允。
又啓曰,卽接宜寧幼學金億守所志,則以爲,同姓四寸弟億孫,嫡妾俱無子,以其同姓四寸弟億淵第三子涉,欲爲繼後,兩家諸族,相議完定,而億孫夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長金億守所訴旣如此,金億淵第三子涉,立爲金億孫之後,何如?傳曰,允。
以全羅監司李裕元狀啓,茂長縣監趙元和,以其身病,呈狀乞遞,不得已罷黜事,傳曰,令該曹各別擇差,催促下送。
吏曹口傳政事,以柳來駿爲茂長縣監。
御營廳啓曰,今三月十三日大王大妃殿母臨五十年慶科庭試武科訓鍊院命官殿試時,本廳將校·軍兵直赴殿試人及直赴會試人,別單書入之意,敢啓。傳曰,知道。
都摠府啓曰,今日入直內三廳武兼·禁軍及軍兵等,當爲中日習射技放,而殿座相値,不得設行之意,敢啓。傳曰,知道。
訓鍊都監啓曰,今三月十三日大王大妃殿母臨五十年慶科庭試武科殿試時,本局軍兵及漢旅武藝別監中,直赴殿試·會試應頉人,別單書入之意,敢啓。傳曰,知道。
刑曹啓目,謹依判下,就議時原〈任〉大臣,則領中樞府事鄭元容,以爲病思昏綴,無以陳議云。領議政權敦仁,以爲此囚罪犯,專由於構逼李班,期欲逞毒,而或慮當場之違拒,敢爲莫重之憑托,則所犯雖係罔赦,其實更無他情,曹啓原情之論,誠爲得當。今若照擬於詐傳詔旨,則非但意義之初不襯合。一律何等至重,而以無於律之罪,旁援牽合於大辟之科,竊恐非重人命之道。第旣受其恩,反欲戕害,殺之無惜,誠如聖敎,一律雖難傅會,所犯不可適輕,施以減死之律,恐合審克之義。其餘諸校,令該曹分輕重勘處爲宜云。判中樞府事金道喜受由在外,判中樞府事朴晦壽病未陳議。左議政金興根,以爲大凡斷獄,不出情迹二字。今此郭守敏所犯,屢閱査案,無一可原,有百難貰,知其非盜,而白地構逼,已非邂逅誤捉之比。且其僞托,渠旣輸款,則揆以皇律詐傳詔旨者斬之文,其不可低昂,似無容更議。第見該曹査跋,有曰執迹論情,合有可原,至引通編推斷條矣。蓋其原情者,不過是專由執促之奸計云,而此則有不然者。苟有應捉之人,則何患無可執之道,而僞托莫重之說,自犯罔赦之科?況被捉之人,又是無罪之士子,則其所云背恩逞憾,有不暇論。議讞雖出審愼,援據恐欠襯着。至若隨從諸校,令本曹分輕重懲勘爲宜,而事係重辟,惟願博詢而處之云。右議政朴永元,以爲郭守敏之誣以賊盜,驅來儒士,卽出於挾憾逞毒,其心則至兇狡也,其事則大變怪也。而此猶不暇論,至於詐稱御命,所犯極重,此有明律之確據,而非他雜犯死罪者之比矣。纔出其口,便該其律,情之可原不可原,恐非所當究。王者以好生爲德,而法律則不得低昂,卽禁暴止亂,慮患防微之義,而刑期于無刑者也。第臣於律例,素所茫昧,不敢自信膚見,伏願博詢而處之。隨從諸校,依曹啓酌處,恐不爲失刑云矣。大臣之議如此,上裁敎是白乎旀,隨從諸校,依前啓竝自臣曹,分輕重照律嚴勘,何如?啓,此囚罪犯,固殺之無赦,而旣無本律,特貸一縷,以示好生之意,究其情節,則不可以循例誤捉論。郭漢嚴刑二次,減死遠惡島爲奴,使之勿入赦典,其餘諸校,令本曹分輕重嚴勘爲良如敎。
辛亥三月初十日辰時,上詣春塘臺。三日製試取入侍時,行都承旨金炳冀,行左承旨朴齊憲,右承旨李寅皐,左副承旨趙獻永,右副承旨兪鎭五,同副承旨朴承輝,史官缺提學趙斗淳,檢校直提學金炳冀,直提學鄭基世,檢校直閣鄭㝡朝,直閣鄭健朝,檢校待敎金輔鉉,待敎金炳國,以次侍立。時至,通禮跪啓請外辦,上具白布裹翼善冠·白袍·白布裹烏犀帶·白皮靴,乘輿出宣化門。藥房提調李景在,副提調金炳冀進前奏曰,侵早勞動,聖體,若何?上曰,一樣矣。仍出協陽門,由建陽門·銅龍門·靑陽門,詣春塘臺。通禮跪啓請降輿,上降輿陞座。炳冀請出標信開布城,上命以已下標信擧行。炳冀讀奏入門單子。炳冀奏曰,從陞中有試官蒙點人,使之下去行禮乎?上可之。讀券官趙斗淳·李景在·徐戴淳,對讀官鄭基世·金在淸·尹敎成·洪鍾序,行四拜禮,以次就位。上命試官書題賦,天下利之而勿德是謂大仁。斗淳跪書讀奏訖。鍾序奉出懸題。命試券紙頭,各書道號事,分付。炳冀奏曰,先張已入,開布城,呈券儒生,次次出送,何如?上命以已下標信擧行。上命書傳敎曰,別雲劍·兵摠府堂上·閣臣·在院承旨,堂上對讀官加差下,堂下閣臣·入直玉堂,竝對讀官加差下,使之分考。上命科次,鍾序讀券。斗淳曰,書等何以爲之乎?上曰,三張書草三下,其餘竝書次上。炳冀曰,坼封何以爲之乎?上曰,承旨坼封,可也。炳冀坼封讀奏訖。斗淳進前奏曰,預次書外乎?上可之。仍命書傳敎曰,三日製賦居首草三下幼學李肯淳直赴會試,之次草三下幼學尹滋弘等二人竝給二分,之次次上進士洪在元等七人各史記英選一件,之次次上幼學權用璜等十人各朱書百選一件,之次次上幼學田齊完等十人各陸奏略選一件,之次次上幼學金錫漢等二十人各奎章全韻一件賜給。又命書傳敎曰,入格儒生明日待令。通禮跪啓禮畢,上降座。通禮跪啓請乘輿,上乘輿由靑陽門·銅龍門·建陽門,入協陽門。承輝請出標信解嚴,由宣化門還內,諸臣以次退出。
上在昌德宮。停常參·經筵。
傳曰,入格儒生入侍。
政院啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之。獻納李亮信落點。
實錄廳郞廳,以摠裁官意啓曰,前判書徐箕淳,旣已敍用,本廳堂上還差,仍令該曹口傳啓下,使之察任,何如?傳曰,允。
吏曹口傳政事,兼知實錄事單徐箕淳。
備邊司啓曰,今此幸行時,各邑結所飯供,當爲別遣摘奸,副校理尹堉,副司果曺錫輿,校理姜㳣,竝本司郞廳差下,何如?傳曰,允。
政院啓曰,合辭許久闕啓,事甚未安。未肅拜·呈告人員,竝卽牌招,何如?傳曰,允。
禮曹啓曰,卽接宗廟署所報,則今此庭試文科時,本署官員,當爲觀光云矣。依定式本曹佐郞李東韻,假官差送,以爲代直後赴試之地,何如?傳曰,允。
又啓曰,卽接社稷署所報,則今此庭試文科時,本署官員,當爲觀光云矣。依定式本曹佐郞申學典,假官差送,以爲代直後赴試之地,何如?傳曰,允。
又啓曰,卽接永禧殿官員所報,則今此庭試文科時,本殿官員,當爲觀光云矣。假官一員,依定式令吏曹,以成均館官員口傳啓下,以爲代直後赴試之地,何如?傳曰,允。
又啓曰,卽接徽定殿官員所報,則今此庭試文科時,本殿官員,當爲觀光云矣。假官一員,令吏曹口傳啓下,以爲代直後赴試之地,何如?傳曰,允。
又啓曰,卽接景慕宮官員所報,則今此庭試文科時,本宮官員,當爲觀光云矣。假官一員,依定式令吏曹,以成均館官員口傳啓下,以爲代直後赴試之地,何如?傳曰,允。
摠戎廳啓曰,今此大王大妃殿母臨五十年慶科庭試武科殿試時,本廳屬南陽·坡州·長湍別驍士應試人,別單書入之意,敢啓。傳曰,知道。
刑曹啓曰,謹依下敎,罪人郭守敏,嚴刑一次後,全羅道康津縣薪智島減死遠惡島爲奴定配所,而待拷訊限滿,加刑押送,誤捉之曺敏植·李賢謨·金俊文等,依大明律汚人名節者散邊衛充軍之文,敏植咸鏡道穩城府,賢謨會寧府,俊文平安道碧潼郡,竝邊衛充軍定配所,隨從之韓命大·朴暾榮·玄鎭武·鄭寅旭等,減一等各決杖一百後,命大忠淸道泰安郡,暾榮舒川郡,鎭武黃海道長連縣,寅旭江原道金化縣,徒三年定配所,竝卽押送之意,敢啓。傳曰,知道。
又啓曰,忠淸道放未放修啓冊子放秩中李君實等十二人,稟秩中金瑞琦等十人,未放秩中孫斗成等九十二人,謹依書下,竝放送之意,分付道臣,本道發配未至配所罪人梁山李秉九,入於該道冊子,已爲蒙放,置之,何如?傳曰,允。
又啓曰,全羅道放未放修啓冊子放秩中李興得等十四人,稟秩中吳有晟,仍秩中李聶伊等九十一人,謹依書下,竝放送之意,分付道臣,何如?傳曰,允。
又啓曰,慶尙道放未放修啓冊子放秩中崔萬遜等四人,稟秩中金奉順等七人,未放秩中尹永鎭等八十四人,本道發配未至配所秩中申成敎等十二人,謹依書下,竝放送之意,分付各該道道臣,定平李秀運,入於該道冊子,已爲蒙放,置之,仍字書下開寧廉達敏,同罪之溫陽沈弘穆,旣已蒙放,一體放送,何如?傳曰,允。
又啓曰,江原道放未放修啓冊子放秩中裴敬弼等十九人,稟秩中吳在先等三十六人,未放秩中孫鳳煥等八人,謹依書下,竝放送之意,分付道臣,何如?傳曰,允。
又啓曰,黃海道放未放修啓冊子放秩中韓貴凡等七人,稟秩中文益濟等十五人,未放秩中白時興等三十四人,謹依書下,竝放送之意,分付道臣,本道發配未至配所秩中順興高宗恒,入於該道冊子,已爲蒙放,置之,何如?傳曰,允。
又啓曰,平安道放未放修啓冊子放秩中宋弼欽等三十人,稟秩中洪祚永等二人,仍秩中崔鳴鳳等十九人,本道發配未至配所秩中金繼冕等二人,謹依書下,竝放送之意,分付各該道道臣,高山李恩洙,入於該道冊子,已爲蒙放,置之,何如?傳曰,允。
又啓曰,咸鏡道放未放修啓冊子放秩中黃殷占等五人,仍秩中李龍石等十五人,謹依書下,竝放送之意,分付道臣,何如?傳曰,允。
忠淸道儒生黃浩善等疏曰,伏以臣等,前年冬月中,仄聞湖南多士,以先正臣文烈公趙憲·文正公金尙憲·文敬公金集從祀文廟事,千里裹足,有伏閤陳疏之擧,遂相顧嘖嘖而語曰,善乎湖南儒之爲此擧也。三先正從祀之論,其發已久,而荏苒遷就,以迄于今。是誠朝家未遑之典,而抑斯文盛擧,其必有待而然也。方今聖明嗣服,文治賁新,繼述志事,修明典章,凡可以樹風聲而闡名敎者,雖一善一節之可稱,而亦皆褒揚崇奬,靡不用極,則況於三先正之道學樹立,而可無非常之報乎?士林之陳疏得請,惟此時爲然,善乎湖南儒之爲此擧也。旣而伏覩疏批下者,辭旨簡當,德意溫諄,至敎以待他日公議,臣等妄竊自度,以爲聖上之於此事,非不虛心軫念,而但莫重之盛典,有難遽議於一番儒疏,故如是爲敎也。及夫館學章甫,畿輔生徒,相繼封章,懇懇不已,而批旨一向鄭重,終靳兪音,臣等於是乎私切悶鬱,而繼之以滋惑焉。古人有言曰,公議不百年而定。今距三先正之歿,亦皆二百年左右,而訖未蒙應行之典,則儒生今日之請,尙云晚矣。是亦何待乎他日而後可乎?且夫尊賢慕德,出於秉彝之天,雖不百里之遠,千百人之衆,而元無異同,則他日公議,未必不同於今日也。同一公議,而今日則不可,他日則可者,豈以四度儒疏,猶有所未盡於古聖王廣詢博採之道而然耶?顧惟湖西一路,素稱鄒·魯之鄕,遺風蔚有存者。雖以臣等之空疎湔劣,亦嘗出入於鄕塾士友之間,獲聞斯文緖餘,而及於大論旣發之後,獨無一言以繼之,則不惟有礙於瞻聆,抑亦私心之所不安。故玆敢不避煩猥,相率號籲於紸纊之下,惟聖明,留神焉。大抵聖廟之從祀,誠不可以易言也。其義甚嚴,其事甚重,苟非道德純備,學問高明,上以繼前聖之統,下以爲百世之師,表裏精粗,少無一毫虧欠者,則有難擬議,是不待遠觀,而觀於趙憲朝京時所質問位次之說,則斯可知已。然則今日臣等之爲三先正建請,亦豈無所見而然哉?蓋其道德學問之懿,有非後生末學所可窺測,而竊嘗以先輩名碩已定之論而考之,則亦有可得而言者矣。趙憲,資稟絶異,莊重嚴毅,自在儒時,每激昂而自誦曰,天生男子,豈偶然哉?其所以自任者,固不淺矣。旣受業先正臣李珥之門,得聞大道之要,則遂一意擔當,專心刻厲,窮晝夜不厭。且於聖賢書,無所不讀,而最好朱子書,如大全·語類,編帙浩穰,未易涯涘,而輒皆一一成誦,咀嚼其味。雖道塗逆旅之間,常循環不輟,一句一字,未嘗放過,故其發之可言議事爲者,一皆光明正大,質愨精切。論天下至大者,而如說門內事,就天下至難者,而如食息於日夜也。卒之臨亂效命,以身殉忠,辦得錦山從容之碑,而此則遭時不幸,不過臣分之當爲耳。其於憲之道德學問,誠不足以爲大,而顧世之論者,乃或以一段節義而稱焉,則是奚足與議於造詣之萬一也哉?金尙憲,天分甚高,而自少喜讀小學書,平生受用,不外於此。體驗身心而爲訓戒者,九容四勿之目也,討論精微而了然領解者,無極太極之辨也。居家曲盡其道,倫理必正,恩義必篤,而立朝則事君盡禮,一毫不敢放過,其進退難易之節,一遵晦翁餘矩,蓋其全體大用,專主於持敬力行。故自修齊而推而進之,本末兼該,內外殫盡,言蓋有所,不能究也。至於丙丁以後,所樹立之大節,耀日月軒天地,而亦其操存堅固,㴠養深厚,自然視死生如寒暑之變,非一朝襲取之可比也。儻所謂篤信好學,守死善道之君子者非耶?金集,服習家庭,優入閫域,當時旣而推之以儒宗,後人亦皆尊之以師門,則其淵源造詣,固不必覶縷,而最是禮學一款,實近古諸賢之所不及者也。蓋平生精力,尤在於此,考之於經傳,參之以註疏,反覆沈潛,曲暢旁通,凡世之有疑文變禮之無所考證者,一皆就質而得正焉。當孝廟初服之日,纂進喪禮異同議,梳洗前代之訛謬,以成一王之定制。且於家庭遺藁,抄出其門人知舊所嘗往復而論定者,彙分類聚,核讎成編,名曰疑禮問解,附以續編一冊,刊行于世。雖委巷蒙學之士,纔一開卷,有若指諸掌,其爲有功於聖門而垂範於來世者,果何如哉?凡此皆前後儒疏之所縷縷枚擧,於是宜屢書而不一書者,故臣等所以不以架疊爲嫌,輒略加修潤,而又此仰陳者也。夫以三先正之道德如此,學問如此,事功又如此,而常不得竝擬於兩廡陞配之列,則爲後學者,安得不以是爲昭代之欠典,而汲汲焉於身欲親見之也?猗我殿下,亦旣以百世之師爲批,則三先正之允合從祀,固已默念於淵度範圍之內,而特以事體之重,常存審愼之意。臣等非不知審愼之爲固當,而竊恐過於審愼,竝與其可許而不許,則有非大聖人秤停得中之道也。且況儒風之振發,世道之激勸,未必不在於此一着,而若復因循淹延,費了時月,則向者臣等所謂惟此時爲然者,終歸虛語,八方人士,其將有茫然失度之歎矣。此豈非殿下今日之所當體念而講究者乎?竊稽國朝以來,儒賢之陞廡亦屢矣。其始也未嘗不以事體爲重,而及其擧國同情,至誠懇到,則亦未有不得其請者,此祖宗朝已行之盛典,而亦殿下之所嘗習聞者也。今玆臣等之來,非敢曰自盡其誠,而第與前後四疏,無一異辭,則其爲公議之僉同,斷然無疑矣。且伏念以待他日之敎,臣等未敢知聖意之的指何日,而顧載燧已改,時月屢更,有口同辭,無不拭目以俟之,則一日禮行,八域風動,此其時也。伏乞聖明,淵然深思,俯循公議,亟命有司,特擧三先正陞廡之典,以賁一初之政,以副多士之望焉。省疏具悉。已諭於往日之批,爾等退修學業。
辛亥三月十一日辰時,上御熙政堂。入格儒生入侍時,左副承旨趙獻永,假注書姜蘭馨,記事官玄基濬,別兼春秋鄭健朝,缺上曰,史官分左右。缺。
上在昌德宮。停常參·經筵。
自前夜四更至開東,灑雨下雨,測雨器水深九分。
備忘記,平安兵使李行敎,全羅右水使趙寬錫下直,各長弓一張,長箭一部賜給。
兪鎭五啓曰,行都承旨金炳冀,試所承旨蒙點矣。所當牌招,而拘於廳規,不得請牌,何以爲之?敢稟。傳曰,牌招。
政院啓曰,對讀官洪祐健謂有情勢,奉牌闕外,陳疏到院,原疏雖不得不捧入,事體所在,極爲未安。從重推考,何如?傳曰,允。
傳曰,明日出宮門路,以協陽門爲之。
政院啓曰,諸道道臣,如非拿問與削黜,則凡狀啓,例不得以都事替行,而慶尙監司李紀淵謂以私義株守,與前無異,廢却公務,雨澤狀啓,以假都事替行,係是民事,雖不得不捧入,揆以事體,極爲未安。從重推考,何如?傳曰,允。傳曰,狀啓替行,公務廢却,此何事也?原狀啓還下送,使之改修正上送,此後又有替行之弊,假都事斷當嚴處矣,循例視務之意,分付。
承文院官員,以都提調意啓曰,卽見盛京禮部咨文出來者,以爲,宣川府大小化島二處,宣沙鎭·碇和浦·椒島鎭·石确浦漂到大國人等領去齎咨官卞鍾運例賞銀兩,咨行戶部,以便頒發云矣。回咨依例撰出,正書安寶後,定禁軍騎撥下送于灣府,使之傳給鳳城將處,以爲轉致盛京之地,何如?傳曰,允。
訓鍊都監啓曰,今此幸行時隨駕武藝別監一百六十二人饌價錢,每日每人各三錢,門旗手二十八名,每日每名各一錢五分,依例分給之意,敢啓。傳曰,知道。
摠戎廳啓曰,臣廳所管北漢山城行宮及公廨倉庫與寺刹,傾危頹壓,揆以保障所重,不可不隨急隨補,故今月十三日,始役修改之意,敢啓。傳曰,知道。
兵曹口傳政事,以張大汲爲假內乘。
以黃海監司洪耆爕狀啓,生石秀魚,尙無魚形,未能捉得,限內不得封進,惶恐待罪事,傳曰,勿待罪事,回諭。
兵曹啓曰,明日殿座時,本曹堂上侍衛,當爲備員,而參判姜泰重有身病,無以備員。令政院稟旨變通,仍令該曹以在京無故人口傳差出,待下批牌招,以爲進參之地,何如?傳曰,許遞,前望單子入之。
兵曹參判前望單子入之,鄭誠一落點。
兵曹啓曰,直赴殿試奉承傳五十六人,直赴會試奉承傳別驍士曺鶴昇等四十人,隨其錄名依例許赴於明日殿試之意,敢啓。傳曰,知道。
又啓曰,濟州己酉慶科庭試初試入格玄興祿,庚戌增廣初試入格愼敎欽·愼悳欽等來訴本曹,願赴於今此庭試矣。本州以候風駕海之致,初試人隨其上來,許赴於當前他科,載在法典,故取考其各年榜目及該牧公文,則初試入格,果爲的實,依法典許赴於明日殿試之意,敢啓。傳曰,知道。
又啓曰,今此慶科庭試武科殿試時,直赴殿試人及直赴會試人,應試應頉區別,別單書入之意,敢啓。傳曰,知道。
又啓曰,同知中樞府事崔宇玉,五衛將權思敬·李熻·林廷弼,景福宮衛將金啓泓·金彭賢,慶熙宮衛將李信祿·李文健,文臣兼宣傳官金炳溎·鄭健朝俱以病難供職,呈狀乞遞,竝改差,何如?傳曰,允。
副護軍洪祐健疏曰,伏以臣,學未通方,材不需世,顓劣疎闇,最居人下,曾於昨春,猥叨監試副試之任,孤恩溺職,罪無所逭,而聖度寬大,朝論忠厚,律止刊削,匪罰伊榮。臣退伏訟愆,且感且悚,迄今追惟,猶不覺顔騂而背汗,直欲鑽地而入,不可得也,試院一步,鐵限在前,畢生自劃,籌之已熟,千萬不自意,卽伏見庭試試望擬入者,臣名亦濫廁其間矣。臣若進膺召命,則廉防有壞,抑欲退守初心,則違傲是懼,臣於是,進退悶阨,莫省所以自措也。與其冒沒顚倒,恬不知媿,無寧甘犯逋慢,恭俟威罰,玆敢奉牌陳章,仰首鳴號於仁覆之天。伏乞聖慈,俯垂鑑燭,仰稟東朝,亟許鐫改,仍勘臣方命之罪,以昭典憲,不勝大願。省疏具悉。往事,何須追提?試牌不可違也,卽爲入來。
上在昌德宮。停常參·經筵。
還內後,藥房·內閣·政院·玉堂口傳問安,答曰,知道。
義禁府啓曰,今此慶科庭試時,本府都事,皆爲赴擧,只有武都事一員,當直入直,而本府入直公事,回公都事及弘化門·通化門·明光門·靑陽門·月覲門·集春門禁亂都事,無以推移,武科殿試時禁亂都事,亦無以推移。假都事九員,令該曹口傳差出,以爲分排擧行之地,何如?傳曰,允。
政院啓曰,標信出納,何等嚴重,而今日解嚴標信,不爲祗受於排立軍,經先還納,事未前有,萬萬駭然。當該宣傳官所當重勘,而本院請推之外,無他可施之罰,何以爲之?敢稟。傳曰,推考。
政院啓曰,吏曹郞廳來言,新恩下批政事,取稟。傳曰,明日爲之。
禮曹啓曰,文科直赴殿試人,依近例付之今番榜末事,命下矣。取考謄錄,在前除初試庭試時,有直赴人付之榜末之命,則隨其直赴年次,付之榜末,一體放榜,曾有已例,今亦依此擧行,何如?傳曰,允。
又啓曰,謹依傳敎,文科直赴殿試人,隨其直赴年次,付之榜末事,草記,允下矣。卽接四館所牒呈,則庚戌八月七夕製入格幼學鄭基勉,同年九月秋到記殿講入格幼學任憲大,製述入格幼學朴孝正,同年十二月柑製入格幼學尹正求,辛亥三月春到記殿講入格幼學李亨會,製述入格進士金肯淵合爲六人云矣,直赴殿試儒生鄭基勉等六人,隨其直赴年次,付之榜末,一體放榜之意,敢啓。傳曰,知道。
兵曹啓曰,卽接大報壇守直官馮世周牒報,則藏虹門門隻,年久朽落,無以防閉云,爲先令紫門監堅實圍排,金虎門入直軍八名除出,限修改間,嚴加守直之意,敢啓。傳曰,知道。
政院啓曰,卽者兵曹郞廳來言,明日殿座時,別侍衛不可不備,而行判書李嘉愚,以武科殿試命官,訓鍊院進去,不得擧行云,何以爲之?敢稟。傳曰,次堂擧行。
都摠府啓曰,今日入直內三廳武兼·禁軍及軍兵等,當爲中日習射技放,而殿座相値,不得設行之意,敢啓。傳曰,知道。
弘文館草記,校理李維謙差祭,姜㳣,副校理尹堉以文備邊郞進去,上番闕直,事甚未安。應敎金翊鎭,副應敎兪錫煥,副校理金會明竝卽牌招,以爲推移入直之地,何如?傳曰,允。
以應敎金翊鎭,副應敎兪錫煥,副校理金會明牌不進罷職傳旨,傳曰,只推。
辛亥三月十三日辰時,上詣春塘臺。親臨慶科庭試文科試取入侍時,行都承旨金炳冀,行左承旨朴齊憲,右承旨李寅皐,左副承旨趙獻永,右副承旨兪鎭五,同副承旨朴承輝,史官缺提學金左根·趙斗淳,檢校直提學金炳冀,直提學鄭基世,直閣鄭健朝,檢校待敎金輔鉉,待敎金炳國以次侍立。通禮跪啓請外辨,上具白布裹翼善冠·白袍·白布裹烏犀帶·白皮靴,乘輿出宣化門,藥房提調李景在,副提調金炳冀進前奏曰,侵早勞動,聖體,若何?上曰,一樣矣。仍出協陽門,由建陽門·銅龍門·明光門·靑陽門詣春塘臺,通禮跪啓請降輿陞座,上降輿陞座,炳冀讀奏入門單子。炳冀奏曰,侍衛從陞中,有試官蒙點人,使之下去行禮乎?上可之。讀券官趙斗淳·徐箕淳·金左根·尹定鉉·李景在·金洙根·金鼎集·李㘾·徐憲淳·徐戴淳·尹致定·韓正敎·洪鍾英·沈宜冕·趙得林·李明迪,對讀官鄭基世·金在淸·徐元淳·洪永圭·李時愚·尹敎成·李源命·兪致善·趙台淳·洪遠燮·沈膺泰·任百秀·李濟達·金輔鉉·李興敏·朴昇壽·鄭健朝·金敬鉉·金世鎬·李承輔·南秉吉·曺錫輿·林謇洙·洪鍾序行四拜禮,以次就位,上命試官書題賦,至于文·武纘太王之緖,表擬宋司馬光請設十科擧士,斗淳等跪書讀奏訖。鍾序等奉出懸題,上命書傳敎曰,考官李嘉愚命官爲之。又命書傳敎曰,別雲劍·兵·摠府堂上·堂上閣臣·堂上對讀官·入侍承旨,竝讀券官加差下,使之分考。又命書傳敎曰,文科直赴殿試人,依近例付之今番榜末。炳冀曰,先張已入,出標信開布城,呈券儒生,次次出送,何如?上可之。炳冀曰,收券已多,考試,何如?上可之。炳冀曰,今番庭試,取幾人乎?上命書傳敎曰,今番庭試取五人。仍命科次,鍾序讀券,斗淳曰,書等,何以爲之乎?上曰,竝書正三下。斗淳書等訖,炳冀曰,坼封,何以爲之乎?上曰,承旨坼封,可也。炳冀坼封讀奏訖,通禮跪啓請禮畢,上降座乘輿,由靑陽門·銅龍門·建陽門入協陽門,兵曹判書跪稟放仗,承輝請出標信解嚴,上由宣化門還內,諸臣以次退出。
上在昌德宮。停常參·經筵。
自前夜三更至開東,灑雨下雨,測雨器水深四分。
傳曰,禮房承旨,馳詣宗廟·徽定殿·景慕宮,奉審摘奸以來。
傳曰,孝定殿望祭,攝行磨鍊。
傳曰,明日出宮內門路,以協陽門爲之。
兵曹啓曰,卽接大報壇守直官馮世周牒報,則藏虹門門隻,今已修改云,把守軍兵,還爲入直之意,敢啓。傳曰,知道。
又啓曰,今此幸行時,右邊捕盜大將吳一善以西班陪從,隨駕矣。在前如此之時,有他邊大將兼察之例,回鑾間左邊捕盜大將柳相弼,姑令兼察,何如?傳曰,允。
政院啓曰,因兵曹草記,右邊捕盜大將,回鑾間左邊捕盜大將兼察事,命下矣。兼察右邊捕盜大將柳相弼,卽爲牌招聽傳敎,何如?傳曰,允。
吏曹啓曰,成均館典籍任應準以其身病,呈狀乞遞,改差,何如?傳曰,允。
又啓曰,登科前已受司果祿者陞六事,載在法典矣。文科新及第金炳溎以童蒙敎官,已受司果祿,依法典陞六,何如?傳曰,允。
政院啓曰,卽者吏曹郞廳來言,政事,明日爲之事,命下矣。判書李憲球,參判徐戴淳,參議金在淸俱以病不來,不得開政云,竝卽牌招,何如?傳曰,允。
又啓曰,吏曹判書李憲球,參判徐戴淳,參議金在淸牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判竝卽牌招,何如?傳曰,允。參議只推,一體牌招。
有政。吏批,判書李憲球牌招不進,參判徐戴淳進,參議金在淸牌招不進,承旨三字缺進。吏批啓曰,判書李憲球,參議金在淸竝牌招不進,小臣獨政未安,何以爲之?敢稟。傳曰,仍爲之。以權大肯爲知經筵,李公翼爲知義禁。典籍單尹秉鼎,文科甲科第一人,引儀單金濟肯,武科甲科第一人。
兵曹啓曰,留都營狀啓,例爲付撥,而或有時急之事,則京畿驛馬待令事,曾有定式矣。今亦依此擧行,何如?傳曰,允。
司饔院官員,以都提調意啓曰,自前每當幸行經宿時,各邑地方官進排御供物饌,日下雉鮮及各司供上,一體進排于經宿所,乃是事例,而近來省減,雖出於除民弊之聖意,旣以草記後行會畿營之意,曾有所稟定矣。今此幸行時,各邑進排,依例知委監膳提調·郞廳先期進詣,何如?傳曰,置之。
奎章閣啓曰,明日書香閣望奉審日次,而動駕相値,不得擧行之意,敢啓。傳曰,知道。
又啓曰,守宮檢校待敎金洙根,待開門牌招,何如?傳曰,允。
上在坡州行宮。停常參·經筵。
大駕詣黔巖碑閣所入幕次後,藥房·內閣·政院·玉堂口傳問安,答曰,知道。仍詣汾水院入幕次後,藥房·內閣·政院·玉堂口傳問安,答曰,知道。
坡州牧行宮入幕次後,藥房·內閣·政院·玉堂·朝廷二品以上·六曹堂上口傳問安,答曰,知道。
大王大妃殿·王大妃殿·大妃殿,守宮假承旨兼遣承旨口傳夕問安,答曰,知道。
藥房提調李景在,副提調金炳冀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安,答曰,知道。
政院啓曰,備邊司郞廳來言,今日,賓廳日次,而幸行相値,不得來會云矣,敢啓。傳曰,知道。
又啓曰,禮貌官來言,百官稟旨就次。傳曰,知道。
辛亥三月十五日卯時,大駕詣坡州牧行宮幸行入侍時,行都承旨金炳冀,行左承旨朴齊憲,右承旨李寅皐,左副承旨趙獻永,右副承旨兪鎭五,同副承旨朴承輝,史官缺提學金左根·趙斗淳,檢校直提學金炳冀,直提學鄭基世,原任直閣金鼎集,檢校直閣鄭健朝,檢校待敎金輔鉉,待敎金炳國以次侍立,時至通禮跪啓請外辦,上具布笠·布帖裹布帶,乘馬出宣化門,藥房提調李景在,副提調金炳冀進前奏曰,侵早勞動,聖體,若何?由協陽門至延英門外,降馬步過,還乘馬出敦化門,宣傳官跪啓稟招搖旗三行分立行鼓,進發至崇禮門外,宣傳官跪啓稟鳴金二下鑼鼓,進發至追慕峴,乘駕轎由碌磻峴,還乘馬至黔巖碑閣所,宣傳官跪啓稟旗幟分列左右,鳴金三下鑼鼓止,通禮跪啓請降馬,上降馬入幄次,上命書傳敎曰,禮房承旨馳詣明陵,奉審摘奸,局內諸陵,一體奉審,仍詣禧陵·孝陵奉審以來。又命書傳敎曰,左副承旨·右副承旨分詣昭寧園·綏吉園亦爲奉審以來。少頃,兵曹判書李嘉愚進軍令命三吹,通禮跪啓請外辦,上出次,奉審碑閣訖。通禮跪啓請乘轎,上乘轎,宣傳官跪啓稟旗幟三行分立,鳴金二下鑼鼓,進發踰望客峴,還乘馬至高陽行宮,宣傳官跪啓稟旗幟分列左右,鳴金三下鑼鼓止,通禮跪啓請降馬,上降馬入御行宮,問安勿爲之事,下敎,命書傳敎曰,京畿監司率各務差使員,坡州牧行宮待令。少頃,兵曹判書李嘉愚進軍令命三吹,通禮跪啓請外辦,上出次,通禮跪啓請乘轎,上乘駕轎,宣傳官跪啓稟旗幟三行分立,鳴金二下鑼鼓,進發至汾水院,宣傳官跪啓稟鳴金三下鑼鼓止,旗幟分列左右,通禮跪啓請降轎,上降轎入幕次。少頃,兵曹判書李嘉愚進軍令命三吹,通禮跪啓請外辦,上出次,通禮跪啓請乘轎,上乘駕轎,宣傳官跪啓稟旗幟分列左右,鳴金二下鑼鼓,進發至坡州牧行宮,宣傳官跪啓稟鳴金三下鑼鼓止,通禮跪啓請降轎,上降轎,入御行宮,命書傳敎曰,京畿監司率各務差使員入侍。承旨三字缺假注書三字缺京畿監司洪祐喆以次進伏,一路都差使員楊州牧使李宗秉,坡州牧使李吉求,交河郡守李淳榮,道路橋梁差使員長湍府使元世顯,日傘捧持差使員延曙察訪許詵,待令馬差使員慶安察訪李鍾灝,出宮時傳語差使員安城郡守宋欽成,還宮時傳語差使員朔寧郡守趙然天進伏楹外訖。上曰,史官分左右。上命監司進前,祐喆等進前奏職姓名訖,上曰,結所無弊乎?祐喆曰,無弊矣。上曰,史官就座。仍命退,祐喆等以次退出,又命退,承·史以次退出。上命侍衛權退,諸臣以次權退。
上在坡州行宮。停常參·經筵。
經宿後,藥房·內閣·政院·玉堂·朝廷二品以上·六曹堂上口傳問安,答曰,知道。
大王大妃殿·王大妃殿·大妃殿,守宮假承旨兼遣承旨口傳朝問安,答曰,知道。
大王大妃殿·王大妃殿·大妃殿,守宮藥房閣臣·承旨·留都三品以上口傳問安,答曰,知道。
大駕詣仁陵入齋室後,藥房·內閣·政院·玉堂·朝廷二品以上·六曹堂上口傳問安,答曰,知道。
大駕詣仁陵親祭後,仍詣長陵展謁,還入齋室後,藥房·內閣·政院·玉堂·朝廷二品以上·六曹堂上口傳問安,答曰,知道。還詣坡州牧行宮後,藥房·內閣·政院·玉堂·朝廷二品以上口傳問安,答曰,知道。
大王大妃殿·王大妃殿·大妃殿,守宮假承旨兼遣承旨夕問安,答曰,知道。
政院啓曰,禮貌官來言,百官稟旨就次。傳曰,知道。
傳曰,明日當先詣完陽府大夫人墓所展拜矣,該房知悉。
傳曰,隨駕軍兵,令各其營,乾犒饋分給。
還宮時軍令,完陽府大夫人墓所展拜,重興洞少駐,自高陽郡行宮晝停所二十九里,大院君墓所展拜,自墓所五里,還宮自墓所三十里。
傳曰,呈告法司堂上許遞,政官牌招開政。
有政。吏批,判書李憲球留都,參判徐戴淳進,參議金在淸留都,承旨三字缺進。
吏批啓曰,判書李憲球,參議金在淸竝留都,小臣獨政未安,何以爲之?敢稟。傳曰,仍爲之。
以尹致謙爲刑曹判書,洪在喆爲漢城判尹,趙雲澈爲右尹,韓鎭庭爲刑曹參判,兪敬煥爲童蒙敎官。
兵批,以邊稙爲同知,李亮淵爲副摠管,曺鵬·金顯奎·趙正杓爲五衛將,李鳳緖爲忠翊將,具相華·黃在成爲景福將,白亨鎭·黃麟大爲慶熙將,金永秀·任應準爲文兼,李錫遠爲訓戎僉使。副司果李奎會·趙存昱·李公濂。
再政,以徐箕淳爲知事。同知單曺鵬,僉知二單金顯奎·趙正杓。
仁陵親祭時,亞獻官領議政權敦仁,終獻官左議政金興根,贊禮禮曹判書尹定鉉,典祀官奉常正李鎭默,陵司參奉李敦相,執禮副司果金輔鉉,執尊修撰李承輔,大祝修撰鄭健朝,祝史兵曹正郞朴昇壽,齋郞副司果金炳溎,贊者引儀曺百承·金載善,謁者兼引儀李相璡·李宗赫,贊引假引儀崔在淵·趙鳳始,祭監監察趙崇祖·趙嘉永。
辛亥三月十六日卯時,大駕詣仁陵親祭,長陵展謁,還詣坡州牧行宮入侍時,行都承旨金炳冀,行左承旨朴齊憲,右承旨李寅皐,左副承旨趙獻永,右副承旨兪鎭五,同副承旨朴承輝,史官缺提學金左根·趙斗淳,檢校直提學鄭基世,原任直閣金鼎集,檢校直閣鄭健朝,檢校待敎金輔鉉,待敎金炳國以次侍立。通禮跪啓請外辦,上具布笠·布帖裹布帶,乘馬出行宮,藥房都提調三字缺副提調金炳冀進前奏曰,移次經宿,聖體,若何?上曰,一樣矣。至門外,宣傳官跪啓稟旗幟三行分立,鳴金二下鑼鼓作,進發至碑立巨里,宣傳官跪啓稟旗幟分列左右,鳴金三下鑼鼓止,通禮跪啓請降馬,上降馬入幕次,問安勿爲之事,下敎。少頃,兵曹判書李嘉愚進軍令命三次,通禮跪啓請出次,上具軍服出次,通禮跪啓請乘馬,上乘馬,宣傳官跪啓稟旗幟三行分立鑼鼓作,進發至仁陵洞口,宣傳官跪啓稟旗幟分列左右,鳴金三下鑼鼓止,至降馬所,通禮跪啓請降馬乘輿,上降馬乘輿,至仁陵齋室門外,通禮跪啓請降輿,上降輿入齋室。少頃,通禮跪啓請外辦,上改具翼善冠·淡黲袍·烏犀帶,出齋室門外,通禮跪啓請乘輿,上乘輿至紅箭門外,通禮跪啓請降輿,上降輿詣望陵禮版位,行四拜禮,仍詣陵上奉審,碑閣奉審訖。還入小次,親祭時至,贊禮跪啓請出次,上出次,贊禮前導詣版位,行四拜禮,詣神位前三上香,行初獻禮,大祝鄭健朝讀祝訖。降復位,亞獻官領議政權敦仁,行亞獻禮,終獻官左議政金興根,行終獻禮訖。上行四拜禮,贊禮導上詣望燎位望燎訖。贊禮跪啓禮畢,贊禮導上詣版位,行四拜禮訖。上出紅箭門外,通禮跪啓請乘輿,上乘輿,領議政權敦仁,左議政金興根進前奏曰,謁陵親裸,聖慕克伸,遠移鑾輿,經宿勞動,聖體,若何?上曰,一樣矣。至長陵紅箭門外,通禮跪啓請降輿,上降輿詣望陵禮版位,行四拜禮,仍詣陵上奉審,碑閣奉審訖。還出紅箭門外,通禮跪啓請乘輿,上乘輿至仁陵紅箭門外,降輿步過,還乘輿至仁陵齋室門外,通禮跪啓請降輿,上降輿入齋室,傳曰,自仁陵洞口至崇禮門外捧上言。少頃,通禮跪啓請出次,上改具布笠·布帖裹布帶,出齋室門外,通禮跪啓請乘輿,上乘輿至降馬所,通禮跪啓請降輿乘駕轎,上降輿乘駕轎,至仁陵洞口,宣傳官跪啓稟旗幟三行分立,鳴金二下鑼鼓作,進發至小爲池,上乘馬至坡州牧行宮門,通禮跪啓請降馬,上降馬入行宮,諸臣以次權退。
上在昌德宮。停常參·經筵。
經宿後,藥房·內閣·政院·玉堂·朝廷二品以上·六曹堂上口傳問安,答曰,知道。
大王大妃殿·王大妃殿·大妃殿,守宮假承旨兼遣承旨口傳朝問安,答曰,知道。
大王大妃殿·王大妃殿·大妃殿,守宮藥房·閣臣·承旨口傳問安,答曰,知道。
大駕詣高陽行宮後,藥房·內閣·政院·玉堂口傳問安,答曰,知道。詣完陽府大夫人墓所入幕次後,藥房·內閣·政院·玉堂·朝廷二品以上·六曹堂上口傳問安,答曰,知道。
展拜還入幕次後,藥房·內閣·政院·玉堂口傳問安,答曰,知道。
詣全溪大院君墓所入幕次後,藥房·內閣·政院·玉堂口傳問安,答曰,知道。展拜還入幕次後,藥房·內閣·政院·玉堂口傳問安,答曰,知道。
詣鈴原府大夫人墓所入幕次後,藥房·內閣·政院·玉堂·朝廷二品以上·六曹堂上口傳問安,答曰,知道。
還宮後,藥房·內閣·政院·玉堂·朝廷二品以上·六曹堂上口傳問安,答曰,知道。
政院啓曰,卽者義禁府都事來言,今番幸行時,衛外鳴錚罪人李晳永等一百二十四人,移送秋曹云矣,敢啓。傳曰,知道。
奎章閣啓曰,大駕今已還宮,守宮檢校待敎金洙根,依定式減下,何如?傳曰,允。
以司謁口傳下敎曰,完陽府大夫人墓所越見人塚,不知爲誰,而自政院査問移去事,分付。
辛亥三月十七日寅時,大駕自坡州牧行宮,還宮擧動入侍時,行都承旨金炳冀,行左承旨朴齊憲,右承旨李寅皐,左副承旨趙獻永,右副承旨兪鎭五,同副承旨朴承輝,史官缺提學金左根·趙斗淳,檢校直提學金炳冀,直提學鄭基世,原任直閣金鼎集,檢校直閣鄭健朝,檢校待敎金輔鉉,待敎金炳國以次侍立。通禮跪啓請外辦,上具布笠·布帖裹布帶,乘駕轎出行宮門,藥房提調李景在,副提調金炳冀進前奏曰,連日勞動,聖體,若何?上曰,一樣矣。炳冀曰,每當動駕時,夜巡有無事,稟之騎省擧行,自是法例,今日廳座闕稟,當該郞廳所當重勘,而本院請推之外,無他可施之罰,何以爲之乎?上曰,拿處,可也。出擧條宣傳官跪啓稟旗幟三行分立,鳴金二下鑼鼓作,進發至高陽行宮,宣傳官跪啓稟旗幟分列左右,鳴金三下鑼鼓止,通禮跪啓請降轎,上降轎入行宮,兵曹判書李嘉愚進軍令命三吹,少頃,通禮跪啓請出次,上出次,通禮跪啓請乘馬,上乘馬出行宮門,宣傳官跪啓稟旗幟三行分立,鳴金二下鑼鼓作,進發至重興洞,宣傳官跪啓稟旗幟分列左右,鳴金三下鑼鼓止,通禮跪啓請降馬,上降馬入幕次,少頃,通禮跪啓請出次,上改具布裹翼善冠·布袍·布裹烏犀帶以出,通禮跪啓請乘輿,上乘輿至完陽府大夫人墓所降輿所,通禮跪啓請降輿,上降輿入就版位,行再拜禮,仍詣墓所奉審訖。還入幕次,少頃,跪啓請出次,上改具布戎服以出,通禮跪啓請乘馬,上乘馬,宣傳官跪啓稟旗幟三行分立,鳴金二下鑼鼓作,進發至津寬,宣傳官跪啓稟旗幟分列左右,鳴金三下鑼鼓止,通禮跪啓請降馬,上降馬入幕次,傳曰,恩彦君墓所當展拜矣,該房知悉。傳曰,鈴原府大夫人墓所當展拜矣,該房知悉。通禮跪啓請出次,上改具布裹翼善冠·布袍·布裹烏犀帶以出,通禮跪啓請乘輿,上乘輿至大院君墓所,降輿入就版位,行再拜禮,仍詣墓上奉審,仍步詣恩彦君墓所,入就版位,行再拜禮,仍詣墓上奉審訖。左議政金興根,進前承候訖,通禮跪啓請乘輿,上乘輿還入幕次,通禮跪啓請出次,上改具布戎服以出,通禮跪啓請乘馬,上乘馬,宣傳官跪啓稟旗幟三行分立,鳴金二下鑼鼓作,進發至畓洞,宣傳官跪啓稟旗幟分列左右,鳴金三下鑼鼓止,通禮跪啓請降馬,上降馬入幕次,少頃,通禮跪啓請出次,上改具布裹翼善冠·布袍·布裹烏犀帶以出,通禮跪啓請乘輿,上乘輿至鈴原府大夫人墓所,通禮跪啓請降輿,上降輿入就版位,行再拜禮,仍詣墓上奉審訖。通禮跪啓請乘輿,上乘輿還入幕次,少頃,通禮跪啓請出次,上改具布戎服以出,通禮跪啓請乘馬,上乘馬,宣傳官跪啓稟旗幟三行分立,鳴金二下鑼鼓作,進發至追慕峴,人夫奉駕轎踰峴,還乘馬至崇禮門外,宣傳官跪啓稟鳴金三下鑼鼓止,由敦化門至延英門外,降馬步過,還乘馬入協陽門,宣傳官請出信箭解嚴,上由宣化門還內,諸臣以次退出。
上在昌德宮。停常參·經筵。
大殿,內閣·政院·玉堂口傳問安,答曰,知道。朝廷二品以上·六曹翌日單子問安,答曰,知道。大王大妃殿·王大妃殿·大妃殿,內閣·政院·玉堂翌日口傳問安,答曰,知道。
藥房都提調金興根,提調李景在,副提調金炳冀啓曰,祗謁仙寢,聖慕克伸,回鑾萬安,群情胥悅,屢日移蹕,勞動旣多,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等區區不任伏慮,敢來問安,竝此仰稟,答曰,知道。大王大妃殿·王大妃殿·大妃殿,口傳問安,答曰,知道。
傳曰,回還三使臣入侍。
政院啓曰,卽者刑曹郞廳來言,今此幸行時,衛外擊錚人等,當爲捧供,而判書未差,次堂例不得擧行云。判書未差之代,政官牌招開政差出,何如?傳曰,前望單子入之。
刑曹判書前望單子入之,金鼎集落點。
兵曹啓曰,今番慶科庭試武科殿試榜目中,別付料軍官朴信圭之圭字,以奎字書之,別砲衛徐京祚之京字,以景字書之,親騎衛全汝根,以金汝根書之,馬兵崔翼祥之父役名正兵,以正言書之,臣之矇未照察,不勝惶悚,而元榜目中,付標以入之意,敢啓。傳曰,知道。
訓鍊都監啓曰,今番幸行時,隨駕將官·將校·軍兵及武藝別監犒饋,依定奪以乾物磨鍊分給之意,敢啓。傳曰,知道。
實錄廳啓曰,本廳堂上徐箕淳,見帶判義禁矣。纂修方張,職務相妨,所帶金吾之任,今姑許遞,何如?傳曰,允。
禮曹啓曰,卽接金山幼學姜命淳所志,則以爲,嫡孫熔,嫡妾俱無子,以其同姓十八寸兄烈第二子基福,欲爲繼後,兩家諸族,相議完定,而烈夫妻俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長姜命淳所訴旣如此,姜烈第二子基福,立爲姜熔之後,何如?傳曰,允。
以兵曹佐郞吳相奎囚單子,傳曰,分揀。
奎章閣啓曰,國朝寶鑑改張刊印,已自本閣始役矣。奉安時告由,第觀工役之遲速,令該曹擇日擧行,而陪往人員,依甲申年例本署提調以下戶·禮堂·監印閣臣,同爲進參,何如?傳曰,允。
王若曰,月馭先陟,慨徽音之敻冥,星軺早旋,攀顯號之追闡。式循彛典,爰告多方。念我皇夙彰令聞,而哲配弘贊內治。禮敎慶靈,表英媛之淑德,柔雍仁順,著來嬪之嘉譽。方乾龍之時升,已雲騩之莫及。疇共三年之喪,仰宸念之彌勒,俔彼二儀之尊,嗟壺位之斯曠。幸玆正名之禮,聿蕆揚美之規。蘭殿椒塗,溯長秋之懿行,玉簡瑤檢,播儷日之芳猷。矧惟十行之遐宣,每荷一視之渥澤。宜有專价之擧,咸使聞知,特付陪臣之還,俾有迎送。斯誠曠古之寵,益切事大之忱。於戲,縟儀載成,奉壹惠之貽範,綸旨是布,與八方而銜恩。故玆敎示,咸須知悉。大提學趙斗淳製進
領議政權敦仁疏曰,伏以日吉辰良,回鑾萬安,勞撼旣多,聖體彌康,臣不勝歡欣頌祝之至。臣昨伏見朝紙,有呈告法司堂上許遞開政差出之下敎,而刑·漢兩司五堂上,皆於當日政新差矣,此事實有緣由。向來臣以禁屠,有所筵奏,而法隷之弊亦縷縷備達,又以禁雜技,甘飭於兩法司,間因左右相之未及出肅,典獄囚徒,每於排日,循例來示于臣,而臣以屠技之終不捉納,兩法司吏隷,果有囚治之擧。此不過臣嘗痛惡於法隷之符同食賂,不畏官令,而適因曹吏之來示囚徒,欲一番略懲其習也,聞諸堂以此難安,擧皆呈辭。夫捉屠捉技,卽是禁吏禁隷之擧行,而痛其習而治其罪,諸堂亦皆爲之,何獨於臣之所懲治,而諸堂引以爲難安者乎?近來百度解紐,朝綱掃地,廟堂之杖一吏治一隷,譁然相告相引,殆若眞有情義者然。臣旣筵奏申禁,而禁之不嚴,則臣之初不論罷該堂,固亦失之荏弱,而乃反以其罪罪之者,橫做義諦,必欲去就者,臣實未知其意也。夫風氣日變,朝廷不尊,廟堂之尋常論責,循例警推,無不有憾,至成嫌路,而今於下屬懲治,亦復如是擔着,故尋閙端,臣雖不足言,獨不念朝廷事體,當爲朝廷惜之耶?臣謂刑·漢兩司呈告之前堂上,一竝施以罷職之典,宜矣。仍伏念臣,鈍蒙疎闇,性又狷滯,事事疵纇,積辜僨誤,其無足以取重於人者,誠甚矣,至於今番事,而處置失宜,兩衙五堂,一時引入,而擧措皇張,至於自上洞察,竝許遞改。臣旣未能殫壓具僚,不隳朝體,又未能循默自持,與物無忤,徒爾生出聞事,不免仰煩醻應,如是而其何以居百官之首,治董正之任哉?自顧慙悚,無面可顯,玆敢冒入文字,尾陳賤私。伏乞特賜照諒,仰稟東朝,亟遞臣議政之職,以警同朝,以安微諒焉。答曰,省疏具悉卿懇。早知呈告有攸由,豈或許遞?適中其願,今此請勘固得體,而引以爲卿去就,還甚過中矣。兩法司前堂,竝施譴罷之典,卿其安心,以勵百寮。仍傳曰,此批答,遣史官傳諭。
辛亥三月十八日辰時,上御熙政堂。藥房入診入侍時,都提調金興根,提調李景在,副提調金炳冀,待敎金炳國,記事官韓鎭棨,記注官玄基濬,別兼春秋金炳溎,以次進伏,醫官鄭有曾·金珪·黃道淳·金榘,進伏楹外訖,上曰,史官分左右。興根進前問候訖,興根曰,醫官待令,使之入診乎?上可之。有曾等以次診候,退伏楹外訖,興根曰,脈候奏之。有曾等奏曰,脈候左右三部調均矣。缺。
辛亥三月十八日申時,上御熙政堂。大王大妃殿垂簾,回還三使臣入侍時,同副承旨朴承輝,記事官韓鎭棨,記注官玄基濬,別兼春秋金炳溎,進賀謝恩兼歲幣正使權大肯,副使金德喜,書狀官閔致庠以次進伏訖,上曰,史官分左右。上曰,三使臣進前,大肯等進前訖,上曰,遠路無事往返乎?大肯曰,王靈攸曁,無事往還矣。大王大妃殿曰,遠路平安往返,甚幸矣。大肯曰,昨冬日氣,不至甚寒,雨雪不至載塗,回還時道路乾淨,誠極萬幸矣。大王大妃殿曰,今番渡江之比前稍速,幸賴道路之平穩矣。大肯曰,然矣。大王大妃殿曰,彼地,有何事端乎?大肯曰,新皇英明,朝著晏然,四方無事矣。大王大妃殿曰,誠爲萬幸矣。往年亂離,果已止熄云耶?大肯曰,此不過竊發之患,而如此之類,無時無之,不足深慮矣。大王大妃殿曰,穆彰阿耆英事,果何如云耶?大肯曰,臣見皇帝詔諭,穆彰阿奸細,故作此罪於暗地,而人難知矣,耆英愚鈍,故犯科於常法,而人易知矣。皇帝處分,誠極得當,故朝著洽然,人心歸服云矣。仍奏曰,彼地所謂鴉片烟,本自英吉利國始出,而嫁禍流毒,其害則耗損財貨,夭促人命,而一國靡然不悟,誠爲寒心矣。大王大妃殿曰,彼人之害,得無及於我國乎?大肯曰,我國之知有鴉片烟,亦已久矣,而臣之今番使行,詳聞鴉片烟所自出,錄諸文字出來,而中原法意,則如有服此者,定以絞罪,臣於甲辰副使時,略聞彼中或有犯服者,今則又爲六七年之久,而犯服者,更甚於前云,柵門,卽義州至近處,彼此界隄防,而商賈往來,出入狼藉,習俗之漸染此藥,誠可慮也。大王大妃殿曰,如此耗財促壽之物,胡爲服之乎?大肯曰,筵中不可張皇陳達,而大抵此藥,預用一生精神,苟延十年之生者,僅獲一日之效,哀彼愚迷之類,惟知目前,而全昧後慮,豈是可服之物乎?柵門之距義州,不過百二十里,無異門庭,愚迷之類,一或傳染,則必至罔測之禍矣。從今以往,別般申飭于灣府及使行時,無或有漸染之弊,恐好矣。大王大妃殿曰,所奏,可也。大肯曰,服此者少有間斷,則精神眩暗,雖與人接語之際,耳無聞目無見,而乘此服之,則其效立至,精神倍人,故愚者以爲神方,抵死服之,此方蓋始出於白毛國,而流入紅毛國者也。大王大妃殿曰,甚可慮也,當於使行時,一切痛禁矣。大王大妃殿曰,今番果得見皇上乎?大肯曰,皇上方在亮陰,不爲賜宴引見,故無由昵光,而適値西陵幸行,臣於祗迎時,仰瞻矣。大王大妃殿曰,皇上儀表,今果長大,確實乎?大肯曰,皇上今纔二十一歲,則可期他日之長大,而信是英邁矣。大王大妃殿曰,以聞見錄推知,則可想其政治嚴明,勤於講學矣。大肯曰,果然矣。大王大妃殿曰,甚爲慶幸矣,今番齎詔順付,亦可見恤小之盛意也。大肯曰,元來上國之斗護我邦,與他自別,今行進貢方物六器,皇上皆以硃筆書下,歸於留儲,若以歲幣年貢,混入於留儲,則臣之今行,有何歲幣正供之意乎?謹稽道光元年歲幣年貢,雖在亮陰之中,曾有納貢之例,故以外他方物,雖歸留儲,歲幣年貢,不可留儲之意,呈于禮部,使之入奏,幸得蒙允納貢,蓋琉球方物,使之入貢,而獨於我國方物,歸於留儲者,亦見其斗護之意也。大王大妃殿曰,若以亮陰不受方物,則寧有受之琉球,而不受我國之理乎?上曰,此或非托辭而然耶?大肯曰,琉球則入貢,而已於大行皇帝昇遐前發程,故受之云耳。大王大妃殿曰,所經處今春麥農,果何如乎?大肯曰,屢豐之餘,民俗熙皞,臣於甲辰,以馬畜賣買,觀之,願買者衆,而從以價歇矣,今年則願買者絶罕,而價又翔貴,亦可見年豐所致也。上曰,史官就座。仍命三使臣先退,又命〈退〉,承·史以次退出。
上在昌德宮。停常參·經筵。
備忘記,楸坡萬戶張昌煥下直,長弓一張,長箭一部,片箭一部,筒兒一箇賜給。
政院啓曰,今此京外上言一百六十二張內,一百三十四張,以猥濫拔去,其餘二十八張,分下各該司次捧入之意,敢啓。傳曰,知道。
傳曰,傳香承旨,進詣皇壇奉審,仍詣宣武祠奉審摘奸以來。
兵曹啓曰,文臣兼宣傳官金永秀·任應準,時無職名,竝依例口傳付軍職以入之意,敢啓。傳曰,知道。
都摠府啓曰,今日入直內三廳武兼·禁軍及軍兵等,中日習射技放,請出標信,傳曰,知道。
以黃海監司洪耆爕狀啓,黃州牧民家失火事,傳曰,當此農節,民戶燒燼,聞甚矜惻。元恤典外,別加顧助,結構奠接之方,廟堂措辭分付。
以慶尙假都事徐有喬狀啓,義興縣民家失火事,傳曰,當此農節,民戶燒燼,聞甚矜惻。元恤典外,別加顧助,燒死人如有生前身還布蕩減,結構奠接之方,廟堂措辭分付。
傳曰,捧納承旨從重推考。
領議政權敦仁箚曰云云。答曰,省箚具悉卿懇。往來之暇奉許,卿其從便爲之。仍傳曰,此批答,遣史官傳諭。
上在昌德宮。停常參·經筵。
藥房提調李景在,副提調金炳冀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟,答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安,答曰,知道。
政院啓曰,行左承旨朴齊憲,右承旨李寅皐今日不爲仕進。竝卽牌招,何如?傳曰,竝許遞,前望單子入之。
承旨前望單子入之,李時愚·韓啓源落點。
趙獻永啓曰,新除授右承旨李〈時〉愚,右副承旨韓啓源竝卽牌招,何如?傳曰,允。
以右副承旨韓啓源牌不進罷職傳旨,傳曰,只推。
傳曰,有實故經筵竝許遞,政官牌招開政。
傳曰,山林外,在外臺諫許遞,前望單子入之。
政院啓曰,備邊司郞廳來言,今日,賓廳日次,而領議政權敦仁,右議政朴永元在外,左議政金興根有身病,不得來會云矣,敢稟。傳曰,知道。
又啓曰,吏曹判書李憲球,參判徐戴淳,參議金在淸牌不進推考傳旨及罷職傳旨,今方捧入,而開政命下之後,如是違牌,事甚未安。判書陳疏,參判更爲牌招,何如?傳曰,允。參議只推,一體牌招。
以吏曹參議金在淸再牌不進罷職傳旨,傳曰,只推。
有政。吏批,參判徐戴淳進。以李啓朝·洪在喆·徐箕淳爲知經筵,金在田·曺錫雨·成原默爲同經筵,李鶴秀爲知春秋,趙冀永爲判義禁,李亮淵爲同敦寧,朴承輝爲永興府使,金輔鉉爲扶安縣監。兼掌令閔致庠減下,故學生曺夢徵贈戶參例兼,故學生曺元齡贈左承旨,故縣監曺爾樑贈訓正,已上同知曺鵬三代。
禮曹啓曰,平壤武烈祠祭,例以八月中丁日設行,而今年八月中丁,在十三日,與貞陵忌辰相値,在前本祠祭,國忌相値,則以三丁日退行,曾有定式矣,來八月武烈祠祭,依定式以三丁二十三日磨鍊以入之意,敢啓。傳曰,知道。
左右捕盜廳啓曰,謹依下敎,毓祥宮見失屛風及鳥銃偸竊漢,嚴飭譏校,多岐譏詗矣,賊漢姜在壽,今已捉得,多般究問,則行賊情節,箇箇承款,而大畵屛一座,鳥銃三柄,無以本色推納,別無更覈之端,而莫嚴莫重之地,有此行賊,究其所犯,萬戮猶輕。且以買贓人,言之,屛風及鳥銃,與私家物種,有異,而遽然以歇價,潛售射利之計者,誠萬萬痛惡,不可無懲後之道。賊人姜在壽,買贓人張道錫·李時連·趙萬大等竝移送秋曹,依律勘處,何如?傳曰,允。
行吏曹判書李憲球疏曰,伏以祗謁仙寢,聖慕克伸,日吉辰良,鑾蹕穩旋,凡在臣庶,孰不歡欣?仍伏念臣之復叨銓任,今已旬月于玆矣。惶霣恧蹙,久愈靡措,間已黽勉出肅,亦旣屢度行政,豈爲官是宿趼,義無必辭而然哉?徒以感激居先,未敢言私,妄自附於夷險向前之義,而奈其才性所局,恒抱尸竊之愧,癃衰到極,實無陳就之望,只以臣年前已試者,言之,殿下則哲之明,豈不俯諒其本末無堪乎?任使而特紆誤恩,曲加庇覆者,尙可諉之於庸責其效,而及夫疵瘢畢露,嗤點莫遏,則蚊負旣劣,驢技畢殫,雖婦孺輿儓,咸知其萬萬不稱之實,今又奚取於臣,而使之再叨匪據,重招有識之憂歎也?夫提衡握銓,甄別賢愚,尙矣無論,循資量格,隨闕排擬,亦多謬錯,迄今追惟,尤悔百端。矧又崦嵫餘景,視蔭殘喘,痰癖之痼,而神精銷亡,榮衛之鑠,而肌肉澌脫,昏聵疲頓,蹩〈躠〉扶曳,每一彈束,醜穢莫掩,雖欲强勉抖擻,復欲爲前日之爲,亦不可得矣。以材而如彼其無用,以病而若是其難强,今若徒懷嚴畏,不思斳免,則私分缺望,不遑自恤,公事貽誤,諒非細憂,冒沒之罪,旣往莫追。入而後量,庶可自贖,微諒已熟,政牌儼臨,末由承命,坐犯違傲,冞增悚惕,天地至仁,無物不遂,父母至慈,有願必從,臣抱此至懇,不敢自阻於天地父母之前,披瀝汗血,冒干崇聽。伏乞聖明,俯賜矜察,仰稟東朝,亟遞臣所帶天官之任,俾公私兩幸,不勝大願。答曰,省疏具悉。冢宰重任,不宜輕解,卿其調理行公。
平安道儒生進士李舜龍等疏曰,伏以太學之有從祀,所以崇敎而重道也。道之於天下,通乎古今,曒如日月,而苟非其人,道不虛行,天下固未必人人皆孔·孟,人人皆程·朱,然孔·孟·程·朱之道,明於世而後,彝倫乃敍,敎化可興也。否則人類而爲禽獸,中國而爲夷狄,程叔子有言,周公沒而聖人之道不行,孟子沒而聖人之學不傳,道不行,百世無善治,學不傳,千載無眞儒,無善治,士猶得以明夫善治之道,以淑諸人,以傳諸後,無眞儒,則天下貿貿焉,莫知所之,人欲肆而天理滅矣。夫如是,則道學之有關於世敎,顧不重且大乎?故苟有學問純正,道德淵博,上可以尊主而庇民,下可以垂範而立敎,則不惟生而尊崇之,必也沒而俎豆之,列於聖廡,著爲祀典,使人聞風而興起,循軌而矜式,此固百王之成法,而有國之先務也。嗚呼,道學之不傳也,久矣。雖以中國言之,六經視爲空言,擧世騖於功利,董子正誼之論,韓氏原道之作,亦不多得,而惟我東方,素稱文明,加之以列聖培植,儒賢輩出,倡明閩·洛之緖,溯洄洙·泗之源,振起斯文,嘉惠後學,於是乎從祀先聖,配食兩廡者,已爲十有餘人,此誠曠古之盛事也。至若本源之深厚,門路之正大,造詣之高明,踐履之篤實,質之先賢而無疑,參之輿論而大同,宜其一體陞配,而迄今未擧者,有三人焉,卽先正臣文烈公趙憲,文忠公金尙憲,文敬公金集,是已。夫三先正之道德學問,具載於先正臣宋時烈狀德之文,已著於正宗大王奬諭之批,臣等何敢一毫阿好,重瀆天聽哉?蓋趙憲,天稟絶異,見識俱到,自在齠齔,常慨然自誦曰,天生男子,豈偶然也哉,則其自待,固已不輕矣。及其親炙於先正臣李珥之門,得聞古聖人爲學之道,遂一意擔夯,日就光大,以堯·舜君民,爲己任,以忠君孝親,爲大本,雖流離顚倒,而剛大之氣,不少挫折,通透灑落,而克治之工,愈益精切,累疏數千言,罔非抑邪而扶正,朝京一冊子,粲然觀會而行典,惟其積之也厚,故其發之也大,其知之也明,故其行之也實。若使天假之年,其所成就,豈可量哉?惜乎,其遭時不幸,以身殉國,錦山一碑,從容辦得,雖其天理之當然,而學力之所養,槪可見矣。其眞有得於成仁取義之訓,而庶幾乎盡性知命者歟?金尙憲,以若正大之資,尤致精密之功,以入德莫先於小學,造道莫近於濂·洛,旣而自少而喜讀,亦皆抄出而輪誦,九容四勿之訓,守而勿失,無極太極之旨,了然剖析。其居家也,正倫理而篤恩義,其立朝也,嚴淑慝而重進退,一遵晦翁之規矩,而至於桑楡之景,猶以收斂身心,自勉,則其操存省察之工,未嘗頃刻放過,乃如是矣。是以,當丙丁翻覆之際,身任天下之綱常,使一隅箕邦,得以有辭於天下萬世,豈無自而致之哉?古所謂壁立千仞,爲吾道光者,捨斯其誰也?金集,服習家庭之指訣,優入聖賢之閫域,德性純粹,用功朴實,敷奏經筵,眷眷乎居敬之道也,引進後人,諄諄然力行之事也,當時推之以儒宗,朝廷待之以賓師,則固非淺見諛聞所敢擬議,而最是禮學一款,實近古諸儒之所未及也。如喪禮同異議之撰進,梳洗前代之紕繆,始成一王之定制,如疑禮問解之刊行,雖委巷蒙學之士,莫不開卷瞭然,其有功於聖門,殆將不下曾子問·喪大記諸篇,此實學識眞積,文理密察,故橫豎反復,自然合於天理人情,豈拘拘役文者,比哉?夫以三先正之全體大用,如是無欠,而尙闕從祀之義,斯豈非昭代未遑之典耶?今我殿下,丕承大統,一初淸明,凡於一節之士,卓異之行,擧皆顯揚而褒崇之。矧乎宗周義理,師表儒林,有如三先正,則其所崇報,當何如哉?是以,百年之公議不泯,一國之欽慕轉深,湖儒之疏一發,而館學畿儒,同聲相應,此非有爲而爲之也,蓋以三先正躬行力踐之實,愈久愈信,而我殿下尊德樂道之誠,宜有盛擧也。伏覩聖批,若曰,可謂百世之師,又曰,豈無可擧之時?臣等竊伏想,聖明之於三先正,旣皆極其敬信,而特以祀典之至重,有難於遽議,而如是審愼也,臣等因是而竊有感焉。漢朝諸儒之從祀,在於有宋,宋朝諸賢之陞配,擧於皇明,夫道之所在,無間於異代,事固有待,相感於百世,而若夫使人觀感而模楷,則近者尤爲深切也,故朱夫子之在南康,以周濂溪·胡致堂祀之於西澗,當時儒賢,於斯爲盛,而朱子之表章二先生者,豈不以旣莅其邑,則尤當尊信於其地之君子而然乎?惟我殿下,爲大東臣民之主,建天地中和之極,則雖中國異代之儒賢,固皆尊信而敬祀之,至於三先正,生乎本朝,其遺風餘韻,赫赫如前日事,則及今陞廡,實合大聖人鼓舞振作之道,而古所稱一日禮行,四方風動者,亶在是矣。臣等生長遐荒,學識固陋,無足與議於祀典,而秉彝所在,不能自已,玆敢不避猥越,相率仰籲。伏乞聖明,俯循輿情,亟賜允兪,則國家幸甚。省疏具悉。爾等之疏,亦湖儒之疏也。就見伊時批旨,退修學業。
上在昌德宮。停常參·經筵。
政院啓曰,吏曹郞廳來言,承旨有闕,政事,取稟。傳曰,前望單子入之。
趙獻永啓曰,右副承旨兪鎭五,今日不爲仕進,卽爲牌招,何如?傳曰,允。
以右副承旨兪鎭五牌不進罷職傳旨,傳曰,只推。
承旨前望單子入之,韓正敎落點。
左右捕盜廳啓曰,謹依本廳草記批旨,毓祥宮屛風·鳥銃偸竊漢姜載壽,買贓人張道錫·趙萬大·李時運竝移送秋曹之意,敢啓。傳曰,知道。
承文院官員,以都提調意啓曰,進賀謝恩兼歲幣使回便帶來咨文中,有皇后冊諡詔書順付事,賜物事,賀謝方物及正朝方物移準事,使臣加賞事,漂民出送事矣。以前頭使行奉表賀謝之意,撰出先通咨文,正書安寶後,定禁軍騎撥下送于灣府,使之傳給鳳城將處,以爲轉致北京之地,何如,傳曰,允。
以慶尙假都事徐有喬狀啓,固城縣人命渰死事,傳曰,聞甚矜惻,元恤典外,別加顧助,渰死人如有生前身還布,竝蕩減,未拯屍身,期於拯得之意,廟堂措辭分付。
實錄廳郞廳,以摠裁官意啓曰,纂修之役,今幾垂畢,堂上行上護軍金左根,行知中樞府事趙斗淳,行兵曹判書李嘉愚,行知中樞府事徐箕淳,行禮曹判書尹定鉉,廣州府留守金學性校正堂上仍爲差下,使之察任,何如?傳曰,允。
又以摠裁官意啓曰,都廳郞廳權永秀·李興敏·金有淵·洪秉壽竝仍察校正之任,郞廳李參鉉·曺錫輿·金世鎬·許傳·金炳德·南秉吉·徐相鼎·李鍾愚竝仍察謄錄之任,兵曹正郞朴昇壽,副司果徐翼輔,弘文館副修撰洪鍾雲,弘文館修撰鄭健朝謄錄郞廳加差下,竝令該曹口傳啓下,使之察任,何如?傳曰,允。
吏曹口傳政事,實錄記注官三單朴昇壽·徐翼輔·洪鍾雲,記事官單鄭健朝。
上在昌德宮。停常參·經筵。
備忘記,昌城府使朴來益下直,長弓一張,長箭一部,片箭一部,筒兒一箇賜給。
備忘記,仁遮外萬戶元厚豐下直,長弓一張,長箭一部,片箭一部,筒兒一箇賜給。
傳曰,新恩謝恩,當親受矣,該房知悉。
政院啓曰,新除授判義禁趙冀永,除拜後過三日,不爲出肅,依定式推考警責,仍卽牌招察任,何如?傳曰,允。
奎章閣啓曰,列聖誌狀改張奉印事,命下矣。令日官推擇,則來四月初九日卯時爲吉云,以此日時擧行,何如?傳曰,允。
傳曰,忠淸左道暗行御史入侍。
都摠府啓曰,今日入直內三廳武兼·禁軍及軍兵等,當爲中日習射技放,而新恩謝恩親受相値,不得設行之意,敢啓。傳曰,知道。
御營廳啓曰,本廳千摠李熙永身病甚重,勢難察任,改差,何如?傳曰,允。
訓鍊都監·禁衛營·御營廳啓曰,四墓所成橋處,今月二十四日始役之意,敢啓。傳曰,知道。
刑曹啓曰,左右捕盜廳啓辭內,謹依下敎,毓祥宮見失屛風及鳥銃偸竊漢,嚴飭譏校,多岐譏詗矣,賊漢姜載壽,今已捉得,多般究問,則行賊情節,箇箇承款,而大畵屛風一坐,鳥銃三柄,竝以本色推納,別無更覈之端,而莫嚴莫重之地,有此行賊,究其所犯,萬戮猶輕。且以買贓人,言之,屛風及鳥銃,與私家物種,有異,遽然以歇價,潛售射利之計者,誠萬萬痛惡,不可無懲後之道。賊人姜載壽,買贓人張道錫·趙萬大·李時運等竝移送秋曹,依律勘處,何如?傳曰,允事批下矣,謹按律文,則大明律盜大祀神御物條,有曰,凡盜未進神御及官物者,杖一百徒三年,賊人姜載壽,決杖一百後,江原道平海郡,徒三年定配所,若知强竊盜贓而故買者,杖一百,供奉御用之物,加二等,買贓人張道錫·趙萬大·李時運等,各決杖七十後,道錫黃海道安岳郡,萬大江原道金化縣,時運忠淸道禮山縣,徒一年半定配所竝押送之意,敢啓。傳曰,知道。
辛亥三月二十二日辰時,上御熙政堂。新恩謝恩親受入侍時,行都承旨金炳冀,左承旨韓正敎,右承旨趙獻永,左副承旨李時愚,右副承旨兪鎭五,同副承旨韓啓源,直閣鄭健朝,假注書金·安致默,記注官安永豐,別兼春秋金炳溎以次進伏,文科新恩尹秉鼎·金炳溎·崔鶴昇·洪奭鍾·韓永祖·鄭基勉·任憲大·朴孝正·尹正求·李亨會·金肯淵及武科新恩,序立階下訖。上曰,史官分左右。引儀引文武科新恩入就位,炳冀曰,新恩率榜人,使之一體行禮乎?上可之。炳冀曰,入侍人中,有率榜人,使之下殿,一體行禮乎?上可之。引儀唱鞠躬四拜興平身,文武科新恩及率榜人,皆行四拜禮訖,炳冀曰,新恩等宣醞乎?上可之。仍行宣醞訖,引儀唱鞠躬四拜興平身,文武科新恩率榜人,行四拜禮,炳冀曰,新恩以次陞殿,奏職姓名,而武科,只使甲科陞殿乎?上可之。文科甲科以下及武科甲科人等,以次進前,奏職姓名,退立階下訖,炳冀曰,文武科新恩,使之退出乎?上可之。時愚曰,實錄記注官鄭健朝,旣在闕中,不爲肅謝,事甚未安。推考,何如?上曰,依爲之。上曰,史官就座。又命退,承·史以次退出。
辛亥三月二十二日申時,上御熙政堂。大王大妃殿垂簾,忠淸左道暗行御史入侍時,右副承旨兪鎭五,假注書金,記注官安永豐,別兼春秋鄭健朝,御史徐堂輔以次進伏訖。上曰,史官分左右。上曰,遠路無事往返乎?堂輔曰,王靈攸曁,幸得無事往來矣。大王大妃殿曰,遠程無事往返,甚幸矣。此時生民之安與不安,專係於守令之治不治,民心,果何如耶?堂輔曰,屢豐之餘,人心則晏如矣。大王大妃殿曰,以書啓見之,郵官之微末,而猶無顯疵之人,況守令之自別,而全孤分憂之責,不顧身名,惟事貪饕,豈不自愧於心乎?如燕岐小邑,尙此能治,至於大邑守令,反多不法之事,而此時爲守令者,尤豈敢如是乎?誠爲慨然矣。御史一經此任,可知爲治之臧否,民生之疾苦,日後若爲守令,當善治乎?堂輔曰,惶懍矣。大王大妃殿曰,沿路麥農,何如?堂輔曰,善爲茁長,而果有善就之望矣。大王大妃殿曰,有善就之望云,甚幸。近日多有竊發之患,而該道則或無如此之事乎?堂輔曰,所經處則別無現發之患矣。上曰,他道道臣之治不治,亦爲書啓乎?堂輔曰,沿路則別有特敎,然後始爲書啓,卽例也。上曰,史官就座。仍命御史先退,又命退,承史以次退出。
上在昌德宮。停常參·經筵。
韓正敎啓曰,右承旨趙獻永,今日不爲仕進,卽爲牌招,何如?傳曰,允。
以右承旨趙獻永牌不進罷職傳旨,傳曰,只推。
以全羅監司李裕元狀啓,任實縣民家失火事,傳曰,當此農時,民家失火,聞甚矜惻。元恤典外,別加顧助,卽爲結構奠接之意,廟堂措辭分付。
兵曹啓曰,謹依判下成冊,今此仁陵·長陵·大院君墓所·完陽府大夫人墓所幸行時,元內吹申龍五等三十名處,木各一疋題給之意,敢啓。傳曰,知道。
御營廳啓曰,本廳軍色從事官鄭健朝身病甚重,勢難察任,改差,何如?傳曰,允。
訓鍊都監本局哨官李樂哲身病猝重,勢難察任,改差,何如?傳曰,允。
上在昌德宮。停常參·經筵。
自前夜人定至開東,灑雨下雨,測雨器水深二分。
政院啓曰,別付料兵房來言,西北別付料親臨試射,每年春季朔初一日取稟事,曾有定式矣。今春季朔親臨試射,以何日爲之乎?敢稟。傳曰,今二十七日,暎花堂待令。
又啓曰,闕內入直,何等嚴重,而武兼孫興仁,擅自經出,至於闕直之境,事未前有,萬萬駭然。當該武兼及不察之兵·摠府郞廳,竝所當重勘,而本院請推之外,無他可施之罰,何以爲之,而當該入直堂上,竝從重推考,何如?傳曰,允。當該武兼,令該府拿問重勘,不察之兵·摠府郞廳,亦令該府拿處。
兵曹啓曰,闕內入直,何等嚴重,而武兼孫興仁,擅自出去,至於闕直之境,事未前有,萬萬驚駭。爲先汰去,令該府拿問嚴勘,而臣之不能先事察飭,不勝惶恐待罪之意,敢啓。傳曰,知道。爾之待罪一款,已允政院之啓矣。
都摠府啓曰,闕內入直,所重,何如,而今日入直武兼孫興仁,謂有事故,無端徑出,致有此闕直之境,事未前有,萬萬駭然。其罪狀,令該府拿問嚴勘,何如?傳曰,允。
吏曹啓目,觀此忠淸道暗行御史徐堂輔書啓,則丹陽郡守張照,以租爲米,旣違糴法,怨讟固或無怪,當升而斗,雖襲謬例,奸弊胡不亟祛?吏屬乞卜,卽法外,添入於元結,年增至於十五條之多,矇不禁飭。己酉條大同錢一千九百三十一兩內一千兩,托以已爲上納,九百三十一兩,諉以姑未發送,加下爲六百三十兩,合錢一千六百三十兩,竝歸消融,雇馬戊申以後三年條合錢二千一百八十六兩內,應下及帖下,爲一千六百二十六兩,而餘在錢五百五十九兩,初無下記之可據,自致歸屬之不明。新昌縣監金鍵,己酉劃下災二百五十三結內,二十七結元舊災除給,一百四十五結,稱以未蒙頉除給,三十八結,爲新災分俵,而餘在條四十一結代錢二百九十二兩內,一百四十兩,曲橋各里補弊次出給,實在錢一百五十二兩,初不還給於民間,庚戌劃下災二百九十四結內,二十七結元舊災除給,一百四十五結,稱以未蒙頉除給,七十結爲新災分俵,而餘在條五十結代錢四百五十兩,仍爲書員輩偸食。堤川縣監趙行鎭,昨年舊軍錢上納時,富民處勒貸錢合爲一千一百十五兩,雖卽準數還報,未免經制之違越,己酉軍錢二百六十八兩,結錢二百六十兩,卽該吏處當捧,而亦爲混入於民貸中,上項三邑守令,竝爲先罷黜,令該府拿問。溫陽郡守趙秉璿,昨年俵災時各面災結中二十二結代錢二百六十九兩,仍爲該吏偸弄,而矇然不察,罷黜。天安前郡守金近喜,結價濫捧,自歸掊克之政,結剩餘在錢三千三百五兩,假張名色,莫掩肥己,結簿瞞報巡營,盡歸私槖,公廨修補時,各面則稱以役價,勒捧錢四百兩,仍爲乾沒。溫陽前郡守尹庠一,結米定價,宜約無濫,而每結添價,丁未戊申結剩米價合錢一千九百七十六兩,仍歸私槖。全義前縣監兪莘煥,丁未戊申結剩合錢一千一百三十五兩,或稱官廳公用,或稱巡站支供,一切取用,丁未戊申己酉俵餘災合代錢二百二十七兩,竝無歸屬,賣鄕捧賂爲一百四十兩,各樣懲贖爲三百八十四兩,盡爲取用。牙山前縣監李魯榮,本邑査餘結四十結,卽不正名色,而丁未戊申剩錢合九百六兩,仍無歸屬,各樣加下爲七千三百九十三兩,竝未充報,上項四邑前任守令,不可以已遞勿論,竝拿問。忠州前牧使南尙敎,巨猾專擅,邑騰無官之譏,衆奸綢繆,吏恣非法之行,延豐前縣監白宗倫,觴政太濫,賂門潛開,加下未報爲二百六十三兩,上項兩邑前任守令,竝重推。木川前縣監李裕憲,加下未報爲四百四十兩,延豐縣監柳鼎東,處荏弱,宜勉果斷,栗峰前察訪鄭煥翼,遞歸時差任,不無鄙瑣之謗,上項兩邑前後守令,一驛前察訪,竝推考。淸風府使李彙載,聽訟也,至公無阿,俵災則旣精且詳,倉糴之使自劃斛,番布之從以減價,恩威沛然竝行,官村晏若無事。如此優異之績,宜示激勸之擧,似當施以準職除授之典,係干恩賞,臣曹不敢擅便,上裁,監司洪說謨,坐務鎭俗,全省想聞風采,前監司趙得林,威惠竝行於遠邇,聰明不遺於鉅細,道臣體重,今姑勿論,其餘守令·察訪,績乏優異,疵無顯著,竝只置之,其外閫帥·虞候·營將等,令兵曹稟處,何如?啓,依回啓施行爲良如敎。
上在昌德宮。停常參·經筵。
自開東至人定,灑雨下雨,測雨器水深五分。
藥房提調李景在,副提調金炳冀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等區區不任伏慮,敢來問安,竝此仰稟,答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安,答曰,知道。
政院啓曰,備邊司郞廳來言,今日,賓廳日次,而國忌齋戒相値,不得來會云矣,敢啓。傳曰,知道。
吏曹啓曰,全羅道都事金尙一以其身病,呈狀乞遞,改差,何如?傳曰,允。
政院啓曰,吏曹郞廳來言,守令多窠,政事,取稟。傳曰,當日爲之。
又啓曰,卽者吏曹郞廳來言,政事,當日爲之事,命下,而行判書李憲球,參判徐戴淳,參議金在淸俱以病不來,不得開政云,竝卽牌招,何如?傳曰,允。
以吏曹參議金在淸牌不進罷職傳旨,傳曰,只推。
有政。吏批,行判書李憲球進,參判徐戴淳,參議金在淸牌招不進,承旨四字缺進。缺以盧光斗爲戶曹參判,閔泳緯爲東學敎授,金亨淳爲丹陽郡守,權大澈爲溫陽郡守,宋惇熙爲堤川縣監,洪庭河爲新昌縣監,李寅正爲軍威縣監。
兵批,以金在田·吳一善爲同知,盧光斗爲副摠管,尹致逈爲宣傳官,金宗成·李章烈·安·千錫周爲五衛將,趙文顯爲武兼,李鋈爲守門將,金泓大爲宣沙浦僉使。同知單李南耇,僉知三單李憲壽·池若淵·李宗白。再政,以李熙絅爲訓鍊都正。同知單黃在成,僉知三單金宗成·李章烈·千錫周,前縣監玄必觀,今加通政加資事,兵曹覆啓判下。
都摠府啓曰,今日內三廳武兼·禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
兵曹啓曰,同知中樞府事邊稙,宣傳官申善浩,五衛將趙正杓·趙恂俱以身病猝重,無望供職,金顯奎·曺鵬老病在鄕,上來無期云,竝改差,卽接守門將廳牒報,則守門將成慶億,詬辱同僚,乾沒廳財云,此不可仍置,汰去,何如?傳曰,允。
兵曹啓目粘連,觀此忠淸左道暗行御史徐堂輔書啓,則淸州前營將申命沆,職非守土,而詞訟看作能事,任在戢盜,而侵虐至及平民,賂貨贖鍰,率多無名,令該府拿問重勘,忠州前前營將趙存德,柔懦溺職,不得操束,不可以已遞而容恕,施以罷職,前兵使李觀熙,課朝較藝,部伍莫不咸奮,繕城儲鹽,金湯爲之增固,閫帥事體,與守令·邊將,有異,今姑勿論,其餘閫帥·虞候·營將別無優異,亦無顯疵,竝置之,何如?啓,依允。
上在昌德宮。停常參·經筵。
義禁府啓曰,丹陽郡守張照,新昌縣監金鍵,堤川縣監趙行鎭,天安前郡守金近喜,溫陽前郡守尹庠一,全義前縣監兪莘煥,牙山前縣監李魯榮竝拿問處之事,傳旨啓下矣。張照·趙行鎭等時在任所,金鍵下去忠淸道忠州地,金近喜下去京畿安城地,尹庠一·兪莘煥下去坡州地,李魯榮下去陰竹地云,依例發遣府羅將,竝拿來,何如?傳曰,待待命拿囚。
又啓曰,淸州前營將申命沆拿問處之事,傳旨啓下矣。申命沆下去忠淸道公州地云,依例發遣府書吏,拿來,何如?傳曰,待待命拿囚。
上在昌德宮。停常參·經筵。
傳曰,徽定殿展拜矣,日字,以來月旬間擇入。
傳曰,領敦寧覲親之行,給由馬。
禮曹啓曰,傳曰,徽定殿當展拜矣,日字,以來月旬間擇入事,命下矣。展拜吉日,令日官李秉洪推擇,則來四月初八日初九日俱吉云,以何日定行乎?敢稟,傳曰,初九日爲之。
奉常寺啓曰,凡諸祭享所用黃大口魚,貢人所進排,而比年以來,魚産變界,網捉稀少,非但魚品不好,竝與充數無路,莫重享需,點退擇捧之際,每患艱乏,難以繼用。在前如此之時,或有代捧之例,今亦以白大口魚,限新捉代捧,何如?傳曰,允。
兵曹啓曰,今三月十三日慶科庭試武科殿試時,直赴殿試奉承傳漢旅鄭東淳等二百七十一人內,二百五十四人,應試參榜,所授帖文,竝依例收聚爻周,武藝別監具大龍·郭順石·李完根·朴完吉,別武士高鶴聲,門旗手金壽哲,別騎衛趙顯基,兵船將李元祖,振武士邊枝盛,親騎衛尹暎·李枝英·元會貞·朴昌仁,馬兵吳觀鴻等十四人遭故,依法典陳試,武藝別監金景石作故,所授帖文,收來爻周,別武士尹漢江,忠翊衛金廷祿等二人,身病不赴,係是三式年內,竝依例陳試,直赴會試奉承傳巡令手崔致永等四十二人內,三十七人應試,所授帖文,竝收聚爻周,馬兵權弼範作故,姜和翼身病不赴,依例勿施,所授帖文,收來爻周,水原別驍士曺鶴昇,起送成冊,初無擧論,亦不赴試,全羅監營選武軍官徐泰淳,馬兵黃定默等二人,起送成冊中,起送爲辭,而不爲赴試,其委折,關問該守臣及道臣後,稟處,何如?傳曰,允。
又啓曰,今月十六日政,慶熙宮衛將黃鱗大以首擬,蒙點矣,追聞人地不合於衛將云。臣之矇然擬入,不勝惶悚,而原望筒勿施,何如?傳曰,允。
又啓曰,來四月初九日大駕詣徽定殿展拜時,隨駕營門,當爲磨鍊矣,禁·御兩營鄕軍,則今旣停番,何營軍兵隨駕,何營軍兵留陣,而禁軍及馬步軍,以幾番幾哨磨鍊,餘軍留營,何以爲之乎?敢稟。傳曰,訓局步軍四哨,馬軍三哨,禁將率領爲先廂,訓局步軍二哨,兩營騎士各一番,御將都領爲後廂,禁軍二番爲之,留陣留營,置之。
領敦寧洪在龍箚曰,伏以臣於昨冬,猥控衷懇,冀解訓局兼綰,而纔蒙恩諒,旋叨摠戎之任,軍司重務,有若非臣莫可者然。雖曰,閑劇之稍殊,亦添事面之苟艱,臣始焉感頌,繼以惶惕,擬更積誠陳暴,恭俟處分,而嚴畏居先,煩瀆是懼,黽勉受符,姑此苒荏,行將半年于玆矣。見今臣父,方在海營任所,以若衰境,孤寄客館,而際又迷息,猥竊科名,童子備官,滿心兢懼,此時離違,情私倍切,苟欲循例請由,則計其程道,不得不略費日字矣。第臣所帶之職,決無以浹旬抛曠,揆之以公,已多蹲據之嫌,參之於私,宜有方便之道,庸敢短章呼籲,冒干崇聽。伏乞聖慈,曲垂鑑諒,仰稟東朝,遞臣見帶戎銜,仍許臣往來之暇,不勝幸甚。答曰,省箚具悉卿懇。卿其勿辭,從便往來。仍傳曰,此批答,遣史官傳諭。
司諫李彙圭疏曰,伏以臣,蒙恩受司諫院司諫者,居一月餘,而臣素多霜露之祟,又添犬馬之齒,跧伏旅次,癃病益深,末由趨走之勞,秖切惶蹙之私。且前月喪子,聞訃屬耳,雖欲勉勵,實多慘痛,素患痰喘之疾,轉成隔塞之症,有時昏倒而不省人事,有時背壁而終宵叫痛,朝晡之所食,不過米淖數次,而痼痰之轉劇,實非藥餌可痊,眞元已陷,敗症疊生,耳目僅辨視聽,肩脅頑如木石,固知微賤之命,死亡無日,豈望莫重之任,奔走可期乎?敢陳疾聲之呼,冀蒙聽卑之寵。伏乞稟于東朝,亟賜鐫罷,俾遂洪造焉。第伏念臣,累侍經幄,曾無涓埃之報,待罪言職,又蔑絲毫之裨,而及到引疾之日,敢言將死之善,伏願悶此難强之病,而俯賜矜憐,恕其昏謬之失,而細加諒察焉。竊伏聞經以載道,史以記事,於今法講之必以經,而證出治之大源,召對之必以史,而考理亂之往蹟者,卽其已準之例,而我殿下好學之誠,克勤克勵,字句之細,亦加證正,旨義之深,必究底蘊,其所以本之身心之際,而驗之事爲之間者,何莫非學問中體當得下者也。更願殿下,勿以已窮而益究其至,勿以已明而益致其精,天人性命之原,修齊治平之極,必也原之於經,而聖賢指引之方,便作今日耳聞,善惡是非之歸,興替得失之幾,必也參之於史,而歷代治亂之迹,便作座右監戒,交修而竝進,積眞而硏幾,則受用之資,莫此焉切,而宏綱大用,方知綽綽然有餘裕矣。羅豫章之言曰,人主讀經師其意,讀史師其迹,夫精一誠正之學,操存省察之法,眞知如此,有爲若是者,卽所以師其意也,至若史家之一治一亂,有萬不齊,而是是而非非,善善而惡惡,從違取捨之間,二者皆我師,則此所以師其迹也。書之所存,師亦在是,檢身澡心之要,按例制治之具,無不體驗嚼破,曲暢旁通,則及其闡繹之多,浸灌之久,自然書與心一,習與事熟,取之左右逢其原者,安往而非學問之驗也?奧我世祖大王敎曰,理學之中,該史學之理,史學之中,具理學之趨,旨哉王言,此可見經史相資之要法,而實殿下家學淵源之所在也。惟聖明,懋哉懋哉。省疏具悉。爾其勿辭察職。尾附事,甚好,當體念矣。
慶尙道儒生進士鄭煥忠等疏曰,伏以臣等,竊惟夫子之庭,配食先儒,以其人德盛學醇,集成會極,上紹群聖之統緖,下垂百代之師法,故修明彝典而崇報之,亦所以表章其時培養作育之盛,膺運思皇之美,歷代之典,俱有可稽。猗我聖祖,運啓奎躔,儒賢輩出,處殷師之舊域,興周道之東方,丕能鬯明德敎,扶植倫常,皆爲有功斯文。是以,歷擧盛禮,咸列典祀,而列聖以來,崇儒重道之治,益有光矣。夫闡先王作成之美,以揭千萬世法程,亦後嗣王責,而不可闕遺,不可遲疑者也。恭惟我宣祖·仁祖·孝宗三朝,有若先正臣文烈公趙憲·文正公金尙憲·文敬公金集,其道德學問節義事功,俱爲一代之儒賢,而百代之所宗仰,則以後生膚淺之識,不敢輕易論述,妄下一言,故臣等謹誦先正臣宋時烈之言,以告殿下焉。其稱趙憲,則曰,間氣之鍾,純剛之性,充之以學問,輔之以師友,造詣高明,踐履純篤,孝悌通於神明,忠誠貫於金石,非堯·舜·湯·武則不言,非孔·孟·程·朱則不學。其稱金尙憲,則曰,其質淸而明,其氣剛而大,其志高而潔,其行方而眞,所學正而精,所養深而厚,卒以明天理正人心,以繼箕子·圃隱之統。其稱金集,則曰,端方審密,溫雅和粹,承累世積美之餘,聞詩禮淵源之訓,道尊德成,盎然如春和襲人,雖不怒而人莫不肅敬,蓋其學,專用心於內,故所存益固,所履益篤,而其所造詣,終至於此,役身於禮,以終其世者,此實近世學者不可及也。凡此稱述三先正之言,豈非金星玉衡秤出來之篤論定評乎?噫,大賢一言,爲法於後世,而必不以阿好之辭,論定先輩,則後生末學之徵善考德者,誰不認之以單傳密付,敬奉而篤信之乎?蓋憲之學,師事李珥,至有後栗之稱,則淵源有自來矣,誦法朱子,首布大全之集,則門路得其正矣。東還封事,可見展施之規模,七百同殉,實由取舍之早辨,而聖人之事,莫大於春秋,春秋之義,莫大於尊王,當島夷之請好也,憲以天無二日,土無二王,請斬其使,以奏帝庭,使人知夷夏之辨,君臣之義,以明夫子大一統之旨,配食聖廟,不亦宜乎?春秋尊攘之義,固是尙憲之大節,而其所以處患難夷狄,而無變其素履者,豈非資之於氣稟之淸粹,涵養之沈厚乎?平生受用,在於小學,進退難易,一稟朱子,致謹嚴於節目之詳,盡精微於義理之正,措諸事爲正大光明,辨先正之被誣,而有斯文衛道之功,避昏朝之斁倫,而審君子出處之義,矢死南城,抗義雪窖,及其際會聖主,出入筵席,彙引宿德,力贊大義,雖緣天地氣數之屈伸,不能展其志業,以一身義理,當孟氏所謂五百年一冶之運,配食聖廟,不亦宜乎?集之學,服襲家庭,優入閫域,所著禮書,盛水不漏,克卒先志,羽翼聖經,小學集註·或問句讀,爲經筵常講之書,勤王之行,忠義奮發,經筵之上,謀猷密勿,此儒者之學,見於事爲者也,贊善之列置,春官之特除,此王公尊賢不拘常規者也。最其家庭之學,實得文成公李珥之嫡傳,專樸實頭用工,門路甚正,傳之無弊,此曾氏之傳,獨得其宗者也,配食聖廟,不亦宜乎?臣等素嘗誦習三先正之書,折衷於宋時烈之言,得其要旨,可配夫子之庭者,厥有此三綱。趙憲之明春秋之大義,以繼夫子尊王之志,使二百四十二年褒貶之志,不至空言之歸,信乎有功於聖門矣,金尙憲之明天理正人心,以一身擔大義,以當孟夫子之運,信乎有功於聖門矣,金集之過庭學詩,專門習禮,嫡傳曾氏獨得之宗,信乎有功於聖門矣。臣等謹按禮,有道有德,于敎于學者,死爲樂祖,祭于瞽宗,鄕先生沒則祭于社,三先正郡縣俎豆之腏,殆若家尸而戶祝,而瞽宗之祭,尙此闕焉,終有歉於象賢崇德,勵風敎而垂程範也,廡腏之論,發於正廟·純宗在宥之日,固亦遲待百年之久矣。今距首請之歲,又近六十年,朝家之盛典久闕,儒林之公議愈鬱,惟我聖上,誕膺寶命,光升大位,尊賢尙德,秩祀宗功,正是今日急先之務也,以祀三先正於先聖之廡,卽所以闡揚三聖祖作成人材,崇奬經術之道也。殿下,何不亟從館學畿·湖·關西多士之請,而又使之低回抑鬱,以待他日乎?臣等旣不能先發,方懷愧恧,及聞其中外迭請,兪音尙靳,於是乎相顧嗟歎,不勝其悶鬱之至。千里重繭,以陳一道之情,此非一道之論,卽擧國之言,此非今日之言,卽二百年已定之論也。伏願殿下,更勿遲疑於臣等之言,特許三正配食聖廟之典,斯文幸甚,國家幸甚。省疏具悉。關西儒生之批,已諭之矣。爾等退修學業。
辛亥三月二十七日辰時,上御春塘臺。西北別付料試射入侍時,行左承旨韓正敎,缺上具布戎服,乘馬出賓陽門,由保定門·靑陽門詣春塘臺,兵曹判書李嘉愚,迎接節次如例訖。上降馬陞座,黃門旗手叉捍作門,命承·史入侍,宣傳官跪稟鳴金三下鑼鼓止,兵曹判書李嘉愚,行參現禮,別軍職宣傳官以次參現,各班叩頭訖。兵曹判書跪稟陞壇,宣傳官如例擧行,宣傳官啓稟,兵曹判書監試次仍留壇上,宣傳官跪稟聚官軍號令,如例擧行,兵曹判書曰,在前後苑試射時,例以宣傳官別軍職監試矣,今亦依此擧行乎?上可之。又啓曰,別付料試射,本以十巡擧行,而或有二三巡五六巡之例,未付料軍官,只以柳葉錢一巡擧行,鐵箭騎芻,從自願試取,何如?上曰,別付料,以五巡擧行,可也。正敎跪稟宰樞執鼓,上命貫革尺量置之,別付料以次試射畢後,正敎跪稟退錚,上降座乘馬,由靑陽門·保定門·賓陽門還內,諸臣以次退出。
上在昌德宮。停常參·經筵。
自前夜人定至開東,灑雨下雨,測雨器水深六分。
傳曰,發遣吏郞,諸執事淸齋與否,摘奸以來。
政院啓曰,卽者漢城府官員來言,山訟擊錚,當爲回啓,而判尹洪在喆在外未肅拜,次堂例不得擧行云,何以爲之?敢稟。傳曰,次堂擧行。
都摠府啓曰,今日入直內三廳武兼·禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
禮曹啓曰,各陵園墓所今春植木及播橡,依定式擧行後,株數斗數,區別報來,故別單書入之意,敢啓。傳曰,知道。
以慶尙監司李紀淵狀啓,震剝餘喘,間關添病,夏序不遠,耕播方張,今春行部,不得已停止,惶恐待罪事,傳曰,勿待罪事,回諭。
以平安監司洪鍾應狀啓,安州牧民家失火事,傳曰,當此農時,民家失火,聞甚矜惻。元恤典外,別加顧助,結構奠接之方,廟堂措辭分付。
上在昌德宮。停常參·經筵。
藥房都提調金興根,提調李景在,副提調金炳冀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等區區不任伏慮,敢來問安,竝此仰稟,答曰,知道。大王大妃殿·王大妃殿·大妃殿,口傳問安,答曰,知道。
政院啓曰,備邊司郞廳來言,今日,賓廳日次,而國忌正日相値,不得來會云矣。敢啓。傳曰,知道。
傳曰,禮房承旨,馳詣宗廟·徽定殿·景慕宮,奉審摘奸,仍詣受香所奉審摘奸以來。
傳曰,明日晝茶禮,當自內親行矣,該房知悉。
傳曰,京畿暗行御史入侍。
奎章閣啓曰,明日,卽書香閣朔奉審日次,臣進詣擧行之意,敢啓。傳曰,知道。
禮曹啓曰,卽接廣州府留守移文,則本府崇烈殿正間椽木朽傷,不可不告由修改,移還安祭香祝幣,照例磨鍊下送云矣。崇烈殿修改時,告由移還安祭香祝幣,令該司照例磨鍊下送,以爲卜日設行之意,行移,何如?傳曰,允。
刑曹啓曰,今番擊錚人中開城洪百榮,爲其祖麟漢伸理事也,年前因其鳴金,大臣陳箚,曹堂執藝,旣伏承放逐鄕里,毋敢萌非分之處分,則固當畏縮之不暇,而敢冀僥倖,連事瀆撓,揆以紀綱,萬萬駭惋。永平李憙仁,爲其祖書九伸理事也,其祖負犯至重,聲討方嚴,則渠安敢妄生覬覦之計,肆然鳴金,有若尋常籲冤者哉?揆以法綱,駭惋極矣,竝原情勿施,嚴勘懲勵。慶源蔡氏,爲其夫金秉善僞造啓字獄稱冤事也,秉善罪犯罔赦,至捧結案,而致此煩瀆,極涉無嚴,原情勿施,嚴飭放送。南部柳得,爲其兄景得殺獄稱冤,西部金興錫,爲其父晚得殺獄稱冤,崔命吉,爲其父慶孫殺獄稱冤,東部崔萬吉,爲其兄守吉殺獄稱冤,金若釗,爲其父福兼殺獄稱冤事也,纔經審理,斷案已具。明川奴化珍,爲其上典玄燾殺獄稱冤,寶城崔龍範,爲其父再中殺獄稱冤,嘉山金義㯳,爲其父士植殺獄稱冤,金文興,爲其父正翁殺獄稱冤,白川吳始文,爲其兄曾樂殺獄稱冤,三和金斗夏,爲其兄君恒殺獄稱冤事也,不待審理覆啓,徑先呼籲,竝原情勿施。公州金召史,爲其子復讐,水原高時興,爲其母雪冤事也,所納爰辭,有違格式。鍾城吳永根,爲其父載植定配請放,綾州金基浩,爲其父道汝定配請放,楊州李源普,爲其父命鉉定配請放,三嘉姜泰信,爲其父文鑽定配請放,金正一,爲其父永國定配請放事也,所坐俱爲不輕。綾州金俊浩,洪州李輦實,安城李相羲等軍役稱冤,寶城宋元萬,稱以復讐,而爰辭俱爲雜。順安韓益謙以箕聖後裔,崇仁殿參奉輪差事也,係干恩典,竝原情勿施。江華黃召史,西部奴三孫以諺書錚籲,有違格例,竝依定式勿施。博川李益松,黃州宋亨郁,江西李行燁,通津趙存謙等,或稱推錢,或以田土收稅等猥雜之辭,敢瀆天聽,究厥所爲,萬萬痛惡,竝原情勿施,考律重勘。積城金召史,爲其夫劉漢喆殺獄稱冤,竹山權錫敎,德山趙禮和俱以山訟稱冤,而今於捧供時,不爲待令,依已例竝原情勿施,何如,傳曰,允。
以司謁口傳下敎曰,武監金繼寬,嚴刑遠配。
刑曹啓曰,以司謁口傳下敎曰,武監金繼寬,嚴刑遠配事,命下矣。謹依下敎,繼寬嚴刑一次後,慶尙道河東府,遠地定配所,卽爲押送之意,敢啓。傳曰,知道。
辛亥三月二十九日辰時,上御熙政堂。藥房入診,召對同爲入侍時,都提調金興根,提調李景在,副提調金炳冀,直閣鄭健朝,假注書尹正求,記事官金龍翼,記注官安永豐以次進伏,參贊官趙獻永,侍讀官姜㳣,檢討官李承輔,直閣鄭健朝,假注書尹正求,記事官金龍翼,記注官安永豐各持通鑑第四卷,以次進伏,醫官鄭有曾·金有鼎·金濟慶·卞鍾鉉,進伏楹外訖。上曰,史官分左右。興根進前問候訖,興根曰,醫官待令,使之入診乎?上可之。有曾等以次診候,退伏楹外訖,興根曰,脈候奏之。有曾等奏曰,脈候左右三部調均矣。缺承輔曰,縣官用度太空,則爲有司者,當以節用之道,告之,而乃以更錢造幣言之,以啓人主斂民牟利之心,實非以道事君之義,而其時公卿不惟不能諫而止之,又從以請算車船,此正君臣上下惟利是取者也,如此而國安得而治乎?夫生財之道,莫如節用,不能節用,雖歲更錢幣,奸僞日生,財用常渴矣。且富商大賈,初非取公貨而致富,則有何損益於國用之足不足,而有此漁奪之計耶?文帝時減稅除租,則宜若經用之每患不足,而至於倉穀陳陳相仍,錢緡朽不可較者,卽崇儉節用之效也。武帝則不能繼述前王之道,一反其政,至於此極,武帝之不至秦皇,卽天也,人君治國之道,不患財用之不足,惟患用之不節,則財常有餘,而國乃治安矣。伏願於此詳察焉。又奏曰,宋儒潛室陳氏論,卜式事曰,懷奸慕寵,有此輸財,輸財而不願官,誘悅君心,豈非從諛之臣而助桀爲虐者乎?大抵卜式之傾財輸邊,而無所願云者,卽是常情之外也。若眞是不願官,則及其拜中郞擢太傅也,何無辭巽之一言乎?上曰,果然矣。承輔曰,其所輸財者,外若爲國,而內實貪官之情態,昭然可知矣。上曰,造幣之幣,果何物也?承輔曰,以禁苑自鹿皮,緣以藻繪爲幣,而價直四十萬錢,使朝聘者,以皮幣薦璧,然後得行,又造三品金,隨其大小,定價高下,此是金幣也,以此二物,非官不得賣,此亦權利之術也。上曰,筭是,何義也?承輔曰,筭是,收稅之謂,而計民車船,每車每船,算錢百二十文也。缺㳣曰,犯法欺罔,固人臣之大罪,而亦有眚災怙終之別,何可一截盡誅乎?凡人之才,各有所長,顧不可人人而求備也,審矣。古人曰,君子不器,此指道成德立,無適不可之賢人君子也,此等人不可必得,則下此以往,惟在在上者棄短取長,各適其用之如何耳,器有方圓之殊,才有大小之分,必須量能授職,使一藝之士,莫不盡力,然後始可謂器使也。伏願此等處體念焉。上曰,武帝此言,甚非矣。缺㳣曰,言利事析秋毫者,雖秋毫之利,皆分析言之也,弘羊之所爲,如此,故其後有烹弘羊天乃雨之言矣。缺㳣曰,卜式事,似若爲國者,然而細究其心,則大是懷奸者也。其曰,死節者,若指猝有匈奴之入塞而能守節以死者,可矣,而此則不然,漢帝征胡,宜爲人臣之可諫而不勸,則式獨何心,乃有此容諛納媚之說乎?其所云,不欲官者,內實欲官,而外爲此言也,先儒之論,已定其是非矣。上曰,風動,何謂也?㳣曰,此,諷諭之謂也。欲使百姓皆如卜式之出財助邊,而不欲直言其事,特尊顯卜式,以爲觀感而使效之也,諫亦有諷諫之道矣。上曰,然也。其義,果如是矣。
辛亥三月二十九日申時,上御熙政堂。大王大妃殿垂簾,京畿暗行御史入侍時,行左承旨韓正敎,假注書尹正求,記事官金龍翼,別兼春秋鄭健朝,御史柳晏以次進伏訖。上曰,史官分左右。上曰,無事往還乎?晏曰,王靈攸曁,無事往來矣。大王大妃殿曰,遠程無事往返,甚幸矣。此時民生之休戚,專係於守令之治不治,民情,果何如也?晏曰,民心則晏如矣。大王大妃殿曰,守令之治否,自有所聞,又見書啓,實爲寒心,而以陽智倅,言之,罪犯極爲駭然,寧欲無言。晏曰,豈無奉公之誠,而每於處事,不敏故也。大王大妃殿曰,朝家則不可一一察於遠地,而置守令者,乃分憂之責,則豈可如是不法乎?晏曰,臣周行三十六郡,無不細察,而爲守令者,奉公之道不無優劣矣。大王大妃殿曰,所經之地,果無流丐乎?晏曰,無有矣。大王大妃殿曰,江原道離散之民甚多云,果見之乎?晏曰,未見仳㒧之甚矣。大王大妃殿曰,離之何益,離於此而受虐政,離於彼而受虐政?哀此生民,極爲可憐矣。晏曰,豐年之餘,民情則如一矣。大王大妃殿曰,御史一經此任,可知爲治之臧否民生之疾苦,日後若當方伯·守令,則其善治乎?晏曰,惶懍矣。大王大妃殿曰,沿路麥農,何如?晏曰,善爲茁長,而農民之言,果有豐年之望矣。大王大妃殿曰,果如所奏,極爲大幸矣。上命史官就座,仍命御史先退,又命退,承·史以次退出。日記廳堂上朴容大郞廳申炳休權泰植
上在昌德宮。停常參·經筵。
孝定殿朔祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂,百官奉慰單子問安,答曰,罔極。
傳曰,故直閣金邁淳夫人卒逝云,賻物依定式輸送事,分付戶曹。
政院啓曰,明日常參·經筵,取稟,傳曰,只朝講。
奎章閣啓曰,景慕宮望廟樓,今朔奉審無頉之意,敢啓。傳曰,知道。
兵曹啓曰,去春等能麽兒考講時,訓鍊院正申榏,主簿鄭濟昇二次不通,僉正李鍾俊,通禮院引儀全鳳翼,武臣兼宣傳官梁柱甲,部將元用熙·姜潤一次不通,竝依定式從重推考,何如?傳曰,允。
又啓曰,宣傳官鄭岐源,內禁衛將李顯稷,五衛將千錫周,金宗成俱以病難供職,呈狀乞遞,竝改差,何如?傳曰,允。
摠戎廳啓曰,本廳中軍白殷鎭身病甚重,勢難察任,改差,何如?傳曰,允。
兵曹,以李熙章爲摠戎中軍。
備邊司啓曰,卽見全羅監司李裕元狀啓,則枚擧問情官等所報,以爲,羅州飛禽島漂到異國人中,九名已爲先歸,二十名問情,則言語文字,旣不相通,而彼人畵大船二帆形,以手形容其盡載二十人放去之狀,故取渠所畵,塗抹其紙,以示無有,仍畵從陸歸去之狀,彼輩相顧有喜色,可知其願在從陸,不過是以手以畵,摸索於形似之間,旣不知其何國人,則與尋常漂到,迥有異焉,從陸一款,不敢擅便,恭俟廟堂稟處矣。言語文字,雖莫能通情,畵喩指授,未可謂懸摸,則彼人之手作船形,口作風噓,明知其爲借船浮還之意,而問情官之塗抹船畵,開示陸路,不可但以輕率言,漂人送歸,雖係迅急,陸路行由,恐有窒礙,決不可遽然議到。羅州附近倉留泊漕船中二帆完固者一二隻,卽爲移泊于彼人所住處,使之渠自審擇,而足可使用云,則仍爲裝給,待風發送之意,關飭道臣,以爲星火擧行,毋惑淹滯之地,未發前供饋看護禁雜之節,各別嚴飭,務極勤實,俾無一毫疎忽失待之弊,何如?傳曰,允。
以京畿監司洪祐喆狀啓,坡州牧民家失火事,傳曰,聞甚矜惻,元恤典外,別加顧助,結構奠接之方,廟堂措辭,分付。
以黃海監司洪耆燮狀啓,遂安郡民家失火事,傳曰,聞湛矜惻,元恤典外,別加顧助,結構奠接之方,廟堂措辭分付。
禮曹啓曰,今四月初四日行宗廟夏享大祭所用犧牲,小宗伯與本署提調,當爲眼同看品,而本曹參判金愼根有身病,無以擧行,令政院牌招,以爲看品之地,何如?傳曰,允。
政院啓曰,禮曹參判金愼根牌不進推考傳旨,今方捧入,而犧牲看品,當爲擧行,如是違牌,事甚未安。更爲牌招,何如?傳曰,許遞,前望單子入之。
禮曹參判前望單子入之,金萬根落點。
八路儒生徐莘輔等疏曰,伏以大敎有五祀,賢居其一,賢者道之所在,而敎之所由行也。道者,何也?君臣父子之倫,天之經地之義,人得以爲人者也。敎者,何也?生民所秉之彝,率是性修是道,國之所以爲國者也。亘萬古而長存者道,而迫於氣數之升降,俗由是而汚隆,則於是乎天必生立人紀扶世敎之聖賢,以任其撥亂反正之功,人之爲人,國之爲國,專賴於是,自孔子之作春秋,而尊周室攘夷狄,朱子之修綱目,而黜帝魏扶漢統,而道之在天下,昭然如日星矣。逮至我朝,不幸有壬辰之倭亂,一超大明之慢書,甚於楚人之問鼎,時則有若趙文烈公憲,白衣詣闕,請斬倭使,而畢竟以身殉道,七百義士,視死如歸,則此憲之一心忠義有以感服,而所秉執者,孔·朱子之大義也。其所傳受,則學於先正臣文成公李珥,而先正臣宋時烈狀其行曰,不讀春秋,無以知先生之功,不讀晦菴書,何以知先生之所以爲先生哉?卽此一言,可以百年以俟聖人而不易,而至於丙·丁之亂華夷之變,極矣。時則有若金文正公尙憲,聞變之日,自石室赴難,首陳死守之策,及夫出城之議決,手裂國書,痛哭入對,力陳大義,媾成,自東門出,至安東之鶴駕山中,爲自靖計。虜將以我師犯順,則又上書極言其死不可從,甲申之變,在虜中作詩愾歎,以寓風泉之思,而虜亦不敢加害。逮還本國,告身之不書彼號,則感激聖意,一書陳勉曰,毋信一時之要盟,毋忘前日之大德,毋恃虎狼之仁,毋絶父母之邦,而宋時烈製其碑曰,我東自箕子數千年,有鄭圃隱先生,而倫彝幸而得敍,以啓夫我朝文明之治化,而先生以明天理正人心,以繼箕子·圃隱之統,天之所以生先生,不專爲我東方也。然則尊周攘夷黜魏扶漢之,夫孰如尙憲,而向所謂天必生立人紀扶世敎之賢,以任其撥亂反正之功者,臣等固有所受之矣。亦粵我金文敬公集,以先正臣文元公金長生,爲父,而其學得之家庭,所存益固,所履益篤,而最其役身於禮,以終其世者,實近世諸賢之所不可及,則趨庭詩禮,無愧乎孔門之泗水侯,而宋時烈誌其墓曰,吾東道學,始於圃隱,我國諸賢,闡而明之,惟吾老先生得李文成公嫡傳,專於朴實頭用功,而先生承其旨訣,門路甚正。惟此三先正之道德學問,非後生末學之所可窺測其萬一,而宋先正以竝世及門之賢,以狀以誌,其所稱述,必非阿好之言,而於趙憲,則以知先生之當求之春秋·晦翁之書,於金尙憲·金集則以道學淵源上承箕子·圃隱之統,則百世之公案,已有定論矣。臣等信之如金石,奉之若拱璧,而若以列聖朝際遇而言,方其生前身後,倚毗也,尊尙也,極其隆重,從容祠之,立碑紀績,以詔夫天下後世之爲人臣子者,可以敦彝倫裨治敎,而金尙憲之稱以大老,金集之待以賓師,蓋將與之共天位治天職,內修外攘,興周道於東方,而天不欲平治,孝廟之志業未就,則道之興廢,命也,豈獨爲我東之不幸也?嗚呼,在昔唐·虞之世,尙有蠻夷之猾夏,而舜之命戒,雖及於皐陶,而亦未必無補於契之敷敎伯夷之典禮,則人君之欲以道治天下者,捨當時命世之賢,而將誰與共理哉?其人存則登崇之,以行其道,其人亡則尸祝之,以扶其敎,此祀賢之所以居一於五敎之中,而賢者之有補於世敎,顧不大歟?臣等若稽中朝前後祀典,則公羊高·穀梁赤,以傳春秋,而得與腏享之列,黃文肅,以傳禮經,而亦以陞廡,泗水侯,以家傳詩禮,而從祀先聖,位在沂水侯之前,則雖以從祀之重典,苟有羽翼聖經,嘉惠後學之功,以中朝文儒之盛,亦未嘗靳許之也。況乎趙憲·金尙憲之義秉春秋,一身以之,而金集之疏洗禮家之陋,擬成一王之制者,功不下於黃文肅,而泗水侯從祀之請,又自朱夫子發之,則今此三正之尙闕祀典,豈非昭代未遑之擧哉?趙憲·金集陞廡之疏,在於正廟丙辰,而卽下溫批,若曰,公論愈久愈好,雖未賜允,而蓋有待也,金尙憲之單擧請享,在於純考丙寅,而時値國家多事,未免中輟,至今爲八域多士之抑鬱,而公論之在世,如石壓而筍出。所以遠而湖南·嶺南·關西,近而湖西·畿甸四學之生,太學之儒,相繼迭出,期蒙兪音,獲覩縟儀,而聖批若曰,三先正道義,可爲百世師,而聖廡從享,至愼至重,爾等退去,以俟他日之公議,又若曰,豈無可擧之時?臣等雙手擎讀,私竊以爲三先正道德事功,殿下已俯悉其爲百世師,而以俟他日之公論,卽正廟愈久愈好之聖意也。繼述正廟未遑之志事,豈非殿下今日之責耶?臣等玆敢千里裹足,咸聚京師,齊聲呼籲於紸纊之下。伏願聖明,深軫世敎興替之機,俯察公論愈久之情,亟許三先正趙憲·金尙憲·金集配食聖廡之請,斯文幸甚,國家幸甚。省疏具悉。多士之論,八方雖同,然前後之批,爾等亦庶幾領會矣。退修學業。
掌令愼尙欽疏曰,伏以臣以海外賤品,生逢我純廟朝聖明之會,倖竊科第,猥玷縉紳,涯分已溢,涓埃莫報,覆餗之懼,濫竽之譏,臣實自知審矣。臣父母年迫八耊,烏鳥情私,實難遠離,不能浮海以北者,已十有餘年,而遭値國家哀慶,臣雖無狀,亦有秉彝之衷,義不敢在家,隨卽涉海上來,付職參班,粗伸區區微忱,而流光迅駛,歲籥載新,又當我東朝殿下母臨五十年慶會,臣以遐外疎微之踪,元朝賀班,獲覩盛儀,咫尺天陛,昵近耿光,其爲歡忭,有倍他人,而適値臣父母回巹之年,情急歸覲,方且治發之際,柏府除旨,忽下於千萬夢想之外,召牌荐降,積犯違傲,歷旬月而冞增感惶,罔知措躬之所也。第以臣至愚極陋,百無一取,何嘗近似於淸朝耳目之任,而行將數月,效蔑絲毫,徒歸竊祿,莫逃嗤罵,日夕兢懼,固宜陳情之不暇,而繼又蒙聖朝錫類之化,以臣父臣致恒,推恩爲通政大夫,人子至願,榮親爲大,臣尤感激,無地圖報,賚傳恩誥,歸誇鄕里,與老父母,攢祝聖恩,卽臣區區大願,而見職絆身,不敢擅離。況臣父母巹月在邇,海路且遠者乎?情私倍切,歸心轉亟,玆敢仰籲於天地父母之下。伏乞聖慈,特軫孝理之政,仰稟東朝,亟遞臣見職,及時還鄕,俾飾臣父母回巹之喜焉。臣於丐免之章,不宜贄他,而臣是濟州人也,敢以本州士民,積年齎鬱之事,仰塵黈纊之下。夫崇儒重道,列聖朝相傳之心法也,太學之有啓聖祠,蓋取諸禮經,子雖齊聖,不先父食之義,昔在英廟朝己未,已有成命。大邑州府,皆建啓聖祠之令,而至若本州,不但耽羅古都,校宮制度,與泮宮原無差殊,而孔·顔·曾三氏,列位於廡下,則子在堂上,父在堂下,腏享之際,先師之靈,必不安於盻蠁之間,故欲建別廟,以祀啓聖諸公者,此也。非徒泮宮爲然,凡他鄕校,有兩廡配食處,則亦皆有啓聖祠,況本州古都乎?其在崇奉,不宜異同,而尙今未建,大是欠典,故本州故掌令臣金英業,曾於辛卯,亦已疏請,有令廟堂稟處之批,而尙未覆啓,士民之紆鬱,去益沸騰。況今我殿下,聖學日就,萬機維新之時乎?祀典之有欠禮經,則宜先修擧者,故臣敢此冒瀆崇嚴。伏乞不以人廢言,特賜處分,依本道全州·羅州等一例建祠,以補闕典,世敎幸甚。斯文幸甚,仍治臣瀆撓之罪,以肅朝綱焉。省疏具悉。疏辭,令廟堂從長稟處,爾職遞差。
孝定殿朔祭親行時,亞獻官左議政金興根,終獻官東寧尉金賢根,贊禮禮曹判書尹定鉉,典祀官奉常寺正李鎭默,執禮掌樂正李參鉉,執尊副司果徐相鼎,大祝副司果南秉吉,祝史兵曹正郞朴昇壽,齋郞副司果金炳溎,盥洗位禮曹正郞丁載榮,禮曹正郞吉鎭五,爵洗位禮曹正郞李秉德,兵曹正郞金秉燮,亞獻官盤洗位直講黃履明,贊者引儀曺百承·金載善,謁者兼引儀沈龜祖,假引儀尹春永,贊引假引儀權中本,李仲淵,祭監監察朴齊崧·趙崇祖。
辛亥四月初一日四更一點,上詣孝定殿。朔祭親行入侍時,行都承旨金炳冀,行左承旨韓正敎,右承旨趙獻永,左副承旨李時愚,右副承旨兪鎭五,同副承旨韓啓源,缺原任提學金左根,提學趙斗淳,原任提學金學性,原任直提學徐憙淳,趙秉駿,檢校直提學金炳冀,直提學鄭基世,原任直閣李嘉愚·尹定鉉·李景在·金鼎集,檢校直閣鄭健朝,原任待敎李㘾,檢校待敎金輔鉉以次侍立。時至,通禮跪啓請出次,上具衰服出齋殿,贊禮前導入孝定殿東夾門,陞詣版位西向立,贊禮啓請俯伏哭,上俯伏哭,贊禮啓請止哭興四拜興平身,上止哭興四拜興平身,贊禮導上詣尊所北向立,炳冀擧羃訖。贊禮導上詣靈座前,贊禮啓請跪,上跪,贊禮啓請三上番,炳冀奉審,啓源奉爐,上三上香,炳冀奉爵跪進,上受爵以授啓源,啓源跪受奠于靈座前,贊禮啓請俯伏興少退跪,上俯伏興少退跪,大祝副司果南秉吉讀祝訖。贊禮啓請還復位,上還復位,亞獻官左議政金興根,終獻官東寧尉金賢根,行禮如儀訖。贊禮啓請俯伏哭,上俯伏哭,贊禮啓請止哭興四拜興平身,贊禮導上詣望燎位望燎訖。贊禮跪啓禮畢,贊禮前導還入小次,諸臣以次退出。
辛亥四月初一日午時,上詣孝定殿。晝茶禮親行入侍時,行都承旨金炳冀,行左承旨韓正敎,右承旨趙獻永,左副承旨李時愚,右副承旨兪鎭五,同副承旨韓啓源,史官缺直提學鄭基世,直閣鄭健朝,檢校待敎金輔鉉以次侍立。時至,通禮跪啓請出次,上具衰服出齋殿門,通禮前導入孝定殿東夾門,通禮前導陞詣版位西向立,贊儀啓請俯伏哭,上俯伏哭,贊儀啓請止哭興四拜興平身,上止哭興四拜興平身,通禮導上詣尊所北向立,炳冀擧羃酌鬯訖。上仍詣靈座前,贊儀啓請跪,上跪,贊儀啓請三上香,炳冀奉香,啓源奉鑪,上三上香,炳冀奉爵跪進,上受爵以授啓源,啓源跪受奠于靈座前,連獻三爵如儀訖。上由東夾門出降復位,贊儀啓請俯伏哭,上俯伏哭,贊儀啓請止哭興四拜興平身,上止哭興四拜興平身,通禮跪啓禮畢,上還入齋殿,諸臣以次退出。
上在昌德宮。只朝講。
政院啓曰,明日,孝定殿夏享大祭親祭齋戒相値,視事頉稟之意,敢啓。傳曰,知道。
都摠府啓曰,今日入直內三廳武兼·禁軍及軍兵等,中日習射技放,請出標信,傳曰,知道。
傳曰,忠淸左道暗行御史入侍。
傳曰,發遣吏郞,諸執事淸齋與否,摘奸以來。
大司諫宋能圭,執義蔡元默,校理姜㳣,副修撰朴商壽啓曰,噫嘻痛矣。書九之罪,可勝誅哉?亂臣賊子,從古何限,而窮凶絶悖,未有如裕賊,裕賊之根窩,卽書九庚申一疏,是已。其疏之上下屢千百言,閃忽疑眩,莫可摸揣,而旨意肯綮,專在於彼,固曰四條,外托義理之說,而內售沮戲之計,陽爲承順之態,而陰懷惎間之謀,語脈所歸,手脚莫掩,言之體栗,不敢痛陳其逆節,思之膽掉,不忍歷擧其罪案而傳敎中前茅裕賊之敎,實是燭奸之禹鼎,照魔之秦鏡也。於戲,我正宗大王五晦筵敎,則明諭御極後用舍進退斷自淵衷之意,而書九乃敢杜撰聖旨,動搖大計,凶圖禍心,一轉而爲裕賊,如印一板,如貫一串,終至有宜學之遺醜餘孽,得以藉口,詡之以闡明,稱之以對揚,此豈一朝一夕之故哉?涓涓之流,始自書九,而滔天於裕賊,餘波於宜學,顧今拔本塞源之方,亶在乎先正書九之罪,而鬼誅已加,王章莫伸,輿情之憤鬱,何時可洩,世道之憂虞,何日可弭?請書九亟施追削官爵之典。答曰,不允。
大司諫宋能圭,執義蔡元默啓曰,噫嘻痛矣。國榮之通天罪惡,萬戮猶輕,千剮難贖,而尙屈王章,是可曰,國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極。主張者榮賊,亂賊之犯分干紀者,從古何限,而豈有若此賊之凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極逆大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨寒膽掉,而髮豎眥裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也,決矣。千罪萬惡,咸萃一身,製給凶疏,沮遏大計,煽動人心,憯圖國脈者,已有浮於莽·溫之凶,而幸賴我正宗大王,廓揮乾斷,特降允兪,而傳旨未及頒下,典刑尙稽夬施,神人之憤惋,容有極哉?請物故罪人國榮,亟施孥籍之典。噫嘻痛矣,裕賊之罪,可勝言哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徙薪之援比,指意凶㦧,卽此一段,其沮戲大婚之凶肚,背馳正宗大王之逆節,綻露無餘,渠以今日北面之臣,乘國運不幸之時,而疑亂熒惑潛圖不逞之計,是可忍也,吁亦憯矣。亂臣賊子,干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意,極矣,而末來以渠之傍祖權鞸時事,隱然自況者,尤何等窮天地之極逆大憝也?凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著,此與身死旣久之後追進律之例,大有異焉,不可援用尙魯追施之律。請物故罪人裕,亟施孥戮之典。噫嘻痛矣,亂臣賊子,何代無之,而豈有如漢祿之窮天地亘古今至凶至悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊,臥斃牗下,輿憤莫洩,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼以爲明證,嗚呼,尙忍言哉?一種不逞之徒,乃敢讎視我君父,必欲謀危我宗國,梟音獍舌,脈絡相通,蛇糾蚓結,腸肚互連,量·能之殊塗共轍,無不干犯於莫重莫大。煥·裕之護法傳神,莫非誣逼於不忍不敢,國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串,苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等不勝抑塞悲憤之至。殿下試思之。前乎漢祿而豈有如漢祿,後乎漢祿而豈有如漢祿,剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,不過是收奪告身而已。以此律而施之於此賊,果可以夬雪君父之讎,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不知權變,一味膠鼓,致此當行之天討不行,必伸之王章不伸也哉?且況凶種餘孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不可晷刻少緩。請逆賊漢祿,亟施孥戮之典。噫嘻痛矣,亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密。八字凶言,一串貫來,同室之內,腸肚相連,若其根柢也源委也,莫非此賊,而得保首領,臥斃牖下,凡今日含生之倫,孰不腐心痛骨?如不欲生,而最其大明律一事,卽有天地君臣以來所未有之極逆大憝也。思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跽敦之典,燃卓之律,尙未夬施神人之憤,容有極哉?向來追奪之擧,不足爲此賊之當律。況其梟獍之凶種尙遺,國家之隱憂無窮。請追奪罪人龜柱支屬應坐之類,一依尙魯例,施以散配之典。噫嘻痛矣,凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸柱腹,都是禍心,聽言觀貌,罔非戾氣。平生伎倆,專在於凶國而讎君,晝宵營爲,亦出於戕人而害物,好惡所到,忠逆立判,威勢所在,逋逃咸萃,附己者謂之向國,而奬拔汲引,如恐不及,異己者謂之背馳,而擠陷網打,無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥·日滔天之禍,鼓唱悖論,馴致裕·玉讎國之計,一番逆變起,而莫不根柢於渠,一番凶獄出,而罔不窩窟於渠。渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶焰,雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心,而擧國緘口,有識憂歎,厥惟久矣。何幸乾道孔昭,自作難逭?渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀,對質於鞫庭,必將滿口輸款,而無一辭自明之端矣。噫,敬·觀之窮凶,而染成者,渠也,龜·祿之絶慝,而掩護者,渠也。渠以爲見驅,則觀鎬曰,見驅,渠以爲非逆,則觀鎬曰,非逆,耳擩口滑,看作茶飯,先入之見,掩諱不得,慣聞之處,丁寧納招,則龜柱·秀·敬之和盤托出,托成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之客,托身於榮賊之家,而備盡諂諛之態,至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論賊龜之陰圖,而直是作賊作逆之一大斷案耳。噫,彼龜·祿輩,包藏不軌,謀危宗社,及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩諱龜·祿輩眞贓之妙籌長策,龜·祿之眞贓旣掩,則鍾秀之身計,得矣。鍾秀之身計旣得,則龜·祿之眞贓,掩矣。其一而二,二而一之狀,不亦凶且憯乎?惟我正宗大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽。有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地,以是而脅持君父,以是而威喝朝野,魯賢之逆變,由是而醞釀,達淳之邪說,由是而源委,候班不參之逆節在此,史局割席之凶肚在此,而改號時違牌,幸行後悖論,皆其凶謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣。臣等合辭所陳剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二跋,旣伏罔赦之案,讆言五字,莫掩自唱之跡,入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉。以渠之眷遇也,邇密也,逆祿之八字凶言,旣已自渠口傳說,賊龜之乙未冬悖說,亦必先他人聞知,卽何不於正宗大王一初淸明庶政維新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而䲭張?龜·祿之餘醜,孰從而蚓結乎?然則今日國勢,所以至於痛哭流涕之境者,雖源於龜·祿,而助成者,鍾秀也,雖發於敬·觀,而主張者,鍾秀也,則論其罪犯,有浮於龜·祿·敬·觀,而敬賊已施之律,尙難貸矣。龜·祿應坐之典,烏可已乎?特以大官之曾忝也,鬼誅之先加也,故依律處斷。雖恨未及,尙魯之例,在所不已,幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮。請追奪罪人鍾秀支屬應坐之類,一依尙魯·漢祿例施行。噫嘻痛矣,今此鍾·振兩賊之凶,思之膽掉,言之骨靑。蓋其陰謀逆節,适·璉之今又出也,凶言悖說,雲·海之所不道也,是乃窮天地亘宇宙之極逆大憝,雖幸天討略行,王章少伸,尙何足夬洩神人之憤也哉?鍾一則藉其門蔭,獲霑祿仕,國家何負於渠,而梟心獍腸,與生俱生,幸西賊之有警,則曰,當爲蜀漢,分院兵助勢之策,湖南伯得差之願,無非劇逆之斷案,而乃與振采·友文等,結爲血黨,五字八字之凶言,猶爲不足,而必以二字至不道之言,和應於合有變通之說,甚至街路上訩訛而極矣。振采則伎倆妖慝,行己閃忽,出沒京鄕,左道誑惑,連腸接肚於鍾一·光友之徒,憑藉讖緯之書,濟其邪誕之術,二萬石軍糧之積庤,縉紳家火具之潛埋,指卯日而擧事爲期云者,莫非做作妖言,煽動人心之計,而至於第一子指擬之目,十三日至凶之說,與鍾一,一而二二而一,似此古今所無之逆,不可只施治逆之常典。适·雲已行之例,不用於此兩賊,而將何施乎?請大逆不道罪人鍾一·振采,竝施适·雲之例。逆賊友文,跡本卑微,性又奸慝,投身於鍾一,甘作爪牙,許心於振采,結爲兄弟,托鍾一於振采,謂以可用,薦振采於鍾一,則稱有神術。逆賊光友,本以鄕曲賤孽,托爲凶徒死士,父事振采,兄事友文,欲輸軍糧,則轉到南陽,凡爲群凶之指使,率皆挺身而樂赴,將臣家將欲火攻,所營何事,店舍綢繆之言,致後丁寧和應,南中兵火之說,延壽爛熳酬酢,卽此數段,已足爲諸賊之眞贓斷案。至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩。請逆賊友文·光友,加施孥戮,致後·延壽,竝施孥籍之典。噫嘻,宜學以卑微之流,賦憯慝之性,行己則巧佞,而善爲狐媚,發跡於陰邪,而養成虺毒,屢竊踰濫之職,而暋不知分,常蓄希覬之心,而急於射利,敢以嘗試之計,投呈凶慘之書,其上段諸條,罔非爲人臣所不敢道者,而肆然筆之於書,悍然發之於口,卽此一款,合施萬戮,而至若下段所云義理二字,卽我上下大小三十年秉執而遵守者也。今安有晦明之可言,而渠乃陰懷惎譖之謀,公肆疑亂之說,反復閃忽,指意絶悖,此皆裕賊,書九輩所嘗沿襲之套語也。且以鞫招觀之,稱煥之以君子,詡書九以名流,則裕賊亂逆情節,書九爲之前茅,宜學爲之後處,一串貫來,首尾和應之眞贓斷案,於此焉畢露矣。然渠以蟣蝨之賤,不識魚魯之辨,烏知義理之果爲何物,闡明之當用何道哉?此必有暗相綢繆,先設機關者,盤覈許久,端緖未究,此已輿憤之所共切,隱憂之所愈深者也。況今天網甚恢,凶種尙遺,治逆之政,終有所未盡者。請正法罪人宜學諸子,亟施發配之典。噫嘻痛矣,自古亂逆何限,而豈有如魯敬之凶譎奰慝蔑倫敗紀者乎?平生伎倆,無非戕人害物,晝宵營爲,都是凶國禍家,兜攬華膴,躐躋崇顯,朝家於渠,恩至渥矣,而不思報效之道,忽生憾懟之意,乃有生死不得抑情仕宦之說,此何等時,强抑其情,乃敢萌心,公肆發口?自露鬼蜮之情態,莫掩梟獍之腸肚,當大婚爰定之初,卽一國慶祝之會,而渠乃陰懷惎憯,極其誣悖,傳襲於賊裕,護法於賊裕,潛蓄包藏,和盤托出,顯售不滿,倡爲悖說,動搖沮戲,斷案斯著,故雖以先朝曲加包貸之處分言之,至有言行不謹之敎,昭如日星,嚴若鈇鉞,則其言凶圖也,其行逆節也,不謹則無將,無將則必誅,其無君無母之心,不道不敬之律,歷萬世掉脫不得者也。況於今日義理,尤急闡明,而何幸乾道孔昭,天討大行,追奪之律,纔有成命,神人之憤,庶可少洩,罪止追奪,不足以稱其惡,剖戮跽斬,雖難用於古法,瀦家孥籍,亦自有於彝典。況其凶種餘孽,尙此假息,書所稱殄滅無遺,毋俾易種者,不施於此賊,而將於何施?請追奪罪人魯敬,亟施孥戮之典焉。噫嘻痛矣,亂臣賊子,從古何限,而豈有如醇壽之至凶絶悖者乎?本以陰慝之性,敢生樂禍之心,結交匪類,所綢繆者,凶謀也,晉鏞家夜會,鍾協處參席,互相酬酢,俱極凶憯,證招如執左契,干犯已成斷案,神人之所共憤,覆載之所難容,萬戮猶輕,三尺已施,而不可只誅其身而止。請謀反大逆不道知情不告罪人醇壽,亟施孥戮之典。噫嘻痛矣,世變層生,亂逆何限,而豈有如今番捕廳諸賊之至憯絶悖者乎?噫,彼兩女,俱以至微至賤之妖物,白做如狂如譫之凶說,乃敢譸張,無難傳播,甘犯萬戮,猶輕千剮無惜之罪。至如賊澤,本以蟣蝨之賤,素蓄梟獍之腸,以不忍聞不忍道之凶誣悖說,稱以上變,又從以傅會增衍,發之於口,筆之於書,作此窮天地亘萬古所無之逆變者,思之膽掉,言之髮豎,如許窮凶極惡之妖女逆豎,孰不欲手磔口臠也哉?設鞫正法,王法卽然,而大僚求對,直請處分者,以其辭語極凶,無以如法問招也。第念,凶如此賊,妖如此賊,未加肆市之典,而只誅其身,戮不及孥,則其可曰,國有三尺乎?聖批若曰,固當以大逆議律,則此賊之爲大逆,旣已洞燭之矣。又若曰,身後加律,實關格例,臣等竊以爲,振古所無之凶賊,何可膠守格例,使王章未伸,輿憤莫洩乎?請梟首罪人澤,捕廳勘斷罪人金·河兩女,亟施大逆之律。噫嘻痛矣,亂臣賊子,從古何限,而豈有如尹致英,徐相敎者哉?尹致英,卽一疲殘宵小也,賦性本自巧令,行己工於奸黠,跳踉放恣,縱曰俱生,凌轢噴,抑亦何習?平生伎倆,不過欺人而黷貨,晝宵揣摩,罔非招權而納勢,護法於秉鉉,而樂蓄禍心,後勁於秉鉉,而竊弄威福,有識憂歎,厥惟久矣。今至有主張徐相敎之疏,而益見其無所不爲,是可忍也,孰不可忍也?十手所指,萬口皆言,卽此一事,爲渠死有餘罪之罪也。噫,彼徐相敎之年前疏中,伺察宮闈,顯有締結之跡一句語,何其無倫絶悖之甚也?宮闈二字,是何等莫重莫嚴之地,而乃敢以綢繆締結等語,肆然筆之於書,是豈北面於今日者,所可忍也乎?是誠雲·海之所不敢道,而窮天地亘萬古所無之逆節也。惟我慈聖殿下,以妊·姒之德,兼女堯之聖,母儀一國,五十年于玆矣。凡今日橫目而圓顱,戴天而履地者,孰非慈覆中物,而彼相敎·致英,乃敢甘犯誣逼,或自爲主張,或聽其指嗾,此擧國臣民,腐心痛骨,必欲手磔而口臠之也。雖若眞贓畢露,斷案已具,此必有樂禍之流,綢繆包藏,嘗試之不足,而竟乃直露其情狀,從可以察影而知形矣,此又擧國臣民之期於鞫覈,不得情則不止者也。噫,不忠於我大行朝之罪人,旣伏其辜矣,彼誣逼我慈聖殿下之罪人,獨非我大行朝之罪人,殿下之罪人乎?慈聖殿下,雖以哀遑之故,而姑靳究竟,殿下其何可一日容貸,滿庭諸臣,其何敢一日而忘君讎國賊也?春秋嚴無將之誅,漢法重不敬之律,夫以窮凶絶悖,如相敎·致英,而當鞫不鞫,尙逭天誅者,古今寧有是也?請薪智島荐棘罪人尹致英,金甲島荐棘罪人徐相敎,竝令王府,設鞫得情,快正典刑。噫嘻痛矣,李應植·申觀浩之罪,可勝誅哉?俱以麤鹵無恥之徒,專事貪饕不法之習,眼無朝廷,力擅威福,一串如貫,衆惡皆萃,李應植則遞據戎垣,濫躋卿資。於是乎狼心漸肆,䲭張益甚,醜類之聚爲聲援,馴致縱恣之勢,賊孽之侵及平民,至行殘虐之擧,此猶緦功之察耳。至於私撥一事,奉迎之行,何等尊嚴,而飛騎之先於陪衛者,其心所在,有不可測,渭橋請間,尙被宋昌之斥,跡渠所爲,合置何辟?申觀浩則賦性之奸黠忒甚,早年之兜攬殆遍,驟綰戎符,自作聲勢,大開賂門,益加貪縱,乳臭小兒,至褻公器,龍斷賤夫,互競市利,許多罪犯,已極駭惡,而最其私室製藥,是豈臣分所敢爲者哉?卽此一事,斷案已成,無將之律,如彼其嚴,不敬之誅,渠焉敢逭?似此干紀犯分之輩,寔是神人之所共憤,王章之所必討,其在別慝之義,寧緩盤覈之擧。請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。噫嘻,秉鉉之罪,可勝誅哉?狠毒奸黠,咸萃一身,妖惡眩幻,卽其長技,侫辯則林甫之劍蜜,自成心法,夸習則主偃之鼎食,常作口業,平生伎倆,無非戕人而害物,晝宵揣摩,不出嗜利而黷貨,濫躋崇顯,而擅行威福,孤負委寄,而專事欺蔽,脅制朝廷,詿誤當世,似此負犯,擢髮難數,至於辛丑岐貳之論,是何等極逆大憝也?前啓之必以此爲衆惡之首者,是尤王法之所必誅也。惟我大行大王,明燭其情狀,薄施三危之竄,旋推再生之恩,此誠全保之至仁盛德也。在渠道理,固當縮首遠屛,沒齒自靖,而鴞首終不知革,蜮影工於潛射,全無顧忌,自處有若恒人,窺探動靜,妖子出沒城闉,苟有一分人心,焉敢乃爾?最是東朝傳敎中,事君不以其道,人臣之極罪也,象魏自在,慈旨嚴於鈇鉞,國言如沸,聖批明如日月,是所謂大夫·國人皆曰,可殺則殺之者也,論其干係,卽先王之罪人也,三慈殿之罪人也,宗社之罪人也,抑亦爲殿下之罪人也。何幸乾斷廓揮,處分已下,神人之憤,得以少洩,而慈敎若曰,除非上累君德,必害及生靈,俗習之渝薄,民邑之困瘁,是誰之故也?以啓後無窮之弊,將至於莫可收拾之境,究其負犯,有甚於稱兵召亂。夫以罪浮稱兵之逆憝,而不施肆市之顯戮,職非大官,而只賜其死者,豈非失刑之大者乎?王章似伸而未伸,輿論似快而未快,到今次第應行之律,不可以誅及其身而止。請賜死罪人秉鉉諸子,亟施遠地定配之典。噫嘻,李能權·金鍵,卽幺麽一武夫耳,俱以麤鹵之類,敢生奸濫之習,始以貪饕財貨,而腸肚相連,終焉樹布黨援,而羽翼已成,千妖萬惡,一串貫來。李能權則妖態至發外貌,禍祟遂作始俑,工於狐媚,行事壹是狡黠,甚若狗盜,公貨無難乾沒,驟進看作分內,濫帶率多格外,論其窮犯,實爲首惡。金鍵則始慕妖能,效其心法,終與凶應,分成角立,衛班愚濫之態,輿儓莫不戟手,雄閫貪饕之跡,行路皆爲掩耳,蓋此輩之伎倆,始於趨附不已,末乃跳踉無憚,此誠國朝以來所未有之變怪也。朝威下褻,胡至此極?豈可以靺韋之賤,置於不足責之科,將使干紀之徒,仍作漏網之類也哉?王章不可以終屈,輿論不可以久遏。請蝟島安置罪人李能權,荏子島安置罪人金鍵等,竝令王府,設鞫得情,快正典刑。答曰,不允。
執義蔡元默啓曰,噫嘻痛矣,世道詿誤,義理晦塞,至於今番秋曹罪囚而極矣。渠以鄙悖之類,潛蓄凶憯之計,肆發通文,投諸賢關,遣辭陰險,引用凶悖,字字狡慝,向句閃忽,耳目難掩,手脚盡露,聞者髮豎,思之膽掉,固當卽地設鞫,不日正刑,而只令秋曹盤覈情節,略加刑訊,旋卽酌處。雖出於大聖人好生之德,豈有亂言不道,自服遲晚,而罰止島配,假息覆載之間者乎?若以言出卑賤,事已勘處,置而不論,其可曰闡義理而嚴懲討乎?請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。持平朴珪壽,時在京畿仁川地,請斯速乘馹上來事,下諭。答曰,不允,下諭事,許遞。
院啓曰,梟示罪人性世,與劇賊載榮,一而二二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究竟,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世,亟施孥戮之典。噫嘻痛矣,人心陷溺,世變層生,至於秋曹罪囚而極矣。渠以卑微之流,敢蓄凶悖之心,肆發通文,投諸賢關,造意閃忽,引用絶悖,字字狡惡,句句凶逆,耳目難掩,手脚盡露,聞者髮豎,見之膽掉。幸賴首善之地,至有捲堂之擧,固當卽地設鞫,不日置辟,而只令秋曹盤覈情節,略加刑訊,旋卽酌處,秋堂聯疏,實出執藝之義,而特以好生之聖念,遂付傅輕之科,世豈有亂言不道自服遲晚,而生出獄門,假息覆載之間者乎?今若諉之於言出卑賤,事已勘配,而置而不論,則其可曰,國有三尺乎?請古今島爲奴罪人韓鼎鎭,亟令王府,設鞫得情,夬正典刑。答曰,不允。
政院啓曰,吏曹郞廳來言,臺諫有闕政事,取稟。傳曰,當日爲之。
又啓曰,卽者吏曹郞廳來言,政事,當日爲之事,命下,而行判書李憲球,參判徐戴淳,參議金在淸,俱以病不來,不得開政云,竝卽牌招,何如?傳曰,允。
又啓曰,行吏曹判書李憲球,參判徐戴淳,參議金在淸牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判竝更牌招,何如?傳曰,允。參議只推,一體牌招。
以吏曹參議金在淸再牌不進罷職傳旨,傳曰,只推。
有政。吏批,行判書李憲球牌招不進,參判徐戴淳進,參議金在淸牌招不進,承旨缺進。政事冊無
吏批,啓曰,判書李憲球,參議金在淸竝牌招不進,小臣獨政未安,何以爲之?敢稟。傳曰,仍爲之。以鄭元容爲實錄摠裁官,趙在應爲掌令,崔琠爲持平,柳勉儉爲坡州牧使。故學生盧錫奎贈戶參例兼,盧楨國贈左承旨,盧玹贈僕正,已上戶曹參判盧光斗三代,故出身林栽益贈訓正,故學生林栽復·柳玨·柳瓘·金啓憲,已上贈童蒙敎官,孝行卓異贈職事,承傳。兵批,同知單白亨鎭,僉知單安。再政,兼坡州防禦使單柳勉儉。
吏曹啓目粘連,觀此京畿暗行御史柳晏書啓,則陽智前縣監崔鏶,繡啓旣請令攸司稟處,更無可論,坡州牧使李吉求,平倉米之餘殘取用,都書員處謂有餘剩,勒奪入用,所犯狼藉,爲先罷黜,令該府拿處,驪州前牧使李奎憲,補逋條與各庫錢,移貸犯用,及其遞歸,勒令移錄於由吏名下,因爲公逋,喬桐前府使吳致賢,賄賂公行於冊幕,長湍前前府使具性喜,大同則執高價而挪用,徵番則抄饒戶而捧賂,通津前前府使具春喜,戊申移來免稅,稱以民庫補弊,暪報巡營,上納餘米捧上錢,全數取用,災結不爲分俵,從中偸食,利川府使沈碩奎,每結防役條,加數分排,付於官用,高陽前前郡守金孝求,加下作還,移錄吏名,上項六邑前後守令,竝令該府拿處。安山郡守李學愚,營納生蠏高,價代捧,而請減於巡營,五貼價仍不出給,前郡守鄭道和,奸鄕猾吏,與之締結,陽川前縣監韓用濬,政或損體,抱川前縣監金秉熙,田太畓米,不辨稅法,上項四邑前後守令,竝從重推考。南陽前府使李儒增,空帖夥多,胡爲然也?交河前前郡守成載琬,頑吏未盡彈壓,龍仁前縣監趙復林,聽訟或偏,砥平縣監李啓弘,稍欠剛克,陰竹縣監徐士淳,宜勉溫寬,上項五邑前後守令,竝推考。麻田郡守洪在應,勸課農桑,村閭無流離之民,綢繆升斗,倉厫有充完之穀,似此優異之績,可謂全省之最,仁川府使金在成,事必親執,吏莫售奸,令不煩撓,民自安業,似此茂績,亦可謂不易得之良手,上項兩邑守令之實惠茂績,如是優異則合有褒奬,洪在應施以陞敍調用之典,金在成施以兒馬賜給之典,係干恩賞,臣曹不敢擅便,上裁。監司洪祐喆,郡邑想望其風采,前監司金箕晚,輿頌猶切於息肩,水原留守金蘭淳,裘帶閒雅,簿牒簡靜,廣州留守金學性,威惠交濟,吏憚民懷,開城留守李是遠,民安吏懷,實副輿望,江華留守黃浩民,需米廉價,稱頌膾炙,道臣守臣體重,今姑勿論,其餘前後守令·經歷·察訪,旣之優績,亦無顯疵,置之,閫帥·中軍·邊將·監牧官,令兵曹稟處,竹山縣監,誤以府使書啓,奏御文字何等審愼,而有此誤書,不可無警。當該御史柳晏,推考,何如?啓,依回啓施行爲良如敎。
兵曹啓曰粘連,觀此京畿暗行御史柳晏書啓,則江華前中軍鄭冕榮,猾狡弄奸,閒客作弊,取謗寔多,施以罷職之典,德浦僉使李根晦,殘鎭積弊,還政爲最,罷黜,其餘閫帥·中軍·邊將·監牧官別無優績,亦無顯疵,竝置之,何如?啓依允。
以黃海監司洪耆燮狀啓,薦新生石首魚,限內不得封進,待罪,差使員長連縣監柳相質罷黜事,傳曰,卿其勿待罪事,回諭,當該差使員,亦爲安徐。
政院啓曰,卽者宗廟署官員來言,再明日國朝寶鑑陪進時,都提調·提調俱當進參,而都提調朴晦壽有身病,不得進參云,何以爲之?敢稟。傳曰,只提調進參。
判府事朴晦壽箚曰,伏以臣,忝叨史局摠裁,今已三四朔于玆矣,以臣不才,殫竭終事,實亦榮且幸也。顧何敢言私,而見今纂修纔畢,校讎方張,此時職在摠察,尤當專意致精,而第臣所苦癃病,近益澌綴,日奄床玆,厭厭不省,以若神思精力,莫重史務,實無句攝之望,曠日虛縻,冞增悚悶,庸敢具箚以聞。伏乞仰稟慈聖,亟遞臣實錄摠裁之任焉。答曰,省箚具悉卿懇。愼節奉慮,所辭摠裁之任,今姑勉副,卿其安心調理。仍傳曰,此批答,遣史官傳諭。
辛亥四月初二日辰時,上御熙政堂。朝講入侍時,領事金興根,特進官金鼎集·南性敎,同知事成原默,參贊官兪鎭五,大司諫宋能圭,侍讀官姜㳣,檢討官朴商壽,執義蔡元默,假注書李擎日,記注官安永豐,別兼春秋鄭健朝各持論語第二卷,以次進伏訖。上曰,史官分左右。缺㳣讀自子入太廟,止旣往不咎。仍釋義訖,上讀新受音十遍,㳣曰,今日進講自止內,聖人之言禮者,多矣。太廟每事之問,見其臨事敬謹,爲禮也,射不主皮,歎其俗專尙武射,而不識禮射之爲貴也,告朔之餼羊,惜其聽朔之禮廢,而欲存羊以見其一節也。事君盡禮,明其義當恪恭而不可簡慢也,以禮以忠,言其君臣之間,各盡其道也,樂不淫哀不傷,美其得性情之正,而得其正者,卽禮也,立社,有國之大禮,而責其所對之失本意也。大抵禮者,天理之節文,人事之儀則也,爲國不以禮,則百度無以行。是故,禮從其宜,莫不各有當行之事。就以講學言之,日開經筵,兼行召對,卽禮節中所當先務也,幸行以後,爲日稍久,而一例停稟,涓濩之中,宴安游賞之事,寧或有是也?然若不以禮制心,莊敬爲主,則竊恐有欠於四勿·克己之義,而先自講學之工,如有間斷之時,則安知不他禮節之亦或有廢者乎?今我殿下,上奉廟社,下莅臣民,必以禮導之,講明治敎,克著洋洋之化,是臣區區之望也。缺㳣曰,聖人,豈眞以成事遂事旣往,爲不說不諫不咎乎?此所以深責宰我之意,而先儒之言曰,此三語,卽不說之說,不諫之諫,不咎之咎云矣。缺㳣曰,射不主皮之射字上,若加一禮字讀之,則其旨益明暢,此亦有先儒之說矣。
辛亥四月初二日午時,上御熙政堂。大王大妃殿垂簾,忠淸右道暗行御史入侍時,右承旨趙獻永,假注書尹正求,記事官玄基濬,別兼春秋鄭健朝,忠淸右道暗行御史金有淵以次進伏訖。上曰,史官分左右。上曰,以書啓見之,則前監司趙得林之罪犯,若是狼藉,極爲駭然。旬宣之責,果何如,而孤負委寄之至意,尤爲駭然矣。有淵曰,果然矣。上曰,日前左道御史書啓,則趙得林事,不爲論列,而今見此書啓,而始知之矣。有淵曰,臣以所聞所見之實狀,果爲書啓矣。上曰,以洪州牧使李聞榮言之,其爲不法,又如此,則字牧之意,果安在哉?爲監司者,旣爲不法貪饕,故爲守令者,尤無忌憚而如是也,甚駭然矣。以繡衣遍行列邑,他人之善惡治否見之,日後若當方伯·守令,則果善爲之乎?有淵曰,惶懍矣。上曰,史官就座。仍命御史先退,又命退,承·史以此退出。
上在昌德宮。停常參·經筵。
政院啓曰,明日常參·經筵,取稟。傳曰,只晝講。
傳曰,禮房承旨,馳詣宗廟·徽定殿,奉審摘奸以來。
傳曰,右副承旨許遞,前望單子入之。
承旨前望入之,沈宜冕落點。
政院啓曰,新除授承旨沈宜冕,方在譴罷中,何以爲之?敢稟。傳曰,敍用。
又啓曰,今日齋宿,承旨當爲備員,而行右承旨沈宜冕在外,何以爲之?敢稟。傳曰,許遞,前望單子入之。
承旨前望單子入之,趙熙哲落點。
傳曰,呈故摠管許遞,前望單子入之。
摠管前望單子入之,徐英淳落點。
政院啓曰,摠戎使洪在龍,黃海監營覲親事,出去矣。所佩密符,來請還納,何以爲之,而將兵之任,不可一刻無摠察之人,何以爲之?敢稟。傳曰,仍佩往來,御將兼察。
政院啓曰,摠戎使,御將兼察事,命下矣。兼察摠戎使李景純,卽爲牌招聽傳敎,何如?傳曰,允。
以慶尙監司李紀淵狀啓,晉州牧民家失火事,傳曰,當此農節,民家之失火,若是夥多,聞甚矜惻。元恤典外,別加顧助,卽爲結構奠接,俾無失所之弊事,廟堂措辭分付。
政院啓曰,訓鍊大將柳相弼遭故,所授命召兼帶左邊捕盜大將命召及大將牌·傳令牌,竝還納,將兵之任,不可一刻無摠察之人,捕將重任,亦不可暫曠。在前如此之時,有他邊大將兼察之例,今番則何以爲之?敢稟。傳曰,訓將·禁將兼察,捕將·他邊大將兼察。
又啓曰,訓將·禁將兼察,捕將·他邊大將兼察事,命下矣。兼察訓鍊大將金左根,兼察左邊捕盜大將吳一善竝卽牌招,聽傳敎,何如?傳曰,允。以下半行刀削
兵曹口傳政事,以李熙鐵爲內禁將。
兵曹啓曰,今月初七日,一內禁軍番次矣,該番將有闕之代,依承傳口傳擬入之意,敢啓。傳曰,知道。
辛亥四月初三日午時,上御熙政堂。召對入侍時,參贊官韓啓源,侍讀官尹堉,檢討官李承輔,直閣鄭健朝,假注書尹正求,記注官安永豐,記事官金龍翼各持通鑑第二卷,以次進伏訖。上曰,史官分左右。缺承輔曰,汲黯之出守淮陽也,其言懇惻忠厚,而憂國愛君之心,發見於言辭之外矣。武帝外若感其言,而內實疎其人,故必曰,吾今召君云,則宜若不待多年,卽爲召入,而至於十年之久,竟使汲黯,卒於淮陽,可勝歎惜?自汲黯出守之後,朝廷之上,虛無人矣,而謇諤讜直之言,寂然無聞焉。由是而武帝求仙伐胡等事,無所顧忌,愈益縱恣。以此觀之,一人之忠直匡輔,有補於政治者,若是其大矣,人君納諫而用直,則忠直之士,日進於朝,繩愆糾謬,國乃治安矣。伏願此等處詳察焉。上曰,少翁,何許人也?承輔曰,卽方士之名,而行其神術者也,武帝所幸王夫人卒,而思念之矣,少翁以神術,夜致神人,如王夫人貌,武帝以此親信矣。居歲餘,其方益衰而神不至,懼禍及己,乃爲帛書雜草,以飯牛佯曰,此牛腹中有奇物,殺牛而得其書,書甚怪誕,武帝識其少翁手筆,以爲僞書,以是誅之矣。上曰,旣知其罪而誅之,則又何隱其誅也?承輔曰,使天下聞誅少翁,則燕·齊方士輩,恐或不至,故以此隱之也。上曰,武帝則雖隱之,而天下,豈有不聞之理乎?承輔曰,然矣。武帝惑於求仙,故隱其誅而後,復悔其誅,此亦武帝大過失處也。上曰,常有狗馬之心,何謂也?承輔曰,狗與馬,俱是爲人所飼畜,故狗馬亦有報其主之心,而汲黯常有報國之心,故以此謙辭而自比也。上曰,薄淮陽云者,似不穩當也。承輔曰,然矣。上曰,淮陽吏民,何爲而不相得乎?承輔曰,淮陽,卽楚之近地,而楚地之民,多盜鑄錢,以此吏民相爭,亂而不安,故欲以汲黯之威重,往治之也。上曰,大農令,何官乎?承輔曰,掌錢穀之官,而似如我朝戶曹官也。上曰,張湯自知其罪,故自殺乎?承輔曰,張湯所親之吏,病甚篤,張湯爲吏摩足矣。趙王嘗與湯有隙知其此,以此告湯身爲大臣,爲吏摩足,此必與吏有大奸謀,竝下廷尉治之,吏已病死,而吏弟坐連,逮捕吏弟,告湯與共謀反,武帝使趙禹,切責湯,湯自知必誅,故自殺矣。堉曰,凶奴之土地,得之不足以裨華夏,凶奴之部落,降之不可爲赤子,此聖王哲辟之所以不取也,故五服之制,限以五千,獫狁之伐,止于太原,俾不得猖狂作亂,驅出塞外而已也。武帝只爲幅員之廣,斯有窮黷之擧,殘害士卒,以及生民,枉求無用,內受實害,豈不可恨哉?以玆推之,治國修身,莫不皆然。先欲富强,徒事法律,則百姓不服,國脈潛消,侈其衣服,修飾邊幅,則知慮不長,實德內疚,蓋騖於襮者,必病於裏耳,故召公之戒武王曰,不作無益害有益,儘至言也,此等處克垂鑑戒,是臣區區望也。上曰,何謂漢南也?堉曰,凶奴無宮室之居,結幕而處之,其地在漢之北,故幕之南,卽近漢之地也。上曰,王庭,何謂也?堉曰,凶奴處於毳幕,前設器仗,發號施令,有若朝廷,故曰,王庭,今凶奴遠遁,不能號令於此地,故曰,無王庭也。上曰,朔方,地名乎?堉曰,然矣。朔者,北也,朔方者,北方之謂也。上曰,往往通渠,何謂也?堉曰,渠,卽溝也,治田之法,先修其溝洫,故今將治田,先通其渠也。上曰,進張湯而退汲黯,國其爲國乎?堉曰,聖敎至當矣。一進一退之間,國之治忽,係焉,自黯退湯進之後,武帝益無忌憚,而失德至此矣。上曰,上有胡氏論說,其言甚當,而係於上段,似爲倒揷矣。堉曰,此非倒揷也,胡氏實論汲黯淮陽之事,而謗及張湯也。
上在昌德宮。只晝講。
孝定殿夏享大祭親行後,大殿·大王大妃殿·王大妃殿·大妃殿,藥房口傳問安,答曰,罔極。內閣·政院·玉堂,百官奉慰單子問安,答曰,罔極。
備忘記,宣沙浦僉使金弘大下直,長弓一張,片箭一部,筒兒一箇賜給。
傳曰,訓將有闕之代,禁將除授。
政院啓曰,今日齋宿,承旨當爲備員,而右副承旨趙熙哲在外,何以爲之?敢稟。傳曰,許遞,前望單子入之。
承旨前望單子入之,李源命落點。
韓正敎啓曰,新除授右承旨李源命,卽爲牌招,何如?傳曰,允。
政院啓曰,明日常參·經筵,取稟。傳曰,只晝講。
大王大妃殿傳曰,璿源殿御眞還奉安日,憲宗大王御眞,同日奉安,仍行酌獻禮矣,該房知悉。
政院啓曰,新除授訓鍊大將金左根,卽爲牌招,傳授命召,何如?傳曰,允。
又啓曰,禁衛大將金左根,移拜訓鍊大將矣。將兵之任,不可一刻無摠察之人,何以爲之?敢稟。傳曰,訓將兼察。
又啓曰,禁將·訓將兼察事,命下矣。兼察禁衛大將金左根卽爲牌招,聽傳敎,何如?傳曰,允。
以司謁口傳下敎曰,禁衛大將望,改望以入。
備邊司,訓鍊大將金左根。
兵曹,訓鍊大將單金左根。
兵曹,以許棨爲左邊捕盜大將。
政院啓曰,新除授左邊捕盜大將許棨,卽爲牌招,傳授命召及大將牌·傳令牌,何如?傳曰,允。
又啓曰,武臣之無得處義,前後申飭,不啻截嚴,命召傳授,尤爲嚴重,左邊捕盜大將許棨,謂有私義之難安,奉牌闕外,無意承膺,揆以事體,萬萬駭然。所當重勘,而本院請推之外,無他可施之罰,何以爲之?敢稟。傳曰,武臣之敢以私義奉牌云者,萬萬末安。從重推考,卽爲嚴飭受符。
備邊司薦望,以白殷鎭爲禁衛大將。
備邊司,禁衛大將白殷鎭。
兵曹,禁衛大將單白殷鎭。
政院啓曰,新除授禁衛大將白殷鎭,卽爲牌招,傳授命召,何如?傳曰,允。
吏曹啓目粘連,觀此同知敦寧府事李亮淵上疏,則以爲臣旣無敦寧,在法當遞。伏乞聖明,俯賜鑑諒,仰稟東朝,特命遞改亦爲白有臥乎所,旣無敦寧,則揆以格例,似當許遞是白乎矣,宰臣所帶遞仍當否,臣曹不敢擅便,上裁,何如?啓,依回啓施行爲良如敎。
備邊司啓曰,見今蔭官六品職中,經一考準六朔之人,絶罕,五品窠無以循例排擬云,在前如此之時,未經一考未準六朔之人,啓稟陞擬,多有已例。今亦依近例,限都政前勿拘擬望之意,分付銓曹,何如?傳曰,允。
禮曹啓曰,宗廟第十四室·第十五室寶鑑,臣定鉉與本署提調趙冀永,戶曹判書徐憙淳,監印閣臣金鼎集,當日陪進,巽時改張,奉安于各室,而舊本奉出,以爲燒火之意,敢啓。傳曰,知道。
兵曹啓曰,憲宗大王御眞奉安璿源殿時,侍衛當爲磨鍊,而謹考壬戌謄錄,則分兵曹·分都摠府堂上·郞廳各一員,五衛將二員,宣傳官二員,武臣兼宣傳官四員,禁軍二十人,挾神輦軍二十名以訓局軍,擧行矣。今亦依此磨鍊乎?敢稟。傳曰,允。
兵曹啓曰,五衛將李章烈·朴晟煥·安,忠翊衛將李宗白,忠壯衛將徐昚輔俱以病難供職,呈狀乞遞,竝改差,何如?傳曰,允。
兵曹,以李龍求爲管城將。
同敦寧李亮淵縣道上疏曰,伏以臣,本無學識,老而不死,坐竊名器,冒廁顯秩,地部敦府,荐蒙謬恩,驚惶靡措。敢以爲榮,固不宜職名自居,循例陳章,而臣旣無敦寧,在法當遞,曠日虛縻,尤增悚懼,玆敢從縣道冒罪控實,仰瀆崇嚴。伏乞聖明,俯賜鑑諒,仰稟東朝,特命遞改,以存公格,千萬祈祝。答曰,省疏具悉。疏辭,下該曹稟處。
領議政權敦仁箚曰,伏以臣於禁將望擬入之際,但循通擬次第,而遽以白殷鎭,爲首擬矣,今考已例,凡將望,固當循次排擬,而曾經將任望畢之前,不可以通未經之人先擬,卽不易之次第也。於是乎白殷鎭擬於不當擬,而至蒙點下,如此易知應行之事,緣臣病昏,有此做錯,上而貽累聖簡,下而大違格例,滿心惶恧,不知攸措。伏乞仰稟東朝,亟治臣昏謬不審之罪,旣知其謬,宜速釐正,原望筒固當勿施,而將望體重,不敢自下仰請,惟伏俟處分焉。答曰,省箚具悉卿懇。禁將亦在將望排擬之後,或先焉,此固易致之事也。何足爲咎?卿其安心,亦勿仰請處分。仍傳曰,此批答,遣史官傳諭。
孝定殿夏享大祭親行時,亞獻官判中樞府事朴晦壽,終獻官判敦寧府事徐憙淳,贊禮禮曹判書尹定鉉,典祀官奉常正李鎭默,執禮司僕正洪秉壽,執尊修撰李承輔,大祝修撰鄭健朝,祝史副司果李興敏,齋郞副司果李鍾愚,盥洗位兵曹正郞金文煥,禮曹佐郞李東韻,爵洗位禮曹佐郞申學興,司藝金濬,亞·終獻盥洗位典籍卓章昊,贊者引儀曺百承,金載善,謁者兼引儀尹致觀,金晉楨,贊引假引儀權中本·李仲淵,祭監監察朴齊崧·趙崇祖。
辛亥四月初四日四更一點,上詣孝定殿,夏享大祭親行入侍時,行都承旨金炳冀,行左承旨韓正敎,右承旨趙獻永,同副承旨韓啓源,缺原任提學金學性,原任直提學徐憙淳,檢校直提學金炳冀,直提學鄭基世,原任直閣李嘉愚·尹定鉉·李景在·金鼎集,檢校直閣鄭㝡朝,原任直閣金始淵,直閣鄭健朝,原任待敎李㘾,檢校待敎金輔鉉以次侍立。時至,通禮跪啓請出次,上具衰服出齋殿,贊禮前導入孝定殿東夾門,陞詣板位西向立,仍啓請俯伏哭,上俯伏哭,少頃,啓請止哭興四拜興平身,上止哭行四拜禮訖。執禮請行奠幣禮,贊禮導上詣尊所,炳冀酌鬱鬯訖。贊禮導上詣靈座前,炳冀奉香,啓源奉鑪,上三上香,炳冀奉瓚跪進,上執瓚灌地訖。以授啓源,啓源跪受,還置于案,贊禮跪請降復位,上降復位,執禮請行初獻禮,贊禮導上詣尊所,炳冀酌醴齊訖。贊禮導上詣靈座前跪,炳冀奉爵跪進,上受酌以授啓源,啓源跪受,奠于靈座前訖。大祝修撰鄭健朝進香案前,東向跪讀祝訖。贊禮導上降復位,執禮請行亞獻禮,謁者引亞獻官判府事朴晦壽陞詣靈座前,跪受奉爵如儀訖。降復位,執禮請行終獻禮,謁者引終獻官判敦寧徐憙淳陞詣靈座前,跪受奉爵如儀訖。降復位,贊禮啓請俯伏哭,上俯伏哭,少頃,贊禮啓請止哭興四拜興平身,上止哭行四拜禮訖。贊禮導上詣望燎位,大祝奉祝幣燎于坎,贊禮跪啓禮畢,仍導上還齋殿,諸臣以次退出。
辛亥四月初四日午時,上御熙政堂。晝講入侍時,同知事金在田,特進官宋持養,參贊官李時愚,侍讀官尹堉,檢討官李承輔,假注書尹正求,記事官玄基濬,別兼春秋鄭健朝各持論語第二卷,以次進伏,武臣申命淳進伏楹外訖。上曰,史官分左右。缺承輔曰,韶是虞舜之樂,武是武王之樂,而韶與武,同是樂也,其舞翿鍾鼓之設,本非顯殊,而其音響節奏之間,自有善與美之不同者,何也?夫樂者,象德者也。舜與武,一是大聖人弘功盛德,而帝舜以揖讓而有天下,武王以征伐而得天下,論其功則同是盡美矣,語其德則征誅之德,比於揖讓,有所未盡善處,此所以發於音響者,有此不同也。簫韶九成,鳳凰來儀,此固德化所被,瑞物自至也,大武六成復綴,而以崇天子者,象其武功之成而尊爲天子也,於此亦可見盡善未盡善之分矣。是以,樂記曰,聲音之道,與政通,又曰,治世之音,安而樂,其政和,其本亦在於修德政而已,人君必以修德爲先務,至於嵬蕩之域,則被之樂律,可以與天地同和矣。聲樂之義,雖不敢陳達於諒闇之中,而修德之道,豈可斯須泛忽乎?伏願殿下,懋昭聖德,日新又日新,以至盡美盡善之域,是臣區區之望也。堉曰,居上不寬之寬字,最可玩味,蓋寬之實,仁愛是耳。居上者不有仁愛之德,則在下之人,無以措手足矣,故詩人之美衛武曰,寬兮綽兮,易繇之贊乾德曰,寬以居之,寬之義,豈不大哉?秦孝之用商鞅,巉刻少恩,故卒無實效,隋文之務章程,煩殺多苛,故亨國不永,此往蹟之可驗者也。然一於寬而不以莊莅之,則其弊或至於慢忽怠惰,委靡不振。是以,皐陶論德,則曰,寬而栗,大舜命官,則曰,敬敷五敎,在寬,敬是收斂之意,而栗近嚴厲之容,在己而失之敬,則寬而不至於怠惰矣,御人而制以嚴厲,則寬而不至於慢忽矣。此寬猛相須之義也。殿下在君師之位,一政令一施措之間,國之治忽,係焉,民之向背,關焉。伏願深留聖念。凡於臨下御衆之際,必以宏裕和平之德,濟以剛健中正之治,是臣區區之願也。上曰,管仲,何以謂之器少也?堉曰,量局褊淺,所以爲小器也。夫子當許其功之大,而蓋其局量則褊淺,不能修道於身,推而行之於天下,故孟子曰,亦得君如彼其專,而功烈如彼其卑也。就以此章,三歸反坫之事驗,可見,自滿其功,巍然處尊,旣侈且濫,若無畏憚,此不能大受之實也。若夫大器,則縱有許大事業,必欿然不足,自無侈大僭禮之失矣。上曰,純如皦如之分,如何?堉曰,歷擧前註而仰對。繼奏曰,聲音協舜典謂樂,語太師則主聲音而言,論韶武則主舞而言也,武之未盡善,非貶薄武王也,所遇之時,不得不然,蓋亦傷歎之意,而謂之未盡善,則大體之善,可知耳。上曰,木鐸,何物也?堉曰,周禮之法,四時皆有布令之政,必以木鐸,警衆施措也,儀封人一見聖人,譬之木鐸,斯可謂聖人之知己也。持養曰,云云。時愚曰,云云。堉曰,臣有冒昧仰達者矣。木鐸之義,特進官·參贊官以元注與或說,對擧仰奏,纖悉無餘,未敢知聖度中,以何說爲勝?伏願敷示焉。上曰,兩說皆好。堉曰,臣愚以爲,或說直擧眼前光景而言之,夫子之轍環,有如木鐸之循路,故以玆譬之,意非不善,然聖賢之書,必須俾益世敎,只如或說,則不過是一時聞話耳。何足有俾於世乎?如朱註然後,天下正理乃明,後來夫子,雖不得位,此非封人所可逆覩,只以正理言之,則天心孔仁,亂極當治,今天下亂已極矣。方値當治之會,天意之所注,宜在夫子,此所以慰二三子,而明天理之正也。且以文勢言之,先以何患於喪,起端,則以必將得位,結之,然後語脈,亦爲完備矣。
上在昌德宮。只晝講。
藥房提調李景在,左副承旨趙獻永啓曰,伏未審日間,聖體何如,寢睡·水刺之節,何如?臣等率諸御醫趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安,答曰,知道。
李源命啓曰,右副承旨李時愚,今日不爲仕進,卽爲牌招,何如?傳曰,允。
都摠府啓曰,今日入直內三廳武兼·禁軍及軍兵等,中日習射技放,請出標信,傳曰,知道。
以右副承旨李時愚牌不進罷職傳旨,傳曰,只推。
傳曰,呈告泮長許遞,政官牌招開政。
傳曰,未署經臺諫許遞,今日政差出。
傳曰,在外經筵許遞,今日政差出。
傳曰,左承旨·左副承旨竝許遞,前望單子入之。
承旨前望單子入之,徐元淳·朴來萬落點。
政院啓曰,新除授左副承旨徐元淳,方在譴罷中,何以爲之?敢稟。傳曰,敍用。
又啓曰,新除授左副承旨徐元淳,時在江原道春川地,斯速乘馹上來事,下諭,何如?傳曰,許遞,前望單子入之。
承旨前望單子入之,林肯洙落點。
傳曰,呈告摠管許遞,前望單子入之。
摠管前望單子入之,兪章煥落點。
政院啓曰,新除授副摠管兪章煥,方在譴罷中,何以爲之?敢稟。傳曰,敍用。
吏曹啓目粘連,觀此忠淸右道暗行御史金有淵書啓,則洪州前牧使李聞榮,舒川前郡守李熙敬,繡啓旣請令攸司稟處矣,更無可論。瑞山郡守李鎭昇,防結米之剩條,旣有官用之藉口,軍木價之加捧,難禁吏奸之犯手,己酉還穀分給時,謂有剩米,責納於倉色,畢竟還錢中除用之數,爲一百六十兩,沔川郡守李源弼,吏房之幻弄軍簽,私受厚賂,倘或未察,倉色之退却稅米,勒捧高價,豈曰不知?船人逋之橫徵,怨尙不息,騎兵納之闕點,責有所重,上項兩邑守令,爲先罷黜,令該府拿問處之。定山縣監宋秉文,見細而傷廉,每致呼冤,尙酷而立威,自多招毁,稱捧贖簿之暫匿,徒受人疑,官用結價之稍高,亦有民言,且於己酉禁·御軍上番時,未免有干囑之操縱,扶餘縣監金貞根,民庫錢之用下,或有爽實於中間,田稅米之捧上,胡爲濫價於末梢?至若禁·御軍上番時,資裝浮費錢收捧餘條九百五十兩,歸屬不明,上項兩邑守令,竝罷黜。瑞山前郡守尹載善,兩載居官,百計營私,下吏少無諱忌,平民如經亂離,前後詞訟捧賂及抑勒奪取錢,不可勝計,泰安前郡守吳宅善,奪民力而役之,兩偃私築於境內,納人妾而嬖之,百弊層生於衙中,劃下災剩餘三十結,自歸私橐,前後勒捧錢,合爲二千一百六兩,大興前郡守崔遇亨,己酉都吏任窠所出,謂以付之收逋,勒奪錢二百七十兩,仍爲官用,賣任捧賂錢,詞訟捧賂錢爲四百兩,富民勒捧錢爲八百兩,庇仁前縣監孔獻東,凡百事之專委由吏,縱緣規例之昧,近千金之勒貸,胡藉賃載之費?外他見謗,不足苛責,海美前縣監朴民煥,吏有要況,莫掩侵奪之跡,邑無舊災,胡至劍報之擧?城門改建時,請得餘錢一百五十四兩,歸之私橐,各樣私捧贖錢賊贓合四百兩,竝無歸屬,餘材餘瓦之發賣取用,一百九十一兩,上項五邑前任守令竝令該府,拿問處之。結城縣監尹行敬,聽納雖緣求助,施措或妨欠斷,鴻山前縣監趙秉元,怨或由於徵債,謗亦招於近客,海美縣監李義種,戢捕之方,宜所加勉,保寧前縣監李又新,招謗由於簽査,容或過情,損體緣於濫觴,亦不害治,上項四邑前後守令,竝推考。藍浦前縣監吳鼎周,身故勿論,韓山郡守鄭愚容,廉簡爲政,剛柔互濟,均俵分糴,惠自及於窮蔀,搜間汰疊,務最先於査簽,簡率無弊,不以倉坐爲勞,裒財有方,遂令校宇改觀,做治儘是良手,闔境爲之騰謠,靑陽縣監金尙鉉,廉儉律己,嚴明做治,躬執簿書,雖毫釐而猶察,手判訟牒,若權衡之稱平,捧稅至精,俵災克均,年久之還弊,念切矯革,月當之軍納,期無愆滯,捐薄廩而政先優老,繕頹廨而切不詰民,莅治纔踰周歲,頌謠最著列邑,上項兩邑守令,似當施以兒馬賜給之典,而係干恩賞,上裁。監司洪說謨,聲望素著於恬雅,政令尤驗於彈壓,心切撫摩,而小民咸仰察眉,弊思釐救,而長吏各自飭躬,道臣體重,今姑勿論,前監司趙得林,繡啓臚列狼藉,道臣體重,令廟堂稟處,其餘前後守令·察訪等,績乏優異,疵無顯著,竝置之,其外閫帥·中軍·虞候·營將·邊將等竝令兵曹稟處,何如?啓,依回啓施行爲良如敎。
李源命啓曰,新除授右副承旨朴來萬,卽爲牌招,何如?傳曰,允。
吏曹啓曰,百歲老人,每於歲首,抄啓加資,而全羅道綾州居幼學朴聖垕呈狀內,矣身父通政相玉,年今一百二歲,而見漏於本道抄啓中,尙未蒙崇政加資云。故取考老職單子,則去己亥年,朴相玉以年九十加資,今年爲一百二歲的實,而凡係老人應資,勿請該道査聞,直爲擧行事,曾有定式矣。通政朴相玉,依定式直超崇政,何如?傳曰,允。
有政,吏曹判書李憲球,參議金在淸,兵曹判書李嘉愚進。以權敎準爲持平,金炳溎·洪奭鍾爲正言,趙台淳爲大司成,李穆淵·徐左輔爲知經筵,朴齊憲爲同經筵,金永基爲瑞山郡守,金絅愚爲沔川郡守,尹滋膺爲定山縣監,李稷鉉爲扶餘縣監。故博士吳瑞鍾贈應敎,忠節卓異贈職事,承傳。兵批,以李寅皐爲僉知,任泰錫爲宣傳官,權度經·金夏淵,朴大榮,韓容默·柳尙濂爲五衛將,李晉翼爲曹司衛將,金履昇爲忠翊將,李殷燮爲忠壯將,吳道顯爲景福將,申奎鎭爲慶熙將,許榦爲水原中軍,李秉逵爲廣州中軍,崔孝章爲德浦僉使,李胤錫爲黑山島別將。再政,以李景純爲同知,同知單申奎鎭,僉知三單權度經·韓容默·柳尙濂。
兵曹啓曰,景福宮衛將具尙華病難供職,呈狀乞遞,改差,何如?傳曰,允。
義禁府啓曰,刑曹啓目內,罪人玄元日,殿牌作變節次,旣已承款,結案按覈,取招馳啓,依例令義禁府稟處事,判付內,依允矣。罪人元日,孥戮破家瀦澤等節,依定式勿論,旁照犯上不道律,依例令本道道臣·近邑守令中,別定假都事,與地方官眼同,大會民人,罪人元日,卽其地不待時處斬之意,分付,何如?傳曰,允。
政院啓曰,備邊司郞廳來言,今日,賓廳日次,而領議政權敦仁,左議政金興根有身病,右議政朴永元在外,不得來會云矣,敢啓。傳曰,知道。
備邊司啓曰,因忠淸右道暗行御史金有淵書啓,吏曹啓目內,前監司趙得林,繡啓臚列狼藉,而道臣體重,不敢循例論斷,令廟堂稟處事,允下矣。繡啓,雖若是臚列,而宰臣按藩,亦係體重,不可不審問而論斷,前監司趙得林,令該府拿處,何如?傳曰,允。
大護軍徐英淳疏曰,伏以臣,才旣疎闇,年又衰邁,雖閑漫職司,尙患其無望堪承,恒懼負乘,如臨淵谷,果於待罪司寇也。始以所職之不擧,終致事體之有損,罪止譴罷,以悚以恧,不自意周廬除旨,繼有甄敍之命,臣於是冞切踧踖,無所自措矣。夫屠技之禁,法司攸掌,弛束之際,綱紀斯在,伏況筵飭截嚴,操切宜倍,而由臣疲劣,不事其事,則廟堂董率之地,安得無提察之擧,而吏隷之由是受罪?雖曰,渠輩之罪,渠輩之慢不擧行,致此事端者,伊誰之罪也?然則臣雖欲厚自寬恕,不思變動,有不可得焉,則呈告之不能無所以然者,亶出於多少斟量,非故自尋鬧,夤緣占便也,審矣,以其事則不勝任也,以其情則不獲已也。夫以不獲已之情,加之不勝任之懼,引病乞遞之適在此時,誠巧湊也,偶會也,然跡其終始,無往非臣所自速,則薄勘旋敍,豈臣義分所敢安也哉?玆敢悉暴衷私,仰瀆崇嚴。伏乞聖慈,俯垂鑑諒,仍勘臣未盡勘之罪,不勝幸甚。答曰,省疏具悉。往事,何必追提?卿其勿辭行公。
辛亥四月初五日午時,上御熙政堂。晝講入侍時,特進官李景在,同知事成原默,參贊官李源命,侍讀官尹堉,檢討官李承輔,假注書尹正求,記事官玄基濬,別兼春秋鄭健朝各持論語第二卷,以次進伏,武臣沈樂承進伏楹外訖。上曰,史官分左右。缺承輔曰,欲富貴惡貧賤,雖人之常情,然苟非其道,則捨富貴而處貧賤者,此亦君子爲仁之道也。若不當富貴而得之,則有害於吾心之仁,故不處焉,雖不宜貧賤而當之,亦無愧於吾心之仁,故不去焉。食前方丈,後車千乘,我得志不爲者,此孟子所以不處富貴也,一簞食,一瓢飮,不改其樂者,此顔子所以安處貧賤也,其取舍之分,在乎爲仁之如何耳。是以,終食之間,造次顚沛之頃,不可斯須去仁,而無時不仁,無處不仁,然後富貴不能淫,貧賤不能移,而日用事爲之間,天理流行,取捨之分,愈益明矣。伏願於此詳察焉。堉曰,風俗之移人性情,最甚且速,苟非不移之上智,自賢人以下,槪不免爲俗尙所化,雖有耿介之操,居是里而所與遊者,皆渝薄便辟之類,則或有浮沈取容。雖有庸鈍之質,居足里而所與遊者,皆公正淳謹之人,則漸有淬厲之益,此里之不可不擇也。里名衆勝母,曾子不入,邑號朝家,墨子廻車,夫以里名之不美,尙不入,則其不居不仁之里,必矣。楚之咻難學齊語,叢麻之中,能成蓬直,此理不可誣也,在平人猶然,況君人之所與處者,可不擇乎?親賢士大夫時多,則自能薰陶德性,接宦官宮妾時多,則易致怠情志氣。是以,衛武公,大儆于國曰,自卿以下,至于師士,俾皆交戒,在輿位宁倚几居寢,莫不有箴,卒得睿聖之諡。此等處,伏願深加澄省。用人之際,益勉直擧錯枉之政,以至宦侍近習之屬,亦必進謹愼而退便侫,使前後左右日夕相接之臣,無一不正之人,則是亦我殿下擇里之方也,念哉懋哉。上曰,蠧者,何謂也?堉曰,蠧者木蟲也,嚙木肥己,故爲木之病者也,季氏所以富,卽不過取之公室而爲己之有也,故謂魯國之蠧也。上曰,君子去仁,惡乎成名,何義也?堉曰,仁是君子之實,名是君子之號,無實則名無依附處,所以不能成名也。今殿下,若無講學之事,則何以得講學之名乎?上曰,無論某事,宜皆然矣。堉曰,事事皆然,未有無其實而成其名者矣。上曰,富貴,不以其道得之,而不去也,被珍鼓琴,若固有之。是以,其道得之而安處也,如使舜殺一不辜,行一不義而得天下,則其不處,必矣。不處富貴,固是在我事,而至於貧賤,非我所能去,則不去二字,似未安妥,而此從當人心中事,爲言,其中有汲汲求去之心,則不可謂之不去也。又奏曰,賢人自治之道,當如是,而人君在上,若使無德者在位而享富貴,懷道者,處約而安貧賤,則豈不大爲君德之累乎?此等處深加澄省。凡於朝廷之上,必察其賢否而進退之,以至巖穴之間,亦求隱德之士而嚮用之,則野無遺賢,不獨專美於唐·虞矣。上曰,未見好仁者,惡不仁者,何義也?堉曰,好仁如好色,是誠心好仁也,惡不仁如惡惡臭,是誠心惡不仁也,苟能誠心好仁,則擧天下可好之事,無以勝此好矣。誠心惡不仁,則必遠暴慢,或恐不仁之來加於我也。上曰,好仁者旣不見,則下文曰,蓋有之矣。堉曰,當時世衰道微,好惡失正,故孔子三言未見,反復傷歎,初則泛言斯人之未見,中言未見力不足者,末言蓋有力不足者,特我未之見,一節深於一節,辭意不迫,指示之意,深且切矣。上曰,夫子我未見之訓,若以小學所言天下無好人云云之義,看之,則疑若迫切,而下有蓋有之文,是甚好矣。堉曰,聖聰尙記小學,欽仰萬萬。小學所云無好人,卽澆薄之人,一筆句斷之口氣也。是豈有道者之言乎?如孔子此訓,則當時之人,以仁爲高遠難行,逡循退托,不肯自來把持,故孔子深言力無不勝之理,導之使用力也,彼乃誣世之言,此則勸世之訓,兩義判然不侔矣。又奏曰,一日云者,非今日行之明日去之謂也,卽一朝奮發用力之謂也。
上在昌德宮。停常參·經筵。
李源命啓曰,右承旨李時愚,今日不爲仕進,卽爲牌招,何如?傳曰,允。
兵曹啓曰,巡綽法意,何等嚴重,而去夜左邊捕盜廳,不爲發巡云,未知緣何事端,而事未前有,萬萬驚駭。該廳大將許棨,爲先罷職,其罪狀,令該府拿問嚴勘,何如?傳曰,日昨奉牌,已是無前之擧,而今此闕巡,尤無所憚,極爲駭歎。此習漸不可長,爲先施以刊削之典。
政院啓曰,卽見兵曹草記,則去夜左邊捕盜廳,不爲發巡云,巡綽法意,何等嚴重,而無端闕巡者,事未前有,萬萬驚駭。該捕將所當重勘,而本院請推之外,無他可施之罰,何以爲之乎?敢稟。傳曰,已諭於騎省草記之批矣。
兵曹,以李熙絅爲左邊捕盜大將。
政院啓曰,左邊捕盜大將刊削事,命下矣。捕將重任,不可一刻暫曠,在前如此之時,有他邊大將兼察之例,今番則何以爲之?敢稟。傳曰,他邊大將兼察。
又啓曰,左邊捕盜大將,他邊大將兼察事,命下矣。兼察左邊捕盜大將吳一善卽爲牌招,聽傳敎,何如?傳曰,允。
兵曹啓曰,今四月初六日壬戌午正初刻十四分立夏,改火進上時,宗廟署·社稷署·永禧殿·永寧殿·孝定殿·景慕宮·宣禧宮·景祐宮·慶壽宮依例改火,奎章閣·議政府·承政院·漢城府一體頒火之意,敢啓。傳曰,知道。
兵曹口傳政事,以姜時永爲都摠管,尹致定·宋持養·兪章煥·吳致賢爲副摠管,李顯稷爲內禁將。
以黃海監司洪耆燮狀啓,瑞興府民家失火事,傳曰,當此農時,民家失火,聞甚矜惻。元恤典外,別加顧助,結構奠接之意,廟堂措辭分付。
義禁府啓曰,瑞山郡守李鎭昇,前郡守尹載善,沔川郡守李源弼,泰安前郡守吳宅善,大興前郡守崔遇亨,庇仁前縣監孔獻東,海美前縣監朴民煥等竝拿問處之事,傳旨啓下矣。李鎭昇·李源弼時在任所,尹載善下去忠淸道大興地,朴民煥下去牙山地,吳宅善下去京畿陽城地,孔獻東下去龍仁地,崔遇亨段,在外云,依例發遣府書吏羅將,拿來,何如?傳曰,待待命拿囚。
平安監司洪鍾應疏曰,伏以臣,待罪見任,逖違耿光,歲今一周又有月,而依斗戀結之忱,與春俱深,臣冒據匪據,夙夜懍慄,懼不克一日堪承,而黽勉蹲仍,戛戛乎僅挨到今矣。曩自受命以來,簡畀之所隆摯,彝性之所感激,非不欲策勵鈍拙,抖擻庸孱,思效萬一之對揚,而無奈蚊負不勝其力,駑材莫化其質,一切尸素,隨事僨誤之實,不惟臣循省自悼,亦莫逃於階前萬里之明矣。噫,藩守之責,豈徒然哉?仗恃赫下之威靈,宣布被西之恩德,守宰之臧否而董察焉,奸猾之橫恣而鎭慴焉。風俗之渝淆,民生之困悴,而矯化焉,懷保焉者,乃是熙朝命職之本意,亦臣所以藉手而仰塞者,亶不外是,臣於斯數者,蔑一試效。藉使因循彌縫,姑幸無事,其昧於量入,不思所以自處者,已非臣分之所敢安,矧今西民之力竭矣。固不敢逐條煩徹,重貽我聖上西顧之憂,而言乎弊源,則藏蠧伏鼠,無往非竇,言乎群情,則腐草浮苴,殆同離蔕。在昔全盛,金穀魚鹽之裕,人物邑居之繁,宛如昨日,尙爲士民父老所相傳詑,而今乃蕩殘仳㒧,生理日耗,烟火日疎,巿井掃如,營府枵然,滿目蕭條。只令人興吁,究其致此,已非時月驟至之祟,而加以挽近數年之內,客使我价,冠蓋織路,迎送之費,式月斯繁,句會計庸,則歲入也,不能當其出,補苴塗抹,而責酬焉,無以應其卒,供億闕於屢支,而至煩籌司之請移,貨泉竭於一省,而竟損慈城之別封。於是乎民邑竿頭之勢,不待僂指,可以反隅,關沿千里,杼軸皆空,庫儲百萬,簿書徒擁,而猶此括毛之憂,夜而繼日,無麪之托,朝不慮夕,殆若大病之澟澟垂盡,雖使明於上池者,專精審療,尙恐無十金之良劑。臣又陸陸悾悾然非其人也,是何異付軀命於庸醫之手,而坐待其殊乎?夫生財之有大道,救時之有良策,而才器所局,通變昧方,盤錯鈍鉅,判知其隨手缺滯,有臣如此,得不爲民國大狼狽乎?臣受國厚恩,與天罔極,百身隕結,報答無階,惟有一念銘鏤,寤寐如結,夷險燥濕,生死向前,以爲不報之報,而今玆所値,艱虞已到極處,較臣初到,又落下幾層矣,毫絲莫效,郵諐徒積,畢竟歸宿,辜負而已,貪戀而已。是豈臣矢心而所自恃乎?念臣,以翰墨間疎拙一書生,二春名地,領略全區,雄府畫營之內,旌纛棨戟,尙云盛矣,淸·浿長樾之間,江山臺榭,依舊勝矣。有時公暇,歌詠恩賜,留連自適,日享廩饍,沾沾與妻,煖飽爲樂,於臣身上則可謂得計,但四十州幾萬民命,殆汲汲乎近止,而恬然若不知不聞,袖手閒坐於刺史之堂,則古今天下,寧有如此方面之臣乎?無寧早自卸退,以贖旣往,爲追來補愆之地,臣之宜去而不可久留者,決矣。臣受氣綿脆,自少善病,一生爲命,只恃茶藥,犬馬賤齒,又迫蒲柳之秋,宿祟益痼,惟朝夕是虞。一自西來,機務之甚劇,而調將失宜,水泉不伏,而證形迭發,精力漸耗,榮衛隨敗,頑痰客火,投間衝肆,煩轉達夜,睡不交睫,辛楚竟晷,飮不盈籥,尫羸澌脫,枵殼徒存,尋常簿書之按例署判者,每患其愆稽,尙何望乎,職思其責,稱得一事哉?然則承流察俗之地,適足爲賤臣養疴之坊,妨公病民,害將安歸?中夜繞壁,轉益惶蹙,病上添病,靡所自措,臣情到此,吁亦戚矣。今臣之疾聲呼籲於天地父母者,誠以公私兩病之有無窮憂也,玆不得不力疾治疏,悉暴衷懇。伏乞聖明,念民事之宜重,軫賤疾之難强,仰稟東朝,亟遞臣所帶藩任,回授可堪,以幸一路,臣亦退以調治,庶延殘喘,不勝大願。答曰,省疏具悉。以若冠蓋之繁,而又添迎送之弊,則何補於民?卿其勿辭,益勉懷保之責。
辛亥四月初六日午時,上御熙政堂。召對入侍時,參贊官朴來萬,侍讀官尹堉,檢討官李承輔,直閣鄭健朝,假注書徐相至,記注官朴賢楷·安永豐各持通鑑第二卷,以次進伏訖。上曰,史官分左右。缺承輔曰,神仙之說,極爲荒唐虛誕,決非可求而致之者也。漢武則惑於長生之術,有此妄擧,終身役役,迷不知悟,可勝慨惜?凡人之壽夭,皆有天定,豈能以人力所可脩短之也?昔帝堯年百十八,舜·禹年皆百歲,文·武亦皆九十餘,而未聞以仙術,益其壽也。賢聖之君,代天爲功,修德行惠,則自天佑之,降爾遐福,以致歷年之久遠,此固天人相感之理也。設若見仙人而延壽,則周穆王,與西王母,宴於瑤池云,宜若長生,而周史特書穆王之崩,此豈非不可信之明徵著驗耶?若使武帝,素有學問之力,遵行堯·舜·文·武之經法,則寧有是哉?人君出治之本,宜遵古聖之經法,而欲遵經法,當力行學問之工而已矣。伏願於此懋念焉。又奏曰,欒大初見武帝,自言安期羨門之屬,可以致之,而臣恐效文成,則方士皆掩口,而不言云爾,則武帝之初,誅文成而隱之者,欒大業已知之矣。其所隱之者,豈非有累於王政乎?及聞欒大之言,甚親愛之,始也封侯,賞賜甚多,以衛太子之妹,妻之,終又拜爲五利將軍,貴震天下,而及其入海求神也,使人隨而視之,竟不得神仙矣,以爲,誣罔腰斬。以此觀之,以一言而尊貴之,以一事而殺戮之,武帝用人之事,若是其妄矣。上曰,慘刻,何謂也?承輔曰,慘毒刻深之謂也。又奏曰,倪寬素治尙書,而家又貧寒,爲人傭賃,帶經而鋤,休息則誦讀之。其工業之精篤,如此,而及爲左內史也,治績若是,其人讀書之效,無處不然。況人君治國之道乎?又奏曰,武帝所得寶鼎,卽黃帝神鼎云,而公孫卿言,黃帝採首山銅,鑄鼎荊山下,鼎旣成,有龍垂髯,黃帝緣髯而升仙,群臣後宮從上者,七十餘人云,此說已極荒誕,而武帝聞其言曰,誠得如黃帝,吾去妻子如脫屣耳,何甚妄哉?上曰,離父母去妻子,而身獨爲仙,有何樂乎?承輔曰,聖敎至當矣。夫人之生斯世也,有父子焉,有夫婦焉,然後國而國道成矣,家而家道成矣。以子傳孫,傳之永世,此固無疆之福,而亘萬古不易之常理也。武帝歆羡於登仙,而言至有去妻子如脫屣之心,而設若羽化登仙,則棄其父母之墳廟,絶其妻子之倫理,身獨倏然升仙,盤遊於白雲之間,有何快哉,有何樂哉?堉曰,西域諸國,未嘗通中國,自武皇開邊之念一差,而卒致佛敎亂華,流毒後世,人君一念之起,可不愼乎?我東勝國,崇佛太甚,緇髡之多,遍于山谷,寺刹之麗,列于郡邑,而逮夫聖朝龍興,列祖繼述,衛道闢異之化,逈出前代,而優婆比邱之屬,不留都下,宜其遺俗盡去,而閭閻無識之徒,尙或禱子禱福,施財致誠,蠱惑心術,奔走波蕩,而操鉢掛珠之徒,擧是遊食之民也,生之者寡,食之者衆,民之困瘁,殆亦由玆矣。今我殿下,御君師之位,任導率之責,旣日講聖賢之書矣,復能禮之於身,成己成物,則正道自然大明於世,不待家喩戶說,而愚夫愚婦,皆知輪廻之必無是理,福祿之不可妄求,則異敎其何能滓穢正道乎?懋哉念哉。上曰,何謂燕·齊之間,獨能神仙乎?堉曰,蓋因土風之故也。燕·齊之間,俗多迂怪虛誕,而所謂三神云,在渤海碣石之間,故因而傅會之,其實,燕·齊亦無神仙也。上曰,秬黍,何物也?健朝曰,云云。堉曰,秬黍,黑黍也,一稃二米,聖世必出,以之定黃鍾而律度量衡,皆從此出也。上曰,慘刻,何謂也?堉曰,慘謂慘毒,刻謂刻薄。假令當收租之時,則督迫急促,不踰時限,正與闊狹相反也,上掩卷,堉曰,臣有冒昧仰達者矣。前後登筵諸臣之文識辭令,雖有淺深捷納之異,要之皆竭其知思,無敢有隱,冀裨聖學之萬一耳,筵前仰奏之際,言語支離,未敢知聖聰,一一領會否?自政院逐日記注,例爲進覽矣。伏願時賜垂察,則似不無一得之補,而亦爲察邇之盛德也。上曰,每爲取覽矣。堉曰,聖敎至此,不勝欽仰。
上在昌德宮。停常參·經筵。
李時愚啓曰,同副承旨韓啓源,今日不爲仕進,卽爲牌招,何如?傳曰,允。
以同副承旨韓啓源牌不進罷職傳旨,傳曰,只推。
以忠淸監司洪說模狀啓,連山縣民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
以慶尙監司李紀淵狀啓,薦新生竹筍,節候尙早,限內不得封進,惶恐待罪事,傳曰,勿待罪事,回諭。
政院啓曰,新除授左邊捕盜大將李熙絅,卽爲牌招,傳授命召及大將牌·傳令牌,何如?傳曰,允。
刑曹啓曰,卽接江原監司李謙在文移,則平康縣徒三年定配罪人朴龍東,限滿云矣。取考曹上配案,則龍東以行惡於堂叔母罪,戊申四月定配,今已限滿的實,依法典放送後,徒流案頉下事,分付道臣之意,敢啓。傳曰,知道。
又啓曰,今此擊錚人中明川奴化珍,爲其上典玄燾殺獄稱冤事,光州李東純,爲其父鉉求復讎事,扶安黃斗,爲其父水福定配請放事,鍾城吳永根,爲其父載植定配請放事也,月前因其煩瀆,仰請勿施,曾未幾日,復申前說,肆聒蹕路,無嚴,極矣。竝原情勿施,懲治放送,泮民李章孫等八路營閫邑鎭及民人都會處,使渠輩乞令設庖者也,猥雜之辭,驚動天聽,揆以紀綱,萬萬痛惡。原情勿施,考肆重勘,何如?傳曰,允。
辛亥四月初七日巳時,上御熙政堂。召對入侍時,參贊官林肯洙,侍讀官金會明,檢討官朴商壽,直閣鄭健朝,假注書徐相至,記注官安永豐·金龍翼各持通鑑第四卷,以次進伏訖。
上在昌德宮。停常參·經筵。
自午時至人定,灑雨下雨,測雨器水深五分。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
司僕寺官員,以一二提調意啓曰,旌義前縣監金鍾輨遞任進上馬二匹,今纔上來,禾毛色別單書入,依例內廐立養之意,敢啓。傳曰,知道。
政院啓曰,合辭許久闕啓,事甚未安。未肅拜·呈告人員,竝卽牌招,何如?傳曰,允。
傳曰,明日出宮內門路,以協陽門爲之。
上護軍金左根疏曰,伏以臣於,軍旅之事,據所匪據也久矣。叨冒之跨一朞,周流之爲兩營,以臣揆臣,卽亦愚不自量之甚,而特以管轄不至繁殷,票領之本自鮮少。妄欲粗效一日之責,以仰副曠絶之隆毗,而奈臣儒懦,學之未能,將見其弛緩之極,鈐束無方,蚤夜憂懼,莫知攸屆。今又進進不已,猥蒙元戎特簡矣。五衛之制尙矣。自三數百年以來,凡師衆營陳之盛,金穀需儲之峙,與夫安危所寄,臧否攸托,莫有與訓局京者,故號曰元戎,卽史所稱大將軍也。夫以趙充國·辛慶忌之忠勤老鍊計慮之士,不過爲右將軍左將軍而止。大將軍之不常設,而只以其名,兼摠於大司馬者,匪靳其位也,所以難其任也。國朝軍制之中更沿革,固屢矣,而由今觀之,訓局之任,非左右將軍之比也審矣。所以上授而下受,率皆極于城腹心之選,而肺腑之地,委寄愈隆。臣父臣兄之所嘗涉履,而遺範餘制,尙有未泯者存焉。臣以言乎公朝,則骪骳庸昧,不足以折衝樽俎,以言乎私門,則荒墜忝辱,不足以趾繩墨規矱。徒使軍心解體,師律失紐,駸駸有夷而復夷之虞,則其於公私害病,臣雖欲詭諉而恬有之,無其說矣。若曰將兵一也,輕重辭受,無甚差殊云,則臣則曰一之再之,已誤之又誤。況可以左兜右攬,朝除夕遷,以三軍總萃之重,若資格陞敍者然乎?嗚呼,夷險燥濕,惟命之所使,顧臣所處之地也。殫竭鞠瘁,其身之不有,顧臣所矢之心也。崇飾禮讓,退托不能,自是朝廷士大夫之事,則又非如臣者流,所敢效也,而揆分量能,濫溢之莫居,避要投閑,消受之是圖。聖上所以庇覆於臣,而臣之所以仰望我聖上者,判不在於職任之有無,事務之緊歇,則臣安得不刳剔衷私,顒俟處分乎?受符縱緣紀律,守株厥惟量度,惟聖慈曲賜鑑諒,仰稟東朝,亟遞臣訓鍊大將之任,以重戎事,以安私分,千萬幸甚。答曰,省疏具悉。卿其勿辭行公。
護軍兪章煥疏曰,伏以臣本匪材,濫躋宰列,其於任職居官,毋論大小閑劇,固無一能之可取,前後數十年之間,非但歷試蔑效,亦嘗隨任瘝曠,居常負愧,以榮爲懼,乃者待罪京兆亞尹也。大僚筵奏,申禁屠技,又爲甘飭本司,臣以迷愚之資鈍劣之才,旣不能以對揚筵敎,又不克奉承廟飭,以至有事體之有損,罪至譴罷,臣於是悚惶震惕,縮伏自訟,曾未幾何。伏蒙特點,授臣以摠管之任,恩敍繼降,且惶且蹙,益不知措躬之所也。蓋其當初溺職之失,實由束吏之不嚴,是誰之罪也?及今追省,自愧自悚,聖恩雖感於莊滌,私忱冞切於惶蹙,顧何敢憑恃寵命,晏然冒進哉?玆敢冒控衷懇,仰瀆崇嚴,伏乞聖明,俯賜鑑諒,亟遞臣新授職名,仍勘臣當勘之律,以安私分焉。答曰,省疏具悉。往事何必追提?卿其勿辭行公。
大司成趙台淳疏曰,伏以臣於本月初五日,伏奉除旨,以臣爲成均館大司成者,聞命周章,靡所措躬。臣以常調一末蔭,晚玷文纓之列,猥從衣緋之後,而知識本自庸魯,筋骸又復衰頹,譬如踡跼之步而驟入天閑,擁腫之材而濫托鄧林。觸處生割,隨事强澁,其不堪備任使而階進取,卽臣自知而審,自揆之所悉也。今此誤恩,是豈寢夢僥覬也?臣雖不敢以職名重輕,較絜揚確,妄效禮讓之美,而抑以所覩聞言之,熙朝名雋之塗軌,而王國衿紳之爲楷式,必由此之選,而由此之委其成焉。無素修之業,則不可以迪儒敎,非積劬之學,則不可以品詞英,臣於此竝蔑如矣。業焉而早失師受,學焉而晚益蒙嬉。祿仕調補,浮沈郡邑,數十年來,遂復乾沒於趁期會督科徵之役而已矣。顧臣本領,已自如此,今以方寸之木,强其齊於岑樓,衣冠乎猿狙,鍾鼎乎鶢鶋,則其不爲旁觀所齒冷而有識所竊歎也,幾希矣。伏況唱名未及周歲,不過是渺末新進,而糠秕前揚,裒然先於林立之彦,公而有積薪之憂,私而增集木之懼,此豈細故也?非不知妄自退托,有涉屑越,竭蹶趨膺,安於義分,而職事之綦重,賤分之無堪,以滋恭爲恭,略暴衷悃,冒瀆崇聽,僭踰之極,罪戾彌深。伏乞聖明,俯賜鑑諒,仰稟東朝,亟遞臣所授新銜,以重公器而全微諒,千萬幸甚。省疏具悉。爾其勿辭察職。
辛亥四月初八日巳時,上御熙政堂。召對入侍時,參贊官李時愚,侍讀官金會明,檢討官朴商壽,直閣鄭健朝,假注書尹正求,記注官金龍翼·玄基濬,各持通鑑第四卷,以次進伏訖。
上在昌德宮。停常參·經筵。
大王大妃殿進御歸茸君子湯,自明日停止事,榻前下敎。
進御加味拱辰湯,自明日停止事,榻前下敎。
政院啓曰,明日常參·經筵,取稟。傳曰,停。
詣徵定殿,入齋室後,藥房·內閣·政院·玉堂口傳問安。答曰,知道。展拜還入齋室後,藥房·內閣·政院·玉堂口傳問安。答曰,知道。
還宮後,藥房·內閣·政院·玉堂口傳問安。答曰,知道。
政院啓曰,卽者義禁府都事來言,今日動駕時,衛外鳴錚罪人金昌元等九名,移送秋曹云矣,敢啓。傳曰,知道。
司饔院官員,以監膳提調意啓曰,鷹師契貢人等呼訴內,京貿山雉,今已垂乏,將無以封進云,依前傳敎定式,明日爲始,各殿宮日下生雉,以活雞全數代封之意,敢啓。傳曰,知道。
辛亥四月初九日巽時,上詣徽定殿。展拜入侍時,行都承旨金炳冀,左承旨李源命,右承旨李時愚,左副承旨朴來萬,右副承旨林肯洙,同副承旨韓啓源,缺提學金左根·趙斗淳,檢校直提學金炳冀,直提學鄭基世,檢校直閣鄭㝡朝,檢校待敎金炳德·金輔鉉·尹滋悳以次侍立。時至,通禮跪啓請外辦,上具白布裹翼善冠·白袍·白布裹烏犀帶,乘輿出宣化門,藥房提調李景在,副提調金炳冀進前奏曰,侵早勞動,聖體,若何?上曰,一樣矣。由協陽門,至延英門外,降輿步過還乘輿,至仁政門外,降輿乘輦,出敦化門,至慶熙宮,興化門外,降輦乘輿,至齋室門外,降輿入齋室,少頃,詣版位,行禮如儀,詣殿內奉審訖。還入齋室,少頃,乘輿出興化門,降輿乘輦,入敦化門,至仁政門前,降輦乘輿,至延英門前,步過乘輿,入協陽門,承旨請出標信解嚴,由宣化門還內,諸臣以次退出。
上在昌德宮。停常參·經筵。
藥房提調李景在,左副承旨朴來萬啓曰,徽定殿展拜,勞動旣多,伏未審夜間,聖體若何,臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
政院啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
大王大妃殿傳曰,書香閣大奉審時,憲宗大王御眞標題,原任直提學趙秉駿,檢校直提學金炳冀,直提學鄭基世書之。
政院啓曰,江原道暗行御史李啓善,以其身病,擔詣闕外,不爲復命,馬牌鍮尺,事目冊及書啓,使下吏替納,事體所在,誠極未安。從重推考,何如?傳曰,允。
傳曰,全羅右道暗行御史入侍。
義禁府啓目粘連,向前尹庠一亦,結米添價,自致民怨,不可以囚供,有所容貸,兪莘煥亦,結剩錢一切取用,俵餘災竝無歸屬,焉逭重勘?李魯榮亦,査餘結取用,合施重勘,竝只以此照律,何如?啓,依允。
又啓目粘連,向前吳相昱·尹璟等亦,身在入直,武兼之空番擅出,全然不察,溺職之罪,在所難免,趙得林亦,被論非止一段,無論事實之如何,旣有繡啓臚列,難以參恕,沈碩奎亦,免稅加排,仍歸官用,不可以囚供分疏,崔鏶亦,還逋之全不擧論,外他鄙瑣,不必盡論,張照亦,大同錢無難攛挪,罪難容貸,金鍵亦,災結俵餘,官況取用,揆以經法,焉逭當勘?金近喜亦,結價之濫捧,赴役價之勒捧民間,俱是非法,李象愼亦,以移轉更爲詳定,惟待籌司指揮,而倉簿不可過時,籌關纔到歲後,則以未捧修報,勢所必至爲供,其言非無可據,而揆以糴政,有難全恕,李奎憲亦,稅米之防納,結價之濫捧,已係法外,竝只以此照律,何如?啓,依允。
又啓目粘連,向前吳致賢亦,推捉郡邑,賂行冊幕,吳宅善亦,結剩條之犯用,賣任債之勒捧,經法所在,不可容貸,孔獻東亦,凡事委吏,勒貸富民,李聞榮亦,軍丁之頉給,詞訟之有賂,不可以囚供分疏,有所容貸,李熙敬亦,軍丁虛錢私捧,贖錢富民勒貸,竝只以此照律,何如?啓,依允。
又啓目粘連,向前孫興仁亦,莫重禁直,擅自徑出,揆以法綱,事極無嚴,所當照勘,而律無襯合,直施以定配之典,何如?啓,依允。
兵曹啓曰,宣傳官任弘模,身病猝重,無望供職,呈狀乞遞,改差,何如?傳曰,允。
辛亥四月初十日申時,上御熙政堂。大王大妃殿垂簾,全羅右道暗行御史入侍時,同副承旨韓啓源,假注書徐相至,記注官安永豐,別兼春秋鄭健朝,御史趙雲卿以次進伏訖。上曰,史官分左右。上曰,御史進前。雲卿進前,上曰,遠路無事往返乎?雲卿曰,王靈攸在,無事往還矣。上曰,今見書啓,則前完伯南秉哲,無論列之事,而其於遞歸之後,處義何爲也?雲卿曰,前道臣處義,臣所不知也。上曰,其論列者,則幕裨事也。雲卿曰,然矣。上曰,秉哲旣有實病,委任於幕裨,而於此之際,無難容奸,豈有若此之無狀者乎?雲卿曰,戶裨卽首幕也,道臣以其有病也。故每事多所信任,而不思裨益,欺蔽主將,至於濁亂之境矣。上曰,道內守令治不治,果何如乎?雲卿曰,臣掌二十八邑,皆是近來新莅之人,無三年久居者,故治績別無優劣之顯著者矣。上曰,沿路麥農,何如?雲卿曰,湖南右道長城以南與海邑,則以今觀之,難免不熟之歎。湖西·畿內之地,則稍稍有勝於此矣。上曰,沿路別無流丐者乎?雲卿曰,去年穡事,以湖南一道觀之,未免歉年,而賴其屢豐之餘,雖無流丐之類,而民之聊生,自多困悴矣。上曰,史官就座。仍命御史先退。又命退,承史以次退出。
上在昌德宮。停常參·經筵。
傳曰,摠裁官有闕之代,前望單子入之。
摠裁官前望單子入之,判府事金道喜落點。
傳曰,同副承旨許遞,前望單子入之。
承旨前望單子入之,鄭翊朝落點。
政院啓曰,明日常參·經筵,取稟。傳曰,只晝講。
都摠府啓曰,今日入直內三廳武兼禁軍及軍兵習射技放,請出標信。傳曰,知道。
林肯洙啓曰,臣與同副承旨韓啓源伴直矣。纔已許遞出去,伴直無人,左副承旨朴來萬,所當牌招,而拘於廳規,不得牌招,何以爲之?敢稟。傳曰,牌招。
義禁府啓曰,時囚罪人孫興仁,施以定配之典議處公事,判付內依允矣。孫興仁全羅道靈巖郡定配,而以議啓內辭意,具罪目,發遣府羅將,押送配所,何如?傳曰,允。
御營廳啓曰,本廳千摠申命溫,身病甚重,勢難察任,改差,何如?傳曰,允。
領府事鄭元容箚曰,伏以臣向以先壠往省時,從便往來之意,囚僚相筵達,伏蒙許施之敎矣。賤病近益添加,竊欲就鄕廬調治,而此際縻史局之銜,前年叨此任時,陳辭蒙恩諒,蓋以編授總管之地,非如臣昏憒所可稱塞,而亦以事體之不敢於專且久也。今所當辭,與前無異,而況病狀之比前愈劇乎?日來又患痰積,委頓蕙綴,萬無自力彈束之望,伏乞聖明,俯賜鑑諒,仰稟東朝,亟解總裁之任,以便公私焉。答曰,省箚具悉卿懇。愼節奉慮,所辭總裁之任,今姑勉副,卿其安心調理。仍傳曰,此批答,遣史官傳諭。
上在昌德宮。只晝講。
政院啓曰,明日常參·經筵,取稟。傳曰,只晝講。
政院啓曰,同副承旨鄭翊朝,時在慶尙道安東府任所,斯速乘馹上來事,下諭,何如?傳曰,許遞,前望單子入之。
承旨前望單子入之,李在鶴落點。
傳曰,左副承旨許遞,前望單子入之。
承旨前望單子〈入之〉,柳興奎落點。
政院啓曰,新除授同副承旨柳興奎在外,斯速乘馹上來事,下諭,何如?傳曰,許遞,前望單子入之。
承旨前望單子入之,洪翼燮落點。
吏曹啓目粘連,觀此江原道暗行御史李啓善書啓,則淮陽府使朴斆默,農時獵發鹿茸勒買,本府結價騰高,無意釐正,爲先罷黜,令該府拿處,鐵原府使金箕祖,毛雉錢加斂,火粟錢準捧,祥雲察訪李璋溥,杖或濫酷,婢嬖干政,上項一邑守令,一驛察訪,竝罷黜,原州前判官金近喜,過去商之二包蔘,無端屬公,加乞執卜之一痼瘼全不察奸,襄陽前府使柳基豐,修衙後餘錢,難免染指,遞等時差吏,謗遺聒耳,平海前前郡守柳之奫,遞歸時副吏房差出,爲二十人,旌善郡守徐慶輔,衙祿米價之過重,吏緣奸計,添結價之仍徵,甘爲舊謬,蔚珍前前縣監成永龜,結餘錢自歸乾沒,遞歸時賣鄕,狼川前縣監權秉德,戊申冬倉色自下加作之還,至爲一千三十兩之多,橫城前縣監李儒龍,酷刑勒責,至於吏任,無一不賣,封山犯斫,保安前察訪南大儒,詳定執價太高,新起家舍於原州,有家近之弊,上項七邑前後守令,一驛前察訪,竝令該府拿處,襄陽府使洪運謨,火粟稅入,官況補用,鐵原前前府使具鏘和,鄕任出帖,吏窠許仍,不無瑣謗,上項兩邑前後守令,竝從重推考,江陵前府使朴曾壽,病實侵尋,無望振刷,推考,金城縣令金在獻,官納之蠲減,民役之防給,隨處蒙惠,每歲優老,村均米肉之惠,常時束吏,民忘侵渙之苦,金化前縣監趙然天,軍布無徵骨之冤,移來還耗條,亦自廩捧而替當,安峽縣監姜溍,吏奴逋之精實分捧,民庫錢之撙節經用,氷丁錢山火稅,自官蕩減,勸民勤作,課士讀書,茂績之著,蔚爲全省之最,上項三邑前後守令之實績茂著,合施褒奬,金在獻,姜溍等,似當竝施陞敍調用之典,趙然天似當施以兒馬賜給之典,係干恩賞,不敢擅便,上裁。監司李謙在,獄訟衡平,多有冤枉之伸,土豪鋤治絶無武斷之弊,道臣體重,今姑勿論,其餘前後守令·察訪,績乏優異,疵無顯著,竝置之,其外中軍·營將·邊將,令兵曹稟處,何如?啓,依回啓施行爲良如敎。
又啓目粘連,觀此全羅右道暗行御史趙雲卿書啓,則咸悅前縣監鄭基重,海南前縣監張龍逵,繡啓旣請令攸司稟處,更無可論,羅州牧使金在敬,加作米租,合爲二千一百十四石,分房捧結,至爲三千餘兩之多,珍山郡守尹會善,還分之減削斗數,災條之混徵結斂,人言狼藉,上項兩邑守令,竝爲先罷黜,令該府拿處。全州前判官金佐鉉,萬餘石還逋,一直虛勘,幾千石軍簿,全委吏手,還戶吏拔戶之債,至爲三萬六千兩,而矇然不察,靈光前郡守權馥,書員之百金行貨,座首之七百捧賂,醜談尙傳,高山縣監柳譱,御史錢名色,自是殖利補役,而更加一分之邊,怨則頗多,興德前縣監韓錫基,己酉請得輪回宮結於營門,而剩餘錢五百四兩,不入於補逋,歸屬無處,咸平前縣監許傳,勒差座首,至有五百金之冤徵,圖奪分房,實由二百緡之暗投,上項五邑前後守令,竝令該府拿處。礪山府使崔弘德,時有苛政,難保吏言之無怨,推考,高敞縣監張鳳羽,檢由也親行三次,按獄也躬察十反,吏不敢食,殘村無警夜之歎,民今有袴,闔境騰來暮之謠,究其實績,最於列邑。治績若是茂著,似當施以兒馬賜給之典,係干恩賞不敢擅便,上裁。監司李裕元,捐廩恤貧,十邑之窮民頌惠,築城增固,幾年之頹堞改觀,前監司南秉哲,民瘼則矯救之,邑治則詳定之,全省拭目,庶幾回甦,道臣體重,今姑勿論,至於戶裨梁健植之所犯,如是狼藉,不可置而不治,令攸司勘罪,其餘前後守令·察訪,旣乏優績,亦無顯疵,竝置之,其餘閫帥·中軍·虞候·營將·邊將·監牧官,令兵曹稟處,何如?啓,依回啓施行爲良如敎。
政院啓曰,卽者漢城府官員來言,山訟擊錚,當爲回啓,而判尹洪二字缺未肅拜,次堂例不得擧行云,判尹卽爲牌招,何如?傳曰,允。
義禁府照目粘連,忠淸前監司趙得林矣本府議啓內,被論不止一端,而所供雖爲分疏,承流之責任何如,委畀何如,無論事實之如何,旣有繡啓臚列,揆以法律,難以參恕,以此照律罪,杖一白收贖,告身盡行追奪,流三千里定配,私罪,奉敎依允爲旀,功議各減一等爲良如敎。
又照目粘連,洪州前牧使李聞榮,舒川前郡守李熙敬等矣本府議啓內,李聞榮段,軍丁之頉給,詞訟之立落,旣云有賂,雖無公納之犯用,諸條臚列,若是狼藉,不可以囚供分疏,有所容貸。李熙敬段,軍丁虛錄私捧,贖錢富民勒貸,賣鄕賣任等所犯,狼藉無餘,經法莫嚴,罪難容貸,竝只以此照律罪,各杖一百收贖,告身盡行追奪,流三千里定配,私罪,奉敎依允爲旀,竝只功議各減一等爲良如敎。
又照目粘連,溫陽郡守尹庠一,全義前縣監兪莘煥等矣本府議啓內,尹庠一段,結米添價,自致民怨,剩錢取用,已著現贓,不可以囚供自明,有所容貸。兪莘煥段,結剩錢則一切取用,俵餘災則竝無歸屬,已極無憚,賣鄕捧賂,各樣徵贖,俱係不法,焉逭重勘?竝只以此照律罪,各杖一百收贖,告身盡行追奪,流三千里定配,兪莘煥又三年禁錮私罪,奉敎依允爲旀,尹庠一段,功減一等,兪莘煥段,功議各減一等爲良如敎。
又照目粘連,泰安前郡守吳宅善,庇仁前縣監孔獻東等矣本府議啓內,吳宅善段,結剩條之犯用,賣任債之勒捧,數甚夥多,囚供雖云發明,繡論若是指的,經法所在,不可容貸。孔獻東段,凡事委吏,雖緣生疎,勒貸富民,已有瑣謗,揆諸經法,難以參恕,竝只以此照律罪,吳宅善杖一百收贖,告身盡行追奪,流三千里定配,孔獻東杖一百收贖,告身盡行追奪,徒三年定配,竝只私罪,奉敎依允爲旀,吳宅善段,功議各減一等,孔獻東段,功減一等爲良如敎。
又照目粘連,丹陽前郡守張照,新昌前縣監金鍵,天安前郡守金近喜等矣本府議啓內,張照段,大同錢之無難攛挪,雇馬錢之歸屬不明,俱係法外,罪難容貸。金健段,災結俵餘,官旣取用,吏亦偸弄,揆以經法,焉逭當勘?金近喜段,結價之濫捧,剩錢之取用,稱有依據,而結餘錢之盡歸私橐,赴役價之勒捧民間,俱是非法,在所難貸,竝只以此照律罪,張照杖一百收贖,告身盡行追奪,流三千里定配,金鍵杖九十收贖,告身盡行追奪,徒二年半定配,又三年禁錮,金近喜杖一百收贖,告身盡行追奪,流三千里定配,竝只私罪,奉敎依允爲旀,竝只功議各減一等爲良如敎。
又照目粘連,昌平縣令李象愼矣本府議啓內,以移轉更爲詳定,則其所區劃,惟待籌司指揮,而倉簿不可過時,籌關纔到歲後,則以未捧修報,勢所必至爲供。其言非無可據,揆以糴政,有難全恕,以此照律罪,笞五十收贖,解見任別敍私罪,奉敎依允爲旀,功減一等爲良如敎。
又照目粘連,利川前府使沈碩奎矣本府議啓內,免稅加排,仍歸官用,防役添付,易致襲謬,不可以囚供分疏,有所參恕,以此照律罪,杖一百收贖,告身盡行追奪,徒三年定配,私罪,奉敎依允爲旀,功議各減一等爲良如敎。
又照目粘連,兵曹佐郞吳相昱,都摠府經歷尹璟等矣本府議啓內,身在入直,武兼之空番擅出,全然不察,溺職之失,在所難免,竝只以此照律罪,各笞四十收贖,附過還職,竝只私罪,奉敎依允爲旀,竝只功減一等爲良如敎。
又照目粘連,喬桐前府使吳致賢,長湍前前府使具性喜等矣本府議啓內,吳致賢段,推捉郡邑,賂行冊幕,自歸不察,牛贖之橫徵,罪難參恕,具性喜段,大同之高價挪用,徵番之饒戶捧賂,數則不著,事難參恕,竝只以此照律罪,吳致賢杖八十收贖,奪告身一等,具性喜杖一百收贖,告身盡行追奪,竝只私罪,奉敎依允爲旀,竝只功議各減一等爲良如敎。
又照目粘連,陽智前縣監崔鏶矣本府議啓內,還逋之全不擧論,糴法至重,公貨之私自輸送,律文莫嚴,外他鄙瑣,不必盡論,以此照律罪,杖一百收贖,告身盡行追奪,流三千里定配,私罪,奉敎依允爲旀,功減一等爲良如敎。
又照目粘連,牙山前縣監李魯榮矣本府議啓內,査餘結取用,作伕中剩條,加下錢不報,摠論諸犯,數甚夥多,揆以經法,合施重勘,以此照律罪,杖一百收贖,告身盡行追奪,流三千里定配,而以其年七十一,依律文收贖,只告身盡行追奪,私罪,啓奉敎依允爲旀,功議各減一等爲良如敎。
又照目粘連,驪州前牧使李奎憲矣本府議啓內,稅米之防納,結價之濫捧,已係法外,至於各項錢犯用,數甚夥多,畢竟移錄於由吏,跡涉鄙瑣,罪難容貸,以此照律罪,杖一百收贖,告身盡行追奪,流三千里定配,而以其年七十,依律文收贖,只告身追奪,私罪,啓奉敎依允爲旀,功議各減一等爲良如敎。
館學儒生洪友燮等疏曰,伏以臣等頃以先正臣文烈公趙憲,文正公金尙憲,文敬公金集聖廡腏享事,猥有所陳懇,邇來四五朔之間,京外多士,連章屢籲者,至有七八次之多,而擧未蒙允兪之批,臣等聚首相顧,誠不勝萬萬抑菀。玆敢不揆僭越,荐瀆崇嚴,惟聖明垂察焉。夫三賢臣道德學問之實,允合從祀,非但臣等之言也,卽一國之公議也。乃殿下之洞悉無蘊者也。蓋趙憲專心庸·學,得力朱書,闢異端而立大節,金尙憲律身先自小學,繩尺不踰,秉執在於春秋,綱常永垂,金集淵源則敬承乎家庭,學問則篤著于禮書。是以先正臣宋時烈,讚述三賢,於憲則曰,間氣之鍾,純剛之性,充之以學問,輔之以師友,造詣高明,踐履純篤,孝悌通於神明,忠誠貫於金石,非堯·舜·湯·武則不言,非孔·孟·程·朱則不學。於尙憲則曰,其質淸而明,其氣剛而大,其志高而潔,其行方而直,所學正而精,所養深而厚,卒以明天理正人心,以繼箕子·圃隱之統。於集則曰,承累世積美之餘,聞詩禮淵源之訓,道尊德成,盎然如春和襲人,雖不怒而人莫不肅敬。蓋其學,專用心於內,故所存益固,所履益篤,而其所造詣,終至於此,役身於禮,以終其世者,此實近世學者不可及也。此其德行事業,塗人耳目之大略也。前後儒疏,竝陳其詳,今不必繁辭架疊,而所不敢知者,殿下之鄭重難愼,而一向靳許也。噫,文廟從祀之事體至重,誠如聖敎,雖臣等之愚,寧或不知?惟是三賢臣道業之盛,上焉以統接斯文,下焉以牖啓來許,瞽宗之饗,久爲一國公共之論矣。只緣事體之重,而不可遽擬於斯禮,則自漢唐宋以來,至于本朝諸儒賢配食兩廡者,亦豈不以事體之至重?致愼於厥初,而終至於公議之不可不從彝典,而或官秩以貤之,或節惠以褒之,或院宇而祀之,各隨其望實地位而隆殺焉。今此三賢臣之德之業,殿下前日之批,亦旣明燭其爲百世之師,則其所以崇報者,宜有所當行之禮矣。大抵三賢臣從祀之議,卽數百年來論定之公案,而其德業之實,最著於宋時烈狀德之文,亦粵我正宗大王丙辰批旨若曰,兩先正道德學問,實合從祀之列。又於文簡公臣鄭蘊祭文,論尙憲斥和之事曰,大老同德,華衮之褒,載在御製,炳如日星,先正定論,實爲後生佩持之符,而臣等之區區顒望於我殿下繼述崇儒之化者,亦所以仰成我正廟未遑之志事也。公論之發,迄至百年之久,而因循未就,此豈非斯文之闕典,而士林之齎恨乎?今以我殿下一初淸明之盛德至化,宜莫先於闡明儒敎,而特以事體之至重,不賜允從,則斯文闕典,無時可擧,士林齎恨,玆益甚焉。此臣等所以相率叫閽,不避瀆擾之罪也。伏願聖明,亟命有司,特擧先正臣趙憲·金尙憲·金集陞廡之儀,以闡儒化,以伸公議。省疏具悉。疏辭雖又如此,批實無出於前日矣。更勿煩瀆,退修學業。
辛亥四月十二日午時,上御熙政〈堂〉。晝講入侍時,同知事朴齊憲,特進官徐戴淳,參贊官朴來萬,侍讀官李維謙,檢討官李承輔,假注書南鍾順,記注官玄基濬,別兼春秋鄭健朝,各持論語第二卷,以次進伏,武臣申紹進伏楹外訖。上曰,史官分左右。缺承輔曰,志於道三字,此是聖人遏人慾存天理之戒也。雖欲求道,而役於衣食,則人慾長而天理消矣。不恥道學之不若人,以惡衣惡食恥於人,則不過卑陋庸常之人也,何足與議哉?夫悅口之珍味,雖人所嗜,而不若道德之得於心也。便體之錦衣,亦云所好,而不如道義之存諸中也。孟子曰,飽乎仁義,不願人之膏梁之味也。令聞廣譽施於身,不願人之文繡也。此皆深戒後學之辭,而人君則宜若無衣食之累,而苟不志於道,則終爲物慾所蔽,心常外馳,而自衣服飮食,以至宮室玩好,窮奢極侈,以盡其所欲,則累於大德,而國安得治乎?志於道之工,尤爲切實於人主之學問,此等處推類玩味,則將有補於聖學矣。伏願懋念焉。
上在昌德宮。只晝講。
傳曰,再明日次對,勿拘齋日,依例來會。
傳曰,知申許遞,前望單子入之。
兵曹口傳政事,護軍金炳冀。
政院啓曰,吏曹郞廳來言,守令多窠,政事,取稟。傳曰,當日爲之。
又啓曰,左承旨李在鶴,時在全羅道光州牧任所,斯速乘馹上來事,下諭,何如?傳曰,許遞,前望單子入之。
承旨前望單子入之,洪鍾英·趙道淳落點。
又啓曰,卽者吏曹郞廳來言,政事當日爲之事命下,而行判書李憲球,參判徐戴淳,俱以病不來,參議金在淸陳疏,判書·參判,竝卽牌招,何如?傳曰,允。
又啓曰,行吏曹判書李憲球,參判徐戴淳牌不進推考傳旨,今方捧入,而開政命下之後,如是違牌,事甚未安。參議金在淸疏批未下,判書·參判,竝更牌招,何如?傳曰,允。
吏曹啓曰,奉常寺正李鎭默,以其身病,呈狀乞遞,改差,何如?傳曰,允。
吏曹啓曰,侍從臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十以上人,別單書入之意,敢啓。傳曰,知道。
又啓曰,喬桐前府使柳永魯,未滿十朔遞罷矣。所授加資,依法典還收之意,敢啓。傳曰,知道。
又啓曰,水原府判官,今當差出,而本府以營下劇邑,物衆地大,素稱難治,不可不擇差,他道有聲績已準限·未準朔守令,竝擬,何如?傳曰,允。
有政。吏曹參判徐戴淳,兵曹判書李嘉愚進。政事冊無以李在鶴爲知春秋,李鶴秀爲弘文提學,趙然明爲羅州牧使,申在順爲光州牧使,李時愚爲安東府使,鄭文升爲利川府使,申命洪爲鐵原府使,柳興奎爲淮陽府使,鄭基轍爲珍山郡守,同春秋單李在鶴,校書著作單鄭昌休,兼喬桐府使單柳信儉,今加嘉善加資事承傳,幼學權若奎今超通政,年七十,侍從臣持平權敎準父加資事承傳,兼春秋單羅時鏞,兼華寧殿令單趙奎淳,故佐郞李根祐贈吏參弘提例兼,同春秋李在鶴考,兼掌令朴鳳欽減下,贈戶正柳昌國贈執義,忠節卓異加贈事承傳,故學生李亮淵,故通德金警鐸,以上贈童〈蒙〉敎〈官〉,孝行卓異贈職事承傳,前喬桐府使柳永魯今降折衡。
再政。以李昌在爲瑞興府使,趙奎淳爲水原判官,以下缺。
三政。以金世鎬爲務安縣監。
兵曹啓曰,五衛將權度經·韓容默·柳尙濂·池若淵,忠翊衛將金履昇,俱以病難供職,呈狀乞遞,竝改差,何如?傳曰,允。
又啓曰,同知中樞府事趙德永,病在鄕廬,上來無期云,內禁衛將尹致逈,身病猝重,無望供職,呈狀乞遞,竝改差,何如?傳曰,允。
兵批啓曰,京畿水使,今當差出,而當品中可擬之人乏少,堂上他道兵使及曾經兵使,竝擬,何如?傳曰,允。
兵批,以金炳冀爲同知,金德喜爲副摠管,李儒增爲宣傳官,姜鎭午爲內禁將,元五常·韓景浩·鄭錫璜·李民璜爲五衛將,金鎔爲忠翊將,柳信儉爲京畿水使,李龍求爲管城將,洪大恒爲法聖僉使,安光榮爲馬梁僉使,朴玄壽爲古群山僉使,金厚載爲彌助項僉使,金明燦爲金甲島萬戶,黃土岐權管單張晉翰,同知單金履昇,僉知單李晉翼。
再政。兵批啓曰,慶尙左兵使,今當差出,而擬望之人乏少,同道及他道水使,竝擬,何如?傳曰,允。
以李肇淵爲慶尙左兵使,同知單李民璜,僉知三單姜鎭午·元五常·金鎔。
三政。以許燮爲全羅左水使,同知單吳道顯,僉知二單韓景浩·鄭錫璜,兼鐵原防禦使單申命洪。
兵曹啓目粘連,觀此江原道暗行御史李啓善書啓,則三陟營將許潤,海蔽釐正,無難毁劃,繡啓旣請道査勘處,令該道卽爲査實論勘之意分付,而其餘中軍營將,別無優績,亦無顯疵,竝置之,何如?啓,依允。
又啓目粘連,觀此全羅右道暗行御史趙雲卿書啓,則法聖僉使李明瑞,昨年漕運致敗也,光州米八十四石,混入於臭載中,偸食者乍囚旋放,醜談難掩,古群山僉使金相楫,漁稅松贖,自官取用,而儲米瞞報營門,竝爲先罷黜,令該府拿處,南桃浦前萬戶徐星祿,留布錢及藥丸價,竝爲乾沒,智島前萬戶金箕斗,貪虐無比,竝令該府拿處,金甲島萬戶異恒善,防錢不給,松政捧賂,罷黜,令該府拿處,前兵使柳永魯,歸橐之或負或馱,自取怨謗,罷職,其餘閫帥·中軍·虞候·營將·邊將·監牧官等,別無優績,亦無顯疵,竝置之,奏御文字,何等審愼,而南桃浦萬戶徐星祿之星字,誤以相字書之,當該御史趙雲卿,推考,何如?啓,依允。
義禁府啓曰,時囚罪人趙得林·吳宅善·李熙敬·金近喜·尹庠一等,杖一百流三千里定配照律公事,判付內,功議各減一等事,命下矣。趙得林·吳宅善·李熙敬·金近喜·尹庠一功議各減,杖九十收贖,告身盡行追奪,趙得林江原道春川府保安驛,徒二年半定配,吳宅善黃海道新溪縣所坪驛,徒二年半定配,李熙敬長淵縣新行驛,徒二年半定配,金近喜忠淸道鎭川縣長楊驛,徒二年半定配,尹庠一結城縣海門驛,徒二年半定配,而以議啓內辭意,具罪目,依例發遣府書吏·羅將,押送于各其配所,何如?傳曰,允。
又啓曰,時囚罪人兪莘煥·崔鏶等,杖一百流三千里定配照律公事,判付內,功減一等事,命下矣。兪莘煥·崔鏶各功減,杖一百收贖,告身盡行追奪,兪莘煥江原道洪川縣蓮峰驛,徒三年定配,又三年禁錮,崔鏶忠淸道唐津縣興世驛定配,而以議啓內辭意,具罪目,依例發遣府羅將,押送于各其配所,何如?傳曰,允。
又啓曰,時囚罪人沈碩奎,杖一百徒三年定配照律公事,判付內,功議各減一等事,命下矣。沈碩奎功議各減,杖八十收贖,告身盡行追奪,忠淸道大興郡光時驛,徒二年定配,而以議啓內辭意,具罪目,依例發遣府羅將,押送配所,何如?傳曰,允。
又啓曰,時囚罪人孔獻東,杖一百徒三年定配照律公事,判付內,功減一等事,命下矣。孔獻東功減,杖九十收贖,告身盡行追奪,黃海道白川郡金谷驛,徒二年半定配,而以議啓內辭意,具罪目,依例發遣府羅將,押送配所,何如?傳曰,允。
又啓曰,時囚罪人金鍵,杖九十徒二年半定配照律公事,判付內,功議各減一等事,命下矣。金鍵杖七十,告身盡行追奪,黃海道信川郡元山驛,徒一年半定配,又三年禁錮,而以議啓內辭意,具罪目,依例發遣府羅將,押送配所,何如?傳曰,允。
又啓曰,時囚罪人李聞榮,杖一百流三千里定配照律公事,判付內,功議各減一等事,命下矣。李聞榮當以徒二年半定配所以入,而卽接其戶奴呈狀,則以爲,其上典母年八十三,無兄弟獨身,依法典許贖爲辭矣。取考律文,則大明律存留養親條有曰,凡父母老疾應侍,家無以次成丁者,若犯徒流,止杖一百,餘罪收贖,李聞榮徒二年半定配,以其母年八十三無兄弟獨身,依律文收贖,只告身盡行追奪,放送,何如?傳曰,允。
又啓曰,時囚罪人張照,杖一百流三千里定配照律公事,判付內,功議各減一等事,命下矣。張照當以徒二年半定配所以入,而卽接其戶奴呈狀,則以爲,其上典母年八十,無兄弟獨身,依法典許贖爲辭矣。取考律文,則大明律存留養親條有曰,凡父母老疾應侍,家無以次成丁者,若犯徒流,止杖一百,餘罪收贖,張照徒二年半定配,以母年八十無兄弟獨身,依律文收贖,只告身盡行追奪,放送,何如?傳曰,允。
吏曹參議金在淸疏曰,缺省疏具悉。所請依施。
辛亥四月十三日午時,上御熙政堂。晝講入侍時,知事徐左輔,特進官朴長復,參贊官林肯洙,侍讀官姜㳣,檢討官朴商壽,假注書李僖魯,記注官朴賢楷,別兼春秋鄭健朝各持論語第二卷,以次進伏,武臣任泰錫進伏㨕外訖。上曰,史官分左右。上誦前受音一遍訖。仍開卷,㳣讀自子曰君子,止數則諫矣。仍釋義訖。㳣曰,君子小人之別,惟在義利之間,董子之正其誼不謀其利是也。此義利二字,在所分析者也。見賢而思齊,見不賢而自省,則取於人及諸身之道備矣。此思省二字,尤爲用工處也。子於父母,必須以漸而微諫而已,豈或有怨怒之心乎?此怨字卽悔恨之意,今我殿下,父母於臣民,宜思來諫之道,而不可使臣民,見不從之志也。不遠遊·遊必有方,當以父母之心爲心,而不欲貽親之憂也。推此而言之,則凡爲善則親心悅,爲不善則親心憂,可知也。父母之年,子豈有不知之理?此知字,卽念念在此而不忘之謂也。父母之壽,固可喜,而餘日之無多,又可懼,則其所懼之心,尤多於所喜,是故孝子愛日矣。君子之言行,必貴相孚,故能恥其躬不逮行,然後始可以言不輕出也。此恥字當用力者也。約者,使吾心常自收斂於規矩之中,則其所失者必鮮矣。以約字,與忠恕違道不遠之意相似矣。言煩則以訥矯之,行緩則以敏勵之者,皆由於我之欲爲而致之,則此欲字之義,甚重矣。有德則有同德之人,以類從之,如居之有隣,是以上好文則文學之臣多,上好武則武力之臣多,上好諫則諫諍之臣多,各以類應之,以隣字,亦可以省察也。子游聖門高弟也,豈可以斯辱二字,徑加於事君之節乎?是知此辱字,卽指榮辱之辱,而只從人臣自處而說去也。人臣之諫,雖不貴煩數,而在人君則當不嫌其煩數也可矣。凡此諸章,無非聖人切要之訓,顧不可拈出一段,敷衍爲奏,而第以君德言之,若先辨乎義利之分,深究乎思省之工,則其下八章,自當不難行之,伏願體念焉。缺㳣曰,喩者,見得透徹明曉也,君子則透徹於爲義,小人則透徹於爲利也。上曰,喜懼,何意也?㳣曰,俄亦仰奏,而父母之壽,爲子者非不爲喜,而餘年之無多,又不得不懼,其所懼者,當深於所喜也。上曰,德不孤,何謂也?㳣曰,有德則其類之從之者,亦皆有德者也。德旣自修,則人無寡和之嘆,此所謂不孤也。傳曰,有德此有人,帝舜之成邑成都,俱可見不孤有隣之義也。君子小人,分言於小註,而第以孔子之言觀之,則此指君子之德也。缺㳣曰,小註所云徒能講說者,言其能言而不能行之患也。今以講學言之,徒有其名,若無實行,則何益於爲治也哉?約而不侈,循蹈規矩,不失尺寸,故所失者鮮矣。今以通鑑漢紀進講於召對者觀之,文·景儉約守度,而天下乂安,武帝侈大放縱,而天下幾危,此可見約則鮮失矣。上曰,失字,何謂也?㳣曰,過失之謂也。上曰,然矣。㳣曰,約字之義,非但儉約簡約而已。心有謹約之自守,則常自收斂,須要檢束,雖未盡中節,其失者必鮮矣。語錄中淸心寡慾之說,亦可見無侈然自放之意矣。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
洪鍾英啓曰,左副承旨趙道淳,今日不爲仕進,卽爲牌招,何如?傳曰,允。
傳曰,明日晝茶禮,當自內親行矣,該房知悉。
傳曰,有實故摠管許遞,前望單子入之。
摠管前望單子入之,趙鶴年·尹致謙·鄭㝡朝·趙存中落點。
傳曰,吏曹參議有闕之代,前望單子入之。
吏曹參議前望單子入之,曺雲承落點。
傳曰,禮房承旨,馳詣宗廟·徽定殿·景慕宮,奉審摘奸以來。
左右捕盜廳啓曰,謹依本廳啓目判下批旨,李尙吉所犯,有浮於已正法之韓宗浩,一體施律,無容更議,而獄無兩犯,卽欽恤之義也。特貸一縷,嚴刑三次後,絶島減死爲奴,車哥之勒奪通符,脅從中最凶悍者也。嚴刑二次島配,勿揀赦典,其餘兩漢,竝嚴刑一次定配事,命下矣。罪人李尙吉·車介尤里·宋孟石·申益和等,竝移送秋曹之意,敢啓。傳曰,知道。
奎章閣啓曰,明日卽夏孟朔大奉審日次,時原任閣臣,依節目進詣擧行之意,敢啓。傳曰,知道。
義禁府啓曰,淮陽府使朴斆默,原州前判官金近喜,襄陽前府使柳基豐,平海前前郡守柳之奫,旌善郡守徐慶輔,蔚珍前前縣監成永龜,狼川前縣監權秉德,橫城前縣監李儒龍,保安前察訪南大儒,羅州牧使金在敬,珍山郡守尹會善,全州前判官金佐鉉,靈光前郡守權馦,高山縣監柳譱,興德前縣監韓錫基,咸平前縣監許傳,法聖僉使李命瑞,古群山僉使金相楫,南桃浦前萬戶徐星祿,智島前萬戶金箕斗,金甲島萬戶異恒善等拿處事,傳旨啓下矣。金近喜·許傳,今方待命,拿囚,朴斆默·徐慶輔·尹會善,時在任所,柳基豐下去忠淸道淸州地,金在敬下去連山地,柳之奫下去江原道原州地,權秉德下去慶尙道宜寧地,李儒龍下去水原地,金佐鉉下去廣州地,權馦下去京畿楊州地,韓錫基下去安山地,金箕斗下去楊州地,南大儒下去咸鏡道鍾城地,徐星祿下去平安道義州地云,依例發遣府書吏·羅將,竝拿來,成永龜以南陽府使,時在任所,發遣府書吏,差兼官後拿來,李命瑞今方以轉運差使員,未及上來云,待到泊拿囚,金相楫·異恒善時在任所,亦爲發遣府書吏·羅將,交代後竝拿來,何如?傳曰,竝待待命拿囚。
辛亥四月十四日巳時,上御熙政堂。召對入侍時,參贊官洪翼燮,侍讀官尹堉,檢討官朴商壽,直閣鄭健朝,記事官李裕奭·金龍翼,記注官朴賢楷,各持通鑑第四卷,以次進伏訖。上曰,史官分左右。堉曰,公孫卿之言,不足以欺五尺之童,而武帝乃信之不疑,至於布告天下,蓋有所蔽而然也。漢武有英明之質,蒐羅人材,以經術則有董仲舒,以文學則有司馬相如·枚皐,以直臣則有汲黯·鄭當時,以將材則有衛靑藿去病,至若石建·兒寬,以重厚致大用,霍光·金日磾,以謹愼受遺托,或拔之於奴隷之微,或收之於俘虜之賤。此可謂之無知人之鑑,而獨於玆若是皆閽何哉?曾傳曰,有所好樂則不得其正,又曰之其所親愛而辟焉。惟其好僊之心,固結不解于中,而不得其正。故親愛佞臣,至於偏惑,而不覺其慢君無憚之至斯矣。人君之好惡親愛,可不愼乎?此等處深加澄省,必察武帝受弊之源,以爲鑑戒,是臣區區之望也。上曰,黃帝封禪之說,元不可信矣。堉曰,黃帝時封禪之說,元有虛誕,況有乾封之事乎?公孫卿之言,若是虛妄,而武帝不覺者,只以求仙之心在中,爲其所欺矣。上曰,何不與衆議之?只因一人之言而至此乎?堉曰,偏信公孫卿,故不復廣詢矣。武帝知而爲此,則是誑惑民心也,不知而爲此,則是自欺其心也。君人者所爲如此,何以服民心也?上曰,此服色亦改之義也。堉曰,然矣。秦人則建亥,故色用黑·數用六,漢旣改正色用黃矣。上曰,水火金木土,亦應五數之義乎?堉曰,水火金木土五行之定數,本非用五之義也。此文所云五數,有時可以損益,而五行之五,本無變改之道矣。上曰,百事皆用五數之義也。堉曰,曆紀之法,所以正四時,而農家授時之義,在玆四時各有之朔,而時命不同,若時序變換,則農何以及時不違乎?秦以冬十月爲首者,大失其正,故漢之改正朔是矣。上曰,先書春令是也?堉曰,然矣。秦人則以十月爲首,故史官記事,先書冬令矣。上曰,非同姓不封,豈非漢之法乎?堉曰,宗室封侯,以親親之義封之也,至於異姓,則必待有功然後封也。
上在昌德宮。停常參·經筵。
孝定殿望祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
藥房都提調金興根,提調李景在,副提調洪鍾英啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿,大妃殿口傳問安。答曰,知道。
政院啓曰,明日常參·經筵,取稟。傳曰,只晝講。
傳曰,大臣·備局堂上引見。
備邊司啓曰,東萊府使李宜翼,濟州牧使李玄功,旣請拿勘矣。兩邑皆當交代後就理,竝爲先罷黜,卽爲差代,何如?傳曰,允。
奎章閣啓曰,景慕宮望廟樓,今望奉審無頉之意,敢啓。傳曰,知道。
又啓曰,臣進詣書香閣,先大王御眞展奉,奉審無頉,而仍爲標題書寫,奉謨堂及閣內諸處,一體奉審,亦爲無頉之意,敢啓。傳曰,知道。
刑曹啓曰,左右捕盜廳啓目內,今此追捕諸囚之罪犯,屢度盤覈,十分審愼是白如乎,李尙吉段,無辭自明,在法難逭是白乎所,與韓宗浩,俱聽尊位之指揮,遂驅諸民而倡先,罪固一也,而韓宗浩則以倡先之罪,至於正法是白去乙,同尙吉段,不惟倡先,率衆打校,自知罪重,逃躱鄕曲,今始捕捉,使莫重獄情,閱月漫漶,論以正犯,有浮於韓宗浩是白乎旀,車介尤里段,撤幕打校,猶屬細故,勒奪六校之通符,固是脅從之最尤者也。高完喆之首犯,首犯則首犯,而首犯之爲首犯,未必不由於此類之聚徒助勢,則當場擧措之凶悍,一譏校死,亦云幸矣是白乎旀,自知罪犯,恇怯逃竄,晚始就捕,究厥所犯,節節痛惡是白乎旀,宋孟石段,猝聞損徒之說,冒犯護賊之罪奪囚則尊位之指揮也,打校則尙吉之羽翼也。始終作拏,無不參涉,畢竟逃竄,晚乃就捕,苟究罪狀,萬萬巧惡是白乎旀,申益和段,流寓客鄕,依托元戶,惟其令而是從,況一洞會議豈可立異打校?設或隨人奪囚,只云目覩者,不過是隨衆之脅從是白乎旀,脅從中未捕者,猶有餘人,而初非緊出於諸招是白乎矣,方此譏詗未捉,臣等溺職之罪,不勝惶恐是白乎旀,上項罪人等,嚴囚臣廳,以待處分爲白臥乎事,判付內,李尙吉所犯,有浮於已正法之韓宗浩,一體施律,無容更議,獄無兩犯,卽欽恤之義也。特貸一縷,嚴刑三次後,絶島減死爲奴,車哥之勒奪通符,脅從中最凶悍者也。嚴刑二次島配,勿揀赦典,其餘兩漢,竝嚴刑一次定配事,命下矣。謹依判付,李尙吉·車介尤里·宋孟石·申益和,爲先各嚴刑一次後,尙吉全羅道康津縣薪智島,減死爲奴定配所,而待考訊限滿,加刑準三次押送,介尤里珍島郡金甲島定配所,而待拷訊限滿,加刑押送,孟石江原道金城縣,益和忠淸道林川郡定配所,竝卽押送之意,敢啓。傳曰,知道。
孝定殿望祭親行時,亞獻官左議政金興根,終獻官右議政朴永元,贊禮知中樞府事趙斗淳,典祀官奉常正金權,執禮副司果金敬鉉,執尊司僕正洪秉壽,大祝正言金炳㴤,祝史副司果曺錫輿,齋郞副司果李鍾愚,盥洗位禮曹正郞吉鎭五·李秉德,爵洗位兵曹正郞金秉燮,兵曹佐郞尹墩,亞終獻盥洗位司藝金濬,贊者引儀曺百承·金載善,謁者兼引儀沈龜祖·尹致觀,贊引假引儀尹春永·權中本,祭監監察韓鼎謩·李㢸榮。
辛亥四月十五日四更一點,上詣孝定殿。望祭親行入侍時,行都承旨洪鍾英,左承旨李源命,右承旨朴來萬,左副承旨趙道淳,右副承旨林肯洙,同副承旨洪翼燮,史官缺,提學金左根·趙斗淳,原任提學金學性,原任直提學徐憙淳·趙秉駿,檢校直提學金炳冀,直提學鄭基世,原任直閣李嘉愚·金鼎集,檢校直閣鄭㝡朝,原任直閣金始淵,直閣鄭健朝,原任待敎李㘾,檢校待敎尹滋悳以次侍立。時至,通禮跪啓請出次,上具衰服,出齋殿,通禮前導,入孝定殿東夾門,陞詣版位,西向立,贊禮啓請俯伏哭,上俯伏哭,贊禮啓請止哭興四拜興平身,上止哭興四拜興平身,贊禮導上詣尊所,北向立,鍾英擧羃訖。贊禮導上詣靈座前,贊禮啓請跪,上跪,贊禮啓請三上香,鍾英奉香,翼燮奉鑪,上三上香,鍾英奉爵跪進,上受爵以授翼燮,翼燮跪受,奠于靈座前,贊禮啓請俯伏興少退跪,上俯伏興少退跪,大祝正言金炳㴤讀祝訖。贊禮啓請還復位,上還復位,亞獻官左議政金興根,終獻官右議政朴永元,行禮如儀訖。贊禮啓請俯伏哭,上俯伏哭,贊禮啓請止哭興四拜興平身,上止哭興四拜興平身,贊禮導上詣望燎位,望燎訖。贊禮啓請禮畢,通禮前導,還入齋殿。諸臣以次退出。
辛亥四月十五日午時,上詣孝定殿。晝茶禮親行入侍時,行都承旨洪鍾英,左承旨李源命,右承旨朴來萬,左副承旨趙道淳,右副承旨林肯洙,同副承旨洪翼燮,史官缺,直閣鄭健朝以次侍立。時至,通禮跪啓請出次,上具衰服,出齋殿門,通禮前導,入孝定殿東夾門,通禮前導陞詣版位,西向立,贊儀啓請俯伏哭,上俯伏哭,贊儀啓請止哭興四拜興平身,上止哭興四拜興平身,通禮導上詣尊所,北向立,鍾英擧羃酌鬯訖。上仍詣靈座前,贊儀啓請跪,上跪,贊儀啓請三上香,鍾英奉香,翼燮奉鑪,上三上香,鍾英奉爵跪進,上受爵以授翼燮,翼燮跪受,奠于靈座前,連獻三爵如儀訖。上由東夾門,出降復位,贊儀啓請俯伏哭,上俯伏哭,贊儀啓請止哭興四拜興平身,上止哭興四拜興平身,贊儀啓請禮畢,通禮導上,還入齋殿。諸臣以次退出。
辛亥四月十五日午時,上御熙政堂。大王大妃殿垂簾,藥房入診,大臣·備局堂上引見入侍時,都提調金興根,提調李景在,副提調洪鍾英,直閣鄭健朝,假注書李僖魯,記注官羅時鏞,別兼春秋閔致庠,右副承旨林肯洙,假注書李僖魯,事變假注書鄭昌休,記注官羅時鏞,別兼春秋閔致庠,領議政權敦仁,左議政金興根,右議政朴永元,行兵曹判書李嘉愚,行護軍李景在,知中樞府事姜時永,知敦寧府事李啓朝,行都承旨洪鍾英,行護軍白殷鎭,同知中樞府事李景純,副校理尹堉,以次進伏。醫官鄭有曾·金珪等進伏楹外訖。上曰,史官分左右。敦仁進前問候,各殿問候訖。興根曰,醫官待令,使之入診乎?上可之。珪等以次進候,退伏楹外訖。興根曰,脈候奏之。珪等奏曰,脈候左右三部調均矣。敦仁曰,日昨見陳奏使諺啓,使事順成,不費多日,誠爲萬幸,而積年誣案,今始快雪,聖心之欣感,當如何?臣等亦不勝喜幸萬萬矣。大王大妃殿曰,莫重莫大之事,今始準請,而初不載於中國文獻云,亦爲萬幸也。敦仁曰,中國文獻之初不載入,前亦已料,而今見禮部上奏文蹟,尤可知雖無已載之文獻,辨誣以後,亦永慮於後日文獻矣。上命藥房先退,敦仁曰,卽見京畿監司洪祐喆啓本,則以爲,驪州還餉,以未捧報來,故別定査官,眼同該牧,到底査櫛矣。卽見砥平縣監李啓弘,該牧使金箕絢所報,則己亥査逋狀聞後,流絶民逋五千七百餘石,特蒙蠲蕩,官屬逃故逋一萬九千二百八十四石,待豐收捧,時存逋五千一百四十三石,連有準捧之廟飭,而逐年未捧,癸卯牧使李宜翼,乃以減價收逋五千餘兩,設始殖利,限年充逋,而自本邑犯用,今未捧至爲六萬三千二百餘石,限十年特許除耗排捧事,請令廟堂稟處,各年未捧守令姓名,列錄于左,而李宜翼經紀充逋,合有參恕,金箕絢冒罪首實,不無可原云,而竝請令攸司稟處矣。還政之蕩然,可謂奈何不得矣。各邑糴糶,固難保其無逋,而苟能隨犯隨捧,不任充去,則豈至逋上添逋,終底莫救乎?守令則無意充簿,惟懷規免,道臣則全無檢飭,徒循顔私,輒以登聞爲能事,排蕩爲倖望,蕩之愈多而依舊說逋,排之愈久而猶請展限。蓋其本意,非出於釐逋完糴,專欲巧免他日罪案,苟爲日下脫濕也。故逋吏則益無忌憚,惟肆偸竊,國儲則日就枵竭,莫可收拾。所謂排蕩,適足爲守令之占便,奸吏之養逋也。今以驪州査啓見之,元穀摠六萬三千二百三十石零,而未捧實數,乃卽此數也,無一升一合之以糴糶爲名者。此誠古今有邑之所創聞,國如有法,豈至此極?此雖非今日營邑之罪,擧一邑六萬穀摠,都付之官屬口腹,而所謂査逋登聞者,無一辭懲創之政。只以寂寞排捧,欲爲姑息之計,敢請格外之典者,該道臣事,誠極慨然,從重推考,排年非常法,置之。逃故逋一萬九千二百八十四石零,旣係己亥査逋時特許待豐收捧者,今姑依前所許,以舒其力,其餘逋還,使之刻期督捧,俾卽完簿,各年守令,旣請攸司稟處,令該府拿問勘處。癸卯邑倅李宜翼狀辭,雖有參恕,當初減價收捧,旣係朝禁,況以零星之數,創爲殖利之名者,尤違糴法,何可以施措得宜,遽請參恕乎?竝令拿勘。時倅金箕絢,經冬而無一包所捧,又以未捧宕勘,旣有年前大臣以未準捧律施行之筵奏定式,則固當依定式施之,而該邑逋弊,不可循例責成。今若罪勘,則適中其願,姑令戴罪行公,期於充完,更無敢以未捧仰煩朝家之意,嚴飭,何如?上曰,依爲之。出榻敎敦仁曰,頃因慶尙左水使李容純狀啓,下吏李泰維逋穀,令道臣別定査官,詳査登聞,更爲稟處之意,筵奏行會矣。卽見慶尙前監司李鼎臣狀啓,則枚擧會査官東萊府使李宜翼,迎日縣監邊漢圭牒呈,以爲該吏前後所逋來歷與數爻,更無疑眩之端,該吏施以當律,逋穀限年排捧,丁未以後水使李顯稷·李寅熙,不可無罪。庚戌水使李亨夏所捧,至爲一千一百餘石,時水使李容純,莅任之初,仍卽査括,合有參量,論罪一款,姑爲安徐事,竝請廟堂稟處矣。觀於査啓,該吏所逋實數,果如該水使當初狀辭,折米千石以上之施以一律,曾有筵稟定式,則固當依定式用律,而査案或有糢糊,本事不無疑眩,故間復關飭該閫,使之更査報來。今見所報囚招,該吏以前水使李顯稷·李寅熙兩等由吏營門之許多策應,許多加下,許多物種價,無不挪移於還錢,而加下則不卽報給,尙亦有未刷者,物價則全事削減,多不得入下者在。畢竟逋穀之若是夥然,未必不由於此,則全歸之該吏奸犯,亦非綜覈之政矣。以各道營邑加下等弊,前後朝飭何如,而身在梱任,不思對揚。始以龜背之毛,刮盡殘吏,竟致雀鼠之耗,陷之重律,固萬萬駭歎。況其還錢挪移,雖責之該吏,爲官長者,敢曰不知,不知亦罪也。前水使李顯稷·李寅熙,道啓旣請其罪,令該府拿處,以此添問目勘處,逋吏李泰維,營門策應,雖曰浩繁,還錢挪用,何等重罪,而幾年匿逋,以至三千石之多者,論以國綱,固不可容貸。旣異於全然身犯,而遽施一律,則亦不無可冤之端,特爲減死嚴刑,遠惡島定配。逋還排年,係是常法之外,不可遽施。自該營刻期收刷之意,關飭該道道臣,該梱査報,囚招之若是狼藉而初不詳究,跋辭之全事庇護而未免苟且,行査事體,豈容若是?東萊水使李容純,從重推考,何如?上曰,依爲之。出榻敎敦仁曰,卽見禮曹啓目,則粘連京外幼學崔濟京等上言,以爲年前上疏,未蒙稟處,有此備擧疏辭而更籲云,請令廟堂稟處矣。夫以一徐選,而能枳半一國於四百年之久,以我列聖朝憫恤惻怛之敎,先輩名碩至公至正之論,尙不能痛革於四百年之久者,非但庶類之不幸,臣竊爲國事慨惜之也。夫王政國治,敦倫爲先,父子,人倫之始也。若父而不子其子,子而不父其父,其傷倫而悖理者,何如?今乃寧取他人之子而謂之子,不以己之子爲子,是可曰父而子其子乎?生無以稱謂加於父,死無以祭祀奉其父,是可曰子而父其父乎?通編卽金石不刊之典,而有妾子者不許入後,則我聖朝敦倫正俗之化,於是乎至矣。然而不恤血氣之重,甘心國法之外者,彼其人亦豈無父父子子之恩與義也?姑息門戶之計,遂成蔽誤之痼,使人倫輕於仕宦,典則閼於俗習,焉有無罪錮人於四百年淸明之國,而坐致倫日喪而法日壞也?癸未節目,未嘗非廣其規模,務盡疎鬱,而纔設艮限,枳塞猶前,顧安有疎通之實,而弊源之可革乎?坐枳者累積而成痼,議通者因循而無斷。臣今以寂寥之言,何敢望一朝之效,而第念我朝用人,專尙門地,士夫進退,皆有高下之稱錘,而名以庶類,則初不問本地之華閥冷族,混歸於所謂校書而無所分別。豈其門地之稱錘,在於士夫,而不可在於庶類歟?且名賢古家之裔,卿士大夫之後,名雖庶類,較之遐鄕卑微,當羞與爲伍,而彼遐鄕卑微者,朝家多選入於槐院國子,一冒庶名,反出其下。此豈但庶類之齎恨?抑朝家綜覈之政,恐不當若是偏也。文而分館,武而始薦,癸未節目,雖則仍舊,加於此之階級品秩,亦多變通於舊典,則不必獨靳於發軔之初。若隨其族姓之閥閱,斟酌槐國宣薦,而姑先許通,則亦可謂疎鬱導和之政。至於立後之法,倫理之大關,國典之著禁,嚴飭春曹,有妾子者,切勿給禮斜,以爲申明舊制之地,而熙朝官人,多紀先故,士夫登庸,每藉遺蔭,旣承其嫡,則獨豈先蔭之不可藉乎?若其有蔭者承嫡者,一視本閥而收用,無或拘之於界限,則倫理不期正而自正,典憲不期遵而自遵矣。且有一合當變通者,如廟宮及東西陵寢祭官,例不以庶類差遣。夫國之所尊,莫如社稷,而社稷則無礙混差,遠邑陵寢,守令差祭,而庶類守令,多爲獻官。陵寢豈有遠近之別,社稷不及廟宮之重哉?卽雖知其斑駁,而未及釐正也。臣意自廟宮以至各陵寢祭官,勿拘差遣,亦不害爲疎通之一端。凡此諸條,皆係通變,臣不敢擅斷仰奏,下詢登筵大臣及諸宰,處之,何如?上曰,左右相諸宰之意,何如?左議政金興根曰,庶類疎通,自有列聖朝大哉之敎,且有先輩名碩迭陳之論,而今此領相所奏,又備盡無餘,臣無容更贅。第念朝家之前後軫念,非不至矣。輒因不克對揚,命令每致失信,規式徒歸空言,其所以齎冤屢瀆,未必不由於此。今番筵稟之後,又復與前無異,則卽其事體,極不成說。從今以往,別般提飭,期有實效,恐好矣。右議政朴永元曰,庶類事,不但渠輩之稱屈而已。列聖朝以來,憫其湮鬱,許其疎通,前後飭敎,不啻申複,而只緣俗習膠固,下之所以對揚,不能悉遵著令,挽近雖有如干變通,而猶有齎菀之歎。今此首相所奏,視以門閥,別加調用,如其承嫡,俾繼世蔭者,綜核之政,恢蕩之道,兩得其宜。臣無容他見,而若又因循抛置,空言而止,則非所以信朝令而解積冤也。另加飭勵,俾有實效好矣。行兵曹判書李嘉愚曰,庶類之枳塞,亦關干和之一端。今此大僚所奏,不惟朝家處分之可施,實合雪冤疎鬱之政,臣亦無他見矣。行大護軍李景在曰,癸未節目,旣有條列,而迄未見施,宜乎呼冤,則先從今日載籍之文武隨窠隨才,另加需用,允合於疎鬱導和之政。伏願博詢而裁處焉。知中樞府事姜時永曰,此係疎鬱之政,且是申明舊典,臣無容他見矣。知敦寧府事李啓朝曰,大臣所奏甚好,臣亦無他見矣。行都承旨洪鍾英曰,庶類之齎冤久矣。其在疎鬱之政·敦倫之義,大臣所奏,備陳條列,臣無容更達,惟願博詢而裁處焉。行護軍白殷鎭曰,以庶孽疎通事,大臣所奏,極爲切當,臣亦無他見矣。同知中樞府事李景純曰,大臣備盡所奏疎鬱之方甚好,臣無更達矣。上曰,旣有列聖朝受敎,而自下不能對揚,大臣所奏又如是。凡於仕宦,各別收用,俾無抑鬱之歎,可也。出擧條上曰,其母則雖賤,而其父則一也。此乃骨肉,而何求他人之子乎?敦仁曰,然矣。此乃人倫之變也。況國典之所禁,而一切擔閣而行之,專由於仕路之枳塞。故爲門戶之計,而廢人倫之重矣。癸未收議時,竟因議論之參差,雖未疎通,而如永安府院君所議,其身未生而已賤,其命未賦而已盡此一句,庶類至今傳誦而多涕泣矣。大王大妃殿曰,此豈自上不施而然乎?自下不能對揚之致也?上曰,雖庶民之子,當隨其才而用之宜矣,而況一名之有才者乎?敦仁曰,誠然矣。夫國家用人之法,不在於貴賤,隨其才藝,庶類則雖有才藝之人,不得調用,豈無抑鬱之歎乎?大王大妃殿曰,天地間豈有如此抑鬱之事耶?上曰,癸未年旣有疎通,則其間何不收用乎?妾子不稱其父,則以何呼之乎?敦仁曰,曰父曰兄,都不得爲,奴僕之爲其上典稱號者稱之,豈有如此之倫紀乎?敦仁曰,春間仁陵火巢內葛峴里居民等,齊訴于本司,以爲葛峴一村,皆是仁陵守護軍,而近因侵漁,莫可支存。蓋陵所公行往來,春秋道臣奉審,以至於各樣支供之事,幾乎無月無之,而官吏則空手出村,支供則專責該洞。其餘官屬之百般誅求,煙役之許多侵徵,一年空費,不知爲幾百兩,而重以軍丁虛額,田結虛卜,數甚夥然,竝爲白徵,一洞殘民,將至渙散之境云。故今番幸行時,使摘奸備郞,詳探以來,果與民訴無異矣。各項支供之責辦村里,虛額虛卜之白地濫徵,俱係不法,尙不可侵及凡民,況陵寢守護,何等至重,而官屬之恣意侵漁,營邑之視若應行,而使不免有渙散之擧者,卽各處陵寢所未有之事。此雖非一朝一夕之弊,揆以事體道理,寧不萬萬寒心?嚴飭道臣詳査,其各項徵責誅求者,這這痛革其頑謬之習,所謂虛額虛卜,劃卽詳査,可以簽代者簽代,可以釐正者釐正,俾無一毫如前侵漁,而如是筵飭之後,若復有呼冤之及聞者,則該倅施以罷拿,道臣亦難免重勘,以此發關嚴飭,何如?上曰,依爲之。出擧條敦仁曰,前捕將奉牌闕巡事,至下刊削之命矣。武臣之無敢處義,無敢違牌,朝飭截嚴,則設有眞個處義,何敢以情勢二字登聞?違牌尙不敢爲,乃敢創爲無前之奉牌,肆然若自重於去就,而飭敎授牌之下,又忽無端闕巡者,有關紀律,節節駭歎。近來百度解狃,朝綱不振,武臣風習,駸駸然全無顧憚,至此之極,寧不大可寒心?此不可刊削而止,前捕將許棨,施以竄配之典,何如?大王大妃殿答曰,前捕將事,未知有何事端,而肆然奉牌,無端闕巡,有若眞有事者,極爲駭然,依大臣所奏,竄配,可也,出簾敎,敦仁曰,別軍職久勤之每都政差送外任,蓋出於朝家優恤之意,而係是一循其第次,無以定擇其才器,則爲官擇人,已無可論,而第次輪廻,期限不久。故罪罷而歸者,旋復做邑,雖至於十罪十罷,又當做十縣十郡,望恃者存,戢畏則無。竊恐非勸懲綜覈之政,自今軍職久勤外任之貶下繡罷者,待其本罪蕩敍後,渠之久勤當次,無得經擬外任,必越三當次後始擬望,而久勤望入啓時姓名下,必以貶下或繡罷蕩敍後·已經三當次懸註啓下,越送該曹之意,分付銓曹及該廳,以爲定式施行,何如?上曰,依爲之。出擧條敦仁曰,各司郞官之面看替直,卽法例也。近來朝綱漸頹,百度俱廢,脫直者朝而出,替直者夕而入,則當日便是空直也,甚至於無替而出。經宿始還,只使吏隷守夜,陵寢淸肅之地,所重何如,而初不面看,任其出入云,俗習至此,寧欲無言?是皆法紀不振,罪罰不行,馴致於莫可收拾也。當自本司,種種摘奸,隨其現發,這這嚴勘,而以此捧甘各司,姑先嚴飭,何如?上曰,依爲之。出擧條敦仁曰,知中樞府事徐箕淳,大護軍李穆淵·趙鶴年,竝備堂還差,上護軍金左根,貢巿堂上差下,使之察任,何如?上曰,依爲之。出榻敎敦仁曰,同文彙考,卽事大交鄰往來文字之載錄者,粵在正廟朝,因下敎自譯院纂輯,依定式連爲續印。距今六十餘年,編袠浩大,臨事考閱,或患汗漫,各處藏弆,易致斷爛,故領相在時,擇譯員中有文識諳鍊院務者,使之就原冊中芟其繁複,另編一書,名曰同文考略,卷秩旣簡,庶可以考閱之無艱,而藏弆之甚便矣。財力則適有本院別儲,不煩請劃,來頭隨續隨補之節,亦當依原定式擧行,而聞今草本垂畢,印役將始云,大提學趙斗淳,校正堂上差下,以爲句檢董飭之地,何如?上曰,依爲之。出榻敎敦仁曰,農務方殷,曠官可悶,新除及受由上京守令,竝催促下送。上京守令之粘移申飭,前後何如,而巡營多不成送,吏曹必給該守令,而守令掩置不付,留京幾朔,行止自任,初不入於催促之中,營邑之顔私爲務,朝家之令飭不行,寧有如許事體,如許道理?此後如有私相與受之現發者,則該守令之嚴處姑舍,當該道臣草記重勘之意,第更關飭於各道道臣,何如?上曰,依爲之。出擧條敦仁曰,前兵使鄭日永,今將追榮,而所後家無可施,前已仰稟移施於本生矣。今亦移施其本生祖曾恐宜,故敢此仰達矣。上曰,依爲之。出擧條上曰,大臣就座。肯洙曰,諸宰奏事。嘉愚曰,無所奏矣。肯洙曰,玉堂所懷奏之。堉曰,臣於月前賓對,敢以實心體行四字,仰塵聖聰,至承開納之批旨,而第念體行之道,亶在先立其志耳。志者心之所之,而爲氣之帥,無是志而終能有成者,天下無之。今殿下日開講對,討論無斁,旣有厥志矣。臣愚未敢知立之果如何,立之爲言,中立不倚,確乎有不拔之勢,然後宮室衣服之華,珍寶玩好之美。不能撓奪是心,則物無溺志之弊,而治有徯志之應矣。伏願聖明,懋哉懋哉。上曰,所陳甚好,當留念矣。出擧條上曰,史官就座。命大臣先退。又命退,諸臣以次退出。
上在昌德宮。只晝講。
政院啓曰,明日常參·經筵,取稟。傳曰,只晝講。
朴來萬啓曰,左副承旨趙道淳,今日不爲仕進,卽爲牌招,何如?傳曰,允。
以左副承旨趙道淳牌不進罷職傳旨,傳曰,只推。
又啓曰,新除授都摠管趙鶴年·尹致謙,方在譴罷中,何以爲之?敢稟。傳曰,敍用。
吏曹啓目,今日次對入侍時,新除未下直及受由上京守令,竝催促下送事,允下矣。自臣曹催促,則慶州府尹沈敦永,礪山府使崔弘德,俱以身病猝重,不得下去云,其身病旣如是沈重,則有難强令還任,慶州府尹沈敦永,礪山府使崔弘德,竝罷黜,何如?傳曰,允。口傳差出,催促下送。
吏曹口傳政事,以金穰根爲慶州府尹,韓殷譱爲礪山府使。
傳曰,左議政省掃之行,給由馬·澆奠床備給。
傳曰,藥院都提調有闕之代,前望單子入之。
內醫院都提調前望單子入之,右議政朴永元落點。
備邊司薦望,以李彙寧爲東萊府使,白希洙爲濟州牧使。
義禁府啓曰,前捕將許棨,施以竄配之典事,承傳啓下矣。許棨全羅道長興府竄配,而以承傳內辭意,具罪目,依例發遣府書吏,押送配所,何如?傳曰,允。
吏曹啓曰,奏請回還行中譯官金相淳,加資事命下矣。本資乃是崇祿,今無可加之資,何以爲之?敢稟。傳曰,令該院,從自願施賞,俾有實效。
司譯院官員,以都提調·提調意啓曰,同文考略編印之役,今始告完,故纔已印進於奎章閣矣。此與原編續印有異,考閱採輯之際,事役極其浩繁,而此則專委於象譯,其在勸奬之道,不可無酬勞之典。校正譯官李尙迪·方禹敍·李經修·李閏益·邊稙·卞光韻·李東植,竝令該曹,加資施賞,何如?傳曰,允。
觀象監官員,以提調意啓曰,日官·譯官,購得方書,納于本監,則自本監,草記請賞,曾有先朝受敎定式矣。天文學最緊方書,帙數不多,考閱之際,亦患苟艱矣。監生趙鎭華·崔學淵·林羽鍾,譯官秦膺煥,購得太乙統宗寶鑑,納于本監,在前如此之人,多有從願施賞之例,監生趙鎭華·崔學淵加資,譯官秦膺煥,令該院一體加資,林羽鍾以三曆官,金得彦有頉代,三曆官陞差,竝以此依例施賞之意,敢啓。傳曰,知道。
左議政金興根箚曰,伏以臣之父母墳山,在京畿富平地,計其程道,不過甫由旬矣,而緣臣疾病,無暇省展。俯仰之頃,積有日月,霜露濡履之感,不翅怵惕于中,趁今乞由,獲伸微私,卽臣不容可已者,而顧臣所帶保護重任,雖數日之間,法不當仍縻在外,揆諸義分。固何敢以私妨公,而至情所發,亦不能不仰丐恩諒。猥玆短箚陳懇,惟聖慈,入稟東朝,遞臣藥院之任,仍許臣往來之暇,不勝顒祝之至。答曰,省箚具悉卿懇。所辭藥院之任,今姑勉副,卿其從便往省焉。仍傳曰,此批答,遣史官傳諭。
辛亥四月十六日午時,上御熙政堂。晝講入侍時,同知事金在田,特進官金萬根,參贊官朴來萬,侍讀官尹堉,檢討官李承輔,假注書李僖魯,記事官玄基濬,別兼春秋閔致庠,各持論語第二卷,以次進伏。武臣鄭泰東進伏楹外訖。上曰,史官分左右。缺承輔曰,孔子欲乘桴浮海,豈有憤世長往之意也?當列國棄禮義尙戰伐之時,轍環天下,欲行其道,而世無賢君,道終不行。有此浮海之歎,後復有歸歟之歎,而殆若無所容身者,是豈聖人之得已也哉?孔子仕魯三月,而魯國大治,若使魯公,終始任用,則將不出幾年,其治化之盛,其可量乎?以聖人之大道,竟不得見用,實爲慨歎之事,而其心法道統,則皆載此書。今殿下以天縱之姿,進講是書,凡於政令之間,一以孔子之道,且於講讀之時,常若夫子之在座,則聖人之道,雖不行於當時,而始行於今日矣。殿下行聖道之大德,當有光於千古矣。伏願懋念焉。上曰,子貢之器,似不及君子之不器矣。承輔曰,然矣。君子道成德立,泛應曲當,譬之於器,則用無不周,而子貢之器,譬之瑚璉,只可施用於家廟之禮而已。雖曰貴重華美,不可用於燕饗師旅等事,則此是子貢之偏處,豈如成德君子用無不周之器乎?堉曰,仲弓之長處,豈在不佞,而或人反以是短之,俗人之喜浮華而忘實德,古今一轍矣。此佞字,雖異於阿謟,其不尙德而尙口,秪以言辯誣人者,實同歸於小人矣。用之家,家必敗,用之國,國必覆,故孔子斥佞處甚多。顔淵問爲邦,則曰遠佞人,子路論爲宰,則曰惡夫佞,曰佞人殆,曰友便佞損矣。以其爲人所悅,而欺蔽聰明,有甚於阿謟之小人也,不然。夫子豈於玆屢言不已也?巧言令色鮮仁,剛毅木訥近仁,苟能好仁而惡不仁,則只有退巧言而進木訥,姑以往蹟考之,文子之吶吶不出口,而晉國莫强。張儀之視舌尙在,而列國分裂,周勃不能對錢穀,而劉氏以安,張湯舞智以御人,而天下側目,此時君世主之所當鑑戒也。然其捷給便口,巧於粧撰,故雖有智者,或爲所蔽,苟不精察,則辨之實難。辨之之道,只有考德而覈實,觀其言之由中與不由中,則無情者,自不能遁。伏願深留澄省,進退用捨之際,以實不以文,是臣區區之望也。上曰,材之義,何如?堉曰,材與裁通用,謂裁度事理也。孔子此言,是假設之辭,而聖人之言,亦未嘗作全然虛僞之言。蓋其道不行於中國,故斯有浮海之歎,而眷顧中國,又不能決然捨去。此乃聖人裁度之義也。子路深喜與己,則是其勇處,畢竟不知夫子之不浮海,則是其無所裁度也。上曰,吾斯之未能信,何也?堉曰,此斯字,指斯道之在己而言之也。渾然一理而至誠不息,無一分虧欠,然後始可謂盡其天分也。漆雕開自言,未能自信己之工夫已至此域否也?古者學而優則仕,今不能自信己之學已到十分,則不可遽仕云爾也。上曰,瑚璉,何器也?堉曰,夏曰瑚,殷曰璉,俱爲宗廟黍稷之器,而旣貴且重,復有雕飾,美之至也。以譬子貢材德兼備,可坐廊廟,文章彪外,可以華國也。上曰,子貢之器,似不及於君子之不器矣。堉曰,君子二字,隨文各異,有成德之君子,如君子不器。惟君子能之是也。有泛稱之君子,如魯無君子君子哉斯人是也。有在位之君子,如非野人無以養君子是也。隨文異看,然後可無窒礙矣。上曰,兄之子,何謂也?堉曰,卽姪女也。古之男女皆稱子,故有曰男子子·女子子,此子字,卽女子子之謂也。上曰,國無道免於刑戮,何謂也?堉曰,無道之國,刑政失當,故或有無罪而橫罹者,南容謹愼,故可免橫罹云也。然非謂授位任事而巧免刑戮也。上曰,以厚薄爲言,何謂也?堉曰,聖人無避嫌之理,年之長幼,時之早晚,皆不可知。蓋以隨時相宜而然矣。上曰,集註之意,亦如此矣。上曰,縲絏之罪,無見處矣。此有古疏說以知音獲之云云,而近於不經,故朱子及諸儒不取也。上曰,知音,何謂也?堉曰,疏說大意,謹當仰奏矣。公冶長入山,適聞烏雀,相呼其音,云彼有好媿肉,及下山,一老嫗且哭且言曰,吾子入山不出,公冶長意其人之已死,而爲烏雀之所咀,以其處指視,嫗果往得之。遂訴于官,逮及於長,長以知音對,官不信。故至獲縲絏之厄,其後使之辨禽語,屢有驗,始得解云云,而近於不經耳。上曰,聽禽鳥之音,而何以知之乎?堉曰,古有知音之人。我國亦有鄭者,能知音,號北窓,明·宣間名流也。
上在昌德宮。只晝講。
朴來萬啓曰,左副承旨趙道淳,今日不爲仕進,卽爲牌招,何如?傳曰,允。
以左副承旨趙道淳牌不進罷職傳旨,傳曰,只推。
政院啓曰,明日常參·經筵,取稟。傳曰,只晝講。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
敦諭大司憲洪直弼曰,予自嗣服以來,欲見卿德儀者久矣。以諭以批,屢勤側席之念,而卿之一向邁邁,不思賁然者,必以予誠意淺薄,未能挽回遐心也。常切愧歎于中,予小子叨承丕基,慄慄危懼,義方之敎,仰成於簾帷,辰告之謨,實賴於宰輔,而惟其自治之道,講學爲急,旣無殷宗之舊學,何論漢宣之通經?日月云邁,政務人一己百之工,而雖有志學之誠,實昧爲學之方。惟思左右宿德,朝夕啓沃,竊庶幾補旣往之謏陋,立方來之根基,耿耿一念,只在於此。惟卿養德山林,劬躬讀書,躡履之誠篤,學術之淵博,素爲三朝之所禮遇,一世之所矜式。況年益邵德益崇,而又値予小子憤悱自强,虛心求助之時,豈不欲展其所蘊?以引以翼,俾予得聞學問之要,克底成就之地乎?卿每以老病爲辭,而志氣不衰,頤養有素,見今日候暄暢,榮衛益當康復,庸敷十行之諭,以蘄三接之幸,惟卿亟圖幡然,指日簉朝,出入筵席,以副予凝佇之望。仍傳曰,此敦諭,遣史官傳諭。都承旨洪鍾英製進。
敦諭司直成近默曰,予聞后非賢不乂,賢非后不食,國之有賢,猶匠石之繩墨,醫家之蔘朮,爲世型範,係治汚隆。故明王哲辟,必眷眷於旁招延登,進德修業,版築肖像而學裨時敏,訪落佛肩而工躋緝熙,其出處攸關,誠重且大矣。朱子曰,人君以尊賢爲貴,苟能誠心招致,則野豈有遺賢?而每患虛文,不以誠意,士之獨賢高尙,不肯出而仕者,固宜矣。噫,予之必欲致爾者,雖不以誠意自多,亦不欲虛文待爾也。予以否德,叨承丕緖,三載于玆,萬機勵精,而尙懼不克負荷,雙隻頻對,而常歎迄未就將,寡躬之所自憂,而朝野之所共憂也。則雖以薖軸林樊獨善高尙之士,亦豈不以寡躬之所憂,朝野之所憂,爲其憂哉?爾以先正之肖孫,紹述詩禮之訓,擩染有素,嫡傳斯文,劬經篤行,務式士林,名登旌招,厥惟久矣。頃於履端之初,首擧延聘之儀,而誠禮未孚,高標莫回,虛佇之餘,曷勝歎悵?崇儒重道,卽予家法,在昔祖宗晠際,干旄戔帛,群賢彙征,堯·舜君民之業,衛道扶敎之功,磊落相望,予寡昧猶知急賢爲先務。顧今晉接之勤,方切求助,魯論之講,未及半部,政須碩德邃學,展布所蘊,啓沃協贊,匹休共理,則爾之幡然賁然,想不待予多誥矣。玆宣十行之諭,庸示側席之思,迨此和晷舒長,遄回空谷遐心,毋爾金玉,副予如渴之望。仍傳曰,此敦諭,遣史官傳諭。左承旨李源命製進。
政院啓曰,卽者義禁府都事來言,時囚罪人,無得過三日滯囚,曾有定式矣。時囚罪人金近喜等,當爲捧供,而判義禁趙冀永,知義禁李敦榮,同義禁李公翼,俱爲在外,只有知義禁姜時永一員,不得備員開坐云,何以爲之?敢稟。傳曰,竝許遞,前望單子入之。
金吾堂上前望單子入之,判義禁李若愚,同義禁韓正敎·李㘾落點。
假注書鄭昌洙書啓,臣敬奉聖諭,馳往傳諭于果川縣鷺梁乬洞大司憲洪直弼所住處,則以爲,臣之見叨職名,夫豈一日所可忝竊者哉?向前瀝血陳懇,徒歸文具,惶隕罔措,靡所自容。卽又簪筆之臣,臨宣召命,十行溫綸,丁寧諄複,鄭重惻怛,臣卽一蓬藋之賤士耳。殿下何取於臣,而有此誤恩,若斯其頻繁也。噫,苟使臣學術足以彌綸世敎,言行足以矜式儒林,有可以仰贊熙朝君師之化,則何爲執迷不回,自干慢命之誅哉?政爲無伎倆而於義不可,故羞愧蟄伏,甘作聖世之一逋氓,此臣平生微諒之未敢隨時變易者也。近又重患風痺,症類再中,房闥跬步,罔克蠢動,卽王人之所目擊,臣焉敢誣也?惟願遄伏邦憲而已云矣,敢啓。傳曰,知道。
兼春秋玄基濬書啓,臣敬奉聖諭,馳往傳諭于果川邑內官門里副司果成近默所住處,則以爲,賤臣近默,揆顧本分,固不敢循例附奏,而其不能自已者,亦分義也。今於千萬夢想之外,數百餘言之近臣宣諭,震剝惝怳,罔知攸達。噫,急賢先務,誠如聖諭,則宜於眞賢,而奚取乎如臣不賢者哉?臣非眞賢眞隱,則擧而用之,未敢知治亂向背之爲何如也耶?就事論事,則雖若誠心,而卽人論人,則便屬虛文,臣雖無狀,何忍妄冒虛文,仰累聖朝之誠心也哉?況今心燬喪慼,病添怔忡,去就一款,無復可論。伏願亟下綜覈之處分,刊削臣薦章,不復齒數於旌招之列云矣,敢啓。傳曰,知道。
實錄廳郞廳,以摠裁官意啓曰,本廳書役浩多,而郞廳金世鎬,移拜外任,許傳拿處,洪鍾雲在外,上來無期,竝姑減下,其代副司果尹滋悳·申錫禧,司憲府掌令趙在應差下,副司直朴珪壽·洪羲宗,司諫院正言金炳溎,弘文館校理姜㳣加差下,竝令該曹,口傳啓下,使之察任,何如?傳曰,允。
吏曹口傳政事,兼實錄編修官五單尹滋悳·申錫禧·趙在應·洪羲宗·姜㳣,記注官單朴珪壽,記事官單金炳溎。
大護軍尹致謙疏曰,伏以臣百不猶人,一無所取,幸際明時,歷試外內,殆近五十年,頂踵毛髮,莫非造化。逮夫今年,以臣齒恰滿八十,恩推優老,資廁正卿,以若臣蒲柳之質庸櫟之材,是豈始料所及也哉?恩榮踰分,報答無地,臣於月前待罪京兆也。始也溺職終焉虧體,罪合重勘,罰止薄罷,訟愆歌恩,杜門縮伏,周廬除命,忽下於千萬夢想之外,恩敍繼降,且惶且感,無以自措矣。夫屠技之禁,筵飭截嚴,由臣昏耗,操束失宜,廟堂之察飭,固當受以爲過,吏隷之受罪,不無難安之端。且臣病耗,瘝曠是懼,引病呈告,非出尋鬧。適會其時,可謂巧湊,莫非衰頹癃廢,全不事事,下以有事體之損,上以貽酬應之煩,所被薄勘,非罪伊榮。今何敢憑恃寵靈,靦然冒進也哉?玆敢冒入文字,仰瀆崇嚴,伏乞聖慈,特賜鑑諒,仰稟缺答曰,省疏具悉。往事何必追提?卿其勿辭行公。
辛亥四月十七日午時,上御熙政堂。晝講入侍時,特進官李根友,同知事成原默,參贊官林肯洙,侍讀官尹堉,檢討官李承輔,假注書安致默,記注官朴賢楷,別兼春秋閔致庠,各持論語第二卷,以次進伏。武臣禹台榮進伏楹外訖。上曰,史官分左右。缺承輔曰,孔子答孟武伯之問也,各因三子之才器高下而言之矣。夫三子皆是聖門高弟,親炙於聖師,則其才器,宜若無處不當,而各有一能而已,則後世之人,才器不及於三子,又無聖門受業之工,而任以三子之職,責其成效,其可得乎?其中子路之可使治其賦云者,雖稱田賦出兵之事,而因此文義,敢陳目今田賦之政,我朝立國之初,分田制賦,各有條理,田有等數,賦隨高下,加減不得而賦役均,卽守宰七事之一也。挽近以來,田賦之紊亂,莫此爲甚。顧今八路之民,終歲服力於田畝之間,及其收獲之時,辦納公賦,又納身役糴穀許多名色,則已無斗斛之贏餘,而吏隷輩從以舞弄,或虛徵焉。或再徵焉,其所侵漁,無所不至。故終歲勤動,而無一日之飽樂,兄弟妻子,擧不免凍餒之患,誠可悶歎,而今我殿下以億萬生靈,視若赤子,向於守令辭朝時,恤民之飭敎,諄復懇惻,且於講對之時,愛民之聖念,眷眷於辭敎之間,臣等固欽仰萬萬,而均賦之道,專在於得人矣。朝臣之優劣,俱莫逃於聖明淵鑑之下,隨才任職,一如孔夫子辨論三子之才,則賦役均而民生安矣。伏願懋哉懋哉。堉曰,子貢之天稟已高,造詣亦深,推此知彼,告往知來,聖門群弟,鮮與之比,而人品高下,寔無限界。其上面有顔淵,顔淵上面又有夫子,非進進不已,則何以到得最上地位也?凡人自有一藝一能,便巍然自足,低視同類,縱有不及,不肯自屈,卒於無成,而子貢則不然,旣自知不如,又能自屈,此所以得夫子之深許,而終聞一貫之道者也。委巷自修之士,猶能如是,況帝王之學,若自恃聰明,不能取諸人,則何以至光明之域,而躋至治之化乎?竊伏覸殿下聰明睿知,實資天縱,筵席問難,則諸臣或不能對,溫繹舊學,則所讀殆無遺失,有以仰聖學之將就,而臣愚戰懼,猶不敢知已到得義精仁熟大而化之之域否乎?未到堯·舜一分,則是聖學欠了一分,又伏願殿下,常以堯·舜爲心,如子貢之於顔淵·孔子,則春臺玉燭之盛,何遽不及於唐·虞乎?懋哉懋哉。肯洙曰,云云。堉曰,三子之於仁,蓋日月至焉者,有時存其仁。有時失其仁,故旣不可謂之仁,又不可謂之無仁,所以有不知之答,驟看則是無仁之謂,而細察則不然,特不輕許耳。又奏曰,冉求後來爲季氏宰,可謂得展才之地,而乃有聚斂之事,正坐於仁不勝才耳。其不及子貢之自知求進,遠矣。原默曰,云云。堉曰,表記曰莊敬日疆,安肆日渝,晝氣淸明,政宜自疆,而乃自安逸,其志氣之昏惰可知也,何以受聖人之敎乎?且土木之質,可雕可朽,及其朽也糞也,則不可施雕朽矣。宰我本性,同得天賦,可賢可聖,而特因志氣之昏惰,聖人之敎無所施耳。此其爲的喩也。
上在昌德宮。只晝講。
政院啓曰,明日常參·經筵,取稟。傳曰,只晝講。
政院啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
政院啓曰,卽者義禁府都事來言,時囚罪人金近喜等,當爲捧供,而新除授判義禁李若愚在外,同義禁韓正敎·李㘾,有應避之嫌,只有知義禁姜時永一員,不得備員開坐云,何以爲之?敢稟。傳曰,同義禁李㘾許遞,前望單子入之,待判堂上來開坐。
同義禁前望單子入之,鄭最朝落點。
兵曹啓曰,今春等進上弓矢看品在卽,而知弓品堂上李定鉉,身病猝重,勢難擧行云,改差,其代以在京無故人啓下之意,敢啓。傳曰,知道。
兵曹,知弓品堂上單任泰瑛。
摠戎廳啓曰,本廳千摠沈能驥,身病猝重,勢難察任,改差,何如?傳曰,允。
以全羅監司李裕元狀啓,錦山郡民家失火事,傳曰,當此農時,民家失火,若是夥多,聞甚驚慘,元恤典外,別加顧助,結構奠接之意,廟堂措辭分付。
慶尙道儒生幼學金是珩等疏曰,伏以臣等以先正臣文穆公鄭逑從祀文廟事,始自正廟辛亥,至于純廟癸未,前後凡六度陳疏,而尙未蒙允。臣等抱玆抑鬱,今已六十年于玆矣。竊伏惟念聖廡躋享,卽儒賢崇報之極典,其事也至重,其禮也至隆,自非名儒邃學卓然爲百世之師表者,未敢輕議。故我列聖朝以來,博詢輿議,屢擧令典,而凡於躋享之際,必致難愼之意,蓋所以重其事也。苟有道德淵茂,學問純正,果合從祀之人,則不可以事體之重大,而一向難愼。故夫以嶠南一區,而四賢得竝列焉。有若文敬公臣金宏弼,文獻公臣鄭汝昌,文元公臣李彦迪,文純公臣李滉是已,鄭逑興乎四賢之後,接乎四賢之統。故我正宗大王,嘗語筵臣曰,嶺南故事言之,戶戶程·朱,家家詩禮,玄風有金文敬,咸陽有鄭文獻,慶州有李文元,禮安有李文純,星州有鄭文穆。夫以正廟聰明睿智之聖,高明廣大之學,歷數儒賢,一體尊尙,而鄭逑則獨不與於躋享之列,玆豈非斯文之欠事,聖世之闕典乎?由前則重其事,由後則尊其道,下而不嫌於煩瀆,上而無慊於崇報,庶幾有待於今日矣。玆將擧國同聲之論,更申前日屢籲之請,伏願聖明,試垂察焉。鄭逑卽金宏弼之外孫,而李滉之門人也。生而天資秀異,志氣遠大,年未十歲,手摹先聖畵像,揭諸壁上,日必瞻拜,學易讀乾坤二卦,餘皆推類,無不通透。弱冠登李滉之門,滉極稱之曰,資質穎敏,志學好善,寒暄外孫,豈無餘韻?後必爲大儒。自是往來質問,簡牘相續,論學講禮,脗然有契,遂棄擧子業,專意此學,終日儼然危坐一室。凡修己治人之方,一以大學從事,而收斂持守之工。必以居敬爲先,存此心於戒懼幽獨之中,而窮此理於學問思辨之際,眞知實踐,養深積厚,近自日用事物,上至天人性命,無不貫徹瀜會。泛應曲當,而其見於著述者,莫非衛道尊聖繼往開來之具,至若心經發揮一書,則因西山之舊,而補入程·朱之要訓,遵退溪之意,而刊洗篁墩之謬見,千聖相傳之心法,殆無餘蘊。故肅廟寶鑑有曰,天使出來,問東方心學祖宗,則何以爲對?朝議皆曰,鄭寒岡心經發揮,可爲東方心學之祖宗。至若禮說分類一書,則平生用工,尤邃於禮學,以爲聖人制作之本義,散在各書,不有考據而講明,無以持循而從事。迺取宋朝五賢論辨之說,彙成一帙,斟酌增損,合古宜今。又作家禮集覽五服沿革圖,以羽翼之,於是乎天敍天秩之本,度數儀文之末,無不纖悉備具。上可爲一王之所法,下可爲禮家之三尺。故文元公臣金長生,累書講質,深歎禮學之高明,又於河圖洛書,用朱夫子拈出方圖,像太極之意,分排八帖,揭諸屛幛,使易範之所以則而成焉者,先後天之所以爲方位次序者,無不森羅布列,瞭然若指掌。此又易學之精邃也。造詣旣深,聲聞自達,文貞公臣金宇顒,至請以布衣召對,文成公臣李珥,至啓以格外給祿,及其入而登對也。承大學工夫之問,而眷眷於天道王道之要,天理人慾之辨,承治民何先之問,而進若保赤子必先興學之說,至蒙聖朝名不虛得之褒,其出典州郡也。創四境宗塾之制,以興儒風,行飮射養老之禮,以敦鄕俗,表忠烈之閭,祭先賢之墓,賊變蒼黃,而義檄先倡於列郡,兵戈路梗,而貢饍獨達於行在。此則立朝事君臨民制之大略也。逮至昏朝,天地晦塞,而二箚一疏,炳如日星,佞夫淮南之戒,大舜盡孝之請,辭旨懇惻,義理正大,直道雖閼而人紀賴立,此又扶綱植倫特立不變之大節也。平生出處,惟義與比,八徵始起,睿眷方隆,而雅意林泉,逡巡居多,雖其抱負經奇,未克盛焉者也。是以列聖褒美,極其隆重,仁朝改玉初,諭祭文若曰,心潛道腴,超然無慕於外,脚踏實地,卓爾有立乎中,世道否泰之相乘,以一身而自任,節文詳略之有異,輯衆說而折衷。孝廟朝,因文正公臣宋浚吉筵中建白,特命加贈。肅廟朝致祭文若曰,寒暄遺範,退陶正脈,表裏光明,寒江秋月,絶意名塗,翫心理窟。至院額宣賜時,政院啓辭以爲,鄭逑道學,實是李滉後一人,而其賜祭文若曰,內敬外義,左規右準,體用兼該,知行竝進,發揮經禮,牖啓群蒙。至於昏朝時大節,則又必特擧而表章之,有曰純是夷虜之世,截然砥柱之功,有曰卿獨壁立,金矢貞吉,誠深責難,義重扶倫。純廟朝致祭文若曰,惟文穆一代儒宗,發揮經奧,後學善誘,且以公議之所推重者觀之。文貞公臣申欽撰墓道文曰,賢出而正學明,其折衷而集成之者,惟退陶爲然,而先生得其單傳,又曰前後疏章,扶植綱常,千百載之延國祚於無疆,若先生者,其亦關世運之盛衰。又曰所謂儒者,高者偏於一節,下者淪於卑近,其克用力於全體大用,能有衛道之功者,惟先生是已。文康公臣張顯光曰,寒暄的訓,退陶正脈,發揮心經,會通禮說,惟此事業,實祖伊·洛。文莊公臣鄭經世曰,天挺間氣,英粹醇溫,篤學好古,有本有文。文正公臣宋時烈曰,我國人材,至宣廟朝最盛,道學則退溪·寒岡·栗谷·牛溪,重峰。文純公臣朴世采曰,禮學當以寒岡爲最。文忠公李安訥曰,新安古宅裏,易簀又庚申,以鄭康成姓,爲朱仲晦身,且夫各道儒生,屢建朱子之廟,皆以鄭逑配食焉。由是觀之,則其全德備道,眞可謂紫陽之眞源,退陶之嫡傳,而與已從祀諸賢,無間焉者也。曾於辛亥,七道儒生,以鄭逑及張顯光竝爲陳請,則正廟朝批旨答曰,先正金麟厚·趙憲從祀事,前後多士,屢以疏籲,而每靳允兪,今於爾等疏請,何異於是?兩先正經術行誼,予所欽尙者,豈後於爾等?其後金麟厚,因多士之更籲,得以躋享,而鄭逑則尙未蒙一例之典。故純廟朝,又相率陳白,則特命下該曹稟處,禮曹回啓以爲,鄭逑道德,實爲士林之宗仰,其所尊禮,豈有異辭?大臣獻議亦曰,鄭逑學問德行,實爲朝家之尊禮,士林之宗仰,惟在博詢而處之。夫所謂博詢而處之者,只所以重其事之意也。然而荏苒之間,歲月滋久,等待因循,至今爲未遑之典,此臣等所以抑鬱者也。惟我主上殿下,以聖神首出之姿,膺天人響合之運,崇儒重道之具,靡不恢張。繼志述事之方,罔有厥遺,八域多士,連上闡揚之章,而臣等此請,亦出公共之論。伏願聖明,克推典學之念,深惟斯道之重,爰命攸司,亟擧先正臣文穆公鄭逑從祀聖廡之典,以上承正廟朝之遺意,以丕闡新服之風敎焉。省疏具悉。先正問學淵源之正,士林此論之發久矣,而陞廡事體至重,爾等退修學業。
辛亥四月十八日午時,上御熙政堂。晝講入侍時,知事徐箕淳,特進官姜時永,參贊官洪翼燮,侍讀官金會明,檢討官李承輔,假注書安致默,記事官金龍翼,別兼春秋閔致庠,各持論語第二卷,以次進伏。武臣李觀熙進伏楹外訖。上曰,史官分左右。缺承輔曰,子路於孔子之道,有所聞而未及盡行,則惟恐復有所聞者,此是急於力行,而緩於有聞也。子路之氣質,過於勇行,故孔子每加敎誨之,有曰由也好勇過我,無所取才,其處事之際,雖或有過中之歎,而其信道篤實,勇於爲善之意。於此可見,此所以聖門四科中稱爲賢弟者也。大抵爲學之道,如或勇於聞而不急於力行,則此與無所聞同焉,有何益於進修之道乎?昔大舜,聞善言則沛然若決江河,莫之能禦。此亦有聞而勇行之意,殿下今講其書,常以所講諸章,若親問夫子之道。今日所講者,必行於明日新講之前,日以爲常,勇於力行,而若大舜之聞善言決江河,則將至於緝熙之域,嵬蕩之治矣。伏願懋念焉。
上在昌德宮。只晝講。
政院啓曰,明日常參·經筵,取稟。傳曰,只晝講。
備忘記,訓戎僉使李錫遠下直,長弓一張,長箭一部,片箭一部,筒兒一箇賜給。
政院啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
朴來萬啓曰,右副承旨林肯洙,今日不爲仕進,卽爲牌招,何如?傳曰,允。
傳曰,右副承旨許遞,前望單子入之。
承旨前望單子入之,趙然昌落點。
政院啓曰,新除授右副承旨趙然昌,時在全羅道順天府任所,斯速乘馹上來事,下諭,何如?傳曰,許遞,前望單子入之。
承旨前望單子入之,兪鎭五落點。
吏曹啓目粘連,觀此敦寧府都正朴長輿上疏,則以爲,臣於見職,旣無敦寧,則在法當遞。伏乞聖明,仰稟東朝,特命選部,照例鐫改亦爲白有臥乎所,旣無敦寧,則揆以公格,不可仍置。敦寧府都正朴長輿,依例改差,何如?啓,依允。
又啓目粘連,觀此弘文館副修饌朴商壽上疏,則以爲,臣賦命險釁,早失所怙,惟偏母是依,而母年今六十有八矣。稟素虛脆,病又侵尋,重以調養之失宜,遂致眞元之澌脫,沈綿凜綴,長委床褥,而家本貧寒,計拙謀生,甘毳之味尙矣,菽水之供亦闕。伏乞聖慈,矜其血懇,仰稟東朝,特命選部,許畀一小縣,俾遂便養之願亦爲白有臥乎所,朴商壽之家貧親老,菽水難繼之狀,通朝之所共知,許畀一邑,以伸至情,允合於孝理之政是白乎矣,經幄之臣出補外邑,事體不輕,臣曹不敢擅便,上裁,何如?啓,依回啓施行爲良如敎。
實錄廳郞廳,以摠裁官意啓曰,本廳郞廳趙在應·金炳溎,時帶臺職,職務相妨,所帶本職,竝姑許遞,何如?傳曰,允。
副修撰朴商壽〈疏〉曰,伏以凡人之情,窮窘則呼天,疾痛則呼父母,此理之常也。臣之情私,至切至迫,有甚於其身之窮且痛焉,則安得不疾聲哀籲於仁覆聽卑之下乎?臣賦命險釁,早失所怙,惟偏母是依,而臣母年六十有八矣。稟素虛脆,病又侵尋,重以調養之失宜,遂致眞元之澌脫,沈綿凜綴,長委床褥,而臣家貧寒,計拙謀生,甘毳之味尙矣。菽水之供亦闕,百艱備集,一日難保,而臣旣蔑孝,未效負米之誠。臣則從官,反貽尸饔之勞,有子如此,生不如死,臣情到此,良亦慼矣。今若徒懷嚴畏,未敢悉暴,而崦嵫之頹景莫挽,烏鳥之微誠未伸,則將爲沒身之恨,而是自阻於孝理之化也。玆敢不避猥越,冒瀆崇嚴,伏乞聖慈,天地於臣,父母於臣,憫其摯情,矜其血懇,仰稟東朝,特命選部,許畀一少縣,俾遂便養之願,則衰痼餘生,庶有回蘇之望,而臣母在世之日,莫非殿下之賜也。省疏具悉。疏辭,許令該曹稟處。
敦寧都正朴長輿疏曰,伏以臣今年八十有三歲矣。樗櫟之材,本不適用,蒲柳之質,望秩先衰。雖閑司漫職,實無堪承之望,而前後揚歷,罔非踰涯,每一循省,如集于木,近又待罪度支,疾病侵尋,視聽聾瞽,非有一分供職之望,而誠切圖報,義重盡瘁,黽勉趨承矣。日前以臣爲敦寧府都正,有若尙堪驅策者然,榮感之極,益莫知措躬之所也。固宜以一肅恩命,重入脩門,昵近耿光,豈非至願大榮?而近添寒疾,委席呻囈,坐違召命,屢日調治,有加無減。雖欲强策,其勢末由,且臣於見職,旣無敦寧,則在法當遞,敢陳援例之章,仰瀆崇嚴。伏乞聖明,俯垂矜察,仰稟東朝,特命選部,照例鐫改,仍治臣瀆撓之罪,以昭法紀,以安私分,千萬幸甚。省疏具悉。疏辭,下該曹稟處。
辛亥四月十九日午時,上御熙政堂。晝講入侍時,特進官李啓朝,同知事朴齊憲,參贊官洪翼燮,侍讀官金會明,檢討官李承輔,假注書安致默,記注官羅時傭,別兼春秋南秉吉,各持論語第二卷,以次進伏。武臣申命淳進伏楹外訖。上曰,史官分左右。缺承輔曰,令尹子文之事,孔子只言其忠,而不許其仁。然三爲令尹而無喜色,三已之而無慍色,固非庸常之人所可及也。凡於仕宦得失之間,喜怒易形,而子文不以是形焉,則其無患得患失之心,亦可見矣。居官任職者,惟以喜怒不形爲戒,況人君治世御衆之道,豈可以喜怒遽形於色乎?昔韓昭侯有曰,明主愛一嚬一笑,孟子告齊宣王曰,與百姓同樂,又曰一怒而安天下之民,然則人君喜怒之間,國之治亂係焉。夫悅於心而喜生焉,忤於心而怒發焉。因一悅心之事而喜之,則容悅之道日進,而阿諛,成習矣。因一忤志之事而怒焉,則忠直之士日退,而讜言無聞矣。王者以至公至正之心,喜一國之所喜,怒一國之所怒,則治化盛矣。伏願於此,推類省察焉。
上在昌德宮。只晝講。
自五更至開東,灑雨下雨,測雨器水深二分。
藥房都提調朴永元,副提調洪鍾英啓曰,伏未審日間,聖體若何?寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿,口傳問安。答曰,知道。
李源命啓曰,右副承旨兪鎭五,今日不爲仕進,卽爲牌招,何如?傳曰,允。
政院啓曰,自明日溫繹間,視事,頉稟之意,敢啓。傳曰,知道。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
政院啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳曰,政官牌招開政。
政院啓曰,行吏曹判書李憲球,參判徐戴淳,參議曺雲承牌不進推考傳旨及罷職傳旨,今方捧入,而開政命下之後,如是違牌,事甚未安。判書陳疏,參判更爲牌招,何如?傳曰,允。參議只推,一體牌招。
又啓曰,假注書洪兢周,蒙點後稱以在外,不爲入來,事甚該然,當該擬望之注書推考,懸頉之假官,所當重勘,而本院請推之外,無他可施之罰,何以爲之?敢稟。傳曰,竝推考。
以假注書洪兢周禁推傳旨,傳曰,分揀,申飭入來。
傳曰,吏判有闕之代,前望單子入之。
吏曹判書前望單子入之,李嘉愚落點。
政院啓曰,吏曹郞廳來言,兵曹判書有闕,政事取稟。傳曰,前望單子入之。
兵曹判書前望單子入之,徐箕淳落點。
吏曹啓曰,濟州牧使白希洙,方在罷散中,何以爲之?敢稟。傳曰,敍用。
有政。吏批,判書未差,參判徐戴淳進,參議曺雲承式暇,承旨進。政事冊無。
又啓曰,判書未差,參議曺雲承式暇,小臣獨政未安,何以爲之?敢稟。傳曰,仍爲之。
以安允沆爲掌令,尹秉鼎爲正言,李秉珪爲順天府使,兼養賢主簿單朴文,濟州牧使單白希洙,東萊府使單李彙寧,故義士吳興業·吳胤業,已上贈持平,故守門將李彦眞贈兵議,已上忠節卓異,〈贈〉職事承傳,故承旨金悌行贈吏參弘提例兼,故學生金彦謙贈吏議,已上同知金履昇兩代,故學生鄭後良贈左承旨,鄭壽載贈僕正,已上前副摠管鄭日永本生兩代移贈事承傳。
兵批,同知單具相華,判府事權大肯依定式減下,假內乘張大汲減下事承傳,兼濟州防禦使單白希洙。
義禁府啓目,原州前判官金近喜原情云云。傳旨內辭緣,泛稱遲晚,刑推得情,何如?啓,除刑推議處爲良如敎。
又啓目,襄陽前府使柳基豐原情云云。傳旨內辭緣,泛稱遲晚,所當請刑是白乎矣,曾經侍從勿爲請刑,載在法典,議處,何如?啓,依允。
又啓目,橫城前縣監李儒龍原情云云。傳旨內辭緣,泛稱遲晚,所當請刑是白乎矣,曾經宣傳官勿爲請刑,載在法典,議處,何如?啓,依允。
又啓目,驪州前牧使宋持養·李奎憲等原情云云。傳旨內辭緣,泛稱遲晚,所當請刑是白乎矣,年滿七十勿爲請刑,載在法典,竝只議處,何如?啓,依允。
又啓目,羅州牧使金在敬原情云云。傳旨內辭緣,泛稱遲晚,刑推得情,何如?啓,除刑推議處爲良如敎。
又啓目,海南前縣監張龍逵原情云云。傳旨內辭緣,泛稱遲晚,所當請刑是白乎矣,曾經侍從勿爲請刑,載在法典,議處,何如?啓,依允。
又啓目,瑞山郡守李鎭昇原情云云。傳旨內辭緣,泛稱遲晚,所當請刑是白乎矣,曾經摠府郞勿爲請刑,載在法典,議處,何如?啓,依允。
又啓目,瑞山前郡守尹載善原情云云。傳旨內辭緣,泛稱遲晚,所當請刑是白乎矣,曾經侍從勿爲請刑,載在法典,議處,何如?啓,依允。
又啓目,海美前縣監朴民煥原情云云。傳旨內辭緣,泛稱遲晚,刑推得情,何如?啓,除刑推議處爲良如敎。
又啓目,淸州前營將申命沆原情云云。傳旨內辭緣,泛稱遲晚,所當請刑是白乎矣,曾經宣傳官勿爲請刑,載在法典,議處,何如?啓,依允。
又啓目,忠淸前水使吳明善原情云云。傳旨內辭緣,泛稱遲晚,所當請刑是白乎矣,曾經閫帥勿爲請刑,載在法典,議處,何如?啓,依允。
又啓目,前慶尙左水使李顯稷,李寅熙等原情云云。傳旨內辭緣,泛稱遲晚,所當請刑是白乎矣,曾經閫帥勿爲請刑,載在法典,竝只議處,何如?啓,依允。
又啓目,全羅監營戶裨梁健植原情云云。傳旨內辭緣,泛稱遲晚,刑推得情,何如?啓,依允。
又啓目,全州前判官金佐鉉原情云云。傳旨內辭緣,泛稱遲晚,刑推得情,何如?啓,除刑推議處爲良如敎。
又啓目,靈光郡守權馦原情云云。傳旨內辭緣,泛稱遲晚,所當請刑是白乎矣,曾經侍從勿爲請刑,載在法典,議處,何如?啓,依允。
又啓目,興德前縣監韓錫基原情云云。傳旨內辭緣,泛稱遲晚,所當請刑是白乎矣,曾經摠府郞勿爲請刑,載在法典,議處,何如?啓,依允。
又啓目,咸平前縣監許傳原情云云。傳旨內辭緣,泛稱遲晚,所當請刑是白乎矣,曾經侍從勿爲請刑,載在法典,議處,何如?啓,依允。
又啓目,智島前萬戶金箕斗原情云云。傳旨內辭緣,泛稱遲晚,刑推得情,何如?啓,除刑推議處爲良如敎。
又啓目粘連,罪人梁健植亦,更推嚴刑究問,則所犯諸條,終不首實,待拷限,更加嚴刑得情,何如?啓,依允。
禮曹啓曰,來五月十七日憲宗大王御眞奉安璿源殿時,孝定殿當有告由之節,同月十五日望祭祝文中,措辭添入事,分付,何如?傳曰,允。
又啓曰,孝定殿祥祭後,禫祭前朔望殷奠及秋享大祭親行時,依補編受敎,以哭臨擧行之意,敢啓。傳曰,知道。
內醫院啓曰,提調李景在,今日問安,不爲仕進,卽爲牌招,何如?傳曰,允。
義禁府啓曰,慶尙監司李紀淵狀啓內,安東營將李台成,爲先罷黜,其罪狀,令攸司稟處事,啓下矣。李台成時在任所,依例發遣府書吏,交代後拿來,何如?傳曰,待待命拿囚。
行吏曹判書李憲球疏曰,伏以臣於月前,冒控衷懇,仰丐恩諒,及奉批旨,不惟不賜允兪,反紆隆眷,俾許調將,臣誠感激惶霣,繼以悶隘。夫責任之緊重,莫切於見職,材智之庸下,無加於賤品。由前而旣犯孤負之罪,由後而又抱僨誤之懼,左右思量,自效無策。豈可再冒匪據,一任虛縻,使銓衡大柄,付之於如臣無似而莫之恤乎?噫,臣受恩如天,致身此地,所可圖報,糜粉是甘,而至若才具之不稱,涯分之有濫,雖未暇論,最有所不可强者,卽筋骸之衰,而疾病之來耳。臣質本虛脆,痰濕爲祟,自少至老,便成貞疾,而間値節換,一倍作孽,胸痞而仍爲怔忡之症,冒虛而輒致噎滯之患,溏泄下注,眞元內脫,收拾不得,漸至委淹,殆同下山之景,赴海之水,莫可駐控。若將垂盡,而視日益昏,聽日益聵,言語酬應,亦多錯謬,彈束奔走,尤何可望?邇來政命荐降,無以强疾,至使僚堂代斲者,亦已屢矣。是豈臣樂爲而然哉?秖緣阽危殘喘,末由振策,致曠天職,彌速官謗,滿心悸恐,益復靡措。目下實狀,苟或有一分自力之望,則臣本祿仕之人,且今垂死之年,豈敢有高邁取便之計?故爲此費辭飾讓,自犯於欺天慢命之罪乎?臣情到此,亦云慼矣。惟以煩瀆爲懼,不敢更卽懇免,而瘝官旣久。今又違召,臣雖頑愚,揆以義分,尤豈不萬萬惶縮也哉?若復蹲仍噤默,一事玩愒,則臣身生死,雖不足恤,而其於公事僨敗,實非細故。玆不得不冒死申暴,敢溷崇聽,伏乞聖明,曲賜矜察,仰稟東朝,亟遞臣所帶職名,俾究洪造,獲安微分,不勝大願。答曰,省疏具悉。所請依施。
辛亥四月二十日辰時,上御熙政堂。藥房入診入侍時,都提調朴永元,副提調洪鍾英,檢校待敎尹滋悳,假注書安致默,記注官羅時鏞,別兼春秋南秉吉以次進伏。醫官鄭有曾·金珪·金有鼎·金永煥進伏楹外訖。上曰,史官分左右。永元曰,朝夕過涼之餘,昨今日候蒸鬱,聖體,若何?上曰,一樣矣。永元曰,寢睡·水刺之節,何如?上曰,一樣矣。永元曰,大王大妃殿氣候,何如?上曰,一樣矣。永元曰,王大妃殿氣候,何如?上曰,一樣矣。永元曰,大妃殿氣候,何如?上曰,一樣矣。永元曰,醫官待令,使之入診乎?上可之。有曾等以次診候,退伏楹外訖。永元曰,脈候奏之。有曾等奏曰,脈候左右三部調均矣。永元謂醫官曰,日前診候時,以脈候寸部,微有滑體爲奏矣,今日更爲詳奏。有曾等曰,今日則少無滑體矣。永元曰,近來進御之節,比前冬,何如?上曰,比前無異,而向來之所愆,今則夬差矣。永元曰,向來乍愆,卽滯候乎?上曰,非滯而偶然不平矣。上曰,醫官先退。永元曰,前此法講之日,多有召對之命矣。近來法講雖日開,召對則久未行,或緣專致力於法講冊子而然乎?上曰,召對亦將爲之矣。永元曰,經經緯史,卽學問之要道,譬如織布,經者絲之縱也,緯者絲之橫也。二者相須而後成章,學問之道,亦當以經史兼致而不可偏廢也。目今夏晷甚長,法講後,非無召對之暇,如或日力不足,則雖減少其自止,亦無不可,要之無一日間斷好矣。召對冊子,近日或自內進覽乎?上曰,時或閱覽矣。上曰,史官就座,命大臣先退,又命退,諸臣以次退出。
辛亥四月二十日午時,上御熙政堂。晝講入侍時,知事徐左輔,特進官權大肯,參贊官朴來萬,侍讀官金會明,檢討官朴商壽,假注書安致默,記事官玄基濬,別兼春秋南秉吉,各持論語第二卷,宗臣益平君以次進伏。武臣趙台顯進伏楹外訖。
上在昌德宮。停常參·經筵。
自前夜五更至午時,灑雨下雨,測雨器水深一寸五分。
備忘記,坡州牧使柳勉儉,鐵原府使申命洪下直,各長弓一張,長箭一部,片箭一部,筒兒一箇賜給。
朴來萬啓曰,左副承旨趙道淳,今日不爲仕進,卽爲牌招,何如?傳曰,允。
以左副承旨趙道淳牌不進罷職傳旨,傳曰,只推。
傳曰,當該承旨推考。
備邊司薦望,以趙秉駿爲水原留守。
政院啓曰,新除授水原留守趙秉駿,當爲下批矣。政官牌招開政,何如?傳曰,允。
水原留守金蘭淳疏曰,伏以臣之待罪見職,歲且再周矣。仙寢奉護,粗寓弓劍之慕,板輿供養,幸伸烏鳥之情,俸廩旣厚,來往從便,仰戴洪造,天地莫量。惟其隨分盡職,庶幾報答萬一,而無奈崦嵫已迫,形骸徒存,神識荒蕪,精力短淺,凡百事爲,無一稱塞,營壘儲胥,旣蔑改觀之效,府庫封樁,未有充定之實,每自循省,不覺惶汗。今則個限行將報滿,須代不過數朔,顧何敢先事張皇,以煩聰聽,而第臣區區情私,有不可時月淹者。臣之老母,年迫九耋,平日氣力,如水就下,昨夏以來,荐遭逆理,每經一番疚懷,輒致一番減落。自從月前毒慼,委頓澌綴,尤無餘地,沈綿床玆,若將不保朝夕,左右救護,在子惟臣,以若煎灼之方寸,將何以綜理事務?又況兩寢節享,只隔一望,守臣親祼,自有成式,臣旣無以晷刻離舍於病母之側,則藉曰替行有例,與其隳成式而從苟簡之例,曷若亟遞之職,存事體而重祀典也哉?玆敢不避僭越,冒入文字,伏乞聖慈,特垂鑑諒,仰稟東朝,將臣居留之任,劃賜鐫免,俾職事無曠,私分獲安焉。答曰,省疏具悉。所請依施。
慶尙道幼學鄭象璜疏曰,伏以尊尙儒賢,帝王之盛節,陞享聖廡,國家之懿典。其事體不可以不重,儀文不可以不審,而厥若有學問精深,道德純粹,上而有功於聖門,下而垂範於後學,卓然爲百世之宗師者,則實未嘗以事體儀文之大,或闕其所當行之禮也。故如本朝諸先正從祀之請也。初非無難愼之聖批,而及其事實愈明,公議愈定,則輒下允兪之音,斷然而施行焉。蓋如是而後,有以扶斯文而立人極,明聖學而正民彝,囿一世於休明之治也。豈不盛哉?臣等謹按先正臣文康公張顯光從享聖廡之請,今已八陳于玆矣。粵在正廟辛亥,七道多士,爲齊聲叫闇之擧,而時則文正公臣金麟厚請享之際也。聖批若曰,爾等所請,何異於是?又曰其經術行誼,予所欽尙者,豈後於爾等?是聖意蓋已許之,而姑有所未遑也。逮至純廟御極之初,特命下該曹稟處,而禮曹回啓,以爲張顯光道學,實爲士林之宗仰,其所尊禮,豈有異辭?大臣獻議,亦曰張顯光,以宿德名儒,爲朝家之尊禮,士林之宗仰云,則該曹廟堂之議,初未嘗以爲過也。況以我列聖朝褒美之敎,若是其隆重,而庸詎無斷然奉行之時乎?惟我主上殿下,天縱睿智,丕承大統,聖學日懋於緝熙,治敎永圖於繼述。凡正廟崇奬之徽旨,純廟命稟之遺意,似若有待於今日者矣。臣等玆不避瀆擾之誅,請以顯光平生大略,爲殿下誦之,竊惟吾東方道學之統,集成於先正臣李滉,斯道大明,如日中天,而顯光,卽李滉之嫡傳也。天姿渾成,門路正的,自童丱之時,已有聖賢之期,嘗作學顔錄曰,寧學聖人而未至,不可做第二等人。又作宇宙括十帖,題其上曰,能做天下第一事業,方爲天下第一人物,遂潛心向上,眞積力久,知行俱到,博學兩至。心法不離於誠敬靜一,動用必中乎規矩準繩。近而性情彝倫之則,遠而萬事萬物之宜。推以至於天理至奧至微之極,無不硏究其肯䋜,劈破其源頭,博達精粹之學,深厚敦化之德,有足以紹群哲之正脈,開萬世之來學,而尤出處之分,持守甚嚴。嘗以三不可二可恥,爲仕止之大義,及至長陵改紀。始膺弓旌之招,前後昌言,如建極之疏,本源之論,誠敬窮格之說,轉移奮發之奏,雷變電卦之戒,載首盤銘之規,正大光明,勤懇切當。可以表裏乎伊·傅之訓命,紹述乎考亭之封事,而顧以匪躬之心,益勵難進之義雖或道未盡行,言未究用,而顯光已引章而告休矣。然當其進身於廟堂之上,則姜虜之凶鋒自退,遯跡於丙子之後,則尊周之大義以明,其所以重社稷於艱危,扶綱常於永久者,有如是矣。而顯光之意,以爲此學不可以不明,此道不可以不傳,退而至立言嘉惠後學。蓋其微辭奧義,固非臣等謏見,所可窺測,而粵昔肅廟,特命校刊遺集,以備乙覽。今以其見成書考之,有曰日省錄者,牖俗之良謨也,勸學編者,發蒙之嘉言也。性理說者,因性情體用理氣經緯之分,以極乎人倫日用之則者也。易學圖說者,觀太極象數至隱至賾之幾,引以伸之乎事物之亹亹者也。他日圖書發揮,曰晚學要會,曰錄疑俟質,曰冠婚儀,曰喪制錄,曰耋戒等書,無非闡明斯道,垂法後世,眞可謂命世之大儒也。是以其生也,靈芝産嶽,紫氣降庭,其沒也。雷雨晦冥,山嶽崩頹,天人氣數之際,亦可以見之矣。肆惟我仁廟致祭文若曰,五百膺期,大東偉器,博考墳典,恣意探討,歸而約之,默契精到,天地之大,性命之奧,硏窮體認,豁然通曉。年甫弱冠,體段已具,象數紛然,如掌所措,優游理窟,與化爲徒,達於面背,藹然道腴,動容周旋,惟德之符。正廟親製祭文若曰,卓乎文康,挺生仁里,養性林樊,潛心經旨,淵源有自,陶山退水,氣緯理經,立言垂示,發揮圖書,棨鍵抽祕,濂翁胸次,勉齋心地,鄕俗敦朴,士林興起,逮予叨基,曠世興思,曷起宿德,以濟艱否?天哉王言也。斯豈非建天地而無疑,俟百世而不易者乎?嗚呼,顯光道德學問之實如是,著述繼開之功如是,出處進退之正如是。列聖朝尊尙之敎,又丁寧如是,則從祀文廟,豈容或後?而七度疏籲,曾未蒙一兪之音,儀文久曠,公議益鬱。臣等固知朝家之於顯光,未嘗以爲不合於從祀也,特有所未遑而然耳。夫百年公議,終必有一定之時,前代闕章,至後聖而或備,則其所未遑於前者,豈終於未遑而止哉?就以已從祀諸賢之或有禮遇之相似者,道義之相符者,而其於報享之典,尙未免彼此之殊。臣等更有以列白焉。昔在孝廟朝,特敎筵臣曰,張顯光德行,世所共知,雖無諡狀,可特贈諡。是宣廟之所嘗行於李滉,而孝廟行之於顯光也。然則繼李滉而顯光之從享,有不可已也。文正公臣宋浚吉之上孝廟疏曰,宿德耆望,如先正臣金長生·張顯光,然後朝家禮遇之厚,宜無所不至。是朝家之待顯光,宜與金長生而無間也。然則與金長生而顯光之竝享,亦不可已也,而況金麟厚請享之際,正廟批辭之意,蓋爲顯光之請享,與金麟厚何異?則其於金麟厚從享之後,顯光豈有獨異之理哉?嗚呼,辛亥之舊甲重回,先王之玉音如昨,臣等之裹足千里,合辭聯籲者,非獨爲顯光地也。誠欲殿下,追仁廟膺期之褒,擧先朝未遑之典,以崇正學,以闡儒化,基億萬年無疆之文敎也。伏願聖慈,穆然垂覽,淵然深思,特下文康公臣張顯光躋享聖廡之命,以章睿德,以幸斯文焉。省疏具悉。文康公操履進修之篤,嘗所歆歎,而纔以鄭文穆事,有所批諭,想亦諒悉。爾等退修學業。
行兵曹判書徐箕淳疏曰,伏以臣伏奉兵曹判書前望恩點下者,繼以召牌荐降,臣誠蹙惕驚悚,不知所以自措也。臣於是職,其所不稱之實,業已悉暴於曩日辭免之章矣。顧何敢更事覼縷,仰煩至尊之聽也?第伏念斯職也,地分之華要,責任之綦重,有非閑司慢官之所可比擬也。至如臣者,疎闇而最居人下,駑劣而少無寸長。今又衰與齒添,病隨年深,卽一圉圉然貿貿然百無可用之物耳。初何嘗一毫近似於見職,而薄罷未幾,舊銜旋縻,霜雪雨露,若偏臣身,臣懍惶旣積,感結繼切。今若徒恃寵靈,處於華要之地分,擔以綦重之責任,周旋於宿衛鹵簿之班,淸朝官人之政,寧容乃爾苟艱也?臣之前後揚歷,罔非逾濫,式至于今,靡效涓埃之答。只積辜溺之懼,而今於老白首將死之年,猶不知足,進進未已,終至於顚頓僨敗而止,則臣身之狼狽,固不足言。其於累聖簡而褻公器何哉?此臣所以踧踖却顧,寧被逋慢之誅,而不敢爲冒膺之計者也。玆敢罄暴衷懇,仰瀆崇嚴,伏乞聖上,俯垂鑑諒,仰稟東朝,遞臣中權之任,回授可堪之人,公私幸甚。答曰,省疏具悉。卿其勿辭行公。
上在昌德宮。停常參·經筵。
朴來萬啓曰,左副承旨趙道淳,今日不爲仕進,卽爲牌招,何如?傳曰,允。
以左副承旨趙道淳牌不進罷職傳旨,傳曰,只推。
政院啓曰,吏曹判書李嘉愚,參判徐戴淳,參議曺雲承牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,吏曹判書李嘉愚,參判徐戴淳,參議曺雲承再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。判書·參判,所當更請牌招,而係是一日三牌,何以爲之?敢稟。傳曰,參議只推,竝更牌招。
又啓曰,吏曹參判徐戴淳,參議曺雲承三牌不進推考傳旨及禁推傳旨,今方捧入,而開政命下之後,連事違召,無意承膺,事體所在,極爲未安。判書陳疏,參判所當更請牌招,而係是一日四牌,何以爲之?敢稟。傳曰,參議分揀,與參判一體牌招。
傳曰,吏判疏批已下,卽爲牌招。
有政。吏批,政事冊無。水原留守單趙秉駿,兼華寧殿提調單趙秉駭,訓鍊都監提調單徐箕淳,禁衛營提調單徐箕淳,御營廳提調單徐箕淳,故學生洪以烈贈童敎,孝行卓異贈職事承傳,故縣監金仁淳贈吏參例兼,故學生金履經贈吏議,故通德金謙行贈僕正,已上守慶州府尹金穰根三代,故僉使李義秀贈兵參訓都例兼,故通德李德林贈左承旨,已上慶尙左兵使李肇淵兩代。兵批,兼摠理使單趙秉駿。
義禁府啓曰,今四月十二日因本府擊錚回啓李澤遂事,臣府不敢擅便,下詢大臣處之事,判付內依允矣。謹依判付,收議于時原任大臣,則領府事鄭元容,判府事朴晦壽,病未獻議,領議政權敦仁,以爲丁酉之獄,專出凶賊之所慘構。庚戌以後,屢有處分於其兩弟,則子孫之積年籲冤,未可謂無據。況今原案,已經昭雪,當初罪名,自歸捏誣,則恐合有伸理之擧,而事關刑政,臣不敢擅斷,上裁云。判府事金道喜,以爲恩全君復爵之後,此獄自歸誣案,似當有昭雪之擧,而事係刑政,臣不敢斷奏,惟在上裁云。左議政金興根,以爲丁酉誣獄,專由於榮·秀兩賊,而原案今旣昭雪,則告引之自歸落空,事理明甚。伏況庚戌以後,處分於其兩弟者,天日之照及於覆盆,今此號籲,合有欽恤,而刑政事重,不敢擅斷,惟在上裁云。右議政朴永元,以爲觀此爰辭,其鳴冤之端,不無可據。況庚戌以後,屢有曠蕩之典於其家,到今伸理之論,似合欽恤之義,而事係刑政之重大,以臣膚見,不敢臆對,惟在博詢而處之云矣。諸大臣之議如此,上裁,何如?傳曰,依大臣議施行。
備邊司啓曰,卽見黃海監司洪耆燮狀啓,則以爲,本營支放穀停蕩滌給代,以加分耗請得取用,便成年例,道內會付應留中各穀一萬四千石,特許加分事,請令廟堂稟旨分付矣。支放固當繼給,加分已成年例,依狀請施行,何如?傳曰,允。
義禁府啓目粘連,向前金佐鉉亦,逋還則徒擁虛簿,簽丁則全付猾胥,法意所在,無以容恕,以此照律,何如?啓,依允。
又啓目粘連,向前權馦亦,臨歸差任,曷旣誚謗?法意自在,實難參恕,以此照律,何如?依允。
又啓目粘連,向前韓錫基亦,宮結旣爲濫收,剩餘仍無歸屬,揆以法紀,何以容貸?以此照律,何如?啓,依允。
又啓目粘連,向前許傳亦,座首之勒差而財有冤徵,分房之圖奪而物或暗投,法理所關,何以容貸?以此照律,何如?啓,依允。
又啓目粘連,向前宋持養·李奎憲等亦,舊還未準捧,勘罪新有定式,竝以此照律,何如?啓,依允。
又啓目粘連,向前李顯稷·李寅熙等亦,加下條未卽準給,物種價專爲減剋,有違朝飭,揆以法意,難於容恕,竝以此照律,何如?啓,依允。
又啓目粘連,向前李鎭昇亦,卜米之勒取,而以致再徵,衙祿之濫收,而有乖常典,諸般所犯,難逭當勘,以此照律,何如?啓,依允。
又啓目粘連,向前尹載善亦,任窠遞易,番軍頉給,皆有貨財,合有當勘,以此照律,何如?啓,依允。
又啓目粘連,向前朴民煥亦,城役零錢及各樣贖條,數爻不少,法紀難恕,以此照律,何如?啓,依允。
又啓目粘連,向前金近喜亦,行商之包蔘,無難屬公,結民之加下,不爲察奸,法意所在,無以參恕,以此照律,何如?啓,依允。
又答目粘連,向前柳基豐亦,修衙錢之餘剩,旣爲取用,新延吏之差送,亦有誚謗,事多非理,法所難恕,以此照律,何如?啓,依允。
又啓目粘連,向前李儒龍亦,酷刑旣爲不法,嚴杖索以重賂,典憲所在,何以容貸?以此照律,何如?啓,依允。
又啓目粘連,向前張龍逵亦,春稅各樣米濫捧,旣違常規,法何以逭,以此照律,何如?啓,依允。
又啓目粘連,向前金在敬亦,加作米添數,分房債收入,難免失察,何以容恕?以此照律,何如?啓,依允。
又啓目粘連,向前吳明善亦,會減錢·差任錢,無非無義,其在法意,何以容恕?以此照律,何如?啓,依允。
又啓目粘連,向前金箕斗亦,肆虐於民,難道如渠,揆以法紀,焉逭應勘?以此照律,何如?啓,依允。
又啓目粘連,向前申命沆亦,越職聽訟非理,害民多是不法,焉逭應勘?以此照律,何如?啓,依允。
行吏曹判書李嘉愚疏曰,伏以人臣事君,委質立朝,夷險燥濕,固所不擇,而至於官職除名,戒在駕屨不俟,亦有循墻而走。蓋古人出處進退,各有攸適,當進而不進,則是慢君命也。不當進而進,則是隳臣職也。然則臣之今日所處,奚亶止於循墻而已?歷日徊徨,氷炭交中,見職之千不當萬不似,夫人皆知之,何待臣言之畢乎?夫冢宰之職,爲任最大,其責甚重,不可人人而冒居也審矣。今玆寵命,何爲及於臣身也?謂臣踐歷可堪歟,地望可堪歟?或以家庭見聞,有所取而然歟,抑別有以歟?反復思惟,莫省所由,臣本儱侗奊詬,百不猶人,何官之可稱,何事之可了?而秖緣遭際明時,受知三朝,內外歷揚,絲毫無補,每自循省,愧懼徒積,而最是銓選一職,尤所昧昧。官制之沿革,班簿之高下,薦剡考課之法,氏族流品之別,茫然無一通曉,而迺今一朝置之於天官長席,濫竊官人之柄,激揚淸濁,調劑酸鹹,仰贊我聖上平明恢蕩之治,則殆無異於僬僥之千匀,瞽者之於五色,畢竟僨誤狼狽,可立而俟,豈不大可懼哉?目今濟濟群彦,磊落相望,臣是何人,當此異數,不思糠粃之在前,而徒取有識之譏議乎?臣於本兵,虛縻三朔,徒積尸素之愧,而今忽冒叨是任於千萬夢想之外,兜攬躐取,有若匪臣莫可者然。聖簡之貽累,諒非細故,而國體之屑越,又當如何?重以責任之綦重,比本兵不翅逈別,且臣年迫七旬,疾病頻仍,志氣衰頹,居恒事務,漫不省察。是職雖不以筋骸奔奏,而精力所湊,反復甚焉。顧何敢强其所不可强,自獲重戾而後已也哉?天牌儼臨,蠢動無望,略暴衷懇,仰首鳴號,伏乞聖慈,曲垂諒察,仰稟東朝,將臣新授吏曹判書之任,亟命刊改,仍治臣逋慢之罪,俾朝綱肅而私分安,不勝大願。答曰,省疏具悉。卿其勿辭行公。
上在昌德宮。停常參·經筵。
洪鍾英啓曰,左承旨李源命,今日不爲仕進,卽爲牌招,何如?傳曰,允。
以左承旨李源命牌不進罷職傳旨,傳曰,只推。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,全羅左道暗行御史入侍。
兵曹啓曰,去三月十三日慶科庭試武科殿試時,直赴會試人水原別騎士曺鶴昇,全羅監營巡武軍官徐泰淳,馬兵黃定默等不赴委折,關問該守臣及道臣後稟處事,草記蒙允後,關問該守臣及道臣矣。卽接水原前留守金蘭淳,全羅監司李裕元回移,則別騎士曺鶴昇,選武軍官徐泰淳,身病不赴,勿施,馬兵黃定默作故云,所授帖文,竝依例收聚爻周,何如?傳曰,允。
辛亥四月二十三日酉時,上御熙政堂。大王大妃殿垂簾,全羅左道暗行御史入侍時,右副承旨兪鎭五,假注書洪兢周,記注官羅時鏞,別兼春秋鄭健朝,御史李承益以次進伏訖。上曰,史官分左右。上曰,御史進前。承益進前,上曰,遠路無事往返乎?承益曰,王靈攸曁,無事往還矣。上曰,書啓今將見之,而守令治不治,果何如乎?承益曰,臣本聞見寡陋,不能事其事,而雖略具書啓中,不勝惶懍矣。上曰,每於御史復命之時,書入別單,卽是說弊也。旣說弊則可祛者祛之可也,而別單還下之後,果皆依此施行乎?承益曰,別單中書入之事,或有上裁之事,或有自廟堂稟處之事矣。上曰,各邑軍政及民弊,近來亦有甚乎?承益曰,民弊果難一一陳達,而至於軍政,卽爲民弊之最者矣。上曰,沿路麥農,何如?承益曰,下道則少有惜乾之意,姑未茁長,而不如上道矣。上曰,民情方望雨矣。承益曰,民情方待雨,而別無時急矣。上曰,旱意不至太甚乎?承益曰,姑未太甚,而以今所見,似無不登之慮矣。上曰,史官就座,仍命御史先退。又命退,諸臣以次退出。
上在昌德宮。停常參·經筵。
傳曰,左承旨·右承旨許遞,前望單子入之。
承旨前望單子入之,徐戴淳,申泰運落點。
傳曰,吏曹參判有闕之代,前望單子入之。
吏曹參判前望單子入之,洪鍾英落點。
傳曰,都承旨有闕之代,前望單子入之。
承旨前望單子入之,金鍏落點。
政院啓曰,御營大將李景純,掃墳事京畿交河地,明日出去矣。所佩命召,何以爲之,而將兵之任,不可一刻無摠察之人,何以爲之?敢稟。傳曰,仍佩往來,禁將兼察。
又啓曰,御營大將,禁將兼察事,命下矣。兼察御營大將白殷鎭,卽爲牌招聽傳敎,何如?傳曰,允。
承文院官員,以都提調意啓曰,卽見盛京禮部咨文出來者,以爲今年夏季統巡,五月初一日行抵靉江西岸,與本國地方官,公同會哨,若至陡壁臨江,人馬不能行走之處,準借本國船隻,請轉飭該地方官,屆期遵辦云矣。回咨依例撰出,正書安寶後,定禁軍騎撥下送于灣府,使之轉給鳳城將處,以爲轉致盛京之地,何如?傳曰,允。
義禁府照目粘連,全州前判官金佐鉉矣本府議啓內,逋還則徒擁虛簿,簽丁則全付猾胥,法意所在,無以容恕,以此照律罪,杖一百收贖,告身盡行追奪,徒三年定配私罪,奉敎依允爲旀,功議各減一等爲良如敎。
又照目粘連,興德前縣監韓錫基矣本府議啓內,宮結旣爲濫收,剩條仍無歸屬,揆以法紀,何以容貸?以此照律罪,杖一百收贖,流二千五百里定配,以喪後勘斷,依法典收贖,告身盡行追奪私罪,奉敎依允爲旀,功減一等爲良如敎。
又照目粘連,咸平前縣監許傳矣本府議啓內,座首之勒差而財有冤徵,分房之圖奪而物或暗投,法理所關,何以容貸?以此照律罪,杖九十收贖,奪告身四等私罪,奉敎依允爲旀,功減一等爲良如敎。
又照目粘連,驪州前牧使宋持養,李奎憲等矣本府議啓內,舊還未準捧勘罪,新有定式,以此照律罪,各杖一百收贖,而徒三年定配,以其年七十,依律收贖,告身盡行追奪,竝只私罪,奉敎依允爲旀,功議各減一等爲良如敎。
又照目粘連,前慶尙左水使李顯稷·李寅熙等矣本府議啓內,加下條未卽準給,物種價專爲減剋,有違朝飭,揆以法意,難於容恕,以此照律罪,各杖一百收贖,告身盡行追奪,竝只私罪,奉敎依允爲旀,功議各減一等爲良如敎。
又照目粘連,瑞山郡守李鎭昇矣本府議啓內,卜米之勒取,而以致再徵,衙祿之濫收,而有乖常典,諸般所犯,難逭當勘,以此照律罪,杖一百收贖,告身盡行追奪,流三千里定配私罪,奉敎依允爲旀,功減一等爲良如敎。
又照目粘連,瑞山前郡守尹載善矣本府議啓內,任窠遞易,番軍頉給,皆有貨財,合有當勘,以此照律罪,杖一百收贖,告身盡行追奪,流三千里定配私罪,奉敎依允爲旀,功議各減一等爲良如敎。
又照目粘連,海美前縣監朴民煥矣本府議啓內,城役零錢及各樣贖條,數爻不少,法紀難恕,以此照律罪,杖一百收贖,告身盡行追奪,流三千里定配私罪,奉敎依允爲旀,功減一等爲良如敎。
又照目粘連,原州前判官金近喜矣本府議啓內,行商之包蔘,無難屬公,役民之加下,不爲察奸,法意所在,無以參恕,以此照律罪,杖一百收贖,告身盡行追奪私罪,奉敎依允爲旀,功議各減一等爲良如敎。
又照目粘連,襄陽前府使柳基豐矣本府議啓內,修衙錢之餘剩,旣爲取用,新延吏之差送,亦有誚謗,事多非理,法所難恕,以此照律罪,杖一百收贖,告身盡行追奪私罪,奉敎依允爲旀,功減一等爲良如敎。
又照目粘連,橫城前縣監李儒龍矣本府議啓內,酷刑旣爲不法,嚴杖索以重賂,典憲所在,何以容貸?以此照律罪,杖一百收贖,告身盡行追奪,徒三年定配私罪,奉敎依允爲旀,功減一等爲良如敎。
又照目粘連,海南前縣監張龍逵矣本府議啓內,春稅各樣米濫捧,旣違常規,法何以逭?以此照律罪,杖一百收贖,告身盡行追奪,流三千里定配私罪,奉敎依允爲旀,功議各減一等爲良如敎。
又照目粘連,羅州牧使金在敬矣本府議啓內,加作米添數,分房債收入,難免失察,何以容恕?以此照律罪,杖七十收贖,告身盡行追奪,徒一年半定配私罪,奉敎依允爲旀,功議各減一等爲良如敎。
又照目粘連,忠淸前水使吳明善矣本府議啓內,會減錢·差任錢,無非無義,其在法意,何以容恕?以此照律罪,杖一百收贖,告身盡行追奪,流三千里定配私罪,奉敎依允爲旀,功議各減一等爲良如敎。
又照目粘連,智島前萬戶金箕斗矣本府議啓內,肆虐於民,難道也渠,揆以法紀,焉逭應勘?以此照律罪,杖一百收贖,告身盡行追奪私罪,奉敎依允爲旀,功減一等爲良如敎。
又照目粘連,淸州前營將申命沆矣本府議啓內,越職聽訟非理,害民多是不法,焉逭應勘?以此照律罪,杖一百收贖,告身盡行追奪,奉敎依允爲旀,功減一等爲良如敎。
又照目粘連,靈光前郡守權馦矣本府議啓內,臨歸差任,曷旣誚謗?法意自在,實難參恕,以此照律罪,杖一百收贖,告身盡行追奪私罪,奉敎依允爲旀,功議各減一等爲良如敎。
又啓目,堤川縣監趙行鎭原情云云。傳旨內辭緣,泛稱遲晚,刑推得情,何如?啓,除刑推議處爲良如敎。
又啓目,淮陽府使朴斆默,平海前前郡守柳之奫等原情云云。傳旨內辭緣,泛稱遲晚,竝所當請刑,而斆默曾經侍從,之奫曾經摠府郞,勿爲請刑,載在法典,竝只議處,何如?啓,依允。
又啓目,坡州牧使李吉求,高陽前前郡守金孝求原情云云。傳旨內辭緣,泛稱遲晚,所當請刑,而吉求曾經宣傳官,勿爲請刑,載在法典,議處,孝求刑推得情,何如?啓,依允爲旀,除刑推議處爲良如敎。
又啓目粘連,罪人梁健植亦,更加嚴刑究問,則一事漫漶,終不直招,情狀尤極痛駭,待拷訊限滿,更加嚴刑,期於得情,何如?啓,除刑推議處爲良如敎。
又啓曰,本府收議草記李澤遂事,批旨內,依諸大臣議施行事,命下矣。謹依大臣議,李澤遂施以伸理之典,何如?傳曰,允。
又啓曰,時囚罪人金在敬,杖七十·徒一年半定配照律公事,判付內,功議各減一等事,命下矣。金在敬功議各減,減徒加杖,杖一百收贖,只告身盡行追奪,放送,何如?傳曰,允。
又啓曰,時囚罪人吳明善·張龍逵·尹載善,杖一百·流三千里定配照律公事,判付內依允,功議各減一等事,命下矣。吳明善·張龍逵·尹載善功議各減,杖九十收贖,告身盡行追奪,吳明善江原道狼川縣山陽驛,張龍逵忠淸道黃磵縣新興驛,尹載善保寧縣靑淵驛,竝徒二年半定配,而以議啓內辭意,具罪目,依例發遣府羅將,押送于各其配所,何如?傳曰,允。
又啓曰,時囚罪人李鎭昇,杖一百·流三千里照律公事,判付內依允,功減一等,李儒龍杖一百·徒三年定配照律公事,判付內,功減一等,金佐鉉杖一百,徒三年定配照律公事,判付內依允,功議各減一等,朴民煥杖八十·徒二年定配照律公事,判付內依允,功減一等事,命下矣。李鎭昇功減,杖一百收贖,告身盡行追奪,忠淸道大興郡光時驛,徒三年定配,李儒龍功減,杖九十收贖,告身盡行追奪,淸州牧猪山驛,徒二年半定配,金佐鉉功議各減,杖八十收贖,告身盡行追奪,江原道洪川縣泉甘驛,徒二年半定配,朴民煥功減,杖七十收贖,告身盡行追奪,忠淸道德山郡汲泉驛,徒一年半定配,而以議啓內辭意,具罪目,依例發遣府羅將,押送于各其配所,何如?傳曰,允。
上在昌德宮。停常參·經筵。
自卯時至人定,灑雨下雨,測雨器水深二分。
藥房副提調金鍏啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。大王大妃殿·王大妃殿·大妃殿,口傳問安。答曰,知道。
金鍏啓曰,同副承旨申泰運,今日不爲仕進,卽爲牌招,何如?傳曰,允。
以同副承旨申泰運牌不進罷職傳旨,傳曰,只推。
政院啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
傳曰,當該承旨推考。
義禁府啓目粘連,向前李吉求·金孝求等亦,李吉求段,平倉米俸之取其餘錢,都書員處之謂有剩條,結錢之未準納,收逋之不還,俱係非法,難逭當勘,金孝求段,加下移錄,雖出於不得已,法意所在,無以容恕,竝以此照律,何如?啓,依允。
又啓目粘連,向前趙行鎭亦,民貸財物,雖已準數還報,法意所在,難以參恕,以此照律,何如?啓,依允。
又啓目粘連,向前朴斆默·柳之奫等亦,朴斆默段,結價之踵襲前謬,旣非躬犯,數雖不著,法意所在,何以容恕?柳之奫段,海民之納錢,院儒之索賂,數雖不現,遞歸而差任,旣有所收入,揆以法意,無以容貸,竝以此照律,何如?啓,依允。
又啓目粘連,向前罪人梁健植亦,賑邑例給外加作,宮結輪回時情錢,數旣不少,勅需錢分定,實錄紙分定之際,俱有加斂,茂長移轉米,群山正稅米,亦多犯科,寺僧之空帖,賑庫之加下,皆是不法,典憲莫嚴,何以容貸?以此照律,何如?啓,依允。
又啓曰,李澤遂旣已伸理矣。其弟養遂等罪名,尙在都案中,一體抹去之意,敢啓。傳曰,知道。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
備忘記,礪山府使韓殷善下直,長弓一張,長箭一部,片箭一部,筒兒一箇賜給。
吏曹啓目粘連,觀此全羅左道暗行御史李承益書啓,則潭陽府使朴承圭,各面吏防結,四百九十一結零之多,而不能糾察,還代錢挪用,二萬三千兩之多,而末由還分,以致猾胥得志,小民失望。興陽縣監李綺年,己酉還米,作錢三千七百二十六兩,挪移推用,庚戌還米,作錢一千二百四十二兩,黃腸所用各面所在補民錢,不時督捧,補民錢還報各面所斂錢一千四百兩零,公廨修理錢三百兩,楞迦寺修補錢四百六十六兩零,竝歸乾沒,官需米作錢一百三十兩,吏鄕任賂錢三千一兩,怨謗莫掩,是非傳播,上項兩邑守令,爲先罷黜,令該府拿處。玉果縣監權應駿,營作錢三百石之行關減給,不爲頒布,潛自挪用,順天前府使趙然昌,己酉捧還時,民還則以本色米畢捧,官屬還則小小詳定例收捧,官需米四百十五石,收捧於海倉,移用於官廳,庚戌春改造斗升,自官廳創例移捧者二百餘石,每斗加捧,爲五六升,民怨咻咻。潭陽前府使金老淳,戊申年御營軍上番時,以賂爲主,竝頉已充之軍,更疤稍饒之民,軍器修補,賣鄕賣校,各樣募聚錢二千六百二十兩零,而軍器修補實入,不過五百兩,而一千三百六十一兩零,歸屬不明,元軍保頉給情錢五百五十兩,初無歸屬,書出勸善文,斂錢於各面者,一千三百八十三兩零之多,寶城前前郡守李亮熙,詞訟則非囑不成,差任則惟賂是視,任訟捧錢二千二百五十兩,御營軍上番時,捧賂爛熳,官鄕分利。樂安前郡守金永綺,宮結上納取剩一百九石零,歸於官用,訟賂任債錢一千七百九十兩,庚戌水災恤典,瞞報營門。龍潭前前縣令金近喜,丙午都結剩條一千六百一兩零,俱係虛張,丁未都結剩條八百一兩零,而創例冒下,跡涉傷廉,衙祿以大同例出秩,添價取剩,罪案鄕民等處捧賂錢八百三十一兩外,貢米價中除出條六百四十七兩零,以民庫上下樣懸錄,應下柴炭米二十五石,不爲上下。昌平前縣令李根榮,積逋收刷,排斂民結中,入用官下者,一千四百五十兩,租折米取剩錢一千兩,以收逋中自官助給樣懸錄,終歸有名無實之科,一百七十兩,歸屬無處。雲峰前縣監宋在益,軍器修補,賣鄕賣校,各面殖利條還收錢四百八十兩,歸於官用,訟賂錢三百兩,南原兼任時任賂錢九百兩,賊贓錢四百兩,盡歸私橐。光陽前縣監魚在淵,三年之間,六遞座首,一境之內,擧皆側目,捧賂錢六千五百兩,營耗作錢取剩條掩置條二百四十二兩,歸屬不明,軍器修補募聚不正之錢一百二十八兩零,竝歸有名無實之科。同福前縣監韓用翰,濫執山火稅取剩一百兩,沒數挪用,己酉春謂以南倉修理,還米作錢一百九十兩零,歸屬不明,吏鄕與船主訟民處,捧賂及取用,錢三千六百兩。康津前縣監趙學春,五座首連遞,前後吏鄕任賂二千八百十兩,由吏處加下二千餘兩,而使一邑,如經瘡痍,尙未蘇完。獒樹前察訪承鎭泰,捧賂錢二百五十兩,鄕試時以參試官,驛民處謂有周旋,勒捧錢三百兩,亦係科禁,上項十二邑前後守令及一驛前察訪,竝令該府拿處。南原前縣監金炳喬,門樓役之經紀,浮謗內訌,推考警責。淳昌郡守洪鍾茂,循良之治,廉明之政,論其茂績,無出其右。茂朱前府使徐兢輔,民庫錢不足條,先爲充補。昌平還雜費條,特令蠲減,實爲災民均施之惠。寶城郡守李根天,課士而勸農,四民咸頌,庚戌大水後,各面漂戶,自官恤給,上項三邑前後守令,實惠茂著,俱如是優異,則宜有褒賞之擧。洪鍾茂似當施以陞敍調用之典,徐兢輔·李根天,似當施以兒馬賜給之典,係干恩賞,上裁。監司李裕元,刀筆知戢,新威方震於海郡,斗斛稱平,實惠已究於漕倉。前監司南秉哲,考課惟明,益見列邑之殫壓,政令不撓,克致全省之寧㴵,道臣體重,今姑勿論。其餘前後守令·察訪,旣乏優異之績,亦無顯著之疵,竝置之,其外閫帥·營將·虞候·邊將·監牧官,竝令兵曹稟處,何如?啓,依回啓施行爲良如敎。
義禁府照目粘連,淮陽府使朴斆默,平海前前郡守柳之奫等矣本府議啓內,朴斆默段,結價之踵襲前謬,旣非躬犯,數雖不著,法意所在,何以容恕?柳之奫段,海民之納錢,院儒之索賂,數雖不現,遞歸而差任,旣有所收入,揆以法意,無以容貸,竝只以此照律罪,各杖八十收贖,奪告身三等,竝只私罪,奉敎依允爲旀,功減一等爲良如敎。
又照目粘連,堤川縣監趙行鎭矣本府議啓內,民貸財物,雖已準數還報,法意所在,難以參恕,以此照律罪,杖八十收贖,奪告身三等私罪,奉敎依允爲旀,功議各減一等爲良如敎。
又照目粘連,坡州牧使李吉求,高陽前前郡守金孝求等矣本府議啓內,李吉求段,平倉米捧之取其餘錢,都書員處之謂有剩條,結錢之未準納,收逋之不還分,俱係非法,難逭當勘。金孝求段,加下移錄,雖出於不得已,法意所在,無以容恕,竝只以此照律罪,李吉求杖一百收贖,告身盡行追奪,流三千里定配,金孝求杖八十收贖,奪告身三等,竝只私罪,奉敎依允爲旀,功議各減一等爲良如敎。
又照目粘連,全羅監營戶裨梁健植矣本府議啓內,賑色例給外加作,宮結輪回時情錢,數旣不少,勅需錢分定,實錄紙分定之際,俱有加斂,茂長移轉米,群山正稅米,亦多犯科,寺僧之空帖,賑庫之加下,皆是不法,典憲莫嚴,何以容貸?以此照律罪,杖一百收贖,告身盡行追奪,流三千里定配私罪,奉敎依允。
禮曹啓曰,郊壇四孟朔,遣禮郞看審有無頉,自該曹草記事,曾有定式矣。發遣郞廳,東郊先農壇·先蠶壇·馬祖壇,南郊雩祀壇·漢江壇·司寒壇,北郊祈雨壇·厲壇,次第看審,則南壇·先農壇·先蠶壇·雩祀壇·祈雨壇·漢江壇,司寒壇·厲壇壇上及四面紅箭門墻垣階砌,俱爲無頉,而馬祖壇東邊紅箭門頹仆,卽爲修改事,分付該監,而此後看護等節,另加申飭之意,敢啓。傳曰,知道。
禮曹啓曰,卽接淸州幼學李綱載所志,則以爲,族姪審方,嫡妾俱無子,以其同姓十寸弟源敎第三子觀溥,欲爲繼後,兩家諸族,相議完定,而生養父母,俱爲作故,拘於常規,不得循例禮斜,依定式草記稟處事呈狀矣。凡係繼宗立後,兩邊與受,明有可據而不得登聞者,許令該曹,論理草記事,曾有筵奏定式,而門長李綱載所訴旣如此,李源敎第三子觀溥,立爲李審方之後,何如?傳曰,允。
同副承旨申泰運疏曰,伏以臣孽由已作,罰不蔽辜,自出圜扉,仍伏深巷,訟愆數尤,不敢以獲免譴罰爲幸。亦自以未暴情實爲悼,乃者承宣之除,有隕自天,臣聞命怔營,彌增罪戾,宜卽竭蹶趨膺,以效匪懈之義,而第念臣惶慄愧蹙之情踪顔面,無以自恕而自顯。何敢諉以旣往,揚揚冒進於邇密之列哉?凡人遭罹,亦復自限,如臣所値,殊係創覯,試其事則甚微細,論其跡則極劻勷。臣固自訟,何暇尤人?又何追提往事,有若分疏者然哉?然而情有所未孚,則跡有所未著,而自歸於不識道理之科,臣亦粗具彝性,何忍堪此?於是乎略臚事實焉,臣卽一憒憒巽軟之流耳。杜門却掃,用拙守分,里閈之間,視之若寄閏附疣,而適與捕將,比隣而居,因一微端,縛臣僮指,而初不相聞,則其受人之蹈藉凌轢,不能誰何?居可知也,鄰曲齊憤,毆捽捕校於將臣之門者,事之駭惋,殊令代憤,在臣殆同閉門之鬪,而無如之何矣。若謂臣調發家丁,作此悖擧,則非徒非其情,而亦恐無是理也。藉使臣,乘着一時之憤,甘作此不識道理之人,以若疲殘寄附之跡,將何以呼噏措麾?聚集十百之衆,衝突將臣之家,若是之神速飊厲也,此事勢之所必無也。嘵嘵之說,無非不加諒恕之論,則顧何足與較,辨別曲直乎?所可歎者,以臣守拙畏法之規,不幸歸於任氣怙勢之科。嘐嘐郵訕,譏議溢世,慊愧滿心,實不欲自辨,辨而得伸,亦何足爲快哉?秪是嘿嘿泯泯,恭俟威罰,適値慶會,混被全釋,臣之悚懍溢甚焉。曾未幾何,又承此除旨,罪旣未勘,寵忽自冒,實非義分之所敢出,召牌之下,仰控情懇,又添違傲之罪,彌切隕越之忱。伏願聖慈,仰稟東朝,下臣司敗,勘臣未勘之律,俾王法無骪,重犯無倖焉。省疏具悉。往事何必追提?爾其勿辭察職。
水原留守趙秉駿疏曰,伏以臣於本月二十一日,伏奉除旨,以臣爲水原府留守者,臣聞命悸恐,實不知措躬之所也。是府比漢代新豐,而其職任周家之保釐,陵園汛掃,虔奉月遊之衣冠,城池拱禦,備豫風雲之儲胥,當初經始,實紆睿籌。至今草木,尙留昭回之光,蔚爲漢南之大都會,而非他分司之比也。是以前後之膺此命者,類皆年德俱邵,望實兼著,未有如臣之萬不近似者也。臣公卿家不才之子,初無劬學藏器之譽,而早竊科第,濫歷淸顯,於焉之間,冒躋八座之列,是豈臣有一毫可取而然哉?偏蒙三聖朝不世之隆渥,惟顧復庇覆焉耳。用是兢懼,若蹈淵氷,守拙安分,冀免大過,效力於起居之禮,殫誠於享奠之班,以爲不報之報矣。今者隆寄夫豈素料之攸及,顧今本府,比昔蕭條,府庫之充,日就耗虛,閭井之殷實者,漸益凋殘,譬如千間廣廈,震剝於風雨之餘,萬斛大艑,漂蕩於波濤之中,苟非定制之良工,副手之梢工,無以支將傾之棟桷,無以備欲漏之衣袽,臣顧其人乎哉?臣以其知則蒙騃之不離也,以其年則强仕之未及也。夫以不離蒙騃之知,在未及强仕之年,得以據重鎭而膺隆畀,未之前聞也。臣於年前,固嘗承乏於開城,而較諸今日所叨,其體貌之嚴重,品秩之崇顯,有不可同日而語,則何可以此自解,恬然冒進乎?且竊伏念臣之本生祖孝文公臣鎭寬,昔莅玆府,茂著績庸。至今吏民,往往道當時之事,臣以愚下,無能爲役,而繼武此地,未可謂不爲光榮,其於忝隳之難免何哉?噫,臣家世受恩,與天無極,生死夷險,惟命所使,矢心者然,而官守之踐歷旣淺,家間之稟成無所,將何以擔夯了若是之大去處乎?左右思量,冒膺無望,罄暴愚衷,仰瀆崇聽,伏乞聖明,特垂鑑諒,仰稟東朝,將臣居留之任,亟許遞解,俾公務無曠,私分獲安焉。答曰,省疏具悉。卿其勿辭察任。
上在昌德宮。停常參·經筵。
自前夜五更至是日開東,灑雨下雨,測雨器水深二分。
徐戴淳啓曰,右承旨趙道淳,今日不爲仕進,卽爲牌招,何如?傳曰,允。
以右承旨趙道淳牌不進罷職傳旨,傳曰,只推。
政院啓曰,明日常參·經筵,取稟。傳曰,只晝講。
吏曹啓曰,卽接京畿監司洪祐喆回移,則懷德縣監金博淵,催促還官之意,發關交河郡矣。該郡守李漢榮所報內,以爲懷德縣監金博淵,親病沈重,萬無還任之望云,其親病旣如是,則有難强令還任,改差,何如?傳曰,允。
政院啓曰,吏曹郞廳來言,守令有闕,政事,取稟。傳曰,當日爲之。
又啓曰,卽者吏曹郞廳政事,當日爲之事命下,而判書李嘉愚,參判洪鍾英,參議曺雲承,俱以病不來,不得開政云,竝卽牌招,何如?傳曰,允。
又啓曰,吏曹判書李嘉愚,參判洪鍾英,參議曺雲承牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,吏曹判書李嘉愚,參判洪鍾英,參議曺雲承再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。參判陳疏,判書所當更請牌招,而係是一日三牌,何以爲之?敢稟。傳曰,牌招。參議只推,一體牌招。傳曰,吏曹參判疏批已下,卽爲牌招。
政院啓曰,吏曹參議曺雲承三牌不進,依定式禁推傳旨,捧入之意,敢啓。傳曰,禁推傳旨分揀。
有政。吏批,判書李嘉愚牌招不進,參判洪鍾英進,參議曺雲承牌招不進,承旨三字缺進。
吏批啓曰,判書李嘉愚,參議曺雲承竝牌招不進,小臣獨政未安,何以爲之?敢稟。傳曰,仍爲之。以金德喜爲同經筵,趙鶴年爲藝文提學,洪在應爲潭陽府使,洪莘謨爲懷德縣監,梁柱台爲興陽縣監。
再政。以林鎭璜爲麻田郡守,金彝淳爲牙山縣監。
兵批,以徐相稷爲管城將。
兵曹啓曰,五衛將鄭匡一,身病猝重,無望供職,元五常·李民璜,忠翊衛將金鎔,除授在外,上來無期,新除授德浦僉使崔孝章,母年今爲七十八歲,法不當遠離赴任,呈狀乞遞,竝改差,何如?傳曰,允。
兵曹啓目粘連,觀此全羅左道暗行御史李承益書啓,則前前兵使柳永魯,軍餉加分,吏任捧賂,富民勒貸,下記減削,進上物種中減下條,爲七十兩。前前左水使鄭夏應,造船時材木加斫發賣,雖同謬例,勒執高價,各庫再徵錢,各鎭松贖錢,乾沒何處,吏賂錢援引何例,器用必求稀種,工匠疾首,上項兩帥臣,令該府拿處。前前左水虞候李益相,昏倒醉睡,墮水之印,過時而拯出,令該府拿處。前左水使李肇淵,助糧穀之折米永罷,益知恤部之無遺,戰兵船之過時不造,必緣懲艾之有取,廨役之捐廩,爲六百貫,著績嘉尙,閫帥,與守令·邊將有異,今姑勿論,其餘閫帥·營將·虞候·邊將·監牧官等,別無優績,亦無顯疵,竝置之,奏御文字,何等審愼,而防踏僉使全尙信之全字,誤以金字書之,殊涉不審,該御史李承益,推考,何如?啓,依允。
摠戎廳啓曰,本廳屬北漢管城將李龍求,千摠趙果永·沈宜豐,俱有身病,勢難察任,〈竝改差?〉何如?傳曰,允。
義禁府啓曰,時囚罪人李吉求·梁健植等,杖一百·流三千里定配照律公事,判付內依允,李吉求功議各減一等事,命下矣。李吉求功議各減,杖九十收贖,告身盡行追奪,忠淸道堤川縣泉隨驛,徒二年半定配。梁健植杖一百收贖,告身盡行追奪,慶尙道安義縣流三千里定配,而以議啓內辭意,具罪目,依例發遣府書吏·羅將,押送于各其配所,何如?傳曰,允。
吏曹參判洪鍾英疏曰,伏以臣待罪知申,力策癃朽,粗效趨走之恭者,纔屬耳矣。而迺者貳銓除旨,踵下於千萬夢想之外,浹辰之內,華誥聯翩,鴻慈隆渥,若偏臣身,臣不敢知聖上,奚取於無狀賤臣,而拂拭至此?臣又何勩而致玆驟濫也?徊徨慄,淵谷在前,莫省所以自措也。臣本常調菲品耳,材居樗櫟之散,年邁蒲柳之衰,凡係閑漫職司,常恐陳就無望。加之挽近以來,疚慼纏心,世念灰冷,疾病轉痼,頹謝日甚,一切生人事爲,便屬芭籬者,厥亦有年于玆,而夷考前後歷揚,已踰了幾分涯量,竟蔑絲毫之裨,莫報邱山之重。每自循省,徒積愧懼于中,至於華塗要階,一步前進,不惟臣揣分自沮,卽亦在熙朝器使之政,不宜竽濫於如臣冗愚。矧玆小宰,峻秩也名揀也。判非人人所可冒據者,而又況臣望實無素,自甘癃廢者乎?蓋其職任之重,責成之專,固亦有間於長席,而以臣昏憒,而委之以承攝唱注,以臣謏陋,而强之以閱習班簿,與聞甄別,則是說不得而推不去也。得無近於責眇以視,求聽於聾乎?噫,人臣之叨此榮觀,寔義分之所感戢,常情之所艷聳,苟可萬一堪夯,藉手爲塵刹之酬,則臣顧何若,逡巡退托,徒飾禮讓爲哉?惟大可懼者,累聖明則哲之鑑,犯古人不衷之戒,受授失當,公私兩害,臣所以左右參倚,未遽爲冒進之計者是也。開政有命,天牌儼臨,而義在循墻,敬虧俟屨,坐速逋傲之誅,彌增悚蹙之私,玆敢猥罄情實,冒瀆崇嚴。伏乞聖慈,軫名器之莫宜玷褻,察微諒之粗有株守,仰稟東朝,亟遞臣新除職名,以重官方,以安賤分焉。答曰,省疏具悉。卿其勿辭行公。
上在昌德宮。只晝講。
自前夜五更至開東,灑雨下雨,測雨器水深二分。
徐戴淳啓曰,右承旨趙道淳,左副承旨兪鎭五,今日不爲仕進,竝卽牌招,何如?傳曰,允。
以右承旨趙道淳,左副承旨兪鎭五牌不進罷職傳旨,傳曰,只推。
政院啓曰,明日常參·經筵,取稟。傳曰,只晝講。
兵曹,以徐相稷爲管城將。
吏曹啓曰,仁陵參奉李敦相,以其身病,呈狀乞遞,改差,何如?傳曰,允。
義禁府啓曰,康津前縣監趙學春,拿問處之事,傳旨啓下矣。趙學春以晉州兵虞候,時在任所,依例發遣府羅將,交代後拿來,何如?傳曰,待待命拿囚。
辛亥四月二十八日午時,上御熙政堂。晝講入侍時,同知事金在田,特進官鄭德和,參贊官金鍏,侍讀官姜㳣,檢討官李承輔,假注書金肯淵,記事官玄基濬,別兼春秋鄭健朝,各持論語第三卷,以次進伏。武臣張寅植進伏楹外訖。上曰,史官分左右。缺承輔曰,顔子不遷怒不貳過泛忽看過,雖若便近易行之事,然苟非亞聖之姿,則不能如是,而不貳過三字,尤切於學問之工夫。不貳過者,前日之過,不再於後日之謂也。雖以讀書法言之,孜孜勤讀,而或於講誦之際,微有倦厭之心,則此便是過也。昨日雖有倦厭之心,而今日克去,則此乃不貳其過,而不貳過之道,在於克己而已。先儒有曰,顔子克己,如孤軍遇强敵,盡力向前,以此觀之。顔子之終始用力於克己者,於此可知矣。人君爲學之道,尤當以不貳過,爲用工處,而今日進講自止,特命減其行數,以殿下天縱之聖,好學之姿,豈有倦厭之心而然哉?恐或從此而有厭讀之心,則將有作撤無常之歎,不可謂無過於聖學矣。俄伏承更勿如是之敎,臣等雖欽仰萬萬,而每於臨講之時,省檢於聖衷,或有倦厭之心萌焉。則當然克去,常以克己之功用力,則將至於無過之域矣。伏願懋哉懋哉。㳣曰,居敬行簡,是兩件事也,若不主敬爲本。下章顔子之好學,亦敬字工夫也。不敬則無以克己復禮,而以至於不遷怒不貳過也。主敬之意,奚特整衣冠尊瞻視,儼然莊肅而已。雖尋常事爲之間,亦必操存是心,恒念其無或少惰,則卽此是敬也。臣未敢知燕閑之居,每存此心,左右褻御之類,無一毫昵狎之私乎?若或有是,則近習不嚴,法綱易解,豈不大可憂哉?就以今日自止事言之,竊恐主敬之工,有所未盡矣。臣等雖以無似,猥忝經幄。然至於法講體例,本自謹嚴,不可違越,而自止付籤以入之後,忽自喉院,招致館吏,減其行數。臣初聞是敎,實不勝訝惑之至,臣之前後登筵,亦旣多矣。自昨年,已以十餘行進講者,今若曰過多,則是無是理也。大抵懈惰之心漸生,居敬之工少衰者,必留心於他事而然也。苟不專一於學問,則雖減爲五六行,必患其甚多。若能喫緊,則非止十許行也。至數三十行,猶嫌其少矣。此不過敬與不敬之間耳。經筵之法,一日之內,有朝晝夕三講,其間又行召對,而近日經筵之時,每停召對,只於頉稟日,按例一次行之,召對之有稟,非古例也。雖一日二三次召接亦可也。見今夏晷政長,法講之後,無時召接,不患無暇,而成命每不下,至於法講自止所定之行數,亦令減前,聖意旣不能仰揣,群情安得無抑鬱乎?伏願益加提撕警覺之工,必於居敬好學上體念焉。上曰,溫繹後初御經筵矣。非獨講筵事而已。玉堂及承旨,如有可言闕失者,入侍時少勿爲難,盡言不諱,則予多有覺悟者矣。
上在昌德宮。只朝講。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,允。
司諫李彙圭,持平崔琠,校理尹堉,修撰朴商壽啓曰,請書九亟施追奪官爵之典。措辭見上答曰,不允。
司諫李彙書,持平崔琠啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯,漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,夬正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,夬正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,夬正典刑。措辭見上答曰,不允。
持平崔琠啓曰,請古今島爲奴罪人韓鼎鎭,亟令王府,卽爲拿來,嚴覈得情,夬正典刑。措辭見上答曰,不允。
司諫李彙書啓曰,請梟示罪人性世亟施孥戮之典。措辭見上請古今島爲奴罪人韓鼎鎭,亟令王府,設鞫得情,夬正典刑。措辭見上正言洪奭鍾在外,請斯速乘馹上來事,下諭。答曰,不允。下諭事許遞。
義禁府啓曰,因本府草記,康津前縣監趙學春,以晉州兵虞候,時在任所云,改付標擧行,而臣之不察誤書之失,惶恐待罪之意,敢啓。傳曰,知道。卿則推考。
又啓曰,咸鏡監司徐有薰狀啓內,前中軍金達衡,旣經正職,自臣營不得擅便,令攸司稟處事啓下矣。金達衡家在慶興地云,依例發遣府書吏,拿來,何如?傳曰,待待命拿囚。
又啓目,旌善郡守徐慶輔原情云云。傳旨內辭緣,泛稱遲晚,刑推得情,何如?啓,除刑推議處爲良如敎。
又啓目,沔川郡守李源弼原情云云。傳旨內辭緣,泛稱遲晚,刑推得情,何如?啓,除刑推議處爲良如敎。
又啓目,潭陽府使金老淳原情云云。傳旨內辭緣,泛稱遲晚,刑推得情,何如?啓,除刑推議處爲良如敎。
又啓目,珍山郡守尹會善原情云云。傳旨內辭緣,泛稱遲晚,刑推得情,何如?啓,除刑推議處爲良如敎。
又啓目,高山縣監柳譱原情云云。傳旨內辭緣,泛稱遲晚,刑推得情,何如?啓,除刑推議處爲良如敎。
又啓目,順天前府使趙然昌原情云云。傳旨內辭緣,泛稱遲晚,所當請刑,曾經侍從勿爲請刑,載在法典,議處,何如?啓,依允。
又啓目,全羅前左水使鄭夏應,全羅前前左水虞候李益相等原情云云。傳旨內辭緣,泛稱遲晚,所當請刑,鄭夏應曾經閫帥,李益相曾經宣傳官,勿爲請刑,載在法典,竝只議處,何如?啓,依允。
又啓目,樂安前郡守金永綺原情云云。問目內辭緣,泛稱遲晚,刑推得情,何如?啓,除刑推議處爲良如敎。
又啓目,龍潭前前縣令金近喜原情云云。問目內辭緣,泛稱遲晚,刑推得情,何如?啓,除刑推議處爲良如敎。
又啓目,昌平前縣令李根榮,同福前縣監韓用翰,雲峰前縣監宋在益,光陽前縣監魚在淵,求禮前縣監孫亮漢等原情云云。傳旨內辭緣,泛稱遲晚,竝只刑推得情,孫亮漢曾經宣傳官,勿爲請刑,載在法典,議處,何如?啓,依允爲旀,除刑推議處爲良如敎。
又啓目粘連,向前徐慶輔亦,衙祿火粟,分錢加徵,雖是襲謬,法意難恕,以此照律,何如?啓,依允。
又啓目粘連,向前李源弼亦,都任都戶架虛,敗米改米之容奸,揆諸法意,何以參恕?以此照律,何如?啓,依允。
又啓目粘連,向前金老淳亦,番軍頉給,任債募錢之數,歸之軍器修補,戶布收斂,營貿邑還之剩,謂以各項所入,歸屬多不分明,法意難容參恕,以此照律,何如?啓,依允。
又啓目粘連,向前尹會善亦,還分削斗,莫察吏奸,結役渾徵,不恤民情,揆以法意,在所難恕,以此照律,何如?啓,依允。
又啓目粘連,向前柳譱亦,御史錢加斂,因襲不革,在法難恕,以此照律,何如?啓,依允。
又啓目粘連,向前趙然昌亦,詳定之收合,移轉之出送,任債之徵給,需米之移來,亦皆違例,在法難恕,以此照律,何如?啓,依允。
又啓目粘連,向前鄭夏應·李益相等亦,鄭夏應段,材木發賣,財貨捧納,多是非理,何以容貸?李益相段,身爲官長,常在醉鄕,體面所在,何以容恕?以此照律,何如?啓,依允。
又啓目粘連,向前金永琦亦,宮結取剩,官需加捧,訟賂任債,皆係不法,以此照律,何如?啓,依允。
又啓目粘連,向前金近喜亦,都結取剩,衙祿添秩,有違常典,鄕民處捧納,外貢價除出,數亦不多,難免當勘,以此照律,何如?啓,依允。
又啓目粘連,向前李根榮·韓用翰·宋在益·魚在淵·孫亮漢等亦,李根榮段,刷逋橫斂,旣爲不法,折米取剩,多所不宜,揆以法意,難以容恕。韓用翰段,衙祿公須,不當取剩,火稅基稅,胡爲濫執?雖是襲謬,難以免勘。宋在益段,賣鄕賣校,訟賂任賂,多歸私用,在法應勘。魚在淵段,任賂耗作,多是不正,軍器修補,有名無實,法典所在,何以容貸?孫亮漢段,民庫錢之挪用,已爲非法,南倉米之歸屬,多不分明,吏賂訟賂,旣無斟量,民斂任債,亦是乖盭,法典所在,難免當勘,竝只以此照律,何如?啓,依允。
左右捕廳啓曰,謹依禮曹草記批旨,懿昭墓丁字閣內祭床二坐,座面紙四張,月廊地衣一浮,朱簾捲索,神門掛鐵三箇,木楪匙二立偸竊漢,嚴飭譏校,刻期詗捕矣。賊漢柳碩根爲名漢,今旣捉得,多盤究問,則行賊情節,箇箇承款,而所偸物件,藏置於渠家。故竝以本色推尋,而其中朱簾捲索段,賊漢斥賣於過去人處,姑未推出,莫重之地,有此竊發,究其罪犯,萬戮猶輕。別無更覈之端,移送秋曹,依律勘處,何如?傳曰,允。
以慶尙監司李紀淵狀啓,巨濟府人命渰死事,傳曰,聞甚矜惻,元恤典外,另加顧助,如有生前身還布,竝蕩減,未拯屍身,期於拯得之意,廟堂措辭分付。
執義蔡元默疏曰,伏以臣於見職,未有一毫近似,而感激恩造,怵畏義分,張皇叩謝,因仍蹲冒,亦旣屢閱朔于玆矣。間從大夫之後,猥登侍講之筵,本末長短,宜莫逃於淵鑑之下,而第念淸朝耳目之任,有非微末庶僚之比,則言議足以範世,風采足以動人,然後始可與議於其選,是果何等地,而臣可以久據之乎?伏願仰稟東朝,亟賜刊改,不勝大幸也。臣於丐免之章,不宜贅他,而事在目下,有不容泯默,玆敢略陳之。惟聖明少垂察焉。向者繡衣之分遣也。其所以懲貪墨而察民隱者,亶出於我殿下惻然如傷之聖念,則彼持斧者之委畀也責任也。顧何如,而以言乎畿內,則推捉相望於列郡,剝割遍及於平民。稍饒而納賂者,卽地而放釋,至貧之誤廉者,呼天而宛轉,貨利之輕重,而禍福立判,守宰之臧否,而親疎是徇,道塗繹騷,景色愁慘。畢竟復命之後,至有踵門而還索所賂者,有耳皆聞,無口不傳,餘外瑣謗,言之醜也。以言乎湖南右道,則無論廉察之得失,乃於復命之前,潛伏郊坰至近之處,採探過去之議,增刪已修之啓,吹噓擠陷之間,愛憎是從,論斷區別之際,虛實相蒙。指意專在於逞私,處事自歸於慢命,各邑推閱之案,前後相左,暗地綢繆之謀,情態莫掩,有百僨誤,無一對揚。噫,殿下所以徵貪察隱之政,其將爲此輩藉手利己之資也乎?此而不嚴加處分,辜恩負國之類,益無所懲畏。臣以爲京畿暗行御史柳晏,全羅右道暗行御史趙雲卿,竝施屛裔之典,斷不可已也。省疏具悉。風聞固難準信,而苟能事其事,則人言豈至於此?兩繡衣,施以刊削之典。
辛亥四月二十九日卯時,上御熙政堂。朝講入侍時,領事朴永元,同知事金德喜,特進官李根友·尹致定,參贊官兪鎭五,侍讀官尹堉,檢討官朴商壽,司諫李彙書,持平崔琠,假注書洪兢周,記注官朴賢楷,別兼春秋鄭健朝,各持論語第三卷,以次進伏訖。上曰,史官分左右。缺上讀新受音,自子華使於齊,止從政乎何有,十遍訖。仍命以次陳文義,缺上曰,孔門諸弟,親灸敎訓,必無乘肥衣輕者,而今子華之有此何也?永元曰,聖敎及此,臣不勝萬萬欽誦,非但聖念,在於馭世導下,抑奢崇儉而已。聖上之躬行節儉,有可以仰認而篤信者,此誠宗社生民之福也。夫子敎人,常就其不足處而誘掖之,子華不似原思之貧,乘肥衣輕,固是區別貧富之語。然馬不必肥,致遠則足矣。衣不必輕,蔽體則可矣,而意者子華,或不足於儉約。故夫子之言如此,原思之辭粟,可見自守之精約,而或似欠於及人之敦厚,故以與爾鄰里鄕黨訓之。此章所記,卽用財中度之義,而言外之旨,諄諄然隨其性偏處而矯揉之也。又奏曰,三月不違仁之義,聖衷果已領會乎?上曰,三月者,言其久也,日月至者,言其不及也。訓誥已詳之矣。永元曰,〈仁〉心之德而人性之固有也,而爲私慾所交攻。故失其本心之仁,私慾之於人之本心,如水火氷炭,故不能克制,則私慾日勝,本心日蔽矣。自强不息,無時間斷,卽顔子之三月不違仁,而過此則仁與心爲一,而入聖人之域矣。今以殿下講學之道,近取譬,則此章之旨,尤可瞭然。以一日十二時,可譬一年十二月,殿下試自省一日之間,聖念之在講學者幾時,或間斷者幾時,則聖念之勤與不勤,聖學之進與不進可知。宴安之害學問,如私慾之害仁,彼進則此退,必然之勢也。顔子之三月不違,非三月以後,却是鎭長違了也。但言其持守之久而間斷之乍也。聖念之於學問,若止於此所云日月至焉,則一日之內,心不在學問者,將多時矣。何以望聖學之進乎?臣於向日,以法講日召對之久不行,仰悶而有進達者,聖學之於史書,不可但以未熟言,而卽初程之纔始也。雖有自內進覽,曷若召接儒臣,討論講磨之爲益乎?自止多少,講讀遍數,不必硬定,要之頻接啓沃之臣,溯論歷代治亂之跡,俾有開發浸漬之效也。伏願俯循所奏,頻賜召對焉。堉曰,夫子之答季康子,非但論三子之優於從政也。因以竝及授人以政,必取其長也。人君用人,能取其長,則事無不濟,不能取長,則事無所濟。是以虞制命德,典禮典樂,而不相踰越。故所咨不及三十,而躋治太平,曺候官人,梁鵜取譏,而不稱其服。故赤芾至於三百,而無補其敗。只爭取捨長短之間耳,今此果也達也藝也。俱於從政無有,而亦有三等之可言,達者,質直好義,己欲達而達人也,果者,勇於爲善,敢於剖決也。兩者皆修之於內,施之於外,而果則偏於一邊,故其後成就。子貢則有瑚璉之譽,而吳魯晉越,定於一出。子路則得折獄之許,而衛蕢之入,身與其難,此其達與果之驗也。至於冉有之藝,則禮樂射御書數之類也。嫺熟彪現,豈不燁然其盛?而苟不以德將之,則鮮不狼狽,終有聚斂之失,三子者之優劣,居可知矣。殿下睿知天縱,明以臨下,在廷之臣鄰,賢愚長短,宜莫逃於淵鑑之下矣。凡於授位任職之際,直者擧之,枉者措之,先材德而後文藝,則人盡其職,自致太平之治矣。伏願深加澄省焉。致定曰,云云。堉曰,經筵官以內外賓主仰奏,此言甚爲襯切。今以人之居室,比之主人常居於內,三月之後,或有出時,旋卽入來,此主之在內也。賓則常在於外,日月之間,時或至焉,旋復出去,此賓之在外也。然因其日月至焉,而存之熟之,則漸至於三月不違從,三月不違,又進進不已,則學知困知,同至於聖人之域。此聖人之言,不作一場冷話而止也,要使學者,加工夫耳。上曰,三月者,何謂也?堉曰,三月非以三朔限之之謂也。三月是天時一變之候也,蓋言其久也。易曰,有不善未嘗不知之,知之未嘗復行。此顔子三月不違,時有間斷而不遠復之實也。堉曰,此等處文義,容有人見之不同,不害爲問難。故臣以愚昧之見仰達矣。子華聖門高弟,足知辭受之義,且有夫子之訓,而其家不至於菽水難繼,則似無冒受之理。此蓋子華出使之後,冉有爲其母請之也。受之者,子華之母也,非子華也。上曰,釜庾秉,何謂也?堉曰,古者槪量之名,有豆區釜鍾,四升爲豆,四豆爲區,四區爲釜。其數爲六斗四升,庾容十六斗,亦量之大者,秉則禾束也。蓋一束可出十六斛,故因以秉名之,而古者十斗爲一斛,五秉之數,以斛則爲八十,以斗則爲八百也。上曰,庾者訓以倉庫乎?堉曰,字書有從臾從斗,與此通用,蓋量之大者,八十六斗者也。上曰,犁牛之子,以仲弓譬之者乎?堉曰,然矣。聖人必不對其子擧其父之短,此章謂者,論仲弓也,非與仲弓言也。與前編子謂季氏之謂,義同也。上曰,角爲角周正也?堉曰,非但爲周正也。天地之牛繭栗,宗廟之牛握,社稷之牛尺,繭栗,稚角始生之貌也,握其大盈握也,尺其大盈尺也。角者,隨其所祭中其程度之謂也。堉曰,臣有冒萬死仰達者矣。聖敎似出於遍値神氣之不敷,而或慮節宣之有妨矣。臣何敢更請,而第念近日法講,每以十遍爲準,一或有減,便同違程,豈不有損於緝熙之盛工乎?竊伏覸殿下臨筵講讀之際,玉音弘亮,一氣讀下,故不無斷續之時。若稍低聲響,徐徐讀去,則氣舒神泰,自無疲餒之患,伏願聖明,更加三思焉。上曰,今將繼讀矣。堉曰,聖度天大,翕受至此,臣不勝欽仰萬萬。永元曰,近日日候過涼,聖體,若何?上曰,一樣矣。永元曰,寢睡水刺之節,何如?上曰,一樣矣。永元曰,大王大妃殿氣候,何如?上曰,一樣矣。永元曰,王大妃殿氣候,何如?上曰,一樣矣。永元曰,日前因醫官所傳,伏聞有滯候,今則快復乎?上曰,今已差愈矣。永元曰,水刺所進如常乎?上曰,如常矣。永元曰,伏聞大王大妃殿向時有微感之候,今則快復乎?上曰,比前時快減矣。缺。
辛亥四月二十九日申時,上御熙政堂。召對入侍時,參贊官申泰運,侍讀官尹堉,檢討官朴商壽,直閣鄭健朝,假注書金肯淵,記事官玄基濬·朴賢楷,各持通鑑第四卷,以次進〈伏〉訖。上曰,史官分左右。堉曰,置相之道,宜先愼擇於爰立之初,而旣授之以位,則敬禮之委任之,以責成效耳。故中庸·九經,先言敬大臣,大臣不敬,臣不信君,臣不信君,則君誰與共治天下乎?漢武旣不擇相,又事督責,而其所以督責者,槪不出於拓境求神仙數事,致使大臣,惴惴然不敢出一言,幸其保位而止,漢業之不競,職由是耳。且夫人君御世之具,爵賞是也。雖微官小吏,得之以爲榮,然後可以維持人心,而今授大臣印綬,乃懷殆矣之懼。然而能致治化之隆,非臣攸聞。伏願殿下,凡於此等處,勿以紙上往蹟視之,而必須體驗於身,以爲鑑戒之資焉。上曰,從是殆矣之殆字,何義也?堉曰,殆是危殆之殆也。其時相臣,多不全保。故公孫賀,有自危之心也。上曰,其時朝廷,何如是多事乎?武帝徒以拓邊爲務,窮兵黷武,故以致多事矣。堉曰,洵如聖敎矣。上曰,國除猶今之罷職乎?堉曰,國除,諸候有罪則永除其國,今之罷職近之,而元無土地之封,較之稍輕矣。閣臣曰,云云。堉曰,武帝內蓄開邊之意,外藉復讎之義,大號於衆,以禦人口,非有眞箇雪恥之意也。此之爲漢武失德,有甚於窮黷矣。表裏不相符,所好在此,而所令在彼,則群下之猜疑自生,而信義不能孚於民矣。此人主之所當鑑戒也。上曰,九世之恥,何謂也?堉曰,此載公羊傳,襄公之遠祖哀公,被讒於周紀候而獲罪,至于襄公,滅紀復讎矣。又奏曰,春秋者,夫子不得位。故因魯史,以寓王者黜陟之權,而四時之中,錯擧春秋,以爲書名也。其爲書,一字之褒貶而衮鉞森嚴,後王之制禮稽疑,皆以是書爲準矣。經是夫子所作,傳則有左邱明·公羊高·穀梁赤三傳,左氏則主於紀事,公·穀則發明義理。故三傳中公·穀,尤有關於稽考,雖在今日,若値邦禮之疑難,則必取以爲徵例矣。武帝之必引春秋於威遠之詔,亦可以知漢時大事,必以春秋而斷之也。其書今爲內府珍藏,若値考徵之事,用備乙覽好矣。
上在昌德宮。停常參·經筵。
藥房提調李景在,副提調金鍏啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安,答曰,知道。
金鍏啓曰,右承旨趙道淳,今日不爲仕進,卽爲牌招,何如?傳曰,允。
政院啓曰,備邊司郞廳來言,今日賓廳日次,而孝定殿朔祭齋戒相値,不得來會云矣,敢啓。傳曰,知道。
吏曹口傳政事,以尹滋命爲黃澗縣監。
以右承旨趙道淳牌不進罷職傳旨,傳曰,只推。
金鍏啓曰,今日齋宿,承旨當爲備員,右承旨趙道淳,旣有只推之命,更爲牌招,何如?傳曰,允。
以右承旨趙道淳再牌不進罷職傳旨,傳曰,只推。
又啓曰,今日齋宿,承旨當爲備員,右承旨趙道淳,旣有只推之命,所當更請牌招,而係是一日三牌,何以爲之?敢稟。傳曰,牌招。
傳曰,禮房承旨,馳詣宗廟·徽定殿·景慕宮,奉審摘奸以來。
傳曰,明日晝茶禮,當自內親行矣,該房知悉。
傳曰,發遣吏郞,諸執事淸齋與否,摘奸以來。
吏曹口傳政事,以李獻翼爲健元陵令,尹滋明爲仁陵參奉。
訓鍊都監啓曰,本局哨官趙民悳,身病猝重,勢難察任,改差,何如?傳曰,允。
義禁府照目粘連,旌善郡守徐慶輔矣本府議啓內,衙祿火粟,分錢加徵,雖是襲謬,法意難恕,以此照律罪,笞四十收贖,附過還職私罪,奉敎依允爲旀,功議各減一等爲良如敎。
又照目粘連,沔川前郡守李源弼矣本府議啓內,都任都戶之架虛,敗米改米之容奸,揆諸法意,何以參恕?以此照律罪,杖八十收贖,徒二年定配私罪,奉敎依允爲旀,功議各減一等爲良如敎。
又照目粘連,潭陽前府使金老淳矣本府議啓內,番軍頉給任債募錢之數,歸之軍器修補,戶布收斂營貿邑還之剩,謂以各項所入,歸屬多不分明,法意難容參恕,以此照律罪,杖一百收贖,流三千里定配私罪,奉敎依允爲旀,功減一等爲良如敎。
又照目粘連,珍山前郡守尹會善矣本府議啓內,還分削斗,莫察吏奸,結役渾徵,不恤民情,揆以法意,在所難恕,以此照律罪,杖八十收贖,奪告身三等私罪,奉敎依允爲旀,功議各減一等爲良如敎。
又照目粘連,高山縣監柳譱矣本府議啓內,御史錢加斂,因襲不革,在法難恕,以此照律罪,笞四十收贖,附過還職私罪,奉敎依允爲旀,功議各減一等爲良如敎。
又照目粘連,順天前府使趙然昌矣本府議啓內,詳定之收合,移轉之出送,任債之徵給,需米之移來,亦皆違例,在法難恕,以此照律罪,杖一百收贖,告身盡行追奪私罪,奉敎依允爲旀,功減一等爲良如敎。
又照目粘連,全羅左水使鄭夏應,全羅前前左水虞候李益相等矣本府議啓內,鄭夏應段,材木發賣,財貨捧納,多是非理,何以容貸?李益相段,身爲官長,常在醉鄕,體面所在,何以容恕?竝只以此照律罪,鄭夏應杖七十收贖,告身盡行追奪,徒一年半定配,李益相笞四十收贖,附過還職,竝只私罪,奉敎依允爲旀,功減一等爲良如敎。
又照目粘連,樂安前郡守金永琦矣本府議啓內,宮結取剩,官需加捧,訟賂任債,皆係不法,以此照律罪,杖八十收贖,告身盡行追奪,徒二年定配私罪,奉敎依允,功議各減一等爲良如敎。
又照目粘連,龍潭前縣令金近喜矣本府議啓內,都結取剩,衙祿添秩,有違常典,鄕民處捧納,外貢價除出,數亦不少,難免當勘,以此照律罪,杖一百收贖,告身盡行追奪,流三千里定配私罪,奉敎依允爲旀,功議各減一等爲良如敎。
又照目粘連,昌平前縣令李根榮,同福前縣監韓用翰,雲峰前縣監宋在益,光陽前縣監魚在淵,求禮前縣監孫亮漢等矣本府議啓內,李根榮段,刷逋橫斂,旣爲非法,折米取剩,多所不宜,揆以法意,難以容恕。韓用翰段,衙祿公須,不當取剩,火稅基稅,胡爲濫執?雖是襲謬,難以免勘,宋在益段,賣鄕賣校,訟賂任賂,多歸私用,在法應勘。魚在淵段,任賂耗作,多是不正,軍器修補,有名無實,法典所在,何以容貸?孫亮漢段,民庫錢之挪用,已爲非法,南倉米之歸屬,多不分明吏賄訟賂,旣無斟量,民斂任債,亦是乖盭,法典所在,難免當勘,竝只以此照律罪,李根榮杖一百收贖,告身盡行追奪,流三千里定配,以喪後勘斷,依法典收贖,只告身盡行追奪。魚在淵·宋在益,各杖一百收贖,告身盡行追奪,流三千里定配。韓用翰杖八十收贖,奪告身三等。孫亮漢杖九十收贖,告身盡行追奪,徒二年半定配,竝只私罪,奉敎依允爲旀,李根榮·魚在淵·韓用翰,各功議各減一等,宋在益·孫亮漢,各功減一等爲良如敎。
又啓曰,時囚罪人金老淳·宋在益等,杖一百·流三千里定配照律公事,判付內依允,功減一等事,命下矣。金老淳功減,杖一百收贖,告身盡行追奪,忠淸道槐山郡仁山驛,徒三年定配,宋在益功減,杖一百收贖,告身盡行追奪,德山郡汲川驛,徒三年定配,金近喜杖一百·流三十里定配照律公事,判付內依允,功議各減一等事,命下矣。金近喜功議各減,杖九十收贖,告身盡行追奪,鎭川縣長楊驛,徒二年半依前定配,魚在淵杖一百,流三千里定配照律公事,判付內依允,功議各減一等事,命下矣。魚在淵功議各減,杖九十收贖,告身盡行追奪,堤川縣泉隨驛,徒二年半定配,孫亮漢杖九十,徒二年半定配照律公事,判付內依允,功減一等事,命下矣。孫亮漢功減,杖八十收贖,告身盡行追奪,永同縣會洞驛,徒二年定配,李源弼杖八十,徒二年定配照律公事,判付內依允,功議各減一等事,命下矣。李源弼功議各減,杖六十收贖,告身盡行追奪,韓山郡新玆驛,徒一年定配,鄭夏應杖七十,徒一年半定配照律公事,判付內依允,功減一等事,命下矣。鄭夏應功減,杖六十收贖,告身盡行追奪,黃海道白川郡金谷驛,徒一年〈半〉定配,而以議啓內辭意,具罪目,依例發遣府書吏·羅將,押送于各其配所,何如?傳曰,允。
又啓曰,時囚罪人金永琦,杖八十,徒二年定配照律公事,判付內依允,功議各減一等事,命下矣。金永琦當以徒一年之配所以入,而卽接其戶奴呈狀,則以爲,其上典母年七十六,無兄弟獨身,依法典許贖爲辭矣。取考律文,則大明律存留養親條有曰,凡父母老疾應侍,家無以次成丁者,若犯徒流,止杖一百,餘罪收贖。永琦徒一年定配,以其母年七十六,無兄弟獨身,依律文收贖,只告身盡行追奪,放送,何如?傳曰,允。
禮曹啓曰,來五月初五日行健元陵·仁陵端午節享時,兩官當爲備員,而健元陵·仁陵參奉,有闕未差,無以擧行,令該曹,以在京無故人口傳差出,以爲備員將事之地,何如?傳曰,允。
以京畿監司洪祐喆狀啓,薦新烏賊魚,未及産出,限內不得封進,惶恐待罪事,傳曰,勿待罪事回諭。
辛亥四月三十日午時,上御熙政堂。召對入侍時,參贊官兪鎭五,侍讀官金會明,檢討官朴商壽,直閣鄭健朝,記事官韓鎭棨·金龍翼,記注官朴賢楷,各持通鑑第四卷,以次進伏訖。上曰,史官分左右。日記廳堂上朴容大,郞廳申炳休·權泰植。
上在昌德宮。停常參·經筵。
孝定殿朔祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
傳曰,禮房承旨,馳詣景慕宮,奉審摘奸以來。
金鍏啓曰,右承旨趙道淳,今日不爲仕進,卽爲牌招,何如?傳曰,允。
以右承旨趙道淳牌不進罷職傳旨,傳曰,只推。
奎章閣啓曰,景慕宮望廟樓,今朔奉審,無頉之意,敢啓。傳曰,知道。
政院啓曰,吏曹郞廳來言,臺諫有闕,政事,取稟。傳曰,山林外,竝許遞,前望單子入之。
臺諫前望單子入之,大司諫兪章煥,執義睦仁培,司諫申佐模,掌令柳榮五·孟明淳,持平尹行謨·洪鍾序,正言徐大淳·鄭煥翼落點。
弘文館啓曰,修撰鄭健朝內閣進,副修撰朴商壽差祭,洪鍾雲在外,下番闕直,事甚未安。修撰李承輔,卽爲牌招入直,何如?傳曰,允。
以修撰李承輔牌不進罷職傳旨,傳曰,只推。
弘文館啓曰,新除授執義睦仁培,司諫申佐模,持平尹行謨,正言徐大淳,方在職牒還授中,何以爲之?敢稟。傳曰,敍用。
傳曰,北道暗行御史崔遇亨書啓別單捧入。
政院啓曰,咸鏡道暗行御史崔遇亨,只納書啓,不呈別單,極爲未安,從重推考,何如?傳曰,允。
以全羅監司李裕元狀啓,龍潭縣民家失火事,傳曰,當此農殷之時,許多民戶之一時燒燼,聞極驚慘,元恤典外別加顧助,趁卽結構奠接,俾無棲遑失所之歎事,廟堂措辭分付。
以司謁口傳下敎曰,依德興大院君守墓軍復戶例,全溪大院君守墓軍六結四十員,完陽府大夫人守墓軍六結四十員,龍城府大夫人守墓軍六結四十員,磨鍊擧行事,分付戶曹。
兵曹啓曰,每當儲窠之月,虛司果不得循例區處,而在前積滯之時,有勿拘擬入之例。今亦依此擧行,以爲次次疏滯之地,何如?傳曰,允。
兵曹啓曰,文臣兼宣傳官任應準,身病猝重,無望供職,金永秀除授在外,過限未肅拜,竝改差,何如?傳曰,允。
訓鍊都監啓曰,本局千摠李奎燦,局別將張寅植,俱有身病,勢難察任,竝改差,何如?傳曰,允。
吏曹啓曰,今朔爲始,當爲儲窠,而若出郡守以上窠,則京職中可擬之人,每患苟艱,雖非啓請邑,限都政前,以限滿守令,勿拘純望,通瀜備擬,次次遷轉之地,而雖値口傳政事之時,亦爲一體擧行,便成近例。今亦依此擧行,何如?傳曰,允。
孝定殿望祭親行時,亞獻官領議政權敦仁,判府事金道喜,贊禮禮曹判書尹定鉉,典祀官奉常正金權,執禮副司果金炳德,執尊副司果李魯奎,大祝修撰鄭健朝,祝史副司果徐翼輔,齋郞副司果洪鍾序,盥洗位兵曹正郞金文煥·金秉燮,爵洗位禮曹正郞丁載榮,禮曹佐郞李東韻,亞終獻盥洗位禮曹正郞吉鎭五,贊者引儀曺百承·金載善,謁者兼引儀沈龜祖·金鳳翼,贊引假引儀權中本·李仲淵,祭監監察韓鼎謩·朴齊崧。
辛亥五月初一日四更一點,上詣孝定殿。朔祭親行入侍時,行都承旨金鍏,行左承旨徐戴淳,右承旨趙道淳,左副承旨兪鎭五,右副承旨洪翼燮,同副承旨申泰運,史官缺提學金左根,原任直提學趙秉駿,直提學鄭基世,原任直閣李嘉愚·尹定鉉·李景在·金鼎集,檢校直閣鄭㝡朝,原任直閣金始淵,直閣鄭健朝,原任待敎金洙根,檢校待敎金炳德·尹滋悳以次侍立。時至,通禮跪啓請出次。上具衰服,出齋殿。贊禮前導,入孝定殿東挾門,陞詣版位西向立。贊禮跪啓請俯伏哭,上俯伏哭。贊禮跪啓請止哭興四拜興平身,上止哭興四拜禮。贊禮導上詣尊所北向立。鍏擧羃酌鬯訖。贊禮導上詣靈座前北向跪。贊禮啓請三上香,鍏奉香,泰運奉爐,上三上香。鍏奉爵跪進,上受爵,以授泰運,泰運跪受,奠于靈座前。贊禮導上降復位。亞獻官領議政權敦仁,終獻官判府事金道喜,行禮如儀訖。贊禮跪啓請俯伏哭,上俯伏哭。贊禮跪啓請止哭興四拜興平身,上止哭興四拜禮。贊禮導上詣望燎位,望燎訖。贊禮跪啓禮畢,仍導上,還入齋殿。諸臣以次退出。
辛亥五月初一日辰時,上御熙政堂。召對入侍時,參贊官申泰運,侍讀官金會明,直閣鄭健朝,缺記事官金龍翼,記注官羅時鏞,各持通鑑第四卷,以次進伏訖。上曰,史官分左右。
辛亥五月初一日午時,上詣孝定殿。晝茶禮親行入侍時,行都承旨金鍏,行左承旨徐戴淳,左副承旨兪鎭五,右副承旨洪翼燮,同副承旨申泰運,缺直提學鄭基世,直閣鄭健朝,檢校待敎金炳德·尹滋悳以次侍立。時至,通禮跪啓請出次。上具衰服,出齋殿。通禮前導,入孝定殿東挾門,陞詣版位西向立。通禮跪啓請俯伏哭,上俯伏哭。通禮跪啓請止哭興四拜興平身,上止哭興四拜興平身。通禮導上詣尊所北向立。鍏擧羃酌鬯訖,通禮導上詣靈座前。通禮啓請跪,上跪。通禮啓請三上香,鍏奉香,泰運奉爐,上三上香。鍏奉爵跪進,上受爵,以授泰運,泰運跪受,奠于靈座前,連獻三爵如儀訖,通禮導上降復位。通禮跪啓請俯伏哭,上俯伏哭。通禮跪啓請止哭興四拜興平身,上止哭興四拜興平身。通禮跪啓禮畢,仍導上還入齋殿。諸臣以次退出。
上在昌德宮。只晝講。
備忘記,水原留守趙秉駿下直,長弓一張,長箭一部賜給。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,左承旨,右承旨竝許遞,前望單子入之。
承旨前望單子入之,沈宜冕·徐元淳落點。
敎水原留守趙秉駿書,王若曰,西京壯寢堧之制,地是漢扶風近甸,東洛重保釐之規,官惟周君陳舊職,睠隋城拱衛之地,寔正廟志事攸存,金湯啓天作之基,自古稱龍盤虎踞之美,珠邱愴月遊之所,至今說象耕鳥耘之休,山川草木之衣被昭回,尙想先聖后遺澤,畿湖舟車之要衝達道,政須賢宰相按治。惟卿,趾美名門,蜚英早歲,休戚與國,其義則不擇險夷,忠藎傳家,尤貴乎自持謹愼,掌蘭臺而貯璧府,夙著贍博之才,按松京而參籌司,已試鍊達之器。玆授卿以水原府留守兼摠理使,卿其祗服寵命,勉恢嘉猷,汛掃寢園,庸體履霜露之慕,綢繆牖戶,宜軫備陰雨之方。於戲,南州帶裘,奚止羊叔子雅度?北門鎻鑰,庶追寇平仲威名,故玆敎示,想宜知悉。知製敎臣鄭健朝製進。
辛亥五月初二日午時,上御熙政堂。晝講入侍時,同知事成原默,特進官韓正敎,參贊官洪翼燮,侍讀官李維謙·姜㳣,記事官韓鎭棨·玄基濬,別兼春秋鄭健朝,各持論語第三卷,以次進伏,武臣申命淳進伏楹外訖。上曰,史官分左右。缺㳣曰,顔子之樂,不在於陋巷簞瓢,而在於道與理,故曰不改其樂,觀於其字,可知有深意也。上曰,集註有其字玩味之說矣。㳣曰,然矣。顔子之學,主乎克己復禮,而人欲淨盡,天理流行,所行無非道,所在無非理,則與孔子之飯蔬飮水,其樂相同。昔程子嘗講是章於經筵曰,顔子,王佐之才,而簞瓢陋巷,季氏,魯國之蠧,而富於周公,魯君之用捨如此,其不爲後世之鑑乎?如顔子之亞聖,固非後世之所常有,而至於安貧樂道之士,今亦不可謂必無,則惟在旁求而用之矣。且以講學言之,不以聲色宮室之樂爲樂,而念念在玆,樂此不疲,則將見其欲破不能,而自底於上聖之域,伏願體察焉。缺㳣曰,說之深則自至於樂,而無自劃之病。顔子曰,舜何人也,予何人也?有爲者亦若是而已。若使冉求,立志亦若是,則必無力不足之嘆矣。上曰,孔門弟子中子路,亦嘗爲宰矣。㳣曰,然矣。閔子·曾子數人,獨不爲宰矣。上曰,君子儒小人儒,何謂也?㳣曰,子夏在聖門,居文學之科,故夫子以儒者事告之。君子小人之別,在義利與爲己爲人之間,君子之修己也,惟義是視,務盡在我之道而已,小人之修己也,欲使人知我之有是善,此出於利心也。上曰,孟子之遏人欲存天理,亦與此同矣。
上在昌德宮。停常參·經筵。
弘文館啓曰,副修撰朴商壽,陳疏徑出,下番闕直,事甚未安。修撰鄭健朝內閣進,副修撰洪鍾雲在外,修撰李承輔,卽爲牌招入直,何如?傳曰,允。
以修撰李承輔牌不進罷職傳旨,傳曰,只推。
政院啓曰,卽者副修撰朴商壽,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
吏曹啓目粘連,觀此咸鏡道暗行御史崔遇亨書啓,則茂山前前府使李信泳,利原前懸監柳相濂等,繡啓旣請令攸司稟處,更無可論,甲山府使李仁奎,流逋特蠲,寔出朝家曠絶之澤,則豈可以摠外之穀,無難督捧於已蕩之後乎?明川府使鄭雲翼,巡營酌定節目,墨跡未乾,復襲前謬,義盈庫上納及淸巿納原人情,巡兵使行魚物價,使臣求請物種及人情雜費錢,合加捧爲一千二百六十八兩,竝無歸屬,又稱以烟案修正,無端勒斂,爲八十兩。上項兩邑守令,竝爲先罷黜,令該府拿問。鍾城前府使李熙永,昨年兩巡還穀,不爲分給,擇其精實,移付廩穀,勒換富民,高價執錢,以吏奴十七名,定出領去差使,而只以六名,領送本家,十一名則計其道里,每名二十兩排定,以布代捧,買馬貿布,輕價勒買,洪原前縣監權聖根,鄕所帖之爛賣,富民錢之勒貸,已是不法,而稱以軍器修補,瞞報兵營,居山前察訪李景源,貶罷謂有廩餘,官吏相訟,上項兩邑前任守令,一驛前察訪,竝令該府拿處。德源府使李敏庠,勒把由馬,或爲取怨,從重推考。咸興判官申錫寬,倉斛痛革舊謬,還案永杜奸習,賓旅如歸,皆稱好官員規度,吏民咸頌,無愧古循良治法。鏡城前判官徐用輔,捧糴必審,課士克勤,愚俗丕變,頌聲洋溢。上項兩邑前後守令,治績茂著,宜有褒奬之擧,申錫寬似當施以陞敍調用之典,徐用輔似當施以兒馬賜給之典,係干恩賞,不敢擅便,上裁。其餘前後守令察訪,旣乏優績,亦無顯疵,竝置之。閫帥·中軍·虞候·邊將·監牧官,令兵曹稟處,監司徐有薰,與臣嘉愚,有內外從應避之嫌,令次堂覆奏,何如?啓依回啓施行爲良如敎。
又啓目粘連,觀此咸鏡道暗行御史崔遇亨書啓,則監司徐有薰,防川錢刷逋,邑無蕩析之患,營需米減價,民有懷保之惠,道臣體重,今姑勿論,何如?啓依允。
以全羅監司李裕元狀啓,鎭安縣民家失火事,傳曰,當此農節,民家燒燼,聞甚驚慘,元恤〈典〉外別加顧助,結構奠接,俾無失所棲遑之弊事,廟堂措辭分付。
副修撰朴商壽疏,缺省疏具悉。爾其勿辭救護。
辛亥五月初三日午時,上御熙政堂。召對入侍時,參贊官兪鎭五,侍讀官李維謙,檢討官朴商壽,待敎金炳國,假注書李敦禹,記注官朴賢楷·玄基濬,各持通鑑第四卷,以次進伏訖。上曰,史官分左右。以下缺炳國讀自四年,止少病而已,仍釋義訖。上曰,文義奏之。炳國曰,武帝之求仙窮兵,徒以糜費天下者久矣,而一朝知過而有悔,悔過而能改,由千秋之一言,而斥罷方士之候仙,雖力學反躬之士,其何以過此?轉環之衷,如流之量,眞可謂英明之主也。由是觀之,則在下之輔導皆千秋,在上而納諫,又若武帝,今日改一過,明日遷一善,上下和合,規模如一,則三代之治,有何難哉?是故自古帝王之治要,專在於親賢臣遠小人而已。伏願殿下留神焉。上曰,糜費之糜字,何義也?炳國曰,糜,末屑也,費如末屑之意也。
上在昌德宮。停常參·經筵。
金鍏啓曰,行左承旨沈宜冕,右承旨徐元淳,同副承旨申泰運,今日不爲仕進,竝卽牌招,何如?傳曰,允。
以右承旨徐元淳,同副承旨申泰運牌不進罷職傳旨,傳曰,只推。
傳曰,禮房承旨,馳詣宗廟·永禧殿·徽定殿·景慕宮,奉審摘奸,仍詣受香諸處,奉審摘奸以來。
傳曰,待敎金炳國,馳詣綏陵,奉審摘奸,仍留監祭。
金鍏啓曰,今日齋宿,承旨當爲備員,而右承旨徐元淳,同副承旨申泰運,旣有只推之命,與行左承旨沈宜冕,竝更牌招,何如?傳曰,允。同副承旨許遞,前望單子入之。
承旨前望單子入之,曺錫亨落點。
傳曰,明日晝茶禮,當自內親行矣。該房知悉。
吏曹口傳政事,以沈誠澤爲綏陵參奉。
金鍏啓曰,今日齋宿,承旨當爲備員,新除授行左承旨曺錫亨,卽爲牌招,何如?傳曰,允。
義禁府啓曰,因咸鏡道暗行御史崔遇亨書啓,吏曹回啓內,茂山前前府使李信泳,利原前縣監柳相濂等,繡啓旣請令攸司稟處,更無可論爲辭矣。李信泳以楚山府使,時在任所,依例發遣府書吏,交代後拿來,柳相濂下去江原道春川地云,依例發遣府羅將,拿來,何如?傳曰,待待命拿囚。
兵曹啓曰,卽接慶熙宮入直衛將强俊成牒報,則本宮內中日閣北邊自枯松一株折落云,依例斫去之意,敢啓。傳曰,知道。
又啓曰,內禁衛將李熙鐵,身病猝重,無望供職,呈狀乞遞,改差,何如?傳曰,允。
弘文館啓曰,下番闕直,事甚未安。修撰鄭健朝內閣進,副修撰朴商壽受由,洪鍾雲在外,修撰李承輔,旣有只推之命,卽爲牌招入直,何如?傳曰,允。
以修撰李承輔牌不進罷職傳旨,傳曰,只推。
禮曹啓曰,卽接綏陵令所報,則今此端午節享,本陵兩官,當爲備員,而參奉宋秉一,身病猝重,萬無進參之望云。今姑改差,其代卽令該曹,以在京無故人口傳差出,以爲備員將事之地,何如?傳曰,允。
正言徐大淳疏曰,伏以臣門戶衰謝,根植單弱,晚暮一第,僥倖濫冒,得玷臺職,出入侍從,涯分已過,理宜招殃,果然僨誤大至,自速顚沛,而幸蒙寬大之恩,薄施譴配之典,曾未幾月而全宥之,又未幾何而收敍之,罪重邱山,恩踰河海,唯有杜門息影,沒齒自靖,爲息補之萬一,而今玆薇院除旨,忽下於蹙伏訟愆之地,未知釁負如臣,滓穢如臣,何以得此於聖明也?驚惶感泣,莫省攸措。噫,臣志識空疎,文學滅裂,凡百事爲,無一猶人,至於秉彝之心,臣亦同得於天,乃於昨春,謬膺掌試之命,陛辭之日,躬聆聖諭,苟非木石之頑,寧無對揚之誠,而況科場一步,卽臣四十年顚躓之地也。自誦唐人所云不將今日負初心之句,以謂國恩之報答在是,夙志之粗酬亦在是,要以不愧不怍,自矢於心,而無奈行己無素,不能見孚於人,積謗如山,三傳成虎,以大僚忠厚之意,旣不欲明言,則臣亦不自知以何事自列,而其辱朝廷而羞縉紳,槪可知矣。臣亦四維中物耳,旣不能剚腹刳心,以暴難暴之實,則不潔之蒙,人之見之者,必將掩鼻而過之。今若徒懷嚴畏,揚揚彈束,復廁周行之列,眞所謂不知世間有羞恥事,而其於淸朝之綱紀,士夫之廉防,貽累豈細故也哉?玆敢不避猥越,冒瀆天聰。伏乞聖慈,仰稟東朝,亟遞臣見帶之臺銜,仍令選部,永刋臣職名於仕籍,以謝人言,以警具僚焉。臣於引咎之章,不宜贅他,而區區忠愛之心,有不能自已者,敢效芹曝之獻。竊惟聖上,御極以來,頻開講席,討論經籍,勤勤孜孜,樂此不疲,臣無容更勉,而人君之學,與匹庶自殊,古人之一言一事,驗之於身,體之〈於〉心,以爲如是則可以興治,而如是則否,如此則可以範俗,而如此則未,今日得一善謨,思所以移之於政,明日聞一善事,思所以推之於治,不作文具,而務有實效,則古先哲王之業,必在於轉移間,幸勿以臣之寡陋疵釁,而竝廢其言焉。省疏具悉。往事何必追提?爾其勿辭察職。尾附事,當留念矣。
辛亥五月初四日午時,上御熙政堂。召對入侍時,參贊官金鍏,侍讀官尹堉,待敎金炳國,假注書李敦禹,記注官朴賢楷,記事官金龍翼,各持通鑑第四卷,以次進伏訖。上曰,史官分左右。堉曰,田千秋一言悟主,以取宰相,可謂知矣,而非値武帝開發之善悔心之萌,則其言亦難入矣。易云王明竝受其福者,非此之謂乎?當武帝拓邊求仙之際,廷臣之中,豈無千秋者流,而惟其窮黷之意方銳,故人不敢攖其鋒,而縱有一二逆耳之言,初不槪於心,故私欲轉熾,放縱不止,以致民困國疲矣。晚雖悔悟,何補於已困之民,已疲之國哉?向使武帝,踐位之初,勇於聞善,聽言如流,正心以正朝廷,而許多非辟之心,無由而生,則自無可悔之事,何待千秋之進言而始悟乎?此後世論史者之所深致慨惜者也。其爲時君世主之鑑戒深矣。伏願深留澄省焉。上曰,遠田輪臺,何意,而此是其時有司之所奏乎?堉曰,輪臺卽邊塞之地,設屯田於此,以居戍卒,以補軍食,以蠲輸運之勞。蓋爲有便於拓邊,而桑弘羊設此法,行之有年矣。今有司所請,似是申明其制也。上曰,不忍聞,何謂也?堉曰,此是悔悟之深,深知戎事之爲生民困苦,故有不能忍聞也。上曰,修馬復令,何謂也?堉曰,漢法有馬復之令,戎事之先務在馬,故使民養馬,而除其徭役也。凡除役謂之復,我國亦有給復之法。令者,法令也,言不必遠求善馬,只修馬復之舊法,以備不虞而已也。仍奏曰,代田者,田作起甽之法,凸處種穀,汚處作溝,明年更以汚處作凸,凸處作溝,則替受地力,而前之作溝處,受穢更沃,故得穀多也。耘苖時培土附根之法,亦自趙創之,善耐風旱矣。上曰,水田,何以培土乎?堉曰,古無水田,只有旱田,如我國所謂乾播,故可以培土,而田器中水車桔槹之屬,最不可闕於農家者也。上曰,桔槹之制,何如也?鍏曰云云。上曰,多識古事,可以補吾不逮矣。鍏曰云云。堉曰,聖敎至此,欽仰萬萬,易曰,多識前言往行,以蓄其德,欲識古事者,爲蓄吾德也。善者學之,惡者戒之,則善惡皆爲修德之資。今者聖敎,暗符大易之義矣。缺炳國讀自後元元年,止以賜光,仍釋義。上曰,文義奏之,炳國曰,武帝遽以周公之事,付之於霍光者,稔知其爲人之忠厚謹愼,逈出於諸臣之右也。以後來事驗之,則處於危疑之際,輔佐幼主,政自己出,而天下不以非焉,非謹愼之至,其何以致此乎?此武帝知人之明也。古所謂知臣莫如君者,儘格言也。
上在昌德宮。停常參·經筵。
孝定殿端午祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉尉單子問安。答曰,罔極。
藥房都提調朴永元,提調李景在,副提調金鍏啓曰,伏未審日間,聖體,若何?寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿口傳問安。答曰,知道。
大王大妃殿進御二錢重人蔘粟米飮,自今日一貼式,限二貼煎入事,榻前下敎。王大妃殿進御二錢重人蔘粟米飮,自今日一貼式,限二貼煎入事,榻前下敎。大妃殿進御二錢重人蔘粟米飮,自今日一貼式,限二貼煎入事,榻前下敎。
政院啓曰,明日召對,取稟。傳曰,爲之。
政院啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
兵曹啓曰,五衛將韓景浩,病難供職,呈狀乞遞,改差,何如?傳曰,允。
兵曹,以王濟萬爲大報壇守直官。
都摠府啓曰,今日入直內三廳武兼禁軍及軍兵等,當爲中日習射技放,而晝茶禮相値,不得設行之意,敢啓。傳曰,知道。
弘文館啓曰,下番闕直,事甚未安。修撰鄭健朝內閣進,副修撰朴商壽受由,洪鍾雲在外,修撰李承輔,旣有只推之命,卽爲牌招入直,何如?傳曰,允。
以修撰李承輔牌不進罷職傳旨,傳曰,只推。
兵曹啓目粘連,觀此咸鏡道暗行御史崔遇亨書啓,則波知僉使張德希,還逋都是虛留,西北僉使金在默,乘障之任,勗哉無怠,溫萬戶方齊殷,人旣老惛,雙靑權管姜希尙,還逋千石,捄弊實無其道。上項四鎭將,俱係溺職,罷黜。長津前僉使金壽喜,房嬖招謗,罷職。防垣萬戶姜希宅,鎭旣凋殘,矯捄無策,從重推考。南兵使吳顯文,御下而嚴威得體,理事而綜明播譽,北兵使李敏德,地望尤別於制閫。上項兩帥臣事體,與守令邊將有異,今姑勿論。其餘中軍·虞候·邊將·監牧官等,別無優績,亦無顯疵,竝置之。奏御文字,何等愼重,而雙靑權管姜希尙之尙字,誤以詳字書之,殊涉不審,當該御史崔遇亨,推考,何如?啓依允。
司僕寺官員以一二提調意啓曰,濟州前判官姜在毅遞任進上馬三匹,今纔上來,禾毛色別單書入,依例內廐立養之意,敢啓。傳曰,知道。
孝定殿端午祭親行時,亞獻官判中樞府事朴晦壽,終獻官左議政金興根,贊禮禮曹判書尹定鉉,典祀官奉常正金權,執禮副司果尹滋悳,執尊副司果李彙圭,大祝副司果南秉吉,祝史副司果李承益,齋郞副司果李鍾愚,盥洗位禮曹佐郞申學典,兵曹佐郞尹墩,爵洗位司藝金濬,直講李基,亞終獻盥洗位承文判校趙禮根,贊者引儀曺百承·金載善,謁者兼引儀李宗赫·沈龜祖,贊引引儀金濟肯·金憲祖,祭監監察趙崇祖·李㢸榮。
辛亥五月初五日四更一點,上詣孝定殿。端午祭親行入侍時,行都承旨金鍏,行左承旨曺錫亨,行右承旨沈宜冕,左副承旨徐元淳,右副承旨兪鎭五,同副承旨洪翼燮,缺提學金左根·趙斗淳,原任直提學徐憙淳,直提學鄭基世,原任直閣李嘉愚·金鼎集,檢校直閣鄭朝,原任直閣金始淵,原任待敎李㘾,檢校待敎金炳德·尹滋悳·李秉文,待敎金炳國以次侍立。時至,通禮跪啓請出次。上具衰服,出齋殿,贊禮前導,入孝定殿東挾門,陞詣版位西向立。贊禮跪啓請俯伏哭,上俯伏哭。贊禮跪啓請止哭興四拜興平身,上止哭興四拜禮。贊禮導上詣尊所,北向立。鍏擧羃酌鬯訖,贊禮導上詣靈座前。贊禮啓請跪,上跪。贊禮啓請三上香,鍏奉香,翼燮奉爐,上三上香。鍏奉爵跪進,上受爵,以授翼燮,翼燮跪受,奠于靈座前。贊禮啓請俯伏興少退跪,上俯伏興少退跪。大祝副司果南秉吉讀祝訖,贊禮導上降復位。亞獻官判府事朴晦壽,終獻官左議政金興根,行禮如儀訖。贊禮跪啓請俯伏哭,上俯伏哭。贊禮跪啓請止哭興四拜興平身,上止哭興四拜禮。贊禮導上詣望燎位,望燎訖,贊禮跪啓禮畢,仍導上還入齋殿。諸臣以次退出。
辛亥五月初五日巳時,上御熙政堂。藥房入診入侍時,都提調朴永元,提調李景在,副提調金鍏,記事官韓鎭棨,記注官羅時鏞,別兼春秋南秉吉,待敎金炳國以次進伏。醫官鄭有曾·金珪·黃道淳·金榘,進伏楹外訖。上曰,史官分左右。永元問候各殿訖。仍奏曰,今値齋日,伏想聖心愴廓矣。又奏曰,醫官待令,使之入診乎?上可之。珪等以次診候,退伏楹外訖。永元曰,脈候奏之。珪等曰,脈候左右三部調均矣。永元曰,今此醫官入診,或有下問者乎?上曰,近日則諸節如常,外無可問者矣。永元曰,向來大王大妃殿,以微感愆候,進御湯劑矣。近果快復乎?上曰,快復矣。
辛亥五月初五日午時,上詣孝定殿。晝茶禮親行入侍時,行都承旨金鍏,行左承旨曺錫亨,行右承旨沈宜冕,左副承旨徐元淳,右副承旨兪鎭五,同副承旨洪翼燮,缺提學金左根,直提學鄭基世,檢校待敎金炳德·尹滋悳·李秉文以次侍立。時至,通禮跪啓請出次。上具衰服,出齋殿,通禮前導,入孝定殿東挾門,陞詣版位西向立。通禮跪啓請俯伏哭,上俯伏哭。通禮跪啓請止哭興四拜興平身,上止哭興四拜禮。通禮導上詣尊所北向立。鍏擧羃酌鬯訖。通禮導上詣靈座前。通禮啓請跪,上跪。通禮啓請三上香,鍏奉香,翼燮奉爐,上三上香。鍏奉爵跪進,上受爵,以授翼燮,翼燮跪受,奠于靈座前,連獻三爵如儀訖。通禮導上降復位,通禮跪啓請俯伏哭,上俯伏哭。通禮跪啓請止哭興四拜興平身,上止哭興四拜。通禮跪啓禮畢,仍導上還入齋殿。諸臣以次退出。
辛亥五月初五日申時,上御熙政堂。召對入侍時,參贊官洪翼燮,侍讀官尹堉,檢校待敎尹滋悳,假注書李敦禹,記注官羅時鏞,別兼春秋南秉吉,各持通鑑第四卷,以次進伏訖。上曰,史官分左右。堉曰,臣所讀自止內,別無敷衍可陳之義。孝武之君德,大略止於此矣。蓋其天姿英邁,足以有爲,故初年求治,菀有可觀,崇儒術容直臣,改正朔定律曆,太平之化,不日可期。及夫中年以後,內蠧女寵,外事夷狄,土木之役,封禪之擧,紛紛然竝進,卒致民困國危,儻無秋風一悔,則幾與秦皇同歸矣。此其故何哉?只坐欲勝天理耳。推其私欲之始生,則亦常情之所不免,不過是求善馬冀上壽也。然其心漸長不已,則至於喪敗而不足。古語云,涓涓不壅,終成江河,欿欿不滅,炎炎若何?蓋言聖狂之分,差以毫釐也,可不愼哉?臣等以堯·舜期望於我殿下,何敢以漢唐中主,有所仰慮,而第念作聖之基,必自淵氷始,以曾子·顔淵之聖,猶且三省其身,從事四勿,誠以不如此,則私意終莫之禁耳。伏願殿下,每於人所不知己所獨知之地,一念之起,常以公私二字,驗之於中,存其公而遏其私,則不加毫末,萬善足矣。懋哉懋哉?上曰,凶奴輕漢,何謂也?堉曰,日磾,外人也,顧命重事也。以重事,托外人,則凶奴聞之,當以爲漢廷無人,輕侮之云爾也。上曰,有當行之善事,而無可據於古書,則不可爲乎?堉曰,苟有當行之事,豈可以無據不爲?然有稽於古書,則民皆信之,且載籍極博,苟其事之四停八當,必無無據之理,特人鮮博識,不能拈出可據之書耳。春秋之書,義理精嚴,故班固亦云,春秋以斷事,漢時,大事則必以春秋決之,屢見於事者此也。方男子之詣闕也,公卿以下諸人,皆不知其爲詐,而事旣重大,又不得可證之辭,故莫敢發一口,至於雋不疑,便證春秋以斷之,一言釋群疑,而民心大定,此所以有大臣當用有經術之歎也。故中庸亦曰,雖善無徵,無徵民不信,此謂雖善有可徵,然後民信之也。
上在昌德宮。停常參·經筵。
傳曰,奉審閣臣入侍。
洪翼燮啓曰,行都承旨金鍏,行左承旨曺錫亨,行右承旨沈宜冕,今日不爲仕進,左副承旨徐元淳式暇出去,右副承旨兪鎭五式暇,院中只有臣一人,伴直無人,行右承旨,所當牌招,而拘於廳規,不得請牌,何以爲之?敢稟。傳曰,牌招。左承旨許遞,前望單子入之。
承旨前望單子入之,申錫愚落點。
沈宜冕啓曰,新除授右承旨申錫愚,卽爲牌招,何如?傳曰,允。
以右承旨申錫愚牌不進罷職傳旨,傳曰,只推。
傳曰,臺諫有闕之代,政官牌招開政。
政院啓曰,行吏曹判書李嘉愚,參判洪鍾英,參議曺雲承牌不進,推考傳旨及罷職傳旨,今方捧入,而開政命下之後,如是違牌,事甚未安。判書參判,竝更牌招,何如?傳曰,允。參議只推,一體牌招。
吏曹啓曰,掌樂院正李參鉉,以其身病,呈狀乞遞,改差,何如?傳曰,允。
吏曹啓曰,成均館直講洪仁秀,以其身病,呈狀乞遞,改差,何如?傳曰,允。
有政。吏曹判書李嘉愚進。政事無。
以閔泳緯爲獻納,沈膺泰·李寅夔爲分承旨,任百秀爲寧越府使,洪義宣爲甲山府使,李章濂爲明川府使,尹惠鎭爲楚山府使,吳吉善爲碧潼郡守,中學訓導單金履奎,兼春秋單金大鉉,故學生趙惟稷·柳榮源,贈童敎,已上孝行卓異贈職事承傳。
兵批,判書徐箕淳進。以金左根爲知事,李在鶴爲副摠管,趙雲澈分副摠管,徐承淳爲僉知,李南軾爲內禁將,李鈺爲司僕將,李南瑞爲羽林將,李常烈·鄭達·康履鎭·王殷疇爲五衛將,金魯鳳爲忠翊將,李鎭冕爲宣傳官,李敏德爲分都摠都事,金炳㴤·洪奭鍾爲文兼,鄭匡一爲安東營將,李濟道爲管城將,趙文顯爲慶尙左兵虞候,尹致逈爲多大僉使,李周植爲波知僉使,李應崑爲德浦僉使,崔忠源爲西北僉使,李仁興爲溫萬戶,雙靑權管單南文翼,副司勇王濟萬,大報壇守直官王道林今加折衝,滿四十五朔依節目加資。
再政,以李德熙爲宣傳官,李宓熙爲內乘,李鼎漢爲武兼,僉知三單李南瑞·李常烈·鄭達。
弘文館啓曰,下番闕直,事甚未安。修撰鄭健朝內閣進,副修撰洪鍾雲在外,修撰李承輔,旣有只推之命,朴商壽由限已過,竝卽牌招,以爲推移入直之地,何如?傳曰,允。
以修撰李承輔,副修撰朴商壽牌不進罷職傳旨,傳曰,只推。
辛亥五月初六日卯時,上御熙政堂。奉審閣臣入侍時,同副承旨洪翼燮,假注書李敦禹,記注官玄基濬,別兼春秋南秉吉,待敎金炳國,以次進伏訖。上曰,史官分左右。上曰,奉審閣臣進前。炳國進前奏曰,臣承命馳詣綏陵,陵上奉審則無頉,碑閣·丁字閣奉審則無頉,祭物·祭器·祭井看審則精潔,諸執事摘奸則無頉。仍留監察,將事安寧之意,敢此仰達矣。缺。
辛亥五月初六日辰時,上御熙政堂。召對入侍時,參贊官洪翼燮,侍讀官尹堉,待敎金炳國,假注書李敦禹,記注官玄基濬,別兼春秋南秉吉,各持通鑑第四卷,以次進伏訖。上曰,史官分左右。堉曰,臣所讀自止內,儉約二字,最宜體行。臣侍講筵,親承聖敎,每以此事,勤勤於辭敎之間,復何用仰勉,而謹以國朝故事數條仰達矣。夫昔肅廟盛際,亟採故相臣金壽恒節財裕民之語,而卽停書帖之開刋,嘉納前郡守洪萬恢不敢私獻之意,而竝拔棕櫚之舊種。英廟繼述,有司設銀礦,則敎以數百萬銀,不如得一賢材,命使已之。灣商濫貿燕物,則諭以上有好者,下必甚焉,而痛禁紋緞。凡此數事,或係文房之細娛,非有民間之貽弊,而猶加克治之工,永垂燕翼之謨,此豈非後嗣王所當鑑法者乎?欲法堯·舜,先法祖宗,伏願殿下,懋哉懋哉?上曰,順天心,何謂也?堉曰,天以生生爲心,儉約則生民足,生民足則天心順也。上曰,武帝時不美之法,霍光旣知之,而今霍光爲政,何不卽去也?堉曰,霍光雖爲政,先帝已定之法,不敢卽去,理勢然矣。且桑弘羊,亦在顧命之列,此皆弘羊之法,故去之尤難耳。弘羊之言,以爲凡此數法,非有取之於民,而軍國之須,多賴於玆,何可廢也云爾也?文學之意,以爲天下之財,不聚於上則聚於下,軍國之書,何不節減云爾也?其時弘羊輩,與文學,相難於帝前者,其說甚多,謂之鹽鐵論,而屢編成帙,見行於世矣。此等議論,大夫之言常勝,儒者之言常屈,何哉?蓋以驟聞其說,則不害於民而有利於國。且國之經用,不可以已,則宜若不可廢其法矣。然其實不然,百乘之家,不蓄牛羊,百乘之家猶然,況天子而與民爭利乎?四分用一,王制之大法,國用節省,量入爲出,則復何憂乎?上曰,此云鹽鐵之議起,而此下無所著見者,何也?堉曰,今且進講冊子,卽通鑑節要之書,故撮其緊要,裒成一帙,而所刪者甚多矣。全史則卷帙,爲屢百卷矣。缺炳國讀自元鳳元年,止不敢復言,仍釋義。上曰,桀·安之納女,女雖不幼,非矣。且請帝娣而納之,尤不可矣。炳國曰,誠千古小人也。所以終底於造上書,而欺君罔上,無所不至矣。上曰,桀·安之謀此事,燕王亦知之乎?堉曰,燕王何以不知而終至於叛乎?上曰,燕王亦叛矣。炳國曰,兄弟不合如此,則如桀·安輩小人,寧不橫議謀叛耶?仍奏曰,霍光保幼主佐國政,則不無危疑之機,而重以桀·安輩之誣告,又如是慘毒,則苟非昭帝之明察,何由以辨霍光之忠,而折桀·安之誣乎?是以人主之御世也,明足以燭姦,則百邪不能逃矣。伏願於此等處,深加澄省焉。
上在昌德宮。停常參·經筵。
金鍏啓曰,左副承旨徐元淳,今日不爲仕進,卽爲牌招,何如?傳曰,允。
戶曹啓曰,璿殿增建役事,今已完畢之意,敢啓。傳曰,知道。
傳曰,眞殿增建時監董堂郞以下,別單書入。
弘文館啓曰,下番闕直,事甚未安。修撰鄭健朝內閣進,副修撰洪鍾雲在外,修撰李承輔,副修撰朴商壽,旣有只推之命,竝卽牌招,以爲推移入直之地,何如?傳曰,允。
以修撰朴商壽牌不進罷職傳旨,傳曰,只推。
訓鍊都監·禁衛營·御營廳啓曰,四墓所石橋,今日畢役之意,敢啓。傳曰,知道。
兵曹,以李濟道爲管城將。
備邊司啓曰,卽見京畿暗行御史柳晏別單,則其一,畿邑守令,勿許擅離受由,巡營粘移,吏曹催促命下之後,與他道守令,一體還官事也。畿邑守令之不由上京,與他道有異者,卽巡營在京故也。一至營下,則便淹其家,故以致瘝曠,害歸民邑,其所說弊,誠如繡論,請由粘移,難以創例而亦不可一任久曠,另加察飭,如有不卽還官者,切勿饒貸,啓聞論罪之意,關飭道臣。其一,軍伍冤徵冒頉之弊,査出充代事也。湖左繡單,亦有稟覆矣。査丁充伍,殆乎課歲嚴飭,而冤徵則依舊,弊源則自在,此乃保率稧房及冒稱投托之爲逋逃巨藪也。爲守令者,擧懷姑息,不欲釐捄,使軍弊漸至於無可奈何之境,寧不寒心?亟令道臣,嚴飭各邑,另加査正,毋或如前因循。其一,金浦大小民每結出米不均之弊,亟行査正,以均稅法事也。結稅之多寡不同,卽他邑所無之例,此而不禁,其可曰稅有常法乎?曾於壬寅繡單,令道臣從長施行,而迄未釐正,弊尙如前者,誠極可駭。關飭本道,使之斯速釐正。其一陽川等七邑陸運大同,輸納于平倉,而所謂倉主人名色,專擅捧納之柄,都管點退之權,令該管永爲革罷,使結民直納于倉庭,而令道臣,劃出附近守令,趁開倉監捧,作爲定式事也。倉捧雖有所重,結民亦宜軫念,輸納時諸般弊端,自本司捧甘,該廳嚴飭禁斷。其所謂倉主人,則名色本甚無義,弊習已至積痼,各邑民之因此受害,誠如繡論,一番痛革,可紓切骨,而各邑事勢,未詳便否,第令道臣,具意見論報本司,以爲從長措處之道,至於附近倅監捧,豈可創無前之例?置之。其一,還簿虛勘,無邑不然,所謂收逋之方,免稅取剩儲添價·小詳定·小小詳定等名色甚多,不可不一番更張,排捧吏鄕,不待年限而刑督,懸錄官長,必於本家而徵出,逐邑打數,實錄時存,年例反庫,互定査官,責以典守事也。收逋之許多名色,俱係國典之所禁,而前後廟飭,亦旣屢矣,則惟在道臣之察飭,守令之恪遵而已。今不必別立科條,至若逋吏鄕刑督官長處徵出,繡單旣無指的,嚴飭道臣,隨現徵出,年例反庫,互定査官,未免文具,難責實效,置之。其一,私屠現捉者,勿許收贖,斷以刑配事也。私屠現捉之刑配與收贖,俱是禁止之法意,而贖輕於配,故終無懲畏之效。此後則在法應贖者外,切勿闊狹之意關飭。其一,畿輔六驛馬位土之私買耕食者,一竝刷還,推給各站事也。驛位田之擅自賣買,自有原律,且於年前繡單,已有所回啓者,以窮査推還之意,嚴飭道臣,何如?傳曰,允。
又啓曰,卽見忠淸左道暗行御史徐堂輔別單,則其一,本道量田,陳廢已久,令各邑,就其陳多處考準量冊詳査踏驗事也。右道繡單,已有回啓,不必架疊。其一,軍政冒頉之弊,令本道逐邑査正,隨闕塡伍事也。前此廟堂之筵稟申飭,不啻屢矣。軍政之弊,亶出於點頉之寔繁,而査刮之未盡,豈乏閒丁之代簽,有此虛伍之難充哉?只緣各邑之因循不斷,以致軍制之去益紊亂,言念法紀,寧不寒心?今又繡論如此,嚴飭道臣,無或如前玩愒,使之逐邑査丁,隨闕塡充。其一,糶糴本爲便民之政,沿朽而不能繼巡,山積而未免疊受,自本道,計邑大小,較戶量穀,以爲折補裒益之道,自今各衙門穀,分屬於各其邑,俾一邑穀簿,無各名色竝錄相混之弊事也。還穀之山沿不均,其來久矣。弊到極處,宜有通變,令本道,就其尤甚邑,量宜移轉,俾無偏峙之患,至於衙門穀之分屬各邑,繡單說弊,非曰不然,自前廟堂之上,亦以穀名之浩繁,吏奸之滋興,多有汰繁刋冗之議,而竟不得釐正者,掣礙之多端也。今難遽議,置之。其一,山邑火田,一依時起,從實執摠事也。火田則陳起無常,收稅則豐歉不計,吏安得無奸,民安得無冤?況其定摠恒納,尤係法外,令道臣關飭各邑,俾無濫雜之弊。其一,淸風田稅,依丹陽等邑例,以純錢代納事也。年前道啓與繡單,非不勤請,而皆以正供所重,覆啓置之,今無容更議。其一,牙山貢津倉漕稅濫捧之弊,亶由於差員之本邑永定,自今領護差員,依可興倉例,以牙山及淸州等四屬邑官,輪定擧行事也。稅米之本色濫捧,高價執錢,是豈可專責吏奸?身爲差員,不畏法紀,行此弊政,使四邑生靈,偏受切骨之害者,誠不勝萬萬駭歎。嚴飭道臣,另加操束,俾無如前之弊。至於差員輪定,非但實效之難期,亦有事勢之窒礙,置之。其一,統營生熟鰒進上駄運,嶺南·畿甸,皆以邑刷馬載運,而自黃磵至鎭川,獨以驛馬責把,依畿·嶺例,以各邑刷馬載運私卜添載,嚴飭統營,永爲禁斷事也。進上駄運之驛馬責把,自是他道所無之例,且爲殘驛難支之端,令道臣詳察事勢,從長措處。至於私卜添載,嚴飭統營,俾無如前之弊。其一,淸風故士人崔鴻顯妻朴氏,忠州故士人尹彦默妻金氏烈行事也。此則令該曹稟處,何如?傳曰,允。
又啓曰,卽見忠淸右道暗行御史金有淵別單,則其一,田政紊亂,奸竇不一,關飭道臣,待秋成講究査陳事也。年前亦因繡單所論,各道量田,先從幾邑,次次修擧之意,屢有筵飭行會矣。大抵有國之政,莫先於經界,而量田之設行,今已爲一百三十餘年之久,則其經界之紊亂,不言可知。兼竝之豪,皆擁無稅之土,貧殘之民,擧抱加倍之結,顧今爲生民切骨之瘼,無有大於此者。不得不一番改量,然後田政可以釐正,民命可以賴安,而如欲諸路各邑,一時改量,則財力之難辦,人器之難得,實非容易可講之政,而若於各道各邑,擇其守令之可堪,田政之最弊處,先試幾邑,次次修擧,則隣績可以倣傚,人才亦足取用,不幾年之間,庶見全道之改量,而其效則與一時竝量,何以異哉?年前筵飭後,或有若爾邑試可而見效者矣。然而人情每安於因循,朝飭稍久則放弛,近年以來,亦絶不聞有擧行者,此專由於道臣之不能對揚,邑倅之自甘狃安,以至於越視其瘠,而收拾不得,可勝歎哉?繡單査陳之請,亦料其量田之必不行,而爲此論也。其實則量與査,別無難易之相遠,關飭各道道臣,依前朝令,使之次次擧行。其一,軍政紊亂,已成痼瘼,令道臣,摘發其法外圖頉,一一充疤事也。纔有左道繡單回啓,不必更論。其一,糴弊轉甚,吏奸滋多,自今逋滿千石者,必施當律,分名減石於逋案,這這摘發事也。諸道繡單,無不以糴弊爲憂,吏逋爲歎,而矯救之方,未見確論,懲戢之道,難責實效,目下道理,惟在於按法從事,無少饒貸,而甚有奸計濫習,至於分名減石,在法當律,將無所施。若使此輩,售計而倖逭,其可曰國有常憲乎?關飭道臣,隨現登聞,施以當律。其一,稅穀之賃船上納,爲弊多端,自今更飭,執籌船分排下送,京倉吏隷之例外情費,嚴飭禁斷事也。稅穀載運之停閣賃船,創用執籌,蓋出於船之大小,弊之多寡,而近又賃船,弊復甚焉,繡單所陳,非止數條而已,商舶賈船,終不如執籌之完固,則短棹層溟,難保利涉,此爲諸弊中大可憂者,令道臣往復舟橋司,以爲從長施行,至於情費之科外濫捧,捧甘該倉,另加嚴飭。其一,洪州南浦,距邑甚遠,稅船過境之際,該牧使不能躬行檢飭,護送法意,誠極疎忽,而水虞候,以稅穀搜驗,出住洪州,自今南浦護送一事,移屬水虞候,使之專管擧行事也。稅船護送,係是不輕,而該倅則無以躬檢,虞候則旣在搜驗,使之兼管,恐合事宜,便否之間,無以遙度,關問該道道臣,以爲具意見狀聞後稟處。其一,濟州加時木上納,依舊例運納于龍山別營後,自各該營輸用事也。運納龍山後,自營輸去,旣有舊例,則雜費之貽殘鎭,極涉無意,自今以後,依此施行之意,捧甘各該營,何如?傳曰,允。
又啓曰,卽見全羅左道暗行御史李承益別單,則其一,營邸吏進上替納時,自下情費,從約減定,定例外所斂者,一切禁斷,若有別進上,會減於儲置米事也。營邸輩貽弊之端,已於右道繡單,令道臣釐正,而至於進上之會減儲置,原有定例,而繡單所請,未諳本實,遽爲煩陳,極涉未安,當該御史,從重推考。其一,結斂戶斂之弊,爲民巨瘼,自今非朝令所許,毋得擅自加賦,若有不得不自下方便者,守令論報,道臣啓聞而行,亟著新式事也。近來加斂之弊,實有難言之憂,於結於戶,有事輒徵,看作生財之長策,殆曰應行之常例,今若任其無節,斂之不已,則生民切骨之瘼,孰甚於此?令道臣另加察飭,如有冒犯守令,啓聞論罪之意,著爲新式,此非徒一省一邑之弊,亦於諸道,一體知委。其一,還穀減價移轉之弊,實爲列邑苦瘼,元詳定外,切勿施行,京營兩邸吏貿米還名色之以一兩三四錢,立本取剩,亦爲痛禁,如有以此添還守令,考課於殿最事也。減價充逋,年前簾敎截嚴,朝飭亦屢矣。移貿所剩,大臣筵奏嚴飭,亦自屬耳,則在營邑奉法之道,固焉敢更有所犯,減價移轉,前或有數邑之例,而皆是道臣狀請,廟堂稟許者,亦係一時不獲已之政,則又焉敢自下擅行,貽害於列邑之民乎?昨年昌平還之釐正,卽所以嚴糶法祛民瘼,而繡單所論,又復如此,前後飭敎,非止一再,而尙未見令行禁止者,寧有如此國綱乎?此不可不痛革乃已,第以令申之意,更爲嚴飭道臣,期於無一邑復襲前謬之弊,至於兩邸吏貿米還,尤係厲民之政,已有年前申飭,尙未釐革,又登繡單者,萬萬駭歎,亦爲另加禁斷,如有添還守令,依繡論施行。其一,昌平逋還,移送他邑後,詳定收捧見縮條四萬四千八百石,元還未捧四萬八千九百餘石,將爲準捧矣。以若積瘁之邑,萬無盡刷之道,依寶城例施行事也。此邑始逋,職由於奸吏猾胥,肥己舞弄之弊,故昨冬因道臣所報,以嚴督完簿之意,覆啓蒙允,已有關飭,則繡單之依寶城例直請排蕩,事體極爲未安,置之。其一,金城·赤裳·蛟龍三山城餉穀,近因運輸之弊,全數下捧,僧俗無所聊賴,擧皆渙散,雖以下捧穀數言之,逐年應用,漸致割本,就本道會錄穀中,移劃幾千石,以充元摠,折半上捧,折半下捧,除其耗條,以應例下,又以幾百石,另作修城之穀,取耗作還,隨毁隨築,如笠巖·威鳳之例事也。城餉下捧,縱念運輸之弊,不過隨時權宜,則何爲全數邑捧,使城民,無聊賴之食而至於割本乎?繡論中移劃幾千石之請,道內穀簿,近甚不敷,有難遽議,置之。元餉之上捧與下捧,使道臣量宜從長措處。其一,湖左諸邑,間多疑獄,證招不實,情僞莫究,令道臣亟行審讞,苟有情迹之疑,特施次減之律事也。審讞本有朝飭,疑獄自當稟旨,而今此繡單,初不指的於某獄之爲可疑,但言特施次減之律者,極涉糢糊,第行關該道,依朝飭另行審理。其一,兵營城堞繕修之役,經紀財力,隨毁隨補事也。城堞完築,邊政急務,依繡單關飭于道帥臣。其一,監牧官依郵官例,考課於殿最,往來亦必請由巡營,毋得瘝曠事也。牧官之巡營,旣無句管,有何黜陟於殿最乎?然而空官貽害,實爲可悶,令該寺申飭,毋得如前瘝曠。其一南原故士人尹容誼妻盧氏烈行事也。其一,玉果士人鄭在濂經行事也。依已例,令各該曹稟處,何如?傳曰,允。
又啓曰,卽見全羅右道暗行御史趙雲卿別單,則其一,肇慶廟滲漏處,令道臣奉審後啓聞修改事也。修改之節,不宜少緩,關飭道臣,卽速擧行。其一,全州逋吏八名,七八年滯囚,指徵無處,耗上加耗,二千餘石所逋者四名,千餘石所逋者四名,而五百餘石所逋者一名,已爲逃躱,合各穀爲一萬七千餘石矣。令道臣嚴査,可以徵之者徵之,無以徵之者,施以一律,元穀,令廟堂稟處事也。近來還逋,雖曰無邑不有,無吏不犯,而一邑八吏,各犯千餘,卽諸道所未有所未聞者,國有常憲,豈容若是?旣不以法從事,又不如數徵捧,徒使滯囚,至於七八年之久者,已不可知,而今此持斧之論,及於死囚,則詳査顚末,直請用律,事體卽然,而但以元穀所重,泛請區劃者,果何指的?辭涉糢糊,事極未安,當該御史,所當重推,而卽蒙刋削之典,置之。諸囚所逋來歷,滯囚委折,令道臣詳査登聞後稟處。其一,全州大同,本自東之山出浦,而移納群山,轉輸勞苦,米穀點退,斗斛濫捧,民莫支保,依舊復倉於東之山事也。其一,長城兩稅之移納法聖,爲弊難言,依井邑例,還納于興德沙浦事也。兩條繡論,一是復舊也,一是倣他也。民無遠輸之苦,穀無濫費之歎,則固不可靳許,但稅穀納倉,各有式例,年久遵行,今若變改,移納之際,不無祛弊生弊之慮,而民情所願,不可仍置,以其便否利害,關問道臣後稟處。至於斛子濫捧,米穀點退,惟在操飭之如何,亦令道臣,各別嚴飭,俾無如前之弊。其一,羅州陳結時起之虛錄四百結,査覈蕩減事也。陳而執摠,則是虛錄也,起而執摠,則是査結也。名色各異,混稱虛錄者,已極糢糊,而至請蕩減,太涉輕遽,置之。其一,萬頃·金堤·扶安三邑之間,有一耕作之大坪,而不知何許之類,稱以景陵香炭,掘浦於此,三邑民所食之土,竟爲湖衝之地,嚴飭痛禁事也。香炭之所重何如,而掘浦於平地,引水而導舟,將爲收稅云者,其在事面,不可不査問其委折,令道臣,三邑守宰處詳査論報。其一,右水營休番本錢,各人負逋,嚴飭收刷,各年貸下條,卽速還報事也。軍需與他自別,而無難負逋,庫儲蕩然,至有年前繡衣之節目,本司之關飭,而迄未充納者,誠甚駭歎,嚴飭帥臣,犯逋營屬,杖囚督捧。至於漕倉貸下,先從年久條責納,俾充庫儲。其一,法聖鎭水軍糧錢八百兩,卽鎭卒給代,而年久未拯米太,限十年排納於均廳者,以此糧錢,全數移劃,亦係不忍之政,折半納于該廳,折半給於鎭卒事也。戊申繡單,已有回啓,不必更論,置之。其一,各宮內司屯稅之高價執錢,爲民切骨之冤,嚴禁屯監名色,自本邑收刷上納,而洑水蒙利,初不區別,一般徵稅之弊,亦令道臣,關飭洑堰所在邑事也。屯監革罷,自邑上納之論,其事已久,則今亦宜無他議,但於此,雖或蠲弊,在彼反復添瘼,不無掣礙,有難盡撤,至若洑水蒙利之區別徵稅,該道之營邑在焉,何可煩屑爲請?竝姑置之。其一,各邑營邸吏受價添增之弊,釐正嚴防事也。湖南營邸之弊,可謂難言,於還於結,無不貽害,民於其間,安得不困?該營之前後矯革,亦已屢矣,而纔有遞易,便歸束閣,事之駭痛,莫此爲甚。如無別般變通,難救積久痼瘼,關飭道臣,以爲親自句檢,隨事釐正。其一,各邑吏定額外添額之弊,令道臣各別論罪事也。吏額釐減,已有年前朝飭,擧皆從實數各報其營,而纔過幾年,依舊添額,紀綱至此,寧不寒心?爲營邑者,苟能精白對揚,實心擧行,則如斗小邑,豈至於濫額之六七十名,而畢竟使無告殘民,駸駸入於倒懸之境乎?關飭道臣,使之逐邑知委,無敢添額於元定之數,如有不遵守令,各別論罪之意,嚴飭,何如?傳曰,允。
又啓曰,卽見江原道暗行御史李啓善別單,則其一,平昌·麟蹄等邑逋穀分徵之弊,明覈實數,條列啓聞,以爲處分之地,且道內小豆,非救荒之物,而大過峙積,耳牟是希耕之種,而反多斂散,令本道執錢換作,以救民瘼事也。近來無邑不還弊,無吏不逋藪,可謂收拾不得矣。今此兩邑之逋,雖未詳其何爲至此,而爲營邑者,全不事事,無意充完,畢竟倖望,惟在格外之典,而甚至於持斧之臣,登之別單,源由則無所皀白,說弊則若是申勤,而末乃以條列啓聞,特下處分,爲救弊之辭,未知其所仰請者何事,事體極涉屑越,當該御史,從重推考。豆牟兩穀之執錢換作,關飭道臣,俾爲從長釐救之道。其一,封山禁護,申嚴法禁,而京商濫斫,爲弊甚多,令地部,木商公文,一截勿許,如有營建之役,則知委本道,差定差員,眼同斫伐,如有濫數,一竝屬公事也。封山禁護,自有法禁,京商濫斫,已有筵飭,而今此繡論,又復如是,更以嚴加禁戢之意,申飭該曹該道,差定差員,太涉張大,置之。其一,漁鹽船廢業處替納冤徵,特蒙蠲稅事也。海利有旺替,船業有興廢,而舊案不改,公稅未頉,則雖或有隣族之冤徵,亦豈無案外之隱漏乎?只緣營邑,無所察檢,任其奸僞而然,繡單旣論其冤徵之弊,則何不言隱漏之奸,而遽以蠲稅爲請乎?關飭該道,査括其新加現,以補冤徵之數,報于該廳,以爲改案之地。其一,江陵·嶺西六面結稅,更加十年停稅事也。結納之多年停稅,已出於格外之惠澤,則當有招徠還集,墾荒起陳,而今於限滿之後,又復倖望,殆同無已之求,實有難繼之歎,置之。其一,平康高插面糧餉屯稅布之以錢代納,爲二百五十餘兩,而土多永陳,情費歲增,從實踏驗,陳處蠲稅,墾處徵稅事也。屯稅納布,因年前繡單,以錢代捧,俾有紓力之道,而陳土則無墾,公納則自如,又有此蠲稅之請,京司減稅,非不可悶,窮民事勢,亦所當念。且屯土收稅,與正供有異,則其在軫恤之義,合有參商之道,分付該廳,使之從實踏驗。至於情費濫捧,尤當嚴禁,一體甘飭。其一,明溫公主房伊川東北五面屯火稅,陳土過半,徵稅無處,下送宮監,從實踏驗,減給虛結事也。火稅之隨起與定摠,本自不一,而此則當初移屬時,永定結數者也。然而繡論中,旣以民弊爲言,自該宮下送宮監,更爲踏驗定摠之意,捧甘內司。其一,伊川防墻嶺別將,依他道將校久勤例,都政時邊將中一窠,擬望區處事也。各邑關阨之將校把守,不止爲伊川之防墻嶺,則何可不施於他處,而獨施於此乎?置之。其一,貢蔘添價中出於不正者,竝許蠲蕩,元價之不足者,從他變通,以補京貢事也。毋論添價與元價,當初措劃,皆因事勢之不得不然,而且有壬寅回啓,不必更論。其一,賣鄕陞儒之弊,一切嚴禁事也。賣鄕之弊,誠如繡論,勒徵也故,饒戶有難支之歎,免賤也故,虛伍無塡代之道,是豈字牧之地,所可冒行哉?事之駭惋,莫此爲甚。申飭道臣,嚴加痛革。其一,詳定加下,至爲一萬三千餘兩,就甲午別會穀中三千石,執錢報下事也。詳定應下,本有定式,而初不條例之恪遵,一任奸吏之舞弄,無名加下,積至千萬,而畢竟請報,徒仰公穀,公穀雖曰有裕,豈可使之尾閭於奸吏口腹乎?年前自惠廳,査其濫下,還徵於幾年監色,而猶踵前習,弊復自如,誠不勝駭歎。繡論似未及詳察裏面,置之。其一,金剛山凡屬公行,一切防禁事也。名山本爲遊覽之所,公行豈無風流之勝?一切設禁,政恐行不得之政,第爲關飭道臣,俾無貽弊之地。其一,江陵月精寺,自經回祿之後,尙未營建,先從營邑,區劃補助,空名帖優數題給事也。寺刹重修之時,空帖成給,或有已例,況本寺則史庫守護,與他有異乎?然而鉅刹重建,豈可以幾張空帖,經紀其役哉?關問道臣,若知其重建始役,則量宜成給,亦似未晚,以此申飭,何如?傳曰,允。
辛亥五月初七日午時,上御熙政堂。召對入侍時,參贊官沈宜冕,侍讀官尹堉,待敎金炳國,假注書李錫宙,記注官朴賢楷,別兼春秋徐翼輔,各持通鑑第四卷,以次進伏訖。上曰,史官分左右。上曰,蓋主舍人,以同室之人來告,何也?堉曰,雖其同室之人,亦有不泯秉彝者,豈必盡參其謀也?謀逆者雖欲隱祕,自然洩漏,故乃被家人之奔告矣。如此凶醜之類,未有不現發者也,上曰,桀之意,宜亦與安無異也。堉曰,聖敎切當矣。子之設謀,父豈不知?特史體記實,故桀之自立之意未露,而安之立桀之謀莫掩,故隨其實書之也。推以事理,則無怪桀之與知耳。上曰,以如是之臣,有如是之事,何以信人乎?堉曰,霍光·上官桀,同受顧命,而光則爲國忠臣矣。人君不可以一人之故,竝疑群臣矣。臣當敷衍此義仰陳矣。上曰,然矣。霍光之權,較多於桀,而終爲忠臣矣。堉曰,以昭帝之明爲君,以霍光之忠爲臣,雖有桀·安十輩,何以闖其謀?特自抵滅亡耳。三代以來,未有不失德而敗亡者,亦未有逆天虐民而不敗者。天位之保不保,只在於我而已,何懼乎亂臣?然中主以下,每見歷代如是之績,槪未免猜疑群臣,而上下不孚,國不能治矣。唐德宗未嘗不明,而猜疑太甚,如崔祐甫·姜公輔之賢才,乍用旋廢,猝蹈奉天之禍,宋太祖洞開城府,誠心推下,其言曰,柴世宗盡殺方面大耳者,而吾不與焉,有天命者,任自爲之,是以賢才樂爲之用,遂定太平之業,兩君之成敗,只爭猜疑與誠信。然則御下之道,不必先設忌克,只宜明以莅之,有罪勿赦,當上官桀之因曲逕納后也,已無人臣禮,苟能定罪斥退,則其謀無由至此。惜乎昭帝之不能斷此耳。此等處旣無可鑑可戒之實,惟當傍通推類,以益智思,則可謂善讀史矣。伏願深加澄省焉。上曰,於以養生,何也?堉曰,此語最當玩味。大凡氣泰神安者,恒多壽,戚戚餒縮者,恒傷生。尙論三代曁於今古,則自然心神和暢,養生之道,卽在此矣。故古之聖人,皆享上壽矣。至若小人,則閑居所爲,常畏人知,勞神傷生,此理之必然。詩曰豈弟君子,福祿攸降,缺炳國讀自元平元年,止襲尊號,仍釋義訖,奏曰,人之語默動靜,雖在閭巷之士,稍欲自好,則固不當造次輕忽,而況居君上之位,動作無節,若是之甚乎?一國之侯王,猶不可然,又況天子之尊,爲民所法者乎?惽不自悛,畢竟顚敗而後已。若使昌邑王,進王吉之言,改過遷善,則太平之治,亦可由是而進矣。王吉此言,不獨爲當時藥石之言,實爲萬世人主之所可體行者也。上曰,王吉之言,眞切當矣。上曰,方與,何謂也?炳國曰,地名也。上曰,不曰卽位而曰尊號者,何謂也?炳國曰,是廢主之事,故不直曰卽位,而曰尊號也,恐未敢質言也。上曰,哀王,何如人也?炳國曰,此人不見經傳,未敢的知,而是必無善可稱者也。
辛亥五月初七日申時,上御熙政堂。別講入侍時,參贊官兪鎭五,侍讀官尹堉,檢討官李承輔,待敎金炳國,假注書李敦禹,記注官朴賢楷,別兼春秋徐翼輔,各持通鑑第四卷,以次進伏訖,上曰,史官分左右,缺承輔曰,所讀自止,卽昌邑王荒淫無度之事,雖無足敷陳,而夫王者,修德行惠,代天爲功,則陰陽調和,風雨時若矣。苟不修德,則天必降災,雨暘失宜,故自古聖王出治之時,天降膏露,地出醴泉,和氣致祥,暗君御世之時,氣數之應,無非反是,而乖氣致異矣。天人感應之理,若是其昭然,人君體天爲治之際,豈可不大加警省乎?其久陰不雨之時,霍光與安世,以不學之故,昧於咎徵,而夏侯勝,則篤於學力,能識天象之如何,有此陳諫,學問之效,隨處發見,若是其大矣。伏願此等處,亦可推類而澄省矣。堉曰,臣所讀自止內,是有國之大變,千古一二有之事也。無足敷衍仰陳,而臣別有所懷,敢此冒昧仰奏。臣屢侍講筵,伏覩天語溫諄,道之使盡言,臨文發難之際,每以已講冊子中語,錯擧互證,時出於諸臣知慮之表,臣於是,仰認聖學之將就已多矣。然下詢之文義則雖多,而至於聖度中自得之旨,未之或承,伏況淸燕溫繹之際,必有領會妙契於方冊之間者,伏願勿靳敷示,俾臣等依藉日月之光華,千萬顒祝。上曰,未有所得,此所以有問而已也。堉曰,苟蒙垂示,則儻有少差於本文旨意,臣等亦可以附陳一得之見,縱臣等知識,無以仰補,問難商確之際,不無開悟於言語之外者矣。上曰,霍光之不學,於此可見。伊尹之事,且不知之矣。堉曰,此下節亦有不學之驗,夏侯勝問答是耳。是以霍光,每重經術之士矣。上曰,楊敝之驚懼,似是庸人也。堉曰,是非庸鈍之致,此事有非人臣所可擬議,而光爲宗社,計雖出此,張·田以外,未得參聞。當時丞相無權,議定之後始告之,而顧其位則在百僚之首,安得不驚懼哉?此實人臣當然之事,夏侯勝·嚴延年,亦其時朝廷不可無之人也。上曰,昌邑邸,何謂也?堉曰,諸侯皆定邸舍於都下,今送至本邸也,非至本國也。缺炳國讀自初衛太子,止敬憚之,仍釋義。上曰,侍御史,如今日之臺諫乎?炳國曰,然矣。上曰,此事甚難矣。炳國曰,無伊尹之心,而行伊尹之事,則是簒逆也,而霍光有伊尹之心,而行伊尹之事,故不徒當時之無異議,後世亦無敢非其事者,又況漢家天下,危乎殆哉,而卽賴霍光之忠愼,呼吸之間,安如磐石,武帝付托之誠,可謂得其人矣。上曰,嚴延年,亦可謂得其職之人也。炳國曰,延年之劾奏,亦人臣當然之分義也。上曰,然矣。上掩卷,仍命史官就座,又命退,諸臣以次退出。
上在昌德宮。停常參·經筵。
申錫愚啓曰,同副承旨洪翼燮,今日不爲仕進,卽爲牌招,何如?傳曰,允。
以同副承旨洪翼燮牌不進罷職傳旨,傳曰,只推。
以金學初·尹正求爲分假注書。
傳曰,別講爲之。坐直承旨同爲入侍。
以京畿監司洪祐喆狀啓,驪州牧民家失火事,傳曰,當此農節,民家失火,聞甚矜惻,元恤典外別加顧助,卽爲結構奠接,俾無失所之弊事,廟堂措辭分付。
以黃海監司洪耆燮狀啓,遂安郡民家失火事,傳曰,當此農殷之時,民戶之燒燼,若是夥多,聞甚驚慘,元恤典外別加顧助,結構奠接之方,廟堂措辭分付。
訓鍊都監啓曰,本局哨官元世熺,身病猝重,勢難察任,改差,何如?傳曰,允。
都摠府啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
辛亥五月初八日辰時,上御熙政堂。召對入侍時,參贊官申錫愚,侍讀官尹堉,檢討官李承輔,待敎金炳國,假注書李敦禹,記事官金龍翼,別兼春秋徐翼輔,各持通鑑第四卷,以次進伏訖。上曰,史官分左右。缺承輔曰,霍光雖以忠厚謹愼稱之,而務在用法,痛繩群下,此非爲國致治之本,而固是霍光之過失處也。夫吏治之法,專尙嚴酷,則宜若民不犯法,而奸僞日生,怨謗滋興矣。務用寬和,則宜若民易犯法,而感化悅服,無不歸順矣。嚴酷寬和之間,民心之背向得失,如是顯殊,宣帝習知民生病苦,故擢用黃覇,而以寬和之政,斷獄公平,於此可見用法之意,而雖以近世吏治言之,凡於牧民之際,一於嚴酷督責,則雖或有克期趨事之效,而擧有疾怨之心,不能安業,故善於字牧者,必以寬厚和平之政,撫摩之敎導之,以安其生矣。伏願詳察而擇人任官焉。缺堉曰,此節上下四行之內,當時君臣之得失,俱有可言者。宣帝初登寶位,國朝之典章法律,皆所未諳,恭己謙讓則得矣。諸事宜先摠攬,然後委任大臣,以責成效,而今使先關於光,此其失處也。霍光權柄,雖自己出,天子在上,聰明仁孝,其稽首歸政則得矣。以諸事之先爲關白,若固有之,因循蹲仍,至使君上,禮下已甚則失之大矣。史著謙讓不受之文,下無積誠歸上之語,其與伊尹復政之義異矣。此政不學無識之害,而至若黃覇之寬和,難爲霍光之收用,而昭帝凝然拔擢,召使典獄,此爲帝王英明之實,而非專任權臣之證也。伏願此等處,深加澄省焉。錫愚曰云云。堉曰,參贊官之言,儘得人臣言事之體,而夏侯勝,以諫昌邑之語觀之,則亦忠直之臣耳,特其稟性質慤,正言不諱也。此在當朝則固無可訾,今於先帝之事,殆無忌諱,所以爲短也。至若廟議,武帝實有此失,其立異於衆論之中,可尙不可非,若其遣辭之際,謹愼無拂則上也。臣適記得正廟朝所諭大意,若曰先朝之諫臣,後君不可以其暴揚先君之過失,置之嫌疑之間,大哉王言,可爲後嗣王之鑑法也。錫愚曰,云云。堉曰,四親卽謂父祖曾高,而帝王家,以傳統爲重,故一以傳受之次計之,宣帝於昭帝,爲孫行,而當以文·景·武·昭爲四親,昭帝於惠帝,爲曾孫行,而當以惠·文·景·武爲四親矣。錫愚曰,四親如是,而親盡後,非世室之主則祧遷矣。缺炳國讀自夏侯勝,止懣崩,仍釋義奏曰,顯之罪可謂無所不至矣。霍光不能齊其家,致有婦女輩之做出凶計有如是,霍光亦何以逃其罪哉?以若忠謹,不得保有始終,誠可慨惜也。上曰,不學無識之致也。炳國曰,然矣。上曰,霍光竟至何境?炳國曰,亡矣。上曰,必然矣。炳國曰,茂陵徐福,上言霍光事時,卽奪其權柄,破散陰謀則好矣,而竟使光之父子兄弟,至於亡域,此非保全功臣家之厚意也。徐福非徒知人之明,時人譬之曲堗徙薪之功,上書奏聞,天子賜福厚賞而爲郞矣。
辛亥五月初八日申時,上御熙政堂。別講,坐直承旨同爲入侍時,參贊官申錫愚,侍讀官姜㳣,檢討官李承輔,待敎金炳國,假注書李錫宙,記事官金龍翼,別兼春秋閔致庠,各持通鑑第四卷,右副承旨兪鎭五,以次進伏訖。上曰,史官分左右。承輔曰,趙廣漢之事,雖若優於牧民,而以君子之道論之,其所施爲,無非詭譎,何足稱哉?治民之法,當以正大光明之道,施諸政令,而正己後物正,此是不易之常理也。令此缿筩與鉤鉅,卽不過舞智而欺人也。雖有抑豪黨知奸情之效,而頗得吏民之稱譽,然此固一時之詭術,不可以牧民之正道稱之矣。凡於看史之際,隨其處事,觀其可否,然後是非得失,瞭然於吾心,而雖於古人施措善處,參互究思,則不無疵病處,況此廣漢之事,皆出於詭譎之計乎?伏願此等處詳察焉。上曰,以缿筩受民投書,似非正道也。承輔曰,然矣。甚失治民之正道也。上曰,受其投書而削其主名者,恐或投書之人,被怨於豪黨而然乎?承輔曰,削其主名,託以爲某豪黨之所爲,使豪傑朋黨,自相仇怨,欲其散落而然也。又奏曰,霍光病甚篤,宣帝親自臨視,光請封其兄之孫山爲侯,以奉其兄霍去病之祀,雖無此言,宣帝豈無收用之意,而光之所請,卽出貪權樂勢之心也。以霍光忠厚謹愼,猶有爲子孫榮寵之計,臨死不已,而不以盈滿爲懼,則雖有安社稷之功,宜乎誅戮之禍,及於子孫矣。㳣曰,此不過戎狄之自相攻擊,別無足敷衍爲奏,而大抵利其鹵獲,無名興師,則所得無多,危亡隨之,此理昭然,華夷無間,故聖主所以必愼用兵也。雖以凶奴侵掠之習,更不敢取當,則其虛弱可知矣。備邊之策,在於安民,安民之道,不妄興師,而伏願此等處,亦加省察焉。上曰,然矣。以無端興師之故,天亦大雨雪,而至於敗矣。㳣曰,此乃天之適會下雪,而乘危以徼倖者,每有此等巧湊之事也。上曰,漢則何爲發三千騎,入凶奴也?㳣曰,此不過欲乘凶奴之弱,以立威而使不敢更肆也。與傅介子事相類矣。缺㳣曰,缿筒鉤鉅之術,非治民之良法也。惟當以德敎爲先,誠心感服而已。此等詭術,只可行之於穎川京兆,而若使治天下之大,則何可行之?且一試則或可也,亦不可久行者也。宣帝之治不本化,以綜名核實爲務,故乃有如廣漢事,而班固亦譏其專任刑罰,而不入於循吏傳中,爲吏之道,當如龔遂單車赴渤海,誨使盜賊,感服自散,可也。缺㳣曰,審愼二字甚好。刑罰者,人命之所關,不可以不審愼,以虞舜之聖,任皐陶之賢,而乃曰欽哉欽哉,此出於審愼之意也。非獨用刑爲然,天下萬事,若皆審愼,必無僨誤之患也。于定國,于公之子,而于公用法平恕,多有陰德,故于公之言曰,必高大門閭,令容高車駟馬矣。上曰,此自矜之言也。㳣曰,古人自言行事處,類或有此等語矣。于公在東海時,欲明孝婦冤獄,而太守不從,其後東海大旱三年,使新太守祭孝婦墓,而立下大雨,歲則大熟矣。上曰,此事亦在於此書乎?㳣曰,在於漢書本傳矣。
上在昌德宮。停常參·經筵。
自午時至人定,灑雨下雨,測雨器水深五分。
傳曰,別講爲之,坐直承旨入侍。
政院啓曰,明日召對,取稟。傳曰,爲之。
申錫愚啓曰,左副承旨徐元淳,今日不爲仕進,卽爲牌招,何如?傳曰,允。
以左副承旨徐元淳牌不進罷職傳旨,傳曰,只推。
弘文館啓曰,上番校理臣姜㳣,以御營廳從事官,今日軍布上下時,晝仕出去之意,敢啓。傳曰,知道。
吏曹啓曰,成均館典籍金麟燮,除拜後過限未肅拜,改差,何如?傳曰,允。
辛亥五月初九日辰時,上御熙政堂。召對入侍時,參贊官洪翼燮,侍讀官姜㳣,檢討官李承輔,待敎金炳國,假注書李錫宙,記注官羅時鏞,別兼春秋閔致庠,各持通鑑第四卷,以次進伏訖。上曰,史官分左右。承輔曰,宣帝深知生民疾苦與弊瘼,故惓惓於牧民之政,今曰太守吏民之本,數變易則下不安,此固深得牧民之意也。夫牧民之官,數數變易,則爲太守者,自知莅任之不久,專事貪虐,爲吏民者,亦知匪久遞易,則徒事欺蔽矣。然則民何支保乎?且雖有才智之優於牧民者,或比歲遞易,或一歲屢易,則奚暇責其成效乎?昔帝舜之咨岳牧也,三載考績,三考黜陟幽明,則其委任責成,若是之久矣。漢宣帝之欲久任太守者,卽出於三載考績之意也。此等處進講之時,以古證今,有可以遵行者用之,其不可用者置之,則當有助於治國之道矣。伏願詳察焉。上曰,予事與宣帝相似,而政治則似不及也。承輔曰,以治政之不及宣帝爲敎,其謙抑之聖德,不勝欽仰,而古之人君,多有久勞于外之事,而漢之文帝·宣帝,殷之高宗是也。大舜亦自畎畝之中,至登帝位矣。殷宗與文帝,不過是中主而已。宣帝特以生長閭里之故,備知田民愁歎之事,及踐帝位,惓惓於治民之政,雖得字恤之意,而其外政治,亦不過綜核名實,專尙刑名之學耳。不可比擬於古聖王治法,而今我殿下,以治民一事之不如宣帝,有謙抑之敎,臣於是亦不無抑鬱之心。以殿下天縱之聖,奚取宣帝牧民一事乎?治法政謨,取法於帝舜,則當與重華之德,可以比隆,而孟子曰,舜何人也,予何人也?大舜無能名之治,初非高遠難及之事也。好學而修德,一言一事,皆出於天理之公,而代天爲功,則自可與大舜無間矣。是臣區區之望也。又奏曰,王成增秩之事,亦可見宣帝用人之不明矣。王成果如或人之毁,而無其治績,則始也增秩顯賞,是固不明也。王成眞有治績,而有此或人之毁,則明君在上,豈有毁言之敢售哉?此亦不明處也。昔齊威王時,阿大夫則譽言日至,卽墨大夫則毁言日至,威王,使人視阿與卽墨,然後察其毁譽之相反,乃有誅賞之各施,使宣帝,若如威王使人視之之事,則寧有王成始蒙賞而終見毁之理耶?又奏曰,韋賢之乞骸,可謂賢宰相也。人於仕宦之際,每有不知止之歎,而今此致仕之事,卽出於知足之意也。韋賢卽魯國鄒人,世守文學,而篤於詩書之工,故當時稱爲鄒魯大儒,初爲昭帝師傅,敎以詩傳,而當宣帝迎立之時,亦與其議,故封侯而食邑七百戶,其子玄成,又以明經繼相,時人以此稱之曰,遺子黃金滿籝,不如敎子一經。且其先韋孟,亦以博學,爲楚王戊之師,其文學之所由來者如是矣。又奏曰,宣帝欲酬霍光之功,則賞賜其子孫,以延于世,與同休戚可也。今乃顯寵其昆弟諸壻,任以兵權,俾生驕奢縱恣之心,未幾而竝皆夷滅之,殆近慘忍之政,而又非全保功臣之道也,缺㳣曰,宣帝久勞于外,備知民事,故欲使庶民,安其田里,亡嘆息愁恨之心,而有此考功核實之政,五日一聽事,如今之賓對,刺史守相之親問,如今之監司守令入侍。宣帝之憂民如是,宜其良吏之爲盛矣。惟我殿下,亦有漢宣興閭閻知艱難之事,而今於廈氈之上,若安錦玉之美,宵旰之念,不在於百姓之愁苦,則其何以安民?民若不安,國亦何以得安乎?必須以誠心而愛民,以實政而求治,是臣區區之望也。上曰,五日一聽事,如今輪對奏事是也。㳣曰,賓對亦有諸宰奏事也。上曰,然矣。缺㳣曰,以實心行實政,則唐·虞三代,不難致矣。何可以漢宣自期乎?上曰,此則然矣。而少也無漢宣之好學,何以及漢宣之治乎?㳣曰,治化雖遠過漢宣,猶以不及爲心,則是不自足之聖德也。學問之將就,功業之嵬蕩,益不可量,臣不勝欽仰萬萬矣。上曰,璽書,何也?㳣曰,此勉勵之詔書也。今之繡褒守令,亦有璽書表裏之賜矣。缺㳣曰,王成之僞自增加,宣帝雖知之而不爲之罪者,欲其奬一人而勸十百之意也。此有古人之論也。缺上掩卷後敎曰,今日詣閤之頃,比前稍遲乎?承輔曰,然矣。上曰,俄者座目入啓時,適値御膳,以致時刻之稍遲,心甚不安也。承輔曰,殿下逮下之聖念,及至於此,實爲榮感,而且晉接臣隣之際,汲汲然若不及之勤念,亦可以仰揣,臣等不勝欽仰萬萬,而推此聖念,施諸政令,實是區區所願也。上曰,史官就座,仍命退,諸臣以次退出。
辛亥五月初九日未時,上御熙政堂。別講,坐直承旨同爲入侍時,參贊官申錫愚,侍讀官姜㳣,檢討官朴商壽,待敎金炳國,假注書李敦禹,記注官羅時鏞,別兼春秋閔致庠,各持通鑑第四卷,同副承旨洪翼燮,以次進伏訖。上曰,史官分左右,仍開卷。㳣讀自初孝武之世,止咸冤傷之,仍釋義訖,奏曰,刑罰者,所以禁暴止亂,而律令煩苛,則民愈犯之,是故必本之德敎,次以刑罰,然後民可得以治矣。導德齊刑,卽謂是也,武帝使百姓,窮困犯法,而欲以刑威止之,豈不難哉?不務寬緩,而只主深刻,則民無所措手足,善乎,張釋之之言曰,法者,天下之平也。且秦皇以牛毛苛法而亡,漢祖以寬仁約法而興。觀於此二者,亦可知宜寬不宜苛矣。王政莫重於用刑,用刑莫過於寬平,伏願此等處,深加省察焉,上曰,駮者,何義也?㳣曰,駮者,雜也。罪雖同而所論各異,或重或輕,是之謂駮也。缺㳣曰,深者獲公名,平者多後患,以其緩深故之罪,急縱出之誅也。缺㳣曰,省法制寬刑罰者,指苛法與峻刑而言也。至於經法,何可省之,而當刑者,亦何可寬之乎?雖唐之世,亦有四凶之誅,若徵於煩苛,而竝廢常法,則紀綱法度,無以立矣。是故刑必貴乎寬嚴之得中也。上曰,秩六百石,何謂也?㳣曰,秩者,爵級也。廷尉平之秩,歲入捧六百石,上文之良二千石中二千石,皆此類也。上曰,季秋後請讞者,必待季秋而用刑乎?㳣曰,上文亦有以應天意之句,王者之政,必體天道而行之。四時之序,秋爲肅殺之氣,而刑以肅殺爲義,故每於季秋請讞也。缺上曰,廷尉平,此後仍不置之耶?㳣曰,漢仍有廷尉平之官矣。又曰,經云刑期于無刑,又云辟而止辟,刑欲其無刑,辟欲其止辟者,此乃聖人之仁心,而刑辟,不過佐治之具也。文·景之世休養生息,民不犯法,有刑錯之風,此時何嘗深刻嚴峻而致此乎?以下缺炳國讀自涿郡太守,止亂首矣。仍釋義訖,奏曰,今此鄭昌刪定律令之疏,可謂格言也。迨此之時,文書盈案,奸猾轉相比朋,況律令不一,民不知所避,數爲犯法,此無異設網而得禽獸也。可不矜哉?朱夫子曰,聖人之治,以德爲化民之本而已。書曰,民惟邦本,本固邦寧。化民以德,施刑從寬,使人人各安其業,則堯·舜之治,復見於今日矣。伏願殿下留念焉。
上在昌德宮。停常參·經筵。
自前夜人定至開東,灑雨下雨,測雨器水深一寸三分。
藥房提調李景在,副提調金鍏啓曰,伏未審日間,聖體,若何?寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
政院啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳曰,別講爲之。
傳曰,都承旨許遞,前望單子入之。
承旨前望單子入之,金炳冀落點。
以司謁口傳下敎曰,大王大妃殿誕辰,進獻錢二千兩,自宣惠廳入之,水紬一同木三同,自戶曹入之,而每年依此擧行事,分付。
傳曰,禮房承旨,馳詣孝昌墓,奉審摘奸以來。
傳曰,禮房承旨,進詣皇壇奉審,宣武祠一體奉審以來。
以慶尙監司李紀淵狀啓,大丘府人命渰死事,傳曰,聞甚矜惻,元恤典外別加顧助,如有生前身還布,竝蕩減事,廟堂措辭分付。
以平安監司洪鍾應狀啓,平壤府民家失火事,傳曰,當此農時,民家失火,聞甚矜惻,元恤典外別加顧助,結構奠接之方,廟堂措辭分付。
禮曹啓曰,卽接奉常寺所報,則今五月十七日璿源殿酌獻禮親行時祭物,依永禧殿祭享時例封進,而祭器則依前例,以戶曹所在取用,造果廳則依已例,以崇範門內內三廳爲之云矣。今亦依所報擧行之意,分付,何如?傳曰,允。
政院啓曰,卽者吏曹郞廳來言,明川府使李章濂,懷德縣監洪莘謨,兩司當爲署經,而只有持平洪鍾序一人,不得備員署經云。除在外外,未肅拜人員,竝卽牌招,何如?傳曰,允。
辛亥五月初十日辰時,上御熙政堂。召對入侍時,參贊官金鍏,侍讀官姜㳣,檢討官朴商壽,直閣鄭健朝,假注書李錫宙,記注官羅時鏞·玄基濬,各持通鑑第四卷,以次進伏訖。上曰,史官分左右,仍開卷。㳣讀自四年霍顯,止且有火患,仍釋義奏曰,不思罪惡之當誅,惟以見削而自怨,其邪謀之發,殆同吳楚之削地而造反矣。第使宣帝,全保功臣之道,若如光武之使列侯就第,宋祖之盃酒釋兵權,則寧或有此患乎?徐生抑制之言甚善,而恨未早從之矣。曲突徙薪,喩其奢侈之抑制,而古人論事,多有取譬者。如魏孔斌之言曰,竈突炎上,棟宇將焚,而燕雀不知禍之將及己者,亦類是也。每欲譬喩之中,必察規諷之意,則甚好矣。缺㳣曰,主人不應四字,不可以泛看也。未然之時,先見之言,則當思其聽從之難與易,已然之後,其言皆合,則又思其不應之是與非,必有益於納諫之道矣。以下缺。
辛亥五月初十日申時,上御熙政堂。別講入侍時,參贊官兪鎭五,侍讀官姜㳣,檢討官朴商壽,直閣鄭健朝,假注書李錫宙,記注官羅時鏞·玄基濬,各持通鑑第四卷,以次進伏訖。上曰,史官分左右,仍開卷。㳣讀自遂曰治亂民,止於是悉平。仍釋義訖,奏曰,民之爲盜者,以其迫於飢寒而然也,非其本心之不良也。前後太守,皆以逐捕爲事,不知感服之道,以致盜賊愈起,不能止息。龔遂則知其然也,故移書勅縣,單車至府,先示以安集之意,俾開其自新之路,敎令一下,群盜悉平。孔子曰,斯民也,三代所以直道而行,孟子曰,無恒産因無恒心。使百姓棄兵指鉏,轉而之畝,則各有其恒産,而化盜爲民,懷之以德,則亦見其道矣。龔遂一太守也,而猶能行恩信於渤海,治其亂民,況人君爲國之道,尤何可不務其德化乎?牧民之官,思得龔遂之賢,而安民之政,當以懷保爲本,伏願懋哉?上曰,乘傳之傳字,何義也?㳣曰,傳者,驛郵也。上曰,新太守之至,何爲發兵迎之也?㳣曰,太守新到則官吏輩,非但備其威儀而來迎也。盜賊四起,亦不可無備禦也。上曰,旣是備威儀者,則何爲遣還也?㳣曰,先者威儀之當備者,而遣還則其不備禦可知也。此所以示其不疑之心,而終是使感服也。缺㳣曰,齊本太公之所封,而渤海卽齊地也。太公始之國,見人民寡而地潟鹵,不可以耕作,敎女工煮海鹽,故其遺風餘俗,尙好末技,而不田作也。缺㳣曰,趙廣漢雖有廉明威制之治,比之龔遂之勞來翁歸之溫良,則當不及矣。然廣漢之才,不可易得,其罪不至當死,而見吏民之號泣,猶置之法,則宣帝之刑政,魏相之相業,不能無後世之議,故古人已有所論斷者矣。上曰,然矣。㳣曰,縣官者,漢時稱國家曰縣官,亦稱官家也。上曰,唯。缺㳣曰,古人皆不願出補外郡,而必欲在朝廷,汲黯爲淮陽太守,不欲之官曰,願出入禁闥,補過拾遺矣。上曰,此時賢人甚多,在武帝時,不得如是矣。武帝不能知賢,安得有此等人乎?㳣曰,武帝非不能知賢人也,自不用賢人耳。惟以征胡求仙爲事,則安能用賢人乎?上曰,求仙之故,方士則皆至矣。㳣曰,凡人才,必隨上之所好,而各以其類至矣。上曰,猶治亂繩者,謂其急治亂繩,則必益紊亂,故欲緩治之乎?㳣曰,然矣。以下缺。
上在昌德宮。停常參·經筵。
政院啓曰,明日常參·經筵,取稟。傳曰,只晝講。
傳曰,召對爲之。
訓鍊都監啓曰,本局別將李明學,身病猝重,勢難察任,改差,何如?傳曰,允。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
政院啓曰,卽者吏曹郞廳來言,明川府使李章濂,懷德縣監洪莘謨,諫院則雖已署經,憲府則大司憲洪直弼,掌令柳榮五·孟明淳,持平尹行謨在外,只有持平洪鍾序一人,不得備員署經云。執義睦仁培,旣有只推之命,更爲牌招,何如?傳曰,允。
辛亥五月十一日午時,上御熙政堂。召對入侍時,參贊官兪鎭五,侍讀官金會明,檢討官李承輔,直閣鄭健朝,假注書朴麟夏,記注官玄基濬·朴賢楷,各持通鑑第四卷,以次進伏訖。上曰,史官分左右。缺承輔曰,馮奉世,矯制而擊莎·車,卽出於要功之計也。莎·車之叛,非有時急之患,則請命朝廷,然後擊之,尙未晚也,而矯制發兵,攻拔其城,因乘勝之威,遂至西域,得其名馬象龍而還,此不過一時僥倖之功也。宣帝嘉其成功,議以封侯,丞相將軍,皆言大夫出疆,有可以安國家之事,擅自爲之,今奉世之功,宜加爵土之賞,獨蕭望之劾其矯制之罪,非獨爲當世之正論,亦足爲後世法也。元帝時,甘延壽擅誅郅支單于,而議封列侯,匡衡·杜欽,據望之言而諫焉。以此觀之,一人正直之論,豈非大有助於賞罰之政乎?且宣帝雖善望之之議,而猶增光祿之秩,則恐有欠於王者愼賞罰之意矣。伏願此等處詳察焉。上曰,呼屠徵,因其兄死而爲王乎?承輔曰,殺其王而自立矣。上曰,不有天子命而自立乎?承輔曰,莎車卽西域屬國,而是時西域諸國,皆降於漢,而呼屠徵,旣不稟命於天子,又殺漢使而自立爲王也。缺。
上在昌德宮。只晝講。
政院啓曰,明日常參·經筵,取稟。傳曰,只晝講。
禮曹啓曰,大王大妃殿·王大妃殿加上尊號,孝顯王后追上徽號,大妃殿上尊號時,當爲設都監擧行矣。謹稽各年謄錄,則尊崇都監,合設於祔廟都監,應行諸事,一齊料理擧行。凡於啓辭移文之際,隨其該掌之事,或稱尊崇都監,或稱祔廟都監,以存兩都監體例,而堂上郞廳,仍爲兼察矣。今亦依此擧行,何如?傳曰,允。
又啓曰,孝定殿禫事後,憲宗大王·孝顯王后祔太廟時設都監日子,當爲預先稟定,謹稽各年謄錄,則多有前期四朔設行之例,而正宗朝戊戌年,因特敎祥後設局,純祖朝壬戌年及大行朝丁酉年,則問議大臣後,皆祥前設局,而大略前期或爲五十日,或爲六十日矣。今番則大祥至祔廟日子,在數朔,若依四朔已例,則恐涉太預,問議時·原任大臣處之,何如?傳曰,祥後設局。
又啓曰,憲宗大王·孝顯王后祔大廟,設都監事,問議時·原任大臣處之草記,傳曰,祥後設局事,命下矣。都監堂上郞廳,孝定殿祥祭後,令該曹卽爲差出,設都監擧行,何如?傳曰,允。
義禁府啓曰,卽接月令醫員金聲和手本,則以爲,時囚罪人崔遇亨,素患痰癖之症,猝然闖發,精神昏迷,食飮全却,目下症形,一時危急云。罪人病勢如此,則一邊保放,一邊草記,曾有定式,崔遇亨姑爲保放之意,敢啓。傳曰,知道。
義禁府啓目,大興前郡守崔遇亨原情云云。傳旨內辭緣,泛稱遲晚,所當請刑是白乎矣,曾經侍從勿爲請刑,載在法典,議處,何如?啓依允。
又啓目,鍾城前府使李熙永原情云云。傳旨內辭緣,泛稱遲晚,所當請刑是白乎矣,曾經宣傳官勿爲請刑,載在法典,議處,何如?啓依允。
又啓目,寶城前前郡守李亮熙原情云云。傳旨內辭緣,泛稱遲晚,刑推得情,何如?啓除刑推議處爲良如敎。
又啓目,忠州前前營將趙存德原情云云。問目內辭緣,泛稱遲晚,所當請刑是白乎矣,曾經宣傳官勿爲請刑,載在法典,議處,何如?啓依允。
又啓目,蔚珍前前縣監成永龜,狼川前縣監權秉德等原情云云。傳旨內辭緣,泛稱遲晚,所當請刑是白乎矣,永龜曾經別軍職,秉德曾經侍從,竝只議處,何如?啓依允。
又啓目,利原前縣監柳相濂原情云云。問目內辭緣,泛稱遲晚,刑推得情,何如?啓除刑推議處爲良如敎。
禮曹啓曰,卽接咸鏡監司徐有薰移文,則以爲,定平府鄕校聖殿及東西廡,年久傾側,棟樑折傷,所見未安,不可不趁今改建,告由移還安祭香祝,自本曹啓稟下送云矣。定平府鄕校聖殿改建時,先告事由移還安祭香祝,卽令該司,照例磨鍊下送,從便卜日設行之意,竝爲分付,何如?傳曰,允。
執義睦仁培疏曰,伏以臣憃愚蔑劣,不足備數於任使之末,而幸際我聖上一初之會,萬化淸明,百度惟貞,而猗我慈聖殿下,深軫科場之弊,每以恢公道正士趨,諄諄飭諭,凡在瞻聆,莫不攢乎欽仰矣。臣於昨春,猥忝考試之末席,時値主試之秉公,臣雖無狀,亦具彝性,豈敢不殫竭微分,思所以對揚萬一,而冥行易致顚躓,駑蹄不克擔負,竟招物議,自速重辜,至有大僚之請勘,臣罪於此,益無所逃,特蒙寬大之典,薄施行遣,曾未幾何,旋卽全宥,天高地厚,此生皆恩,日往月邁,餘愧未艾,惟有杜門息影,引咎訟愆,庶幾爲黥劓之息補矣。千萬不自意,栢府特除,忽下於鄕廬屛伏之中,臣始則惝怳,莫省致此之由,繼而惶恧,罔知措躬之所也。藏垢納汚,恩雖極於包容,滌瑕蕩瘢,望已絶於成就,臣以何顔,自同無故,復廁朝紳之列,重貽多士之嗤點也哉?玆敢不避猥越,冒瀆天聽。伏乞聖慈,仰稟東朝,亟遞臣新授臺銜,仍令選部,永刋臣名於仕籍,以昭法紀,以靖私義焉。臣於自列之章,不宜贅他,而區區愚忱,有不能自已者,敢效芹曝之獻,幸勿以人而廢其言。竊惟我殿下,日御經筵,進講論語,業懋時敏,德著日新,臣無容更勉,而論語一部,修齊治平之謨,無不備載,至若節用愛人,使民以時之訓,卽百王範治之要程也。伏願殿下,以是書,爲進德修業之本,字字而理解,句句而體驗,由是而措諸事爲,則必思崇儉而愛育,由是而施諸政令,則必思佚道而使民,隨處推用,衆理瀜會,躋聖學於緝熙,賁盛化於郅隆,則將見堯·舜之治,挽回於今日矣。惟殿下懋哉?省疏具悉。往事何必追提?爾其勿辭察職。尾附事,當留念矣。
辛亥五月十二日午時,上御熙政堂。晝講入侍時,同知事金德喜,特進官徐憲淳,參贊官洪翼燮,侍讀官金會明,檢討官李承輔,假注書朴麟夏,記注官玄基濬,別兼春秋鄭健朝,各持論語第三卷,以次進伏,武臣鄭岐源進伏楹外訖。上曰,史官分左右。缺承輔曰,文質二字,不可闕一,而質太過則雖有鄙吝之患,猶存淳古之風矣。文太過則縱有文飾之美,而將無誠實之本矣。必也文質適均,然後自無相勝之弊矣。此是聖人敎人成德之訓,而雖以治化言之,上古之世,汚尊坏飮,土鼓籥,所尙者在於質實也。三代之後,簠簋瑚璉,琴瑟鍾磬,所尙者出於文飾也。質少文多之弊,時異而世降,故先儒有曰,與其文也寧野。我朝立國之初,質愨淳樸,有太古之風矣。列聖相承,禮樂文物,燦然備具,彬彬之化,於斯爲盛,而挽近以來,漸有文勝之嘆。今我殿下,以天縱之聖,値一初之治,正宜移風易俗,回淳反樸之時,而其道在乎培養導率之如何耳。然豈可以戶喩而家說之也?擇其文質兼備之人,內而師儒掌敎之官,外而宣化字牧之職,各任其責,則將一變其風,而彬彬之治,當有過於三代矣。伏願懋念焉。
上在昌德宮。停常參·經筵。
禮曹啓曰,來六月初六日山陵祥祭後,假丁字閣撤毁,靈座儀物,移奉於舊丁字閣時,告由之節,依前例,前期三日同月初三日,先行於新舊丁字閣,祥祭日靈座竝奉後告安祭,同行於舊丁字閣,而告由文,令藝文館撰出,何如?傳曰,允。
又啓曰,來六月初六日山陵祥祭後,王后位神御床,當爲移奉於舊丁字閣,而謹考謄錄,則差備官,以實忠義擧行,侍衛別監十人,紫衣紫巾神榻差備,以一人擧行,其餘差備,量宜磨鍊矣。今亦依此擧行,何如?傳曰,允。
又啓曰,來六月初六日山陵祥祭後,假丁字閣撤毁,材瓦當爲區處,而謹考謄錄,則丁卯年元陵假丁字閣撤毁,材木則洞口前燒火,瓦子及階礎石等物,運置於齋室近處,基址則仍舊修淨,而自戶曹主管董飭,使用役軍,令京畿監營,量宜定送矣。今亦依此擧行事,竝爲分付,何如?傳曰,允。
義禁府啓目粘連,向前崔遇亨亦,吏屬之財賄,旣係不正,民間之錢貨,亦爲非理,法意所在,難以參恕,以此照律,何如?啓依允。
又啓目粘連,向前李亮熙亦,任差訟囑,財貨之流行,數旣不少,法所難恕,以此照律,何如?啓依允。
又啓目粘連,向前趙存德亦,重罪囚禁,有此逃躱,不飭之失,在所難免,以此照律,何如?啓依允。
又啓目粘連,向前成永龜·權秉德等亦,成永龜段,結役取剩,名色不正,揆諸法意,在所難恕,權秉德段,倉色作奸,全然不察,究以法意,有難參恕,竝只以此照律,何如?啓依允。
又啓目粘連,向前柳相濂亦,各樣還穀,諸般耗條,非法收捧,無難取用,法紀所在,何以容貸?以此照律,何如?啓依允。
又啓目粘連,向前李熙永亦,還穀移付,富民勒授,俱係不法,實難容貰,以此照律,何如?啓依允。
義禁府照目粘連,大興前郡守崔遇亨矣本府議啓內,吏屬之財賄,旣係不正,民間之錢貨,亦爲非理,法意所在,難以參恕。以此照律,罪杖六十收贖,告身盡行追奪,徒一年定配私罪,奉敎依允爲旀,功議各減一等爲良如敎。
又照目粘連,寶城前前郡守李亮熙矣本府議啓內,任差訟囑,財貨之流行,數旣不少,法所難恕。以此照律,罪杖一百收贖,告身盡行追奪,流三千里定配,而以喪後勘斷,依法典收贖,只告身盡行追奪私罪,奉敎依允爲旀,功議各減一等爲良如敎。
又照目粘連,忠州前營將趙存德矣本府議啓內,重罪囚禁,有此逃躱,不飭之失,在所難免。以此照律,罪杖七十收贖,徒一年半定配公罪,奉敎依允爲旀,功議各減一等爲良如敎。
又照目粘連,蔚珍前前縣令成永龜,狼川前縣監權秉德等矣本府議啓內,成永龜段,結役取剩,名色不正,揆諸法意,在所難免。權秉德段,倉色作奸,全然不察,揆以法意,有難參恕。竝只以此照律,罪永龜杖七十收贖,奪告身二等,秉德杖一百收贖,告身盡行追奪,竝只私罪,奉敎依允爲旀,功減一等爲良如敎。
又照目粘連,利原前縣監柳相濂矣本府議啓內,各樣還穀,諸般耗條,非法收捧,無難取用,法紀所在,何以容貸?以此照律,罪杖一百收贖,告身盡行追奪,流三千里定配私罪,奉敎依允爲旀,功減一等爲良如敎。
又照目粘連,鍾城前府使李熙永矣本府議啓內,還穀移付,富民勒授,俱係不法,實難容貰。以此照律,罪杖一百收贖,告身盡行追奪,流三午里定配私罪,奉敎依允爲旀,功議各減一等爲良如敎。
以司謁口傳下敎曰,四墓所山直輩火巢內及各營字內,多有犯斫之弊云。自今爲始,雖於火巢內,如有犯斫者,各營直爲推治事,分付各該營。
辛亥五月十三日辰時,上御熙政堂。晝講入侍時,同知事金在田,特進官李啓朝,參贊官兪鎭五,侍讀官金會明,檢討官李承輔,假注書李錫宙,記注官羅時鏞,別兼春秋鄭健朝,各持論語第三卷,以次進伏,武臣李熙鐵進伏楹外訖。上曰,史官分左右。缺承輔曰,能盡博施濟衆之道,則奚止於仁哉?卽是大聖人所可能者,而今曰,堯·舜其惟病諸者,非謂堯·舜之不能也,其心常有所不足之謂也。子貢未知爲仁之方,而徒事高遠,故孔子以此告之,使之先行切近之道耳。夫博施濟衆,有聖人之德,又有君師之位,然後可以行之,而雖有聖德,苟無其位,則無可施之民,可濟之衆,有何施措之可言哉?自古聖王在上,每以此爲急務,而唐堯之時,衢謠壤歌,老少各得其樂,虞舜之時,謳歌朝覲者歸之,而四海之內,咸戴舜功,則於此,可見博施濟衆之德化矣。今我殿下,以聖人之德,臨君師之位,宵旰一念,憧憧於億萬生靈,推恩行惠,以盡施濟之道,而常有所不足之念,則嵬蕩之治,豈可專美於唐·虞乎?伏願懋念焉。缺。
上在昌德宮。停常參·經筵。
藥房提調李景在,副提調金炳冀啓曰,伏未審日間,聖體,若何?寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
傳曰,傳香承旨,馳詣宗廟·徽定殿·景慕宮,奉審摘奸以來。
義禁府啓曰,時囚罪人柳相濂·李熙永,杖一百,流三千里定配照律公事,判付內依允,柳相濂功減一等,李熙永功議各減一等事,命下矣。柳相濂功減杖一百收贖,告身盡行追奪,忠淸道文義縣德留驛,徒三年定配,李熙永功議各減,杖九十收贖,告身盡行追奪,槐山郡仁山驛,徒二年半定配,而以議啓內辭意,具罪目,依例發遣府書吏羅將,押送于各其配所,何如?傳曰,允。
又啓曰,時囚罪人趙存德,杖七十徒一年半定配照律公事判付內,功議各減一等事,命下矣。趙存德功議各減,減徒加杖,杖一百收贖,放送,何如?傳曰,允。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
辛亥五月十四日巳時,上御熙政堂。召對入侍時,參贊官兪鎭五,侍讀官金會明,檢討官朴商壽,待敎金炳國,記事官韓鎭棨,記注官玄基濬,別兼春秋金炳溎,各持通鑑第四卷,以次進伏訖。上曰,史官分左右。以下缺炳國讀自三年,止郞果遷,仍釋義。上曰,無名錢,何謂也?炳國曰,安世辭祿,而詔令別藏,故曰無名錢也。上曰,以安世之謙退,固辭至此,則後雖與之,必當不受矣。炳國曰,然矣。仍奏曰,張安世之門戶,如彼盈盛,而猶能保其終始,卽其稍存謙退故也。且擧賢達能,人臣之常分,而用捨進退,亦人主之大柄也。人敢以私自爲謝,若與之受之者然,安世之不自爲德者,固得體矣。宣帝悉燭安世之如是謹愼,乃委畀之責成之。由是觀之,則君臣之間,所貴者莫如知心而已。故伯牙操琴鍾,逢門子彎烏號,其密也猶未足比諸於君臣相得之間也。
上在昌德宮。停常參·經筵。
孝定殿望祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
大王大妃殿誕日,大殿·王大妃殿·大妃殿,內閣·政院·玉堂·朝廷二品以上·六曹口傳問安。答曰,知道。大王大妃殿,內閣·政院·玉堂·朝廷二品以上·六曹單子問安。答曰,知道。
政院啓曰,明日常參·經筵,取稟。傳曰,只晝講。
又啓曰,備邊司郞廳來言,今日賓廳日次,而大王大妃殿誕日問安相値,不得來會云矣,敢啓。傳曰,知道。
奎章閣啓曰,景慕宮望廟樓,今望奉審無頉之意,敢啓。傳曰,知道。
孝定殿望祭親行時,亞獻官領府事鄭元容,終獻官東寧尉金賢根,贊禮禮曹判書尹定鉉,典祀官奉常正金權,執禮副司果李參鉉,執尊修撰朴商壽,大祝副司果金炳德,祝史副司果閔致庠,齋郞校理姜㳣,盥洗位承文判校趙禮根,校書判校文慶愛,爵洗位兵曹正郞金文煥,直講李基,亞終獻盥洗位校書校理李亮和,贊者引儀金載善,假引儀李仲淵,謁者兼引儀沈龜祖·李宗赫,贊引假引儀權中本·尹春永,祭監監察李㢸榮,韓鼎謩。
辛亥五月十五日四更一點,上詣孝定殿。望祭親行入侍時,行都承旨金炳冀,行左承旨沈宜冕,右承旨申錫愚,左副承旨徐元淳,右副承旨兪鎭五,同副承旨洪翼燮,缺提學金左根·趙斗淳,原任提學金學性,原任直提學徐憙淳·趙秉駿,檢校直提學金炳冀,直提學鄭基世,原任直閣李嘉愚·尹定鉉·李景在·金鼎集·吳取善·金始淵,檢校直閣鄭朝,直閣鄭健朝,原任待敎李㘾,檢校待敎金炳德·金輔鉉·尹滋悳·李秉文,待敎金炳國以次侍立。時至,通禮跪啓請出次。上具衰服出齋殿。贊禮前導,入孝定殿東挾門,陞詣版位西向立。贊禮跪啓請俯伏哭,上俯伏哭。贊禮跪啓請止哭興四拜興平身,上止哭興四拜禮。贊禮導上詣尊所北向立。炳冀擧羃酌鬯訖,贊禮導上詣靈座前。贊禮啓請跪,上跪。贊禮啓請三上香,炳冀奉香,翼燮奉爐,上三上香。炳冀奉爵跪進,上受爵以授翼燮,翼燮跪受,奠于靈座前。贊禮啓請俯伏興少退跪,上俯伏興少退跪。大祝副司果金炳德讀祝訖,贊禮導上降復位。亞獻官領府事鄭元容,終獻官東寧尉金賢根,行禮如儀訖。贊禮跪啓請俯伏哭,上俯伏哭。贊禮跪啓請止哭興四拜興平身,上止哭興四拜禮。贊禮導上詣望燎位,望僚訖,贊禮跪啓禮畢,仍導上還入齋殿。諸臣以次退出。
辛亥五月十五日午時,上詣孝定殿。晝茶禮親行入侍時,行都承旨金炳冀,行左承旨沈宜冕,右承旨申錫愚,左副承旨徐元淳,右副承旨兪鎭五,同副承旨洪翼燮,缺檢校直提學金炳冀,待敎金炳國以次侍立。時至,通禮跪啓請出次。上具衰服出齋殿,通禮前導,入孝定殿東挾門,陞詣版位西向立。通禮跪啓請俯伏哭,上俯伏哭。通禮跪啓請止哭興四拜興平身,上止哭興四拜禮。通禮導上詣尊所北向立。炳冀擧羃酌鬯訖,通禮導上詣靈座前。通禮啓請跪,上跪。通禮啓請三上香,炳冀奉香,翼燮奉爐,上三上香。炳冀奉爵跪進,上受爵以授翼燮,翼燮跪受,奠于靈座前,連獻三爵如儀訖,通禮導上降復位。通禮跪啓請俯伏哭,上俯伏哭。通禮跪啓請止哭興四拜興平身,上止哭興四拜禮。通禮跪啓禮畢,仍導上還入齋殿。諸臣以次退出。
上在昌德宮。只晝講。
政院啓曰,明日璿源殿親行酌獻禮齋戒相値,視事頉稟之意,敢啓。傳曰,知道。
金炳冀啓曰,行左承旨沈宜冕,今日不爲仕進,卽爲牌招,何如?傳曰,允。
政院啓曰,璿源殿御眞奉安時,分假注書,當以一員差出,而誤以二望筒擬入,至於受點,臣之矇然捧入,不勝惶悚,一望筒勿施,當該擬望之注書,所當重勘,而本院請推之外,無他可施之罰,何以爲之?敢稟。傳曰,拿處,爾亦推考。
大王大妃殿口傳下敎曰,明日璿源殿御眞奉安時,以卯時進定。
傳曰,右副承旨許遞,前望單子入之。
承旨前望單子入之,金在淸落點。
申錫愚啓曰,今日齋宿,承旨當爲備員,新除授右副承旨金在淸,卽爲牌招,何如?傳曰,允。
以慶尙監司李紀淵狀啓,進上生竹笋,節序差早,笋芽不萌,限內不得封進,惶恐待罪事,傳曰,勿待罪事,回諭。
訓鍊都監啓曰,本局千摠申命淳,身病猝重,勢難察任,改差,何如?傳曰,允。
辛亥五月十六日辰時,上御熙政堂。晝講入侍時,知事徐箕淳,特進官洪在喆,參贊官申錫愚,侍讀官李維謙,檢討官李承輔,記事官韓鎭棨·金龍翼,別兼春秋金炳溎,各持論語第三卷,以次進伏,武臣趙台顯進伏楹外訖。上曰,史官分左右。缺承輔曰,信而好古四字,最爲切實於帝王爲治之道,而以孔子之聖,猶曰信而好古,此雖聖人謙退之辭,亦是垂訓萬世者也。後世之人,或信而不好,或好而不信,故不能至於聖賢之域矣。凡於古聖王言行政事,信之如信四時,好之如好飮食,然後方能有篤信體行之效也。詩曰,不愆不忘,率由舊章,書云,學有古訓乃有獲,自古人君,每以法古爲戒,人臣亦以師古陳戒,是以許多萬事,不能稽之古昔而能成者,未之聞也。此豈非王者之大用力處乎?今我殿下,每於政令事爲之際,當法乎列聖朝治法政謨,亦監乎古聖王典章法度,則古之郅隆之化,當復見於今日矣。伏願懋念焉,缺。
上在昌德宮。停常參·經筵。
憲宗大王御眞移奉後,大殿·大王大妃殿·王大妃殿·大妃殿,藥房·內閣·政院·玉堂口傳問安。答曰,知道。
酌獻禮親行後,大殿·大王大妃殿·王大妃殿·大妃殿,藥房·內閣·政院·玉堂·二品以上口傳問安。答曰,知道。
政院啓曰,明日常參·經筵,取稟。傳曰,只晝講。
傳曰,不善擧行之差備中官金永祿,令該府拿處。
傳曰,右承旨許遞,前望單子入之。
承旨前望單子入之,李孝淳落點。
傳曰,眞殿酌獻禮時,贊禮尹定鉉,禮房承旨申錫愚,執禮李參鉉,第六室大祝金敬鉉,竝加資,各室大祝執尊,竝兒馬一匹賜給,其餘諸執事與東西唱引儀通禮,竝不粧弓一張賜給,本殿守僕通禮院書員,竝令該曹,考例施賞。
以璿源殿增建時監董堂郞以下別單,傳曰,戶曹判書徐憙淳,內下大虎皮一令賜給,正郞李時敏,佐郞金豊喜,監役黃銑,竝陞敍,別看役前府使姜彝五,守令待窠差送,前主簿文世赫,副司果吳圭一,竝相當職調用,牌將安順吉·金再興·朴重根,竝邊將除授,李世郁等七人,竝賞加,畫員李哲常,令本署施賞,邊首元重明等四人,竝帖加,其餘員役工匠等,竝令該曹,考例施賞。
傳曰,政官牌招開政,賞典下批。
都摠府啓曰,今日入直內三廳武兼禁軍及軍兵等,當爲中日習射技放,而眞殿酌獻禮相値,不得設行之意,敢啓。傳曰,知道。
以司謁口傳下敎曰,御眞奉安時,時原任大臣閣臣,分詣入參。
吏曹啓曰,司僕寺正洪秉壽,以其身病,呈狀乞遞,改差,何如?傳曰,允。
政院啓曰,吏曹判書李嘉愚,參判洪鍾英,參議曺雲承牌不進,推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
有政。吏批,判書李嘉愚進,參判洪鍾英,參議曺雲承牌招不進,承旨缺進。政事冊無以曺栢承爲南陽府使,李象秀爲假監役,行禮曹判書尹定鉉今加崇祿,前承旨申錫愚今加嘉善,司果李參鉉·金敬鉉,已上今加通政,已上加資事承傳,分承旨沈膺泰·李寅夔,分兵曹參議李濟達,正郞權應夔,已上減下。
兵批,分副摠管趙雲澈,分都摠都事李敏德,已上依定式減下。
璿源殿酌獻禮親行時,贊禮行禮曹判書尹定鉉,典祀官奉常正金權,執禮副司果李參鉉,第一室執尊副司果柳進翰,第二室執尊副司果李魯奎,第三室執尊司成李鼎信,第四室執尊副校理尹堉,第五室執尊副應敎兪錫煥,第六室執尊司僕正洪秉壽,第一室大祝副司果金炳德,第二室大祝副司果權永秀,第三室大祝校理姜㳣,第四室大祝修撰鄭健朝,第五室大祝副司果尹滋悳,第六室大祝副司果金敬鉉,盥洗位校書校理李亮和,兵曹佐郞尹墩,爵洗位禮曹正郞李秉德,禮曹佐郞李東韻,贊者引儀金載善,假引儀趙鳳始,謁者兼引儀李相璡·李宗赫,贊引假引儀尹春永,李仲淵,祭監監察李復秀,趙崇祖。
辛亥五月十七日卯時,憲宗大王御眞奉詣璿源殿入侍時,分承旨沈膺泰·李寅夔,分假注書金學初,缺提學趙斗淳,原任提學金學性,原任直提學趙秉駿,直提學鄭基世,原任直閣李景在·金鼎集·金始淵,檢校直閣鄭朝,原任待敎李㘾以次序立。時至,攝司僕正進轝於書香閣戶外,閣臣及大祝陞詣閣內奉。憲宗大王御眞樻子以出攝通禮跪啓請乘轝,閣臣及大祝奉御眞樻子,安於轝。攝通禮跪啓請進發,神轝進發,由萬寧門,詣璿源殿第六室戶外。攝通禮跪啓請降轝,閣臣及大祝奉御眞入奉殿內。諸臣以次退出。
辛亥五月十七日卯時,上詣璿源殿,憲宗大王御眞奉安,仍行酌獻禮入侍時,行都承旨金炳冀,行左承旨沈宜冕,右承旨申錫愚,左副承旨徐元淳,右副承旨兪鎭五,同副承旨洪翼燮,缺提學金左根·趙斗淳,原任提學金學性,原任直提學徐憙淳·趙秉駿,檢校直提學金炳冀,直提學鄭基世,原任直閣李嘉愚·尹定鉉·李景在·金鼎集·吳取善·金始淵,檢校直閣鄭朝,直閣鄭健朝,原任待敎李㘾,檢校待敎金炳德·尹滋悳·李秉文,待敎金炳國以次侍立。時至,通禮跪啓請出次。上具翼善冠·無揚黑圓領袍,靑鞓,素玉帶,由正肅門,入小次。少頃,憲宗大王御眞神轝至,通禮跪啓請出次,上出次祗迎訖,隨轝詣璿源殿第六室,御眞奉安後,仍行各室奉審訖,還入齋殿。酌獻禮時至,贊禮導上詣版位,行四〈拜〉禮,仍詣盥洗位,盥洗訖。贊禮導上陞自東階,詣第一室尊所西向立,執尊擧羃酌鬯,贊禮導上詣神位前跪,炳冀奉香,翼燮奉爐,贊禮啓請三上香,上三上香。炳冀奉爵跪進,上受爵以授翼燮,翼燮跪受,奠于神位前。贊禮啓請俯伏興少退跪,上俯伏興少退跪。大祝副司果金炳德讀祝訖,贊禮導上詣第二室·第三室·第四室·第五室·第六室,行禮如儀訖。仍命時原任大臣陞殿奉審訖,贊禮導上降復位,啓請四拜,上行四拜禮。贊禮導上詣望燎位,望燎訖,贊禮跪啓禮畢,時原任大臣進前問候訖,贊禮導上還入齋殿。諸臣以次退出。
上在昌德宮。只晝講。
政院啓曰,明日常參·經筵,取稟。傳曰,只晝講。
傳曰,檢校待敎金炳德,馳詣顯隆園,奉審摘奸,仍留監祭,仍詣健陵華寧殿,一體奉審以來。
禮曹啓曰,孝定殿禫事後,行祔廟之禮,則例有迭次祧遷之擧矣。以五廟之制承統繼序之次,溯以上之,則眞宗大王神位,似當祔遷于永寧殿,而祧祔事體,至爲嚴重,臣曹不敢擅論,問議時原任大臣及在外儒賢,定奪擧行,何如?傳曰,允。
又啓曰,憲宗大王祔廟時,當有配享之臣,而取考謄錄,則皆於尊號議定日抄啓矣。今亦依前例,議號日,時原任大臣及政府六卿·館閣堂上·三司長官,會于賓廳抄啓,而應參人員,亦令政院,稟旨命招擧行,何如?傳曰,允。
義禁府啓目,通津前前府使具春喜原情云云。傳旨內辭緣,泛稱遲晚,所當請刑是白乎矣,曾經宣傳官勿爲請刑,載在法典,議處,何如?啓依允。
又啓目,洪原前縣監權聖根原情云云。傳旨內辭緣,泛稱遲晚,所當請刑是白乎矣,曾經宣傳官勿爲請刑,載在法典,議處,何如?啓依允。
又啓目,玉果縣監權應駿原情云云。傳旨內辭緣,泛稱遲晚,刑推得情,何如?啓,除刑推,議處爲良如敎。
又啓目,獒樹前察訪承鎭泰原情云云。傳旨內辭緣,泛稱遲晚,刑推得情,何如?啓,除刑推,議處爲良如敎。
又啓目,承政院注書李裕奭原情云云。傳旨內辭緣,泛稱遲晚,所當請刑是白乎矣,時任史官勿爲請刑,載在法典,議處,何如?啓,飭已施矣。分揀放送爲良如敎。
又啓目,中官金永祿原情云云。傳旨內辭緣,泛稱遲晚,刑推得情,何如?啓,飭已施矣。分揀放送爲良如敎。
行兵曹判書徐箕淳疏曰,伏以臣以蒲柳之早衰,而値桑楡之急景,筋膂旣愆,神精竝耗,雖閒曹漫司,一切陳就之役,固難自力,至如劇地要務,凡百統轄間事,尤無以自效,而猥叨重任,辭未獲命,冒據强策,今已兩箇月矣。觸處生疣,靡事非辜,此蓋臣耄荒昏聵之故,而宿病之惟恃刀圭者,漸不可救藥,殘喘之凜如秋葉者,殆至於隕蘀,此證彼證,有添無減,一日二日,始淺終深,顚仆澌盡,若在目下。似此形狀,其何以暫時蹲冒於嚴宿衛領鹵簿之地哉?況此月過半,京察漸邇,本曹許多預務,一應酬接,俱非抖擻努力,所可句勘,苟使臣貪戀盤桓,包羞淟涊,不知自引,竟底僨溺,則其爲累聖簡而玷公器者,尤當如何哉?思之懍蹙,靡所容措。玆敢不避煩越,冒死仰籲於仁覆之下。伏乞聖慈,俯垂鑑諒,仰稟東朝,遞斥臣見叨職名,以重公事,仍治臣瀆撓之罪,以肅朝綱,臣不勝大願。答曰,省疏具悉。人孰無病?重任不可輕遞,調理行公。
辛亥五月十八日午時,上御熙政堂。晝講入侍時,同知事成原默,特進官曺錫雨,參贊官李孝淳,侍讀官尹堉,檢討官朴商壽,假注書姜蘭馨,記注官玄基濬,別兼春秋鄭健朝,各持論語第四卷,以次進伏,武臣李南輔進伏楹外訖。上曰,史官分左右。堉曰,聖人無所不愼,而齊戰疾,尤爲愼之大者。三者之中,齊尤最重,惟戰與疾,有形有事,可以執持以致愼,而至於齊,則以吾之誠敬,上交於神明。神之爲物,視弗見聽弗聞,無體相無方所,自非一心專精,與神無間,則神不顧歆,雖祭非祭,可不愼乎?其所愼之之道,又有聖人衆人之分,人之愼,或有意於邀福,聖之愼,亶在盡誠,而福亦隨焉。人之愼在儀文,聖之愼在神明,人則平時不能敬,到齊時始愼,愼是襲取也。聖則平時無不敬,到齊時益愼,愼爲全體也。故三日齊,乃見所爲齊者,而始祭入室,僾然見位,周旋出戶,肅然聞聲,終之愾然必有聞乎其歎息之聲。齊之到此,則愼之至也。伏念我殿下,奉承宗廟·社稷,享祀孔虔,祖考之所來格,百神之所依附,每當致齊之時,愉愉勿勿,必敬必愼,以夫子爲準則,一氣孚感,祭神神在之理,無足疑者。今當孝定殿祥期垂畢,日月之逝,忽如流水,朝夕之饋食將撤,而永祔太廟矣。我殿下嗣其後而踐其位,無疆之孝思,靡所逮及,雖於儀節之間,微細之禮,敬之愼之,有疑必詢,務歸恔然,則孝定殿在天之靈,其必曰予有後。此殿下敬愼之工,又在於當祭致齊之外者也。懋哉懋哉?仍奏曰,經文之內,每有字眼,如惟我與爾有是之,有字爲眼,諺解之以有之之義釋之者,尤爲襯合矣。蓋行藏,非以力而言也,卽以德而言也。用之而有可行之德,舍之而有可藏之德也。孔子·顔淵,以此德存之於中,故舍有可藏,用有可行也。好謀而成之,成字爲眼,只能好謀而不能成之,則又何貴乎其謀之,而能成之者,爲善謀也。且三軍要勇,而行三軍則先之以謀,而能使其謀成也。富而可求之,而字爲眼,此而字,不可以語助看,而者反辭也。富之不可求之意,已包在其中,下雖字,與而字對案,拈出甚賤之役,已見甚不可求之意也。所好則與富相反,義理是也。不圖爲樂之,爲字爲眼,爲字以作字意看,然後其旨明矣。若使大舜,無德而作樂,則雖鍾鼓笙鏞,交錯繁會,何能使夫子,至於不知肉味也?夫子有大舜之德,故聞其樂而樂其樂,蓋歎作之之美也,非歎聲音之美也。商壽曰,云云。堉曰,下番所奏,甚好矣。此云行藏,雖以在下者言,而亦可推之於帝王,方舜之耕稼陶漁也,飯糗茹草,若將終身,是其幽潛之德,藏之於身也。及其玄德升聞,貴爲天子,則天下被其澤,此其廣運之德,行之於天下也。又奏曰,仁者,天理之全體,在我無欠,而我能合之,無慊於心也。夷·齊遜國,正欲求其無慊於天理之正也。雖餓死首陽,此心之合乎天理,而其無慊之實,自如矣。又何足怨乎?若有怨悔之心,則不得爲仁,夷·齊必不居矣。夷·齊,尊父命而讓國,衛輒,要得國而拒父,其相反如此,觀於此答,則所處處彼者,居可知矣。此子貢善問處也。
上在昌德宮。只晝講。
李孝淳啓曰,行右承旨沈宜冕,左副承旨徐元淳,今日不爲仕進,竝卽牌招,何如?傳曰,允。
以左副承旨徐元淳牌不進罷職傳旨,傳曰,只推。
政院啓曰,卽者義禁府都事來言,時囚罪人權應駿等,當爲議處,而判義禁李若愚有身病,次堂例不得擧行云。判義禁李若愚,卽爲牌招,何如?傳曰,允。
又啓曰,判義禁李若愚牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
又啓曰,判義禁李若愚再牌不進推考傳旨,今方捧入,而開坐命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,牌招。
傳曰,判義禁有闕之代,前望單子入之。
禮曹啓曰,祔廟之禮,謹稽五禮儀及喪禮補編,皆以遇時享乃祔載錄,而列聖朝,禫事若値仲朔,則皆於禫月祔廟,而英廟朝下敎有曰,禫月若値四孟朔及臘月,兼行五享,以遵禮文,若値仲冬,則兼行於臘享,春夏秋三季朔,踰月則一也。亦依仲冬例,待大享兼行,春夏秋仲朔,則將踰兩月,難以徒守禮文,一遵近規事,載於補編受敎條,戊戌年禫月,在五月,壬戌年禫月,在八月,癸未年禫月,在五月,故祔廟大享,仍行於禫月矣。今番禫事,卽仲秋朔,依已例祔廟吉日,以禫月內擇入,何如?傳曰,允。
判義禁李若愚疏曰,伏以臣於金吾議讞之任,見識本自鹵莽,律例從以茫昧,曾未有一分可堪之望,而只緣怵畏義分,不自量度,冒沒承膺,亦旣屢經議讞矣。然其援律擬勘,適輕適重之間,俱未能的當,反顧惶隕,惟譴何是俟。仍伏念臣素以虛脆之質,矧當頹暮之齡,筋骸衰虧,疾恙侵凌,近因節序當暑,宿病重添,食飮專阻,暈眩太劇,平居動作,旣不能運動,恒常事爲,亦難以點檢,委貼床笫,氣息綿綴。似此疲癃澌瘁之狀,實無由抖擻振作,修擧職事,而見今時囚久滯,議讞方急,緣臣病居,以致淹延,至有牌召荐降,而强起趨膺,誠無其望,屢犯違傲,冞增罪戾。玆敢猥陳衷懇,冒瀆崇嚴。伏乞聖明,俯垂鑑諒,仰稟東朝,亟遞臣金吾之職,仍治臣瀆撓之罪,以肅朝綱,以勵臣分,千萬幸甚。答曰,省疏具悉。所請依施。
辛亥五月十九日巳時,上御熙政堂。晝講入侍時,特進官徐念淳,同知事金德喜,參贊官金在淸,侍讀官尹堉,檢討官朴商壽,假注書姜蘭馨,記注官玄基濬,別兼春秋鄭健朝,各持論語第四卷,以次進伏,武臣吳顯佑進伏楹外訖。上曰,史官分左右。堉曰,三人行必有我師,此一節,聖人爲學者設敎也。蓋好善惡惡,亦人情之所同然,而好之而能從,惡之而能改者難矣。兩者之中,擇其不善者而改之爲尤難,故夫子拈出兩義,對擧指眎,而歸重則在下句矣。然凡人之群居也,不善之人,非吾所能去,故取以反己,以爲吾師也。若帝王則不然,進退擧措之權,皆由己出,進賢退不肖,擧直措諸枉,則前後左右,皆善人也。又何不善之可言乎?故夫子之論爲政,有曰擧賢才,有曰遠佞人,帝舜陟位,擧八元而罪四凶,此皆人君之所與居,只要善,不要不善之實也。若夫講確乎歷代史牒,於其治亂盛衰之跡,聖哲暴虐之分,擇之惟精,以寓勸戒,則斯可謂人君善惡皆師之義也。此等處擧隅反三,推往知來,深究言外之意,而比類傍通,則必有俾益於緝熙之工,伏願益加澄省焉。上曰,如何則爲不義之富貴,而何以如浮雲也?堉曰,富貴之極,天子是已,然殺一不辜,行一不義而得天下不爲,此聖人之心也。推此以往,凡不當有而有者,皆不義之富貴也。雲之去來,無關於我心,以喩不義之富貴,於我無關,亦如是也。又曰,此樂字易錯看,非以飯疏飮水爲樂也。我自有一副樂事,雖在飯疏飮水之中,其樂自如云爾也。顔淵不改其樂之樂字,亦此意也。上曰,然矣。上曰,孔子之聖,而尙云卒以學易,易者何等書也?堉曰,易道甚大,庖犧劃卦,文王演彖,周公繫爻,孔子贊翼,程子作傳,朱子纂本義,歷四聖·二賢而後,其旨大備,有不可輕易論之也。然聖人豈有不知也?此特其謙辭也。念淳曰,云云。堉曰,特進官所奏,儘爲纖悉。易之爲書,廣大悉備,而要其歸,則只不過進退消長之理,吉凶悔吝之占耳。君子彙征,則小人退處,君子道長,則小人道消,惠迪必吉,從逆必凶,爲惡而悔則自凶趨吉,吝於爲善則自吉趨凶,凡此八箇字,豈有包不得底物事乎?卽乎一卦,有一卦之時義,卽乎一爻,有一爻之時義矣。上曰,葉公卽僭稱之號乎?堉曰,其君僭天子之號,故其臣僭諸侯之號,上行下效之實如此,上之所行,可不愼乎?上曰,子路之不對,何也?堉曰,葉公之問,思慕聖人者乎,譏訕聖人者乎?子路之不對,不能形容聖人者乎,深拒侮慢聖人者乎?當時事實,皆不知,故集註兩好之者此也。上曰,樂而忘憂,與上樂在其中之樂,義同矣。堉起伏奏曰,聖敎中此意,已領會矣。聖學之將就,臣於玆驗之,攢仰萬萬,不改其樂,樂而忘憂,樂在其中,三樂字,皆一般意思也。又與從吾所好之好字,意相貫通矣。特進官以好古敏求,敷衍仰奏文義。堉曰,此章我非生而知之,似是門人講學之際,因端而發,記之者,截去其上,而只記聖人之言也。上曰,似然矣。堉曰,聖人謙辭,亦不作一遭冷話而已,要使學者,因此漸進也。當時門人,皆以孔子爲生知,而聖人不可企及,故未免有自沮之病,以顔淵欲從之末由之語,子貢如天之不可堦而升云者推之,則可知其餘矣。故夫子循循善喩,俾得挨次漸進,學知生知,其至一也。若能好古敏求,則亦何患不到孔子地位也?此見自謙之中,實理亦不外是,所以爲聖人之言也。堉曰,三人者,一是我,一是善人,一是不善人,此其設言,而以明善不善,皆我師也。二人皆善則皆從之,二人皆不善則皆改之,一人之身,亦有善不善,亦當從其善,改其不善也。
上在昌德宮。停常參·經筵。
藥房提調李景在,副提調金炳冀啓曰,伏未審日間,聖體,若何?寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
判義禁前望單子入之,趙冀永落點。
政院啓曰,備邊司郞廳來言,今日賓廳日次,而顯隆園忌辰祭齋戒相値,不得來會云矣,敢啓。傳曰,知道。
李孝淳啓曰,行右承旨沈宜冕,左副承旨徐元淳,右副承旨金在淸,今日不爲仕進,竝卽牌招,何如?傳曰,允。
以左副承旨徐元淳,右副承旨金在淸牌不進罷職傳旨,傳曰,只推。
政院啓曰,開坐事,命下矣。新除授判義禁趙冀永,卽爲牌招,何如?傳曰,允。
傳曰,有實故玉堂,竝許遞,前望單子入之。
玉堂前望單子入之,應敎金翊鎭,副應敎尹行謨,校理李彙圭,副校理李承益·宋謙洙,修撰曺錫輿·朴珪壽落點。
以司謁范元植手本,別監高允基,被打於趙命乭等事,傳曰,令秋曹査實以入。
以司謁范元植手本,別監成在赫等,身爲入直,無端逃走事,傳曰,竝令秋曹査實以入,司謁行首別監,令攸司科治。
以司鑰劉漢芝手本,別監李順亨等,無端闕夜直事,傳曰,令秋曹査實以入。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
以咸鏡監司徐有薰狀啓,定平府民家失火事,傳曰,當此農節,民家燒燼,若是夥多,聞甚矜惻,元恤典外,別加顧助,結構奠接之方,廟堂措辭分付。
禮曹啓曰,來六月初六日孝定殿祥祭時,素膳依常時國忌例,封進,何如?傳曰,允。
辛亥五月二十日午時,上御熙政堂。召對入侍時,參贊官李孝淳,侍讀官姜㳣,檢討官李承輔,直閣鄭健朝,假注書姜蘭馨,記注官朴賢楷,記事官金龍翼,各持通鑑第四卷,以次進伏訖。上曰,史官分左右。承輔曰,二疏事,上番皆已備陳,而凡於仕宦,知足而勇退,固非庸常之人所可能之,而二疏則決意退休,故雖稱其賢,而以君子之道論之,旣受知於宣帝,而輔養太子,則固當終始保導,不暇顧身,而今以宦成爲榮,後悔爲懼,一朝謝病而歸,其自爲計則可,其如輔養,何哉?今於敎導太子之際,雖有逆見之事,而太子年方十二,能通孝經·論語,則其天姿不甚昏懦,及其告歸,優贈餞金,則亦知尊師父之道,正是蒙養以正,可與有爲之時,而因一見幾,決然退歸,無一言告戒之事,是以朱夫子曰,不得出處之正矣。但其退歸之後,賣金娛樂,不爲子孫計者,眞得不以富貴遺子孫之意,故後世之人,圖其事而傳之,二疏之出處與處事,具有可觀。伏願澄省焉。㳣曰,人若知足知止,必無羞辱危殆之事,而能超然於榮利之外,勇退於急流之中,斯已難矣。古語曰,日中則昃,月滿則虧,此蓋物理之必然者也。疏廣以宦成名立,一朝辭位而去,豈不賢乎?是故班固,列傳於漢書,而韓愈送楊巨源序,亦引此以美之。士君子之行,必以恬退爲重,人君若能崇奬此等人,其爲裨補於風化不少矣。伏願體察焉。上曰,疏廣此事甚賢矣。㳣曰,歷代尙論之士,皆稱其賢矣。上曰,上則加賜二十斤,而太子則贈五十斤,何也?㳣曰,加賜者,常賜之外,又贈二十斤也。太子之贈五十斤,是特賜之也。漢之致仕,自韋賢始,而其時賜百斤矣。上曰,然則加賜者,是常賜之外,而太子無常賜,故特贈五十斤也。㳣曰,然矣。缺上曰,疏廣之賣金供具,不立産業,亦賢矣。㳣曰,爵祿之可辭,生産之不謀,皆人所難,而疏廣能行之,可謂賢矣。缺上曰,富者,何爲衆之怨也?缺㳣曰,非但不能博施而取怨而已。欲富者,必思利己而不恤害人,雖以富强之術言之,國若聚斂,民多怨咨,因此而有可推知矣。
上在昌德宮。停常參·經筵。
李孝淳啓曰,行右承旨沈宜冕,今日不爲仕進,卽爲牌招,何如?傳曰,允。
傳曰,發遣吏郞,諸執事淸齋與否,摘奸以來。
傳曰,奉審閣臣入侍。
政院啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,持平李亮信落點。
吏曹啓曰,因全羅左道暗行御史李承益別單,備邊司草記內,玉果士人鄭在濂經行,令該曹稟處事,允下矣。取見其別單,則鄭在濂家庭孝友,人無間言,潛心經史,不移其操,未嘗赴擧,不求人知,當此世遠淳眞,人騖躁競之日,特先甄用爲辭矣。實行旣如是,則宜有激勵之政,自臣曹收用,何如?傳曰,允。
以司鑰尹宗源手本,別監金聖仲等,無端闕夜直事,傳曰,令秋曹査實以人。
以司謁朴完根手本,別監廉仁國等無端闕夜直事,傳曰,令秋曹査實以入。
義禁府啓曰,江原監司李謙在狀啓內,三陟營將許潤,爲先罷黜,其罪狀,令攸司稟處事,啓下矣。許潤時在任所,依例發遣府書吏,交代後拿來,何如?傳曰,待待命拿囚。
辛亥五月二十一日未時,上御熙政堂。召對入侍時,參贊官洪翼燮,侍讀官姜㳣,檢討官李承輔,待敎金炳國,假注書李晚運,記注官羅時鏞,別兼春秋徐翼輔,各持通鑑第四卷,以次進伏訖。上曰,史官分左右。承輔曰,王褒之持節求仙,固失諫官之職,而素以文藝稱之,故今見聖主得賢臣頌,則句句切實。且其勤於求賢,逸於得人云者,尤爲緊切於帝王爲治之道。人君雖有聖明之姿,必待賢良之輔佐,然後方能致治。是以古之聖王,未嘗不汲汲於求賢矣。唐堯之時,野無遺賢,殷湯之治,旁求俊彦,無非勤於求賢之道也,王褒之頌,非但爲漢宣時切當之論,正宜爲今日頌之者也。今我殿下,以求賢得人爲急務,而使伊尹·太公之賢,無負鼎鼓刀之患,則治化之盛,可以比隆於三代矣。伏願懋念焉。承輔曰,此非泰山之畤也。設泰畤於甘泉宮中,此是祭天壇名也。又奏曰,孟子有曰,伊尹耕於有莘之野,而湯往聘云,則伊尹不以割烹要湯矣。上曰,偃仰屈伸,何義也?承輔曰,此是仙術家導引法也。承輔曰,王褒之頌,有諷諫求仙之語,而又以宣帝之命,持節往求,實是罪過處也。又奏曰,人君燕安,則怠忽之心生,而庶事叢脞,故古語有燕安鴆毒之語也。上曰,燕安鴆毒之言,在於通鑑乎?承輔曰,似在於通鑑史斷矣。上曰,穆穆,何義也?卽和順之意乎?承輔曰,然矣。上曰,與大學所云穆穆文王之意相似乎?承輔曰,然矣。㳣曰,漢宣勵精爲治,綜核名實,宜不以方士言,增置神祠,而今此郊泰畤,祠后土者,其非踵行武帝之過乎?傳曰,舜爲法於天下,可傳於後世,人君之政,必思垂裕之道,俾無末流之弊,可也。雖以漢宣之賢,猶尙如此,則況不及宣帝者,尤當如何哉?且使諫臣,往而求神者,宣帝之過也。身爲諫官,不能力爭,而承順爲事,王褒之罪也。此皆爲後代君臣之所當監戒處也。伏願澄省焉。上曰,泰畤非泰山之畤乎?㳣曰,此爲太一天神而立畤也。上曰,甘泉是武帝所游也。㳣曰,然矣。泰畤在甘泉,亦武帝之所立也。上曰,寗子,何人也?㳣曰,寗子名戚,齊桓時人也。伊尹之勤於鼎俎,是戰國游士傅會之說也。伊尹樂堯·舜之道於畎畝,而成湯聘以爲相,豈有負鼎俎要君之理哉?是故孟子曰,未聞以割烹要湯矣。上曰,虎嘯則何爲風冽乎?㳣曰,易云雲從龍風從虎,言其以類相從也。所以譬賢臣之必從聖君也。上曰,宣帝旣聞其諷諫,而何爲猶求神乎?㳣曰,宣帝初年,知民艱艱,一念圖治,故未遑此等事矣。及其中年以後,天下少安,而漸怠於政事,頗好於神仙,若能保初心於其終,則豈或聞其諫而猶求之乎?靡不有初鮮克有終,此之謂也。且王褒之作頌,在求神之前,凡書初字而起文者,皆追敍其前事也。上曰,唯。若然則是王褒之始諫,而終往求之也。㳣曰,然矣。上曰,相得益章之章字,何義也?㳣曰,明著之義也。以下缺炳國讀自古聖主,止褒及對之,仍釋義訖。奏曰,王褒此言,眞得告君之體矣。君仁則臣直,君明則臣賢,經曰,君爲元首,臣爲股肱,明其一體相待而成也。是以三代之世,明良相須,都兪吁咈,自底乎熙皞之域,故程子曰,君子得位,則天下之賢,萃於朝廷,同知協力,以成天下之治。伏願殿下,此等處益加體念焉。
辛亥五月二十一日申時,上御熙政堂。奉審閣臣入侍時,同副承旨洪翼燮,假注書李晚運,記注官羅時鏞,別兼春秋徐翼輔,檢敎待敎金炳德以次進伏訖。上曰,史官分左右。上曰,奉審閣臣進前。炳德進前奏曰,臣承命馳詣顯隆園,園上奉審則無頉,碑閣·丁字閣奉審則奉審無頉,祭物·祭器·祭井看審則精潔,諸執事摘奸則無頉。仍詣健陵,陵上奉審則無頉,碑閣·丁字閣奉審則無頉。仍詣華寧殿,殿內奉審則安寧。還詣顯隆園,仍留監祭,將事安寧之意,敢此仰達矣。缺。
上在昌德宮。停常參·經筵。
傳曰,禮房承旨,馳詣受香諸處,奉審摘奸以來。
傳曰,呈告禮曹判書許遞,前望單子入之。
政院啓曰,因禮曹單子,今二十五日大王大妃殿加上尊號,王大妃殿加上尊號,孝顯王后追上徽號,大妃殿上尊號議定時,六曹參判以上,館閣堂上三司長官,當爲進參,而工曹判書洪學淵,弘文提學李鶴秀,大司憲洪直弼在外,何以爲之,而副提學未差之代,政官牌招開政差出,何如?傳曰,允。在外竝許遞,前望單子入之。
工曹判書前望單子入之,金左根落點。
弘文提學前望單子入之,李景在落點。
大司憲前望單子入之,李魯秉落點。
禮曹判書前望單子入之,李啓朝落點。
傳曰,左副承旨許遞,今日政差出。
有政。行吏曹判書李嘉愚,參判洪鍾英進。政事冊無
以洪祐健·李寅夔爲承旨,徐戴淳爲副提學,祭酒單洪直弼,故大司成柳崇祖贈吏判文衡例兼,學問節義表著贈職事承傳。
實錄廳郞廳以摠裁官意啓曰,校正方張,書役浩多,而本廳謄錄郞廳李參鉉加資,申錫禧有實病,洪羲宗在外上來無期,竝姑減下,其代弘文館副校理李承益,副司果閔致庠,弘文館副應敎尹行謨差下,副司果尹秉鼎,成均館典籍金炳㴤,副司果洪奭鍾,前副修撰朴商壽,前副應敎兪錫煥,前郡守睦仁栽,副司果李鍾淳,副司直尹行福,副司果金宗泰,奎章閣待敎金炳國,謄錄郞廳加差下,令該曹口傳啓下,未付軍職人及罷散人,亦令該曹,口傳付軍職,何如?傳曰,允。
吏曹口傳政事,兼實錄編修官六單,閔致庠·尹行謨·朴商壽·兪錫煥·睦仁㘽·尹行福,兼實錄記注官單,李承益,兼實錄記事官六單,尹秉鼎·金炳㴤·洪奭鍾·李鍾淳·金宗泰·金炳國。
以黃海監司洪耆燮狀啓,瑞興等邑民家失火事,傳曰,當此農時,民家失火,聞甚矜惻,元恤典外別加顧助,結構奠接之意,廟堂措辭分付。
上在昌德宮。停常參·經筵。
金炳冀啓曰,行左承旨李孝淳,今日不爲仕進,卽爲牌招,何如?傳曰,允。
傳曰,禮房承旨,馳詣健元陵,奉審摘奸,局內諸陵,一體奉審以來。
傳曰,回還陳奏三使臣入侍。
傳曰,使事順成,不可無示意之擧,陳奏正使以下,別單書入。
大王大妃殿傳曰,五十年幽枉之伸,今無餘憾,莫非主上誠意所致,恩彦君內外祠版,遣正卿致祭。
傳曰,未肅拜臺諫竝許遞,前望單子入之。
臺諫前望單子入之,大司憲吳取善,執義柳進翰,司諫任百能,掌令朴鳳欽·柳泰東,獻納宋謙洙,持平金錫熙,正言金樂淵落點。
傳曰,大司憲退却之疏捧入。
傳曰,除非官司之箴,則詆斥大臣,非但有關朝體,況此豈推上之事乎?前大司憲李魯秉,施以投畀之典。
政院啓曰,卽者議政府錄事來言,領議政權敦仁,以爲以前大司憲疏,情蹤惶蹙,不敢偃處城闉云,仍納命召,何以爲之?敢稟。傳曰,還傳命召。
傳曰,卿之逬出,何其不自重也?大官體貌自別,苟以此等事,輕其擧措,則豈不反有所損乎?疏列其本事,可也,直斷其謬錯而請譴之,可也。不此爲而爲此意外之擧,誠非所望於卿也。卿其還第,切勿虛徐事,遣史官傳諭于領議政。
假注書鄭昌休書啓,臣於本月二十三日申時量,敬奉聖諭,馳往傳諭于東部崇信坊樊里領議政權敦仁所住處,則以爲,臣行己無素,積罪且久,人言之來,尙云晚矣。泥首郊坰,威罰是俟,惶懍震越,不知所達云矣,敢啓。傳曰,知道。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
弘文館啓曰,上番校理臣姜㳣,以御營廳從事官,今日軍布捧上時,晝仕出去之意,敢啓。傳曰,知道。
義禁府啓曰,前大司憲李魯秉,施以投畀之典事,承傳啓下矣。李魯秉平安道永柔縣投畀,而以承傳內辭意,具罪目,依例發遣府都事,押送配所,何如?傳曰,允。
大司憲李魯秉疏曰,伏以臣才本空疎,識亦寡昧,凡於閒漫之職,猶懼不敢,前後恩除,輒以辭巽爲事,況今年過懸車,望已切於進就,病妨搢笏,志自決於屛退,不意昨者,憲長新除,忽下於千萬夢想之外,伏奉有旨,罔知攸措。臣於盛壯之年,言議風采,不合於是任,以今旣老且病之身,何可趨走於伏蒲之列乎?臣以四朝舊物,偏被不世之眷,薇院·栢府,次第歷揚,而蔑效涓埃之報,上而不敢補衮職之闕,下而不能規官司之失,風俗之渝靡,紀綱之頹圮,莫今時若,而不能陳挽回之方,鄒夫子有言曰,有言責者,不得其言則去,臣於今日,其去也宜矣。伏乞聖慈,亟遞臣職,特授以敢諫直言之人,以廣言路。言路之通塞,有關於國之興替,顧不重歟?今於乞免之章,不當贅他,而第臣有區區難安之義。玆敢呼籲,天地父母,少垂察焉。臣以無似之人,昨年七月,猥蒙天官中批,而揆分量力,承膺無路,再疏圖遞,終靳允許,蹲仍行公,逮至臘月而行大政,瘡疣百出,銓選有不公之歎,譏謗四至,朝著多不悅之人,莫非臣自取,復誰怨尤?昨年秋冬等春曹褒貶,假引儀權中本,在中考,夫鴻臚之職,他無可考之績,所事者唯唱而已,而未免居中,則其所溺職可知矣。其時領揆,招致政吏,示以曲護之意,俾勿點下,旣有大僚之言,當奉承之不暇,而第念陞降,注意至重,因囑低仰,殊非對揚之意。故臣降置權中本於下考,以尹春永差其代,復有瓜遞之闕,故擧臣所知,以鄭時浚首擬蒙點。若以選非公議,歸罪於臣,臣亦不敢自明,而至於點下當下之人,非臣之罪也。大僚因是含怒,及臣遞職之後,分付銓曹,勒遞鄭時浚職,復授權中本甄敍者誠幸矣。落仕者,抑何罪也?誠若有罪,大僚之汰一末官,有何不可,而爲濟其私,迫逐無罪之人,還授以貶下未數月之人,何其無忌憚若是之甚也?形跡太露,顯有逞憾於臣之意,臣以其政官,安得不慙恧於心乎?若夫秉銓之臣,不顧政面之得失,罔念事體之當否,而惟大僚之言是從,亦非恢公之道也。不意前長銓,以老成之人,屢典玆任,必通鍊於銓注,而有此格外之政,雖非己意,予奪人官爵,若是無難,豈不有欠於商度乎?臣於當初,若無執拗之擧,事豈至此?一則臣之罪也,二則臣之罪也。臣以疎冷之跡,濫叨分外之職,畢竟顚倒狼狽,貽羞朝廷,至於此極,臣以何顔,隨衆逐隊,復廁於風憲之長,與無故人自同乎?懷祿固寵,臣非不欲,而爲人指笑,亦甚靦然,不得不陳章訟愆。伏願聖明,仰稟東朝,亟削臣見帶之銜,仍施臣當被之律,以正朝體,以安私分,千萬幸甚。答曰,省疏具悉。
淸州牧使金永爵疏曰,伏以臣姿鹵才疎,百不猶人,試已蔑效,動輒得咎,不足備數於器使之末,竊庶幾淵鑑之所悉燭也。臣於春初,猥膺本州擇差之命,揆分量力,無望剸理,而規免是懼,黽勉赴任,居然四五箇月矣。顧今民生之困瘁,邑事之凋弊,何地不然,而至若本州,則民物之蕃,土地之廣,甲於一省,徭役從而浩繁,租賦隨而偏重,自古稱難治之最,而數十年以來,三政俱紊,衆瘼滋興,譬之於人,一毛一髮,無不受病,雖有良醫,莫可救藥,政所謂扁鵲·倉公,望而走者,必非如臣匪才,所可一朝釐捄。然而苟有自營自邑,足以商確措畫,從長辦理者,則固不敢登諸章奏,仰煩宸聽,而就中一件事,係是變通,實難擅便,不得不控陳事狀,伏俟裁處焉。本州大同米上納,每年裝載於牙山漕船,而挽近漕弊日甚,斗斛之踰濫,而小民之添徵無節,時月之愆滯,而上司之訶責相續,以至有偸弄乾沒於漕卒之手,而往往經歲閱時,未見其考尺,於是乎旣弊之局,又添一弊,誠若自本邑賃船自納,則利害便否之不同,不啻相懸。竊念田稅,事體至重,固不可違越經法,而至於大同,則與正供有異,從前間或有一二邑賃船自納之例,儻照此例,許其賃船上納,實合便宜,而若曰有乖漕制,難以更張,則姑限三數年,待民弊稍蘇,還復舊規,恐未爲不可。伏乞聖慈,曲垂鑑諒,仰稟東朝,特下臣疏于廟堂,劃卽稟處,獲準所請,則民力可以少紓,邑弊可以漸祛。省疏具悉,疏辭,令廟堂稟處。
辛亥五月二十三日巳時,上御熙政堂。大王大妃殿垂簾,回還三使臣入侍時,右副承旨洪翼燮,假注書姜蘭馨,記注官玄基濬,別兼春秋鄭健朝,陳奏正使金景善,副使李圭祊,書狀官李升洙,以次進伏訖。上曰,史官分左右。
上在昌德宮。停常參·經筵。
政院啓曰,明日常參·經筵,取稟。傳曰,只晝講。
李孝淳啓曰,右承旨金在淸,今日不爲仕進,卽爲牌招,何如?傳曰,允。
以右承旨金在淸牌不進罷職傳旨,傳曰,只推。
政院啓曰,領議政權敦仁,又使錄事,來納命召,何以爲之?敢稟。傳曰,還傳命召。
政院啓曰,因禮曹單子,明日大王大妃殿加上尊號,王大妃殿加上尊號,孝顯王后追上徽號,大妃殿上尊號議定時,原任大臣,九卿館閣堂上,六曹參判,三司長官,當爲進參,竝待開門命招,何如?傳曰,允。
傳曰,前諭已悉予意,而都憲疏中事,設有之,此非推上之事,在卿休休之量,當務盡自重之道,使朝體不至墮損,而徐論其本事之如何而已。今此逆出,實是意慮之外也。況議號涓吉,只隔一日,此莫重莫大之事也。廟祧當否之議,亦不容曠日虛徐,則卿於此,安得以似此微細之事,爲自引之計乎?望勿過執,趁速還第事,遣承旨傳諭于領議政,仍與偕來。
傳曰,偕來承旨,左承旨進去。
政院啓曰,行副提學徐戴淳,除拜後過三日不爲出肅,推考警責,仍卽牌招察任,何如?傳曰,允。
行左承旨李孝淳書啓,臣於本月二十四日巳時量,敬奉聖諭,馳往傳諭于領議政權敦仁所住處,則以爲,臣於縮伏俟勘之中,連伏奉恩諭,至以議號涓吉,廟祧收議,莫重莫大之事,不容虛徐,開釋備至。臣於是直欲鑽地以入而不可得也。夫人臣大罪,孰有過於濟己私無忌憚哉?濟己私負國也,無忌憚小人也。有一於此,尙不可貸,況兼有之乎?庶官犯此,亦不可貸,況名以大官乎?臣不忠無狀,罪積如許,竟陷於負國小人之科,業實自取,勘當適重,而金木不加,敦諭鄭重,是尤臣一刻不自安於覆載也。罪戾之蹤,不敢張皇,備例附奏,伏地戰懍,惟願速被嚴譴云矣。臣旣承偕來之命,故姑爲仍留之意,敢啓。傳曰,知道。
以陳奏正使以下別單,傳曰,正使金景善,副使李圭祊,書狀官李升洙,竝加資,任事譯官金相淳·方禹敍·李潤益,竝加資,其餘通事李垕等五人,寫字官畫員,竝令該院考例施賞,正副使軍官邊應圭等七人,竝考例施賞。
傳曰,留院上疏入之。
行副提學徐戴淳疏曰,伏以歲月流駛,孝定殿終祥,奄隔一旬,仰惟聖慕,益復如新。仍伏念臣本謏才蔑識,遭逢盛際,歷揚華膴,罔非僥濫,每一思惟,不覺神心慄,莫知措躬之所。今玆玉署除旨,尤萬萬非臣駑下,所可承當者。夫淸峻之選,館爲重,論思之任,長官居先,必也經術文章,優於華國,辭令風議,足以動人,輿論叶而儲望久,然後始乃擧而畀之,則名器從以不玷,館閣爲之增采。故雖在昔盛時,鴻匠宿儒之當是任者,無不逡巡却顧,莫或輕居,而況如臣鹵莽椎鈍,何可猥廁而冒據乎?臣少而失學,長益荒嬉,等閑文字之間,猶患短拙,經傳探賾之工,尤未窺測,顧何以處學士之首,橫經前席,裨補典學之聖工,夾贊皇猷,潤色聲明之休治乎?顧今材彦如林,不患無人,而乃以一介庸姿,苟然充數,物議之嗤點,固所自知,官方之壞損,已無可論,臣未敢知聖朝遴選之政,一何謬誤若是也?議號事重,職當備員,其在趨走之義,寧容駕屨之俟,而揆分量能,承膺無望。玆敢隨牌,陳章仰瀆。伏乞聖慈,俯垂鑑諒,仰稟東朝,將臣新授副提學之任,亟許鐫改,以安微分,不勝大願。臣旣不敢以見職自居,而區區憂愛之忱,有不能自已,謹此尾陳焉。近日臣僚之進言,莫不以勉聖學,爲第一義,而殿下輒皆嘉納而虛受之,趁日接晝,樂不爲疲,凡在瞻聆,孰不欽仰歡欣?臣於邇間,再侍講筵,親承玉音,開發蘊奧,詢諮詳悉,釋疑辨難,逈出尋常,緝熙光明之效,自當日新,無容復加陳勉,而臣愚微忱,竊以爲帝王之學,不止講習討論而已。必將驗諸日用事爲之間,行之政令施措之際,故古者聖賢之法言至論,則必欲闡其微而究其歸,歷代君臣之政謨治規,則必欲擇其善而戒其疵,一言一事,無不體於心見於行,然後方可謂講學之極致矣。伏惟殿下,以天縱之質,日就之工,凡於臨筵,講討之餘,必當提撕於燕閑幽獨之時,用力於外內交養之術,以至乎聖而益聖,新而又新,卽今日臣庶之所仰望於殿下者也。伏願聖明,勿謂陳腐,以人廢言,惟日孜孜,無時不勉,則厥修罔覺,左右逢源,太平萬世之基,允在於此。惟殿下懋哉懋哉?答曰,省疏具悉。卿其勿辭行公。尾附事,當體念矣。
辛亥五月二十四日巳時,上御熙政堂。召對入侍時,參贊官洪祐健,侍讀官姜㳣,檢討官曺錫輿,直閣鄭健朝,假注書姜蘭馨,記注官朴賢楷,記事官金龍翼,各持通鑑第四卷,以次進伏訖。上曰,史官分左右,仍開卷。㳣讀自京兆尹張敞,止以經術儒雅文之,仍釋義訖。奏曰,宣帝一聞張敞之諫,卽罷方士之待詔,與武帝之從田千秋之言相同,而武帝則到老始悔,宣帝則旋卽改悔,亦可謂賢矣。張敞之諫,眞得人臣事君之道,故史氏書而美之,又敍其京兆治行之善,其曰以經術儒雅文之者,尤重其務行敎化,不尙俗吏之刻明也。昔〈公〉孫弘輩,以經術潤色吏事,而天子器之,則儒雅之士,人主之所當崇用也。伏願懋哉?上曰,張敞此言甚善,斥遠方士之虛言,游心帝王之術者,眞正論也。㳣曰,聖敎切當矣。上曰,尙方待敎詔,何謂也?㳣曰,尙方非造器之所,卽主方藥者,而諸方士皆處於此,以待詔令也。缺㳣曰,王吉之言,本乎王道,宣帝之治於雜覇,故以爲迂闊,昔孟子以仁義之說,說之齊梁之君,而皆以爲迂遠而闊於事情,若以功利之心,聞仁義之說,則必謂之迂闊矣。上曰,不以正論聽之,故謂之迂闊矣。㳣曰,誠然矣。缺㳣曰,將有大將偏將之才,又有智將勇將之別,將才當取大將與智將矣。上曰,然矣。不有智謀之素定,而只思征戰,何以爲將乎?是故孔子責子路曰,必也好謀而成者,良由是也。㳣曰,誠如聖敎矣。且充國,非直有大將之才而已。若使爲相必有經遠之謨,故古人之論曰,使居相職,必過魏相輩,如充國者,可謂兼將相之才也。
上在昌德宮。只晝講。
藥房都提調朴永元,副提調金炳冀啓曰,伏未審日間,聖體,若何?寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿·大妃殿口傳問安。答曰,知道。
議號後,大殿·大王大妃殿·王大妃殿·大妃殿,藥房·內閣·政院·玉堂·朝廷二品以上口傳問安。答曰,知道。
政院啓曰,領議政權敦仁,又使錄事,來納命召,何以爲之?敢稟。傳曰,還傳命召。
政院啓曰,明日常參·經筵,取稟。傳曰,只晝講。
政院啓曰,備邊司郞廳來言,今日賓廳日次,而議號相値,不得來會云矣,敢啓。傳曰,知道。
傳曰,以諭以復,謂卿犁然,附牘之來,一向浼浼,卿於此,果有難强之義而然乎?特不過偶引事端,借此爲名,他姑勿論,議號是何等禮典,而卿以元輔,不欲進參,則決知其非卿本心,而以跡論之,卿宜有萬分惕若不能自已者,卿其諒之,毋使上下相持,徒損事體事,偕來承旨,更爲傳諭於領議政,期於偕來。
傳曰,領相入城早晚,令畿營知委撥馬,使之星火知入。
以承傳色口傳下敎曰,領相去就,姑未知,而議號事體重大,卽爲議定以入。
賓廳啓曰,臣等以議號事,來會賓廳矣。弘文提學李景在,令政院牌招,以爲進參之地,何如?傳曰,允。
賓廳,大王大妃殿加上尊號望正烈,王大妃殿加上尊號望宣敬,孝顯王后追上徽號望敬惠·靖順大妃殿上尊號望明憲。
政院啓曰,大王大妃殿加上尊號,王大妃殿加上尊號,孝顯王后追上徽號,大妃殿上尊號議號單子啓下矣。招致禮郞,傳授之意,敢啓。傳曰,知道。
又啓曰,因禮曹草記,今二十五日憲宗大王祔太廟,配享臣抄啓時,應參人員,令政院稟旨命招事,允下矣。時原任大臣·政府西壁,六曹參判以上,館閣堂上,三司長官,旣在闕中,使之進參會圈,何如?傳曰,待領相入來後擧行。
行左承旨李孝淳書啓,臣敬奉聖諭,馳往更爲傳諭于東部樊里契領議政權敦仁所住處,則以爲,臣泥首霣越之際,敦諭又下,以不參於議號之坐,辭旨截嚴,至有借此爲名,惕若不能自已之敎。夫議號,是何等莫大莫重之禮也?忝叨應參之員,周旋揄揚之列,人臣之至願大榮,而其不敢冒沒呈身者,亦有甚不得已也。今言出於臺閣,而所論列者,人臣之大罪也。本實縱曰微事,遣辭卽一彈文,名以臺言,論列如此,從他笑罵,放倒廉防,從古未之聞也。臣若借此事端,陽若自引,則是乃欺瞞君父之無狀小人也。以殿下聖鑑,何不諒臣至此也?擬於日間,冒入文字,仰請嚴譴云耳。臣旣承偕來之命,故姑爲仍留之意,敢啓。傳曰,知道。
以京畿監司洪祐喆狀啓,抱川縣民家失火事,傳曰,聞甚矜惻,元恤典外別加顧助,結構奠接之方,廟堂措辭分付。
弘文館啓曰,新除授應敎金翊鎭,副應敎尹行謨,校理李彙圭,副校理李承益,副修撰朴珪壽,卽爲牌招察任,何如?傳曰,允。
以副應敎尹行謨,校理李彙圭,副校理李承益牌不進罷職傳旨,傳曰,只推。
弘文提學李景在疏曰,伏以日月易駛,霜露屢嬗,孝定殿終祥,奄隔一旬,恭惟我殿下,我三殿靡逮之慟,益復如新。嗚呼,冥頑如臣,視息猶全,進取彌顯,今玆除旨,尤豈臣夢寐所及也?雖使古之鴻儒鉅匠,負需世之譽,抱華國之才者當之,擧皆逡巡却顧,以其遴選之綦重,地望之最峻,懸殊於他凡要膴去處故耳。念臣早竊倖第,蔑裂於功令之學,驟躐榮塗,暴棄於佔之工,始旣空疎,晚益荒抛,藏修游息,實愧古名碩課程,記誦考據,反爲鄕先生笑囮,況又貞痼之疾,時常沈綿,尋行數墨,屬之芭籬,每自循省,倥倥一沒字碑而已。向膺藝苑之命,不敢自附於崇讓之美,暫冒旋遞,尙切愧恧。矧玆考選之任,卽所謂知貢擧耳,資望則副貳文衡,職責則標準諸生,一或失其人,則世敎儒風,從以泮渙。夫以如臣無似,將何以塞一世之望,厭多士之心也?臣之立朝三十年餘,淸顯華膴,偏於一身,荷列聖之殊知,藉先祖之餘庥,滾到今日,涯分已過,中夜思惟,顔騂背汗,而有除輒膺,恬若無恥,誠以恩數不可孤,趨走以爲恭也。今玆尊崇議號之會,禮至重也,事至縟也。以臣匪據之任,獲忝與議之列,天牌臨召,義當蹶,而左右參倚,承當無望,不揆義分,略暴情實。伏乞聖明,特賜鑑諒,仰稟東朝,遞臣所帶之職,俾名器無褻,私分獲安焉。答曰,省疏具悉。卿其勿辭行公。
護軍申錫愚疏曰,伏以璿源殿增修告竣,憲宗大王御眞追奉禮成,吉日親祼,聖慕冞新,群工在位,愀然如見。臣適邇列從陞,瞻珠斗之穆穆,奉圭璋之峩峩,周旋於楹戺盥洗之間,有事爲榮,無勞可稱,謬恩混加,特授臣以嘉善之階,攀誥震駴,五官迷錯,禮所云得與於祭,有慶進爵,是豈爲酬賞從邁而設哉?爵賞者,所以擧才選德,程工計能也。弗稽乎實而苟充之,則名器玷,莫考其績而濫施之,則恩命褻,流品庶〈官〉,常尙不當僥濫於甄別之際。矧玆貳卿之秩,幾於周官之受服受器,一或輕畀,則溝中之斷,竝列泰畤之尊,竈下之焦,同諧淸廟之瑟,其泯棼淆雜,厚詒朝著之羞,諒非細憂。臣根單植弱,性鈍識謏,通籍數紀之間,騰翥而歷揚者,罔非不衷之服,則集木增懼,進竿匪望,今若諉以寵靈之可仗,趨走之爲恭,紫帒金鞓,呂鉅於華轂之上,人將艷臣以榮且侈乎,抑將議臣以汰且濫乎?四維之自放,而措一身於姍笑之囮,固臣自掇之患,而竝與礪世磨鈍之具,而從以壞焉,其有不瑕纇於懋官賞之政哉?況復簸糖於敍勞之地,寶瓠於秤物之際,尤非守拙安分者所敢承當也?歷日徊徨,參倚已審。玆敢控實陳籲,仰瀆崇嚴。伏乞聖慈,念濫竽之當斥,諒守株之莫回,仰稟東朝,亟收臣新授資級,俾公器重而賤分安焉。答曰,省疏具悉。卿其勿辭行公。
戶曹參判盧光斗疏曰,伏以臣以遐土蕞品,濫叨侍從,潢汚之水,願朝宗而每竭,駑蹇之步,希沃若而中疲,向於掌憲肅命之日,所進感慕類輯冊子,便一腐陳狂瞽之說,而特蒙慈聖殿下奬詡之隆,憲宗大王超授之恩,臣揆分惶恧,涓埃未報,弓釰遽墜,龍鬍莫攀,於戲之思,八域惟均,而如喪之痛,若偏臣身,何幸太母定策,神孫嗣位,於休我殿下,誕膺曆服,禎祥肹蠁,大橫庚庚,聖姿天縱,睿學日就,尙方進御,不過於常膳,則夏禹之菲飮食也,服玩纖巧,不留於耳目,則漢文之衣弋綈也。荒要之遠,媍孺之微,莫不贊仰欽誦,庶幾熙洽之治,指目可見,而窮蔀白屋之民,或不免於鶉鵠,荷鋤食力之家,或不給於糶糴,臣誠愚鹵顓蒙,不知其所以然也。或者殿下撝謙恭己之德,可以軼於先哲,而赫然更張之政,姑有難愼者存焉,仁民愛物之心,可以通於上天,而講求利病之道,姑有所俟者存焉,嚮道好學之誠,可以比於古聖,而求端用力之方,姑有端詳者存焉,取人爲善之心,可以及於大舜,而廣開言路之策,姑有未遑者存焉,師師之僚,蚩蚩之氓,不能奉承而然耶?更張之政,不必事事而釐之,件件而革之,祖宗朝立法爲治之道,可謂盡善矣,又盡美矣,而昇平日久,文治日盛,法浸久而弊生,俗浸渝而僞滋,科條漸密,名色漸繁,或文具而失本事者有之,虛名而無實效者有之,若取國家掌故練達治體之人,沿洄典章之源流,窮究官職之因革,就其弊者而去之,就其善者而復之,則更張之政,恐莫先於此也。生民之利病,誠非臣愚,所敢臚陳,而貪墨之官,屛黜而禁抑,循良之吏,褒賞而奬用,則億兆之膏血,粒米之辛苦,庶不爲飛閣便房聲妓曲宴之費也。白地之徵稅,詳覈而蠲免,黃白之徵布,矜憐而釐正,則孤兒寡婦疲癃顚連之民,庶幾涵濡於雨露之中矣。利病之講求,恐無大於此也。求端用力之方,不必硏尋乎文辭之間,商略乎訓詁之義也。萬化之原,在於人君之一心,心學之明不明,國家之治不治係焉。心學之要,亦惟曰居敬而窮理而已。此曲禮所以無不敬,爲一篇之首,而無逸所以敬作所,爲一篇之關鍵也。大學所以格致,爲治平之本也。丙枕乙夜之中,不忘乎主一無適之工,廣廈細氈之上,每求乎勿忘勿助之學,以至直內方外,上達天德,則一日萬機之際,觸事而無蔽,注措施爲之地,廓然而大公,堯·舜精一心法,可以穆然神會於淵衷睿念之中矣。求端用力之方,恐不外於此也。言路之廣,自古明主之所急者也。蓋耳目聰明,聖凡同然,而聖之所以爲聖者,以其博採群言,集衆人之聰明,爲一己之聰明也。凡之所以爲凡者,以其無虛受之量,而其所謂聰明者,不過乎一己耳目之所及而已。古之帝王,孰不欲言路之廣,而讜辭直言,鮮有聞焉者,以不思利病之方,而厭毒藥之苦口,不思利行之道,而忌忠言之逆耳,雷霆以震之,鈇鉞以威之,則士將杜口結舌,如金人之三緘,孰肯敢諫而進忠哉?若能誠以求之,優而容之,使其言可採,則不惟嘉納而已,拔擢而崇用之。雖使其言無可採,亦能納汚而藏疾,不至於罪之,則言路之不廣,非所憂矣。伏惟殿下,知周萬物,道侔造化,治亂之理,度數之微,天地之大物類之繁,無不包括心府之內,循環目圍之中,臣愚愛自切瀆天聽者,蓋亦獻芹負暄之遺也。臣今犬馬之齒,已八十矣。老繆聾聵,疾病相尋,後添必劇,前添後差,不及前差,帶圍常應,移孔握臂,每減半分,雖處閑曠之地,不堪睡睡昏昏,而秋鷰將辭,必徘徊於大廈,老馬臨歸,將顧步于華軒,但願復入輦轂之下,仰瞻日月之光,粗伸義分,不意草野之蹤,遽霑地部除名,臣闔門感祝,圖報無地,臣癃癈狀,如右所陳,況地部之職,卽財賦之所管,除非才兼數器者,不足以勝其任。至如臣駑劣老耄,其何以不至於曠職而瘝官乎?千里舁歸,氣息支綴,萬無再詣脩門之望,不得已縣道封章。伏乞亟賜鐫改,以安微分,則臣之餘年無幾,而感結圖報之心,當不與臣身俱化。答曰,省疏具悉。本職已遞差矣。所陳之言,寔出忠愛,深用嘉尙,內下表裏一端賜給。
辛亥五月二十五日卯時,上御熙政堂。藥房入診入侍時,都提調朴永元,副提調金炳冀,假注書姜蘭馨,記注官羅時鏞,別兼春秋鄭健朝,直閣鄭健朝以次進伏。醫官鄭有曾·金珪·金有鼎·李鎭夏,進伏楹外訖。上曰,史官分左右。永元各殿問候訖,仍奏曰,醫官待令,使之入診乎?上可之。珪等以次診候,退伏楹外訖。永元曰,脈候奏之。珪等奏曰,脈候左右三部調均矣。永元曰,近日朝夕異候,閭巷或有感氣云,節宣之方,伏望加意焉。缺。
辛亥五月二十五日午時,上御熙政堂。晝講入侍時,同知事金在田,特進官金萬根,參贊官李寅夔,侍讀官姜㳣,檢討官曺錫輿,假注書姜蘭馨,記注官羅時鏞,別兼春秋鄭健朝,各持論語第三卷,以次進伏,武臣李容熙進伏楹外訖。上曰,史官分左右。上誦前受音一遍訖,仍開卷。㳣讀自子曰天生德於予,止知之次也,仍釋義訖。奏曰,自聖人至有恒,孔子論人有四等,而順數其人品之不齊也。然爲學而必至於聖人,亦自有恒而始矣。聖與君子,以學而言之,善與有恒,以質而言之,苟無其恒,何以至聖乎?恒性與恒心,俱載於商書·鄒經,久於其道,天下化成,垂訓於恒卦之義,不恒其德,其能有成者鮮矣。進德之道,惟在於講學,講學之道,在於有恒,若以終始而論之,則課日御筵,無所作輟,是謂有恒也。若以召接之間言之,則誠心討論,勿示少惰之容,是謂有恒也。若以誦讀時言之,雖一遍之頃,無或少有放過之意,是謂有恒也。克念恒久之道,以至堯·舜之聖,是臣區區之望也。上曰,向魋,何謂桓魋也?㳣曰,其先出於桓公,故亦稱桓氏也。上曰,何爲欲害孔子也?㳣曰,小人每欲害君子,故見孔子之習禮,而拔其樹,欲害之也。上曰,二三子,謂諸弟子乎?㳣曰,然矣。忠信,誠實之謂也。誠實則有恒,故訓詁亦以見定志確爲解,忠信與有恒,實無二致也。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
大王大妃殿傳曰,外道雨水,聞頗霑霔,都下近畿亢旱,今夏至已過,今年節序,比常年雖云稍晩,渴悶之極,寢食靡甘,祈雨祭不卜日設行事,知委該曹。
傳曰,昨日大臣敦諭中陽若之陽字,以惕字頒布。
傳曰,公事誤傳之當該中官,令該府拿處。
洪翼燮啓曰,明日傳香,禮房承旨當爲齋宿。右承旨金在淸,所當牌招,而拘於廳規,不得請牌,何以爲之?敢稟。傳曰,牌招。
政院啓曰,領議政權敦仁,又使錄事,來納命召,何以爲之?敢稟。傳曰,還傳命召。
又啓曰,明日祈雨祭齋戒相値,視事頉稟之意,敢啓。傳曰,知道。
傳曰,發遣吏郞,諸執事淸齋與否,摘奸以來。
傳曰,承旨有闕之代,前望單子入之。
承旨前望單子入之,沈敦永落點。
傳曰,吏曹參議有闕之代,政官牌招開政。
政院啓曰,新除授承旨沈敦永,方在罷散中,以前任慶州府尹,亦在解由未出中,何以爲之?敢稟。傳曰,敍用勿拘。
又啓曰,行吏曹判書李嘉愚,參判洪鍾英牌不進推考傳旨,今方捧入,而開政命下之後,如是違牌,事甚未安。參議未差,判書參判,竝更牌招,何如?傳曰,允。
有政。吏曹判書李嘉愚,參判洪鍾英進。政事冊無以李容直爲副校理,李圭祊爲知經筵,李寅臯爲吏曹參議。
守判府事金景善今加正憲,護軍李圭祊今加資憲,司果李升洙今超通政,已上加資事承傳。
兵批,守判府事金景善,依定式減下。
傳曰,摠裁官有闕之代,前望單子入之。
摠裁官前望單子入之,左議政金興根落點。
禮曹啓曰,禫後,自上所御衮龍袍·冕服·絳紗袍,令尙衣院預爲織造,輦輿繖扇儀仗等物,令各該司預爲造備,何如?傳曰,允。
禮曹,初次祈雨祭不卜日,今五月二十八日,三角山·木覓山·漢江,遣堂下三品官,虔誠設行,何如?啓,依所啓施行。
弘文館啓曰,副應敎尹行謨,校理李彙圭,副校理李承益,旣有只推之命,竝卽牌招察任,何如?傳曰,允。
兵曹啓曰,考見諸道今春官鎭門聚點狀啓,則黃海兵使南錫圭狀啓中,道內各邑鎭軍兵聚點時,所已鎭器械破傷,老弱苟充,間或有之云矣。官鎭門聚點,旣係詰戒之政,軍器什物,乃是陰雨之備,則常時不能檢飭,亦不修改,致有此執頉之擧,其在戎政,誠甚疎忽,執頉當該鎭邊將,推考警責,何如?傳曰,允。
摠戎廳啓曰,本廳哨官姜德聖·李廷賢,巡山之際,事多不審,爲先汰去之意,敢啓。傳曰,知道。
承文院官員,以都提調意啓曰,陳奏兼謝恩使回便,有陳奏準請事,方物移準事,使臣賜食事,漂民出送事矣。以前頭使行另伸謝悃之意,依例撰出先通咨文,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
義禁府啓目,潭陽府使朴承圭,興陽前縣監李綺年等原情云云。傳旨內辭緣,泛稱遲晩,刑推得情,何如?啓,除刑推,議處爲良如敎。
又啓目粘連,向前具春喜亦,免稅之稱以補弊,旣非正支,災結之不爲盡俵,餘歸私用,重勘難免,以此照律,何如?啓,依允。
又啓目粘連,向前權應駿亦,營耗之不從石,山米之不以錢,猶屬細故,至於營作錢事,參以囚供,非無可據,揆諸法例,有難全恕。以此照律,何如?啓,依允。
又啓目粘連,向前權聖根亦,鄕帖爛賣,民錢勒貸,旣係不法,至若軍器修報,瞞報兵營,究其所犯,難以容貸,以此照律,何如?啓,依允。
又啓目粘連,向前承鎭泰亦,驛馬本價外加捧,已是不法,驛屬之非理索賂,亦甚無廉,焉逭重勘?以此照律,何如?啓,依允。
判府事金道喜箚曰,伏以臣忝叨史局摠裁之任,已閱朔于玆矣。終事之地,非不願殫竭自效,而第其編摩時淹,讐校務殷,以臣昏聵,實難句攝。況臣癃痼,重以暑感,短氣失音,眩瞀冞甚,日前暫進,歸更越添,昨又力疾赴公,諸症倍劇,落席涔涔,不省四到。此時史銜之虛縻,一時爲悶。玆敢不避猥屑,具箚以聞。伏願仰稟東朝,亟遞臣實錄摠裁之任焉。答曰,省箚具悉卿懇。愼節奉慮,摠裁之任,今姑勉副,卿其安心調理。仍傳曰,此批答,遣史官傳諭。
行兵曹判書徐箕淳疏曰,伏以臣病旣沈劇,勢難强策,迺於日前,猥暴衷悃,庶幾慈覆之天,特垂生成之澤,及伏奉批旨下者,職名則諭之以不可輕遞,病情則許之以調理行公,不惟兪音之是靳,反邀寵眷之冞隆。臣於是,惶蹙轉深,繼之以愕然失圖,歷屢日而不能自已也。第臣狗馬之疾,轉成危篤之形,源委旣深,眞元大竭,陽脫津枯,虛不受補,醫技已殫,藥路都窮,將息多日,寸效未見,自念病情,萬無時日以瘳之望,而因循荏苒,惟事尸居,實非賤分所敢出也。冒昧申籲,冀蒙體諒之恩,連値齋日,呈徹無路,議號成命,迺在此際,臣職在九卿之列,偃便違傲,義分是怵,擔舁隨牌,努力進參,强所難强,病形倍肆,寒疾外冒,積聚內攻,渾身生粟,戰汗無常,四肢俱麻,運動無由,痰火之挾發,眠食全却,眩瞀之迭作,精神莫收。凡係人事,全不省記,以若奄奄將盡之狀,彈束奔走,有非可論,況此本兵重任,素非閑司之可比,百凡酬應,擧是目下之當務,其非如臣淹病者,所可暫時虛縻而徒抱其名也審矣。至於周衛之嚴重,緣臣而解弛,簿領之繁委,緣臣而留滯,京察前例務,亦將緣臣而停閣,遂使中權要劇之地,直爲臣養病之所而止,臣罪至此,尤無所逃矣。今使臣貪戀淟涊,苟冒而不去,則畢竟僨敗,可立而俟,雖以我殿下體物之仁,亦難每每而曲宥之矣。此臣所以洊控疾聲之呼,寧犯屢瀆之誅,而不敢爲自止之計者也。伏惟聖明,天地父母,有隱必達,無願不遂。玆敢披瀝肝膽,仰瀆崇嚴。伏望聖慈,諒臣疾痛之懇,察臣窮蹙之狀,仰稟東朝,將臣見帶職名,劃賜鐫免,無使重務久曠,亦使臣少延殘喘,安意調治,復尋生路,臣不勝千萬幸甚。答曰,省疏具悉。宿衛但使嚴束而已,又何稱疾?卿其勿辭行公。
吏曹參議曺雲承疏曰,伏以臣於前後居官,惟趨走爲恭,未敢爲規避占便之計,而昨冬三銓之復授也,臣適病委床笫,蠢動無路,未謝恩命,陳籲蒙遞,且惶且感,得以調病,至今春而幸尋生路,春曹恩誥,選部特點,課月聯翩,有若非臣莫可者然,寵光所被,瞻聆俱聳。臣於是職,已三叨矣。力疾出膺,亦有月矣。今何敢更圖祈免,而第臣自重病之後,眞元大下,未及蘇健,時候多乖,重添毒感,胸膈痞悶,而食飮全却,頭目眩暈,而彈束無望,間者一再趨班,幾乎顚仆,目下澌憊,不可以幾日調息,復作完人,則此時此職,尤爲臣添病之端,與其虛縻,徒貽瘝曠之譏,曷若冒籲,早被瀆擾之罪也哉?玆敢悉暴衷情,仰冀㦖覆之天。伏乞聖明,諒臣病之不可强策,念銓地之不可久曠,仰稟東朝,亟遞臣所帶之職,不勝至願。省疏省悉。所請依施。
副校理李承益疏,伏以臣以器則瓠落也,以知則茅塞也。本不堪備數於任使之末,而向於湖南,猥膺按廉之命,職事未免於僨誤,委簡竟底於孤負,憂悸猶深,郵罰是俟,玉署前望,遽蒙特點,固當感激恩造,蹶趨肅,粗伸逖違之忱,而第臣復命之後,前後守宰之被臣論列者,對吏供納,不計本事之虛實,輒肆誶詈之交加,是不過指斥臣身,冀有自明之道,則臣不欲費辭覼縷,以傷事面。至如龍潭前前倅金近喜之爰辭,有曰鄭光烈·韓泰元兩人處割量偸結贖,合八百兩,報營收贖,又曰其時監司,卽繡衣之親叔,則此可爲證,雖緣自急於分疏,遣辭之不審,胡至此極也?大抵毋論吏民,苟有偸結,則報營正罪可也,按簿還徵可也,而謂有偸竊之罪,混擬鍰贖之律者,果何所據也?今臣所論,專在於勒徵之非法,用下之不明,則何不就此明辨,而攙入報營之說,粧出拶逼之計耶?設或果如其言,眞有報營,指叔證姪,實關倫紀,又況事實之有爽,而贖律之無當者耶?只緣臣行己無素,不能見重於世,侵犯至及於猶父,顧臣之受人輕蔑,雖不足恤,豈意街巷反詈之習,迺發於同朝相敬之地耶?臣於是,滿心慙痛,無地自容,實無以抗顔出入於橫經之列。且臣夙嬰貞疾,新經遠役,水土之不伏,而榮衛自鑠,風痰之闖發,而神精全耗,雖或强就朝列,塊然若土偶木梗,則夫安可責筋力而備顧問耶?論其情則如彼,語其病則如此,敢違牌召,據實鳴籲。伏乞聖慈,俯垂諒察,仰稟東朝,亟遞臣職,俾風敎正而私分安焉。臣竊伏覩殿下,日御法筵,召接講官,諮詢不厭,酬酢如響,遠近傳聞,莫不攢頌。然而爲學之要,莫切於體驗,苟無體之實,而徒循章句之末,則雖日開邇英之講,日誦程·朱之書,止爲觀聽之美,而不見資益之效矣。是以宋臣楊時之言曰,以身體之,以事驗之,一語一事,無一不出於此,然後始得讀書之力。今殿下以是省察,以是踐行,聞一善言,必檃括於今,行一難事,必矩絜於古,究之方策之上,措諸事爲之間,以之觀理,無所往而不通,以之接物,無所處而不當,則聖學自臻於高明,治道自躋於休熙矣。臣嘗欲以此一陳於經幄之前,今於丐免之章,不避踰分之愧,敢將前修之格論,庸備今日之柯則,惟聖明,恕其僭而納其愚焉。省疏具悉。爰辭實是常情之外,何足多辯?勉學事,當體念矣。爾其勿辭察職。
辛亥五月二十六日午時,上御熙政堂。晝講入侍時,同知事成原默,特進官李明迪,參贊官洪翼燮,侍讀官姜㳣,檢討官朴珪壽,假注書姜蘭馨,記注官玄基濬,別兼春秋鄭健朝,各持論語第三卷,以次進伏,武臣任泰錫,進伏楹外訖。上曰,史官分左右。仍開卷。㳣讀自互鄕難與言,止後和之,仍釋義訖。奏曰,仁爲心之德,而不知近在吾心,則必以爲高遠難行,此所以明其不遠,而我者,非聖人之自道也,卽指欲仁者而言也。才收其心,此仁便在,故曰一日克己復禮,天下歸仁,又曰爲仁由己矣。且歌者,發於咨嗟詠嘆,得其性情之正,先王之以是敎人者,欲其感發其良心,而程子亦別作詩·先敎歌舞者,良有以也。孟子雖曰,今之樂由古之樂,其實今樂古樂,何可同也?先王之正音,所當好也,後世之淫聲,所當遠也。孔子亦嘗聞齊韶而放鄭聲矣。後人若不知聖人之所好,是雅頌之正,而乃以淫靡之樂,日奏於前曰,我亦學聖人之和歌,則嗜音蕩心,誠非細故也。況帝王之道,尤與匹庶有異?伏願殿下,法虞舜南風之歌,體周王發政之仁,是臣區區之望也。上曰,何故稱孟子也?㳣曰,婦人稱姓,而若曰孟姬,則無以諱同姓,故以宋女子姓稱之也。上曰,唯字,何義?㳣曰,集註謂有闕文,且云全無意矣。
上在昌德宮。停常參·經筵。
政院啓曰,明日常參·經筵,取稟。傳曰,只晝講。
金在淸啓曰,左副承旨洪祐健,今日不爲仕進,卽爲牌招,何如?傳曰,允。
傳曰,禮房承旨,馳詣受香諸處,奉審摘奸以來。
政院啓曰,領議政權敦仁,又使錄事,來納命召,何以爲之?敢稟。傳曰,還傳命召。
吏曹啓曰,譯官金相淳加資事,命下矣。本資乃是崇祿,今無可加之資,何以爲之?敢稟。傳曰,令該院,從自願施賞,俾有實效。
傳曰,予所以倚毗,而卿所以鞠瘁者,顧何如也,而今因微細之事,使卿釋重負而就休閑焉,則是敲撼大臣之計,得遂於下,而禮遇勉留之勤,不由於予矣。寧有是理哉?顧今配享議定,將有待於卿,遇旱警省,將有諮於卿,而況又此時何時也?國祥只隔幾日,若初之慟,無有中外大小之別,卿何忍坐曠班行,莫伸慨廓之忱乎?惟義所在,他不暇顧,卽古人所訓也,而卿則初無暇顧之義諦乎?言之至此,卿宜有犁然沕然而裁之者矣。仍傳曰,此敦諭,偕來承旨,傳諭于領議政,期於偕來。
行左承旨李孝淳書啓,臣敬奉聖諭,馳往更爲傳諭于領議政權敦仁所住處,則以爲,臣奉批旨,誨責備至,惶霣縮伏,若窮無歸,卽又近侍,誕宣別諭,十行恩言,如慈父之牖迷子,伏讀未半,涕淚交逬。竊伏念臣冒據匪據,辜負良深,臣罪臣知,何憾於人?責明恕昏,非臣所敢出,而臺言旣發,醜厲掀露,則臣縱無恥,亦何敢以仰藉鴻庇,倖免當律,爲一刻自安哉?寧甘逋傲之誅,不爲蠢動之計者,臣之情,亦窮且戚矣。第今辭敎,鄭重懇惻,固非臣所可承聞,況國祥只隔以下一節,臣亦彝性所具,至慟如新,顧何忍自恤私義,不思所以顚倒承命哉?適苦宿病,當一兩日調治還京第,恭俟嚴勘,而近侍之多日相守,事體尤爲悚悶,先卽召還云矣。臣旣承期於偕來之命,故姑爲仍留之意,敢啓。傳曰,知道。
傳曰,偕來承旨還入。
傳曰,附復之至,幡然有感回之意,夙夜耿耿之餘,國事幸甚,偕來承旨,使之召還,卿其安心調攝,竢間還第事,遣史官傳諭于領議政。
領議政權敦仁疏曰,伏以臣辜戾深而恩借愈隆,疵類衆而庇遇彌溥,叨忝玆官,積歲年,尙不至於大敗衊而極顚躓,皆造化耳。寵祿之居,心常若驚,殃咎之召,理必無幸,前憲長之疏出,而本實則不過擧一微事,藉使臣眞有是也。句斷臣罪,此九牛一毛爾,在臣固厚幸也。然而辭理之嚴厲,卽便彈人之急書,張皇臚列,未暇自恤,其曰濟其私,曰無忌憚,乃背公負國之一小人也。名以大官,而有背公負國小人者,朝家當置何辟?殿下縱以不自重責勉臣,其官則臺官,其言則臺言,所論刺,又卽人臣之不容逭,臣若處以自重,從他笑罵,眞個小人之無忌憚,將如公議何?殿下又責臣之不疏列本事,夫旣彼所推上者,爲非是,則臣之疏列,獨非效尤乎?臣苟無瘢可洗,無瑕可摘人之爲言,胡至於此?臣雖鄙下,與人齒頰較挈,亦所不忍爲也。乃殿下,但爲本事之甚微也,諭臣以無所難强,督臣以卽膺明命,人言之可畏,不直在於本事之輕重鉅細,則今使臣,必强於必難强之義,而唯顚例趨走是恭,得非處臣於四維之外者乎?臣身昌披,縱未暇顧,獨不有歉於我殿下禮使之道哉?屢奉嚴命,泯不蠢動,莫重典禮,敢事逋傲,有臣如此,生不如死,情窮勢迫,拚棄廉義,瀝血控籲,冒昧至此。伏乞聖慈,仰稟東朝,下臣司敗,勘以當律,以謝人言,以爲爲人臣孤恩負國者戒焉。答曰,省疏具悉卿懇。責人如恕己,天下無可怒之事,而況前都憲疏,實實爲老妄所致,則以卿休休之量,固宜一言釋憾,而反復深引,罔念體國之重,棲屑郊坰,萬萬非良圖也。竊爲卿慨咄,望卿更勿堅執,幡然還第,以理廟務。仍傳曰,此批答,偕來承旨,傳諭于領議政。
辛亥五月二十七日戌時,上御熙政堂。召對入侍時,參贊官沈敦永,侍讀官李彙圭,檢討官朴珪壽,直閣鄭健朝,假注書孟道植,記事官金龍翼,記注官朴賢楷,各持通鑑第三卷,以次進伏訖。上曰,史官分左右。
上在昌德宮。只晝講。
李孝淳啓曰,右承旨金在淸,今日不爲仕進,卽爲牌招,何如?傳曰,允。
以右承旨金在淸牌不進罷職傳旨,傳曰,只推。
李孝淳啓曰,明日傳香,禮房承旨當爲齋宿。右承旨金在淸,旣有只推之命,卽爲牌招,何如?傳曰,允。
以中官宋喜哲囚單子,傳曰,飭已施矣,分揀放送。
傳曰,右副承旨許遞,前望單子入之。
承旨前望單子入之,李完載落點。
政院啓曰,恩彦君內外祠版,致祭事,命下矣。何正卿進去乎?敢稟。傳曰,上護軍尹定鉉進去。
傳曰,未下直受由上京守令,竝令該曹催促,不多〈日〉內下送。
弘文館啓曰,新除授副校理李容直,卽爲牌招察任,何如?傳曰,允。
政院啓曰,自明日,縕繹間視事頉稟之意,敢啓。傳曰,知道。
義禁府啓目粘連,向前朴承圭·李綺年亦,朴承圭段,私債之混錄還簿,面吏之許多防結,不能糾察,已極疎虞,至於還錢推移,繡啓雖以猾胥得志爲辭,身爲官長,焉可無罪?李綺年段,還米之作錢挪移,民錢之收斂乾沒,官需米價之加捧,吏鄕任賂之督納,俱係不法,罪難容貸。竝只以此照律,何如?啓依允。
義禁府照目粘連,通津前前府使具春喜矣本府議啓內,免稅之稱以補弊,旣非正支,災結之不爲盡俵,餘歸私用,經法莫嚴,重勘難免。以此照律罪,杖一百收贖,告身盡行追奪,流三千里定配,三年禁錮,私罪。奉敎依允爲旀,功議各減一等爲良如敎。
又照目粘連,洪原前縣監權聖根矣本府議啓內,鄕帖爛賣,民錢勒貸,旣係不法,至若軍器修補,瞞報兵營,究其所犯,難以容貸。以此照律罪,杖八十徒二年定配,以喪後勘斷,依法典收贖,只告身盡行追奪,私罪。奉敎依允爲旀,功減一等爲良如敎。
又照目粘連,玉果縣監權應駿矣本府議啓內,營耗之不從石,山米之不以錢,猶屬細故,至於營作錢事,參以囚供,非無可據,揆諸法例,有難全恕。以此照律罪,笞五十收贖,解見任別敍,私罪。奉敎依允爲旀,功減一等爲良如敎。
又照目粘連,獒樹前察訪承鎭泰矣本府議啓內,驛馬之本價外加捧,已是不法,驛屬之非理而索賂,亦甚無廉,由前由後,焉逭當勘?以此照律罪,杖一百收贖,告身盡行追奪,流二千里定配,私罪。奉敎依允。
又照目粘連,潭陽府使朴承圭,興陽前縣監李綺年等矣本府議啓內,朴承圭段,私債之混錄還簿,面吏之許多防結,不能糾察,已極疎虞,至於還錢推移,繡啓雖以猾胥得志爲辭,身爲官長,焉可無罪?李綺年段,還米之作錢挪移,民錢之收斂乾沒,官需米價之加捧,吏鄕任賂之督納,俱係不法,罪難容貸。竝只以此照律罪,朴承圭杖一百收贖,告身盡行追奪,李綺年杖一百收贖,告身盡行追奪,流三千里定配,竝只私罪。奉敎依允爲旀,承圭功議各減一等,綺年功減一等爲良如敎。
上護軍李憲球疏曰,伏以日月不淹,孝定殿祥事只隔〈一旬〉,聖慕靡及,益復如初,際玆尊崇之盛禮將擧,揄揚之懿稱載定,宸孝愈隆,忭祝交至。仍念臣年至病癃,直一視蔭之喘耳,鍾鳴漏盡,冥行不息,其爲有識所憂慨也,固已久矣。而畢竟評刺之言,出於久要之地,蓋其結識最深也,故責備也厚,相恃最切也,故致憾也偏。以一篇而論之,有若過去句語,而以本事而究之,自有歸屬去處,旣曰事面事體之不顧,又曰雖非己意,又曰予奪人官爵。夫爲銓官,而事面事體之不之顧焉,則是縱恣也,非己意而惟人是詢,則是牛之穿而馬之絡也,予奪之惟意所欲,則是手握王爵,鬻勢而巿權也。爲人臣而有一於此,合置何辟?臣若呶呶爲辨於本事始末,非但反有損於朝廷相敬之風,亦非臣寧人無我之義,而第臣雖無狀,到今耄聵之齡,有何營求,奉令於人,承敎於人,猶恐不及,顚倒昌披,而莫之自恤也哉?然則權中本甄復之不以循私,責之於臣,而必遷就其說,歸之於不由己意,曲從他囑云者,豈不如是則不足以快其心而然耶?此臣所以究其說而不得也。況鄭時浚之當初呈遞委折,非臣所知,而臣則有其窠而塡其代而已。若如言者之言,則必力拒其遞單,曠時閱月,無所究竟,然後始乃爲識銓務主己見,不予不奪之人乎?然此非逐條辨明之事也。所自悼者,由臣行己無素,不能見孚於人,致使垂四十年過從親厚之誼,有此白頭如新之歎,此臣所以反躬騂恧,無面可顯也。況其臚列句斷,無往非大罪戾大辜負也,臣雖欲厚自援恕,其可得乎?歷日思惟,惶蹙靡措,用敢冒悚陳暴,以效自劾之義。伏乞聖明,仰稟東朝,下臣司敗,蔽以當勘之律,千萬幸甚。答曰,省疏具悉。睢盱之場,一毁一譽,從古皆然,何引之有?
大護軍李圭祊疏曰,伏以居諸流邁,孝定殿祥期,只隔一旬,伏惟聖慕皇皇,益復如新。伏念臣才猷淺短,稟質庸愚,其於百執事之末,有不堪承當,況專對之重任者乎?嚮因陳奏之行,猥膺副价之命,雖衰疾在身,而不敢控免,卽以往役義重故耳。幸賴天鑑孔昭,聖孝有光,使事順成,神人胥悅,伏不勝懽欣慶忭之至,如臣無似,有何微勩於其間者哉?千萬不自意,資憲陞階之恩典,遽下於返命之日,臣誠惝惶悸恐,歷屢日而莫省攸措。臣通籍從事,凡二十有九年矣。荷四朝幈幪之恩,沐一天雨露之澤,亨衢穩步,滾到宰列,世所稱華貫美選,颺歷殆遍,感激圖報,彝性之所同,而秪緣臣庸庸陸陸,最居人下,本末畢露,聖鑑悉燭,未知有甚可取,授之以八座之列,若是之不可難愼也。夫正卿崇秩也,序於三公之下,周禮六官之長,漢制尙書之職,實於是昉焉,固非尋常官職所可人人而輕授也明矣。今若以臣一使价之勞,濫加酬賞之典,有若儻來者然,則臣之廉隅,固不足恤,而其於貽笑四方何哉?倚衡已熟,循墻是急,玆敢猥暴衷懇,仰瀆崇嚴。伏乞聖慈,俯賜鑑諒,仰稟東朝,將臣新授資級,亟命收還,使名器無濫,私分可安。答曰,省疏具悉。卿其勿辭行公。
辛亥五月二十八日午時,上御熙政堂。晝講入侍時,特進官李根友,同知事金在田,參贊官洪祐健,侍讀官李彙圭,檢討官朴珪壽,假注書孟道植,記事官金龍翼,別兼春秋鄭健朝,各持論語第三卷,以次進伏,武臣沈樂承進伏楹外訖。上曰,史官分左右。
上在昌德宮。停常參·經筵。
自未時至人定,灑雨下雨,測雨器水深五分。
藥房提調李景在,副提調金炳冀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
金炳冀啓曰,右副承旨李完載,今日不爲仕進,卽爲牌招,何如?傳曰,允。
以右副承旨李完載牌不進罷職傳旨,傳曰,只推。
政院啓曰,備邊司郞廳來言,今日賓廳日次,而孝定殿朔祭齋戒相値,不得來會云矣。敢啓。傳曰,知道。
金炳冀啓曰,今日齋宿,承旨當爲備員,而右副承旨李完載,旣有只推之命,更爲牌招,何如?傳曰,允。
以右副承旨李完載再牌不進罷職傳旨,傳曰,只推。
傳曰,禮房承旨,馳詣宗廟·徽定殿·景慕宮,奉審摘奸以來。
傳曰,發遣吏郞,諸執事淸齋與否,摘奸以來。
傳曰,明日晝茶禮,當自內親行矣,百官入參。
政院啓曰,憲宗大王祔太廟時,配享臣抄啓,待領相入來後擧行事,命下矣。領相今已入來,時原任大臣,待開門命招,應參人員一體牌招,何如?傳曰,允。
義禁府啓曰,時囚罪人具春喜,杖一百流三千里定配照律公事,判付內依允,而功議各減一等事,命下矣。具春喜功議各減,杖九十收贖,告身盡行追奪,江原道楊口縣含春驛,徒二年半定配,又三年禁錮,而以議啓內辭意,具罪目,依例發遣府書吏,押送于配所,何如?傳曰,允。
又啓曰,時囚罪人承鎭泰,杖一百流二千里定配照律公事,判付內依允矣。承鎭泰杖一百收贖,告身盡行追奪,平安道三和府流二千里定配,而以議啓內辭意,具罪目,依例發遣府羅將,押送于配所,何如?傳曰,允。
又啓曰,時囚罪人李綺年,杖一百流三千里定配照律公事,判付內依允,功減一等事,命下矣。李綺年功減,杖一百收贖,告身盡行追奪,黃海道遂安郡位羅驛,徒二年定配,而以議啓內辭意,具罪目,依例發遣府羅將,押送于配所,何如?傳曰,允。
吏曹啓曰,江東縣監李秉文,以其親病沈重,不得下去云,改差。求禮縣監李啓純,身病猝重,不得下去云,罷黜,何如?傳曰,允。
政院啓曰,吏曹郞廳來言,守令有闕,政事,取稟。傳曰,當日爲之。
又啓曰,卽者吏曹郞廳來言,政事當日爲之事命下,而行判書李嘉愚,參判洪鍾英,參議李寅皐,俱以病不來,不得開政云,竝卽牌招,何如?傳曰,允。
以吏曹參議李寅皐牌不進罷職傳旨,傳曰,只推。
有政。吏批,政事無以金建銖爲金海府使,柳相杓爲求禮縣監,朴商壽爲江東縣令。贈吏參李一榮贈吏判例兼,知經筵李圭祊考。
禮曹,再次祈雨祭不卜日,來六月初二日龍山江楮子島,依例遣從二品,虔誠設行,何如?啓,依所啓施行爲良如敎。
都摠府啓曰,今日入直內三廳·武兼·禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
刑曹啓曰,敺打掖隷趙命乭,與被打別監高允基,頭質嚴査,則爭詰始由於允基,而事端微細,鬪鬨竟起於命乭,而宿憾未已,乃於要狹之路,恣行亂打之擧,頭面俱破,傷痕深重。渠以宮奴,敺打別監,若是無難者,揆以紀綱,萬萬痛駭。且敺打之際,必有同黨,而敢於査庭,一直牢諱,究厥所爲,尤係罔赦。所當照律嚴繩,而旣伏承査實以入之命,上裁,何如?傳曰,竝定配。
刑曹啓曰,別監成在爀·李啓憲·鄭載錫·黃喜俊·鄭在興·劉永浩·李順亨·林仁植·金順敬·安允奎·金聖仲·崔元浩·廉仁國·金在德等,捉來査問其委折,則稱以得聞同類別監之被打,欲爲雪憤,相率出來,至於門限闕番之境云。渠輩俱以入番掖隷,罔念禁直之所重,因一微事,無難闕直,揆以紀綱,萬萬駭然。所當考律嚴處,而旣伏承査實以入之命,上裁,何如?傳曰,考律重勘。
又啓曰,謹依批下,宮奴趙命乭,忠淸道瑞山郡,掖隷高允基,江原道江陵府定配所,竝卽押送,闕直別監成在爀等十四人,依大典通編入直條,宿衛人在直而逃者杖一百之文,各決杖一百後,放送之意,敢啓。傳曰,知道。日記廳堂上朴容大,郞廳申炳休權泰植。
上在昌德宮。停常參·經筵。
自前夜人定至酉時,灑雨下雨,測雨器水深二寸七分。
孝定殿朔祭親行後,大殿·大王〈大〉妃殿·王大妃殿·大妃殿,藥房口傳問安。答曰,罔極。內閣·政院,玉堂·百官奉慰單子問安。答曰,罔極。
金炳冀啓曰,今日晝茶禮,承旨當爲備員,右副承旨李完載,卽爲牌招,何如?傳曰,允。
傳曰,禮房承旨,馳詣受香諸處,奉審摘奸以來。
政院啓曰,因禮曹單子,再次祈雨祭,當爲傳香,而昨日甘霈通宵至朝,連爲注下,在前如此之時,有啓稟停止之例,何以爲之?敢稟。傳曰,猶爲未洽,再次設行。
又啓曰,再次祈雨祭,今日當爲傳香,而見今甘霈方霔,祭文中,似當添入得雨之意,令知製敎,措辭添入,何如?傳曰,允。
奎章閣啓曰,景慕宮望廟樓,今朔奉審無頉之意,敢啓。傳曰,知道。
備邊司啓曰,卽見忠淸監司洪說謨狀啓,則以爲,道內穀摠,自來不敷,只以應分排巡無路,還軍餉留庫中米一千石,租二千石,太一千石,特許加分事,請令廟堂稟旨分付矣。還巡旣云不敷,加分亦多已例,依狀請施行,〈何〉如?傳曰,允。
又啓曰,卽見水原留守趙秉駿狀啓,則以爲,會付還餉,自來不敷,每當還分,排巡苟艱,本府留庫中米太合二千八百九十石零,屬邑餉條三千六百三十七石零,特許加分事,請令廟堂稟旨分付矣。農糧不可不繼,加分已成年例,依狀請施行,何如?傳曰,允。
賓廳憲宗大王廟庭配享諸臣圈點,十一點領議政李相璜·趙寅永,五點判敦寧金逌根,四點領議政沈象奎,左議政朴宗薰,右議政李止淵,左議政金弘根,三點左議政洪奭周。
賓廳啓曰,今日配享諸臣會圈,則十一點領議政李相璜·趙寅永二人抄啓,別單書入之意,敢啓。傳曰,知道。
兵曹啓曰,孝定殿禫祭時,自上改御玄袍時,侍衛將士等,當依禮曹節目,改着黑天翼,而取考謄錄,則靑天翼,乃是堂下常時所着,且靑色與黑色無異,禫祭時仍着靑天翼,至祭畢純吉服事,因特敎載在戊戌謄錄,而丁酉年仍用此例矣。今亦依此磨鍊,何如?傳曰,允。
孝定殿朔祭親行時,亞獻官判中樞府事朴晦壽,終獻官右議政朴永元,贊禮禮曹判書李啓朝,典祀官奉常正金權,執禮副應敎尹行謨,執尊副司果兪錫煥,大祝副司果金炳德,祝史副修撰曺錫輿,齋郞副司果徐翼輔,盥洗位兵曹正郞金秉燮,禮曹正郞丁載榮,爵洗位兵曹正郞金文煥,司藝李冀禎,亞終獻盥洗位兵曹佐郞吳相昱,贊者引儀曺百承·金載善,謁者兼引儀尹致觀·沈龜祖,贊引假引儀尹春永·李仲淵,祭監監察李㢸榮·韓鼎謩。
辛亥六月初一日四更一點,上詣孝定殿。朔祭親行入侍時,行都承旨金炳冀,行左承旨李孝淳,右承旨金在淸,左副承旨洪祐健,同副承旨沈敦永,缺提學金左根·趙斗淳,原任直提學徐憙淳·趙秉駿,檢校直提學金炳冀,直提學鄭基世,原任直閣李嘉愚·尹定鉉·李景在·金鼎集·吳取善,檢校直閣鄭㝡朝,原任直閣金始淵·金德根,直閣鄭健朝,原任待敎李㘾,檢校待敎金炳德·尹滋悳,待敎金炳國以次侍立。時至,通禮跪啓請出次,上具衰服出齋殿。贊禮前導入孝定殿東挾門,陞詣版位。贊禮跪啓請俯伏哭。上俯伏哭,贊禮跪啓請止哭興四拜興平身。上止哭興四拜禮。贊禮前導上詣尊所北向立,炳冀擧羃酌鬯訖。贊禮導上詣靈座前。贊禮啓請跪。上跪。贊禮跪啓請三上香。炳冀奉香,敦永奉爐,上三上香。炳冀奉爵跪進,上受爵以授敦永,敦永跪受奠于靈座前。贊禮啓請俯伏興少退跪,上俯伏興少退跪。大祝副司果金炳德讀祝訖。贊禮導上降復位。亞獻官判府事朴晦壽,終獻官右議政朴永元,行禮如儀訖。贊禮跪啓請俯伏哭,上俯伏哭。贊禮跪啓請止哭興四拜興平身,上止哭興四拜禮。贊禮導上詣望燎位望燎訖。贊禮跪啓禮畢,仍導上還入齋殿。諸臣以次退出。
辛亥六月初一日午時,上詣孝定殿。晝茶禮親行入侍時,行都承旨金炳冀,行左承旨李孝淳,右承旨金在淸,左副承旨洪祐健,右副承旨李完載,同副承旨沈敦永,缺提學金左根·趙斗淳,原任直提學徐憙淳·趙秉駿,檢校直提學金炳冀,直提學鄭基世,原任直閣李嘉愚·尹定鉉·李景在·金鼎集·吳取善·李公翼,檢校直閣鄭㝡朝,原任直閣金始淵·金德根,直閣鄭健朝,原任待敎金洙根·李㘾,檢校待敎金炳德·尹滋悳·李秉文,待敎金炳國以次侍立。時至,通禮跪啓請出次,上具衰服出齋殿。通禮前導入孝定殿東挾門,陞詣版位。通禮跪啓請俯伏哭。上俯伏哭。通禮跪啓請止哭興四拜興平身。上止哭興四拜禮。通禮導上詣靈座前。通禮啓請跪。上跪。通禮啓請三上香。炳冀奉香,敦永奉爐。上三上香。炳冀奉爵跪進,上受爵以授敦永,敦永跪受奠于靈座前。連獻三爵如儀訖。通禮導上降復位。通禮跪啓請俯伏哭。上俯伏哭。通禮跪啓請止哭興四拜興平身。上止哭興四拜禮。通禮跪啓禮畢,仍導上還入齋殿。諸臣以次退出。
上在昌德宮。停常參·經筵。
傳曰,明日朝上食,當自內親行矣。該房知悉。
傳曰,吏·兵批歲抄點下者,依例捧傳旨。
以慶尙監司李紀淵狀啓,固城縣人命渰死事,傳曰,聞甚矜惻。元恤典外,別加顧助,如有身還布,竝蕩減,未拯屍身,期於拯得之意,廟堂措辭分付。
義禁府啓曰,洪原前縣監權聖根議啓中,營裨之營字,誤書以巡裨矣。今方改付標以入,而臣之矇然失察,惶恐待罪之意,敢啓。傳曰,知道。勿待罪。
右議政朴永元箚曰,伏以臣於洪原前倅權聖根議處事,有滿心悚恧者,軍器修補,守令之請賞,卽兵營之事,而近有新頒朝令,必稟議道臣,道臣亦有啓聞矣。該梱之請賞該倅,卽臣按藩之時也。臣未始不屢示愼重,至有押還啓本之事,而畢竟廉得其不甚虛爽又委遣擲奸,然後始許修啓,今以瞞報,至登繡論,則臣之昏謬不察,於是焉已著,而至若行賂營裨一款,繡啓未嘗曰巡裨,而金吾議啓,始書以巡裨,旋又草記改付標云,雖未知竟何歸宿,而無論巡裨與非巡裨,臣之矇然爲其所蔽則一也,以其所瞞報者,至有啓聞,其爲臣溺職之罪則一也。臣何敢以已屬遞歸,晏然已乎?慙惶之極,忙陳短籲。伏乞聖明,亟命所司,議臣當勘之律,以肅頹綱,以安私分焉。答曰,省箚具悉卿懇。事在兵營,而押還啓本,則卿之之愼之重可知,而繡論之爽失,亦可知也。於卿何有?卿其安心焉。仍傳曰,此批答,遣史官傳諭。
上在昌德宮。停常參·經筵。
自申時至人定,灑雨下雨,測雨器水深二分。
都摠府啓曰,今日入直內三廳·武兼·禁軍及軍兵等,中日習射技放,請出標信。傳曰,知道。
大王大妃殿進御三錢重人蔘粟米飮,自今日一貼式煎入事,榻前下敎。王大妃殿進御三錢重人蔘粟米飮,自今日一貼式煎入事,榻前下敎。大妃殿進御三錢重人蔘粟米飮,自今日一貼式煎入事,榻前下敎。
進御三錢重人蔘粟米飮,自今日一貼式煎入事,榻前下敎。
政院啓曰,藥房提調·副提調持粟米飮來待矣。傳曰,封入。
傳曰,明日朝上食·晝茶禮,當自內親行矣。該房知悉。晝茶禮百官入參。
傳曰,發遣吏郞,諸執事淸齋與否,摘奸以來。
以司謁口傳下敎曰,恩彦君·全溪大院君·完陽府大夫人·鈴原府大夫人墓碣書寫官,以興寅君·興宣君·東寧尉·昌寧尉爲之。
禮曹啓曰,今番之雨雖過三寸,渴望之餘,猶未周洽,三次祈雨祭,不卜日今初五日,南壇·雩祀壇,遣從二品,虔誠設行,何如?傳曰,允。
兵曹啓曰,五衛將李常烈·沈宜俊·李憲壽,忠壯衛將洪大觀,文臣兼宣傳官金炳㴤·洪奭鍾,俱以病難供職,呈狀乞遞,竝改差,何如?傳曰,允。
又啓曰,每都政,新資五窠,例爲差出,而營將·中軍·虞候,姑無準二十朔者,雖未滿朔數,依例推移內遷,何如?傳曰,允。
辛亥六月初三日辰時,上詣孝定殿。朝上食親行入侍時,行都承旨金炳冀,行左承旨李孝淳,右承旨金在淸,左副承旨洪祐健,右副承旨李完載,同副承旨沈敦永,缺提學金左根,原任直提學趙秉駿,檢校直提學金炳冀,直提學鄭基世,檢校直閣鄭㝡朝,原任待敎李㘾·洪淳穆,檢校待敎金炳德·尹滋悳·李秉文,待敎金炳國以次侍立。時至,通禮跪啓請出次。上具衰服出齋殿。通禮前導入孝定殿東挾門,陞詣版位。通禮跪啓請俯伏哭。上俯伏哭。通禮跪啓請止哭興四拜興平身。上止哭興四拜禮。通禮導上詣尊所北向立。炳冀擧羃酌鬯訖。通禮導上詣靈座前。通禮啓請跪。上跪。通禮啓請三上香。炳冀奉香,敦永奉爐。上三上香。炳冀奉爵跪進。上受爵以授敦永。敦永跪受奠于靈座前。連獻三爵如儀訖。通禮導上降復位。通禮跪啓請俯伏哭。上俯伏哭。通禮跪啓請止哭興四拜興平身。上止哭興四拜禮。通禮跪啓禮畢,仍導上還入齋殿。諸臣以次退出。
上在昌德宮。停常參·經筵。
自前夜人定至開東,灑雨下雨,測雨器水深二寸一分。
傳曰,禮房承旨,馳詣受香諸處,奉審摘奸以來。
傳曰,右承旨馳詣山陵監祭,原任直閣尹定鉉,馳詣山陵,奉審摘奸,局內諸陵,一體奉審以來。
政院啓曰,藥房提調持粟米飮來待矣。傳曰,封入。
傳曰,明日朝上食·晝茶禮·夕上食,當自內親行矣。百官入參。
大王大妃殿傳曰,甘霈今則周洽,三次祈雨祭,姑爲停止。
傳曰,明日出宮門路,以協陽門爲之。
禮曹啓曰,三次祈雨祭,姑爲停止事,伏承慈敎,而今旣受香矣。神位版還奉安,香祝亦爲奉來,香室淨處燒火,何如?傳曰,允。
備邊司啓曰,孝定殿祥事隔日矣。今番歲抄卿宰侍從敍用人,竝令該曹,口傳付軍職,以爲參班之地,何如?傳曰,允。
以江原監司李謙在狀啓,通川郡民家失火事,傳曰,農殷之時,民戶失火,若是夥多,聞甚矜惻。元恤典外,別加顧助,趁卽結構奠接之意,廟堂措辭分付。
辛亥六月初四日辰時,上詣孝定殿。朝上食親行入侍時,行都承旨金炳冀,行左承旨李孝淳,右承旨金在淸,左副承旨洪祐健,右副承旨李完載,同副承旨沈敦永,缺提學金左根·趙斗淳,原任提學金學性,原任直提學趙秉駿,檢校直提學金炳冀,直提學鄭基世,原任直閣尹定鉉·李景在·金鼎集·吳取善·金德根,檢校直閣鄭㝡朝,直閣鄭健朝,原任待敎金洙根·李㘾·洪淳穆,檢校待敎金炳德·尹滋悳·李秉文,待敎金炳國,以次進伏訖。上具衰服出齋殿。通禮前導入孝定殿東挾門,陞詣版位,通禮跪啓請俯伏哭。上俯伏哭。通禮跪啓請止哭興四拜興平身。上止哭興四拜禮。通禮導上詣尊所北向立。炳冀擧羃酌鬯訖。通禮導上詣靈座前。通禮啓請跪。上跪。通禮啓請三上香。炳冀奉香,敦永奉爐。上三上香。炳冀奉爵跪進。上受爵以授敦永。敦永跪受奠于靈座前,連獻三爵如儀訖。通禮導上降復位。通禮跪啓請俯伏哭。上俯伏哭。通禮跪啓請止哭興四拜興平身。上止哭興四拜禮。通禮跪啓禮畢,導上還入齋殿。諸臣以次退出。
辛亥三月初四日午時,上詣孝定殿。晝茶禮親行入侍時,行都承旨金炳冀,行左承旨李孝淳,右承旨金在淸,左副承旨洪祐健,右副承旨李完載,同副承旨沈敦永,缺提學金左根·趙斗淳,原任直提學趙秉駿,檢校直提學金炳冀,直提學鄭基世,原任直閣尹定鉉·李景在·金鼎集·吳取善·金德根,檢校直閣鄭㝡朝,直閣鄭健朝,原任待敎金洙根·李㘾·洪淳穆,檢校待敎金炳德·金輔鉉·尹滋悳·李秉文,待敎金炳國以次侍立。時至,通禮跪啓請出次。上具衰服出齋殿。通禮前導入孝定殿東挾門,陞詣版位。通禮跪啓請俯伏哭。上俯伏哭。通禮跪啓請止哭興四拜興平身,上止哭興四拜禮。通禮導上詣尊所北向立。炳冀擧羃酌鬯。通禮導上詣靈座前。通禮跪啓請跪。上跪。通禮啓請三上香。炳冀奉香,敦永奉爐。上三上香。炳冀奉爵跪進。上受爵以授敦永。敦永跪受奠于靈座前。連獻三爵如儀訖。通禮導上降復位。通禮跪啓請俯伏哭。上俯伏哭。通禮跪啓請止哭興四拜興平身。上止哭興四拜禮。通禮跪啓禮畢,仍導上還齋殿。諸臣以次退出。
上在昌德宮。停常參·經筵。
孝定殿入齋室後,藥房·內閣·政院·玉堂口傳問安。答曰,知道。
藥房都提調朴永元,提調李景在,副提調金炳冀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿,大妃殿,口傳問安。答曰,知道。
大殿·大王大妃殿·王大妃殿·大妃殿,藥房·內閣·政院·玉堂口傳夕問安。答曰,罔極。
進御三錢重人蔘粟米飮,將事後一貼更爲煎入事,榻前下敎。大王大妃殿進御三錢重人蔘粟米飮,將事後一貼更爲煎入事,榻前下敎。王大妃殿進御三錢重人蔘粟米飮,將事後一貼更爲煎入事,榻前下敎。大妃殿進御三錢重人蔘粟米飮,將事後一貼更爲煎入事,榻前下敎。
傳曰,明日孝定殿別茶禮,當自內親行矣。百官入參。
政院啓曰,藥房三提調持粟米飮來待矣。傳曰,封入。
傳曰,奉審閣臣入侍。
傳曰,今夜弛禁。
政院啓曰,備邊司郞廳來言,今日賓廳日次,而孝定殿祥祭齋戒相値,不得來會云矣。敢啓。傳曰,知道。
辛亥六月初五日辰時,上詣孝定殿。朝上食親行入侍時,行都承旨金炳冀,行左承旨李孝淳,左副承旨洪祐健,右副承旨李完載,同副承旨沈敦永,缺提學金左根·趙斗淳,原任提學金學性,原任直提學徐憙淳·趙秉駿,檢校直提學金炳冀,直提學鄭基世,原任直閣李嘉愚·李景在·金鼎集·吳取善·李公翼,檢校直閣鄭㝡朝,原任直閣金始淵·趙然興·金德根,直閣鄭健朝,原任待敎金洙根·李㘾·洪淳穆,檢校待敎金炳德·金輔鉉·尹滋悳·李秉文,待敎金炳國以次侍立。時至,通禮跪啓請出次,上具衰服出齋殿。通禮前導入孝定殿東挾門,陞詣版位。通禮跪啓請俯伏哭。上俯伏哭。通禮跪啓請止哭興四拜興平身。上止哭興四拜禮。通禮導上詣尊所北向立。炳冀擧羃酌鬯訖。通禮導上詣靈座前。通禮啓請跪。上跪。通禮啓請三上香。炳冀奉香,敦永奉爐。上三上香。炳冀奉爵跪進,上受爵以授敦永,敦永跪受奠于靈座前。連獻三爵如儀訖。通禮導上降復位。通禮跪啓請俯伏哭。上俯伏哭。通禮跪啓請止哭興四拜興平身。上止哭興四拜禮。通禮跪啓禮畢,仍導上還入齋殿。諸臣以次退出。
辛亥六月初五日午時,上詣孝定殿。晝茶禮親行入侍時,行都承旨金炳冀,行左承旨李孝淳,左副承旨洪祐健,右副承旨李完載,同副承旨沈敦永,缺提學金左根·趙斗淳,原任提學金學性,原任直提學徐憙淳·趙秉駿,檢校直提學金炳冀,直提學鄭基世,原任直閣李嘉愚·李景在·金鼎集·吳取善·李公翼,檢校直閣鄭㝡朝,原任直閣金始淵·趙然興·金德根,直閣鄭健朝,原任待敎金洙根·李㘾·洪淳穆,檢校待敎金炳德·金輔鉉·尹滋悳·李秉文,待敎金炳國以次侍立。時至,通禮跪啓請出次,上具衰服出齋殿。通禮前導入孝定殿東挾門,陞詣版位。通禮跪啓請俯伏哭。上俯伏哭。贊禮跪啓請止哭興四拜興平身。上止哭興四拜禮。通禮導上詣尊所北向立。炳冀擧羃酌鬯訖。通禮導上詣靈座前。通禮啓請跪。上跪。通禮啓請三上香。炳冀奉香,敦永奉爐。上三上香。炳冀奉爵跪進。上受爵以授敦永,敦永跪受奠于靈座前。連獻三爵如儀訖。通禮導上降復位。通禮跪啓請俯伏哭。上俯伏哭。通禮跪啓請止哭興四拜興平身。上止哭興四拜禮。通禮跪啓禮畢,仍導上還入齋殿。諸臣以次退出。
辛亥六月初五日申時,上詣孝定殿。夕上食親行入侍時,行都承旨金炳冀,行左承旨李孝淳,左副承旨洪祐健,右副承旨李完載,同副承旨沈敦永,缺提學金左根·趙斗淳,原任提學金學性,原任直提學徐憙淳·趙秉駿,檢校直提學金炳冀,直提學鄭基世,原任直閣李嘉愚·李景在·金鼎集·吳取善·李公翼,檢校直閣鄭㝡朝,原任直閣金始淵·趙然興·金德根,直閣鄭健朝,原任待敎金洙根·李㘾·洪淳穆,檢校待敎金炳德·金輔鉉·尹滋悳·李秉文,待敎金炳國以次侍立。時至,通禮跪啓請出次,上具衰服出齋殿。通禮前導入孝定殿東挾門,陞詣版位。通禮跪啓請俯伏哭。上俯伏哭。通禮跪啓請止哭興四拜興平身。上止哭興四拜禮。通禮導上詣尊所北向立。炳冀擧羃酌鬯訖。通禮導上詣靈座前。通禮跪啓請跪。上跪。通禮啓請三上香。炳冀奉香,敦永奉爐。上三上香。炳冀奉爵跪進,上受爵以授敦永,敦永跪受奠于靈座前。連獻三爵如儀訖。通禮導上降復位。通禮跪啓請俯伏哭。上俯伏哭。通禮跪啓請止哭興四拜興平身。上止哭興四拜禮。通禮跪啓禮畢,仍導上還入齋殿。諸臣以次退出。
辛亥六月初五日酉時,上御熙政堂。奉審閣臣入侍時,左副承旨洪祐健,記事官韓鎭棨,別兼春秋鄭健朝·金炳溎,原任直閣尹定鉉,以次進伏訖。上曰,史官分左右。上曰,閣臣進前。定鉉進前奏曰,臣承命馳詣景陵,山陵·陵上奉審則無頉,碑閣·新丁字閣·舊丁字閣奉審則無頉。仍詣健元陵,陵上奉審則無頉,碑閣·丁字閣奉審則無頉。仍詣顯陵,陵上奉審則無頉,碑閣·丁字閣奉審則無頉。仍詣穆陵,陵上奉審則無頉,碑閣·丁字閣奉審則無頉。仍詣徽陵,陵上奉審則無頉,碑閣·丁字閣奉審則無頉。仍詣崇陵,陵上奉審則無頉,碑閣·丁字閣奉審則無頉。仍詣惠陵,陵上奉審則無頉,碑閣·丁字閣奉審則無頉。仍詣元陵,陵上奉審則無頉,碑閣·丁字閣奉審則無頉之意,敢此仰達矣。缺
辛亥五月初五日酉時,上詣孝定殿。齋宿入侍時,行都承旨金炳冀,行左承旨李孝淳,左副承旨洪祐健,右副承旨李完載,同副承旨沈敦永,記事官韓鎭棨,缺提學金左根·趙斗淳,直提學鄭基世,檢校直閣鄭㝡朝,直閣鄭健朝,檢校待敎金炳德·金輔鉉·尹滋悳·李秉文以次侍立。時至,通禮跪啓請外辦。上具布裹翼善冠·布袍·布裹烏犀帶,乘輿出宣化門。藥房提調李景在,副提調金炳冀進前奏曰,勞動旣多,聖體,若何?上曰,一樣矣。仍出協陽門,入延英門,至宣政門外。通禮跪啓請降輿。上降輿入齋殿。命侍衛權退。
上在昌德宮。停常參·經筵。
孝定殿祥祭親行後,大殿·大王大妃殿·王大妃殿·大妃殿,藥房·內閣·政院·玉堂·百官奉慰單子問安。答曰,罔極。
還內後,藥房·內閣·政院·玉堂口傳問安。答曰,知道。
政院啓曰,藥房副提調持粟米飮來待矣。傳曰,封入。
傳曰,山陵守侍陵官以下,魂殿享官以下宗戚執事,別單書入。
以山陵守侍陵官·魂殿享官以下宗戚執事別單,傳曰,守陵官興寅君最應加資,資窮子壻弟姪中一人調用,內廐馬一匹鞍具面給,田五十結,奴婢五口賜給。侍陵官宋會英加資,資窮子孫中一人調用,內廐馬一匹鞍具面給,田三十結,奴婢四口賜給。參奉趙永鎬·權用圭竝陞六,兒馬一匹賜給。忠義鄭明源東班職陞敍。典禮朴完成書題除授。飯監申錫晩,守僕鄭尙廉等二名,各色掌金順吉等十六名,竝限己身免役,已免役者,妻子妹壻中限己身免役。事知守僕,前例所無,勿論,其餘員役守護軍山直等,竝依丙申年例施賞。魂殿享官永明尉洪顯周·東寧尉金賢根·昌寧尉金炳疇·興宣君昰應·益平君,竝內下大虎皮一令賜給。行工曹判書金左根,水原留守趙秉駿,行都承旨金炳冀,行護軍朴齊憲,前享官金輔根·趙秉夔,竝內下大鹿皮一令賜給。參奉李東根·李京鎬竝陞六。洪在璇·申錫喜·吳台善·李敎德,前忠義柳寅喆·李濟完竝東班職陞敍。宗戚執事興寅君最應·興宣君昰應·永明尉洪顯周·東寧尉金賢根·昌寧尉金炳疇,行工曹判書金左根,水原留守趙秉駿,京畿監司洪祐喆,行都承旨金炳冀,副司果洪奭鍾,前判書金輔根,前參判趙秉夔竝熟馬一匹賜給。益平君·永平君昱竝加資。典簿金炳潗,平巿主簿金炳地竝陞敍。奏時官池命濬等二人,竝令本衙門高品付料。飯監尹慶源等二人,竝賞加。事知守僕郭致永等二名,竝帖加,令該曹米布從厚題給。守僕尹誠運等四名,別監趙履奭等四名,竝限三年免役,已免役者,妻子妹壻中限三年免役。前事知守僕金鍾喆帖加。其餘員役各色掌等,竝依丙申年例施賞。於義宮小次知朴英秀,掌務姜渭成竝賞加。庫直金在澤,熟手安晩得等二名,竝帖加。
傳曰,山陵進止長番權容鼎加資。差備金耆英半熟馬一匹賜給。魂殿都薛里李元會·崔健常·金雲璧竝加資,資窮,熟馬一匹面給。進止長番宋愚容·吳仁業·鄭之良·河俊浩·李相利·金翼鎬,前進止長番丁台和·金在寬竝加資,資窮者內下大鹿皮一令賜給。薛里金生麗·鄭學秀,酒房李泰元·李之榮,前薛里李應輔,前酒房鄭錫箕各半熟馬一匹賜給。進止差備金性祿·徐命秀·林之棟·金義和各兒馬一匹賜給。
傳曰,今番賞典中一人雖兼數事,毋得疊授。
傳曰,今日政賞典下批。
政院啓曰,因禮曹草記,孝定殿祥祭後,祔廟都監堂郞,令該曹差出事允下矣。政官牌招開政,何如?傳曰,允。
有政。吏批,行判書李嘉愚進。政事無以權敦仁爲祔太廟都監都提調,提調四單徐憙淳·金左根·趙鶴年·李啓朝,郞廳六單李時敏·李秉德·金中集·趙永和·韓圭錫·李寅亮·益平君·永平君昱,已上今加興祿,加資事承傳。
兵批,壬海別將單白之活。
都摠府啓曰,今日入直內三廳·武兼·禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
禮曹啓曰,祈雨祭因慈敎停止矣。三角山·木覓山·漢江·龍山江·楮子島報謝祭,依禮典待立秋後設行,何如?傳曰,允。
實錄廳郞廳,以摠裁官意啓曰,本廳郞廳各司褒貶,依舊例使之懸頉之意,敢啓。傳曰,知道。
以司謁口傳下敎曰,孝定殿像生時供上磨鍊及柴炭磨鍊別單還入,而自祥祭至禫祭柴炭磨鍊別單,亦爲還入事,分付。
禮曹啓曰,來八月初六日,憲宗大王·孝顯王后祔太廟,卽日進箋陳賀時,大殿·大王大妃殿·王大妃殿·大妃殿方物物膳,依例封進事,知委京外,何如?傳曰,置之。
孝定殿大祥祭親行時,亞獻官領議政權敦仁,終獻官判中樞府事金道喜,贊禮禮曹判書李啓朝,典祀官奉常正金權,執禮副司果尹滋悳,執尊副司果金會明,大祝副司果李秉文,祝史副司果李鍾愚,齋郞副司果金炳溎,盥洗位禮曹正郞吉鎭五,禮曹佐郞申學典,爵洗位直講朴思謙,校檢金尙一,亞終獻盥洗位兵曹正郞金文煥,贊者引儀曺百承·金載善,謁者兼引儀沈龜祖·李相璡,贊引兼引儀李宗赫·李仲淵,祭監監察李㢸榮·趙崇祖。
辛亥六月初六日子時,上詣孝定殿。祥祭親行入侍時,行都承旨金炳冀,行左承旨李孝淳,左副承旨洪祐健,右副承旨李完載,同副承旨沈敦永,記事官韓鎭棨,缺提學金左根·趙斗淳,原任提學金學性,原任直提學徐憙淳·趙秉駿,檢校直提學金炳冀,直提學鄭基世,原任直閣李嘉愚·尹定鉉·李景在·金鼎集·吳取善·李公翼,檢校直閣鄭朝,原任直閣金始淵·趙然興·金德根,直閣鄭健朝,原任待敎金洙根·李㘾·洪淳穆,檢校待敎金炳德·金輔鉉·尹滋悳·李秉文,待敎金炳國,以次侍立。時至,贊禮跪啓請出次。上具衰服出次。贊禮導上入就版位。贊禮跪啓請俯伏哭。上俯伏哭。少頃,贊禮跪啓請止哭興四拜。上止哭興四拜。贊禮導上權就齋殿。贊禮啓請易服,上易服。丑正一刻,贊禮跪啓請出次。上改具翼善冠·淺淡服·烏犀帶·黑皮靴以出。贊禮導上入就版位,啓請俯伏哭。上俯伏哭。少頃,贊禮跪啓請止哭興四拜興平身。上止哭興四拜。贊禮導上詣盥洗位。上盥洗訖。贊禮導上陞自東階,詣尊所西向立,炳冀酌鬱鬯,敦永以瓚受鬱鬯。贊禮導上入詣神位前北向跪。炳冀奉香,敦永奉爐。上三上香。炳冀跪進瓚,上執瓚灌地訖,以瓚授敦永。炳冀進幣,上執幣以授敦永,敦永跪受奠于神位前。贊禮導上降復位,行初獻禮。贊禮導上詣尊所西向立。炳冀酌醴齊,敦永以爵受酒。贊禮導上入詣神位前北向跪。炳冀奉爵跪進,上執爵以授敦永,敦永跪受奠于神位前。上少退跪。大祝副司果李秉文讀祝訖。贊禮導上降復位。亞獻官領議政權敦仁,終獻官判府事金道喜,行禮如儀。贊禮跪啓請俯伏哭。上俯伏哭。少頃,啓請止哭興四拜。上止哭興四拜。贊禮導上詣望燎位。秉文奉祝幣燎于坎。贊禮跪啓禮畢,仍導上還入齋殿。少頃,命外辦。上出宣政門。領府事鄭元容,領議政權敦仁,判府事金道喜·朴晦壽,左議政金興根,右議政朴永元進前問候訖。通禮跪啓請乘輿。上乘輿由延英門,入協陽門。炳冀請出標信解嚴。上入宣化門還內。諸臣以次退出。
辛亥六月初六日辰時,上御熙政堂。奉審承旨·守陵官入侍時,右承旨金在淸,記事官韓鎭棨,記注官朴賢楷,別兼春秋金炳溎,守陵官興寅君最應,以次進伏訖。上曰,史官分左右。在淸進前奏曰,臣承命馳詣景陵,山陵·陵上奉審則無頉,碑閣·丁字閣·舊丁字閣奉審則無頉,祭物·祭器·祭井看審則精潔,諸執事摘奸則無頉,仍留監祭,將事安寧之意,敢此仰達矣。上曰,守陵官進前。缺
辛亥六月初六日巳時,上詣孝定殿。別茶禮親行入侍時,行都承旨金炳冀,行左承旨李孝淳,右承旨金在淸,左副承旨洪祐健,右副承旨李完載,同副承旨沈敦永,缺提學金左根·趙斗淳,檢校直提學金炳冀,直提學鄭基世,檢校直閣鄭朝,直閣鄭健朝,檢校待敎金炳德·金輔鉉·尹滋悳·李秉文,待敎金炳國以次侍立。時至,通禮跪啓請出次。上具翼善冠·淺淡服·烏犀帶·黑皮靴,出齋殿。通禮前導入孝定殿東挾門,陞詣版位。通禮跪啓請俯伏哭。上俯伏哭。通禮跪啓請止哭興四拜。上止哭興四拜。通禮導上詣尊所。炳冀擧羃酌鬯訖。通禮導上詣靈座前。通禮啓請跪。上跪。通禮啓請三上香。炳冀奉香,敦永奉爐。上三上香。炳冀奉爵跪進,上受爵以授敦永,敦永跪受奠于靈座前。連獻三爵如儀訖。通禮導上降復位。通禮跪啓請俯伏哭。上俯伏哭。通禮跪啓請止哭興四拜。上止哭興四拜。通禮跪啓禮畢,導上還入齋殿。諸臣以次退出。
上在昌德宮。停常參·經筵。
自辰時至未時,灑雨下雨,測雨器水深二分。
翌日,大殿·大王大妃殿·王大妃殿·大妃殿,內閣·政院·玉堂·朝廷二品以上單子問安。答曰,知道。
藥房都提調朴永元,提調李景在,副提調金炳冀啓曰,日月如流,祥事奄過,伏惟聖心廓然,益復如新。伏未審將事勞動之餘,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。
政院啓曰,藥房三提調持粟米飮來待矣。傳曰,封入。
政院啓曰,時原任大臣,爲承候來待矣。傳曰,入侍。
政院啓曰,時原任閣臣,爲承候來待矣。傳曰,入侍。
大王大妃殿進御人蔘粟米飮,自明日停止事,榻前下敎。王大妃殿進御人蔘粟米飮,自明日停止事,榻前下敎。大妃殿進御人蔘粟米飮,自明日停止事,榻前下敎。進御人蔘粟米飮,自明日停止事,榻前下敎。
禮曹啓曰,謹稽謄錄,則追上徽號玉冊文,依例令藝文館製進矣。今此孝顯王后追上徽號冊寶,令祔廟都監措備,玉冊文,亦令藝文館急速製進,何如?傳曰,允。
又啓曰,憲宗大王廟庭配享之臣,領議政李相璜,領議政趙寅永,已爲啓下矣。取考謄錄,則令奉常寺造位版,送于各其家祠堂,遣官書位版,宣敎書行祭祔廟,臨時進詣魂殿,大王神輦詣宗廟時,陪後以往矣。今亦依前例,敎書製述及位版造成祭官祭物等事,令祔廟都監及各該司擧行,何如?傳曰,允。
禮曹啓曰,徽定殿追上徽號儀節,當爲磨鍊,謹稽謄錄,則丙午年永徽殿追上徽號時,戊戌年徽寧殿追上徽號時,進冊寶改題主,祔廟前擇日擧行,親臨行禮矣。今亦依此磨鍊乎?敢稟。傳曰,依此磨鍊。
禮曹啓曰,祔廟儀節,當爲磨鍊,謹稽謄錄,丙午年則敬昭殿告動駕祭親行後,神主詣宗廟時陪從,至廟門外入幄次,永徽殿神主奉詣時,出次祗迎訖,仍行望廟望殿禮及祔享後還宮,親臨受賀。壬戌年則因慈敎,祔享則遣大臣攝行,而孝元殿告動駕祭親行後,神主詣宗廟時,闕門外祗迎,翌日行宗廟展謁禮後還宮,親臨受賀,丁酉年,因傳敎,依壬戌年例磨鍊擧行矣。今番則何以爲之乎?敢稟。傳曰,依丙午年例磨鍊。
禮曹啓曰,來八月初六日,憲宗大王·孝顯王后祔太廟陳賀時,各道方物物膳封進事草記,傳曰,置之事命下矣。在前陳賀各道方物物膳置之之時,各殿進獻議政府六曹物膳及京廳方物京畿物膳,則例爲封進矣。今亦依前例封進之意,敢啓。傳曰,知道。
又啓曰,謹稽各年謄錄,則大王神輦先爲奉詣宗廟後,王后神輦,傳語通報奉詣矣。今亦依此擧行而奉詣時門路,依前例憲宗大王神輦由敦化門,孝顯王后神輦由興化門磨鍊,何如?傳曰,允。
兵曹啓曰,羽林衛將李南瑞病難供職,呈狀乞遞,改差,何如?傳曰,允。
御營廳啓曰,本廳千摠金永求,身病甚重,勢難察任,改差,何如?傳曰,允。
以忠淸監司洪說謨狀啓,忠州牧民家失家事,傳曰,當此農殷之節,民家之一時燒燼,若是夥多,聞甚驚慘。元恤典外,別加顧助,趁卽結構奠接,俾無一民失所棲遑之弊事,廟堂各別措辭分付。
辛亥六月初七日巳時,上御熙政堂。大王大妃殿垂簾,藥房入診時,原任大臣·閣臣承候同爲入侍時,都提調朴永元,提調李景在,副提調金炳冀,記事官李裕奭,記注官羅時鏞,別兼春秋徐翼輔,直閣鄭健朝,左副承旨洪祐健,領府事鄭元容,領議政權敦仁,判府事朴晦壽,左議政金興根,提學金左根·趙斗淳,原任提學金學性,原任直提學徐憙淳·趙秉駿,直提學鄭基世,原任直閣尹定鉉·李景在·金鼎集·吳取善·李公翼·金始淵·趙然興,原任待敎李㘾·洪淳穆,檢校待敎金炳德·金輔鉉·尹滋悳·李秉文,待敎金炳國以次進伏,醫官鄭有曾·金珪·李鎭夏·李琓,進伏楹外訖。上曰,史官分左右。元容進前奏曰,歲月易逝,孝定殿祥事奄過,冠裳倏變,聖慕哀廓,益復如新。連日勞動之餘,聖體,若何?上曰,一樣矣。元容曰,寢睡水刺之節,何如?上曰,一樣矣。元容曰,當此暑節,愴廓之中,易致欠損矣。仍奏曰,大王大妃殿氣候,何如?上曰,凜綴矣。元容曰,王大妃殿氣候,何如?上曰,凜綴矣。元容曰,大妃殿氣候,何如?上曰,凜綴矣。上曰,歲月如流,三祥遽終,哀慕之情,去益靡逮矣。永元曰,醫官待令,使之入診乎?上曰,置之。永元曰,哀遑之餘也,勞動亦多,使之診候,恐宜矣。上可之。珪等以次診候訖。上曰,近因日氣薰蒸,微有暑滯之祟,不至甚緊矣。缺敦仁曰,滯祟中飮啖之節,比前無減乎?上曰,少有減意,而不甚大段矣。永元曰,滯候浹日,終未快復,湯劑退出議定乎?上曰,退出議定,可也。敦仁曰,禫祀後所御輦輿駕轎玉轎,俱當新造,而謹考前例,則正廟戊戌,因下敎,以英廟朝所御轎輦,修補仍用,純廟壬戌,依已例,俱以正廟所御,修補仍用,先朝丙申,亦以純廟朝所御仍用。今番亦以先朝所御,修補進用乎?上曰,依前例修補用之,可也。缺。
上在昌德宮。停常參·經筵。
政院啓曰,明日常參·經筵,取稟。傳曰,只晝講。
內醫院啓曰,前內醫金鴻男加差下,復屬本院,何如?傳曰,允。
上在昌德宮。只晝講。
備忘記,西北僉使崔忠源下直,長弓一張,長箭一部,片箭一部,筒兒一箇賜給。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
政院啓曰,明日常參·經筵,取稟。傳曰,只朝講。
以司謁口傳下敎曰,全載信·金完實·崔仁祜刑配。
以司謁口傳下敎曰,司謁行首別監,令攸司科治,別監林鎭民刑配。
刑曹啓曰,以司謁口傳下敎曰,全載信·金完實·崔仁祜刑配事命下矣。謹依下敎,全載信等,各嚴刑一次後,載信,黃海道白川郡,仁祜,忠淸道韓山郡,定配所竝卽押送,金完實,其母年今爲八十四,而無兄弟獨身,果爲的實,依法典收贖放送,何如?傳曰,允。
刑曹啓曰,謹依下敎,林鎭民,嚴刑一次後,黃海道載寧郡,定配所,卽爲押送之意,敢啓。傳曰,知道。
吏曹啓曰,昭寧園守奉官金祜根,以其身病,呈狀乞遞,改差,何如?傳曰,允。
禮曹啓曰,孝定殿禫事後,行祔廟之禮,則例有迭次祧遷之擧矣。以五廟之制承統繼序之次,溯而上之,則眞宗大王神位,似當祧遷于永寧殿,而祧祔事體嚴重,問議時原任大臣及在外儒賢,定奪擧行事,草記允下矣。發遣郞廳問議,則領府事鄭元容以爲,五廟,祭四親與始祖,二昭二穆以上則遷,禮之常也。帝王家統序爲代,眞宗至憲宗爲五世,而今聖上,卽憲宗之嗣王也,憲宗祔廟之日,眞宗,以五世而祧,亦禮之常也。若以親序而言,則以月祭之親,行夾藏之制者,情有所未安。然必有先儒定論之可援,前代行典之可據,然後始可議行,惟願博詢而處之云。領議政權敦仁以爲,宗廟之禮,以繼序昭穆,祧主迭遷,惟視廟數,禮之正也。今我聖上,繼憲宗之統,有父子之道,若不祧眞廟,誠有違於五廟之制,恐不可也。高曾之不在迭遷亦禮之正也。眞廟於聖上,爲皇曾祖,今若迭遷,則是親未盡而祧也,亦不可也。此是莫重莫嚴之變禮,而歷選古今,無確證之可據,則處於常變,務盡情禮,非臣愚闇所敢與議也。第按朱子祧廟議狀,以兄弟各爲一世,天子七廟,爲禮之正法,而至論祧遷,則太祖·太宗,析一爲二,太廟所祀之僅及八世,大爲乖謬,請速改正者,何也?周廟之制度無徵,時王之典則亦重,則世數之若分若合,廟制之或七或九,亦有時宜之不必泥古歟,故橫渠張氏亦曰,自高至禰,皆不可不祭,若各有兄弟數人代立,不可以廟數確定,却有不祭也。顧今廟制,雖不當擬議於兄弟繼序,而若其廟數之不拘限滿,亦足以援照矣。況謹稽我朝典禮,世宗三年,始建永寧殿,祧遷穆祖,而太廟自翼祖以下爲六室,不以廟數爲拘一也。宣祖二年,始祔仁宗於文昭殿,時諫院,以當初遺訓無過五室,仁廟入祔,睿宗當遷,議者皆以爲祖仁宗考明宗,非但名實大乖,睿宗於當宁,爲高祖之親,遞出未安,遂以此陞祔,而睿宗不遷,自太祖以下爲六室,不以廟數爲拘二也。顯宗二年,孝宗祔廟,竝祧仁宗·明宗,當孝廟在宥時,仁宗以下廟數滿五,而不祧仁宗,至顯廟初,始曁明宗而竝祧,不以廟數爲拘三也。是皆以親未盡,而未敢遽議遷祧,未嘗以繼序之各爲昭穆,廟數之適滿五室而爲拘也。今日之禮,雖曰不當以兄弟繼序爲擬,而兄弟之各一其世,朱子旣曰禮之正法,則準以正法,其爲繼序之五世一也。列聖朝以來,亦豈欲舍正法而不嫌於六室哉?蓋以不如是,四親之尊,有不得廟享者,大聖人惻怛仁愛之心,斟酌於常變經權之中者,亦可以有辭於天下後世也。臣愚竊以爲,與其果於古常,或有歉於天理人情之正,無寧仰述我列聖朝不拘廟數至精至微之義,亦不失張·朱兩賢不定廟數之本意歟。惟願博詢而處之云。判府事金道喜以爲,眞宗大王,於殿下,爲曾祖之親,親未盡而議祧遷,情理則實是未安。但帝王家以承統爲重,故朱子陳周廟圖,孝王以叔繼侄,而康王以孝王之曾祖,在應祧之序。先正臣宋時烈亦言,雖兄繼弟叔繼侄,猶以爲父子而各爲昭穆。今我殿下承憲宗之統,以五廟之制,溯而上論,眞宗室,當在世數之外矣,朱子之議,先正之論,恐爲今日之援據,而宗廟之禮嚴敬,迭遷之儀愼重,惟願博詢處之云。判府事朴晦壽以爲,王者之制,宗統爲重,宗廟之禮,昭穆莫嚴,而五廟之制,古今之通義也。今我聖上,承憲宗之統而爲嗣王,自憲宗上至正宗,四廟之數已滿,而眞宗在二昭二穆之外,當祧禮也。若以親序而言,則眞宗於殿下,爲皇曾祖矣,親未盡而祧,禮所難愼,情有未安,故至有下詢,而係是王朝莫重之大典禮,尊尊親親之互相爲重,莫非折衷情禮援據行典,則無以合質俟之義,惟願博詢處之云。左議政金興根以爲,諸侯五廟,二昭二穆與太祖之廟而五,必有祧而後有祔,禮之正也,廟之統也,而惟是由殿下而溯之於眞宗,則親有所未盡,祧有所可議也,故禮臣不敢擅斷,而仰請博詢者也。第念歷代廟制,弟繼兄叔繼侄,必以兄與侄,各爲昭穆,以備廟中世數,是所謂廟統也,統不可紊,故雖親屬違序,秩然以承統爲重者也。以此求之於今日,則眞宗之祧,由於昭穆之不得不登進,苟或不然,廟中二昭二穆以外之位,豈不誠萬萬未安也?周孝王,以叔繼侄之君也,朱夫子擬成七廟之圖,而以祖考兄侄爲四親,竝與后稷·文·武,以備七世之數,而以孝王曾祖康王,爲遞遷之列,此是大賢所勘破之定論,而在今日,庶可以援據矣。惟在博訪而財幸之云。右議政朴永元以爲,王者以繼序承統爲重,故嗣君之於先君,雖非父子之親,而有父子之道,宗廟昭穆之制,亦因是而序焉。朱子禘祫議,附陳周廟圖,孝王以叔繼侄,而懿王爲昭,共王爲穆,成·康,卽高曾之親,而以七廟則爲應遷之世,以九廟則僅在昭穆之內。又於廟議圖說,光宗,以神·哲·徽·欽·高·孝六室爲親廟,英宗以五世而當祧。成周則迭遷之事,遠不可考,宋朝則以其竝祧僖·宣二祖,故英宗竟不遷,然朱子之書,其說甚詳,禮家以爲定論。今我殿下之於憲廟,議同繼體,禮嚴尊禰,推溯而上,眞宗室,在世數之外。夫二昭二穆,所以祀四親,親未盡而祧,禮之變也,而惟其以傳重爲統,故曰不以親親害尊尊,今日之禮,似當一遵朱子議而已。第臣素無知識,莫重典禮,不敢質言仰對。伏願博詢而睿裁云。祭酒洪直弼以爲,禮官遠臨,以祔廟後祧遷之禮,有所俯詢,彌不任惶隕之至。第斯禮也,與孝定殿屬稱,相爲終始,故有不容含默,玆敢畢陳焉。殿下之於憲宗大王,纘緖傳重,無父子之名,而有父子之道,故號禰廟而稱嗣王,盡致喪之制,行諒闇之義,尊敬嚴重,無間於繼體,則五廟世數,壹遵父子昭穆之禮已矣。謹按朱子大全,禘祫議,載周世數圖,而及四時祫圖,孝王時,懿王居左昭,共王居右穆,孝王卽共王之弟,而兄弟各爲昭穆,孝王卽懿王之叔,而世序無異父子也。朱子常歎宋朝廟制,兄弟相繼者,共爲一世,爲禮之末失,其議狀則曰,太祖爲穆,擬周之文王,太宗爲昭,擬周之武王,又云哲宗爲穆,徽宗爲昭,欽宗爲穆,高宗爲昭,太祖·太宗·哲·徽·欽·高爲兄弟,而祭各有室也。先正臣宋時烈嘗議祧廟疏,亦曰,帝王家,以承統爲重,雖以兄繼弟以叔繼侄,然猶以爲父子而各爲昭穆。以春秋言之,則魯閔公弟也,僖公兄也,而孔子書曰,躋僖公,譏逆祀也。朱子請以兄弟,各爲一世,如父子。今我仁廟·明廟,親雖兄弟,義則父子也,前頭遷奉永寧之時,猶可以二其昭穆,以正其已事之未安,先正臣李縡,亦以宋張齊賢所謂兄弟繼及,亦移昭穆之列者,爲正揆。以孔·朱之訓,參以先正之論,則我殿下之於眞宗大王,當準五世之數,而行祧遷之儀,恐符禮意,是所云秉天理以正人倫,觀會通以行典禮者云。副司直成近默以爲,今此宗廟變禮,事創禮異,不當祧而祧,不當踰而踰,均之爲失禮,如臣不學蔑識,何敢措一辭於其間乎云。大臣儒賢之議如此,上裁,何如?傳曰,此是莫重莫大之典禮,而一二之論,不無參差,二品以上及時儒臣,更爲收議以入。
領議政權敦仁疏曰,缺答曰,省疏具悉卿懇。卿之月前引入,已自過中,而今玆巽牘,又是意慮之外也。豈予禮遇未至情志未孚而然歟?卿於三事,已閱十載之久,而元輔之重,非止三數次而已,則朝家之倚毗,中外之想望,果何如矣。夫以如是之績庸,卿不可言去也,如是之委寄,予不當曲副也。顧今國步艱難之會,雖使卿優遊閑地,尙思所以積誠敦勉,竚聞朝夕之誨,況旣已致之以奉煩百責攸萃之地乎?愼度非不奉慮,時節調養,自可痊復,臥閤宰理,又非筋力之事乎?予之敷心至此,望卿亟斷來章,以幸我民國。仍傳曰,此批答,遣史官傳諭。
辛亥六月初九日午時,上御熙政堂。晝講入侍時,同知事成原默,特進官姜,參贊官沈敦永,侍讀官李容直,檢討官曺錫輿,假注書南鍾順,記注官玄基濬,別兼春秋鄭健朝,各持論語第四卷,以次進伏,武臣申命淳,進伏楹外訖。上曰,史官分左右。
上在昌德宮。只朝講。
自前夜五更至人定,灑雨下雨,測雨器水深八分。
藥房提調李景在,副提調金炳冀啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
政院啓曰,明日常參·經筵,取稟。傳曰,只晝講。
政院啓曰,備邊司郞廳來言,今日賓廳日次,而大臣俱有身病,不得來會云矣。敢啓。傳曰,知道。
傳曰,藥院提調許遞,前望單子入之。
內醫提調前望單子入之,金鼎集落點。
內醫院啓曰,本院提調,例不得兼帶刑獄之官,提調金鼎集所帶刑曹判書之任,今姑許遞,何如?傳曰,允。前望單子入之。
刑曹判書前望單子入之,金蘭淳落點。
傳曰,都承旨·左承旨·右承旨·右副承旨許遞,前望單子入之。
承旨前望單子入之,洪鍾英·徐憲淳·李寅夔·金鼎鎬落點。
大司憲吳取善,正言鄭煥翼,副校理李容直,副修撰曺錫輿啓曰,噫嘻痛矣,書九之誅,可勝誅哉?亂臣賊子,從古何限,而窮凶絶悖,未有如裕賊,裕賊之根窩,卽書九庚申一疏是已。其疏之上下屢千百言,閃忽疑眩,莫可摸揣,而旨意肯䋜,專在於彼固曰四條,外托義理之說,而內售沮戲之計,陽爲承順之態〈而〉陰懷惎間之謀,語脈所歸,手脚莫掩,言之體粟,不敢痛陳其逆節,思之膽掉,不忍歷擧其罪案,而傳敎中前茅裕賊之敎,實是燭奸之禹鼎,照魔之秦鏡也。於戲,我正宗大王五晦筵敎,卽明諭御極後用舍進退斷自淵衷之意,而書九乃敢杜撰聖旨,動搖大計,凶圖禍心,一轉而爲裕賊,如印一板,如貫一串,終至有宜學之遺醜餘孽,得以藉口,詡之以闡明,稱之以對揚,此豈一朝一夕之故哉?涓涓之流,始自書九,而滔天於裕賊,餘波於宜學。顧今拔本塞源之方,亶在於先正書九之罪,而鬼誅已加,王章莫伸,輿情之憤惋,何時可洩,世道之憂虞,何日可弭?請書九,亟施追奪官爵之典。答曰,不允。
大司憲吳取善,正言鄭煥翼啓曰,噫嘻痛矣,國榮之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,㦧毒之凶計,暗相綢繆,罔有紀極,主張者榮賊,亂逆之犯分干紀者,從古何限,而豈有若此賊之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眦裂也。當此義理大明凶逆嚴討之時,藥院之日記旣已査出,臺臣之緘辭如是明的,則追奪之當律,不容一刻少緩也決矣。千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而幸賴我正宗大王,廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。噫嘻痛矣,裕賊之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徙薪之援比,指意凶㦧,卽此一段,其沮戲大婚之凶肚,背馳正宗大王之逆節,綻露無餘。渠以今日北面之臣,乘國運不幸之時,而疑亂熒惑,潛圖不逞之計,是可忍也,吁亦㦧矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言詩句引用之意而極矣。而末乃以渠之傍祖權鞸時事,隱然自況者,尤何等窮天地所無之極逆大憝也?凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰㦧,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著。此與身死旣久之後追律之例,大有異焉,不可援用尙魯追施之律。請物故罪人裕,亟施孥戮之典。噫嘻痛矣,亂臣賊子,何代無之,而豈有如漢祿之窮天地亘古今至凶至悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊,臥斃牖下,輿憤莫洩,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼以爲明證。嗚呼,尙忍言哉?一種不逞之徒,乃敢讐視我君父,必欲謀危我宗國,梟音獍舌,脈絡相通,蛇糾蚓結,腸肚互連,量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢,國勢日就岌嶪,彝倫幾至斁喪,千怪百變,疊生層出,以至於達賊不道之奏,如貫一串,苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典。追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至。殿下試思之。前乎漢祿,而豈有如漢祿,後乎漢祿,而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧則不過是收奪告身而已。以此律而施之於此賊,果可以夬雪君父之讐,少洩臣民之憤耶?适·雲之所不敢,〈而〉此賊敢爲之,鏡·夏之所不忍,而此賊敢爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩。請逆賊漢祿,亟施孥戮之典。噫嘻痛矣。亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連,若其根柢也源委也,莫非此賊,而得保首領,臥斃牖下,凡今日含生之倫,孰不腐心痛骨,如不欲生,而最其大明律一事,卽有天地君臣以來所未有之極逆大憝也。思之膽掉,言之骨靑,直欲手磔口臠食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跽敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮。請追奪罪人龜柱支屬應坐之類,一依尙魯例,施以散配之典。噫嘻痛矣,凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸拄腹,都是禍心,聽言觀眸,罔非戾氣,平生伎倆,專在於凶國而讐君,晝宵營爲,亦出於戕人而害物,好惡所到,忠逆立判,威勢所在,逋逃咸萃,附己者,謂之向國,而奬拔汲引,如恐不及,異己者,謂之背馳,而擠陷網打,無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥·日滔天之禍,鼓唱悖論,馴致裕·玉讐國之計,一番逆變起,而莫不根柢於渠,一番凶獄出,而罔不窩窟於渠,渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶熖雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心,而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓感德思報欲爲鍾秀一死者之口,則雖使鍾秀,對質於鞫庭,必將滿口輸款,而無一辭自明之端矣。噫,敬·觀之窮凶,而染成者渠也,龜·祿之絶慝,而掩護者渠也。渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之客,托身於榮賊之家,而備盡謟諛之態,至勸其兄,願留榮賊,究其情狀,卽一患得失之鄙夫,則渠所謂士流吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜·祿輩包藏不軌,謀危宗社,及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,已爲掩護龜·祿輩眞贓之妙籌長策,龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣。其一而二二而一之狀,不亦凶且㦧乎?惟我正宗大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地。以是而脅持君父,以是而威喝朝野,魯賢之逆變,由是而醞釀,達淳之邪說,由是而源委,候班不參之逆節在此,史局割席之凶肚在此,而改號時違牌,幸行後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣。臣等合辭所陳剽竊先王之義理矯誣先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二跋,旣伏罔赦之案,讆言五條,莫掩自唱之跡,入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉。以渠之眷遇也邇密也,逆祿之八字凶言,旣已自渠口傳說,賊龜之乙未冬悖說,亦必先他人聞知,卽何不於正宗大王一初淸明庶政維新之會,斷去宿處,嚴斥凶論,使夫迷溺不悟者,曉然知龜·祿之不可染迹,而乃反附麗依歸,推詡尊仰,壞亂世道,詿誤人心,以致許多逆變無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊,何由而鴟張,龜·祿之餘醜,孰從而蚓結乎?然則今日國勢所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也,龜·祿應坐之典,烏可已乎?特以大官之曾忝也,鬼誅之先加也,故依律處斷,雖恨未及,尙魯已例,在所不已。幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮。請追奪罪人鍾秀支屬應坐之類,一依尙魯·漢祿例施行。噫嘻痛矣,今此鍾·振兩賊之凶,思之膽掉,言之骨靑。蓋其陰謀逆節,适·璉之今又出也,凶言悖說,雲·海之所不道也,是乃窮天地亘宇宙之極惡大憝。雖幸天討略行,王章少伸,尙何足夬洩神人之憤也哉?鍾一則藉其門蔭,獲沾祿仕,國家何負於渠,而梟心獍腸,與生俱生,幸西賊之有警,則曰當爲蜀漢,分院兵助勢之策,湖南伯得差之願,無非劇逆之斷案,而乃與振采·友文等,結爲血黨,五字八字之凶言,猶爲不足,而必以二字至不道之言,和應於合有變通之說,甚至街路上訩訛而極矣。振采,技倆妖慝,行止閃忽,出沒京鄕,左道誣惑,連腸接肚於鍾一·光友之徒,憑藉讖緯之書,濟其邪誕之術,二萬石軍糧之積庤,縉紳家火具潛埋,指卯日而擧事爲期云者,莫非做作妖言煽動人心之計,而至於第一子指擬之目,十三日至凶之說,與鍾一,一而二二而一。似此今古所無之逆,不可只施治逆之常典。适·雲已行之例,不用於此兩賊,而將何施乎?請大逆不道罪人鍾一·振采,竝施适·雲之例。逆賊友文,跡本卑微,性又奸慝,投身於鍾一,甘作爪牙,許心於振采,結爲兄弟,托鍾一於振采,則謂以可用,薦振采於鍾一,則稱有神術。逆賊光友,本以鄕曲賤孽,托爲凶徒死士,父事振采,兄事友文,欲輸軍糧則轉到南陽,凡爲群凶之指使,率皆挺身而樂赴,將臣家將欲火攻,所營何事?店舍綢繆之言,致後丁寧和應,南中兵火之說,延壽爛漫酬酢,卽此數段,已足爲諸賊之眞贓斷案。至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩。請逆賊友文·光友,加施孥戮之典,致後·延壽,竝施孥籍之典。噫嘻痛矣,宜學,以卑微之流,賦㦧慝之性,行己則巧佞,而善爲狐媚,發跡於陰邪,而養成虺毒,屢竊踰濫之職,而暋不知分,常蓄希覬之心,而急於射利。敢以嘗試之計,投呈凶慘之書,其上段諸條,罔非爲人臣所不敢道者,而肆然筆之於書,悍然發之於口,卽此一款,合施萬戮,而至若下段所云義理二字,卽我上下大小三十年秉執而遵守者也。今安有晦明之可言,而渠乃陰懷惎慘之謀,公肆疑亂之說,反覆閃忽,指意絶悖,此皆逆裕·書九輩所嘗沿襲之套語也。且以鞫招觀之,稱煥之以君子,詡書九以名流,則裕賊亂逆情節,書九爲之前茅,宜學爲之後殿,一串貫來,首尾和應之眞贓斷案,於此焉畢露矣。然渠以蟣蝨之賤,不識魚魯之辨,烏知義理之果爲何物,闡明之當用何道哉?此必有暗相綢繆,先設機關者,盤覈許久,端緖未究,此已輿憤之所共切,隱憂之所愈深者也。況今天綱甚恢,凶種尙遺,治逆之政,終有所未盡者。請正法罪人宜學諸子,亟施散配之典。噫嘻痛矣,自古亂逆何限,而豈有如魯敬之凶譎奰慝蔑倫敗紀者乎?平生技倆,無非戕人害物,晝宵營爲,都是凶國禍家,兜攬華膴,躐躋崇顯,朝家於渠,恩至渥也,而不思報效之道,忽生憾懟之意,乃有生死不得抑情仕宦之說,此何等時,强抑其情,乃敢萌心,公肆發口,自露鬼蜮之情態,莫掩梟獍之腸肚。當大婚爰定之初,卽一國慶祝之會,而渠乃陰懷惎㦧,極其誣悖,傳襲於賊裕,護法於賊裕,潛蓄包藏,和盤托出,顯售不滿,倡爲悖說,動搖沮戲,斷案斯著,故雖以先朝曲加包貸之處分言之,至有言行不謹之敎,昭如日星,嚴若鈇鉞,則其言凶圖也,其行逆節也。不謹則無將,無將則必誅,其無君無母之心,不道不敬之律,歷萬世掉脫不得者也。況於今日義理,尤急闡明,而何幸乾道孔昭,天討大行,追奪之律,纔有成命,神人之憤,庶可少洩,而罪至追奪,不足以稱其惡。剖戮跽斬,雖難用於古法,瀦家孥籍,亦自有於彝典。況其凶種餘孽,尙此假息,書所稱殄滅無遺,毋俾易種者,不施於此賊,而將於何施?請追奪罪人魯敬,亟施孥戮之典。噫嘻痛矣,亂臣賊子,從古何限,而豈有如醇壽之至凶絶悖者乎?本以陰慝之性,敢生樂禍之心,結交匪類,所綢繆者凶謀也,晉鏞家夜會,鍾協處參席,互相酬酢,俱極凶慘,證招如執左契,干犯已成斷案,神人之所共憤,覆載之所難容,萬戮猶輕,三尺已施,而不可只誅其身而止。請謀反大逆不道知情不告罪人醇壽,亟施孥戮之典。噫嘻痛矣。世變層生,亂逆何限,而豈有如捕廳諸賊之至凶絶悖者乎?噫,彼兩女,俱以至微至賤之妖物,白做如狂如譫之凶說,乃敢譸張,無難傳播,甘犯萬戮猶輕千剮無惜之罪。至於賊澤,本以蟣蝨之賤,素蓄梟獍之腸,以不忍聞不忍道之凶誣悖說,稱以上變,又從以傅會增衍,發之於口,筆之於書,作此窮天地亘萬古所無之逆變者,思之膽掉,言之髮豎。如許窮凶極惡之妖女逆豎,孰不欲手磔口臠也哉?設鞫正法,王法卽然,而大僚求對,直請處分者,以其辭語極凶,無以如法問招也。第念凶如此賊妖如此賊,未加肆巿之典,而誅止其身,戮不及孥,則其可曰國有三尺乎?聖批若曰,固當以大逆議律,則此賊之爲大逆,旣已洞燭之矣。又若曰,身後加律,實關格例,臣等竊以謂振古所無之凶賊,何可膠守於格例,使王章未伸而輿憤莫洩乎?請梟首罪人澤,捕廳勘斷罪人金·河兩女,竝亟施大逆之律。噫嘻痛矣,亂臣賊子,從古何限,而豈有如尹致英·徐相敎者哉?尹致英,卽一疲殘宵小也。賦性本自巧令,行己工於奸黠,跳踉放恣,縱曰俱生,凌轢噴薄,抑亦何習,平生技倆,不過欺人而黷貨,晝宵揣摩,罔非招權而納勢,護法於秉鉉而樂蓄禍心,後勁於秉鉉而竊弄威福,有識憂歎,厥惟久矣。乃至有主張徐相敎之疏,而益見其無所不爲,是可忍也,孰不可忍也?十手所指,萬口皆言,卽此一事,爲渠死有餘罪之罪也。噫,彼徐相敎之年前疏中伺察宮闈二字,是何等莫重莫嚴之地,而乃敢以伺察締結等語,肆然筆之於書?是豈北面於今日者,所可忍也乎?是誠雲·海之所不敢道,而窮天地亘萬古所無之逆節也。惟我慈聖殿下,以姙·姒之德,兼女堯之聖,母儀一國,五十年于玆矣。凡今橫目而圓顱戴天而履地者,孰非慈覆之中物,而彼相敎·致英,乃敢甘犯誣逼,或自爲主張,或聽其指嗾,此擧國臣民之腐心痛骨,必欲手磔而口臠之也。雖若眞贓畢露,斷案已具,此必有樂禍之流,綢繆包藏,嘗試之不足,而竟乃直露其情狀,從可以察影而知形矣,此又擧國臣民之期於鞫覈,不得請則不止者也。噫,不忠於我大行朝之罪人,旣伏其辜矣。彼誣逼我慈聖殿下之罪人,獨非我大行朝之罪人,殿下之罪人乎?慈聖殿下雖以哀遑之故,而姑靳究竟,殿下其何可一日容貸,滿庭諸臣,其何敢一日而忘君讐國賊也?春秋嚴無將之誅,漢法重不敬之律。夫以窮凶絶悖如相敎·致英,而當鞫不鞫,尙逭天誅者,古今寧有是也?請薪智島荐棘罪人尹致英,金甲島荐棘罪人徐相敎等,竝令王府,設鞫得情,夬正典刑。噫嘻痛矣。李應植·申觀浩之罪,可勝誅哉?俱以麤鹵無恥之徒,專事貪饕不法之習,眼無朝廷,力擅威福,一串如貫,衆惡皆萃。李應植則遞據戎垣,濫躋卿資,於是乎狼心漸肆,鴟張益甚,醜類之聚爲聲援,馴致縱恣之勢,賤孽之侵及平民,至行殘虐之擧,此猶緦功之察耳。至於私撥一事,奉迎之行,何等尊嚴,而飛騎之先於陪衛者,其心所在,有不可測。渭橋請間,尙被宋昌之斥,跡渠所爲,合置何辟?申觀浩則賦性之奸黠忒甚,早年之兜攬殆遍,驟綰戎符,自作聲勢,大開賂門,益加貪縱,乳臭小兒,至褻公器,龍斷賤夫,互兢市利,許多罪犯,已極駭惡,而最其私室製藥,是豈臣分所敢爲者哉?卽此一事,斷案已成。無將之律,如彼其嚴,不敬之誅,渠安敢逭?似此干紀犯分之輩,寔是神人之所共憤,王章之所必誅,其在別慝之義,寧緩盤覈之擧?請古今島荐棘罪人李應植,鹿島荐棘罪人申觀浩,竝令王府,設鞫得情,夬正典刑。噫嘻,秉鉉之罪,可勝誅哉?狠毒奸黠,咸萃一身,妖惡眩幻,卽其長技,佞辯則林甫之劍蜜,自成心法,夸習則主偃之鼎食,常作口業,平生技倆,無非戕人而害物,晝宵揣摩,不出嗜利而黷貨,濫躋崇顯,而擅行威福,孤負委寄,而專事欺蔽,脅制朝廷,詿誤當世,似此負犯,擢髮難數,而至於辛丑歧貳之論,是何等極逆大憝也?前啓之必以此爲衆惡之首者,是尤王法之所必誅也。惟我大行大王,明燭其情狀,薄施三危之竄,旋推再生之恩,此誠全保之至仁盛德也。在渠道理,固當縮首遠屛,沒齒自靖,而鴞音終不知革,蜮影工於潛射,全無顧忌,自處有若恒人,窺探動靜,妖子出沒城闉,苟有一分人心,焉敢乃爾?最是東朝傳敎中事君不以其道,人臣之極罪也,象魏自在,慈旨嚴於鈇鉞,國言如沸,聖批明如日月,是所謂大夫國人皆曰可殺則殺之者也。論其干係,則先王之罪人也,三慈殿之罪人也,宗社之罪人也,抑亦爲殿下之罪人也。何幸乾斷廓揮,處分已下,神人之憤,得以少洩,而慈敎若曰,除非上累君德,必害及生靈,俗習之渝薄,民邑之困瘁,是誰之故也?以啓後無窮之弊,將至於莫可收拾之境,究其負犯,有甚於稱兵召亂。夫以罪浮稱兵之逆憝,而不施肆巿之顯戮,職非大官,而只賜其死者,豈非失刑之大者乎?王章似伸而未伸,輿論似夬而未夬,到今次第應行之律,不可以誅及其身而止。請賜死罪人秉鉉諸子,亟施遠地定配之典。噫嘻,李能權·金鍵,卽幺麽一武夫耳。俱以麤鹵之類,敢生奸濫之習,始以貪饕財貨而腸肚相連,終焉排布黨援而羽翼已成,千妖萬惡,一串貫來。李能權則妖態至發外貌,禍祟遂作始俑,工於狐媚,行事壹是狡黠,甚若狗盜,公貨無難乾沒,驟進看作分內,濫帶率多格外,論其躬犯,實爲首惡。金鍵則始慕妖能,效其心法,終與凶應,分成角立,衛班愚濫之態,輿儓莫不戟手,雄閫貪虐之跡,行路皆爲掩耳。蓋此輩之技倆,始於趨附不已,末乃跳踉無憚,此誠國朝以來所未有之變怪也。朝威下褻,胡至此極?豈可以靺韋之賤,置於不足責之科,將使干紀之徒,仍作漏網也哉?王章不可以終屈,輿論不可以久遏。請蝟島安置罪人李能權,荏子島安置罪人金鍵等,竝令王府,設鞫嚴覈,夬正典刑。答曰,不允。
正言鄭煥翼啓曰,梟示罪人性世,與劇逆載榮,一而二二而一也。換着軍服,潛入禁庭,粧出纏帶,暗售網打,是何等排布設施,是何等凶謀秘計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世,亟施孥戮之典。噫嘻痛矣,人心陷溺,世變層生,至於秋曹罪囚而極矣。渠以卑微之流,敢蓄凶悖之心,肆發通文,投諸賢關,造意閃忽,引用絶悖,字字狡惡,句句凶逆,耳目難掩,手脚盡露,聞者髮豎,見之膽掉。幸賴首善之地,至有捲堂之擧,固當卽地設鞫,不日置辟,而只令秋曹,盤覈情節,略加刑訊,旋卽酌處,秋堂聯疏,實出執藝之義,而特以好生之聖念,遂付傅輕之科,豈有亂言不道自服遲晩,而生出獄門,假息覆載之間者乎?今若諉之於言出卑賤事已勘配而不論,則其可曰國有三尺乎?請古今島爲奴罪人韓鼎鎭,亟令王府,設鞫得情,夬正典刑。新除授司諫任百能,時在京畿仁川地,正言金樂淵,時在慶尙道榮川地,請竝斯速乘馹上來事,下諭。答曰,不允。下諭事許遞。
政院啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,司諫金樂壽,正言洪祐吉落點。
兵曹口傳政事,護軍金炳冀。
義禁府啓目,居山前察訪李景源原情云云。傳旨內辭緣,泛稱遲晩,刑推得情,何如?啓除刑推議處爲良如敎。
以忠淸監司洪說謨狀啓,沃川郡民家失火事,傳曰,當此農殷之時,民家燒燼,若是夥多,聞甚驚慘。元恤典,道臣雖已擧行,別恤典,更加助給,卽爲結構奠接,俾無一民失所棲遑之弊事,廟堂各別措辭分付。
行兵曹判書徐箕淳疏曰,缺答曰,省疏具悉。當作何官,平心做去,益加調攝,更勿煩浼。
辛亥六月初十日辰時,上御熙政堂。朝講入侍時,領事金興根,知事李圭祊,特進官姜時永·尹致定,大司憲吳取善,參贊官李完載,侍讀官李容直,檢討官曺錫輿,正言鄭煥翼,假注書李徹宰,記注官朴賢楷,別兼春秋鄭健朝,各持論語第四卷,以次進伏訖。上曰,史官分左右。
上在昌德宮。只晝講。
自前夜人定至開東,灑雨下雨,測雨器水深三分。
政院啓曰,明日常參·經筵,取稟。傳曰,只晝講。
政院啓曰,兩司缺牌招,何如?傳曰,允。
洪祐健啓曰,右副承旨李寅夔,同副承旨金鼎鎬,今日不爲仕進,竝卽牌招,何如?傳曰,允。
兵曹啓曰,今月十四日,一羽禁軍番次矣。該番將有闕之代,依承傳口傳擬入之意,敢啓。傳曰,知道。
兵曹口傳政事,以李熙忠爲羽林將。
吏曹啓曰,宗廟望祭獻官,前承旨李孝淳當爲塡差,而時無職名,令該曹口傳付軍職,何如?傳曰,允。
以司謁口傳下敎曰,孝定殿守直內官處庫直二名,軍士二名,勿爲減下,宣飯所用器皿食湯鼎,依前進排事,分付該曹。
辛亥六月十一日午時,上御熙政堂。晝講入侍時,同知事金在田,特進官曺錫雨,參贊官洪祐健,侍讀官姜㳣,檢討官曺錫輿,假注書南鍾順,記注官羅時鏞,別兼春秋鄭健朝,各持論語第四卷,以次進伏,武臣李南輔,進伏楹外訖。上曰,史官分左右。仍開卷。㳣讀自子曰三年學,止有天下也而不與焉,仍釋義訖。奏曰,邦有道貧賤,恥無可用之道,邦無道富貴,恥無能守之節,此論士君子出處之分也。昔伊尹·呂尙,當桀·紂時隱,當湯·武世則用,此非有道則見,無道則隱者乎?雖以孔門弟子言之,子路則仕於衛,而結纓以死,顔淵,在陋巷而簞瓢安貧,亦可見危不入亂不居之義矣。然使有道之士安於貧賤,不顧富貴,則是君上之所當恥者也。躋斯民於有道之世,懋至治於無爲之化,旁招俊乂,野無遺賢,是臣區區之望也。上曰,不志於穀者,雖學之久而無意求祿之人,不可易得之義乎?㳣曰,然矣。後世之士,求祿之志,每在於爲學之先,故夫子有不志穀者,不易得之嘆矣。上曰,邦有道貧賤,何謂也?㳣曰,有道之世,士君子行道之時,而若貧賤則是無可行之道,是爲之恥也。上曰,師摯,何人也?㳣曰,魯之樂師也,此時則適齊,故下有太師摯適齊之文矣。上曰,晁氏,何人也?㳣曰,宋儒也。
上在昌德宮。只晝講。
政院啓曰,明日常參·經筵,取稟。傳〈曰〉,只晝講。
都摠府啓曰,今日入直內三廳·武兼·禁軍及軍兵等,中日習射技放,請出標信。傳曰,知道。
禮曹啓曰,來八月初十日,大王大妃殿加上尊號,王大妃殿加上尊號,大妃殿上尊號,卽日進箋陳賀時,大殿·大王大妃殿·王大妃殿·大妃殿方物物膳,依例封進事,知委京外,何如?傳曰,旣承慈敎,置之。
又啓曰,今此大王大妃殿加上尊號,王大妃殿加上尊號,大妃殿上尊號時,外庭親傳冊寶,自內親進致詞箋文表裏,卽日臨殿受賀之節,依例磨鍊乎?敢稟。傳曰,依例磨鍊。
祔廟都監郞廳,以都提調意啓曰,本都監郞廳二望,別單書入之意,敢啓。傳曰,知道。
祔廟都監郞廳,以都提調意啓曰,本都監監造官六望,別單書入之意,敢啓。傳曰,知道。
祔廟都監郞廳,以都提調意啓曰,今此祔廟時玉冊文製述官·書寫官,玉寶篆文書寫官,別單書入之意,敢啓。傳曰,允。
祔廟都監,孝顯王后徽號玉冊文製述官領府事鄭元容,預差李鶴秀,書寫官金洙根,預差李啓朝,玉寶篆文書寫官徐憙淳,徽定殿改題主官洪鍾英,預差韓鎭庭。
祔廟都監都廳二單金炳德·曺錫輿,監造官六單宋恪老·李寅卨·李敦相·李啓昌·金祜根·李博祥。
祔廟都監郞廳,以都提調意啓曰,本都監各房郞廳監造官,分房別單書入之意,敢啓。傳曰,知道。
祔廟都監郞廳,以都提調意啓曰,闕內待令郞廳,以入直武臣兼宣傳官,輪回察任,何如?傳曰,允。
祔廟都監郞廳,以都提調意啓曰,本都監別看役,以前府使姜彝五,前縣監安時赫差定,使之看役,何如?傳曰,允。
祔廟都監郞廳,以都提調意啓曰,今此祔廟時,龕室·神榻·冊欌·祭器·床卓各樣諸具,必須奉審宗廟各室所在諸具,然後可無參差不齊之患,孝定殿·徽定殿祭器仍用與新造者,亦爲奉審後當擧行矣。臣與都監堂郞,進詣宗廟·孝定殿·徽定殿奉審,吉日,令禮曹從速推擇,何如?傳曰,允。
祔廟都監郞廳,以都提調意啓曰,徽定殿改題主官,別單書入之意,敢啓。傳曰,知道。
尊崇都監郞廳,以都提調意啓曰,本都監郞廳二望,別單書入之意,敢啓。傳曰,知道。
都廳二望金炳德·曺錫輿。
尊崇都監郞廳,以都提調意啓曰,本都監監造官六望,別單書入之意,敢啓。傳曰,知道。
監造官六望宋恪老·李寅卨·李敦相·李啓昌·金祜根·李博祥。
尊崇都監郞廳,以都提調意啓曰,本都監各房郞廳監造官,分房別單書入之意,敢啓。傳曰,知道。
尊崇都監郞廳,以都提調意啓曰,闕內待令郞廳,以入直武臣兼宣傳官,輪回察任,何如?傳曰,允。
尊崇都監郞廳,以都提調意啓曰,本都監別看役,以前府使姜彝五,前縣監安時赫差定,使之看役,何如?傳曰,允。
尊崇都監郞廳,以都提調意啓曰,今此尊崇時玉冊文製述官·書寫官,樂章文製述官·玉寶篆文書寫官,別單書入之意,敢啓。傳曰,知道。
尊崇都監,大王大妃殿尊崇玉冊文製述官趙斗淳,預差李嘉愚,書寫官趙鶴年,預差金箕晩,樂章文製述官右議政朴永元,玉寶篆文書寫官判府事金道喜,王大妃殿尊崇玉冊文製述官徐箕淳,預差李景在,書寫官趙秉駿,預差金鼎集,樂章文製述官金左根,玉寶篆文書寫官判府事朴晦壽,大妃殿尊崇玉冊文製述官左議政金興根,預差金學性,書寫官李敦榮,預差洪在喆,樂章文製述官尹定鉉,玉寶篆文書寫官洪在龍。
義禁府啓目,咸悅前縣監鄭基重原情云云。問目內辭緣,泛稱遲晩,刑推得情,何如?啓除刑推議處爲良如敎。
兵曹啓曰,禁軍別將李熙絅身病猝重,無望供職,呈狀乞遞矣。實病旣如此,則有難强令察任,改差,何如?傳曰,允。
兵曹,以金宅基爲禁軍別將。
兵曹啓曰,迎恩門柱木,年久動退,仍爲頹仆矣。令該曹卽速改建之意,分付,何如?傳曰,允。
辛亥六月十二日午時,上御熙政堂。晝講入侍時,同知事成原默,特進官趙亨復,參贊官李寅夔,侍讀官姜㳣,檢討官李承輔,假注書李徹宰,記事官金龍翼,別兼春秋鄭健朝,各持論語第四卷,以次進伏,武臣吳顯佑進伏楹外訖。上曰,史官分左右。缺承輔曰,今日進講自止,卽孔子歷論唐·虞三代之治化,而雖或有損益之不同,推其本則皆出於聖人之德,與天同大也。然以堯·舜·文·武之德,何難於治天下,而必待賢聖之臣,以致巍蕩彬郁之治者,譬如上天不能獨運,而四時之吏,五行之佐,宣其氣而成歲功。以此觀之,人君豈不以得賢爲務乎?降自漢唐,賢聖不作,故熙皞之治,尙矣無論,小康之治,亦云罕矣。逮至我朝,列聖相承,群賢輩出,於斯爲盛,不可謂才難,而無愧於三代之治,曷不休哉?今我殿下以天縱之聖,値一初之會,遠鑑唐·虞,近法祖宗,必以得賢爲先務,則巖穴林樊之間,不患無人,求之以誠,招之以禮,使賢者在朝,能者在職,治何以不若唐·虞乎?伏願懋念焉。㳣曰,天以資始爲德而仁覆,堯以克明爲德而光被,嵬蕩難名,與天同大。是故聖人卽一天,而中庸,亦以配天言之也。包犠之德,易贊合天,文王之德,詩詠上天,古聖人之準則於天,有如是矣。國之有禮樂法度,如天之有四時三光,人君當奉三無私,以大公至正爲德,如天之無私覆也,四時之序,人雖知其平分,而至於今日雨明日風,莫得知其造化。就以目下言之,此月之當行京察,此日之當開經筵,人皆信如四時,而至於何人之除職,何句之發問,莫得以仰揣,如風雨之不可知。公正無私,體上天之丕冒,嵬蕩之難名,做神堯之事業,是臣區區之望也。上曰,婦人,誰也?㳣曰,邑姜也。上曰,邑姜,誰也?㳣曰,武王之后妃,而太公之女也。上曰,小註謂太姒矣。㳣曰,太姒,文王之妃,而爲武王之文母,子無臣母之義,故知其爲邑姜也。上曰,於斯盛矣下,直言婦人焉九人而已,則此若指唐·虞而言矣。㳣曰,古今人才之盛,惟唐·虞與周而已,比之周時,惟唐·虞爲盛,而餘莫能及,故稱唐·虞而繼言亂臣,雖不言周,語意自可知其爲周矣。十人之中有婦人,而實爲九人,則雖周之盛,人才之難,有如是者矣。是以有才難不其然之訓也。上曰,此才字,合言德乎?㳣曰,然矣。無德而以私智爲才者,小人也。唐·虞之際,堯·舜相承,故人才如是之多,周家之化,文·武相繼,故賢佐又如是之多,以唐·虞之際觀之,雖不言文·武之際,而其義相通。且舜之五人,稱盛於周之十亂者,以其才德地位而言也,非以多寡之謂也。
上在昌德宮。只晝講。
正言洪祐吉啓曰,臣於合啓中,有私義不可冒參者,請命遞斥臣職。答曰,依啓。
政院啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,金永秀落點。
徐憲淳啓曰,同副承旨金鼎鎬,今日不爲仕進,卽爲牌招,何如?傳曰,允。
以同副承旨金鼎鎬牌不進罷職傳旨,傳曰,只推。
禮曹啓曰,以大王大妃殿·王大妃殿加上尊號,大妃殿上尊號時,外庭親傳冊寶,自內親進致詞箋文表裏,取稟草記,傳曰,依例磨鍊事,命下矣。親傳冊寶處所及大王大妃殿·王大妃殿·大妃殿御座,定於何處乎?敢稟。傳曰,親傳冊寶處所,以仁政殿爲之,三殿御座,以通明殿爲之。
禮曹啓曰,來八月初十日,大王大妃殿·王大妃殿加上尊號,大妃殿上尊號陳賀時,各道方物物膳封進事草記,傳曰,旣承慈敎,置之事,命下矣。在前陳賀,各道方物物膳置之之時,各殿進獻議政府·六曹物膳及京廳方物,京畿物膳,則例爲封進,今亦依前例封進之意,敢啓。傳曰,知道。
尊崇都監郞廳,以都提調意啓曰,本都監監造官前參奉宋恪老·李寅卨·李敦相,前都事李啓昌,前守奉官金祜根,前參奉李博祥時無職名,令該曹口傳付軍職,冠帶常仕,何如?傳曰,允。
祔廟都監郞廳,以都提調意啓曰,本都監監造官前參奉宋恪老·李寅卨·李敦相,前都事李啓昌,前守奉官金祜根,前參奉李博祥,時無職名,令該曹口傳付軍職,冠帶常仕,何如?傳曰,允。
辛亥六月十三日午時,上御熙政堂。晝講入侍時,知事李圭祊,特進官鄭德和,參贊官沈敦永,侍讀官姜㳣,檢討官李承輔,假注書南鍾順,記注官玄基濬,別兼春秋鄭健朝,各持論語第四卷,以次進伏。武臣沈樂臣,進伏楹外訖。上曰,史官分左右。缺承輔曰,拜下者,拜於堂下也。若在燕禮之時,君命升堂,則乃爲升拜,不然則不敢拜乎上,孔子之時,君弱臣强,不有君命,經自升拜,故孔子譏其驕慢,而必曰吾從下,可見尊君之禮矣。燕禮二字,旣在註下,臣請以此仰奏。夫燕禮者,君燕臣之禮也。君臣之間,徒相嚴敬,則情志不能流通,故設爲此禮,以盡恩愛之情。是以朝曰君臣,燕曰賓主,而詩之以燕樂嘉賓者,卽謂此也。今我殿下日開講筵,簡其禮貌,酬酢如響,上下之情志交孚,殆若古之燕禮,經筵諸臣,雖得昵侍咫尺,依近耿光,而其在百執事之列者,無以一登文陛,故每有疎跡之歎。惟我列聖朝多行輪對朝參等禮,而英廟聖敎有曰,豈可使諸臣,不得仰瞻乎?此固大聖人逮下之恩言,而近在憲宗大王召對時,多有兼行輪對之事,此乃我朝家法也。此不但上下相孚之道,而朝臣之優劣長短,亦莫逃於淵鑑之下矣。伏願留念焉。㳣曰,意必固我,分之爲四,而實則相因,先有私意之後,遂於必,留於固,而終歸宿於我,故四者之中,惟毋意爲尤重。理本於天,意出於己,而纔動私意,便違天理。是以易有何思何慮之辭,詩著思無邪之義。孔子之聖,自生民未有,而弟子欲贊其德者,不過以絶四言之,可見聖人之事,不外乎廓然大公,動循天理,無毫私累而已。大學誠正之工,亦克己私存天理也。至於君上,尤當順理,隨事不任私意,而澹然虛明,如鑑空水止,政令施措之間,賞罰黜陟之際,一以至公爲心,則夫子四毋之德,將親見於今日,而郅隆之化,不難致矣。伏願懋哉。上曰,達巷黨人之言,或非議聖人而然乎?㳣曰,此非非議也,乃不能知聖人而言也。聖人之道至爲廣大,無理不通,無事不知,有非黨人之所能知,故美其博學,而惜無一藝之成名,此以凡人之事,度聖人之事也。上曰,然則與堯民之不知帝力相同乎?㳣曰,與此亦有少異。堯民則自在德和之中,其所不識不知者,乃是歡欣蹈舞而然也,黨人則直不知聖人之道全德備也。上曰,麻冕之布其經爲二千四百縷,則細密尤勝於今之紬帛也。㳣曰,然矣。孔子之從衆用絲,爲其省約也。上曰,畏匡,何故也?㳣曰,匡人苦陽虎之暴,欲害之,而夫子之貌與虎相似,故錯認而以兵圍之也。上曰,顔剋,孔子弟子乎?㳣曰,然矣。顔剋曾與虎俱,今又御夫子車,故匡人識剋,而尤認夫子爲陽虎也。上曰,何不曰道,而曰文也?㳣曰,文是載道也,道之用,禮樂制度,而道無形體,必顯設於文,然後乃可見之。言文則道在其中,而聖人又不欲自居以道,故以文爲言,亦謙辭也。
上在昌德宮。停常參·經筵。
自開東至未時,灑雨下雨,測雨器水深八分。
李寅夔啓曰,明日,乃是初伏,自明日處暑間,視事頉稟之意,敢啓。傳曰,知道。
徐憲淳啓曰,同副承旨金鼎鎬,今日不爲仕進,卽爲牌招,何如?傳曰,允。
以同副承旨金鼎鎬牌不進罷職傳旨,傳曰,只推。
又啓曰,今日齋宿,承旨當爲備員,行都承旨洪鍾英,所當牌招,而拘於廳規,不得請牌。何以爲之?敢稟。傳曰,牌招。
又啓曰,今日齋宿,承旨當爲備員,同副承旨金鼎鎬,旣有只推之命,更爲牌招,何如?傳曰,允。
以同副承旨金鼎鎬再牌不進罷職傳旨,傳曰,只推。
又啓曰,今日齋宿,承旨當爲備員,同副承旨金鼎鎬,旣有只推之命,所當更請牌招,而係是一日三牌,何以爲之?敢稟。傳曰,牌招。
傳曰,明日孝定殿別茶禮,當自內親行矣。百官入參。
以司謁口傳下敎曰,明日孝定殿別茶禮時刻,以巽時改付標,此後亦依此磨鍊。
傳曰,禮房承旨,馳詣宗廟·徽定殿·景慕宮,奉審摘奸以來。
政院啓曰,同副承旨金鼎鎬三牌不進,禁推傳旨,不得循例捧入之意,敢啓。傳曰,許遞,前望單子入之。
辛亥六月十四日辰時,上御熙政堂。召對入侍時,參贊官洪祐健,侍讀官姜㳣,檢討官李承輔,待敎金炳國,假注書李徹宰,記注官朴賢楷,別兼春秋閔致庠,各持通鑑第四卷,以次進伏訖。上曰,史官分左右。缺上曰,寬饒之言,甚切直,而以爲怨謗下吏自剄,此是宣帝過失也。承輔曰,聖敎至當矣。宣帝不能容諫故也。又奏曰,寬饒素以剛直,凡於貶刺,無所回避,故見忤於公卿,直士之不能見容,類如是矣。今以封事觀之,其所云以刑餘爲周·召,以法律爲詩書者,可謂切直之論,適中時病,而第其言,以傳賢聖之言,非但無益於所諫之事而已,告君之辭,似不當以此等言語,觸犯君意,而竟至取禍,故先儒有自取之論矣。以宣帝言之,則人君之道,莫善於納諫容直,而寬饒之言,雖有過中失當之語,然實出於斷斷忠直之心,則固宜褒揚虛受,以勵百工,而不惟不能褒奬,乃反下之吏,終使自剄,如此而何以來諫諍之言乎?此是宣帝大過失處也。㳣曰,臣所讀內,別無敷衍仰奏者,而振旅者,止其師旅,整齊而還也。書曰,班師振旅,左傳曰,入而振旅,皆還軍之謂也。充國,宿將也,不欲窮兵,且料諸羌之當降,而請罷兵入塞也,其時羌兵,不過四千餘矣。上曰,五萬人,只餘四千餘人,則其不足慮可知矣。上曰,屬國,何義也?㳣曰,存其國俗,而屬之於漢也,蘇武爲典屬國,賈誼疏亦曰,何不使臣爲屬國之官矣。上曰,公淸之公字,是公無私之義乎?上曰,然矣。上曰,干犯之干字,與諫字義同乎?㳣曰,與諫字少異,干犯,卽觸犯之意也。上曰,方用刑法,何謂也?㳣曰,宣帝好刑名之學,不任敎化,而專以綜名核實爲務矣。上曰,何可以刑法爲治乎?㳣曰,刑法雖或行之一時,而終至風俗之日頹,良非細故也。缺㳣曰,蓋寬饒之罪,專在官天下三字,易傳,是韓嬰所作,而寬饒曾學易於孟喜,後見韓嬰之易傳而好之,故引用其語,其意不過言五帝公天下之盛德,欲使宣帝公於官人而已,宣帝下寬饒此章,則執金吾以爲,官天下,意欲求禪云,寬饒聞此人臣不敢聞之說,不得不自剄矣。上曰,此搆陷也。㳣曰,是故人莫不憐之也。以下缺炳國讀自三年春,止俸十五,仍釋義訖。奏曰,吏者所以治民者,而俸祿太薄,則易有誅求之弊,欲治其民,而反使之侵漁者,烏乎可乎?此所以益其俸而毋侵於民者也。噫,中主少康之治,眷眷於民者,猶是之切。今我殿下以堯·舜之道,漢唐中主之世,固不足論,而其於眷眷於民者,亦有鑑法之可言者,伏願懋哉懋哉。
上在昌德宮。停常參·經筵。
自前夜五更至人定,灑雨下雨,測雨器水深三分。
孝定殿望祭親行後,大殿·大王大妃殿·王大妃殿·大妃殿,藥房口傳問安。答曰,知道。內閣·政院·玉堂·百官奉慰單子問安。答曰,知道。
藥房提調金鼎集,副提調洪鍾英啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
承旨前望單子入之,金敬鉉落點。
政院啓曰,備邊司郞廳來言,今日賓廳日次,而上前開坼相値,不得來會云矣。敢啓。傳曰,知道。
政院啓曰,卽伏見諸道今春夏等褒貶啓本,則黃海監司洪耆燮,守令無一人居下,殊無嚴明殿最之意,推考警責,何如?傳曰,允。
又啓曰,卽伏見諸道今春夏等褒貶啓本,則統制使柳基常,南兵使吳顯文,北兵使李敏德,邊將無一人居下,殊無嚴明殿最之意,竝推考警責,何如?傳曰,允。
傳曰,在外法司堂上許遞,政官牌招開政。
吏曹啓曰,新除授刑曹判書金蘭淳,本資乃是輔國,而方帶知中樞府事,依例兼判書下批之意,敢啓。傳曰,知道。
有政。吏批,判書李嘉愚,參議李寅臯進。政事冊無以金炳冀爲吏曹參判,曺錫亨爲同敦寧,申錫愚爲刑曹參判,趙亨復爲右尹,尹穳爲同經筵,吳承默爲東部都事,李秉冕爲南部都事,趙陽元爲昭寧園守奉官。
成均博士單金德喜,兼刑曹判書單金蘭淳。
兵批,僉知加設單崔弘德。
奎章閣啓曰,景慕宮望廟樓,今望奉審無頉之意,敢啓。傳曰,知道。
又啓曰,本閣今辛亥年春夏等褒貶,當爲磨勘,而提學金左根·趙斗淳俱有身病,不得擧行,外閣褒貶,亦不得爲之之意,敢啓。傳曰,知道。
議政府司錄,以三公意啓曰,今辛亥年春夏等褒貶,當爲等第,而臣等俱有身病,限內不得磨勘之意,敢啓。傳曰,知道。
兵曹啓曰,本曹今辛亥年春夏等褒貶等第,磨勘以入,而曹所屬軍器寺·司僕寺·典設司·訓鍊院官員及部將等褒貶,因各其司提調及堂上有故,不得一體磨勘之意,敢啓。傳曰,知道。
又啓曰,本曹今辛亥年春夏等褒貶啓本中,刀擦八處之意,敢啓。傳曰,知道。
禮曹啓曰,各陵·各園墓·本曹郞廳·四學童蒙敎官,通禮院·圖畫署官員等今辛亥年春夏等褒貶,等第以入,而宗廟署·社稷署·景慕宮·弘文館·藝文館·春秋館·承文院·成均館·奉常寺·典牲署·掌樂院·東西氷庫·東西活人署·禮賓寺·觀象監·內醫院·司譯院·典醫監·惠民署·東南關王廟官員等褒貶,各其司領事·都提調·提調及堂上,有故,不得一時磨勘之意,敢啓。傳曰,知道。
訓鍊都監從事官,以都提調意啓曰,本局從事官禁松參軍及諸將官等今辛亥年春夏等褒貶,當爲等第,而都提調臣權敦仁有身病,限內不得磨勘之意,敢啓。傳曰,知道。
都摠府啓曰,今日入直內三廳·武兼·禁軍及軍兵等,當爲中日習射技放,而別茶禮相値,不得設行之意,敢啓。傳曰,知道。
宗親府啓曰,本府郞廳今春夏等褒貶等第,當爲磨勘,而堂上有實故,限內不得爲之之意,敢啓。傳曰,知道。
禮曹啓曰,祔廟時眞宗大王祧遷事,二品以上及時儒臣處,更爲収議,則領敦寧洪在龍以爲,今此莫重典禮,大臣·山林之議,已有酌古通今之論,以臣愚昧,何敢創出異見乎?惟願博詢裁定云。知事徐俊輔以爲,老癃蟄伏,不敢獻議云。判敦寧徐憙淳以爲,眞宗大王,至於殿下,以親則雖未盡,以統則宜爲祧,帝王廟制與大夫士有異,似當以統序爲重云。知事李若愚以爲,我聖上,承統於憲宗大王,計其昭穆,眞宗大王廟儀在於四室以上,則禮當遷祧,而以其親序之未盡,情有所難安,至於俯詢,春秋之義,不以親親害尊尊,正可爲引於今日云。知事金蘭淳以爲,邦家之禮,承統爲重,眞宗於聖上,親雖未盡,世數則已滿五矣。參以前代之典禮,序次迭遷,恐合禮經云。工曹判書金左根以爲,五廟二昭二穆之制,有四親焉,有統序焉,統序之是計,則四親有內外之時,四親之是計,則昭穆有窒礙之處,雖姪叔弟兄,相繼爲君,未有以叔與兄,而遺姪與弟世數之禮者。今於憲宗大王之躋祔,而無眞宗大王祧遷之節焉,則四親之親雖隆,統序之重,得不爲萬萬未安乎?惟在博詢而裁施云。吏曹判書李嘉愚以爲,眞宗於殿下爲五世,則五世而祧,禮之正也。兄弟叔姪,爲各昭穆,況有朱子已定之議。若以親屬言之,眞宗於殿下,親旣未盡,遽議夾藏,情有所未安,而考諸禮家定論,參以前代行典,未有的確之文,不敢質言云。知事趙斗淳以爲,皇明嘉靖九廟之制,武宗爲穆,故成祖以六世之祖,不與於三昭三穆,誠以繼統爲重,不以親屬爲限者也。然則祧眞宗而祔憲宗,所以序廟統也,備世數也云。上護軍尹定鉉以爲,帝王家五廟七廟之制,祔一世則祧一世,祧祔之典,惟當視廟中世統而已云。上護軍李志淵以爲,帝王家禮所重,在於統緖,今我殿下,嗣我憲宗,奉之以禰廟,溯而上稽於眞廟,當準五世之數,合行祧遷之禮矣云。左參贊趙冀永以爲,五廟之制,自有世數,未有世數已滿而未之迭遷者,所謂情雖無窮,禮則有限也云。兵曹判書徐箕淳以爲,宗廟之序,繼統爲重,不以親親害尊尊,此聖人制禮之大意,而朱子於周廟圖,亦有定議,恐合爲今日援據云。上護軍李憲球以爲,帝王之統,繼序爲重,康王夾藏,朱夫子圖說已詳,仁廟先遷,先正臣疏辨昭著,在今援據,庶無差謬云。大護軍徐左輔以爲,今此收議中,大臣儒賢之論,皆以承統歸重,辭嚴義正,臣無容更議云。廣州留守金學性以爲,王家以統緖爲代,廟制以五世爲限。今我殿下承憲宗之統,義同繼體,由統緖而溯廟數,則眞宗在世數之外,五世而祧,禮之大經也云。大護軍趙鶴年以爲,殿下卽憲宗之嗣王也,推溯而上,眞宗爲五世矣。論以王制與廟禮,迭遷,卽其常經也云。判尹洪在喆以爲,大臣·儒臣,多擧朱子及先正臣宋時烈之言,似當以此援據矣云。大護軍金鼎集以爲,聖上承憲宗之統,溯以上之,則眞宗,以五世而當遷,此卽王制之正禮也云。大護軍李景在以爲,我朝先正臣金長生曰,帝王之統,雖兄之繼弟叔之繼姪,皆有父子之道,此恐合於今日祔與祧之典禮云。大護軍金景善以爲,宗廟昭穆,一遵繼序,眞宗室遞遷,禮之正也云。大護軍安光直以爲,今以統緖推上,則五廟當祧,恐不違禮云。大護軍洪學淵以爲,親未盡而祧,情所未安,然何可捨尊統之禮,遽議緣情之制乎云。大護軍李敦榮以爲,宗廟之禮,以承統爲昭穆,兩昭兩穆以上則遷,常經也云。大護軍金箕晩以爲,孔·朱定訓,先正疏論,似可援據云。知事姜時永以爲,親未盡而祧,禮之變也,當其變處,變而合常,是爲得禮云。水原留守趙秉駿以爲,以情則親雖未盡,以禮則序爲當祧云。右參贊金洙根以爲,聖上承憲宗之統,則眞廟自在二昭二穆之上,而朱子之擬成七廟圖,可以爲據云。大護軍權大肯以爲,今日祧祔之禮,似當視世數而序廟統云。大護軍徐英淳以爲,帝王家典禮,當以統緖爲重云。大護軍尹致謙以爲,此有先賢已定之論,何敢妄論云。大護軍李圭祊以爲,親親情也,尊尊經也,當其變守之經,似可合禮云。知訓鍊任聖皐以爲,祧遷典禮莫重,不敢仰對云。護軍韓益相以爲,遷祧之禮,至嚴且大,未敢臆對云。護軍鄭鴻慶以爲,朱夫子禘祫議及世數圖,周廟正禮,一按可知云。行都承旨洪鍾英以爲,先儒之論,以繼統爲重,今若就此行之,庶或合禮云。護軍徐念淳以爲,朱子議狀,旣有定論,周廟圖及廟儀圖說,俱有援照之例云。護軍李根友以爲,一遵繼序,恐爲經常合宜云。大司憲吳取善以爲,眞宗準五世之數迭遷之議,禮之大經也云。護軍鄭㝡朝以爲,眞宗之於聖上爲五世,五廟之制祧遷,禮之常也云。護軍李羲斗以爲,莫重典禮,何敢妄議云。護軍金鍏以爲,朱書廟制圖,爲今日援照云。護軍朴長復以爲,禮從繼序,則祧遷恐是常典云。刑曹參判韓鎭庭以爲,斷以先儒之定論,恐合得宜云。護軍閔致文以爲,先儒定論,俱有援據云。護軍李時在以爲,準以五世,則眞宗大王,合行祧奉,恐無可疑云。護軍趙亨復以爲,以廟數則當遷,遷卽禮之正也,變而歸正,是爲中禮云。護軍尹致定以爲,親雖未盡,禮亦有據,先正臣議祧之疏,似當爲援云。護軍曺錫雨以爲,親雖未盡,二昭二穆之外當祧,詳見朱子諸議云。行左承旨徐憲淳以爲,周廟圖及廟儀圖,爲今日旁援之禮云。護軍曺錫亨以爲,陞祧之節,蓋以宗統爲重云。護軍洪祐順以爲,朱子祫圖之說,合有可據云。護軍姜以爲,繼序則禮當在遷云。護軍李鼎在以爲,邦家禮繼統爲重,先賢先正,俱有定論云。前副提學徐戴淳以爲,祔祧之禮,惟當準以承統世次云。護軍韓正敎以爲,承統莫重,則親雖未盡,祧宜合禮云。江華留守黃浩民以爲,帝王以承統爲重,憲宗入廟後,眞宗自當祧遷云。兵曹參判鄭誠一以爲,莫重變禮,無以質對云。護軍鄭德和以爲,祫議世圖,朱子確定之論云。開城留守李是遠以爲,孔·朱已定之論,恐爲今日典禮之援云。護軍李孝淳以爲,帝王以繼序爲重,禮常掩情云。護軍李經在以爲,以周宋七世之數,準以我朝五廟之制,則庶可援定云。護軍申大膺以爲,眞宗於殿下,以親則不當祧,以統則當祧云。戶曹參判沈宜冕以爲,憲宗於殿下,有父子之道,自禰溯之,眞宗宜從升祧之禮云。護軍李明迪以爲,朱子正論,恐合援照云。鈴豐君尹穳以爲,周廟昭穆之圖,已有先賢正論云。護軍閔永勳以爲,禮不可踰,眞廟世數,固爲當祧之序云。大司諫兪章煥以爲,朱子圖說,先正疏辨,可以援據云。護軍李公翼以爲,帝王以承統爲重,其在禮制,恐不可踰越云。護軍金始淵以爲,孔·朱正論,可以援據云。同知李㘾以爲,惟以繼統爲昭穆位次云。同知金在田以爲,臣祖先正臣長生疏曰,帝王之統,兄之繼弟,叔之繼姪,皆有父子之道,今亦有可以推類而知之者云。護軍李在鶴以爲,朱子祧廟議,原於春秋重統之義,恐合爲旁引之文云。護軍成好謙以爲,蒙昧禮學,未敢獻議云。護軍金愼根以爲,臣父纔已獻議,何容更陳云。護軍金德喜以爲,朱子議狀廟圖,似當援據於今日云。護軍朴齊憲以爲,禮有時而從權,統不可以或紊云。護軍金炳冀以爲,以親代則不當祧也,以廟統則當祧也,此有歷代典禮先儒已定之論云。工曹參判成原默以爲,帝王以統緖爲重,已有先儒之論云。護軍申錫愚以爲,統有所重,自有先儒正論云。淸仁君韓容鼎以爲,素昧禮學,不敢臆對云。左尹尹義儉以爲,宗廟之禮,繼序莫嚴云。同知李景純以爲,素未學禮,未敢質對云。護軍白殷鎭以爲,以帝王承統溯之,則眞宗大王神位,似當祧遷云。同知沈日永以爲,靺韋之蹤,何敢仰對云。護軍趙存中以爲,素蔑學識,不敢臆對云。護軍沈樂臣以爲,靺韋不學,何敢妄論云。同知吳一善以爲,以臣愚陋,不敢仰對云。訓鍊都正李熙絅以爲,以臣膚淺,何敢獻議云。護軍李忠運以爲,年邁神靡,末由獻議云。同知李定鉉以爲,臣素愚昧,無以仰對云。護軍朴蓍會以爲,以臣蔑識,何敢質言云。護軍李膺緖以爲,以臣膚淺,不敢妄議云。護軍鄭日永以爲,膚淺之見,未敢仰對云。護軍鄭泰東以爲,素昧學識,不敢質對云。護軍閔晳以爲,莫重典禮,尤何敢知云。護軍李熙章以爲,素昧學識,未敢臆對云。應敎金翊鎭以爲,帝王以承統爲重,則眞宗室,似在應祧之序云。副應敎尹行謨以爲,魯史重統之義,周廟序次之圖,似當爲今日可援之禮云。校理姜㳣以爲,朱子廟議圖說,已有定論云。校理李彙圭以爲,宗祊重典,如臣愚賤,安敢與議云。副校理李容直以爲,當祧而祧,一定於繼序之次云。副校理李承益以爲,憲宗當爲禰位,以明承統之重,眞宗當爲祧位,以準五世之數云。修撰鄭健朝以爲,帝王家典禮,以統緖爲重,自有先賢定論,似當爲今日援據云。修撰李承輔以爲,考之朱子廟議圖說,可以推知云。副修撰曺錫輿以爲,統之所尊,禮有當行云。副修理朴珪壽以爲,殿下之於憲宗大王,承統之重,實同於繼體,饗廟之禮,莫嚴於尊禰,況復正廟聖敎,炳如日星,先正定論,昭在史乘,在今日祧祔之節,恐當自有定論矣云。正字金炳國以爲,臣父方以此獻議,臣豈有他見乎云。二品以上及時儒臣之議如此,上裁,何如?傳曰,觀於諸議,雖有一二參差之言,而此則各陳其所見而已,何必使之苟同乎?親未盡而遽議迭遷,其於天理人情,太涉未安,而帝王家以統序爲重,古今之通誼也。憲宗大王君臨十五載,纘承正·純·翼嫡嫡相傳之大統,今若奉祔於二昭二穆以外之位,則其於天理人情,尤當如何也?然則眞廟之遷祧,自是不得不然之禮也。其令儀曹,祧遷儀節,擇日擧行。
義禁府啓曰,今春夏等府郞廳褒貶等第,當爲磨勘以入,而堂上有故,限內不得擧行之意,敢啓。傳曰,知道。
孝定殿望祭親行時,亞獻官右議政朴永元,終獻官知中樞府事李若愚,贊禮禮曹判書李啓朝,典祀官奉常正金權,執禮副司果洪秉壽,執尊校理姜㳣,大祝弘文正字金炳德,祝史副司果閔致庠,齋郞副校理尹秉鼎,盥洗位禮曹正郞丁載榮,兵曹正郞金秉燮,爵洗位校書校理李亮和,兵曹正郞金文煥,亞終獻盥洗位禮曹佐郞申學典,贊者引儀金載善,假引儀李仲淵,謁者兼引儀沈龜祖·尹致觀,贊引假引儀權中本,引儀金憲祖,祭監監察金汝淳·韓鼎謩。
辛亥六月十五日四更一點,上詣孝定殿。望祭親行入侍時,行都承旨洪鍾英,行左承旨徐憲淳,右承旨洪祐健,左副承旨沈敦永,右副承旨李寅夔,缺檢校直提學金炳冀,直提學鄭基世,原任直閣李嘉愚·吳取善,檢校直閣鄭朝,直閣鄭健朝,原任待敎李㘾·洪淳穆,檢校待敎金炳德·尹滋悳·李秉文,待敎金炳國,以次侍立。時至,通禮跪啓請出次,上具翼善冠·淺淡服·烏犀帶·黑皮靴,出齋殿,贊禮前導入孝定殿東挾門,陞詣版位。贊禮跪啓請俯伏哭,上俯伏哭。贊禮啓請止哭興四拜興平身,上止哭興四拜禮,贊禮導上詣尊所。鍾英擧羃酌鬯訖,贊禮導上詣靈座前,贊禮跪啓請跪,上跪。贊禮啓請三上香,鍾英奉香,寅夔奉爐,上三上香。鍾英奉爵跪進,上受爵以授寅夔,寅夔跪受奠于靈座前。贊禮啓請俯伏興少退跪,上俯伏興少退跪,大祝待敎金炳國讀祝訖。贊禮導上降復位,亞獻官右議政朴永元,終獻官知中樞府事李若愚,行禮如儀訖。贊禮跪啓請俯伏哭,上俯伏哭。贊禮跪啓請止哭興四拜興平身,上止哭興四拜禮,贊禮導上詣望燎位,望燎訖。贊禮跪啓禮畢,仍導上還入齋殿,諸臣以次退出。
辛亥六月十五日巽時,上詣孝定殿。別茶禮親行入侍時,行都承旨洪鍾英,行左承旨徐憲淳,右承旨洪祐健,左副承旨沈敦永,右副承旨李寅夔,缺提學金左根·趙斗淳,檢校直提學金炳冀,直提學鄭基世,檢校直閣鄭朝,直閣鄭健朝,檢校待敎金炳德·尹滋悳·李秉文,待敎金炳國,以次侍立。時至,通禮跪啓請出次,上具翼善冠·淺淡服·烏犀帶·黑皮靴,出齋殿。通禮前導入孝定殿東挾門,陞詣版位,通禮跪啓請俯伏哭,上俯伏哭。通禮跪啓請止哭興四拜興平身,上止哭興四拜禮。通禮導上詣尊所,鍾英擧羃酌鬯訖。通禮導上詣靈座前,啓請跪,上跪,通禮啓請三上香。鍾英奉香,寅夔奉爐,上三上香。鍾英奉爵跪進,上受爵以授寅夔,寅夔跪受奠于靈座前,連獻三爵如儀訖。通禮導上降復位,啓請俯伏哭,上俯伏哭。通禮跪啓請止哭興四拜興平身,上止哭興四拜禮。通禮跪啓禮畢,仍導上還入齋殿,諸臣以次退出。
上在昌德宮。停常參·經筵。
自開東至人定,灑雨下雨,測雨器水深三寸。
洪祐健啓曰,右副承旨李寅夔,今日不爲仕進,卽爲牌招,何如?傳曰,允。
以右副承旨李寅夔牌不進罷職傳旨,傳曰,只推。
傳曰,再明日眞殿茶禮,當自內親行矣,該房知悉。時原任大臣·閣臣·宗親·儀賓二品以上入參。
禮曹啓曰,今此祔廟時,眞宗大王祧遷事,二品以上及時儒臣收議草記,伏承祧遷儀節,擇日擧行之命矣。謹稽五禮儀,則祔廟前一日告祭後奉遷,而英廟朝丁丑,問議大臣後,依大明會典,以合享乃祧,著爲受敎,載於補編,而憲宗朝丁酉年,景宗大王祧遷時,敬遵補編,稟定擧行矣。今亦依此擧行乎?傳曰,依此擧行。
戶曹啓曰,祔太廟後,徽定殿祭享物種減下,分道磨鍊,別單書入,而依此擧行之意,分付宣惠廳,何如?傳曰,允。
成均館官員,以大司成意啓曰,臣聞居齋儒生等,今日夕食堂,不爲設行,馳詣泮宮,招致諸生,問其捲堂之由,則諸生等書進所懷以爲,伏以今番祧禮,自有正法,而殿下猶以必敬必愼之意,至有博詢之擧,誠不勝欽仰讚誦,而第臣等於領相獻議,竊有所駭惑者矣。其曰,歷選古今,無確證之可據,謹稽朱子作周七廟圖,懿王以孝王之姪,居禰位,康王以孝王之曾祖,爲應祧之廟,此正今日之確證,而乃曰無可據者何也?朱子小貼子,以竝遷二祖,析一爲二,不及今之九,不成古之七,尤爲乖謬,至有先行改正之請,蓋不能行議狀之正法,則姑欲依本朝之舊制,尙期異時改謬歸正,故先行二字,下得切實者也。今其引用,不究本旨,截去首尾,牽合而臆定曰,若合若分,或九或七,亦有時宜之不必泥古,竊詳貼子,何嘗有不必泥古之意歟?又引橫渠張氏之言,則自高至禰,皆不可不祭,若有兄弟數人代立,不可以廟數確定云云。旣曰自高至禰,則室數固不拘,而世數之不可增,可知也。今其引用,有若不拘世數者然,此豈張氏之本旨歟?我朝世宗三年,太宗在上王位,而其曰翼祖以下爲六室,今所議者,莫重之禮,其引援者,莫嚴之地,而初不考檢,有此妄謬,豈不萬萬驚悚乎?文昭殿之制,有非廟禮可援者,而睿宗不遷,可知仁宗·明宗合一而爲五世六室也。仁宗祧禮,不在於孝宗在宥之時者,果非正禮,故先正臣宋時烈奏議,已言其失,然可知仁宗·明宗合一而爲五世六室也。我朝亦以時王之制,行兄弟合一之禮,卽是朱子小貼子之意,何嘗不拘世數,而今其引而爲說者,抑何意也?若如其說,憲宗祔而眞宗不祧,則翼宗·憲宗,將不在昭穆之內矣。其可乎哉?嗚呼,我兩宗,卽世適之君,而傳統於殿下,彼不欲以昭穆享之者,亦何意也?其事則兩宗之禮也,其禮則宗廟之重也,若無一言辨正,其何以明天理正人紀,永有辭於天下後世乎?臣等處首善之地,目見不正之論,適値掌議不備,未得陳章駁正,徊徨慙恧,不敢爲晏處之計,退伏私次,恭俟處分。伏乞明示好惡,亟黜原議,無使流布八方,惑亂人心焉云云。臣以聖廟捲堂,事體至重,卽爲還入之意,多般開諭,諸生等終不回聽,何以爲之?敢啓。傳曰,禮有一定之論,則豈曰聚訟乎?今此皇曾祖祧遷,以常人之情驟看,則是豈常情所敢安乎?第以統序之至重,而眞宗大王世數已滿五廟之外也,故使得不登進而有迭遷之擧也。然則其於皇曾祖祧奉,孰不爲之莫大之變禮也?領相所見,只出於斟酌情禮之意,豈有他哉?今以一言之不合,斥之如此,則古今論禮說之人,皆將歸之於不韙之科乎?況日昨收議已定之後,又此爭論,大關心術,而不念聖廟事體,遽然捲堂,萬萬慨咄。卽速還入之意,面諭。
政院啓曰,議政府錄事來言,領議政權敦仁以爲,泮儒捲堂所懷,有萬萬惶懍,不敢一刻自安,走伏金吾門外,恭俟嚴誅,而仍納命召,何以爲之?敢稟。傳曰,還傳命召。
工曹啓曰,孝定殿祥祭已過,逐朔進上黃毛,依前例不爲封進之意,敢啓。傳曰,知道。
政院啓曰,卽者義禁府都事來言,領議政權敦仁,今方胥命于金吾門外。係是大臣去就,敢啓。傳曰,知道。
禮曹啓曰,再明日眞殿茶禮親行事,命下矣。自上服色,以翼善冠·無揚黑圓領袍·靑鞓·素玉帶擧行,而應參諸臣,以無揚黑圓領·烏紗帽·黑角帶行禮事,知委,何如?傳曰,戊戌以後,已有自內有揚衮龍袍行禮之例,依此磨鍊。
又啓曰,卽接永禧殿官員所報,則今番之雨,正殿北挾室北邊浮椽一箇,仰板一立,滲漏折落云矣。今此有頉,旣在挾室,與正殿有異,奉審慰安之節,依前例不爲磨鍊,而修改之役,待晴擇日擧行,何如?傳曰,允。
祔廟都監郞廳,以都提調意啓曰,都監各房,自今日始役,郞廳監造官中一員,依例入省記,輪回上直之意,敢啓。傳曰,知道。
祔廟都監郞廳,以都提調意啓曰,神欌·神榻,今當新造,而無可合之材,長生殿退板二立取用,何如?傳曰,允。
祔廟都監郞廳,以都提調意啓曰,祔廟時所用外司僕寺所在神輦·副輦·平轎子及宗廟署所在神轝,仍用與修補,預爲看審然後可以擧行,依前例陪來奉審之意,敢啓。傳曰,知道。
尊崇都監郞廳,以都提調意啓曰,都監各房,自今日始役,郞廳監造官中一員,依例入省記,輪回上直之意,敢啓。傳曰,知道。
禮曹啓曰,祔太廟時,宗廟·永寧殿,例爲前期修理矣。令祔廟都監,知委擧行,何如?傳曰,允。
兼刑曹判書金蘭淳疏曰,缺答曰,省疏具悉。所請依施。
上在昌德宮。停常參·經筵。
大殿誕日,內閣·政院·玉堂·二品以上·六曹單子問安。答曰,知道。大王大妃殿·王大妃殿·大妃殿,內閣·政院·玉堂·二品以上·六曹口傳問安。答曰,知道。
政院啓曰,領議政權敦仁,又使錄事來納命召。何以爲之?敢稟。傳曰,還傳命召。
傳曰,領相胥命之事,何事也?泮儒之言,援引典禮,而借事文飾也。夫以大臣之重,不思鎭物之道,爲此自輕之擧者,豈平昔之所望乎?萬萬過當。卽爲還第事,遣史官傳諭。
假注書鄭昌東書啓,臣敬奉聖諭,馳往傳諭于領議政權敦仁胥命所,則以爲臣妄論邦禮,罪犯至重,戰恐惶懍,求死不得,惟伏冀遄被當律云矣。敢啓。傳曰,知道。
政院啓曰,領議政權敦仁,又使錄事來納命召。何以爲之?敢稟。傳曰,還傳命召。
傳曰,國有大事,諮之於群僚,所以使各陳己見,而取捨於其中也,人見苟矛盾,亦何必諮之而取之捨之乎?宜無是理矣。泮儒之辨禮,自以爲正論,而其指斥卿者,反涉乖當,以卿老成休休之量,何足介意於此乎?卿其卽爲還第,以安予心,而若至於許久相持,則反非所以相孚之義也,卿其諒之事,遣史官傳諭于領議政。
假注書鄭昌東書啓,臣敬奉聖諭,馳往更爲傳諭于領議政權敦仁胥命所,則以爲臣之負犯,不可但以議禮之失當言。泮儒所懷中彼不欲以下十三字,是乃千古人臣所不敢一刻容貸於覆載之間者,未伏邦憲之前,無時不泥首待勘,惟願亟被嚴誅云矣。敢啓。傳曰,知道。
傳曰,有實故玉堂許遞,政官牌招開政。
政院啓曰,行吏曹判書李嘉愚,參判金炳冀,參議李寅皐牌不進,推考傳旨及罷職傳旨,今方捧入,而開政命〈下〉之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,行吏曹判書李嘉愚,參判金炳冀,參議李寅皐再牌不進,推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。參判陳疏,判書所當更請牌招,而係是一日三牌,何以爲之?敢稟。傳曰,牌招。參議只推,一體牌招。
又啓曰,吏曹參議李寅皐三牌不進,依定式禁推傳旨捧入之意,敢啓。傳曰,知道。
傳曰,吏曹參判疏批已下,卽爲牌招。
以吏曹參議李寅皐三牌不進禁推傳旨,傳曰,分揀。
有政。吏批,行判書李嘉愚牌不進,參判金炳冀進,參議李寅皐牌不進,承旨缺進。吏批啓曰,行判書李嘉愚,參議李寅皐牌招不進,小臣獨政未安。何以爲之?敢稟。傳曰,仍爲之。政事無以尹滋悳爲應敎,金有淵爲副應敎,李鼎信爲校理,李興敏·徐堂輔爲副校理,柳進翰·李魯奎爲修撰,宋謙洙爲副修撰,權大肯爲刑曹判書,李圭祊爲判尹,尹定鉉爲判義禁。再政。以洪羲宗爲執義,李貞夏爲獻納,直閣單鄭健朝。故校理申在業贈吏參弘提例兼,故學生申光遜贈吏議,已上刑曹參判申錫愚兩代。
禮曹啓曰,以眞殿茶禮親行時服色草記,傳曰,戊戌以後,已有自內有揚衮龍袍行禮之例,依此磨鍊事,命下矣。謹依聖敎,自上服色,以翼善冠·衮龍袍擧行,應參諸臣,以黑團領品帶,行禮之意,敢啓。傳曰,知道。
禮曹啓曰,卽接宗廟署所報,則今番雨後,宗廟第十室·第十一室北苑階二間許頹圮云矣。正殿至近之地,有此頹圮之患,當爲慰安之節。慰安祭,不卜日今六月十九日設行,而改築之役,待晴擇日擧行,何如?傳曰,允。
觀象監,自開東至人定,灑雨下雨,測雨器水深三分。
政院啓曰,領議政權敦仁,又使錄事來納命召。何以爲之?敢稟。傳曰,還傳命召。
傳曰,一諭再諭,已悉衷曲,而卿之一向胥命,有若議禮之失當者,抑又何事也?予有一言而可辨泮儒之所懷者。祧與不祧之論,惟在於常變情禮之間,今若以不祧之論,謂不欲享於昭穆而罪之,則主祧之論,亦將何以罪之耶?此不待兩言,而其挾雜之言,可知矣。衣儒而冠儒者,尙不知敬禮大臣,而告君之辭如是迫切,則庸何責備乎?望卿更加三思,犁然還第事,遣史官傳諭于領議政。
成均館官員,以大司成意啓曰,臣謹依聖敎,招致諸生,傳宣聖旨,仍爲勸入,則諸生等以爲,聖敎若是鄭重,不勝感惶。謹當還入云。故仍設食堂,臣則退去之意,敢啓。傳曰,知道。
兵曹啓曰,今月二十日,一內禁軍番次,而該番將李南軾,身病猝重,勢難供職,改差,其代依承傳口傳擬入,何如?傳曰,允。
又啓曰,卽接慶熙宮入直衛將强俊成牒報,則武德門西邊墻垣五間,去夜頹圮云。爲先令繕工監,堅實圍排,卽速修築,而亦令巡邏營門,申飭校卒,嚴加巡察之意,分付,何如?傳曰,允。
兵曹口傳政事,以張寅植爲內禁將。
禮曹啓曰,大殿誕日諸道所封方物,看品內入,而前京畿水使柳永魯,雖在拿命中,依前例封進上來矣。一體看品捧入之意,敢啓。傳曰,知道。
義禁府啓曰,領運差使員法聖僉使李命瑞拿來,與忠淸監司狀啓戶曹粘目,憑閱處之事,傳旨啓下矣。李命瑞今方待命拿囚,而前以他罪,方在待待命中矣。待開坐添問目捧供,何如?傳曰,允。
吏曹參判金炳冀疏曰,缺答曰,省疏具悉。卿其勿辭行公。
上在昌德宮。停常參·經筵。
自人定至五更,灑雨下雨,測雨器水深一寸。
傳曰,禮房承旨,馳詣宗廟,奉審摘奸以來。
假注書鄭昌休書啓,臣敬奉聖諭,馳往更爲傳諭于領議政權敦仁胥命所,則以爲臣以千古人臣所未有之罪犯,未伏當律,尙延一縷,已是刑政之大失,而敦諭諄複,剖擘開晰,靡有遺蘊,頂戴感激,聲淚交逬。臣抱此恩言,雖卽日滅死,亦當瞑目,而所犯之罪惡甚重,當世之公議莫嚴,跼高蹐厚,死有餘誅,伏地血泣,恭俟金木而已云矣。敢啓。傳曰,知道。
政院啓〈曰〉,領議政權敦仁,又使錄事來納命召。何以爲之?敢稟。傳曰,還傳命召。
傳曰,旣胥命矣,又此出城,何故也?豈臺言,反重於儒論而然歟?以予觀之,其所爲說,無彼此淺深之別,而予所以昭晰而辨破之者,已罄悉於昨諭,則不待出場,爲此悻悻之擧,豈情志相孚之義乎?卿若有所失焉,則惟當以休休之量,受以爲過而已。人言出於乘機敲撼,則徐待朝家處分,爲進退之計者,卽古大臣自重之道,而胥命之未有究竟,逬出之若是倉皇,誠是意慮之外也。卿其諒予至意,卽速還第,俾事體不至苟艱,去就得以鄭重,則此豈但爲卿一身之幸而已也哉事,遣史官傳諭于領議政。
弘文館啓曰,校理李彙圭差祭,上番闕直,事甚未安。新除授應敎尹滋悳,副應敎金有淵,校理李鼎信,副校理李興敏·徐堂輔,竝卽牌招,以爲推移入直,修撰柳進翰,副修撰宋謙洙,一體牌招察任,何如?傳曰,允。
又啓曰,新除授修撰李魯奎,時在江原道原州地,經筵入番事緊,請斯速乘馹上來事,下諭。答曰,許遞。
以應敎尹滋悳,副應敎金有淵,校理李鼎信,副修撰宋謙洙牌不進罷職傳旨,傳曰,只推。
傳曰,朴鳳欽之疏,便是不逞之投匭也。不可以臺言,有所曲恕,爲先施以刊削之典。
實錄廳郞廳,以摠裁官意啓曰,本廳堂上尹定鉉,時帶判義禁矣。職務相妨,所帶金吾之任,今姑許遞,何如?傳曰,允。
禮曹啓曰,徽定殿追上徽號進冊寶吉日,來七月二十七日辰時,改題主,同日午時,已爲推擇啓下,而依丙午·丙戌年例,親臨行禮事,稟定矣。儀節當爲磨鍊,而謹依謄錄,丙午年追上徽號時,永徽殿奉在慶熙宮,故前一日動駕,詣本殿行望殿禮後經宿,翌日進冊寶改題主還安祭親行,戊戌年追上徽號時,徽寧殿奉在昌慶宮,故當日出宮行禮矣。今亦依丙午年例磨鍊乎?敢稟。傳曰,當日出宮磨鍊。
又啓曰,謹稽謄錄,則戊戌年,徽寧殿改題主還安祭後飮福禮,依丙午年例,不爲擧行矣。今此徽定殿改題主還安祭後飮福禮,依已例不爲磨鍊之意,敢稟。傳曰,知道。
又啓曰,取考謄錄,則丙午戊戌年追上徽號冊寶內入內出處所,以仁政殿擧行矣。今此徽定殿追上徽號冊寶內入內出處所,以仁政殿磨鍊乎?敢稟。傳曰,依此磨鍊。
又啓曰,祔廟習儀節目,當爲磨鍊,取考各年謄錄,則自初度至三度奉神輦習儀,百官進參,而戊戌年,因特敎,初二度則只行祔謁祔廟節次,除不緊執事,但以廟內殿內擧行執事進參,三度日奉神輦習儀,而百官則只有堂上衙門·堂上郞廳各一員,宗親每品各一員進參,壬戌丙申年,亦依戊戌年例,稟定擧行矣。今亦依此磨鍊乎?敢稟。傳曰,依此磨鍊。
又啓曰,今此祔太廟及上尊號時各差備官,當爲具朝服行禮,而取考各年祔廟尊崇時謄錄,則以許多差備官之盡着朝服,其勢爲難,祔廟時捧敎命冊印寶官·大祝·攝通禮·配享功臣讀敎官及上尊號時捧冊寶官外,其餘各差備官,依前例以黑團領行禮事,啓稟擧行矣。今亦依此擧行事,知委,何如?傳曰,允。
禮曹啓曰,今此祔太廟親祭時,省牲省器之節,依例以親臨磨鍊乎?敢稟。傳曰,親臨磨鍊。
又啓曰,今此祔太廟親祭時宗廟祭官,令該曹前期差出,祔廟二度習儀爲始,入參行禮事,知委,何如?傳曰,允。
又啓曰,在前祔太廟時,神輦詣宗廟後,冊寶,權安於空室,行祭後奉安於所安之欌矣。今亦依此擧行,何如?傳曰,允。
又啓曰,凡大祭時祭物,例於前一日陳設矣。今此憲宗大王·孝顯王后未祔之前,徑設祭饌,恐涉未安,而在前祔廟時,已有先爲陳設之例,今亦依已例擧行乎?敢稟。傳曰,依此磨鍊。
又啓曰,今此憲宗大王躋祔,眞宗大王祧遷之禮,當爲磨鍊,而謹考景廟朝祧遷時謄錄,則敬遵喪禮補編受敎,先祔後祧,而祫享遷奉後,安神祭,依例設行,而當祔位及當陞奉位祫享後,迭次陞奉,故安神祭一體設行矣。今番亦依此磨鍊,何如?傳曰,允。
又啓曰,來八月初五日,孝定殿·徽定殿動駕後,兩殿所排物種中鍮器及木物,依例還下戶曹,其餘褥帳席子薍廉平床等物,令本曹郞廳,眼同本殿參奉,燒火之意,敢啓。傳曰,知道。
政院啓曰,卽者祔廟都監郞廳來言,明日宗廟·孝定殿·徽定殿各樣儀物奉審時,都提調權敦仁,當爲進去,而方出城外,不得擧行云。何以爲之?敢稟。傳曰,提調進去。
都摠府啓曰,今日入直內三廳·武兼·禁軍及軍兵等,當爲中日習射技放,而眞殿茶禮相値,不得設行之意,敢啓。傳曰,知道。
掌令朴鳳欽疏曰,伏以臣卽一鄕曲疎逖之蹤,猥被先朝殊恩,前後歷揚,濫廁臺閣之列,分已足矣,榮已極矣,感激鴻造,思欲報效者,亦秉彝之同得耳。嗚呼,方喪甫畢,萬事都休,瞻望雲天,只自慟冤而已。不意一種邪論,忽出於廟禮收議之時,必欲亂我邦禮,惑我民志,是可忍也,是可忍也耶?噫,彼領相權敦仁,獨非我兩宗之臣乎?伏讀收議批旨,至嫡嫡相傳以下一句語,臣肝膽欲裂,聲淚交逬,悲冤之極,如不欲生。今此詢議之擧,卽出於重其事敬其禮之聖意,孰不以大經大法正禮正論,以副我殿下克愼之念,而彼獨何心,以不易之正法,謂無可據,引用先賢之語,則訛誤其本旨,援論國朝之典,則謬妄於考據,敢欲以我翼宗·憲宗,奉以昭穆之外,萬古天下,安有非昭穆廟享之君乎?聖明在上,正議大同,其言雖不得行,而顧其人則大官也,顧其言則邦禮也,執其言而究其心,則不可但以大不敬言也。公議齊憤,輿情轉鬱。何幸士論先發,始有駁正之擧,而終乃迫出於嚴命,草草了勘,彼相則視同細故,循例胥命,晏進附奏,古今天下,安有如許道理乎?臣忠憤所激,按抑不得,妄陳狂瞽之言,惟聖上垂察焉,仰稟東朝,亟降處分,以懲亂萌,以謝人言焉。省疏具悉。十三字餘白。
掌令柳泰東疏曰,伏以孝定殿終祥奄過,雲鄕之影響寢邈,喬弓之攀慟如新,穹壤茫茫,俯仰莫逮。伏惟我殿下慨廓之慕,曁我三殿疚恫之懷,益復靡極,臣不勝區區憂慮之至。仍伏念臣質本空疎,識又淺短,本不合於淸朝耳目之任,而栢府特除,忽下於夢想不到之地,伏奉有旨,罔知攸措。上而不能補衮職之闕,下而不能規官司之失,鄒夫子有言曰,有言責者,不得其言則去,臣於今日,其去也宜矣。伏乞聖慈,亟遞臣職,特授直言之人,以廣言路焉。臣於乞免之章,不宜贅他,而事在目下,有不容泯默者。卽伏見祧議批旨下者,若曰,帝王家以統序爲重,古今之通誼也。憲宗大王君臨十五載,纘承正·純·翼嫡嫡相傳之大統,今若奉祔於二昭二穆以外之位,則其於天理人情,尤當如何也爲敎。臣於是知聖學高明,分析精微,若是其嚴正明快也。臣奉讀再三,自不勝欽仰讚誦,而若曰,觀於諸議,雖有一二參差之言,而此則各陳所見而已,何必苟同乎爲敎。臣取見諸議,則其中立異者,卽領相是已。大抵莫嚴者邦禮,而廟制尤爲嚴重,安得不一言明辨,使之一歸於正乎?夫天子之七廟,諸侯之五廟,其爲禮之正則一也。自古及今,罔敢或違,而領相之獻議也,乃敢以或合或分或七或九之說,立異於公共之正論,臣心訝惑,誠莫測其所以也。諸臣獻議中所引朱夫子擬成周廟圖,實爲今日之援據,而領相則獨不取是爲證,乃取小帖子中先行改正之請,有若確證者然。蓋宋朝廟制,旣不行七廟之正禮,則二祖之析一爲二,祀止八世者,卽違禮中尤違者也。觀於先行二字,則朱子之微意,可以知矣。且引我朝典禮中,有曰世宗三年,祧遷穆祖,而太廟自翼祖以下爲六室云。謹稽我世宗三年,太宗在上王位,則其曰翼祖以下爲六室云者,豈不誠萬萬妄謬乎?文昭殿之制,又非廟禮之可援者,而睿宗不遷,可知仁宗·明宗,合一而五世六室也。今乃引以爲說者,抑獨何意歟?噫,此大僚以詩禮古家,凡屬禮節,素所講究,必勝於他人,而今欲以似是之說,上眩下惑。受恩於先朝也何如,受知於先朝也何如,而今擬享之於昭穆以外之位者,是可忍也,孰不可忍也?自發軔之初,薄涉才藝,朝東暮西,千億幻身,平生伎倆,不出乎締結鄙類,看作奇貨,紹介攀援,無所不至,受人唾罵,亦已久矣。今於鍾鳴漏盡,猶不思恬退之計。雖以近日事言之,前都憲疏,有若就事論事,而卽一彈劾,附奏亦曰,濟己私負國也,無忌憚小人也,而乍出旋入,全沒廉防,身居上相,顚倒昌被,至斯之極,何能董率群僚哉?伏乞聖明,仰稟東朝,領議政權敦仁,亟施屛黜之典,以定國是,以靖世道焉。省疏具悉。爾言亦出於忠憤乎?本事之外,歷擧平生,又何故也?萬萬駭歎。爾亦施以刊削之典。
大司憲吳取善,行大司諫兪章煥,執義洪羲宗,持平金錫熙·洪鍾序,正言金永秀·鄭煥翼箚曰,伏以孝定殿終祥奄過,雲鄕寢邈,萬事邃古,率土之濱,普切罔極。伏惟我殿下慨廓之慕,益復如新,區區下情,不勝掩抑。仍伏念莫嚴者邦禮,而宗廟之中,以統序爲重,卽建天地俟百世之大經大法也。乃以聖意之克敬克愼,有此詢問之擧,麟經之筆,紫陽之圖,已有聖賢的確之論,則固當今日之所可證援,而噫彼領相權敦仁,抑獨何心,謂無可據,妄起橫議,敢欲壞亂我典禮,疑惑我人心,其不敬無將之習,胡至此極也?惟我憲宗大王,以世嫡之統,臨君師之位,十有五年,凡東土顱圓趾方者,孰非化育中物,而彼相亦一偏被恩遇者也。今於方喪甫畢,祔儀將擧,慟冤之心,於乎之恩,亦彝性之同得,而乃欲以奉祔於二昭二穆以外之位者,是可忍也,孰不可忍也?論以經禮,甘欲背馳,揆以分義,自速孤負。人臣有此罪犯,宜思自處之道,而峻發公議,視同細故,晏然胥命,吁,亦無憚之甚矣。士論先起,臺彈繼出,可見大同之公憤,而殿下乃責之以挾雜,罪之以不逞,摧折之如此,臣愚死罪,不能無憾於天地之大也。玆敢相率聯籲,仰瀆崇嚴。伏乞聖慈,仰稟東朝,亟降處分,以折亂萌,以正人紀焉。答曰,省箚具悉。禮論之各由己見,從古皆然,則獨以此聲討於此大臣,實是究說不得之事也。其勿更煩,以靖朝象。
辛亥六月十八日卯時,上詣眞殿。茶禮親行入侍時,行都承旨洪鍾英,行左承旨徐憲淳,右承旨洪祐健,左副承旨沈敦永,右副承旨李寅夔,同副承旨金敬鉉,缺提學金左根·趙斗淳,原任提學金學性,原任直提學徐憙淳·趙秉駿,檢校直提學金炳冀,直提學鄭基世,原任直閣李嘉愚·李景在·金鼎集·吳取善·李公翼,檢校直閣鄭朝,直閣鄭健朝,原任待敎金洙根·李㘾·洪淳穆,檢校待敎金炳德·李秉文,待敎金炳國,以次侍立。時至,通禮跪啓請出次。上具翼善冠·衮龍袍·靑鞓·素玉帶·黑皮靴以出。通禮前導上就版位,啓請四拜。上行四拜禮。通禮導上詣盥洗位。上盥洗訖。通禮導上詣第一室尊所。鍾英監盞訖。通禮導上詣神位前跪。通禮啓請三上香。鍾英奉香,敬鉉奉爐。上三上香。通禮啓請執盞獻爵。鍾英進盞,上執盞以授敬鉉,敬鉉跪受奠于神位前。連獻三盞。各室行禮如儀訖。通禮導上降復位,啓請四拜。上行四拜禮。通禮跪啓禮畢。右議政朴永元進前問候。通禮導上還入齋殿。諸臣以次退出。
上在昌德宮。停常參·經筵。
傳曰,禮房承旨,馳詣受香所,奉審摘奸以來。
政院啓曰,領議政權敦仁,又使錄事,來納命召。何以爲之?敢稟。傳曰,毋論本事之如何,儒論·臺論,若是峻發之後,徒以禮遇爲拘,一向敦迫於決難犁然之時者,反非誠實之道,元輔之任,姑爲勉副事,遣史官傳諭。
政院啓曰,卽者義禁府都事來言,時囚罪人等,當爲議處,而判義禁未差,次堂例不得擧行云。未差之代,政官牌招,開政差出,何如?傳曰,前望單子入之。
判義禁前望單子入之,李憲球落點。
傳曰,臺諫有闕之代,前望單子入之。
祔廟都監啓曰,臣憙淳等,與郞廳進詣宗廟·永寧殿·孝定殿·徽定殿,各樣諸具,一一奉審後,前排之可以仍用者仍用,修補者修補,新造者新造,而其中祭器仍用與新造,依例別單書入之意,敢啓。傳曰,知道。
吏曹啓曰,今日本曹開坼坐起時,考見諸道褒貶啓本,則仁同府使吳晉泳,以懷保之本節用居先爲目,長城府使金昔淵,以縱急充逋惟在善後爲目,永川郡守李啓榮,以冀州按事元自如斯爲目,平海郡守鄭寅奎,以訟宜剖決爲目,奉化縣監金禹銖,以婚撓駭聽爲目,任實縣監金章淳,以謠豈虛出知俗知治爲目,麒麟察訪李達亨,以曠久盍還爲目,則俱宜置下考,而置諸中考。泗川縣監具沆,以節嗜尤好爲目,比安縣監李象宗,以殘局極弊將何矯救爲目,漆原縣監權鳳夏,以量入爲出是乃政要爲目,南原縣監李䆃重,以眞欲矯救先保斯民爲目,則俱宜置中考,而置諸上考,殊無嚴明殿最之意。四道道臣,竝推考警責。仁同府使吳晉泳,長城府使金昔淵,永川郡守李啓榮,平海郡守鄭寅奎,奉化縣監金禹銖,任實縣監金章淳,麒麟察訪李達亨竝罷黜,泗川縣監具沆,比安縣監李象宗,漆原縣監權鳳夏,南原縣監李䆃重,竝中考施行,而其中慈仁縣監朴奎瑞,以六年窠守令,去年春夏等中考施行,又爲兩次居中,而其間一中,雖因赦令蕩滌,其不治可知,一體罷黜,何如?傳曰,允。
吏曹啓目粘連,觀此慶尙監司李紀淵狀啓,則以爲道內昌原邑,本以大處重瘼,特被朝家之別般軫念累矣。而其以漕弊添增浦撓層疊諸般破敗之狀,將至於莫可收拾之境是白加尼,該府使莅任以後,廉勤誠幹,一心修擧,邑樣民勢,次第就緖,而遽値瓜期,且近差代矣。今若付之生手,則方任設始之事,非特有半途廢之歎,未及整頓之端,亦不免一簣虧之患,該府使梁宣洙,特令限一年仍任事,令該曹稟處亦爲白有臥乎所,守令之瓜滿差代,卽是不易之典,限滿加仍,有難遽議是白乎矣,道臣請仍,必有斟量,昌原府使梁宣洙,限一年仍任,何如?啓依允。
政院啓曰,吏曹郞廳來言,大臣置處政事,取稟。傳曰,當日爲之。
兵曹啓曰,禁軍來秋冬等祿試射時別試鐵箭三矢能越一百五步人,別單書入之意,敢啓。傳曰,知道。
大司憲吳取善,大司諫兪章煥,持平金錫熙·洪鍾序,正言金永秀·鄭煥翼啓曰,臣等齋沐齊會于朝房,方欲更陳聯箚之際,僚員非斥之言,忽發於意思不到之地,相顧愕眙,滿心慙恧。懲討之事雖嚴,名以臺閣,被斥於僚席,貽羞不輕,玆敢相率來避,請命遞斥臣等之職。答曰,非斥之僚員,誰也?無以賜批,更爲從詳啓達。
大司憲吳取善,大司諫兪章煥,持平金錫熙·洪鍾序,正言金永秀·鄭煥翼啓曰,臣等冒進難安之義,仰冀遞斥之恩,伏奉批旨,有從詳更啓之命,臣等尤不勝悚恧之至。臣等治箚將上之際,執義臣洪羲宗,謂以臣等當此大論,沁泄緩討,盛氣高聲,言辭危怖,侵駁諸僚,當場光景,羞愧欲死,不得已相率來避矣。以此情踪,臺閣一步,便是鐵限,抗顔蹲冒,晷刻爲難,玆敢據實更啓。請斥臣等之職,仍施溺職之罪。答曰,雖曰臺論,而兩司旣有主張之長官,則無端侵斥,至使諸僚引避者,是果臺體乎,規占便宜之計乎?執義洪羲宗,姑先譴罷。雖以卿等言之,一箚則容或無怪,而又復來會者,卽何事也?竝遞差。
吏曹啓曰,今此中霤祭典祀官兼大祝,前佐郞李東韻塡差,而時無職名,令該曹口傳付軍職,何如?傳曰,允。
弘文館啓曰,副應敎金有淵,旣有只推之命,卽爲牌招察任,何如?傳曰,允。
以副應敎金有淵牌不進罷職傳旨,傳曰,只推。
義禁府啓目,法聖僉使李命瑞原情云云。傳旨及問目內辭緣,泛稱遲晩,刑推得情,何如?啓除刑推議處爲良如敎。
又啓目,驪州前牧使李宜翼原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在法典,議處,何如?啓依允。
校理李彙圭·李鼎信,副校理李興敏·徐堂輔,修撰柳進翰,副修撰宋謙洙·朴珪壽,正字金炳國箚略曰,祧祔詢問之擧,寔出聖上敬謹之意,而先賢定論,不啻明白,歷代行典,皆有可據,盈廷之議,沕然大同。噫,彼領相權敦仁,抑獨何心,敢發橫議於其間乎?獨行一己之見,硬定而質言,何其無忌憚之甚也?卽如其說,則惟我翼·憲兩廟,將在昭穆世數之外,是豈天理人情之所可議到者乎?議禮之訟,從古何限,而未有爲人臣子,忍發違天理拂人情之說,將欲亂典常如此之甚也。雖幸聖明照臨,邦禮得正,而苟不明示好惡,以昭典憲,將何以折亂萌而正人紀哉?乞稟東朝,亟降處分。答曰,省箚具悉。昨諭兩司之批,勿煩。
應敎尹滋悳疏略曰,祧廟之制,卽邦家大典禮也,統序之有重,五世之當祧,群議洵同,魯史之訓,周制之圖,又可爲明證,而噫彼前領相權敦仁,選古今無證據之言,誠駭惑莫知其意之何在也。士論臺章,次第登徹,不惟不賜允從,責以挾雜,反加摧折,臣於是不能無憾於天地之大也。伏願仰稟東朝,亟降處分。省疏具悉,已諭於前批,勿煩。
上在昌德宮。停常參·經筵。
藥房都提調朴永元,提調金鼎集,副提調洪鍾英啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿,口傳問安。答曰,知道。
洪鍾英啓曰,行左承旨徐憲淳,右承旨洪祐健,今日不爲仕進,竝卽牌招,何如?傳曰,允。
以右承旨洪祐健牌不進罷職傳旨,傳曰,只推。
進御香薷平陳湯,限二貼製入事,榻前下敎。
政院啓曰,備邊司郞廳來言,今日賓廳日次,而領議政未差,左議政金興根,右議政朴永元,無時急稟定事,不得來會云矣。敢啓。傳曰,知道。
禮曹,來八月初四日,行社稷秋享大祭香祝親傳,取稟。奉敎敬依。
禮曹,來八月初八日,行景慕宮秋享大祭親祭,取稟。奉敎恭依。
政院啓曰,卽者吏曹郞廳來言,政事當日爲之事,命下,而判書李嘉愚,參判金炳冀,參議李寅皐,俱以病不來,不得開政云。竝卽牌招,何如?傳曰,允。
又啓曰,吏曹判書李嘉愚,參判金炳冀,參議李寅皐牌不進,推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
吏曹啓曰,議政府領議政權敦仁勉副事,命下矣。當爲置處,而領敦寧一窠,國舅今方見帶,本曹時無相當窠,依例送西之意,敢啓。傳曰,知道。
有政。吏批,判書李嘉愚,參判金炳冀牌不進,參議李寅皐進,承旨缺進。政事冊無
吏批啓曰,判書李嘉愚,參判金炳冀竝牌招不進,小臣獨政未安。何以爲之?敢稟。傳曰,只出緊任。以徐翼輔爲修撰。
昌原府使梁宣洙,限一年仍任事,承傳。領議政權敦仁勉副事,傳敎。
兵批,判府事加設單權敦仁,濟州監牧官單金仁鍾。
兵曹啓曰,宣薦內禁衛取才三技入格別單及宣部守三薦參上武臣前銜作散人別取才入格矢數落仕年條居住薦名,各其名下懸註以入之意,敢啓。傳曰,知道。
弘文館啓曰,副應敎金有淵,旣有只推之命,卽爲牌招察任,何如?傳曰,允。
以副應敎金有淵牌不進罷職傳旨,傳曰,只推。
兵曹啓曰,領議政權敦仁,勉副送西事,命下矣。當爲隨品置處,而領中樞一窠,判中樞二窠,他大臣今方見帶,依例從座目,判中樞加設下批之意,敢啓。傳曰,知道。
兵曹啓曰,慶尙監司李紀淵狀啓,道內別試武士入格人等起送事,纔已啓下矣。前嶺南別試武士上來者,依本道入格技藝,自臣曹有更試草記之例,今日宣薦內禁衛試取時,同爲試取之意,敢啓。傳曰,知道。
兵曹啓曰,嶺南別試武士,更爲試取事,草記允下矣。各以本道入格技藝試取,則大丘出身郭義一病不上來,蔚山閑良李宗彦,永川閑良裴連喆,迎日出身李達英,永川閑良崔永浩俱未入格,未入格者,竝依例給糧下送之意,敢啓。傳曰,知道。
兵曹啓曰,卽見諸道褒貶啓本,則江原監司李謙在啓本中,中軍成郁奎,以何有乎事能謹爲善爲目,統制使柳基常啓本中,平山浦萬戶金啓豊,以政勉禁松爲目,長木浦別將趙祉永,以松禁益勉爲目,全羅右水使趙寬錫啓本中,南桃浦萬戶金錡,以益察鎭卒爲目,薪智島萬戶朴南壽,以以客爲弊爲目,則俱宜置中考,而置諸上考。慶尙監司李紀淵啓本中,金烏別將韓世文,以葺廨之役倘不勞民爲目,則宜置下考,而置諸中考,殊無嚴明殿最之意。奏御文字,何等愼重,而江原監營中軍成郁奎之奎字,以圭字書之,殊甚不審。各該道·帥臣,竝推考警責,江原監營中軍成郁奎,平山浦萬戶金啓豊,長木浦別將趙祉永,南桃浦萬戶金錡,薪智島萬戶朴南壽,竝中考施行,金烏別將韓世文,下考施行,何如?傳曰,允。
義禁府啓目粘連,向前李景源亦,縱有廩餘之當推,致此官吏之相訟,揆以體面,有難參恕。以此照律,何如?啓依允。
又啓目粘連,向前李命瑞亦,捧稅斛之因繡關較正,不必更論,臭載米之爲吏輩偸食,自歸不察。以領運言之,百餘石濫載,道啓縱云已例,一朔後裝發,不免稽緩。以此照律,何如?啓依允。
又啓目粘連,向前李宜翼亦,還穀之減價收捧,殖利完逋,縱非經法,畢竟措處得宜,無怪囚供稱冤。以此照律,何如?啓依允。
又啓目粘連,向前鄭基重亦,稅米之取剩,還穀之加作,已違經法,沙工處捧米,各人許任債,亦係借貸,繡啓若是臚列,囚供縱有分疏,有難容恕。以此照律,何如?啓依允。
又啓目,康津前縣監趙學春原情云云。傳旨內辭緣,泛稱遲晩,所當請刑,而曾經宣傳官,勿爲請刑,載在法典,議處,何如?啓依允。
又啓目,安東前營將李台成原情云云。傳旨內辭緣,泛稱遲晩,刑推得情,何如?啓除刑推議處爲良如敎。
副應敎金有淵疏略曰,國家之莫嚴者統序也,廟制之莫重者昭穆也。伏見收議批旨,若曰,憲宗大王,君臨十五載,纘承正·純·翼嫡嫡相傳之大統,今若奉祔於二昭二穆以外之位,則其於天理人情,尤當如何也。猗歟盛矣。五廟之統序,自此定矣,萬古之綱常,自此立矣。噫,彼前領相權敦仁,抑獨何心,挺身突出,無難立異,背朱子已定之制,執一己乖拗之見,悖戾所畜,邪論肆發,引諭無的,考證差爽,執其跡則全無憚也,究其心則大不敬也。今者士論迭發,三司迭奏,輿憤所激,公議莫遏,何殿下排讜論以敲撼,勉彼相以鄭重,使旣明之義理將晦,已張之王綱不振?竊爲聖朝惜此擧也。乞稟東朝,亟降處分,以折亂萌,以正人紀。省疏具悉。已諭於前批,勿煩。
辛亥六月二十日卯時,上御熙政堂。藥房入診入侍時,都提調朴永元,提調金鼎集,副提調洪鍾英,假注書南鍾順,記注官羅時鏞,別兼春秋鄭健朝,直閣鄭健朝,以次進伏,醫官鄭有曾·金有鼎·黃道淳·金濟慶,進伏楹外訖。上曰,史官分左右。永元問候訖。奏曰,醫官待令,使之入診乎?上可之。有鼎等診候訖。永元曰,臣伏聞日前,有泄候云矣,未敢知日間,若何?上曰,姑未夬差矣。永元曰,度數不至頻數乎?上曰,非頻數而未快兪矣。永元曰,似因滯祟而然也。進御之節,何如?上曰,別無滯証,而但食飮則比前稍減矣。永元曰,湯劑不容少緩,卽當退出後爛議以進矣。缺。
上在昌德宮。停常參·經筵。
都摠府啓曰,今日入直內三廳·武兼·禁軍及軍兵等,中日習射技放,請出標信。傳曰,知道。
傳曰,吏曹參判有闕之代,前望單子入之。
吏曹參判前望單子入之,徐念淳落點。
傳曰,坐直承旨疏批已下,卽爲牌招。
洪祐健啓曰,右副承旨李寅夔,今日不爲仕進,卽爲牌招,何如?傳曰,允。
以右副承旨李寅夔牌不進罷職傳旨,傳曰,只推。
以右承旨洪祐健,左副承旨沈敦永牌不進罷職傳旨,傳曰,只推。
兵曹口傳政事,護軍金炳冀。
祔廟都監啓曰,取考謄錄,則祭器鑄成時,宗廟所上祭器陪來出見樣矣。今亦依例陪來之意,敢啓。傳曰,知道。
禮曹啓曰,今此眞宗大王室祧遷後,永寧殿春秋大祭時每祭豕二口,宗廟冬享大祭及親祭時功臣祭每祭豕一口,當爲加定封進,依此磨鍊事,分付,何如?傳曰,允。
又啓曰,今此祔太廟親祭時誓戒,當以親臨磨鍊,而謹稽謄錄,誓戒若在禫祭前,則亞獻官以下行禮矣。今番誓戒在禫事前,依前例亞獻官以下進參事,磨鍊擧行,何如?傳曰,允。
又啓曰,四賢祠祭,以二八月中丁日設行,而今年八月中丁,在十三日,與貞陵忌辰相値矣。依定式以三丁日磨鍊以入之意,敢啓。傳曰,知道。
弘文館啓曰,副應敎金有淵,旣有只推之命,與新除授修撰徐翼輔,竝卽牌招察任,何如?傳曰,允。
以副應敎金有淵牌不進罷職傳旨,傳曰,只推。
義禁府照目粘連,居山前察訪李景源矣本府議啓內,縱有廩餘之當推,致此官吏之相訟,揆以體面,有難參恕。以此照律罪,笞五十收贖,解見任別敍,私罪。奉敎依允爲旀,功減一等爲良如敎。
又照目粘連,法聖前僉使李命瑞矣本府議啓內,捧稅斛之因繡關較正,不必更論,臭載米之爲吏輩偸食,自歸不察。以領運言之,百餘石濫載,道啓縱云已例,一朔後裝載,不免稽緩。以此照律罪,杖一百收贖,告身盡行追奪,私罪。奉敎依允爲旀,功減一等爲良如敎。
又照目粘連,驪州牧使李宜翼矣本府議啓內,還穀之減價收捧,殖利完逋,縱非經法,畢竟措處得宜,無怪囚供稱冤。以此照律罪,笞五十收贖,解見任別敍,私罪。奉敎依允爲旀,功議各減一等爲良如敎。
又照目粘連,咸悅前縣監鄭基重矣本府議啓內,稅米之取剩,還穀之加作,已違經法,沙工處捧米,各人許任債,亦係借貸,繡啓若是臚列,囚供縱有分疏,有難容恕。以此照律罪,杖一百收贖,告身盡行追奪,流三千里定配,私罪。奉敎依允爲旀,功議各減一等爲良如敎。
義禁府啓目粘連,向前趙學春亦,座首之頻易,工吏之輒逃,猶屬細故,吏鄕之任賂,由吏處加下,俱爲夥多,無以容貸。以此照律,何如?啓依允。
又啓目粘連,向前李台成亦,越法徵贖,貪虐平民,俱著臚列,極涉鄙瑣,揆以經法,焉逭當勘?以此照律,何如?啓依允。
修撰徐翼輔疏略曰,臣少失家庭之訓,長乏師友之誨,將以何術,處經幄而備顧問哉?伏乞卽賜退斥焉。臣方丐免,而事在目下,有不能泯默者。莫重者,廟制之昭穆也,莫嚴者,宗統之承嗣也。魯史之筆,已著孔聖之正法,周廟之圖,又有紫陽之定禮,在今日祧祔之議,實爲的確之據,經常之典也,而噫彼前領相權敦仁,硬執悖論,獨倡邪說,先賢不易之論,謂無可據,我朝已行之制,且復謬引,抑何心也?苟如其言,翼·憲兩廟,以嫡嫡相承之統,將不得享以昭穆矣。是可忍也,孰不可忍也?爲人臣,發此違經悖理之言,能免不敬之律耶?邪論乖戾,群聽駭惋,士論臺疏,相繼峻發,此是彝性之同得,可見公憤之所激,不惟不賜允音,責之以不逞,歸之以挾雜,遞削相續,反加摧折,臣愚未敢知也。乞稟東朝,亟降嚴處。答曰,省疏具悉。已諭於諸批,勿煩。
副司果尹哲求疏略曰,前領相獻議何爲而發耶?王家以統序爲重者經法也,宗廟以昭穆迭遷者正禮也,彼獨何心,角勝守經之群議,妄違至正之大禮,肆然敷陳於詢問之下?實是天理人情之所不敢出,若使其說得行,則惟我翼宗·憲宗,不得以昭穆享之,萬古天下,寧有是哉?言之及此,腐心痛骨,如不欲生。此已是難貰之罪也,此相之忘君負國,厥惟久矣。再昨年崩坼之變,乃國家岌嶪之日,而身爲大臣,惟當請對簾帷,亟定大策,而乃敢推諉時相曰,非原任事,盛氣大談於正寢戶外,其心所在,固所難測。且於先大王患候許久彌留之時,孰無憂遑煎灼之心,而彼以藥院都相,日次候班,曠月不參,及乎直宿之請,猶不詣闕,僚相數三伻促,稱以服藥,晩後入來,此誠臣分人理乎?申觀浩等四武之罪,卽是罔赦,而隨輒締結,濟以同惡,及其聲討之時,陰售營護之計。且申觀浩曲逕納醫,卽其斷案,而其所謂醫者權儒煥,敢擬自辟之窠,朝除暮遷,始則引薦,終乃差除,彼眼亦有國法乎?內府之藏,結連掖屬,惟意取出,閫帥之任,爲其庶弟,任自迫遞,大起郊墅,則夷掘民塚,交結匪類,則自作凶窩,萬口喧傳,一國共憤。今玆臺疏館箚,始因士論之發,而前後罪惡,一不明討,只擧議禮一事,其所懲討,有若微眚之論啓者然。以政院言之,尙無一番議啓,處置之循例請政者,畏其氣焰而然耶?有所顧瞻而然耶?臣處在郊坰,忠憤所激,玆因縣道而陳之。乞稟東朝,前領相權敦仁,亟施當律,使亂臣賊子知懼焉。省疏具悉。苟有公憤,只論本事而已,何如是攙入許多說話,有若急書也?此等喜事之人,反不足深誅,原疏還給。
右承旨洪祐健,左副承旨沈敦永疏曰,卽伏見副司果尹哲求上疏到院者,則論列前領相權敦仁諸條罪犯,而及其末段,以本院之尙無一言議啓,至有畏其氣焰有所顧瞻等語。臣等旣在出納之地,値此大論之峻發,而人言之來,乃以未及議啓爲罪,張皇侵斥,若是深重,以此情踪,何敢晏然於直次乎?聯陳短章,徑出禁扄。乞稟東朝,亟命鐫斥,以肅朝綱,以謝人言云云。省疏具悉。全沒分數而侵斥之言,何足爲引?卽爲入來坐直。
吏曹參判金炳冀疏曰,伏以臣叨據見職,辭懇未格,兢惶愧恧,與日俱積,冒膺已自顚倒,代斲彌增慄,是豈臣全沒量度然哉?特感戴恩造,怵迫義分,他不暇顧,姑以趨走爲恭耳。臣之望輕踐短,才謭識謏,非徒臣自揣已審,抑淵鑑之所悉燭,則固不必覼縷張皇,輒煩聰聽,而第寵榮不可久饕,職要不可虛縻,淟涊盤礴,視同固有,竊恐愈犯無憚之辜,重招不揆之譏矣。況今察典已屆,大政有日,甄敍注擬,雖係長席之攸管,而參佐與同之爲任綦要,非比他時,則尤豈如臣疎闇,所敢蹲據哉?玆控短籲,仰暴情實。伏乞聖慈,俯賜鑑諒,仰稟東朝,亟遞臣天官佐貳之職,俾公器無曠,賤分獲安焉。答曰,省疏具悉。所請依施。
上在昌德宮。停常參·經筵。
以司謁口傳下敎曰,今日承旨無一人仕進,昨日承批之承旨,亦不入來,其委折知入。
守廳閣臣鄭健朝啓曰,校理李鼎信,修撰宋謙洙,謂以情踪恧蹙,聯疏經出,原疏纔已捧入矣。所當卽捧禁推傳旨,而此與無端經出有異,竝從重推考,何如?傳曰,允。
傳曰,吏曹參議有闕之代,前望單子入之。
吏曹參議前望單子入之,徐元淳落點。
傳曰,其言雖無當,旣一引矣。今日又不仕進,此何事體?六房承旨,竝從重推考,使之嚴飭牌招。
傳曰,都政勿拘齋日,今二十六日爲之。
傳曰,臺諫有闕之代,前望單子入之。
臺諫前望單子入之,大司憲徐左輔,大司諫李玄緖,執義李承輔,掌令金會明·趙遠永,持平尹堉·洪鍾雲,正言閔致庠·權應夔落點。
兵曹啓曰,卽接西所衛將鄭達牒報,則本所字內永肅門北邊大松一株折落云。令該所依例斫去之意,敢啓。傳曰,知道。
吏曹啓曰,今二十六日,都目政事爲之之意,敢啓。傳曰,知道。
政院啓曰,應敎未差,副應敎金有淵呈辭受由,玉堂上下番俱空,事甚未安。校理李彙圭,副校理徐堂輔·李興敏,修撰徐翼輔·柳進翰,副修撰朴珪壽,卽爲牌招,推移入直,何如?傳曰,允。
以校理李彙圭·李鼎信,副校理徐堂輔·李興敏,修撰徐翼輔·柳進翰,副修撰宋謙洙·朴珪壽牌不進罷職傳旨,傳曰,只推。
政院啓曰,玉堂上下番俱空,事甚未安。校理李彙圭·李鼎信,副校理徐堂輔·李興敏,修撰徐翼輔·柳進翰,副修撰宋謙洙·朴珪壽,旣有只推之命,更爲牌招,推移入直,何如?傳曰,允。
義禁府照目粘連,康津前縣監趙學春矣本府議啓內,座首之頻易,工吏之輒逃,猶屬細故,吏鄕之任賂,由吏處加下,俱爲夥多,無以容貸。以此照律罪杖一百收贖,告身盡行追奪,流三千里定配,私罪。奉敎依允爲旀,功議各減一等爲良如敎。
又照目粘連,安東前營將李台成矣本府議啓內,越法徵贖,貪虐平民,俱著臚列,極涉鄙瑣,揆以經法,焉逭當勘?以此照律罪,杖一百收贖,告身盡行追奪,流三千里定配,私罪。奉敎依允,功議各減一等爲良如敎。
以右副承旨李寅夔,同副承旨金敬鉉牌不進罷職傳旨,傳曰,只推。
校理李鼎信,副修撰宋謙洙聯名疏略曰,今者副司果尹哲求疏出,而槪伏聞其所論列中,以臣等之一不明討,其懲討有若微眚之論啓者然,張皇侵斥,罪著溺職,以此情踪,何敢晏然於直次乎?聯章經出。乞稟東朝,亟命鐫斥臣等之職。省疏具悉。已諭昨日承旨之批矣。
行都承旨洪鍾英上疏略曰,卽伏見院僚自引之章,始知有副司果尹哲求上疏到院,其論前領相權敦仁諸條罪犯,責及本院,尙無議啓處置,而循例請政,臣於是萬萬悚蹙。臺論館箚,纔旋迭發,自院中經出議啓,故事之有無,實未諳,而且以請政一款言之,臣於伊日,雖非在院,臣旣該房,則何敢恬若不知乎?玆敢自列,乞稟東朝,亟施當勘之律。答曰,省疏具悉。已諭於昨日徑出之批矣。
行左承旨徐憲淳上疏略曰,伏聞坐直諸僚,因副司果尹哲求疏有陳疏徑出之擧,始知人言之來,譏斥本院,辭意緊重,滿心慙恧,無地自容。玆敢自列,乞稟東朝,亟賜鐫勘。答曰,省疏具悉。已諭於知申之批矣。
右副承旨李寅夔,同副承旨金敬鉉聯名上疏略曰,伏見副司果尹哲求疏,臚列前領相權敦仁諸條所犯,而以本院尙無議啓循例請政,作爲臣等之罪案,而請政一款,自該曹依式來言,故只是照例入稟矣。大官處置,本自不輕,則豈可以臺疏之方張,廢却應行之公務乎?臣等適在院直,句當此事,今玆所遭,有倍諸僚。玆敢冒控,乞稟東朝,亟賜鐫斥。省疏具悉。已諭知申之批矣。
吏曹參議李寅皐疏曰,缺省疏具悉。所請依施。
校理李彙圭,副校理李興敏·徐堂輔,修撰柳進翰·徐翼輔,副修撰朴珪壽,正字金炳國聯名上疏略曰,卽者副司果尹哲求疏斥臣等以爲,前後罪惡,一不明討,只擧議禮一事,有若微眚之論啓。夫典禮之重,關係何如,而創出異論,乖亂典常,此是人臣罔赦之案。臣等之腐心痛骨,他不暇顧,乃反歸之以微眚之論,有此侵斥之張皇,何敢以見職自居,復側於聲討之列乎?玆敢聯籲,乞稟東朝,亟賜鐫斥,仍勘當律。省疏具悉。已諭於諸批矣。
吏曹判書李嘉愚上疏略曰,臣於副司果尹哲求之疏,有萬萬悚蹙者。其所侵斥承宣,旣以處置政稟捧納爲言,則政稟,卽臣曹也。臣何敢晏然不思自劾乎?玆敢短章仰瀆,乞稟東朝,亟勘當律。答曰,省疏具悉。大臣處置,安得不爲之?不必爲引矣。
兵曹判書徐箕淳上疏略曰,伏見坐直承宣,因副司果尹哲求疏,有短章自引之擧,而於是有不敢晏然者。加設草記之擧行者,臣也。政稟之喉院,旣被駁議,則擧行之銓堂,安得免失?玆敢自引,乞稟東朝,勘臣當律。答曰,省疏具悉。旣送西矣。於卿何引之有?
大司憲徐左輔,大司諫李玄緖,執義李承輔,掌令金會明·趙遠永,持平尹堉·洪鍾雲,正言閔致庠·權應夔聯名箚子略曰,伏以,嗚呼,今此祔祧,實我邦家莫嚴莫重之禮,而博詢群下,亶出於大聖人必敬必愼之意。僉議大同,鉅典斯定,而噫彼前領相權敦仁,抑獨何心,必欲別立己見,乃敢倡爲邪論,其意所在,有難測知。苟如其說,有祔無祧,則罔念統序之至重,不知昭穆之定制,是將以匪禮之禮,事我先君也。古今天下,寧容有是?彼固詩禮之家,素負文學之名,果出於不知而誤禮耶,抑知之而別有所以耶?引先儒之成說,而幻其旨意,援國朝之行典,而昧於考檢,揆以常情,所不敢出。況以輔弼之任,承諮訪之際者乎?彼亦先朝覆育中物也。偏被殊遇,擢置元輔,而跡其平生,無善可紀,有惡皆萃,向日附奏中濟己私無忌憚一句語,實是自道而自服者也。臣等敢以輿人之斥,參之臺閣之論,爲殿下而略陳之。當再昨年先朝患候危篤之時,身爲藥院都相,苟欲進醫,奚藉曲逕,而爲此暗黮,自速罪辜,及夫崩坼之後,力戰峻發之討,自辟其人,有同酬勞。人臣負國,胡至此極?此固萬口之斷案,而一死不足以蔽之矣。閫帥重任也,而爲其庶弟之居官,勒遞而不顧,鴻臚末官也,而因其疎族之甄復,予奪之惟意,此猶薄物細故。蓋其平生行己,千億幻身,爲人唾罵,厥惟久矣。締結專在於匪類,干囑遍行於各司,譏斥溢世,令人代羞,晝宵營爲,不出於這箇私字,而且動費聲氣,一事凌轢,低視班行,全沒體面,不畏公議,乍出旋入,倒行逆施,惟知有己,而不知有國,此其縱恣無嚴,豈復有毫分顧忌者乎?國所倚重,惟相是已,小人必不可用,鄙夫無所不至,終陷於欲亂邦禮,自干天誅者,特由於平日將心之所發耳。臣等素懷必討之忱,適在可言之地,相率叫閽,粗效明張之義。伏乞聖明,淵然深思,穆然遠覽,亟將權敦仁忘君負國之罪,仰稟東朝,施之以不敬之誅,斷之以無將之罪,以折亂萌,以靖世道焉。取進止。答曰,省箚具悉。何效此尹哲求之疏也?欲定大論,而其所聲討,太涉沒稱當,人孰肯服?已有前日諸臺之批,卿等勿煩。
上在昌德宮。停常參·經筵。
自前夜五更至開東,灑雨下雨,測雨器水深三分。
洪祐健啓曰,右副承旨李寅夔,同副承旨金敬鉉,今日不爲仕進,卽爲牌招,何如?傳曰,允。
義禁府啓曰,時囚罪人鄭基重·李台成·趙學春等,杖一百流三千里定配照律公事判付內依允,竝功議各減一等事,命下矣。鄭基重·李台成·趙學春,各功議各減杖九十收贖,告身盡行追奪,鄭基重,忠淸道永同縣會洞驛,李台成,韓山郡新谷驛,趙學春,鎭川縣長楊驛,竝徒二年半定配,而以議啓內辭意,具罪目,依例發遣府書吏·羅將,押送各其配所,何如?傳曰,允。
禮曹啓曰,今此祔太廟時,宗廟·永寧殿修理次,纔已奉審,而臣啓朝及本署提調·戶曹堂上,旣爲進去,故今年秋奉審,一體擧行後,啓本磨鍊以入之意,敢啓。傳曰,知道。
又啓曰,永寧殿祝文,不書屬稱,旣是典禮,而今此眞宗室祧遷後祝式,似當改之,故取考香室所在永寧殿祝式儀軌,則丁酉年景宗室祧遷後祝式,依已例不書屬稱矣。一自己酉冬請諡告由祭時,香室祝文中屬稱一節香室不由本曹,擅自書之,至今行之,祝式事體,何等重大,而如是擅改者,事未前有,萬萬驚悚。景宗室祝式,依前釐正,而其時香室官員,令該府拿問嚴勘,事知守僕,亦令該曹嚴刑遠配,何如?傳曰,祝式事,萬萬驚悚。依前釐正,香室官員,令該府嚴勘,事知守僕,亦令該曹,嚴刑遠配。
兵曹啓曰,今六月二十三日戊寅寅正三刻七分土王用事改火進上時,宗廟署·社稷署·永禧殿·永寧殿·孝定殿·徽定殿·景慕宮·宣禧宮·毓祥宮·景祐宮·慶壽宮依例改火,奎章閣·議政府·承政院·漢城府,一體頒火之意,敢啓。傳曰,知道。
以忠淸監司洪說謨狀啓,庇仁縣民家頹壓事,傳曰,聞甚矜惻。元恤典外,別加顧助,結構奠接之方,令廟堂措辭分付。
以校理李彙圭·李鼎信,副校理徐堂輔·李興敏,修撰徐翼輔·柳進翰,副修撰宋謙洙·朴珪壽再牌不進罷職傳旨,傳曰,只推。
行大司憲徐左輔,大司諫李玄緖,執義李承輔,掌令金會明·趙遠永,持平尹堉·洪鍾雲,校理李彙圭,正言閔致庠·權應夔,修撰柳進翰啓曰,請書九,亟施追奪官爵之典。噫嘻痛矣。權敦仁之罪,可勝誅哉?惟其賦性濫猾,宅心奰譎,平生伎倆,專在於貪權而樂勢,晝宵經營,不出於徇私而蔑公,排布兜攬,惟己所欲,終必至於凶國禍家而後已,有識憂歎,厥惟久矣。至於今番,倡爲邪論,疑亂邦禮,而其忘君負國之罪,莫無所逃矣。嗚呼,宗廟之禮,至嚴且重,苟或妄措橫議,不免於大不敬之誅者,實古今之通誼也,而公肆邪說,捏合乖禮,引朱子之訓,則捨議狀正論擬圖確證,而斷章截取,牽附己見,乃以亦有時宜不必泥古等語,自爲問答,曲成註解,其矯誣妄錯,振古所無。援國朝之典,則全不考檢,臆定室數,以至語逼於莫尊莫嚴之地,而少無畏愼底意,其顚倒悖亂,莫此爲甚。臣等竊伏讀收議批旨下者,自憲宗大王君臨十五載以下四十六字,字字惻怛,句句森嚴,建諸天地,炳若日星,凡在承聆,孰不掩抑,而彼之萌心發口者,何其一切相反耶?幸賴聖意先定,群議大同,鉅典因以克擧,終事得以無憾,而悖論一出,幾至於國不國而人不人,苟蔽其辜,合置何辟?至若年前曲逕納醫,負犯至重,而乃於臺彈竣發之後,敢欲抗拒公議,急於拯拔私人,自辟厚窠,有若酬勞,苟有臣分,寧忍爲此?且當直宿之際,身爲都相,焦遑煎灼,宜倍餘人,而稱以服藥,晩始入來,傍觀者孰不駭歎?及夫崩坼之日,請對定策,何等嚴急,而乃敢推諉時相曰,此非原任事,其心所在,固難測度。內府之藏,初非外臣所可知者,而締結掖屬,惟意取出,聞之者莫不憤惋。僞傳御命,自有常刑,而違律獻議,莫掩濟私之跡,誤捉江民,足以干和,而縱校搜括,以招濫殺之怨。彼亦先朝化育中物,而其恩遇何如,眷毗何如,而前旣辜負於醫藥,又欲壞亂於典禮,此其時將心所蓄,隨處闖發,而擢髮難贖,寸臠何惜?若其趨附之跡,工於幻化,專恣之習,罔〈有〉紀極,苟利於己,無所不爲,四武之營護,實由同惡,閫帥之勒遞,惟知營私,干囑不遺於巨細,求請遍及〈於〉中外,在他人,罔非極罪,而在此人,猶屬薄物細故,有不可一一煩陳者也。爲人臣而負遺君之罪,以大官而犯忘國之案,一誤於進醫,再誤於論禮,凡今日圓顱而方趾者,孰不欲食肉而寢皮哉?此而不夬正當律,則世道無以底定,輿情無以少洩。請前領議政權敦仁,爲先施以削奪官職門外黜送之典。答曰,不允。權敦仁事,只以禮論言之,歸之於執拗而妄發,則容或可也,直以不敬斷之者,是豈忠厚之風乎?外此臚列,苟有是焉,何待今日而發也?極爲乖當,亟停勿煩。
行大司憲徐左輔,大司諫李玄緖,執義李承輔,掌令金會明·趙遠永,持平尹堉·洪鍾雲,正言閔致庠·權應夔啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,夬正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,夬正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,夬正典刑。措辭見上答曰,不允。
執義李承輔,掌令金會明·趙遠永,持平尹堉·洪鍾雲啓曰,請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。措辭見上答曰,不允。
正言閔致庠·權應夔啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,夬正典刑。措辭見上新除授司諫金樂壽,時在忠淸道忠州地,獻納李貞夏,時在京畿利川地,請竝斯速乘馹上來事,下諭。答曰,不允。下諭事許遞。
校理李彙圭·李鼎信,副校理李興敏·徐堂輔,修撰柳進翰·徐翼輔,副修撰宋謙洙·朴珪壽,正字金炳國聯名箚子略曰,前領相權敦仁,負犯至重,關係莫嚴。嗚呼,祧祔之節,邦國大禮。彼豈不念博詢之擧亶出於大聖人必敬必愼之義,而乃敢倡爲邪說,別立己見,不顧統緖之重,不遵昭穆之制,必欲背馳正論,乖亂典禮,抑獨何心哉?是將以非禮之禮,事我先君,此若因循假貸,不卽明正典憲,則將何以釋群疑而折亂萌?況其平日孤負,有不可勝言。嘗藥之任,其重何如,而身爲都相,曲逕進醫,已是前古之所未聞,而至於力折峻發之聲討,輒擧其人於自辟,不敬無嚴,此又罔赦之斷案,而若夫閫帥之勒遞乃已,鴻臚之予奪惟意,締結匪類,凌轢班行,猶薄物細故,而濟己營私之跡,縱恣無忌憚之習,尤可見矣。終至於欲亂邦禮,自干天誅,眞所謂無所不至者矣。乞稟東朝,亟降處分,俾王章伸而輿憤洩焉。答曰,省箚具悉。已諭於臺箚之批矣。勿煩。
副應敎金有淵上疏略曰,臣卽伏聞副司果尹哲求到院之疏,謂以權敦仁之許多罪惡,臺疏館箚,一不明討,只擧議禮一事,有若微眚之論啓,譏斥備至,臣亦三司中一人耳,實不勝惶恧之極,不避猥越,略暴衷懇焉。今此廟祧之議,悖論橫出,莫重之統序,必欲亂矣,不測之禍,機將作矣。臣於是他不暇顧,果以目下大關係大義理收議一事,先爲敷陳,粗效明張之義,未蒙兪音,方此悚蹙,乃遭人言之來侵,臣之昌披巽軟,尤無措躬之所也。以若情跡,何敢晏然於聲討之列乎?乞稟東朝,亟賜鐫斥,仍施當勘之律。省疏具悉。已諭於諸批矣。
上在昌德宮。停常參·經筵。
自開東至申時,灑雨下雨,測雨器水深八分。
傳曰,今日不爲仕進承旨,竝牌招。
政院啓曰,吏曹郞廳來言,臺諫有闕,政事,取稟。傳曰,當日爲之。
又啓曰,卽者吏曹郞廳來言,政事當日爲之事,命下,而行判書李嘉愚病不來,參判徐念淳,參議徐元淳俱以未肅拜,不得開政云。竝卽牌招,何如?傳曰,允。
又啓曰,行吏曹判書李嘉愚,參判徐念淳,參議徐元淳牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,行吏曹判書李嘉愚,參判徐念淳再牌不進推考傳旨,今方捧入,而開政命下之後,連事違召,無意承膺,事體所在,誠極未安。參判·參議徐元淳陳疏,判書所當更請牌招,而係是一日三牌,何以爲之?敢稟。傳曰,待明朝牌招。
傳曰,儒賢之疏如此,而典禮中最當審愼者也。時任大臣及禮堂處,收議以入。
以慶尙監司李紀淵狀啓,奉化·慈仁兩邑守令,各別擇差,令該曹稟處事,傳曰,各道各邑,無邑不然,而此兩邑之勢,尤爲驚歎,勿拘常格,各別擇送,以有久任實效事,分付該曹。
傳曰,吏曹參判·參議疏批已下,待明朝一體牌招。
都摠府啓曰,今日入直內三廳武兼禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
行大司憲徐左輔,大司諫李玄緖,執義李承輔,掌令金會明·趙遠永,持平尹堉·洪鍾雲,校理李彙圭,正言閔致庠·權應夔,修撰柳進翰啓曰,請書九,亟施追奪官爵之典。措辭見上權敦仁事中爲甚下,渠亦北面於兩朝者,而必欲奉祔於昭穆以外之位,是可忍也,孰不可忍也,二十九字添入。不人下八字抹去,究厥心腸,萬戮猶輕,八字添入。莫掩下二字抹去,曲庇二字添入。之怨下一百六十四字抹去,趨附之跡,工於幻化,專恣之習,罔有紀極,苟利於己,無所不爲,四武之營護,實由同惡,閫帥之勒遞,惟知濟私,干囑不遺於巨細,求請遍及於中外,罔非人臣之極罪,而在渠猶屬薄物細故,有不暇一一煩陳者也。爲人臣而犯遺君之罪,以大官而干忘國之誅,前旣辜負於嘗藥,今又壞亂於議禮,此其將心所蓄,隨處闖發,三尺之斷案已久,一國之公憤轉沸,一百三十七字添入。答曰,不允。權敦仁事,已諭於昨日之批,更勿爭執。
行大司憲徐左輔,大司諫李玄緖,執義李承輔,掌令金會明·趙遠永,持平尹堉·洪鍾雲,正言閔致庠·權應夔啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,夬正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,夬正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,夬正典刑。措辭見上答曰,不允。
執義李承輔,掌令金會明·趙遠永,持平尹堉·洪鍾雲啓曰,請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。措辭見上答曰,不允。
正言閔致庠·權應夔啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,夬正典刑。措辭見上答曰,不允。
義禁府啓目,金甲島萬戶異恒善原情云云。傳旨內辭緣,泛稱遲晩,刑推得情何如?啓,除刑推議處爲良如敎。
又啓目,保安前察訪南大儒原情云云。傳旨內辭緣,泛稱遲晩,刑推得情何如?啓,除刑推議處爲良如敎。
祭酒洪直弼疏略曰,臣風痺之症,近益添劇,神氣虛眩,省識全迷,所不絶者,喉下一縷耳。乞稟東朝,將臣所被國子·經筵兩銜,竝賜刊汰。臣有區區衷積,謹玆仰暴。臣於己酉六月,猥蒙下詢,以殿下嗣位後孝定殿·徽定殿祝式屬稱,臣以繼序之地,雖叔繼姪兄繼弟,有父子之道,而無父子之名,故屬稱則恐當用兄弟叔姪之序,請加皇姪皇姪妃之稱,是乃仰述稱皇考皇兄之義例而云爾,竟致依議施行矣。臣靡敢自信,竊更考先正文元公臣金長生之論,有曰帝王之以叔與祖,繼姪孫者甚多,當依通典自稱曰嗣皇某,於先君,亦當別有稱號,而未有先儒定論,不敢創說。禮官所謂有父子之義而無父子之名,正是也,以祖與叔之尊,稱子於姪·孫之行,恐無此理。蓋人神相依,專在於屬稱,而親親尊尊之義,竝行而不悖,故文元公所云亦當別有稱號者,卽以此耳。苟加稱號,未知當如何爲正,而臣於獻議中,亦擧唐宣宗時,於穆·敬·文·武四帝,但稱嗣皇帝臣某,用備今日援證云,而亦未敢質言也。謹稽先正文正公臣宋浚吉有云,繼序之義,至嚴且重,其於先君,有臣道焉,有子道焉,雖叔姪兄弟之間,不得親屬稱,文純公臣韓元震亦云,以從祖繼孫,以叔繼姪,以兄繼弟者,將以孫姪弟卑幼之稱,加之於先君,而自據其祖叔兄尊屬之稱,其爲難處,又有甚焉。參究諸說,自有精義,而臣所獻議者,極涉妄率,罪不勝誅也。典禮事體嚴重,有未敢猥懇更定,含默趑趄,恭俟駁正之論,久矣。先王先后,今將躋祔太廟,向於獻議之中,略陳疵議之說,而事係審愼,懼在僭猥,言而未詳,不意體國之地,忽有異論,幸賴聖上明斷,廟議克正。伏讀儀曹草記批旨,大聖人遵經達權,明天理正人紀之意,竊不勝欽仰攢頌。第議者之處翼·憲兩朝於昭穆世數之外者,未敢知其禮之何據,而聖王觀德之古制,朱子守經之本旨,上有聖上之明察,下有公議之辨破,臣無容贅陳,而以承統繼序之重,不與昭穆,則其異乎私家之班祔者,幾希矣。識者謂屬稱皇姪,或欠尊尊之義,故以致邪說之肆行,其言有理,臣罪於此,益知其無所逃矣。謹附首實之義,冒悚仰籲。伏願聖明,博詢在廷,務歸盡善,仍議臣當勘之律焉。答曰,省疏具悉卿懇。此是莫重莫大之典禮也,奉而行之,旣閱三載,今此釐正,實涉悚然,而卿言若是纖悉,更當博議而裁之矣。至於當初議定之過自爲引,誠過矣誠過矣。禮論之多岐,非特此事,則以若其時之倉皇,設或有未及援證處,此豈卿之所失耶?卿其安心,勿復以此煩提。仍傳曰,此批答,遣史官傳諭。
吏曹參判徐念淳疏曰,缺答曰,省疏具悉。卿其勿辭行公。
吏曹參議徐元淳疏曰,缺省疏具悉。爾其勿辭察職。
上在昌德宮。停常參·經筵。
藥房提調金鼎集,副提調洪鍾英啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候何如?王大妃殿氣候何如?大妃殿氣候何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
政院啓曰,備邊司郞廳來言,今日賓廳日次,而領議政未差,左議政金興根,右議政朴永元有身病,不得來會云矣。敢啓。傳曰,知道。
傳曰,檢校直閣鄭最朝,馳詣健陵,奉審摘奸,仍詣顯隆園·華寧殿,一體奉審以來。
大王大妃殿傳曰,上號時通明殿親受之節,置之,尊崇陳賀時箋文,兼付於祔廟陳賀箋文差員事,分付。
大王大妃殿傳曰,予婦人也,豈知周公之禮?但以常理推之,廟數已滿之論,禮也,親屬不遷之論,情也。禮由於情,情由於禮,物理之自然也。然則今日之事,情與禮,可使兩行而不悖矣。前領相之論,有何負於先君國家,而聲討臚列,如彼其罔測,直歸之於不敬無將之科?朝廷之上,苟有一介公心忠愛之人,不使朴·柳·尹之好事妄是非之徒出矣。念及於此,不覺寒心而慨歎矣。予有一言明誥,君臣之間,誼同今昔,若於逮事之地,論其愛戴眷眷之情,尤當如何?前領相之不欲以昭穆享翼·憲兩朝云者,是何言也?豈忍筆之於書乎?戴髮含生之倫,其果盡信,而致惑其論耶?此而不能信,則言者之心,有足以見矣。前領相,寧有此心?如有此心,天厭之天厭之。前領相之岐貳於大同之論,意見之所局也,何損於已定之禮,何辨於不取之議乎?雖然卿等之所爭執者,旣曰莫嚴莫重之義,而謂存事體,故屢回思量,所請之律,黽勉從之。如是處分之後,若或有更發乖激之論,而不知止者,太阿在前,予不虛試。在廷臣隣,咸須知悉。
行大司憲徐左輔,大司諫李玄緖,執義李承輔,掌令金會明·趙遠永,持平尹堉·洪鍾雲,校理李彙圭,正言閔致庠·權應夔,修撰柳進翰啓曰,請書九,亟施追奪官爵之典。措辭見上請領議政權敦仁,爲先施以門黜之典。措辭見上答曰,不允,權敦仁事,當有東朝處分矣。過此以往,切勿更煩。
行大司憲徐左輔,大司諫李玄緖,執義李承輔,掌令金會明·趙遠永,持平尹堉·洪鍾雲,正言閔致庠·權應夔啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝施大逆之律。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,夬正典刑。措辭見上請古今島荐棘罪人金應植,鹿島荐棘罪人申觀浩,竝令王府,設鞫得情,夬正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,夬正典刑。措辭見上答曰,不允。
執義李承輔,掌令金會明·趙遠永,持平尹堉·洪鍾雲啓曰,請古今鳥爲奴罪人韓鼎鎭,亟令王府,卽爲拿來,嚴鞫得情,夬正典刑。答曰,不允。
正言閔致庠·權應夔啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,夬正典刑。措辭見上答曰,不允。
弘文館啓曰,新除授應敎尹行謨,副應敎兪錫煥,卽爲牌招察任,何如?傳曰,允。
有政。吏批,判書李嘉愚牌招不進,參判徐念淳進,參議徐元淳式暇,承旨進缺。
吏批啓曰,判書李嘉愚牌招不進,參議徐元淳式暇,小臣獨政未安,何以爲之?敢稟。傳曰,仍爲之。政事冊無以睦仁培爲司諫,徐珖輔爲獻納,尹行謨爲應敎,兪錫煥爲副應敎,沈宜冕爲同經筵,李尙濂爲河東府使。
禮曹啓曰,大王大妃殿·王大妃殿加上尊號,大妃殿上尊號,習儀節目,當爲磨鍊。取考戊戌謄錄,則因特敎,初二度,只緊關執事行禮,三度則百官亦爲安徐,只以內習儀擧行,而壬戌·丙申,亦依戊戌年例,稟定擧行矣。今亦依壬戌·丙申年例,初二度,行禮於都監,三度,只緊關執事行禮於仁政殿,內習儀,行禮於通明殿磨鍊乎?敢稟。傳曰,依此磨鍊。
禮曹啓曰,大王大妃殿·王大妃殿加上尊號,大妃殿上尊號日,外庭親傳冊寶,內庭親上致詞箋文表裏節目,纔已磨鍊啓下,而上尊號時,通明殿親受之節置之事,伏承慈敎矣。謹稽謄錄,則丁酉年尊崇上號日,外庭親傳冊寶,仍行親上致詞箋文表裏後,臨殿陳賀,稟定擧行。今亦依此,其日外庭,三殿冊寶親傳,仍行親上致詞箋文表裏後,臨殿受賀磨鍊乎?敢稟。傳曰,依此磨鍊。
義禁府啓目粘連,向前異恒善亦,防錢不給,松政捧賂,贓雖不著,罪難容恕。以此照律何如?啓,依允。
又啓目粘連,向前南大儒亦,詳定之高價,自致民怨,近地之起家,不無貽弊,至若路糧勒排,亦涉鄙瑣。以此照律何如?啓,依允。
又照目粘連,金甲島萬戶異恒善矣本府議啓內,防錢不給,松政捧賂,贓雖不著,罪難容恕。以此照律罪。杖八十收贖,奪告身三等私罪,奉敎依允。
又照目粘連,保安前察訪南大儒矣本府議啓內,詳定之高價,自致民怨,近地之起家,不無貽弊,至若路糧勒排,亦涉鄙瑣。以此照律罪,杖八十收贖,奪告身三等,私罪。奉敎依允爲旀,功減一等爲良如敎。
上在昌德宮。停常參·經筵。
傳曰,每政每飭,每歸文具,則反不如不言之爲愈。然存羊之義,不可不顧耳。一命之士,將以爲字牧者,而今爲字牧者,所以分憂也,擧非其人,民受其害,可不愼歟?秉銓之臣,苟能公正無私,惟才是選,他日之效,事半功倍矣。吏·兵判,實心對揚,無間遠邇,諸般見窠,各別擇擬,俾無遺珠積薪之歎事,分付。
傳曰,皇朝人,忠臣淸白吏子孫,西北松都人,軍功人及落仕最久人,竝各別調用事,分付兩銓。
傳曰,左承旨許遞,今日政差出。
傳曰,呈告法司堂上許遞,今日政差出。
傳曰,臺諫·玉堂竝許遞,今日政差出。
傳曰,冬至正使,以益平君擬入。
傳曰,前府使崔弘德,長淵縣監擬入。
傳曰,雖非親政,注書,尙瑞院官員,依例陞六。
傳曰,望筒遲滯之吏·兵判,推考。
傳曰,望筒遲滯之吏判,推考。
以司謁口傳下敎曰,守陵官興寅君子壻弟姪中,無調用之人云,其從弟李遠應,初仕擬入事,分付該曹。
傳曰,守令·邊將初仕人,皆令明日待令。
義禁府啓曰,前領相權敦仁,施以門外黜送之典事,承傳啓下矣。權敦仁門外黜送之意,敢啓。傳曰,知道。
奉常寺啓曰,祭享所用黃大口魚,該貢人所進排,而比年以來,魚産變界,向於夏享大祭時,以白大口魚,限新捉代捧之意,啓下矣。目今新産過限,而莫重享需,進排無路,今亦依夏享時例,以白大口魚,姑爲代捧之意,敢啓。傳曰,知道。
備邊司啓曰,長興·襄陽之代,今日政當爲差出矣。兩邑,以積弊之局,衆瘼滋甚,三政俱紊,若不付之良手,實難矯捄。分付銓曹,勿拘常格,另加擇擬,何如?傳曰,允。
備邊司啓曰,以北關開巿之申明舊式,纔有頒下事目,而今當雙巿年次矣。立法之初,恪遵嚴束,然後可以有永久之效,北評事各別擇擬之意,分付該曹,何如?傳曰,允。
吏批啓曰,今都目大政,各岐仕滿應遷者,相避及未準朔監察,禁府都事,戶曹·刑曹·工曹·漢城府郞官,平巿署官員,五部令,各司久任時推人員,竝擬,何如?傳曰,允。
吏批啓曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今秋冬等褒貶,不得爲之,故當出六品者,未免積滯,依例遷轉,何如?傳曰,允。
吏批啓曰,蔭仕六品官之陞五品者,每於過都政後照擬,而見今在職者,絶無經一考之人,五品官,無以推移備擬,依例勿拘,陞品遷轉,何如?傳曰,允。
吏批啓曰,守令多窠,今當差出,而未準朔禁軍將及營將·邊將·虞候·中軍·守令·都事·察訪,竝擬,何如?傳曰,允。
吏批啓曰,直長仕日未滿十日者,啓稟陞六,載在法典矣。靖陵直長尹萬善仕日未滿九日,依例陞六,何如?傳曰,允。
吏批啓曰,黃州牧使,今當差出,而本州以營下劇邑,物衆地大,素稱難治,不可不擇差。同道及他道有聲績已準限守令,竝擬,何如?傳曰,允。
吏批啓曰,平壤府庶尹,今當差出,而本府以營下劇邑,物衆地大,素稱難治,不可不擇差。同道及他道有聲績·已準限·未準朔守令,竝擬,何如?傳曰,允。
吏批啓曰,廣州府判官,今當差出,而本州以營下劇邑,物衆地大,素稱難治,不可不擇差。他道未準朔守令,竝擬,何如?傳曰,允。
吏批啓曰,大司成,今當差出,而擬望之人乏少,外任竝擬,何如?傳曰,允。
都政。吏批,判書李嘉愚,參議徐元淳進。政事冊無以鄭元容爲祔廟都監都提調,曺錫亨爲左尹,金炳冀爲同敦寧,洪祐順爲同經筵,益平君爲陳賀謝恩兼歲幣正使,徐念淳爲副使,兪錫煥爲書狀官,金鍏爲大司憲,申萬休爲執義,李維謙·鄭漢然爲掌令,李友燁·李基東爲持平,李明迪爲大司諫,申佐模爲司諫,朴永元添書爲軍器都提調,金興根添書爲司僕都提調,金興根添書爲司譯都提調,朴永元添書爲社稷都提調,鄭元容爲訓鍊都監都提調,李珽爲獻納,鄭獻敎·李翔峻爲正言,金有淵爲應敎,柳進翰爲副應敎,姜冕奎·洪在重爲校理,鄭駿容·權永秀爲副校理,尹堉·南鍾三爲修撰,朴文鉉·李承益爲副修撰,洪遠燮爲大司成,李參鉉爲承旨,鄭愚容爲長城府使,金獻淳爲長興府使,金泳根爲黃州牧使,任五常爲襄陽府使,鄭雲岐爲仁同府使,許焌爲巨濟府使,李敏道爲中和府使,申命浹爲德源府使,南百善爲茂山府使,李觀淵爲三水府使,李鶴周爲龍川府使,張厚植爲富寧府使,成鼎鎬爲平壤庶尹,李祖欽爲廣州判官,權用正爲高陽郡守,鄭基洛爲韓山郡守,申應朝爲報恩郡守,鄭民和爲旌善郡守,李龜遠爲楊根郡守,徐兢淳爲永川郡守,洪在鳳爲通川郡守,李源明爲平海郡守,金炳陶爲抱川縣監,李學默爲淸河縣監,李鎭冕爲咸平縣監,李復秀爲龍宮縣監,鄭永朝爲任實縣監,李殷榮爲奉化縣監,李奎秉爲咸昌縣監,吳慶延爲慈仁縣監,申萬求爲永春縣監,朴初壽爲楊口縣監,趙秉文爲咸悅縣監,玄鎭默爲積城縣監,徐麒淳爲宜寧縣監,李獻翼爲高靈縣監,尹性善爲狼川縣監,權用翼爲平澤縣監,趙鎭達爲鎭海縣監,崔弘德爲長淵縣監,李晩翊爲齊陵參奉,李寅穆爲貞陵參奉,鄭淵善爲厚陵參奉,尹孝善爲顯陵參奉,李遠應爲昌陵參奉,呂近燮爲泰陵參奉,趙雲涉爲長陵參奉,金炳憲爲徽陵參奉,朴齊韶爲崇陵參奉,趙南淳爲惠陵參奉,尹兢善爲景陵參奉,洪在元爲徽慶園參奉,姜在璜爲淑陵參奉,李集琦爲禮賓參奉,李述在爲典獄參奉,李膺柱爲崇靈殿參奉,金祖憲·李寬鉉爲假引儀。承文副正字單金顯喆,廣興直長單柳承根,典籍三單金基周·趙在衡·林昺默,待敎單金炳國,左尹單趙亨復,右尹單曺錫亨。
政院啓曰,玉堂上下番俱空,事甚未安。新除授應敎金有淵,副應敎柳進翰,校理姜冕奎·洪在重,副校理權永秀,修撰尹堉,副修撰李承益·朴文鉉,卽爲牌招,推移入直,何如?傳曰,允。
都政。判書徐箕淳進。兵批啓曰,營將·中軍·虞候,今當差出,而擬望之人乏少,已準朔守令及虞候,竝擬,何如?傳曰,允。
兵批啓曰,訓鍊正,今當差出,而擬望之人乏少,外任竝擬,何如?傳曰,允。
兵曹啓曰,景福宮衛將吳道顯·黃在成,慶熙宮衛將白亨鎭·申奎鎭,俱以病難供職,呈狀乞遞,竝改差,何如?傳曰,允。
兵曹啓曰,五衛將吳永善前任晉州營將,趙庚植前任全州營將,柳聖魯前任咸鏡監營中軍,李明七前任平安兵虞候,忠壯衛將李鍾應前任平安監營中軍,俱在任所,上來間該廳番次苟艱云,竝改差。新除授彌助項僉使金厚載,身病猝重,時月之內,萬無登程赴任之望云,罷黜,何如?傳曰,允。
兵曹啓曰,前度中中樞都事李奎憲遷轉代,訓鍊判官趙存昇遷轉代,以沈蕙秀·李浩錫,備擬受點,而又以金鎭國·任景模,疊擬入之,至於受點,臣之矇未照察,不勝悚惶,而中樞都事金鎭國,訓鍊判官任景模,望筒勿施,何如?傳曰,允。
兵曹啓曰,景福宮衛將趙奎燁·朴良殷,慶熙宮衛將姜泰肯·金逸衍,俱以病難供職,呈狀乞遞,竝改差,何如?傳曰,允。
兵曹啓曰,五衛將朴良弼·羅膺涇·金聲宥·金錫龍,忠翊衛將朴基會,俱以除授在外,上來無期云,竝改差,何如?傳曰,允。
兵批,以柳聖魯·吳永善·趙庚植·李明七爲五衛將,李鍾應爲忠壯將,李敦榮爲知事,趙文顯爲晉州營將,李長祜爲三陟營將,李敏庠爲江原中軍,申榏爲咸鏡中軍,鄭善容爲平安兵虞候,李圭祊爲都摠管,具廷鉉爲同知,趙存天·鄭煥升爲宣傳官,許燁爲訓鍊主簿,洪孝燮爲僉知,李啓善·尹秉鼎爲文兼,李德熙爲城津僉使,李南轅爲高嶺僉使,趙存昇爲都摠經歷,李奎憲爲訓鍊僉正,兪相台爲武兼,李允模爲平安監營中軍,韓大爀爲群山僉使,李昌默爲防踏僉使,徐有善爲蒜山僉使,李明喜爲梨津萬戶,李輝健爲加背梁萬戶,黃弼秀爲馬島萬戶,李錫玹爲荏子島僉使,金翊明爲椒島僉使,姜應鍾爲包伊萬戶,崔之崑爲植松萬戶,全就敏爲鳥嶺別將,金亨斗爲彌助項僉使,鄭之雄爲天摩僉使,胡敬環爲山羊會萬戶,康鵬翮爲廢茂山萬戶,趙學文爲金城別將,趙奎燁·朴良殷爲景福將,姜泰肯·金逸衍爲慶熙將,李鍾承爲訓鍊正,徐相岳爲宣傳官,李漢容爲慶尙左兵虞候,金尙勵爲幕嶺萬戶,韓成奎爲金烏別將,李春英爲首陽別將,沈蕙秀爲中樞都事,李浩錫爲訓鍊判官,黃翼勳爲武兼,申杓爲全州營將,趙存昇爲高山里僉使,尹致殷爲中樞經歷,柳冀駿爲武兼,申春熙爲從浦萬戶,羅膺涇·朴良弼·金錫龍·金聲宥爲五衛將,朴基會爲忠壯將,尹致殷·李東熙爲宣傳官,李祖文爲都摠經歷,李敏吾爲都摠都事,元世禎爲西水羅萬戶,梁憲洙爲宣傳官,吳耆善爲中樞經歷,李浩錫爲訓鍊僉正,張益祥爲都摠都事,趙存澈爲訓鍊主簿,許燁爲都摠都事,金禹鉉·崔仁宅爲訓鍊主簿,朴光鎭爲武兼,申泰益爲備邊郞,金鎭國爲訓鍊判官,具胄元爲訓鍊主簿,李寅喜爲武兼,金最儉爲部將,李奎憲爲鎭東萬戶,沈蕙秀爲訓鍊僉正,李鉉奎·具載燾爲訓鍊主簿,金永求爲惠山僉使,林夔鉉爲忠淸水虞候,任景模爲中樞都事,尹養浩爲都摠都事,張有豐爲武兼,閔致魯爲部將,尹暻爲慶尙左水虞候,金鎭國爲都摠經歷,李鼎漢·崔有顯爲訓鍊主簿,洪鍾雲爲北評事,金學禮爲順天監牧官,具胄元爲訓鍊判官,鄭秀鉉爲武兼,金宗彦爲守門將,尹信儉爲禁衛把摠,李宓熙爲訓鍊副正,具胄元爲訓鍊僉正,陳祐昌爲訓鍊主簿,梁憲洙爲訓鍊判官,韓弘一爲武兼,元用熙爲部將,閔瑜世·李閏益·安興善·李珌秀爲五衛將,尹彝烈爲忠壯將,沈蕙秀爲宣傳官,李東鉉爲部將,朴義浩·裴永弼爲景福將,金禮行·金養吾爲慶熙將,許燁爲訓鍊僉正,李志敏爲內乘,李基澧爲都摠都事,李敏吾爲都摠經歷,姜潤爲訓鍊主簿,申錫圭爲都摠都事,李命九爲部將,宋重協爲訓鍊主簿,吳宅善爲部將,李敎永爲宣傳官,韓宖履·鄭志鉉·崔遇基·李廷賢·鄭時連爲部將,閔錫連爲守門將,林鎭基爲守門將加設,具龍奎爲東道參軍,李秉奎爲西道參軍。晉州營將趙文顯,三陟營將李長祜,江原中軍李敏庠,咸鏡中軍申榏,平安兵虞候鄭善容,已上今加折衝,加資事承傳。訓鍊判官徐鱗普,主簿愼錫圭·李亨默·李進純,已上依定式減下。李亨默爲訓鍊判官加設,李仁會·崔在謙·金漢昆爲訓鍊主簿加設。小坡兒權管單韓錫璋,於汀灘權管單金聲國,雲頭里權管單吳英俊,安原權管單吳仁基,黃拓坡權管單崔錫瑢,訓鍊主簿單朴儁煥本院去官。同知單李南耆·趙奎燁·朴良殷·朴義浩·裴永弼·金逸衍·姜泰肯·金禮行·李閏益,僉知單李元在·柳聖魯·吳永善·趙庚植·羅膺涇·朴良弼·金錫龍·金聲宥·安與善·李熙訥·安兢壽·朴基會,副司果白弼洙·朴秀文。訓鍊都監把摠宋在璇今加折衝,滿二十四朔,依定式加資。副司果愼永天·申錫求·南宮溶·宋鎭益·李羲豐·權中本·元春遜,副司正任誠模。
上在昌德宮。停常參·經筵。
自卯時至申時,灑雨下雨,測雨器水深二分。
藥房都提調朴永元,提調金鼎集,副提調洪鍾英啓曰,時値庚節,暑氣漸甚,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大〈妃〉殿氣候何如?王大妃殿氣候何如?大妃殿氣候何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿,口傳問安。答曰,知道。
傳曰,日熱如此,輕囚放釋。
傳曰,守令·邊將·初仕人入侍。
大王大妃殿進御二錢重人蔘粟米飮,自今日一貼式煎入事,榻前下敎。
金敬鉉啓曰,臣敬鉉敬奉聖敎,馳往義禁府,取考囚徒案,則時囚罪人徐星祿,以前任南桃浦萬戶時,錢四百兩乾沒,係是輕囚,故放送,仍往典獄署,取閱囚徒案,則罪人宋重根等二十九名,係是輕囚,故竝放送之意,敢啓。傳曰,知道。
傳曰,臺諫有闕之代,前望單子入之。
政院啓曰,玉堂未差之代,政官牌招,開政差出,待下批,牌招入直,何如?傳曰,允。前望單子入之。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
祔廟都監郞廳,以都提調意啓曰,本都監郞廳刑曹正郞趙永和,移拜貞陵令矣。職務相妨,令該曹口傳,閑司相換,何如?傳曰,允。
尊崇都監郞廳,以都提調意啓曰,本都監郞廳刑曹正郞趙永和,移拜貞陵令矣。職務相妨,令該曹口傳,閑司相換,何如?傳曰,允。
大司憲金鍏,行大司諫李明迪,應敎金有淵,掌令李維謙,持平李友燁·李基東,獻納李珽,校理姜冕奎,副校理權永秀,正言鄭獻敎,修撰尹堉,副修撰朴文鉉·李承益等,合辭以爲,近日三司之臣,以權敦仁振古所無之罪,箚啓臚列,齊聲懲討,而昨伏奉批旨曁慈聖殿下諺敎下者,姑先請律者,雖獲準許,而寬恕涵容之德意,有若尋常罪犯之曲貸者然,臣等添叨臺職,相顧愕眙,轉益抑鬱。請以權敦仁欺國遺君之罪,爲殿下更陳之。夫二昭二穆,乃是不易之廟制也,世數已滿,而不遷於上,則新祔之位,自在昭穆之外,故禮之所限,情有所不得不屈。苟如渠言,翼·憲兩廟,自不得在於昭穆之內,古今天下,寧有是哉?冤乎痛矣。今其爲說,捨先賢許多正論,敢以不拘廟數之語,肆然說去,乖亂典禮,熒惑瞻聆,廟數世數之不可相混,渠旣不知,而執如確證,要售疑眩之計,其心所在,路人所知,蓋其所蓄將心,所由來漸矣。年前曲逕納醫,何等情節,而力抗峻發之公議,自辟厚窠,有若酬勞,是其凶肚悖腸,一串貫來,前後陰祕之跡,和盤托出。執此而究,則其無忌憚大不敬之心,昭不可掩。爲人臣而有一於此,尙難逭三尺之誅,況兼此兩案乎?思之髮豎,言之膽掉。外此許多罪犯,在渠猶屬薄細之故而緦功之察也,今不可一一枚擧矣。以若負犯,罪止削黜,則何以洩神人之憤而解四方之惑乎?臣等雖伏承嚴截之敎,而忠憤所激,按抑不得,冒萬死相率聯籲。請削黜罪人權敦仁,姑先施以中途付處之典焉。答曰,日前慈敎,曲當事理。在卿等宜有以奉承之不暇,乃反合辭,一節深於一節,此何道理?亟停勿煩。
三司合辭再啓以爲,臣等不避瀆撓之懼,敢效明張之義,冒萬死相率聯籲,顒俟處分。及伏奉批旨下者,不惟不賜允兪,辭敎嚴重,誨責備至。臣等益不勝抑鬱悚懍之至,今玆臣等之合辭懲討,卽擧國同聲之憤也,殿下謂削奪門黜,有足以當其罪耶?噫,彼權敦仁,本以凶譎之性,奰慝之行,其所蓄積,蓋非一朝一夕之故矣。宗廟昭穆,卽國家莫重之典禮,而背先賢已定之論,抗一世大同之議,必欲壞亂而後已,抑何心腸?日前慈敎,寔出於包涵寬恕之盛德,臣等固欽仰萬萬,而第其負犯至重,執其跡而已著罔赦,究其心則罪當何居?至於年前納醫之由於曲逕,尤爲渠莫嚴之斷案也。其餘諸條所犯,猶屬薄細,雖不足覼縷枚擧,而卽此兩罪,無將不敬之誅,焉得免乎?王章不可不嚴,公議不可不伸,是豈臣等可已而不已者乎?伏乞聖上,淵然深思,仰稟東朝,亟許臣等之請,以折亂萌,以洩輿憤焉。答曰,毋論小事大事,當先道理邊做去,卿等之分也。今卿等之所爭執,一切反是,日昨處分之後,將欲角勝然乎?竝施罷職之典。
校理洪在重疏略曰,伏以臣,年前乞郡,待罪南邑,自抵溺職,至被繡劾,而罰止薄勘,縮伏訟愆。蕩敍之恩命遽降,玉署之除旨繼下,固當駕屨之不俟,而第有情勢之難安者,爲貧乞郡,所以養親而致孝也,旣不能擧職,而未免孤負,又不能專養,而反自貽戚,則忠孝兩失。臣若行己有素,見孚於人,則雖欲逞其輕蔑急於吹覓,而其所糢糊說去勒成罪案,豈至於此哉?有臣如此,貽羞朝紳,其何敢抗顔對人,自歸於恃寵靈沒廉恥之地乎?伏願將臣所帶職銜,亟命鐫斥焉。臣旣丐免,不宜贅他,而事在目前,不容泯默,敢陳懲討之義。噫,莫嚴莫重者,宗廟之制也,必敬必愼者,邦家之禮也。惟彼門黜罪人權敦仁,抑獨何心,立異於大同之論,甘犯於無禮之誅?雖其議之未用,致群聽之駭惑,漢世不敬之律,春秋無將之法,不施於此,則何可謂國有典刑乎?其他許多負犯,俱是罔赦之極罪,已皆臚列於三司聲討之章,一國之公憤轉沸,三尺之斷案已成。乞稟東朝,夬施當律焉。省疏具悉,往事何必追提?聲討已有處分,勿煩。
司諫申佐模疏略曰,伏以臣,觸事僨誤,無往非辜,以至於昨年之一行試役,身名塗地,不免於徇私負國之歸,撫躬慙痛,直欲剚刃自刳而不可得也。榜眼一出,刺口四騰,大僚之止請遣配,固已失之太恕,而迺者行遣未幾,旋卽宥釋,恩敍繼降,薇院除旨,聯翩於數朔之內,慙惶震越,莫省措躬之所。第念如臣遭罹,如臣釁負,殆四百年設科後創覯不潔之蒙,此生難洗,以此情踪,何可復廁朝紳之列,重爲擧世之所笑乎?乞稟東朝,亟遞臣見授臺銜焉。臣於目下,有不容泯默者。今番遷祧之禮,卽天經地義之質俟不惑者也。凡厥在廷,孰有異議於其間,而噫彼權敦仁,獨主邪說,公肆疑眩,妄截先賢之句語,牽補己見,謬據國朝之行典,臆定室數,竟至乖亂常經,自陷大戾,思之及此,寧不懍然?他餘前後章疏之臚列諸條,罔非人臣之極罪,而就其中納醫一款,誠亦難貰之斷案。有一於此,常憲自在,是叢于身,合置何辟?夫負犯若是,干係如彼,而止於削黜,則誠恐有欠於明天理立人紀之大經大防,而國言之鼎沸,無時而底定也。伏願亟施當律,俾亂萌折而世道靖焉。省疏具悉,往事今何追引?目下事,已悉於合辭之批,勿煩。
辛亥六月二十七日辰時,上御熙政堂。藥房入診,守令·邊將·初仕人,同爲入侍時,都提調朴永元,提調金鼎集,副提調洪鍾英,假注書李能燮,記注官羅時鏞,別兼春秋徐翼輔,待敎金炳國,右承旨沈敦永,右副承旨金敬鉉,假注書朴孝正,記注官羅時鏞,別兼春秋徐翼輔,以次進伏,醫官鄭有曾·金有鼎·卞鍾鉉·黃道淳,龍川府使李鶴周,長淵縣監崔弘德,鎭海縣監趙鎭運,巨濟府使許焌,仁同府使鄭雲峻,中和府使李敏道,德源府使申命浹,平海郡守李源明,咸悅縣監趙秉文,任實縣監鄭永朝,永春縣監申萬求,高靈縣監李獻翼,咸平縣監李鎭冕,慈仁縣監吳慶延,貞陵參奉李寅稷,顯陵參奉尹孝善,昌陵參奉李遠應,泰陵參奉呂近燮,長陵參奉趙雲涉,崇陵參奉朴齊暎,景陵參奉尹兢善,徽慶園參奉洪在元,禮賓參奉李集琦,典獄參奉李述在,進伏楹外,群山僉使韓大爀,防踏萬戶李昌默,蒜山僉使徐有善,梨津萬戶李明喜,加背梁萬戶李輝健,智島萬戶黃弼彦,植松萬戶崔之昆,幕嶺萬戶金尙礪,廢茂山萬戶康鵬翮,部將李東鉉等,序立階下訖。上曰,史官分左右。敦永曰,守令·初仕人入侍,待入診後擧行乎?上曰,唯。永元曰,庚炎正熾,聖體,若何?上曰,一樣矣。永元曰,寢睡·水刺之節,何如?上曰,一樣矣。永元曰,大王大妃殿氣候,何如?上曰,一樣矣。永元曰,王大妃殿氣候,何如?上曰,一樣矣。永元曰,大妃殿氣候,何如?上曰,一樣矣。永元曰,醫官待令,使之入診乎?上曰,日熱如此,不必入診矣。永元曰,隆冬盛暑問安,異於他時,醫官旣已待令,入診似好矣。上曰,惟。有鼎等以次診候,退伏楹外訖。永元曰,脈候奏之。有鼎等曰,脈候左右三部調均矣。永元曰,向來泄候,今已快復乎?上曰,今無餘證矣。永元曰,前御醫卞宗浩,前醫藥同參金亨選,術業素稱精明,竝還屬本院,使之冠帶常仕,何如?上曰,依爲之。出擧條永元曰,醫官入診時,例以秩高人領率矣。見今嘉善以上,雖爲三人,除却老病,則極爲苟艱,堂上醫官金有鼎,特加一資,使之從便擧行,何如?上曰,依爲之。出擧條永元曰,金珪年過八十,卞宗浩,雖取其術業而還屬,其亦老病云矣。上曰,大臣先退。藥房以次退出。敦永曰,守令·初仕人,使之進前乎?上可之。鶴周等以次進前,奏職姓名訖。敬鉉曰,邊將,使宣傳官,奏職姓名乎?上可之。敬鉉出立廳上,呼宣傳官,奏大爀等職姓名訖。敦永曰,守令·邊將·初仕人,使之退出乎?上可之。上命史官就座。又命退,承史以次退出。
上在昌德宮。停常參·經筵。
大王大妃殿傳曰,明日次對,勿拘齋日,依例來會。
摠戎廳啓曰,本廳中軍李熙章,身病甚重,勢難察任,改差,何如?傳曰,允。
以司謁范元植手本,別監李鎭求,身爲入直,無端逃走事,傳曰,令禁將決棍除下。
左議政金興根箚略曰,卽伏奉東朝下敎,有明日次對,勿拘齋日,依例來會之命。月六賜接,積久曠隳,揆諸義分,惟當蹶之不暇,而第臣自來羸瘁恒疾,求其惺健日月,蓋絶罕矣。比緣溽暑迭攻,遂成下利,不但醜穢之狀,不宜冒溷淸嚴,顧臣精力,無以策勵,成命之下,冒控實狀,仰稟東朝,治臣蹇漫之罪云云。答曰,省箚具悉卿懇。當暑之祟,何用過慮?卿其善攝,趁來日次登對。仍傳曰,此批答,遣史官傳諭。
辛亥六月二十八日申時,上御熙政堂。奉審閣臣入侍時,同副承旨李參鉉,假注書李能燮,記事官金龍翼,別兼春秋鄭健朝,檢校直閣鄭朝,以次進伏訖。上曰,史官分左右。命閣臣進前,朝進前奏曰,臣承命馳詣健陵,陵上奉審則無頉,碑閣·丁字閣奉審則無頉,祭物·祭器·祭井看審則精潔,諸執事摘奸則無頉,仍詣顯隆園,園上奉審則無頉,碑閣·丁字閣奉審則無頉,仍詣華寧殿,殿內奉審則安寧,還詣健陵,仍留監祭,將事安寧之意,敢達矣。
上在昌德宮。停常參·經筵。
藥房提調金鼎集,副提調洪鍾英啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候何如?王大妃殿氣候何如?大妃殿氣候何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
政院啓曰,備邊司郞廳來言,今日賓廳日次,而領議政未差,左議政金興根,右議政朴永元俱有身病,不得來會云矣。敢啓,傳曰,知道。
吏曹口傳政事,貞陵令趙永和,司僕主簿金商,已上相換事,承傳。
政院啓曰,日前都政,呈告經筵,未及遞差,而徑先出代,事甚未安。臣之矇然捧入,不勝惶悚,而當該銓官,不可無警。推考,原望筒勿施,何如?傳曰,允。
兵曹,以李熙絅爲摠戎中軍。
兵曹啓曰,來七月初二日宗廟·永寧殿秋享大祭時,守門當爲塡差,而本曹郞廳·都摠府郞廳·五衛將,除入直與在外·未肅拜,排擬苟艱,依定式軍門將官,代差以入之意,敢啓。傳曰,知道。
又啓曰,今夏等能麽兒考講時,前都摠府都事林夔鉉一次不通,武臣兼宣傳官孫海遠二次不通,竝依定式從重推考,何如?傳曰,允。
戶曹啓曰,今此祔太廟後,徽定殿祭享物種減下,分道磨鍊別單書入,而依此擧行之意,分付宣惠廳,何如?傳曰,允。
傳曰,禮房承旨,馳詣宗廟·徽定殿·景慕宮,奉審摘奸以來。
傳曰,罷職三司,竝分揀。
傳曰,明日孝定殿別茶禮,當自內親行矣。該房知悉,百官入參。
傳曰,發遣吏郞,諸執事淸齋與否,摘奸以來。
大司憲金鍏,行大司諫李明迪,應敎金有淵,副應敎柳進翰,司諫申佐模,掌令李維謙,持平李友燁·李基東,獻納李珽,校理姜冕奎·洪在重,副校理權永秀,正言鄭獻敎,修撰尹堉,副修撰朴文鉉·李承益,合辭啓曰,伏以負罪如臣等,蔑分如臣等,而薄罰不日,分揀踵下,恩數之假借,未有如臣等者,臣等於此,誠怔營惶蹙,莫曉聖意所在也。日前臣等,相率叫閽,謂明主可以理奪,惟公議賴以得伸,辭不能以達意,誠不足以格天,未獲兪音,至承二字嚴敎。以臣子而獲此罪於君父之前,苟究其罪,金木猶輕,固當泥首俟勘之不暇,而懲討嚴急,不得不章皇冒進,又此聯籲。噫,彼門黜罪人權敦仁之罪犯,禮經之所關莫重,統序之攸係莫嚴,而肆發悖戾之論,陰售乖亂之計,至於曲逕納醫,尤是莫掩之斷案。外他諸條,有不足更事覼縷,而兩條所犯,一則大不敬也,一則全無憚也。此若不卽施當律,則王章無可伸之地,輿憤無可洩之日。此臣等所以冒死聯陳,冀得允兪後乃已者,卽一國莫遏之情。伏乞聖上,淵然深思,仰稟東朝,亟從臣等之請焉。答曰,卿等知分揀之意乎?欲使卿等,得以伸面前道理矣。更勿爭執,卽爲傳啓。
禮曹啓曰,卽接慶州前參奉金永禧所志,則以爲同姓六寸弟故縣令魯琦嫡妾俱無子,以其同姓六寸弟眞禧第二子大寧,欲爲繼後,兩家諸族,相議完定,而生養父母俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長金永禧所訴旣如此,金眞禧第二子大寧,立爲金魯琦之後何如?傳曰,允。
祔廟都監郞廳,以都提調意啓曰,今此祔廟時所用排案床,當以孝定殿·徽定殿·移安廳所在移用,而不可不看審修補,預爲奉來之意,敢啓。傳曰,知道。
祔廟都監郞廳,以都提調意啓曰,本都監郞廳司僕寺主簿李寅亮,身病猝重,勢難董役,改差,其代前縣監吳泰雲差下,時無職名,令該曹口傳付軍職,使之冠帶常仕,何如?傳曰,允。
尊崇都監郞廳,以都提調意啓曰,本都監郞廳司僕寺主簿李寅亮,身病猝重,勢難董役,改差,其代前縣監吳泰雲差下,時無職名,令該曹口傳付軍職,使之冠帶常仕,何如?傳曰,允。日記廳堂上朴容大,郞廳申炳休·權泰植。
上在昌德宮。停常參·經筵。
日有食之。
自開東至未時,灑雨下雨,測雨器水深一分。
朔祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官,奉慰單子問安。答曰,罔極。
傳曰,禮房承旨馳詣宗廟·永寧殿·徽定殿,奉審摘奸以來。
傳曰,傳啓捧入。
傳曰,臺諫玉堂有闕之代,前望單子入之。
大司憲金鍏,行大司諫李明迪,應敎金有淵,副應敎柳進翰,司諫申佐模,掌令李維謙,持平李友燁·李基東,獻納李珽,校理姜冕奎·洪在重,副校理權永秀,正言鄭獻敎,修撰尹堉,副修撰朴文鉉·李承益,合辭啓曰,伏以,一世之莫遏者,公議也,有國之莫嚴者,刑章也。臣等擧莫遏之公議,請莫嚴之刑章,及伏奉夜下批旨,責之以道理,諭之以傳啓,臣等相顧抑鬱,繼之以萬萬憂歎。夫道理者,謂其職分之所當爲也,有言責者,不盡其言,非道理也,有懲討而不嚴其討,亦非道理也。苟於臣等,不思當然底道理,遽傳不當傳之啓,則是隳臣分也,壞臺體也,其將國不得爲國,人不得爲人,是可謂臣等之道理乎?噫,彼削黜罪人權敦仁,負犯何如,關係何如?肆發悖論,其心則乖典而亂禮,全無顧忌,其罪則遺君而忘國,是可忍也,孰不可忍也?至於納醫一款,情節詭祕,國言久愈喧傳,此爲渠難貰之斷案。嘗藥是何等重任,〈而〉故托服藥,是豈臣分?定策是何等大計,而推諉時相,抑何心腸?其他諸條所犯,亦莫非罔赦之案,有不可枚擧矣。以人臣而負此罪犯,罰止削黜,古今天下,未之聞也,曷可曰國有三尺乎?伏乞聖上,仰稟東朝,廓揮乾斷,亟允所請,以洩公憤焉。答曰,卿等所以如是爭執者,若出於君臣義分,則慈敎之後,不宜一向挫抑,門黜罪人權敦仁,加施放逐鄕里之典。今此處分,非曰罪有加於日前而然也,不如是則上下相持,出場無期,徒致事面壞損故也。咸悉此意,無或更鬧,竟使朝家,有非常之擧措。
三司再啓曰,臣等一籲再籲,辭已罄矣,意已竭矣。竊庶幾微忱上格,天心克回,及伏奉批旨下者,只施權敦仁放送鄕里之典。雖有加律之名,而臣等之請,猶未蒙準許,聚首相顧,不覺愕然而失圖也。殿下又以義分責臣等,雖頑如木石,迷如豚魚,亦粗具彝性,則豈敢專昧義分而然哉?誠以權敦仁之悖義蔑分,罪關莫重,忘君負國,惡極無嚴,不敬無將,國有常憲,臣等之合辭懲討,是豈可已而不已者哉?苟使臣等,怵於嚴命,他不暇顧,惟以奉承爲事,則豈可曰臣等之義分乎?臣等忝耳目之任,居言責之地,憂憤所激,不得請則不知止,蓋以鷹鸇之逐,不可不嚴,滋蔓之圖,不可不亟,公議終不可遏也,王章終不可屈也。伏乞聖上,淵然深思,特準臣等之請焉。答曰,旣門黜又放逐矣,奈何一向爭執不知止也?卿等遞差。
吏曹啓曰,富寧府使張厚植呈狀內,矣身老母宿病,當此盛暑,一倍添劇,危頓床席,人子情理,萬無離捨遠赴之望云。其親病旣如是,則有難强令赴任,富寧府使張厚植,改差,何如?傳曰,允。
吏曹啓曰,承文院著作林文洙,受由過限不上來,改差,何如?傳曰,允。
以司謁口傳下敎曰,傳啓捧入。
宗廟署官員,以永寧殿初獻官意啓曰,亞獻官工曹判書李□□,猝發暑癨,症形危急,萬無將事之望,令該曹卽速差代,以爲及時備員之地,何如?傳曰,允。
都摠府啓曰,今日入直內三廳武兼禁軍及軍兵等,當爲中日習射技放,而別茶禮相値,不得設行之意,敢啓。傳曰,知道。
承文院官員,以都提調意啓曰,歲弊使旣兼進賀及謝恩矣。皇后冊諡進賀陳奏準請謝恩,以有方物磨鍊入送,冊諡詔書順付謝恩,賜物謝恩,賀謝方物及正朝方物移準謝恩,陳奏方物移準謝恩,進賀謝恩兼歲幣使臣加賞謝恩,陳奏兼謝恩,使臣賜食謝恩,漂民任尙日等出送謝恩,漂民徐進行等出送謝恩,皆以無方物磨鍊擧行,三節方物,則旣有道光元年已例,今亦勿爲備送之意,分付該曹,何如?傳曰,允。
以忠淸監司洪說謨狀啓,陰城縣監權徹仁身病罷黜事,傳曰,令該曹口傳各別擇差,不多日內下送。
奎章閣啓曰,景慕宮望廟樓今朔奉審,無頉之意,敢啓。傳曰,知道。
義禁府啓曰,門黜罪人權敦仁加施放逐鄕里之典事,承傳啓下矣。權敦仁放逐鄕里之意,敢啓。傳曰,知道。
禮曹啓曰,太廟秋展謁,當爲取稟,而以孝定殿禫祭前,不得取稟之意,敢啓。傳曰,知道。
又啓曰,景慕宮展謁,每於孟春孟秋取稟事,曾有定式,而以孝定殿禫祭前,不得取稟之意,敢啓。傳曰,知道。
司諫申佐模疏略曰,昨日合辭之聯參也,又伏奉更勿爭執,卽爲傳啓之敎,尤不勝憂歎之至。噫,彼權敦仁負犯干係,王章之必誅也,處分至於門黜,公憤愈激。廟享之禮,何等至重,而以我翼·憲兩宗,必欲享之於昭穆之外,定策之事,何等大計,而敢以非原任事之說,盛氣推諉,不欲參聞。君父有疾,憂灼何如,而再昨年大漸之日,初不趨參候班,曲逕納醫,渠所自薦,則力排臺論,爲申觀浩右袒,迺又自辟,則不顧國綱,爲權儒煥酬勞,實是凶肚逆節之國人共誅者。若其交結廢枳之徒,暗自綢繆,輸出內府之藏,作爲己有,炰烋內奰之習,怙縱無憚之事,無往非極罪。以若罪犯,得逭常典,則義理將斁矣。稟東朝,夬允三司之請,以洩神人之憤。夫六臘都政,卽國之大政,所關非細,而今番政眼一出,萬口憤罵,爲長銓者,苟能秉公,訾謗奚至哉?噫,天官重任,何嘗謂此人可堪,而朝家之於此銓長,拂拭假借,東西銓衡,左右兜攬,彼當感祝圖報,而奈其黨私之心,根於天性,內外大小之注措,惟私是循,胡至此極?名郡腴邑,皆屬瑣婭,微官末職,亦招醜謗。凡政注之難愼者,通淸與初仕是已,一政之叔姪,已非恢蕩之擧,下至於朴永輔泮長之通,尤是物情之外也。我朝忠厚立國,凡於逆犯,雖無三族九族收司之律,而彼於惡逆,僅免應坐者耳。已往收用,特以聖朝寬大,物無終棄之大德,而其釁累自在,踐歷且鮮,無所顧憚,擧擬於至淸極峻之選,若有毫分畏法之心,焉敢乃爾?雖以西銓言之,凡所注擬,未能祛一私字,靺韋之列,怨謗其多,儕流之間,嗤笑備至。臣謂吏曹判書李嘉愚,亟施刊削之典,朴永輔泮長之望,仍爲改正,兵曹判書徐箕淳,亦不可無警焉。省疏具悉,吏判事,豈至於是乎?兵判事,似不過無心之致,而一紙竝列,極不稱停。至於改正之請,爾言何其刻迫?太欠忠厚也,甚不韙矣。爾則遞差。
孝定殿朔祭親行時,亞獻官永明尉洪顯周,終獻官東寧尉金賢根,贊禮禮曹判書李啓朝,典祀官奉常正金權,執禮副司果洪秉壽,執尊副司果金會明,大祝副司果李秉文,祝史兵曹正郞朴昇壽,齋郞典籍金炳㴤,盥洗位承文判校趙禮根,校書判校文慶愛,爵洗位直講黃履明·李基,亞終獻盥洗位兵曹佐郞吳相昱,贊者引儀曺百承·金載善,謁者兼引儀沈龜祖·尹致觀,贊引兼引儀李仲淵,假引儀尹春永,祭監監察金汝淳·韓鼎謩。
辛亥七月初一日四更一點,上詣孝定殿。朔祭親行入侍時,行都承旨洪鍾英,左承旨洪祐健,右承旨沈敦永,左副承旨李寅夔,右副承旨金敬鉉,同副承旨李參鉉,缺提學金左根·趙斗淳,原任提學金學性,原任直提學徐憙淳,直提學鄭基世,原任直閣李景在·金鼎集,直閣鄭健朝,原任待敎李㘾·洪淳穆,檢校待敎尹滋悳·李秉文,待敎金炳國以次侍立。時至,通禮跪啓請出次,上具翼善冠·淺淡服·烏犀帶·黑皮靴,出齋殿。贊禮前導入孝定殿東挾門,陞詣版位西向立。贊禮跪啓請俯伏哭,上俯伏哭。贊禮跪啓請止哭興四拜興平身,上止哭興四拜禮。贊禮導上詣尊所,鍾英擧羃酌鬯訖。贊禮導上詣靈座前,贊禮啓請跪,上跪。贊禮啓請三上香,鍾英奉香,參鉉奉爐,上三上香。鍾英奉爵跪進,上受爵以授參鉉,參鉉跪受,奠于靈座前。贊禮啓請俯伏興少退跪。上俯伏興少退跪。大祝副司果李秉文讀祝訖,贊禮導上降復位。亞獻官永明尉洪顯周,終獻官東寧尉金賢根行禮如儀訖。贊禮跪啓請俯伏哭,上俯伏哭。贊禮跪啓請止哭興四拜興平身,上止哭興四拜。贊禮導上詣望燎位,望燎訖。贊禮跪啓禮畢,仍導上還入齋殿。諸臣以次退出。
辛亥七月初一日巽時,上詣孝定殿。別茶禮親行入侍時,行都承旨洪鍾英,左承旨洪祐健,右承旨沈敦永,左副承旨李寅夔,右副承旨金敬鉉,同副承旨李參鉉,缺提學金左根·趙斗淳,原任提學金學性,原任直提學徐憙淳,直提學鄭基世,原任直閣李景在·金鼎集,檢校直閣鄭朝,原任直閣金始淵,直閣鄭健朝,原任待敎李㘾·洪淳穆,檢校待敎尹滋悳·李秉文,待敎金炳國以次侍立。時至,通禮跪啓請出次,上具翼善冠·淺淡服·烏犀帶·黑皮靴,出齋殿。通禮前導入孝定殿東挾門,陞詣版位,西向立。通禮跪啓請俯伏哭,上俯伏哭。通禮跪啓請止哭興四拜興平身,上止哭興四拜。通禮導上詣尊所,鍾英擧羃酌鬯訖。通禮導上詣靈座前跪,通禮啓請三上香,鍾英奉香,參鉉奉爐,上三上香。鍾英奉爵跪進,上受爵以授參鉉,參鉉跪受,奠于靈座前,連獻三爵如儀訖。通禮導上降復位,啓請俯伏哭,上俯伏哭。通禮跪啓請止哭興四拜興平身,上止哭興四拜。通禮跪啓禮畢,仍導上還入齋殿。諸臣以次退出。
上在昌德宮。停常參·經筵。
孝定殿秋享大祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官,奉慰單子問安。答曰,罔極。
備忘記,京畿水使柳信儉下直,長弓一張,長箭一部,片箭一部,筒兒一箇賜給。
臺諫前望單子入之,大司憲閔致成,掌令金鉉復,持平姜長煥·李敎寅,大司諫宋能圭,司諫金樂壽,獻納金洛龍,正言韓龍源落點。
玉堂前望單子入之,應敎尹行謨,副應敎趙遠永,校理李承輔·鄭鎏,副校理宋謙洙,修撰徐翼輔,副修撰李亮信·朴珪壽落點。
吏曹口傳政事,以沈明奎爲陰城縣監。
政院啓曰,副校理鄭駿容,修撰南鍾三在外,玉堂上下番俱空,事甚未安。新除授應敎尹行謨,副應敎趙遠永,校理李承輔·鄭鎏,副校理宋謙洙,修撰徐翼輔,副修撰李亮信·朴珪壽,竝卽牌招,推移入直,何如?傳曰,允。
以司謁口傳下敎曰,傳啓申飭捧入,而如有相持之弊,則當有別般擧措矣。
以司謁口傳下敎曰,傳啓屢度申飭,而尙無動靜,其委折知入。
以司謁口傳下敎曰,旣有慈敎,而前後批旨,又無餘蘊矣。傳啓屢度申飭之下,兩司雖欲奉承,而玉堂獨不肯從,欲以聯箚陳之者,抑何意也?更爲知入。
假注書朴孝正書啓,臣於今月初一日辰時量,敬奉聖敎,馳往明陵蜂峴,巡審摘奸是白乎,則石築堅緻,樹木菀密是白遣,峴上結幕處守直之節,亦皆着實擧行是白乎旀,仍詣昭顯墓,則日已暮矣,宿於齋所。今日平明看審是白乎,則植木叢茂,各處守護,竝皆無頉之意,敢啓。傳曰,知道。
祔廟都監郞廳,以都提調意啓曰,本都監郞廳禮曹正郞李秉德身病猝重,勢難董役,改差,其代前郡守金敬鎭差下,時無職名,令該曹口傳付軍職,使之冠帶常仕,何如?傳曰,允。
尊崇都監郞廳,以都提調意啓曰,本都監郞廳禮曹正郞李秉德身病猝重,勢難董役,改差,其代前郡守金敬鎭差下,時無職名,令該曹口傳付軍職,冠帶常仕,何如?傳曰,允。
吏曹參判徐念淳疏略曰,伏以,司諫申佐模上疏,有論泮長通淸一事。伊日政席,臣雖不參,旣見簡通,循例署悉,顧何敢晏然不思自列乎?乞稟東朝,亟命有司,議臣當律焉。答曰,省疏具悉。雖有與聞,何必爲引?
吏曹參議徐元淳疏略曰,臣以無似,忝叨見職,隨參政席,觸處生疣,喉院問備之請,直以經筵之徑先出代,繼有臺閣峻發之評,實由泮通之不叶物情。其所論斥,雖不竝攙臣身,而臣固同是銓官也,苟使照檢於做錯之際,恢張於激濁之議,交資互濟,自底無失,豈速官謗之至此哉?豈敢以差間於長僚,而不思自列乎?乞稟東朝,勘臣當律焉。省疏具悉,參政而已,於爾何恤?
應敎尹行謨,副應敎趙遠永,校理李承輔,副校理宋謙洙,修撰徐翼輔,副修撰李亮信·朴珪壽箚略曰,伏以,三司諸臣,以權敦仁懲討事,以啓以請,課日聯籲,兪音尙靳。臣等今方齊會,仰冀準請之際,伏承傳啓捧入之命,臣等不覺失圖。噫,權敦仁負犯至重,關係莫嚴,非獨臣等之言,卽擧國之公議。聖念雖勤於全保,公憤不可以沮遏,奉承無路,短箚聯籲。乞稟東朝,亟許權敦仁當施之律,仍治臣等逋慢之罪焉。答曰,省箚具悉。不信慈敎,不遵王言,徒事角勝,有若立異者,是亦臣分乎?寧有如許道理?萬萬駭惡。爾等竝施遠竄之典。
掌令金鉉復,持平姜長煥·李敎寅,正言韓龍源箚曰,伏以,臣等俱以顓蒙,猥忝言地,方當懲討之時,思奮明張之義,趨詣臺廳,沬飮合辭,未及登徹,而以傳啓捧入之意,飭敎連下,萬萬嚴截。臣等論以臺體,雖不當遽爾承順,揆以臣分,決不敢一向違拒,跼高蹐厚,罔知攸措。第伏念,傳啓雖異合辭之擧,而不失聲討之嚴,百爾思量,與其小欠於臺體,無寧恪守於臣分。故臣等不得不仍黽勉奉承,而館箚已發,辭義嚴正,臣等自顧慙而,直欲鑽地而不可得矣。噫,聲討何等大義也,風憲何等重任也,而身居其職,壞損至此,貽羞如彼,苟論臣罪,不可止以溺職斷也。玆敢相率仰籲。伏願聖慈,俯垂鑑諒,仰稟東朝,亟遞臣等之職,仍治臣等之罪,以嚴臺體,以肅朝綱焉。取進止。答曰,省箚具悉。玉堂事,誠極乖常,故纔有處分矣。爾等何必爲引?卽速傳啓。
孝定殿秋享大祭親行時,亞獻官右議政朴永元,終獻官知中樞府事李若愚,贊禮禮曹判書李啓朝,典祀官奉常正金權,執禮司僕正徐相鼎,執尊副司果趙遠永,大祝直閣鄭健朝,祝史副司果李興敏,齋郞典籍尹正求,盥洗位司藝李冀禎·金濬,爵洗位兵曹佐郞尹墩,兵曹正郞金文煥,亞終獻盥洗位禮曹佐郞李東旭,贊者引儀曺百承·金載善,謁者兼引儀尹致觀·沈龜祖,贊引兼引儀李仲淵,假引儀尹春永,祭監監察李哲新·趙崇祖。
辛亥七月初二日四更一點,上詣孝定殿。秋享大祭親行入侍時,行都承旨洪鍾英,左承旨洪祐健,右承旨沈敦永,左副承旨李寅夔,右副承旨金敬鉉,同副承旨李參鉉缺提學金左根,原任提學金學性,原任直提學徐憙淳,直提學鄭基世,原任直閣李景在·金鼎集,檢校直閣鄭朝,直閣鄭健朝,原任待敎李㘾·洪淳穆,檢校待敎尹滋悳·李秉文以次侍立。時至,通禮跪啓請出次,上具翼善冠·淺淡服·烏犀帶·黑皮靴,出齋殿。贊禮前導入孝定殿東挾門,陞詣版位,西向立。贊禮跪啓請俯伏哭,上俯伏哭。贊禮跪啓請止哭興四拜興平身,上止哭興四拜興平身。贊禮導上詣盥洗位,鍾英進巾。上盥洗訖。贊禮導上詣靈座前,啓請跪,上跪。贊禮啓請三上香,鍾英奉香,參鉉奉爐,上三上香。鍾英奉幣跪進,上執幣以授參鉉,參鉉跪受,奠于靈座前。上降復位。贊禮導上詣尊所,鍾英酌酒,參鉉受酒,上詣靈座前跪,執爵·獻爵。贊禮啓請俯伏興少退跪,上俯伏興少退跪。大祝直閣鄭健朝讀祝訖。贊禮導上降復位。亞獻官右議政朴永元,終獻官知事李若愚,行禮如儀訖。贊禮跪請俯伏哭,上俯伏哭。贊禮跪啓請止哭興四拜興平身,上止哭興四拜。贊禮導上詣望燎位,望燎訖。贊禮跪啓禮畢,仍導上還齋殿。諸臣以次退出。
上在昌德宮。停常參·經筵。
自未時至人定,灑雨下雨,測雨器水深一分。
備忘記,全州營將申杓,幕嶺萬戶金尙礪,植松萬戶崔之昆下直,各長弓一張,長箭一部,片箭一部,筒兒一箇賜給。
政院啓曰,校理鄭鎏,副校理鄭駿容,修撰南鍾三在外,應敎·副應敎·校理一員·副校理一員·修撰一員·副修撰二員未差,玉堂上下番俱空,事甚未安。未差之代,政官牌招開政差出,待下批牌招入直,何如?傳曰,允。前望單子入之。
玉堂前望單子入之,應敎兪錫煥,校理金有淵,副校理洪秉壽,修撰李興敏落點。
政院啓曰,卽者扈衛廳兵房軍官來言,大將鄭元容今已勉副,摠察無人,印信來請還納,何以爲之?敢稟。傳曰,左議政爲之。
義禁府啓曰,弘文館應敎尹行謨,副應敎趙遠永,校理李承輔,副校理宋謙洙,修撰徐翼輔,副修撰李亮信·朴珪壽等,竝施遠竄之典事,承傳啓下矣。尹行謨全羅道茂長縣,趙遠永平安道肅川府,李承輔安州牧,宋謙洙全羅道潭陽府,徐翼輔慶尙道義興縣,李亮信平安道順川郡,朴珪壽江西縣遠竄,而以承傳內辭意具罪目,依例發遣府羅將,押送于各其配所,何如?傳曰,允。
以應敎兪錫煥牌不進罷職傳旨,傳曰,只推。
以司謁口傳下敎曰,承牌玉堂,自政院申飭,傳啓時進參。
傳曰,諸臺之違牌,此何故也?更爲嚴飭牌招,使之傳啓,而如有違牌,勿爲呼望。
左副承旨李寅夔,右副承旨金敬鉉,同副承旨李參鉉啓曰,三司諸臣以權敦仁懲討事,多日率籲,合辭峻嚴,蓋其負犯至大,不可容貸故耳。門黜·放逐之典,次第而行,竊庶幾王章可伸,而聖上傳啓之命,以批以敎,屢度申飭,而公議益嚴,不欲苟同於傳啓者,足見群情之莫遏,豈敢必欲角勝而然哉?乃者摧折之威,遽下遠竄之命,責之以乖常,諭之以駭惡,處分之下,實涉過中,玆敢相率仰籲。乞稟東朝,七儒臣竝竄之命,亟賜反汗。答曰,知道。儒臣事,予豈無商量而然乎?反汗之請,恐非喉院之責,勿煩。
刑曹啓曰,禮曹啓辭內,永寧殿祝文,不書屬稱,旣是典禮,而今此眞宗室祧遷後,祝式似當改之,故取考香室所在永寧殿祝式儀軌,則丁酉年景宗室祧遷後祝式,依已例不書屬稱矣。一自己酉冬請諡告由祭時,當室祝文中屬稱一節,香室不由本曹,擅自書之,至今行之。祝式事體,何等重大,而如是擅改者,事未前有,萬萬驚悚。景宗室祝式,依前釐正,而其時香室官員,令該府拿問嚴勘,事知守僕,令該曹嚴刑遠配,何如?傳曰,祝式事,萬萬驚悚,依前釐正。香室官員,令該府拿問嚴勘,事知守僕,亦令該曹嚴刑遠配事,命下矣。謹依下敎,事知守僕趙慶大嚴刑一次後,平安道中和府,遠地定配所,卽爲押送之意,敢啓。傳曰,知道。
行兵曹判書徐箕淳疏略曰,銓官之責,惟在於恢張公道,甄拔淹滯,收拾人心,厭服物論,而今以臺疏所論言之,韎韋怨謗,則人心之不能收拾,在其中矣,儕流嗤笑,則物論之不能厭服,又在其中矣。未能祛私,則公道之不得恢張,可知矣,無一可觀,則淹滯之不得甄拔,亦可知矣。執此爲說,以列臣罪,臣顧何辭自辨乎?爲銓官而有一於此,尙不可苟冒不去,況兼有此四者,而何敢一日晏然於其職乎?乞稟東朝,亟削臣見叨職名,仍勘當被之律。答曰,省疏具悉。人言之來,其於我何哉?有之改之,無則加勉而已,亦何必深引?
領府事鄭元容箚曰,伏以,臣之濫叨扈衛大將之任,今爲周歲有餘矣。本廳此他營最稱閑局,而其爲將任則等耳,材官課肄之節,宿衛分番之規,動有文簿之句檢,紀律之操飭,則如臣衰癃,固難堪據,而近又暑濕添祟,委綴不省,若或抛却營務,管轄失方,則其不使所領部屬,益有懈弛之歎乎?職有所重,虛縻爲悚,玆敢具牘仰喩。伏乞聖明,俯賜鑑諒,入稟東朝,亟遞臣扈衛之任,以便公私焉。答曰,省箚具悉卿懇。材官宿衛,多少軍旅之事,暮年兼領,恐損精力,扈衛大將之任,爲卿勉副。仍傳曰,此批答遣史官傳諭。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
備忘記,山羊會萬戶胡敬環下直,長弓一張,長箭一部,片箭一部,筒兒一箇賜給。
傳曰,玉堂嚴飭牌招,使之進參傳啓,如有違牌,勿爲呼望。
傳曰,命令閼而不行,則國何以爲國也?況此非如是爭執之事,而傳啓獨非聲討乎?斯速擧行之意,政院各別提飭。
以司謁口傳下敎曰,自政院嚴飭,傳啓卽爲捧入。
禮曹啓曰,去六月十七日大殿誕日諸道方物中,濟州牧所封方物,前牧使李玄功雖在拿命中,以越海之地,其前已爲封進上來矣。依例看品捧入之意,取啓。傳曰,知道。
以慶尙監司李紀淵狀啓,咸昌縣人命壓死,民家漂頹事,傳曰,觀此嶺伯狀本,咸昌倉卒一雨,人命之壓死,民戶之漂頹,數甚夥多,聞甚矜慘。而屍身之未搜,尙爲折半之多,期於掘覓之意,爲先申飭,而豈可無別般慰恤之擧?頹壓民戶,別施恤典,新舊還停退,俾卽奠接。壓沒人等身布還上,竝蕩減之意,申飭道伯,形止狀聞事,廟堂措辭,分付。
禮曹啓曰,因成均館祭酒洪直弼上疏,傳曰,儒賢之疏如此,而典禮中最當審愼者也,時任大臣及禮堂處,收議以入事,命下矣。發遣郞廳收議,則議政府左議政金興根以爲,孝定殿·徽定殿祝式屬稱,禮家論有所未能十分是當者,蓋以親序之尊而臨之,則有未安之意,以統序之隆而進之,則有不稱之悚故也。先正臣金長生論晉·唐時禮曰,祖與叔乃尊行之稱,孫與姪乃卑下之稱,其可以尊稱施於己,卑號加於先帝乎?以此推之,在今日爲確據矣。且伏念,宗廟之制,自有我家之禮,凡於位版,本無高曾祖考之號,只於祝式,隨其親序而書之。殿下於憲宗大王,雖有父子之道,旣無父子之名,則以統序之重而曰嗣王臣,以親序之難於稱謂,而只擧廟號及諡號,於孝顯王后,一例照此,則在統序可以無紊錯,而在親序亦庶無牽掣。古昔儒賢之嚴於大閑,而優裕紆餘,務歸至當者,亦恐不出於此耳。第臣謏陋,不敢妄立己見於似此莫重之典禮,惟願博詢而裁之焉云。右議政朴永元以爲,今此儒賢疏,追考禮家諸說,以爲孝定殿·徽定殿祝式,有欠尊尊之義。蓋姪者卑幼之稱,以卑幼之稱,加於禰事之地,謂有所未安也。以叔繼姪之君,溯考歷代,惟有周孝王·唐宣宗。周家祝冊,雖無可徵,謂兄弟之子爲姪,非三代之文,則孝王之於懿王,其無可加之屬稱,事理甚明。唐宣宗時禮院所奏祝文,頃年大臣儒賢之議,已有引據,而其於敬·文·武三室,但稱嗣皇帝臣,則其無所加之屬稱,自可推類,旣無屬稱,則只書廟號,又可知已。當初皇姪屬稱之議,卽從其親序者也,而先輩之禮論,若是謹嚴,前代之典式,確有援證,則恐不可以奉行之有年,而難愼於釐改。臣於此,無容他議云。參判臣金萬根以爲,孝定殿·徽定殿祝式稱號,定而行之,今已三載,到今釐改,實所未安,而取考己酉收議,則領中樞府事臣趙寅永以爲,我朝太廟祝式,高曾以上,只書廟號,而不書屬稱,或可爲旁照,判中樞府事臣鄭元容以爲,唐宣宗時祝式,於敬·文·武,但稱嗣皇帝臣某昭告,以但稱二字觀之,其不加屬稱,可知云矣。此二議,近法宗廟見行之禮,遠稽唐朝已成之典,今日援據,恐不外此。且先正文元公臣金長生之論,旣曰似當別有稱號,則其不稱亦可推知,而若其別有稱號,蓋亦無所援據,故只曰別有云,而不敢斷定矣。以臣愚昧,實不敢質對,惟願博詢而裁處焉云。參議臣李□□以爲,今此孝定殿·徽定殿祝式,屬稱釐正收議之命,寔出於克敬克愼之聖意。而第伏念,帝王家統序爲重,以叔繼姪,有父子之道,而無父子之名,故難於屬稱,而歷選往典,惟有唐宣宗時禮院奏定之式,可備援據。以臣謏陋愚昧,何敢妄議於至重至大之禮典乎?惟願博詢而睿裁焉云。臣啓朝以爲,今伏承孝定殿·徽定殿祝式獻議之命,而此旣無禮經之可徵,又無先儒之定論,惟唐宣宗之禘于太廟,禮院奏祝文於敬·文·武,但稱嗣皇帝臣某。敬·文·武卽宣宗之姪,而但稱嗣皇帝臣,則可知其無屬稱,而只書廟號也。蓋帝王家以繼序爲重,雖以叔繼姪,以兄繼弟,而有君臣之分焉,父子之道焉,今殿下於兩殿稱嗣王臣,亦以此也。皇姪二字,雖親親之義,而原卑幼之稱,今於傳統之地,以此爲屬稱,果涉未安,實有害於尊尊之義。而臣猥忝宗伯,素昧禮律,未敢質對,不勝惶恐矣。大臣·禮堂之議如此,上裁,何如?傳曰,儒賢及大臣·禮堂之議,若是詢同,敬依擧行。
奎章閣啓曰,檢校直提學金炳冀妻貞夫人南氏喪,依定式遣檢書官,傳給內賜賻物以來之意,敢啓。傳曰,知道。
應敎兪錫煥,校理金有淵,副校理洪秉壽,修撰李興敏箚略曰,噫,權敦仁懲討事,三司諸臣,合辭峻發,此實擧一國公共之憤也。祧廟之邦禮莫重,盈庭之僉議大同,乃敢倡爲邪論,必欲壞亂,至若年前曲逕納醫,無憚之習,胡至此極?及夫崩坼之日,請對定策,顯然推諉,此是臣分乎,人理乎?罪至於門黜放逐而止,則其可曰國有三尺乎?以傳啓進參事,飭敎截嚴,萬萬惶,而猶不敢爲奉承之計者,是豈可已而不已也哉?日前玉署諸臣之敢暴之義者,可見公議益嚴,而遠竄之命遽下,群情轉益沸鬱。乞稟東朝,七儒臣竝竄之命,特賜反汗,亟許權敦仁當施之律。答曰,省疏具悉。合辭則懲討,而傳啓則獨非懲討乎?更勿煩瀆,斯速入來。
掌令金鉉復,持平姜長煥·李敎寅,正言韓龍源箚曰,伏以,臣等粗具彝性,與聞公議,則今於放逐罪人權敦仁懲討之事,其所以明日張膽,思效鸇逐之義者,何敢欲後於人,而秪緣乙夜之更鼓已深,申嚴之飭敎屢下,臣等猥分怵義,不得已有承順之議,故昨夜堂箚,由是而發,至蒙竝竄之典,而臣等獨逭當律。噫,擧職者速戾,而溺職者晏然,得體者獲罪,而損體者自如,則其於王章,亦豈不顚倒也哉?臣等聚首靦然,無地自容,今此召牌之下,萬不敢違忤,雖趨詣朝房,恭俟嚴譴,而情窮勢蹙,轉益惶恧,玆敢短箚自列,冒瀆崇嚴。伏乞聖慈,仰稟東朝,亟治臣等虧損臺體之罪,俾公議行而法紀昭焉。答曰,省箚具悉。勿爲煩瀆,卽爲傳啓。
上在昌德宮。停常參·經筵。
藥房提調金鼎集,左承旨洪祐健啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候何如?王大妃殿氣候何如?大妃殿氣候何如?臣等不任區區伏慮,敢來問安,竝此仰稟。答曰,知道,三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
內醫院官員,以提調意啓曰,副提調洪鍾英,今日問安,不爲仕進,卽爲牌招,何如?傳曰,允。
備忘記,三陟營將李章祐下直,長弓一張,長箭一部,片箭一部,筒兒一箇賜給。
洪祐健啓曰,左副承旨李寅夔今日不爲仕進,卽爲牌招,何如?傳曰,允。
以左副承旨李寅夔牌不進罷職傳旨,傳曰,只推。
政院啓曰,備邊司郞廳來言,今日賓廳日次,而領議政未差,左議政金興根,右議政朴永元有身病,不得來會云矣。敢啓。傳曰,知道。
傳曰,儒臣事除非觀望,必是規避也。此等之習,漸不可長,更爲牌招。如有違牌,勿爲呼望,而如又陳疏與聯箚,亦勿捧入,使之卽速傳啓以入。
傳曰,吏判許遞,與兵判有闕之代,前望單子入之。
吏曹判書前望單子入之,趙斗淳落點。
兵曹判書前望單子入之,洪在喆落點。
政院啓曰,校理金有淵,修撰李興敏,謂以今於前啓之命,竊有難安之義,奉牌闕外,終不入來,誠極未安。從重推考,何如?傳曰,允。又此奉牌,自以爲效忠而然乎?誠不滿一笑也。雖十年奉牌,自量爲之。
弘文館啓曰,副應敎·副修撰二員未差,校理金有淵,副校理洪秉壽,修撰李興敏實錄都廳進,校理鄭鎏,副校理鄭駿容,修撰南鍾三在外,下番闕直,事甚未安。未差之代,令政院稟旨差出,何如?傳曰,允。未差之代,前望單子入之。
傳曰,重臣行譴,已閱屢朔矣。永柔縣投畀罪人李魯秉放。
弘文館啓曰,校理鄭鎏時在全羅道昌平地,副校理鄭駿容時在京畿道始興地,修撰南鍾三時在忠淸道堤川地,經筵入番事緊,請竝斯速乘馹上來事,下諭。答曰,竝許遞,與未差之代,前望單子入之。
義禁府啓曰,永柔縣投畀罪人李魯秉放事,承傳啓下矣。李魯秉放送事,分付該道道臣之意,敢啓。傳曰,知道。
司譯院啓曰,同文考略編印之役,今始告完,此則專諉於象譯,其在勸奬之道,不可無酬勞之典。校正譯官李尙迪·方禹敍·李經修·李閏益·邊稙·卞光韻·李東植,竝令該曹加資施行,何如?傳曰,允。
義禁府啓目,前中軍金達衡原情云云。問目內辭緣,泛稱遲晩,刑推得情,何如?啓,除刑推議處爲良如敎。
又啓目,古群山僉使金尙楫原情云云。問目內辭緣,泛稱遲晩,所當請刑是白乎矣,年滿七十勿爲請刑,載在法典,議處何如?啓,依允。
應敎兪錫煥,副校理洪秉壽,掌令金鉉復,持平姜長煥·李敎寅,正言韓龍源啓曰,噫嘻痛矣。書九之罪,可勝誅哉?亂臣賊子,從古何限,而窮凶絶悖,未有如裕賊,裕賊之根窩,卽書九庚申一疏是已。其疏之上下屢千百言,閃忽疑眩,莫可模揣,而指意肯綮,專在於彼固曰四條,外托義理之說,而內售沮戲之計,陽爲承順之態,而陰懷惎間之謀,語脈所歸,手脚莫掩,言之體粟,不敢痛陳其逆節,思之膽掉,不忍歷擧其罪案,而傳敎中前茅裕賊之敎,實是燭奸之禹鼎,照魔之秦鏡也。於戲,我正宗大王五晦筵敎,卽明諭御極後用舍進退,斷自淵衷之意,而書九乃敢杜撰聖旨,動搖大計,凶圖禍心,一轉而爲裕賊,如印一板,如貫一串。終至有宜學之遺醜餘孽,得以藉口,詡之以闡明,稱之以對揚,此豈一朝一夕之故哉?涓涓之流,始自書九,而滔天於裕賊,餘波於宜學。顧今拔本塞源之方,亶在乎先正書九之罪,而鬼誅已加,王章莫伸,輿情之憤鬱,何時可洩,世道之憂虞,何日可弭?請書九亟施追奪官爵之典。噫嘻痛矣。權敦仁之罪,可勝誅哉?惟其賦性濫滑,宅心奰譎,平生伎倆,專在於貪權而樂勢,晝宵經營,不出於循私而蔑公,排布兜攬,惟己所欲,終必至於凶國禍家而後已,有識之憂歎,厥有久矣。至於今番,倡爲邪論,疑亂邦禮,而其忘君負國之罪,益無所逃矣。嗚呼,宗廟之禮,至嚴且重,苟或妄措橫議,不免於大不敬之誅者,實古今之通誼也。公肆邪說,捏合乖禮,引朱子之訓,則捨議狀正論,擬圖確證,而斷章截取,牽付己見,乃以亦有時宜,不必泥古等語,自爲問答,曲成註辭,其矯誣妄錯,振古所無。援國朝之典,全不考檢,臆定室數,以至語逼於莫尊莫嚴之地,而少無畏愼底意,其顚倒悖亂,莫此爲甚。渠亦北面於兩朝者,而必欲奉祔於昭穆以外之位,是可忍也,孰不可忍也?臣等竊伏讀收議批旨下者,自憲宗大王君臨十五載以下四十六字,字字惻怛,句句森嚴,建諸天地,炳若日星,凡在承聆,孰不掩抑,而彼之萌心發口者,何其一切相反耶?幸賴聖意先定,群議大同,鉅典因以克擧,宗社得以無憾,而悖論一出,幾至於國不國而人不人。蓋其包藏陰慝,欺天罔人,背馳師門,斁倫敗常,究厥心腸,萬剮猶輕,論其負犯,寸臠何惜?至若年前曲逕納醫,負犯至重,而乃於臺彈峻發之後,敢欲抗拒公議,急於拯拔私人,自辟厚窠,有若酬勞,苟有臣分,寧忍爲此?且當直宿之際,身爲都相,焦遑煎灼,宜倍餘人,而稱以服藥,晩始入來,傍觀者孰不駭歎?及夫崩坼之日,請對定策,何等嚴急,而乃敢推諉時相曰,此非原任之事,其心所在,固難測度。締結卑微之徒,擅取內府之藏,綢繆廢枳之蹤,甘作凶窩之主,其凶肚逆節,有非一朝一夕之故,而實是十手十目之所指覩也。僞傳御命,自有常刑,違律獻議,莫掩曲庇之跡,誤捉江民,足以干和,而縱校搜括,以招濫殺之怨。趨附之跡,工於幻化,專恣之習,罔有紀極,苟利於己,無所不爲。四武之營護,實有同惡,梱帥之勒遞,惟知濟私,干囑不遺於巨細,求請遍及於中外,罔非人臣之極罪,而在渠猶屬薄物細故,有不可一一煩陳者也。爲人臣而犯遺君之罪,以大官而干忘國之誅,前辜旣負於嘗藥,今又乖亂於議禮。此其將心所蓄,而隨處闖發,三尺之斷案已具,一國之公憤轉沸,凡今日圓顱而方趾者,孰不欲食肉而寢皮哉?此而不夬正當律,世道無以底定,輿憤無以少洩。請放逐罪人權敦仁,爲先施以中途付處之典。答曰,不允。權敦仁事,已有處分,勿煩。
掌令金鉉復,持平姜長煥·李敎寅,正言韓龍源啓曰,噫嘻痛矣。國榮之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極,主張者榮賊,亂逆之犯分干紀者,從古何限,而豈有若此賊之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眦裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。千罪萬惡,咸萃一身,製給凶疏,沮過大計,煽動人心,潛圖國脈者,已有浮於莽·溫之凶,而幸賴我正宗大王廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。噫嘻痛矣。裕賊之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徙薪之援比,指意凶憯,卽此一段,其沮戲大婚之凶肚,背馳正宗大王之逆節,綻露無餘。渠以今日北面之臣,乘國運不幸之時,而疑亂熒惑,潛國不逞之計,是可忍也,吁亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣。而末乃以渠之傍祖權鞸時事,隱然自況者,尤何等窮天地所無之極惡大憝也?凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆。而且於安默·魯賢·在民三賊伏法之後,其凶謀逆節,尤益彰著。此與身死旣久之後,追律之例,大有異焉,不可不援用尙魯追施之律。請物故罪人裕,亟施孥戮之典。噫嘻痛矣。亂臣賊子何代無之,而豈有如漢祿之窮天地亘古今至凶至悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃牖下,輿憤莫洩,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼以爲明證,嗚呼尙忍言哉?一種不逞之徒,乃敢讎視我君父,必欲謀危我宗國,梟音獍舌,脈絡相通,蛇糾蚓結,腸肚互連。量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢。國勢日就岌嶪,倫彝幾至斁喪,千怪百變,層生疊出,以至於達賊不道之奏,如貫一串,苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典。追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至。殿下試思之。前乎漢祿而豈有如漢祿,後乎漢祿豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過收奪告身而已。以此律而施之於此賊,果可以夬雪君父之讎,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩。請逆賊漢祿,亟施孥戮之典。噫嘻痛矣。亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書。而以渠地處,不念報效之道,徒懷凶譎之腸,始因傾軋之習而潛蓄禍心,長其覬覦之計而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連。若其根柢也源委也,莫非此賊,而得保首領,臥斃牖下。凡今日含生之倫,孰不腐心痛骨,如不欲生,而最其大明律一事,卽有天地君臣以來,所未有之極逆大憝也。思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跽敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮。請追奪罪人龜柱支屬應坐之類,一依尙魯例,施以發配之典。噫嘻痛矣。凶魁亂本,從右何限,而豈有如鍾秀之至凶絶悖者哉?本以奰慝之性,濟以陰譎之行,撑腸柱腹,都是禍心,聽言觀眸,罔非戾氣。平生伎倆,專在於凶國而讎君,晝宵營爲,亦出於戕人而害物。好惡所到,忠逆立判,威勢所在,逋逃咸萃。附己者謂之向國而奬拔,汲引如恐不及,異己者謂之背馳而擠陷,網打無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使。傳授凶圖,釀成煥·日,滔天之禍,鼓唱悖論,馴致裕·玉,讎國之計。一番逆變起,而莫不根柢於渠,一番凶獄出,而罔不窩窟於渠。渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶焰,雖死不衰,餘威歷久尙熾。根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心,而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀對質於鞫庭,必將滿口輸款,而無一辭自明之端矣。噫,敬·觀之窮凶,而染成者渠也,龜·祿之絶慝,而掩護者渠也。渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也。而論其行己,則發跡於逆戚之門,而爲其私狎之客,托身於榮賊之家,而備盡諂諛之態,至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜·祿輩包藏不軌,謀危宗社,及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩護龜·祿輩直贓之妙籌長策。龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣,其一而二,二而一之狀,不亦凶且憯乎?惟我正宗大王至精至微之義,昭揭日星,建天地而不悖,俟百世而不慝,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕懷亂之擧,而非渠則莫可扶植者然,肆然上逼於莫重莫嚴之地,以是而脅持君父,以是而威喝朝野。魯賢之逆變,由是而醞釀,達淳之邪說,由是而源委。候班不參之逆節在此,史局割席之凶肚在此,而改號時違牌,幸行後悖論,皆其逆謀慝計之所不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,吻然相符矣。臣等合辭所陳剽竊先王之義理,矯誣先王之秉執者,政謂此也。及其家計已成,手段漸滑,則誣蔑無所不至,譸張無所不有。筵本二拔,旣伏罔赦之案,讆言五條,莫掩自唱之跡,入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉。以渠之眷遇也邇密也,逆祿之八字凶言,旣已自渠口傳說,賊龜之乙未冬悖說,亦必先他人聞知,則何不於正宗大王一初淸明,庶政維新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變,無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張,龜·祿之餘醜,孰從而蚓結乎?然則今日國勢,所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也。則論其罪犯,有浮於龜·祿·敬·觀,而敬賊已施之律,尙難貸也,龜·祿應坐之典,烏可已乎?特以大官之曾忝也,鬼誅之先加也,故依律處斷,雖恨未及,尙魯已例,在所不已。幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮。請追奪罪人鍾秀支屬應坐之類,一依尙魯·漢祿例施行。噫嘻痛矣。今此鍾·振兩賊之凶,思之膽掉,言之骨靑。蓋其陰謀逆節,适·璉之今又出也,凶言悖說,雲·海之所不道也。是乃窮天地亘宇宙之極惡大憝,雖幸天討略行,王章少伸,尙何足夬洩神人之憤也哉?鍾一則藉其門蔭,獲沾祿仕,國家何負於渠,而梟心獍腸,與生俱生。幸西賊之有警,則曰當爲蜀漢,分院兵助勢之策,湖南伯得差之願,無非劇逆之斷案。而乃與振采·友文等結爲血黨,五字·八字之凶言,猶爲不足,而必以二字至不道之言,和應於合有變通之說,甚至街路上訩訛而極矣。振采則伎倆妖慝,行止閃忽,出沒京鄕,左道誑惑。連腸接肚於鍾一·光友之徒,憑藉讖緯之書,濟其邪誕之術。二萬石軍糧之積庤,縉紳家火具之潛埋,指卯日而擧事爲期云者,莫非做作妖言,煽動人心之計,而至於第一子指擬之目,十三日至凶之說,與鍾一,一而二,二而一。似此今古所無之逆,不可只施治逆之常典,适·雲已行之例,不用於兩賊,而將何施乎?請大逆不道罪人鍾一·振采,竝施适·雲之例。逆賊友本,跡本卑微,性又奸慝,投身於鍾一,甘作爪牙,許心於振采,結爲兄弟。托鍾一於振采則謂以可用,薦振采於鍾一則稱有神術。逆賊光友,本以鄕曲賤孽,托爲凶徒死士,父事振采,兄事友文。欲輸軍糧則轉到南陽,凡爲群凶之指使,率皆挺身而樂赴,將臣家將欲火攻,所營何事?店舍綢繆之言,致後丁寧和應,南中兵火之說,延壽爛熳酬酌,卽此數段,已足爲諸賊之眞贓斷案。至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩。請逆賊友文·光友,加施孥戮之典,致後·延壽竝施孥籍之典。噫嘻,宜學以卑微之流,賦憯慝之性,行己則巧佞而善爲狐媚,發跡於陰邪而養成虺毒。屢竊踰濫之職而暋不知分,常蓄希覬之心而急於射利,敢以嘗試之計,投呈凶慘之書。其上段諸條,罔非爲人臣所不敢道者,而肆然筆之於書,悍然發之於口,卽此一款,合施萬戮。而至若下段所云義理二字,卽我上下大小三十年秉執而遵守者也,今安有晦明之可言,而渠乃陰懷惎譖之謀,公肆疑亂之說,反覆閃忽,指意絶悖,此皆逆裕·書九輩所嘗沿襲之套語也。且以鞫招觀之,稱煥之以君子,詡書九以名流,則裕賊亂逆情節,書九爲之前茅,宜學爲之後殿,一串貫來,首尾和應之眞贓斷案,於此焉畢露矣。然渠以蟣蝨之賤,不識魚魯之辨,烏知義理之果爲何物,闡明之當用何道哉?此必有暗相綢繆,先設機關者。盤覈許久,端緖未究,此已輿憤之所共切,隱憂之所愈深者也。況今天網甚恢,凶種尙遺,治逆之政,終有所未盡者。請正法罪人宜學諸子,亟施散配之典。噫嘻痛矣。自古亂逆何限,而豈有如魯敬之凶譎奰慝,蔑倫敗紀者乎?平生伎倆,無非戕人害物,晝宵營爲,都是凶國禍家。兜攬華膴,躐躋崇顯,朝家於渠,恩至渥也,而不思報效之道,忽生憾懟之意,乃有生死不得,抑情仕宦之說。此何等時,强抑其情,乃敢萌心,公肆發口,自露鬼蜮之情態,莫掩梟獍之腸肚。當大婚爰定之初,卽一國慶祝之會,而渠乃陰懷惎譖,極其誣悖,傳襲於賊裕,護法於賊裕,潛蓄包藏,和盤托出,顯售不滿,倡爲悖說,動搖沮戲,斷案斯著。故雖以先朝曲加包貸之處分言之,至有言行不謹之敎,昭如日星,嚴若鈇鉞,則其言凶圖也,其行逆節也,不謹則無將,無將則必誅,其無君無母之心,不道不敬之律,歷萬世而掉脫不得者也。況於今日義理尤急闡明,而何幸乾道孔昭,天討大行,追奪之律,纔有成命,神人之憤,庶可少洩,而罪止追奪,不足以稱其惡。剖戮跽斬,雖難用於古法,瀦宅孥籍,亦自有於彝典。況其凶種餘孽,尙此假息,書所稱殄滅無遺,毋俾易種者,不施於此賊,而將於何施?請追奪罪人魯敬,亟施孥戮之典焉。噫嘻痛矣。亂臣賊子從古何限,而豈有如醇壽之至凶絶悖者乎?本以陰慝之性,敢生樂禍之心,結交匪類,所綢繆者凶謀也。晉鏞家夜會,鍾協處參席,互相酬酢,俱極凶憯,證招如執左契,干犯已成斷案。神人之所共憤,覆載之所難容,萬戮猶輕,三尺已施,而不可只誅其身而止。請謀反大逆不道知情不告罪人醇壽,亟施孥戮之典。噫嘻痛矣。世變層生,亂逆何限,而豈有如今番捕廳諸賊之至憯絶悖者乎?噫,彼兩女,俱以至微至賤之妖勿,白做如狂如譫之凶說,乃敢譸張,無難傳播,甘犯萬戮猶輕,千剮無惜之罪。至如賊澤,本以蟣蝨之賤,素蓄梟獍之腸,以不忍聞不忍道之凶誣悖說,稱以上變,又從以傅會增衍,發之於口,筆之於書,作此窮天地亘萬古所無之逆變者,思之膽掉,言之髮豎。如許窮凶極惡之妖女·逆豎,孰不欲手磔口臠也哉?設鞫正法,王法卽然,而大僚求對,直請處分者,以其辭語極凶,無以如法問招也。第念凶如此賊,妖如此賊,未加肆市之典,而誅止其身,戮不及孥,則其可曰國有三尺乎?聖批若曰,固當以大逆議律,則此賊之爲大逆,旣已洞燭之矣。又若曰,身後加律,實關格例,臣等竊以爲,振古所無之凶賊,何可膠守於格例,使王章未伸而輿憤莫洩乎?請梟首罪人澤,捕廳勘斷罪人金·河兩女,竝亟施大逆之律。噫嘻痛矣。亂臣賊子從古何限,而豈有如尹致英·徐相敎者哉?尹致英卽一疲殘宵小也,賦性本自巧令,行己工於奸黠,跳踉放恣,縱曰俱生,淩轢噴薄,抑亦何習?平生伎倆,不過欺人而黷貨,晝宵揣摩,罔非招權而納勢。護法於秉鉉而樂蓄禍心,後勁於秉鉉而竊弄威福,有識憂歎,厥惟久矣。乃至有主張徐相敎之疏,而益見其無所不爲,是可忍也,孰不可忍也?十手所指,萬口皆言,卽此一事,爲渠死有餘罪之罪也。噫,彼徐相敎之年前疏中,伺察宮闈,顯有締結之跡一句語,何其無倫絶悖之甚也?宮闈二字,是何等莫重莫嚴之地,而乃敢以伺察締結等語,肆然筆之於書,是豈北面於今日者,所可忍也乎?是誠雲·海之所不敢道,而窮天地亘萬古所無之逆節也。惟我聖慈殿下,以姙·姒之德,兼女堯之聖,母儀一國,五十年于玆矣。凡今日橫目而圓顱,戴天而履地者,孰非慈覆中物,而彼相敎·致英,乃敢甘犯誣逼,或自爲主張,或聽其指嗾,此擧國臣民之腐心痛骨,必欲手磔而口臠之也。雖若眞贓畢露,斷案已具,此必有樂禍之流,綢繆包藏,嘗試之不足,而竟乃直露其情狀,從可以察影而知形矣。此又擧國臣民之期於鞫覈,不得請則不止者也。噫,不忠於我大行朝之罪人,旣伏其辜矣。彼誣逼我慈聖殿下之罪人,獨非我大行朝之罪人,殿下之罪人乎?慈聖殿下雖以哀遑之故,而姑靳究竟,殿下其何可一日容貸,滿廷諸臣,其何敢一日而忌君讎國賊也?春秋嚴無將之誅,漢法重不敬之律。夫以窮凶絶悖如相敎·致英,而當鞫不鞫,尙逭天誅者,古今寧有是也?請薪智島荐棘罪人尹致英,金甲島荐棘罪人徐相敎等,竝令王府,設鞫得情,夬正典刑。噫嘻痛矣。李應植·申觀浩之罪,可勝誅哉?俱以麤鹵無恥之徒,專事貪饕不法之習,眼無朝廷,力擅威福,一串如貫,衆惡皆萃。李應植則遞據戎垣,濫濟卿資,於是乎狼心漸肆,鴟張益甚。醜類之聚爲聲援,馴致縱恣之勢,賤孽之侵及平民,至行殘虐之擧,此猶緦功之察耳。至於私撥一事,奉迎之行,何等尊嚴,而飛騎之先於陪衛者,其心所在,有不可測。渭橋請間,尙被宋昌之斥,跡渠所爲,合置何辟?申觀浩則賦性之奸黠忒甚,早年之兜攬殆遍,驟綰戎符,自作聲勢,大開賂門,益加貪縱。乳臭小兒,至䙝公器,龍斷賤夫,互競市利,許多罪犯,已極駭惡,而最其私室製藥,是豈臣分所敢爲者哉?卽此一事,斷案已成,無將之律,如彼其嚴,不敬之誅,渠焉敢逭?似此干紀犯分之輩,寔是神人之所共憤,王章之所必討,其在別慝之義,寧緩盤覈之擧?請古今島荐棘罪人李應植,鹿島荐棘罪人申觀浩,竝令王府,設鞫得情,夬正典刑。噫嘻,秉鉉之罪,可勝誅哉?狼毒奸黠,咸萃一身,妖惡眩幻,卽其長技。佞辯則林甫之劍蜜,自成心法,夸習則主偃之鼎食,常作口業。平生伎倆,無非戕人而害物,晝宵揣摩,不出嗜利而黷貨。濫躋崇顯而擅行威福,孤負委寄而專事欺蔽,脅制朝廷,詿誤當世。似此負犯,擢髮難數,而至於辛丑岐貳之論,是何等極逆大憝也?前啓之必以此爲衆惡之首者,是尤王法之所必誅也。惟我大行大王,明燭其情狀,薄施三危之竄,旋推再生之恩,此誠全保之至仁盛德也。在渠道理,固當縮首遠屛,沒齒自靖,而鴞音終不知革,蜮影工於潛射,全無顧忌,自處有若恒人,窺探動靜,妖子出沒城闉。苟有一分人心,焉敢乃已?最是東朝傳敎中,事君不以其道,人臣之極罪也。象魏自在,慈旨嚴於鈇鉞,國言如沸,聖批明如日月,是所謂大夫國人,皆曰可殺,則殺之者也。論其干係,卽先王之罪人也,三慈殿之罪人也,宗社之罪人也,抑亦爲殿下之罪人也。何幸乾斷廓揮,處分已下,神人之憤,得以少洩,而慈敎若曰,除非上累君德,必害及生靈,俗習之渝薄,民邑之困瘁,是誰之故也?以啓後無窮之弊,將至於莫可收拾之境,究其負犯,有甚於稱兵召亂,夫以罪浮稱兵之逆憝,而不施肆市之顯戮,職非大官而只賜其死者,豈非失刑之大者乎?王章似伸而未伸,輿論似夬而未夬,到今次第應行之律,不可以誅及其身而止。請賜死罪人秉鉉諸子,亟施遠地定配之典。噫嘻,李能權·金鍵,卽幺麽一武夫耳,俱以麤鹵之類,敢生奸濫之習,始以貪饕財貨而腸肚相連,終焉樹布黨援而羽翼已成,千妖萬惡,一串貫來。李能權則妖態至發外貌,禍祟遂作始俑,工於狐媚,行事壹是狡黠,甚若狗盜。公貨無難乾沒,驟進看作分內,濫帶率多格外,論其躬犯,實爲首惡。金鍵則始慕妖能,效其心法,終與凶應,分成角立,衛班愚濫之態,輿儓莫不戟手,雄閫貪虐之跡,行路皆爲掩耳。蓋此輩之伎倆,始於趨附不已,末乃跳踉無憚,此誠國朝以來所未有之變怪也。朝威下䙝,胡至此極?豈可以韎韋之賤,置於不足責之科,將使干紀之徒,仍作漏網之類也哉?王章不可以終屈,輿論不可以久遏。請蝟島安置罪人李能權,荏子島安置罪人金鍵等,竝令王府,設鞫嚴覈,夬正典刑。答曰,不允。
掌令金鉉復,持平姜長煥·李敎寅啓曰,噫嘻痛矣。世道詿誤,義理晦塞,至於今番秋曹罪囚而極矣。渠以鄙悖之流,潛蓄凶慘之計,肆發通文,投諸賢關,遣辭陰險,引用凶悖,字字狡慝,句句閃忽。耳目難掩,手脚盡露,聞者髮豎,思之膽掉。固當卽地設鞫,不日正刑,而只令秋曹盤覈情節,略加刑訊,旋卽酢處。雖出於大聖人好生之德,豈有亂言不道,自服遲晩,而罰止島配,假息覆載之間者乎?若以言出卑賤,事已勘處,置而不論,其可曰闡義理而嚴懲討乎?請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。大司憲閔致成,執義申萬休,掌令鄭漢然在外,請竝斯速乘馹上來事,下諭。答曰,不允。下諭事,許遞。
正言韓龍源啓曰,梟示罪人性世,與劇逆載榮,一而二,二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世,亟施孥戮之典。噫嘻痛矣。人心陷溺,世變層生,至於秋曹罪囚而極矣。渠以卑微之流,敢蓄凶悖之心,肆發通文,投諸賢關,造意閃忽,引用絶悖,字字狡惡,句句凶逆,耳目難掩,手脚盡露,聞者髮豎,見之膽掉。幸賴首善之地,至有捲堂之擧,固當卽地設鞫,不日置辟,而只令秋曹盤覈情節,略加刑訊,旋卽酌處,秋堂聯疏,實出執藝之義,而特以好生之聖念,遂付傅輕之科,世豈有亂言不道,自服遲晩,而生出獄門,假息覆載之間者乎?今若諉之於言出卑賤,事已勘配,而置而不論,則其可曰國有三尺乎?請古今島爲奴罪人韓鼎鎭,亟令王府,設鞫得情,夬正典刑。大司諫宋能圭,司諫金樂壽,獻納金龍洛,正言李翔峻在外,請竝斯速乘馹上來事,下諭。答曰,不允。下諭事,許遞。
兵曹判書徐箕淳疏略曰,臣卽闇劣之賤品也,至於中權之任,自分其顚頓狼狽,而京察之餘,臺評果發矣。然臣亦四維中物,問其職則卿秩也,問其駁則臺言也,雖欲拚棄廉恥,貪戀爵祿,末由也,此所以旣籲復籲,迷不知休。乞稟東朝,將臣本兵之任,劃卽鐫削,仍命有司,議臣當被之律。答曰,省疏具悉。臺評雖有淺深,而使卿一伸,朝家之曲諒情實也。本兵之任,許遞。
上在昌德宮。停常參·經筵。
未時,灑雨下雨,測雨器水深三分。
傳曰,明日孝定殿別茶禮,當自內親行矣。百官入參。
玉堂前望單子入之,副應敎尹滋悳,校理金洛龍,副校理申錫禧,修撰李鼎信,副修撰高性鎭·曺錫輿落點。
政院啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,執義洪在重,司諫辛志鼎,掌令李維謙,獻納黃起源,正言李鍾淳落點。
傳曰,飭已施矣。七儒臣遠竄,竝分揀。
傳曰,前參合辭,後參傳啓,已有行之者,此兩儒臣,終始力抗,有若顯然自是者,可駭可怪。竝施以罷職之典。
政院啓曰,禁直法意,何等截嚴,而應敎兪錫煥謂有身病,無端徑出。所當重勘,而本院請推之外,無他可施之罰,何以爲之?敢稟。傳曰,推考。
義禁府啓曰,遠竄罪人尹行謨·趙遠永·李承輔·宋謙洙·徐翼輔·李亮信·朴珪壽等,飭已施矣。竝分揀事,承傳啓下矣。趙遠永·李承輔·李亮信·朴珪壽,姑未發配云,竝特爲分揀,尹行謨·宋謙洙·徐翼輔旣已發配云,亦爲分揀放送事,所到處知委之意,敢啓。傳曰,知道。
三司合啓,請書九亟施追奪官爵之典。措辭見上請放逐罪人權敦仁,爲先施以中途付處之典。措辭見上答曰,不允。權敦仁事,已有處分,勿煩。
兩司合啓,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,夬正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,夬正典刑。措辭見上請賜死罪人秉鉉諸子,亟施遠地定配之典措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,夬正典刑。措辭見上答曰,不允。
府啓,請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。措辭見上答曰,不允。
院啓,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,夬正典刑。措辭見上答曰,不允。
祔廟都監郞廳,以都提調意啓曰,取考謄錄,則丁酉祔太廟時儀節,一遵戊戌年例,而其時因下敎,各位輦轝儀仗腰彩轝,不爲各備,次次移用矣。今亦依此,孝定殿神位奉詣太廟後,各樣儀物,竝爲移用於徽定殿神位奉詣時,何如?傳曰,允。
又啓曰,合享後陞奉時龕室移排及空間障子入設之節,易致時刻之遲延,依已例自正宗室以下各位,暫爲移安,而告由祭時祝文,亦爲措辭添入之意,分付,何如?傳曰,允。
兵曹判書洪在喆疏曰,缺答曰,省疏具悉。宿趼也,何可辭爲?卽爲受符。
上在昌德宮。停常參·經筵。
備忘記,濟州牧使白希洙下直,長弓一張,長箭一部,片箭一部,筒兒一箇賜給。
政院啓曰,吏曹郞廳來言,臺諫有闕,政事,取稟。傳曰,前望單子入之。
又啓曰,卽者校理洪秉壽以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
臺諫前望單子入之,大司憲閔致成,大司諫宋能圭落點。
傳曰,三司合啓之以玉堂不備姑停者,已不成說,況上下番俱空乎?極涉未安。嚴飭牌招,如有違牌,勿爲呼望。
政院啓曰,副校理申錫禧飭敎之下,謂有私義,奉牌闕外,終不入來,從重推考,何如?傳曰,允。
傳曰,應敎副應敎許遞,前望單子入之。
傳曰,在外玉堂許遞,與未差之代,前望單子入之。
玉堂前望單子入之,應敎柳進翰,副應敎李承輔,校理金翊鎭,副校理金會明,修撰尹行福·睦仁栽,副修撰徐相鼎落點。
政院啓曰,副應敎李承輔在外,校理洪秉壽受由,申錫禧陳疏,玉堂上下番俱空,事甚未安。新除授應敎柳進翰,校理金翊鎭·金會明,修撰尹行福·睦仁栽,副修撰徐相鼎·曺錫輿,竝卽牌招,推移入直,何如?傳曰,允。
以應敎柳進翰,校理金翊鎭·金會明,修撰尹行福·睦仁栽,副修撰徐相鼎·曺錫輿牌不進罷職傳旨,傳曰,只推。
以全羅監司李裕元狀啓,昌平縣民家漂頹,人命渰死事,傳曰,民家漂頹,人命渰壓,若是夥多,聞甚驚慘,元恤典外,別加顧助。渰壓死人,如有生前身還布,竝蕩減,趁卽結構奠接,俾無失所棲遑之弊事,廟堂措辭分付。
尊崇都監郞廳,以都提調意啓曰,大王大妃殿玉冊文草圖書一本,王大妃殿玉冊文草圖書一本,大妃殿玉冊文草圖書一本,謹此封入,待啓下,令書寫官行大護軍趙鶴年,水原府留守趙秉駿,行大護軍李敦榮,正書入刻之意,敢啓。傳曰,知道。
祔廟都監郞廳,以都提調意啓曰,孝顯王后玉冊文草圖書一本,謹此捧入,待啓下,令書寫官議政府右參贊金洙根,正書入刻之意,敢啓。傳曰,知道。
都摠府啓曰,今日入直內三廳武兼禁軍及軍兵等,當爲中日習射技放,而茶禮相値,不得設行之意,敢啓。傳曰,知道。
兩司合啓,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,夬正典刑。措辭見上請古今島荐棘罪人李應植,鹿島荐棘罪人申觀浩,竝令王府設鞫得情,夬正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,夬正典刑。措辭見上答曰,不允。
府啓,請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。措辭見上答曰,不允。
院啓,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,夬正典刑。措辭見上新除授司諫辛志鼎,時在慶尙道靈山地,獻納黃起源,時在密陽地,請竝斯速乘馹上來事,下諭。答曰,不允。下諭事,許遞。
兵曹啓曰,今七月二十七日大駕詣徽定殿改題主還安祭親行時,隨駕營門當爲磨鍊矣。禁·御兩營鄕軍,今旣停番,則何營軍兵隨駕,何營軍兵留陣,禁軍及馬步軍,以幾番幾哨磨鍊,餘軍留營,何以爲之乎?敢稟。傳曰,依今春例磨鍊。
義禁府啓曰,通禮院假引儀趙鳳始拿處事,傳旨啓下矣。趙鳳始係是雜技,移送秋曹之意,敢啓。傳曰,飭已施矣,分揀放送。
副校理申錫禧疏略曰,伏以,臣負薪之苦,風濕爲祟,恩除又降於此際,攀誥悚,雖欲殫束承膺,其勢末由。伏乞亟遞臣職,俾官守無瘝。臣方丐免,豈宜贅他,〈而〉事在目前,不容泯默。噫,彼權敦仁忘君負國之罪,前後章奏,臚列殆盡,殿下以門黜放逐之典,足以蔽其罪歟?祧廟之議,莫重莫嚴,而創爲悖論,已犯妄議不敬之誅矣。工於占便,則玩愒於直宿之請,慣於觀望,則推諉於定策之時。自首曲逕之納醫,寔天所誘,潛輸內府之珍藏,謂人可欺。營私蔑公,而閫帥之重,可以迫遞,斂怨爲德,而島戶之殘,必欲盡劉。濫滑縱恣,眼無君父,妄率狂愚,背馳儒先,至於此極。人臣負此大罪,欲晏處牖下,是豈謂國有常刑乎?三司之請,以其自循格例,不敢遽請當施之律,殿下曲加容貸,一味靳許,而傳啓之命,遽下於合辭之際,督迫之馳驟之。爭執之七儒臣則摧折無餘,嚴譴蒼黃,合辭無人,傳啓遽徹,似此擧措,實非所望於聖朝也。儒臣之旋蒙宥釋,寔出大聖轉圜之量,宸衷未嘗以其言爲非,則公議之伸,庶幾可望,王章之行,從以可期。伏願仰稟東朝,亟允三司之請,以雪國人之憤焉。省疏具悉。已悉於前後批旨,且有處分,不必煩瀆。
副校理洪秉壽疏曰,缺省疏具悉。爾其勿辭救護。
辛亥七月初七日巽時,上詣孝定殿。別茶禮親行入侍時,行都承旨洪鍾英,左承旨洪祐健,右承旨沈敦永,左副承旨李寅夔,右副承旨金敬鉉,同副承旨李參鉉,缺,原任直提學徐憙淳·趙秉駿,直提學鄭基世,原任直閣尹定鉉·金始淵,檢校直閣鄭朝,檢校待敎尹滋悳·李秉文,待敎金炳國以次侍立。時至,通禮跪啓請出次,上具翼善冠·淺淡服,出齋殿。通禮前導入孝定殿東挾門,陞詣版位,西向立。通禮跪啓請俯伏哭,上俯伏哭。通禮跪啓請止哭興四拜興平身,上止哭興四拜。通禮導上詣尊所。鍾英擧羃酌鬯訖。通禮導上詣靈座前,啓請跪,上跪。通禮啓請三上香,鍾英奉香,參鉉奉爐,上三上香。鍾英奉爵跪進,上受爵以授參鉉,參鉉跪受,奠于靈座前,連獻三爵如儀訖。上降復位。通禮跪啓請俯伏哭,上俯伏哭。通禮跪啓請止哭興四拜興平身,上止哭興四拜。通禮跪啓禮畢。鍾英曰,今日別茶禮時,臚唱全不成樣,事未前有,萬萬駭然。當該通禮院官員,所當重勘,而本院請推之外,無他可施之罰,何以爲之乎?上曰,拿處,可也。出駕敎通禮導上還入齋殿,諸臣以次退出。
上在昌德宮。停常參·經筵。
傳曰,政官牌招開政。
政院啓曰,行吏曹判書趙斗淳,參判徐念淳,參議徐元淳牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判竝更牌招,何如?傳曰,允。參議只推,一體牌招。
又啓曰,吏曹參判徐念淳,參議徐元淳再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。判書趙斗淳陳疏,參判所當更爲牌招,而係是一日三牌,何以爲之?敢稟。傳曰,參議只推,與參判更爲牌招。
傳曰,吏曹判書疏批已下,卽爲牌招。
政院啓曰,副校理申錫禧嚴飭之下,奉牌經宿,無意變動,從重推考,何如?傳曰,允。所謂私義何事也?更看他昨日上疏,合辭無人,遽徹傳啓一句,帶得無限不平之意,予何言哉?欲爲奉牌,奉牌,欲爲合辭,合辭。
傳曰,大小聲討,自是兩司之主張,而況已處分矣。挽近日來,儒臣之中間惹鬧,事涉乖當。副校理申錫禧,施以罷職之典。
有政。行吏曹判書趙斗淳進。政事無以尹致定爲同經筵,吳鶴善爲富寧府使,金蘅淳爲典獄參奉。再政。以李魯奎爲副校理。軍器正金魯鵬加通政,滿三十朔依定式陞堂上。訓鍊都監提調單洪在喆,禁衛營提調單洪在喆,御營廳提調單洪在喆,成均博士單金慶洽,學諭單白時殷。戶曹正郞李時敏仍任事,承傳。
臺諫前望單子入之,司諫申佐模,獻納南鍾三落點。
以吏曹參議徐元淳牌不進罷職傳旨,傳曰,只推。
兵批,以徐星祿爲長山別將。乾川權管單李正烈,同知單金養五。
訓鍊都監啓曰,本營別將申紹身病猝重,勢難察任,改差,何如?傳曰,允。
兵曹啓曰,昨日禁衛營騎士別將任泰錫改差,代望當以別將望書之,而誤以騎士將望書入,臣不勝悚惶,而原望筒改付標以入之意,敢啓。傳曰,知道。
司饔院官員,以監膳提調意啓曰,今日監膳時,日下生鮮腐傷,屢次點退,其所改色,與前無異。日勢漸晩,雖不得不捧入,而今當潦水,捉得無路云。在前如此之時,曾有稟旨代捧之例矣。莫重御供,自下不敢擅便,惶恐敢啓。傳曰,知道。
政院啓曰,副應敎李承輔在外,副校理洪秉壽受由,一員未差,玉堂上下番俱空,事甚未安。應敎柳進翰,校理金翊鎭·金會明,修撰尹行福·睦仁栽,副修撰曺錫輿·徐相鼎,旣有只推之命,竝卽牌招,推移入直,何如?傳曰,允。
以應敎柳進翰,校理金翊鎭·金會明,修撰尹行福·睦仁栽,副修撰曺錫輿·徐相鼎,牌不進罷職傳旨,傳曰,只推。
祔廟都監郞廳,以都提調意啓曰,孝顯王后玉寶篆文書寫官行判敦寧府事徐憙淳書出正副本,謹此封進,以備睿裁後,入刻之意,敢啓。傳曰,正本入刻。
義禁府啓目粘連,向前金達衡亦,攔入政堂,已乖法紀,詬罵官長,亦關風化,擧措駭惡,重勘難免。以此照律,何如?啓。依允。
義禁府照目粘連,前中軍金達衡矣本府議啓內,攔入政堂,已乖法紀,詬罵官長,亦關風化,擧措駭惡,重勘難免。以此照律罪,杖一百收贖,告身盡行追奪,徒三年定配,私罪。奉敎依允爲旀,功減一等爲良如敎。
義禁府啓目,全羅前兵使柳永魯原情云云,問目內辭緣,泛稱遲晩,所當請刑是白乎矣,曾經閫帥,勿爲請刑,載在法典,議處,何如?啓。依允。
又啓目粘連,向前金相楫亦,漁稅之入己,還米之取用,自歸攛挪,銅板之閪失,軍物之瞞報,俱著論列,無以容貸。以此照律,何如?啓。依允。
義禁府啓曰,時囚罪人金相楫,以挪移律杖一百流三千里定配,以其年七十,依律文收贖事,當爲照入,而取考其角牌,則今年爲六十七歲矣。此雖出於定配圖免之計,揆以紀綱,焉敢乃爾?究其罪犯,尤極痛駭。似此無嚴之類,不可循例照勘,直施以遠地定配之典,何如?傳曰,允。
行吏曹判書趙斗淳疏曰,缺答曰,省疏具悉。卿其勿辭行公。
上在昌德宮。停常參·經筵。
沈敦永啓曰,左副承旨李寅夔今日不爲仕進,卽爲牌招,何如?傳曰,允。
以左副承旨李寅夔牌不進罷職傳旨,傳曰,只推。
傳曰,旣傳啓而又復拈出他語,如是臚列者,此何意思?此而不警,何以懲挾雜之徒?持平姜長煥,施以竄配之典。
傳曰,三司事眞所謂顚倒沒主着,莫曉其端倪也。東朝處分,出於十分斟量,十分稱停,而停啓之居未幾日,又此爭辯不已者,此何爻象,亦何義意也?三司貴人耳,所事雖有不慨於心,予何敢加之以責勉,而在予道理,不敢不奉而承順慈旨。三司之臣,須悉此意,抑揚進退之間,裁量爲之。
政院啓曰,副應敎李承輔,副校理李魯奎在外,洪秉壽受由,玉堂上下番俱空,事甚未安。應敎柳進翰,校理金翊鎭·金會明,修撰尹行福·睦仁栽,副修撰曺錫輿·徐相鼎,旣有只推之命,竝卽牌招,推移入直,何如?傳曰,允。
以應敎柳進翰,校理金翊鎭·金會明,修撰尹行福·睦仁栽,副修撰曺錫輿·徐相鼎牌不進罷職傳旨,傳曰,只推。
政院啓曰,應敎柳進翰,校理金翊鎭·金會明,修撰尹行福·睦仁栽,副修撰曺錫輿·徐相鼎,旣有只推之命,更爲牌招,推移入直,何如?傳曰,允。
義禁府啓曰,時囚罪人金達衡杖一百徒三年定配照律公事,判付內,依允,功減一等事,命下矣。當定配所以入,而卽接其戶奴呈狀,則以爲,其上典父年七十一,無兄弟獨身,依法典許贖爲辭矣。取考律文,則大明律存留養親條,有曰凡父母老疾應侍,家無以次成丁者,若犯徒流,止杖一百,餘罪收贖。金達衡徒二年半定配,以其父年七十一無兄弟獨身,依律文收贖,只告身盡行追奪,放送,何如?傳曰,允。
又啓曰,因本府草記,時囚罪人金相楫直施以遠地定配之典事批旨內,允下矣。金相楫慶尙道昌原府遠地定配,而以議啓及草記內辭意具罪目,依例發遺府書吏,押送配所,何如?傳曰,允。
又啓曰,司憲府持平姜長煥,施以竄配之典事,承傳啓下矣。姜長煥慶尙道金山郡竄配,而以傳旨內辭意具罪目,依例發遣府羅將,押送配所,何如?傳曰,允。
右議政朴永元箚曰,伏以,臣忝叨嘗藥之任,已三易月矣。日次起居,無曠常禮,是其職分,而緣臣病孱,闕進居多,每懷惶悚,食息靡安。近因暑濕之受傷,飮痰久阻,眞元駸駸澌落,宿祟新證,交添迭攻,頑積中梗,嘔泄兼作,客火上炎,暈眩時劇,落席叫囈,杳無痊瘳之期,明日問安,又將不得進參矣。虧分至此,合被何問?庸敢具牘,仰干宸嚴。伏乞俯垂諒察,仰稟東朝,亟命遞解臣內醫都提調之銜,俾安賤私,不勝幸甚。答曰,省箚具悉卿懇。愼節奉慮。卿其勿辭,安心調理。仍傳曰,此批答遣史官傳諭。
持平姜長煥疏曰,伏以,臣恣性庸愚,言議拙訥,本不合於淸朝耳目之任,而爲參國祥,自鄕上來,病淹旅次,栢府除命,適玆忽下,時値大論,召牌繼降,臣感恩畏義,蹶出肅,粗效明將之義,冀蒙允兪之音。誠意淺薄,不能格天,而傳啓之命,遽降於合辭之際,至有萬萬不可堪承之敎,臣迫於威命,怵於義分,不獲已黽勉奉承,而聖敎若曰,合辭則懲討,而傳啓則獨非懲討乎。臣仰揣王言,炳如日星,所請之典,不日亟允,而恭俟屢日,未蒙處分,職緣臣之無知妄率,遽參傳啓,使此覆載難容之罪人,尙逭當律。臣追悔莫及,而竟致公議唾罵,物論喧藉,臺體由臣而益壞,王章因臣而未伸,臣罪到此,實無所逃。伏乞聖慈,亟施當勘之律,俾法紀昭而物議靖焉。臣於自劾之章,不敢贅他,而義在必討,終難泯默,惟聖明垂察焉。噫,彼權敦仁忘君負國,不敬無將之罪,殆盡於前後疏啓矣。渠以偏被恩遇之人,必欲享翼·憲兩廟於昭穆以外之位者,抑何意耶?是可忍也,孰不可忍?其包藏陰慝,醞釀禍機,幾至於天理滅而人紀亂,吁亦凶且憯矣。外此諸條所犯,罔非人臣之極案,則殿下謂以放逐之典,足當其罪,而曲加寬貸歟?臣愚死罪,不能無憾於天地之大也。臣於此罪人,又有崩心而痛恨者。先正文元公臣金長生,卽近世大儒,爲東方禮學之祖,備要一書,實本於朱子家禮,純粹精切,殆盡無餘。而渠敢力護悖論,肆發譏毁,謄諸文字,互相訾議,至謂備要,或本非文元之書。凡我冠儒服儒者,孰不扼腕駭憤,思欲不爲先正一辨,而氣勢所壓,莫之敢攖,將不免禮經晦而師道絶。渠以詩禮之家,甘心自絶於淵源嫡傳之所自,則其背祖遺君之心,素所排布,一串貫來,以至背馳師訓,壞亂邦禮,實是國家之凶逆,師門之亂賊。臣於日前合啓添入句語中,所謂背馳師門,斁倫敗常者,蓋已微發其端,而人乃索言之也。且於放逐命下之後,苟有臣分,宜卽遄歸鄕里,闔門惶懼,而不此之爲,郊坰至近之地,買取傑搆,偃然高臥,而使其子出沒城闉,潛結廢枳不逞之徒,伺察動靜,蹤聯陰祕,議禮諸臣,公肆詬辱,咆咻恐喝,無所不至,古今天下,寧有是耶?臣之過慮,恐不知何樣禍機,伏在冥冥之中矣。此而不夬正當律,何以絶亂萌而雪輿憤乎?伏願殿下,俯垂鑑諒,廓揮乾斷,仰稟東朝,亟允三司之請焉。省疏具悉。
上在昌德宮。停常參·經筵。
夜自五更至開東,灑雨下雨,測雨器水深二分。
藥房副提調洪鍾英啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候何如?王大妃殿氣候何如?大妃殿氣候何如?臣不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。大王大妃殿·王大妃殿·大妃殿,口傳問安。答曰,知道。
洪鍾英啓曰,右承旨沈敦永今日不爲仕進,卽爲牌招,何如?傳曰,允。
政院啓曰,備邊司郞廳來言,今日賓廳日次,而國忌正日相値,不得來會云矣。敢啓。傳曰,知道。
以校理金會明牌不進罷職傳旨,傳曰,只推。
政院啓曰,副應敎李承輔,副校理李魯奎在外,洪秉壽陳疏,玉堂上下番俱空,事甚未安。應敎柳進翰,校理金翊鎭·金會明,修撰尹行福·睦仁栽,副修撰曺錫輿·徐相鼎,旣有只推之命,竝卽牌招,推移入直,何如?傳曰,允。
以應敎柳進翰,校理金會明,修撰尹行福·睦仁栽,副修撰曺錫輿牌不進罷職傳旨,傳曰,只推。
尊崇都監郞廳,以都提調意啓曰,大王大妃殿玉寶篆文書寫官行判中樞府事金道喜書出正副本,王大妃殿玉寶篆文書寫官行判中樞府事朴晦壽書出正副本,大妃殿玉寶篆文書寫官領敦寧府事洪在龍書出正副本,謹此封進,以備睿裁後,入刻之意,敢啓。傳曰,正本入刻。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
訓鍊都監啓曰,本局局別將徐相稷,身病猝重,勢難察任,改差,何如?傳曰,允。
奎章閣啓曰,檢書官番次苟艱,兼檢書官金龜淳·姜溍·金周敎時帶外任,今姑減下,前檢書官朴長馣·金茂淳,兼檢書官差下,仍令該曹口傳付軍職,使之冠帶常仕,何如?傳曰,允。
傳曰,臺諫有闕之代,前望單子入之。
應敎柳進翰,校理金翊鎭,修撰尹行福·睦仁栽,副修撰徐相鼎·曺錫輿疏略曰,昨見傳敎下者,有不敢承聞之敎,臣等旣不能上格天心,又不能下率職分,致有此非常之敎,一則臣等之罪,二則臣等之罪也。噫,彼權敦仁負犯關係,眞是國人皆曰可殺者也。今若遽徹合啓,只是按例謄傳,則其於明張之義,果何如也?莫遏之公議,愈往愈沸,庚牌之下,有不可出肅,冒死聯籲。乞稟東朝,俾有罪者,就伏王章。臣等惶懍之中,何敢言他,而昨日姜長煥竄配之命,臣等不覺愕然之至。其職則臺閣也,其言則聲討也,優容假借,固是大聖人容物之量,而乃反摧折之竄逐之,不少留難,以言獲罪,是豈聖世之美事乎?伏願還寢姜長煥竄配之命。省疏具悉。爾等之職分,只是此事乎?更日宿直,以備顧問,是誰之責?使予分陰當惜之工,凡幾日抛却,竊爲爾等慨然。爾等之所謂常常勉予,以講學急先之務者,亦何在?又爲爾等惜之。爾等知悉。
校理洪秉壽疏略曰,嚴敎屢屢呼籲,無所黽勉,進參於傳啓,冀蒙允兪,追聞公議益鬱,輿論喧藉,至有合辭無人,傳啓遽徹等句語,臣悚懍震越,無地自容。伏乞亟治臣傳啓之罪。臣於自劾之章,不敢贅他,而噫,放逐罪人權敦仁之諸罪負犯何如,而罪之以黜放而止,則足以當其罪歟?乞稟東朝,亟施當律。省疏具悉。此謂今是而昨非耶?爾則遞差。
執義洪在重,司諫申佐模,掌令李維謙,正言李鍾淳疏曰,伏以,臣等本不合於淸朝耳目之任,而適當聲討之時,猥忝言事之列,固當蹶趨走,粗效明張之義,而三司不備,又値齋日,旣未能章皇出肅,徊徨踧踖,罔知攸爲。昨伏見傳敎下者,實非爲人臣所敢承聞,一刻晏然者也。臣等惶隕震剝,益無容措,直欲鑽地以入而不可得矣。臣等罪無所逃,惟威罰是俟,而第伏念,王章不可以不伸,公議不可以終遏。噫,彼權敦仁莫嚴之天誅自干,無將之斷案旣成,許多負犯,萬戮猶輕,實覆載之所難容,神人之所共憤,而罰止黜放,按例謄傳,則是豈聖朝別慝懲惡之義也哉?玆敢短章聯籲。伏乞聖明,淵然深思,仰稟東朝,俾有罪者,就伏當律,以洩輿憤,仍命遞斥臣等之職,亟治臣等之罪,以昭法紀焉。臣等今方俟勘,何敢言他,而第於向來三儒臣譴罷之典,昨日一臺臣竄配之命,有不勝愕然而失圖者。奉牌不進,寔出忠憤,陳章自劾,亦係廉隅,則以是獲罪,恐非聖世之美事。伏願殿下,特恢包容之量,亟降反汗之音,是臣等區區之望。省疏具悉。雖曰懲討,而豈不支離乎?至於匡救事,太急遽矣。爾等遞差。
持平李敎寅疏曰,伏以,臣闒宂疎闇,直是陋巷一措大耳,猥忝臺職,已極濫竽,而屢奉嚴命,未株折衷承弼之道,參考添措之例。迺於合辭之地,遽行傳啓之擧,論以臣分,雖自謂承順之是先,揆諸臺體,終未免虧損之不少,忠憤弸塞,歷屢日而靡紓,情蹤惶蹙,益無地於自容。人言之來,固所甘受,而館疏之討,果是峻發,臣於斯,滿心增恧,無辭自明。噫,元惡大憝,夫孰不明張,而合辭聲討,由是而稽遲,則知我者天,從原實心靡他,論思其地,莫遏公憤之所激,煌然循省,自不覺置身之無所。方此跼尊蹐厚,恭俟嚴勘,而昨伏見傳敎下者,至有爲人臣子所不敢承聞者,惶霣震凜,直欲鑽地而不可得矣。臣亦忝在三司之末,始未能報效絲毫,孚格聖衷,又從以顚倒事體,致煩嚴明,臣罪到此,益無所逃,玆敢不揆僭妄,猥瀆崇嚴。伏乞天地父母,俯垂鑑諒,仰稟東朝,亟治臣壞損臺體之罪,以正邦憲,以謝人言焉。臣固自劾之不暇,焉敢贅他,而今於姜長煥處分之下,切不勝憂愛之忱,冒死略陳,惟聖明垂察焉。夫聖王之德,包容爲大,言官之責,懲討居先,雖其疏中句語,或有未槪於淵衷者,以言則懲討也,以職則諫官也。在聖朝寬暇之道,固宜江海納汚,山藪藏疾,益懋盛德之含弘,昭示言路之廣開,而反斥之狹雜,律之以竄配,摧折震剝,太涉過中,豈不有欠於大聖人徠諫之美也歟?伏乞淵然三思,特寢姜長煥竄配之命,俾光聖德焉。省疏具悉。前後相反,爾則遞差。
上在昌德宮。停常參·經筵。
自前夜五更至開東,灑雨下雨,測雨器水深二分。
沈敦永啓曰,右副承旨金敬鉉今日不爲仕進,卽爲牌招,何如?傳曰,允。
傳曰,十八日孝定殿誕辰,當行酌獻禮矣。該房知悉,百官入參。
傳曰,十五日次對,進定於十三日。
弘文館啓曰,應敎柳進翰,校理金會明,修撰尹行福·睦仁栽,旣有只推之命,竝卽牌招察任,何如?傳曰,允。
以應敎柳進翰,校理金會明牌不進罷職傳旨,傳曰,只推。
弘文館啓曰,副應敎李承輔時在平安道安州地,副校理李魯奎時在江原道原州地,經筵入番事緊,請竝斯速乘馹上來事,下諭。答曰,許遞。與未差之代,前望單子入之。
玉堂前望單子入之,副應敎李秉文,副校理徐堂輔落點。
政院啓曰,新除授副應敎李秉文,以前任江東縣監,方在解由未出中,何以爲之?敢稟。傳曰,勿拘。
傳曰,在外臺諫竝許遞,與有闕之代,前望單子入之。
臺諫前望單子入之,大司憲李圭祊,大司諫鄭德和,執義李鼎信,司諫任百能,掌令黃起源,獻納徐珖輔,持平姜鍊·權泳夏,正言朴文鉉·金鎭河落點。
義禁府啓目粘連,向前柳永魯亦,軍餉加分,縱有自明之依據,至若吏任之捧賂,富民處勒貸,俱違經法。以此照律,何如?啓,依允。
備邊司啓曰,各道秋操稟啓,今已齊到矣。詰戎重務之許久廢閣,其在陰雨之備,誠萬萬疎虞,及今修擧,有不容已。而第念式科當前,民力宜念,此時徵調之役,實非懷保之義。今秋八道·三都水陸諸操巡歷巡點,竝姑停止,至於官鎭門聚點,提堰處移役,各樣都試,按例擧行之意,分付。箕營稟操之啓,過期不來,殊極未安,該道臣從重推考,何如?傳曰,允。
以平安監司洪鍾應狀啓,平壤府民家全頹事,傳曰,民戶之全頹,若是夥多,極爲驚慘,元恤典外,別加顧助,趁卽結構奠接,俾無一民失所棲遑之弊事,廟堂措辭,分付。
御營廳啓曰,本廳軍色從事官姜㳣,身病甚重,勢難察任,改差,何如?傳曰,允。
正言韓龍源疏略曰,臣迫於嚴命,怵於義分,隨衆傳啓之後,公議愈鬱,物論益沸,到今思惟,滿心惶恧,無地容措。臺體由臣而益壞,王章由臣而未伸,臣罪到此,以何顔復敢廁跡於諫官之列乎?乞稟東朝,亟治臣傳啓之罪焉。臣於自劾之章,何敢言他,而伏見姜長煥竄配之命,有不勝愕然失圖,而懲討自劾,寔出於忠憤廉隅,以是獲罪,恐欠言路。伏願還寢姜長煥竄配之命。省疏具悉。爾亦自列乎?本職遞差。
掌令金鉉復疏曰,伏以,臣本以草野聾瞽之賤,猥忝淸朝耳目之任,方當懲討之時,期效沬飮之忱,而迫於嚴命,怵於義分,不得已隨衆傳啓於合辭方張之餘。蓋以傳啓亦嚴討也,添措又新啓也,故竊自謂上而盡承順之道,下不失明張之義,而若夫論以臺體,墜損甚大,到今追惟,惶汗浹背。果玆物議之不平,至有館疏之峻發,臣於是,滿心增恧,無地自容。噫,臣雖愚昧謭劣,顧其地則言官也,以其時則合辭也,而溺職如彼,貽羞如此,臺體由臣而有壞,王章由臣而未伸,臣以何顔,復敢自廁於諫諍之列乎?玆敢不揆僭越,冒瀆崇嚴。伏願聖明,俯垂鑑諒,仰稟東朝,亟治臣遽爾傳啓之罪,俾公議行而法紀昭焉。臣方自劾,不宜贅他,而今於姜長煥竄配之命,有不勝愕然失圖。夫言官之責,懲討居先,而雖疏辭或有不槪於聖衷,固宜優容假借,以示言路之廣開,而今乃摧折之竄逐之,處分太涉過中,實非所望於天地涵容之量也。伏乞淵然深思,特賜反汗之命,是臣區區之望也。省疏具悉。爾亦自列乎?本職遞差。
辛亥七月十一日辰時,上御熙政堂。下直守令入侍時,同副承旨李參鉉,假注書鄭顯德,記事官金龍翼,別兼春秋金炳溎以次進伏,龍川府使李鶴周,缺上曰,史官分左右。缺上曰,爾等知宣諭之意乎?鶴周曰,卽七事中事也。上曰,農桑盛,何謂也?鶴周曰,使民務本而得以成熟也。上曰,必也不奪農時而後可也。爾等每於予前,如是能言,而及其爲治,皆不副實,安在其宣諭之意也?今番則另加惕念,悉心對揚,缺
辛亥七月十一日酉時,上御熙政堂。召對入侍時,參贊官李參鉉,侍讀官金翊鎭,檢討官徐相鼎,直閣鄭健朝,記注官羅時鏞,記事官金龍翼,各持通鑑第四卷,以次進伏訖。上曰,史官分左右。
上在昌德宮。停常參·經筵。
洪祐健啓曰,右承旨沈敦永,左副承旨李寅夔今日不爲仕進,竝卽牌招,何如?傳曰,允。
以右承旨沈敦永,左副承旨李寅夔牌不進罷職傳旨,傳曰,只推。
大王大妃殿傳曰,恩全君·豊溪君,叔姪之間也。恩全君旣無嗣子,以豊溪君繼後,合於倫理,以豊溪君神主,入繼于恩全君。豊溪君之子,宗親等依乙亥年例,聚會各派門長,使之各別擇差。
玉堂前望單子入之,副校理李鼎敍落點。
政院啓曰,卽者校理金翊鎭以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考驚責,何如?傳曰,允。
弘文館啓曰,上番闕直,事甚未安。副校理李鼎敍在外,應敎柳進翰,校理金會明旣有只推之命,新除授副應敎李秉文,副校理徐堂輔,竝卽牌招,以爲推移入直之地,何如?傳曰,允。
又啓曰,新除授副校理李鼎敍時在京畿楊州地,經筵入番事緊,請斯速乘馹上來事,下諭。答曰,依啓。
以應敎柳進翰,副應敎李秉文牌不進罷職傳旨,傳曰,只推。
禮曹啓曰,來八月初八日行景慕宮秋享大祭親行時,省牲·省器之節,依例以親臨磨鍊乎?敢稟。傳曰,親臨磨鍊。
兵曹啓曰,宣傳官任泰錫,五衛將李閏益·安興善,俱以病難供職,呈狀乞遞,竝改差,何如?傳曰,允。
宗親府啓曰,傳敎中恩全君·豊溪君,叔姪之間也。恩全君旣無嗣子,以豊溪君繼後,合於倫理,以豊溪君神主,入繼于恩全君。豊溪君之子則宗親等,依乙亥年例,聚會各派門長,使之各別擇定事,命下矣。謹依下敎,臣等聚會各派門長,問議可合人,則綾原大君七代孫幼學端和子世輔·世弼·世翼,俱爲可合云,何以爲之?敢啓。傳曰,豊溪君立后於恩全君,世輔立后於豊溪君,禮斜等節,令該曹擧行。
兵曹啓曰,今七月十二日丙申未初二刻十二分,立秋改火進上時,宗廟署·社稷署·永禧殿·永寧殿·孝定殿·徽定殿·景慕宮·宣禧宮·景祐宮·慶壽宮,依例改火,奎章閣·議政府·承政院·漢城府,一體頒火之意,敢啓。傳曰,知道。
以忠淸監司洪說謨狀啓,淸州牧民家漂頹事,傳曰,此以積弊之邑,不無朝家之軫念,而又被水災,民戶之漂頹,若是夥多,尤極驚慘。漂頹戶新舊還停退,別加顧助,卽爲結構奠接,俾無一民流離之弊事,廟堂措辭,分付。
義禁府照目粘連,全羅前兵使柳永魯矣本府議啓內,軍物加分,縱有自明之依據,至若吏任之捧賂,富民處勒貸,俱違經法。以此照律罪,杖一百收贖,告身盡行追奪,流三千里定配,私罪。奉敎依允爲旀,功減一等爲良如敎。
義禁府啓曰,時囚罪人柳永魯杖一百流三千里定配照律公事,判付內,依允,功減一等事,命下矣。杖一百收贖,告身盡行追奪,忠淸道連山縣平川驛,徒三年定配,而以議啓內辭意具罪目,依例發遣府書吏,押送配所,何如?傳曰,允。
義禁府啓目,茂山前府使李信泳原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在法典,議處,何如?啓。依允。
校理金翊鎭疏曰,缺省疏具悉。爾其勿辭救護。
校理金會明疏略曰,近日懲討,卽擧國大同之論耳。殿下以彼爲先朝大臣,而不忍遽誅歟?彼是先朝之亂臣也,以彼爲先正後孫,而謂其可宥歟?彼是先正之悖孫也。何故而一直靳允,使公憤莫洩乎?伏願亟允三司之請,放逐罪人權敦仁,加施當施之律,前後罷削與竄逐諸臣,特命安徐,以伸公議焉。噫嘻,國綱雖曰漸頹,世變雖曰層生,豈有如金正喜之至凶且妖者哉?渠父追奪罪人魯敬,干係何如?負犯何如,渠輩尙免收司之律,已是失刑之大,而以我先大王好生之聖念,特爲賜環,生入玉門。渠若有一分人心,一分臣節,固當歸守先壠,永矢自靖,而猶復放肆跳踉,全無忌憚。兄弟三人,偃處江郊,宿處難忘,甘處食客之列,雜類陰結,視同居停之主。廟堂事務,無不干預,朝廷機密,百計伺察,鑽刺曲逕,綢繆暗地。乃有權敦仁倡出魯敬復官之說,公肆盛言,無所忌諱。渠輩雖以血黨死友,小人與小人爲朋者,而眼無國法,胡至此極?蓋正喜卽一憸邪宵小,賦性奸毒,宅心回曲,平生所爲,皆是禍人家國之事,而世之不齒,亦已久矣。慫慂敦仁,謀脫逆名,已是一大變怪,而雖以今番事言之,祧禮之莫重莫嚴,而乃敢參涉。兄爲敦仁之座主,弟爲敦仁之使令,到處遊說,圖爲獻議之與同,計雖不諧,言則流傳,設心造謀,何如是凶且憯也?乞稟東朝,金正喜依前施以島置之典,其弟命喜·相喜亦竝散配。省疏具悉。懲討事,已有前後批諭。下款事,此人之得此聲,豈非意外乎?然爾言則太過情矣。
行大司憲李圭祊,行大司諫鄭德和,獻納徐珖輔,正言朴文鉉疏曰,伏以,臣等本不合於淸朝耳目之任,而適當聲討之時,猥叨言事之列,固當蹶趨膺,粗效明張之義,而前後下敎,至嚴且截,三司諸臣,或罷或竄,臣等繞壁憂歎,不能無憾於天地之大也。第伏念,公議不可以終遏,王章不可以不伸,玆敢趨詣朝房,冒死聯籲。伏願聖明,少垂察焉。噫,彼權敦仁之許多負犯,以疏以箚,臚列殆盡,淵鑑之所照燭也。妄陳廟議,力主悖論,欲背不易之常經,幾誤莫重之正禮,顧其心則忘君而負國也,究其事則滅倫而斁彝也。占便於直宿蒼皇之中,觀望於定策嚴急之時,納醫曲逕,渠旣自服,輸寶內藏,人無不知,此皆人臣之極案,有一於此,萬戮猶輕。而若其疵儒賢而背厥祖,斥閫帥而護其弟,締結枳類,潛謀暗地之綢繆,陵轢朝紳,肆發公座之叱辱,濫猾成習,至老不改,縱恣無憚,遇事皆然。而及夫放逐之後,亦無縮伏之思,買舍而粧點郊坰,偃息自如,敎子而出沒城闉,窺覘是事,人之凶慝,胡至此極?何幸罪惡貫盈,自干天討,而聖度曲加涵貸,薄罰姑止黜放,焉有罪犯如此,罰止如此者乎?三司所請,斷由忠憤,一國之論,莫可摧折,而嚴命之下,新啓遽傳,壞損事體,貽羞臺署,似此擧措,實非熙朝之氣像。而上下有若相持,究竟殆無期限,當場惶隘,已無可言,有識竊歎,容有其極?且伏況日昨傳敎中數句語,卽爲人臣而不敢承聆者也。諸臣所言,設或不槪於宸衷,匪怒之敎,宜示包容之意,而今以萬萬非常之敎,加之於此,書出朝紙,頒示八方,見聞所及,悚蹙惟均。臣等忝在言地,徒懷怵畏之義,不思匡救之道,則是隳臣分也,壞職責也。臣等雖甚無狀,豈忍爲此?伏乞淵然深思,仰稟東朝,廓揮乾斷,亟降處分,以爲別慝懲惡之典。傳啓三司,亦不可無罪,竝施譴罷,斷不可已。傳啓中貴人以下十九字,卽賜還收,以光聖德,以開言路。仍命遞斥臣等之職,亟治臣等瀆擾之罪,以昭法紀焉。答曰,省疏具悉。更爲聲討,豈欲務勝耶?勿復煩瀆。
上在昌德宮。停常參·經筵。
備忘記,高陽郡守權用正,廢茂山萬戶康鵬翮下直,各長弓一張,長箭一部,片箭一部,筒兒一箇賜給。
洪祐健啓曰,右承旨沈敦永,左副承旨李寅夔,今日不爲仕進,竝卽牌招,何如?傳曰,允。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,大臣·備局堂上引見。
大王大妃殿傳曰,旣有前日處分,則豈復可否此事?臺諫之息鬧無期,徒使爻象日乖。且以被罪者言之,不如是則無以安其心,放逐罪人權敦仁,加施中途付遽之典。今此處分,特出於待臺閣保世臣之義,若更事相持,則是爲人臣,而不信其君之言者也,謂之何哉?
以吏曹參議徐元淳牌不進罷職傳旨,傳曰,只推。
有政。吏批,判書趙斗淳。兵批,判書洪在喆進。政事冊無以李嘉愚爲判尹,尹定鉉爲弘文提學,洪永圭·李源命·金世均·趙秉緯爲分承旨,韓正敎爲吏曹參判,成原默爲進賀謝恩兼歲幣副使。崇德殿參奉單朴震慶。
兵批啓曰,阿耳僉使今當差出,而擬望之人乏少,未準朔禁軍將,竝擬何如?傳曰,允。以徐箕淳爲知事,權大肯爲都摠管,申錫愚爲副摠管,尹穳·南性敎爲分副摠管,李觀熙爲宣傳官,權若奎·洪熙燮爲五衛將,張厚植·趙羲純爲分都摠都事,金廷根·徐仁宇爲武兼,權友容爲阿耳僉使。再政。僉知二單權若奎·洪熙燮,副司果趙鍠。
備邊司薦望,以李膺緖爲統制使。
政院啓曰,兵曹郞廳來言,統制使下批政事,取稟。傳曰,明日爲之。
禮曹啓曰,孝定殿·徽定殿祝式,纔已釐正矣。兩殿當有告由之節,今七月十五日行孝定殿·徽定殿望祭,祝文中祝式釐改之由,措辭添入事,分付藝文館,何如?傳曰,允。
以黃海監司洪耆燮狀啓,薦新蓮實,結實尙遠,限內不得封進,惶恐待罪事,傳曰,勿待罪事,回諭。
禮曹啓曰,謹依聖敎,豊溪君立后於恩全君,立案成給,綾原大君七代孫幼學端和子世輔,立后於豊溪君,亦爲立案成給之意,敢啓。傳曰,知道。
弘文館啓曰,應敎柳進翰,副應敎李秉文,校理金會明,旣有只推之命,竝卽牌招察任,何如?傳曰,允。
以應敎柳進翰,副應敎李秉文,校理金會明牌不進罷職傳旨,傳曰,只推。
祔廟都監郞廳,以都提調意啓曰,冊寶封裹吉日時,令日官李秉洪推擇,則今月十九日午時爲吉云,以此日時擧行之意,敢啓。傳曰,知道。
義禁府啓曰,放逐罪人權敦仁加施中途付處事,承傳啓下矣。權敦仁江原道狼川縣中途付處,而以承傳內辭意具罪目,依例發遣府都事,押送配所,何如?傳曰,允。
大司憲李圭祊,大司諫鄭德和,獻納徐珖輔,正言朴文鉉箚曰,伏以,臣等俄登前席,冒陳必討之義,而聖度包容,不治臣等瀆擾之罪,特副臣等沬飮之忱,王章得以少伸,輿憤得以少洩,而慈聖辭敎,至嚴且截,是豈爲人臣所敢承聆者乎?臣不勝惶懍震剝,繼以憂歎之至。此罪人貫盈之惡,誠覆載之所難容,神人之所共憤也。將則必誅,三尺旣嚴,皆曰可殺,萬口同然。夫以負犯若是,干係如此,而近地付處,按例而已,則是可曰國有常刑乎?玆敢冒死聯籲,復申未畢之懷。伏乞聖明,念王法之不可曲貸,諒臣言之寔出輿論,更加三思,仰稟東朝,付處罪人權敦仁,亟施遠竄之典焉。答曰,卿等遞差。
辛亥七月十三日巳時,上御熙政堂。大王大妃殿垂簾,大臣·備局堂上引見入侍時,同副承旨李參鉉,假注書姜蘭馨,事變假注書鄭昌休,記注官羅時鏞,別兼春秋鄭健朝,左議政金興根,右議政朴永元,備堂趙斗淳·趙鶴年·洪在喆·金景善·李敦榮·姜時永·李啓朝·洪鍾英·白殷鎭·李景純,行大司憲李圭祊,行大司諫鄭德和,獻納徐珖輔,正言朴文鉉,副校理徐堂輔,以次進伏訖。上曰,史官分左右。興根等進前,各殿問候訖。上曰,次對爲之。興根曰,講學之爲今日第一務,不待盈庭大小之言,以殿下聖明,其必有惕然自省禹陰文昃之盛。而顧今國計民命之茫無涯畔,有百憂而無一恃,亦聖明所周知而遍察也。特賴上天降康,粗免目下泮渙之急,而何可每狃其不可必之雨暘,爲一年二年姑息支過之策,而不思所以先立我自修之根基,使流行水旱,不足以爲災,而中外億兆黎獻,咸知其爲命有所恃而無恐耶?以殿下一身,苟勤於學,則天心悅豫於上,民情蘄嚮於下,命令風動,化理日新,已頹之紀綱可立,積渝之俗習可厚,此其故何也?國之爲國,以殿下一身,而爲危安襄盛之會,此所謂自修之根基也。雖以委巷匹庶言之,早歲承家之人,自知世業之重,與夫門戶之計,專精讀書,一意成就,無他嗜好,惟以飭躬勵操爲繩墨,則姻戚悅之,賓客敬之,婢僕廝養,亦皆畏之愛之,究竟爲保家之佳士。惟此理致與功效,初無上下貴賤之別,而伏況殿下今日一身,所以主宗祧奉三殿,御區宇莅萬姓之丕基丕責,顧何如也?臣等之愛戴我聖明,祈祝我聖明,又豈特委巷匹庶姻戚賓客之比也哉?殿下於講學,未嘗不勤矣,誦讀則聲音洪鬯,問難則酬酌如響,登筵之臣,莫不胥欣相告,而第邇來召接,視前爲簡。非不知盛暑稟停,厥有故事,而間斷寒曝之嘆,則誠有倍切於前者,蓋緝熙將就之際,晷刻爲可惜故耳。況召對別講,初不以寒暑爲拘者乎?惟聖明,勿以芻蕘之談而忽之,恒以殿下一身所關係,念之繹之,一切以講學一事,爲長世保邦,迓續維持之大本大業,得以日進廣大高明之域,則臣雖退塡溝壑,與有榮焉,毫無餘憾矣。上曰,所陳懇至切實,敢不服膺乎?出擧條興根曰,臣之忝叨中書,實實是千不當萬不堪之事,而冒據匪據,行將半載,是豈臣貪戀榮寵,全昧自審之計而然哉?誠以恩遇則迥出尋常,情悃則未敢瀆陳,黽勉隨逐,訖至于今,而臣之求去一念,寤寐食息,何嘗一日暫忘于中也?夫大官者,百責攸萃,震撼擊撞,臣可以鎭定,辛甘燥濕,臣可以調劑,盤錯棼結,黯闇汚濁,臣可以解紓而茹納乎?以若數者,責之於臣,則非但臣自分無幸,同朝之人,孰不知臣之本末長短,而其所憂嘆,奚止於歇后作相也?臣之所藉手者,只不過夷險不擇,趨走爲恭,而此亦事與心違,有決難可强之端。臣本蒲質早凋,而近年以來,怖畏傷心,疾恙轉痼,種種醜穢之證,苦楚之狀,計以旬朔,寧日絶罕。甚至於前月候班,眞殿行禮,一切曠參,賓對有命,而又煩箚籲,揆以義分,此何人斯?且臣門闌燀爀,恒懼滿盈,惟其一半分消受之方,亶在臣知足知止,公而存量入之戒,私而免負乘之咎而已。雖以朝家處置言之,顧今民生有遑汲之勢,法綱無維持之具,百度廢弛而庶事隳殆,可謂一毛一髮,莫不受病。此時經邦之任,寧容使如臣骪骳不勝任者擔之,而苟然充數也哉?況又首席未備,仰成無所,力小任重,灼知其狼貝僨誤而止矣。聖明在上,臣焉敢誣也?天地生成之澤,宜不靳於一介賤臣,而國事玩愒,諒非細故。耆舊宿德,尙有典型,先從臣亟賜斥退,更命甌卜,以具燮理之重,千萬血祝。上曰,卿雅量之姿,沈重之性,足以濟民務鎭國事,須勿辭巽,輔予不逮。出擧條大王大〈妃〉殿曰,主上之所不逮,卿須輔翼之,竭誠於國事,則病亦可强,而隨而有痊差之道矣。必爲導吾君上,期至於聖主也。予之晝宵所望,只此而已,主上若爲聖君,則百度可貞,不亦美乎?興根曰,臣才力未逮,疾恙尙多,以此見狀,恐無一分圖報之路,是臣所以居常憧憧者也。大王大妃殿曰,更勿辭巽,左右相同心夾輔也。永元曰,臣空疎鹵莽,尤無足以備數於承佐之地,況氣質衰弱,近又病痼,應參公役,亦不能一一進參,而今承慈敎,不知所以仰奏矣。大王大妃殿曰,凡人閑居則必生病,若勤於國事,雖有病,亦可以漸臻於差勝矣。仰體純宗朝眷遇之盛,則安得不竭心盡力也?必爲殫誠輔導也。興根曰,卽見慶尙監司李紀淵狀啓,則以爲,三南漕轉差員,兩年無弊領納,則或右職陞敍,守令除授,而赤梁·龜山·薺浦三差員狀請加資,自是定式矣。本道水路,倍遠於兩道,勤苦有異,以相當邊將一窠,仍爲移差,恐合於一視勸賞,煩請加資,亦可停撤,請令廟堂稟處矣。嶺南差員勸賞之例,異於兩湖,自是定式,而蓋此三差員,俱以久勤差遣,與蔭仕之守令陞調,武弁之履歷遷轉,本自不同,固不可援以爲據,而今若用一視之政,果有裨益於漕轉,則朝家何惜乎一邊將,不爲激勸之方乎?狀辭旣若是勤,特爲許施,儘合便宜,亦係官方變通,下詢兵判處之,何如?上曰,兵判之意,何如?在喆曰,嶺漕差員之勤苦,誠如道啓,果宜酬勞,而至於邊將移差,亦合商量。凡京外各營多年積仕之類,畢竟所望,只在邊將一窠,而每患其人多窠窄,若又以三差員移差,則窠窄之嘆,比前尤加,恐不無積仕齎鬱之嘆。臣意則三差員,兩次無欠領運者加資,自是定式,今必創行新規,及其遞歸,不待該道煩請,直以加資啓下望單,懸註以入,似爲周便之政,更爲下詢大臣處之,何如?上曰,兵判之言如此,大臣之意,何如?興根曰,兵判所奏,爲慮邊將窠窄,久勤懸望者,或有積滯齎菀之患而然也。且自本曹直爲啓下加資,則嶺營之每每煩請,亦可停撤,如是則似可爲兩便之道矣。大王大妃殿曰,兵判·大臣之意如此,窒礙於京營久勤,自本曹直施加資,依所奏施行,可也。出擧條大王大妃殿曰,三差員漕運後加資,是原定式乎?興根曰,若無事漕運,則狀請加資,而以其有這間所費,故受資者亦或有不願者云。若於漕運後,自兵曹啓下加資,則是爲周便之道矣。仍奏曰,卽見廣州留守金學性所報,則以爲,本府還摠中,有丙戌·己亥賑餘米之添付糶糴者,伊來滋耗,至爲千餘石矣。旣異原還,有關民隱,而見儲之數,足備不虞,今若以此穀,姑爲留庫,年年改色,則目下有減還之實惠,來頭爲資賑之完需,許令停糶爲辭矣。本府元還中,以一萬六千石定爲應分,雖出於還多之弊,賑餘米之添付取耗,亦係資賑之需,則恐不可以異於原穀,遽議停糶,而今此報辭之若是爲請者,必有參量折衷而然矣。來頭需用,亦足以不煩朝家,則似不必一例靳許,依所報特令停糶,留庫改色等節,務盡精詳,俾有實效何如。上曰,依爲之。出擧條興根曰,卽見慶尙監司李紀淵狀啓謄報,則備陳奉化·慈仁兩邑凋弊之狀,仍請令該曹勿拘常格,各別擇差矣。民邑事勢,不容不及今矯救,另擇差遣,始可着手,則道啓之據實登聞,實爲無怪,而直以勿拘常格仰請者,有違規例,亦關後弊。該道臣推考,何如?上曰,依爲之。出榻敎興根曰,向以陰城縣監罷黜狀啓,有口傳差出之命。凡口傳擬入,必値長銓有故之時,然後次堂始爲擧行,而聞其時吏判徑行之疏,政院以違格不爲頒布,則在外與否,初非上下所知也,何可不待經稟,徑先擧行乎?揆以事面,終涉疎忽,當該銓官從重推考,何如?上曰,長堂引義之時,亞堂徑先擧行,尤爲不可,罷職,可也。出榻敎興根曰,向於春間,以雲觀提擧乞遞事,有所陳箚,而因該曹回啓,遂不得蒙遞矣。顧其職任,雖是宂散,試役不遠,有不當因仍蹲據,特賜遞改,是臣區區之望也。上曰,今姑勉副。出榻敎興根曰,漢城判尹有闕矣。詞訟之任,不可久曠,令政院政官牌招,開政差出,何如?上曰,依爲之。出榻敎永元曰,臣於洪原前縣監權聖根軍器修報請賞事,有仰達者矣。臣之向來箚辭,卽略陳本事顚末,而自訟其不察之失者也。及承聖批,若曰繡論之爽實可知,臣於此,益有不能自安于心者。方其修啓也,非不按廉,非不摘奸,而其無一事之虛實相蒙,臣亦何敢自信乎?因臣引罪之章,直歸繡論於爽實之科,恐有欠於核實之義。且行賂營裨之說,至登繡啓,該倅若賞典,則尤不成事體。原啓本勿施,以此分付該曹·該道,何如?大王大妃殿曰,依爲之。出榻敎永元曰,每於大臣·儀賓·宗親出疆時,有遣御醫之命矣。今此益平君赴燕之行,御醫望單子修入,何如?上曰,依爲之。出擧條大王大妃殿曰,予欲以松都紅蔘事,一番言之矣。今則秋節已屆,包蔘事未知如何爲之。數三年來,漸次聞之,斤數太少,則松民無支保之道,斤數太多,則譯院與商賈,亦將狼狽,必也折衷分數,定給斤數,而更思之,則此不在斤數之多少,惟在善禁潛蔘,然後始可有實效。此則從當有飭敎,而斤數與諸般擧行之節,出去後爛加商確,以爲永久食效之地,可也。興根曰,臣待罪該院,爲日不多,此等事雖未及詳知。蓋其爲弊之端,則聞之有年,而今承慈敎,果至當矣。松民旣無他業,近年生業,只是包蔘而已,宜有所闊狹,而若無限節,則譯院事萬不成說,姑未知何以則爲好。依下敎,退出商議,草記·筵稟間詳達,而防弊之道,專在於禁潛,包蔘之數雖少,潛包多入,則非但有失利之慮,且使彼人知之,國綱所在,有駭瞻聆矣。大王大妃殿曰,使商賈與松民,無至兩相狼狽,好矣。仍敎曰,雖以尾蔘事言之,彼人則用之,我國則棄之,此亦酌定以給,好矣。上曰,在前則尾蔘亦入於彼境乎?興根曰,入與不入,姑無一定之規,而近年則不爲入去矣。上曰,此亦依前入去無妨矣。興根曰,近年蔘商輩,百計潛輸,禁之不得,今則便成國家之一大政矣。大王大妃殿曰,果然矣。此處雖深,如此等說,善爲入聞矣。興根曰,所謂包蔘事,多有奇怪之事,而禁潛一款,若非自上別般提飭,則亦難望實效矣。上命大臣就座。參鉉曰,諸宰奏事。斗淳曰,無所奏矣。參鉉曰,臺諫所懷奏之。圭祊·德和·珖輔·文鉉·堂輔進前。上曰,退出以文字啓達也。圭祊曰,文字啓達,自有其時,若値登筵,則必以口達,不以文字矣。仍奏曰,臣等以放逐罪人權敦仁事,昨陳聯章,而未蒙兪音,來登前席,冒萬死更爲陳達矣。噫,此罪人諸條罪犯,爲人臣有一於此,尙不免無將之律,不敬之罪,何況千罪萬惡,咸萃一身者乎?罰止黜放,尙此假貸,古今天下,寧有是哉?伏乞亟降處分焉。大王大妃殿曰,退出後當有處分矣。德和·珖輔,文鉉曰,昨陳一疏,粗效沬飮之義,及承批旨,務勝二字,是豈爲人臣所敢承聆者乎?噫,彼權敦仁負犯如彼,干係如此,而晏處牖下,得逭常憲,臣未之聞也。慈聖處分,雖出於好生之盛德,而生道殺人,先聖有訓,近日三司之寧被嚴誅,不敢奉承者,良以是也。惟願亟從群請,夬施當律焉。大王大妃殿曰,退出則當有處分矣。堂輔曰,噫,彼放逐罪人權敦仁忘君負國,罪犯凶逆,莫非罔赦之斷案,眞可謂國人皆曰可殺者也,罪止於門黜放逐而已,則豈可曰國有三尺乎?仰稟東朝,亟允三司之請,夬正當施之律焉。大王大妃殿曰,退出則當有處分矣。上曰,旣有慈敎,勿煩。蘭馨讀批。圭祊曰,殿下何不亟降處分,以勿煩二字下批,有若傳啓者然乎?德和曰,臣等所奏,非傳啓而卽懲討也。俄者勿煩批旨,則注書不當讀之,而徑先讀之矣。上曰,予旣命讀批,注書豈不奉承乎?德和曰,臣等所奏,卽擧國公共之論也,而近日處分,多有過中,至於三司諸臣,摧折之竄逐之,若一直如是,則言路不通。夫國之有言路,猶人之有血脈,人無血脈,則人不得爲人,國無言路,國不得爲國矣。大王大妃殿曰,此罪人議禮之誤,特因未曾考檢而妄發耳,豈有他意於其間也哉?雖然予以待臺臣之意,旣已罪之,姑勿更言。圭祊曰,莫重莫嚴之事,豈可以妄發二字,曲貸此罪人乎?上曰,大抵收議本意,必要其各奏所見而折衷之也。苟使此事,初無異同之可議,則何必收議爲哉?德和曰,彼之於翼·憲兩朝,隆渥厚眷,果何如,而今則無一分追報之心,反欲以翼·憲兩廟,奉之於五室之外者,是豈臣子之所可忍乎?圭祊曰,捨經法而倡悖論,已是罔赦之斷案矣。德和曰,觀於周孝王七廟圖,則明證在玆,無容他議,而渠之獨主悖論,已犯凶逆,其他諸條罪犯,亦所難逭,則以若干係,至於放逐而止,放逐是果勘律乎?必欲使國是先定,則殿下不可不聽施當律之請矣。堂輔曰,今此登筵,兩司迭相力爭者,卽公議也公憤也,國人皆曰可殺,於此亦可以見矣。以我聖上轉圜之量,何可一向靳允乎?處分未下之前,臣等義不敢退,伏願亟降處分焉。上曰,此非猝乍間所可處分者也。出去則當有處分矣。大王大妃殿曰,勿爲持難,退去則當有處分矣。予亦近以暑祟不安,而旣爲賓對,故不得已强病矣。蘭馨讀批訖。仍奏曰,今又承慈敎矣。俄者勿煩批旨,何以爲之?德和曰,勿煩之批,還收恐好矣。上曰,旣有慈敎勿煩六字還收。大王大妃殿曰,內府輸藏,果是何物件也?締結掖屬,果何許掖屬?必有其人姓名云,誰乎?圭祊曰,臺閣彈劾之法,多因風聞,而至於內府輸藏之事,則三司諸臣之前後箚疏,無不論及,故臣等亦以是奏之,而雖或的知其締結者之爲誰,本無自上質問臺臣之例,臣雖庸愚,顧其職則臺閣也,其在待臺閣之道,恐不當若是下詢矣。大王大妃殿曰,如予無識之一婦人,豈知臺體乎?德和曰,爲臺閣之地,固當獲準後退去,而慈聖殿下暑祟靡寧之中,許久臨殿,極爲悚悶,故臣等姑爲退去,以俟處分矣。缺
上在昌德宮。停常參·經筵。
自人定至五更,灑雨下雨,測雨器水深一寸。
傳曰,禮房承旨馳詣宗廟·永寧殿·徽定殿·景慕宮,奉審摘奸以來。
傳曰,明日孝定殿別茶禮,當自內親行矣。百官入參。
傳曰,在外臺諫竝許遞,與有闕之代,前望單子入之。
臺諫前望單子入之,大司憲趙亨復,大司諫朴來萬,執義蔡元默,司諫申萬休,掌令張德良·洪仁秀,獻納李珽,持平徐大淳·李晉燁,正言朴光立·李升坤落點。
傳曰,玉堂竝許遞,前望單子入之。
玉堂前望單子入之,應敎李承輔,副應敎尹行謨,校理趙在應·鄭鎏,副校理權永秀·閔泳緯,修撰高性鎭·朴昇壽,副修撰宋謙洙·姜㳣落點。
洪祐健啓曰,今日齋宿,承旨當爲備員。行都承旨洪鍾英所當牌招,而拘於廳規,不得請牌,何以爲之,而左副承旨李寅夔,卽爲牌招,何如?傳曰,允。牌招。
以左副承旨李寅夔牌不進罷職傳旨,傳曰,只推。
洪鍾英啓曰,今日齋宿,承旨當爲備員。左副承旨李寅夔旣有只推之命,更爲牌招,何如?傳曰,允。
以全羅監司李裕元狀啓,潭陽等邑民家漂頹事,傳曰,當此農殷之時,民家漂頹,若是夥多,聞甚矜惻。元恤典外,別加顧助,趁卽結構奠接,俾無棲遑失所之弊事,廟堂措辭分付。
政院啓曰,應敎李承輔,副應敎尹行謨,校理鄭鎏,副校理閔泳緯,修撰高性鎭,副修撰宋謙洙在外,玉堂上下番俱空,事甚未安。新除授校理趙在應,副校理權永秀,修撰朴昇壽,副修撰姜㳣,竝卽牌招,推移入直,何如?傳曰,允。
以校理趙在應,副校理權永秀,修撰朴昇壽牌不進罷職傳旨,傳曰,只推。
兵曹口傳政事,副司果李秉文。
奎章閣啓曰,明日卽奉謨堂秋孟朔奉審日次,臣等進詣擧行之意,敢啓。傳曰,知道。
政院啓曰,吏曹郞廳來言,政事明日爲之事命下,而行判書趙斗淳,參議徐元淳,俱以病不來,參判韓正敎未肅拜,不得開政云,竝卽牌招,何如?傳曰,允。
又啓曰,行吏曹判書趙斗淳,參判韓正敎,參議徐元淳牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判竝更牌招,何如?傳曰,允。參議只推,一體牌招。
又啓曰,行吏曹判書趙斗淳,參判韓正敎,參議徐元淳再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。參判陳疏,而以國忌齋日退却矣,判書所當更請牌招,而係是一日三牌,何以爲之?敢稟。傳曰,參議只推,竝更牌招,原疏捧入。
以吏曹參議徐元淳三牌不進禁推傳旨,傳曰,分揀。
有政。吏批,行判書趙斗淳牌招不進,參判韓正敎進,參議徐元淳牌招不進,承旨缺進。
吏批啓曰,行判書趙斗淳,參議徐元淳竝牌招不進,小臣獨政未安,何以爲之?敢稟。傳曰,仍爲之。政事冊無以李根友爲左尹。慶平都正單今超明善,豊溪君養子直付事,承傳。養賢直長單金德興,奉事單白時殷。
兵批,三道統制使兼慶尙右道水軍節度使單李膺緖。
傳曰,豊溪君養子世輔改名,今日政直付慶平都正。
大王大妃殿,以司謁口傳下敎曰,恩全君祀孫已定,免稅三百結,自今年爲始輸送事,分付戶曹。
傳曰,吏曹參判疏批已下,卽爲牌招。
司饔院官員,以監膳提調意啓曰,今日咸鏡道朔膳進上乾廣魚,擧皆色渝體小,萬無捧入之路。進獻事體,何等嚴重,而如是不謹,揆以法典,萬萬未安。當該封進官,令該道捧現告罷職,道臣亦難免不飭之失,從重推考,領來陪持人,令本道嚴繩,進上則還下送,使之更爲封進,何如?傳曰,允。當此潦水,易致色渝,罷職安徐。
宗廟署官員,以望祭獻官意啓曰,齋郞宗廟直長權◆◆,猝發冷積之症,不得運身,萬無將事之望。令該曹卽速差代,以爲及時備員之地,何如?傳曰,允。
吏曹參判韓正敎疏,缺。答曰,省疏具悉。卿其勿辭行公。
上在昌德宮。停常參·經筵。
自開東至人定,灑雨下雨,測雨器水深四寸。
孝定殿望祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官,奉慰單子問安。答曰,罔極。
藥房都提調朴永元,副提調洪鍾英啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候何如?王大妃殿氣候何如?大妃殿氣候何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
備忘記,平安兵虞候鄭善容下直,長弓一張,長箭一部,片箭一部,筒兒一箇賜給。
傳曰,當該承旨推考。
傳曰,違牌玉堂許遞,前望單子入之。
奎章閣啓曰,景慕宮望廟樓今望奉審無頉之意,敢啓。傳曰,知道。
又啓曰,今日奉謨堂奉審,雨勢如此,不得擧行,待快晴爲之之意,敢啓。傳曰,知道。
內醫院官員,以都提調意啓曰,提調金鼎集,今日問安,不爲仕進,卽爲牌招,何如?傳曰,允。
弘文館啓曰,應敎李承輔時在京畿坡州地,副應敎尹行謨時在南陽地,校理鄭鎏時在全羅道昌平地,副校理閔泳緯時在京畿驪州地,修撰高性鎭時在全羅道光州地,副修撰宋謙洙時在忠淸道淸州地,經筵入番事緊,請竝斯速乘馹上來事,下諭。答曰,許遞。
弘文館啓曰,上番闕直,事甚未安。應敎·副應敎·校理一員·副校理一員未差,校理趙在應,副校理權永秀,修撰朴昇壽,卽爲牌招,以爲推移入直之地,如何?傳曰,允。
以校理趙在應牌不進罷職傳旨,傳曰,只推。
弘文館啓曰,上番無他推移之員,不得已以下番姑陞入直之意,敢啓。傳曰,知道。
以平安監司洪鍾應狀啓,价川等邑民家漂退,人命渰死事,傳曰,今此四邑渰頹之啓,誠極驚慘。其間雨勢之如何,他邑災形之淺深,雖姑未詳,而先從登聞處,不可不曲示軫顧之之念。成川府使趙然興慰諭使差下,口傳單付,使之馳往被災邑,到底詳察後,聚大小民人,以愼勿憂恐,流離鄕里之意,一一曉諭。元恤典及營邑顧助之外,照乙巳已例,漂頹戶分等磨鍊,以京司上納錢中劃給,使之趁速結構入處。渰死人旣已拯得,其掩埋之節,加意助給,毋論渰與頹,當年身還布,一竝蕩減事,自廟堂三懸鈴知委。
兵曹啓曰,在前祔太廟習儀時,侍衛服色用純吉服矣。今亦依此擧行之意,敢啓。傳曰,知道。
又啓曰,憲宗大王·孝顯王后祔太廟三度習儀時,侍衛以下各差備及挾神輦軍,一依正日例擧行,而謹考丁酉謄錄,則依壬戌年例,前後射隊,以一百名磨鍊,禁軍勿爲磨鍊矣。今番則何以爲之乎?敢稟。傳曰,依丁酉年例爲之。
又啓曰,來八月初六日憲宗大王祔太廟時,侍衛當爲磨鍊,而謹考丁酉謄錄,則純祖大王祔太廟時,分兵曹·分都摠府,堂上·郞廳各一員,五衛將二員,宣傳官四員,武臣兼宣傳官八員磨鍊侍衛矣。今亦依此擧行,何如?傳曰,允。
又啓曰,來八月初六日憲宗大王祔太廟時,侍衛軍兵當爲磨鍊,而謹考謄錄,則挾神輦軍六十名,禁軍三十人侍衛,而前後射隊,以大駕前後廂軍兵,仍爲侍衛矣。今亦依此擧行,何如?傳曰,允。
又啓曰,來八月初六日孝顯王后祔太廟時,侍衛軍兵當爲磨鍊,而謹考各年謄錄,則癸未年依丁卯年例,挾神輦軍四十名,兼司僕·羽林衛各十人侍衛,前後射隊,以大駕前後廂軍兵,仍爲侍衛,而今番則徽定殿奉在慶熙宮矣。前後射隊軍兵,依戊戌年例,以四百名磨鍊,而挾神輦軍及兼司僕·羽林衛,依癸未年例磨鍊,何如?傳曰,允。
又啓曰,來八月初六日孝顯王后祔太廟時,侍衛當爲磨鍊,而謹考謄錄,則癸未年依丁卯年例,分兵曹·分都摠府,堂上·郞廳各一員,五衛將二員,武臣兼宣傳官六員,磨鍊侍衛矣。今亦依此擧行乎?敢稟。傳曰,依此擧行。
大司憲趙亨復,大司諫朴來萬,執義蔡元默,掌令洪仁秀箚曰,伏以,臣等庸愚拙訥,淸朝耳目之任,自知萬不襯似,而不意恩點,遽下於聲討方嚴之際,臣等竊不勝惶恧之至。第惟鸇逐之義,彝性所同,庚牌儼臨,他不暇顧,玆敢趁詣朝房,相率聯籲,惟殿下少垂察焉。噫,彼權敦仁之許多負犯,章疏之臚列殆盡,淵鑑之照燭無餘,臣等固無容一一悉數,而姑擧其大者焉。夫五廟當祧之禮,卽萬世不易之典,而彼乃獨主己見,創爲悖論,以致邪說橫流,鉅典幾誤,此爲渠罔赦之斷案也。晩赴直宿,不急君父之有疾,推諉原任,罔念大策之亟定,此又是何等逆節,而曲逕納醫,旣露自首之章,內府輸藏,至騰衆口之喧,漢法不敬,孰有大此?他餘王爵之予奪惟意,天憲之低仰從心,陵轢炰烋,朝紳無不側目,締結綢繆,匪類相與連腸。眼無國法,甘作治朝之亂臣,背馳師門,卽一名家之悖孫。噫,四朝之恩遇何如,三事之名位何如,而忘君負國,一至於此,雖使渠自爲之說,決知其難容於覆載之間矣。此所以前後三司之臣,不避嚴威,力爭而不知止者也。殿下乃反督迫之摧折之,譴逐相續,公議由是而益鬱,臣等亦不能無憾於天地之大也。日前加施之律,寔在待臺閣之意,而慈敎截嚴,申之以不信君言。雖大聖人全保之德,曲加涵貸,期底自鬧,以若罪犯,止於付處,則是可曰國有常刑乎?伏願更加三思,亟允臺言,夬施當律,是臣等區區之望也,臣等又於日前堂疏中金正喜事,尤有所滿心駭惋者。彼正喜性本憸邪,濟以傾巧,薄有才藝,率皆背經,一意伎克,卽凶國禍家一宵小耳。渠父之方在極律,其子之尙逭收司,已是失刑,而年前賜環,特出於先大王好生之聖意,在渠道理,固當歸守先壠,含戴洪渥,鏟匿沒齒。而乃反縱肆無憚,偃處於江郊之上,出沒城闉之內,兄弟三人,迭相昏夜,締結敦仁,慫慂敦仁,謂渠父可以伸復,謂國是可以翻幻,陰謀祕計,靡有止屆。狃於傾陷,則廟務焉無不干預,工於鑽刺,則機密之百計伺察,而指授敦仁,乖亂邦禮,到處游說,要回獻議,萬口傳播,十手皆指,其設心造謀,吁亦凶且憯矣。狡童跳踉,法所當誅,羸豕躑躅,漸不可長,堂疏所陳,寔出亂萌之逆折,批旨靳許,終欠乾斷之廟揮,輿情沸鬱,職亦由此。伏乞聖明,淵然深思,仰稟東朝,竝允金正喜依前島置,其弟命喜·相喜散配之請,俾王章伸而賊子懼焉。答曰,省箚具悉。權敦仁事,旣有兩次慈敎,予之道理,則惟有承順而已。至於臺閣,則或有別般道理,與予不可苟同者乎?此則予所不知也。金正喜事,始發之言,已是慘刻,何爲繼之?
孝定殿望祭親行時,亞獻官左議政金興根,終獻官東寧尉金賢根,贊禮禮曹判書李啓朝,典祀官奉常正金權,執禮副司果尹滋悳,執尊副修撰姜㳣,大祝待敎金炳國,祝史副司果徐堂輔,齋郞典籍金炳㴤,盥洗位司藝李冀禎·金濬,爵洗位兵曹佐郞吳相昱,兵曹正郞金文煥,亞終獻官盥洗位典籍趙在衡,贊者引儀曺百承·金載善,謁者兼引儀沈龜祖·尹致觀,贊引兼引儀李宗赫,引儀李亨烈,祭監監察李㢸榮·韓鼎謩。
辛亥七月十五日四更一點,上詣孝定殿。望祭親行入侍時,行都承旨洪鍾英,左承旨洪祐健,右承旨沈敦永,左副承旨李寅夔,右副承旨金敬鉉,同副承旨李參鉉,缺,提學金左根,原任直提學徐憙淳·趙秉駿,直提學鄭基世,原任直閣李景在·吳取善,檢校直閣鄭朝,原任直閣金始淵,直閣鄭健朝,原任待敎李㘾,檢校待敎金炳德·尹滋悳,待敎金炳國以次侍立。時至,通禮跪啓請出次,上具翼善冠·淺淡服,出齋殿。贊禮前導入孝定殿東挾門,陞詣版位西向立。〈贊禮跪啓請俯伏哭,上俯伏哭。〉贊禮跪啓請止哭興四拜興平身,上止哭興四拜。贊禮導上詣尊所,鍾英擧羃酌鬯訖。贊禮導上詣靈座前,啓請跪,上跪。贊禮啓請三上香,鍾英奉香,參鉉奉爐,上三上香。鍾英奉爵跪進,上受爵以授參鉉,參鉉跪受,奠于靈座前。贊禮啓請俯伏興少退跪,上俯伏興少退跪。大祝待敎金炳國讀祝訖。贊禮導上降復位。亞獻官左議政金興根,終獻官東寧尉金賢根行禮如儀訖。贊禮跪啓請俯伏哭,上俯伏哭。贊禮跪啓請止哭興四拜興平身,上止哭興四拜。贊禮導上詣望燎位,望燎訖。贊禮跪啓禮畢,仍導上還入齋殿。諸臣以次退出。
辛亥七月十五日巽時,上詣孝定殿。別茶禮親行入侍時,行都承旨洪鍾英,左承旨洪祐健,右承旨沈敦永,左副承旨李寅夔,右副承旨金敬鉉,同副承旨李參鉉,缺,提學趙斗淳,原任直提學趙秉駿,直提學鄭基世,檢校直閣鄭朝,直閣鄭健朝,原任待敎李㘾,檢校待敎金炳德·尹滋悳·李秉文,待敎金炳國以次侍立。時至,通禮跪啓請出次,上具翼善冠·淺淡服,出齋殿。通禮前導入孝定殿東挾門,陞詣版位西向立。通禮跪啓請俯伏哭,上俯伏哭。通禮跪啓請止哭興四拜興平身,上止哭興四拜。通禮導上詣尊所,鍾英擧羃酌鬯訖。通禮導上詣靈座前,啓請跪,上跪。通禮啓請三上香,鍾英奉香,參鉉奉爐,上三上香。鍾英奉爵跪進,上受爵以授參鉉,〈參鉉〉跪受,奠于靈座前,連獻三爵如儀訖。上降復位。通禮跪啓請俯伏哭,上俯伏哭。通禮跪啓請止哭興四拜興平身,上止哭興四拜。通禮跪啓禮畢,仍導上還入齋殿。諸臣以次退出。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
備忘記,天摩僉使鄭之雄下直,長弓一張,長箭一部,片箭一部,筒兒一箇賜給。
傳曰,再明日眞殿茶禮,當自內親行矣。該房知悉。時原任大臣·閣臣·宗親·儀賓二品以上入參。
玉堂前望單子入之,校理金翊鎭落點。
兵曹啓曰,禁軍別將金宅基身病猝重,無望供職,呈狀乞遞矣。實病旣如此,則有難强令察任,改差,何如?傳曰,允。
兵曹,以任泰瑛爲禁軍別將。
戶曹啓曰,各道年分事目,從當磨鍊以入矣。災傷覆審,勿送敬差官,專委道臣,已成近例,今年亦依此擧行,何如?傳曰,允。
又啓曰,恩全君祀孫已定,免稅三百結,自今年爲始輸送事,命下矣。免稅三百結,以元結劃送,待本房望呈擧行之意,敢啓。傳曰,知道。
吏曹口傳政事,价川郡慰諭使單趙然興。
弘文館啓曰,新除授校理金翊鎭,卽爲牌招察任,何如?傳曰,允。
以校理金翊鎭牌不進罷職傳旨,傳曰,只推。
禮曹啓曰,再明日眞殿茶禮親行事,命下矣。自上服色以翼善冠·衮龍袍擧行,而應參諸臣以黑團領·品帶行禮事,知委,何如?傳曰,允。
義禁府照目粘連,茂山前府使李信泳矣本府議啓內,任賂之厥數夥多,茸價之皮殼塞責,收逋之虛張件記,俱著論列,則縱有囚供之發明,焉逭經法之莫嚴。以此照律罪,杖一百收贖,告身盡行追奪,流三千里定配,私罪。奉敎依允爲旀,功議各減一等爲良如敎。
義禁府啓曰,時囚罪人李信泳杖一百流三千里定配照律公事判付內,依允,功議各減一等事,命下矣。李信泳功議各減,杖九十收贖,告身盡行追奪,忠淸道泰安郡下泉驛,徒二年半定配,而以議啓內辭意具罪目,依例發遣府書吏,押送配所,何如?傳曰,允。
大司憲趙亨復,大司諫朴來萬,執義蔡元默,掌令洪仁秀箚曰,伏以,臣等昨陳一箚,冒控必討之義,竊庶幾乾斷赫然,王章夬伸。及伏奉批旨,不惟不賜允兪,辭敎截嚴,至諭以臺閣或有別般道理,與予不可苟同者乎,結之以此則予所不知,臣等惶懍靡措,繞壁不寐,竊不勝憂歎之至。夫臺閣之設,非苟而已也。見無禮而如鸇之逐,討亂逆而除根乃已者,卽臺閣當然底道理。而若或王言之有不敢奉承處,雖譬諭之督迫之摧折之震剝之,而不少撓改,金木嶺海,亦有所不辭焉,是亦不得不然底道理也。是以人君優容假借,不强之使同者,乃所以重臺閣也。今此權敦仁貫盈之罪,卽覆載之所難容也。春秋無將,人得以誅,漢法不敬,邦有常刑。夫以負犯若是,干係如彼,而近地付處,按例也而已,臣等未之聞也。苟非然者,臣等亦具彝性,豈昧分義之當怵,承順之爲恭,而力爭不已,甘犯瀆擾之誅也哉?三尺自在,天討不可不嚴,萬口同聲,國言不可不從。伏願更加三思,仰稟東朝,亟允臣等之請,以快輿論焉。至於金正喜之與權敦仁,連腸接肚,自干天誅,卽亦擧國之所同憤也。堂疏所陳,寔循公議,則臣等忝在言地,烏得泯默而已乎?燎原之火,其猶可撲,伏莽之戎,誠非細憂,明示癉別,夬施當律,斷不可已也。臣等誠意淺薄,縱不能格回天心,而嚴批之下,株諒莫變,區區自矢,有進無退,臣罪至此,益無所逃。惟願遞斥見職,遄降威罰,以爲爲人臣慢命者之戒焉。答曰,省箚具悉。予之必欲承順慈旨者,非道理乎?爲人君設有過中之擧,苟或不悖大義,則人臣道理,惟當黽勉從之,而況慈敎之欲承順,是悖義之過擧乎?懲討縱諉以忠憤,而忠與孝其將爲二致乎?駭妄之極,寧欲無言,其各任自爲之。
副校理權永秀,修撰朴昇壽,副修撰姜㳣箚略曰,噫,彼權敦仁許多罪犯,已悉於前後箚啓,而今請更事臚列焉。夫宗廟祧遷之禮,自有不易之常經,則倡出邪論,幾誤鉅典,是可忍也,孰不可忍也?此已渠覆載難容之斷案,而嘗藥之地,晩赴直宿,豈可謂臣分,定策之際,推諉時相,又何等逆節?曲逕納醫,而沮遏輿論之峻發,內府輸藏,而莫掩衆口之喧藉,以至予奪人爵,背馳師訓,低仰天憲,綢繆廢枳之諸條,無非人臣罔赦之罪,則其忘君負國,胡至此極?三司之臣,終始力爭,不得請則不已者,是豈全昧分義,不知嚴畏而然哉?誠以鸇逐之義,彝性之所同,加施之律,止於付處,臣等安得無抑鬱於天地之大也?伏願亟允臺請,夬施當律焉。惟彼金正喜,本以傾巧憸邪之性,薄有才藝詞華之名,敢肆跳踉,全無忌憚。渠父追奪罪人魯敬,方在極律,其子之得免收司,已是失刑之大者,而以我先大王好生之德,特爲賜環,則歸守先壠,沒齒自靖,卽人理臣節之所當然者。而兄弟三人,偃處郊坰,出沒城闉,凶肚相連於敦仁,禍心慫慂於敦仁,復官之論,敢爾肆發,國是之正,謂可飜幻,事務之無不干涉,益見其縱恣,而機密之必欲伺察,果將何爲也?且以今番之事言之,敦仁之獻議,卽是正喜之指授,則其至凶且憯,乖亂邦禮之罪,可謂一而二二而一也。設心造謀,雖在昏夜幽暗之中,十手所指,昭不可掩,則非一朝一夕之故,可知也。此若不嚴加杜折,又不知何樣禍機,伏在何處,豈不懍然而大可懼哉?乞稟東朝,金正喜依前施以島置之典,其弟命喜·相喜,竝爲散配,俾王章伸而亂賊懼焉。答曰,省箚具悉。已悉於兩司之批矣。
上在昌德宮。停常參·經筵。
傳曰,直閣鄭健朝馳詣景陵,奉審摘奸,仍詣局內諸陵,一體奉審以來。
傳曰,明日出宮門路,以協陽門爲之。
政院啓曰,再明日祔太廟初度習儀時,分承旨當爲備員,而分承旨趙秉緯在外,何以爲之?敢稟。傳曰,許遞。前望單子入之。
分承旨前望單子入之,林肯洙落點。
洪鍾英啓曰,今日齋宿,承旨當爲備員,左承旨洪祐健,同副承旨李參鉉,竝卽牌招,何如?傳曰,允。
弘文館啓曰,上番姑陞入直,事甚未安。校理金翊鎭旣有只推之命,與副校理權泳夏,竝卽牌招,以爲推移入直之地,何如?傳曰,允。
以校理金翊鎭,副校理權泳夏牌不進罷職傳旨,傳曰,只推。
祔廟都監郞廳,以都提調意啓曰,孝顯王后玉冊文·玉寶文各一件,謹此封入之意,敢啓。傳曰,知道。
尊崇都監郞廳,以都提調意啓曰,大王大妃殿玉冊文·玉寶文,王大妃殿玉冊文·玉寶文,大妃殿玉冊文·玉寶文,書出眞諺各一本,謹此封入之意,敢啓。傳曰,知道。
以黃海監司洪耆燮狀啓,白川郡民家頹壓,人命壓死事,傳曰,民家之頹壓,人命之壓死,若是夥多,聞甚驚慘。元恤典外,別加顧助,壓死人如有生前身還布,竝蕩減,未搜得屍身,期於搜覓,埋瘞之節,從厚助給。頹壓戶趁卽結構奠接,俾無一民失所棲遑之弊事,廟堂各別措辭分付。
訓鍊都監啓曰,本局把摠許采,哨官趙行善俱有身病,勢難察任,改差,何如?傳曰,允。
兵曹,以李熙絅爲訓鍊都監中軍。
上在昌德宮。停常參·經筵。
自前夜人定至酉時,灑雨下雨,測雨器水深二寸五分。
上詣孝定殿入齋室後,藥房·內閣·政院·玉堂口傳問安。答曰,知道。
酌獻禮親行後,大殿·大王大妃殿·王大妃殿·大妃殿,藥房口傳問安。答曰,罔極。
內閣·政院·玉堂百官奉慰單子問安。答曰,罔極。
還內後,藥房·內閣·政院·玉堂口傳問安。答曰,知道。
弘文館啓曰,上番姑陞入直,事甚未安。校理金翊鎭旣有只推之命,卽爲牌招入直,何如?傳曰,允。
以校理金翊鎭牌不進罷職傳旨。傳曰,只推。
祔廟都監郞廳,以都提調意啓曰,祔廟時班次圖二本,依例摹寫以入之意,敢啓。傳曰,知道。
祔廟都監郞廳,以都提調意啓曰,孝顯王后追上徽號時各樣儀註四本,謹此書入之意,敢啓。傳曰,知道。
都摠府啓曰,今日入直內三廳武兼·禁軍及軍兵等當爲中日習射技放,而雨勢如此,不得設行之意,敢啓。傳曰,知道。
吏曹啓曰,今此祔太廟告由祭親行敎是時,諸執事及各差備官,皆以侍從塡差,而在京者數少,將無以推移分排,在前如此之時,有在外侍從催促上來之規矣。今亦依此例,在外侍從上來事,預爲申飭知委,俾無臨時苟艱之地,何如?傳曰,允。
孝定殿酌獻禮親行時,贊禮禮曹判書李啓朝,典祀官奉常正金權,執禮副司果尹行福,執尊副校理權永秀,大祝副司果南秉吉,盥洗位直講李基·黃履明,爵洗位典籍林昺默·趙在衡,贊者引儀曺百承·金載善,謁者兼引儀李相璡·李宗赫,贊引兼引儀李仲淵,假引儀趙鳳始,祭監監察趙崇祖·金汝淳。
辛亥七月十八日卯時,上詣眞殿茶禮親行入侍時,行都承旨洪鍾英,左承旨洪祐健,右承旨沈敦永,左副承旨李寅夔,右副承旨金敬鉉,同副承旨李參鉉,缺,提學金左根·趙斗淳,原任直提學徐憙淳·趙秉駿,直提學鄭基世,原任直閣尹定鉉·李景在·金鼎集·吳取善,檢校直閣鄭㝡朝,原任直閣金始淵,原任待敎李㘾,檢校待敎金炳德·尹滋悳·李秉文,待敎金炳國以次侍立。時至,通禮跪啓請出次,上具翼善冠·衮龍袍,出齋殿。通禮導上詣版位啓請四拜,上四拜訖。詣盥洗位,盥洗訖。仍詣第一室尊所,鍾英監盞訖。通禮導上詣第一室神位前跪,鍾英奉香,參鉉奉爐,上三上香。鍾英進盞,上執盞以授參鉉,上連獻三盞訖。仍詣第二室·第三室·第四室·第五室·第六室行禮竝如上儀訖。上降復位,通禮跪啓請四拜,上四拜,通禮跪啓禮畢,大臣進前問候訖。通禮導上還入齋殿,諸臣以次退出。
辛亥七月十八日辰時,上詣孝定殿酌獻禮親行入侍時,行都承旨洪鍾英,左承旨洪祐健,右承旨沈敦永,左副承旨李寅夔,右副承旨金敬鉉,同副承旨李參鉉,缺,提學金左根·趙斗淳,原任提學金學性,原任直提學徐憙淳·趙秉駿,直提學鄭基世,原任直閣尹定鉉·李景在·金鼎集·吳取善,檢校直閣鄭㝡朝,原任直閣金始淵,原任待敎李㘾,檢校待敎金炳德·尹滋悳·李秉文,待敎金炳國以次侍立。時至,通禮跪啓請外辦,上具翼善冠·淺淡服,乘輿出宣化門。藥房提調金鼎集,副提調洪鍾英進前奏曰,侵早勞動,聖體,若何?上曰,一樣矣。仍出協陽門,由延英門至宣政門外,降輿入齋殿。時至,贊禮導上詣版位西向立,啓請俯伏哭,上俯伏哭。贊禮跪啓請止哭興四拜,上止哭興四拜。贊禮導上詣尊所,鍾英擧羃酌鬯訖。贊禮導上詣靈座前,啓請跪,上跪。贊禮啓請三上香,鍾英奉香,參鉉奉爐,上三上香。鍾英奉爵跪進,上受爵以授參鉉,參鉉跪受奠于靈座前。贊禮啓請俯伏興少退跪,上俯伏興少退跪,大祝副司果南秉吉讀祝訖。贊禮導上降復位,跪啓請俯伏哭,上俯伏哭。贊禮跪啓請止哭興四拜,上止哭興四拜。贊禮導上詣望燎位,望燎訖,跪啓禮畢。通禮導出宣政門,啓請乘輿,上乘輿,由延英門入協陽門,寅夔請出標信解嚴。上由宣化門還內,諸臣以次退出。
上在昌德宮。停常參·經筵。
自開東至申時,灑雨下雨,測雨器水深一寸八分。
備忘記,長淵縣監崔弘德下直,長弓一張,長箭一部,片箭一部,筒兒一箇賜給。
沈敦永啓曰,左副承旨李寅夔,右副承旨金敬鉉,同副承旨李參鉉今日不爲仕進,竝卽牌招,何如?傳曰,允。
以左副承旨李寅夔,右副承旨金敬鉉,同副承旨李參鉉牌不進罷職傳旨。傳曰,只推。
沈敦永啓曰,行都承旨洪鍾英不爲仕進,左承旨洪祐健習儀進,左副承旨李寅夔,右副承旨金敬鉉,同副承旨李參鉉牌不進,院中只有臣一人,伴直無人。同副承旨旣有只推之命,更爲牌招,何如?傳曰,允。
又啓曰,同副承旨李參鉉再牌不進,伴直無人,右副承旨金敬鉉旣有只推之命,更爲牌招,何如?傳曰,允。
以同副承旨李參鉉再牌不進罷職傳旨,傳曰,只推。
弘文館啓曰,上番修撰臣朴昇壽,下番副修撰臣姜㳣,俱以祔太廟差備官,今日初度習儀時,晝仕出去之意,敢啓。傳曰,知道。
弘文館啓曰,上番姑陞入直,事甚未安,校理金翊鎭旣有只推之命,卽爲牌招入直,何如?傳曰,允。
以校理金翊鎭牌不進罷職傳旨,傳曰,只推。
尊崇都監郞廳,以都提調意啓曰,冊寶封裹日字,令日官李秉洪推擇,則今七月二十四日巽時爲吉云,以此日擧行之意,敢啓。傳曰,知道。
辛亥七月十九日未時,上御熙政堂。奉審閣臣入侍時,右承旨沈敦永,假注書徐相至,記事官金龍翼,別兼春秋金炳溎,直閣鄭健朝,以次進伏訖。上曰,史官分左右。上曰,奉審閣臣進前。健朝進前奏曰,臣承命馳詣景陵,陵上奉審則無頉,碑閣·丁字閣奉審則無頉,諸執事摘奸則無頉,仍詣健元陵,陵上奉審則無頉,碑閣·丁字閣奉審則無頉,仍詣顯陵,陵上奉審無頉,碑閣·丁字閣奉審則無頉,仍詣穆陵,陵上奉審則無頉,碑閣·丁字閣奉審則無頉,仍詣徽陵,陵上奉審則無頉,碑閣·丁字閣奉審則無頉,仍詣崇陵,陵上奉審則無頉,碑閣·丁字閣奉審則無頉,仍詣惠陵,陵上奉審則無頉,碑閣·丁字閣奉審則無頉,仍詣元陵,陵上奉審則無頉,碑閣·丁字閣奉審則無頉之意,敢此仰達矣。上曰,何爲今始入來乎?健朝曰,中路川澗,潦水大漲,得船於其十里許之地,始得濟涉。昨日已暮,故卽詣景陵奉審,諸陵則今日奉審,致此日晩矣。上曰,歷路田番則姑無雨損否?健朝曰,臣所經之地,別無潰決處矣。上曰,史官就座。命閣臣先退,又命退,承·史以次退出。
上在昌德宮。停常參·經筵。
自前夜五更至申時,灑雨下雨,測雨器水深三寸七分。
藥房提調金鼎集,副提調洪鍾英啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。
大王大妃殿·王大妃殿·大妃殿,口傳問安。答曰,知道。
政院啓曰,備邊司郞廳來言,今日賓廳日次,而領議政未差,左議政金興根,右議政朴永元俱有身病,不得來會云矣,敢啓。傳曰,知道。
又啓曰,合辭方張之時,兩司無詣臺之員,事甚未安。除在外外,未肅拜人員,竝卽牌招,何如?傳曰,允。如有違牌,勿爲呼望。
洪鍾英啓曰,左承旨洪祐健,右副承旨李寅夔今日不爲仕進,竝卽牌招,何如?傳曰,允。
以左承旨洪祐健,右副承旨李寅夔牌不進罷職傳旨,傳曰,只推。
傳曰,大雨後水勢所過,必有浸沒浮泛之患。發遣宣傳官及五部郞官於城內城外與上下江口,一一摘奸,其所周恤之典,令該曹該廳依昨夏例擧行。
政院啓曰,大司憲趙亨復,大司諫朴來萬,執義蔡元默,掌令洪仁秀謂以情蹤惶蹙,奉牌朝房,不卽承膺,事體所在,誠極未安,竝推考,何如?傳曰,允。若以承批惶蹙,奉牌亦豈不惶蹙乎?卽爲嚴飭,入來肅命。
兵曹啓曰,卽接慶熙宮入直衛將强俊成牒報,則本宮武德門西邊中松一株折落云,依例斫去之意,敢啓。傳曰,知道。
弘文館啓曰,上番姑陞入直,事甚未安。校理金翊鎭旣有只推之命,卽爲牌招入直,何如?傳曰,允。
祔廟都監郞廳,以都提調意啓曰,祔廟二度習儀,今七月二十四日當爲擧行,而上尊號冊寶封裹相値,不得設行。二度習儀,兼行於今七月二十六日三度習儀,何如?傳曰,允。
祔廟都監郞廳,以都提調意啓曰,取考謄錄,則祔廟時所用龕室·神榻·冊欌·寶欌·祭器·床卓等物,都監郞廳監造官,前期陪進宗廟矣。今此都監新造龕室·神榻·冊欌·寶欌·祭器·床卓等物,依前例明日陪進之意,敢啓。傳曰,知道。
兵曹啓曰,眞宗大王祧遷時,侍衛依丁酉年例,以祔太廟時分兵曹·分都摠府堂上·郞廳各一員,五衛將二員,武臣兼宣傳官四員,禁軍十人,仍爲侍衛,而挾神輦軍二十名,以訓局軍磨鍊,何如?傳曰,允。
又啓曰,今八月初五日孝顯王后神輦詣宗廟時,道路左右雜人紛遝之弊,不可不嚴禁。屛門把守將卒,令禁·御兩營定送,嚴禁雜人,何如?傳曰,允。
兵曹啓曰,今七月二十七日大駕詣徽定殿,追上徽號,進冊寶,改題主,還安祭親行時,隨駕營門當爲磨鍊矣。禁·御兩營鄕軍則今旣停番,何營軍兵隨駕,何營軍兵留陣,而禁軍及馬步軍以幾番幾哨磨鍊,餘軍留營,何以爲之乎?敢稟。傳曰,依今春例磨鍊。
又啓曰,孝定殿祥祭後,朝臣凡於進見時,淺淡服磨鍊矣。侍衛戎服當準此,黑笠去笠飾,淺淡·天翼·黑帶,衛內挾輦槍劍軍服色等用黑色,而動駕時陣上領軍將臣服色,係是衛外,且軍行有異。故在前朝臣淺淡服進見時,有如常華服之例,今亦依此,動駕時陣上領軍將臣服色,用華飾赴陣之意,分付,何如?傳曰,允。
以慶尙監司李紀淵狀啓,薦新進上胡桃,節序差早,姑未成熟,限內不得封進,惶恐待罪事。傳曰,物待罪事,回諭。
上在昌德宮。停常參·經筵。
傳曰,左副承旨進詣皇壇,奉審宣武祠,一體奉審以來。
傳曰,都承旨·左承旨·右承旨·右副承旨許遞,前望單子入之。
承旨前望單子入之,南秉哲·李祖馨·金東獻·李升洙落點。
政院啓曰,新除授承旨南秉哲,以前任楊根郡守,方在解由未出中,何以爲之?敢稟。傳曰,勿拘。
政院啓曰,卽者修撰朴昇壽以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
弘文館啓曰,下番闕直,事甚未安。修撰朴昇壽陳疏徑出,,副修撰一員未差,姜㳣卽爲牌招入直,何如?傳曰,允。
以副修撰姜㳣牌不進罷職傳旨,傳曰,只推。
奎章閣啓曰,臣等進詣奉謨堂,奉審無頉,而閣內諸處,亦爲無頉之意,敢啓。傳曰,知道。
大司憲趙亨復,大司諫朴來萬,執義蔡元默,掌令洪仁秀,校理金翊鎭,修撰朴昇壽啓曰,請書九亟施追奪官爵之典。措辭見上請付處罪人權敦仁,施以遠竄之典。措辭見上權敦仁事之主下金正喜之至奸且妖,而結爲死黨,聽其慫慂,則魯敬之負犯,何如,而肆發復官之說,盛言無諱,濟其陰謀則邦禮之愼重,何如,而暗要獻議之同,遊說是藉。且彼所謂卑微之徒,卽掖屬吳圭一,與趙熙龍父子也。一爲敦仁之爪牙,一爲正喜之腹心,出入深嚴,伺察者,何事?往來昏夜,綢繆者,何計?一百十二字添入,請字下二字抹去,中途付處四字添入,施以下四字抹去,遠竄二字添入。答曰,不允。權敦仁事,大官付處非輕律,勿煩。
大司憲趙亨復,大司諫朴來萬,執義蔡元默,掌令洪仁秀啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,夬正典刑。措辭見上請古今荐棘罪人李應植,鹿島荐棘罪人申觀浩,竝令王府,設鞫得情,夬正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,夬正典刑。措辭見上噫嘻,痛矣。國綱雖曰漸頹,世變雖曰層生,豈有如金正喜之至凶且妖者哉?蓋其賦性奸毒,宅心回曲,薄有才藝,一是背經而亂常,工於揣摩,不出凶國而禍家,世濟其惡。是父是子,陰結匪類,如鬼如蜮,爲世不齒,亦已久矣。其父追奪罪人魯敬,干係,何如,負犯,何如?渠輩之得逭牧司,渠身之止於島置,已是失刑,而年前宥還,特出於先大王好生之聖念。渠若有一分人心,一分臣節,固當歸守先壠,縮伏自靖,含戴沒齒,而猶復縱肆無憚,跳踉惟意。兄弟三人,偃處江郊,出沒城闉,廟堂事務,無不干與,朝廷機密,百計窺覘,鑽刺曲逕,締結掖屬,情迹閃祕,無所不至。乃與平生死友權敦仁,合而爲一,朋比固結,暗地慫慂,謂渠父可以伸復,謀脫逆名,謂擧世可以鉗制,翻弄國法,至有敦仁之公肆盛言,無所忌諱。此已是一大變怪,而雖以今番事言之,祧禮之莫重莫嚴,而乃敢參涉,兄爲窩主弟爲使令,到處游說,要爲獻議之與同,計終不售。雖緣衆論之歸正,言則流傳,莫掩十手之皆指。噫,彼經營設施,力護悖論,必欲壞亂邦禮,眩惑人聽者,其心所在,路人所知,而不明示癉別,痛折亂萌,則又不知何樣駭機。伏在何地,言念及此,豈不懍然寒心哉?且彼所謂締結之掖屬吳圭一·趙熙龍父子是已。一爲敦仁之爪牙,一爲正喜之腹心,出入深嚴,伺察者,何事,往來昏夜,綢繆者,何計?醞釀之處,殆同伏莽,將來之禍,必成燎原。豈可以微賤蟣蝨之類,忽之於防微杜漸之道哉?請金正喜亟施絶島安置,其弟命喜·相喜,竝施散配之典,吳圭一與趙熙龍父子,亦令該曹爲先嚴刑得情,快施當律焉。答兩司曰,不允。金正喜兄弟事,若是論斷,殊涉過中,竝不允。末段三漢事,如渠卑微,何必如是張皇乎?勿煩。
執義蔡元默,掌令洪仁秀啓曰,請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。措辭見上掌令張德良,持平徐大淳·李晉燁在外,請竝斯速乘馹上來事,下諭。答曰,不允。下諭事,許遞。
大司諫朴來萬啓曰,新除授司諫申萬休,獻納李珽,正言朴光立·李升坤在外,請竝斯速乘馹上來事,下諭。答曰,許遞。
兵曹啓曰,卽接東道參軍具龍圭牒報,則御營廳所授惠化門北邊第三城廊近處體城四間許頹圮云。爲先令繕工監,把子圍排,分授軍門,急速修築,而把守軍兵,亦令該軍門量宜定送,限改築間嚴加守直之意,分付,何如?傳曰,允。
又啓曰,卽接慶熙宮入直衛將强俊成牒報,則武德門東東邊墻垣七間頹圮云。爲先令繕工監,堅實圍排,卽速修築,而亦令巡邏營門,申飭校卒,限改築間嚴加守直之意,分付,何如?傳曰,允。
修撰朴昇壽母病陳疏。省疏具悉。爾其勿辭救護。
慶尙道儒生鄭光根等疏。略曰,伏惟,先正臣忠定公權橃,稟剛毅正大之氣,挺英明精粹之姿,當中仁明右文之世。其學以春秋爲本,以朱子爲師,以近思錄一書,爲一生受用。早年廷對,陳天德王道之本,道言人心道心之分誠意正心之工,次言存養省察之方,操舍存亡之幾,而以敬一字,爲之睿學存主之要,王業祈永之本。此則春秋內修外攘之義也。當己卯大來之會,與文正公臣趙光祖,寅協贊襄,期復三代之治,而諸賢滿朝,群壬旁伺,駭機大禍。伏在朝夕,橃欲濟以和平,消弭於未然之前,卒之言不見施,炳幾求外。而北門之禍作,此則春秋審幾別疑之義也。當乙巳艱危之際,與文元公臣李彦迪,同居柱石之任,竝授顧命之托。群凶咆嚇,國勢岌嶪,橃乃通夜草啓,出萬死犯雷霆,忘一身之禍福,擔社稷之安危。而國論大正,邪正自判,終能延國祚於將圮,扶人紀於旣滅,則其樹立之卓,功業之盛,果何如也?此則春秋明是非定猶豫之義也。夫以列聖朝崇奬隆重,諸儒賢讚述備至,則其道巍而德尊,功崇而業廣,允爲吾東方百世之大宗師矣。蓋橃平生道義相尙,惟趙光祖一人,德業相推,惟李彦迪一人。又伏睹御題近思錄序文,特擧先正臣李滉而竝稱之。顧此四賢,生竝一時,道同德同,宜其竝享一廡,無有異同。而三賢陞祀聖廡,今已三百年之久,惟橃一人,獨未蒙盛典。往在五賢躋享之初,先正臣李珥亦嘗有擬列於竝擧之論,而因循未遑。至今爲儒林之齎恨,可勝惜哉?雖然斯文有顯晦之數,禮典無先後之別,爲百世之師者,亦或待百世之後定耳。臣等玆敢採一世公共之議,申百年已定之論,千里裹趼,齊聲呼籲。伏願仰稟東朝,特許先正臣權橃陞享之請。省疏具悉。忠定學術名節,自有李文成定論,士林百世之論,宜其如此。而第陞廡事體至愼,爾等更待他日公議,退修學業。
上在昌德宮。停常參·經筵。
備忘記,富寧府使吳鶴善下直,長弓一張,長箭一部,片箭一部,筒兒一箇賜給。
都摠府啓曰,今日入直內三廳武兼·禁軍及軍兵等中日習射技放,請出標信。傳曰,知道。
李寅夔啓曰,右副承旨金東獻,同副承旨李升洙,今日不爲仕進,竝卽牌招,何如?傳曰,允。
傳曰,頒敎中赦句添入。
政院啓曰,頒敎文中赦句添入事,命下矣。某罪以下宥之乎?敢稟。傳曰,雜犯死罪以下竝宥。
又啓曰,頒敎文中赦句添入事,命下矣。藝文提學旣在闕中,使之添入,何如?傳曰,允。
三司合啓,請書九追奪官爵之典。措辭見上請中途付處罪人權敦仁,爲先施以遠竄之典。措辭見上答曰,不允。權敦仁事,已有處分,勿煩。
大司憲趙亨復,大司諫朴來萬,執義蔡元默,掌令洪仁秀啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,夬正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,夬正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,夬正典刑。措辭見上請金正喜亟施絶島安置,其弟命喜·相喜,竝施散配之典,吳圭一·趙熙龍父子,亦令該曹嚴刑得情,夬施當律焉。措辭見上答曰,不允。金正喜事,爲之可惜,其自處也若畏約,則寧有形跡之可尋者乎?平昔不悛之習,推可知也。北靑府遠竄金命喜·金相喜放逐鄕里,吳·趙兩漢之爲二家爪牙腹心,予有所聞者多矣,竝嚴刑一次絶島定配。至於熙龍之子,不必擧論,可也。
執義蔡元默,掌令洪仁秀啓曰,請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。措辭見上答曰,不允。
弘文館啓曰,下番闕直,事甚未安。副修撰姜㳣,旣有只推之命,卽爲牌招入直,何如?傳曰,允。
以副修撰姜㳣牌不進罷職傳旨。傳曰,只推。
義禁府啓曰金正喜北靑府遠竄,金命喜·金相喜放逐鄕里事,承傳啓下矣。金正喜咸鏡道北靑府遠竄,而以承傳內辭意,具罪目依例發遣府書吏,押送配所,金命喜·金相喜,竝放逐鄕里之意,敢啓。傳曰,知道。
禮曹啓曰,永禧殿正殿北挾室修改吉日時,今七月二十八日卯時,推擇啓下矣。臣與戶曹判書,以修改監董事,旣已進去,本殿秋奉審,同日一體擧行,何如?傳曰,允。
尊崇都監郞廳,以都提調意啓曰,玉冊·玉寶內入時班次圖一本,謹此封進之意,敢啓。傳曰,知道。
以平安監司洪鍾應狀啓,江東等邑民家漂頹,人命渰壓死事。傳曰,四邑水災又如彼其孔酷,尤庸驚慘。凡係拯救·周恤等節,一依前四邑判下之例,到底擧行之意,星火知委於慰諭使趙然興。
以平安監司洪鍾應狀啓,定州等邑民家漂頹,人命渰壓死事。傳曰,一旬之間,三見水災之啓,哀我民生,胡寧逢此?耿耿起想,如在眼中,慰諭使之行今到何處,而其所以拯救奠居之方,一體擧行事,分付。
上在昌德宮。停常參·經筵。
大王大妃殿傳曰,閑良廉宗秀,定爲贈領相廉星華嗣子。
傳曰,閑良廉宗秀別軍職差下。
政院啓曰,卽見全羅兵使尹明儉騎兵上送啓本,則墨汁狼藉於紙面,不可以事係軍務,循例捧入,原啓本還下送,使之改修正上送,而狀啓封發,全不致愼,有此無前之擧,事體駭然。所當重勘,而本院請推之外,無他可施之罰,何以爲之?敢稟。傳曰,有不照檢之失,越俸二等。
備邊司啓曰,今年爲式年監試及東堂初試年次,而各道秋巡,旣與試事相妨,民邑事力,不可不念。且從前如此之時,輒有命停之擧,今亦依已例,八道秋巡竝令停止。北道與京畿,自當有陵寢奉審之行,而咸興所奉陵寢,雖不至多費日字,智陵·淑陵程途稍間,竝與京畿陵·園·墓所奉審,依前以各其道內秩高守令替行之意,分付,何如?傳曰,允。
禮曹啓曰,大王大妃殿傳曰,閑良廉宗秀,定爲贈領相廉星華嗣子事,命下矣。謹依慈敎,以閑良廉宗秀,立爲贈領議政廉星華之後,立案成給之意,敢啓。傳曰,知道。
司僕寺官員,以一二提調意啓曰,晉州監牧官權儒煥,身病沈重,呈狀乞遞,改差,何如?傳曰,允。
兵曹口傳政事,部將加設單廉宗秀。
弘文館啓曰,下番闕直,事甚未安。副修撰姜㳣旣有只推之命,卽爲牌招入直,何如?傳曰,允。
以副修撰姜㳣牌不進罷職傳旨,傳曰,只推。
政院啓曰,卽者校理金翊鎭以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
奎章閣啓曰,檢書官番次苟艱,檢書官徐七輔減下,仍付兼檢書官,其代以前薦人金顯一,依例除取才差下,使之冠帶常仕,何如?傳曰,允。
三司合啓,請書九亟施追奪官爵之典。措辭見上請中途付處罪人權敦仁,爲先施以遠竄之典。措辭見上答曰,不允。權敦仁事,已有處分,勿煩。
大司憲趙亨復,大司諫朴來萬,執義蔡元默,掌令洪仁秀啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,夬正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,夬正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,夬正典刑。措辭見上金正喜事,心哉下十字抹去,以若罪犯,兄止於遠竄,弟止於放逐,則怙縱之習,不止不悛而已也。至若二十八字添入,父字下三字抹去,之字添入,敦仁下五字抹去,正喜下之字抹去,爪牙二字添入,腹心下卽亦宸鑑之所悉燭也九字添入,道哉下吳·趙兩漢情節未究,刑配遽施,極涉太輕。熙龍之子罪無異同二十四字添入,請字下北靑府遠竄罪人七字添入,安置下二字抹去,放逐罪人金五字添入,命喜下金字添入,之典下絶島定配罪人六字添入,圭一下與字抹去,熙龍下八字抹去,更加二字添入,嚴刑下期於二字添入,得情下五字抹去,熙龍之子亦令該曹,嚴刑得情,竝施當律焉十七字添入。答曰,不允。金正喜事,遠竄足矣,勿煩。金命喜·相喜事,放逐矣,更勿提煩。吳·趙兩漢亦已刑配矣。何必得情?勿煩。熙龍之子何足擧論?勿煩。
執義蔡元默,掌令洪仁秀啓曰,請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。措辭見上答曰,不允。
刑曹啓曰,兩司合啓批旨內,金正喜事爲之可惜,其自處也若畏約,則寧有形跡之可尋者乎?平昔不悛之習,推可知也。北靑府遠竄金命喜·金相喜放逐鄕里,吳·趙兩漢之爲二家爪牙腹心,予有所聞者久矣。竝嚴刑一次,絶島定配,至於熙龍之子,不必擧論可也事,命下矣。罪人吳圭一·趙熙龍,各嚴刑一次後,圭一全羅道康津縣古今島,熙龍靈光郡荏子島絶島定配所,竝卽押送之意,敢啓。傳曰,知道。
禮曹判書李啓朝疏曰。缺答曰,省疏具悉。只宗伯之任許遞。
校理金翊鎭疏曰。缺省疏具悉。爾其勿辭救護。
上在昌德宮。停常參·經筵。
自卯時至酉時,灑雨下雨,測雨器水深二分。
政院啓曰,今日齋宿,承旨當爲備員,而都承旨南秉哲在外,何以爲之?敢稟。傳曰,許遞,前望單子入之。
承旨前望單子入之,金鍏落點。
傳曰,政官牌招,開政。
政院啓曰,行吏曹判書趙斗淳,參判韓正敎,參議徐元淳牌不進,推考傳旨及罷職傳旨,今方捧入,而開政命下之後,如是違牌,事甚未安。判書·參判竝更牌招,何如?傳曰,允。參議只推,一體牌招。
又啓曰,玉堂上下番俱空,事甚未安。副校理權永秀,修撰朴昇壽,新除授應敎尹行謨,副應敎金翊鎭,校理尹行福·朴文鉉,副校理鄭駿容,修撰洪在重,副修撰閔泳緯·朴珪壽,竝卽牌招,推移入直,何如?傳曰,允。
以應敎尹行謨,副應敎金翊鎭,校理尹行福·朴文鉉,副校理權永秀·鄭駿容,修撰朴昇壽·洪在重,副修撰閔泳緯·朴珪壽牌不進罷職傳旨,傳曰,只推。
李寅夔啓曰,今日齋宿,承旨當爲備員。新除授行都承旨金鍏,所當牌招,而拘於廳規,不得請牌,何以爲之?敢稟。傳曰,牌招。
尊崇都監郞廳,以都提調意啓曰,本都監各房工役今旣完畢,匠手竝皆放送,堂上·郞廳輪回仕進,監造官仍爲輪直之意,敢啓。傳曰,知道。
祔廟都監郞廳,以都提調意啓曰,本都監各房工役今旣完畢,匠手竝皆放送,堂上·郞廳輪回仕進,監造官仍爲輪直之意,敢啓。傳曰,知道。
都摠府啓曰,都摠管趙鶴年·姜時永,副摠管鄭泰東·趙存中·鄭㝡朝有頉變通事。傳曰,允。竝許遞,前望單子入之。
傳曰,見窠皆令差出。
兵曹啓曰,五衛將權若奎·洪熙燮,文臣兼宣傳官尹秉鼎,俱以病難供職,呈狀乞遞,竝改差,何如?傳曰,允。
有政。吏批,行判書趙斗淳,參判韓正敎牌招不進,參議徐元淳進,承旨缺進。
吏批啓曰,行判書趙斗淳,參判韓正敎牌招不進,小臣獨政未安,何以爲之?敢稟。傳曰,只出緊任。政事無。
以金圭瑞爲司諫,李承憲爲掌令,金鎭衡·玄弼濟爲持平,姜㳣爲獻納,尹正求·任應準爲正言,尹行謨爲應敎,金翊鎭爲副應敎,朴文鉉爲校理,鄭駿容爲副校理,洪在重爲修撰,閔泳緯爲副修撰,李憲球爲禮曹判書。
兵批,判書洪在喆進。以金賢根·李圭祊爲都摠管,韓正敎·趙雲澈·李明迪·沈樂臣·朴蓍會爲副摠管。
吏批,再政。以尹行福爲校理,朴珪壽爲副修撰,金景善爲知經筵,洪祐順爲同經筵,金穆淳爲晉州監牧官,檢書官單金顯一,書題單金基浩,兼春秋單金奎燮。
御營廳啓曰,本廳中軍鄭日永身病甚重,勢難察任,改差,何如?傳曰,允。
兵曹,以李定鉉爲御營中軍。
上在昌德宮。停常參·經筵。
自前夜四更至午時,灑雨下雨,測雨器水深八分。
藥房提調金鼎集,副提調金鍏啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。
大王大妃殿·王大妃殿·大妃殿,口傳問安。答曰,知道。
政院啓曰,備邊司郞廳來言,今日賓廳日次,而徽定殿改題主還安祭親祭齋戎相値,不得來會云矣,敢啓。傳曰,知道。
傳曰,左承旨·右承旨竝許遞,前望單子入之。
承旨前望單子入之。趙忠植·鄭翊朝落點。
臺諫前望單子入之。大司憲洪直弼,大司諫韓鎭庭落點。
政院啓〈曰〉,新除授承旨鄭翊朝以前任安東府使,方在解由未出中,何以爲之?敢稟。傳曰,勿拘。
政院啓曰,玉堂上下番俱空,事甚未安。應敎尹行謨,副應敎金翊鎭,校理尹行福·朴文鉉,副校理權永秀·鄭駿容,修撰朴昇壽·洪在重,副修撰閔泳緯·朴珪壽,旣有只推之命,竝卽牌招,推移入直,何如?傳曰,允。
以副應敎金翊鎭,校理尹行福·朴文鉉,副校理權永秀·鄭駿容,修撰朴昇壽·洪在重牌不進罷職傳旨。傳曰,只推。
金鍏啓曰,今日齋宿,承旨當爲備員,新除授左承旨趙忠植,左副承旨鄭翊朝,卽爲牌招,何如?傳曰,允。
都摠府啓曰,今日入直內三廳武兼·禁軍及軍兵等當爲中日習射技放,而雨勢如此,不得設行之意,敢啓。傳曰,知道。
義禁府啓曰,再明日擧動時,本府都事當爲全數進參,而都事徐相祜奉命在外,令該曹口傳相換,使之分排擧行之地,何如?傳曰,允。
兵曹啓曰,再明日動駕時,本曹堂上侍衛當爲備員,而參議姜必魯在外,無以備員,令政院稟旨變通,仍令該曹以在京無故人口傳差出,待下批牌招,以爲進參之地,何如?傳曰,允。
吏曹口傳政事,以黃燝爲兵曹參議,禁府都事徐相祜,監察趙嘉永相換事,承傳。
吏曹,兵曹參議單李廷憲,參知單黃燝。
兵曹,以沈樂臣爲摠戎中軍。
實錄廳郞廳,以摠裁官意啓曰,本廳書役浩多,而謄錄郞廳姜㳣時帶臺職,職務相妨,本職今姑許遞,何如?傳曰,允。
應敎尹行謨,副修撰朴珪壽疏,略曰,臣等罪著積逋,罰止薄竄。曾未幾日,遽蒙恩諒,歸伏私次,日夕訟愆。玉署除旨,前後聯翩,臣誠惝怳震駴,莫知其所以也。臣等向以權敦仁事,聯籲於飭敎之下者,非臣等之言,卽公議之大同,王章之必伸,而忱誠未格,辭旨截嚴,至承臣子不敢聞之敎,臣罪到此,金木猶輕,過加包容,旋蒙分揀。在臣分義,固當竭蹶趨造,而舊愆未勘,冒膺無路,乞賜鐫斥,以勵臣分焉。臣等罪旣難貸,義在必討,玆不得不尾陳之。噫,彼權敦仁負國遺君之許多罪犯,卽覆載之所難容,而畢竟薄勘,至於中途付處而止。其可曰國有常憲乎?至若金正喜事,可謂世變之無所不有者也。渠以罪人之子,尙逭牧司,已是失刑而幾年海島,一縷生還,亦出於先大王好生之德,苟有一分人心,固當感恩怵義,杜門息影,永矢自靖。而偃處江郊,出沒城闉,締結敦仁,打成一片,參涉祧議,幾誤邦禮之莫重,翻亂國是。圖脫渠父之逆名者,已是罔赦之斷案,而善地特配,有若尋常罪犯之從輕勘斷者然。其爲世道之憂,容有極哉?雖以吳·趙兩漢言之,其爲兩家腹心爪牙,淵鑑之所洞燭矣。盤覈情節,在所不已。豈可謂之卑微之類,而徑先酌處乎?仰稟東朝,亟允臺請,夬施權敦仁·金正喜當律,吳·趙兩漢亦令嚴覈得情,俾輿情洩而亂萌折焉。省疏具悉。已有處分,勿煩。
上在昌德宮。停常參·經筵。
傳曰,禮房承旨馳詣社稷·宗廟·永寧殿·徽定殿·景慕宮,奉審摘奸以來。
傳曰,發遣吏郞,諸執事淸齋與否,摘奸以來。
傳曰,別軍職柳相鼎·李完熙·崔承祖·吳永運竝減下。
傳曰,前別軍職李重根·吳晉泳·申命澈,竝別軍職還差下,前郡守金在徽別軍職差下。
傳曰,出身李興洙加設部將單付。
傳曰,明日出宮內門路,以協陽門爲之。
弘文館啓曰,下番副修撰臣閔泳緯,以祔太廟差備官,今日習儀進參事,晝仕出去之意,敢啓。傳曰,知道。
義禁府啓曰,本府都事十員內,九員明日動駕時,各差備進去,一員本府入直,而徽定殿進冊寶時,淸道及考喧都事,無以推移,假都事令該曹口傳差出,以爲分排擧行之地,何如?傳曰,允。
以平安監司洪鍾應狀啓,寧邊等邑民家漂頹,人命渰壓死事。傳曰,人命渰壓,民戶漂頹之啓,又此踵至,極爲驚慘。依前各別顧助慰恤之節,廟堂星火關飭於慰諭使所到處。
兵曹口傳政事,僉知加設單李重根,訓鍊副正加設單申命澈,僉正加設單金在徽。
上在昌德宮。停常參·經筵。
大駕詣徽定殿入齋室後,藥房·內閣·政院·玉堂口傳問安。答曰,知道。
展謁還入齋室後,藥房·內閣·政院·玉堂口傳問安。答曰,知道。
上冊寶還安祭後,藥房·內閣·政院·玉堂口傳問安。答曰,知道。
朝廷二品以上單子問安。答曰,知道。
還宮後,藥房·內閣·政院·玉堂口傳問安。答曰,知道。
備邊司啓曰,孝定殿禫祀隔日,卿宰·侍從·罷散人竝敍用,令該曹口傳付〈軍〉職,使之入參,何如?傳曰,允。
傳曰,禮房承旨馳詣永禧殿,奉審摘奸以來。
吏曹啓曰,龍岡縣令金元植親病猝重,不得下去云。改差,何如?傳曰,允。口傳差出,不多日內下送,而前縣令金胤鉉擬入。
吏曹口傳政事,以金胤鉉爲龍岡縣令。
政院啓曰,卽者義禁府都事來言,今日動駕時,衛外擊錚人姜元龍等七名,移送秋曹云矣,敢啓。傳曰,知道。
徽定殿改題主後還安祭親行時,亞獻官左議政金興根,終獻官右議政朴永元,贊禮禮曹判書李憲球,典祀官奉常正金權,殿司令李承謙,宮闈令尙膳吳仁業·姜錫永,執禮副司果尹滋悳,執尊副司果趙遠永,大祝直閣鄭健朝,祝史修撰朴昇壽,齋郞兵曹正郞洪祐吉,盥洗位司藝李冀楨·金濬,爵洗位兵曹正郞金文煥·金秉燮,亞終獻盥洗位典籍金基周,贊者引儀曺百承·金載善,謁者兼引儀李宗赫·李仲淵,贊引假引儀崔在淵·趙鳳始,祭監監察韓鼎謩·李哲新。
辛亥七月二十七日卯時,大駕詣徽定殿。上冊寶改題主還安祭親行擧動入侍時,行都承旨金鍏,左承旨趙忠植,右承旨李祖馨,左副承旨鄭翊朝,右副承旨金東獻,同副承旨李升洙,缺提學金左根·趙斗淳,直提學鄭基世,直閣鄭健朝,檢校待敎金炳德·尹滋悳,待敎金炳國以次侍立。時至,通禮跪啓請外辨,上具翼善冠·淺淡服,乘輿出宣化門。藥房提調金鼎集,副提調金鍏進前問候。上由協陽門至延英門外,降輿步過,還乘輿至仁政門外。通禮跪啓請降輿乘輦,上降輿乘輦,出敦化門,至慶熙宮興化門內。通禮跪啓請降輦乘輿,上降輦乘輿,由肅明門·延光門·興明門·秉禮門·淨雲門,詣徽定殿齋室前庭。通禮跪啓請降輿,上降輿入幕次。少頃禮跪啓請出次,上出次詣版位,行四拜禮,仍詣殿內奉審訖。通禮導上還入齋殿,上冊寶時至。通禮導上詣版位,行四拜禮,通禮導上詣徽定殿神門外褥位,啓請跪,上跪,代致詞官讀致詞訖。通禮跪啓請俯伏興平身,上俯伏興平身,通禮跪啓請跪,上跪,捧冊官·奉寶官各捧冊函·寶盝,以次跪授都監都提調,都提調跪受以次跪進。上以次受之,以授禮房對擧承旨,承旨以次跪受,安於案。通禮跪啓請俯伏興少退跪,上俯伏興少退跪,讀玉冊官,讀金寶官,讀玉冊·金寶訖。冊函·寶盝還置於案。通禮跪啓請俯伏興平身,上俯伏興平身。通禮導上降復位,啓請四拜,上行四拜禮,通禮跪啓禮畢。改題主時至,通禮導上詣卓前北向立,宮闈令捧神主櫃,安於卓,捧出神主。大祝宮闈令刮磨前題,題主官題主墨書訖,以光漆重摸之。宮闈令捧神主納于櫃,安於座,通禮導上就齋殿。還安祭時至,贊禮導上詣版位,啓請四拜,上四拜。贊禮導上詣尊所,鍏擧羃酌鬯訖。贊禮導上詣神位前,啓請跪,上跪。贊禮啓請三上香,鍏奉香,升洙奉爐,上三上香。鍏奉爵跪進,上受爵以授升洙,升洙跪受奠于神位前,上俯伏興少退跪。大祝直閣鄭健朝讀祝訖,贊禮導上降復位。亞獻官左議政金興根,終獻官右議政朴永元行禮如儀訖。贊禮導上詣殿內奉審訖,還復位,啓請四拜,上四拜。贊禮導上望燎位,望燎訖。贊禮跪啓禮畢,大臣問候,贊禮導上還幕次。少頃,通禮跪啓請出次,上出次,乘輿至興化門內。通禮跪啓請降輿乘輦,上降輿乘輦,出興化門,入敦化門,至仁政門外。通禮跪啓請降輦乘輿,上降輦乘輿,至延英門,降輿步過,還乘輿,入協陽門。兵曹判書跪稟放仗,承旨請出標信解嚴,由宣化門還內,諸臣以次退出。
上在昌德宮。停常參·經筵。
自前夜五更至申時,灑雨下雨,測雨器水深六分。
備忘記,城津僉使李德卿,高嶺僉使李南轅下直,各長弓一張,長箭一部,片箭一部,筒兒一箇賜給。
都摠府啓曰,今日入直內三廳武兼·禁軍及軍兵等中日習射技放,請出標信。傳曰,知道。
政院啓曰,今日乃是處暑,視事當爲,取稟,而晩炎猶甚,無異盛暑,姑觀日候稍涼,更稟之意,敢啓。傳曰,知道。
鄭翊朝啓曰,右副承旨金東獻今日不爲仕進,卽爲牌招,何如?傳曰,允。
以右副承旨金東獻牌不進罷職傳旨,傳曰,只推。
三司合啓,請書九亟施追奪官爵之典。措辭見上請中途付處罪人權敦仁,爲先施以遠竄之典。措辭見上答曰,不允。權敦仁事,已有處分,勿煩。
兩司合啓,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,夬正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,夬正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,夬正典刑。措辭見上請北靑府遠竄罪人金正喜,亟施絶島安置,放逐罪人金命喜·金相喜,竝施散配之典,絶島定配罪人吳圭一·趙熙龍,更加嚴刑,期於得情,熙龍之子,亦令該曹嚴刑得情,竝施當律焉。答曰,不允。金正喜事,金命喜·金相喜事,吳·趙兩漢事,熙龍子事,已有處分。勿煩。
府啓,請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。措辭見上新除授大司憲洪直弼時在京畿果川地,掌令李承憲時在龍仁地,持平金鎭衡時在慶尙道安東地,請竝斯速乘馹上來事,下諭。答曰,不允。下諭事,都憲外許遞。
院啓,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,夬正典刑。措辭見上
新除授司諫金圭瑞時在忠淸道淸州地,請斯速乘馹上來事,下諭。答曰,不允。下諭事,許遞。
禮曹啓曰,卽接全羅監司李裕元移文,則以爲,高敞縣鄕校聖殿正堂橫樑及東北邊童柱中房木後壁道里木·椽木朽傷,瓦子破落,不可不趁今修改,先告事由·移·還安祭香祝,自本曹啓稟下送云矣。高敞縣鄕校聖殿修改時告由·移·還安祭香祝,卽令該司照例磨鍊下送,從便卜日設行之意,竝爲分付,何如?傳曰,允。
吏曹啓曰,今此祔太廟祭親行時,諸執事例以侍從塡差,而除在外,實無排比之路,故以未分館人推移塡差之意,敢啓。傳曰,知道。
以京畿監司洪祐喆狀啓,坡州牧民家頹壓事。傳曰,當此秋節,民家頹壓,若是夥多,聞甚驚慘。元恤典外,別加顧助,結構奠接之方,廟堂各別措辭關飭。
左尹李根友疏,略曰,臣以亞尹,待罪本府,規例不嫺於故常。日前大雨後,發遣五部郞官摘奸之成命。其所擧行,益著不審之罪矣憫恤之德意,藹然有不容晷刻緩滯。時値長堂在外,率爾擧行矣。追聞其規例不然,則臣之昧例做錯之罪,於是乎無所逃矣。乞稟東朝,亟賜處分,以重公格焉。答曰,省疏具悉。事面不無少忽,推考。
上在昌德宮。停常參·經筵。
自前夜人定至申時,灑雨下雨,測雨器水深四寸七分。
趙忠植啓曰,右承旨李祖馨今日不爲仕進,卽爲牌招,何如?傳曰,允。
以右承旨李祖馨牌不進罷職傳旨,傳曰,只推。
傳曰,來八月初一日孝定殿酌獻禮親行矣,該房知悉。
傳曰,明日出宮門路,以協陽門爲之。
禮曹啓曰,來八月初一日孝定殿酌獻禮親行事,命下矣。散致齋之節,當爲磨鍊,而同日行孝定殿禫祭齋戒,前已磨鍊啓下。今此酌獻禮齋戒,則不爲磨鍊之意,敢啓。傳曰,知道。
備邊司啓曰,孝定殿禫祀隔日,卿宰·侍從·未付軍職人,令該曹口傳付軍職,使之入參,何如?傳曰,允。
兵曹啓曰,來八月初三日一兼禁軍番次,而該番將李鈺身病猝重,無望供職云,改差,其代依承傳口傳擬入,何如?傳曰,允。
尊崇都監郞廳,以都提調意啓曰,尊崇儀註眞書二件,諺書三件,謹此書入之意,敢啓。傳曰,知道。
政院啓曰,卽者兵曹郞廳來言,敦化門·弘文館·曜金門三處水門,水勢漲溢,當爲開鑰云矣,依定式除標信開閉之意,敢啓。傳曰,知道。
兵曹口傳政事,以宋在璿爲兼司僕將。
上在昌德宮。停常參·經筵。
自前夜人定至巳時,灑雨下雨,測雨器水深一寸二分。
上詣孝定殿入齋室後,藥房,內閣·政院·玉堂口傳問安。答曰,知道。
藥房都提調朴永元,提調金鼎集,左承旨趙忠植啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。
大王大妃殿·王大妃殿·大妃殿,口傳問安。答曰,知道。
政院啓曰,備邊司郞廳來言,今日賓廳日次,而孝定殿禫祭齋戒相値,不得來會云矣,敢啓。傳曰,知道。
傳曰,禮房承旨馳詣宗廟·徽定殿·景慕宮,奉審摘奸以來。
傳曰,明日出宮門路,以協陽門爲之。
趙忠植啓曰,今日齋宿,承旨當爲備員。行都承旨金鍏所當牌招,而拘於廳規,不得請牌,何以爲之?敢稟。傳曰,牌招。
內醫院官員,以都提調·提調意啓曰,副提調金鍏今日問安,不爲仕進,卽爲牌招,何如?傳曰,允。
禮曹啓曰,卽接永禧殿官員所報,則今日之雨,正殿南挾室後面道里上滲漏,內外窓壁及下排地衣沾濕云矣。今此雨漏,旣在挾室,而與正殿有異,慰安奉審之節,依前例不爲磨鍊,而修改之役,待雨晴擇日擧行,何如?傳曰,允。
又啓曰,卽接永禧殿官員所報,則今日雨後,正殿東邊內墻一間許外面頹圮,內面削立云矣。此與內外面竝頹有異,慰安之節,不爲磨鍊,而改築之役,待雨晴擇日擧行,何如?傳曰,允。
又啓曰,郊壇四孟朔,遺禮郞看審有無頉,自該曹草記事,曾有定式矣。發遣郞廳東郊先農壇·先蠶壇·馬祖壇,南郊南壇·雩祀壇·漢江壇·司寒壇,北郊祈雨壇·厲壇,次第看審,則南壇·先農壇·先蠶壇·雩祀壇·祈雨壇·漢江壇·司寒壇·厲壇壇上及四面紅箭門墻垣階砌俱爲無頉。而馬祖壇西邊紅箭門北邊紅箭門,頹仆,卽爲修改事,分付該監,此後看護等節,另加申飭之意,敢啓。傳曰,知道。
又啓曰,卽接弘陵令所報,則今番雨後,本陵陵上曲墻後面一間許頹圮云矣。慰安祭不卜日,來八月初二日設行,改築之節,臣曹堂上進去奉審後,稟處,何如?傳曰,允。
刑曹啓曰,卽接忠淸監司洪說謨文移,則韓山郡徒一年定配罪人鄭次孫限滿云矣。取考曹上配案,則次孫以擅入宮殿門罪,庚戌六月定配,今已限滿的實,依法典放送後,徒流案頉下事,分付道臣之意,敢啓。傳曰,知道。
訓鍊都監啓曰,本局千摠李敏敎身病猝重,勢難察任,改差,何如?傳曰,允。
辛亥七月三十日酉時,上詣孝定殿。禫祭親行齋宿入侍時,左承旨趙忠植,右承旨李祖馨,左副承旨鄭翊朝,右副承旨金東獻,同副承旨李升洙,缺提學金左根·趙斗淳,直提學鄭基世,檢校直閣鄭㝡朝,直閣鄭健朝,檢校待敎金炳德·尹滋悳,待敎金炳國以次侍立。時至,通禮跪啓請外辦,上具翼善冠·淺淡服,乘輿出宣化門。藥房提調金鼎集,左承旨趙忠植進前問候訖。上由協陽門·延英門,至宣政門外。通禮跪啓請降輿,上降輿入齋殿,侍衛權退。日記廳堂上朴容大郞廳申炳休·權泰植。
上在昌德宮。停常參·經筵。
自午時至申時,灑雨下雨,測雨器水深六分。
孝政殿禫祭親行後,大殿·大王大妃殿·王大妃殿·大妃殿,藥房口傳問安。答曰,罔極。
內閣·政院·玉堂·百官奉慰單子問安。答曰,罔極。
還內後,藥房·內閣·政院·玉堂口傳問安。答曰,知道。
望殿禮後,藥房·內閣·政院·玉堂口傳問安。答曰,知道。
酌獻禮親行後,大殿·大王大妃殿·王大妃殿·大妃殿,藥房·內閣·政院·玉堂·二品以上口傳問安。答曰,知道。
還內後,藥房·內閣·政院·玉堂口傳問安。答曰,知道。
傳曰,關西水災,方此驚悶之中,今雨若是極備,言念穡事,實爲憧憧。四門禜祭,遣重臣,不卜日虔誠設行。
傳曰,都承旨·左承旨·右承旨·右副承旨竝許遞,前望單子入之。
承旨前望單子入之。徐憲淳·曺雲承·兪鎭五·趙台淳落點。
鄭翊朝啓曰,明日傳香,禮房承旨當爲齋宿,新除授承旨曺雲承,所當牌招,而拘於廳規,不得請牌,何以爲之?敢稟。傳曰,牌招。
奎章閣啓曰,景慕宮望廟堂,今朔奉審,無頉之意,敢啓。傳曰,知道。
禮曹啓曰,傳曰,關西水災,方此驚悶之中,今雨若是極備,言念穡事,實爲憧憧。四門禜祭,遣重臣,不卜日虔誠設行事,命下矣。四門禜祭不卜日今初三日設行,三日而止事知委,何如?傳曰,允。
弘文館啓曰,下番修撰臣洪在重,以上尊號差備官,今日初度習儀時,晝仕出去之意,敢啓。傳曰,知道。
都摠府啓曰,今日入直內三廳武兼·禁軍及軍兵等當爲中日習射技放,而動駕相値,不得設行之意,敢啓。傳曰,知道。
兵曹啓曰,卽伏見京畿監司洪祐喆狀啓,則本道進上封進時,敦義門,明日爲始,開閉,令該曹稟旨分付爲辭矣。敦義門,依前例令政院,臨時請出標信開閉,何如?傳曰,允。
又啓曰,同知中樞府事具廷鉉,除授在外,上來無期云。景福宮衛將裴永弼·朴義浩,慶熙宮衛將尹長秀·金養吾,俱以病難供職,呈狀乞遞,文臣兼宣傳官李啓善,除授過限未肅拜,竝改差,何如?傳曰,允。
司僕寺官員,以一二提調意啓曰,今此景陵親祭時,各差備入把馬,磨鍊別單書入。而其中驛馬,則令兵曹知委畿內各驛,使之直爲入把,何如?傳曰,允。
又啓曰,今此景陵親祭時補把驛馬,海西·湖南·湖西,限三十五匹分排,知委各驛,以爲入用之地,何如?傳曰,允。
以慶尙監司李紀淵狀啓,尙州等邑民家漂頹人命渰死事。傳曰,民家漂頹,人命渰死,若是夥多,聞甚驚慘。元恤典外,別加顧助,渰死人等,俾卽厚埋,如有生前身還布,竝蕩減,漂頹戶,卽爲結構奠接,俾無失所棲遑之弊事,廟堂措辭關飭。
內醫院官員,以都提調啓曰,今此北兵營進上鹿茸,爲八對,而體硬品劣,全不成樣。其中茂山所封進之茸,所重尤爲自別,非色鮮體大者,則不得封進,而今番品劣,前所未有。今方全數還下送,使之星火改封進,而進上藥材,何等愼重,再昨年筵〈席〉申飭,著爲定式,卽所以嚴防審藥輩從中苟充之弊。爲帥臣者,苟若十分惕念,豈有是乎?事體所在,萬萬駭然。北兵使李敏德罷職,茂山前府使李載熙,令該府拿問嚴勘,當該審藥,依年前筵奏,令攸司照律刑配,何如?傳曰,允。
孝定殿禫祭親行時,亞獻官判中樞府事金道喜,終獻官判中樞府事朴晦壽,贊禮禮曹判書李憲球,典祀官奉常正金權,殿司參奉李京鎬,執禮副司果閔致庠,執尊副應敎金翊鎭,大祝直閣鄭健朝,祝史修撰朴昇壽,齋郞副司果李承益,盥洗位司藝金濬·李冀禎,爵洗位禮曹正郞丁載榮·吉鎭五,亞·終獻盥洗位禮曹佐郞申學典,贊者引儀曺百承·金載善,謁者引儀李亨烈,兼引儀沈龜祖,贊引兼引儀李宗赫,假引儀尹春永,祭監監察李弼榮·趙崇祖。
孝定殿酌獻禮親行時,贊禮禮曹判書李憲球,典祀官奉常正金權,殿司參奉李京鎬,執禮副護軍尹敎成,執尊宗簿正李彙圭,大祝待敎金炳國,盥洗位校書校理李亮和,司藝李冀禎,爵洗位禮曹正郞吉鎭五·丁載榮,贊者引儀曺百承·金載善,謁者兼引儀李相璡·李宗赫,贊引假引儀尹春永·全光錫,祭監監察李哲新·韓鼎謩。
辛亥八月初一日四更一點,上詣孝定殿。禫祭親行入侍時,左承旨趙忠植,右承旨李祖馨,左副承旨鄭翊朝,右副承旨金東獻,同副承旨李升洙,缺提學金左根·趙斗淳,直提學鄭基世,檢校直閣鄭㝡朝,直閣鄭健朝,檢校待敎金炳德·尹滋悳,待敎金炳國,以次侍立。時至,通禮跪啓請出次,上具翼善冠·淺淡服,出齋殿。贊禮導上詣版位,啓請俯伏哭,上俯伏哭。贊禮跪啓請止哭興四拜興平身,上止哭興四拜。贊禮導上權就齋殿,啓請易服。仍啓請出次,上改具翼善冠·黑圓領袍·烏犀帶,出齋殿就版位。贊禮跪啓請俯伏哭,上俯伏哭。贊禮跪啓請止哭興四拜興平身,上止哭興四拜。仍詣尊所西向立,忠植酌鬯,升洙以瓚受鬯。贊禮導上詣靈座前跪,忠植奉香,升洙捧爐,上三上香。忠植獻幣,上執幣以授升洙,升洙跪受,奠于靈座前。忠植奉爵跪進,上執爵以授升洙,升洙跪受,奠于靈座前。上俯伏興少退跪,大祝直閣鄭健朝讀祝訖。亞獻官判府事金道喜,終獻官判府事朴晦壽,行禮如儀訖。贊禮跪啓請俯伏哭,上俯伏哭。贊禮跪啓請止哭興四拜興平身,上止哭興四拜。贊禮導上詣望燎位,望燎訖。贊禮跪啓禮畢,仍導上還齋殿。少頃,改具翼善冠·衮龍袍·玉帶,出齋殿,時·原任大臣進前問候。通禮跪啓請乘輿,上乘輿由宣政門·延英門,入協陽門。承旨請出標信解嚴,上由宣化門還內,諸臣以次退出。
辛亥八月初一日申時,上詣孝定殿。酌獻禮親行入侍時,左承旨趙忠植,右承旨李祖馨,左副承旨鄭翊朝,右副承旨金東獻,同副承旨李升洙,缺提學金左根·趙斗淳,直提學鄭基世,檢校直閣鄭㝡朝,直閣鄭健朝,檢校待敎金炳德·尹滋悳,待敎金炳國,以次侍立。時至,通禮跪啓請外辦,上具遠遊冠·絳紗袍·玉帶,乘輿出宣化門。藥房提調金鼎集,左承旨趙忠植,進前問候訖。上由協陽門·延英門,詣宣政門外。通禮跪啓請降輿,上降輿入齋室,問安勿爲之事,下敎。望殿禮時至,通禮跪啓請出次,上改具冕服·玉帶·赤舃以出,忠植進圭,上執圭。贊禮導上詣版位,啓請四拜,上四拜,仍詣殿內奉審訖。還就版位,贊禮啓請四拜,上四拜,仍詣尊所西向立。忠植酌酒,升洙受酒,上詣神座前跪,三上香,執爵獻爵,少退跪。大祝待敎金炳國讀祝訖。上降復位,贊禮啓請四拜,上四拜,少頃,又行四拜禮,仍詣望燎位。大祝以祝板燎於坎,贊禮跪啓禮畢。上釋圭,忠植受圭,贊禮導上就齋殿,時·原任大臣問候。少頃,通禮跪啓外辦,上改具遠遊冠·絳紗袍,以出宣政門乘輿,由延英門,入協陽門。承旨請出標信解嚴,由宣化門還內,諸臣以次退出。
辛亥八月初一日午時,上御熙政堂。奉審禮堂入侍時,同副承旨李升洙,記事官韓鎭棨,記注官羅時鏞,別兼春秋鄭健朝,禮曹參判金萬根,以次進伏訖。上曰,史官分左右。
上在昌德宮。停常參·經筵。
自前夜人定至申時,灑雨下雨,測雨器水深二寸二分。
禫祭翌日,大殿·大王大妃殿·王大妃殿·大妃殿,內閣·政院·玉堂·二品以上單子問安。答曰,知道。
藥房都提調朴永元,提調金鼎集,副提調徐憲淳啓曰,日月如流,禫事奄過。伏惟聖慕冞新,徹宵將事,勞動旣多。伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。
大王大妃殿·王大妃殿·大妃殿,口傳問安。答曰,知道。
傳曰,禮房承旨,馳詣宗廟·永寧殿·徽定殿·文廟,奉審摘奸,仍詣受香諸處,奉審摘奸以來。
傳曰,發遣吏郞,諸執事淸齋與否,摘奸以來。
傳曰,明日出宮門路,以協陽門爲之。
傳曰,右副承旨有闕之代,前望單子入之。
承旨前望單子入之。李謙在落點。
政院啓曰,新除授左承旨李謙在,時在江原監營任所,交代後斯速乘馹上來事,下諭,何如?傳曰,許遞,前望單子入之。
承旨前望單子入之。韓啓源落點。
徐憲淳啓曰,新除授右副承旨韓啓源,卽爲牌招,何如?傳曰,允。
以右副承旨韓啓源牌不進罷職傳旨。傳曰,只推。
義禁府啓曰,茂山前府使李載熙,拿問嚴勘事,傳旨啓下矣。李載熙時在任所,未及交代云,依例發遣府書吏,待交代後拿來,何如?傳曰,待待命拿囚。
禮曹啓曰,大王大妃殿曰,處子已收單矣。初揀擇,以閏八月涓吉以入事,命下矣。令日官李秉洪推擇,則來閏八月初三日·十三日俱吉云,以何日定行乎?敢稟。大王大妃殿傳曰,揀擇日字,閏八月初三日爲定,處子服色,以細苧爲之。
政院啓曰,卽者社稷署官員來言,今此秋享大祭神位版出安奉還時,提調一員,當爲進參。而都提調朴永元,提調李憲球,俱有身病,不得進參云,提調卽爲牌招,何如?傳曰,允。
又啓曰,社稷提調李憲球牌不進,推考傳旨,今方捧入而秋享大祭神位版出安奉還時,當爲進參,如是違牌,事甚未安。更爲牌招,何如?傳曰,許遞,前望單子入之。
社稷提調前望單子入之,李若愚落點。
傳曰,津寬墓所至近之地,有偸葬之事云。如此無嚴蔑法之漢,不可尋常處之,姜哥漢,令秋曹嚴刑遠配,其所謂偸埋之物,亦令漢城府,卽爲掘去。
備邊司薦望,以沈日永爲北兵使。
政院啓曰,卽者漢城府官員來言,揀擇處子服色,當爲知委於收單各其家,而判尹李嘉愚在外未肅拜,次堂例不得擧行云,何以爲之?敢稟。傳曰,許遞,前望單子入之。
判尹前望單子入之,李景在落點。
禮曹啓曰,每年各陵展謁,春則二三月,秋則八九月取稟事,曾有定式矣。今秋展謁,定於何陵,而以何間擇吉乎?敢稟。傳曰,景陵親祭矣。日字,以來月望念間擇入。
禮曹啓曰,各陵展謁取稟草記,傳曰,景陵親祭矣。日字,以來月望念間擇入事,命下矣。令日官李秉洪推擇,則來閏八月十五日·二十日俱吉云,以何日定行乎?敢稟。傳曰,以十五日爲之。
傳曰,政官牌招,開政。
都摠府啓曰,都摠管李圭祊·金賢根,副摠管申錫愚·韓正敎·趙雲澈有頉變通事。傳曰,允。竝許遞,今日政差出。
吏曹啓曰,徽慶園參奉洪在元,以其身病,呈狀乞遞,改差,何如?傳曰,允。
以吏曹參議徐元淳牌不進罷職傳旨,傳曰,只推。
有政。吏批,行判書趙斗淳進,參判韓正敎,參議徐元淳牌招不進,承旨缺進。政事冊無以兪錫煥爲司諫,柳宜貞爲掌令,林謇洙爲持平,洪秉壽爲獻納,吳敬善爲徽慶園參奉,朴來萬爲分兵曹參議,姜時永爲分內醫提調,洪祐順爲江原監司,金大根爲同經筵,兼祭酒單洪直弼,前縣令南宮鈺,前縣監趙德觀,已上今加通政加資事,兵曹覆啓判下,兼鏡城府使單沈日永。
兵批,判書洪在喆進,以興寅君最應·朴齊憲爲都摠管,李公翼·林永洙·李定鉉爲副摠管,李東植爲同知,張雲鶴·鄭明行·洪思範·李基祖爲五衛將,金逵鼎·徐浩運爲景福將,卞光元·安慶龍爲慶熙將,李鋈爲訓鍊主簿,鄭獻敎·李在聞爲文兼,部將加設單李興洙,東林別將單咸膺祜,僉知單宋在璿。再政,以金和鍾爲僉知,金尙質爲守門將,同知單徐浩運,僉知二單洪思範·李基祖,咸鏡北道兵馬水軍節度使單沈日永,兼江原道兵馬水軍節度使單洪祐順。
三司合啓,噫嘻,痛矣。書九之罪,可勝誅哉?亂臣賊子從古何限,而窮凶絶悖,未有如裕賊,裕賊之根窩,卽書九庚申一疏是已。其疏之上下屢千百言,閃忽疑眩,莫可摸揣,而指意肯綮,專在於彼固曰四條。外托義理之說,而內售沮戲之計,陽爲承順之態,而陰懷惎間之謀。語脈所歸,手脚莫掩,言之體粟,不敢痛陳其逆節,思之膽掉,不忍歷擧其罪案,而傳敎中前茅裕賊之敎,實是燭奸之禹鼎,照魔之秦鏡也。於戲,我正宗大王五晦筵敎,卽明諭御極後用舍進退,斷自宸衷之意,而書九乃敢杜撰聖旨,動搖大計,凶圖禍心,一轉而爲裕賊,如印一板,如貫一串,終至有宜學之遺醜餘孽,得以藉口。詡之以闡明,稱之以對揚,此豈一朝一夕之故哉?涓涓之流始自書九,而滔天於裕賊,餘波於宜學。顧今拔本塞源之方,亶在乎先正書九之罪,而鬼誅已加,而王章莫伸,輿情之憤鬱,何時可洩?世道之憂虞,何日可弭?請書九,亟施追奪官爵之典。噫嘻,痛矣。權敦仁之罪,可勝誅哉?惟其賦性濫滑,宅心奰譎,平生伎倆,專在於貪權而樂勢。晝宵經營,不出於循私而蔑公,排布兜攬,惟己所欲,終必至於凶國禍家而後已。有識之憂歎,厥有久矣,至於今番,倡爲邪說,疑亂邦禮,而其忘君負國之罪,益無所逃矣。嗚呼,宗廟之禮至嚴且重,苟或妄措橫議,不免於大不敬之誅者,實古今之通誼也。公肆邪說,揑合乖禮,引朱子之訓,則捨議狀正論擬圖確證,而斷章截取,牽付已見。乃以亦有時宜不必泥古等語,自爲問答,曲成註解,其矯誣妄錯,振古所無。援國朝之典,全不考檢,臆定室數,以至語逼於莫尊莫嚴之地,而少無畏愼底意,其顚倒悖亂,莫此爲甚。渠亦北面於兩朝者,而必欲奉祔於昭穆以外之位,是可忍也,孰不可忍也?臣等竊伏讀收議批旨下者,自憲宗大王君臨十五載以下四十六字,字字惻怛,句句森嚴,建諸天地,炳若日星。凡在承聆,孰不掩抑,而彼之萌心發口者,何其一切相反耶?幸賴聖意先定,群議大同,鉅典因以克擧,宗社得以無憾,而悖論一出,幾至於國不國人不人。蓋其包藏陰慝,欺天罔人,背馳師門,斁倫悖常,究厥心腸,萬剮猶輕,論其負犯,寸臠何惜?至若年前曲逕納醫,負犯至重,而乃於臺彈峻發之後,敢欲抗拒公議,急於拯拔私人,自辟厚窠,有若酬勞。苟有臣分,寧忍爲此?且當直宿之際,身爲都相,焦遑煎灼,宜倍餘人,而稱以服藥,晩始入來,傍觀者孰不駭歎?及夫崩坼之日,請對定策,何等嚴急,而乃敢推諉時相曰,此非原任之事。其心所在,固難測度。締結卑微之徒,擅取內府之藏,綢繆廢枳之蹤,甘作凶窩之主。金正喜之至奸且妖,而結爲死黨,聽其慫慂,則魯敬之負犯,何如?而肆然復官之說,盛言無諱,濟其陰謀,則邦禮之愼重,何如?而暗要獻議之同,遊說是藉,且彼所謂卑微之徒,卽掖屬吳圭一與趙熙龍父子也。一爲敦仁之爪牙,一爲正喜之腹心,出入深嚴,伺察者,何事,往來昏夜,綢繆者,何計?其凶肚逆節,有非一朝一夕之故,而實是十手十目之所指睹也。僞傳御命,自有常刑,而違律獻議,莫掩曲庇之迹。誤捉江民,足以干和,而縱校搜括以招濫殺之怨。趨附之跡,工於幻化,專恣之習,罔有紀極,苟利於己,無所不爲。四武之營護,實有同惡,梱帥之勒遞,惟知濟私,干囑不遺於鉅細,求請遍及中外,罔非人臣之極罪,而在渠猶屬薄物細故,有不可一一煩陳者也。爲人臣而犯遺君之罪,以大官而干忘國之誅。前辜旣負於嘗藥,又今乖亂於議禮。此其心腸所蓄,隨處闖發,三尺之斷案已具,一國之公憤轉沸。凡今日圓顱而方趾者,孰不欲食肉而寢皮哉?此而不夬正當律,世道無以底定,輿憤無以少洩。請中途付處罪人權敦仁,施以遠竄之典。答曰,不允。權敦仁事,已有處分。勿煩。
兩司啓曰,噫嘻,痛矣。國榮之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極。主張者榮賊,亂逆之犯分干紀者,從古何限,而豈有若此賊之至凶極悖者乎?雖以弘·瞻之凶肚,來·黯之毒手,未足以諭其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸。至今追思,不覺骨靑膽掉而髮豎眦裂也。當此義理大明凶逆嚴討之時,藥院之日記旣已査出,臺臣之緘辭如是明的,則追奪之當律,不容一刻少緩也,決矣。千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而幸賴我正宗大王,廓揮乾斷,特降允兪,而傳旨未卽頒下,典刑尙稽夬施。神人憤惋,容有極哉?請物故罪人國榮,亟施孥籍之典。噫嘻,痛矣。裕賊之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徙薪之援比,指意凶憯,卽此一段。沮戲大婚之凶肚,背馳正宗大王之逆節,綻露無餘。渠以今日北面之臣,乘國運不幸之時,而疑辭熒惑,潛圖不逞之計,是可忍也。吁亦憯矣。亂臣賊子之干常犯紀,終古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言詩句引用之意而極矣。而末來以渠之傍祖權鞸時事,隱然自況者,尤何等窮天地所無之極逆大憝也?凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛。容有極哉?噫,原疏之陰憯,逆腸難掩,鞫招之凶慝,斷案已成。雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著。此與身死旣久之後追律之例,大有異焉,不可援用尙魯追施之律。請物故罪人裕,亟施孥戮之典。噫嘻,痛矣。亂臣賊子何代無之,而豈有如漢祿之窮天地亘古今至凶至悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行。遂使劇賊,臥死牖下,輿憤莫洩。古今天下,寧有是耶?何幸乾道孔昭,元惡斯得,知申之疏打破其眞贓,重臣之奏,繼以爲明證。嗚呼,尙忍言哉?一種不逞之徒乃敢讐視我君父,必欲謀危我宗國,梟音獍舌,脈絡相通,蛇糾蚓結,腸肚互連,量·能之殊塗共轍,無不干犯於莫重莫大。煥·裕之護法傳神,莫非誣逼於不忍不敢。國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串。苟究其本,則莫非源委於漢祿,根柢於漢祿。求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典。追奪之律,雖幸蒙允,孥戮之典,尙此靳兪,至以自有受敎爲批,臣等誠不勝抑塞悲憤之至。殿下試思之。前乎漢祿,豈有如漢祿,後乎漢祿,豈有如漢祿?剖斬之律,劓殄之誅,設或創行而施之,誠未爲過當,則惟此追奪之名。雖謂之生前一律,而顧其擧行,則不過是收奪告身而已。以此律而施之於此賊,果可以夬雪君父之讐,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之。烏可以曾有受敎,不知權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩。請逆賊漢祿,亟施孥戮之典。噫嘻,痛矣。亂臣賊子從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書。而以渠地處,不念報效之道,徒懷凶譎之腸。始因傾軋之習,潛圖禍心,長其覬覦之計,遂懷凶圖,必欲傾覆我宗社,動搖我國本。群聚凶徒,自作窩主,醞釀旣久,排布兪密。八字凶言,一貫串來,同室之內,腸肚相連,若其根柢也源委也。莫非此賊。而得保首領,臥斃牖下,凡今日含生之倫,孰不腐心痛骨,如不欲生,而最其大明律一事,卽有天地君臣以來所未有之極逆大憝也?思之膽掉,言之骨靑,直欲手磔口臠食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種。裕·玉·煥·達之凶謀祕計,莫不傳神於此賊,護法於此賊,而跽敦之律,燃卓之典,尙未夬施。神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮。請追奪罪人龜柱支屬應坐之類,一依尙魯例,施以散配之典。噫嘻,痛矣。凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撑腸拄腹,都是禍心,聽言觀貌,罔非戾氣。平生伎倆,專在於凶國而讐君,晝宵營爲,亦出於戕人而害物。好惡所到,忠逆立判,威勢所在,逋逃咸萃。附己者,謂之向國,而奬拔汲引,如恐不及,異己者,謂之背馳,而擠陷網打,無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使。傳授凶圖,釀成煥·日滔天之禍,鼓唱悖論,馴致裕·玉讐國之計。一番逆變起,而莫不根柢於渠,一番凶獄出,而罔不窩窟於渠。渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚。蓋緣其凶焰雖死不衰,餘威歷久尙熾。根窩更有之論,指目有歸,而無敢連討者,明白洞快之敎,聖批昭揭,而無敢對揚者。一世腐心,而擧朝緘口,有識憂歎,厥惟久矣。何幸乾道孔昭,自作難逭。渠之平生斷案,無端呈露於爲其卵育吹噓感德思報願爲鍾秀一死者之口,則雖使鍾秀,對質於鞫庭,必將滿口輸款,而無一辭自明之端矣。噫,敬·觀之窮凶,而染成者渠也,龜·祿之絶慝,而掩護者渠也。渠以爲見驅,則觀鎬曰見驅,渠以爲非逆,則觀鎬曰非逆。耳濡口滑,看作茶飯,先入之見,掩諱不得。慣聞之處,丁寧納招,則龜·祿·秀·敬之和盤托出打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也。渠所謂義理也,而論其行己,則發跡於逆戚之門,而爲其私狎之客,托身於榮賊之家,而備盡諂諛之態。至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出逆祿之凶論,賊龜之陰圖,而直是作賊作逆之一大斷案耳。噫,彼龜·祿輩包藏不軌,謀危宗社,及夫國本已固凶計莫售之後。鍾秀以其血黨,自知無幸,乃以死中求生之計,說出渠輩所謂義理二字,以爲掩諱龜·祿輩眞贓之妙算長策。龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣。其一而二二而一之狀,不亦凶且憯乎?惟我正宗大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然。肆然上逼於莫重莫嚴之地,以是脅持君父,以是威喝朝野,魯賢之逆變,由是而醞釀,達淳之邪說,由是而源委。候班不參之逆節在此,史局割席之凶肚在此,而改號時違牌,幸行後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣。臣等合辭所陳剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有。筵本二拔,旣伏罔赦之案,讆言五條,莫掩自唱之跡。入告出語,變幻無常,左闔右捭,機關至密也。逆祿之八字凶言,旣已自渠口傳說,賊龜之乙未冬悖說,亦必先他人聞知,卽何不於正宗大王一初淸明庶政維新之會,斷去宿處,嚴斥凶論?使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張?龜·祿之餘醜,孰從而蚓結乎?然則今日國勢所以至於痛哭流涕之境者,雖源於龜·祿,而助成者鍾秀也。雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也。龜·祿應坐之典,烏可已乎?特以大官之曾忝也,鬼誅之先加也。故依律處斷,雖恨未及,尙魯之例,在所不已。幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮。請追奪罪人鍾秀支屬應坐之類,一依尙魯·漢祿例施行。噫嘻,痛矣。今此鍾·振兩賊之凶,思之膽掉,言之骨靑。蓋其陰謀逆節,适·璉之今又出也,凶言悖說,雲·海之所不道也。是乃窮天地亘宇宙極惡大憝,雖幸天討略行,王章少伸,尙何足夬洩神人之憤也哉?鍾一則藉其門蔭,獲霑祿仕,國家何負於渠,而梟心獍腸,與生俱生。幸西賊之有警,則曰當爲蜀漢,分院兵助勢之策,湖南伯得差之願,無非劇逆之斷案。而乃與振采·友文等,結爲血黨,五字八字之凶言,猶爲不足,而必以二字至不道之言,和應於合有變通之說,甚至街路上訩訛而極矣。振采則伎倆妖慝,行止閃忽,出沒京鄕,左道誑惑。連腸接肚於鍾一·光友之徒,憑藉讖緯之書,濟其邪誕之術,二萬石軍糧之積庤,縉紳家火具之潛埋,指卯日而擧事爲期云者,莫非做作妖言煽動人心之計。而至於第一子指擬之目,十三日至凶之說,與鍾一,一而二二而一,似此今古所無之逆。不可只施治逆之常典,适·雲已行之例,不用於此兩賊,而將何施乎?請大逆不道罪人鍾一·振采,竝施适·雲之例。逆賊友文,跡本卑微,性又奸慝。投身於鍾一,甘作爪牙,許心於振采,結爲兄弟。托鍾一於振采,則謂以可用,薦振采於鍾一,則稱有神術。逆賊光友,本以鄕曲賤孽,托爲凶徒死士,父事振采,兄事友文,欲輸軍糧則轉到南陽。凡爲群凶之指使,率皆挺身而樂赴,將臣家將欲火攻,所營何事。店舍綢繆之言,致後丁寧和應,南中兵火之說,延壽爛熳酬酌。卽此數段,已足爲諸賊之眞贓斷案,至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩。請逆賊友文·光友,加施孥戮之典,致後·延壽,竝施孥籍之典。噫嘻,宜學以卑微之流,賦憯慝之性,行己則巧佞,而善爲狐媚,發跡於陰邪,而養成虺毒。屢竊踰濫之職,而暋不知分,常蓄希覬之心,而急於射利,敢以常試之計,投呈凶慘之疏。其上段諸條,罔非爲人臣所不敢道者,而肆然筆之於書,悍然發之於口,卽此一款,合施萬戮,而至若下段所云義理二字,卽我上下大小三十年秉執而遵守者也。今安有晦明之可言,而渠乃陰懷惎譖之謀,公肆疑亂之說,反復閃忽,指意絶悖,此皆逆裕·書九輩所嘗沿襲之套語也。且以鞫招觀之,稱煥之以君子,詡書九以名流,則裕賊亂逆情節,書九爲之前茅,宜學爲之後殿,一串貫來首尾和應之眞贓斷案,於此焉畢露矣。然渠以蟣蝨之賤,不識魚魯之辨。烏,知義理之果爲何物,闡明之當用何道哉?此必有暗相綢繆先設機關者,盤覈許久,端緖未究,此已輿憤之所共切,隱憂之所愈深者也。況今天網甚恢,凶種尙遺,治逆之政,終有所未盡者。諸正法罪人宜學諸子,竝施散配之典。噫嘻,痛矣。自古亂逆何限,而豈有如魯敬之凶譎奰慝蔑倫敗紀者乎?平生伎倆,無非戕人害物,晝宵營爲,無非凶國禍家,兜攬華膴,躐躋崇顯,朝家於渠,恩至渥也。而不思報效之道,忽生憾懟之意,乃有生死不得抑情仕宦之說。此何等時,强抑其情,乃敢萌心,公肆發口,自露鬼蜮之情態,莫掩梟獍之腸肚。當大婚爰定之初,卽一國慶祝之會,而渠乃陰懷惎譖,極其誣悖,傳襲於賊裕,護法於賊裕,潛蓄包藏,和盤托出,顯售不滿,倡爲悖說,動搖沮戲,斷案斯著。故雖以先朝曲加包貸之處分言之,至有言行不謹之敎,昭如日星,嚴若鈇鉞,則其言凶圖也,其行逆節也。不謹則無將,無將則必誅,其無君無母之心,不道不敬之律,歷萬世而掉脫不得者也。況於今日義理,尤急闡明,而何幸乾道孔昭,天討大行,追奪之律,纔有成命,神人之憤,庶可少洩,而罪止追奪,不足以稱其惡。剖戮·跽斬,雖難用於古法,瀦家孥籍,亦自有於彝典。況其凶種餘孽,尙此假息,書所稱殄滅無遺。毋俾易種者,不施於此賊,將於何施?請追奪罪人魯敬,亟施孥戮之典。噫嘻,痛矣。亂臣賊子從古何限,而豈有如醇壽之至凶絶悖者乎?本以陰慝之性,敢生樂禍之心,結交匪類,所綢繆者凶謀也。晉鏞家夜會,鍾協處參席,互相酬酢,俱極凶憯。證招如執左契,干犯已成斷案,神人之所共憤,覆載之所難容,萬戮猶輕。三尺已施,而不可只誅其身而止。請謀反大逆不道知情不告罪人醇壽,亟施孥戮之典。噫嘻,痛矣。世變層生,亂逆何限,而豈有如捕廳諸賊之至憯絶悖者乎?噫,彼兩女,俱以至微至賤之妖物,白做如狂如譫之凶說,乃敢譸張,無難傳播,甘犯萬戮猶輕千剮無惜之罪。至如賊澤,本以蟣蝨之賤,素蓄梟獍之腸,以不忍聞不忍道之凶誣悖說,稱以上變。又從以傅會增衍,發之於口,筆之於書,作此窮天地亘萬古所無之逆變者。思之膽掉,言之髮豎,如許窮凶極惡之妖女逆豎,孰不欲手磔口臠也哉?設鞫正法,王法卽然,而大僚求對,直請處分者,以其辭語極凶,無以如法問招也。第凶如此賊,妖如此賊,未加肆市之典,而誅止其身,戮不及孥,則其可曰國有三尺乎?聖批若曰,固當以大逆議律,則此賊之爲大逆,旣已洞燭之矣。又若曰,身後加律,實關格例。臣等竊以謂振古所無之凶賊,何可膠守於格例,使王章未伸而輿憤莫洩乎?請梟首罪人澤,捕廳勘斷罪人金·河兩女,竝亟施大逆之律。噫嘻,痛矣。亂臣賊子從古何限,而豈有如尹致英·徐相敎者哉?尹致英卽一疲殘宵小也,賦性本自巧令,行己工於奸黠,跳踉放恣。縱曰俱生,陵轢噴,抑亦何習?平生伎倆,不過欺人而黷貨,晝宵揣摩,罔非招權而納勢。護法於秉鉉,而樂蓄禍心,後勁於秉鉉,而竊弄威福,有識憂歎,厥惟久矣。乃至有主張徐相敎之疏,而益見其無所不爲,是可忍也,孰不可忍也?十手所指,萬口皆言,卽此一事,爲渠死有餘罪也。噫,彼徐相敎之年前疏中,伺察宮闈,顯有締結之跡一句語,何其無倫絶悖之甚也?宮闈二字,是何等莫重莫嚴之地,而乃敢以伺察締結等語,肆然筆之於書,是豈北面於今日者,所可忍也乎?是誠雲·海之所不敢道,而窮天地亘萬古所無之逆節也。惟我慈聖殿下,以姙·姒之德,兼女堯之聖,母儀一國,五十年于玆矣。凡今日橫目而圓顱戴天而履地者,孰非慈覆中物?而彼相敎·致英,乃敢甘犯誣逼,或自爲主張,或聽其指嗾,此擧國臣民之腐心痛骨,必欲手磔而口臠之也。雖若眞贓畢露,斷案已具,此必有樂禍之流,綢繆包藏,嘗試之不足,而竟乃直露其情狀,從可以察影而知形矣。此又擧國臣民之期於鞫覈,不得請則不止者也。噫,不忠於我大行朝之罪人,旣伏其辜矣。彼誣逼我慈聖殿下之罪人,獨非大行朝之罪人,殿下之罪人乎?慈聖殿下,雖以哀遑之故,而姑靳究竟,殿下其何可一日容貸,滿庭,何敢一日而忘君讐國賊也?春秋嚴無將之誅,漢法重不敬之律。夫以窮凶絶悖如相敎·致英,而當鞫不鞫,尙逭天誅者,古今寧有是也?請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑。噫嘻,痛矣。李應植·申觀浩之罪,可勝誅哉?俱以麤鹵無恥之徒,專事貪饕不法之習,眼無朝廷,力擅威福,一串如貫,衆惡皆萃。李應植,遞據戎垣,濫躋卿資,於是乎狼心漸肆,鴟張益甚。醜類之聚爲聲援,馴致縱恣之勢,賤孽之侵及平民,至行殘虐之擧,此猶緦功之察耳。至於私撥一事,奉迎之行,何等尊嚴?而飛騎之先於陪衛者,其心所在,有不可測。渭橋請間,尙被宋昌之斥,跡渠所爲,合置何辟?申觀浩則賦性之奸黠忒甚,早年之兜攬殆遍,驟綰戎符,自作聲勢,大開賂門,益加貪縱。乳臭小兒,至褻公器,龍斷賤夫,互競市利,許多罪犯,已極駭惡,而最其私室製藥,是臣分所敢爲者哉?卽此一事,斷案已成,無將之律,如彼其嚴,不敬之誅,渠焉敢逭?似此干紀犯分之輩,寔是神人之所共憤,王章之所必討,其在別慝之義,寧緩盤覈之擧?請古今島荐棘罪人李應植,鹿島荐棘罪人申觀浩,竝令王府,設鞫得情,夬正典刑。噫嘻,秉鉉之罪,可勝誅哉?狠毒奸黠,咸萃一身,妖惡眩幻,卽其長技。佞辯則林甫之劍蜜,自成心法,夸習則主偃之鼎食,常作口業。平生伎倆,無非戕人而害物,晝宵揣摩,不出嗜利而黷貨,濫躋崇顯而擅行威福,孤負委寄而專事欺蔽。脅制朝廷,詿誤當世,似此負犯,擢髮難數,而至於辛丑岐貳之論,是何等劇逆大憝也?前啓之必以此爲衆惡之首者,是尤王法之所必誅也。惟我大行大王,明燭其情狀,薄施三危之竄,旋推再生之恩,此誠全保之至仁盛德也。在渠道理,固當縮首遠屛,沒齒自靖,而鴞音終不知革,蜮影工於潛射,全無顧忌,自處有若恒人,窺探動靜,妖子出沒城闉。苟有一分人心,焉敢乃爾?最是東朝傳敎中,事君不以其道,人臣極罪也。象魏自在,慈旨嚴於鈇鉞,國言如沸,聖批明如日月,是所謂大夫國人皆曰可殺,則殺之者也。論其干係,卽先王之罪人也,三慈殿之罪人也,宗社之罪人也,抑亦爲殿下之罪人也。何幸乾斷廓揮,處分已下,神人之憤,得以少洩。而慈敎若曰,除非上累君德,必害及生靈,俗習之渝薄,民邑之困瘁是誰之故也?以啓後無窮之弊,將至於莫可收拾之境,究其罪犯,有甚於稱兵召亂。夫以罪浮於稱兵之逆憝,而不施肆市之顯戮。職非大官,而只賜其死者,豈非失刑之大者乎?王章似伸而未伸,興憤似快而未快,到今次第應行之律,不可以誅及其身而止。請賜死罪人秉鉉諸子,亟施遠地定配之典。噫嘻,李能權·金鍵,卽幺麽一武夫耳。俱以麤鹵之類,敢生奸濫之習。始以貪饕財貨而腸肚相連,終焉樹布黨援而羽翼已成,千妖萬惡,一串貫來。李能權則妖態至發外貌,禍祟遂作始俑,工於狐媚,行事壹是狡黠,甚若狗盜,公貨無難乾沒,驟進看作分內,濫帶率多格外,論其躬犯實爲首惡。金鍵則始慕妖能,效其心法,終與凶應,分成角立,衛班愚濫之態,輿儓莫不戟手,雄閫貪虐之跡,行路皆爲掩耳。蓋此輩之伎倆,始於趨附不已,末乃跳踉無憚。此誠國朝以來所未有之變怪也。朝威下褻,胡至此極?豈可以靺韋之賤,置於不足責之科,將使干紀之徒,仍作漏網之類也哉?王章不可以終屈,輿論不可以久遏。請蝟島安置罪人李能權,荏子島安置罪人金鍵等,竝令王府,設鞫嚴覈,夬正典刑。噫嘻,痛矣。國綱雖曰漸頹,世變雖曰層生,豈有如金正喜之至凶且妖者哉?蓋其賦心奸毒,宅心回曲,薄有才藝,一是背經而亂常。工於揣摩,不出凶國而禍家,世濟其惡,是父是子,陰結匪類,如鬼如蜮,爲世不齒,亦已久矣。其父追奪罪人魯敬,干係,何如,負犯,何如?渠輩之得逭收司,渠身之止於島置,已是失刑,而年前宥還,特出於先大王好生之聖念,渠若有一分人心一分臣節,則固當歸守先壠,縮伏自靖,含戴沒齒,而猶復縱肆無憚,跳踉惟意。兄弟三人,偃處江郊,出沒城闉,廟堂事務,無不干與。朝廷機密,百計窺覘,鑽刺曲逕,締結掖屬,情迹閃祕,無所不至。乃與平生死友權敦仁,合而爲一,朋比固結,暗地慫慂。謂渠父可以伸復,謀脫逆名,謂擧世可以鉗制,飜弄國法,至有敦仁之公肆盛言,無所忌諱,此已是一大變怪。而雖以今番事言之,祧禮之莫重莫嚴,而乃敢參涉,兄爲窩主,弟爲使令,到處遊說,要爲獻議之與同,計終不售,雖緣衆論之歸正,言則流傳,莫掩十手之皆指。噫,彼經營設施,力護悖論,必欲壞亂邦禮,眩惑人聽者,其心所在,路人可知。此而不明示癉別,痛折亂萌,則又不知何樣駭機,伏在何地?言念及此,豈不懍然寒心哉?以若罪犯,兄止於遠竄,弟止於放逐,則怙終之習,不止不悛而已也。至若吳圭一與趙熙龍父子之爲敦仁·正喜爪牙·腹心,卽亦宸鑑之所照燭也。出入深嚴,伺察者,何事,往來昏夜,綢繆者,何計?醞釀之憂,殆同伏莽,將來之禍,必成燎原,豈可以微賤蟣蝨之類,忽之於防微杜漸之道哉?吳·趙兩漢,情節未究,刑配遽施,極涉太輕,熙龍之子,罪無異同。請北靑府遠竄罪人金正喜,亟施絶島安置,放逐罪人金命喜·金相喜,竝施散配之典,絶島定配罪人吳圭一·趙熙龍,更加嚴刑,期於得情,熙龍之子,亦令該曹,嚴刑得情,竝施當律焉。答曰,不允。金正喜事,金命喜·金相喜事,吳·趙兩漢事,熙龍子事,已有處分。勿煩。
府啓,噫嘻,痛矣。世道詿誤,義理晦塞,至於今番秋曹罪囚而極矣。渠以鄙悖之類,潛蓄凶慘之計,肆發通文,投諸賢關,遣辭陰險,引用凶悖,字字狡惡,句句閃忽,耳目難掩,手脚盡露,聞者髮豎,思之膽掉,固當卽地設鞫,不日正刑。而只令秋曹,盤覈情節,略加刑訊,旋卽酌處,雖出於大聖人好生之德,豈有亂言不道自服遲晩,而罰止島配,假息覆載之間者乎?若以言出卑賤,事已勘處,置而不論,其可曰闡義理而嚴懲討乎?請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。答曰,不允。
院啓,梟示罪人性世,與劇逆載榮,一而二二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以己爲梟示,不施當施之律。請梟示罪人性世,亟施孥戮之典。噫嘻,痛矣。人心陷溺,世變層生,至於秋曹罪囚而極矣。渠以卑微之流,敢蓄凶悖之心,肆發通文,投諸賢關。造意閃忽,引用絶悖,字字狡惡,句句凶逆,耳目難掩,手脚盡露。聞者髮豎,見之膽掉,幸賴首善之地,至有捲堂之擧,固當卽地設鞫,不日置辟。而只令秋曹,盤覈情節,略加刑訊,旋卽酌處,秋堂聯疏,實出執藝之義。而特以好生之聖念,遂付傅輕之科,世豈有亂言不道自服遲晩,而生出獄門,假息覆載之間者乎?今若諉之於言出卑賤事已勘配,而置而不論,則其可曰國有三尺乎?請古今島爲奴罪人韓鼎鎭,亟令王府,設鞫得情,夬正典刑。答曰,不允。
尊崇都監郞廳,以都提調意啓曰,玉冊·玉寶印出各一件,冊寶同粧一貼,謹此封進之意,敢啓。傳曰,知道。
祔廟都監郞廳,以都提調意啓曰,玉冊·玉寶印出各二件,冊寶同粧一貼,謹此封進之意,敢啓。傳曰,知道。
以司謁口傳下敎曰,雨勢如此,軍令,待下敎待令。
訓鍊都監啓曰,因兵曹草記,泰秋門西邊內宮墻二間許頹圮處,金虎門入直軍十名除出,將校一人率領,限修築間嚴加守直之意,敢啓。傳曰,知道。
尊崇都監郞廳,以都提調意啓曰,尊崇二度習儀,今八月初八日當爲擧行,而冊寶內入相値,不得設行。兼行於今八月初九日三度習儀,何如?傳曰,允。
右副承旨鄭翊朝疏曰。缺。省疏具悉。所請依施。
上在昌德宮。停常參·經筵。
親傳香入幕次後,藥房·內閣·政院·玉堂口傳問安。答曰,知道。
還內後,藥房,內閣·政院·玉堂口傳問安。答曰,知道。
傳曰,禮房承旨,馳詣社稷,奉審摘奸以來。
兵曹啓曰,來八月初五日,大駕詣宗廟齋宿,初六日憲宗大王·孝顯王后祔太廟祭親行時隨駕軍兵,當爲磨鍊。而取考謄錄,則癸未年,依丁卯年例,禁軍入直外全數,訓局馬步軍入直外全數,爲先後廂,禁·御兩營留陣矣。鄕軍則今旣停番,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍五哨,馬軍二哨,禁將率領爲先廂,訓局步軍四哨,馬軍二哨,御將率領爲後廂,禁軍三番磨鍊,摠戎使率訓局餘軍五哨留陣,餘軍留營置之。
兵曹啓曰,今此祔太廟親行時,本曹堂上侍衛,當爲備員。而參判鄭誠一有實病,無以備員,令政院稟旨變通,仍令該曹,以在京無故人,口傳差出,待下批牌招,以爲進參之地,何如?傳曰,允。許遞。
吏曹口傳政事,以洪鍾英爲兵曹參判。
宗廟署啓曰,本署守僕,凡於大小祭享時,各室內外擧行之節及差備分排,至於五十餘條之多,而春秋兩殿大享及七祀堂·功臣堂分排時,一人或兼三四差備,則以三十名,將不成排,必致生事之患。今此祔廟親享時,勢不得分排,守僕三十名外加定三名,以爲擧行,何如?傳曰,允。以徽定殿守僕差定,其餘一人,隨闕塡差。
兵曹,景陵·健元陵幸行時軍令,閏八月十八日出宮,廟洞晝停所,自闕門十六里,景陵展謁,自晝停所十五里,以上三十一里親祭,健元陵展謁親祭,還詣廟洞晝停,當日還宮。
兵曹啓曰,今此幸行時,隨駕營門,依定式以春幸時隨駕營門,當爲磨鍊。而今春幸行時,訓局步軍六哨,馬軍二哨,禁將率領爲先廂,訓局步軍二哨,馬軍二哨,兩營騎士各一番,御將率領爲後廂,禁軍二番隨駕,訓將率該營軍兵及三營餘軍留都矣。禁·御兩營鄕軍,則今旣停番,禁軍及馬步軍,以幾番幾哨磨鍊乎?敢稟。傳曰,訓局步軍六哨,馬軍三哨,訓將率領爲先廂,訓局步軍三哨,兩營騎士四番,御將率領爲後廂,禁軍二番爲之,禁將率各營餘軍留都。
又啓曰,在前幸行當日回鑾時,侍衛連以全數磨鍊矣。今亦依此擧行,何如?傳曰,允。
又啓曰,在前幸行時,先廂步軍一哨除出,晝停所作門矣。今亦依此擧行,何如?傳曰,允。
又啓曰,在前幸行時,挾輦軍四百名或三百名,餘軍二百名或一百名磨鍊,而今春幸行時,挾輦軍三百名,餘軍八十名磨鍊矣。今番則何以爲之乎?敢稟。傳曰,依今春例爲之。
又啓曰,幸行回鑾後,隨駕軍兵犒饋,連以乾物分給矣。今亦依此擧行,何如?傳曰,允。
又啓曰,在前幸行時,摠戎使率訓局餘軍,弘化門外留陣矣。今亦依此擧行,何如?傳曰,允。
又啓曰,在前幸行時,十里外斥候·伏兵及傳語軍,以畿邑所屬束伍步軍擧行矣。今亦依此磨鍊,何如?傳曰,允。
又啓曰,卽接景慕宮入直訓鍊院主簿陳祜昌手本,則弘化門越邊含春苑墻垣一間頹圮云。爲先令繕工監,堅實圍排,依例樹柵,衛軍二名定立,限改築間嚴加守直,亦令巡邏營門,申飭校卒,各別巡察之意,分付,何如?傳曰,允。
漢城府啓曰,謹依下敎,津寬墓所近處偸埋之物,掘去之意,敢啓。傳曰,知道。
祔廟都監郞廳,以都提調意啓曰,今此祔廟時,孝定殿·徽定殿移用諸具,皆於當日移設,則不無窘速之患,就其中神座·交倚·座子·倚子·滿頂·胸平床·覆巾·褥席等,明日令都監郞廳,前期受出,陪進宗廟之意,敢啓。傳曰,知道。
又啓曰,今日臣等,進詣宗廟,龕室·神榻·冊欌·寶欌·床卓諸具,排設于第十七室之意,敢啓。傳曰,知道。
刑曹啓曰,卽聞津寬墓所至近之地,有偸葬之事云。如此無嚴蔑法之漢,不可尋常處之,康哥漢,令秋曹嚴刑遠配,其所謂偸埋之物,亦令漢城府掘去事,命下矣。罪人康遇成,嚴刑一次後,慶尙道河東府定配所,卽爲押送之意,敢啓。傳曰,知道。
三司合啓,請書九,亟施追奪官爵之典。措辭見上請中途付處罪人權敦仁,爲先施以遠竄之典。措辭見上答曰,不允,權敦仁事,已有處分。勿煩。
兩司合啓,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,夬正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,夬正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,夬正典刑。措辭見上請北靑府遠竄罪人金正喜,亟施絶島安置,放逐罪人金命喜·金相喜竝施散配之典,絶島定配罪人吳圭一·趙熙龍,更加嚴刑,期於得情,熙龍之子,亦令該曹,嚴刑得情,竝施當律焉。措辭見上答曰,不允。金正喜事,金命喜·金相喜事,吳·趙兩漢事,熙龍子事,已有處分。勿煩。
府啓,請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。措辭見上答曰,不允。
院啓,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,夬正典刑。措辭見上答曰,不允。
辛亥八月初三日卯時,上詣仁政殿月臺。社稷秋享大祭香祝親傳入侍時,行都承旨徐憲淳,左承旨曺雲承,右承旨趙台淳,左副承旨兪鎭五,右副承旨韓啓源,同副承旨李升壽,缺直提學鄭基世,檢校直閣鄭㝡朝,直閣鄭健朝,待敎金炳國,以次侍立。時至,通禮跪啓請外辦,上具翼善冠·衮龍袍,乘輿出宣化門。藥房提調金鼎集,副提調徐憲淳進前問候訖。上由協陽門·肅章門,入仁政門,詣仁政殿月臺。通禮跪啓請降輿,上降輿。通禮前導就褥位南向立,引儀引獻官興宣君昰應,陞詣褥位之左。通禮跪啓請跪,上跪,香室官員,奉香·祝跪授雲承,雲承東向跪進。上受香·祝以授昰應,昰應西向跪受興。上興,通禮導上就階下祗送位西向立,昰應奉香·祝由正路出。通禮跪啓請鞠躬,上鞠躬,香·祝過後,上平身,入幕次。少頃,通禮跪啓請出次,上出次乘輿。兵曹判書洪在喆進前奏曰,徽定殿移奉時,因下敎,武德門開閉,依太廟例,殿官次知擧行,而以訓鍊院官員輪回入直事,曾有稟定矣。今此祔太廟後,武德門依前還閉,而守門訓鍊院官員,亦當撤直,故敢此仰達矣。上曰,依爲之。出擧條上出仁政門,由肅章門,入協陽門,台淳請出標信解嚴。由宣化門還內,諸臣以次退出。
辛亥八月初三日午時,上具戎服,乘馬詣暎花堂陞座,以司謁命承·史入侍,右承旨趙台淳,史官缺,以次進伏訖。台淳曰,軍令待令入侍時,例以承傳宣傳官,陞堂擧行矣。今亦依此擧行乎?上可之。承傳宣傳官,引兵曹判書洪在喆進前。在喆跪請軍令,仍以軍令跪受宣傳官,宣傳官跪受,以授台淳,台淳跪受讀奏訖,跪授挾侍,挾侍跪受以進。上命踏啓字以下,挾侍跪授台淳,台淳跪受書判付讀奏訖,跪授宣傳官,宣傳官跪受,以授在喆,在喆跪受退出。上命退,承·史以次退出。
上在昌德宮。停常參·經筵。
自開東至人定,灑雨下雨,測雨器水深一寸五分。
傳曰,發遣吏郞,諸執事淸齋與否,摘奸以來。
傳曰,明日出宮門路,以協陽門爲之。
以司謁口傳下敎曰,孝定殿每三日元供上大熟設燒木五丹,燒木拾丹,炭壹石,眞油肆升伍合,杻木陸束,細杻木壹束,茶炭壹石,茶杻木陸束,茶燒木參丹,竝減下,徽定殿每三日所供眞油壹斗拾合,移屬大妃殿。
政院啓曰,祭單修啓,何等愼重,而今此孝定殿告動駕祭,當以單獻磨鍊以入,而亞·終獻官,誤爲修啓,致勤下敎,當該吏曹堂上,從重推考,何如?傳曰,允。
都摠府啓曰,今日入直內三廳武兼·禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
三司合啓,請書九,亟施追奪官爵之典。措辭見上請中途付處罪人權敦仁,爲先施以遠竄之典。措辭見上答曰,不允。權敦仁事,已有處分。勿煩。
兩司合啓,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝施大逆之律。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,夬正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,夬正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,夬正典刑。措辭見上請北靑府遠竄罪人金正喜,亟施絶島安置,放逐罪人金命喜·金相喜,竝施散配之典,絶島定配罪人吳圭一·趙熙龍,更加嚴刑,期於得情,熙龍之子,亦令該曹,嚴刑得情,竝施當律焉。措辭見上答曰,不允。金正喜事,金命喜·金相喜事,吳·趙兩漢事,熙龍子事,已有處分。勿煩。
府啓曰,請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。措辭見上答曰,不允。
院啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,夬正典刑。措辭見上答曰,不允。
兵曹啓曰,今八月初六日,憲宗大王·孝顯王后祔太廟祭親行時,宗廟·永寧殿守門,當爲塡差,而本曹郞廳·都摠府郞廳·五衛將,除入直與受由在外,排擬苟艱,依定式軍門將官,代差以入之意,敢啓。傳曰,知道。
兵曹啓曰,再明日祔太廟祭親行時,本曹堂上侍衛,當爲備員,而參判洪鍾英有身病,無以備員,令政院稟旨變通,仍令該曹,以在京無故人,口傳差出,待下批牌招,以爲進參之地,何如?傳曰,允。許遞。
兵曹啓曰,明日神輦侍衛,當爲備員,而分參議朴來萬有實病,無以備員,令政院稟旨變通,仍令該曹,以在京無故人,口傳差出,待下批牌招,以爲進參之地,何如?傳曰,允。許遞。
吏曹口傳政事,以申大膺爲兵曹參判,尹敎成爲分兵曹參議。
內醫院官員,以都提調意啓曰,本院提調例不得兼帶刑獄之官矣。分提調姜時永所帶知義禁,今姑許遞,何如?傳曰,允。
承文院官員,以都提調意啓曰,院製述官盧觀河瓜滿,代吏文學官姜濩陞付,吏文學官有闕之代,幼學安溶差下,使之付軍職,冠帶常仕,何如?傳曰,允。
兵曹啓曰,卽接東所衛將鄭錫璜牒報,則回泰門西邊內宮墻二間許因雨頹圮云。待開門,令紫門監,以杻把子及長木,堅實圍排,把守則係是建陽門入直軍直所近處,限修築間令建陽門入直軍,晝察夜巡之意,敢啓。傳曰,知道。
兵曹啓曰,卽接東所衛將鄭錫璜牒報,則回泰門東邊內宮墻一間半許因雨頹圮云。爲先令紫門監,以杻把子及長木,堅實圍排,把守則係是建陽門入直軍直所近處,限修築間令建陽門入直軍,晝察夜巡之意,敢啓。傳曰,知道。
訓鍊都監啓曰,因兵曹草記,回泰門西邊內宮墻二間許頹圮處,令建陽門入直軍,限修築間晝察夜巡之意,敢啓。傳曰,知道。
訓鍊都監啓曰,因兵曹草記,回泰門東邊內宮墻一間半許頹圮處,限修築間令建陽門入直軍,晝察夜巡之意,敢啓。傳曰,知道。
實錄廳郞廳,以摠裁官意啓曰,實錄校正之役,今幾就緖,繼將割付編次矣。行大護軍趙鶴年,漢城府判尹李景在,行承政院都承旨徐憲淳,同知敦寧府事金炳冀,校讐堂上差下,前都廳郞廳李興敏·金有淵竝還差,謄錄郞廳曺錫輿·金炳德前已移差,祔廟都監都廳朴商壽移拜外任,金炳㴤·洪奭鍾有實病,竝減下,其代,弘文館修撰洪在重,副司果尹禹錫·鄭夔容,副司直申佐模,司諫院正言任應準差下,副司果金元植·金會明,副司直李敎寅·徐大淳,分兵曹正郞鄭獻敎,副司果金永秀·沈宜聞,司憲府持平林謇洙,謄錄郞廳加差下,謄錄郞廳南秉吉·徐相鼎·李鍾愚·鄭健朝·尹滋悳·朴珪壽·李承益·尹行謨·李鍾淳·金炳國,校讐郞廳仍爲差下,竝令該曹口傳啓下,使之察任,何如?傳曰,允。
吏曹口傳政事,兼知實錄二單趙鶴年·李景在,兼同知實錄二單徐憲淳·金炳冀,兼實錄編修官五單金有淵·洪在重·申佐模·金元植·金會明,兼實錄記注官李興敏·尹禹錫·李敎寅·徐大淳·鄭獻敎·沈宜聞·林謇洙,兼實錄記事官三單鄭夔容·任應準·金永秀。
司諫兪錫煥疏,略曰,臣於向時,待罪瀛署,粗效明張之義,怵畏迷錯,竟不能固守初見。自顧騂靦,果然物議之喧謄,竟致臺章之峻發。今於新除之下,臣方自訟之不暇,而事係懲討,有不可泯默。噫,權敦仁忘君負國許多罪犯,今不復架疊絮煩,以若重案,罰止薄譴,已是失刑之大者。金正喜處分之下,國論愈覺沸鬱,蓋其釁廢之蹤,罔念自靖之義,相門食客,世皆嗤點,廟堂機務,時或干預。況於莫重廟祧之禮,倡爲異論,莫曉其旨意之所在,至若吳·趙兩漢之爲二家爪牙腹心,淵鑑之所照燭也。盤覈未加,酌處遽下,其可曰國有常刑乎?乞稟東朝,亟允諸臺之請,俾伸王章焉。省疏具悉。諸人事已有處分。所謂物議,今不當追引矣。
上在昌德宮。停常參·經筵。
自前夜人定至人定,灑雨下雨,測雨器水深六寸。
上詣孝定殿。告動駕祭親行後,藥房·內閣·政院·玉堂·朝廷百官口傳問安。答曰,知道。
大王大妃殿·王大妃殿·大妃殿,遣承旨朝問安。答曰,知道。
大王大妃殿·王大妃殿,大妃殿,遣承旨夕問安。答曰,知道。
藥房提調金鼎集,副提調徐憲淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。
大王大妃殿·王大妃殿·大妃殿,口傳問安。答曰,知道。
傳曰,禮房承旨,馳詣徽定殿,奉審摘奸以來。
政院啓曰,備邊司郞廳來言,今日賓廳日次,而動駕相値,不得來會云矣,敢啓。傳曰,知道。
傳曰,侍衛軍兵雨具,從便爲之。
傳曰,明日出宮門路,以協陽門爲之。
傳曰,標信所重,果何如,而不爲待令,事極可駭。不審之中官,事過後竝令該府拿處。
政院啓曰,禮貌官來言,百官稟旨就次。傳曰,知道。
義禁府啓曰,本府都事十員內九員,明日動駕時各差備進去,一員本府入直。而憲宗大王祔太廟時神輦考喧淸道都事及孝顯王后祔太廟時神輦考喧淸道都事,無以推移,假都事八員,令該曹口傳差出,以爲分排擧行之地,何如?傳曰,允。
以奎章閣守宮檢校直閣意啓曰,夜間閣內諸處無事之意,敢啓。傳曰,知道。
禮曹啓曰,卽接永禧殿官員所報,則正殿北面內墻一間許外面頹圮內面削立之由,昨已牒報,而內立削立處今日雨水頹圮,左右連接處一間許盡爲頹圮云矣。慰安祭,不卜日今初七日設行,而改築之節,待雨晴擇日擧行,何如?傳曰,允。
又啓曰,卽接社稷署官員所報,則今日雨後神室內西邊滲漏,流濕於神欌上云矣。修改之節,待雨晴擇日擧行,何如?傳曰,允。
兵曹啓曰,卽接宗廟署入直訓鍊院主簿李亨默牒報,則宗廟大門西邊墻垣二間許頹圮云。臣在喆馳詣看審後,爲先令繕工監,以杻把子,堅實圍排,依例樹柵,而衛軍二名定立,限改築間嚴加守直,亦令巡邏營門,申飭校卒,各別巡察之意,分付,何如?傳曰,允。
又啓曰,卽接慶熙宮入直衛將强俊成牒報,則興化門西邊墻垣五間頹圮云。爲先令繕工監,〈以〉把子圍排,卽速修築,而亦令巡邏營門,申飭校卒,限改築間嚴加巡察之意,分付,何如?傳曰,允。
孝定殿告動駕祭親行時,贊禮行禮曹判書李憲球,典祀官奉常判官朴奎賢,殿司參奉李東根,執禮應敎尹行謨,執尊副司果李魯奎,大祝副司果閔致庠,盥洗位直講李冀禎·黃履明,爵洗位校檢金尙一,典籍林昺默,贊者引儀曺百承·金載善,謁者兼引儀沈龜祖·金晉禎,贊引兼引儀李相璡·李宗赫,祭監監察李弼榮。
辛亥八月初五日卯時,上詣孝定殿。告動駕祭親行入侍時,行都承旨徐憲淳,左承旨曺雲承,右承旨趙台淳,左副承旨兪鎭五,右副承旨韓啓源,同副承旨李升洙,缺提學金左根·趙斗淳,檢校直提學金炳冀,直提學鄭基世,檢校直閣鄭㝡朝,直閣鄭健朝,檢校待敎金炳德·尹滋悳·李秉文,待敎金炳國,以次侍立。時至,通禮跪啓請外辦,上具遠遊冠·絳紗袍,乘輿出宣化門。藥房提調金鼎集,副提調徐憲淳進前問候。上仍出協陽門,由延英門,至宣政門外。通禮跪啓請降輿,上降輿入齋殿,問安勿爲之事,下敎。少頃,通禮跪啓請出次,上改具冕服以出。贊禮跪啓請執圭,憲淳跪進圭,上執圭。贊禮導上入就位,啓請四拜,上四拜。贊禮導上陞自東階,詣尊所西向立。憲淳擧羃酌鬯訖,贊禮導上詣神位前跪。贊禮啓請搢圭,上搢圭。憲淳奉香,升洙奉爐,贊禮啓請三上香,上三上香。憲淳以爵跪進,贊禮啓請執爵獻爵,上執爵以授升洙,升洙跪受奠于神位前。上執圭俯伏興少退跪,大祝副司果閔致庠讀祝訖。贊禮導上降復位,啓請四拜,上四拜。贊禮導上詣望燎位望燎訖,贊禮跪啓禮畢。贊禮導上出齋殿門,啓請釋圭,上釋圭,憲淳受圭,贊禮導上還入齋殿。
辛亥八月初五日巽時,大駕詣宗廟。憲宗大王神輦,孝顯王后神輦奉詣祗迎擧動入侍時,行都承旨徐憲淳,左承旨曺雲承,右承旨趙台淳,左副承旨兪鎭五,右副承旨韓啓源,同副承旨李升洙,缺提學金左根·趙斗淳,檢校直提學金炳冀,直提學鄭基世,檢校直閣鄭㝡朝,直閣鄭健朝,檢校待敎金炳德·尹滋悳·李秉文,待敎金炳國,以次侍立。時至,通禮跪啓請外辦,上具冕服,乘輿出,至仁政門幄次前。通禮跪啓請降輿,上降輿入幄次,問安勿爲之事,下敎。少頃,攝通禮入詣孝定殿神座前,跪啓請降座陞轝,大祝奉憲宗大王神主櫃,安於几前,挾侍降自中階。攝通禮前導至輦前,啓請降轝陞輦,大祝奉神主櫃安於輦。攝通禮跪啓請駕發,承旨·史官隨之,神輦將至。通禮跪啓請出次,上仍具冕服以出。通禮跪啓請執圭,憲淳跪進圭,上執圭。通禮導上詣祗迎位,神輦至,通禮跪啓請鞠躬,上鞠躬,神輦過後,上平身。通禮跪啓請釋圭,上釋圭,憲淳受圭。通禮前導入幄次,問安勿爲之事,下敎。神輦出敦化門外,通禮跪啓請出次,上出次陞輦。通禮跪啓請執圭,憲淳跪進圭,上執圭,出敦化門外。通禮跪啓請進發駕動,上隨神輦,至宗廟洞口,神輦至廟大門外幄次前。攝通禮跪啓請降輦乘轝,大祝奉神主櫃安於轝。攝通禮前導神轝,由正門仍詣南神門外幄次前,啓請降轝陞座,大祝奉神主櫃安於幄座上,至廟大門外降輦所。通禮跪啓請降輦乘輿,上降輦乘輿。通禮跪啓請釋圭,上釋圭,憲淳受圭。通禮導上由東門入,至降輿所,通禮跪啓請降輿,上降輿入幄次,問安勿爲之事,下敎。孝顯王后神輦將至,通禮跪啓請出次,上出次。通禮跪啓請執圭,憲淳進圭,上執圭。通禮前導就祗迎位,神輦至,通禮跪啓請鞠躬,上鞠躬,神輦過後,上平身。通禮跪啓請釋圭,上釋圭,憲淳受圭。孝顯王后神輦,至南神門外幄次前,攝通禮跪啓請降轝陞座,宮闈令,捧神主櫃,安於大王神主左。通禮導上入齋室,問安勿爲之事,下敎。少頃,通禮跪啓請出次,上出次。通禮跪啓請執圭,憲淳進圭,上執圭。通禮導上詣望廟禮位,通禮跪啓請鞠躬四拜興平身,上行四拜,通禮導上入自東門。憲淳奏曰,侍衛使之待令于西神門外乎?上可之。通禮導上詣第一室奉審,次詣各室奉審,仍行省器訖。通禮導上出西神門,詣永寧殿詣版位。通禮跪啓請鞠躬四拜興平身,上行四拜,仍入東神門,詣各室奉審,仍行省器。通禮導上還出東門外,時·原任大臣問候。藥房都提調朴永元曰,臣等纔陳口啓,乞寢親臨省牲之命,而尙未承聖批。而如此雨勢,許久勞動,不但有違於節宣之方。日已過午,宰牲之節,亦有晩時之慮,伏願亟降處分焉。上曰,省牲,亞獻官擧行,可也。通禮跪啓請釋圭,上釋圭,憲淳受圭。通禮跪啓請乘輿,上乘輿至南神門外,降輿詣幄次。神轝奉審訖,還乘輿入齋室,諸臣輪回詣閤。
上在昌德宮。停常參·經筵。
自酉時至人定,灑雨下雨,測雨器水深六分。
經宿後,藥房·內閣·政院·玉堂口傳問安。答曰,知道。
朝廷二品以上單子問安。答曰,知道。
親祭後,藥房·內閣·政院·玉堂·朝廷二品以上口傳問安。答曰,知道。
還宮後,藥房·內閣·政院·玉堂口傳問安。答曰,知道。
親臨仁政殿陳賀還內後,藥房·內閣·政院·玉堂口傳問安。答曰,知道。
傳曰,禮房承旨,馳詣永禧殿,奉審摘奸以來。
大王大妃殿傳曰,大殿勞動旣多,景慕宮秋享大祭,遣大臣攝行。
傳曰,永平君昱,益平君,慶平都正,竝百官加親授。
傳曰,中官吳在善·趙漢吉·李相寬,竝百官加親授。
傳曰,再明日七夕製,通方外爲之,試紙用大好紙,春塘臺親臨磨鍊。
傳曰,發遣吏郞,諸執事淸齋與否,摘奸以來。
以羅仁植·李泰亨·李東源·申應浩等囚單子,傳曰,飭已施矣。分揀放送。
政院啓曰,卽者義禁府都事來言,今日動駕時衛外擊錚人金聖雨等二人,移送秋曹云矣,敢啓。傳曰,知道。
又啓曰,吏曹郞廳來言,百官加下批政事,取稟。傳曰,當日爲之。
又啓曰,卽者吏曹郞廳來言,政事當日爲之事,命下,而行判書趙斗淳,參判韓正敎,參議徐元淳,俱以病不來,不得開政云,竝卽牌招,何如?傳曰,允。
以吏曹參議徐元淳牌不進罷職傳旨。傳曰,只推。
有政。吏批,行判書趙斗淳牌不進,參判韓正敎進,參議徐元淳牌招不進,承旨缺進。
吏批啓曰,行判書趙斗淳,參議徐元淳竝牌招不進,小臣獨政未安,何以爲之?敢稟。傳曰,仍爲之。
以徐戴淳爲禮曹參判,洪在喆爲知義禁,李容準爲洪川縣監,永平君昱·益平君羲,已上今加顯祿,慶平都正,今加昭義,已上百官加親授,分承旨洪永圭·李源命·金世均·林肯洙,分兵曹參議尹敎成·李濟達,正郞鄭獻敎·李在聞,分內醫提調姜時永,徽定殿令李承謙,參奉李兢鉉,已上減下。
兵批,同知單金逵鼎,副司猛安溶,分副摠管尹穳·南性敎,分都摠都事趙羲純·張厚植,已上依定式減下。
吏曹啓曰,在前頒赦時,有別歲抄書入之例,今番則何以爲之乎?敢稟。傳曰,書入。
又啓曰,別歲抄書入事,命下矣。居中居下,一體書入乎?敢稟。傳曰,一體書入。
禮曹啓曰,三年制畢祔廟禮成後,例有展謁文廟,仍爲取人之擧矣。展謁吉日,以何間推擇乎?敢稟。傳曰,閏八月念間擇入。
又啓曰,以謁聖取稟草記,傳曰,閏八月念間擇入事,命下矣。令日官李秉洪推擇,則來閏八月二十日·二十四日俱吉云,以何日定行乎?敢稟。傳曰,以九月念間,更爲擇入。
又啓曰,各陵寢守護軍爲七十名,而祧遷則爲三十名矣。眞宗大王,今已祧遷,永陵守護軍四十名,依已例減去之意,分付,何如?傳曰,允。
又啓曰,卽接穆陵官員所報,則今番雨後,本陵仁穆王后陵上曲墻後面二間半許向外頹圮云矣。向外頹圮與向內有異,慰安奉審之節,依前例不爲磨鍊,而改築之役,待晴擇日擧行,何如?傳曰,允。
敎憲宗大王廟庭配享臣領議政文翼公李相璜,領議政文忠公趙寅永書曰,盡其禮致敬致哀。太廟之祔序宗統,曰有臣同心同德,司勳之祭詔大烝,情文罔間幽明,精靈如侍左右。領議政李相璜,忠貞世篤,詩禮家傳。粵自韋布之時,夙負山斗德望,及夫釋褐之後,久蘊雲雷經綸,契遇昭隆。自簪筆而受知正廟,勳業奕耀,膺甌卜而歷事純宗,士民相與慶歡,朝野想其風采。擬諸精金美玉,律己也介潔端良,恃如靈蓍寶龜,莅事則綜密通鍊。文學典故之兼備,宋歐·趙之問東問西,籌劃裁量之稱停,唐房·杜之善謀善斷。贊重華袗衣之攝,感激躬迎恩言,翊宣仁裘冕之尊,擔夯首揆丕責。待而弘業,不起其如蒼生,賴以仰成,尙猷詢玆黃髮。忠愛根於性,陳勉者爲學出治,安危佩其身,反覆于諴小祈永。素履靡渝於終始,典型尙存,一節不憚於險夷,神明可質,進惟四朝知遇之盛,每切寡昧曠感之懷。領議政趙寅永,維嶽精靈,大廈棟樑,獨立仙鶴。夙度則張九齡,皆謂登龍,模楷則李元禮,宸枕協傅巖之夢。自爾先惟簡在心,名閥基沙麓之徵,曁乃兄鞠躬盡瘁,文章一代宗匠,勻衡四入中書。大放聲玉佩瓊琚,煥黼黻而贊萬化,不動色泰山磐石,儼紳笏而式百僚,誠可透金石,忠可貫日星。懇懇乎憂國每念,川若濟舟楫,歲若旱霖雨,斷斷兮告后嘉謨,漢帝無私,人皆稱廣國,殷宗典學,時有若甘盤。秉義理森如秋霜,明辛壬之國是,闢邪敎披若陰霧,紓乙丙之宸憂,十五載兼師友之功,有如一日。億兆民喪考妣之慟,寧忍暮年?予小子誕承丕基,復授卿以秉,伊上天不憖遺老,胡遽爾乎騎箕,拊疇昔而增傷?嗟,倚毗之無所,肆擧躋享之典,爰簡配侑之臣,崇德象賢,博採群議,茂績偉烈,無踰二人,中月奄當,不敢過先王制也。一體同祀,卽命曰功宗記之,玆以卿等,配享憲宗大王廟庭。於戲,家國同休,恩禮俱摯,雲鄕陟降,愀然復見瑟絃,霧幄趨陪,怳若隨入冠冕,躋魯宮而是宜是饗,思勖先君,配周廟而丕顯丕承,啓佑我后。故玆敎示,想宜知悉。副修撰閔泳緯製進。
敎中外大小耆老·軍民·閑良人等書,王若曰,三祀其惟不言,亮陰之制奄關,七廟可以觀德,中月之祔載成,用亶播修,致則存著。蓋有達乎禘祫之義,乃克彰夫統序之倫,帝王與匹庶不同。先儒之定論旣確,昭穆以嗣承爲次,歷代之遺文可稽。惟我憲宗大王,睿智聰明,憲章祖述,際積累休養之會,建剛健中正之治,華渚流虹,符宋藝之隆運,明堂負扆,在周成之沖年。惟仁爲萬善之原,惟孝爲百行之本。商寢虔鬷假之節,神是嘉歆,灤朝盡哭泣之哀,觀大悅。楊玳檢而奉瑤觴之祝,允協忱誠,拓璿楹而續寶鑑之編,善述志事。自夫機務之明習,尤於懷撫而憂勤,一遇旱澇饑荒,溝壑奠於袵席。凡係政令施措,雨露先於霜雪,肆致庶績之咸凝,遂底三登之豐峙。簪履晉對,若家人父子者然,冠帶燕居,接宦官宮妾時少。至化則民皆思見,美政則史不勝書。赫矣十五載光臨,春秋鼎盛,悠哉億萬禩永命,日月恒升,何眞遊之不淹?遽熙事之此訖,中途未半,拊埏紘之普冤,小子多難,賴簾帷之宏覆,雖虛雲之遼曠,聲臭猶攀,奈歲序之流嬗,音容寢邈。猗歟,我元妃懿範,卓然古哲后徽謨,彤管播謠,華閥毓忠貞之慶,黃裳正位,椒塗傳窈窕之章,二曜騰輝,義重齊體,百姓奚恃,悲深嗇齡,仙陵幸祔於同岡,恭認神理之無憾,練主久安於別殿。實緣廟制之莫嚴,屬玆慨廓之辰,厥有躋享之擧,縞纖甫稅,先王之禮敢過,雕几載遷,都宮之規斯在,本年八月初六日,躋祔于廟,永念眞宗室祧奉,寔由經變間證援,以四親未盡之親,詎議夾藏之典?惟五世已滿之世,冞仰登進之隆,寓羹墻而愾。噫,陳衣器而怵惕,玄服趨駿奔之列,怳陟降之於昭,朱絃奏象成之音,愴遏密之餘思,迺於訪落之始,式遵告布之儀,推沒世不忘之心,匪遑豫亨之道,欽平日好生之施,爰行渙解之恩。自本月初六日昧爽以前,雜犯死罪以下,咸宥除之,在官者各加一資,資窮者代加。於戲,耳目睹記之收詳,物采典章之如舊,效至情於陶陶遂遂,祗承萬代烝嘗,囿闓澤於皞皞熙熙,嘉與八方黎獻。故玆敎示,想宜知悉。大提學趙斗淳製進。
祔太廟祭親行時,亞獻官判中樞府事朴晦壽,終獻官右議政朴永元,進幣瓚爵官兼吏曹判書趙斗淳,奠幣瓚爵官吏曹參議徐元淳,薦俎官兼戶曹判書徐憙淳,禮儀使禮曹判書李憲球,典祀官奉常正金權,廟司令李秉五,宮闈令尙醞李根協·金喜吉·金光弼·金性河·李敏榮·尹淇浩,堂上執禮鄭基世,堂下執禮司成徐相鼎,執尊副應敎金翊鎭,司僕正李維謙,校理朴文鉉,副司果睦仁㘽·李貞夏,宗簿正李彙圭,副司果尹堉·尹行福·李鼎信·申錫禧·李魯奎·金會明·趙遠永·柳進翰,應敎尹行謨,副司果金元植·李承輔,大祝副司果金有淵·趙在應·姜㳣·徐堂輔,副校理權永秀,副修撰朴珪壽,副司果閔致庠·李興敏·李承益·尹滋悳·金炳溎·南秉吉,直閣鄭健朝,待敎金炳國,祝史副司果李亮信·韓應淳·李彙承,正言任應準,副司果鄭夔容,正言尹正求,持平林謇洙,副司果李鍾淳·朴惇壽·權應夔,兵曹正郞洪祐吉,副司果尹秉鼎,柳光睦·李晩奎,典籍金炳㴤,分兵曹正郞鄭獻敎,副司果洪奭鍾,齋郞副司果李鍾愚,副司正李晩運·朴蘭壽·李僖魯·李崙夏·姜蘭馨·南鍾順·金學初·鄭東奎·金元植·曺錫元·朴麟夏·李徹宰·李承游·李容殷·沈舜澤·徐相至,捧俎官戶曹正郞李時敏,典簿金炳潗,刑曹正郞李鼎謨,刑曹佐郞閔種淑,司僕僉正尹泰兢,繕工副正李台鉉,內資直長金性根,軍資判官徐用輔,尙衣僉正權涑,漢城判官李魯翼,司饔奉事洪載順,宗簿直長權鍾健,工曹佐郞尹萬善,戶曹佐郞徐敬淳,工曹佐郞尹興鎭,刑曹佐郞李源植,掌樂主簿李恒信,盥洗位兵曹正郞金秉燮,禮曹佐郞申學典,爵洗位直講李基,司藝金濬,亞·終獻盥洗位典籍趙廷祖,掌牲令典牲判官李秉敎,協律郞掌樂正洪鍾序,贊者引儀曺百承·金載善,謁者兼引儀沈龜祖·尹致觀,贊引兼引儀金晉禎·李宗赫,祭監監察李弼榮·韓鼎謩,七祀獻官副司果金宜淳,祝史宗簿主簿宣聞周,齋郞東部令金性奎,功臣獻官司宰僉正李行翼,祝史典籍朴文,齋郞禮賓主簿韓用邁。
辛亥八月初六日四更一點,大駕詣宗廟。憲宗大王·孝顯王后祔太廟親行入侍時,行都承旨徐憲淳,左承旨曺雲承,右承旨趙台淳,左副承旨兪鎭五,右副承旨韓啓源,同副承旨李升洙,缺提學金左根·趙斗淳,檢校直提學金炳冀,直提學鄭基世,直閣鄭健朝,檢校待敎金炳德·尹滋悳·李秉文,待敎金炳國,以次侍立。時至,通禮跪啓請外辦,上具冕服出齋室門外,禮儀使導上詣東門外,跪啓請執圭,憲淳跪進圭,上執圭,禮儀使導上入自正門,詣版位西向立。攝通禮進當幄座前,跪啓請降座乘轝,大祝奉憲宗大王神主櫃安於轝,宮闈令奉孝顯王后神主櫃安於轝。執事者陪神轝入自正門,置於祔謁位褥席上。大祝奉憲宗大王神主櫃,安於祔謁位,開匱奉出神主,安於褥位,宮闈令奉孝顯王后神主櫃,安於祔謁位,開匱奉出神主,安於褥位。攝通禮跪啓請祔享,大祝·宮闈令,各奉神主安於轝,引至神室,安於座,配享功臣位板,安於庭除,讀敎書訖,軒架作保太平之樂,保太平之舞作,至九成。禮儀使跪啓請鞠躬四拜興平身,上鞠躬四拜興平身,禮儀使導上詣盥洗位,跪啓請搢圭,上搢圭盥手訖。禮儀使跪啓請執圭,上執圭,禮儀使導上詣第一室尊所西向立登歌作保太平之樂,保太平之舞作,禮儀使導上詣神位前北向跪。禮儀使啓請搢圭,上搢圭,憲淳奉香,升洙奉爐,禮儀使啓請三上香,上三上香。憲淳以瓚授進幣瓚爵官趙斗淳,斗淳跪進。禮儀使啓請執瓚灌地,上執瓚灌地,以授奠幣瓚爵官徐元淳,元淳跪受,斗淳奉幣跪進。禮儀使啓請執幣獻幣,上執幣以授元淳,元淳奠于案。禮儀使啓請執圭俯伏興平身,上執圭俯伏興平身,禮儀使導上詣各室,竝如上儀訖,登歌止。禮儀使導上降復位,諸祝·史各捧毛血盤肝膋㽅於前楹間,俱入奠於神位前。少頃,諸祝·史俱取肝膋,出戶燔於爐炭,薦俎官捧第一室俎,諸捧俎官各奉牲匣。大祝迎入自正門,軒架作豐安之樂,諸祝·史俱進,撤毛血盤授齋郞,諸齋郞受之趨出。薦俎官戶曹判書徐憙淳,詣第一室神位前,北向跪奠,先薦牛次薦羊豕啓牲匣,次詣各室捧奠,竝如上儀訖。諸大祝各取蕭黍稷,擩於脂,燔於爐炭,行初獻禮,禮儀使導上詣第一室尊所西向立,登歌作保太平之樂,保太平之舞。禮儀使尊上詣神位前北向跪。禮儀使啓請搢圭,上搢圭,憲淳以爵授斗淳,斗淳捧爵跪進。禮儀使啓請執爵獻爵,上執爵以授元淳,元淳跪受奠于神位前,憲淳以副爵授斗淳,斗淳捧爵跪進。禮儀使啓請執爵獻爵,上執爵以授元淳,元淳跪受奠于王后神位前。禮儀使啓請執圭俯伏興少退跪,上執圭俯伏興少退跪,樂止,大祝金有淵讀祝訖。禮儀使啓請俯伏興平身,上俯伏興平身,禮儀使導上次詣各室行禮,竝如上儀訖。禮儀使導上降復位亞獻官判府事朴晦壽,終獻官右議政朴永元,行禮如儀訖,樂止,禮儀使導上詣飮福位。跪啓請搢圭,上搢圭跪,飮福訖。禮儀使跪啓請執圭俯伏興平身,上執圭俯伏興平身,禮儀使導上降復位,啓請鞠躬四拜興平身,上鞠躬四拜興平身。大祝入撤籩豆,登歌作雍安之樂,樂止,軒架作興安之樂。禮儀使跪啓請鞠躬四拜興平身,上鞠躬四拜興平身,樂止,禮儀使導上詣望燎位望燎訖。禮儀使跪啓禮畢,導上還至齋室門外,時·原任大臣進前問候。禮儀使啓請釋圭,上釋圭,憲淳受圭,上入齋室。眞宗大王祧遷時至,通禮跪啓請出次,上出次。通禮跪啓請執圭,憲淳進圭,上執圭,通禮導上由東門,陞自東階,詣眞宗大王室戶外北向立。攝通禮進當戶外,跪啓請降座乘轝,內侍奉敎命·冊·寶,授執事者,奉几置於轝。大祝·宮闡令各捧神主匱,安於几前,儀衛導從。通禮導上降自東階,詣祗迎位西向立,神轝至。通禮跪啓請鞠躬,過則啓請平身,上平身,憲淳曰,祗迎行禮時,經先呼唱,事未前有,萬萬駭然。當該通禮院官員,所當重勘,而本院請推之外,無他可施之罰,何以爲之乎?上曰,事過後拿處,可也。出駕敎神轝出南神門,通禮導上陞東階,詣正宗大王室戶外北向立。攝通禮進當戶外,跪啓請降座乘轝,大祝·宮闈令,各奉神主匱,安於轝,內侍奉几,置於轝上,隨後至幄次前。攝通禮跪啓請降轝入幄次,大祝·宮闈令,各奉神主匱,安於幄次,以下各室移安,竝如上儀。廟司入廟內室室,陞奉神榻,以下各室,依次排安訖。攝通禮進當正宗大王神主幄座前,跪啓請出幄乘轝,內侍奉几置於轝,大祝·宮闈令,各奉神主匱,安於几前,上隨後。攝通禮導至當室戶外,跪啓請降轝陞座,內侍奉几,安於神榻,大祝·宮闈令,各奉神主匱,安於座,執事者各捧敎命·冊·寶授廟司,入置於案。以下各室,依次還安陞奉,以至新祔之室,竝如上儀訖。通禮導上詣永寧殿,由東門入,詣新祧室奉審如儀訖。通禮導上還詣齋室門外,跪啓請釋圭,上釋圭,憲淳受圭。上入齋室,問安勿爲之事,下敎。少頃,通禮跪啓請外辦,上改具遠遊冠·絳紗袍以出。通禮跪啓請乘輿,上乘輿出廟大門外,通禮跪啓請降輿乘輦,上降輿乘輦。通禮跪啓請執圭,憲淳進圭,上執圭進發,由敦化門·肅章門,至協陽門外。通禮跪啓請降輦乘輿,上降輦乘輿。通禮跪啓請釋圭,上釋圭,憲淳受圭,上入協陽門。兵曹判書跪稟放仗,台淳請出標信解嚴,由宣化門還內,諸臣以次退出。
辛亥八月初六日巽時,上詣仁政殿。憲宗大王·孝顯王后祔太廟後頒敎陳賀入侍時,行都承旨徐憲淳,左承旨曺雲承,右承旨趙台淳,左副承旨兪鎭五,右副承旨韓啓源,同副承旨李升洙,缺提學金左根·趙斗淳,檢校直提學金炳冀,直提學鄭基世,直閣鄭健朝,檢校待敎金炳德·尹滋悳·李秉文,待敎金炳國,以次侍立。時至,通禮跪啓請外辦,上具遠遊冠·絳紗袍,乘輿出宣化門。藥房提調金鼎集,副提調徐憲淳進前問候。上出協陽門,由肅章門·仁政門,詣仁政殿。通禮跪啓請降輿,上降輿乘座。通禮跪啓請執圭,上執圭,憲淳進圭。仍奏曰,〈請〉出標信開作門,二品以上,入參行禮乎?上曰,以已下標信擧行。宗親文武二品以上入就位,代致詞官進前致詞訖,百官行四拜禮。雲承進前跪啓傳敎,由東偏門出,宣敎官閔泳緯宣敎訖,百官行四拜禮。贊儀唱搢笏三叩頭,百官跪搢笏三叩頭,贊儀唱山呼,百官以下呼千歲,贊儀唱山呼,百官以下呼千歲,贊儀唱再山呼,百官以下齊聲呼千千歲,贊儀唱四拜,百官行四拜禮。宣箋官進前跪讀箋文訖,百官俯伏興平身,典儀詣階上,跪啓禮物函請付攸司,通禮跪啓禮畢,時·原任大臣進前問候各殿訖。通禮跪啓請釋圭,上釋圭,通禮跪啓請降座乘輿,上降座乘輿,出仁政門,由肅章門,入協陽門。兵曹判書跪稟放仗,台淳請出標信解嚴,由宣化門還內。諸臣以次退出。
上在昌德宮。停常參·經筵。
自前夜人定至開東,灑雨下雨,測雨器水深八分。
經宿翌日,大殿·大王大妃殿·王大妃殿·大妃殿,內閣·政院·玉堂口傳問安。答曰,知道。
大殿,朝廷二品以上六曹堂上單子問安。答曰,知道。
藥房都提調朴永元,提調金鼎集,副提調徐憲淳啓曰,祔廟禮成,聖慕維新,侵曉回鑾,臨殿受賀,伏未審連日勞動之餘,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。
大王大妃殿·王大妃殿·大妃殿,口傳問安。答曰,知道。
傳曰,禮房承旨,馳詣景慕宮,奉審摘奸以來。
傳曰,再明日眞殿茶禮,當自內親行矣,該房知悉。時·原任大臣·閣臣宗親·儀賓二品以上入參。
傳曰,明日出宮門路,以協陽門爲之。
以曺百承囚單子,傳曰,飭已施矣。分揀放送。
禮曹啓曰,以謁聖擇日草記,傳曰,以九月念間更爲擇入事,命下矣。令日官李秉洪更爲推擇,則來九月二十一日·二十四日俱吉云,以何日定行乎?敢稟。傳曰,以二十一日爲之。
又啓曰,卽接永禧殿官員所報,則明日七夕製試取時,本殿官員,俱爲觀光云矣。假官一員,依定式令吏曹,以成均館官員,口傳啓下,以爲代直後赴試之地,何如?傳曰,允。
又啓曰,卽接景慕宮官員所報,則明日七夕製試取時,本宮官員,俱爲觀光云矣。假官一員,依定式令吏曹,以成均館官員,口傳啓下,以爲代直後赴試之地,何如?傳曰,允。
兵曹啓曰,文臣兼宣傳官鄭獻敎時無職名,依例口傳付軍職以入之意,敢啓。傳曰,知道。
都摠府啓曰,今日入直內三廳武兼·禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
吏曹啓曰,卽接掌樂院牒報,則明日親臨春塘臺七夕製試取時,本院正,例爲協律郞進參。而正洪鍾序身病猝重萬無進參之望,卽速變通,以爲及時擧行之地云,掌樂院正洪鍾序改差,其代口傳備擬以入之意,敢啓。傳曰,知道。
吏曹口傳政事,以李魯奎爲掌樂正。
以黃海監司洪耆燮狀啓,金川等邑民家漂頹人命渰壓死事,傳曰,海西水災之比關西無甚異同,豈不驚悶乎?年來兩西之疲於供億,民力之困瘁,殆無餘地。而又有此千有餘戶漂頹之患,哀我赤子將何以爲生也?非但關西已施之典,近畿沿峒存恤,尤當加意。以谷山府使,慰諭使差下,令該曹口傳單付,使之馳往被災各邑,聚會大小民人,以期於安接,無或離散之意,面面曉諭,營邑助給之外,以京司上納中,分排其被漂被頹之大中小戶,量宜分給,待結構奠接後形止馳啓事,令廟堂三縣鈴知委。
義禁府啓曰,明日七夕製通方外爲之時,本府都事皆爲赴擧,只有武都事一員,當直入直。而本府入直,公事回公都事及明日上尊號冊寶都監習儀時考喧淸道都事,通化門·明光門·靑陽門·集春門·月覲門禁亂都事,無以推移,假都事十一員,令該曹口傳差出,以爲分排擧行之地,何如?傳曰,允。
上在昌德宮。停常參·經筵。
還內後,藥房·內閣·政院·玉堂口傳問安。答曰,知道。
傳曰,發遣吏郞,諸執事淸齋與否,摘奸以來。
傳曰,右承旨許遞,前望單子入之。
承旨前望單子入之。李宜翼落點。
弘文館啓曰,下番修撰臣朴昇壽,以捧冊官,上尊號玉冊內入時進參事,晝仕出去之意,敢啓。傳曰,知道。
禮曹啓曰,卽接京畿監司洪祐喆移文,則龍仁縣社稷神室,今夏間多滲漏,將有頹壓之境,待晴修改計料,告由·移·還安祭香·祝,磨鍊下送云矣。龍仁縣社稷神室修改時告由·移·還安祭香·祝,令該司照例磨鍊下送,以爲從便卜日設行之意,行移,何如?傳曰,允。
吏曹口傳政事,慰諭使單洪淳穆。
行吏曹判書趙斗淳疏曰。缺答曰,省疏具悉。實病如此,讀券官變通。
吏曹參議徐元淳疏,略曰,臣冒叨見職,觸處生疣。今番孝定殿告動駕祭時,誤以亞·終獻官修單入啓,致勤下敎,至有喉院請推之擧,祀典所在,有此無前之做錯,乞稟東朝,勘以當律焉。答曰,省疏具悉。往事何必追引?爾其勿辭察職。
江原監司洪祐順疏曰。缺答曰,省疏具悉。卿其勿辭,往欽哉。
獻納洪秉壽疏,略曰,臣向叨三司,罪著溺職,自速人言,縮伏俟勘,納言除旨,忽下於夢想之外。臣誠惝怳,益不知措躬之所也。臣於自訟之章,不宜贅他,而義急必討,不容泯默。噫,彼權敦仁忘君負國之罪,覆載之所難容,薄勘止於付處,至於金正喜之慫慂敦仁,參祧議而幾誤邦禮之莫重,飜國是而圖脫渠父之逆名,斷案已著,輿憤莫遏,善地薄竄,有若尋常罪犯之勘斷。雖以吳·趙兩漢言之,爪牙腹心於兩家之狀,宸鑑之所照燭,究覈之擧,斷不可已。而遽有酌配之處分,乞稟東朝,亟允臺請,夬施權敦仁·金正喜之當律,吳·趙兩漢,嚴覈得情,以洩神人之憤焉。省疏具悉。諸人事,已有處分。所謂物議,今不必追引矣。
辛亥八月初八日辰時,上詣春塘臺。七夕製儒生試取入侍時,行都承旨徐憲淳,左承旨曺雲承,右承旨趙台淳,左副承旨兪鎭五,右副承旨韓啓源,同副承旨李升洙,缺檢校直提學金炳冀,直提學鄭基世,直閣鄭健朝,檢校待敎金炳德·尹滋悳,待敎金炳國,以次侍立。時至,通禮跪啓請外辦,上具翼善冠·衮龍袍,乘輿出宣化門。藥房提調金鼎集,副提調徐憲淳進前問候。上曰,一樣矣。由協陽門·建陽門·靑陽門,詣春塘臺,通禮跪啓請降輿,上降輿乘座。憲淳曰,儒生入場次,請出標信矣。上命以已下標信擧行。憲淳讀奏入門單子訖,仍奏曰,從陞中試官蒙點人,使之下去行禮乎?上可之。引儀引讀券官尹定鉉·徐戴淳·曺錫雨,對讀官徐元淳·趙熙哲·鄭健朝·金炳㴤,行四拜禮訖,以次就位。上命試官進前,書題詩七日最靈辰,定鉉跪書讀奏訖,健朝·炳㴤奉出懸題。上入小次。憲淳,以司謁入稟先張已入,出標信開布城,呈券儒生,次次出送。上命以已下標信擧行,考試訖。上出次命科次,炳㴤讀券。定鉉曰,書等,何以爲之乎?上曰,二張書草三下。其餘竝書次上,憲淳曰,坼封,何以爲之乎?上曰,承旨坼封,可也。憲淳坼封讀奏訖。上命書傳敎曰,七夕製詩居首三下生員洪祐慶直赴會試,之次草三下幼學任懋準給一分,之次次上幼學鄭徹朝等三人,竝令該曹考例施賞。又命書傳敎曰,入格儒生,明日延英門外施賞。通禮跪啓禮畢。通禮跪啓請降座乘輿,上降座乘輿,由靑陽門·建陽門,入協陽門。台淳請出標信解嚴,由宣化門還內。諸臣以次退出。
上在昌德宮。停常參·經筵。
自前夜五更至人定,灑雨下雨,測雨器水深三寸二分。
傳曰,禮房承旨,與同副承旨,分詣社稷·宗廟·永寧殿·景慕宮,受香諸處,奉審摘奸以來。
禮曹啓曰,來閏八月初三日初揀擇時處所及處子詣闕時門路,以何處擧行乎?敢稟。傳曰,處所熙政堂爲之,門路以曜金門爲之。
傳曰,明日出宮門路,以協陽門爲之。
三司合啓,請書九,亟施追奪官爵之典。措辭見上請中途付處罪人權敦仁,爲先施以遠竄之典。措辭見上答曰,不允。權敦仁事,已有處分。勿煩。
兩司合啓,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,夬正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,夬正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金健等,竝令〈王府〉,設鞫嚴覈,夬正典刑。措辭見上請北靑府遠竄罪人金正喜,亟施絶島安置,放逐罪人金命喜·金相喜,竝施散配之典,絶島定配罪人吳圭一·趙熙龍,更加嚴刑,期於得情,熙龍之子,亦令該曹,嚴刑得情,竝施當律焉。措辭見上答曰,不允。金正喜事,金命喜·金相喜事,吳·趙兩漢事,熙龍子事,已有處分。勿煩。
府啓,請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。措辭見上答曰,不允。
院啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,夬正典刑。措辭見上答曰,不允。
辛亥八月初九日卯時,上詣眞殿。茶禮親行入侍時,行都承旨徐憲淳,左承旨曺雲承,右承旨兪鎭五,左副承旨韓啓源,右副承旨李宜翼,同副承旨李升洙,缺提學金左根,原任直提學徐憙淳·趙秉駿,檢校直提學金炳冀,直提學鄭基世,原任直閣金鼎集·金始淵,直閣鄭健朝·原任待敎金洙根,檢校待敎金炳德·尹滋悳,待敎金炳國,以次侍立。時至,通禮跪啓請出次,上具翼善冠·衮龍袍,出齋殿。通禮前導詣版位,行四拜禮,詣盥洗位盥洗訖。詣第一室尊所,憲淳監盞,上詣第一室神位前跪,憲淳奉香,升洙奉爐,上三上香。憲淳進盞,上執盞以授升洙,升洙跪受,奠于神位前,上連獻三盞訖。仍詣第二室·第三室·第四室·第五室·第六室,竝如上儀,上降復位,行四拜禮訖。通禮跪啓禮畢,大臣進前問候。通禮導上入齋殿,命承·史退出。諸臣以次退出。
上在昌德宮。停常參·經筵。
自前夜人定至午時,灑雨下雨,測雨器水深一尺一寸四分。
藥房提調金鼎集,副提調徐憲淳啓曰,伏未審日間,聖體,若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。
大王大妃殿·王大妃殿·大妃殿,口傳問安。答曰,知道。
政院啓曰,備邊司郞廳來言,今日賓廳日次,而親上冊寶相値,不得來會云矣,敢啓。傳曰,知道。
大王大妃殿傳曰,雨勢如此,上冊寶日字,更爲擇入。
傳曰,傳香承旨,馳詣受香諸處,奉審摘奸以來。
李宜翼啓曰,明日傳香,禮房承旨當爲齋宿。左承旨曺雲承所當牌招,而拘於廳規,不得請牌,何以爲之?敢稟。傳曰,牌招。
以左承旨曺雲承牌不進罷職傳旨,傳曰,只推。
以京畿監司洪祐喆狀啓,通津等邑民家頹壓事,傳曰,民家之頹壓,若是夥多,聞甚驚慘。元恤典外,別加顧助,結構奠接之方,廟堂各別措辭,分付。
弘文館啓曰,上番闕直,事甚未安。應敎·校理一員,副校理一員未差,副應敎金翊鎭,校理朴文鉉,副校理鄭駿容,竝卽牌招,以爲推移入直之地,何如?傳曰,允。
以副應敎金翊鎭,校理朴文鉉,副校理鄭駿容牌不進罷職傳旨,傳曰,只推。
禮曹啓曰,大王大妃殿傳曰,雨勢如此,上冊寶日字,更爲擇入事,命下矣。令日官李秉洪推擇,則今月二十日爲吉云。以此日定行乎?敢稟。傳曰,以此日爲之。
禮曹啓曰,卽接社稷署所報,則今日雨後,神室西邊龍頭及短簷墜落,南壝門顚仆云矣。龍頭及短簷墜落,當有慰安之節,慰安祭,不卜日今十二日設行,而修改之役,待晴擇日擧行,何如?傳曰,允。
又啓曰,卽接宗廟署所報,則今日雨後,宗廟第五室·第六室神榻上滲漏,第七室神榻上及祭床上滲漏,第九室門內道里上滲漏,第十三室祭床前滲漏,北階上西邊內墻二間許頹圮,永寧殿第一室道里上滲漏,第三室神欌上滲漏,龕內與下排席沾濕,神榻上及褥席沾濕,第九室神欌上滲漏,神榻上沾濕,第十一室神欌上及神榻上·祭床上滲漏,第十二室神欌上靑斑子自北第一井二井三井穿破,土塊墜落於神榻上,祭床上滲漏云矣。殿內滲漏,極爲驚悚,依前例臣與本署提調,進去奉審後稟處,而宗廟北階上西邊內墻二間許頹圮,永寧殿第十二室神欌上靑斑子穿破,土塊墜落,當有慰安之節,宗廟·永寧殿慰安祭,不卜日今十二日設行,何如?傳曰,允。
禮曹啓曰,圖畫署畫員金安國有頉,代本署祿官窠,以差備待令畫員全宅揆,陞付之意,敢啓。傳曰,知道。
都摠府啓曰,今日入直內三廳武兼·禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
兵曹啓曰,卽接大報壇守直官馮世周牒報,則拱北門中防石,明禮門西邊墻垣二間頹圮云,爲先令紫門監,以杻杷子,堅實圍排,依例樹柵,急速修築,而兩處把守軍兵,西營入直軍,量宜除出,限改築間嚴加守直之意,分付,何如?傳曰,允。
又啓曰,卽接東所衛將朴大榮牒報,則宗廟北墻四間頹圮云,爲先令紫門監,以杻把子,堅實圍排,依例樹柵,卽速修築。而此與外宮墻有異,自前雖無把守之例,其在愼重之道,不可疎忽,銅龍門入直軍,自該營量宜定送,限改築間晝察夜巡之意,分付,何如?傳曰,允。
又啓曰,卽接南所衛將王殷疇牒報,則丹鳳門東邊墻垣八間頹圮云,爲先令紫門監,以杻把子,堅實圍排,依例樹柵,急速修築,而把守軍兵,東營入直軍,量宜除出,限改築間嚴加守直之意,分付,何如?傳曰,允。
又啓曰,卽接東所入直衛將朴大榮牒報,則宣仁門南邊墻垣五間頹圮云,爲先令紫門監,以杻把子,堅實圍排,依例樹柵,急速修築,而把守軍兵,弘化門入直軍,量宜除出,限改築間嚴加守直之意,分付,何如?傳曰,允。
又啓曰,卽接西道參軍李秉圭牒報,則訓鍊都監所授肅靖門西邊第二城廊近處體城二間頹圮云,爲先令繕工監,把子圍排,分授軍門,急速修築,而把守軍兵,亦令該軍門,量宜定送,限改築間,嚴加守直之意,分付,何如?傳曰,允。
又啓曰,卽接景慕宮入直訓鍊院主簿李鉉圭手本,則弘化門越邊含春苑墻垣十九間,通化門越邊含春苑墻垣二間頹圮云,爲先令繕工監,堅實圍排,卽速修築,而衛軍各二名定立,限改築間嚴加守直,亦令巡邏營門,申飭校卒,各別巡察之意,分付,何如?傳曰,允。
又啓曰,卽接慶熙宮入直衛將强俊成牒報,則興化門南邊墻垣二十間,開陽門東邊墻垣五間西邊墻垣三十間,崇義門東邊墻垣十五間,武德門東邊墻垣八間,前日頹圮連接處十間,興元門北邊墻垣三十間頹圮云,爲先令繕工監,堅實圍排,卽速修築,而亦令巡邏營門,申飭校卒,限改築間嚴加巡察之意,分付,何如?傳曰,允。
又啓曰,卽接南所衛將王殷疇牒報,則南水閣北門鐵索,爲雨水所激折傷云,西所衛將鄭達牒報,則北水閣北門鐵箭,亦爲破傷云,爲先令紫門監,堅實圍排,急速修改,而把守軍兵,南水閣本營入直軍,北水閣金虎門入直軍,竝令該營量宜定送,限修改間嚴加守直之意,分付,何如?傳曰,允。
又啓曰,卽接宗廟署入直訓鍊院判官崔東鎭手本,則宗廟西門北邊墻垣四間許頹圮云,臣在喆,馳詣看審後,爲先令繕工監,以杻把子,堅實圍排,依例樹柵,而衛軍二名定立,限改築間嚴加守直,令該曹卽速修築,亦令巡邏營門,申飭校卒,各別巡察之意,分付,何如?傳曰,允。
政院啓曰,卽者兵曹郞廳來言,敦化門·弘文館·曜金門三處水門,水勢漲溢,當爲開鑰云矣。依定式除標信開閉之意,敢啓。傳曰,知道。
兵曹啓曰,卽接東所衛將朴大榮牒報,則貳極門東邊內宮墻一間許,因雨頹圮云,爲先令紫門監,以杻把子及長木,堅實圍排,把守則建陽門入直軍八名除出,限修築間嚴加守直,而秋景苑西邊內宮墻二間許又爲頹圮云,令紫門監,以杻把子及長木,堅實圍排,把守則銅龍門入直軍十名除出,限修築間嚴加守直,而東邊內宮墻一間許又爲頹圮云,亦令紫門監,以杻把子及長木,堅實圍排,把守則銅龍門入直軍八名除出,限修築間嚴加守直,而連接西所衛將鄭達牒報,則集成門北邊內宮墻五間許因雨頹圮云,令紫門監,以杻把子及長木,堅實圍排,把守則金虎門入直軍二十名除出,限修築間一體嚴加守直之意,敢啓。傳曰,知道。
兵曹啓曰,卽接北所衛將全夏淵牒報,則明光門西邊內宮墻一間許因雨頹圮云,爲先令紫門監,以杻把子及長木,堅實圍排,把守則弘化門入直軍八名除出,限修築間嚴加守直,而連接西所衛將鄭達牒報,則永肅門南邊內宮墻二間許半邊缺落云,亦令紫門監,以杻把子及長木,堅實圍排,把守則係是局出身直所近處,限修築間令局出身,輪回晝察夜巡之意,敢啓。傳曰,知道。
訓鍊都監啓曰,因兵曹草記,宣仁門南邊墻垣五間許頹圮處,弘化門入直軍二十名除出,將校一人率領,限改築間嚴加守直之意,敢啓。傳曰,知道。
又啓曰,因兵曹草記,貳極門東邊內宮墻一間許頹圮處,建陽門入直軍八名除出,將校一人率領,限修築間嚴加守直,集成門北邊內宮墻五間許頹圮處,金虎門入直軍二十名除出,將校一人率領,限修築間嚴加守直之意,敢啓。傳曰,知道。
又啓曰,因兵曹草記,明光門西邊內宮墻一間許頹圮處,弘化門入直軍八名除出,將校一人率領,限修築間嚴加守直之意,敢啓。傳曰,知道。
又啓曰,因兵曹草記,永肅門南邊內宮墻二間許半邊缺落處,限改築間令入直局出身,晝察夜巡之意,敢啓。傳曰,知道。
又啓曰,因兵曹草記,北水閣水門鐵箭破傷處,金虎門入直軍八名除出,將校一人率領,限修改間嚴加守直,而闕門已閉,將校則預待闕外,待開門入去擧行,其間使金虎門入直哨官李喜忠,往來嚴飭之意,敢啓。傳曰,知道。
又啓曰,本局分授都城肅靖門西邊第二城廊近處體城二間許頹圮處,令該軍門,卽速修築,把守軍兵,量宜定送事,自兵曹草記矣。今日爲始,砲手二十名,將校一人率領,限改築間輪回守直之意,敢啓。傳曰,知道。
上在昌德宮。停常參·經筵。
自前夜五更至人定,灑雨下雨,測雨器水深一寸八分。
備忘記,統制使李膺緖下直,長弓一張,長箭一部,片箭一部,筒兒一箇賜給。
傳曰,傳香承旨,馳詣社稷·宗廟·永寧殿,奉審摘奸以來。
徐憲淳啓曰,左承旨曺雲承,左副承旨韓啓源,今日不爲仕進,竝卽牌招,何如?傳曰,允。
以左承旨曺雲承,左副承旨韓啓源牌不進罷職傳旨,傳曰,只推。
李宜翼啓曰,明日傳香,禮房承旨當爲齋宿。左承旨曺雲承,旣有只推之命,所當更爲牌招,而拘於廳規,不得請牌,何以爲之?敢稟。傳曰,牌招。
以左承旨曺雲承再牌不進罷職傳旨,傳曰,只推。
奎章閣啓曰,卽者景慕宮望廟樓兼別監來言,望廟樓南檐間間滲漏,東墻一間今日頹圮云,圍排等節,卽速擧行,待快晴擇日修改之意,分付該曹,何如?傳曰,允。
實錄廳郞廳,以摠裁官意啓曰,本廳書役方張,都廳與謄錄校讐之役,一時爲悶。都廳洪秉壽,謄錄郞廳林謇洙·兪錫煥·任應準,時帶臺職,都廳郞廳權永秀,謄錄郞廳朴昇壽·尹行福·洪在重,校讐郞廳朴珪壽·尹行謨,時帶館職,職務相妨,所帶本職,今姑許遞,使之專意察任,何如?傳曰,允。
尊崇都監郞廳,以都提調意啓曰,上冊寶日字,更以今二十日推擇,啓下矣。玉冊文日字,當爲改書,三殿玉冊請出而改書日字入刻後,封裹及內入吉日,更爲推擇擧行,何如?大王大妃殿傳曰,日字何可改刻?前日字仍用,可也。
禮曹啓曰,臣憲球祗詣宗廟,與本署提調臣趙冀永,眼同奉審,則宗廟第五室·第六室神榻上滲漏,第七室神榻上及祭床上滲漏,第九室門內道里上滲漏,第十三室祭床上滲漏,北階上西邊內墻二間許頹圮,永寧殿第一室道里上滲漏,第三室神欌上滲漏,龕內與下排席沾濕,神榻上及褥席沾濕,第九室神欌上滲漏,神榻上沾濕,第十一室神欌上及神榻上祭床上滲漏,第十二室神欌上靑斑子,自北第一井二井三井穿破,土塊墜落,神榻上祭床上滲漏,如本署所報,而宗廟第五室道里上及祭床上沾濕,第七室道里上沾濕,移安廳南邊朴工道里上滲漏,西邊內墻一間許頹圮,永寧殿第八室寶欌上沾濕,第九室祭床上沾濕,第十三室神欌上沾濕,移安廳西邊道里上滲漏處,本署報狀以後有頉,一體執頉,而修改之役,待晴擇日擧行,何如?傳曰,允。
又啓曰,禜祭設行後乍陽旋雨,庶冀開霽,見今雨勢連霔,繼又祈晴,有不容少緩。四門再次禜祭,不卜日今十二日設行三日而止,而獻官遣堂下三品官,卽是法典,初次禜祭時,因特敎遣重臣設行矣。今番則何以爲之?敢稟。傳曰,遣崇品,明日設行。
又啓曰,卽接永禧殿官員所報,則今初十日之雨,正殿南邊後面春舌滲漏,南北挾室後面道里上及北邊浮椽滲漏云矣。今此雨漏旣在正殿後面挾室道里,奉審之節,依前例不爲磨鍊,而修改之役,待晴擇日擧行,何如?傳曰,允。
又啓曰,卽接顯陵參奉所報,則今初十日之雨,本陵大王陵上曲墻東邊二間許向外頹圮云矣。向外頹圮與向內有異,慰安奉審之節,依前例不爲磨鍊,而改築之役,待晴擇日擧行,何如?傳曰,允。
又啓曰,卽接仁陵令所報,則今初九日酉時量,本陵陵上莎草自酉方至戌亥子方蹲縮,丁字閣殿內神御床北邊地衣沾濕云矣。陵上莎草有此蹲縮之患,萬萬驚悚。慰安祭,不卜日以今十四日,當爲磨鍊,而本陵秋夕節享,隔在一日,今此慰安祭,十五日秋夕節享兼行,祝文中措辭添入,修改之節,依法典,政府以下進去奉審後,稟處,何如?傳曰,允。
又啓曰,卽接景慕宮官員所報,則今番雨後正殿東邊內墻內面一間半許頹頉處,不至大段云矣。慰安之節,不爲磨鍊,補築之役,待晴擇日擧行,何如?傳曰,允。
又啓曰,卽接崇陵別檢所報,則今初十日之雨,本陵大王陵上莎草自子方至酉方蹲縮,廣六十二尺,高十二尺,陵上曲墻北邊二間頹圮云矣。陵上莎草有此蹲縮之患,萬萬驚悚。慰安祭,不卜日今十三日設行,而修改之節,依法典,政府以下進去奉審後,稟處,何如?傳曰,允。
又啓曰,卽接元陵參奉所報,則今初十日之雨,本陵大王陵上莎草自丑方至卯方蹲縮,廣十四尺,高七尺,王后陵上莎草自寅方至申方蹲縮,廣四十尺,高十尺,陵上曲墻未方五尺五寸頹圮云矣。陵上莎草有此蹲縮之患,萬萬驚悚。慰安祭,不卜日今十三日設行,而修改之節,依法典,政府以下進去奉審後,稟處,何如?傳曰,允。
又啓曰,陵寢奉審之行,如値水潦漲滿之時,不計晝夜,乘危涉險,則不無意外之慮,酌量緩急而作行,毋令冒險前進,以致公事僨誤事。正廟朝壬寅年,因大臣筵奏定式矣。見潦水漲滿,道路阻滯,崇陵·元陵·仁陵陵上莎草蹲縮處,政府以下奉審之行,少俟道路通涉,卽爲進去,何如?傳曰,允。
又啓曰,卽接永禧殿官員所報,則今日雨後,正殿南邊內墻一間許頹圮,東邊內墻一間許外面頹圮,內面削立,瓦子脫落云矣。慰安祭,不卜日今十三日設行,而改築之節,待晴擇日擧行,何如?傳曰,允。
又啓曰,崇陵陵上·元陵陵上莎草蹲縮處奉審,政府以下進去事,命下矣。兩陵寢同奉一局之內,政府以下兼爲奉審之意,敢啓。傳曰,知道。
又啓曰,卽接康陵參奉所報,則今番雨後,本陵陵上西邊曲墻二間許頹圮,而半面向內,半面向外矣。慰安祭,不卜日今十三日設行,而改築之節,臣曹堂上進去奉審後,稟處,何如?傳曰,允。
又啓曰,康陵陵上西邊曲墻二間許頹圮處改築之節,臣曹堂上進去奉審事,草記允下矣。崇陵·元陵陵上莎草蹲縮處奉審時,臣旣已進去,一體奉審之意,敢啓。傳曰,知道。
兵曹啓曰,卽伏見京畿監司洪祐喆狀啓,則本道進上封進時,敦義門明日爲始開閉,令該曹稟旨分付爲辭矣。敦義門,依前例令政院,臨時請出標信開閉,何如?傳曰,允。
又啓曰,卽接西所衛將李珌秀牒報,則泰秋門西邊內宮墻二間許因雨頹圮云,爲先令紫門監,以杻把子及長木,堅實圍排,把守則金虎〈門〉入直軍十名除出,限修築間嚴加守直之意,敢啓。傳曰,知道。
又啓曰,拱北門中防石,今已修築矣。把守軍兵,解送直所之意,敢啓。傳曰,知道。
又啓曰,卽接景慕宮入直訓鍊院主簿李鉉圭手本,則月覲門越邊含春苑墻垣二間頹圮云,爲先令繕工監,堅實圍排,卽速修築,而衛軍定立,限改築間嚴加守直,亦令巡邏營門,申飭校卒,各別巡察之意,分付,何如?傳曰,允。
訓鍊都監·禁衛營·御營廳啓曰,禁衛營字內拱北門中防石頹圮處,今已修築,把守軍兵,還入直所事,自兵曹草記矣。把守西營入直軍五名,還入直所,將校解送,而添入軍五名解送之意,敢啓。傳曰,知道。
上在昌德宮。停常參·經筵。
曺雲承啓曰,右承旨兪鎭五,今日不爲仕進,卽爲牌招,何如?傳曰,允。
以右承旨兪鎭五牌不進罷職傳旨。傳曰,只推。
傳曰,禮房承旨,馳詣永禧殿,奉審摘奸以來。
禮曹啓曰,卽接獻陵直長所報,則昨日之雨,本陵大王陵上戌方曲墻後內面二間頹圮云矣。慰安祭,不卜日今十四日當爲磨鍊,而今秋夕節享,隔在一日,慰安祭,十五日秋夕節享兼行,祝文中措辭添入,修改之役,依定式本府留守進去奉審,狀聞後,稟處,何如?傳曰,允。
又啓曰,卽接明陵別檢所報,則今番雨後,本陵大王陵上曲墻一間半頹圮,仁元王后陵上曲墻十間頹圮云矣。慰安祭,不卜日今十四日當爲磨鍊,而本陵秋夕節享,隔在一日,慰安祭,十五日秋夕節享兼行,祝文中措辭添入,改築之節,臣曹堂上,進去奉審後,稟處,何如?傳曰,允。
又啓曰,今八月十五日,行溫陵秋夕節享時,本陵兩官,當爲備員,而令有闕未差,無以擧行,本陵令未差之代,令該曹以在京無故人,口傳差出,以爲備員將事之地,何如?傳曰,允。
又啓曰,卽接仁陵令所報,則昨日雨後,本陵陵上莎草,庚申兩方,又爲蹲縮云矣。今日政府以下奉審時,一體奉審後,稟處,何如?傳曰,允。
兵曹啓曰,謁聖吉日,自禮曹,來九月二十一日推擇,啓下矣。武科則例有初試,吉日,令日官李秉洪推擇,則來閏八月二十七日爲吉云,以此日依定式分京外試取,而額數則依法典取一百人之意,敢啓。傳曰,知道。
訓鍊都監·禁衛營·御營廳啓曰,卽接東關王廟守直官所報,則本廟東邊墻垣一間半及西邊墻垣四間頹圮云,爲先堅實圍排,待晴合力改築之意,敢啓。傳曰,知道。
兵曹,謁聖武科初試規矩,鐵箭三矢一百十步,片箭三矢一百三十步,一巡一中,鳥銃三柄一巡二中,講書粗以上取二技落點。
弘文館啓曰,校理朴文鉉差祭,上番闕直,事甚未安。應敎·校理一員,副校理一員未差,副應敎金翊鎭,副校理鄭駿容,竝卽牌招,以爲推移入直之地,何如?傳曰,允。
以副應敎金翊鎭,副校理鄭駿容牌不進罷職傳旨,傳曰,只推。
上在昌德宮。停常參·經筵。
自前夜五更至開東,灑雨下雨,測雨器水深二分。
曺雲承啓曰,右副承旨李宜翼,今日不爲仕進,卽爲牌招,何如?傳曰,允。
以右副承旨李宜翼牌不進罷職傳旨,傳曰,只推。
弘文館啓曰,上番闕直,事甚未安。副應敎金翊鎭,副校理鄭駿容,旣有只推之命,與校理朴文鉉,竝卽牌招,推移入直之地,何如?傳曰,允。
以副應敎金翊鎭,校理朴文鉉,副校理鄭駿容牌不進罷職傳旨,傳曰,只推。
以平安監司洪鍾應狀啓定州等邑民家全頹事,傳曰,又見箕伯狀啓,定州等邑水災,愈往驚慘。慰諭使之行,凡存撫施恤,一體擧行之意,自廟堂星火知委。
以京畿水使柳信儉狀啓,民家漂頹事,傳曰,兩西雨水,大非尋常之災,而喬桐府海溢之報又如此,驚悶之極。不知爲諭,屋廬之漂流沈壓,三百其數之多,哀此民生,將安得所?原恤典與結構之方,道臣宜有措處之道,而京司上納錢中,一依關西·海西所施之例,分等分給,使之趁速奠居,毋或散而之他之意,廟堂措辭行會。
兵曹啓曰,今此景陵·健元陵幸行敎是時,各差備所把驛馬,別單磨鍊以入。而本曹驛馬外不足之類,依前例京畿驛馬十五匹補把事,分付本道之意,敢啓。傳曰,知道。
又啓曰,南水閣水門鐵索折傷處,今已修改矣。把守軍兵,解送直所之意,敢啓。傳曰,知道。
訓鍊都監·禁衛營·御營廳啓曰,卽接南關王廟守直官所報,則本廟南邊墻垣三間頹圮云,爲先堅實圍排,待晴合力改築之意,敢啓。傳曰,知道。
都摠府啓曰,今日入直內三廳武兼·禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
吏曹口傳政事,以李勉翼爲溫陵令。
辛亥八月十三日申時,上御熙政堂。奉審大臣以下入侍時,右副承旨韓啓源,假注書南鍾順,記注官羅時鏞,記事官金龍翼,左議政金興根,禮曹參判徐戴淳,以次進伏訖。上曰,史官分左右。興根進前問候訖。興根曰,書啓圖本,俄有修納,似已入鑑矣。上指圖形而下詢曰,莎草蹲縮,果如圖形乎?興根曰,果如圖本而三陵莎草蹲縮。雖有大小之別,高廣皆不少,甚是驚悚。先以油芚·草芚蓋覆,以防添縮之患,而曲墻數處又頹圮矣。上曰,陵上外諸處皆安寧乎?興根曰,丁字閣·碑閣俱爲無頉矣。仍奏曰,今此修改之役,當自禮曹擇日擧行,而聞九月節,在於來月望間,九月節例不得爲陵役。然則擇日當在來月望以前,其時潦雨之夬晴,有未可必,甚是憧憧矣。凡係役事,惟當擇其始役日字,而每於陵役,凡具,預先措備,不踰時刻,纔始旋撤,未免草草。故雖以崇陵陵上言之,昨年修改,纔經一周,而又此蹲縮,此實由於急遽迄役之致。今番則先期董飭,勿以畢役之遲緩爲拘,而務從堅固,退出舊土,更以新土補築,似好矣。上曰,然矣。旣以始役日字擇吉,則何必當日迄役,以速爲主耶?興根曰,今臣來往,不過是三四十里之間,而纔出都門,被災景色,滿目愁慘。方欲向熟之穀,皆在水中,擧未免消融。以此推之,被災諸處,有可以知之矣。上曰,然則民何以支保乎?此誠災異也。興根曰,穀爲民天,穀不登則民無以爲命。其爲災異,豈有大於此者乎?雖卽今,善爲晴曝,則未及全棄者,或有食實之望,而乍晴旋霔,苦無快霽之望,誠萬萬憂悶。而且多有民戶頹壓處,目下慘惻,已無可言,來頭接濟,不勝悶念矣。缺
辛亥八月十三日酉時,上御熙政堂。奉審禮堂入侍時,左副承旨韓啓源,假注書南鍾順,記注官羅時鏞,記事官金龍翼,行禮曹判書李憲球,以次進伏訖。上曰,史官分左右。憲球曰,崇陵·元陵陵上莎草有頉處奉審後,康陵曲墻頹圮處奉審事,轉進之由,已達於書啓中,而康陵陵上曲墻頹圮處,奉審後尺量,則自申方至酉方合四間,內外面剝落頹圮,丁字閣正殿東邊朴空脫落,月廊前後左右滲漏,齋官馳報後更添有頉,待其曲墻修改擇日,啓下。臣曹堂郞,馳進監董之時,一體修改伏計,而且碑閣內外前後左右滲漏,香大廳棟樑摧折,幾乎全頹,典祀廳四間頹壓,今番慰安祭享時,香·祝·奉安祭物熟設,皆從齋室,事面極爲未安。水刺間間間頹落,幾至全頹,陵上直守僕間,全數滲漏,齋室房舍及大廳全數滲漏,廚一間頹壓,祭官房與行閣,或頹或漏矣。前因齋官所報文移戶曹,而今於奉審之行,目見切悶之狀,故敢此仰達矣。上曰,何以修改?憲球曰,自戶曹遣計士籌的後修改矣。上曰,所經處水患,何如?憲球曰,被災民情,極爲愁慘矣。上曰,田畓多有水沈耶?憲球曰,果多沈水處,而潦水今若快霽,猶有成就之望矣。缺。
上在昌德宮。停常參·經筵。
傳曰,禮房承旨,馳詣宗廟·永禧殿·景慕宮,奉審摘奸,仍詣受香諸處,奉審摘奸以來。
曺雲承啓曰,右副承旨李宜翼,今日不爲仕進,卽爲牌招,何如?傳曰,允。
以右副承旨李宜翼牌不進罷職傳旨,傳曰,只推。
政院啓曰,應敎·校理一員,副校理一員,修撰二員,副修撰一員未差,閔泳緯差祭,玉堂上下番俱空,事甚未安。副應敎金翊鎭,校理朴文鉉,副校理鄭駿容,竝卽牌招,推移入直,何如?傳曰,允。未差之代,前望單子入之。
以副應敎金翊鎭,校理朴文鉉,副校理鄭駿容牌不進罷職傳旨。傳曰,只推。
玉堂前望單子入之。應校李秉文,校理趙遠永,副校理南鍾三,修撰尹堉·李基周,副修撰李凝祥落點。
傳曰,政官牌招,開政。
傳曰,同副承旨許遞,前望單子入之。
承旨前望單子入之。沈敬澤落點。
政院啓曰,新除授左副承旨沈敬澤,時在平安道寧邊府任所,交代後斯速乘馹上來事,下諭,何如?傳曰,許遞,前望單子入之。
承旨前望單子入之。李熙絅落點。
政院啓曰,左邊捕盜大將李熙絅,移拜承旨矣。捕將重任,不可一刻暫曠,在前如此之時,有他邊大將兼察之例,今番則何以爲之?敢稟。傳曰,他邊大將兼察。
又啓曰,左邊捕盜大將,他邊大將兼察事,命下矣。兼察左邊捕盜大將吳一善,卽爲牌招聽傳敎,何如?傳曰,允。
兵曹,以任泰瑛爲左邊捕盜大將。
政院啓曰,新除授左邊捕盜大將任泰瑛,卽爲牌招,傳授命召及大將牌·傳令牌,何如?傳曰,允。
又啓曰,行吏曹判書趙斗淳,參判韓正敎,參議徐元淳牌不進,推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
吏曹啓曰,掌試時各道都事,例以侍從差出矣。慶尙道都事朴鎬源,全羅道都事白龍周,黃海道都事白文振,江原道都事金洛斗,咸鏡道都事盧鎭衡,平安道都事白宗逵,俱未經侍從,竝依例改差,何如?傳曰,允。
有政。吏批,行判書趙斗淳,參議徐元淳進。
吏批啓曰,臺諫多窠,今當差出,而擬望之人乏少,外任竝擬,何如?傳曰,允。政事無以李鼎信爲司諫,姜漢赫爲掌令,徐翼輔爲獻納,韓容悳爲持平,兪敎煥爲正言,鄭獻敎爲忠淸都事,任應準爲慶尙都事,林謇洙爲全羅都事,洪鍾序爲黃海都事,尹正求爲江原都事,權應夔爲咸鏡都事,朴浚愚爲平安都事,趙在應爲忠淸左道京試官,徐堂輔爲慶尙右道京試官,朴珪壽爲全羅左道京試官,鄭健朝爲平安南道京試官,趙獻永爲寧邊府使。再政,以琴詩述爲正言,李參鉉爲安邊府使,南履輪爲固城縣令。
兵批,同知單卞光元·安慶然。
備邊司啓曰,京試及掌試都事,今日政當差出矣。近來外道科試之尤不成樣,雖不必一一索言,而朝家紀綱命令,其將因此一事,坐視其收拾不得乎?恢公循私,初非掩遮扮飾之事。榜後衆論,無有遠近之別,則宜無不聞不知之理。有罪者之以法從事,斷不饒假,自有關和,爲先自銓曹,勿拘常例。惟人是擇,而稍知自惜者,必欲厭避,亦一弊習,切勿曲循之意,分付,何如?傳曰,允。科事之有關國事,何時不然?而爲今日北面事君者,苟知其安危向背之會,則寧有不恤其身名之理乎?自銓曹各別擇差,而亦自廟堂,一一面諭下送,而科場用情,自有法典。今番則當施以加倍之律,姑不多煩。
以黃海監司洪耆燮狀啓,鳳山等邑民家漂頹事,傳曰,今見海伯啓聞,鳳山等州郡,又被去月十六日·十八日之雨,漂頹之戶,幾近千數,極庸驚慘。慰諭使一體行到,凡係慰恤奠接之方,依例擧行事,廟堂知委。
訓鍊都監啓曰,因兵曹草記,北水閣水門鐵箭破傷處,今已修改,把守軍兵,還入直所,將校解送之意,敢啓。傳曰,知道。
兵曹,以吳一善爲訓鍊都監中軍。
奉常寺啓曰,祭享所用秋等中脯四百四十二貼五條,今八月二十三日畢造,而定式牛隻元數爲三十六首,今年則祭享稠疊,所用中脯,若依定式造出,則實有不敷之慮。故牛隻八首,加數磨鍊,今所入爲四十四首矣。進上看品中脯二帖,依定式封進之意,敢啓。傳曰,知道。
辛亥八月十四日未時,上御熙政堂。奉審大臣以下入侍時,左副承旨兪鎭五,假注書朴麟夏,記事官玄基濬,別兼春秋鄭健朝,右議政朴永元,繕工監提調徐憙淳,觀象監提調趙鶴年,禮曹參議李源達,以次進伏訖。上曰,史官分左右。永元問候訖,奏曰,奉審形止,已詳陳於書啓中,而申庚方繼出之頉,與先頉相連,自申至子七方位,下面莎草蹲縮頹下,滾至欄干石下磚石矣。此是昨年秋修改處,而今又蹲縮,似緣其時不善着根,仍致枯損,至有今番蹲縮矣。上曰,蹲縮處若是廣闊,萬萬驚悚矣。永元曰,然矣。自下至上高爲八尺,橫廣爲二十四尺,誠不少矣。上指示圖本而下詢曰,蹲縮處深則如何也?永元曰,莎草蹲下土色外著,故圖本如此,而其深則無尺量之可論矣。仍奏曰,今此頉處,以上下言之,則不過下面八尺,以左右言之則不過七方位。宜不當議到於全數修改,而新舊土莎交接處,每患不善着根,且乙辰巽巳方,間間枯損處亦多。今若但就蹲縮處枯損處修補,則誠有未得完固之慮。諸堂上之議,與陵官之論,皆以爲舊莎,不得不全數奉退矣。上曰,然則莎草,當全體修改乎?永元曰,全體修改,雖涉愼重,而爲永久完固之圖,不得不然也。上曰,新舊莎土,旣難連合,則全數修改,宜矣。憙淳曰,雖欲間間修築,片片添補,枯損處甚多,不如全爲修改矣。上曰,從速修改,似宜矣。永元曰,修改之節,不容少緩,而見今潦雨未霽,莎草無以着根。俄問於日官,則閏八月旬前,當有吉日云。伊時可以雨收土乾,而以草芚·油芚,堅緻覆蓋,雖甚悚悶,修改之前,無他未安之慮矣。上曰,往來之路,水漲,何如也?永元曰,始聞道路積水,難以通涉云矣。及至十二日晩後,急漲稍退,奉日川最大,而僅以越川軍渡涉,其深處値人腰矣。上曰,田畓皆入沈沒乎?永元曰,汚下之處,多有沈墊,高燥之地,則穀形豐茂,嗣後卽晴,仍又退霜,則庶有收楡之望,而農民之言曰,外雖茁長,入實多虛殼云。大抵畿內年事,可慮矣。上曰,史官就座。命大臣先退。又命退,諸臣以次退出。
上在昌德宮。停常參·經筵。
藥房提調金鼎集,副提調徐憲淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王〈大〉妃殿·王大妃殿·大妃殿,口傳問安。答曰,知道。
政院啓曰,備邊司郞廳來言,今日賓廳日次,而領議政未差,左議政金興根,右議政朴永元俱有身病,不得來會云矣,敢啓。傳曰,知道。
李熙絅啓曰,同副承旨李宜翼,今日不爲仕進,卽爲牌招,何如?傳曰,允。
以同副承旨李宜翼牌不進罷職傳旨,傳曰,只推。
傳曰,恩全君祠版改題主日,遣內侍致祭,豐溪君祠版,一體致祭。
政院啓曰,校理趙遠永,修撰李基周,副修撰李凝祥在外,玉堂上下番俱空,事甚未安。應敎李秉文,副應敎金翊鎭,校理朴文鉉,副校理南鍾三·鄭駿容,修撰尹堉,副修撰閔泳緯,竝卽牌招,推移入直,何如?傳曰,允。
弘文館啓曰,新除授校理趙遠永,時在京畿楊州地,修撰李基周,時在忠淸道公州〈地〉,副修撰李凝祥,時在慶尙道慶州地,經筵入番事緊,請竝斯速乘馹上來事,下諭。答曰,許遞,前望單子入之。
以應敎李秉文,副應敎金翊鎭,副校理南鍾三·鄭駿容,副修撰閔泳緯牌不進罷職傳旨,傳曰,只推。
義禁府啓曰,忠淸監司洪說謨啓本內,後漕倉領運差使員薺浦萬戶鄭東赫,護送地方官唐津縣監成載億等罪狀,令攸司稟處事,啓下矣。鄭東赫待到泊拿囚,成載億,時在任所云,依例發遣府羅將,拿來,何如?傳曰,待待命拿囚。
奎章閣啓曰,景慕宮望廟樓,今望奉審無頉之意,敢啓。傳曰,知道。
玉堂前望單子入之,校理洪在重,修撰李又新,副修撰李容直落點。
以慶尙監司李紀淵狀啓,司憲府前持平姜長煥,金山郡到配事,傳曰,放送。
以江華留守黃浩民狀啓,民家漂頹,數甚夥然,莫重啓聞,如是遲緩,惶恐待罪事,傳曰,勿待罪事回諭,沁都水災,聞極驚遑,漂頹之戶周急之節,與夫結構之方,留守似當靡不用極,而至於頹城潰堰,其工甚巨,當此內外公費罄竭之時,將若之何?自廟堂另講其措劃之策,趁速修築,使保障之重,無至疎虞之地,可也。
以京畿監司洪祐喆狀啓,安山等邑鎭民家漂頹人命渰死事,傳曰,民家之漂頹,人命之渰死,若是夥多,聞甚驚慘,元恤典外,別加顧助,漂戶之結構奠接之方,未拯屍身,期於拯得厚埋之節,廟堂措辭,關飭渰死人,如有生前身還布,竝蕩減之意,一體分付。
以平安監司洪鍾應狀啓,博川郡民家全頹事,傳曰,博川之被災,一經再經,民家全頹又是夥多,尤庸驚慘,依前例顧助奠接之方,各別申飭,俾無一民棲遑之意,廟堂一體分付於道臣及慰諭使。
兵曹啓曰,宣傳官李儒增,兼司僕將宋在璿,五衛將洪思範·閔瑜世,俱以病難供職,呈狀乞遞,竝改差,何如?傳曰,允。
三司合啓,請書九,亟施追奪官爵之典。措辭見上請中途付處罪人權敦仁,爲先施以遠竄之典。措辭見上答曰,不允。權敦仁事,已有處分,勿煩。
兩司合啓,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,夬正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,夬正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,夬正典刑。措辭見上請北靑府遠竄罪人金正喜,亟施絶島安置,放逐罪人金命喜·金相喜,竝施散配之典,絶島定配罪人吳圭一·趙熙龍,更加嚴刑,期於得情,熙龍之子,亦令該曹,嚴刑得情,夬施當律焉。措辭見上答曰,不允。金正喜事,金命喜·金相喜事,吳·趙兩漢事,熙龍子事,已有處分,勿煩。
府啓,請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。措辭見上新除授掌令姜漢赫,時在咸鏡道安邊府,持平韓容悳,時在慶尙道固城縣,請竝斯速乘馹上來事,下諭。答曰,不允。下諭事許遞。
院啓,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,夬正典刑。措辭見上新除授正言琴時述在外,請斯速乘馹上來事,下諭。答曰,不允。下諭事許遞。
上在昌德宮。停常參·經筵。
李熙絅啓曰,右承旨曺雲承,今日不爲仕進,卽爲牌招,何如?傳曰,允。
都摠府啓曰,〈今日〉入直內三廳武兼禁軍及軍兵等,中日習射技放,請出標信。傳曰,知道。
傳曰,景陵親祭後,仍詣健元陵親祭矣,該房知悉。
政院啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,掌令文致中,持平姜麟岳,正言李潭九落點。
弘文館啓曰,下番修撰臣尹堉,以照訖講試官,晝仕出去之意,敢啓。傳曰,知道。
弘文館啓曰,應敎李秉文,校理洪在重,副校理南鍾三,旣有只推之命,與新除授副修撰李容直,竝卽牌招察任,何如?傳曰,允。
以應敎李秉文,校理洪在重,副校理南鍾三牌不進罷職傳旨,傳曰,只推。
又啓曰,新除授修撰李又新,時在水原地,經筵入番事緊,請斯速乘馹上來事,下諭。答曰,許遞。
禮曹啓曰,崇陵大王陵上莎草,元陵大王陵上莎草,王后陵上莎草,仁陵陵上莎草修改吉日時,來閏八月初七日巽時,推擇啓下矣。陵上莎草修改時,有設都監擧行之例,亦有因特敎,勿設都監,政府以下進去監董之例,今番則何以爲之乎?敢稟。傳曰,政府以下進去。
以司謁口傳下敎曰,自今以後幸行時,文將臣·文摠管笠,戰笠爲之。
兵曹啓曰,今此幸行時,侍衛當爲備員,宣傳官有闕之代,依例口傳擬入,何如?傳曰,允。
兵曹口傳政事,以李邦鉉爲宣傳官。
以司謁口傳下敎曰,懸房作挐罪人朴繼孫·尹三得,令秋曹刑配,李順吉,刑問一次放送。
刑曹啓曰,以司謁口傳下敎曰,懸房作挐罪人朴繼孫·尹三得,令秋曹刑配,李順吉,刑問一次放送事,命下矣。朴繼孫·尹三得,各嚴刑一次後,繼孫,忠淸道瑞山郡,三得,江原道杆城郡定配所,竝卽押送,李順吉,嚴刑一次放送之意,敢啓。傳曰,知道。
刑曹啓曰,內醫院啓辭內,今此北兵營進上鹿茸爲八對,而體硬品劣,全不成樣,其中茂山所封進之茸,所重尤爲自別,非色鮮體大者,不得封進,而進上藥材,何等愼重,再昨年筵奏申飭,著爲新式,卽所以嚴防審藥輩從中苟充之弊,爲帥臣者,苟若十分惕念,豈有是乎?事體所在,萬萬駭然,北兵使李敏德罷職,茂山前府使李載熙,令該府拿問嚴勘,當該審藥,依年前筵奏,令攸司照律刑配,何如?傳曰,允事批下矣。謹案律文,則大明律議制條,有曰供奉御用之物加二等,審藥玄光德,依此律,杖一百罪加二等,決杖七十後,黃海道白川郡,徒一年半定配所,卽爲押送之意,敢啓。傳曰,知道。
上在昌德宮。停常參·經筵。
承文院官員,以都提調意啓曰,卽見盛京禮部咨文出來者以爲,今年秋季信巡,八月二十日,行抵靉江西岸,與本國地方官,公同會哨,若至陡壁臨江人馬不能行走之處,借用本國船隻,而預行知照,轉飭各該地方官,屆期遵辦云矣。回咨依例撰出,正書安寶後,定禁軍騎撥下送于灣府,使之傳給鳳城將處,以爲轉致盛京之地,何如?傳曰,允。
司僕寺官員,以一二提調意啓曰,濟州出來先運年例進上馬八匹,三名日進上馬六十匹,凶咎駑馬二十匹,合八十八匹內,三匹中路故失,六匹中路病留,三匹津頭逃逸,二匹到本寺病留除,實納馬七十四匹,禾毛色別單書入之意,敢啓。傳曰,知道。
以司謁口傳下敎曰,王大妃殿差備修掃軍,依各殿例,四名加磨鍊事分付。
兵曹啓曰,謹依口傳下敎,王大妃殿差備修掃軍四名雇立,別單書入之意,敢啓。傳曰,知道。
司饔院官員,以監膳提調意啓曰,黃海道八月朔膳進上,今日來到,而莫重膳狀,不善封裹,致有水沈之境,其在事體,誠極未安。當該道臣,不可無警推考,領來陪持人,令本道嚴繩,何如?傳曰,允。
實錄廳郞廳,以摠裁官意啓曰,本廳書役浩多,而謄錄郞廳徐翼輔時帶臺職,洪在重時帶館職,職務相妨,所帶本職,竝姑許遞,何如?傳曰,允。
以咸鏡監司徐有薰狀啓,安邊府民家漂頹事,傳曰,民家漂頹,若是夥多,聞甚矜慘。元恤典外,別加顧助,卽爲結構奠接,俾無棲遑之弊事,廟堂措辭分付。
以廣州留守金學性狀啓,民家頹壓事,傳曰,民戶之頹壓,若是夥多,聞甚驚慘,元恤典外。別加顧助,趁卽結構奠接,俾無失所棲遑事,廟堂措辭分付。
以江華留守黃浩民狀啓,人命渰死民家漂頹事,傳曰,渰漂頹壓之若是夥多,豈不可驚可慘乎?渰死待拯得,加意顧助,使之厚埋,漂頹戶結構之方,元恤典外,分等量宜助給後,以京司上納錢中會減,漁基鹽盆收稅之節,待水退,更爲消詳摘奸,各別蠲給事分付。
以平安監司洪鍾應狀啓,安州等邑人命渰死民家漂頹事,傳曰,安州等三邑,俱以積潦漂頹之餘,又有此海溢之災,言念民事,愈往矜恤,顧今秋涼漸生,結構入處一時爲急,元恤典外,自監營別盤顧助,俾無一民失所棲遑,未拯屍待拯出,亦一體施恤事分付。
以咸鏡監司徐有薰狀啓,咸興府民家漂頹人命渰死事,傳曰,北關以荐經水旱之餘,又有此極備之災,而場市歸民之遇漲渰沒,旣曰不可以數計,則寧有如此矜慘之事乎?其間拯得,未知爲幾許,而此非深洋大海,則豈有畢竟未拯之理也?各別董飭,期於盡數拯出,渰埋之節,從厚顧助後,啓聞會減,生前徭役,一竝蕩減,漂頹戶結構之方,旣有關西已施之例,分排大中小,期於未寒前入處後,一體會減,大抵朝家體恤之政,專在於道守臣對揚之如何,除尋常惕念擧行,使遐遠遇災之民,無至有向隅咨嗟事,廟堂措辭分付。
上在昌德宮。停常參·經筵。
政院啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,獻納朴在皞落點。
以全羅監司李裕元狀啓,同福縣監兪景煥身死事,傳曰,令該曹口傳差出,催促下送。
義禁府啓曰,全羅左水使許燮,爲先罷黜,拿問處之事,傳旨啓下矣。許燮時在任所,依例發遣府書吏,交龜後拿來,何如?傳曰,待待命拿囚。
備邊司啓曰,卽見全羅監司李裕元狀啓,則左水營有私還穀萬餘石,爲吏屬牟利之窟,繡衣蠲蕩外餘存,尙爲四千石,前水使在任時,定査官盡數作錢,從長區劃矣。新水使全數乾沒,不遵關飭,文牒之間言辭悖慢,似此駭妄之類,不可置諸閫帥之任,左水使許燮罪狀,請令廟堂稟處矣。私穀糶糴,係是法外,雖未知創自何時爲,作錢之全數乾沒,文牒之言辭悖慢,俱係駭妄,該水使許燮,爲先罷黜,其罪狀,令該府拿問處之,何如?傳曰,允。
以江原監司李謙在狀啓,金化縣民家漂壓事,傳曰,聞甚矜惻,元恤典外,別加顧助,結構奠接之方,廟堂措辭分付。
以開城留守李是遠狀啓,人命渰壓死民家漂頹事,傳曰,一境之內,漂頹之戶,渰壓之民,一何慘也,其父母妻孥相抱啼號彷徨如求之狀,尤不忍想到,元恤典,係是按例之事,而死者之生前身還布,竝令蕩減,沿海諸處,另加關飭,拯出屍身,使之厚埋,京司上納錢中,援用先此被災處例,分等分給,以示朝家慰恤之意事,廟堂知委。
兵曹啓曰,今月二十一日,一兼禁軍番次矣。該番將有闕之代,依承傳口傳擬入之意,敢啓。傳曰,知道。
兵曹口傳政事,以金魯鵬爲兼司僕將。
上在昌德宮。停常參·經筵。
自前夜四更,灑雨下雨,測雨器水深七分。
備忘記,坡知僉使李周植下直,長弓一張,長箭一部,片箭一部,筒兒一箇賜給。
傳曰,明日出宮門路,以協陽門爲之。
吏曹啓曰,伊川府使金基纘,以其親病,不得下去云,改差,何如?傳曰,允。
吏曹口傳政事,以宋太熙爲同福縣監。
都摠府啓曰,今日入直內三廳武兼禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
兵曹啓曰,卽接西所衛將李石鉉牒報,則明禮門東邊中松一株折傷云,令該所依例斫去之意,敢啓。傳曰,知道。
兵曹啓曰,卽接東所衛將鄭錫璜牒報,則秋景苑南邊內宮墻一間許因雨頹圮云,爲先令紫門監,以杻把子及長木,堅實圍排,把守則銅龍門入直軍八名除出,限修築間嚴加守直之意,敢啓。傳曰,知道。
兵曹啓曰,卽接東所衛將朴大榮牒報,則秋景苑東邊內宮墻一間半許,因雨頹圮云,爲先令紫門監,以杻把子及長木,堅實圍排,把守則銅龍門入直軍十名除出,限修築間嚴加守直之意,敢啓。傳曰,知道。
備邊司啓曰,卽見黃海監司洪耆燮,水使韓仁植狀啓,則以爲,海州牧大睡鴨島漂到大國人六名問情,則乃是山東省登州府榮城縣人之行商漂到者,而彼人旣願水路還歸,船隻無所破傷,木錨一箇卽爲造給,日候不寒,衣袴之爲製給,卽有辛卯已例,依此擧行事,請令廟堂稟旨分付矣。彼人旣願水路還歸,依其願候風發送,而木錨卽令造給,越海糧及柴油,依例施行,以示朝家優恤之意,至於衣袴,則時非寒節,例有可據,不必擧論,待其還送,狀聞,令槐院撰出咨文,定禁軍騎撥下送于灣府,傳給鳳城將處,以爲轉致北京之地,何如?傳曰,允。
以京畿監司洪祐喆狀啓,楊州等邑民家漂壓事,傳曰,聞甚矜慘,元恤典外,別加顧助,結構奠接之方,廟堂措辭分付。
弘文館啓曰,應敎李秉文,旣有只推之命,卽爲牌招察任,何如?傳曰,允。
以應敎李秉文牌不進罷職傳旨,傳曰,只推。
三司合啓,請書九,亟施追奪官爵之典。措辭見上請中途付處罪人權敦仁,爲先施以遠竄之典。措辭見上答曰,不允。權敦仁事,已有處分,勿煩。
兩司合啓,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典。措辭見上致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,夬正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,夬正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,夬正典刑。措辭見上請北靑府遠竄罪人金正喜,亟施絶島安置,放逐罪人金命喜·金相喜,竝施散配之典,絶島定配罪人吳圭一·趙熙龍,更加嚴刑得情,熙龍之子,亦令該曹,嚴刑得情,夬施當律焉。措辭見上答曰,不允。金正喜事,金命喜·金相喜事,吳·趙兩漢事,熙龍子事,已有處分,勿煩。
府啓曰,請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。措辭見上新除授掌令文致中,持平姜麟岳在外,請竝斯速乘馹上來事,下諭。答曰,不允。下諭事許遞。
院啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,夬正典刑。措辭見上新除授獻納朴在皞,時在慶尙道丹城地,正言李潭九,時在龍宮地,請竝斯速乘馹上來事,下諭。答曰,不允。下諭事許遞。
上在昌德宮。停常參·經筵。
詣仁政殿,上冊寶祗迎入幕次後,藥房·內閣·政院·玉堂口傳問安。答曰,知道。大王大妃殿·王大妃殿·大妃殿,藥房·內閣·政院·玉堂口傳問安。答曰,知道。
還內後,藥房·內閣·政院·玉堂口傳問安。答曰,知道。
藥房都提調朴永元,提調金鼎集,副提調徐憲淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
政院啓曰,備邊司郞廳來言,今日賓廳日次,親上冊寶相値,不得來會云矣,敢啓,傳曰,知道。
傳曰,祔廟及上徽號時禮房承旨,竝加資,陳賀時禮房承旨·對擧承旨,亦爲加資。
傳曰,慶平君,百官加親授。
傳曰,中官梁重吉·尹東亨·金光弼·金在學,竝百官加親授。
傳曰,都承旨·左承旨·右承旨·同副承旨竝許遞,前望單子入之。
承旨前望單子入之,金炳冀·洪遠燮·兪致善·趙台淳落點。
傳曰,祔太廟及徽定殿親祭時亞獻官以下,祔廟都監·尊崇都監都提調以下,兩次陳賀時各差備官,別單書入。
傳曰,祔廟時神輦侍衛·分承史·兵·摠府堂郞,別單書入。
以祔太廟及徽定殿親祭時亞獻官以下別單,傳曰,祔太廟親祭時亞獻官判府事朴晦壽,終獻官右議政朴永元,竝熟馬一匹面給,禮儀使行禮曹判書李憲球加資,進幣瓚爵官行吏曹判書趙斗淳,奠幣瓚爵官吏曹參議徐元淳,薦俎官兼戶曹判書徐憙淳,堂上執禮鄭基世,竝熟馬一匹賜給,堂下執禮徐相鼎,大祝金有淵·趙在應·姜㳣·徐堂輔·權永秀·朴珪壽·閔泳緯·李容直·朴昇壽·閔致庠·李興敏·李承益·尹滋悳·金炳溎·南秉吉·鄭健朝,各半熟馬一匹賜給,典祀官金權,執尊金翊鎭·李維謙·朴文鉉·睦仁栽·李貞夏·李彙圭·尹堉·尹行福·李鼎信·申錫禧·李魯奎·金會明·趙遠永·柳進翰·尹行謨·金元植·李承輔,各兒馬一匹賜給,第十七室大祝金炳國陞六,宮闈令尙醞李根協·金喜吉·金光弼·金性河·李敏榮·尹淇浩竝加資,祝史李亮信·韓應淳·李彙承·任應準·鄭夔容·尹正求·林謇洙·李鍾淳·朴惇壽·權應夔·洪祐吉·尹秉鼎·柳光睦·李晩奎·金炳㴤·鄭獻敎·洪奭鍾,齋郞李鍾愚·李晩運·朴蘭壽·李僖魯·李崙夏·姜蘭馨·南鍾順·金學初·鄭東奎·金元植·朴孝正·朴麟夏·李徹宰·李承游·李容殷·沈舜澤·徐相至,捧俎官李時敏·金炳潗·李鼎謨·閔種淑·尹泰兢·李台鉉·金性根·徐用輔·權涑·李魯翼·洪載順·權鍾健·尹萬善·徐敬淳·尹興鎭·李源植·李恒信,盥洗位金秉燮·申學典,爵洗位李基濬,亞·終獻盥洗位趙廷祖,掌牲令李秉敎,協律郞洪鍾序,贊者曺百承·金載善,謁者沈龜祖·尹致寬,贊引金晉禎·李宗赫,祭監監察李㢸榮·韓鼎謩,七祀獻官金宜淳,祝史宣聞周,齋郞金性奎,功臣獻官李行翼,祝史朴文,齋郞韓用邁各加一資,資窮者代加,配享兩臣祔位時讀敎文官李容直,敎文書寫官李又新,各兒馬一匹賜給,腰輿執事趙萬兢·李勉翼,題主官徐相至·李徹宰,讀敎官金會明·尹堉,展敎官尹墩·崔尙儒,差備官鄭基興·金用鉉,擧案執事李勉在·李長翼各加一資,資窮者代加,其餘奏時官·事知守僕等,依丁酉年例施賞,徽定殿親祭時亞獻官左議政金興根,終獻官右議政朴永元,各熟馬一匹面給,禮儀使行禮曹判書李憲球,熟馬一匹賜給,典祀官金權,執尊趙遠永,兒馬一匹賜給,殿司令李承謙陞敍,參奉李兢鉉陞六,執禮尹滋悳,大祝鄭健朝,各半熟馬一匹賜給,宮闈令尙膳吳仁業·姜錫永竝加資,資窮,令內府施賞,祝史朴昇壽,齋郞洪祐吉,盥洗位李冀禎·金濬,爵洗位金文煥·金炳燮,亞終獻盥洗位金基周,贊者曺百承·金載善,謁者李宗赫·李仲淵,贊引崔在淵·趙鳳始,祭監監察韓鼎謩·李哲新,各加一資,資窮者代加,香陪官李亮信,祭文正書忠義柳在起,各兒馬一匹賜給,題主官洪鍾英加資,浴主大祝李維謙,熟馬一匹賜給,卓差備官徐元輔·金友根·李恒信,分差官金權,各兒馬一匹賜給,其餘奏時官·事知守僕等,依戊戌年例施賞,祧遷時奉敎命執事洪在重·趙遠永,擧案執事李魯翼·李游·徐曾輔·南世本,捧竹冊執事姜㳣·尹堉·趙在應·宋謙洙·睦仁栽·李承益·鄭駿容·李彙圭,擧案執事李鎬肅·趙基昇·李啓周·鄭順朝·朴齊寅·金性根·兪駿煥·趙雲植·捧玉印執事韓應淳·李鍾愚·權應夔·金宗泰·李彙承·任應準,擧案執事蔡果永·洪應周·李源植·趙萬兢·徐元輔·金友根,捧諡冊執事李亮信·朴珪壽·徐堂輔·閔永緯,擧案執事趙然三·金用鉉·沈遠悅·李勉翼,捧諡印執事洪鍾序·鄭夔容,擧案執事朴海昇·吳馨秀,捧玉冊執事李鼎信·朴文鉉·朴昇壽·李又新,擧案執事李敦學·李長翼·韓璵·金炳淵,捧金寶執事尹墩·李冀禎·鄭煥翼·宣聞周,擧案執事鄭基聞·李秉冕·申命翼·金東赫,捧銀印執事李敎寅·李鍾淳·尹秉鼎·朴奎賢,擧案執事李勉在·李炳龍·兪長柱·尹滋承,各加一資,資窮者代加,大祝李維謙·權永秀,各上弦弓一張賜給,攝通禮兪敎煥·金羲裕,捧香爐執事柳承根·金永應,捧香盒執事韓鵬履·成蓍默,几差備官朴齊琬,臺差備官朴璜進,香爐差備官李止遠,香盒差備官吳承默,各兒馬一匹賜給。
以祔廟都監·尊崇都監都提調以下別單,傳曰,祔廟都監都提調領府事鄭元容,鞍具馬一匹面給,提調行判敦寧徐憙淳,熟馬一匹面給,行工曹判書金左根,行大護軍趙鶴年·李啓朝,都廳金炳德·曺錫輿竝加資,郞廳李時敏·李秉德·金中集·趙永和·韓圭錫·李寅亮·金敬鎭·吳泰雲竝陞敍,監造官李寅卨·李啓昌·宋恪老·金祜根·李敦相·李博祥,別工作李象秀,修理所徐喆淳竝陞六,孝顯王后玉冊文製述官領府事鄭元容,鞍俱馬一匹面給,書寫官右參贊金洙根加資,玉寶篆文書寫官行判敦寧徐憙淳,熟馬一匹面給,捧竹冊執事李興敏·金翊鎭,擧案執事兪長柱·李台鉉,捧敎命執事李彙圭,擧案執事李恒信·韓璵,褥席執事沈遠悅,捧玉印執事宋謙洙·姜㳣,擧案執事閔種淑·趙基升,褥席執事徐用輔,捧諡冊執事朴昇壽·李容直,擧案執事鄭基興·金炳淵,褥席執事權涑,捧諡寶執事權永秀·李鼎敍,擧案執事李益在·李止遠,褥席執事金用鉉,大祝金炳國·尹行謨,捧玉冊執事徐堂輔·閔泳緯,擧案執事申明翼·尹滋承,褥席執事金炳準,捧金寶執事吉鎭五·趙禮根,擧案執事李魯翼·尹致疇,褥席執事趙秉立,捧敎命執事李承輔,擧案執事李鼎謨·李啓周,捧諡冊執事鄭駿容·徐相鼎,擧案執事兪駿煥·尹興鎭,褥席執事金炳地,捧諡寶執事李鼎信·睦仁栽,擧案執事尹萬善·李源植,褥席執事徐敬淳,捧玉冊執事李承益·趙在應,擧案執事李鎬肅·鄭順朝,褥席執事閔德鎬,捧玉寶執事趙遠永·尹行福,擧案執事朴璜進·蔡果永,褥席執事權鍾健,各半熟馬一匹賜給,攝司僕正李魯奎·尹哲求,攝通禮睦仁培·李綱峻,几差備官成蓍默,臺差備官洪祐賢,箱差備官朴齊琬·韓鵬履,帕差備官吳承默·金永應,神座交椅差備官崔瑨,紅漆案差備官金東赫,捧香爐差備官朴海昇,捧香盒差備官洪應周,香盒執事李源龜,攝司僕正朴文鉉·金會明,攝通禮申佐模·鄭錫麟,各兒馬一匹賜給,尊崇都監都提調領府事鄭元容,鞍具馬一匹面給,提調行判敦寧徐憙淳,熟馬一匹面給,行工曹判書金左根,行大護軍趙鶴年·李啓朝,都廳金炳德·曺錫輿竝加資,郞廳李時敏·李秉德·金中集·趙永和·韓圭錫·李寅亮·金敬鎭·吳泰雲竝陞敍,監造官李寅卨·李啓昌·宋恪老·金祜根·李敦相·李博祥,別工作李象秀竝陞六,大王大妃殿玉冊文製述官行吏曹判書趙斗淳,書寫官行大護軍趙鶴年加資,樂章文製述官右議政朴永元,玉寶篆文書寫官判府事金道喜,竝熟馬一匹面給,王大妃殿玉冊文製述官行上護軍徐箕淳,書寫官水原留守趙秉駿竝加資,樂章文製述官行吏曹判書金左根,半熟馬一匹賜給,玉寶篆文書寫官判府事朴晦壽,熟馬一匹面給,大妃殿玉冊文製述官左議政金興根,熟馬一匹面給,書寫官行大護軍李敦榮加資,樂章文製述官行上護軍尹定鉉,半熟馬一匹賜給,玉寶篆文書寫官領敦寧洪在龍,熟馬一匹面給,捧玉冊執事金翊鎭·尹滋悳·金有淵·尹行謨·申錫禧·李魯奎,捧玉寶執事李維謙·權永秀·朴昇壽·李興敏·洪在重·金會明,各半熟馬一匹賜給,擧案執事金炳地·李啓周·金性根·尹興鎭·尹致疇·洪應周,金用鉉·成蓍默·尹泰兢·權涑·閔種淑·李鼎謨,褥席執事李秉敎·李益在·尹滋承·李行翼·朴齊寅·李搢萬·李長翼·兪駿煥·趙基升·鄭順朝·崔瑨·金炳潗,擧讀冊案執事徐用輔·鄭基興·尹萬善,擧讀寶案執事韓璵·朴璜進·徐敬淳,各兒馬一匹賜給,別看役姜彝五·安時赫竝外職除授,看役牌將金永斗等七人竝加資,各差備官率領牌將等,竝依丁酉年例施賞。
以兩次陳賀時各差備官以下別單,傳曰,宣敎官閔永緯·尹行福竝加資,展敎官李秉德·吉鎭五·金文煥·崔尙儒,宣箋官姜㳣·金會明,展敎官丁載榮·申學典·金秉燮·尹墩,各兒馬一匹賜給,左通禮吉顯範,右通禮金基煥,贊儀朴鄷壽,東西唱引儀曺百承·金載善,捧箋文官申學典竝陞敍,代致詞官尹春泳陞六,金祖憲,宣箋目官李寬鉉·階下典儀李民沼,各兒馬一匹賜給,致詞官許鐸·申轍求·金鉐,箋文陪進官金顯喆,別軍職李東洙等十人,各上弦弓一張賜給,濟用監提調以下,前例所無,置之,其餘計士·寫字官·奏時官·忠贊衛守僕·員役·工匠·樂工等,竝依丁酉年例施賞。
以祔太廟神輦侍衛分承史·兵·摠府堂郞別單,傳曰,分承旨李源命·洪永圭·林肯洙·金世均,分兵曹參議尹敎成·李濟遠,分副摠管尹穳·南性敎,各半熟馬一匹賜給,分假注書洪兢周·成載球,陪從史官南秉吉·金炳溎,分兵曹正郞李在聞·鄭獻敎,分都摠都事張厚植·趙羲純,攝贊儀尹春泳·金祖憲,讀冊官金翊鎭,捧冊官尹行謨·李承輔,擧案執事柳承根·李寅亮·李鼎謨·李魯翼,褥席執事金炳學·趙秉立·南芝耈·權涑,擧讀冊案執事李台鉉·李行翼,讀寶官姜冕奎,捧寶官洪在重·李魯奎,讀寶案執事閔種淑·李源龜,各加一資,資窮者代加,神輦侍衛傳命司謁朴潤祺等四人,各加一資,資窮者代加,其餘員役別監等,竝依丁酉年例施賞。
傳曰,祔太廟時神輦侍衛中官李祉亨·李元會,各熟馬一匹賜給,崔錫憘·韓定善,玉冊差備曺喜寬等二人,尙傳金昇協竝加資,玉寶差備朴光錫等二人竝加資,資窮者,令內府施賞,寶差備宋會英等二人,玉冊差備金雲壁等二人,寶劍差備鄭之良等二人,敎命差備韓珩和,擔筒箇差備全義浩,各半熟馬一匹賜給,親祭時挾侍申寬吉·鄭喜常,祭侍鄭喜常·柳賁然竝加資,資窮者熟馬一匹面給,各差備李之榮等一百四人,各加一資,資窮者代加,孝顯王后上徽號親祭時祭侍申寬吉·鄭喜常竝加資,資窮者熟馬一匹面給,各差備閔學祿等十三人,各加一資,資窮者代加,祧遷時神輦侍衛中官李祉亨·李元會,各熟馬一匹賜給,宮闈令李根協,冊印寶差備趙漢吉等二人,各半熟馬一匹賜給,各差備鄭錫箕等一百二十三人,各加一資,資窮者代加。
傳曰,上尊號時玉冊差備鄭喜常·柳賁然·申寬吉,玉寶差備石泰元·宋喜哲竝加資,資窮者令內府施賞,玉冊差備琴玉聲加資,資窮者代加,吳在善·元喜慶,玉寶差備金夢悅·尹致善·崔喜鎭·田喜畯,尙傳李喆榮·楊鳳協·尹東亨竝加資,各差備張日元等三十人,各加一資,資窮者代加。
傳曰,今番賞典中,一人雖兼數事,毋得疊授。
政院啓曰,吏曹郞廳來言,百官加下批政事,取稟。傳曰,當日爲之。
又啓曰,卽者吏曹郞廳來言,政事當日爲之事命下,而行判書趙斗淳,參判韓正敎,參議徐元淳俱以病不來,不得開政云,竝卽牌招,何如?傳曰,允。
傳曰,今日政賞典下批。
備邊司啓曰,蔭官六品人,準六朔經一考後,始陞五品,而見今準經之人乏少,無以排擬云,依近例勿拘檢擬之意,分付銓曹,何如?傳曰,允。
以黃海監司洪耆燮狀啓,延安等邑民家漂頹人命渰死事,傳曰,纔經積雨,海波又至,捲地之勢,雖有河北之楗,莫之能捍,哀我赤子咨嗟之聲憂愁之色,不目見而如見,不耳聞而如聞,如何不驚,如何不傷,豈可使此失所之輩,徊徨途道,不安其居處乎?慰諭使遍行諸處,元恤典外,京司上納中泉布,依已施之例,一齊分賜,俾無一民見漏之嘆,屍身亦令董飭,一一拯出,從厚掩埋,生前身還布,一竝蕩減事,廟堂措辭行會。
禮曹啓曰,崇陵陵上莎草,元陵陵上莎草蹲縮處修改時,政府以下進去事,命下矣。兩陵寢同奉一局之內,依前例政府以下兼進監董之意,敢啓。傳曰,知道。
又啓曰,穆陵·仁穆王后陵上典墻頹圮處修改吉日時,以來閏八月初一日辰時推擇,臣曹堂上進去監董事,已爲啓下矣。今此崇陵·元陵陵上莎草蹲縮處修改吉日時,同月初七日巽時推擇,政府以下進去事纔已啓下,而伊日臣曹堂上,當爲進去,則穆陵同奉一局之內,依前例一體監董,何如?傳曰,允。
又啓曰,祔廟尊崇後當設慶科,而取考謄錄,則辛丑年合五慶,設行大增廣,丙辰年·壬寅年,俱以合七慶,設行大增廣,丙午年合五慶,設行大增廣,戊戌年合九慶,設行庭試,壬戌年合四慶,設行庭試,丁酉年合五慶,設行庭試矣。今此憲宗大王·孝顯王后祔太廟,孝顯壬后追上徽號,大王大妃殿尊崇,王大妃殿尊崇,大妃殿尊崇,合六慶慶科,以何科設行,而何間擇吉乎?敢稟。傳曰,除初試,爲之,日子以九月旬望間擇入。
又啓曰,以憲宗大王·孝顯王后祔太廟,孝顯王后追上徽號,大王大妃殿尊崇,王大妃殿尊崇,大妃殿尊崇,合六慶慶科取稟草記,傳曰,除初試庭試爲之,日子以九月旬望間擇入事,命下矣。在前庭試除初試設行時,有卽日放榜之例,亦有擇日放榜之例,今番則何以爲之乎?敢稟。傳曰,擇日放榜。
又啓曰,以憲宗大王·孝顯王后祔太廟,孝顯王后追上徽號,大王大妃殿尊崇,王大妃殿尊崇,大妃殿尊崇,合六慶慶科庭試,卽日放榜擇日放榜取稟草記,傳曰,擇日放榜事,命下矣。令日官李秉洪推擇,則文武科庭試,來九月十二日·十五日,放榜同月二十四日卯時·二十五日巽時俱吉云,以何日定行乎?敢稟。傳曰,庭試九月十五日,放榜同月二十五日爲之。
吏曹啓曰,今此陳賀頒赦後,別歲抄,當爲稟旨書入,而今月初六日書入別歲抄,姑未啓下,故不得循例書入之意,敢啓。傳曰,知道。
兵曹啓曰,景福宮衛將徐浩運·金逵鼎,慶熙宮衛將金禮行,俱以病難供職,呈狀乞遞,竝改差,何如?傳曰,允。
戶曹啓曰,景慕宮望廟樓,南簷雨漏處,東墻頹圮處,待快晴擇日修改事,自奎章閣草記蒙允矣。修改吉日時,令日官李秉洪推擇,則來閏八月初一日辰時爲吉云,以此日時擧行之意,敢啓。傳曰,知道。
敎中外大小臣僚軍民閑良等人書。王若曰,驗必世仁,先王之熙事遽蕆,興一國孝,三殿之徽號載颺,寔由予小子至情,匪直我列朝彝憲,恭惟明敬文仁光聖隆禧大王大妃殿下,維天祚宋,維任思齊,匡直勞來,作民父母,都兪吁咈,欽厥臣隣,整頓乾坤,曾不動於聲色,憂勤宵旰,恒靡甘於寢飱,社稷靈長,五十年之弘覆,林蔥滋殖,億兆人之依歸,猗歟,孝裕獻聖王大妃殿下,毓慶名門,儷尊宸極,敎不出於宮壼,萬姓顒仰,化自及於家邦,三紀悠久,潙汭佐攝堯之政,頌聖人之哲妃,光烈贊興漢之治,以明王而爲子,懿聞播於八域,柔惠基於二南,亦我大妃殿下,吉協黃裳,譽溢彤管,貞忠鍾祉,膺沙麓之休祥,中正嗣音,媲塗山之嘉範,幽閒淵靜,亶自性成,淑愼溫恭,動合內則,方蘩祉之騰詠,奄梧野之纏哀,惟予眇末之姿,叨承艱大之業,追尙冠之古事,恩斯罔涯,纘歷服之無疆,德恐不稱,時月逾邁,曷慰㷀疚之衷,晨夕趨承,祇切顯揚之念,先君之思以勖,太母之福受玆,屬旣祥且禫之辰,有范金鏤玉之禮,誠深愛日,事莫大於尊親,效在模天,典彌隆於摭美,萬一之酬報在此,敢曰忱恂之少伸,今昔之憲式可稽,惟仰聖善之克闡,涓穀朝而齎悃,忭椒塗之延禧,謹奉冊寶,加上大王大妃殿尊號曰正烈,王大妃殿尊號曰宣敬,上大妃殿尊號曰明憲,厚地不騫,畀遐祿而孔固,高穹默佑,配前烈而增光,肆用十行誕敷,率與四方同慶,自本月二十日昧爽以前,雜犯死罪以下,咸宥除之,在官者各加一資,資窮者代加,於戲,霈澤旣荐,非緣豫亨之道,岡陵是祈,詎靳渙施之典,故玆敎示,想宜知悉。大提學趙斗淳製進。
江原監司洪祐喆疏曰,缺答曰,省疏具悉。卿其往省焉。
辛亥八月二十日卯時,上詣仁政殿。大王大妃殿加上尊號,王大妃殿加上尊號,大妃殿上尊號,親上冊寶後,稱慶陳賀入侍時,行都承旨徐憲淳,行左承旨李熙絅,右承旨曺雲承,左副承旨兪鎭五,右副承旨韓啓源,同副承旨李宜翼,缺檢校直提學金炳冀,直提學鄭基世,檢校直閣鄭㝡朝,直閣鄭健朝,檢校待敎金炳德·尹滋德,待敎金炳國,以次侍立,時至,通禮跪啓請外辦,上具遠遊冠·絳紗袍,乘輿出宣化門,藥房提調金鼎集,副提調徐憲淳進前問候,上由協陽門·肅章門,入仁政門,至月臺,通禮跪啓請降輿,上降輿就版位,通禮跪啓請執圭,憲淳進圭,上執圭,憲淳曰,冊寶親上時,何承旨對擧乎?上曰,同副承旨爲之。通禮跪啓請鞠躬四拜興平身,上行四拜禮訖。跪,代致詞官讀致詞訖。引儀引都監都提調以下,陞就簷階上西向立,上搢圭,捧冊官,捧寶官,入詣案前,各捧冊函寶盝,由正門出,以次跪授都提調鄭元容·元容以次跪受,以授雲承·宜翼,雲承·宜翼,以次跪進,上受之,以授尙傳,尙傳跪受,由正門入,還置於案,通禮跪啓請俯伏興平身,上俯伏興平身,通禮導上就階下祗送位西向立,尙傳各捧冊函寶盝,由正路出,通禮跪啓請鞠躬,上鞠躬祗送訖。尙傳各捧冊函寶盝,安於腰轝彩轝,都提調以下及承旨二人隨之,通禮跪啓請釋圭,上釋圭,憲淳跪受圭,上入小次,少頃,通禮跪啓請出次,上出次詣板位跪,通禮跪啓請執圭,憲淳進圭,上執圭,雲承·宜翼曰,臣等奉冊寶詣協陽門入之後復命矣。通禮跪啓請鞠躬四拜興平身,上行四拜禮,通禮跪啓禮畢,又啓請釋圭,上釋圭,入小次,憲淳跪受圭,少頃,通禮跪啓請外辦,上出次陞座,通禮跪啓請執圭,憲淳進圭,上執圭,憲淳曰,二品以上,當爲入庭行禮,出標信開作門,何如?上曰,以所授標信擧行,可也。引儀引宗親·文武二品以上入就位,贊儀唱鞠躬四拜興平身,宗親·文武百官行四拜禮,贊儀唱跪,宗親·文武百官跪,代致詞官讀致詞訖。贊儀唱俯伏興四拜興平身,宗親·文武百官,俯伏興四拜興平身,雲承進前跪啓傳敎,取敎書授宣敎官尹行福,行福跪受西向立,贊儀唱跪,宗親·文武百官跪,行福宣敎訖。贊儀唱俯伏興四拜興平身,宗親·文武百官,俯伏興四拜興平身,贊儀唱跪搢笏三叩頭,宗親·文武百官跪搢笏三叩頭,贊儀唱山呼,宗親文武百官,齊聲曰千歲,贊儀唱山呼,宗親·文武百官,齊聲曰千歲,贊儀唱再山呼,宗親·文武百官,齊聲曰千千歲,樂工,軍校竝齊聲應之,贊儀唱出笏俯伏興四拜興平身,宗親·文武百官,出笏行四拜禮,贊儀唱跪,宗親·文武百官跪,宣箋官金會明讀箋訖。贊儀唱俯伏興平身,宗親·文武百官,俯伏興平身,典儀跪啓禮物函,請付攸司,通禮跪啓禮畢,時原任大臣進前問候,通禮跪啓請釋圭,上釋圭,憲淳跪受圭,上乘輿出仁政門,入協陽門,兵曹判書跪稟放仗,宜翼請出標信解嚴,由宣化門還內,諸臣以次退出。
上在昌德宮。停常參·經筵。
藥房提調金鼎集,副提調金炳冀啓曰,寶冊親上,徽德光闡,臨殿受賀,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
奎章閣啓曰,臣等請出大王大妃殿·王大妃殿·大妃殿冊寶,奉安于宙合樓之意,敢啓。傳曰,知道。
以吏曹參議徐元淳牌不進罷職傳旨,傳曰,只推。
吏曹啓曰,祔太廟及尊崇都監都廳副司果曺錫輿加資事,命下矣。雖已資窮,未經準職,何以爲之?敢稟。傳曰,勿拘。
又啓曰,行工曹判書金左根,行吏曹判書趙斗淳,今陞輔國矣。本曹時無相當窠,依例送西後,兼判書下批之意,敢啓。傳曰,知道。
又啓曰,祔太廟陳賀時左通禮吉顯範,右通禮金基煥,竝陞敍事,命下矣。俱已經準職,何以爲之?敢稟。傳曰,加資。
有政。吏批,行判書趙斗淳牌招不進,參判韓正敎進,參議徐元淳牌招不進,承旨缺進。
吏批啓曰,行判書趙斗淳,參議徐元淳,竝牌招不進,小臣獨政未安,何以爲之?敢稟。傳曰,仍爲之。政事無。以金權爲掌令,許銑爲持平,李又新爲獻納,金炳㴤爲正言,柳進翰爲校理,李貞夏爲修撰,金炳國爲副修撰,徐念淳爲同敦寧,尹敎成爲大司成,洪鍾英爲知經筵,洪祐健爲伊川府使,李熙絅爲江界府使。再政。以洪定周爲假監役,李容象爲昌城府使,兼掌令二單趙在應·徐堂輔,兼持平二單朴珪壽·鄭健朝,慶平君今加中義,百官加親授,行工曹判書金左根,行吏曹判書趙斗淳,已上今加輔國,行禮曹判書李憲球,知事徐箕淳,已上今加崇祿,大護軍趙鶴年今加崇政,大護軍李啓朝,右參贊金洙根,水原留守趙秉駿,大護軍李敦榮,已上今加正憲,行護軍洪鍾英今加資憲,前承旨趙忠植·曺雲承·李宜翼,已上今加嘉善,副司果金炳德·曺錫輿,副修撰閔泳緯,副司果尹行福,左通禮吉顯範,右通禮金基煥,已上今加通政加資事承傳,兼工曹判書單金左根,兼吏曹判書單趙斗淳。
吏批啓曰,侍從臣父年七十人,每於歲首抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十已上人,別單書入之意,敢啓。傳曰,知道。
兵批,判書洪在喆進。啓曰,全羅左水使,今當差出,而擬望之人乏少,他道防禦使,竝擬,何如?傳曰,允。
以金大根爲同知,李定鉉爲訓鍊都正,林宗七·權升夏爲五衛將,河興碩·崔聖煥爲景福將,金啓洙爲慶熙將,金炳國爲文兼,朴來益爲全羅左水使,李鍾正爲洪州營將,李明錫爲水原中軍,知事單趙斗淳·金左根,知事作闕二單姜時永·李敦榮。再政。兼江界防禦使單李熙絅。
兵曹啓曰,行工曹判書金左根,行吏曹判書趙斗淳,自吏曹送西矣。資級係是輔國,當爲知中樞下批,而時無見窠,依例作闕下批之意,敢啓。傳曰,知道。
又啓曰,憲宗大王·孝顯王后祔太廟,孝顯王后追上徽號,大王大妃殿尊崇,王大妃殿尊崇,大妃殿尊崇,合六慶慶科庭試文武科,來九月十六日設行事,自禮曹推擇,啓下矣。武科則例有初試,而依定式分京外試取矣,吉日,令日官李秉洪推擇,則來閏八月十三日爲吉云,以此日擧行,而取考謄錄,則在前庭試武科初試取人之數,多寡不同,而壬戌丁酉兩年,則取三百人矣。今番則取幾人乎?敢稟,傳曰,取三百人矣。
以平安監司洪鍾應狀啓,熙川等邑民家漂頹事,傳曰,三邑民戶,荐被漂頹之患,更覺一倍愁慘矣。其所存恤之典,勿以再擧而或忽,未寒前期令結構安堵之意,道臣別般關飭事,廟堂知委。
以京畿監司洪祐喆狀啓,抱川等邑鎭民家漂頹人命渰死事,傳曰,漂頹渰死之數,若是夥多,聞甚矜惻,元恤典外,別加顧助,使之未寒前結構奠接,未拯屍,另飭沿海邑鎭,期於拯得,從厚埋瘞,生前徭役,一竝蕩減事,廟堂措辭行會。
以忠淸監司洪說謨狀啓,泰安郡人命渰死事,傳曰,聞甚矜惻,元恤典外,別加顧助,如有生前身還布,竝蕩減,未拯屍身,期於拯得之意,廟堂各別措辭分付。
兵曹,慶科庭試武科初試規矩,鐵箭三矢一百十步,片箭三矢一百三十步,一巡二中,柳葉箭五矢,一百二十步,一巡三中,講書粗以上,取二技落點。
上在昌德宮。停常參·經筵。
傳曰,右承旨·左副承旨竝許遞,前望單子入之。
承旨前望單子入之,李寅臯·林肯洙落點。
趙台淳啓曰,新除授左副承旨林肯洙,卽爲牌招,何如?傳曰,允。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
兵曹啓曰,卽接慶熙宮衛將强俊成牒報,則本宮內都廳後苑中松一株·小松三株及開陽門前柳木一株拔根顚仆云,依例斫去之意,敢啓。傳曰,知道。
司僕寺官員,以一二提調意啓曰,濟州出來後運歲貢馬二百匹內,三十匹中路故失,十三匹中路病留,四匹津頭逃逸,十匹水原府別驍士,四十六匹訓鍊都監,十二匹禁衛營,十二匹御營廳,十二匹兵曹軍馬分給除,實納馬六十一匹,禾毛色別單書入之意,敢啓。傳曰,知道。
以水原留守趙秉駿狀啓,民家頹壓事,傳曰,許多民戶之一時頹壓,極爲驚慘,元恤典外,別加顧助,渰死人如有生前身還布,竝蕩減,卽爲結構奠接,俾無一民失所棲遑之弊事,廟堂各別措辭關飭。
禮曹啓曰,再次禜祭設行後,積雨收霽,日候淸朗,當有報謝之節,四門報謝祭,擇日設行,何如?傳曰,允。
左議政金興根箚曰,缺答曰,省箚具悉卿懇。卿其勿辭,安心領受,仍傳曰,此批答,遣史官傳諭。
領敦寧洪在龍箚曰,缺答曰,省箚具悉卿懇。卿其勿辭,安心領受,仍傳曰,此批答,遣史官傳諭。
判府事朴晦壽箚曰,伏以太室成祔祧之禮,聖慕克伸於羹墻,三殿進冊寶之儀,宸誠允愜於揄揚,大庭稱賀,帀域謄頌,凡在有位,愴慶交切,卽伏見都監別單判下者,以臣廁名於玉寶篆文書寫,至蒙錫馬之典,聞名周章,愧恧先之,不省所以,設使臣手能妙蟲鳥之古,目可辨雕鏤之巧,亦不過一小藝供一事而已,況萬萬無此伎倆乎?勞動則非比敦匠諸臣,事體則有異文字製進,至若祔享之辰,獲覩親祼之儀,在位周旋,有事爲榮而已,尤不當擬議於紀錄之典,恩倖則褻,賞濫則溢,褻與濫,不可以勸當世而訓方來,臣何敢以不肖之身,仰累恩賞之重典也哉?三返之義,竊有所愧,乘謝之禮,猥不敢效,玆具短箚,仰干崇聽,伏乞入稟東朝,亟命收還,則其於榮且感也,奚啻新受賜也?臣無任區區至祝。答曰,省箚具悉卿懇。卿其勿辭,安心領受,仍傳曰,此批答,遣史官傳諭。
右議政朴永元箚曰,伏以躋祔禮成,薦瓚祼於七廟,顯號儀隆,進瑤鐫於三殿,情文允協,愴忭交至,迺者匪頒之典,遍加與事之列,以獻官擧行與樂章製述,蕃庶上賞,混及於臣,夫駿奔常禮也,而凡百在位之攸同,文字小役也,而被管諧律之未能,臣有何勞,可膺殊錫,聖念雖紆於覃惠,微分實媿於罔功,顧不爲乘謝之計,冒徹短章,猥瀆崇聽衣裳在笥,必待崇報弊袴亦愛,非特嚬笑,伏願聖明,深惟愼惜之義,亟賜收還之音焉。答曰,省箚具悉卿懇。卿其勿辭,安心領受,仍傳曰,此批答,遣史官傳諭。
判府事金道喜箚曰,缺答曰,省箚具悉卿懇。卿其勿辭,安心領受,仍傳曰,此批答,遣史官傳諭。
領府事鄭元容箚曰,伏以太室行升祔之禮,三殿擧晉號之儀,愴忭交切,大小同情,臣於此時,猥參兩都監提擧之任,如臣癃痼,何以責趨造之役,而忱誠宜伸於終事,儀節願相於揄揚,黽勉虛縻,迄于告竣,而至若尊罍簠簋之式,簡冊篆寶之工,各有所執,程能效誠,諸堂曁郞官,卯酉課進,敦董惟謹,臣則不過於禮行之日,升降周旋於物采之間而已,琬琰闡美之章,尤非臣庸陋之辭,所敢摸繪,而義難煩辭,惟命是承,不稱之實,冞切惶恧,今於判單之下,蕃庶寵錫,先及臣身,以例則雖不疊領,以恩則至荷荐施,臣固知聖念之出於廣慶惠重事體之意,而爵賞者,馭世之大柄也,殷制愼懋功之典,周儀重匪頒之式,苟或濫䙝,勞者奚勸,今臣以藝以功,寸蔑可紀,而廏駟上賞,晏若固有,則仰累王政,亦云非細,所有錫馬之典,不敢祗受,玆以具牘仰徹,伏乞入稟東朝,亟賜還收,以安私心焉。答曰,省箚具悉卿懇。卿其勿辭,安心領受,仍傳曰,此批答,遣史官傳諭。
上在昌德宮。停常參·經筵。
自午時至四更,灑雨下雨,測雨器水深九分。
傳曰,原任待敎李㘾,馳詣景陵,奉審摘奸,仍留監祭,局內諸陵,一體奉審以來。
傳曰,原任提學金左根,原任待敎金炳國,竝檢校差下。
京畿監司洪祐喆狀啓,竹山縣監鄭熽身死事,傳曰,令該曹口傳差出,催促下送。
吏曹口傳政事,以禹台榮爲竹山縣監。
弘文館啓曰,應敎李秉文,校理柳進翰,副修撰李貞夏,竝卽牌招察任,何如?傳曰,允。
以應敎李秉文牌不進罷職傳旨,傳曰,只推。
奎章閣啓曰,原任提學金左根,原任待敎金炳國,竝檢校差下事,命下矣。卽爲牌招察任,何如?傳曰,允。
以平安監司洪鍾應狀啓,慈山等邑民家全頹事,傳曰,三邑之民家全頹,又若是夥多,聞甚驚慘,元恤典外,別加顧助,未寒前趁卽結構奠接,俾無一民失所棲遑之歎事,廟堂各別措辭關飭。
備邊司啓曰,各道京試官及掌試都事,今當次第下去矣。卽關西淸北,試邑絶遠,恐有窘跲之慮云,使之勿拘齋日,從速辭朝,何如?傳曰,允。
兵曹啓曰,文臣兼宣傳官金炳國,身病猝重,無望供職,呈狀乞遞,改差,何如?傳曰,允。
吏曹啓目,粘連觀此承政院注書李裕奭上疏,則以爲,臣與同副承旨臣洪遠燮,有舅甥應避之謙,臣之所帶職名,揆以格例,自在應遞,伏乞聖慈,俯垂鑑諒,仰稟東朝,特許遞改,以存公格亦爲白有臥乎所,相避之法,在下當遞,承政院注書李裕奭,依例改差,何如?啓依允。
兼工曹判書金左根疏曰,伏以時月流邁,先王躋祔之禮告成,天日晴美,三殿尊崇之儀誕擧,旣愴且忭,小大同情,臣適忝考工之長,猥膺敦匠之命,疾病疚慽,不能蹶,及奉別單下者,以臣最不率職,而普被曠典,褎然階正一品列矣。聞命震惕,不但罔功之愧,濫賞之懼而已,夫輔國,爲槐棘至亢崇之地,其班也視諸三事,其禮也絶乎百僚,臣之庸愚鹵莽,與夫通籍日月,尙可以僥倖占,以溷我服官師師之政也,伏況臣父臣兄所賞膺受之資級,臣以何人,乃敢爲役,而父子三人,竝以此名也哉?臣年來所蒙被之隆恩至渥,天地之高厚也,河海之泓深也,臣之所可報效者,亶在於畏約退縮,不至爲聖上所憂憫,卽義分也道理也,今其跡與心違,不免爲一切相反,臣所以繞壁徊徨,求其說而不得者也,惟聖慈曲垂鑑諒,仰稟東朝,亟收臣所授新資云云。答曰,省疏具悉。卿其勿辭行公。
兼吏曹判書趙斗淳疏曰,伏以三殿之鴻號載颺,八宇之駿命維新,追惟往昔之艱危,獲覩今玆之慶會,率普抃祝,無有涯際,臣於尊崇都監別單,伏讀判付下者,凡厥群有司推予之恩,臣亦浪被加級之典,遂至爲輔國之階矣。臣竊惟念,鋪張揚厲,對天之宏休,以刻畫金石,點竄典誥,使天下萬世,咸知夫屢奠區域重恢基業之之德之功,自非大述作大排,莫之與能也,恭惟我大王大妃殿下,以妊·姒而有勳·華之聖,所以覃之于樛葛,繫之于苞桑,天地宗廟社稷之所由賴,圓顱方趾含生之所由倫,繄誰之賜也,惟臣䢇疎,職在太史,奉闡稱之鉅典,操寸管臨片簡,擬有以摸繪天日之大,自知其萬萬無能於斯,尙可以媒寵有事爲榮之時乎?輔國,正一品也,史乘官方,沿革無常,其於漢唐以後,班聯窠座,雖未敢知,熙朝典章,則其崇且亢,特視大官,差一等焉耳,繇玆究之,殆古者三孤三少之流亞,而老成宿德令聞長世者,所宜居也,今以一時觚墨末技所自效,輒上授而下受焉,則標百僚礪一世之具,恐不但若是苟也,念臣零替餘生,蔑有分寸之能,而節次推排,內外華膴之旣無所不占矣。又從以窮其蹊而極其塗,茫然四顧,無復轉旋回棹之所,處之不怵,居之不危,則臣不足恤,其於生成顧復之澤,爲何如也,惟聖慈深惟器使之政,曲垂陶甄之恩,仰稟東朝,亟收所授資級,以幸公私云云。答曰,省疏具悉。卿其勿辭行公。
上護軍趙鶴年疏曰,缺答曰,省疏具悉。卿其勿辭行公。
大護軍洪鍾英疏曰,缺答曰,省疏具悉。卿其勿辭行公。
護軍曺雲承疏,缺答曰,省疏具悉。卿其勿辭行公。
護軍趙忠植疏,缺答曰,省疏具悉。卿其勿辭行公。
注書李裕奭疏,缺省疏具悉。卿其勿辭行公。
上在昌德宮。停常參·經筵。
自申時至人定,灑雨下雨,測雨器水深一分。
傳曰,掌試都事·京試官入侍。
大王大妃殿傳曰,軍服,本是遠幸時取其輕便之意也,當日回鑾,何必如是?自今爲始,遠幸外,當以戎服爲定矣,該房知悉。
以義禁府赦單子,傳曰,物故罪人金鼎元職牒還授。
以義禁府徒流案,傳曰,趙得林·沈宜泳放。
弘文館啓曰,應敎李秉文,旣有只推之命,卽爲牌招察任,何如?傳曰,允。
以應敎李秉文罷職傳旨,傳曰,只推。
訓鍊都監·禁衛營·御營廳啓曰,御營廳字內宣仁門南邊墻垣五間頹圮處,今八月二十五日爲始,三營合力改築之意,敢啓。傳曰,知道。
辛亥八月二十四日巳時,上御熙政堂。京試官入侍時,左承旨李寅臯,假注書孟道植,記注官羅時鏞,別兼春秋閔致庠,全羅左道京試官朴珪壽,平安南道京試官鄭健朝,以次進伏訖。上曰,史官分左右。上曰,下去,必以公道,實心對揚。珪壽曰,下去後謹當精白對揚,而臣才識未逮,是用惶恐矣。健朝曰,下敎鄭重,只切惶悚矣。上曰,科者國之大事,必以公道爲念,俾無一人有冤也。寅臯曰,掌試都事·京試官留待命下之後,平安都事朴浚愚經先出去,推考,何如?上曰,依爲之。出榻敎寅臯曰,昨日籌司草記,只請淸北掌試都事,勿拘齋日,從速辭朝矣。今日卽齋日,而慶尙都事任應準,混呈肅單,臣等之矇然捧入,不勝惶悚,而該都事任應準,不可無警,推考,何如?上曰,依爲之。捧入承旨,亦爲推考。出榻敎
上在昌德宮。停常參·經筵。
藥房副提調金炳冀啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。大王大妃殿·王大妃殿·大妃殿口傳問安。答曰,知道。
政院啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
又啓曰,因成均館草記,照訖講一所試官金翊鎭,有身病不得進參,令政院稟旨變通事,允下矣。合有變通之道,何以爲之?敢稟。傳曰,令該曹口傳差出。
傳曰,吏兵批別歲抄點下者,依例捧傳旨。
義禁府啓曰,本府赦單子中,定配身死未蒙放罪人金鼎元名下,職牒還授事,命下矣。金鼎元罪名抹去之意,敢啓。傳曰,知道。
又啓曰,本府徒流案中,江原道春川府徒二年半定配罪人趙得林,忠淸道天安郡徒一年半定配罪人沈宜泳等名下,放字書下矣。竝放送事,分付各該道道臣之意,敢啓。傳曰,知道。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
以京畿監司洪祐喆狀啓,富平等邑民家漂壓事,傳曰,許多民家之漂壓,若是夥多,極爲驚慘,元恤典外,別加顧助,趁卽結構,使之未寒前奠接事,廟堂措辭分付。
以水原留守趙秉駿狀啓,闕里祠影幀,年久渝弊,江陵·堤川所奉二本,將移奉于本祠,而事體愼重,令廟堂稟處事,傳曰,是府是地之揭虔夫子影幀,卽我正宗大王接千聖冠百王之精義大諦也,外此而不有朝令,私自奉安,是慢也褻也,今此綃本,年久告渝,重摸之尙懼不得,而關東·湖西所奉之移奉,揆以事體,誠爲得宜,各其邑守令,按式陪進於各其境上,闕里移奉之日,留守馳詣奉審,舊本櫃藏便否,詳審擧行後啓聞,因此思之,近來書院之法外私建,宜有一番申明,而先賢影幀之無端摸出無端建祠者,雖曰慕德之擧,而法外之擧,非所以慕其德也,況鄕里睢盱鬨擾之弊,適足爲俗習日渝之憂乎?今此提飭之後,如或有所入聞,則主張士子之外,不察之道臣守令,亦當嚴處,以此傳敎,一一曉諭,可也。
辛亥八月二十五日辰時,上御熙政堂。奉審閣臣入侍時,右副承旨兪致善,假注書李國淵,記事官金龍翼,別兼春秋閔致庠,原任待敎李㘾,以次進伏訖。上曰,史官分左右。命閣臣進前,㘾進前奏曰,臣承命馳詣景陵,陵上奉審則無頉,碑閣·丁字閣奉審則無頉,祭物·祭器·祭井看審則精潔,諸執事摘奸則無頉,仍詣健元陵,陵上奉審則無頉,碑閣·丁字閣奉審則無頉,仍詣顯陵,陵上奉審則無頉,碑閣·丁字閣奉審則無頉,仍詣穆陵,陵上奉審則無頉,碑閣·丁字閣奉審則無頉,仍詣徽陵,陵上奉審則無頉,碑閣·丁字閣奉審則無頉,仍詣崇陵,陵上奉審則無頉,碑閣·丁字閣奉審則無頉,仍詣惠陵,陵上奉審則〈無頉〉,碑閣·丁字閣奉審則無頉,仍詣元陵,陵上奉審則無頉,碑閣·丁字閣奉審則無頉,還詣景陵,仍留監祭,將事安寧之意,敢此仰達矣。缺。
上在昌德宮。停常參·經筵。
以司謁口傳下敎曰,咸興·永興璿派子孫,回糧題給,禫祭時上來人,亦爲一體題給事分付。
傳曰,明日秋到記,春塘臺親臨磨鍊,朝食堂當親受矣,該房知悉。
傳曰,京試官入侍。
傳曰,明日出宮門路,以協陽門爲之。
弘文館啓曰,上番校理臣柳進翰,以照訖講試官,今日儒生試講時,晝仕出去之意,敢啓。傳曰,知道。
兵曹啓曰,卽接弘化門入直哨官徐麟普手本,則前日宣仁門南邊墻垣五間頹圮連接處二間又爲頹圮云,爲先令紫門監,以杻把子,堅實圍排,依例樹柵,急速修築,而係是連接處,則把守軍兵,不必如例定送,令該營量宜加定,與前把守軍,一體嚴加守直之意,分付,何如?傳曰,允。
訓鍊都監啓曰,因兵曹草記,宣仁門南邊墻垣前日頹圮連接處二間又爲頹圮處,弘化門入直軍八名加定,與前把守軍,一體嚴加守直之意,敢啓。傳曰,知道。
辛亥八月二十六日辰時,上御熙政堂。慶尙左道京試官入侍時,左副承旨兪致善,假注書孟道植,記事官玄基濬,別兼春秋閔致庠,京試官徐堂輔,以次進伏訖。上曰,史官分左右。上曰,日前京試官入侍時,已有下敎,亦應聞之矣。下去,以公道悉心對揚。堂輔曰,謹當惕念對揚矣。上曰,雖一人有冤,則非公道也,必以公道爲心,善爲考取也,缺。
上在昌德宮。停常參·經筵。
還內後,藥房·內閣·政院·玉堂口傳問安。答曰,知道。
備忘記,洪州營將李鍾正下直,長弓一張,長箭一部,片箭一部,筒兒一箇賜給。
林肯洙啓曰,臣與右副承旨兪致善伴直矣。纔已陳疏出去,伴直無人,同副承旨洪遠燮,卽爲牌招,何如?傳曰,允。
傳曰,掌試都事入侍。
義禁府啓曰,明日秋到記爲之時,本府都事十員內,七員赴擧,只有三員,當直入直·本府入直·公事回公都事及通化門·明光門·靑陽門·月覲門禁亂都事,無以推移,假都事四員,今該曹口傳差出,以爲分排擧行之地,何如?傳曰,允。
政院啓曰,茶時監察徐相祜,帳前出入之際,行步慢蹇,所當重勘,而本院請推之外,無他可施之罰,何以爲之?敢稟。傳曰,拿處。
以徐相祜囚單子,傳曰,飭已施矣,分揀放送。
傳曰,發遣吏郞,諸執事淸齋與否,摘奸以來。
訓鍊都監·禁衛營·御營廳啓曰,御營廳字內宣仁門南邊墻垣五間頹圮處,三營旣已始役,昨日連接加頹處二間,一體始役改築之意,敢啓。傳曰,知道。
吏曹啓曰,卽接掌樂院牒報,則以爲,明日親臨秋到記時,本院正,例爲協律郞,而正韓升烈在外,不得進參,卽速變通,以爲擧行之地云,掌樂院正韓升烈,改差,其代口傳備擬以入之意,敢啓。傳曰,知道。
吏曹口傳政事,以洪在重爲掌樂正。
同敦寧徐念淳疏略曰,臣於前月,猥叨銓衡,冒沒承膺,亦嘗代斲,瘡疣莫掩,至於陰城倅口傳擧行,而昏謬顚錯之罪,尤無所自逃耳,恩罷輕勘,匪罪伊榮,曾未幾日,旋蒙收敍,繼伏奉日前除旨,滿心慙恧,冞切感惶,尙何敢諉之薄譴,足以經勘,晏然自恕,恬然自倖乎?乞稟東朝,更勘臣當議之律。答曰,省疏具悉。往事何必追引?卿其勿辭行公。
行護軍李宜翼疏曰,缺答曰,省疏具悉。卿其勿辭行公。
右副承旨兪致善疏曰,缺省疏具悉。爾其勿辭救護。
辛亥八月二十七日辰時,上詣春塘臺。春到記儒生分製講試取入侍時,行都承旨金炳冀,左承旨李寅臯,右承旨趙台淳,左副承旨林肯洙,右副承旨兪致善,同副承旨洪遠燮,假注書孟道植,缺直提學鄭基世,檢校待敎金炳國,以次侍立,時至,通禮跪啓請外辦,上具翼善冠·衮龍袍,乘輿出宣化門,藥房副提調金炳冀進前問候,上由協陽門·建陽門·靑陽門,至春塘臺,通禮跪啓請降輿,上降輿乘座,炳冀曰,儒生今將入場,出標信開布城,何如?上曰,以已下標信擧行。炳冀讀奏入門單子訖。引儀引讀券官徐箕淳·金洙根·徐戴淳,對讀官鄭基世·尹敎成·朴昇壽·洪奭鍾,考官洪在喆·金景善·韓正敎,參考官韓啓源·李源達·洪翼燮·鄭夔容及儒生入就位,炳冀曰,侍衛從陞中試官蒙點人,使之下去行禮乎?上可之,試官以下行禮就位,同成均·大司成奉水刺床,進傳于承旨,承旨受傳于挾侍,挾侍奉進,從陞諸臣及試官以下儒生,竝如儀行食堂訖。上命試官進前,書表題擬周農人等謝命土方民辨土宜土化之法授任地,箕淳等跪書讀奏訖。昇壽·奭鍾,奉出懸題,下講冊落點,仍命開講,命掌試都事入侍,全羅都事林謇洙,黃海都事洪鍾序,咸鏡都事權應夔,以次進伏,上曰,日前試官入侍時,已有申飭,下去,必以公道,實心對揚。鍾序曰,下敎鄭重,謹當惕心對揚,而臣才識魯鈍,是用惶恐矣。應夔曰,下敎如是嚴明,臣曷敢不對揚,而惶懍居先,不知所以裁之矣。謇洙曰,下敎如此,謹當盡心對揚矣。上曰,心欲公道,則安有不公之理?一人有冤,不可謂公道,必以公道爲心,善爲考試也。仍命掌試都事先退,謇洙等退出。上入小次,炳冀稟先張已入,出標信開布城,呈券儒生次次出送,上命以所受標信擧行,少頃,上出次,命科次,奭鍾讀券,箕淳曰,書等何以爲之乎?上曰,一張書正三下,一張書草三下,其餘書次上。炳冀曰,坼封何以爲之乎?上曰,承旨坼封也。炳冀坼封讀奏訖。上命書傳敎曰,秋到記講居首通幼學李珪永,製述表居首三下生員李應寅竝直赴殿試,講之次通幼學李·金琦鉉,製述之次草三下生員尹成鎭竝直赴會試,製述之次次上趙然三給二分,講之次略幼學安敎熙等四人,製述之次次上進士趙秉協等二人,竝令該曹,考例施賞。又命書傳敎曰,入格儒生,明日待令。通禮跪啓禮畢,通禮跪啓請降座乘輿,上降座乘輿,由靑陽門·建陽門,入協陽門,寅臯請出標信解嚴,由宣化門還內,諸臣以次退出。
上在昌德宮。停常參·經筵。
政院啓曰,明日常參·經筵,取稟。傳曰,只朝講。
傳曰,傳香承旨,馳詣受香諸處,奉審摘奸以來。
奎章閣啓曰,原任直閣金鼎集母喪,遣檢書官,傳給內賜賻物以來之意,敢啓。傳曰,知道。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
以京畿監司洪祐喆狀啓,抱川縣監金炳陶,以其身病,呈狀乞遞,不得已罷黜,傳曰,令該曹口傳差差,不多日內下送。
吏曹口傳政事,以李圭昌爲抱川縣監。
備邊司啓曰,秋務方殷,曠官可悶,受由上京及未下直守令,竝令不多日內催促下送,何如?傳曰,允。
又啓曰,向筵以包蔘加定當否,伏奉下詢,而此事顚末,甚是冗繁,未敢質對,退而詳稽文蹟,博採物議,則斤數增加,卽目下事勢之容有其說者也,蓋此包蔘,自正廟丁巳,一百二十斤酌定,至〈今〉年已近爲二萬斤,而前後五十餘年之間,或加或減,沿革者屢,而要其大旨,不過曰徵貴徵賤,隨時變通而已,第以當初創設,職爲象譯輩聊賴之資,而一轉爲灣商貿遷之貨,再轉爲和民盜賣之業,三轉而稅額漸增,至補經用,而居然爲一國之大政矣。近來松民生業,專靠種蔘,而自從四萬減半以後,拘於包數,餘採尙多,不無額外濫蒸之事,而閑雜牟利之類,利其私販,價歇與之和應,潛商之尤甚,亦未必不由於此,今若還復四萬之數,使松民無至失業,灣商易於禁潛,而稅額不期增而自增,則國計贏絀,亦有關係,揆以事勢,俱合便宜,且乍減旋復,又出於隨時貴賤,則恐不足以銷刻爲嫌矣。但四萬斤包稅二十萬兩,雖有已行之例,今此擧措,初非專爲其稅入,則因其斤數之加定,特許包稅之量減,不害爲薄斂之實惠,自今年曆節行爲始,包蔘更以四萬斤,復舊定式,稅錢則每斤各減一兩,而所收當爲十六萬兩,就其中十萬兩,依前區劃,六萬兩,使度支收捧,添錄別置,外他雜稅雜費之存拔加減,各隨其宜,略加釐正,先作松·灣兩商矯弊之需,至於尾蔘一款,造蔘百斤,尾出六斤,自是定規,而間因斤數之稍增,或以原蔘而混稱尾蔘,或以尾蔘而暗包原蔘,挾帒影射,弊端轉滋,甚至於灣商輩寧納空包稅錢,不欲尾蔘加數,則其爲亂興之痼瘼,不問可知,此則依前以定規六斤施行,所謂潛蔘禁斷,朝令本自嚴截,今旣加定斤數,量減包稅,爲渠輩地,靡不曲軫,而猶復冒禁,則此乃末如之流也,以法從事,斷不容貸之意,措辭嚴飭,添入節目,何如?大王大妃殿傳曰,斤數之加定,包稅之量減,爲松·灣之民,可謂曲軫無餘矣。今則禁潛一款,尤當申嚴,而此則不過有國之職也,今其課歲提飭,使人君,下行有司之事,不啻未見其初,至於昨今年,反有甚焉,爲松·灣兩商之官長者,知之而然歟,不知而然歟?似此微細之事,今則不得不爲國之大政者,無他,禁則紀綱立,未禁則紀綱不立,紀綱之立不立,亦豈非關係國家之事乎?今此原包之加定,出於必禁其潛之意也,若又如昨今年之蕩然,則松·灣擧行之地,其將體國之人乎,不體國之人乎?予不欲索言,而至於別處潛造,北路潛入,松·灣兩處,不可專責,則各其道·帥臣,別立科條,一切搜捉,一竝官庭剉折,出給校卒,犯漢則無論斤數多少,亦一切以犯越之律,施行之意,廟堂措辭,知委於兩西·關北道·帥臣處,而蔽一言,潛蔘禁不禁,專在於松·灣兩處,此意一體知委。
以黃海監司洪耆燮狀啓,甕津等邑民家漂頹事,傳曰,潦漲告繁之餘,又有此海溢之災,沿邊諸路之報,式日踵至,兪往驚聞,況家舍田畓之漂頹墊覆,哀彼疲殘,何以爲生?頹戶結構之節,潰畓完築之方,自營邑,各別拔例顧助,形止馳聞。
以全羅監司李裕元狀啓,萬頃等邑民家漂頹人命渰壓事,傳曰,伊日海溢之患,亦遍於本道,許多州縣人命之渰沒傾頹數甚衆多,聞極驚悶,不知爲喩,恤典之按例擧行外,營邑別般周施,迨此未寒,使之奠居,死者亦令厚埋,其身還布,一竝蕩減之意,廟堂措辭行會。
以咸鏡監司徐有薰狀啓,洪原縣人命渰死事,傳曰,人命渰死,聞甚驚慘,元恤典外,別加顧助,如有生前身還布,竝蕩減,未拯屍身,期於拯得之意,廟堂措辭分付。
以江原前監司李謙在狀啓,春川府民家漂頹人命渰死事,傳曰,民戶之漂頹,人命之渰死,若是夥多,極爲驚慘,元恤典外,各別顧恤,漂頹戶,卽爲結構,使之未寒前奠接,渰死人生前還布蕩減事,廟堂關飭。
以忠淸水使李倫敍啓本,安興鎭人命渰死事,傳曰,期於拯出,掩埋之節,各別顧助事分付。
以忠淸水使李倫敍啓本,濟州牧人命,渰死于泰安縣事,傳曰,期於拯出,舁送原籍之意,措辭知委。
辛亥八月二十八日辰時,上御熙政堂。入格儒生入侍時,右承旨趙台淳,假注書李國淵,記注官羅時鏞,別兼春秋金炳溎,以次進伏。
上在昌德宮。只朝講。
藥房都提調朴永元,副提調金炳冀啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
備忘記,從浦萬戶申春熙下直,長弓一張,長箭一部,片箭一部,筒兒一箇賜給。
政院啓曰,備邊司郞廳來言,今日賓廳日次,而領議政未差,左議政金興根有身病,右議政朴永元無時急稟達事,不得來會云矣。敢啓,傳曰,知道。
傳曰,傳香承旨,馳詣宗廟·景慕宮,奉審摘奸,仍詣受香諸處,奉審摘奸以來。
大王大妃殿傳曰,廟堂草記,纔有自上飭敎,而大抵以科擧事,每至有飭敎者,寧不寒心乎?自上惟望善爲,而自下則相反,此是法綱蕩然眼無君父而然,已往事,更不索言,而因莫重大比之科,番番失京外人心者,豈不哀痛駭惋乎?今番又不善對揚,此不惟罔多士,卽欺君父也,第觀擧行之如何,而亦自廟堂,諸般申飭,各別爲之。
以照訖講一所試官鄭駿容有頉變通事,傳曰,許遞,令該曹口傳差出。
三司合啓,請書九,亟施追奪官爵之典。措辭見上請中途付處罪人權敦仁,爲先施以遠竄之典。措辭見上答曰,不允。權敦仁事,已有處分,勿煩。
兩司合啓,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典,措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,夬正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,夬正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,夬正典刑。措辭見上請北靑府遠竄罪人金正喜,亟施絶島安置,放逐罪人金命喜·金相喜,竝施散配之典,絶島定配罪人吳圭一·趙熙龍,更加嚴刑,期於得情,熙龍之子,亦令該曹,嚴刑得情,夬施當律焉。措辭見上答曰,不允。金正熙事,金命喜·金相喜事,吳·趙兩漢事,熙龍子事,已有處分,勿煩。
府啓曰,請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。措辭見上答曰,不允。
院啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,夬正典刑。措辭見上新除授獻納李又新,時在水原地,請斯速乘馹上來事,下諭。答曰,不允。下諭事許遞。
訓鍊都監·禁衛營·御營廳啓曰,宣仁門南邊墻垣頹圮處,今已畢築,把守軍兵,還入直所事,自兵曹草記矣。把守弘化門入直軍,還入直所,將校解送之意,敢啓。傳曰,知道。
刑曹啓曰,今此擊錚人中明川私奴化珍,爲其上典玄燾殺獄稱冤事也,不待審理覆啓,經先呼籲,原情勿施,會寧乶下鎭民姜元龍等,本府乶下山城,乞令陞邑事也,陞邑一款,有非遐土小民呼籲之事,原情勿施,懲治放送,何如?傳曰,允。
刑曹啓曰,禁衛營啓辭內,去夜初更量,幼學李錫求,犯夜被捉於本營巡邏,而係是士子,依例移送秋曹之意,敢啓。傳曰,知道事,命下矣。李錫求,依更數,待無故日,決笞三十度放送之意,敢啓。傳曰,知道。
備邊司啓曰,挽近科試之爲隳紀綱失人心之厲階也久矣。有識過慮之論,至曰如欲爲國,無寧無科,其弊到末如,推可知也,若以法之不行,竝廢其作成蒐羅之大政者,今昔所未聞也,主司之擇,責乎銓曹,取試之公,責乎主司,而事過而罪隨之,無或饒貰,此所謂法也,毋論京外,爲主司者,獨非向國之人乎?苟有一分報效之忱,而念及於紀綱人心弛張向背之會,則決知無循謬狃私辜負慢蔽之理,況其恢張與否,自有莫遏之衆口,朝家豈或未聞而未察耶?雖以擧子言之,稱以場內狹窄,肆然設接於荊圍之外大路之上,占府署奪閭舍之不足,則直在家製寫,挾試券往來通衢,曾無分寸防限,此全由於隨從之攔入,悖擧之層生,稍惜其身者,不欲投足於至危之地而然也,夫場內之廣狹猶古,士子之多少亦猶古,則豈古之所能容,而今之不能容乎?此亦紀綱解紐之一端,自今番大比爲始,所謂隨從,一切嚴禁,開門前俾無敢接跡於棘圍近處,或有如前爭先之弊,則自禁亂所,眼同備郞,隨卽捉送于法司,以爲査出接主,報本司勘處之地,而棘圍外若或有冒禁設接者,其呈之券,亦令備郞,分立遠近,勿許呈納,以此意,爲先知委於四館所及禁亂官,何如?傳曰,允。一番科試之輒失一番人心,此由予不能振肅之致,何暇責之於有司之臣,而有司之臣,亦豈非一身安危之所關乎?當有聖慈下敎,予不多誥,至於場外設接之弊,自今爲始,不可不各別嚴禁,而如有稱托冒禁者,限己身停擧之意,令四館所,書揭棘圍門外,以爲先甲之令,可也。
以慶尙監司李紀淵狀啓,固城縣人命渰死事,傳曰,聞甚矜惻,元恤典外,別加顧助,渰死人,如有生前身還布,竝蕩減,未拯屍身,期於拯得之意,廟堂措辭分付。
以咸鏡監司徐有薰狀啓,端川等邑民家漂頹事,傳曰,許多民家之漂頹,誠極驚惻,元恤典外,別加顧助,趁卽結構奠接,俾無失所棲遑之歎事,廟堂各別措辭分付。
大司成尹敎成疏,缺省疏具悉。爾其勿辭察職。
辛亥八月二十九日辰時,上御熙政堂。朝講入侍時,領事朴永元,同知事尹致定,特進官李孝淳·申大膺,參贊官趙台淳,侍讀官朴文鉉,檢討官尹堉,持平玄弼濟,正言兪敎煥,假注書孟道植,記事官金龍翼,別兼春秋金炳溎,各持論語第四卷,以次進伏訖。上曰,史官分左右。缺上曰,集註中少當作坐,何謂也?永元曰,或曰云者,卽一說也,從大全讀之宜矣。缺永元曰,下番儒臣所奏恭己修德各取才能之說,甚好,若加體念,則自治治國之道,不外於是,但取人,惟取才能,則在下之人,有文勝質之患,故此章註曰,多能非所以率人,若律人以多能,則非先本後未之道,故君子不必多能也,蓋德行本也,才藝末也,人之稟質各殊,有重厚而優於器植,有敏達而長於幹諝者,上之所取,在於重厚,則其爲用也有敦實之效,在於敏達,則其流弊也有輕薄之慮,上之所取,旣先質而後文,則重厚者可以益懋敦實,輕薄者可變爲重厚,其於範俗導下之道,不可不審察也。上曰,瞻之在前忽焉在後,與註中怳惚云者,何謂也?永元曰,聖人之道,中正而已,豈有怳惚難見也?而其造詣極高明而盡廣大,故弟子難於模狀之謂也。上曰,天縱之縱字,何意也?永元曰,卽無限量之意也,缺永元曰,特進官,以聖學課程,有所奏,一部論語,多月未訖講,自止加增之論,固出於仰勉篤工之意,然學問之道,在精而不在多,所講讀,若沈潛玩索,浹洽融貫,則自止雖少,聖學可以自進矣,若不能然,則務多奚益乎?就有一事仰質者,近因暑節,講筵久停,燕閒之中,果留心於何冊乎?上曰,所看在此講冊矣。永元曰,溫古知新,眞箇是爲學之方,而召對冊子,亦溫習乎?上曰,此則未之看矣。永元曰,經書固宜先講,而治亂得失之跡,盡在於史,史書,何可久閣乎?今日已始開講,伏願頻賜召對,討論講磨,造次斯須,念念孜孜焉。缺堉曰,多能二字,三見於章內,所指各有不同,太宰則直以多能爲聖,是不知聖人者也,固無足論,子貢則擧夫子之全體答之,故以多能,爲聖人之餘事也,若孔子之答,則以少也賤三字,解太宰之所云多能,而又慮學者遂以多能爲聖人,故復以不多,明之也,夫能之對爲德,德爲主爲本,能爲賓爲末,聖人務德不務能,不惟不務於能,亦無所事能耳,大而化之之謂聖,義精仁熟之爲聖,人倫之至之謂聖,從古言聖,未嘗言能,故曾子曰,動容貌,斯遠暴慢,出辭氣,斯遠鄙倍,籩豆之事,有司存焉,籩豆之事,卽禮節間,而君子猶不親執,況下於籩豆之事乎?是以帝王爲治之道,修德於己,而進用才能之士,使之各奏厥功而已也,有曰任賢授能,有曰能者在位,故以堯·舜之聖,敬授人時,則責羲和,始製律呂則付伶倫,典禮則咨夷,典樂則命夔,若論節族之高下,躔度之舒疾,則堯·舜之能,或遜於四臣者,而不害於其爲聖,恭己南面,垂衣裳而天下治矣。伏況我殿下以天縱之姿,德符聖人,其於致工之際,豈或有眩於賓末本末之間?而常人之情,易以才不逮人爲恥,德不及人,則反或不恤,伏願此等處,深加澄省焉。仍奏曰,當時如孔子之大聖,不能爲世用,故只以多能稱,亦時君世主之羞也,道無體相方所,豈仰可仰可鑽之物事,亦豈有在前在後之理也?特從顔子用力處,架空說出來,積之久,始有如見夫子所立之卓爾也。永元曰,若謂之怳惚窈置,亦非形容道體,道在日用常行之間,透得精妙,故爲言如是耳。堉曰,大僚所奏,實是切當之論,道非高遠難行耳,顔子眞積力久,自言其深處着力,故設言如是,若使顔子有壽,必當到得那地位,豈止有末由也已之歎已而也?孔子所云吾見其進,未見其止者此也,缺永元進前問候訖。仍奏曰,日前伏聞醫官言,則大王大妃殿,有感候欠寧云,今則快復乎?上曰,比日前有差勝矣。缺。日記廳堂上朴容大,郞廳申炳休·權泰植。
上在昌德宮。只晝講。
傳曰,掌試都事入侍。
李寅臯啓曰,右承旨趙台淳,今日不爲仕進,卽爲牌招,何如?傳曰,允。
以右承旨趙台淳牌不進罷職傳旨,傳曰,只推。
奎章閣啓曰,景慕宮望廟樓,今朔奉審無頉之意,敢啓。傳曰,知道。
又啓曰,原任直閣金鼎集母喪,依定式遣檢書官致弔,仍爲勸粥以來之意,敢啓。傳曰,知道。
禮曹啓曰,卽接漢城府移文,則揀擇捧單中,洪州生員金炳龜女子遭故,兼吏曹判書趙斗淳女子有實病,俱不得進參云矣。金炳龜女子,依例勿參,趙斗淳女子,使之調理入參於再揀擇時,而無頉處子,則別單書入之意,敢啓。傳曰,知道。
漢城府啓曰,明日初揀擇處子進字擧案,收捧於各該部,移報禮曹,已爲入啓矣。追聞東部洪秉五,以鄕曲卑微之類,肆然呈單,猥濫無嚴,莫此爲甚,原單子爲先拔去,洪秉五,令秋曹照法嚴繩,何如?傳曰,允。沒覺所致,移送秋曹嚴處,可也。
弘文館啓曰,應敎李秉文,卽爲牌招察任,何如?傳曰,允。
以應敎李秉文牌不進罷職傳旨,傳曰,只推。
禮曹啓曰,今此崇陵大王陵上莎草修改時,別看役前縣監安時赫差下,使之擧行,何如?傳曰,允。
又啓曰今此元陵大王陵上,王后陵上莎草修改時,別看役資憲玄得業差下,使之擧行,何如?傳曰,允。
又啓曰,今此仁陵陵上莎草修改時,別看役前別提金大顯差下,使之擧行,何如?傳曰,允。
以平安監司洪鍾應狀啓,成川府民家全頹事,傳曰,此邑民家之全頹,亦爲驚聞,一依他邑慰諭顧恤已施之例,各別擧行事,廟堂措辭分付。
以京畿監司洪祐喆狀啓,加平等邑民家漂頹·人命渰死事,傳曰,人命之渰死,民家之頹壓,若是夥多,極爲驚慘,元恤典外,別加顧助,渰死人使之厚埋,生前還布竝蕩減,頹漂戶卽爲結構,未寒前使之奠接,以無一民失所棲遑之弊事,廟堂措辭關飭。
訓鍊都監·禁衛營·御營廳啓曰,禁衛營字內明禮門西邊宮墻二間頹圮處,今月初二日,三營合力改築之意,敢啓。傳曰,知道。
訓鍊都監·禁衛營·御營廳啓曰,御營廳字內丹鳳門東邊墻垣八間頹圮處,今月初二日爲始,三營合力改築之意,敢啓。傳曰,知道。
兵曹啓曰,今月初四日,一內禁軍番次,而該番將張寅植,身病猝重,無望供職,改差,其代依承傳口傳擬入,何如?傳曰,允。
兵曹口傳政事,以鄭日復爲內禁將。
辛亥閏八月初一日午時,上御熙政堂。晝講,掌試都事同爲入侍時,特進官權大肯,同知事尹穳,參贊官林肯洙,侍讀官朴文鉉,檢討官尹堉,假注書李國淵,記注官朴賢楷,別兼春秋南秉吉,各持論語第四卷,宗臣益平君,忠淸都事鄭獻敎,江原都事尹正求以次進伏,武臣申命淳進伏楹外訖。上曰,史官分左右。命掌試都事進前。上曰,日前都事下直之時,有申飭,必得聞知,實心對揚也。正求等曰,誠心奉公矣。上曰,下去後若用私,則雖九重之深,自然有聞知之道矣。正求等曰,精白對揚矣。上曰,在此則雖曰誠心對揚,而下去後,未知其何如也。正求等曰,惶悚萬萬矣。以下缺堉曰,天道無暫休息,聖工貴乎接續,夫子道德修業,自强不息,無須臾之或離,而與天合德,這箇流行之妙,充滿腔子,及夫偶在川上,觀乎不舍晝夜之象,則吾心中一副活動底天機,自然透露,不覺其形諸言語,此政爲學者喫緊活潑之地也,今殿下日開講筵,繼續光明,無或間斷,則天道之往來不窮,聖工之純亦不已,只不過如是而已,惟聖明懋哉,水於五行爲首,君子之取而爲喩,非止一端,盈科而進,不到海不止,則進學者,效其漸進,藏垢納汚,無所不包,則容物者,法其德量,淵停涵泓,外暗內明,則智者樂之,照物無私,姸媸呈露,則明者則之,此其有得於水者也,人慾之發,其幾甚微,而終至莫遏,有如河水之決,其流涓涓,而竟成懷襄,則克去私欲,如壅始潰,民心之向背,而國以之興敗,有如水波之恬危,而舟以之載覆,則畏敬民心,如涉江海,此其寓儆於水者也,蓋水之爲物,亘古亘今,無始無終,天理運化之機,人道日用之原,可以指示而易見者,無過於玆,故可鑑可戒,如彼襯切,亦願益澄省焉。
上在昌德宮。只晝講。
備忘記,昌城都護府使李容象,江界都護府使李熙絅下直,長弓一張,長箭一部,片箭一部,筒兒一箇賜給。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
金炳冀啓曰,左承旨李寅臯,同副承旨洪遠燮,今日不爲仕進,竝卽牌招,何如?傳曰,允。
以左承旨李寅臯,同副承旨洪遠燮牌不進罷職傳旨,傳曰,只推。
弘文館啓曰,應敎李秉文,旣有只推之命,卽爲牌招察任,何如?傳曰,允。
以應敎李秉文牌不進罷職傳旨,傳曰,只推。
傳曰,摠裁官許副代,前望單子入之。
摠裁官前望單子入之,右議政朴永元落點。
禮曹啓曰,卽接永禧殿參奉所報,則今閏八月初四日本殿修改時,兩官當爲備員,而令有闕未差云矣。令有闕之代,令該曹,以在京無故人口傳差出,以爲擧行之地,何如?傳曰,允。
政院啓曰,卽者別兼春秋南秉吉,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
吏曹口傳政事,以李魯翼爲永禧殿令。
以江原前監司李謙在狀啓,麟蹄等邑民家漂壓,人命渰壓死事,傳曰,當此秋節,民戶之漂壓,人命之渰壓,若是夥多,聞極驚慘,元恤典外,別加顧助,如有生前身還布,竝蕩減,趁卽結構奠接,俾無棲遑失所之弊事,廟堂措辭分付。
以全羅監司李裕元狀啓,扶安等邑民家漂頹,人命渰壓死事,傳曰,許多民家之漂頹,聞甚驚慘,而人命之渰壓死,又若是夥多,尤爲矜惻,元恤典外,別加顧助,渰壓死人等,如有生前身還布,竝蕩減,未拯屍身,期於拯得,未寒前卽爲結構奠接,俾無失所棲遑之弊事,廟堂各別措辭關飭。
禮曹啓曰,因漢城府草記,東部洪秉五,以鄕曲卑微之類,肆然呈單,猥濫無嚴,莫此爲甚,原單子爲先拔去事,允下矣。初揀擇處子詣闕別單中,洪秉五女子拔去,付標以入之意,敢啓。傳曰,知道。
義禁府啓目,香室官員白文振原情云云。傳旨內辭緣,泛稱遲晩,刑推得情,何如?啓,除刑推議處爲良如敎。
又啓目,三陟前營將許潤原情云云。問目內辭緣,泛稱遲晩,刑推得〈情〉,何如?啓,除刑推議處爲良如敎。
又啓目,甲山府使李仁奎原情云云。問目內辭緣,泛稱遲晩,所當請刑是白乎矣,曾經宣傳官勿爲請刑,載在法典,議處,何如?啓依允。
又啓目,明川府使鄭雲翼原情云云。問目內辭緣,泛稱遲晩,所當請刑是白乎矣,喪前所犯勿爲請刑,載在法典,除刑推議處,何如?啓依允。
左議政金興根箚曰,缺答曰,省箚具悉卿懇。摠裁之任,今姑許副,仍傳曰,此批答,遣史官傳諭。
別兼春秋南秉吉疏曰,缺省疏具悉。爾其勿辭救護。
辛亥閏八月初二日辰時,上御熙政堂。下直京試官·守令同爲入侍時,右副承旨兪致善,假注書孟道植,記注官朴賢楷,別兼春秋南秉吉,忠淸左道京試官趙在應以次進伏,寧邊府使趙獻永,安邊府使李參鉉,伊川府使洪祐健,昌城府使李容象,江界府使李熙絅,竹山縣監禹台榮,同福縣監宋太熙進伏楹外訖。上曰,史官分左右。缺上曰,已有申飭,亦應聞之矣。下去必以實心對揚,在應曰,謹當盡心對揚,而臣才學鹵莽,飭敎之下,不勝惶悚矣。上曰,公道與否,各在其心,必欲公道,則豈有不公之理?一人有冤,則非公道也,此在考官,關係不輕,下去必以公道,善爲考取也。缺上曰,七事雖講,而治績與此相反,則安有講七事之意哉?若如七事,則皆應善治矣。夫今年水災,無處無之,而水災之前,民之爲生,已極凋瘁,況此水災後,哀此殘民,何以料生?軍政也還上也,其弊不一,國之設守令,非害民也,欲保民也,下去,其各實心對揚。缺。
辛亥閏八月初二日午時,上御熙政堂。晝講入侍時,知事洪鍾英,特進官李根友,參贊官兪致善,侍讀官朴文鉉,檢討官尹堉,假注書孟道植,記注官朴賢楷,別兼春秋南秉吉,各持論語第四卷,以次進伏,武臣趙台顯進伏楹外訖。上曰,史官分左右。缺堉曰,今日所講自止內,唐棣之華章,似無深奧之義,而詠歎推繹,實有不盡之遺意矣。蓋詩人所思者,不知爲誰,其懷友生乎,其慕賢者乎,然托以室遠,則其思之之不切可知,苟思之切,則何遠之不可致乎?孔子借其詩反之於學,引喩爲仁矣。夫人不思爲仁,苟思爲仁,仁何遠之有云爾也?今復以孔子之意廣之,則義禮智信,皆有然者,人之居室,旣有方所體相,容有遠近之可言,至於仁義,元具於我,豈有思而不得之理也?今殿下奮發勵精,思爲堯·舜之治,則堯·舜不遠,思爲文·武之政,則文·武不遠矣。伏願聖明,三復於玆,以爲服膺之地焉。仍奏曰,讀詩之法,貴乎傍通,如切如磋之詩,本喩學業之進修,而子貢有得於貧富之答,則遂識義理之無窮,美目盻兮之詩,蓋言美容之有素,而子夏深契乎繪事之譬,則遂識斯禮之爲後,此皆推此覺彼,善觀於詩者也,大凡讀詩之法,皆當如此,端木之聞一知二,顔氏之聞一知十,亦無別討處,只是善於推引乎,苟不能然,天下之事務無盡,章句之所記有限,何以事事取印於古乎?此等處亦加省察,每於臨文時,熟翫旨意於章句之內,而推類傍求於字句之外,則其於治體,似不無裨益,念哉念哉。上曰,此章之義,有難領會矣。堉曰,此門人所記,稍異於他章之例,故驟看果然矣。蓋是孔子因唐棣之詩,有感於中,而發於言語,如下節所云,記者若只記其言,則後人不知爲何說,故竝記其詩於子曰上也。仍奏曰,俄者以唐棣章,有所下詢,臣以膚淺之見,雖已仰對,而未敢知聖度中,果已瞭然無疑乎?上曰,所奏詳備,別無可疑矣。堉曰,詩有三體,卽所謂賦比興也,興者,引物起興,以上一句,喚起下一句也,賦者,直陳其事而已,比者,援事以比一事也。上曰,如上爲山章,宜在比體之例也。堉曰,然矣。興又有二例,一則上句所興,卽下句之義,有相關通者,如關睢之有別,興君子之好逑也,有全無相關之意,而只擧所見,以興所思,亦神韻之攸寓也,如山榛隰苓,興西方美人也,今此唐棣之興,亦榛苓之例也,因誦關睢,隰苓章以奏之。
上在昌德宮。停常參·經筵。
大王大妃殿傳曰,都事金汶根女,司果鄭性秀女,奉事申錫昌女,縣監鄭基大女,幼學曺啓承女,再揀擇入之,其餘處子,竝令許婚。又傳曰,再揀吉日,旬後擇入,三揀吉日,念後擇入。
大王大妃殿傳曰,政官牌招開政,嘉禮都監堂郞差出。
傳曰,藥院提調·司饔提調有闕之代,前望單子入之。
內醫提調前望單子入之,尹定鉉落點。
以吏曹參議徐元淳牌不進罷職傳旨,傳曰,只推。
吏曹啓曰,軍資監正金應根,假監役官洪定周,俱以身病,呈狀乞遞,竝改差,何如?傳曰,允。
有政。吏批,兼判書趙斗淳進,參判韓正敎,參議徐元淳,竝牌招不進,承旨缺進。政事無以金興根爲嘉禮都監都提調,申錫禧爲獻納,韓正敎爲同成均,李道淵爲假監役,洪夔鍾爲假引儀,嘉禮都監提調三單徐憙淳·金左根·李憲球,郞廳六單李時敏·吉鎭五·尹興鎭·尹泰兢·李秉敎·徐用輔,承文正字單金顯喆,幼學許澾今超通政,年八十四,侍從臣持平許銑父,加資事承傳。
兵批,以金益尙爲梨洞萬戶,同知單河興碩,僉知二單林宗七·權升洙,訓鍊副正加設單吳晉泳·李敎俊,兼昌城防禦使單李容象。再政。同知單崔聖煥。
禮曹啓曰,大王大妃殿傳曰,再揀吉日,旬後擇入,三揀吉日,念後擇入事,命下矣。令日官李秉洪推擇,則再揀擇今閏八月十三日,三揀擇同月二十四日俱吉云,以此日定行乎?敢稟。傳曰,以此日定行。
弘文館啓曰,應敎李秉文,旣有只推之命,卽爲牌招察任,何如?傳曰,允。
以應敎李秉文牌不進罷職傳旨,傳曰,只推。
實錄廳郞廳,以摠裁官意啓曰,本廳書役,今已垂畢,謄錄郞廳趙在應·尹秉鼎·金宗泰·洪在重·申佐模·金會明·李敎寅·徐大淳·金永秀·沈宜聞,竝減下,謄錄郞廳朴昇壽·徐翼輔·金炳溎·姜㳣·閔致庠·兪錫煥·睦仁㘽·尹禹錫·鄭夔容,竝粉板郞廳移差,使之察任,何如?傳曰,允。
備邊司啓曰,一二所科場內外,多有別般禁察之擧,副司果洪秉壽·尹禹錫·金會明·李鍾淳,竝文備邊郞差下,以爲分遣擧行之地,何如?傳曰,允。
上在昌德宮。停常參·經筵。
備忘記,江原監司洪祐順下直,長弓一張,長箭一部賜給。
政院啓曰,卽者義禁府都事來言,時囚罪人李仁奎等,當爲議處,而判義禁李憲球呈辭受由,次堂例不得擧行云,何以爲之?敢稟。傳曰,次堂擧行。
傳曰,判義禁許遞,政官待明朝牌招開政。
奎章閣啓曰,景慕宮望廟樓今秋大奉審,臣㝡朝與本宮提調李若愚,進詣展奉,奉審無頉之意,敢啓。傳曰,知道。
弘文館啓曰,應敎李秉文,旣有只推之命,卽爲牌招察任,何如?傳曰,允。
以應敎李秉文牌不進罷職傳旨,傳曰,只推。
禮曹啓曰,今閏八月十三日再揀擇時,處所及處子詣闕時門路,以何處擧行乎?敢稟。傳曰,初揀擇例爲之。
又啓曰,謹稽謄錄,則三揀擇後,卽詣別宮矣。別宮定於何宮,而待下敎,令該曹預爲修理,何如?傳曰,允。別宮於義宮爲之。
刑曹啓曰,漢城府啓辭內,明日初揀擇處子進字擧案,收捧於各該部,移報禮曹,已爲入啓矣。追聞東部洪秉五,以鄕曲卑微之類,肆然呈單,猥濫無嚴,莫此爲甚,原單子爲先拔去,洪秉五,令秋曹照法嚴繩,何如?傳曰,沒覺所致,移送秋曹,嚴處可也事,命下矣。謹案律文,則大明律詐僞條有曰,詐不以實者,杖一百·徒三年,洪秉五依此律,決杖一百後,黃海道文化縣徒三年定配所,卽爲押送之意,敢啓。傳曰,知道。
御營廳啓曰,本廳兼內吹今秋等習角賞格,謹依單子判下,李用哲等十一名處,各木二疋施賞之意,敢啓。傳曰,知道。
訓鍊都監啓曰,因兵曹草記,貳極門東邊內宮墻一間許頹圮處,今已修築,把守軍兵,還爲入直,將校解送之意,敢啓。傳曰,知道。
以咸鏡監司徐有薰狀啓,安邊等邑民家頹壓,人命渰死事,傳曰,關北水患,至有沈城壞廨之處,尤爲驚聞,民戶之結構入處,渰死之拯出掩埋,依例擧行,而元恤典外,別加顧助,生前身還布,亦令蕩減,城牒廨宇,趁速經紀修築事,廟堂措辭行會。
以全羅監司李裕元狀啓,靈光等邑民家全頹事,傳曰,秋雨頻仍,又此海溢,穡事判歉,已不勝憂悶,而民家之全頹,多或三數百戶,而少不下五七十戶,則漸寒之時,幾多生民,將何得居?原恤典外,別加周施,使速構屋以處,死者之身布與所受還,一竝蕩減之意,廟堂知委。
敎江原監司洪祐順書。王若曰,置長吏二千石良,爲任重耳,按名藩八百里地,其往欽哉,簡惟在心,委以方面,眷玆江原全省,實爲海山名區,環穢貊靺鞨之墟,卄六州碁布,擅瀛壺蓬萊之勝,萬千峰星羅,居瘠土而水耨火耕,嗟民業常患艱窘,爲痼瘼於松禁蔘貢,奈人情每多狡奸,欲救弊局之到頭,必須漏船之副手,惟卿,耆舊肖子,名祖祀孫,自玉署更直之初,夙聞譽望之雅重,及經幄特進之日,尤驗文學之博該,海圍試藻鑑之明,西土之頌聲尙蔚,春紱著盤錯之別,東民之舊俗夙知,暫屈卿月貳班,俾作福星一路,玆授卿以江原道觀察使兼兵馬水軍節度使巡察使原州牧使,卿其祗服寵命,勉殫嘉猷,瞻扶桑升日之鄕,登車攬轡,任茇棠觀風之責,露冕褰帷,故玆敎示,想宜知悉。知製敎臣洪在重製進。
知義禁洪在喆,同義禁鄭㝡朝·韓正敎聯名上疏略曰,伏見喉院啓辭批旨下者,有時囚等議處,令次堂擧行之命矣。王府議讞,事體至嚴,輕重全在議處,則自前次堂,元無替行之時,仰稟東朝,亟寢成命,以存公格云云。答曰,省疏具悉。拘於法例,則判堂當變通矣。
辛亥閏八月初四日辰時,上御熙政堂。江原監司入侍時,同副承旨洪遠燮,假注書李國淵,記事官金龍翼,記注官羅時鏞,江原監司洪祐順以次進伏訖。上曰,史官分左右。命監司進前,祐順進前,上曰,道內之水災,無邑無之,聞甚矜惻,下去之後,善爲撫恤,俾無一民流離之弊也。祐順曰,臣才識空疎,雖欲誠心奉行,而將未知何以對揚也。上曰,守令之貪墨,一一檢察也。祐順曰,臣謹當殫竭魯鈍,實心奉行矣。上曰,守令之貪墨,監司若嚴明廉察,則守令何敢貪墨乎?祐順曰,聖敎至此,萬萬惶悚矣。以下缺。
辛亥閏八月初四日申時,上御熙政堂。召對入侍時,參贊官洪遠燮,侍讀官柳進翰,檢討官李貞夏,檢校待敎金炳德,假注書李國淵,記事官金龍翼,別兼春秋閔致庠,各持通鑑第五卷,以次進伏訖。上曰,史官分左右。缺。
上在昌德宮。停常參·經筵。
藥房都提調朴永元,右承旨趙台淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
以京畿監司洪祐喆狀啓,利川府民家頹壓事,傳曰,聞甚矜惻,元恤典外,別加顧助,卽爲結構奠接之方,廟堂措辭分付。
傳曰,備局堂上引見。
內醫院官員,以都提調意啓曰,提調尹定鉉,副提調金炳冀,今日問安,不爲仕進,竝卽牌招,何如?傳曰,允。
弘文館啓曰,應敎李秉文,旣有只推之命,卽爲牌招察任,何如?傳曰,允。
以應敎李秉文牌不進罷職傳旨,傳曰,只推。
吏曹啓曰,通禮院左通禮李魯奎,以其身病,呈狀乞遞,改差,何如?傳曰,允。
政院啓曰,兼吏曹判書趙斗淳,參判韓正敎,參議徐元淳牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
有政。吏批,兼判書趙斗淳,參判韓正敎牌不進,參議徐元淳進,承旨缺進。
吏批啓曰,兼判書趙斗淳,參判韓正敎竝牌不進,小臣獨政未安,何以爲之?敢稟。傳曰,只出緊任,政事無,以趙鶴年爲判義禁。
兵批,同知單金啓洙。
訓鍊都監啓曰,本局兼內吹今秋等習角賞格判下單子,木綿二十四疋,施賞之意,敢啓。傳曰,知道。
辛亥閏八月初五日巳時,上御熙政堂。大王大妃殿垂簾,大臣·備局堂上引見入侍時,左承旨李寅臯,假注書姜蘭馨,事變假注書鄭昌休,記事官玄基濬,別兼春秋閔致庠,左議政金興根,右議政朴永元,備堂李憲球·洪在喆·李景在·李敦榮·姜時永·白殷鎭,校理柳進翰以次進伏訖。上曰,史官分左右。興根進前,各殿問候訖。興根曰,再昨日日吉辰良,初揀順成,不勝慶祝之忱矣。大王大妃殿曰,誠甚慶幸矣。永元曰,臣民顒祝之餘,獲覩初揀之儀,慶祝之心,無異於大禮旣成之後矣。大王大妃殿曰,事皆順成,是甚慶幸,而且處子極爲和吉,尤所欣喜矣。興根曰,慶祝萬萬矣。永元曰,今承慈敎,尤不勝忭幸矣。興根曰,臣於向筵,以講學爲急先之務,略有所開陳者,大抵講學之工,專資啓沃,故列聖朝以來,先輩儒賢之養德邱園,不輕其出處者,自上竭誠盡禮,必致乃已,以至尊而屈其尊,而君道日隆,匡時範俗之功,至今焜耀無窮,蓋雖以上知安行之姿,所處者芬華宴安也,所接者承奉趨走也,顧其事勢,自不免於安肆日怠之歸,必有正直方嚴之人,列侍左右,以誠意正心之說,日進於前,然後興發激勵,志可立而學可進矣。顧今山林宿德,蘊格君之學,抱需世之具,而固守東岡之陂者,豈其素心哉?以其責任甚重,不欲輕試,又以殿下好賢之誠,禮有所未盡,不能克回遐心也,苟能盡誠招徠,專責其侍講帷幄導迪聖學之事,則以儒賢平日愛君憂國之心,豈不幡然改圖,以先正之所已行者,爲己任乎?亟降敷心之諭,仍遣近侍之臣,期於必致朝端,出入經筵,使其碩德容儀,聖經旨義,擩染懽洽於視聽言動之際,習與性成,罔覺厥修,是區區之望也。上曰,儒賢尙不簉朝,皆予誠力所未及,良用愧歎,當有別諭矣。出擧條興根曰,今秋潦漲,與夫月前海溢,誠挽近所未有之災祲也,遂使垂成百穀,擧不免墊覆摧靡,人命家戶,到處漂渰,兩西·畿湖,前後踵至之報,殆無曠日,雖以臣頃者奉審時所目擊者言之,三十里之地舟行平陸,爲十有餘里,此皆負郭上腴之田,穎實碩茂,不日收穫者,而波濤浩漫,不見寸土,雖幸急漲旋退,畝立依舊,而其能食實,有未敢卜矣。十餘年來,賴天降康,服田之民,恃而無恐者,十數日內,驟閱此警,使半年暋勞之功,抛棄呼號而坐,言念及此,不但爲中夜繞壁而已,臣以萬無肖似,猥叨匪據,訖無一言一事之裨補新化,致速極備之災,仰貽宵旰之憂,漢世策免,自是故事,臣不敢費辭張皇,惟顒俟斥退之不暇,而仍竊惟念上天至仁,所以警告而提撕者,必於明君懿辟,尤惓惓焉,蓋惟明君然後,遇災修省,惕然不敢遑寧,所以報答天心者,若有聲則有響故也。殿下受天明命,仰承慈訓,恭默之餘,熙事甫成,此誠定爾孔固,萬祿鼎新之會,而乃有此非常之災異者何也,豈天所以眷顧我聖明者,惟恐其或自滿假,有忽對越之誠而然歟?舊勞旣屬往事,崇高富貴,不及念念於閭里艱難而然歟?典學之功,未臻緝熙,周諮之道,有欠勤孜而然歟?於此數事,必仰惕俯勉,恒若上帝之赫臨,而祖宗之陟降,一政令一事爲之間,求夫所以合天心而悅豫我祖宗者,昧爽丕顯,日昃不遑,則今玆恒雨之警,安知不轉以爲祥耶?區區憂愛,自不禁耿耿于中,冒效芹曝之忱,言不知裁,惟聖明,不以人而廢其言,是臣切至之望矣。上曰,今番水災,果不尋常,漂戶渰死之報踵至,每念號呼顚連之狀,不覺寢食之未安,今以修省之意,如是眷眷,敢不服膺,卿亦隨事提省圖所以轉災爲祥,是所望也。出擧條上曰,近來漂頹之報,無日不入來矣。興根曰,果如聖敎,民事極悶矣。大王大妃殿曰,今年水災如此,則秋事之判歉,自可知矣。興根曰,三南則雖少勝,而亦有往往被災而失稔處矣。大王大妃殿曰,然矣。被災非但三南,而西北爲尤甚矣。興根曰,是誠民憂之大者矣。大王大妃殿曰,今番水災,可謂前所未見也。興根曰,各處水災,雖有淺深多寡之殊,其所被災,則八路同然矣。永元曰,遇災修省,不一其事,而節省,尤爲目下急務矣。大王大妃殿曰,斷當務盡節省,而至於今年水災,則賙恤之方,姑未知何以則爲好矣。興根曰,目今嘉禮當前,節省之方,宜先在此。永元曰,凡屬儀文禮節者,當極盡其美,而至於衣服器用與浮靡文具,務從儉約,則非但有益於財用,有光於盛德而已,養福力之道,亦在於是此臣區區之望也。上曰,小學亦云,非先王之法服,不敢服,正謂此也。興根曰,然矣。近俗漸不如前,轉尙侈靡,不能節儉矣。永元曰,古之人君,亦以錦玉爲靡安,自上苟念民生之顚連,則寢食宜其靡安,而且今年則果異於他年,念及民事,聖心自當有倍於他時矣。上曰,雖他時,爲人君者,豈不念斯民之疾苦乎?永元曰,聖敎至此,不勝欽誦矣。興根曰,臣以懲貪墨事,欲爲一陳者久矣。顧今民生之困窮,果何如也?惟我殿下曁慈聖殿下,常所眷眷,每形於絲綸者,不出安民二字,而祈天永命之本,亦惟在此,今日爲守令者,能盡分憂之責,而使吾民衽席而奠安者誰歟?第以前後繡啓見之,其所臚列,十八九皆贓汚也,此豈容一任其剝割之塗炭之,不思所以禁制乎?蓋貪縱蔑法之類,其所作用,不一其端,偸結也,賣任也,訟賂也,威脅人取財也,幻弄倉穀而立本取剩也。特其甚者,而居官不能節用,致令債帳浸多,臨歸彌縫,無非苟且昌披,而其實則無異搶奪也。又或有濫用無厭,吏無以措手,就上納公錢與還作錢取納,則只幸目前之辦用,心知其所從來,而陽若不知,但稱有債負於吏,恬不知恥,此則欲避躬犯之名,而其沒廉無憚,反有甚於躬犯。又或無緣假貸於部民,因仍不償者有之,外此猥屑鄙瑣,有難枚擧,而其爲掊克之政則一也,而況倉儲京納,因以虧欠,轉輾遷就,塡充無計,則一年二年,竟成巨逋,或徵族·徵隣,或至再徵於已納之民,畢竟興受其禍者,惟殘民而已,夫如是而欲民之不窮得乎?嗚呼,國家之建置令長,不但爲祿養士夫,蓋使之治吾民保吾民,與同其休,而今其末流之害,往往有浮於水旱搶攘之患,遂使擧一國幾萬生靈,杼柚甁罌之俱竭,而溝壑顚連之相續,思之及此,寧不痛哭而流涕也?其事發之後,王府議讞,配錮罷奪,各有當律,法非不嚴,而從未聞有計贓追徵之擧,毋論所犯之多寡,犯者不損毫髮,而只令民邑受弊,纔經幾年,自歸蕩滌,而僩然復居於字牧之列,求之事理,旣甚不近,且將何以懲艾而有所不爲耶?謹按大明律受贓條,不論枉法,不枉法,凡有入已之贓,皆一一追計而懲出,臣意則凡守令之移遷或遞去也,該道道臣,關問其債負有無於兼符之官,一從其所報,移報籌司,自籌司,按其營邑所報,犯者直用本律,囚家僮照數還徵,如有因循捍拒,趁不賠納者,自王府據實論奏,加倍勘處,爲兼官者,如或拘於顔私,以有爲無,以多爲少,至於現發,則本贓準納之前,依各樣上納例,勿許解由,則其在惜身名慮進取之道,容或有一分效益?竊念此擧,實出於不獲已也,而官用之不濫,則吏逋無名,吏逋官用之無所憑藉,則敗戶殘民,庶免白地冤徵之禍,而儲蓄可以漸次充完,征斂可以幾分蠲紓,上納之愆滯,貧富之竝蹶,亦可以佇有其賴,而雖以有民社者言之,旣明知法不可犯,患有難言,則其於撙節省約之方,亦似有丕變之功,而此全在於道守臣察飭之如何,以此擧條,行會於八道·四都,使之一一知委,何如?大王大妃殿曰,我國懲貪之法,非不截嚴,而漸至無實,無辜之氓,獨被其害,寧不駭歎?今此還徵之擧,不過申明舊法,以此擧條,頒布八道,先使道臣,禁飭守令,而若只論守令,則爲道臣者,謂以不與於己,少不警惕,亦豈無別般道理?道臣先爲律己,然後可以憚戢列邑,此擧條與批答,行會於八道·四都,使之揭壁常目,可也。出擧條興根曰,陵官出入直時,必面看交替,法意至重,而近聞出者曉發,入者暮至,此便是準一日空齋,已自駭然,而甚則有連幾日空齋,竝與假官而無權直者,以致下屬之無所顧憚,恣意犯斫,郊坰間牛輸馬載而爲和賣者,皆從此出云,紀綱之頹敗,一至於此,事當一一摘發,以法照勘,而傳聞有難準信,姑以先甲之義,自儀曹,行會各陵園墓所,而如或更有入聞者,則直自該曹,草記論罪,該曹若因循掩覆,則亦難免何問之意,分付,何如?大王大妃殿曰,未知何陵寢有此等事,而雖曰法綱解弛,豈以莫重之地,有此無嚴之擧乎?聞之萬萬駭然,令禮曹一一察飭,以爲隨現懲勘,可也。出擧條大王大妃殿曰,陵官替番,不爲面看乎?興根曰,法固面看,而今則不然,交替出入間空番,幾至準一日矣。仍奏曰,吏批虛司果積滯之弊,挽近轉甚,而其所付職,亦不無先後錯雜之歎,此宜有一定規,從今以往,元仕區處後,隨窠擬差之際,必爲按次排望,無或違越,而正蔭雜岐,當又條別,雜岐則間正蔭三窠之意,分付該曹,至若參下在任者之因賞典陞付司果人,如過本職仕滿之限,而不得甄復,則又非綜核之政,此則勿拘第次,先卽區處,而雖値都政,一依元仕例施行,何如?上曰,依爲之。出擧條興根曰,以燕行從人濫入事,年前慈敎,何等截嚴,大臣筵飭,又復申複,而近來淆雜之弊,不一而足,以言乎房屬,則所謂伴倘,動至十數,甚至有不識面目者,臨渡隨去,以言乎刷驅,則前之減窠塡空者,今乃窠外給牌,及其渡江之後,騎步相雜,足跡無所不至,言語無所不到,已往貽羞,猶屬餘事,來後生頉,尤係可悶,此不可無一番釐正,蓋使行帶率,卽軍官·伴倘·庫直等名色,而軍官則旣有定數,伴倘與傔人·庫直,本無定數,可以臨時增減,故閑雜之類,得以夤緣投托,致有冒入之弊,請自今,上·副房則伴倘一,傔人二,庫直一,奴子一,合爲五人,三房則竝奴子合爲四人,此外更不得濫率,而此係筵奏定奪,實與軍官之啓下無異,其在使臣對揚之道,豈或有一分違越之理,而至於刷驅名色,戊戌筵奏後,自本司,有成送渡江人數節目於灣府者,此不過按而行之者也。以此意申飭於三使臣及平安監司·義州府尹處,亦令司譯院,成出節目,每當使行,當該首譯,先以此詳細陳告,以爲永久遵行之地,何如?大王大妃殿曰,使行濫率之弊,曾有飭敎,而又復如前,甚是可駭,大抵冒風雪經歲作行,旣非樂爲之事,則必有挾雜而然矣。以吾所見,上·副房各五人,尙云不緊,而旣曰各有名色,則不必更減,而今此定式之後,如有違越此數,則該使臣,施以制書有違之律,可也。出擧條大王大妃殿曰,定窠外木牌,自何處給之耶?興根曰,自使行中出給矣。大王大妃殿曰,三使臣所率,各幾人乎?興根曰,近者則蓋多濫率,故一房所率,幾至十數人矣。上曰,裨將則三人云乎?興根曰,上·副房各有三員,其外入去之數,元無定數,故多有濫率之弊矣。大王大妃殿曰,多入則必多生弊矣。永元曰,其所作弊,果無窮矣。興根曰,向於价川等邑漂頹狀啓,有京司錢分俵身·還布蕩減之命,其後諸邑災啓,竝令依前擧行矣。平壤民家一百二十八戶全頹狀啓,在於慰諭差送之前,未蒙一視之澤,均是被災,不宜異同,故分俵錢,則各邑排定之時,自本司雖已一體分劃,身還布,不可不一番經稟後,始可行會,故敢此仰達,此亦依他邑例蕩減之意,分付,何如?上曰,此不宜異同,依所奏施行,可也。出擧條興根曰,向於徽定殿及太廟動駕時,臣獲參班聯,而陪扈序次,全無齊整,侍衛團束,又未嚴密,所見極爲紛雜,淸蹕之地,豈容若是乎?本兵卽都領之職也,其不善操飭,合示一警,兵曹判書洪在喆推考,雖以軍士房承旨言之,亦不無伈泄之失,竝捧現告推考,何如?上曰,依爲之。幸行不遠,更爲提飭,可也。出擧條興根曰,卽見水原留守趙秉駿狀啓,則以爲,健陵·顯隆園輦路,自大皇橋,南抵逌瞻峴五里許,每因川水潰決,屢經修改,旋復如前,而右邊稍高處一條路,地勢平坦,因以修築,則事半功倍,庶保久遠,傍邊樹木,勢將疏剔,而事係變更,請令廟堂稟處矣。此路之經潦輒潰,殆同歲課,苟有長策,不必以變更爲拘,新路之從便修治,樹木之量宜疏剔,竝依狀請施行,俾有經久之效,何如?上曰,依爲之。出擧條興根曰,頃因京畿監司洪祐喆狀啓,驪州逋還中,逃故逋一萬九千餘石,旣係己亥査逋時待豐收捧者,故依前所許,以紓其力矣。卽見該監司所報,則枚擧該牧使牒呈,以爲元穀,旣以依前待豐收捧,則自庚子至庚戌,虛勘陞耗條二萬九千九百二十七石零,亦付勿論之科,以責淸帳之效爲辭矣。各年耗條,旣是逐年會錄,則此已成元穀,登諸會案,而今忽諉以虛勘,直請勿論者,揆以糴法,誠極未安。第念本邑還未捧六萬三千二百三十石零,卽元穀實數也,就其中逃故逋一萬九千餘石,特待豐收捧,則足可爲紓力之道,而猶此煩請不已者,亦可見本邑事勢之無可如何矣。逋還排捧,係是格外恩典,非不知極爲難愼,不如是,則無以成邑樣而完元摠之數矣。依當初狀辭,許令限十年除耗排捧,而此實出於萬不獲已之擧也,若復不思措劃完糴之方,反爲因循養逋之計,則該守令,固當如法重勘,而不善檢束之道臣,亦難免其責,竝以此意,嚴飭分付,何如?上曰,此與無端煩請有異,依所奏特爲許施,可也。出擧條興根曰,卽見開城留守李是遠所報,則以爲,本營句管關西小米二萬石,今年耗條二千石,依例劃給爲辭矣。支放給代,已成年例,本司句管海西穀中折米二千石,許令劃給,何如?上曰,依爲之。出擧條興根曰,卽見摠戎廳所報,則以爲,本廳句管楊州所在北漢餉米,庚戌蕩減後,給代條一百六十八石零,依昨年例劃給,以爲及時放料之地爲辭矣。摠穀耗條,係是軍需,不可不依已例劃給,以京畿所在本司句管穀會錄耗中,準此數取用之意,分付畿營及該廳,何如?上曰,依爲之。出擧條興根曰,每於科時,試官之無敢懸頉,前後飭敎,不啻申嚴,而近日以來,此路復開,至於日前到記懸頉,爲三人之多,未知其事故之果如何,而苟自政院,一遵成規,不爲捧入,則豈或如是乎?已往雖不必追究,更無敢循例捧入之意,申飭喉院,何如?上曰,依爲之。出擧條興根曰,向因濟州後運貢馬故失甚多之故,致勤下敎,臣不勝萬萬悚惶,而擇封之際,發送之時,苟能先事操飭,豈容如是?該牧使所當重勘,而因他事行將就拿,今姑勿問,至於沿路諸邑之不善護送,亦甚可駭,該守令竝捧現告拿問處之,何如?大王大妃殿曰,中路故失,豈如是甚多?沿路守令,固當拿勘,此時邑務,曠官可悶,姑爲從重推考,可也。出榻敎興根曰,工曹判書金左根,資是輔國矣。所帶有司之任,依例減下,其代上護軍尹定鉉差下,使之察任,何如?上曰,依爲之。出榻敎興根曰,金判府事,欲作省掃之行,且爲其調病,將往來郊野,而每以文字仰徹,極涉煩悚,至於從便往來,若無一番經稟,無以擅便云,故敢此仰達矣。上曰,依爲之。出擧條永元曰,幸行時待令江心水,近多有置之之命矣。今番則何以爲之乎?上曰,置之。出擧條永元曰,年例進上藥蟹醢,待蟹成熟,限三十次當沈入矣。上曰,唯。大王大妃殿曰,蟹尙未熟乎?永元曰,幾至成熟矣。仍奏曰,此等供上所需,亦漸不如前,方申飭於醫官輩矣。大王大妃殿曰,果不如前矣。永元曰,三揀擇後,日次薏苡,依例封進于別宮,臘藥,依已例預爲製造,三揀擇後,卽爲封進于別宮,中宮殿進上臘藥單子,依例修入,故仰達矣。大王大妃殿曰,依此爲之。出擧條大王大妃殿曰,中宮殿進上臘藥,預爲封進耶?永元曰,單子則前期啓下,而臘藥則當節進上矣。仍奏曰,向以北兵營進上鹿茸品劣,至有草記還下送之事,而第其封進期限,有不容不通變者,獵茸在夏節,故七月爲封進之限,而邑梱之於監營,監營之於京師,程途皆絶遠,而易致潦水阻涉,故封進之時,每患忙迫,雖有品劣,無暇點退,種種苟充之患,未必不由於此,更展一朔之限,使之八月內到京上納,則其於操飭選擇之節,似有所益,故敢此仰達矣。大王大妃殿曰,依爲之。出擧條永元曰,以羅蔘事,前後申飭,不啻嚴明,而終無改觀之效,品劣體少,言不成樣者居多,此已萬萬寒心,至於家蔘混入與他尾糊附之弊,卽緣京中閑雜之類,工於造贗,作爲利窟,而審藥輩與之和同,以爲欺冒也,此何等至重至大之所需,而一任售奸,莫之禁遏,有國以來,寧有如許法紀乎?只行先事之飭,未曾有追後摘發,故謂以僥倖納上,則便復無事,狃而成習,遂至於無所畏憚也,須有一番大懲創,然後方可以永杜奸習,爲先嚴飭該道道臣,使之另立規制,以爲察奸革謬之地。雖以醫官輩言之,監捧之際,苟若十分審愼,則豈至於無奸不售乎?藉曰以其巧於扮飾,時或眞贗相眩,而若其臨煎而剉,旣煎而滓,則眞贗好否,自可立辨。從今爲始,該道封進時,每斤內區別其品類,分作各封,別爲標識,以爲生頉覈査時憑照之地,每於湯劑入用時,使首醫,看審其剉煎,以爲隨現摘發,査出其所從來,審藥與作奸者,竝依律處置,又或掩護周遮,不以實告,現露於監煎提調躬審之時,則該首醫與審藥同律,不可已也。關東京貢蔘,亦依此一例嚴飭,而人蔘作奸者之用一律奉,有列聖朝受敎,而第念作奸,亦有大小,其律隨以輕重,然後刑法得平,而令甲可信,下詢登筵大臣,以爲定制,何如?大王大妃殿曰,左相之意,何如?興根曰,藥院蔘劑之漸不如前,誠是駭歎,不可不一番懲創,果如右相所奏,至於用律,自有列聖朝受敎,可以遵奉而行之,而雖或有膠附之弊,若以山蔘,附諸山蔘,則未嘗非作奸之罪,而有難直用一律,此則依己丑受敎,隨現發刑推二次,邊遠定配。如或以家蔘贗造,則其所罪犯,尤不可容貸,此則依辛亥受敎,施以極律恐好,更爲下詢右相而裁處焉。大王大妃殿曰,左相所奏如此,右相之意,何如?永元曰,凡有膠附,只當依受敎,用以一律,而左相所奏之分輕重施律,無違於受敎,得平於刑政,臣意亦無異同矣。大王大妃殿曰,予亦欲一番申飭矣。今聞大臣之言,不勝駭歎,渠之所欲,不過貪利,而至於莫重湯劑所用,若是售奸,論其罪犯,合施一律,依大臣所奏,以己丑·辛亥兩年受敎,參互定式,可也。出擧條永元曰,今此筵奏擧行條件,成出事目,入啓啓下,以爲永久遵行之地,何如?大王大妃殿曰,依此爲之。出擧條永元曰,湯劑,本院監煎時,則滓參自可看審,而若製入而自內煎進時,則滓參請出看審,何如?大王大妃殿曰,依此爲之。出擧條永元曰,蔘貨之潛入他國,本是禁制,犯者之用極律,載在法典矣。近來西北所産之山蔘,多入彼地,此緣沿邊諸邑,防守不嚴,以致彼人之犯越潛採也,此已萬萬可駭,而至於我人所採之無問生乾,直走灣上,踰入彼地,卽緣灣府之失於邊禁也,由是而山蔘歲就稀貴,若此不已,則不幾何而將絶乏乃已也。夫靈藥之産於國中者,不得流布於國中,已極痛歎,而況御藥所用之戶蔘,其將因此而耗縮,劣品苟充與奸弊雜售,卽必至之勢也,思之及此,其爲驚悚,當何如也?爲邊臣者,苟若念及於御藥所重,則宜其糾禁,苟若糾禁,則豈有潛入乎?爲先以此意,嚴飭灣府,使之惕然警勵,另加譏察,以爲痛禁永杜之地,而又或有一番疎漏,有所及聞而現發,則該灣尹,施以先罷後拿之典,該犯人,依律處斷事,申明定式,而兩道道·帥臣處,一體行會,以爲嚴禁之地,何如?大王大妃殿曰,所奏甚好,依爲之。出擧條大王大妃殿曰,此爾不痛禁,則畢竟無蔘後乃已。永元曰,江界之蔘,亦因此而幾至絶乏云矣。上曰,大臣就座。寅皐曰,諸宰奏事。憲球曰,嘉禮時六禮吉日時,當爲推擇,而謹稽壬戌以後謄錄,則依顯廟朝嘉禮時例,以二十四時,推移磨鍊矣。今亦依此擧行,何如?大王大妃殿曰,依爲之。出擧條大王大妃殿曰,何以謂二十四時乎?憲球〈曰〉,以間時竝擧而言矣。仍奏曰,嘉禮儀註,當爲磨鍊,取考各年謄錄,則有都監都提調以下別班行禮之節,而儀註中,雖不磨鍊,笏記中添入擧行矣。今亦依此擧行事,分付,何如?大王大妃殿曰,依爲之。出擧條憲球曰,納采·納徵·告期等習儀節目,當爲磨鍊,取考謄錄,壬戌年則自議政府,至漢城府行禮,己卯以後,則自議政府,至工曹行禮矣。今番則何以爲之乎?大王大妃殿曰,依己卯年例擧行,可也。出擧條大王大妃殿曰,己卯以後則習儀,何爲自議政府,至工曹而止乎?憲球曰,未知當初緣何是,而爲例則亦久矣。仍奏曰,六禮習儀,當以三度磨鍊,而各年前例,內外習儀初二度,每兼行矣。今亦依此擧行,何如?大王大妃殿曰,依爲之。出擧條憲球曰,納采·納徵·告期等禮,依禮文行於本家,冊妃禮則當行於別宮,依此擧行事,知委,何如?大王大妃殿曰,依爲之。出擧條憲球曰,納采·納徵·告期敎書及本家答箋,依前例,令藝文館磨鍊擧行事,分付,何如?大王大妃殿曰,依爲之。出擧條憲球曰,嘉禮翌日,大殿·大王大妃殿·大妃殿·中宮殿陳賀箋文,方物物膳,依例封進之意,知委京外,箋文頭辭,則待嘉禮吉日擇定後,啓下行會,何如?大王大妃殿曰,依爲之。出擧條憲球曰,今此式年文科初試一所,設場於禮曹事,已爲啓下,而嘉禮都監,亦當設局於禮曹,事旣相値,文科初試一所,依已例移設於刑曹,何如?上曰,依爲之。出擧條在喆曰,武臣邊地之已經十五朔,而未及三考者,雖或繡罷貶罷,爲其積滯之歎,而有不可以一時罪罷,輒枳前塗,筵稟後許用履歷,曾多已例矣。前僉使李周應,前郡守朴熙聖,至于瓜朔,而以其貶罷,尙未用履歷,則較諸已例之朔滿而考未準者,不啻相遠,其所稱屈,容或無怪,竝許用履歷恐好,而事係官制,下詢大臣·將臣,處之,何如?上曰,大臣·將臣之意,何如?興根曰,武臣之未及用邊地履歷而經遞者,今亦甚多,皆稱冤屈,何以一例許用其履歷,而此二人幾至滿瓜而遞,此則不容無闊狹之政,依兵曹所奏施行,恐好矣。永元曰,瓜朔貶下與朔數未滿而見黜者,不無間焉,合有闊狹之政矣。殷鎭曰,臣於閤外,已聞此事矣。前僉使李周膺,前郡守朴熙聖,以瓜朔貶下,不用履歷,稱屈久矣。兵曹所奏,久愜公議,臣無容更達矣。景純曰,兵曹判書所奏,甚合公議,臣無容更達矣。上曰,大臣·將臣之意如此,依所奏施行,可也。出擧條景純曰,本廳歲入錢木布,合爲八萬餘兩內,除却一年應下七萬兩,則所餘之數,不過萬金,而貿米條與不恒上下,又出於其中,故軍儲所需,每患不足,就其中敎鍊官,別武士原額數外,加出二十一名,竝隨率一年支放,洽爲四千餘兩,此是科外冗費也,營門事勢,旣甚窘跲,且軍校所任,專責操鍊,而所謂加出之額,全昧於坐作進退之爲何樣事務,軍制疎忽,亦所當念。自今以後,加出名色,更勿差定,毋論武藝·禁軍·院令之窠,亦當有闕,則必以加出,先爲陞實,而且於六臘大政時,分付該曹,營校中邊將當差者,亦卽差送,俾無越次,則不出幾年,校窠可以減額,營用可以有裕,故敢達矣。大王大妃殿曰,依爲之。出擧條大王大妃殿曰,加出中,亦有以摠衛營敎鍊官出付者乎?景純曰,該營革罷後出付者,今有三名矣。上曰,旣爲軍校,而不解兵書,則何以軍校乎?景純曰,所謂加出者,全昧兵學指南之爲何件物也。上曰,雖尋常軍卒,至於兵學,則不可不知,而況營校乎?景純曰,軍制之疎忽如此,亦不可不念矣。寅臯曰,玉堂所懷奏之。進翰曰,臣於昨筵,伏侍講讀,玉音洪暢,文義明白,臣於是欽仰攢祝,復何可更爲陳勉之語,而第伏念帝王之治,必資學問之道,乃在於誠勤,無所間斷。況今進講之書,乃是魯論一部,不但爲入道之門,積德之基,而聖人心法之攸寄,帝王出治之要領,體認躬行,則大聖地分,何難到得?伏願殿下,尤爲力行體驗於魯論一部,以爲受用致治,是臣區區之望。上曰,所奏甚好,當留念焉。出擧條以下缺。
上在昌德宮。停常參·經筵。
李寅皐啓曰,右承旨趙台淳,今日不爲仕進,卽爲牌招,何如?傳曰,允。
以右承旨趙台淳牌不進罷職傳旨,傳曰,只推。
政院啓曰,卽者義禁府都事來言,時囚罪人李仁奎等,當爲議處,而判義禁趙鶴年,以觀象監提調,仁陵奉審事出去,次堂例不得擧行云,何以爲之?敢稟。傳曰,許遞,前望單子入之。
判義禁前望單子入之,李若愚落點。
傳曰,今番監試試官,以亞卿擬入。
政院啓曰,開坐事,命下矣。新除授判義禁李若愚,卽爲牌招,何如?傳曰,允。
禮曹啓曰,來壬子式年監試初試一所,設場於本曹矣。上直郞廳,依例朝房移直之意,敢啓。傳曰,知道。
弘文館啓曰,應敎李秉文,旣有只推之命,卽爲牌招察任,何如?傳曰,允。
以應敎李秉文牌不進罷職傳旨,傳曰,只推。
吏曹啓曰,惠陵參奉趙南淳,以其身病,呈狀乞遞,改差,何如?傳曰,允。
政院啓曰,卽者吏曹郞廳來言,今此式年監試初試試官,當爲磨鍊擬入,而兼判書趙斗淳,奉命出去,參判韓正敎,參議徐元淳,俱有實病,不得擧行云,參判·參議,竝卽牌招,何如?傳曰,允。
禮曹啓曰,嘉禮後中宮殿,諸道所封三名日及別陳賀方物,端午節扇油物進上數爻,依前例磨鍊,別單書入之意,敢啓。傳曰,知道。
上在昌德宮。停常參·經筵。
自前夜五更至人定,灑雨下雨,測雨器水深四寸六分。
趙台淳啓曰,右副承旨兪致善,今日不爲仕進,卽爲牌招,何如?傳曰,允。
以右副承旨兪致善牌不進罷職傳旨,傳曰,只推。
備忘記,北兵使沈日永下直,長弓一張,長箭一部,片箭一部,筒兒一箇賜給。
義禁府啓目,粘連向前許潤亦,海戶救弊,旣有繡飭,不爲遵守,在法難恕,以此照律,何如?啓依允。
又啓目,粘連向前白文振亦,祝式事體,何等重大,有此擅改,極爲驚悚,施以定配之典,何如?啓依允。
又啓目,粘連向前鄭雲翼亦,各樣例捧,自有定數,仍襲前謬,竟至濫徵,以此照律,何如?啓依允。
又啓目,粘連向前李仁奎亦,糴簿斂散,旣有定摠,穀物收捧,至於加數,實違恒式,以此照律,何如?啓依允。
實錄廳郞廳,以摠裁官意啓曰,本廳校讐之役,一時爲悶,而郞廳金有淵·南秉吉·尹行謨·姜㳣·金元植,時帶館職,職務相妨,所帶本職,竝姑許遞,何如?傳曰,允。
弘文館啓曰,應敎李秉文,旣有只推之命,卽爲牌招察任,何如?傳曰,允。
以應敎李秉文牌不進罷職傳旨,傳曰,只推。
訓鍊都監啓曰,本局局別將李鳳周,身病猝重,勢難察任,改差,何如?傳曰,允。
兵曹口傳政事,以南宮鈺爲兼司僕將。
上在昌德宮。停常參·經筵。
自前夜人定至開東,灑雨下雨,測雨器水深三寸七分。
備忘記,高山里僉使趙有昇下直,長弓一張,長箭一部,筒兒一箇賜給。
都摠府啓曰,入直內三廳武兼禁軍及軍兵等,中日習射技放,請出標信。傳曰,知道。
李寅皐啓曰,左副承旨林肯洙,今日不爲仕進,卽爲牌招,何如?傳曰,允。
以左副承旨林肯洙牌不進罷職傳旨,傳曰,只推。
以忠淸監司洪說謨狀啓,馬梁鎭人命渰死事,傳曰,聞甚矜惻,元恤典外,別加顧助,如有生前身還布,竝蕩減事,廟堂措辭分付。
義禁府照目,粘連甲山府使李仁奎矣本府議啓內,糴簿斂散,旣有定摠,穀物收捧,至於加數,實違恒式,以此照律罪,杖六十收贖,告身盡行追奪,徒一年定配私罪。奉敎依允爲旀,功減一等爲良如敎。
又照目,粘連明川府使鄭雲翼矣本府議啓內,各樣例捧,自有定數,仍襲前謬,竟至濫徵,以此照律罪,杖一百收贖,流三千里定配,以喪收贖,告身盡行追奪私罪。奉敎依允爲旀,功議各減一等爲良如敎。
又照目,粘連三陟前營將許潤矣本府議啓內,海戶救弊,旣有繡飭,不爲遵守,在法難恕,以此照律罪,笞五十收贖,解見任別敍私罪。奉敎依允爲旀,功議各減一等爲良如敎。
弘文館啓曰,應敎李秉文,旣有只推之命,卽爲牌招察任,何如?傳曰,允。
以應敎李秉文牌不進罷職傳旨,傳曰,只推。
義禁府啓曰,時囚罪人白文振,施以定配之典事,依允矣。全羅道泰仁縣定配,而以議啓內辭意,具罪目,依例發遣府羅將,押送配所,何如?傳曰,允。
訓鍊都監·禁衛營·御營廳啓曰,東關王廟東邊墻垣十一間半及西邊墻垣四間頹圮處,今閏八月初九日爲始,三營合力改築之意,敢啓。傳曰,知道。
上在昌德宮。停常參·經筵。
備忘記,鎭東萬戶李奎憲下直,長弓一張,長箭一部,片箭一部,筒兒一箇賜給。
傳曰,明日九日製,通方外爲之,試紙用大好紙,春塘臺親臨磨鍊。
政院啓曰,今此幸行時,何大臣留都乎?敢稟。傳曰,金判府事爲之。
傳曰,幸行日子,更以念間擇入。
傳曰,明日出宮門路,以協陽門爲之。
吏曹啓曰,司僕寺正李維謙,以其身病,呈狀乞遞,改差,何如?傳曰,允。
吏曹啓曰,卽接通禮院牒報,則以爲,明日親臨春塘臺,九日製試取時,左右通禮,不可不備員,而左通禮有闕之代,卽速變通,以爲及時擧行之地云,左通禮有闕之代,口傳備擬以入之意,敢啓。傳曰,知道。
吏曹口傳政事,以李維謙爲左通禮。
吏曹啓曰,卽接司僕寺牒報,則以爲,明日親臨春塘臺九日製試取時,本寺正,例爲進輿差備,而正有闕之代,卽速變通,以爲及時擧行之地云,司僕寺正有闕之代,口傳備擬以入之意,敢啓。傳曰,知道。
吏曹口傳政事,以兪錫煥爲司僕正。
吏曹啓曰,卽接通禮院牒報,則以爲,明日親臨春塘臺九日製試取時,左右通禮,不可不備員,而左通禮李維謙,以其身病,不得進參云,今姑改差,其代口傳備擬以入之意,敢啓。傳曰,知道。
吏曹口傳政事,以李珽爲左通禮。
兵曹啓曰,明禮門西邊墻垣頹圮處,今已畢築矣。把守軍兵,解送直所之意,敢啓。傳曰,知道。
訓鍊都監·禁衛營·御營廳啓曰,卽接東關王廟守直官所報,則本廟東邊墻垣一間半及西邊墻垣二間外面,缺落云矣。前日頹圮處,今旣始役,一體改築之意,敢啓。傳曰,知道。
兵曹,以李若愚爲留都大將。
留都從事官單,朴昇壽。
以江原監司李謙在狀啓,平昌郡民家漂頹事,傳曰,聞甚矜惻,元恤典外,別加顧助,卽爲結構奠接,俾無失所棲遑之弊事,廟堂措辭分付。
以全羅監事李裕元狀啓,咸悅等邑民家頹壓,人命渰壓死事,傳曰,許多民家之頹壓,聞甚驚慘,而人命之渰壓死,又若是夥多,尤爲矜惻,元恤典外,別加顧助,渰死人等,如有生前身還布,竝蕩減,卽爲結構,使之未寒前奠接之意,廟堂各別措辭關飭。
禮曹啓曰,傳曰,幸行日子,更以念間擇入事,命下矣。令日官李秉洪,更爲推擇,則今閏八月十七日·十八日俱吉云,以何日定行乎?敢稟。傳曰,以十八日爲之。
又啓曰,卽接宗廟署所報,則明日九日製試取時,本署官員,俱爲觀光云矣。依定式以本曹佐郞李東郁,假官差送,以爲代直後赴試之地,何如?傳曰,允。
又啓曰,卽接永禧殿官員所報,則明日九日製試取時,本殿官員,俱爲觀光云矣。假官一員,依定式令吏曹,以成均館官員口傳啓下,以爲代直後赴試之地,何如?傳曰,知道。
又啓曰,卽接景慕宮官員所報,則明日九日製試取時,本宮官員,俱爲觀光云矣。假官一員,依定式令吏曹,以成均館官員口傳啓下,以爲代直後赴試之地,何如?傳曰,允。
弘文館啓曰,應敎李秉文,旣有只推之命,卽爲牌招察任,何如?傳曰,允。以應敎李秉文牌不進罷職傳旨,傳曰,只推。
義禁府啓曰,時囚罪人李仁奎,杖六十徒一年定配照律公事,判付內依允,功減一等事,命下矣。李仁奎功減,減徒加杖,杖一百收贖,只告身盡行追奪,放送之意,敢啓。傳曰,知道。
辛亥閏八月初九日午時,上御熙政堂。監董大臣以下入侍時,右副承旨林肯洙,假注書成載球,記注官羅時鏞,別兼春秋徐翼輔,左議政金興根,觀象監提調趙斗淳,工曹參判成原默,禮曹參判徐戴淳以次進伏訖。上曰,史官分左右。大臣進前問候,上曰,奉審陵上,則果一樣耶?興根曰,初七日巽時爲吉辰,故雖預爲始役,雨勢滂沱,不得已停止矣。昨日卯時,始爲開霽,故兩陵陵上莎草,次第改覆,間間枯損處,亦爲隨處修補,務從堅固,而但莎土,自然沾濕,日後着根,姑未預料矣。臣竊聞莎草,每於春初解土之時,易致浮退,踏之覆之,庶無此患云,故以此意,面面申飭於各齋官矣。上曰,曲墻亦精潔修築乎?興根曰,然矣。仍奏曰,今番之雨,川渠水深,或至丈餘,宿潦未退,新漲又至,道路橋梁,擧皆頹圮,石橋駕亦已汰落,臣等之還,不可以涉,故自中浪浦,乘舟而來矣。幸行吉日不遠,而道路橋梁旣如此,則恐無趨期繕治之道,如可四五日退,則民可紓力矣。上曰,豈有如許之雨勢乎?興根曰,然矣。上曰,雨後農形,果何如?興根曰,田畓水沈者多,至於中浪浦船渡時見之,則各穀之披靡於船底者,亦有之矣。仍奏曰,科日雨勢甚緊,許多擧子,必不免沾濕之患,姑未聞何以經過,而想其光景,恐不成樣矣。上曰,多士中必有不善呈券者也。上曰,幸行日子,以念間退定,則爲好耶?興根曰,然則橋梁可以完築,人力庶無窘迫矣。今下傳敎,恐好矣。戴淳曰,顯陵·穆陵曲墻頹圮處,監董完築矣。上曰,陵上近處,更無汰落處乎?興根曰,幸無此患矣。仍奏曰,仁陵陵役,未知何以告竣,心竊憧憧矣。上曰,史官就座,命大臣先退,又命退,諸臣以次退出。
辛亥閏八月初九日未時,上御熙政堂。前江原監司入侍時,右副承旨林肯洙,假注書沈舜澤,記事官玄基濬,別兼春秋徐翼輔,前江原監司李謙在以次進伏訖。上曰,史官分左右。上曰,江原道今年水災,比兩西不無稍勝,而未知幾邑,爲最甚乎?謙在曰,數朔霖雨,嶺西尤甚,急霔之勢,一面各自多少,故豐凶之別,一邑亦有異同,統一言之,水田勝於旱田,野農勝於峽農,而至於嶺東,則雨水不至太甚矣。大抵江陵之嶺西六面,嶺以隔之,峽以奧之,其所資活,專靠於火畬,餘須於續田,其所謂元田,亦非閑曠之土,卽是亂峽中少平處開拓者也,其所水田,卽引其縱橫之川,爲灌隈隩之處者也,古昔盛時,亦有力農之氓,幸爲耕食之資矣。己·庚以後,死亡相續,流散繼之,元田畓擧至於陳廢,餘民難保,漸致逃散,所見切悶,故敢此仰達矣。上曰,大抵一邑年事,果何如乎?謙在曰,嶺東九邑,以今所見,有豐熟之望,而至於峽邑,則未免歉荒矣。仍奏曰,刑獄,有國之大政也,再昨年冬,因大臣筵稟,有各道審理之命,臣亦有陳讞之啓,而今已經歲,尙未啓下,其在疏鬱之政,不無淹滯之歎,臣愚伏願分付該曹,俾卽回啓,恐合事宜,故敢達矣。上曰,依爲之。出擧條謙在曰,馹騎之分置各道,使各其道,擧行於公役,卽不易之國典也,惟彼京畿各驛,每於上來之行,雖有公文,初不來待於境上,使東道馹騎,仍把他境,今年如此,去年如此,臣於在任時,屢度往復於畿營,亦有申飭,而終未見效,旣無齎糧,喂飼俱乏,至或典馬而報償,又或賣鬣而償債,甚至於彼殘之騎,顚仆道路之境,外驛爲弊,莫此爲甚,若非大加更張,猝難痛革痼瘼,分付騎省,使之從長善處,俾得守法祛弊之地,何如?上曰,依爲之。出擧條上曰,史官就座,命監司先退,又命諸臣以次退出。
辛亥閏八月初九日酉時,上御熙政堂。監董大臣以下入侍時,左副承旨韓啓源,假注書成載球,記事官玄基濬,別兼春秋徐翼輔,右議政朴永元,禮曹判書兼繕工監提調李憲球,觀象監提調趙鶴年以次進伏訖。上曰,史官分在右。永元進前問候訖。奏曰,大王大妃殿向日感候,今則快復常度乎?上曰,今則快復矣。永元曰,陵上莎草修改形止,書啓中已有詳陳,而初七日巽時始役,雨勢大霔下,舊莎土之奉出,與新莎土之入排,俱爲未安,故不得已停止,一雨滂沱,至夜不止,至初八日開東後,始爲收霽,故始爲奉退舊莎,詳細奉審,則封土强柔,多不均處,故莎草不善着根,雨水滲入,以致蹲縮者也,柔軟之土,盡爲奉撤,更以淨土與細沙,和拌入排,務從堅實,仍爲被莎,被莎未訖而日暮,至於擧火畢役矣。今番則看役牌將工匠等,皆極力致愼,而未知來頭着根之如何,着根善否,在於養護之如何,故亦已面飭陵官矣。上曰,連三晝夜之雨,一直暴霔川漲,似亦難通涉矣。永元曰,川漲處果然甚多,橋梁亦皆壞圮,回還時,多迂路作矣。初七日始役啓聞,及因雨停役啓聞,發騎封進矣。入京後聞之,則初八日申後,始入來云,雖或阻水所致,事係重大,而如是遲滯,極爲惶悚,退出後當査實矣。上曰,似自然阻水而然矣。永元曰,事勢則似然,而至於撥軍輩,雖爬山越嶺,不無避水之道,而如是遲緩,極爲未安矣。上曰,所經路傍,想多田土之沈水,而自致痒穀矣。永元曰,畓穀庶皆入實,雖沈水,不至於受害,而田穀則多有傷損處矣。上曰,史官就座,命大臣先退,又命退,諸臣以次退出。
上在昌德宮。停常參·經筵。
藥房提調尹定鉉,副提調金炳冀啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
還內後,藥房·內閣·政院·玉堂口傳問安,答曰,知道。
政院啓曰,備邊司郞廳來言,今日賓廳日次,而殿座相値,不得來會云矣,敢啓。傳曰,知道。
傳曰,庭試謁聖,竝退定於十月望念間,三懸鈴行會各邑。
傳曰,呈告與未署經臺諫,竝許遞,政官牌招開政。
禮曹啓曰,傳曰,庭試謁聖,竝退定於十月望念間,三懸鈴行會各道事,命下矣。令日官李秉洪推擇,則文武科庭試,來十月十七日,放榜同月二十七日午時,謁聖同月十九日俱吉云,以此日時定行乎?敢稟。傳曰,以此日定行。
又啓曰,卽接京畿監司洪祐喆移文,則以爲,坡州牧鄕校聖殿正間諸處,多有頹落,不可不及今修改,告由移還安祭香祝,自本曹啓稟下送云矣。坡州牧鄕校聖殿修改時,先告事由移還安祭香祝,卽令該司,照例磨鍊下送,從便卜日設行之意,竝爲分付,何如?傳曰,允。
備邊司啓曰,卽見黃海監司洪耆燮狀啓,則以爲,本道甫經懷襄,甁罌俱竭,民情遑汲,各邑鎭來壬子式年戶籍及各年保,各邑工匠保都案,特許待明秋磨勘事,請令廟堂稟旨分付矣。似此災歲,許多勘費之責出於民,實所當念,而在前退勘,亦多已例,依狀請特爲許施,以示寬恤之意,何如?傳曰,允。
吏曹啓曰,繕工監假監役官趙昇年,以其身病,呈狀乞遞,改差,何如?傳曰,允。
有政。吏批,兼判書趙斗淳牌招不進,參判韓正敎進,參議徐元淳牌招不進,承旨缺進。
吏批答曰,兼判書趙斗淳,參議徐元淳竝牌招不進,小臣獨政未安,何以爲之?敢稟。傳曰,仍爲之。政事無。
以李源達爲大司諫,柳進翰爲執義,尹行謨爲司諫,金仁燾爲掌令,宣聞周爲持平,洪祐吉·沈厚善爲正言,沈宜冕爲同春秋,金炳地爲兔山縣監。再政。以申錫禧爲校理,申錫遠爲假監役,韓敦源爲惠陵參奉,金性翼爲安陵參奉。三政。以金炳國爲獻納。
贈吏判趙萬元贈左參贊成,文衡例兼,前判義禁趙鶴年考,贈吏參洪集圭贈吏判例兼,知經筵洪鍾英考,故通德李潤懋贈戶參例兼,李邦幹贈左承旨,故進士李義涵贈僕正,已上同知李東植三代,故府使具載重贈兵參訓都例兼,故通德具繼贈左承旨,已上同知具廷鉉兩代。
兵批,僉知單南宮鈺。
訓鍊都監·禁衛營·御營廳啓曰,禁衛營字內明禮門西邊宮墻二間頹圮處,今已畢築,把守軍兵,還入直所事,自兵曹草記矣。把守西營入直軍,還入直所,該將領及添入軍,解送之意,敢啓。傳曰,知道。
訓鍊都監·禁衛營·御營廳啓曰,御營廳字內丹鳳門東邊墻垣八間頹圮處,今已畢築,把守軍兵,還入直所事,自兵曹草記矣。把守東營入直軍,還入直所,而添入軍,依例解送之意,敢啓。傳曰,知道。
禮曹啓曰,取考謄錄,則嘉禮翌日,王妃受百官內外命婦朝賀,仍行會命婦之禮,而仁祖朝以後大禮時,王妃只受百官賀,至於命婦行禮,則權停矣。今番則何以爲之乎?敢稟。傳曰,今番亦爲置之。
兼吏曹判書趙斗淳疏曰,缺,答曰,省疏具悉。實病旣如此,讀券官變通。
辛亥閏八月初十日辰時,上詣春塘臺。九日製儒生試取入侍時,行都承旨金炳冀,左承旨李寅皐,右承旨趙台淳,左副承旨林肯洙,右副承旨兪致善,同副承旨洪遠燮,缺,檢校直提學金炳冀,直提學鄭世基,檢校待敎金炳德·金炳國以次侍立,時至,通禮跪啓請外辨,上具翼善冠·衮龍袍,乘輿出宣化門,藥房提調尹定鉉,副提調金炳冀進前問候訖。由協陽門·建陽門·靑陽門,至春塘臺,通禮跪啓請降輿,上降輿陞座。炳冀曰,儒生今將入場,出標信開布城乎?上曰,以已下標信擧行。炳冀讀奏入門單子訖。引儀引讀券官李景在·韓正敎·沈宜冕,對讀官金炳德·尹敎成·金炳國·洪秉壽,入就行四拜禮訖。以次就位,上命試官進前,命書賦題以以閏月定四時,景在·正敎跪書讀奏訖。炳國·秉壽奉出懸題,上入小次,炳冀稟出標信開布城,呈券儒生次次出送。傳曰,別雲劍·兵·摠府堂上·入侍承旨·堂上閣臣·堂上對讀官,竝讀券官加差下,堂下閣臣·入直玉堂,竝對讀官加差下,使之分考。上出次,仍命科次,秉壽讀券訖。景在曰,書等何以爲之乎?上曰,一張書草三下,其餘竝書次上。承旨坼封讀奏訖。命書傳敎曰,九日製賦居首草三下幼學尹,直赴會試,之次次上進士沈起澤等二人,竝給二分,之次次上幼學尹大鎭等二人,竝給一分,之次次上幼學金仁相等五人,各陸奏略選一件賜給,之次次上生員金靖鎭等五人,各朱書百選一件賜給,之次次上幼學李瀞夏等十五人,各奎章全韻一件賜給。傳曰,入格儒生,明日待令。通禮跪啓禮畢,兵曹判書洪在喆曰,庭試謁聖,竝退定矣。武科例有初試,已爲行會各道,今若竝與初試而退行,則遠近不同,實有未及之慮,兩科初試,依前擇日試取,恐無相妨,故敢此仰達矣。上曰,依爲之。出擧條通禮跪啓請乘輿,上乘輿,由靑陽門·建陽門,入協陽門,寅皐請出標信解嚴,入宣化門還內,諸臣以次退出。
上在昌德宮。停常參·經筵。
趙台淳啓曰,左副承旨林肯洙,今日不爲仕進,卽爲牌招,何如?傳曰,允。
以左副承旨林肯洙牌不進罷職傳旨,傳曰,只推。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
奎章閣啓曰,頒賜冊子安寶次,奎章之寶請出之意,敢啓。傳曰,知道。
禮曹啓曰,卽接漢城府移文,則初揀擇時病頉未進處子家,更加嚴飭,再揀擇時,使之入參事,分付該部矣。中部所報內,兼吏曹判書趙斗淳處子,所患前症,有加無減,萬無進參云,事體雖未安,實病旣如此,許令勿參之意,分付,何如?傳曰,知道。
又啓曰,今閏八月十三日再揀擇時詣闕處子,別單書入之意,敢啓。傳曰,知道。
嘉禮都監郞廳,以都提調意啓曰,嘉禮時都監事目,別單書入之意,敢啓。傳曰,知道。
又以都提調意啓曰,本都監都廳,別單書入之意,敢啓。傳曰,知道。
都廳二望,李承益·朴昇壽。
嘉禮都監郞廳,以都提調意啓曰,本都監監造官,別單書入之意,敢啓。傳曰,知道。
監造官六望,金壽鉉·趙容在·宋秉一·洪畯·洪在元·趙南淳。
嘉禮都監郞廳,以都提調意啓曰,本都監郞廳·監造官分房,別單書入之意,敢啓。傳曰,知道。
又以都提調意啓曰,敎命文玉冊文製述官書寫官,金寶敎命箋文書寫官,別單書入之意,敢啓。傳曰,知道。
嘉禮都監敎命文製述官兼吏曹判書趙斗淳,預差行上護軍尹定鉉,玉冊文製述官行上護軍徐箕淳,預差議政府右參贊金洙根,敎命文書寫官兼工曹判書金左根,預差行上護軍李若愚,玉冊文書寫官判中樞府事金道喜,預差行上護軍趙鶴年,敎命箋文書寫官判中樞府事朴晦壽,預差行大護軍李鶴秀,金寶箋文書寫官議政府右議政朴永元,預差漢城府判尹李景在。
嘉禮都監郞廳,以都提調意啓曰,本都監別看役,前府使姜彝五,平山府使洪吉謨,前縣監安時赫差下,使之看役,何如?傳曰,允。
又以都提調意啓曰,闕內待令郞廳,以入直武臣兼宣傳官,輪回察任,何如?傳曰,允。
又以都提調意啓曰,本都監各房始役吉日,令日官李秉洪推擇,則今閏八月十三日爲吉云,以此日擧行,何如?傳曰,允。
又以都提調意啓曰,本都監監造官金壽鉉·趙容在·宋秉一·洪畯·洪在元·趙南淳,時無職名,令該曹口傳付軍職,冠帶常仕,何如?傳曰,允。
又以都提調意啓曰,今此嘉禮時各樣物目,一依定例所載,別單書入,而至於尙方物種,自尙方稟單擧行之意,分付,何如?傳曰,允。
又以都提調意啓曰,別宮處所,因禮曹草記,於義本宮爲之事,命下矣。所考謄錄,則三揀擇後,本家移住於別宮近處,今亦依例趨時修補之意,分付戶曹及漢城府,何如?傳曰,允。
又以都提調意啓曰,玉冊,在前則或以五簡爲一貼,或以六簡爲一貼,壬戌以後,皆以六簡爲一貼矣。今番則何以爲之乎?敢稟。傳曰,依壬戌年例爲之。
又以都提調意啓曰,謹考儀軌,則三揀後詣別宮時,有屋轎及按袱入用矣。而按袱,則請出內上件,出見樣造成,所盛櫃子,則外黃漆內白塗,自是前例,今亦依此擧行,何如?傳曰,允。按袱自內措備,置之。
又以都提調意啓曰,在前嘉禮時,輦輿曲之龍鳳頭,皆爲鍍金,儀仗以法駕磨鍊,而壬戌以後,則或因特敎,或因稟旨,輦輿曲之龍鳳頭,皆以三甫擧行,儀仗以小駕磨鍊,親迎時所用燈籠,各五雙內下,而甲辰則自都監措備,今番何以爲之乎?敢稟。傳曰,依壬戌例爲之,燈籠,自都監措備。
弘文館啓曰,應敎李秉文,旣有只推之命,與校理申錫禧,竝卽牌招察任,何如?傳曰,允。
以應敎李秉文,校理申錫禧牌不進罷職傳旨,傳曰,只推。
實錄廳郞廳,以摠裁官意啓曰,本廳校讐之役方張,而郞廳尹行謨·金炳國,見帶臺職矣。職務相妨,所帶本職,竝姑許遞,何如?傳曰,允。
以忠淸監司洪說謨狀啓,公州等邑民家漂頹,人命渰壓死事,傳曰,聞甚矜惻,元恤典外,別加顧助,渰壓死人等,如有生前身還布,竝蕩減,卽爲結構奠接,俾無一民棲遑失所之弊事,廟堂各別措辭分付。
備邊司啓曰,卽見黃海監司洪耆燮狀啓,則以爲,本道穡事,備經災損,儒武之裹糧遠赴,爲弊不少,今秋本營公都會與各項都試,及兵水營都試,待明秋合設事,請令廟堂稟旨分付矣。災歲之許令退行,多有已例,依狀請待明秋合說之意,分付,何如?傳曰,允。
以咸鏡監司徐有薰狀啓,洪原縣人命渰死事,傳曰,人命之渰死,聞甚驚慘,元恤典外,別加顧助,如有生前身還布,竝蕩減事,廟堂措辭分付。
以咸鏡監司徐有薰狀啓,厚州等邑民家漂壓,人命渰死事,傳曰,民家之漂壓,人命之渰死,若是夥多,極爲驚慘,元恤典外,別加顧助,渰死人生前身還布,竝蕩減,使之厚埋,頹壓戶結構之方,各別申飭,使之未寒前入處,無一民棲屑之弊事,廟堂措辭分付。
以忠淸監司洪說謨狀啓,新昌等邑民家漂頹,人命渰死事,傳曰,聞甚矜惻,元恤典外,別加顧助,渰死人等,如有生前身還布,竝蕩減,卽爲結構奠接,俾無一民棲遑失所之弊事,廟堂各別措辭分付。
辛亥閏八月十一日巳時,上御熙政堂。入格儒生入侍時,右承旨趙台淳,假注書沈舜澤,記注官羅時鏞,別兼春秋金炳溎,以次進伏,以下缺。
上在昌德宮。停常參·經筵。
李寅皐啓曰,右承旨趙台淳,今日不爲仕進,卽爲牌招,何如?傳曰,允。
以右承旨趙台淳牌不進罷職傳旨,傳曰,只推。
政院啓曰,三司疏之無尾附言事,不得捧入,自是規例,卽者監試官洪祐吉,謂以情地惶蹙,奉牌闕外,陳疏到院,原疏纔已退却,而前後申飭,何等截嚴,如是逡巡,萬萬未安。所當重勘,而本院請推之外,無他可施之罰,何以爲之?敢稟。傳曰,原疏捧入,本職遞差。
弘文館啓曰,應敎李秉文,校理申錫禧,旣有只推之命,竝卽牌招察任,何如?傳曰,允。
以應敎李秉文,校理申錫禧牌不進罷職傳旨,傳曰,只推。
兵曹啓曰,卽接西所衛將權升夏牒報,則泰秋門西邊內宮墻二間許頹圮處,今已修築云,把守軍兵,還爲入直之意,敢啓。傳曰,知道。
兵曹啓曰,今此慶科庭試武科初試試官,磨鍊以入,而當品中可擬之人乏少,堂上曾經兵使,竝擬以入之意,敢啓。傳曰,知道。
兵曹啓曰,五衛將李基祚·林宗七,景福宮衛將河興碩·崔聖煥,慶熙宮衛將安慶龍·金啓洙,文臣兼宣傳官李在聞,俱以病難供職,呈狀乞遞,竝改差,何如?傳曰,允。
訓鍊都監啓曰,因兵曹草記,泰秋門西邊內宮墻二間許頹圮處,今已修築,把守軍兵,還入直所,將校解送之意,敢啓。傳曰,知道。
備邊司啓曰,卽見咸鏡監司徐有薰狀啓,則以爲,各樣都試,今將次第擧行,而災歲遠赴,自多糜費,試官供饋,爲弊不少,本營親騎衛與南北兵營親騎衛及馬兵等都試,竝姑停止,待明秋合設事,請令廟當稟旨分付矣。災歲之許令退行,多有已例,依狀請待明秋合設之意,分付,何如?傳曰,允。
備邊司啓曰,卽見黃海監司洪耆燮狀啓,則備陳道內綿農判歉之狀,仍請各軍門·各衙門所納布及訓局砲保布,竝以純錢代捧事,令廟堂稟旨分付矣。今年綿農,非曰不歉,而統論峽野,不無優劣,豈至於無所區別,竝請純錢乎?然而爲紓民力之地,不可無闊狹,各營軍布折半,各司納布竝純錢,訓局砲保四分一,特爲代捧之意,分付,何如?傳曰,允。
副司果林翰洙疏略曰,年前冒居臺地,全昧進退之有方,不免罪戾之自速,而特蒙先大王包容之大德,罰止薄竄,雲鄕遽邈,北望涕泗而已,我太母殿下,特旨賜環,以恩則河海莫量,以罪則今昔無間,卽伏奉召牌,臣之姓名,入於試望,情勢之艮限,卽通朝之所知,乞稟東朝,亟令變通。答曰,省疏具悉。往事何必追提?爾其勿辭,卽爲入來。
正言洪祐吉疏略曰,臣禍釁餘喘,苟延一縷,冀或有容光之照者,以臣本生曾祖樂彬事耳,臣家遭遇正廟盛際,榮顯殆極,不幸有近出之變,門戶遂至破壞矣。臣曾祖,素嫉其姪之所爲,故言議臭味,初不相關,卽當時擧世所共知也,庚子臺臣洪柱翼,論列臣曾祖嶺伯時事曰,圖占雄藩,恣意濟私,南倉萬錢,馱運何處,又曰,各立門戶,則家庭之內,便同仇敵,叔姪之間,日尋戈戟,嗚呼,使臣曾祖,苟有一分干涉於其姪平日之事者,當闔門湛滅之際,何無一辭曁及,乃反以仇敵戈戟之語,聲斥之至斯也?且其姪所蔽之案,亘古所未有,而臣曾祖所坐之罪,不過是公錢犯用一段也,正宗大王,猶以所犯之罪,卽由於挪移分割爲敎,至於家門事,有門戶睽乖色目先定之敎,聖鑑孔昭,無微不燭,此是臣家死中得生之一大關捩,而癸未臺臣黃儆彦之疏論臣家事,以爲榮賊之所以爲榮賊,莫非臣祖之慫慂指使,噫嘻,此何與聖敎之意,一切相反也?擠陷是急,自底誣罔,固不足多辨,而臣曾祖,北荒恩譴,不幸身故,未蒙生前全釋之恩,每念及此,心肝如裂,伏願將臣曾祖所犯罪案,令有司之臣,詳考正宗朝處分而稟處之,乞稟東朝,亟命有司,削臣科而誅臣身,以懲濫干天恩之罪云云。省疏具悉。疏辭,令廟堂稟處。
上在昌德宮。停常參·經筵。
大王大妃殿傳曰,都事金汶根女,副司果鄭性秀女,縣監鄭基大女,三揀擇入之,其餘竝許婚。
大王大妃殿傳曰,同副承旨許遞,忠勳都事金汶根除授。
弘文館啓曰,應敎李秉文,旣有只推之命,卽爲牌招察任,何如?傳曰,允。
以應敎李秉文牌不進罷職傳旨,傳曰,只推。
嘉禮都監郞廳,以都提調意啓曰,本都監各房,自今日始役,監造官一員,依前例入省記,輪回上直之意,敢啓。傳曰,知道。
禮曹啓曰,今此嘉禮都監,設於本曹事,自都監事目,啓下矣。上直郞廳,依前例,自今日移直朝房之意,敢啓。傳曰,知道。
政院啓曰,新除授同副承旨金汶根,卽爲牌招,何如?傳曰,許遞,前望單子入之。
承旨前望單子入之,金世均落點。
禮曹啓曰,今閏八月二十四日三揀擇時,處所及處子詣闕時門路,以何處擧行乎?敢稟。傳曰,依再揀擇例爲之。
禮曹啓曰,今此嘉禮時親迎之禮,行於別宮事,自都監已爲稟定矣。同牢宴處所,以時御所何殿爲之乎,敢稟。傳曰,以大造殿爲之。
戶曹啓曰,今此三揀擇卽日詣別宮後,供上等事,令戶曹及各該司照例擧行事,自禮曹節目,啓下矣。中宮殿供上物種,及所屬內人等宣飯·衣纏各種,依例磨鍊別單書入,而自三揀擇日爲始擧行之意,分付各該司,何如?傳曰,允。
傳曰,政官牌招開政。
以吏曹參議徐元淳牌不進罷職傳旨,傳曰,只推。
有政。吏曹,判書趙斗淳進。以洪羲宗爲司諫,李珽爲獻納,申錫禧爲正言,南秉吉爲副修撰,李裕奭爲注書,金應均·兪鎭五爲分承旨,金景善爲分內醫提調,嘉禮正使領府事鄭元容,副使徐左輔竝單付。再政。以金有淵爲校理,承文著作單林文洙。
兵批,判書洪在喆進。以韓元植爲同知,趙忠植爲副摠管,沈宜冕·韓鎭庭爲分副摠管,賈行健·康在興爲五衛將,徐相稷·具載善爲分五衛將,李令麟·金光雲爲景福將,池永祥·玄得柔爲慶熙將,李炯·李圭憲爲分都摠都事,金圭瑞·鄭基稷爲文兼,朴致亮·張孝憲爲分守門將。再政。同知單池永祥,僉知二單賈行健·康在興。三政。同知單李令麟。
御營廳啓曰,再揀擇後,本第衛護,令三營門輪回擧行事,曾有定式矣。本廳軍十名,將校一人率領,限三揀擇前,與訓鍊都監·禁衛營將卒,輪回入直於本第近處,禁雜巡綽之意,敢啓。傳曰,知道。
訓鍊都監啓曰,三揀擇後,本第衛護,令三營門輪回擧行事,曾有定式矣。本局軍十名,將校一人率領,限三揀擇前,與禁衛營·御營廳將卒,輪回入直於本第近處,禁雜巡綽之意,敢啓。傳曰,知道。
上在昌德宮。停常參·經筵。
傳曰,禮房承旨,馳詣宗廟·永寧殿·景慕宮,奉審摘奸以來。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
政院啓曰,玉堂備員間,視事,頉稟之意,敢啓。傳曰,知道。
義禁府啓目,驪州前牧使李玄功原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在法典,議處,何如?啓依允。
又啓目,薺浦萬戶鄭東赫原情云云。問目內辭緣,泛稱遲晩,刑推得情,何如?啓,除刑推議處爲良如敎。
義禁府啓曰,卽接月令醫員金明圭手本,則時囚罪人李玄功,海路出沒,眩暈嘔吐,因成痰癖,陸路千里,屢經危境,仍卽就囚,轉側須人,氣息奄奄,目下證形,實有難保之慮云,罪人病勢如此,則一邊保放,一邊草記,曾有定式矣。李玄功姑爲保放之意,敢啓。傳曰,知道。
弘文館啓曰,應敎李秉文,旣有只推之命,與校理金有淵,竝卽牌招察任,何如?傳曰,允。
以應敎李秉文,校理金有淵牌不進罷職傳旨,傳曰,只推。
嘉禮都監郞廳,以都提調意啓〈曰〉,謹考儀軌,則親迎之禮,仍行於別宮矣。今番亦依例以別宮擧行乎?敢稟。傳曰,依前擧行。
又以都提調意啓曰,謹考儀軌,則三揀後詣別宮時,分兵曹堂上·郞廳各二員,分都摠府堂上·郞廳各二員,假衛將二員,部將二員,輪回入直,軍士巡更雜人嚴防等事,自都監啓稟分付矣。今亦依此擧行之意,分付該曹,何如?傳曰,允。
又以都提調意啓曰,三揀擇後,詣別宮時擔陪軍,以司僕寺軍人,靑衣·靑巾擔陪事,曾有受敎定式矣。今番亦依此擧行,何如?傳曰,允。
又以都提調意啓曰,今此嘉禮時,中宮殿輦輿,當爲造成,而不可無見樣,德應房所在輦一坐,依前例陪來之意,敢啓。傳曰,知道。
又以都提調意啓曰,今此嘉禮時進排物目別單中,各樣函等內裹袱,定例以紅綃載錄,而近來綃品甚劣,每以輕光紬代用矣。今亦依此磨鍊,何如?傳曰,允。
訓鍊都監啓曰,本局分授都城肅靖門西邊第二城廊近處體城二間許頹圮處,今閏八月十五日爲始,改築之意,敢啓。傳曰,知道。
又啓曰,今此幸行時,隨駕武藝別監一百六十二人饌價錢,每人各三錢,門旗手二十八名饌價錢,每名一錢五分,依例分給之意,敢啓。傳曰,知道。
正言申錫禧啓曰,臣言議風裁,本不合於淸朝耳目之任,而正言除旨,忽下於夢想之外,臣感恩怵義,雖不得不張皇出肅,粗伸叩謝之忱,而第臣於本院,已經納言,揆以公格,在所當遞,請遞斥臣職。答曰,依啓。
兼戶曹判書徐憙淳疏曰,伏以臣待罪度支,今已歲周有餘矣。才疎識短,無一稱塞,以言乎稅入,則課歲減縮,塗抹無術,以言乎貢下,則比年漸加,支調沒策,固已萬萬悶悚,而第有目下不容不仰陳者,再昨年,因大僚筵奏,禁·御兩營鄕軍,限五年停番,番錢則別置戶曹,以待日後需用,而今春更有廟奏,自今年勿送戶曹,留作兩營軍需矣。蓋停番錢之不屬於該營,屬於本曹者,誠以營門軍需,自有定數,至如本曾經費,不可槪量,故前後幾年之間,無論停番與減番,皆屬本曹,便已成例矣。今當國計難匱之時,雖多般區劃,猶懼不贍,況本曹與營門,事勢之輕重緩急,較然懸殊,若因該營之補弊,遽損大農之經用,揆諸愚見,參以衆論,恐不可但以不得宣言矣。玆敢不避煩畏,仰干崇嚴,伏乞聖明,俯賜鑑諒,仰稟東朝,兩營停番錢,還屬臣曹,以爲儲留相繼之需,千萬幸甚云云。答曰,省疏具悉。經用軍需,固有輕重緩急之別,所請依施。
上在昌德宮。停常參·經筵。
藥房都提調尹定鉉,副提調金炳冀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
李寅皐啓曰,右副承旨金世均,今日不爲仕進,卽爲牌招,何如?傳曰,允。
以曺錫元·南鍾順爲分假注書。
政院啓曰,備邊司郞廳來言,今日賓廳日次,而領議政未差,左議政金興根,右議政朴永元有身病,不得來會云矣,敢啓。傳曰,知道。
政院啓曰,應敎李秉文內閣進,副應敎金翊鎭,校理朴文鉉,修撰尹堉·李貞夏差祭,校理金有淵實錄都廳進,副修撰李容直在外,南秉吉別兼春秋進,玉堂上下番俱空,事甚未安。副校理南鍾三·鄭駿容,竝卽牌招入直,何如?傳曰,竝許遞,前望單子入之,待下批牌招察任。
政院啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,正言李在翊落點。
武二所啓曰,開場試取之際,擧子李敏鼎,國試法意,何等嚴截,而弄奸之跡,現發於廉探,使之拔去矣。攔入科場,肆然發惡,如此蔑法之類,不可尋常處之,令該曹,依律嚴繩之地,何如?傳曰,允。
刑曹啓曰,武二所啓辭內,開場試取之際,擧子李敏鼎,國試法意,何等截嚴,而弄奸之跡,現發於廉探,使之拔去矣。攔入科場,肆然發惡,如此蔑法之類,不可尋常處之,令該曹,依律嚴繩之地,何如?傳曰,允事批下矣。謹按律文,則大典通編諸科條有曰,科場作亂者,幼學以下,限己身降定水軍,李敏鼎當依此律擧行,而其毋,年今爲七十一歲,且無兄弟云,故使之考籍,果爲的實,依法典收贖放送,何如?傳曰,允。
武二所啓曰,今日試射之際,出身李敎鳳,攔入場內,酗酒作挐,罔有紀極,莫重國試,何等截嚴,而若此蔑法之類,不可尋常處之,其罪狀,令該曹照律嚴勘,何如?傳曰,允。
玉堂前望單子入之,應敎柳進翰,副應敎金有淵,校理金元植·尹行謨,副校理李維謙·宋謙洙,修撰南秉吉·徐相鼎,副修撰姜㳣·李亮信落點。
以應敎柳進翰,副應敎金有淵,校理尹行謨·金元植,副校理李維謙·宋謙洙,修撰徐相鼎,副修撰姜㳣牌不進罷職傳旨,傳曰,只推。
以全羅監司李裕元狀啓,長城等邑民家全頹,人命渰死事,傳曰,許多民家之漂頹,聞甚驚慘,而人命之渰壓死,又若是夥多,尤爲矜惻,元恤典道臣雖已擧行,別恤典亦爲題給,渰壓人等,如有生前身還布,竝蕩減,未拯屍身,期於拯得,而漂頹戶卽爲結構奠接,俾無一民失所棲遑之弊事,廟堂各別措辭分付。
司諫洪羲宗上疏略曰,臣頃忝叨亞憲有事之會,不遑他顧,旣與同僚,先陳聯箚,繼而會議,此誠必討之義,大同之論,而竟至僚員因臣而引避,聲討因臣而稽緩,臣罪至此,無所逃矣。聖恩天大,罰至薄罷,旋蒙收敍,復授以亞諫之職,感鏤無極,而第於伊日僚員避辭,誠有所莫曉者,夫臺論歧貳,每在於彼討而此護,甲緩而乙峻,不可相容,然後互相引避,而今則不然,僚員旣無沁泄之實,則臣所謂不可緩討者,不過爲同席商確之言,胡乃過引,而若有所失者然乎?噫,臣言行不能素孚,望實自來見輕,致此非斥之言,發於僚席相敬之地,反躬自省,實不勝羞愧,竊欲追後陳章,而職名旋遞,事實尙未一暴,故玆敢冒死自列,乞稟東朝,治臣之罪,永刊臣名於臺籍,以爲疲輭不職者之戒焉,臣方自劾之不暇,何敢爲論事之計,而噫,彼權敦仁遺君負國之許多罪狀,臣於箚辭,曾所臚列,而最是兩案負犯,實是覆載之所難容,神人之所共誅,如何其近地薄竄而止,至於金正喜·命喜·相喜之伺察深嚴,綢繆暗地,甚至於力倡悖論,欲誤邦禮,此其罪合置何辟,而反善地之寄息,鄕里之歸伏,若夫吳圭一·趙熙龍,縱云蟣蝨之微賤,有同蛇蚓之糾結,有不可一經刑訊,遽置海島,趙熙龍之子,又不可一不究問而止,伏願亟允三司之請,以洩輿憤,以遏亂萌焉。省疏具悉。往事不必追提,尾附事,已有處分矣。
上在昌德宮。停常參·經筵。
政院啓曰,修撰南秉吉別兼春秋進,徐相鼎呈辭,副修撰李亮信在外,玉堂上下番俱空,事甚未安。應敎柳進翰,副應敎金有淵,校理尹行謨·金元植,副校理宋謙洙,副修撰姜㳣,旣有只推之命,竝卽牌招,推移入直,何如?傳曰,允。
以應敎柳進翰,副應敎金有淵,校理金元植,副校理宋謙洙,副修撰姜㳣牌不進罷職傳旨,傳曰,只推。
弘文館啓曰,副修撰李亮信,時在京畿砥平地,經筵入番事緊,請斯速乘馹上來事,下諭。答曰,依啓。
義禁府啓目,粘連向前鄭東赫亦,行船滯留,旣因候風,數外添載,卽是公物,則情雖可原,律難全恕,以此照律,何如?啓依允。
又啓目,粘連向前李玄功亦,舊還未準捧守令之分等勘罪,已有新定式,以此照律,何如?啓依允。
吏曹啓曰,卽接通禮院牒報,則以爲,今此幸行時,左右通禮,不可不備員,而左通禮金會明,身病沈重,萬無起動供職之望云,其身病旣如是沈重,則有難强令察任,通禮院左通禮金會明改差,其代口傳備擬以入之意,敢啓。傳曰,知道。
吏曹口傳政事,以睦仁栽爲左通禮。
訓鍊都監·禁衛營·御營廳啓曰,東關王廟東邊墻垣十一間半頹圮處,前面缺落處一間半,及西邊墻垣四間頹圮處,外面缺落處二間,今已畢築之意,敢啓。傳曰,知道。
禮曹啓曰,今此嘉禮三揀擇詣別宮後,京畿所封朔望雉鮮,雖於嘉禮前,當依京供上例擧行,來九月朔膳爲始,封進別宮,而雉鮮數爻,別單書入之意,敢啓。傳曰,知道。
辛亥閏八月十六日申時,上御熙政堂。召對,坐直承旨持公事同爲入侍時,參贊官金世均,侍讀官尹行謨,檢校待敎李秉文,假注書沈舜澤,記事官金龍翼,別兼春秋閔致庠,各持通鑑第五卷,左承旨李寅皐以次進伏訖。上曰,史官分左右。世均曰,入直外玉堂,纔已牌招不進,校理金元植,姑未承牌矣。上開卷,上曰,玉堂讀之,缺上曰,參贊官讀之。世均讀自惲宰相子,至不知其不可也,仍釋義訖。上曰,不知其不可云者,不覺其非,發此不平之言耶?世均曰,然矣。仍奏曰,楊惲雖以廉潔見稱,而伐其行能,性又刻害,及其被劾屛處,固當恐懼自靖之不暇,而自不知過,有此不知其不可等語,此所以未成完人矣。上曰,烏烏何意也?世均曰,舊有此曲,乃秦聲也。上曰,此在小註矣。缺,世均曰,臣戶房無公事,代房工房無公事,軍士房·推考房亦無公事矣。
上在昌德宮。停常參·經筵。
傳曰,禮房承旨,馳詣宗廟·永寧殿,奉審摘奸以來。
傳曰,明日出宮內門路,以協陽門爲之。
兵曹啓曰,今此幸行時,左邊捕盜大將任泰瑛,禁軍別將隨駕,右邊捕盜大將吳一善,訓鍊都監中軍隨駕矣。在前如此之時,有曾經捕將權察之例,今亦依已例,以留都禁衛大將白殷鎭,回鑾間,左右邊竝令權察,何如?傳曰,允。
政院啓曰,因兵曹草記,左邊捕盜大將任泰瑛,禁軍別將隨駕,右邊捕盜大將吳一善,訓鍊都監中軍隨駕矣。在前如此之時,有曾經捕將權察之例,今亦依已例,以留都禁衛大將白殷鎭,回鑾間權察事,允下矣。權察左右邊捕盜大將白殷鎭,卽爲牌招聽傳敎,何如?傳曰,允。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
以司謁口傳下敎曰,幸行時,屛門雖不嚴禁,毋使雜亂之意,申飭各營。
弘文館啓曰,下番闕直,事甚未安。修撰南秉吉別兼春秋進,徐相鼎呈辭受由,副修撰李亮信在外,姜㳣卽爲牌招入直,應敎柳進翰,副應敎金有淵,校理金元植,副校理宋謙洙,竝卽牌招察任,何如?傳曰,允。
以應敎柳進翰牌不進罷職傳旨,傳曰,只推。
訓鍊都監啓曰,本局局別將李熙碩,身病猝重,勢難察任,改差,何如?傳曰,允。
兵曹啓曰,宗廟大門西邊墻垣及西門北邊墻垣頹圮處,今已畢築矣。守直衛軍,竝解送之意,敢啓。傳曰,知道。
武二所啓曰,攔入場內作挐出身李敎鳳,已爲論罪請勘,而追後摘發,則閑良李敎榮·李根榮·邊衡圭·尹行日·金徹均等,同倡作亂,至於投石廳上之境,莫重國試,如有一分紀綱,豈有此蔑法無忌憚之習乎?不可尋常處之,其罪狀,令該曹依律嚴勘,何如?傳曰,允。
備邊司啓曰,卽見平安監司洪鍾應分等狀啓,則稍實各邑,不爲擧論,平壤等十九邑,置之之次,慈山等二十三邑,置之尤甚,後錄諸條,竝請令廟堂稟旨分付,而歲前救急,春後賙賑之方,追後登聞爲辭矣。其一,各邑鎭帳外火田,限四分一權減,其中慈山等九邑,限折半權減,各鎭屬給代不足條,以各鎭間年儲留及營別置穀,從便區劃事也,其一,陳田·火田還上起執摠,依近例停免事也,其一,各宮房·各衙門及奎章閣所屬屯田,從實執摠事也,其一,各樣還捧,尤甚邑四分一,之次邑五分一,以相當穀代捧,待明秋還作本色事也,其一,慈母·藥山·黃龍等三城城餉應留外明春還分條,特許平捧,平壤則今秋當捧中,限折半平捧事也,其一,年例添餉錢分者,詳定代捧,而只令分捧於貧窮難捧之類事也,其一,各邑式年戶籍及兩譯形止案,竝待明秋擧行事也,其一,各樣都試與淸南·北公都會,待明秋設行事也,其一,殷山等九邑配囚,移配他道事,令攸司稟處,外他尤甚邑,待明秋勿定配所事也,其一,推奴徵債,限明秋防塞事也,今年災傷,關西爲最,沿峽無間,全省失稔,今於分劑,只以二等陳聞,可知無優劣之懸殊,而亦必有斟量於其間,依狀請施行,其餘諸條,每値災歲,有請輒許,今亦依施,何如?傳曰,允。
以平安監司洪鍾應狀啓,江界府民家漂頹事,傳曰,民家之漂頹,又若是夥多,聞甚驚慘,元恤典道臣雖已擧行,別恤典更加助給,使之卽速結構奠接,無至一民失巢棲遑之弊事,廟堂各別措辭分付。
以統制使李膺緖狀啓,龜山僉使李義淑,貪虐爲政,校卒聚怨,不可置之鎭將之列,不得已罷黜事,傳曰,鎭將之不恤鎭屬,而但濟己慾,極爲痛駭,待上來拿問嚴勘,吏校軍卒輩之當日擧措,亦一變怪,首倡者嚴刑遠配,其餘分輕重科治事分付。
義禁府照目,粘連領運差使員薺浦萬戶鄭東赫矣本府議啓內,行船滯留,旣因候風,數外添載,卽是公物,則情雖可原,律難全恕,以此照律罪,笞四十收贖,附過還職私罪。奉敎依允。
又照目,粘連驪州前牧使李玄功矣本府議啓內,舊還未準捧守令之分等勘罪,已有新定式,以此照律罪,杖一百收贖,徒三年定配私罪。奉敎依允爲旀,功議各減一等爲良如敎。
義禁府啓曰,時囚罪人李玄功,杖一百,徒三年定配照律公事,判付內依允,功議各減一等事,命下矣。李玄功功議各減,杖八十收贖,告身盡行追奪,江原道春川府保安驛,徒二年定配,而以議啓內辭意,具罪目,依例發遣府書吏,押送配所,何如?傳曰,允。
上在昌德宮。停常參·經筵。
大駕詣晝停所,入幕次後,藥房·內閣·政院·玉堂,口傳問安。答曰,知道。
仍詣景陵,入齋室後,藥房·內閣·政院·玉堂,口傳問安。答曰,知道。
大王大妃殿·王大妃殿·大妃殿,遣承旨口傳問安。答曰,知道。
親祭後還入齋室後,藥房·內閣·政院·玉堂·朝廷二品以上·六曹長官,口傳問安。答曰,知道。
還宮後,藥房·內閣·政院·玉堂·朝廷二品以上·六曹長官,口傳問安。答曰,知道。
政院啓曰,卽者義禁府都事來言,今日幸行時,衛外擊錚罪人洪振燮等七十一人,移送秋曹云矣。敢啓。傳曰,知道。
健元陵親祭時,亞獻官判中樞府事朴晦壽,終獻官右議政朴永元,贊禮禮曹判書李憲球,典祀官奉常判官朴奎賢,陵司參奉李得鍾,執禮副司果李魯奎,執尊校理尹行謨,大祝修撰南秉吉,祝史副司果李鍾愚,齋郞兵曹正郞金炳溎,贊者引儀曺百承,假引儀趙鳳始,謁者兼引儀李宗赫,假引儀全光錫,贊引假引儀李寬鉉·洪夔鍾,祭監監察李弼榮·韓鼎謩。
景陵親祭時,亞獻官領中樞府事鄭元容,終獻官左議政金興根,贊禮禮曹判書李憲球,典祀官奉常正金鉉復,陵司參奉尹兢善,執禮副司果李魯奎,執尊校理尹行謨,大祝修撰南秉吉,祝史副司果李鍾愚,齋郞兵曹正郞金炳溎,贊者引儀曺百承,假引儀趙鳳始,謁者兼引儀李宗赫,假引儀全光錫,贊引假引儀李寬鉉·洪夔鍾,祭監監察李弼榮·韓鼎謩。
辛亥閏八月十八日卯時,大駕詣健元陵。景陵親祭幸行入侍時,行都承旨金炳冀,左承旨李寅皐,右承旨趙台淳,左副承旨林肯洙,右副承旨金世均,同副承旨兪致善,缺,檢校提學金左根,原任提學趙斗淳,原任直提學趙秉駿,檢校直提學金炳冀,直提學鄭基世,檢校待敎金炳國以次侍立。時至,通禮跪啓請外辦。上具戎服,乘駕轎出宣化門。藥房提調尹致定,副提調金炳冀進前問候訖。出協陽門·敦化門,宣傳官跪稟旗幟三行分立,行鼓進發。至宗廟洞口,通禮跪啓請降轎。步過還乘轎。命書傳敎曰,禮房承旨進詣宗廟·永寧殿,奉審以來。出興仁門外,宣傳官跪啓稟鳴金二下大吹打。上乘馬,至晝停所。宣傳官跪啓稟旗幟分列左右,鳴金三下吹打止。通禮跪啓請降馬,上降馬入幕次。傳曰,京畿監司,率各務差使員,待令于陵所。兵曹判書進軍令,命三吹,通禮跪啓請出次。上出次乘馬。宣傳官跪啓稟旗幟三行分立,鳴金二下大吹打。至景陵洞口,宣傳官跪啓稟旗幟分列左右,鳴金三下吹打止。至降輿所,通禮跪啓請降馬乘輿。上降馬乘輿,至齋室門外,上降輿入齋室。少頃通禮跪啓請出次。上改具翼善冠·黲袍·烏犀帶以出,通禮跪啓請乘輿。上乘輿,至健元陵紅箭門外。通禮跪啓請降輿。上降輿,入就版位。通禮跪啓請四拜。上四拜,仍詣陵上,碑閣奉審訖,入少次。親祭時至,通禮跪啓請出次。上出次。贊禮導上詣版位,贊禮跪啓請四拜。上行四拜禮。贊禮導上詣尊所,仍詣神座前,北向跪三上香。執爵獻爵。贊禮跪啓請少退跪。上少退跪,大祝修撰南秉吉讀祝訖,贊禮導上降復位。亞獻官判府事朴晦壽,終獻官右議政朴永元如儀行禮訖。贊禮跪啓請四拜。上四拜訖。贊禮導上詣望瘞位,望瘞訖。贊禮跪啓禮畢,大臣進前問候。通禮導上出紅箭門外,跪啓請乘輿。上乘輿。至景陵紅箭門外。通禮跪啓請降輿。上降輿,入就版位。通禮跪啓請四拜。上行四拜,仍詣陵上,碑閣奉審訖,入少次。親祭時至,通禮跪啓請出次。上出次。贊禮導上詣版位。跪啓請四拜。上行四拜。贊禮導上詣尊所,仍詣神座前,北向跪三上香。執爵獻爵。贊禮跪啓請少退跪。上少退跪。大祝修撰南秉吉讀祝訖。贊禮導上降復位。亞獻官領府事鄭元容,終獻官左議政金興根如儀行禮訖。贊禮跪啓請四拜。上行四拜。贊禮導上詣望瘞位,望瘞訖。贊禮跪啓禮畢。通禮導上出紅箭門,通禮跪啓請乘輿。上乘輿,至景陵齋室,降輿入齋室。傳曰,京畿監司,率各務差使員入侍。傳曰,右承旨與同副承旨,分詣局內諸陵,泰陵·康陵·懿陵·綏陵·徽慶園,奉審以來。傳曰,淑善翁主墓所·明溫公主墓所·福溫公主墓所·德溫公主墓所·良娣墓所·恩信君墓所·常溪君墓所,遣內侍致祭,淸原府院君墓·鰲興府院君墓,遣地方官致祭。德興大院君墓所,遣宗臣行事。祭文,令文任撰進,石室書院,遣承旨致祭,道峯書院,遣禮官致祭。傳曰,自陵洞口至興仁門外,捧上言,承旨·史官,缺。京畿監司洪祐喆,各務差使員以次進伏訖。上曰,史官分左右。上曰,結所無弊乎?祐喆曰,本道所劃各宮房免稅,例以田摠懸下。而以若不敷之田摠,較諸數多之免稅,常患區處之苟艱,此邑報頉,彼邑圖免。故關問所以於列邑矣。接見說弊之報牒,則以爲免稅輸納,元有歲內程限,還餉軍布,亦爲一時竝督,民邑事力,疲困無餘,則勢不得不挪貸他公貨,艱辛彌縫之際,不無夤緣生逋之弊。此誠吏民切骨之瘼,所劃免稅中,限幾許某樣變通事,列邑所報,一辭同然,而都聚右項請免之摠,則合爲二千六百五十九結零矣。準此數移劃他道事,令廟堂稟處恐好,故敢此仰達矣。上曰,依爲之。出擧條各務差使員奏職·姓名,以次退出。少頃,通禮跪啓請外辦。上改具戎服以出。通禮跪啓請乘輿。上乘輿至降輿所。通禮跪啓請降輿乘馬。上降輿乘馬,至陵洞口外。宣傳官跪啓稟旗幟三行分立,鳴金二下大吹打。進發至晝停所,宣傳官跪啓稟旗幟分列左右,鳴金三下吹打止。通禮跪啓請降馬。上降馬入幕次,問安勿爲之事下敎。兵曹判書進軍令,命三吹。少頃,通禮跪啓請出次。上出次乘馬。宣傳官跪稟旗幟三行分立,鳴金二下大吹打。至興仁門外,宣傳官跪啓稟鳴金三下吹打止。至宗廟洞口,上降馬,步過還乘馬。至敦化門外,宣傳官跪啓稟旗幟分列左右。由敦化門·肅章門,入協陽門。宣傳官請出信箭解嚴,由宣化門還內,諸臣以次退出。
上在昌德宮。停常參·經筵。
大殿·大王大妃殿·王大妃殿·大妃殿,內閣·政院·玉堂·朝廷二品以上,翌日口傳問安。答曰,知道。
藥房都提調朴永元,提調尹定鉉,副提調金炳冀啓曰,祗謁仙寢,聖慕克伸,侵暮回鑾,勞動旣多,伏未審夜間聖體,若何,寢睡·水刺之節,何如?臣等率諸御醫趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。
大王大妃殿·王大妃殿·大妃殿,口傳問安,答曰,知道。
傳曰,健元陵·景陵親祭時亞獻官以下,別單書入。
傳曰,健元陵·景陵親祭時禮房承旨,加資。
傳曰,在外法司堂上許遞,政官牌招開政。
傳曰,左承旨許遞,今日政差出。
傳曰,藥院提調許遞,今日政差出。
以健元陵·景陵親祭時亞獻官以下別單,傳曰,健元陵亞獻官判府事朴晦壽,終獻官右議政朴永元,各內下大豹皮一令賜給,贊禮李憲球,內下虎皮一令賜給,典祀官朴奎賢,執尊尹行謨,各兒馬一匹賜給,陵司參奉李得信陞六,執禮朴魯奎,大祝南秉吉竝加資,祝史李鍾愚,齋郞金炳溎,贊者引儀曺百承,假引儀趙鳳始,謁者兼引儀李宗赫,假引儀全光錫,贊引假引儀李寬鉉·洪夔鍾,祭監監察李弼榮·韓鼎謩,各上弦弓一張賜給,令沈有澤陞敍,參奉李得信陞六。景陵亞獻官領府事鄭元容,左議政金興根,各內下大豹皮一令賜給,贊禮李憲球,內下虎皮一令賜給,典祀官金鉉復,執尊尹行謨,各兒馬一匹賜給,陵司參奉尹兢善陞六,執禮李魯奎,大祝南秉吉竝加資,祝史李鍾愚,齋郞金炳溎,贊者引儀曺百承,假引儀趙鳳始,謁者兼引儀李宗赫,假引儀全光錫,贊引假引儀李寬鉉·洪夔鍾,祭監監察李弼榮·韓鼎謩,各上弦弓一張賜給,直長洪薰謨陞敍,參奉尹兢善陞六,左通禮睦仁栽,右通禮金圭瑞,贊儀朴鄷壽,東西唱引儀曺百承,假引儀趙鳳始,各上弦弓一張賜給,香陪官李亮和,祭文正書忠義李濟民,竝考例施賞,其餘奏時官·守僕·員役等,令該曹考例施賞。
傳曰,健元陵·景陵親祭時祭侍申寬吉·鄭喜常,各內下鹿皮一令賜給。
傳曰,今番賞典中,一人雖兼數事,毋得疊授。
實錄廳郞廳,以摠裁官意啓曰,本廳校讐之役,一時爲急,郞廳金有淵·南秉吉·尹行謨·姜㳣·金元植,時帶館職,本職竝姑許遞,何如?傳曰,允。
吏曹啓曰,健元陵·景陵親祭時大祝前弘文館修撰南秉吉,加資事,命下矣。雖已資窮,未經準職,何以爲之?敢稟。傳曰,勿拘。
又啓曰,卽接司饔院移文,則以爲今此嘉禮時,本院正依例差出,以爲饌品監造之地云。司饔院正未差之代,今日政擬入之意,敢啓。傳曰,知道。
有政。判書趙斗淳,參判韓正敎進。政事無。以李濟達爲承旨,洪在重爲執義,尹行謨爲副應敎,徐堂輔·徐承輔爲校理,尹哲求·朴文鉉爲修撰,尹堉爲副修撰,李寅皐爲刑曹參判,鄭㝡朝爲同經筵,洪在喆爲藝文提學,金洙根爲內醫提調,林冕洙爲健元陵參奉,沈正誼爲景陵參奉,鮮于霮爲崇仁殿參奉,前承旨李寅皐今加嘉善,副司果李魯奎,前修撰南秉吉,已上今加通政,已上加資事,承傳。故縣監趙瀞贈吏參例兼,故學生趙秉鎭贈吏議,已上副摠管趙忠植兩代。故通德韓景瑗贈左承旨,韓興敎贈僕正,已上同知韓元植祖考·曾祖考。景陵直長南浚,典牲直長李搢萬,已上相換。禁府都事吳台善,內贍奉事趙雲植,已上相換。左承旨趙台淳,右承旨林肯洙,左副承旨金世均,右副承旨兪致善,同副承旨李濟達。
兵批,同知單金光雲·玄得柔。
刑曹啓曰,以統制使李膺緖狀啓,龜山僉使李義淑,徵索鎭卒,貪虐爲政,以致校卒之聚會鎭門,呼哭怨罵,首倡之校吏兩漢,捉致營庭,依法科治,該僉使不可置之於鎭將之列,不得已罷黜事,傳曰,鎭將之不恤鎭屬,而但濟己慾,極爲痛駭。待上來拿問嚴勘,吏校軍卒輩之當日擧措,亦一變怪,首倡者嚴刑遠配,其餘分輕重科治事,分付事,命下矣。首倡作挐之鎭校河淑景,鎭吏金基憲,竝嚴刑遠配,其餘隨從諸漢,分輕重科治事,分付該道道臣之意,敢啓。傳曰,知道。
禮曹啓曰,卽接崇陵官員所報,則本陵大王陵上莎草修改後,日候調和,着根無慮云矣。敢啓。傳曰,知道。
又啓曰,卽接元陵官員所報,則本陵大王陵上莎草,王后陵上莎草修改後,日候調和,着根無慮云矣。敢啓。傳曰,知道。
又啓曰,卽接四館所牒呈,則辛亥八月秋到記殿講入格幼學李珪永,製述入格生員李應寅,以上直赴殿試。庚戌四月春到記殿講入格幼學鄭羽錫,同年九月秋到記殿講入格生員朴錠,幼學金箕淵·金勉根·權益善·金琦鉉,辛亥三月春到記殿講入格幼學李坰·李象在,同年八月秋到記殿講入格幼學李,以上直赴會試。庚戌四月春到記殿講入格幼學曺錫用,給一分事命下,竝於今番分等許赴事,報來矣。幼學李珪永等二人,直赴於來壬子式年文科殿試,幼學鄭羽錫等九人,直赴於文科覆試,講經幼學曺錫用,許赴於文科初試,較藝等第之意,分付,何如?傳曰,允。
弘文館啓曰,下番闕直,事甚未安,副修撰李亮信在外,新除授修撰尹哲求·朴文鉉,副修撰尹堉,竝卽牌招,以爲推移入直,應敎柳進翰,旣有只推之命,新除授副應敎尹行謨,校理李承輔,一體牌招察任,何如?傳曰,允。
以應敎柳進翰,副應敎尹行謨,校理李承輔,修撰尹哲求·朴文鉉,副修撰尹堉牌不進罷職傳旨,傳曰,只推。
訓鍊都監啓曰,今番幸行時,隨駕將官·將校·軍兵及武藝別監等犒饋,依例定奪,以乾物磨鍊分給之意,敢啓。傳曰,知道。
訓鍊都監禁衛營·御營廳啓曰,南關王廟南邊墻垣三間頹圮處,今月二十日爲始,三營合力改築之意,敢啓。傳曰,知道。
兵曹啓曰,謹依判下成冊,今此幸行時,元內吹申龍五等三十名處,木各一疋題給之意,敢啓。傳曰,知道。
上在昌德宮。停常參·經筵。
藥房都提調朴永元,提調金洙根,副提調金炳冀啓曰,伏未審日間聖體,若何,寢睡·水刺之節,何如?臣等率諸御醫趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿,口傳問安。答曰,知道。
趙台淳啓曰,右承旨林肯洙,今日不爲仕進,卽爲牌招,何如?傳曰,允。
都摠府啓曰,今日入直內三廳武兼·禁軍及軍兵等,中日習射枝放,請出標信。傳曰,知道。
政院啓曰,備邊司郞廳來言,今日賓廳日次,而領議政未差,左議政金興根,右議政朴永元,無時急稟定事,不得來會云矣。敢啓。傳曰,知道。
進御加味拱辰湯,自今日五貼式日次製入事,榻前下敎。
大王大妃殿進御歸茸君子湯,自今日五貼式日次製入事,榻前下敎。
政院啓曰,明日常參·經筵,取稟。傳曰,只晝講。
傳曰,吏曹參議有闕之代,前望單子入之。
吏曹參議前望單子入之,趙徽林落點。
政院啓曰,新除授吏曹參議趙徽林,方在職牒還授中,何以爲之?敢稟。傳曰,敍用。
刑曹啓曰,武二所啓辭內,今日試射之際,出身李敎鳳,攔入場內,酗酒作挐,罔有紀極。莫重國試,何等截嚴,而若此蔑法之類,不可尋常處之。其罪狀,令該曹照律嚴勘,何如?傳曰,允事命下矣。李敎鳳係是出身,依例移送義禁府之意,敢啓。傳曰,知道。
義禁府啓曰,因刑曹草記,李敎鳳係是出身,依例移送義禁府事,批旨內知道矣。李敎鳳今方待命,拿囚之意,敢啓。傳曰,知道。
刑曹啓曰,內需司單子內,粘連順和宮手本,忠淸道淸州馬頭坪所在田畓,自本宮給價買得於前郡守趙秉善家,而司官啓請下送宮監,從實打量,復定監官舍音,使之看檢矣。京人趙奎秀,邑吏崔崙鎭,暗相符同,百般沮戲,至於宮庄廢棄之境。趙·崔兩漢,移刑曹刑配事,傳曰,允事批下矣。趙奎秀·崔崙鎭,時在淸州牧,依例發關,待押來擧行之意,敢啓。傳曰,知道。
又啓曰,武二所啓辭內,攔入場內作挐出身李敎鳳,已爲論罪請勘,而追後摘發,則閑良李敎榮·李根榮·邊衡圭·尹行日·金徹均等,同倡作亂,至於投石廳上之境。莫重國試,如有一分紀綱,豈有此蔑法無忌憚之習乎?不可尋常處之。其罪狀,令該曹照律嚴勘,何如?傳曰,允事批下矣。謹按律文,則大典通編諸科條有曰,科場作亂者,幼學以下,限己身降定水軍。李敎榮·李根榮·邊衡圭·尹行日·金徹均等,降定水軍事,依例令兵曹擧行,而李根榮·邊衡圭·尹行日,其親年俱過七十,且無兄弟云。故使之考籍,果爲的實,依法典收贖放送,何如?傳曰,允。
政院啓曰,右邊捕盜大將吳一善,以武二所試官,慕華館今方出去矣。所佩命召及大將牌·傳令牌,何以爲之?敢稟。傳曰,仍牌往來。
弘文館啓曰,下番闕直,事甚未安,副修撰李亮信在外,修撰尹哲求·朴文鉉,副修撰尹堉,旣有只推之命,竝卽牌招,以爲推移入直,應敎柳進翰,副應敎尹行謨,校理李承輔,旣有只推之命,一體牌招察任,何如?傳曰,允。
以副應敎尹行謨,校理李承輔,修撰朴文鉉,副修撰尹堉牌不進,傳曰,違牌玉堂推考。
吏曹參議徐元淳疏曰,缺。省疏具悉,所請依施。
辛亥閏八月二十日辰時,上御熙政堂。藥房入診入侍時,都提調朴永元,提調金洙根,副提調金炳冀,檢校待敎金炳德,記事官韓鎭棨·金龍翼,別兼春秋閔致庠以次進伏。醫官鄭有曾·金有鼎·金濟慶·李琬進伏楹外訖。上曰,史官分左右。永元問候訖,奏曰,再昨日氣晴好,回鑾萬安,夾路觀瞻,胥皆欣欣相告,下情亦不勝歡祝矣。往回皆馬坐,聖體不瑕有困候乎?上曰,不至甚困,程路不甚遠故也。永元曰,醫官待令,使之入診乎?上可之。有鼎等以次診候訖。永元曰,脈候奏之。有鼎等曰,脈候左右三部調均矣。永元曰,調理湯劑,筵退後當議定以入矣。上曰,唯。永元曰,大王大妃殿進御調理湯劑,今日議定爲宜,故敢此仰達矣。上曰,議定也。永元曰,近日屢停經筵,下情竊不勝訝惑矣。上曰,近者適因不平,有此間停矣。永元曰,恐或有害於節宣之方而然乎?上曰,今則別無所損矣。永元曰,典學之方,䙡乎孜孜無間,而至如遍數之少減,此固無傷也。若夫祁寒盛暑,則以聖人節宣之方,宜有姑停之擧,而見今涼燠適候,將就緝熙之工,政是罔間之時也。此時之屢停經筵,易致外間之惑,而以爲典學之誠,猶有所未盡而然也。伏願繼自今,留心聖學,念念在玆,無或間斷焉。上曰,當如是行之矣。上曰,史官就座。命大臣先退,又命退,諸臣以次退出。
辛亥閏八月二十日未時,上御熙政堂。召對,在院承旨持公事同爲入侍時,參贊官林肯洙,檢校待敎金炳德,侍讀官宋謙洙,假注書鄭顯德,記事官金龍翼,別兼春秋閔致庠,各持通鑑第五卷,左副承旨金世均,右副承旨兪致善,同副承旨李濟達,以次進伏訖。上曰,史官分左右。缺。
上在昌德宮。只晝講。
吏曹啓曰,卽接慶尙監司李紀淵回移,則保寧縣監張仁遠,催促還官之意,發關仁同府矣。仁同府使鄭雲岐牒呈內,保寧縣監張仁遠,親病沈重,萬無還任之望云。親病旣如是,則有難强令還任,改差,何如?傳曰,允。
兵曹啓曰,冊妃三揀擇卽日詣別宮時,侍衛軍兵,當爲磨鍊,而謹考謄錄,則禁軍二十人磨鍊,前後射隊,以訓局軍二百名擧行矣。今亦依此磨鍊,何如?傳曰,允。
又啓曰,冊妃三揀擇後詣別宮時,道路左右屛門觀光雜人,令禁·御兩營,依已例把守將卒定送,嚴禁雜人,何如?傳曰,允。
兵曹啓曰,別宮入直禁軍等,若無率領之將,則易致懈弛之弊,依已例出番禁軍將一員,使之輪回入直,以爲董飭,何如?傳曰,允。
兵曹啓曰,因刑曹草記,武二所攔入場內作挐罪人李敎榮·金澈均等,依律文降定水軍,令兵曹擧行事,允下矣。作挐罪人李敎榮忠淸道洪州牧,金澈均大興郡,竝水軍充定,定驛子押送之意,敢啓。傳曰,知道。
御營廳啓曰,本廳軍色從事官尹行謨,身病甚重,勢難察任,改差,何如?傳曰,允。
義禁府啓目,出身李敎鳳原情云云。問目內辭緣,泛稱遲晩,刑推得情,何如?啓,除刑推議處爲良如敎。
刑曹參判李寅皐上疏曰,缺。答曰,省疏具悉。卿其勿辭行公。
禮曹,來十月初四日行宗廟冬享大祭香祝親傳,取稟。奉敎敬依。
辛亥閏八月二十一日午時,上御熙政堂。晝講入侍時,知事金景善,特進官姜時永,參贊官金世均,侍讀官李承輔,檢討官尹哲求,假注書鄭顯德,記注官玄基濬,別兼春秋閔致庠,各持論語第四卷,以次進伏,武臣申命淳進伏楹外訖。上曰,史官分左右。缺上曰,此篇諸章,多在小學矣。承輔曰,然矣。仍奏曰,進講小學,臣以此諸章,有所仰奏,今不必敷衍更奏,而鄕黨一篇,卽孔門弟子,詳記聖人容儀言語,以貽後世者也。雖於千載之後,讀其書而想其事,則宛然若夫子之在座矣。後世學者,欲法聖人,則捨是篇奚以哉?今我殿下,進講是篇,潛心玩味,一動一靜,皆法於鄕黨一篇,則小而衣服·飮食·起居·言動,大而制度·節文·應接事物,皆出於廣大和平,無非合道,無不中禮,不期治而自治矣。勿以已爲講讀而有所泛忽,益加懋念,是臣區區之望也。缺世均曰,登筵諸臣,皆已備陳,臣無容更奏,而鄕黨一篇,卽夫子平日一動一靜,門人之所審視而詳記者。聖人言動,不離於一敬字。故朱子曰,聖人始乎敬,終乎敬。敬爲徹上徹下之工,是以古昔帝王,左史記言,右史記事,布在方冊,而成湯有日躋之敬,文王有緝熙之敬,粤虞廷都兪,亦惟曰敬哉有土。蓋修齊治平之道,以敬爲本,有如是矣。今殿下日講是篇,推擇乎聖人用功,以敬終始,裨益聖工,伏願念哉念哉。上曰,諸臣所奏甚好,當體念矣。
上在昌德宮。只晝講。
政院啓曰,明日常參·經筵,取稟。傳曰,只晝講。
弘文館啓曰,修撰朴文鉉,副修撰尹堉,竝卽牌招察任何如?傳曰,允。
嘉禮都監郞廳,以都提調意啓曰,金寶篆文,議政府右議政朴永元,書出正副兩本,謹此封入,以備睿裁之意,敢啓。傳曰,正本爲之。
又以都提調意啓曰,謹依別單判下,別宮進排及器皿中,自內措備與尙方擧行外,自都監措備物種,今日令都監郞廳,領納之意,敢啓。傳曰,知道。
禮曹啓曰,今閏八月二十四日三揀擇時,詣闕處子,別單書入之意,敢啓。傳曰,知道。
義禁府啓曰,忠淸監司洪說謨啓本內,裝載官扶餘縣監李稷鉉罪狀,令攸司稟處事,啓下矣。李稷鉉時在任所云,依例發遣府羅將,拿來,何如?傳曰,待待命拿囚。
又啓曰,咸鏡監司徐有薰狀啓內,前北兵使李敏德罪狀,令攸司稟處事,啓下矣。李敏德自任所,未及交龜云,依例發遣府書吏,所到處拿來,何如?傳曰,待待命拿囚。
訓鍊都監·禁衛營·御營廳啓曰,南關王廟南邊墻垣三間,今已畢築之意,敢啓。傳曰,知道。
吏曹啓曰,惠陵令韓用邁,以其身病,呈狀乞遞,改差,何如?傳曰,允。
備邊司啓曰,頃因黃海監司洪耆燮狀啓,各營軍布純錢,訓局砲保四分一代錢事,草記行會矣。卽見該監司狀啓,則復陳綿農慘歉之狀,三軍門布,一槪以純錢準施事,更請令廟堂稟旨分付矣。軍需雖係緊重,民情亦可軫念,而道臣之又此煩請,必有斟量,各營軍布,竝許純錢,訓局砲保,三分一代錢之意,更爲分付,何如?傳曰,允。
辛亥閏八月二十二日午時,上御熙政堂。晝講入侍時,同知事尹致定,特進官趙亨復,參贊官李濟達,侍讀官李承輔,檢討官尹哲求,假注書李徹宰,記注官朴賢楷,別兼春秋閔致庠,各持論語第四卷,以次進伏。武臣李敏性進伏楹外訖。上曰,史官分左右。缺承輔曰,今日進講自止,多記孔夫子衣服之制也。今觀諸章,則公私之服,各有其制,於此可見。聖人之衣章,皆合禮制,而夫衣者,身之章也。黃帝製衣裳爲文章,以表貴賤。自古聖王之以服章制度爲務者,以其明上下之分故也。大夫不得衣公卿之服,士庶不得衣大夫之服,此是古今典憲,而違越不得者也。是以古語有曰,服之不稱,身之災也。上下貴賤之別,截然有等,而賈誼疏曰,庶人孽妾,得以后飾,衣服濫制之弊,自古有之矣。至於我朝,章服制度,貴賤顯殊,嚴立科條,有違越者,各有定律,而挽近以來,服章之制,蕩然無別,商賈市井之賤,皆着士夫之服,行路之際,混然無上下之別。雖若緦功之察,而亦係紀綱,名分之掃如,實非細故。今我殿下,進講此篇,此等處衣服之制,推類省察,一變其風,則亦當有助於振紀綱正名分之道矣。伏願懋念焉。上曰,不以紺緅飾,何義也?承輔曰,紺與緅,皆非正色,且緅色則是練服所飾,故不以爲飾,而與下章紅紫不以爲褻服之意相似,皆是惡其間色也。上曰,練服,何乃以緅飾之乎?承輔曰,禮記曰,練衣縓緣,是緅之類,而以緅飾喪服,似無是理。故註下朱子亦曰,不可曉此箇制度。然則古制未可詳知也。上曰,寢衣之長一身有半,何義也?承輔曰,齋戒時,不可解衣而寢,亦不可着明衣而寢。故別爲寢衣,衣制稍長,欲於寢時,覆其足也。此章當在齋必有明衣之下,然後上下相續,意味尤通暢矣。上曰,狐貉之厚以居,何義也?承輔曰,私居之裘,取其溫厚而適於體也。上曰,非帷裳必殺之,何義也?承輔曰,古者布帛甚廣,故朝祭服之裳,以一幅襞積而用之,旁無殺縫矣。其餘深衣之類,則腰以下,以布帛六幅斜裁,分爲十二幅連幅,而上狹下闊,無襞積,故不得不殺縫其傍也。上曰,齋服何爲稱明衣也?承輔曰,齋戒時明潔其身,故謂之明衣也。上曰,明衣何獨以布爲之乎?承輔曰,取其精潔齋素之意也。
上在昌德宮。只晝講。
政院啓曰,三揀擇時,有大臣禮堂命招之例矣。時·原任大臣·禮堂,待明朝命招,何如?傳曰,允。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
政院啓曰,今此分政院所用奉使印信一顆,依例以禮曹所在者,取用,何如?傳曰,允。
備邊司啓曰,前正言洪祐吉上疏批旨,令廟堂稟處事,命下矣。其本生曾祖之當初被謫,只是贓犯,末梢荐棘,只是申嚴隄防,而夫以國榮之惡逆,福榮之正法,而爲親叔親姪焉,則其時所坐之不輕而重,可推而知矣。但前後臺章,與夫正廟判付,在門戶則分別之,在公貨則臚列之。今其孫之以贓犯聲冤,不以逆案收司爲說者,容或無怪,而第念律名旣嚴,歲年且久,今姑置之,恐合事宜,而典憲出入,關係甚大,有不敢自下擅斷,恭俟上裁之意,敢啓。傳曰,此人事,祗坐贓犯,當時已有可言者矣。于今七十餘年,其名尙在徒流案,爲其孫者,如是鳴冤,實亦無怪。洪樂彬事,卽令爻周,俾伸其幽冤之情。
義禁府啓曰,因備邊司草記批旨內,洪樂彬事,卽令爻周事,命下矣。洪樂彬罪名,爻周之意,敢啓。傳曰,知道。
以咸鏡監司徐有薰狀啓,甲山等邑民家頹壓人命渰死事,傳曰,民家漂頹,人命渰死,若是夥多,聞極驚慘。元恤典外各別顧助,渰死人生前身還布,竝蕩減,漂頹戶,卽爲結構奠接,俾無一民失所棲遑之弊事,廟堂措辭關飭。
備邊司啓曰,包蔘申定節目,講究條例,別單書入,而待啓下,頒飭於該院及平安監司·義州府·開城留守處,何如?傳曰,允。
又啓曰,平安監司洪鍾應疏陳道內歉荒民情遑汲之狀,仍請本道穀一萬石,他道穀三萬石,京司上納錢十一萬四千餘兩,俾卽劃下,以爲賙賑之資,而批旨有令廟堂稟處之命矣。本道穡事,雖有被災淺深之別,而觀於前後狀本,可知其全歉,則宜有嗣歲賑飢之擧,而見今京外錢穀,到處朽罄,實難竝爲準劃。京司錢則揆以事勢,亦不無緩急緊歇之別。以各樣上納中,戶曹均廳錢,限三萬兩特爲劃下,本道穀許令取用,至於移穀,則若不迨此備豫,必致窘跲。以某樣穀中,嶺南折米一萬石,皮牟一萬石,湖南折米一萬石,湖西折米五千石排劃,使各該道從速裝載,定差員領運,沿路護送,依漕運例爲之。船價雜費,亦依近例,公穀會減,船隻則湖西以地土船與舟橋船中,報本司擧行,嶺·湖兩南則以漕船留泊者,從便載運,以爲及期需用之地,何如?傳曰,允。
兵曹啓曰,卽接西所衛將權升夏牒報,則集成門北邊內宮墻五間許頹圮處,今已修築云。把守軍兵,還爲入直之意,敢啓。傳曰,知道。
訓鍊都監啓曰,因兵曹草記,集成門北邊內宮墻五間許頹圮處,今已修築,把守軍兵,還爲入直,將校解送之意,敢啓。傳曰,知道。
又啓曰,本局從事官尹秉鼎,身病猝重,勢難察任,改差,何如?傳曰,允。
平安監司洪鍾應疏略曰,第念關西穡事,專靠田種,旱或有秋,水必失稔,六望以後,課日尺雨,懷襄汰落,薦以風災,又斷桑楡之望。蓋救災議賑,莫急於請穀。謹考尤甚二十三邑及所屬十六鎭戶口,則摠之爲四十五萬五千七百餘口矣。今所請劃五萬石內,本道推移者,僅爲一萬石,而粤在辛未設賑時,京司作穀二萬七千五百餘石,有劃付本道之擧矣。依已例今年京各司上納錢十一萬四千六百九十一兩零,特許劃給,外此不足之數,限三萬石,就三南穀中準數移劃,以備五萬石之數,則始可以排比,乞稟東朝,亟令廟堂稟處云云。答曰,省疏具悉,疏辭,令廟堂稟處。
辛亥閏八月二十三日午時,上御熙政堂。晝講入侍時,知事洪鍾英,特進官李孝淳,參贊官趙台淳,侍讀官李承輔,檢討官尹哲求,假注書鄭顯德,記注官羅時鏞,別兼春秋閔致庠,各持論語第四卷,慶平君以次進伏。武臣李南輔楹外訖。上曰,史官分左右。缺承輔曰,孔子於飮食之節,或擇其時食,或取其精潔,豈以聖人之德,累於口腹,欲其奢美而然哉?凡所以如此者,亦皆循理而養性也。夫飮食者,所以養人,亦所以傷人也。節飮節食,則氣血調和,心性平潤矣。厭飫醉飽,則志氣怠惰,精神消耗。故古語曰,節食服藥,差可少病。然而常人之情,溺於口腹之欲,苟欲奢美,末流之弊,將至於取其不義,食其非理矣。是以孟子曰,食前方丈,我得志不爲。又曰,飮食之人,卽人賤之。自古聖人,每以此爲戒,潛心於此,則聖人飮食之節,皆出於義理之正,亦可以知之矣。惟殿下玩味此篇,遵以行之,則非但有益於學問之工,亦將有助於節宣之方,伏願懋念焉。上曰,孔子不嘗康子之饋藥,與沽酒不食之意同乎?承輔曰,然矣。上曰,公祭之肉不宿,而私祭之肉,何爲至於三日乎?承輔曰,助祭於公,而其所頒賜之胙肉,不敢經宿者,以其受神惠於公,而亟欲急於人,故不經一宿矣。私祭之肉,則比於胙肉,可以少緩,而亦不出三日矣。若過三日,則肉敗而不可食,是褻鬼神也。故不過三日矣,於此亦可見公私輕重之別矣。上曰,鄕人儺,何爲以朝服而立乎?承輔曰,儺者卽逐疫之事,而祓除不祥者也。儺固古禮,而孔子時,鄕人看作戲事,故孔子以爲,古禮必着朝服而立阼階也。鍾英曰,恐驚先祖與五祀之神,故以朝服立階也。承輔曰,此說在註下或曰之言,而朱子註訓看之,儺雖近戲,旣是古禮,則不可不致敬。故必欲着朝服,此是聖人無處不用其誠敬也。
上在昌德宮。停常參·經筵。
傳曰,禮房承旨馳詣社稷·文廟,奉審摘奸以來。
大王大妃殿,以承傳色傳于賓廳曰,大婚欲定於前承旨金汶根家,卿等之議,何如?賓廳啓曰,伏承慈敎,允協神人之望,斯乃宗社臣民無疆之福,臣等不勝忭賀之忱矣。大王大妃殿傳曰,知道。
大王大妃殿傳曰,司果鄭性秀女,縣監鄭基大女,竝許婚。
傳曰,舟梁之禮已定矣。四世忠貞之烈,可勝追念。凡係壬寅樹立諸家,俱有特贈節惠之典,況此家乎?贈贊成金濟謙,不待狀議謚,贈吏判金省行,加贈贊成,一體不待狀議謚。
傳曰,政官牌招開政。
大王大妃殿傳曰,日吉辰良,三揀禮成,儀容夙就,冠禮不可不遄行,令該曹十月旬前擇吉以入。
政院啓曰,時·原任大臣,爲承候來待矣。傳曰,入侍。永恩府院君同爲入侍。
又啓曰,時·原任閣臣,爲承候來待矣。傳曰,入侍。
吏曹啓曰,成均館典籍金璉五,除拜後過限未肅拜,改差,何如?傳曰,允。
吏曹啓曰,行副護軍金汶根,今當陞拜領敦寧府事,而益豊府院君洪在龍見帶,依已例加設下批之意,敢啓。傳曰,知道。
有政。吏批,兼判書趙斗淳進,政事無,以閔致庠爲副校理,李麟九爲保寧縣監,領敦寧永恩府院君單金汶根,今超輔國,王妃父依法典封爵,贈延陽府夫人單李氏,興陽府夫人單閔氏,已上王妃母依法典封爵。故參奉李壽淵贈吏參例兼,刑曹參判李寅皐考。故學生金頤淳贈領議政例兼,贈吏判金履長贈贊成例兼,贈吏參金省行贈吏判例兼,已上領敦寧金汶根三代贈吏判金省行,贈左贊成例兼加贈事,承傳。
禮曹啓曰,三揀擇已爲過行,親迎吉日,先爲擇定,然後納采等六禮,亦當分排擇吉矣。親迎吉日,以何間推擇乎?敢稟。傳曰,以九月擇入。
又啓曰,以親迎吉日何間推擇取稟草記,傳曰,以九月擇入事,命下矣。令日官李秉洪推擇,則來九月二十七日爲吉云。以此日定行乎?敢稟。傳曰,以此日爲之。
又啓曰,大王大妃殿傳曰,日吉辰良,三揀禮成,儀容夙就,冠禮不可不遄行,令該曹十月旬前擇吉以入事,命下矣。冠禮吉日,令日官李秉洪推擇,則來十月初一日巽時,坐向東南,初八日巽時,坐向西北俱吉云。以何日定行乎?敢稟。大王大妃殿傳曰,中宮殿冠禮日子,十月初八日爲定,該房知悉。
御營廳啓曰,再揀擇後,本第衛護次,將校一人,軍十名定送,與訓鍊都監·禁衛營,限三揀擇前,輪回入直矣。今則三揀擇已過,將卒解送之意,敢啓。傳曰,知道。
訓鍊都監啓曰,再揀擇後,本第衛護次,將校一人,軍十名定送,與禁衛營·御營廳,限三揀擇前,輪回入直矣。今則三揀擇已過,將卒解送之意,敢啓。傳曰,知道。
辛亥閏八月二十四日申時,上御熙政堂。大王大妃殿垂簾,時·原任大臣·閣臣承候。永恩府院君同爲入侍時,右副承旨兪致善,假注書李徹宰,記事官金龍翼,別兼春秋徐翼輔,領府事鄭元容,判府事金道喜·朴晦壽,左議政金興根,右議政朴永元,原任提學趙斗淳·金學性,原任直提學趙秉駿,檢校直提學金炳冀,直提學鄭基世,原任直閣尹定鉉·李景在·金始淵,檢校待敎金炳德·李秉文·金炳國,永恩府院君金汶根以次進伏訖。上曰,史官分左右。元容等問候訖。元容曰,名門毓慶,東朝懿親,誕定文祥之禮,三揀已成,六禮涓吉,大小群情,益切頌祝。晦壽曰,日吉辰良,三揀禮成,允協神人之望,六禮亦已涓吉,二南福履之源,宗社無疆之慶,實基於今日,伏惟慈聖殿下嘉悅之衷,當如何?此誠八域臣民之所同情懽祝者,而臣等蹈舞欣忭之忱,尤不勝形容盡達矣。大王大妃殿曰,三揀禮成,而中宮殿德容,今於章服之後,益見擧止端重,福氣滿面,億萬年無疆之休,豈有過於此哉?元容曰,今承慈敎,益不勝忭賀之忱。大王大妃殿曰,比諸年歲,儀容夙就,實宗社之慶。大殿春秋鼎盛,大禮一時爲急,故嘉禮以九月內擇日矣。元容曰,臣民之同所仰祝者也。舟梁定期,斯乃莫大之慶也。夫婚姻者,百福之源,億萬年無疆之福,自今伊始,頌祝之餘,有一言仰陳者。福自天降,而亦必由已。故古有養福求福之語,養以滋之,求以致之者,其道惟在於爲善而修德。人主有善德,則天心悅豫,景貺潛周,福祿之繁昌,子孫之衆多,皆天所以佑其德而錫之者也。伏願殿下,推善心行德政,以享天受福之道焉。殿下身上,福祿來同,則此乃宗社無疆之福也,臣民無疆之福也。大王大妃殿曰,今此大臣所奏甚好,主上存心體念,是所祝也。大王大妃殿曰,中宮殿冠禮涓吉,以傳敎書出乎?元容曰,然矣。大王大妃殿曰,十月旬前,如有吉日,好矣。大王大妃殿曰,在承旨右之人,是府院君乎?仍傳曰,日吉辰良,三揀禮成,中宮殿德容完備,擧止夙成,欣慶之心,莫大於是。卿其小心謙約,無替終始,以今日之心爲心,而儉素自持,必爲謹愼,平生勿忘此心,豈非國家之萬幸乎?汶根曰,慈敎至當,而入宮之後,敎誨成就之方,亦惟在於慈聖殿下,隨事敎導,以基億萬年無疆之休,是臣區區之望,而賤臣私分,惟有懍惕,謹當以慈敎,平生奉行矣。大王大妃殿曰,如有可敎之事,豈不敎誨,而卿亦常時出入,益勉輔導,大殿性度,平日儉樸,不好侈靡,中宮殿亦爲仰體崇儉,則豈不喜幸乎?汶根曰,大殿儉德如此,賤臣區區之望,更無過於此矣。元容曰,慈聖之以崇儉爲敎,不勝欽仰。受福之本,亶在於儉德,至於慶禮之節,亦以儉樸爲主,則實爲聖德事矣。大王大妃殿曰,凡百務從節省,而法服章服,不得不稍致意,只以所儲製成,而於心猶以爲侈矣。永元曰,傳曰,致美乎黼冕,法服何可不致美乎?其餘衣服器用等文具浮靡,一從儉約爲好。向筵臣等所陳達者,卽此意也。元容曰,今此本宮監膳,近例以分承旨,加設司饔副提調監進矣。今亦依近例,加設單付擧行之地,何如?大王大妃殿曰,依爲之。以下缺。
上在昌德宮。只晝講。
藥房提調金洙根,左承旨趙台淳啓曰,伏未審日間聖體,若何,寢睡·水刺之節,何如?臣等率諸御醫趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿,口傳問安。答曰,知道。
政院啓曰,自明日溫繹間,視事頉稟之意,敢啓。傳曰,知道。
內醫院官員,以提調意啓曰,副提調金炳冀,今日問安,不爲仕進,卽爲牌招,何如?傳曰,允。
政院啓曰,備邊司郞廳來言,今日賓廳日次,而領議政未差,左議政金興根,右議政朴永元,無時急稟定事,不得來會云矣。敢啓,傳曰,知道。
嘉禮都監郞廳,以都提調意啓曰,謹依別單判下,大內進排物種中,自內措備與尙方擧行外,自都監措備物種,別單書入之意,敢啓。傳曰,知道。
又以都提調意啓曰,聘財物種,別單書入,而依前例三揀擇翌日,令都監郞廳,領納之意,敢啓。傳曰,知道。
又以都提調意啓曰,敎命篆文,行判中樞府事朴晦壽,書出正副兩本,謹此封入,以備睿裁之意,敢啓。傳曰,正本爲之。
禮曹啓曰,嘉禮儀節,當爲磨鍊,謹稽謄錄,則嘉禮後各殿朝見禮,皆分日行禮矣。今亦依此。嘉禮翌日中宮殿朝見于大王大妃殿,又翌日朝見于王大妃殿,又翌日朝見于大妃殿,磨鍊節目,何如?傳曰,允。
又啓曰,謹稽謄錄,則嘉禮稱慶後,例爲設科,而皆前期稟旨擧行矣。今番慶科,以何科設行,而以何間擇吉乎?敢稟。傳曰,合設於祔太廟庭試。
弘文館啓曰,新除授副校理閔致庠,卽爲牌招察任,何如?傳曰,允。
備邊司啓曰,卽見東萊府使李彙寧狀啓,則倭西館中大廳西行廊改建,今已畢役,而監董役官玄學魯·崔勉植,訓導朴晉榮,府校崔周翰·文進烈·鄭錫憲等,旣多效勞,合有酬賞,請令廟堂稟處,元劃錢九千兩外,推移取用,殆近三千兩,役價未給,亦爲數千兩之多,加劃一款,卽爲處分云矣。館宇工役,今見告完,而任譯府校之效勞酬奬,多有已例,竝施加資之典。至於物力加請,當初劃給,非不從厚,則有難依報許施,而改建,與修理有異,量其役力事勢,今此更請,容或無怪。以本司句管穀中折米一千五百石,許令劃報之意,分付該道,何如?傳曰,允。
又啓曰,頃因開城留守李是遠所報,本營開市錢中,勅需取用一萬五千三百兩,以留庫還餉折米四千石及某樣稅錢之屬於勅需中三千三百兩劃報之意,草記行會,而其間開市物種辦備與邊縮割本,竝計爲二萬餘兩之多矣。餉穀取用,出於不獲已之擧,而今番旣有包稅錢三萬兩之欲爲補弊,本營已有節目啓下者,就其中二萬兩劃報市錢,一萬兩付之勅需,以備日後之資,前劃錢穀,竝爲還寢,如例勘簿之意,措辭分付,何如?傳曰,允。
以忠淸監司洪說謨狀啓,洪州等邑民家漂壓事,傳曰,民家之漂壓,若是夥多,聞甚驚慘。元恤典,道臣雖已擧行,別恤典更加助給,使之卽速結構,未寒前入處,無至一民失所棲遑,而毁破之鹽盆·船隻等稅,限復業前特許頉免之意,廟堂措辭分付。
兵曹啓曰,卽接北所衛將張雲鶴牒報,則明光門西邊內宮墻一間許頹圮處,今已修築云。把守軍兵,還爲入直之意,敢啓。傳曰,知道。
訓鍊都監啓曰,因兵曹草記,明光門西邊內宮墻一間許頹圮處,今已修築,把守軍兵,還爲入直,將校解送之意,敢啓。傳曰,知道。
司諫洪羲宗疏略曰,臣本稟賦至弱,風肆闖發,旅次調護,其勢末由。況試牌隔日,玆不得不仰申疾痛之呼,乞稟東朝,亟遞臣臺職。臣於丐免之章,豈暇他及,而區區願忠,妄有所陳。竊伏念君心爲萬化之本,講學忌一日之斷。伏聞晉日開講,晉接儒臣,四方瞻聆,無不欣欣相慶。然而川流不舍晝夜,故至于江海,天道本自行健,故終成歲功。伏願殿下,勿以人廢言。省疏具悉。爾其勿辭察職。尾附事,當留念矣。
辛亥閏八月二十五日午時,上御熙政堂。晝講入侍時,特進官權大肯,同知事尹致定,參贊官林肯洙,侍讀官宋謙洙,檢討官朴文鉉,假注書鄭顯德,記注官玄基濬,別兼春秋徐翼輔,各持論語第四卷,以次進伏。武臣吳顯佑進伏楹外訖。上曰,史官分左右。
上在昌德宮。停常參·經筵。
金炳冀啓曰,左承旨趙台淳,右承旨林肯洙,今日不爲仕進,竝卽牌招,何如?傳曰,允。
以左承旨趙台淳牌不進罷職傳旨,傳曰,只推。
傳曰,在外玉堂許遞,政官牌招開政。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
政院啓曰,卽者司譯院官員來言,今此式年譯科初試,再明日當爲開場,而提調李若愚有身病,趙冀永在外,不得設場云,何以爲之,而李若愚,卽爲牌招,何如?傳曰,允。在外提調許遞,令該曹口傳差出。
又啓曰,兼吏曹判書趙斗淳,參判韓正敎,參議趙徽林牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
吏曹口傳政事,以金炳冀爲司譯提調。
三司合啓曰,噫嘻,痛矣。書九之罪,可勝誅哉?亂臣賊子,從古何限,而窮凶絶悖,未有如裕賊,裕賊之根窩,卽書九庚申一疏是已。上下屢千百言,閃忽疑眩,莫可摸揣,而指意肯䋜,專在於彼固曰四條,外托義理之說,而內售沮戲之計,陽爲承順之熊,而陰懷惎間之謀,語脈所歸,手脚莫掩,言之體粟,不敢痛陳其逆節,思之膽掉,不忍歷擧其罪案,而傳敎中前茅裕賊之敎,實是燭奸之禹鼎,照魔之秦鏡。於戲,我正宗大王五晦筵敎,卽明喩御極後用舍進退斷自淵衷之意,而書九乃敢杜撰聖旨,動搖大計,凶圖禍心,一轉而爲裕賊,如印一板,如貫一串。終至有宜學之遺醜餘孽,得以藉口,詡之以闡明,稱之以對揚,此豈一朝一夕之故哉?涓涓之流,始自書九,而滔天於裕賊,餘波於宜學。顧今拔本塞源之方,亶在乎先正書九之罪,而鬼誅已加,王章莫伸,輿情之憤鬱,何時可洩,世道之憂虞,何日可弭?請書九亟施追奪官爵之典。噫嘻,痛矣。權敦仁之罪,可勝誅哉?惟其賦性濫滑,宅心奰譎,平生伎倆,專在於貪權而樂勢,晝宵經營,不出於循私而蔑公,排布兜攬,惟己所欲,終必至於凶國禍家而後已,有識之憂歎,厥惟久矣。至於今番,倡爲邪論,疑亂邦禮,而其忘君負國之罪,益無所逃矣。嗚呼,宗廟之禮,至嚴且重,苟或妄措橫議,不免於大不敬之誅者,實古今之通誼也。公肆邪說,捏合乖禮,引朱子之訓,則捨議狀正論,擬圖確證,而斷章截取,牽附己見,乃以亦有時宜不必泥古等語,自爲問答,曲成註解,其矯誣妄錯,振古所無,援國朝之典,全不考檢。臆定室數,以至語逼於莫尊莫嚴之地,而少無畏愼底意,其顚倒悖亂,莫此爲甚。渠亦北面於兩朝者,而必欲奉祔於昭穆以外之位,是可忍也,孰不可忍也?臣等竊伏讀收議批旨下者,自憲宗大王君臨十五載以下四十六字,字字惻怛,句句森嚴,建諸天地,炳若日星。凡在承聆,孰不掩抑,而彼之萌心發口者,何其一切相反耶?幸賴聖意先定,群議大同,鉅典因以克擧,宗社得以無憾,而悖論一出,幾至於國不國人不人。蓋其包藏陰慝,欺天罔人,背馳師門,斁倫敗常,究厥心腸,萬剮猶輕,論其負犯,寸臠何惜?至若年前,曲逕納醫,負犯至重,而乃於臺彈峻發之後,敢欲抗拒公議,急於拯拔私人,自辟厚窠,有若酬勞,苟有臣分,寧忍爲此?且當直宿之際,身爲都相,焦遑煎灼,宜倍餘人,而稱以服藥,晩始入來,傍觀者孰不駭歎?及夫崩坼之日,請對定策,何等嚴急,乃敢推諉時相曰,此非原任之事,其心所在,固難測度。締結卑微之徒,擅取內府之藏,綢繆廢枳之蹤,甘作凶窩之主。金正喜之至奸且妖,而結爲死黨,聽其慫慂,則魯敬之負犯何如,而肆發復官之說,盛言無諱,濟其陰謀,則邦禮之愼重何如,而暗要獻議之同,遊說是藉。且彼所謂卑微之徒,卽掖屬吳圭一與趙龍熙父子也。一爲敦仁之爪牙,一爲正喜之心腹,出入深嚴,伺察者何事,往來昏夜,綢繆者何計?其凶肚逆節,有非一朝一夕之故,而實是十手十目之所指覩也。僞傳御命,自有常刑,而違律獻議,莫掩曲庇之跡,誤捉江民,足以干和,而縱校搜括,以招濫殺之怨,趨附之跡,工於幻化,專恣之心,罔有紀極,苟利於已,無所不爲。四武之營護,實有同惡,梱帥之勒遞,惟知濟私,干囑不遺於巨細,求請遍及於中外,罔非人臣之極罪,而在渠猶屬薄物細故,有不可一一煩陳者也。爲人臣而犯遺君之罪,以大官而干忘國之誅,前辜旣負於常藥,今又乖亂於議禮,此其將心所蓄,而隨處闖發。三尺之斷案已具,一國之公憤轉沸,凡今日圓顱而方趾者,孰不欲食肉而寢皮哉?此而不夬正當律,世道無以底定,輿憤無以少洩。請中途付處罪人權敦仁,施以遠竄之典。答曰,不允。權敦仁事,已有處分,勿煩。
兩司合啓曰,噫嘻,痛矣,國榮之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼逆節,憯毒之凶計,暗相綢繆,罔有紀極。主張者榮賊。亂逆之犯分干紀者,從古何限,而豈有如此賊之至凶絶悖者乎?雖以弘·膽之凶肚,來·黯之毒手,未足喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眦裂也。當此義理大明凶逆嚴討之時,藥院之日記,旣已盡出,臺臣之緘辭,如是明的,則追奪之當律,不容一刻少緩也,決矣。千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而幸賴我正宗大王,廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。噫嘻,痛矣,裕賊之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徙薪之援比,指意凶憯,卽此一段,其沮戲大婚之凶肚,背馳正宗大王之逆節,綻露無餘。渠以今日北面之臣,乘國運不幸之時,而疑亂熒惑,潛圖不逞之計,是可忍也,吁亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶。至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之極逆大憝也。凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成。雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著,此與身死旣久之後追律之例,大有異焉。不可援用尙魯追施之律。請物故罪人裕,亟施孥戮之典。噫嘻,痛矣,亂臣賊子,何代無之,而豈有如漢祿之窮天地亘古今至凶絶悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊,臥斃牖下,輿憤莫洩,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼以爲明證,嗚呼,尙忍言哉?一種不逞之徒,乃敢讐視我君父,必欲謀危我宗國,梟音獍舌,脈胳相通,蛇糾蚓結,腸肚互連。量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢。國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串。苟究其本,則莫不源委於漢祿,根祗於漢祿,求之往牒,未有此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至。殿下試思之。前乎漢祿而豈有如漢祿,後乎漢祿而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已。以此律而施之於此賊,果可以夬雪君父之讐,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不之權變,一味膠鼓,致使當行之天討不行,必伸之王章不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩。請逆賊漢祿,亟施孥戮之典。噫嘻,痛矣,亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠處地,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連,若其根柢也源委也,莫非此賊之得保首領,臥斃牖下,凡今日含生之倫,孰不腐心痛骨,如不欲生,而最其大明律一事,卽有天地君臣以來所未有之極逆大憝也,思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跽敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律。況其梟獍之凶種尙遺,國家之隱憂無窮。請追奪罪人龜柱支屬應坐之類,一依尙魯例,施以散配之典。噫嘻,痛矣,凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸柱腹,都是禍心,聽言觀眸,罔非戾氣,平生伎倆,專在於凶國而讐君,晝宵營爲,亦出於戕人而害物,好惡所到,忠逆立判,威勢所在,逋逃咸萃。附己者謂之向國,而奬拔汲引,如恐不及,異己者謂之背馳,而擠陷網打,無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥·日滔天之禍,鼓唱悖論,馴致裕·玉讐國之計。一番逆變起,而莫不根柢於渠,一番凶獄出,而罔不窩窟於渠,渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶焰雖死不衰,餘威歷久尙熾。根窩更有之論,指目有歸,而無敢連討者,明白洞夬之敎,聖批昭揭,而無敢對揚者,一世腐心而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀對質於鞫庭,必將滿口輸款,而無一辭自明之端矣。噫,敬·觀之窮凶,而染成者渠也,龜·祿之絶慝,而掩護者渠也。渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之客,托身於榮賊之家,而備盡諂諛之態。至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,龜·祿輩包藏不軌,謀危宗社,及夫國本已固,凶計莫售之後,鍾秀以其血黨,自知無幸,乃以死中求生之說,出渠輩所謂義理二字,以爲掩護龜·祿輩眞贓之妙籌長策,龜·祿之眞贓旣掩,則鍾秀之身計得矣。鍾秀之身計旣得,則龜·祿之眞贓掩矣。其一而二,二而一之狀,亦凶且憯乎。惟我正宗大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽。有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地,以是而脅持君父,以是而威喝朝野,魯賢之逆變,由是而醞釀,達淳之邪說,由是而源委。候班不參之逆節在此,史局割席之凶肚在此,而改號時違牌,幸行後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,脗然相符矣。臣等合辭所陳剽竊先王之義理,矯誣先王之秉執者,正謂此也。及其家計已成,手段漸滑,則誣衊無所不至,譸張無所不有。筵本二拔,旣伏罔赦之案,讏言五條,莫掩自唱之跡,入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉。以渠之眷遇也邇密也,逆祿之八字凶言,旣已自渠口傳說,賊龜之乙未冬悖說,亦必先他人聞知,卽何不於正宗大王一初淸明庶政維新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張,龜·祿之餘醜,孰從蚓結乎?然則今日國勢,所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿,敬·觀已施之律,尙難貸也。龜·祿應坐之典,烏可已乎?特以大官之曾忝也,鬼誅之先加也,故依律處斷,雖限未及,尙魯已例,在所不已。幸賴乾斷廓然,天討亟行。鍾秀黜享追奪之請,雖蒙夬允,而梟獍之凶種尙遺,國家之隱憂無窮。請追奪罪人鍾秀支屬應坐之類,一依尙魯·漢祿例施行。噫嘻,痛矣,今此鍾·振兩賊之凶,思之膽掉,言之骨靑。蓋其陰謀逆節,适·璉之今又出也,凶言悖說,雲·海之所不道也。是乃窮天地亘宇宙之極惡大憝,雖幸天討略行,王章少伸,尙何足夬洩神人之憤也哉?鍾一則藉其門蔭,獲沾祿仕,國家何負於渠,而梟心獍腸,與生俱生,幸西賊之有警,則曰當爲蜀漢,分院兵助勢之策,湖南伯得差之願,無非劇逆之斷案,而乃與振采·友文等,結爲血黨,五字八字之凶言,猶爲不足,而必以二字至不道之言,和應於合有變通之說,甚至街路上誣訛而極矣。振采則伎倆妖慝,行止閃忽,出沒京鄕,左道誑惑,連腸接肚於鍾一·光友之徒,憑藉讖緯之書,濟其邪誕之術,二萬石軍糧之積庤,縉紳家火具之潛埋,指卯日而擧事爲期云者,莫非做作妖言,煽動人心之計,而至於第一子指擬之目,十三日至凶之說,與鍾一,一而二,二而一。似此今古所無之逆,不可只施治逆之常典,适·雲已行之例,不用於此兩賊,而將何施乎?請大逆不道罪人鍾一·振采,竝施适·雲之例。逆賊友文,跡本卑微,性又奸慝,投身於鍾一,甘作爪牙,許心於振采,結爲兄弟,托鍾一於振采,則謂以可用,薦振采於鍾一,則稱有神術。逆賊光友,本以鄕曲賤孽,托爲凶徒死士,父事振采,兄事友文,欲輸軍糧,則轉到南陽,凡爲群凶之指使,率皆挺身而樂赴,將臣家將欲火攻,所營何事,店舍綢繆之言,致後丁寧和應,南中兵火之說,延壽爛熳酬酢,卽此數段,已是爲諸賊之眞贓斷案。至於三月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩。請逆賊友文·光友,加施孥戮之典,致後·延壽,竝施孥籍之典。噫嘻,宜學,以卑微之流,賦憯慝之性,行己則巧侫,而善爲狐媚,發跡於陰邪,而養成虺毒,屢竊踰濫之職,而睯不知分,常蓄希覬之心,而急於射利,敢以嘗試之計,投呈凶憯之書,其上段諸條,罔非爲人臣所不敢道者,肆然筆之於書,悍然發之於口,卽此一款,合施萬戮,而至若下段所云義理二字,卽我上下大小三十年秉執而遵守者也。今安有晦明之可言,而渠乃陰懷惎憯之謀,公肆疑亂之說,反覆閃忽,指意絶悖,此皆逆裕,書九輩所嘗沿襲之套語也。且以鞫招觀之,稱煥之以君子,詡書九以名疏,則裕賊亂逆情節,書九爲之前茅,宜學爲之後殿,一串貫來,首尾和應之眞贓斷案,於此焉畢露矣。然渠以蟣蝨之賤,不識魚魯之辨,烏知義理之果爲何物,闡明之當用何道哉?此必有暗相綢繆,先設機關者。盤覈許久,端緖未究,此已輿憤之所共切,隱憂之所愈深者也。況今天網甚恢,凶種尙遺,治逆之政,終有所未盡者。請正法罪人宜學諸子,亟施散配之典。噫嘻,痛矣,自古亂逆何限,而豈有如魯敬之凶譎奰慝蔑倫敗紀者乎?平生伎倆,無非戕人害物,晝宵營爲,都是凶國禍家,兜攬華膴,躐躋崇顯,朝家於渠,恩至渥也,而不思報效之道,忽生憾懟之意,乃有生死不得抑請仕宦之說,此何等時,强抑其情,乃敢萌心,公肆發口,自露鬼蜮之情態,莫掩梟獍之腸肚。當大婚爰定之初,卽一國慶祝之會,而渠乃陰懷惎憯,極其誣悖,傳襲於賊裕,護法於賊裕,潛蓄包藏,和盤托出,顯售不滿,倡爲悖說,動搖沮戲,斷案斯著。故雖以先朝曲加包貸之處分言之,至有言行不謹之敎,昭如日星,嚴若鈇鉞,則其言凶圖也,其行逆節也,不謹則無將,無將則必誅,其無君無母之心,不道不敬之律,歷萬世而掉脫不得者也。況於今日義理,尤急闡明,而何幸乾道孔昭,天討大行,追奪之律,纔有成命,神人之憤,庶可少洩,而罪止追奪,不足以稱其惡。剖戮跽斬,雖難容於古法瀦家孥籍,亦自有於彝典。況其凶種餘孽,尙此假息,書所稱殄滅無遺,毋俾易種者,不施於此賊,而將於何施?請追奪罪人魯敬,亟施孥戮之典焉。噫嘻,痛矣。亂臣賊子,從古何限,而豈有如醇壽之至凶絶悖者乎?本以陰慝之性,敢生樂禍之心,結交匪類,所綢繆者凶謀也。晉鏞家夜會,鍾協處參席,互相酬酢,俱極凶憯,證招如執左契,干犯已成斷案,神人之所共憤,覆載之所難容。萬戮猶輕,三尺已施,而不可只誅其身而止。請謀反大逆不道知情不告罪人醇壽,亟施孥戮之典。噫嘻,痛矣。世變層生,亂逆何限,而豈有如今番捕廳諸賊之至憯絶悖者乎?噫彼兩女,俱以至賤至微之妖物,白做如狂如譫之凶說,乃敢譸張,無難傳播,甘犯萬戮猶輕千剮無惜之罪。至如賊澤,本以蟣蝨之賤,素蓄梟獍之腸,以不忍聞不忍道之凶誣悖說,稱以上變,又從以傅會增衍,發之於口,筆之於書,作此窮天地亘萬古所無之逆變者。思之膽掉,言之髮豎,如許窮凶極惡之妖女逆豎,孰不欲手磔口臠也哉?設鞫正法,王法卽然,而大僚求對,直請處分者,以其辭語極凶,無以如法問招也。第念凶如此賊,妖如此賊,未加肆市之典,而誅止其身,戮不及孥,則其可曰國有三尺乎?聖批若曰,固當以大逆議律,則此賊之爲大逆,旣已洞燭之矣。又若曰,身後加律,實關格例,臣等竊以謂振古所無之凶賊,何可膠守於格例,使王章未伸,而輿憤莫洩乎?請梟首罪人澤,捕廳勘斷罪人金·河兩女,竝亟施大逆之律。噫嘻,痛矣。亂臣賊子,從古何限,而豈有如尹致英·徐相敎者哉?尹致英卽一疲殘宵小也。賦性本自巧令,行己工於奸黠,跳踉放恣,縱曰俱生,凌轢噴,抑亦何習?平生伎倆,不過欺人而黷貨,晝宵揣摩,罔非招權而納勢。護法於秉鉉,而樂蓄禍心,後勁於秉鉉,而竊弄威福,有識憂歎,厥惟久矣。乃至有主張徐相敎之疏,而益見其無所不爲,是可忍也,孰不可忍也?十手所指,萬口皆言,卽此一事,爲渠死有餘罪之罪也。噫,彼徐相敎之年前疏中,伺察宮闈顯有締結之跡一句語,何其無倫絶悖之甚也?宮闈二字,是何等莫重莫嚴之地,而乃敢以伺察締結等語,肆然筆之於書,是豈北面於今日者所可忍乎?是誠雲·海之所不敢道,而窮天地亘萬古所無之逆節也。惟我慈聖殿下,以姙·姒之德,兼女堯之聖,母儀一國,五十年于玆矣。凡今日橫目而圓顱,戴天而履地者,孰非慈覆中物,而彼相敎·致英,乃敢甘犯誣逼,或自爲主張,或聽其指嗾,此擧國臣民之腐心痛骨,必欲手磔而口臠之也。雖若眞贓畢露,斷案已具,此必有樂禍之流,綢繆包藏,嘗試之不足,而竟乃直露其情狀,從可以察影而知形矣。又此擧國臣民之期於鞫覈,不得請則不止者也。噫,不忠於我大行朝之罪人,旣伏其辜矣。彼誣逼我慈聖殿下之罪人,獨非我大行朝之罪人,殿下之罪人乎?慈聖殿下,雖以哀遑之故,而姑靳究竟,殿下其何可一日容貸,滿庭諸臣,其何敢一日而忘君讐國賊也?春秋嚴無將之誅,漢法重不敬之律,夫以窮凶絶悖如相敎·致英,而當鞫不鞫,尙逭天誅者,古今寧有是也?請薪智島荐棘罪人尹致英,金甲島荐棘罪人徐相敎等,竝令王府設鞫得情,夬正典刑。噫嘻,痛矣。李應植·申觀浩之罪,可勝誅哉?俱以麤鹵無恥之徒,專事貪饕不法之習,眼無朝廷,力擅威福,一串如貫,衆惡皆萃。李應植則遞據戎垣,濫躋卿資,於是乎狼心漸肆,䲭張益甚,醜類之聚爲聲援,馴致縱恣之勢,賤孽之侵及平民,至行殘惡之擧,此猶緦功之察耳。至於私撥一事,奉迎之行,何等尊嚴,而飛騎之先於陪衛者,其心所在,有不可測,渭橋請間,尙被宋昌之斥跡,渠所謂合置何辟。申觀浩則賦性之奸黠忒甚,早年之兜攬殆遍,驟綰戎符,自作聲勢,大開賂門,益加貪縱,乳臭小兒,至褻公器,龍斷賤夫,互競市利,許多罪犯,已極駭惡,而最其私室製藥,是豈臣分所敢爲者哉?卽此一事,斷案已成,無將之律,如彼其嚴,不敬之誅,渠焉敢逭?似此干紀犯分之輩,寔是神人之所共憤,王章之所必討,其在別慝之義,寧緩盤覈之擧?請古今島荐棘罪人李應植,鹿島荐棘罪人申觀浩,竝令王府,設鞫得情,夬正典刑。噫嘻,秉鉉之罪,可勝誅哉?狼毒奸黠,咸萃一身,妖惡眩幻,卽其長技。侫辯則林甫之劍蜜,自成心法,夸習則主偃之鼎食,常作口業,平生伎倆,無非戕人而害物,晝宵揣摩,不出嗜利而黷貨,濫躋崇顯,而擅行威福,孤負委寄,而專事欺蔽,脅制朝廷,詿誤當世,似此負犯,擢髮難數,而至於辛丑岐貳之論,是何等極逆大憝也?前啓之必以此爲衆惡之首者,是尤王法之所必誅也。惟我大行大王,明燭其情狀,薄施三危之竄,旋推再生之恩,此誠全保之至仁盛德也。在渠道理,固當縮首遠屛,沒齒自靖,而鴞音終不知革,蜮影工於潛射,全無顧忌,自處有若恒人,窺探動靜,妖子出沒城闉,苟有一分人心,焉敢乃爾?最是東朝傳敎中,事君不以其道,人臣之極罪也。象魏自在,慈旨嚴於鈇鉞,國言如沸,聖批明如日月,是所謂大夫國人皆曰可殺則殺之者也。論其干係,卽先王之罪人也,慈殿之罪人也,宗社之罪人也,抑亦爲殿下之罪人也。何幸乾道廓揮,處分已下,臣人之憤,得以少洩,而慈敎若曰,除非上累君德,必害及生靈,俗習之渝薄,民邑之困瘁,是誰之故?以啓後無窮之弊,將至於莫可收拾之境,究其負犯,有甚於稱兵召亂。夫以罪浮稱兵之逆憝,而不施肆市之顯戮,職非大官而只賜其死者,豈非失刑之大者乎?王章似伸而未伸,輿論似快而未快,到今次第應行之律,不可以誅及其身而止。請賜死罪人秉鉉諸子,亟施遠地定配之典。噫嘻,李能權·金鍵,卽幺麽一武夫耳。俱以麤鹵之類,敢生奸濫之習,始而貪饕財貨,而腸肚相連,終焉樹布黨援,而羽翼已成,千妖萬惡,一串貫來。李能權則妖態至發外貌,禍祟遂作始俑,工於狐媚,行事壹是狡黠,甚若狗盜,公貨無難乾沒,驟進看作分內,濫帶率多格外,論其躬犯,實爲首惡。金鍵則始慕妖能,效其心法,終與凶應,分成角立,衛班愚濫之態,輿儓莫不戟手,雄閫貪虐之跡,行路皆爲掩耳。蓋此輩之伎倆,始於趨附不已,末乃跳踉無憚,此誠國朝以來所未有之變怪也。朝威下褻,胡至此極?豈可以靺韋之賤,置於不足責之科,將使干紀之徒,仍作漏網之類也哉?王章不可以終屈,輿論不可以久遏。請蝟島安置罪人金鍵等,竝令王府,設鞫嚴覈,夬正典刑焉。噫嘻,痛矣。國綱雖曰漸頹,世變雖曰層生,豈有如金正喜之至凶且妖者哉?蓋其賦性奸毒,宅心回曲,薄有才藝,一是背經而亂常,工於揣摩,不出凶國而禍家,世濟其惡,是父是子,陰結匪類,如鬼如蜮,爲世不齒,亦已久矣。其父追奪罪人魯敬,干係何如,負犯何如,渠輩之得逭收司,渠身之止於島置,已是失刑,而年前宥還,特出於先大王好生之聖念,渠若一分人心一分臣節,則固當歸守先壠,縮伏自靖,含戴沒齒,而猶復縱肆無憚,跳踉惟意。兄弟三人,偃處江郊,出沒城闉,廟堂事務,無不干與,朝廷機密,百計窺覘,鑽刺曲逕,締結掖屬,情踪閃祕,無所不至。乃與平生死友權敦仁,合而爲一,朋比固結,暗地慫慂,謂渠父可以伸復,謀脫逆名,謂擧世可以鉗制,飜弄國法。至有敦仁之公肆盛言,無所忌諱,此已是一大變怪,而雖以今番事言之,祧禮之莫重莫嚴,而乃敢參涉。兄爲窩主,弟爲使令,到處遊說,要爲獻議之與同,計終不售,雖緣衆論之歸正,言之流傳,莫掩十手之皆指。噫,彼經營設施,力護悖論,必欲壞亂邦禮,眩惑人聽者,其心所在,路人可知。此而不明示癉別,痛折亂萌,則又不知何樣駭機,伏在何地。言念及此,豈不懍然寒心哉?以若罪犯,兄止於遠竄,弟止於放逐,則怙終之習,不止不悛而已也。至若吳圭一·趙熙龍父子之爲敦仁·正喜爪牙心腹,卽亦宸鑑之所悉燭也。出入深嚴,伺察者,何事,往來昏夜,綢繆者,何計?醞釀之憂,殆同伏莽,將來之禍,必成燎原,豈可以微賤蟣蝨之類,忽之於防微杜漸之道哉?吳·趙兩漢,情節未究,刑配遽施,極涉太輕。熙龍之子,罪無異同。請北靑府遠竄罪人金正喜,亟施絶島安置,放逐罪人金命喜·金相喜,竝施散配之典。絶島定配罪人吳圭一·趙熙龍,更加嚴刑,期於得情,熙龍之子,亦令該曹嚴刑得情,竝施當律焉。答曰,不允。金正喜事,金命喜·金相喜事,吳·趙兩漢事,熙龍子事,已有處分。勿煩。
府啓曰,噫嘻,痛矣。世道詿誤,義理晦塞,至於今番秋曹罪囚而極矣。渠以鄙悖之類,潛蓄凶慘之計,肆發通文,投諸賢關,遣辭陰險,引用凶悖,字字狡慝,句句閃忽,耳目難掩,手脚盡露,聞者髮豎,思之膽掉。固當卽地設鞫,不日正刑,而只令秋曹,盤覈情節,略加刑訊,旋卽酌處,雖出於大聖人好生之德,豈有亂言不道自服遲晩,而罰止島配,假息覆載之間者乎?若以言出卑賤,事已勘處而不論,其可曰闡義理而嚴懲討乎?請古今島爲奴罪人韓鼎鎭,亟令王府,卽爲拿來,嚴鞫得情,夬正典刑焉。新除授掌令金仁燾,時在平安道博川地,請斯速乘馹上來事,下諭。答曰,不允。下諭事,許遞。
院啓曰,梟示罪人性世,與劇逆載榮,一而二,二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世,亟施孥戮之典。噫嘻,痛矣。人心陷溺,世變層生,至於秋曹罪囚而極矣。渠以卑微之流,敢蓄凶悖之心,肆發通文,投諸賢關,造意閃忽,引用絶悖,字字狡慝,句句凶逆,耳目難掩,手脚盡露,聞者髮豎,見之膽掉。幸賴首善之地,至有捲堂之擧,固當卽地設鞫,不日置辟,而只令秋曹,盤覈情節,略加刑訊,旋卽酌處,秋堂聯疏,實出執藝之義,而特以好生之聖念,遂付傅輕之科,世豈有亂言不道自服遲晩,而生出獄門,假息覆載之間者乎?今若諉之於言出卑賤,事已勘處,而置而不論,則其可曰國有三尺乎?請古今島爲奴罪人韓鼎鎭,亟令王府,設鞫得情,夬正典刑。新除授正言李在詡,時在慶尙道尙州地,請斯速乘馹上來事,下諭。答曰,不允。下諭事,許遞。
政院啓曰,兼吏曹判書趙斗淳,參判韓正敎,參議趙徽林再牌不進推考傳旨及罷職傳旨,今方捧入,而開政命下之後,連事違召,無意承膺,事甚未安。判書·參判,竝所當更請牌招,而係是一日三牌,何以爲之?敢稟。傳曰,參議只推,待明朝一體牌招。
兵曹啓曰,來九月二十七日親迎時,隨駕軍兵,當爲磨鍊矣。禁·御兩營鄕軍,則今旣停番,何營軍兵隨駕,何營軍兵留陣,而禁軍及馬步軍,以幾番幾哨磨鍊,餘軍留營,何以爲之乎?敢稟。傳曰,軍數,一依壬戌年例磨鍊,禁將爲先廂,御將爲後廂,留營置之,摠戎使率訓局餘軍留陣。
兵曹啓曰,來九月二十七日王妃詣闕時,前後廂軍兵,當爲磨鍊,而謹考謄錄,則訓局軍三百名磨鍊矣。今亦依此擧行,何如?傳曰,允。
吏曹啓曰,今此嘉禮時,儐者,以幼學閔羲昌差定,而時無職名,令該曹付軍職,冠帶常仕,何如?傳曰,允。
兵曹啓曰,禁軍別將任泰瑛,身病猝重,無望供職,呈狀乞遞矣。實病旣如此,則有難强令察任,改差,何如?傳曰,允。
兵曹,以李圭徹爲禁軍別將。
兵曹啓曰,禁軍別將李圭徹,時無職名,依例口傳付軍職,何如?傳曰,允。
又啓曰,今此謁聖武科初試試官,磨鍊以入,而當品中可擬之人乏少,堂上曾經兵使竝擬,時無職名人,亦爲口傳付軍職以入之意,敢啓。傳曰,知道。
又啓曰,同知中樞府事李東植,宣傳官李謙周,五衛將鄭錫璜,武臣兼官宣傳官金圭瑞,俱以病難供職,呈狀乞遞,竝改差,何如?傳曰,允。
又啓曰,因禮曹草記,嘉禮慶科取稟事,傳曰,合設於祔太廟庭試事,命下矣。武科則初試已過,第目及單子中慶名,改付標以入之意,敢啓。傳曰,知道。
又啓曰,宣傳官徐相岳,五衛將金夏淵,文臣兼宣傳官鄭基稷,俱以病難供職,呈狀乞遞,竝改差,何如?傳曰,允。
禮曹啓曰,以嘉禮慶科取稟草記,傳曰,合設於祔太廟庭試事,命下矣。科名,以憲宗大王·孝顯王后祔太廟,孝顯王后追上尊號,大王大妃殿尊崇,王大妃殿尊崇,大妃殿尊崇,王妃嘉禮,合七慶慶科庭試稱號,何如?傳曰,允。
嘉禮都監郞廳,以都提調意啓曰,別宮禮物,別單書入,而依前例三揀擇後第三日,令都監郞廳,領納之意,敢啓。傳曰,知道。
又以都提調意啓曰,同牢宴床熟設及各樣花子造成,自內資寺擧行,而處所則例定於闕內公廨矣。今番則以何處爲之乎?敢稟。傳曰,端陽門內爲之。
以幼學李亨溥上言,傳曰,此後宮之功勞,不可與尋常後宮比,又有列聖朝已施之例,令戶曹錢三百兩,出給奉祀孫,使之修葺祠宇,改築山所事,分付。
上在昌德宮。停常參·經筵。
政院啓曰,卽者觀象監官員來言,今此式年雜科初試,再明日當爲設場,而提調趙斗淳有身病,不得設場云,卽爲牌招,何如?傳曰,許遞。前望單子入之。
又啓曰,司譯提調李若愚牌不進推考傳旨,今方捧入,而譯科當爲設場,而如是違牌,事甚未安,更爲牌招,何如?傳曰,許遞。前望單子入之。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
司饔院官員,以監膳提調意啓曰,各殿宮日下生雉,全數代捧矣。今則秋節已深,山雉漸出,明日爲始,日下生雉,依例復舊封進之意,敢啓。傳曰,知道。
政院啓曰,兼吏曹判書趙斗淳,參判韓正敎牌不進推考傳旨,今方捧入,而開政命下之後,如是違牌,事甚未安。參議趙徽林陳疏,判書·參判,竝更牌招,何如?傳曰,允。
傳曰,藥院都提調有闕之代,前望單子入之。
藥院都提調前望單子入之,判府事金道喜落點。
傳曰,吏曹參議疏批已下,一體牌招,如有違牌,勿爲呼望。
備邊司啓曰,頃因江華留守黃浩民狀啓,本府城堰修築所入物力,量宜論報之意,有所關問矣。卽見該留守所報,則以爲城堰與水門頹潰,俱是關防,而果難一齊經紀,姑先以今秋移點軍赴役,稍避目前侵齧之患,待明春更爲完築。外他諸處修改之役,精約磨鍊,不下爲五千金,而府儲罄竭,着手無處,年例劃來,嶺·完營別會耗米五百石代錢一千五百兩,明年條五百石,亦爲先下,則庶可塗抹需用,不足之數,自本府從便拮据,俾完巨役爲辭矣。城廨修繕之役,不無緩急之別,而果難一時竝擧,則該府所報,實有事勢之不得不然。先從急切處,使之始役,所請物力,亦必有斟量,以嶺·完營別會耗米一千石,特許劃給,俾爲需用,而工費之節省,役功之堅固,惟在董督之如何,以此意嚴加申飭,何如?傳曰,允。
嘉禮都監郞廳,以都提調意啓曰,玉冊文草圖書,謹此封入,以備睿覽之意,敢啓。傳曰,知道。
有政。吏批,兼判書趙斗淳,參判韓正敎牌招不進,參議趙徽林進,承旨缺。進。
吏批啓曰,兼判書趙斗淳,參判韓正敎竝牌招不進,小臣獨政未安,何以爲之?敢稟。傳曰,只出緊任。政事無。以崔琠爲掌令,洪敬燮爲正言,趙遠永爲應敎,金炳國爲校理,李維謙爲副修撰,李秉文爲檢詳。
訓鍊都監啓曰,本局分授都城肅靖門西邊第二城廊近處體城二間許頹圮處,今已畢築,女墻仍爲始役,把守軍兵,撤罷之意,敢啓。傳曰,知道。
右議政朴永元箚曰,伏以,臣於數月前,猥控病狀,乞解嘗藥之任,聖批溫摯,諭以勿辭調理,臣且感且惶,不敢更瀆,以迄于今,而計其始叨,洽爲半歲矣。假使臣日次課進,無有曠闕,卽不過五日朝堂休養耆老之例,自恒人視之,何劇之有,而臣顧不能於是,僅月再三焉。然猶力不及,瘁瘁然常有顚仆之慮,衰癃至此,安有陳就之望?況於近日,久嬰彌留之寒感,外似無急切叫痛,而內實有膠固湊邪,少動作而毒咳虛汗,表裏交互,遇或一番觸冒,輒作幾日添頓,駸駸焉有眞元潛消之形。醫者之論,戒以早治,治之非刀圭㕮咀,可以霍然良已,必須處暖調將,勿勞形勿以風,收其月計之效。顧臣所處,不敢以養疴爲事,而一切虧分闕禮焉,則又安得不據實控籲,仰蘄恩諒也哉?伏乞聖明,俯垂鑑諒,仰稟東朝,將臣藥院都提調之銜,亟許解免,以幸公私焉。答曰,省箚具悉卿懇。愼節奉慮,藥院之任,今姑許副,卿其安心調理。仍傳曰,此批答,遣史官傳諭。
吏曹參議趙徽林疏略曰,臣罪著難貰,恩荷曲庇,保有今日,莫非聖明所賜,伏奉隆旨,以臣爲吏曹參議,繼以恩敍特降,聞命震駴,不知何以得此於聖明也。噫,臣性旣猾滯,跡又零畸,蚤夜兢惕,如集于木,果然有直指論列,而臣之罪無所自逃矣。夫萊府重地也。邊務多滯,蘇救沒策,苟究居官始末,無往非辜,而第其所論三條,始似緊重,末乃恕之以襲謬,呶呶分疏,有不敢爲,而只緣臣才具蔑稱,隨事僨誤,受人噂畓,勢所必至。有罪而未勘,甄錄之恩,有若施諸無故者然,銓銜極選,由臣滓穢而溷之,乞稟東朝,亟遞臣見叨職名,仍治臣溺職之罪。省箚具悉,爾其勿辭察職。
上在昌德宮。停常參·經筵。
林肯洙啓曰,左副承旨兪致善,今日不爲仕進,卽爲牌招,何如?傳曰,允。
傳曰,發遣吏郞,諸執事淸齋與否,摘奸以來。
傳曰,藥院提調許遞,前望單子入之。
藥院提調前望單子入之,金鶴秀落點。
傳曰,都承旨許遞,前望單子入之。
承旨前望單子入之,徐念淳落點。
弘文館啓曰,新除授應敎趙遠永,校理金炳國,副修撰李維謙,竝卽牌招察任,何如?傳曰,允。
義禁府啓目,護送地方官唐津縣監成載億原情云云。問目內辭緣,泛稱遲晩,刑推得情,何如?啓,除刑推議處爲良如敎。
兵曹啓曰,宣仁門南邊墻垣頹圮處,今已畢築矣。把守軍兵,解送直所之意,敢啓。傳曰,知道。
上在昌德宮。停常參·經筵。
藥房都提調金道喜,左承旨趙台淳啓曰,伏未審日間聖體,若何,寢睡·水刺之節,何如?臣等率諸御醫趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿,口傳問安。答曰,知道。
政院啓曰,備邊司郞廳來言,今日賓廳日次,而領議政未差,左議政金興根,右議政朴永元有身病,不得來會云矣。敢啓。傳曰,知道。
傳曰,傳香承旨馳詣宗廟·景慕宮,奉審摘奸,仍詣受香諸處,奉審摘奸以來。
以司謁口傳下敎曰,錢五千兩,米一百石,木布各十同,令戶曹輸送于本房。
以慶尙道放未放成冊,傳曰,梁健植放。
義禁府啓目粘連,向前成載億亦,稅船致敗,而始旣拯缷稽滯,終又報辭顚錯,雖緣事勢,有難參恕,以此照律,何如?啓依允。
又啓目粘連,向前李敎鳳亦,大小科場首唱作亂者,邊遠充軍,載在法典,依此律施行,何如?啓依允。
禮曹啓曰,卽接行護軍閔致成單子,則以爲族孫漢皓,嫡妾俱無子,以其同姓三十二寸弟義喆第二子鍾柄,欲爲繼後,兩家諸族,相議完定,而義喆夫妻,俱爲作故,拘於常規,不得循例禮斜,依定式草記稟處事,呈單矣。凡係繼宗立後,兩邊與受,明有可據而不得登聞者,許令該曹,論理草記事,曾有筵奏定式,而門長閔致成單辭旣如此,閔義喆第二子鍾柄,立爲閔漢皓之後,何如?傳曰,允。
又啓曰,卽接崇陵官員所報,則木陵大王陵上莎草,王后陵上莎草修改後,日候調和,着根無慮云矣。敢啓。傳曰,知道。
又啓曰,卽接仁陵官員所報,則本陵陵上莎草修改後,日候調和,着根無慮云矣。敢啓。傳曰,知道。
備邊司啓曰,卽見永宗防禦使尹守鳳狀啓,則以爲兩廳軍官等都試,依例設行,而當此歉歲,裹糧赴試,有不可不念,退行明春事,請令廟堂稟處矣。多有災年已施之例,依狀請許令退行,何如?傳曰,允。
義禁府啓曰,各道放未放成冊啓下,慶尙道安義縣流三千里定配罪人梁健植,放字書下矣。梁健植放送事,分付該道道臣之意,敢啓。傳曰,知道。
又啓曰,時囚罪人李敎鳳,全羅道海南縣水軍充定,而以議啓內辭意,具罪目,依例發遣府羅將,押送配所,何如?傳曰,允。
刑曹啓曰,今番擊錚人中開城洪百榮,爲其祖麟漢伸理事也。前因鳴金,大臣陳箚,曹堂執藝,至伏承放逐鄕里,毋敢萌非分之處分,則固當縮伏之不暇,而敢冀僥倖,連事瀆擾,揆以紀綱,萬萬駭惋。咸安童蒙沈能祿,爲其祖鏔伸理事也。年前因其父奭之之鳴冤,籌啓截嚴,至於刑配,則其孫之今又鳴冤,極涉無嚴,竝原情勿施,嚴勘懲勵。慶源蔡氏,爲其夫金秉善啓字僞造獄稱冤事也。罪犯罔赦,至捧結案,而致此煩瀆,極爲駭痛。南部金昌盛,爲其父漢相殺獄稱冤,金堤姜基永,爲其父興燁殺獄稱冤事也。實因端的,獄情無疑。明川奴化珍,爲其上典玄燾殺獄稱冤事也。月前因其鳴冤,以不待審理,仰請勿施,而又復瀆擾,亦極無嚴,竝原情勿施,嚴飭放送。義州李聖初,稱以推券,其所爰辭,極爲荒雜,原情勿施,懲治放送。廣州良女金召史,爲其夫文弘祿殺獄稱冤,通津幼學梁在萬,山訟稱冤,而捧供時不爲待令,依定式竝原情勿施,何如?傳曰,允。
兵曹啓曰,卽接西所衛將李石鉉牒報,則明禮門東邊小松一株,拔根顚仆云。令該所依例斫去之意,敢啓。傳曰,知道。
又啓曰,卽接東所衛將朴大榮牒報,則貳極門東邊內宮墻一間許頹圮處,今已修築云。把守軍兵,還爲入直之意,敢啓。傳曰,知道。
司僕寺官員,以一二提調意啓曰,濟州前牧使李玄功遞任進上馬三匹,今纔上來,禾毛色別單書入,依例內廐立養之意,敢啓。傳曰,知道。
兵曹啓曰,卽接西所衛將鄭達牒報,則本所字內明禮門東邊小松二株,拔根顚仆云。令該所依例斫去之意,敢啓。傳曰,知道。
以司謁口傳下敎曰,中宮殿供上別單,雇立別單,司鑰·別監·員役等料布磨鍊事,分付戶曹·兵曹。
兵曹啓曰,卽接東所衛將朴大榮牒報,則秋景苑東邊內宮墻一間許頹圮處,南邊內宮墻一間許頹圮處,今已修築云。兩處把守軍兵,竝還爲入直之意,敢啓。傳曰,知道。
又啓曰,卽接東所衛將朴大榮牒報,則秋景苑東邊內宮墻一間半許頹圮處,今已修築云。把守軍兵,還爲入直之意,敢啓。傳曰,知道。
又啓曰,卽接東所衛將朴大榮牒報,則秋景苑西邊內宮墻二間許頹圮處,今已修築云。把守軍兵,還爲入直之意,敢啓。傳曰,知道。
辛亥閏八月二十九日辰時,上御熙政堂。藥房入診入侍時,都提調金道喜,左承旨趙台淳,檢校待敎金炳國,假注書鄭顯德,記事官金龍翼,別兼春秋金炳溎,以次進伏,醫官鄭有曾·金珪·金有鼎·李琬,進伏楹外訖。上曰,〈史官〉分左右。道喜進前問候訖。奏曰,醫官待令,使之入診乎?上可之。有鼎等診候訖。道喜曰,脈候奏之。有鼎等曰,脈候左右三部調均矣。道喜曰,藥蟹醢,依已例封進于別宮之意,仰達矣。上曰,依爲之。
日記廳堂上朴容大,郞廳權泰植申炳休。
上在昌德宮。停常參·經筵。
自巳時至三更,灑雨下雨,測雨器水深七分。
傳曰,當該承旨推考。
奎章閣啓曰,卽接內需司牒報,則咸興·永興兩本宮十月別大祭時,造燭·封香吉日今月十二日卯時,衣襨·香燭·祭品奉詣吉日同月十三日辰時俱吉云。以此日時擧行之意,敢啓。傳曰,知道。
嘉禮都監郞廳,以都提調意啓曰,敎命文章圖書,謹此封入,以備睿覽之意,敢啓。傳曰,知道。
吏曹啓曰,通禮院右通禮金圭瑞,以其身病,呈狀乞遞,改差,何如?傳曰,允。
政院啓曰,贈左贊成金濟謙·金省行謚望,議政府粘目啓下矣。政官牌招,開政下批,何如?傳曰,允。
以吏曹參議趙徽林牌不進罷職傳旨,傳曰,只推。
有政。吏批,兼判書趙斗淳牌招不進,參判韓正敎進,參議趙徽林牌招不進,承旨缺進。
吏批啓曰,兼判書趙斗淳,參議趙徽林竝牌招不進,小臣獨政未安,何以爲之?敢稟。傳曰,仍爲之。政事無。以趙忠植爲工曹參判,李敦榮爲知經筵,李㘾爲同春秋,李秉文爲舍人,金濟謙謚號忠愍,金省行謚號忠正,進賀謝恩奏請兼歲幣使單益平君,副使單成原默,書狀官單兪錫煥。
實錄廳郞廳,以摠裁官意啓曰,實錄割付編次之役,今幾垂畢,繼將開印矣。印役吉日,令日官崔夔煥推擇,則今九月初三日卯時爲吉云。以此日時擧行,何如?傳曰,允。
奎章閣啓曰,景慕宮望廟樓今朔奉審,無頉之意,敢啓。傳曰,知道。
義禁府照目粘連,唐津縣監成載億矣,本府議啓內,稅船致敗,而始旣拯缷稽滯,終又報辭顚錯,雖緣事勢,有難參恕。以此照律罪,笞四十收贖,附過還職,私罪。奉敎依允爲旀,功議各減一等爲良如敎。
禮曹啓曰,藏譜閣·宣禧宮·懿昭廟·文禧廟展拜,每年季秋取稟事,曾有定式矣。展拜吉日,以何間推擇乎?敢稟。傳曰,藏譜閣·宣禧宮·懿昭廟當展拜矣。日子以旬前擇入。
又啓曰,以藏譜閣·宣禧宮·懿昭廟·文禧廟展拜取稟草記,傳曰,藏譜閣·宣禧宮·懿昭廟當展拜矣。日子以旬前擇入事,命下矣。展拜吉日,令日官李秉洪推擇,則今九月旬前,連値拘忌,與齋日初十日十一日俱吉云,何以爲之?敢稟。傳曰,以十一日爲之。
以咸鏡監司徐有薰狀啓,吉州等邑民家頹壓事,傳曰,聞甚矜惻,元恤典外,別加顧助,卽爲結構奠接,俾無一民棲遑失所之弊事,廟堂各別措辭,分付。
備邊司啓曰,中宮殿嘉禮後,當有封典奏請之擧矣。今此進賀謝恩兼歲幣使,號以進賀謝恩奏請兼歲幣使,今日政改付標啓下之意,分付吏曹,何如?傳曰,允。
辛亥九月初一日午時,上御熙政堂。忠淸左道京試官入侍時,左副承旨金世均,假注書金顯喆,記注官朴賢楷,別兼春秋徐翼輔,京試官趙在應,以次進伏訖。上曰,史官分左右。命京試官進前,在應進前。上曰,下去試取,其果恢公,而無或失望於多士乎?在應曰,飭敎之下,豈敢一毫泛忽,而臣素蔑才學,多士之失望,難保其必無也。上曰,已所自爲,豈不自知乎?在應曰,臣雖盡心對揚,試取之善不善,惟在公論,臣不敢以善否仰奏矣。上曰,此則似然矣。上曰,所經處農形,何如?在應曰農理,臣雖不能深知,以臣所見處言之,各穀結實比諸豐稔時苞穗,大相不同,可謂歉年矣。上曰,全道何如云耶?在應曰,全道所聞,俱未免歉云矣。上曰,沿路得無流丐乎?在應曰,時當秋熟,姑不甚多,若到窮春,慮有飢色矣。上曰,史官就座。命京試官先退,又命退。承史以次退出。
上在昌德宮。停常參·經筵。
政院啓曰,明日常參·經筵,取稟。傳曰,只朝講。
傳曰,十三日咸興·永興兩本宮衣襨香燭當親傳矣。處所摛文院爲之。
傳曰,今十一日當詣南殿酌獻禮,仍詣儲慶宮展拜矣。該房知悉。
傳曰,昨日擧動傳敎,勿爲頒布。
兵曹啓曰,今九月十一日大駕詣永禧殿親行酌獻禮,仍詣儲慶宮展拜時,隨駕營門當爲磨鍊矣。禁·御兩營鄕軍則今旣停番,何營軍兵隨駕,何營軍兵留陣,而禁軍及馬步軍以幾番幾哨磨鍊,餘軍留營,何以爲之乎?敢稟。傳曰,訓局步軍五哨,馬軍三哨,訓將率領爲先廂,禁·御兩營京軍各一哨,兩營騎士各一番,訓局步軍二哨,摠戎使率領爲後廂,禁軍二番爲之,禁將率兩營餘軍留陣,留營置之。
以司謁口傳下敎曰,嘉禮習儀,連爲稠疊,多有相値,且近正日,初二三度兼行日子,更爲推擇事,分付。
禮曹啓曰,以司謁口傳下敎曰,嘉禮習儀,連爲稠疊,多有相値,且近正日,初二三度兼行日子,更爲擇入事,命下矣。習儀吉日,令日官李秉洪,更爲推擇,納采·納徵·告期等習儀初二三度,今九月初十日兼行,冊妃親迎等習儀初二三度,同月十二日兼行,妃受冊親迎等內習儀初二三度同月十五日兼行,同牢宴·朝見禮等內習儀,初二度,同月十九日兼行,三度同月二十四日爲吉云。以此日定行,而原單子中改付標之意,敢啓。傳曰,知道。
上在昌德宮。只朝講。
政院啓曰,今日朝講入侍時,持平宣聞周,正言沈厚善不請傳啓,事甚未安,推考,何如?傳曰,允。卿亦推考。
政院啓曰,明日常參·經筵,取稟。傳曰,只晝講。
徐念淳啓曰,左承旨趙台淳,右承旨林肯洙,今日不爲仕進,竝卽牌招,何如?傳曰,允。
以左承趙台淳,右承旨林肯洙牌不進罷職傳旨,傳曰,只推。
都摠府啓曰,今日入直內三廳武兼·禁軍及軍兵等中日習射技放,請出標信。傳曰,知道。
承文院啓曰,今番奏請,當有方物入送,分付該曹,使之依例磨鍊,奏文體重,令文任撰出,何如?傳曰,允。
奉常寺啓曰,今年別祭享稠疊,秋等中脯始役時,加數磨鍊助備矣。見今來頭別享,又爲夥多,似有不敷之慮。牛隻幾數,作脯繼用之意,敢啓。傳曰,知道。
戶曹啓曰,眞宗大王祧遷後,奉常寺所封各祭享物種,依前例磨鍊加定事,自禮曹草記,命下矣。眞宗大王祧遷後祭享物種加定,分道磨鍊,眞宗大王祧遷前各祭享物種減下,分道磨鍊,竝爲別單書入,而依此擧行之意,分付宣惠廳,何如?傳曰,允。
又啓曰,中宮殿供上及內人以下宣飯所用各司元貢不足物種,參考前例,分道磨鍊,別單書入,而自今年閏八月二十四日三揀擇日爲始,給價之意,分付宣惠廳,何如?傳曰,允。
辛亥九月初三日辰時,上御熙政堂。朝講入侍時,領事金興根,知事李敦榮,特進官徐戴淳·申大膺,參贊官徐念淳,侍讀官宋謙洙,檢討官李維謙,持平宣聞周,正言沈厚善,假注書金顯喆,記事官玄基濬,別兼春秋閔致庠各持論語第五卷,以次進伏訖。上曰,史官分左右。缺興根曰,卽見東萊府使李彙寧狀啓,則以爲館守倭及制掌倭言內,通信行旣定年期,節目固當講定,而慮其專价有弊,以判掌官擧行事,書契出來,而講定譯官差送當否,請令廟堂稟處矣。曾於丁未,彼以兩國除弊,使館倭請行講定,而其時旣無島主書契,不可只憑館倭之言。故果嚴辭責諭,而不以館倭替行爲拘矣。今於年條定期之後,且有齎來書契,而欲使判掌倭講定云,則講定之前期擧行,舊例亦然,又不足以替行靳持,令該院另擇諳言譯官,卽爲差送,而凡係節目,一遵各年謄錄,無敢違越。自前講譯之請,原無別幅之例,而今番萊府之遽爾捧納,有違格例,該府使推考。別幅旣納之後,不可無回禮之物,亦令該曹參酌磨鍊,竝與島主答書,趁卽下送之意,分付,何如?上曰,依爲之。以下缺敦榮曰,此釋助我曰,因疑問而有以相長也。臣於此益仰孔子之爲聖益聖之造詣也。夫子天縱之聖耳,顧安有必待群弟子之開發,而始長一格工夫也?此章全旨,要之是深嘉顔子悟道之竗,然夫子之不自滿暇,蓋亦有推知者矣。今殿下臨講此書,溫故知新,融然理順,果無一毫疑問處乎?有疑有問,則便有助也,臣以求助之義,尤有望於殿下焉。
上在昌德宮。只晝講。
傳曰,左承旨許遞,前望單子入之。
承旨前望單子入之,韓正敎落點。
傳曰,吏曹參判有闕之代,前望單子入之。
吏曹參判前望單子入之,金大根落點。
備邊司啓曰,卽見訓局所報,則平安兵營所在例貿蔘穀,本以惠廳句管,自本局給價移作,每年耗條,作錢補用矣。戊申移屬摠衛營,己酉仍屬摠戎廳,則本局經用,自來不敷,凡百支放,尤難排比,例貿蔘穀一萬石,還屬本局爲辭矣。本係訓局句管,而自摠營屬之該廳者,則依前還屬於訓局之意,分付,何如?傳曰,允。
嘉禮都監郞廳,以都提調意啓曰,玉冊文·金寶文眞諺書各一件,作貼以入之意,敢啓,傳曰,知道。
義禁府啓曰,黃海監司洪耆燮狀啓內,辛丑以後長連前縣監成元鎭·李志益·李完熙,戊申兼任殷栗前縣監金應夏等罪狀,令攸司稟處事,啓下矣。成元鎭以興德縣監,時在任所,李完熙下去忠淸道牙山地,金應夏下去江原道原州地云。依例發遣府書吏·羅將,竝拿來,李志益以豐川府使,時在任所,依例發遣府書吏,差兼官後拿來,何如?傳曰,待待命拿囚。
兵曹判書洪在喆疏曰,缺答曰,省疏具悉。重任不可輕遞,卿其勿辭,調理行公。
辛亥九月初四日午時,上御熙政堂。晝講入侍時,同知事尹致定,特進官李孝淳,參贊官金世均,侍讀官宋謙洙,檢討官尹哲求,假注書成載球,記注官朴賢楷,別兼春秋閔致庠各持論語第五卷,以次進伏,武臣李熙鐵進伏楹外訖。上曰,史官分左右。缺世均曰,閔子蹇之何必改作云者,亶出於節用愛民之義,而辭氣雍容,當於理也。故夫子許之以言必有中。言者行之表,中者無過不及之謂也。惟有德者發必當理,自古聖王致治之道,不外乎中之一字。精一執中,堯·舜·禹相授之心法也,建中建極,商湯·周武相傳之心法也。聖人之一言一事,無不合於理而得中。伏願殿下深留聖念焉。
上在昌德宮。停常參·經筵。
藥房都提調金道喜,副提調徐念淳啓曰,伏未審日間,聖體,若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿,口傳問安。答曰,知道。
內醫院官員,以都提調意啓曰,提調李鶴秀今日問安,不爲仕進,卽爲牌招,何如?傳曰,允。
政院啓曰,備邊司郞廳來言,今日賓廳日次,而領議政未差,左議政金興根,右議政朴永元俱有身病,不得來會云矣。敢啓。傳曰,知道。
刑曹啓曰,頃因內需司啓下單子,宮庄沮戲之趙奎秀·崔崙鎭,待押來擧行事,草記蒙允矣。罪人趙奎秀今始自現,故爲先嚴刑一次後,忠淸道稷山縣定配所,卽爲押送,崔崙鎭待捉上刑配之意,敢啓。傳曰,知道。
議政府司錄,以左右相意啓曰,卽見舍人李秉文呈狀,以爲身病猝重,勢難察任云,今姑許遞,何如?傳曰,允。
兵曹啓曰,今九月十二日親迎三度習儀時,侍衛軍兵,當爲磨鍊,而謹考謄錄,則挾輦軍六十名,前後射隊四百名,以訓局軍磨鍊矣。今亦依此擧行,何如?傳曰,允。
備邊司啓曰,卽見京畿監司洪祐喆所報,則備陳各邑事力疲困之狀,仍請各宮房免稅二千六百五十九結零移劃他道事,令廟堂稟處矣。免稅輪定,自有式例,而畿邑事勢,亦不可不念。隨其田結有裕,依所奏施行之意,分付戶曹,何如?傳曰,允。
訓鍊都監啓曰,本局把摠南正倫身病猝重,勢難察任,改差,何如?傳曰,允。
嘉禮都監郞廳,以都提調意啓曰,謹考謄錄,則壬戌嘉禮時,內習儀輦輿依仗,依二去己卯年例,啓稟安徐矣。今番則何以爲之乎?敢稟。傳曰,依壬戌年例爲之。
又以都提調意啓曰,謹考禮文,則納采·納徵·告期等行禮時,正副使以下諸執事及主人·儐者皆着公服,而各年謄錄,則正副使·主人·儐者着公服,諸執事以黑團領行禮矣。今亦依謄錄擧行之意,分付,何如?傳曰,允。
辛亥九月初九日辰時,上御熙政堂。藥房入診入侍時,都提調金道喜,副提調徐念淳,檢校直閣鄭㝡朝,假注書成載球,記注官羅時鏞,別兼春秋閔致庠以次進伏,醫官鄭有曾·金珪·金有鼎·安光杓,以次進伏楹外訖。上曰,史官分左右。道喜問候訖。奏曰,醫官待令,使之入診乎?上可之。有曾等診候訖。道喜曰,脈候奏之。有曾等曰,脈候左右三部調均矣。
辛亥九月初五日午時,上御熙政堂。晝講入侍時,知事李敦榮,特進官南性敎,參贊官兪致善,侍讀官宋謙洙,檢討官尹哲求,假注書成載球,記注官羅時鏞,別兼春秋閔致庠,各持論語第五卷,以次進伏,武臣李南輔進伏楹外訖。上曰,史官分左右。以下缺敦榮曰,此篇多論弟子賢否,今日自止中子張之過與辟,子夏之不及,子羔之愚,曾子之魯,子路之喭,皆從自家受病處言,豈諸子但有是病痛,而無他好處也?蓋欲使矯其偏而竟歸于中也。似此處常留聖念,凡一動靜一言行,以爲如何爲不過不及而爲中乎,如何爲不愚不魯不辟不喭而爲不偏乎,以諸子所成就,爲今日鑑柯,則裨益於盛德上,誠大且多矣。惟殿下懋哉。
辛亥九月初五日申時,上御熙政堂。平安道京試官入侍時,左副承旨兪致善,假注書成載球,記注官羅時鏞,別兼春秋徐翼輔,京試官鄭健朝,以次進伏訖。上曰,史官分左右。命京試官進前,健朝進前。上曰,下去試士,果無一人之冤屈者乎?健朝曰,臣猥膺掌試之命,雖殫竭誠力,對揚萬一,豈敢曰得無遺珠乎?上曰,自己之事,豈不自知乎?健朝曰,試取之分與不公,惟在輿論矣。上曰,道內農形,何如?健朝曰,以臣所見,關西偏被水災,而其中水邊處最甚矣。上曰,雖非水邊,猶被水災,況近水處則尤何可言也?上曰,史官就座。命京試官先退。又命退,承史以次退出。
上在昌德宮。停常參·經筵。
政院啓曰,今十三日咸興·永興兩本宮衣襨·香燭親傳事,命下矣。齋宿處所,以何處爲之乎?敢稟。傳曰,便殿爲之。
都摠府啓曰,今日入直內三廳武兼·禁軍及軍兵等中日習射技放,請出標信。傳曰,知道。
金世均啓曰,同副承旨李濟達今日不爲仕進,卽爲牌招,何如?傳曰,允。
以同副承旨李濟達牌不進罷職傳旨,傳曰,只推。
禮曹啓曰,今此嘉禮後,王妃朝見大王大妃殿·王大妃殿·大妃殿儀註,直爲書入各殿之意,敢啓。傳曰,知道。
備邊司啓曰,卽見江華留守黃浩民狀啓,則以爲境內漁鹽船稅,遇災蠲減,區別分等,開錄于後,請令廟堂稟旨分付矣。其一,民魚場稅錢,限折半減給事也。其一,漁基三十五處稅錢,限折半減給事也。其一,本府所在均廳案付船破碎六十三隻,當年稅錢全數減給,破傷三十二隻當年稅錢,限折半減給事也。其一,本府所在均廳案付鹽盆三十八坐當年稅錢,限折半減給事也。其一,渰死五名身布米乃本府支放之需,竝與諸船雜稅役,一竝全數蕩減事也。所請諸條,俱係均廳句檢,令該廳稟處,至若身布米及雜稅蠲減,依狀辭許施,何如?傳曰,允。
同敦寧李宜翼疏曰,缺答曰,省疏具悉。所請依施。
辛亥九月初六日未時,上御熙政堂。全羅左道京試官入侍時,左副承旨金世均,假注書姜蘭馨,記事官玄基濬,別兼春秋徐翼輔,京試官朴珪壽,以次進伏訖。上曰,史官分左右。命京試官進前,珪壽進前。上曰,下去恢公試取,無一人冤屈者乎?珪壽曰,臣旣承飭敎,雖誠心對揚,何敢曰無遺珠,而次次聞之,則自有多士之公論,推可知也,而臣不勝悚惶萬萬。上曰,然矣。試取之善否,自有他人之公議,則雖曰善爲試取,何可以此自道耶?上曰,道內年事則何如?珪壽曰,臣之所經處,則異於右道之海溢處。故沿路所見,可謂稍勝,而但或有覆沙處,或有未成實處。然槪言之,則沿路均登,而聞其民論,則山峽未免稍遜云。蓋左道雖豐,右道若歉荒,則必分輸於右道,而左道亦未免穀貴,且今年則西關爲大無之年,故左·右道之穀,亦爲分輸於西關,而自致穀貴。由此觀之,則雖全省均豐,民情亦云難保,而況今全省不得爲均豐,故所見未免悶然矣。上曰,非但道內地,所過諸邑,何如?珪壽曰,湖西不如湖南,京畿不如湖西矣。上曰,然則京畿爲尤甚矣。珪壽曰,然矣。上曰,史官就座。命京試官先退。又命退。承史以次退出。
辛亥九月初六日申時,上御熙政堂。夕講入侍時,同知事尹致定,特進官李明迪,參贊官金世均,侍讀官李承輔,檢討官朴文鉉,假注書姜蘭馨,記事官玄基濬,別兼春秋徐翼輔,各持論語第五卷,以次進伏訖。上曰,史官分左右。缺承輔曰,子羔雖不與四科,亦是聖門賢弟,考其平日之事,啓蟄不殺,方長不折,居憂三年,未嘗見齒,當時稱爲重厚之人,而其資質之美如此,則何難乎治一費邑,而孔子猶曰賊夫人之子,守宰之才難,自古然矣。以此觀之,選任守宰,豈非難且愼哉?民生之休戚,係乎守宰之賢否。苟非得人,則雖値豐樂之時,民不得安業以生,況又饑饉之歲乎?因此而有所仰奏。目今八路告歉,兩西尤甚,西民遑急之狀,如在塗炭,而男負女掣,繮續道路,景色之矜惻,已無可言矣。殿下業已洞燭其狀,蕩稅蠲役,俾盡奠居之方,西土許多生靈,孰不感頌恩澤,而爲守宰者,一或不能對揚,則惠不下究,而民不得其所矣。以殿下宵旰憧憧之念,恒思守宰之得人,明其考績,擇其任用,則雖値荒年,民無失所之患矣。伏願於此,推類而懋念焉,缺世均曰,何必讀書然後爲學云者,失先後本末之序矣。古人有言曰,學而後入政,未聞以政學者。夫讀書則多識前言往行,以其所學,爲立朝治民之道。苟無所學,何以藉手乎?伏況人主之學,與韋布有異。今殿下法祖宗之訓,講聖賢之書,今日學之,明日行之,孜孜慥慥,日新又新,奠社稷於磐泰,躋民人於熙皞,無疆之休,實基於此。此大學治國平天下之本,在格致之學,而知所先後者也。伏願懋哉懋哉。
辛亥九月初六日酉時,上御熙政堂。慶尙右道京試官入侍時,左副承旨兪致善,假注書成載球,記事官玄基濬,別兼春秋徐翼輔,京試官徐堂輔,以次進伏訖。上曰,史官分左右。命京試官進前,堂輔進前。上曰,下去試取,能無一人之冤屈者乎?堂輔曰,臣素以蔑學,猥膺掌試之命,雖誠心對揚,而公論之協洽與否,臣不敢知矣。上曰,史官就座。命京試官先退。又命退。承史以次退出。
上在昌德宮。停常參·經筵。
政院啓曰,慶尙左道京試官徐堂輔昨日入來,東堂文科榜目則今始到院,科榜登聞,事係緊重,乃在復命之後者,誠甚未安。當該京試官,推考,何如?傳曰,允。
備邊司啓曰,卽見廣州留守金學性災實狀啓,則事目災四十結外,不足災二百五十八結五十一負三束,特許加劃,癸酉·庚辰排捧還竝許仍停事,請令廟堂稟旨分付矣。較諸本府結總,參以今年農形,所請災結,未可謂過實,特許準劃,俾爲均俵,兩年排捧還,亦依前仍停,何如?傳曰,允。
又啓曰,卽見開城留守李是遠狀啓,則備陳本府及舊豐德農形歉荒之狀,後錄諸條,竝請令廟堂稟處矣。其一,本府及山城兩鎭還餉米太,或分數停退,或詳定代捧,待明秋還作本色事也。其一,舊豐德禁御兩營·江都留餉米太詳定代捧,摠戎廳所管臨津餉穀捧留本色,耗條亦以詳定輸送各該營事也。還餉米太之分數停退,雖或爲目下紓力之道,而來頭竝督,不無爲弊,新還許停,亦非糴法,只令以詳定折半代捧,外此數條,皆是近年已施之例,依狀請施行,何如?傳曰,允。
上在昌德宮。停常參·經筵。
韓正敎啓曰,左副承旨金世均,今日不爲仕進,卽爲牌招,何如?傳曰,允。
嘉禮都監郞廳,以都提調意啓曰,嘉禮時輦輿儀仗,今已畢造,依前例使該房郞廳陪進闕內,送于內司僕寺及儀仗庫,使之藏置,待冊禮日陪進別宮之意,敢啓。傳曰,知道。
都摠府啓曰,都摠管興寅君最應,副摠管李公翼·沈樂臣·朴齊憲·李定鉉變通事。傳曰,允。許遞。
兵曹口傳政事,以洪鍾英·吳取善·李寅臯·李宜翼,慶平君爲副摠管。
戶曹啓曰,京畿所在各宮房免稅二千六百五十九結零,隨其田結有裕,移劃他道事,自廟堂草記蒙允矣。依此望呈之意,分付內需司,何如?傳曰,允。
均役廳啓曰,卽見備邊司草記,則枚擧江華留守黃浩民狀啓,本府境內遇災民魚場·漁基稅錢限折半,船隻破碎者當年稅錢全數,破傷者當年稅錢限折半,鹽盆當年稅錢限折半減給事,令該廳稟處矣。漁鹽船稅之被災蠲減,前或有例,依狀請許施,何如?傳曰,允。
備邊司啓曰,本司有司堂上洪鍾英除拜摠管矣。職務相妨,摠管之任,今姑許遞,何如?傳曰,允。
又啓曰,卽見慶尙監司李紀淵狀啓,則備陳綿農判歉之狀,仍請兩營納木邊折半代錢,兵曹及各衙門軍布·樂工保布竝許純錢,訓局砲保三分一代錢,昌原等十五邑兩營軍布純錢,訓局砲保以折半許施事,令廟堂稟處矣。穡事雖曰少康,綿農未免失稔,則民情所關,合有軫恤,而所請稍過分數,軍需亦有所重,兩營及兵曹軍布折半,各衙門軍布樂工保布純錢,訓局砲保四分一,昌原等十五邑兩營三分二,訓局三分一代捧之意,分付,何如?傳曰,允。
又啓曰,卽見忠淸監司洪說謨狀啓,則備陳綿農判歉之狀,仍請各邑軍布以木上納條,自今年十月至明年九月,兵曹及各營門各衙門所納,竝以純錢代捧,舒川等七邑苧納條,亦許限明秋以錢代納事,令廟堂稟旨分付矣。本道綿農,非曰不歉,峽野之間,豈無淺深之別,而竝請純代,終欠精詳,軍需所重,亦不可不念。各營兵曹軍布折半,各衙門納布純錢,訓局砲保四分一以錢代捧,舒川等七邑苧納,依狀請許令純錢,何如?傳曰,允。
又啓曰,卽見水原留守趙秉駿所報,則竹山所在耗米蕩減條六十八石零及孟山不足耗米二石零合七十一石零,依例劃下,以爲支放之地爲辭矣。支放代給,已成年例,以嶺南所在本司句管穀會錄耗中,依此數許令取用,何如?傳曰,允。
以慶尙監司李紀淵狀啓金海等邑民家漂頹,人命渰死事,傳曰,許多民家之漂頹,聞甚驚慘,而人命之渰死,又若是夥多,尤爲矜惻。元恤典外,別加顧助,渰死人等如有生前身還布,竝蕩減,卽爲結構奠接,俾無一民失所棲遑之弊事,廟堂措辭分付。
禮曹啓曰,全羅道觀察使封進來十月令宗廟薦新柚子,今初九日薦進,而景慕宮薦新柚子,則慶尙道例爲封進矣。本道所封未及上來,莫重薦獻,不可後時,依前例以宗廟薦新加封柚子,同日一體薦進,何如?傳曰,允。
辛亥九月初八日未時,上御熙政堂。召對入侍時,參贊官兪致善,侍讀官宋謙洙,檢討官朴文鉉,直閣鄭健朝,假注書李建弼,記注官朴賢楷,記事官金龍翼各持通鑑第五卷,以次進伏訖。上曰,史官分左右。缺。
上在昌德宮。停常參·經筵。
都摠府啓曰,今日入直內三廳武兼·禁軍及軍兵等中日習射技放,請出標信。傳曰,知道。
政院啓曰,卽者兵曹郞廳來言,十一日永禧殿親行酌獻禮,仍詣儲慶宮展拜時,則侍衛不可不備,而判書洪在喆有身病,不得擧行云,何以爲之?敢稟。傳曰,次堂擧行。
吏曹啓曰,掌樂院正李敏翼,以其身病,呈狀乞遞,成均館典籍金致坤·卓碩行,俱以除拜後過限未肅拜,竝改差,何如?傳曰,允。
政院啓曰,卽者義禁府都事來言,時囚罪人李義淑,當爲捧供,而判義禁李若愚,同義禁鄭㝡朝·韓正敎,俱有身病,只有知義禁權大肯一員,不得備員開坐云。判義禁李若愚,同義禁鄭㝡朝·韓正敎,竝卽牌招,以爲備員開坐之地,何如?傳曰,允。
又啓曰,判義禁李若愚,同義禁鄭㝡朝·韓正敎牌不進推考傳旨,今方捧入,而開坐命下之後,如是違牌,事甚未安。竝更牌招,何如?傳曰,允。
嘉禮都監郞廳,以都提調意啓曰,嘉禮時各日儀註十七度,謹此書入,而大王大妃殿·王大妃殿·大妃殿儀註,眞書各十四度,諺書各七度,直爲書入之意,敢啓。傳曰,知道。
又以都提調意啓曰,今此嘉禮時各日儀註諺書七度,書入于別宮之意,敢啓。傳曰,知道。
忠淸道·全羅道儒生朴春欽等疏。略曰,人之心術不正,學術隨以不正,學術不正,言必詭異,其害至于訾毁聖賢之成書,壞誤邦家之彝典,往古來今,指不勝摟,而以近日事觀之,宋能相·權敦仁是耳。夫孔·孟以後繼往開來,有道德事業之大賢人,無如程·朱,而程氏之書,易傳是極工也。是故朱子嘗書其後曰,易更三聖,制作不同,而其因時立敎,以承三聖不同法而同於道者,惟伊川之書而已。又曰,易傳義理精,字數足,無一毫欠闕。尹和靖曰,欲求先生之學,觀此足矣。旣有朱子·和靖之言,則後世末學,孰敢改許,而彼能相,輒加譏訾,謂之以程傳未免籠罩者掩取之意也。程子何嘗無發明易義,而有若掩取者然乎?噫嘻,此何言也?小學·近思錄,紫陽之書,而小學則使學者得以先正操履,近思則使學者得以先識門路,彼能相,不滿二書,以爲朱子中年未定之書,或斥之以不過許衡尊奉之書,或毁之以此皆胡亂雜載之書。又曰枉讀二書,見效蔑蔑,是能相譏斥朱子亡室題主之定論曰,朱子七十而夭,未及修整禮書焉,有七十而稱夭者乎?其語意極悖戾矣。文正公臣宋時烈,論賊䥴侮朱子之罪曰,人苟陵侮聖賢,何所不至。彼能相,以文正之孫,於程·朱之書,譏議毁斥,若是無難,其所凌侮,果何如哉?然則不但爲程·朱之罪人,卽文正之罪人也。嘗於配食聖廡諸賢,同十一廡腏,何其多也?有王者作,釐正祀典,栗·尤以外,皆在所損益,蓋從祀之典,事體自別,列聖朝崇奬儒賢,以致尊慕,此實卓越歷代之盛德,而能相敢爲黜陟之論。至若文元公金長生,卽文成公李珥之弟子,文正公宋時烈之師也。所纂喪禮備要,卽其居憂時,取申義慶所爲草本,屢加刪增,規模則一遵家禮,節目則參以儀禮,斟酌通變,允合情文。文正公辛酉封事有曰,金長生所撰備要等書,毫分縷析,置水不漏。其後文純公權尙夏,以文元公從享事獻議也,亦引文正之言而告之曰,臣師所見,足以知德而汙不至阿好。今以兩先正之言觀之,其尊信敬服,可謂俟百世不惑,惟彼能相,就其禮書,詆斥之譏貶之,有曰混融儱侗,有曰乃不成說,有曰或者之說,全不識禮儀大悖也,沙溪每取之,亦異哉。沙溪卽文元之號也。凡此狂詬亂嚷之說,或出於紙頭私記,或出於臯比正目,或出於與人往復問難之書,皆渠文集中所載,其無倫絶悖,與文正所言,一何相反之至此也?能相身死之後,其子煥章,刊布遺藁,於是物情大駭,四學儒生,相率封章,請正能相侮賢醜正之罪,則純廟朝批旨若曰,朱子繼往開來之大賢,金文元吾東接統之儒賢,又宋先正之師也。先正之所尊仰,則述文元與朱子也,以儒而譏侮兩賢,則斯文之變怪也,以家而違背兩賢,則先正之悖孫也。削逸毁板,夫孰曰不可?但玆事亦係至難愼,且其文集,予未之覽焉,不能造次允從,非不信爾等之言也。朝家刑政,固宜如是,疏辭令廟堂稟處。廟堂回啓以爲,宋能相之譏斥定禮,詆毁先賢,悖妄極矣。儒疏所論,旣嚴且悉,刊書之毁去板本,固不容少緩,至於抄選,所以待儒者也。侮賢壞禮如此,則尙可以儒者言哉?特許削逸之請,允合輿論,上裁,何如?傳曰,此是大刑政,故有稟處之命矣。今見草記,益知公議之當然,竝依施。大哉,王言。赫如日星,吁彼付處罪人敦仁,素稱私淑於能相,而自以爲當路得志,忽於甲辰正月賓對,筵奏曰,大凡議禮家,門戶甚多,橫看豎看,人見不齊,曰黑曰白,論說互出,雖質難至於聚訟,從違各自殊塗,未幾,以此得罪於先賢者,爲其可否之執,只是制度節文之間故也。今此宋能相之備要箚記,亦不過考據參辨,而蓋箚記出於能相二十歲以前者,則下語之際,設或有不審之失,此政朱子所謂計父祖之年甲,遽加以侮毁先賢之目,固已過矣。況備要雖經先正臣金長生鑑正,其書則申義慶之編輯,而先正之所追錄識別者,序文後敍,可按而知,則當初儒疏之聲討,終不免抉摘之太深。至曰私絶淵源,陰懷異心,其亦言之不成事理也。以其事涉先賢,言出多士,朝家處置,始果如是,而儒者削逸,卽是死後極典,乃以抉摘文字之事,追律三十六年,未蒙伸白,非但其孫之課歲鳴暴,簡孚疎理,固爲聖明美政,而事關斯文,不敢直請,詢于時原任大臣處之,遂下收議之命,竟復能相之逸籍,就以敦仁筵奏辭意,節節乖當,此何爲也?有曰,箚記出於能相二十歲以前,此尤曲護能相。假擧年條,欲掩其惡,遂以欺君而誑世者也。箚記元無年條可證,其能相著述刊行爲四冊,詆辱之說,發在各篇,此皆二十歲以前文字云耶?有曰,備要雖經先正臣鑑正,其書則申義慶之編輯,備要之爲文元所著,詔竈婢耘婦之所共傳誦,則敦仁寧或不知而爲此言也哉?敦仁之斷斷血忱,嘗欲爲能相一死,而甘心於文元者,久矣。今夫伸理能相也,以備要爲文元之書,則能相之罪,終無所逃。故飾出奸黠之計,移其編輯之實於別人,以備要爲不足輕重之書,然後可以救解能相,而箝制一世之公議也。臣等忝在縫掖,固當鼓攻筆誅之不暇,而氣焰可畏,莫之敢攖,忍痛含冤,徊徨蹐跼,今於祧禮之收議也,噫,彼敦仁,力抗正論,別立己見,乃欲奉翼·憲兩廟於二昭二穆以外之位,是可忍也,孰不可忍也?今如敦仁之說,則以翼廟繼序之重焉,而敦仁貶之也,以憲廟踐位之尊焉,而敦仁貳之也。是誠窮宇宙亘古今所未有之亂臣賊子也。噫,敦仁之獻議也,捨擬圖之確證,棄議狀之正論,拈出小帖子一段,必欲掩昧朱夫子本旨,且不拘廟數之說,莫嚴之地,援引謬錯,自歸誣衊,其心所在,誠難測度,無將不敬,莫此爲甚,此莫非心術學術不正之致。景讓之貶薄先君,霍鞱之乖亂廟儀,古今一轍,而敦仁之前後負犯,亦非二致。今日誤邦禮之本,在於昔日之侮賢,昔日侮先賢之漸,露於今日之誤禮,傳神者能相也,護法者敦仁也。蔽一言曰,斯文之亂賊,有國之凶逆,伏願仰稟東朝,付處罪人權敦仁亟施當律,宋能相復逸之職,亦爲還削,以靖世道焉。省疏具悉。宋能相事,以其疏妄以罪之,以其蒙駭時事而宥之,此兩朝處分之聖意也,今何可復削旣復之逸乎?至於權敦仁事,禮論各有意見,謂之聚訟者也。況旣已施罪,而大官付處非輕律乎?爾等之裒合前後不當之段落,如是爲說,甚非忠恕之道也。爾等退修學業。
辛亥九月初九日午時,上御熙政堂。晝講入侍時,特進官權大肯,同知事尹致定,參贊官李濟達,侍讀官宋謙洙,檢討官朴文鉉,假注書李建弼,記事官玄基濬,別兼春秋鄭健朝,各持論語第五卷,宗臣慶平君以次進伏,武臣李敏性進伏楹外訖。上曰,史官分左右。
上在昌德宮。停常參·經筵。
藥房提調李鶴秀,副提調徐念淳啓曰,伏未審日間,聖體,若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來〈問安〉,竝此仰稟。答曰,知道。大王大妃殿·王大妃殿·大妃殿,口傳問安,答曰,知道。
政院啓曰,備邊司郞廳來言,今日賓廳日次,而永禧殿酌獻禮齋戒相値,不得來會云矣。敢啓。傳曰,知道。
又啓曰,判義禁李若愚,同義禁鄭㝡朝·韓正敎再牌不進推考傳旨,今方捧入,而開坐命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,牌招。
又啓曰,判義禁李若愚,同義禁鄭㝡朝·韓正敎牌不進推考傳旨,今方捧入,而開坐命下之後,如是違牌,事甚未安。竝更牌招,何如?傳曰,允。如有違牌,勿爲呼望。
奎章閣啓曰,守宮檢校待敎金洙根,待開門牌招,何如?傳曰,允。
以司謁口傳下敎曰,中宮殿長房照羅赤二名,房直二名朔下,依甲辰年例,卽爲定式事,分付兵曹。
以司謁口傳下敎曰,今二十四日衛軍二十名,二十五日衛軍二十名,二十六日衛軍五十名,待令于本宮。
吏曹啓曰,卽接掌樂院牒報,則以爲明日動駕時,殿庭協律郞,本院正例爲進參,而正有闕之代,卽速變通,以爲及時擧行之地云。掌樂院正有闕之代,口傳備擬以入之意,敢啓。傳曰,知道。
吏曹口傳政事,以蔡元默爲掌樂正。
以司謁口傳下敎曰,中宮殿內敎,以前排仍用事,分付戶曹。
傳曰,明日出宮門路,以協陽門爲之。
傳曰,留院上疏入之。
義禁府啓曰,今初四日因黃海監司洪耆燮狀啓,豐川府使李志益以前任長連縣監,還穀虛勘罪,令攸司稟處事,啓下,而豐川係是邊地邑,則當以交代後拿來之意草記,而誤以差兼官拿來草記,至有待待命拿囚之命矣。臣之當初不審之罪,不勝惶恐,而更以交代後就囚之意,分付該道道臣,何如?傳曰,允。
備邊司啓曰,淸州牧使金永爵上疏批旨,有今廟堂稟處之命矣。取見其疏本,則本州大同,每年裝載於牙山漕船,漕弊日甚,添徵無節,若自本邑,賃船上納,實合便宜,而漕制難以更張,則姑限三數年,待民邑稍蘇,還復舊規爲辭矣。漕制設始,非不謹嚴,而如溫陽等邑之曾許賃船者,卽出於隨時變通之義。今秋該倅之疏,亦因本邑救弊之地,則有不必膠守常例。本州大同,只許今年條賃船上納,自明年使之依前擧行之意,分付,何如?傳曰,允。
司諫洪羲宗疏略曰,臣於月前病狀涔涔之中,試牌隔日,進身無路,猥陳危劇之狀,而目下病症,實無運動之路。玆因萬不得已冒申病狀,乞稟東朝,亟遞臣職焉。臣將垂死尋鄕矣,何念他及,而志切願忠,復申二條前說。今殿下硏經而窮格致之工,讀史而鑑治亂之源,今日格一事,明日行一事,體思傳愼獨之幾,懋大學明德之工,則參贊位育之工,自當不日而成矣。伏願懋哉懋哉。至於懲討事,臣旣陳之屢矣。不敢復事煩奏,而王章不可以終屈,輿情不可以不洩,觀於日前儒疏,亦可知遠近人心之尙此拂鬱,我殿下何不亟允,而尙此蘄持耶?伏願夬允臺請,以答群情焉。省疏具悉。病情至此,臺銜許遞。懲討事,亦覺支煩,而勉學事,當留念矣。
辛亥九月初十日辰時,上御熙政堂。藥房入診入侍時,提調李鶴秀,副提調徐念淳,直閣鄭健朝,假注書李建弼,記注官缺,別兼春秋鄭健朝以次進伏,醫官金珪·黃道淳·安光杓,進伏楹外訖。上曰,史官分左右。鶴秀曰,醫官待令,使之入診乎?上可之。珪等以次診候訖。鶴秀曰,脈候奏之。珪等曰,脈候左右三部調均矣。
上在昌德宮。停常參·經筵。
自前夜五更至開東,灑雨下雨,測雨器水深五分。
大駕詣永禧殿,入齋室後,藥房·內閣·政院·玉堂口傳問安。答曰,知道。
展拜還入齋室後,藥房·內閣·政院·玉堂口傳問安。答曰,知道。
酌獻禮後,藥房·內閣·政院·玉堂·二品以上·六曹口傳問安。答曰,知道。
詣儲慶宮入齋室後,藥房·內閣·政院·玉堂口傳問安,答曰,知道。
展拜還入齋室後,藥房·內閣·政院·玉堂口傳問安。答曰,知道。
還宮後,藥房·內閣·政院·玉堂口傳問安。答曰,知道。
傳曰,永禧殿酌獻禮時,殿司以下別單書入。
以永禧殿酌獻禮時殿司以下別單,傳曰,殿司參奉金學喜陞六,執禮副修撰尹堉,第一室大祝副應敎尹行謨竝加資,第一室執尊軍資正李鼎信,第二室執尊應敎趙遠永,大祝副司果洪秉壽,第三室執尊副司果姜㳣,大祝副司果李秉文,第四室執尊校理李承輔,大祝校理金炳國,第五室執尊副司果趙在應,大祝直閣鄭健朝,各兒馬一匹賜給。盥洗位兵曹正郞金秉燮,禮曹佐郞申學典,爵洗位禮曹佐郞李東旭,兵曹佐郞尹暾,贊者引儀曺百承,假引儀趙鳳始,謁者引儀金載善,假引儀崔在淵,贊引假引儀全光錫,引儀李宗赫,祭監監察趙崇祖·李哲新,各上弦弓一張賜給。令徐貞輔陞敍,殿監·守僕·員役等,竝令該曹考例分等施賞,其餘事知·守僕等依戊戌年例施賞。
傳曰,政官牌招開政,賞典下批。
以司謁口傳下敎曰,供上菜田封牌處,無難犯採者,萬萬駭然。宋士良·金鐫·李時鳳·趙浚哲等定配事,分付秋曹。
政院啓曰,卽者義禁府都事來言,今日動駕時,衛外擊錚罪人金宗連等六名,移送秋曹云矣。敢啓。傳曰,知道。
奎章閣啓曰,大駕今已還宮,守宮檢校待敎金洙根,依定式減下,何如?傳曰,允。
永禧殿酌獻禮親行時,贊禮禮曹判書李憲球,典祀官奉常正金鉉復,殿司參奉金學喜,執禮副修撰尹堉,執尊軍資正李鼎信,應敎趙遠永,副司果姜㳣,校理李承輔,副司果趙在應,大祝副應敎尹行謨,副司果洪秉壽·李秉文,校理金炳國,直閣鄭健朝,盥洗位兵曹正郞金秉燮,禮曹佐郞申學典,爵洗位禮曹佐郞李東旭,兵曹佐郞尹暾,贊者引儀曺百承,假引儀趙鳳始,謁者引儀金載善,假引儀崔在淵,贊引兼引儀李宗赫,假引儀全光錫,祭監監察趙崇祖·李哲新。
辛亥九月十一日辰時,大駕詣永禧殿酌獻禮,仍詣儲慶宮展拜擧動入侍時,行都承旨徐念淳,行左承旨韓正敎,右承旨林肯洙,左副承旨金世均,右副承旨兪致善,同副承旨李濟達,史官缺直提學金炳冀,檢校直閣鄭㝡朝,直閣鄭健朝,檢校待敎金炳德·李秉文·金炳國,以次侍立。時至,通禮跪啓請外辦。上具遠遊冠·絳紗袍,乘輿出宣化門。藥房提調李鶴秀,副提調徐念淳,進前問候。出協陽門外,通禮跪啓請降輿乘輦。上降輿乘輦。通禮跪啓請執圭。承旨跪進圭,上執圭,由肅章門·進善門,出敦化門外。通禮跪啓請進發。至永禧殿紅箭門外。通禮跪啓請釋圭。上釋圭,承旨跪受圭。通禮跪啓請降輦乘輿。上降輦乘輿,由東夾門以入,至齋室門外。通禮跪啓請降輿。上降輿入齋室。少頃,通禮跪啓請出次。上改具冕服以出。通禮導上詣板位。西向立。通禮跪啓請執圭。承旨跪進圭,上執圭。通禮跪啓請鞠躬四拜輿平身。上鞠躬四拜興平身。通禮導上由東門以入,陞自東階,詣第一室奉審,次詣各室奉審訖。通禮導上還出東門外,通禮跪啓請釋圭。上釋圭,承旨跪受圭。上入齋殿,酌獻禮。時至,通禮跪啓請出次,贊禮導上至東門外,跪啓請執圭。承旨跪進圭,上執圭。贊禮導上入詣版位,西向立。贊禮跪啓請鞠躬四拜興平身。上鞠躬四拜興平身。贊禮導上詣盥洗位。贊禮跪啓請搢圭。上搢圭,盥洗訖。贊禮跪啓請執圭。上執圭,詣第一室尊所,西向立。執尊擧羃酌鬯訖。贊禮導上入詣神位前,啓請跪搢圭。上跪搢圭。念淳奉香,致善奉爐。上三上香。念淳進爵,上執爵以授致善,致善奠于神位前。贊禮啓請執圭,俯伏興少退跪。上執圭,俯伏興少退跪。大祝尹行謨讀祝訖。贊禮跪啓請俯伏興平身。上俯伏興平身。贊禮導上次詣各室行禮訖。贊禮導上降復位,跪啓請鞠躬四拜興平身。上鞠躬四拜興平身。少頃,贊禮跪啓請鞠躬四拜興平身。上鞠躬四拜興平身。贊禮導上詣望瘞位,望瘞訖。贊禮跪啓請禮畢。時原任大臣進前問候訖。贊禮導上出東門外,跪啓請釋圭。上釋圭,承旨跪受圭。上還入齋殿。少頃,通禮跪啓請外辦。上改具翼善冠·衮龍袍以出。通禮跪啓請乘輿。上乘輿,由東夾門,至紅箭門。傳曰,儲慶宮殿拜時百官行禮,置之。通禮跪啓請降輿乘輦。進發至儲慶宮大門外。通跪啓請降輦乘輿。上降輦乘輿,入齋室。少頃,通禮跪啓請出次,上出次。通禮導上詣板位,跪啓請鞠躬再拜興平身。上鞠躬再拜興平身。仍詣廟內奉審。傳曰,諸司預備,仍出次。通禮跪啓請乘輿。上乘輿,出宮大門外。通禮跪啓請降輿乘輦。上降輿乘輦,入敦化門,至協陽門外。通禮跪啓請降輦乘輿。上降輦乘輿,入協陽門。兵曹判書跪稟放仗,致善請出標信解嚴。由宣化門還內,諸臣以次退出。
上在昌德宮。停常參·經筵。
政院啓曰,兼吏曹判書趙斗淳,參判韓正敎,參議趙徽林牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝皆牌招,何如?傳曰,允。參議只推,一體牌招。
又啓曰,兼吏曹判書趙斗淳,參判韓正敎,參議趙徽林再牌不進推考傳旨及罷職傳旨,今方捧入,而開政命下之後,連事違召,無意承膺,事甚未安。判書·參判,竝所當更請牌招,而係是一日三牌,何以爲之?敢稟。傳曰,參議只推,一體更爲牌招。
傳曰,明日出宮門路,以萬安門爲之。
禮曹,進賀謝恩奏請兼歲幣使拜表十月二十日巽時,方物封裹同月十六日。
有政。吏曹判書趙斗淳,參議趙徽林進。政事冊無以睦仁培爲司諫,李秉文爲副應敎,趙文和爲副修撰,韓容鼎爲同敦寧,權大肯爲知義禁,李景在爲知經筵,金景善爲弘文提學,任時準爲永禧殿參奉,李南瑞爲豐川府使。再政。以洪鍾英爲刑曹判書,副修撰尹堉,副應敎尹行謨,已上今加通政加資事,承傳。兼掌令趙在應·徐堂輔,兼持平朴珪壽·鄭健朝,已上減下。
政院啓曰,卽者兵曹郞廳來言,明日咸興·永興兩本宮衣襨·香燭親傳時,別侍衛不可不備,而判書洪在喆有身病,不得擧行云。何以爲之?敢稟。傳曰,次堂擧行。
都摠府啓曰,今日入直內三廳武兼·禁軍及軍兵等當爲中日習射技放,而齋戒相値,不得設行之意,敢啓。傳曰,知道。
兵曹啓曰,今此進賀謝恩奏請兼歲幣使一行赴燕時所把驛馬,預先分定,然後可無窘急之弊。今亦依前例知委,而應把驛馬四十五匹內,忠淸道八匹,全羅道十匹,慶尙道二十匹,來十月十三日京中逢點,江原道四匹,咸鏡道三匹,直送安州,來十月八日逢點事,各道監司處,行移,何如?傳曰,允。
弘文館啓曰,下番副修撰臣李維謙以嘉禮都監差備官,晝仕出去之意,敢啓。傳曰,知道。
嘉禮都監郞廳,以都提調意啓曰,敎命·玉冊·金寶封裹吉日,令日官李秉洪推擇,則今月二十日巽時爲吉云,以此日時擧行之意,敢啓。傳曰,知道。
又以都提調意啓曰,輦輿造成時見樣次,日前陪來德應房所在輦輿,還爲陪進之意,敢啓。傳曰,知道。
上在昌德宮。停常參·經筵。
詣摛文院入幕次後及衣襨·香燭親傳祗送,還入幕次後,藥房·內閣·政院·玉堂口傳問安。答曰,知道。
還內後,藥房·內閣·政院·玉堂口傳問安。答曰,知道。
傳曰,還宮門路,以協陽門爲之。
弘文館啓曰,新除授副修撰趙文和時在忠淸道公州地,經筵入番事緊,請斯速乘馹上來事,下諭。答曰,許遞。
嘉禮都監郞廳,以都提調意啓曰,別看役洪吉謨方帶平山府使矣。若使之竣事後還官,則多月滯務,委屬可悶。令該曹畿內相當邑,口傳相換,何如?傳曰,允。
禮曹啓曰,卽接崇陵官員所報,則本陵大王陵上莎草修改後,雨露均霑,善爲着根云矣。敢啓。傳曰,知道。
又啓曰,卽接元陵官員所報,則本陵大王陵上莎草,王后陵上莎草修改後,雨露均霑,善爲着根云矣。敢啓,傳曰,知道。
又啓曰,贈延陽府夫人四仲朔·四名及忌日,墓所祭需依例題給事,分付該司,而守墓軍,令兵曹定給,何如?傳曰,允。
以慶尙監司李紀淵狀啓,薦新進上柚子,未及成熟,色靑體小,惶恐待罪事,傳曰,勿待罪事,回諭。
吏曹口傳政事,平山府使洪吉謨,南陽府使曺栢承,已上相換事,承傳。
兵曹啓曰,卽接東所衛將朴大榮牒報,則回泰門東邊內宮墻一間半許頹圮處·西邊內宮墻二間許頹圮處,今已修築云。建陽門入直軍晝察夜巡,依例停止之意,敢啓。傳曰,知道。
訓鍊都監啓曰,因兵曹草記,回泰門東邊內宮墻一間半許頹圮處,西邊內宮墻二間許頹圮處,今已修築,建陽門入直軍晝察夜巡,停止之意,敢啓。傳曰,知道。
以慶尙監司李紀淵狀啓,進上黃栗,節序差晩,姑未及成熟,限內不得封進,惶恐待罪事,傳曰,勿待罪事,回諭。
辛亥九月十三日辰時,上詣摛文院。咸興·永興兩本宮衣襨·香燭親傳入侍時,行都承旨徐念淳,行左承旨韓正敎,右承旨林肯洙,左副承旨金世均,同副承旨李濟達,史官缺直閣鄭健朝,檢校待敎金炳德·李秉文·金炳國,以次侍立。時至,通禮跪啓請外辦。上具翼善冠·衮龍袍,出萬安門。藥房提調李鶴秀,副提調徐念淳進前問候。通禮跪啓請乘輿。上乘輿。出仁政門·進善門,至摛文院,降輿入幕次。命承史閣臣入侍。通禮導上出次,就位西向立。通禮跪啓請跪。上跪。閣臣鄭健朝·金炳德·李秉文·金炳國奉衣幣·香燭函,以次跪進。上跪受。近侍對擧,以次授禮曹判書,執事受之,奉安于彩輿。通禮導上降詣祗送位,衣襨·香燭由正路出。通禮跪啓請鞠躬。上鞠躬,過則平身。通禮跪啓請禮畢,跪啓請乘輿。上乘輿,由進善門·肅章門,入協陽門。承旨請出標信解嚴。由宣化門還內。諸臣以次退出。
上在昌德宮。停常參·經筵。
林肯洙啓曰,右副承旨兪致善今日不爲仕進,卽爲牌招,何如?傳曰,允。
傳曰,禮房承旨馳詣社稷·宗廟·永寧殿·景慕宮,奉審摘奸以來。
傳曰,禮房承旨馳詣宣武祠,奉審摘奸以來。
奎章閣啓曰,原任直閣金鼎集母喪卒哭日,依定式遣檢書官,勸肉以來之意,敢啓。傳曰,知道。
嘉禮都監郞廳,以都提調意啓曰,本都監別看役洪吉謨,以平山府使,與南陽府使相換矣。見今役事房午,期限甚迫,而若使之如例歷辭,動費日子,則恐有未及之慮。新除授南陽府使洪吉謨,使之除朝辭擧行,何如?傳曰,允。
刑曹啓曰,以司謁口傳下敎曰,供上菜田封牌處,無難犯採者,萬萬駭然。宋士良·金鐫·李時鳳·趙浚哲等定配事,分付秋曹事,命下矣。謹依下敎,宋士良江原道金城縣,金鐫忠淸道洪州牧,李時鳳懷仁縣,趙浚哲黃海道載寧郡定配所,竝卽押送之意,敢啓。傳曰,知道。
持平許銑疏曰,伏以,臣姿本鹵下,識又空疎,其於淸朝耳目之任,言議風采,萬不近似,而栢府新除,忽及於夢想之外,自顧賤品,何以得此?此莫非我聖上不遺遐遠之聖德至善,悚惶踧踖,不知措躬,晝夜思惟,願效涓埃,伏願聖明,少垂察焉。臣聞古帝王爲治之道,莫不以學問爲大本。大本旣立,則禮樂刑政,特擧而措之而已。若殷宗之懋敏來修,周王之緝熙光明,載在方冊,可按而知也。師古而有獲,修己而治人,爲學之序也。不以章句爲務,必以誠正爲本,爲學之要也。無或始勤而終怠,常如望道而未見,爲學之勤也。三者旣盡,則德業充積,令聞顒卬,施之事爲,沛然有裕矣。此之或忽,則雖恭儉如文帝,强明如太宗,可以少康,難以與議於大有之治矣。今我殿下以天縱之姿,務日新之功,三祀亮陰,講讀不廢,一初訪落,奏對各盡,八域含生,莫不蹈舞攢祝,思見聖德之光大。方今小學訖工,魯論繼進,伏願殿下,奮發聖志,體而行之,道千乘而懋敬事節用之道,居北辰而思爲政以德之訓。孝弟爲本,而知爲仁之方,遜與悅與,而盡從諫之美,則國家治平之術,帝王學問之功,不待他求而可得於是矣。如臣卑微,妄陳狂瞽,何敢更贅,重瀆崇嚴?第伏念,臨亂立殣,人臣之大義,褒忠奬節,有國之成憲,請以臣之本道事言之。往在純廟朝辛未,有所謂定州景賊之變。于時昇平旣久,民不知兵,旬月之間,八郡失守,受命佩符之臣,除忠烈公臣鄭蓍一人外,或走或降,而故贈戶曹參判臣白慶翰,毅然以布衣起,爲之痛哭曰,不意賊出於吾州,吾州之人,將何面目立於天壤之間乎?卽糾合勇壯,倡義討賊,書其旗曰忠義報賊,請於節度,旣爲請出奇兵,擣其巢穴。且以傳檄旁近,勉其忠勇,於是遠近響應,部署已定。不幸爲賊所拘,百般誘脅,而志不少撓,一望囚掠,而罵不絶口,卒之忠魂莫保,賊膽猶寒。若使成就其志,奮其義旅,則景賊之勦絶,固不待於三月矣。然其烈烈義氣之死不渝,使一方人心,皆知逆順之分,則殆將不下於杲卿巡遠,其功亦偉矣。同時有贈禮曹參判臣韓浩運,贈兵曹參判臣林之煥,亦被執不屈,從容就義。是以道臣,以其事聞,上特命爲之旌閭以褒之,築壇以祀之,立碑以記之,竝贈之以亞卿之帙,朝家表奬之典,可爲盛矣。然而關西人士,猶以闡揚之未極,節惠之未加,于今四十年,不能無嗟歎者。竊伏聞今秋陵幸時,以贈參判臣韓浩運加贈正卿事,輦路上言,卽爲入啓,竊伏念,三臣殉節,一體同功,不可以差殊看,則其於加贈,亦宜一視。故玆敢尾附仰陳,伏願聖慈,仰稟東朝,俯賜處分,以爲勸忠之地。臣無任云云。省疏具悉,勉聖學事,當留念矣。尾附事,令該曹稟處。
上在昌德宮。停常參·經筵。
藥房提調李鶴秀,副提調徐念淳啓曰,伏未審日間,聖體,若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
政院啓曰,備邊司郞廳來言,今日賓廳日次,而妃受冊親迎內習儀相値,不得來會云矣。敢啓。傳曰,知道。
徐念淳啓曰,行左承旨韓正敎,右承旨林肯洙,今日不爲仕進,卽爲牌招,何如?傳曰,允。
以行左承旨韓正敎,右承旨林肯洙牌不進罷職傳旨,傳曰,只推。
都摠府啓曰,今日入直內三廳武兼·禁軍及軍兵等當爲中日習射技放,而內習儀相値,不得設行之意,敢啓,傳曰,知道。
政院啓曰,卽者正言沈厚善,以其親病,投章徑行,原疏纔已捧入矣。所當直捧禁推傳旨,而此與無端下鄕有異,從重推考,何如?傳曰,允。
兵曹啓曰,景慕宮含春苑墻垣頹圮諸處,今已畢築矣。各處守直衛軍,竝解送之意,敢啓。傳曰,知道。
奎章閣啓曰,景慕宮望廟樓今望奉審,無頉之意,敢啓。傳曰,知道。
嘉禮都監郞廳,以都提調意啓曰,玉冊·金寶各二件印出,冊寶同粧一帖,謹此封入之意,敢啓。傳曰,知道。
正言沈厚善,母病陳疏。省疏具悉。爾其勿辭往護。
上在昌德宮。停常參·經筵。
兪致善啓曰,行都承旨徐念淳不爲仕進,行左承旨韓正敎,右承旨林肯洙式暇,左副承旨金世均奉命在外,同副承旨李濟達式暇出去,院中只有臣一人,伴直無人。行都承旨徐念淳所當牌招,而拘於廳規,不得請牌,何以爲之?敢稟。傳曰,牌招。左副承旨·同副承旨,許遞,前望單子入之,待下批牌招察任。
承旨前望單子入之,鄭基世·趙台淳,落點。
傳曰,摠管有闕之代,前望單子入之。
摠管前望單子入之,都摠管徐有薰落點。
以左副承旨趙台淳牌不進罷職傳旨,傳曰,只推。
傳曰,左承旨·右副承旨許遞,前望單子入之。
承旨前望單子入之,沈承澤·金炳德,落點。
政院啓曰,新除授右副承旨沈承澤時在平安道義州府任所,交代後斯速乘馹上來事,下諭,何如?傳曰,許遞。前望單子入之。
承旨前望單子入之,曺錫輿落點。
以慶尙監司李紀淵狀啓,順興府使金肅淵身死事,傳曰,令該曹口傳差出,催促下送。
吏曹口傳政事,以南芝耇爲順興府使。
刑曹啓曰,頃因內需司啓下單子,宮庄沮戲之趙奎秀·崔崙鎭,待押來擧行事,草記蒙允矣。罪人趙奎秀今始自現,故爲先嚴刑一次後,忠淸道稷山縣定配所,卽爲押送,崔崙鎭待捉上刑配之意,敢啓。傳曰,知道事,批下矣。崔崙鎭自該道今纔捉上矣。罪人崔崙鎭,嚴刑一次後,慶尙道尙州牧定配所,卽爲押送之意,敢啓。傳曰,知道。
兵曹啓曰,因嘉禮都監草記,提調徐憙淳所帶判敦寧之任,今已遞改,資是輔國,令該曹口傳知事單付事,命下矣。知中樞六窠,內五窠輔國判書俱爲見帶,只有徐箕淳一人,作窠下批之意,敢啓。傳曰,知道。
又啓曰,今九月十六日戊辰辰正三刻十三分立冬改火進上時,宗廟署·社稷署·永禧殿·永寧殿·景慕宮·毓祥宮·宣禧宮·景祐宮·慶壽宮,依例改火,奎章閣·議政府·承政院·漢城府,一體頒火之意,敢啓。傳曰,知道。
兵曹口傳政事,知事單徐憙淳。
義禁府啓目,扶餘縣監李稷鉉原情云云。問目內辭緣,泛稱遲晩,刑推得情,何如?啓,除刑推議處爲良如敎。
又啓目,龜山僉使李義淑原情云云。問目內辭緣,泛稱遲晩,刑推得情,何如?啓,除刑推議處爲良如敎。
嘉禮都監郞廳,以都提調意啓曰,納采時敎文,旣已依禮文正書,令政院稟旨安寶,而納徵告期敎文,亦令一體擧行,何如?傳曰,允。
又以都提調意啓曰,本都監提調徐憙淳所帶判敦寧之任,今已遞改,而資是輔國矣。令該曹口傳知事單付,何如?傳曰,允。
以咸鏡監司徐有薰狀啓,洪原縣人命渰死事。傳曰,聞甚矜惻,元恤典外,別加顧助,渰死人如有生前身還布,竝蕩減,未拯屍身,期於拯得事,令廟堂措辭分付。
備邊司啓曰,從前陳奏·奏請等使行,有不虞備銀加送之例矣。今番奏請,亦不可無備豫之需,以關西所在銀二千兩付送,如不入用,則回還時還爲會錄之意,分付該道道臣,何如?傳曰,允。
又啓曰,卽見咸鏡監司徐有薰分等狀啓,則定平等四邑鎭,置之稍實,文川等十邑,置之之次,安邊等十一邑,置之尤甚,後錄諸條,竝請令廟堂稟旨分付矣。其一,新還當捧中最尤甚甲山等五邑三分一,尤甚安邊等六邑五分一,特許停退,待明秋還捧事也。其一,原還餉當捧中尤甚邑折半,之次邑三分一,以相當穀準折代捧,待明秋還作本色事也。其一,乙未未捧停退·蕩減餘條,竝依前仍停事也。其一,文川流亡·絶戶還及甲山·三水官屬逋還未捧條,竝姑仍停事也。其一,厚州庚戌停退條今姑仍停事也。其一,壬子式戶籍各色軍案及各驛形止案與船鹽盆點檢,竝姑仍停,待明秋磨勘事也。其一,南·北關儒生等公都會,姑爲停止,待明秋合設事也。其一,本道穀簿,南北不均,明春還分,量其多寡,移轉各邑,分留修啓時,從實入錄事也。其一,北靑等七邑新還起,從便充補於元摠,被災結數不爲開錄事也。其一,明川以南進捧吏停止事也。其一,尤甚邑限明秋勿定配所,見在徒流罪人,從便移配他道事也。其一,推奴徵債,限明秋防塞事也。三等分劑,必有斟量,依施,新還停退,雖似目下紓力,來頭責徵,反爲撓民之弊,無以遽議,置之。厚州停退之昨年許施,特出於爲邊邑權宜之政,則今又請停,有非重糴法之意,固當準數督捧,而數旣不多,該邑又在尤甚,只許今年停捧,其餘諸條,多有已施之例,別無靳許之端,竝依狀請施行,何如?傳曰,允。
判敦寧徐憙淳疏略曰,臣所叨敦府之任,居然四載于玆。因其閒局,得此久縻,而每當譜牒修整之時,實有編簡考校之責矣。臣今兼管度支,事務常患其叢委,精神莫周於策應,晝宵兢蹙,尙懼不職,則將於本府之設廳記載,勢無以專其誠力。以若事體之重大,何可一任其虛冒,不思所以祈免之道乎?乞稟東朝,亟許遞改,俾安私分云云。答曰,省疏具悉,所請依施。
兵曹判書洪在喆疏略曰,臣於月初,猥控病實,冀倖恩諒,及承批旨,見任則諭之以不可輕遞,賤疾則申之以勿辭調理,臣且惶懼,尙此蹲仍,而南殿酌獻之初行,本宮衣襨之親傳,連闕儀衛,致煩酬應,分義都虧,悚蹙冞切。第念臣獲罪神明,年來經歷,實非人理之所可堪忍也。只是母子兄弟相依爲命,以迄于今,而積殃未艾,一弟而又不保矣。孔懷之慼,人或有之,終鮮之慟,臣尤甚焉。今臣情地,卽擧朝之所共矜恤,而竊庶幾淵鑑之有以俯燭也。臣之老母,癃衰凜綴之中,加之以疚毁過度,飮啖全却,氣息奄奄,而握臣之手,哭泣無時,左右扶持將,晨夕譬護,非臣則更無餘人,縱謂之職事有重,而又何可暫刻離側也哉?陪扈之將復苟艱,曹務之從以瘝廢,尤皆臣萬萬悶隘惶隕,不特臣悲苦之私而已。乞稟東朝,亟許臣所帶本兵之銜,俾公私兩得方便,不勝至祝。答曰,省疏具悉。情私雖極悲苦,本兵重任也,何以遽解?侍衛之替以次堂,舊例已然,卿其勿辭,調理察任。
上在昌德宮。停常參·經筵。
備忘記,全羅左水使朴來益下直,長弓一張,長箭一部,片箭一部,筒兒一箇賜給。
政院啓曰,明日常參·經筵,取稟。傳曰,停。
又啓曰,吏曹郞廳來言,咸鏡監司下批政事,取稟。傳曰,當日爲之。
有政。吏批,兼判書趙斗淳病不來,參判金大根在外,參議趙徽林進,承旨缺進。政事冊無
吏批啓曰,兼判書趙斗淳病不來,參判金大根在外未肅拜,小臣獨政未安,何以爲之?敢稟。傳曰,只出緊任。以李又新爲副修撰,咸鏡監司單尹定鉉,義州府尹單林肯洙。
兵批,兼咸鏡道兵馬水軍節度使單尹定鉉。
禮曹啓曰,卽接綏陵官員所報,則本陵內靑龍,本是山脊沙石之地,自經夏潦,漸至汰落者爲三處,第一處長十三把廣十一把深四把,第二處長八把廣深各三把,第三處長七把廣五把深三把云矣。今此汰落,旣在內靑龍,距陵上不遠之地,則其所補土之節,不容少徐,而有不可以齋官之報,遽爾興役,臣曹堂上進去,奉審後稟處,何如?傳曰,允。
備邊司啓曰,卽見黃海監司洪耆燮災實分等狀啓,則稍實各邑不爲擧論,海州等十邑,置之尤甚,谷山等十三邑,置之之次,事目災五百結外,不足畓災五千二百四十三結三十八負三束,綿田災二千八百九十五結八十三負六束,特許準劃,後錄諸條,竝請令廟堂稟旨分付,而來春接濟之方,更爲別具啓聞爲辭矣。兩等分劑,必有酌量,依此施行。本道農形,屢經巨浸,風霜爲災,其爲歉荒,誠如狀辭,而峽野不至全歉,桑楡亦有所收,則所請災結,未可謂十分稱停,事目外畓災四千結,綿災一千八百結,特爲許劃,使之均俵。其一,今秋當捧還餉,尤甚邑折半,之次邑三分一停退,待明秋收捧,而當納小米中毋論尤甚·之次邑,限折半以相當穀代捧,待明秋還作本色事也。還餉停退,有違糴法,來頭竝督,亦係擾民,不可以目下紓力,遽爾許施,置之。至於相當穀代捧,依請施行。其一,各軍門各衙門屯田畓各穀竝執留,以原定價備納,俾補賑資事也。曾於年前,屢有此賑需補用之請,而一不許施者,蓋出於各有所司,而亦有所需故也,依前置之。其一,海州·平山·鳳山司饔院納保米,白川掌樂院納保米,依已例每石二兩式代錢事也。多有已例,依施。其一,訓·禁·御三營門結作米,毋論尤甚·之次邑,以元錢上納事也。此是新定式,則與前軍保,煞有間焉,所以年前狀請,未有許施者也,今亦置之。其一,延安等五邑所在均廳免稅米太,依已例以詳定價執錢上納事也。其一,各宮房各司火田,令各該邑從實執卜事也。兩條所請,俱有近例,竝爲許施。其一,海州·延安·甕津等邑鹽盆全頹一百三十七坐,船隻破傷三十二隻,還起前減稅事也。鹽盆·船隻,雖至破傷,一年二年,自當復業,則定摠之稅,不可許減,而道臣旣有登聞,災民亦可存恤,特從寧失之義,姑減當年之稅。其一,金川所管大興城餉捧留本邑事也。邑捧雖紓民力,城餉亦係所重,特許折半捧留。其一,本營牙兵入防停止事也。其一,尤甚邑限明秋勿定配所事也。其一,推奴徵債限明秋防塞事也。牙兵停防,尤甚邑勿配,推徵防塞,竝依狀請施行,何如?傳曰,允。
嘉禮都監郞廳,以都提調意啓曰,嘉禮時班次圖,依例圖出封入之意,敢啓。傳曰,知道。
備邊司薦望,以尹定鉉爲咸鏡監司,林肯洙爲義州府尹。
上在昌德宮。停常參·經筵。
都摠府啓曰,今日入直內三廳武兼·禁軍及軍兵等中日習射技放,請出標信。傳曰,知道。
政院啓曰,卽者兵曹郞廳來言,明日仁政殿親臨納采時,別侍衛不可不備,而判書洪在喆有身病,不得擧行云。何以爲之?敢稟。傳曰,次堂擧行。
備邊司啓曰,卽見全羅監司李裕元狀啓,則以爲本道年形,已判失稔,而選武馬兵都試及公都會,今若設行,則擧子齎糧之弊,試邑供億之費,必將有倍於常年,多有請退之例,退行於明秋事,請令廟堂稟旨分付矣。災歲退行,多有已例,今亦依請許施,何如?傳曰,允。
弘文館啓曰,新除授副修撰李又新,卽爲牌招察任,何如?傳曰,允。
以副修撰李又新牌不進罷職傳旨,傳曰,只推。
義禁府啓曰,時囚罪人李義淑,施以定配之典,議處公事判付內,依允矣。李義淑全羅道茂長縣定配,而以議啓內辭意,具罪目依例發遣府書吏,押送配所,何如?傳曰,允。
又啓曰,忠淸監司洪說謨啓本內,裝載官庇仁縣監諸漢緯罪狀,令攸司稟處事,啓下矣。諸漢緯時在任所,依例發遣府羅將拿來,何如?傳曰,待待命拿囚。
傳曰,明日出宮門路,以協陽門爲之。
義禁府啓目粘連,向前李稷鉉亦,稅船添載,非但已例,籌帖營甘,亦有可據,而旣至致敗,法所難恕,以此照律,何如?啓依允。
又啓目粘連,扶餘縣監李稷鉉矣,本府議啓內云云。以此照律,罪笞五十收贖,解見任別敍,私罪,啓,奉敎依允爲旀,功議各減一等爲良如敎。
又啓目粘連,向前李義淑亦,貪虐不法,實係罔赦,而旣登啓聞,至有嚴勘之命,有不可薄罰例懲,施以定配之典,何如?啓依允。
上在昌德宮。停常參·經筵。
還內後,藥房·內閣·政院·玉堂口傳問安。答曰,知道。
趙台淳啓曰,臣台淳今日外宣醞進去,下直之意,敢啓。傳曰,知道。
傳曰,今年卽我正廟御眞圖寫回甲也。追惟昔事,不勝愴慕之私。二十二日誕辰茶禮,當自內親行矣。百官入參。
傳曰,檢校待敎李秉文馳詣華寧殿,奉審摘奸,仍詣健陵·顯隆園,一體奉審以來。
大王大妃殿,以司謁口傳下敎曰,今日同牢宴朝見禮初二度內習儀時,三度習儀,已爲兼行矣。二十四日三度習儀,置之。
政院啓曰,正使領府事鄭元容,副使大護軍徐左輔奉敎,納采禮畢云矣。敢啓。傳曰,知道。
備邊司啓曰,卽見黃海監司洪耆燮狀啓,則備陳道內民情不可不賙賑之狀,尤甚海州等十邑,付之公賑,之次中最遑汲邑鎭,私賑與救急間,從便設行,而仍請道內各衙門會付穀中折米七千石,南道穀中折米八千石,就船路便近處,特許劃下,京司上納某樣錢中限三萬兩,亦許劃付,空名帖五百張成送事,竝令廟堂稟旨分付。本道歉荒,雖不如關西之甚焉,而民情遑汲,宜有嗣歲賙賑,則道臣請劃,必有斟量,亦非踰濫,而若南道之船路便近,惟是兩湖,而兩湖右沿,俱經海溢,亦未免歉。且有關西已劃之穀,則今復添劃而竝責,實是事勢之行不得者。以本道某樣穀折米一萬石,京司上納中錢一萬兩,特爲許劃,空名帖三百張,亦爲成送,使之經紀需用,何如?傳曰,允。
嘉禮都監郞廳,以都提調意啓曰,各房工役,今已完畢,諸色工匠竝爲放送,監造官依前例入直,堂上·郞廳輪回仕進之意,敢啓。傳曰,知道。
弘文館啓曰,副修撰李又新旣有只推之命,卽爲牌招察任,何如?傳曰,允。
以副修撰李又新牌不進罷職傳旨,傳曰,只推。
辛亥九月十九日辰時,上詣仁政殿。親臨納采入侍時,行都承旨徐念淳,左承旨鄭基世,右承旨趙台淳,左副承旨兪致善,右副承旨金炳德,同副承旨曺錫輿,史官缺檢校直提學金炳冀,直提學鄭基世,檢校直閣鄭㝡朝,直閣鄭健朝,檢校待敎金炳德·李秉文,以次侍立。時至,通禮跪啓請外辦。上具遠遊冠·絳紗袍,乘輿出宣化門。藥房提調李鶴秀,副提調徐念淳,進前問候訖。由協陽〈門〉·肅章門·進善門,入仁政門,至仁政殿。通禮跪啓請降輿。上降輿陞殿。通禮跪啓請執圭。承旨跪進圭,上執圭陞座。致善進前奏曰,正副使當爲引入,而請出作門標信。上曰,以已下標信爲之。贊儀唱鞠躬四拜興平身,宗親·文武百官行四拜禮。贊儀又唱鞠躬四拜興平身,使者以下行四拜禮。台淳跪啓傳敎,由東門出,執事者二人對擧敎書案隨之。台淳降自東階,詣使者東北西向立,執事者擧案降自西階,立於傳敎官之南,少退西向。贊儀唱跪。使者以下皆跪。台淳宣敎曰,聘輔國崇祿大夫領敦寧府事永恩府院君金汶根女爲王妃,命卿等納采禮。宣訖,贊儀唱俯伏興四拜興平身,使者以下行四拜禮。台淳取敎書函授正使,正使進北向跪,受置敎書函于案,擧案者對擧,退立於正使之後,台淳還侍位。贊儀唱俯伏興四拜興平身,使者以下行四拜禮。使者由東門出,執雁者擧案者由正門前行。使者以敎書函置于綵輿,細仗鼓吹前導,鼓吹陳而不作,使者以下隨行。贊儀唱鞠躬四拜興平身,宗親文武百官行四拜禮訖。通禮進前跪啓禮畢。時原任大臣進前問候訖。上降座乘輿。通禮跪啓請釋圭。上釋圭。承旨跪受圭。出仁政殿,由仁政門,入協陽門,承旨請出標信解嚴。由宣化門還內,諸臣以次退出。
上在昌德宮。停常參·經筵。
藥房提調李鶴秀,右承旨趙台淳啓曰,伏未審日間,聖體,若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
趙台淳啓曰,左副承旨兪致善,今日不爲仕進,卽爲牌招,何如?傳曰,允。
政院啓曰,備邊司郞廳來言,今日賓廳日次,而玉冊封裹相値,不得來會云矣。敢啓。傳曰,知道。
備邊司啓曰,卽見江華留守黃浩民狀啓,則備陳穡事失稅之狀,仍請本府府倉各宮各鎭堡今秋當捧還米太,最尤甚戶三分二,尤甚折戶半,之次戶三分一,以相當穀準折代捧,訓·禁·御三留營當捧還米太一例施行事,請令廟堂稟旨分付矣。餉還代捧,雖難遽許,島農失稔,民情宜恤。當捧還米太與三留營還穀,依狀請許令分數代封,何如?傳曰,允。
兵曹啓曰,來九月十月當上番騎兵二百八十名所着襦衣,本曹點考後,仍令該曹題給之意,敢啓。傳曰,知道。
內醫院官員,以提調意啓曰,副提調徐念淳今日問安,不爲仕進,卽爲牌招,何如?傳曰,允。
弘文館啓曰,副修撰李又新旣有只推之命,卽爲牌招察任,何如?傳曰,允。
嘉禮都監郞廳,以都提調意啓曰,納采後本房禮物,別單書入,而依前例納采翌日,令都監郞廳領納之意,敢啓。傳曰,知道。
又以都提調意啓曰,納徵前一日,本房禮物,別單書入,而令都監郞廳領納之意,敢啓。傳曰,知道。
兵曹啓曰,禁軍習陣,當爲設行,而本曹有故,不得設行之意,敢啓。傳曰,知道。
又啓曰,內吹螺赤及龍虎營兼內吹螺赤今秋等習角賞格木,謹依判下別單,分等施賞之意,敢啓。傳曰,知道。
又啓曰,忠翊衛將李熙訥身病猝重,無望供職,呈狀乞遞,改差,何如?傳曰,允。
禮曹,來十一月初二日行景慕宮冬享大祭親祭,取稟。奉敎恭依。
水原留守趙秉駿狀啓,闕里祠奉安聖像,以江陵本展奉,實合敬謹,而不敢擅便事,傳曰,只以江陵奉來完本展奉事,回諭。
咸鏡監司尹定鉉疏曰,缺答曰,省疏具悉。卿其勿辭,往欽哉。
上在昌德宮。停常參·經筵。
還內後,藥房·內閣·政院·玉堂口傳問安。答曰,知道。
趙台淳啓曰,臣台淳今日外宣醞進去,下直之意,敢啓。傳曰,知道。
傳曰,侍衛軍兵雨具,從便爲之。
政院啓曰,今二十八日嘉禮陳賀頒敎文,當爲製進,大提學趙斗淳,待明朝牌招,何如?傳曰,允。
又啓曰,正使領府事鄭元容,副使大護軍徐左輔奉敎納徵禮畢云矣。敢啓。傳曰,知道。
都摠府啓曰,今日入直內三廳武兼·禁軍及軍兵等當爲中日習射技放,而納徵相値,不得設行之意,敢啓。傳曰,知道。
禮曹啓曰,卽伏見水原府留守趙秉駿狀啓啓下者,則堤川·江陵聖像二本,將以今月二十二日奉安于闕里祠,而堤川奉來本渝傷,江陵奉來本爲完本,堤川本,本祠舊本三本,一體櫃藏,以江陵完本展奉,實合敬謹,而臣營不敢擅便,上裁,何如?啓,只以江陵奉來完本展奉事回諭事,批下矣。取考藝文館祝文啓下者,則以江陵·堤川二本磨鍊,已爲下送矣。分付藝文館,以一本磨鍊下送,而以二本磨鍊,祝文,行祀後一體望燎事,竝爲分付,何如?傳曰,允。
備邊司啓曰,全羅右水使朴來益,以其身病,呈狀乞遞矣。實病旣如此,則有難强令赴任,今姑改差,何如?傳曰,允。
嘉禮都監郞廳,以都提調意啓曰,納徵時禮物,別單書入,而納徵日擧行之意,敢啓。傳曰,知道。
辛亥九月二十一日午時,上詣仁政殿。親臨納徵入侍時,行都承旨徐念淳,左承旨鄭基世,左承旨趙台淳,右副承旨兪致善,右副承旨金炳德,同副承旨趙錫輿,史官缺檢校提學金左根,檢校直提學金炳冀,檢校直閣鄭㝡朝,直閣鄭健朝以次侍立。時至,通禮跪啓請外辦。上具遠遊冠·絳紗袍,乘輿出宣化門。藥房提調李鶴秀,副提調徐念淳進前問候訖。由協陽門·肅章門·進善門,入仁政門,至仁政殿。通禮跪啓請降輿。上降輿陞殿。通禮跪啓請執圭。承旨跪進圭,上執圭陞座。致善進前奏曰,正副使當爲引入,而請出作門標信。上曰,以已下標信爲之。贊儀唱鞠躬四拜興平身,宗親·文武百官行四拜禮。台淳跪啓傳敎,由東門出,執事者二人對擧敎書案隨之。台淳降自東階,詣使者東北西向立,執事者擧案降自西階,立於傳敎之南。少退西向。贊儀唱跪,使者以下皆跪。台淳宣敎曰,聘輔國崇祿大夫領敦寧府事永恩府院君金汶根女爲王妃,命卿等行納徵禮。宣訖,贊儀唱俯伏興四拜興平身,使者以下行四拜禮。台淳取敎書函授正使,正使進北向跪受,置敎書函於案,擧案者對擧退立於使者之後。台淳又取束帛函授正使,正使受置束帛函於案,擧案者對擧退立於使者之後,台淳還侍位。贊儀唱俯伏興四拜興平身。使者行四拜禮。使者由東門出,擧敎書束帛案者,由正門前行,牽乘馬者從之。使者以敎書函置于腰輿,束帛函置于綵輿,細仗鼓吹前導,鼓吹陳而不作,使者以下隨行。贊儀唱鞠躬四拜興平身,宗親·文武百官行四拜禮訖。通禮跪啓禮畢。時原任大臣進前問候訖。通禮跪啓請降座乘輿。上降座乘輿。通禮跪啓請釋圭。上釋圭,承旨跪受圭。出仁政殿,由仁政門,入協陽門。致善請出標信解嚴。由宣化門還內,諸臣以次退出。
上在昌德宮。停常參·經筵。
巳時灑雪。
傳曰,頒敎文中赦句添入。
政院啓曰,頒敎文中赦句添入事,命下矣。某罪以下宥之乎?敢稟。傳曰,雜犯死罪以下竝宥。
又啓曰,頒敎文中赦句添入事,命下矣。大提學趙斗淳,旣在闕中,使之添入,何如?傳曰,允。
嘉禮都監郞廳,以都提調意啓曰,定親禮物,別單書入,而依前例納采後第三日,令都監郞廳領納之意,敢啓。傳曰,知道。
備邊司啓曰,北道先運襦衣作木三十八同零,去核木花二千一百五十八斤零,照數捧上,尺量稱量後,仍爲監封逢授於齎去禁軍處,沿路輸運及本道頒給時,各別惕念擧行,俾無尺寸斤兩從中閪失之弊事,別爲措辭關飭之意,敢啓。傳曰,知道。
又啓曰,卽見前咸鏡監司徐有薰狀啓,則備陳道內尤甚邑中甲山等五邑民情遑汲,不可不救急之狀。仍請北關別賑穀中折米二千石,南關散在穀中折米二千石特爲劃下,以爲排巡繼給事,令廟堂稟旨分付矣。今此道啓,只擧尤甚中五邑,以請明春救急之資,而不以公賑爲請者,歉形民情,必有商度而然。請劃數旣不多,措處宜有備豫,依所請準劃,以爲嗣歲需用之地,何如?傳曰,允。
辛亥九月二十二日辰時,上詣眞殿。茶禮親行入侍時,行都承旨徐念淳,左承旨鄭基世,右承旨趙台淳,左副承旨兪致善,右副承旨金炳德,同副承旨曺錫輿,史官缺檢校提學金左根,原任提學金學性,原任直提學李鶴秀,檢校直提學金炳冀,直提學鄭基世,原任直閣尹定鉉·李景在·吳取善,檢校直閣鄭㝡朝,原任直閣金始淵,直閣鄭健朝,檢校待敎金炳德以次侍立。時至,通禮跪啓請外辦。上具翼善冠·衮龍袍以出。通禮跪啓請就版位。上就版位。通禮跪啓請四拜禮。上行四拜訖。通禮導上自東階詣第一室尊所,入詣神位前。通禮跪啓請三上香。上三上香。通禮跪啓請執爵獻爵。念淳進爵,上執爵授錫輿,錫輿奠于神位前,連獻三爵訖。上仍詣各室行禮如儀訖。通禮導上降復位。通禮跪啓請四拜禮。上行四拜禮訖。通禮跪啓禮畢。大臣進前問候。通禮導上還入齋殿。諸臣以次退出。
辛亥九月二十二日酉時,上御熙政堂。奉審閣臣入侍時,行都承旨徐念淳,記事官李裕奭,記注官羅時鏞,別兼春秋鄭健朝,檢校待敎李秉文以次進伏訖。上曰,史官分左右。命閣臣進前。秉文進前奏曰,臣承命馳詣華寧殿,殿內奉審則無頉,祭物·祭器·祭井看審則精潔,諸執事摘奸則無頉。仍詣健陵,陵上奉審則無頉,碑閣·丁字閣奉審則無頉。仍詣顯隆園,園上奉審則無頉,碑閣·丁字閣奉審則無頉之意,敢達矣。念淳曰,今日監膳時,司圃署供上與該郞官不爲待令,屢度催促,晩始入來,揆以擧行,萬萬駭然。當該官員,所當重勘,而本院請推之外,無他何施之罰,何以爲之乎?上曰,拿處,可也。出擧條上曰,史官就座,命閣臣先退。又命退。承史以次退出。
上在昌德宮。停常參·經筵。
大王大妃殿,以司謁口傳下敎曰,今二十六日同牢宴排設時,都監堂郞入參。
傳曰,明日出宮門路,以協陽門爲之。
備邊司啓曰,卽見忠淸監司洪說謨災實分等狀啓,則洪州等二十一邑鎭,置之尤甚,公州等二十邑,置之之次,淸風等十四邑,置之稍實,事目災五百結外,不足災一萬九千二百六結十三負,特許加劃,後錄諸條,竝請令廟堂稟旨分付矣。其一,洪州等十九邑鎭海溢面里中最尤甚戶當納新還餉與各樣軍身布錢,訓局砲保樂工保米,守摠兩營牙兵收米折半限明秋停退,漁箭鹽盆船隻稅錢今年秋等明年春等條尤甚戶,亦許折半待明秋收捧事也。其一,今年致敗分俵諸邑之拯米太,折半限明秋停捧,恩津等四邑今年致敗劣米太,亦許折半待明秋退納事也。其一,庇仁等三邑在囚敗船罪人,竝爲移送於原籍官,平薪鎭戊申在囚敗船罪人,一體移送原籍官,犯用米使原籍官徵捧上納事也。其一,漁鹽船壬子式點檢改案三等邑,竝限明秋退行事也。其一,戶籍及各軍保都案無論三等邑,竝限明秋退行事也。其一,軍保歲抄磨勘,勿爲定限,使之流伊充定,各鎭屬編伍軍兵歲末成冊一體退行事也。其一,各邑鎭戰龜防兵船改造改槊當限者,限明秋退行事也,其一。安興餉米之散在各邑者姑許仍留事也。其一,洪州等十三邑鎭各司所納箭竹量宜減數事也。其一,尤甚邑限明秋勿定配所事也。其一,推奴徵債限明秋防塞事也,分等依啓施行,三朔霖雨,非不爲災,而左峽不至甚焉,諸邑海溢,非不爲患,而右沿惟獨有之,以優較劣,截長補短,未可曰全省大歉,則所請災結,恐欠精約,事目災外一萬三千七百結,特爲加劃,使之均俵,以爲究惠之地,洪州等邑鎭新還餉停退之請,糴法所重,不可以尤甚遽許,置之,其餘諸條,俱係民情,亦多已例,竝依狀請許施,各司所納箭竹竝許折半權減之意,分付何如?傳曰,允。
兵曹啓曰,五衛將康在興,身病猝重,無望供職,賈行健除授在外,過限未肅拜,竝改差,何如?傳曰,允。
嘉禮都監郞廳,以都提調意啓曰,敎命玉冊金寶,明日臣等陪詣殿庭內入,而敎命則令政院稟旨安寶,何如?傳曰,知道。
上在昌德宮。停常參·經筵。
還內後,藥房·內閣·政院·玉堂口傳問安,答曰,知道。
趙台淳啓曰,臣台淳今日外宣醞進去,下直之意,敢啓。傳曰,知道。
傳曰,明日出宮門路,以協陽門爲之。
政院啓曰,正使領府事鄭元容,副使大護軍徐左輔,奉敎告期禮畢云矣。敢啓。傳曰,知道。
都摠府啓曰,今日入直內三廳武兼禁軍及軍兵等,當爲中日習射技放,而告期相値,不得設行之意,敢啓。傳曰,知道。
弘文館啓曰,上番副校理臣宋謙洙,下番副修撰臣李維謙,俱以冊妃差備官,敎命金寶內入時陪進事,晝仕出去之意,敢啓。傳曰,知道。
備邊司啓曰,卽見黃海兵使南錫圭狀啓,則以爲,本營所屬隨營牌散在各邑,分作八番,入防營下,而雪程遠赴,病故相續,且値災年,軍民事勢,不可不念,今冬則特許停番,元軍每名,以收布例,四兩磨鍊,竝與保錢四兩,自本營收捧,以備雇立防守事,請令廟堂稟處矣。防守法意,本自不輕,不可以軍民之遠赴爲弊,遽議許施,而旣有他道可據之例,所請又不過今冬許停,而亦出遇災恤民之意,則此與定式變制有異,依狀請施行,何如?傳曰,允。
又啓曰,卽見全羅監司李裕元狀啓,則備陳道內綿農慘歉之狀,仍請訓局砲保四分一,兵曹各軍門番布三分二代錢,各衙門番布純錢代捧,令廟堂稟旨分付矣。今年綿歉,三南無間,而已於嶺南·湖西,特許分數代錢,今無以異同,依其例砲保四分一,兵曹兩營折半代錢,各司純錢代納之意,分付何如?傳曰,允。
辛亥九月二十四日午時,上詣仁政殿。親臨告期入侍時,行都承旨徐念淳,左承旨鄭基世,右承旨趙台淳,左副承旨兪致善,右副承旨金炳德,同副承旨曺錫輿,史官缺,檢校直提學金炳冀,直提學鄭基世,直閣鄭健朝,檢校待敎金炳德·李秉文,以次侍立。時至,通禮跪啓請外辦。上具遠遊冠·絳紗袍·玉帶·赤舄,乘輿出宣化門。藥房提調李鶴秀,副提調徐念淳,進前問候訖。由協陽門,入仁政門,至仁政殿。通禮跪啓請降輿,上降輿陞殿。通禮跪啓請執圭,念淳跪進圭,上執圭陞座。致善進前奏曰,正副使當爲引入,而請出標信。上曰,以已下標信爲之。贊儀唱鞠躬四拜興平身,宗親文武百官行四拜禮,贊儀又唱鞠躬四拜興平身,使者以下行四拜禮。台淳進前跪啓請傳敎,由東門出,執事者對擧敎書案,由正門出從之。台淳降自東階,詣使者東北西向立,執事者擧案降自正階,立於傳敎官之南。少退西向,贊儀唱跪,使者以下皆跪。台淳宣敎曰,聘輔國崇祿大夫領敦寧府事永恩府院君金汶根女爲王妃,命卿等行告期禮,宣敎訖。贊儀唱俯伏興四拜興平身,使者以下行四拜禮。台淳取敎書亟授正使,正使進北向跪,受置敎書亟於案,擧案者對擧,退立於使者之後,台淳還侍位。贊儀唱俯伏興四拜興平身,使者行四拜禮,由東門出,擧敎書案者由正門出前行,使者以敎書亟置于腰輿,細仗鼓吹前導,鼓吹陳而不作,使者以下隨行。贊儀唱鞠躬四拜興平身,宗親文武百官行四拜禮。通禮跪啓禮畢,時原任大臣進前問候訖。通禮跪啓請降座乘輿,上降座乘輿,通禮跪啓請釋圭,上釋圭,念淳受圭,出仁政殿,由仁政門入協陽門。致善請出標信解嚴,由宣化門還內,諸臣以次退出。
上在昌德宮。停常參·經筵。
還內後,藥房·內閣·政院·玉堂口傳問安,答曰,知道。
藥房都提調金道喜,提調李鶴秀,副提調徐念淳啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜,大王大妃殿氣候何如,王大妃殿氣候何如,大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
政院啓曰,備邊司郞廳來言,今日賓廳日次,而冊妃相値,不得來會云矣,敢啓。傳曰,知道。
趙台淳啓曰,臣台淳,今日外宣醞進去,下直之意,敢啓。傳曰,知道。
政院啓曰,正使領府事鄭元容,副使大護軍徐左輔,奉敎授王妃備物冊禮畢云矣,敢啓。傳曰,知道。
傳曰,政官牌招開政。
政院啓曰,兼吏曹判書趙斗淳,參判韓正敎,參議趙徽林牌不進,推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。參議,只推,待明朝一體牌招。
弘文館啓曰,上番校理臣李承輔,下番副修撰臣李維謙,俱以冊妃差備官,敎命金寶陪進事,晝仕出去之意,敢啓。傳曰,知道。
義禁府啓曰,親迎動駕時,本府都事以大駕各差備,全數進參,而中宮殿考喧都事,無以推移,假都事二員,令該曹口傳差出,以爲分排擧行之地,何如?傳曰,允。
辛亥九月二十五日辰時,上詣仁政〈殿〉。親臨冊妃入侍時,行都承旨徐念淳,左承旨鄭基世,右承旨趙台淳,左副承旨兪致善,右副承旨金炳德,同副承旨曺錫輿,史官缺,檢校提學金左根,檢校直提學金炳冀,直提學鄭基世,檢校直閣鄭㝡朝,直閣鄭健朝,檢校待敎金炳德·尹滋悳·李秉文,以次侍立。時至,通禮跪啓請外辦。上具遠遊冠·絳紗袍·玉帶·黑靴,乘輿出宣化門。藥房提調李鶴秀,副提調徐念淳進前問候訖。由協陽門·肅章門,入仁政門,至仁政殿。通禮跪啓請降輿,上降輿陞殿。通禮跪啓請執圭,念淳跪進圭,上執圭陞座。台淳進前奏曰,自冊妃日,諸臣新除授肅拜後,仍詣別宮肅拜矣。今亦依此爲之,何如?上曰,依爲之。出擧條贊儀唱鞠躬四拜興平身,宗親文武百官行四拜禮。台淳進前,跪啓請傳敎,由東門出。執事者對擧敎命冊寶案從之,傳敎官降階詣使者,稱有敎,贊儀唱跪,使者以下皆跪。台淳宣敎曰,冊金氏爲王妃,命卿等展禮,宣訖。贊儀唱俯伏興平身,使者以下俯伏興平身。執事者各以敎命函冊函寶綬進傳敎官,傳敎官授正使,正使北向跪受,傳敎官以冊函寶綬授正使,竝如授敎命之儀訖。還侍位,贊儀唱俯伏興四拜興平身,使者行四拜禮訖。引儀引使者由東門,出擧敎命冊寶命服案者,由正門前行,使者以敎命冊函寶綬及命服函,各置于腰綵輿,細仗鼓吹前導,鼓吹陳而不作,使者以下隨行。贊儀唱鞠躬四拜興平身,宗親文武百官行四拜禮訖。通禮跪啓禮畢,時·原任大臣進前問候訖。通禮跪啓請釋圭,上釋圭,念淳跪受圭。通禮跪啓請降座乘輿,上降座乘輿,出仁政殿,由仁政門,入協陽門。致善請出標信解嚴,由宣化門還內,諸臣以次退出。
前一日,典設司設使者次及布幕如初設,尙宮以下次於內門外之東西向,其日引儀設使者位於大門外之東西向北上,擧敎命冊寶案者在南差退,俱西向,主人位於大門外之西東向,又設拜位於門南北向,設使者以下及主人位於中門外上如之,惟不設拜位設尙傳位於中門外主人之南,擧敎命冊寶捧儀仗內侍在南差退,俱東向,內侍先置案三於內門外近限,主人設妃受冊位於堂庭中北向,使者至妃氏第大門外,掌次者迎入次。凡賓主及行事者皆朝服·內侍常服尙宮以下先詣入次,敎命冊寶陳於幕內,其命服使者授尙傳先退,司僕寺副正進輦於幕南,兵曹正郞陳妃儀仗於輦前,左右尙宮以下入內門序立北向東上,謁者引使者以下出次就位,主人出立於大門內之西東向,儐者進受冊命出門西東向曰,敢請事,正使曰,某奉敎授王妃備物典冊,儐者入告,遂引主人出迎於大門外之西東向,少頃,就拜位四拜,使者不答拜,謁者引使者入門而右,擧敎命冊寶案者從之,主人入門而左,至中門外各就位,擧敎命冊寶案者從之,主人入門而左,至中門外各就位,擧敎命冊寶案者以次進副使前,副使取敎命冊函寶綬,擧案者皆退出,進授正使訖。退復位,尙傳進正使前東向跪,正使以敎命冊函寶綬跪授尙傳,尙傳捧詣內門外,內侍助擧,跪置於案,俯伏興退,又內侍捧儀仗詣內門外北向立,王妃具翟衣加首飾傳姆贊出,尙宮導王妃降自西階,就受冊位,尙宮跪取敎命冊函,女官助擧,尙服取寶綬俱興,進立王妃之右西向,尙寢帥其屬,傳捧儀仗,陳於敎命冊寶之後,俱北上,諸應侍衛者侍衛如式,尙宮俯伏跪啓請四拜,王妃四拜,尙宮稱有敎,尙宮俯伏跪啓請跪,王妃跪,尙宮開函宣冊臨時設案訖。以冊還置於函,尙宮俯伏跪啓請俯伏興四拜,王妃俯伏興四拜,尙宮捧敎命及冊函西向跪,以次授王妃,尙宮跪啓請跪,王妃跪受敎命冊函,以授典言,典言跪受,女官助擧,尙服捧寶綬,西向跪授王妃,王妃受,以授尙記,尙記跪受,尙宮俯伏跪啓請俯伏興四拜,王妃俯伏興四拜訖。尙寢帥其屬,設王妃座於堂上北壁南向,設敎命冊寶案於座前近東北上,尙宮俯伏跪啓請陞座,尙宮導王妃陞自中階陞座,繖扇侍衛如常儀,女官東西典贊就東階下西向立,尙宮以下俱降立於庭中北向東上,典贊唱四拜,尙宮以下四拜訖。諸應侍衛者俱還侍位,尙宮進當座前俯伏,跪啓禮畢,俯伏興退,王妃降座,尙宮前導入內,兵曹稟旨放仗,其儐使者及使者復命如告期儀。惟復命辭云,奉敎授王妃備物典冊禮畢
上在昌德宮。停常參·經筵。
徐念淳啓曰,左副承旨兪致善,今日不爲仕進,卽爲牌招,何如?傳曰,允。
大王大妃殿以司謁口傳下敎曰,王大妃殿朝見禮,大妃殿朝見禮,二十九日同爲行禮矣。該房知悉。
傳曰,見窠皆令差出。
傳曰,明日出宮門路,以協陽門爲之。
政院啓曰,卽者戶曹郞廳來言,明日親迎擧動時,本曹堂上一員,當爲導駕,而兼判書徐憙淳嘉禮都監進,參判沈宜冕分摠管進,參議未差,無進去之員云,未差之代,今日政差出,何如?傳曰,允。
有政。吏批,兼判書趙斗淳牌招不進,參判金大根在外,參議趙徽林進,承旨缺進。
吏批啓曰,兼判書趙斗淳牌招不進,參判金大根在外未肅拜,小臣獨政未安,何以爲之?敢稟。傳曰,只出緊任。政事冊無
以曺錫雨爲同經筵,學錄單白時殷,故縣監李宗億贈吏參例兼,故通德李基崙贈吏議,故縣監李再漢贈僕正,已上前同敦寧李宜翼三代。
兵批,判書洪在喆進,以閔晢·卞光韻爲同知,申命溫·尹致誼爲宣傳官,許澾·趙德觀·金亨默·張性煥爲五衛將,金東獻爲曹司衛將,崔寬錫爲忠翊將,沈魯秀爲訓鍊主簿,徐大淳·林翰洙爲文兼,李民植爲全羅左水使,禹弘儉爲東里僉使,崔相燁爲龜山僉使,張鳳翰爲龍媒僉使,李亨訥爲淸城僉使,洪聖浩爲天摩僉使,金履熙爲西北僉使,康得祥爲寅火堡萬戶,林俊相爲濟物萬戶,李亨植爲九月別將,同知單卞光元,僉知三單,李石鉉·朴大榮·李鳳緖。
再政,以李敏吾爲宣傳官,僉知三單,許澾·趙德觀·金亨默。
兵曹啓曰,憲宗大王·孝顯王后祔太廟,孝顯王后追上徽號,大王大妃殿尊崇,王大妃殿尊崇,大妃殿尊崇,王妃嘉禮合七慶慶科庭試武科殿試節目,當爲磨鍊,而凡於殿試,親臨與命官前期稟旨後磨鍊事,曾有定式矣。今番則何以爲之,而處所以何處擧行乎?敢稟。傳曰,訓鍊院命官磨鍊。
禮曹啓曰,來十月十七日憲宗大王·孝顯王后祔太廟,孝顯王后追上徽號,大王大妃殿尊崇,王大妃殿尊崇,大妃殿尊崇,王妃嘉禮合七慶慶科庭試文科,親臨與命官,何以爲之,而處所以何處擧行乎?敢稟。傳曰,春塘臺親臨磨鍊。
又啓曰,來十月十九日謁聖儀節當爲磨鍊,而取考謄錄,則或齋宿於春塘臺,翌曉由集春門詣文廟,行酌獻禮後,還御春塘臺試士,或齋宿於明倫堂,酌獻禮後,仍於泮宮試士或齋宿於明倫堂,酌獻禮後,還御春塘臺試士矣。今番則何以爲之?敢稟。傳曰,齋宿及試士處所,春塘臺爲之。
又啓曰,今此嘉禮翌日,大王大妃殿·王大妃殿·大妃殿·中宮殿百官陳賀儀註,直爲書入各殿之意,敢啓。傳曰,知道。
又啓曰,大王大妃殿傳曰,王大妃殿朝見禮,大妃殿朝見禮,二十九日同爲行禮事,命下矣。王大妃殿朝見禮吉時,以同日巽時,已爲推擇啓下,而大妃殿朝見禮吉時,今日官□□推擇,則同日午時爲吉云。以此時擧行,何如?傳曰,允。
奎章閣啓曰,守宮檢校待敎李㘾,待開門牌招,何如?傳曰,允。
備邊司啓曰,卽見水原留守趙秉駿災實狀啓,則事目災五十結外,不足災一千三百二十結二負六束,特許加劃,還餉當捧中海溢面尤甚戶三分二,之次戶折半,稍實戶三分一代錢外,他各面四分一代錢,待明秋還作本色,身布之海溢面米邊當納折半代錢,頹壓戶還餉身布全數代錢,推奴徵債防塞事,竝請令廟堂稟旨分付矣。地旣斥鹵,災備旱澇,較之恒年,未嘗非歉,而災結所請之數,參以元摠,終涉過多,事目外一千結,特爲加劃,使之均俵,還餉代錢之請,雖出於災民紓力之意,而糴法有重,不可輕許,以相當穀準折代捧,使之待明秋還作本色,海溢面及頹壓戶身布代錢,推徵防塞,竝依狀請許施,何如?傳曰,允。
上在昌德宮。停常參·經筵。
大駕詣別宮入幕次後,藥房·內閣·政院·玉堂口傳問安。答曰,知道。
還內後,藥房·內閣·政院·玉堂口傳問安。答曰,知道。
中宮殿詣闕後,藥房·內閣·政院·玉堂口傳問安。答曰,知道。
同牢宴後,藥房·內閣·政院·玉堂口傳問安。答曰,知道。朝廷二品以上,六曹長官單子問安。答曰,知道。
傳曰,右副承旨進詣宗廟·永寧殿,奉審以來。
以司謁口傳下敎曰,右參贊金洙根,敎官金炳學,校理金炳國中宮殿詣闕時別陪從。
傳曰,明日出宮門路,以協陽門爲之。
傳曰,月前加贈節惠之典,尙云晩且後矣。而今於舟梁禮成之後,益驗其忠貞積慶之報矣。文忠公以下四世祠版,遣承旨致祭。
政院啓曰,中宮殿所用內旨四部,問安牌五部,馬牌五部,新造以入之意,敢啓。傳曰,知道。
都摠府啓曰,今日入直內三廳武兼禁軍及軍兵等,當爲中日習射技放,而動駕相値,不得設行之意,敢啓。傳曰,知道。
備邊司啓曰,頃因海西年分狀啓,事目災外不足畓災四千結,綿田災一千八百結加劃,而還餉停退與結作米元錢上納,置之,大興城餉折半捧留之意,覆啓行會矣。卽見該監司洪耆燮狀啓,則復陳災形民勢,仍請見減畓災一千二百四十三結三十八負三束,綿田災一千九十五結八十三負六束,特許準劃,還餉停退結作米元錢城餉全數下捧依前請準施事,更令廟堂稟旨分付矣。前此之劃,較之各年已例,參以本道元摠,亦不可曰不多,而道臣更請,冀蒙準許者,必出於民勢之萬不獲已,則其在寧失之義,合有曲軫之道,以畓災一千結,綿災五百結特爲加劃,使之廣布德意,還餉停退之請,固知減得一分,紓得一分,而旣違法意,且係後弊,不可以申請許之,結作米之代錢上納,城餉穀之全數下捧,不無窒礙之端,宜念紓力之道,特爲許施,何如?傳曰,允。
奎章閣啓曰,大駕今已還宮,守宮檢校待敎李㘾,依定式減下,何如?傳曰,允。
辛亥九月二十七日卯時,大駕詣別宮。親迎擧動入侍時,行都承旨徐念淳,左承旨鄭基世,右承旨趙台淳,左副承旨兪致善,右副承旨金炳德,同副承旨曺錫輿,史官缺檢校直提學金炳冀,檢校直閣鄭㝡朝,直閣鄭健朝,檢校待敎尹滋悳·李秉文·金炳國以次侍立。時至,通禮跪啓請外辦。上具冕服·玉帶,乘輿出宣化門。藥房提調李鶴秀,副提調徐念淳,進前問候訖。出協陽門。通禮跪啓請降輿乘輦,上降輿乘輦,由肅章門·仁政門,出敦化門。通禮跪啓請進發,執雁者乘馬前行,至宗廟前路,降輦步過。命書傳敎曰,右副承旨進詣宗廟·永寧殿,奉審以來。還乘輦,進發至宮大門外,侍臣皆下馬,執雁者亦下馬前行,至下輦所。通禮跪啓請釋圭,上釋圭,念淳跪受圭。通禮跪啓請降輦乘輿,上降輦乘輿,通禮前導至降輿所,又啓請降輿入大次。行禮時至,通禮跪啓請執圭,念淳跪進圭,上執圭。主人導上以入,行禮竝依親迎儀訖。主人導上以出,通禮跪啓請釋圭,上釋圭,念淳跪受圭。通禮跪啓請外辦,上出次。通禮跪啓請乘輿,上乘輿,出宮大門外,至降輿所。通禮跪啓請降輿乘輦,上降輿乘輦。通禮跪啓請執圭,念淳跪進圭,上執圭。通禮跪啓請進發,至宗廟前路,上降輦步過,還乘輦,由敦化門至協陽門外。通禮跪啓請釋圭,上釋圭,念淳跪受圭。通禮跪啓請降輦乘輿,上降輦乘輿,入協陽門。兵曹判書跪稟放仗。致善請出標信解嚴。由宣化門還內,諸臣以次退出。
前一日,典設司設殿下大次於王妃第內門外,又設小次於內門內,俱道東南向,竝隨地之宜,近侍及侍衛官次於中門外,贊者前期設奠雁案於正廳北壁南向,設褥席於案前北向,又設殿下,王妃東西褥位於正廳,褥上設單席,其日,殿下具冕服乘輦,出敦化門外,掌畜者執雁乘馬前行,駕至王妃第大門外,主人具朝服出,立於道左,鞠躬秪迎,駕至大門外,左通禮跪啓請釋圭,殿下釋圭,近侍跪受圭,左通禮跪啓請降輦乘輿,殿下降輦乘輿,左右通禮前導入大次,近侍及通禮止於內門外,行禮時至,左通禮至大次前,跪啓請出次,殿下出次,左通禮跪啓請執圭,近侍跪進圭,殿下執圭,主人導殿下以入,掌畜者以雁授尙傳,尙傳傳捧至內門,傳授尙宮,尙宮傳捧隨入,殿下由正階陞正廳,女官奉繖扇陳於階下,殿下詣東壁褥位南端,傅姆導王妃,尙宮前導出房,執燭及侍從如式,就西壁褥位南端,尙宮俯伏跪請揖,王妃就位,殿下揖,王妃就位,殿下·王妃稍退各就褥位,主人具朝服立於殿下之後差退,主母具禮衣立於王妃之後差退,尙宮捧雁跪進于殿下之右,尙宮俯伏跪啓請釋圭,殿下釋圭,女官跪受圭,尙宮俯伏跪啓請行奠雁禮,殿下受雁進奠於北壁案上,尙宮俯伏跪啓請執圭,女官跪進圭,殿下執圭,主人降立於階下北向,尙宮導殿下稍退南向,主人四拜跪,主母撤雁案,尙宮俯伏跪啓禮畢,尙宮導殿下降階入小次,女官仍以繖扇侍衛,主人陞自東階,尙宮導王妃出至西階上,傅姆在左,保母在右,主母在後,主人少退西向,戒之曰,戒之敬之,夙夜無違命,主人退立西向,主母進立王妃之右,施衿結帨,戒之曰,勉之敬之,夙夜無違命,王妃聽受訖。宮人進輿,尙宮俯伏跪啓請乘輿,王妃乘輿以降,侍衛如常儀,至內門內,尙宮俯伏跪啓請降輿,王妃降輿少駐,尙宮跪啓請出次,殿下出次,尙宮俯伏跪啓請揖,王妃就輦,殿下揖,王妃就輦,主人導殿下以出。女官捧繖扇至內門,以授內侍,內侍受以授捧持人還宮如來儀,在出還宮儀尙宮俯伏跪啓請乘輦,王妃乘輦,傅姆加景。景之制,蓋如明衣,以爲行道禦塵·令衣鮮明宮人侍從及內侍導從儀仗前導如常。在出宮詣闕儀
上在昌德宮。停常參·經筵。
陳賀還內後,藥房·內閣·政院·玉堂口傳問安。答曰,知道。
朝見禮後,大殿·大王大妃殿·王大妃殿·大妃殿·中宮殿,藥房口傳問安。答曰,知道。內閣·政院·玉堂·朝廷二品以上·六曹·兩司長官單子問安。答曰,知道。
藥房都提調金道喜,提調李鶴秀,副提調徐念淳啓曰,日吉辰良,大禮順成,臣民慶忭,曷有其極?伏未審動駕之餘,聖體若何,寢睡·水刺之節,何如?臣等率諸御醫,趁早入診,詳察聖候爲宜,大王大妃殿氣候何如,王大妃殿氣候何如,大妃殿氣候何如,中宮殿氣候,何如?臣等不任區區下忱,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿口傳問安。答曰,知道。
政院啓曰,卽者持平許銑,以其親病,投章經行,原疏纔已捧入矣。所當直捧遞差傳旨及禁推傳旨,而此與無端下鄕有異,從重推考,何如?傳曰,允。
禮曹啓曰,今此嘉禮翌日陳賀時,諸道所封箋文中肅川府使白胤洙,龍川府使李鶴周,長淵縣監崔弘德,海南縣監金明權雖非應封官,俱以別軍職封進矣。一體看審捧入之意,敢啓。傳曰,知道。
備邊司啓曰,卽見京畿監司洪祐喆災實分等狀啓,則稍實各邑不爲擧論,陽川等十八邑鎭置之尤甚,永平等十六邑置之之次,事目災五百結外,不足災六千七百七十一結一負九束,特許準劃,後錄諸條,竝請令廟堂稟旨分付矣。其一,北漢·平倉城餉陽川等十一邑全數捧留,仁川·交河折半上城條,亦令全數捧留,之次邑中積城城餉耗條,俱以代錢輸送摠戎廳事也。其一,大興·臨津·長山餉穀捧留本色,附近民之自願輸納者,依願許施,耗條代錢輸送事也。其一,新還餉尤甚邑折半,之次邑三分一停退,待明秋準捧事也。其一,各衙門軍布尤甚邑三分一,之次邑四分一停退,待明秋準捧事也。其一,禁御兩營·江都留餉米太,守·摠兩營壯抄牙兵等身米,亦以代錢收捧事也。其一,抱川民庫貸下還穀待年豐收捧條,姑令仍停事也。其一,沿海各邑拯劣米太之年久停捧條依例仍停事也。其一,各衙門各宮房屯土從實收稅事也。其一,推奴徵債限明秋防塞事也。兩等分劑依施,畿內若而邑之農形,非曰無災,而今此加請,稍過所料,終欠妥當,事目外五千結加劃,使之分俵,北漢城餉之邑捧與城捧,不無較量於一視之政,而若依狀辭竝令邑捧,則城民亦何可資生乎?陽川等十一邑城餉,特許三分二,使之捧留,仁川·交河之折半捧留,旣有特敎永施者,則上城條之又請捧留,有難遽許,第其兩邑程途旣遠,且入於尤甚,則姑許全數捧留,俾紓民力,積城餉耗,代錢輸送,而至於大興餉穀,已有近例,只令折半上城,臨津·長山全數捧留,耗條亦許代錢輸送,新還請停,不可擧論,如干分數,設令許施,未必實惠之下究,足爲吏鄕之奸藪,置之,軍布停退條之年前特蕩,已是格外之澤,今又分數停退,則此與新還請停無異,亦爲置之,其外諸條,旣多已行之例,竝依狀請許施,何如?傳曰,允。
以司謁口傳下敎曰,右參贊金洙根,童蒙敎官金炳學,檢校待敎金炳國,竝中宮殿承候官差下,使之承候。
吏曹啓曰,在前陳賀頒赦時,有別歲抄書入之例,今番則何以爲之乎?傳曰,書入。
兵曹,慶科庭試武科規矩,原榜人及會試人,纖箭三矢一百二十步,貫革五矢一百步一巡二中,柳葉箭五矢一百二十步一巡二中,鳥銃三柄一巡一中,講書粗以上,取三技落點,直赴殿試人,鐵箭三矢一百十步,貫革一百步一巡一中,柳葉箭三矢一百二十步一巡一中,講書粗以上,一技落點。
王若曰,奉神靈統王者,建極于中,敦風化源家人,正位乎內,所以基百福之本,抑亦率九御之敎,載遵晠規,用播修誥,若稽明辟之致理,實賴賢妃之贊治,嬀汭釐嬪,協舜德於濬哲,京室纘女,翊文謨於緝熙,顧予眇眛之姿,叨嗣艱大之業,以引以翼,若爲貽燕之圖,于家于邦,宜資思齊之助,宗宮瓚祼,秪切繼序之思,永衖珥簪,正須規警之語,屬玆歸妹之嘉會,秪奉太母之睿掄,乾道未能獨成,以博厚而爲配,大倫不可少緩,故窈窕之旁求,王妃金氏,祥徵玄符,慶衍華胄,五四世忠貞之報,宜食德之滋豐,二百年詩禮之傳,驗服習之有自,幽閒淵靜之性,當嗣徽音,溫惠謙恭之儀,允合壺則,歷選名門大族,惟玆是諧,廣詢卿士庶人,咸云其吉,肆涓辰於雁旭,俾儷尊於翟禕,迺於本年九月二十五日丁丑,授冊正位,二十七日己卯,大婚禮成,倣禮經而昭文,紫篽增肅,遵憲牒而備物,彤管耀輝,由夫婦而造焉,生民攸始,察天地而至矣。品彙遂亨,旣崇長秋之彝章,合布陽春之霈澤,自本月二十八日昧爽以前,雜犯死罪以下,咸宥除之,在官者各加一資,資窮者代加,於戲,觀厥型而中外胥忭,泰以交而上下同和,百郡垢瑕,普霑滌蕩之惠,八埏流峙,共戴覆載之功,膺再昌期,湊氣像於未艾,懋一新政,濟倪旄而其蘇。大提學趙斗淳製進。
持平許銑疏曰,伏以,臣以遐土無似之蹤,偏荷陶匀之澤,濫廁侍從之例,已多時日,而臣之老夫年今八十四矣。雖在不病之時,氣息凜綴,臣之情地,誠不忍久離從官,且臣家在於平安道昌城地,道途脩敻,信息阻闊,方寸常煎,將欲陳章丐還之際,得接近信,則自月初添以寒感,又重泄痢,宿祟倍劇,若將難保,臣自聞此報,五情焦灼,急於歸護,忙陳短章,徑尋鄕路,臣罪至此,益無所逃。伏乞天地父母,特垂矜憐,仰稟東朝,亟遞臣職,俾便救護,仍治臣罪,以肅朝綱焉,臣無任云云。省疏具悉。爾其勿辭往護。
辛亥九月二十八日辰時,上詣仁政殿。陳賀入侍時,行都承旨徐念淳,左承旨鄭基世,右承旨趙台淳,左副承旨兪致善,右副承旨金炳德,同副承旨曺錫輿,記事官李裕奭·韓鎭棨,別兼春秋閔致庠·金炳㴤,檢校直提學金炳冀,檢校直閣鄭㝡朝,直閣鄭健朝,檢校待敎尹滋悳·李秉文·金炳國,以次侍立。時至,通禮跪啓請外辦。上具遠遊冠·絳紗袍,乘輿出宣化門。藥房提調李鶴秀,副提調徐念淳進前問候。由協陽門·肅章門·仁政門,詣仁政殿。通禮跪啓請降輿,上降輿。通禮跪啓請執圭,念淳跪進圭,上執圭陞座。致善曰,二品以上進參次,出標信開作門。上命以已下標信擧行。贊儀唱鞠躬四拜興平身,宗親文武百官行四拜禮。致詞官進當座前,致詞訖。贊儀唱鞠躬四拜興平身,宗親文武百官行四拜禮。宣敎官陞自東階就位,傳敎官進當座前,跪啓傳敎,取敎書授宣敎官宣敎訖。退復位。贊儀唱鞠躬四拜興平身,宗親文武百官行四拜禮。贊儀唱跪搢笏三叩頭,宗親文武百官跪搢笏三叩頭。贊儀唱山呼,百官及樂工軍校齊聲呼千歲,又唱山呼千歲,又唱再山呼,又呼千千歲。贊儀唱鞠躬四拜興平身,宗親文武百官行四拜禮。展箋官擧箋案入置座前,宣箋目官詣箋案南,宣箋官詣宣箋案南宣箋,仍降復位。通禮進當座前,跪啓禮畢。領府事鄭元容,判府事金道喜·朴晦壽,左議政金興根,右議政朴永元進前奏曰,六禮順成,臨殿受賀,群情益切慶祝,連日勞動,聖體,若何?上曰,一樣矣。元容曰,寢睡·水刺之節,何如?上曰,一樣矣。元容曰,大王大妃殿氣候,何如?上曰,一樣矣。元容曰,王大妃殿氣候,何如?上曰,一樣矣。元容曰,大妃殿氣候,何如?上曰,一樣矣。元容曰,中宮殿氣候,何如?上曰,安順矣。元容曰,今此六禮之時,日氣連好,人天協吉,誕行冕迎之儀,乾坤正位,日月儷光,上而各殿嘉悅之情,下而八域頌祝之忱,和氣歡聲,洋溢中外矣。今日卽殿下家邦造端之始,福祿迓迎之會也,自古嘉禮之盛,必稱周之文王·太姒者,以其俱有聖德,化行俗美,自天佑之,諸福綿長,故至于今詠歌以傳之,今我殿下修德如文王之聖,內行二南之化,則國治民樂,天降百福,螽斯之慶,麟趾之祥,其將復見於今日,臣等不任祈祝之至矣。上曰,所陳甚好,當加念矣。通禮跪啓請釋圭,上釋圭,念淳跪受圭。通禮跪啓請降座乘輿,上降座乘輿,出仁政門,入協陽門。兵曹判書跪稟放仗。致善請出標信解嚴。由宣化門還內,諸臣以次退出。
上在昌德宮。停常參·經筵。
朝見禮後,大殿·大王大妃殿·王大妃殿·大妃殿·中宮殿,藥房口傳問安。答曰,知道。內閣·政院·玉堂·朝廷二品以上·六曹堂上·兩司長官單子問安。答曰,知道。
藥房提調李鶴秀,副提調徐念淳啓曰,親臨受賀,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜,大王大妃殿氣候何如,王大妃殿氣候何如,大妃殿氣候何如,中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿口傳問安,答曰,知道。
大王大妃殿,以承傳色口傳下敎曰,藥院每日次啓辭中,中宮殿問候,依例爲之。
傳曰,嘉禮都監都提調以下及尙衣院提調以下別單書入。
傳曰,慶平君百官加親授。
傳曰,進圭都承旨徐念淳,傳敎官禮房承旨趙台淳,竝加資,史官竝加一資,資窮者代加。
傳曰,都承旨·左副承旨竝許遞,前望單子入之。
承旨前望單子入之,金炳冀·沈宜冕落點。
傳曰,大院君祠宇,當酌獻禮矣。該房知悉,日子以來旬前擇入。
傳曰,中官張之善·尹東亨·申應浩百官加親授。
傳曰,臺諫竝許遞,今日政差出。
以尙衣提調以下別單,傳曰,提調知事徐憙淳,左參贊趙冀永各半熟馬一匹賜給,郞廳僉正權涑,主簿金相愈,別提浪處洪,直長朴齊寅竝兒馬一匹賜給,書吏安時潤等四人帖加,其餘別看役·計士·畫員·員役·工匠等竝依壬戌年例施賞。傳曰,大王大妃殿別輦侍衛李昌成,王大妃殿別輦侍衛琴玉聲,大妃殿別輦侍衛元喜慶,各兒馬一匹賜給,嘉禮次知洪命富加資,資窮內下虎皮一領賜給,同牢宴次知申寬吉,排設次知石泰元,竝半熟馬一匹賜給,熟設次知李昌成加資,資窮者代加,鄭喜常加資,資窮虎皮一領賜給,從事官千世甲·鄭寬敏竝內府陞敍,嘉禮從事官劉仁祺等七人,竝令內侍府陞敍,敎命差備石泰元等二人,命服差備李恒元〈等〉二人,玉冊差備李敏榮等二人,竝加資,資窮者代加,金寶差備朴光錫加資,資窮內下虎皮一令賜給,黃鍾和加資,執雁差備李昌成,赤舄差備李根協,尙傳鄭喜常,竝半熟馬一匹賜給,敎命案差備韓用喜等十九人,朱杖差備金宅龜等二十人,歸遊赤差備朴正淳等二十人,各上弦弓一張賜給,親迎時挾侍申寬吉加資,資窮代加,宋喜哲加資,資窮內下虎皮一令賜給,寶差備吳仁業等十二人,各兒馬一匹賜給,弓房高明星等十四人,各上弦弓一張賜給,中宮殿承傳色鄭喜常加資,資窮內下虎皮一令賜給,柳賁然加資,資窮代加,薛里鄭運會等十人,依壬戌年例施賞,傳曰,分承旨金應均·兪鎭五,各兒馬一匹賜給,分假注書曺錫元·南鍾順竝陞六,政院翰注各兒馬一匹賜給,傳曰,分兵曹參議沈熙淳,參知趙熙哲,正郞金炳㴤,佐郞尹秉鼎,分摠管沈宜冕·韓鎭庭,竝兒馬一匹賜給,分都事李圭憲,李炯,各不粧弓一張賜給,傳曰,別宮入直禁軍將·分五衛將·分部將·分守門將·禁軍·書員·旗手·軍士等竝依壬戌年例施賞。
傳曰,今番賞典中一人,雖兼數事,毋得疊授。
傳曰,今日政賞典下批。
以嘉禮都監都提調以下別單,傳曰,都提調左議政金興根熟馬一匹面給,提調兼戶曹判書徐憙淳,兼工曹判書金左根,行禮曹判書李憲球竝半熟馬一匹面給,都廳副司果李承益·朴昇壽竝加資,郞廳戶曹正郞李時敏,軍資監判官徐用輔,禮曹正郞吉鎭五,工曹佐郞尹興鎭,司僕寺僉正尹泰兢,忠勳府都事李秉敎,竝陞敍,監造官副司勇金壽鉉·趙容在·宋秉一·洪畯·洪在元·趙南淳,別工作繕工監假監役崔瑨,別宮修理所監役官繕工監假監役李道淵竝陞六,冊禮時都提調左議政金興根,熟馬一匹面給,提調兼戶曹判書徐憙淳,兼工曹判書金左根,行禮曹判書李憲球,竝半熟馬一匹賜給,都廳副司果李承益·朴昇壽,竝加資,郞廳戶曹正郞李時敏,軍資監判官徐用輔,禮曹正郞吉鎭五,工曹佐郞尹興鎭,司僕寺僉正尹泰兢,忠勳府都事李秉敎,竝陞敍,監造官副司勇金壽鉉·趙容在·宋秉一·洪畯·洪在元·趙南淳,別工作繕工監假監役崔瑨,別宮修理所監役官繕工監假監役李道淵竝陞敍,納采時正使領府事鄭元容,副使行大護軍徐左輔,竝熟馬一匹面給,捧敎文官成均館司成申錫禧,副司果洪秉壽各加一資,資窮者代加,納徵時正使領府事鄭元容,副使行大護軍徐左輔,竝熟馬一匹面給,捧敎文官副司果李興敏·徐相鼎,各加一資,資窮者代加,告期時正使領府事鄭元容,副使行大護軍徐左輔,竝熟馬一匹面給,捧敎文官弘文館校理李承輔,修撰朴文鉉,各加一資,資窮者代加,冊禮時正使領府事鄭元容熟馬一匹面給,副使行大護軍徐左輔加資,捧敎命官弘文館副校理閔致庠,副修撰李維謙,各加一資,資窮者代加,捧玉冊官副司果李秉文·徐翼輔,捧寶官弘文館副校理宋謙洙,副司果姜㳣,各兒馬一匹賜給,納采納徵告期冊禮時擧案者以下諸執事,掌次者典設司別檢鄭基聞,謁者司饔院奉事趙萬兢,童蒙敎官兪敬煥,軍資監奉事徐有先,廣興倉直長鄭基興,各兒馬一匹賜給,掌畜者掌苑署別提李憲度陞敍,儐者副司勇閔羲昶陞六,敎命文製述官兼吏曹判書趙斗淳,書寫官兼工曹判書金左根,竝熟馬一匹賜給,箋文書寫官判府事朴晦壽,熟馬一匹面給,玉冊文製述官行上護軍徐箕淳,熟馬一匹賜給,書寫官判府事金道喜,金寶篆文書寫官右議政朴永元,竝熟馬一匹面給,左通禮睦仁栽加資,右通禮李羲俊半熟馬一匹賜給,贊儀朴酆壽陞六,典儀高鎭鶴兒馬一匹賜給,東西唱引儀金載善·崔在淵,代致詞官假引儀趙鳳始,宣箋目官假引儀李寬鉉各加一資,資窮者代加,禮貌官假引儀趙鳳始等二人,別軍職李東洙等十人,竝依壬戌年例施賞,同牢宴饌品監造官司饔院正金翊鎭加資,熟設監造官內資寺奉事徐元輔,兒馬一匹賜給,別看役前府使姜彝五,前縣監安時赫,竝守令除授,南陽府使洪吉謨,看役牌將賈行健竝加資,南命浩等五人竝賞加,斐鳳文邊將除授,輦輿造成牌將劉順哲,都廳守直捕校崔宗秀等八人,竝帖加,擇日官李秉洪外職調用,其餘計士·擇日官·奏時官·寫字官·畫員·錄事·司鑰·別監·員役·忠贊衛·工匠·樂工等,竝依壬戌年例施賞,熟設監官孫興允·朴麟源,竝相當職調用,崔日成·崔兢烈邊將除授,崔致俊·尹慶源·李在默竝加資,金定奎·金孝基竝賞加,牌將徐浩運·趙文赫右職調用,朴處煥等十人竝加資,徐潤昌·安錫炷竝邊將除授,其餘飯監·待令捕校·武藝別監·員役·熟手等,竝依判下施賞。
實錄廳郞廳,以摠裁官意啓曰,憲宗大王實錄印出卷數定爲八卷,計其分藏五處,則合爲四十一卷,附錄一卷,五處分藏件及進上件合爲六卷,粧䌙之役,今已告訖。春秋館奉安日子,令本館推擇啓下,何如?傳曰,允。
禮曹啓曰,傳曰,大院君祠宇,當酌獻禮矣。該房知悉,日子以來月旬前擇入事,命下矣。令日官李秉洪推擇,則來十月初四日爲吉云。以此日定行乎?敢稟。傳曰,以此日爲之。
又啓曰,謹稽謄錄,則德興大院君祠宇展拜兼行酌獻禮時,宗臣二員及內外孫中文蔭武在職人,儒武童蒙竝爲入參,百官則展拜時,雖不入參,酌獻禮時依例入參矣。今此大院君祠宇酌獻禮時,依例磨鍊乎?敢稟。傳曰,依例磨鍊。
政院啓曰,吏曹郞廳來言,百官加下批政事,取稟。傳曰,當日爲之。
吏曹啓曰,別歲抄書入事,命下矣。居中亦爲一體書入乎?敢稟。傳曰,書入。
政院啓曰,卽者吏曹郞廳來言,政事當日爲之事,命下,而兼判書趙斗淳,參議趙徽林,俱以病不來,參判金大根在外,不得開政云。判書·參議,竝卽牌招,何如?傳曰,允。
兵曹啓曰,來十月初四日大駕詣大院君祠宇親行酌獻禮時,隨駕營門當爲磨鍊矣。禁御兩營鄕軍則今旣停番,何營軍兵隨駕,何營軍兵留陣,而禁軍及馬步軍以幾番幾哨磨鍊,餘軍留營,何以爲之?敢稟。傳曰,依南殿擧動例爲之,御將爲先廂,禁將爲後廂,留營留陣,置之。
安東府使李時愚疏略曰,往在丙申丁酉,荐遭大歉,民之受還者,散而之四,徵捧無路,則創出民留名色,將爲了刷之計,而糶糴不得如法,元會付各衙門穀,耗上加耗,今始九萬四千七百七石矣。此若如前排置,則不出幾年,又將爲屢十百萬,而胥溺之患,可立而待,臣與道臣,屢回商確,必欲從實立籍,逐戶排還,爲折半移貿之擧,則假令移貿米萬石,元詳定爲三萬兩矣。於是乎胥動駭惑,視若白徵,未及措畫,而又多渙散之慮,惟是減詳一事,最爲便宜,而竊聞道內山淸縣己亥捄弊時,因道臣疏請,以減詳代捧,又於丙戌,有靑松等四邑小米減價作錢移送他道之事,此皆爲可援之近例,而本邑事勢之罔措,又非當日山淸·靑松之比,則以朝家一視之意,寧或施於前而靳於後乎?臣愚以爲,就本色還摠中折米二萬石,依山淸例,以每石二兩式代捧移送他道,則此豈但今日矯革之爲幸哉?乞稟東朝,俯賜諒察,仍令廟堂稟處。答曰,省疏具悉。疏辭令廟堂,稟處。
上在昌德宮。停常參·經筵。
藥房提調李鶴秀,副提調金炳冀啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜,大王大妃殿氣候何如,王大妃殿氣候何如,大妃殿氣候何如,中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿口傳問安。答曰,知道。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
政院啓曰,備邊司郞廳來言,今日賓廳日次,而領議政未差,左議政金興根,右議政朴永元有身病,不得來會云矣。敢啓。傳曰,知道。
弘文館啓曰,修撰尹哲求,副修撰李又新差祭,下番闕直,事甚未安,修撰趙在應,副修撰李維謙,卽爲牌招,以爲推移入直之地,何如?傳曰,允。
以修撰趙在應,副修撰李維謙牌不進罷職傳旨,傳曰,只推。
傳曰,禮房承旨馳詣宗廟·景慕宮,奉審摘奸以來。
以司謁口傳下敎曰,承候官分兵曹正郞金炳㴤無實職,時令該曹依例付軍職。
政院啓曰,兼吏曹判書趙斗淳,參判韓正敎,參議趙徽林牌不進推考傳旨及罷職傳旨,今方捧入,而開政命下之後,如是違牌,事甚未安,判書參判竝更牌招,何如?傳曰,允。參議,只推,一體牌招。
以吏曹參議趙徽林牌不進罷職傳旨,傳曰,只推。
吏曹啓曰,嘉禮已過,分承旨,分兵曹堂郞竝減下之意,敢啓。傳曰,知道。
又啓曰,嘉禮都監都廳副司果李承益·朴昇壽,竝加資事,命下矣。雖已資窮,但未經準職,何以爲之?敢稟。傳曰,勿拘。
又啓曰,陳賀時宣敎官副司果尹禹錫加資事,命下矣。雖已資窮,但未經準職,何以爲之?敢稟。傳曰,勿拘。
有政。吏批,判書趙斗淳進。政事冊無吏批啓曰,臺諫多窠,今當差出,而擬望之人乏少,外任竝擬,何如?傳曰,允。
以吳取善爲大司憲,朴來萬爲大司諫,尹滋悳爲執義,李承輔爲司諫,朴文鉉·任秀龍爲掌令,洪祐吉·鄭獻敎爲持平,李貞夏爲獻納,洪鍾序·權應夔爲正言,李鶴秀爲禮曹判書,成原默爲戶曹參判,申泰道·鄭基成爲假監役。
再政。以徐堂輔爲校理,趙在應爲修撰,祭酒單洪直弼,兼執義單兪錫煥,分承旨金應均·兪鎭五·分兵曹參議沈熙淳,參知趙熙哲,正郞金炳㴤,佐郞尹秉鼎已上減下,慶平君今加承憲,百官加親授,大護軍徐左輔今加崇政,前承旨徐念淳今加資憲,左副承旨趙台淳今加嘉善,副司果李承益·朴昇壽,司饔正金翊鎭,副司果尹禹錫,左通禮睦仁裁,已上今加通政,南陽府使洪吉謨今加嘉善,已上加資事承傳,行右承旨趙台淳,左副承旨鄭基世。
兵曹啓曰,嘉禮旣成,分摠府堂郞·分五衛將·分守門將,竝減下之意,敢啓。傳曰,知道。
兵批,僉知三單,張性煥·金東獻·崔寬錫,副司果曺錫元·南鍾順·金壽鉉·趙容在·宋秉一·洪畯·洪在元·趙南淳·崔瑨·李道淵·閔羲昶,分摠管韓鎭庭,分五衛將徐相稷·具載善,分都摠都事李炯·李圭憲,分守門將朴致亮·張孝憲,以上依定式減下,都摠管單慶平君。
吏曹啓目粘連,觀此承政院右副承旨金炳德上疏,則以爲,臣父左議政臣興根方帶監春秋館事矣。臣之見叨春秋兼銜,在法當遞,伏乞聖明,仰稟東朝,亟許鐫改,以存公格亦爲白有臥乎所,相避之法,在下當遞,承政院右副承旨金炳德所帶春秋館修撰官之任,今姑減下,何如?啓依允。
以咸鏡監司徐有薰狀啓,厚州府使李冕熙,以其身病,屢呈辭狀,不得已罷黜事,傳曰,令該曹口傳擇差,不多日內催促下送。
吏曹口傳政事,以申吉輔爲厚州府使。
宗簿寺啓曰,大王大妃殿·王大妃殿加上尊號,孝顯王后追上尊號,大妃殿上尊號今已禮成矣。卽當紀載於璿源譜略,而國朝御牒·八高祖圖·王妃世譜,亦當一體修正矣。在前或有設廳之例,多有自本寺擧行之例,何以爲之乎?敢稟。傳曰,自本寺擧行。
又啓曰,中宮殿冊禮今已順成,卽當紀載於璿源譜略及國朝御牒·王妃世譜,而在前或有設廳之例,多有自本寺擧之例,何以爲之乎?敢稟。傳曰,自本寺擧行。
敦寧府啓曰,大王大妃殿·王大妃殿加上尊號,孝顯王后追上徽號,大妃殿上尊號,今當紀載於御牒及譜冊,修整次設廳之意,敢啓。傳曰,知道。
又啓曰,中宮殿冊禮今已順成,卽當紀載於御牒,而王妃世譜,依敦寧式,同姓限八寸,異姓限五寸,一體修整譜冊次,設都監之意,敢啓。傳曰,知道。
禮曹啓曰,各殿私忌,有素膳封進之規矣。來十月初三日延陽府夫人忌日,大殿·中宮殿素膳,依例封進事知委。傳曰,允。
戶曹啓曰,卽接禮曹啓下移文,則延陽府夫人房四仲朔四名日忌日祭物種,依前例令戶曹磨鍊事入啓,依允矣。依前例加定,分道別單書入之意,敢啓。傳曰,知道。
奉常寺啓曰,今年別祭享稠疊,秋等造脯時加數磨鍊矣。來頭進排,又將有不敷之慮,故牛隻十首,今十月初七日作脯,以爲繼用,而當日畢造之意,敢啓,傳曰,知道。
右副承旨金炳德疏曰,缺答曰,省疏具悉。辭疏下該曹稟處。
大司憲洪直弼疏略曰,臣於歲首,猥服都憲新命,閱半歲而蒙恩遞,不圖初夏,荐荷特除,一之已是誤恩,其可再斯受命,且君德成就,責在經筵,敎誨髦譽,專畀師儒,而臣虛縻兩銜,已積歲年,犬馬之齒,奄迫七耋,在朝廷夙夜之賢,猶當乞骸謝事,何況草莽之賤乎?乞稟東朝,亟遞臣本兼諸銜,不勝大願也,方今諒闇甫畢,訪落群臣,是又爲政之一初也。昔周至成王,天下之治極矣,而召公作誥一則曰祈天永命,二則曰祈天永命,蓋天多靡常,聖哲所畏,故召誥一篇,以諴小民爲祈天永命之本,以疾敬德爲諴小民之本,而屢致意焉,其爲國家長遠慮者乃爾,臣詔勉聖學爲諴民敬德之本焉。伏願殿下,常開雙隻之筵,克下百千之功,若爲九仞之山,戒存虧簣,則馴致至德凝道,大猷時升,堯·舜事業,亶不外是也。且今天地合德,日月合明,是乃造端托始之機會也,程子云有關雎·麟趾之意,可行周官之法度,朱子亦云自閨門袵席之微,薰蒸洋溢,無一民一物不被其化,然後可行周官法度,旨哉言乎。是爲警戒相成,嗣大歷服之義諦,故竊爲殿下誦之,惟殿下懋哉懋哉。答曰,省疏具悉卿懇。由予誠淺禮薄,尙不得致卿於朝端,滿心愧恧,常所耿耿,今接來章,所以憂愛而期勉之者如此,予雖寬昧,可不服膺,至於祈永諴小敬德之要,與夫造端出治之會,卿言卽經訓遺旨也,非敢不惟日慥慥,而提撕警發,全在於講究討論,則雙隻之筵,數數之儀,捨卿伊誰?雖以君臣之義言之,以卿惓惓之念,宜體予必欲致卿之苦心矣。適因奉復,有此敷告,卿其諒之焉,都憲之任,纔已勉遞矣。仍傳曰,此批答遣地方官傳諭。
平安監司洪鍾應疏略曰,臣前陳急於民憂,不遑及他,而今則賙賑之頭緖稍定,報滿之日月漸近,始可以冒悚言私矣。臣之病痼難醫之狀,罔非一朝一夕之故,而自夏徂秋,一倍添劇,榮衛日就澌鑠,形骸轉益尫羸,直一枯朽空殼耳,就以賑事言之,措劃便宜,專靠善後,迨今遞代,回授可堪,然後先事經紀,來頭接濟,如可不跲而裕,此尤不可一時虛徐者審矣。乞稟東朝,劃卽鐫改。答曰,省疏具悉。災歲民情之仰哺於卿者,果何如?賑資今已區劃,其所以善後之策,亦係於卿,卿其勿辭,救我顑頷之類。日記廳堂上朴容大,郞廳申炳休權泰植。
上在昌德宮。停常參·經筵。
夜五更,灑雨下雨,測雨器水深二分。
傳曰,禮房承旨馳詣受香所,奉審摘奸以來。
奎章閣啓曰,景慕宮望廟樓今朔奉審,無頉之意,敢啓。傳曰,知道。
實錄廳郞廳,以摠裁官意啓曰,實錄旣已完畢,政院日記·內閣日省錄,還送政院內閣之意,敢啓。傳曰,允。
備邊司啓曰,本司武郞廳具明鉉,奔走勤仕,又滿十五朔,依例陞敍或守令除授事,捧承傳施行,何如?傳曰,允。
弘文館啓曰,校理徐堂輔,修撰趙在應,竝卽牌招察任,何如?傳曰,允。
以校理徐堂輔牌不進罷職傳旨,傳曰,只推。
以京畿監司洪祐喆狀啓,永宗僉使尹守鳳遭母喪事,傳曰,令該曹口傳差出,催促下送。
兵曹啓曰,五衛將許澾·張性煥,景福宮衛將李令麟·金光雲,慶熙宮衛將池永祥·玄得柔,俱以病難供職,呈狀乞遞,竝改差,何如?傳曰,允。
兵曹口傳政事,以徐念淳·金始淵爲都摠管,南性敎·沈樂臣·鄭泰東爲副摠管。
兵曹,副摠管單金始淵。
兵曹口傳政事,以李鳳周爲永宗僉使。
御營廳啓曰,東關王廟有頉處,臣監董修改後,別單書入之意,敢啓。傳曰,知道。
兵曹啓曰,去秋等能麽兒考講時,都摠府經歷金鎭國,二次不通,武臣兼宣傳官李濟萬,一次不通,依定式竝從重推考,何如?傳曰,允。
承文院官員,以都提調意啓曰,院製述官姜濩瓜滿代,吏文學官金炳阮陞付,有闕代幼學李根仁差下,使之付軍職,冠帶常仕,何如?傳曰,允。
領府事鄭元容箚曰,伏以人天和協,日辰良吉,昕朝冕迎,翟䄖正位,六列詠窈窕之章,八埏頌厚載之象,福祿來總,慶祝無疆,臣於嘉止之會,猥忝使乎之命,奉洽陽文祥之儀,宣漢殿冊命之詞,玄纁金寶,物采愜度,黃封法醞,徽數沾榮,與覩百兩之盛,方祝千億之嘏,迺者廣慶覃惠之旨,遍降於敦工呈藝之員,而閒駟優頒,至及臣身,臣且惶且愧,何敢領有?臣聞昭辟所以御衆勵俗之具,有爵賞是已,而惟能與勞,實膺斯式,臣以能則初無可效,以勞則本蔑可紀,而職不過象笏瑲珮,將命周還於階陛之間而已,今此蕃庶之錫,有若明試之庸,則揆諸綜名懋功之義,不亦舛乎?施之不稱,則在典居僭,受而非分,則於恩爲褻,臣雖欲恃寵祗領,其於貽累愼惜之政何哉?臣用是懼,具牘瀆聽。伏乞入稟東朝,亟令還收,以安微分焉。答曰,省箚具悉卿懇。卿其勿辭,安心領受。仍傳曰,此批答,遣史官傳諭。
判府事金道喜箚曰,缺答曰,省箚具悉卿懇。卿其勿辭,安心領受。仍傳曰,此批答,遣史官傳諭。
判府事朴晦壽箚曰,伏以皇天眷佑,良辰叶吉,禮成舟梁,位正翟䄖,天地合德,萬物資生始之功,日月儷明,二南啓風化之源,百祿是總,八域同慶,臣於是時,進效蹈舞之誠,退誦思齊之篇,攢手獻祝,歷日冞切。伏念臣,以敎命篆文書寫,名入別單,至蒙熟馬面給之典,臣於榮感之次,竊不勝愧恧之至,臣之今番擧行,不過摸寫二字之役,而文墨小事,爲藝不工,惟不稱焉是懼而已,以其事非可比於修辭闡徽之爲有所重,以其勞則却不及於工藝執役之各效其力,上駟寵錫,國之重典也,一例混施,無已屑越,乘之以謝,在禮卽然,罔功而受,揆分何安?明主所愼,惟賞爲重,嚬笑之微,名實必綜,施或不當,是謂之濫,受之無名,終歸於僭,此未嘗不有關於朝典大體,不可但以臣區區辭受而言也。玆敢具箚以聞,伏乞俯賜鑑諒,入稟東朝,收還臣錫馬之命,俾恩典重而賤分安焉。答曰,省箚具悉卿懇。卿其勿辭,安心領受。仍傳曰,此批答,遣史官傳諭。
左議政金興根箚曰,缺答曰,省箚具悉卿懇。卿其勿辭,安心領受。仍傳曰,此批答,遣史官傳諭。
右議政朴永元箚曰,伏以六禮孚吉,兩儀協靈,顯休光於迎渭,擧縟儀於呼嵩,二南之治化肇基,萬禩之邦籙增鞏,帀域含生,歡聲如雷,慶祝忭賀之忱,曷可以文字形容?伏見都監別單判下者,臣以寶篆書寫,混蒙錫馬之典,奉旨惶愧,不省攸謂,凡百所司之奔走效力於儀章物采之間者,匪頒等差,各有攸當,至若筆墨小技,自無可言之勞,況玉筋金剪之畵,非臣所能,托名焉已矣。與榮乎云爾,天駟上賞之冒昧徼受,不惟臣不敢,在聖朝愼惜之政,得不爲僭乎?短牘控籲,情實由中,諒非文數備例也。伏願聖慈,亟許收還,以重恩典,以安賤分焉。答曰,省箚具悉卿懇。卿其勿辭,安心領受。仍傳曰,此批答,遣史官傳諭。
行右承旨趙台淳疏曰,缺答曰,省疏具悉。卿其勿辭行公。
大護軍徐念淳疏曰,缺答曰,省疏具悉。卿其勿辭行公。
上在昌德宮。停常參·經筵。
傳曰,發遣吏郞,諸執事淸齋與否,摘奸以來。
傳曰,實錄摠裁官以下,別單書入。
傳曰,中宮殿·璿源殿朝謁禮時,奉爐差備韓正善·吳在善·趙漢吉·元喜慶·李喆榮,守直李文馥,加設承傳色桂命祺竝加資。
傳曰,明日出宮門路,以協陽門爲之。
弘文館啓曰,校理徐堂輔,旣有只推之命,卽爲牌招察任,何如?傳曰,允。
實錄廳郞廳,以摠裁官意啓曰,憲宗大王實錄附錄一件,依前例封進之意,敢啓。傳曰,知道。
又以摠裁官意啓曰,實錄旣已奉安矣。時政記及初中草初再見,竝送于春秋館,姑爲留藏,以待洗草之時,何如?傳曰,允。
又以摠裁官意啓曰,實錄今已奉安于春秋館,本廳堂上郞廳竝減下,儀軌堂郞,行承政院都承旨金炳冀,奎章閣直閣鄭健朝,弘文館校理金炳國差下,使之依前例修正,而應行事目磨鍊,別單書入之意,敢啓。傳曰,知道。
又以摠裁官意啓曰,依下敎,摠裁官以下堂上郞廳員役工匠等,別單書入之意,敢啓。傳曰,知道。
館學儒生申羲朝疏略曰,儒者之尊師門,以重禮法之所宗,而先正臣文元公金長生,卽吾東百世之師也,學有統緖,功存啓導,惟其喪禮備要一書,是先正精微之著,而嘉惠後人之一事也,禮家之敬信尊奉,有如親承先正之言,不幸宋能相者出,別具心腸,肆發論議,積懷不平於文正公宋時烈所嫡承之師門,拈出備要,以肆詆侮譏嘲之習,其曰混瀜儱侗,曰進退無據,曰鄙俚怪褻,曰全不識禮意等說,何其無倫絶悖之至於此極也?程子易傳,謂之籠罩,朱子小學·近思錄,稱以胡亂,我東廡腏諸賢,徧加訾貶,不少留難,則詆毁先正之書,固其宜矣。嗟呼,能相之薦膺逸職,不過愛其門地,及其所爲遺集之行,人人得而見之,孰無駭歎忿惋之心哉?章甫齊籲,追討其罪,削其職而毁其書,歲月浸遠,伸理之說,忽發於素連凶腸,墨守悖論之權敦仁者,稍用黠計,以備要,謂非先正之書,以能相箚記,謂是少時之論,而心術言論,專襲能相之妄率狂愚,則其將何往而不謬盭乖悖哉?嗚呼,近日祧廟之論,自有朱子周廟之確證,敦仁不此之援,謬引曲證,必欲不祧不祔,使繼序承統之大聖人,不得饗於昭穆之列,又敢摘取小貼子之句語,冀以曲成其論,而顯然以朱子之論,歸於投合時宜之科,其奰慝之見,險陂之論,旣敢自衒於莫重議禮之時,則其立朝行己,又何所不至哉?能相之背馳師門,卽前矛於敦仁,敦仁之妄議禮典,是傳法於能相,狂愚如彼,而逸職自如,駭妄如此,而薄譴而止,則斯文之厄,世道之憂,誠不知至於何所矣。願稟東朝,亟削宋能相逸職,仍施付處罪人權敦仁當施之律焉。省疏具悉。假如爾等之言,削逸之論,許多歲寥寥無聞,今忽如是,殆同洗斑覓疵,廟論之立異,特人見不同故耳,亦何傷也?且已處分者,實非輕典,爾等更勿持疑,退修學業。
上在昌德宮。停常參·經筵。
親傳香入幕次後,藥房·內閣·政院·玉堂口傳問安。答曰,知道。還內後,藥房·內閣·政院·玉堂口傳問安。答曰,知道。
傳曰,禮房承旨馳詣宗廟,奉審摘奸以來。
傳曰,明日酌獻禮後,當詣景祐宮展拜矣。該房知悉。
大王大妃殿傳曰,中宮殿廟見禮日子,望間擇入,同日仍行景慕宮展拜矣。以此磨鍊事,分付該曹。
傳曰,憲宗大王實錄,今已奉安,洗草宣醞等節,依戊戌年例擧行。
傳曰,直提學未差之代,前望單子入之。
直提學前望單子入之,南秉哲落點。
傳曰,飭已施矣。長興府竄配罪人許棨,放。
傳曰,明日出宮門路,以協陽門爲之。
傳曰,吏兵批歲抄點下者,依例捧傳旨。
以實錄摠裁官以下別單,傳曰,摠裁官領府事鄭元容,判府事金道喜·朴晦壽,左議政金興根,右議政朴永元,各熟馬一匹賜給,都廳堂上兼吏曹判書趙斗淳,熟馬一匹面給,知事徐箕淳,各房堂上領敦寧洪在龍,兼戶曹判書徐憙淳,兼禮曹判書李若愚,兼水原留守金蘭淳,前兵曹判書朴永元,前吏曹判書金興根,行大護軍金鼎集,工曹判書金洙根,行大護軍趙秉駿,行大護軍洪鍾應,行大護軍金輔根,同敦寧金大根,兵曹判書李公翼,戶曹參判趙秉夔,日淺勿論,校正堂上兼工曹判書金左根,行上護軍李嘉愚·尹定鉉,廣州留守金學性,校讐堂上行上護軍趙鶴年,漢城判尹李景在,行護軍徐憲淳,行都承旨金炳冀,各半熟馬一匹賜給,都廳郞廳副司果權永秀,副司果李興敏,副司果金有淵,副司果洪秉壽竝加資,前執義沈膺泰日淺勿論,各房郞廳副司果柳進翰,副司直李承輔,前副校理金敬鉉,前副應敎李參鉉,前司饔正金翊鎭,前副校理柳興奎,副修撰金輔鉉,前副司直李升洙,前副修撰尹堉,副司果朴文鉉,前副司果曺錫輿,校理金世鎬,副司果申錫禧,副司果洪鍾雲,副司果張仁遠,副司果許傳,執義尹滋悳,前司果金炳德,前副司果李寅夔,副司果李承益,待敎李秉文,前修撰南秉吉,副司果南鍾三,副司果李鍾愚,副司果徐相鼎,掌令趙在應,副司果朴珪壽,前副應敎尹行謨,副司果尹秉鼎·李鍾淳·金宗泰,粉板郞廳副校理閔致庠,副司果徐翼輔,前副司果朴昇壽,兵曹正郞金炳溎,司僕正兪錫煥,前通禮睦仁栽,前副司果尹禹錫,副司果鄭夔容·金元植,各兒馬一匹賜給,各房郞廳前應敎趙獻永,副司直洪羲宗,副司果李基周,前正郞鄭錫朝,前副司果李秉珪,副司果朴浚愚·李容直·金永秀,仕無勿論,前副司直兪致善,前副司果尹行福,副司果金德根,前副司果韓敬源,副校理趙雲卿,副司直柳晏·徐堂輔,前副校理閔泳緯,典籍洪鍾序,副司直崔遇亨,副司果李維謙,正言李啓善,副司果洪祐吉·權應夔,直閣鄭健朝,典籍金炳㴤,副司果洪奭鍾,副修撰朴商壽,校理金炳國,修撰洪在重,副司果申佐模,正言任應準,副司果金會明,副司直李敎寅,副司直洪淳大,副司果鄭獻敎·沈宜聞,持平林謇洙,日淺勿論,粉板郞廳副司果姜㳣,別工作繕工奉事金友根陞敍,其餘計士·寫字官·補字官·唱準捕校·員役·工匠等,竝依戊戌年例施賞。
傳曰,今番賞典中,一人雖兼數事,毋得疊授。
傳曰,政官牌招開政,賞典下批。
吏曹啓曰,實錄廳都廳郞廳副司果權永秀·李興敏,竝加資事,命下矣。雖已資窮,俱未經準職,何以爲之?敢稟。傳曰,勿拘。
又啓曰,實錄廳郞廳姜㳣陞敍事,命下矣。已經準職,何以爲之?敢稟。傳曰,加資。
有政。吏批,兼判書趙斗淳牌招不進,參判金大根在外,參議趙徽林進,承旨缺進。政事冊無吏批啓曰,兼判書趙斗淳牌招不進,參判金大根在外未肅拜,小臣獨政未安,何以爲之?敢稟。傳曰,只出緊任。以徐念淳爲判尹,副司果權永秀·李興敏·金有淵·洪秉壽·姜㳣,已上今加通政加資事,承傳。
兵批,副司猛李根仁。
兵曹啓曰,同知中樞府事韓元植,文臣兼宣傳官徐大淳,俱以身病猝重,無望供職,新除授天摩僉使洪聖浩,母年今爲七十五歲,法不當遠離赴任,呈狀乞遞,竝改差,何如?傳曰,允。
義禁府啓曰,長興府竄配罪人許棨放事,承傳啓下矣。許棨放送事,分付該道道臣之意,敢啓。傳曰,知道。
奎章閣啓曰,守宮檢校待敎金洙根,待明朝牌招,何如?傳曰,允。
奎章閣啓曰,新除授直提學南秉哲,時在京畿廣州地,斯速乘馹上來事,下諭何如?傳曰,申飭上來。
都摠府啓曰,今日入直內三廳武兼禁軍及軍兵等,當爲中日習射技放,而動駕相値,不得設行之意,敢啓。傳曰,知道。
禮曹啓曰,卽接健元陵·顯陵·穆陵·徽陵·崇陵·惠陵·元陵·景陵官員聯報,則近日局內,虎患狼藉,奉審巡山等節,無以擧行云矣。莫重之地,有此虎患,極爲驚心,卽令該軍門,發送砲手,期於獵捉事,分付何如?傳曰,允。
禮曹啓曰,大王大妃殿傳曰,中宮殿廟見禮日子,望間擇入,仍行景慕宮展拜矣,以此磨鍊事,分付該曹事,命下矣。令日官李秉洪推擇,則今十月十五日爲吉云。以此日定行乎?敢稟。大王大妃殿傳曰,以此日爲之。
備邊司啓曰,頃因湖西年分狀啓,事目外不足災一萬三千七百結,覆啓加劃矣。卽見該監司洪說謨狀啓,則復陳年形災損之狀,仍請見減災五千五百六結十三負,特許準劃事,更令廟堂稟處矣。前請未知其稱停,則已劃亦不爲不多,營門之剋削邑報,廟堂之裁減道啓,各有斟量則一也,所以有覆啓減劃,而今此準許之請,復陳民勢之萬不獲已,則義在寧失,亦難靳許,更以二千結劃下,使災民咸知朝家優恤之澤,何如?傳曰,允。
實錄廳郞廳,以摠裁官意啓曰,憲宗大王實錄,今已奉安,洗草宣醞等節,依戊戌年例擧行事,命下矣。摠裁官以下,出往彰義門外遮日巖,當爲洗草,依例令禮曹擇日擧行,何如?傳曰,允。
禮曹啓曰,因儀軌廳啓辭,憲宗大王實錄,今已奉安,洗草宣醞等節依戊戌年例,摠裁官以下,出往彰義門外遮日巖,當爲洗草,依例令禮曹擇日事,允下矣。洗草吉日,令日官李秉洪推擇,則今十月十三日爲吉云。以此日擧行事,知委何如?傳曰,待明春爲之。
辛亥十月初三日辰時,上詣仁政殿月臺。宗廟冬享大祭香祝親傳入侍時,行都承旨金炳冀,行左承旨沈宜冕,行右承旨趙台淳,左副承旨鄭基世,右副承旨金炳德,同副承旨曺錫輿,注書缺,別兼春秋金炳溎,檢校直提學金炳冀,直提學鄭基世,直閣鄭健朝,檢校待敎金炳德·尹滋悳·李秉文·金炳國,以次侍立。時至,通禮跪啓請外辦。上具翼善冠·衮龍袍,乘輿出宣化門。藥房提調李鶴秀,副提調金炳冀進前問候訖。仍詣月臺。通禮跪啓請降輿,上降輿。通禮前導就褥位南向立。引儀引獻官兼戶曹判書徐憙淳,進詣褥位之左。通禮跪啓請跪上跪,香室官員奉香祝,跪授炳德,炳德東向跪進。上受香祝,以授憙淳,憙淳西向跪受興。通禮導上詣祗送位,跪啓請鞠躬,上鞠躬。香祝過後,通禮啓請平身,上平身入幕次。少頃,通禮跪啓請出次,上出次。通禮跪啓請乘輿,上乘輿。炳溎曰,憲宗實錄,今已告成,而四處分史庫奉安件姑爲權奉於本館,揆以事體,誠甚悚悶,奉安之節,擇日擧行,國朝寶鑑,兩聖謚狀憲宗御製,一體陪奉,何如?上曰,依爲之。出仁政門入協陽門。炳冀請出標信解嚴,由宣化門還內,諸臣以次退出。
上在昌德宮。停常參·經筵。
大駕詣大院君祠宇展拜,入幕次後,藥房·內閣·政院·玉堂口傳問安。答曰,知道。
酌獻禮後,藥房·內閣·政院·玉堂·朝廷二品以上口傳問安。答曰,知道。
詣景祐宮,入齋室後,藥房·內閣·政院·玉堂口傳問安。答曰,知道。
展拜還入齋室後,藥房·內閣·政院·玉堂口傳問安。答曰,知道。
還宮後,藥房·內閣·政院·玉堂口傳問安。答曰,知道。
以司謁口傳下敎曰,恩彦君·全溪大院君·完陽府大夫人·鈴原府大夫人墓所神道碑墓碣文北漆寫字官李載煥右職調用,韓弘裕·全弘祖永付司果,李圭煥,以其子永付司果,看役朴壽良右職調用,車景喆邊將除授。
傳曰,右承旨·左副承旨竝許遞,前望單子入之。
承旨前望單子入之,李寅奭·趙然興落點。
政院啓曰,卽者義禁府都事來言,今日動賀時衛外擊錚罪人洪學謨等五人,移送秋曹云矣,敢啓。傳曰,知道。
全溪大院君祠宇酌獻禮親行時,贊禮禮曹判書李鶴秀,典祀官奉常正金鉉復,執禮修撰趙在應,執尊司諫李承輔,大祝校理徐堂輔,盥洗位禮曹正郞吉鎭五,兵曹正郞金秉燮,爵洗位禮曹佐郞申學典,典籍白宗逵,贊者引儀曺百承,假引儀趙鳳始,謁者引儀金載善,兼引儀李宗赫,贊引假引儀全光錫·崔在淵,祭監監察趙崇祖·金汝淳。
辛亥十月初四日辰時,大駕詣全溪大院君祠宇酌獻禮,仍詣景祐宮展拜入侍時,行都承旨金炳冀,行左承旨沈宜冕,行右承旨趙台淳,左副承旨鄭基世,右副承旨金炳德,同副承旨曺錫輿,史官缺檢校提學金左根,檢校直提學金炳冀,直提學鄭基世,檢校直閣鄭㝡朝,檢校待敎金炳德·尹滋悳·李秉文,以次侍立。時至,通禮跪啓請外辦。上具翼善冠·衮龍袍,乘輿出宣化門。藥房提調李鶴秀,副提調金炳冀進前問候,仍出協陽門。通禮跪啓請降輿乘輦,上降輿乘輦,由肅章門出敦化門。通禮跪啓請進發,至大院君宮大門外。通禮跪啓請降輦乘輿,上降輦乘輿,入幕次後,問安勿爲之事,下敎。展拜時至,通禮跪啓請出次,上出次,詣大院君祠宇門內版位。通禮跪啓請鞠躬再拜興平身,上行再拜禮,入祠宇內奉審訖。還入幕次。傳曰,酌獻禮後,恩彦君祠宇,亦當展拜矣。該房知悉。酌獻禮時至,通禮跪啓請出次,上出次。贊禮導上詣版位,行再拜禮,仍詣神位前。贊禮跪啓請三上香,炳冀奉香,錫輿奉爐,上三上香。贊禮跪啓請執爵獻爵,炳冀跪進爵,上執爵以授錫輿,錫輿跪受,奠于大院君神位前。贊禮跪啓請少退跪,上少退跪。大祝校理徐堂輔讀祝文訖。贊禮跪啓請降復位,行再拜禮,仍詣望燎位望燎訖。贊禮跪啓請禮畢,大臣進前問候。通禮導上詣恩彦君祠宇門內版位,啓請鞠躬再拜興平身,上行再拜禮,入祠宇內奉審訖。還入幕次,少頃,上乘輿出宮大門外。通禮跪啓請降輿乘輦,上降輿乘輦,至景祐宮大門外。通禮跪啓請降輦乘輿,上降輦乘輿,入大次。展拜時至,通禮導上詣版位,啓請再拜興平身,上行再拜禮訖。詣廟內奉審,還入大次,少頃,乘輿出大門外,通禮跪啓請降輿乘輦,上降輿乘輦,入敦化門至協陽門。通禮跪啓請降輦乘輿,上降輦乘輿。兵曹判書跪稟放仗。承旨請出標信解嚴,由宣化門還內,諸臣以次退出。
上在昌德宮。停常參·經筵。
藥房提調李鶴秀,副提調金炳冀啓曰,親行展禮,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
金炳冀啓曰,行左承旨沈宜冕,今日不爲仕進,卽爲牌招,何如?傳曰,允。
政院啓曰,備邊司郞廳來言,今日賓廳日次,而請對相値,不得來會云矣,敢啓。傳曰,知道。
又啓曰,時·原任大臣,有時急稟達事,率金吾堂上,來詣閤外請對矣。傳曰,入侍。
傳曰,禮房承旨馳詣文廟,奉審摘奸以來。
政院啓曰,右承旨李寅奭,時在江原道春川府任所,右副承旨趙然興,時在平安道成川府任所,竝斯速乘馹上來事,下諭,何如?傳曰,竝許遞,前望單子入之。
承旨前望單子入之,閔泳緯·尹行福落點。
傳曰,推鞫爲之。
傳曰,委官,領府事進去。
大王大妃殿傳曰,風遮貌樣,終涉,如何?耳掩舊制,別無章服變改之嫌,自今耳掩,當復舊矣。該房知悉。
傳曰,金吾堂上竝許遞,前望單子入之,待下批牌招察任。
金吾堂上前望單子入之,判義禁趙斗淳,知義禁徐念淳,同義禁韓鎭庭·沈宜冕落點。
義禁府,問事郞廳徐堂輔·申錫禧·金會明·南鍾三。
刑曹啓曰,今番擊錚人南部童蒙金昌成,爲其父漢相殺獄稱冤事也。屢經審理,鐵案已成,而課歲鳴冤,萬萬駭惋,西部幼學趙禹錫,爲其父奎秀定配請放事也。語多謊雜,極涉猥越,竝原情勿施,考律嚴懲,竹山良女劉召史,爲其子僧道明定配請放事也。南部幼學洪學謨,爲其父羲壹定配請放事也。三嘉良人金正一,爲其父永國定配請放事也。或所坐深重,或事關妖獄,竝原情勿施,何如?傳曰,允。
禮曹啓曰,謹稽謄錄,則中宮殿,廟見禮及景慕宮展謁時,大殿同行展謁之禮矣。今亦依此磨鍊儀節之意,敢啓。傳曰,知道。
兵曹啓曰,今十月十五日,大駕詣宗廟展謁,景慕宮展謁時,隨駕營門,當爲磨鍊矣。禁·御兩營鄕軍,則今旣停番,何營軍兵隨駕,何營軍兵留陣,而禁軍及馬步軍,以幾番幾哨磨鍊,餘軍留營,何以爲之乎?敢稟。傳曰,依癸亥年例爲之,先廂訓將爲之,後廂御將爲之。
兵曹啓曰,今十月十五日,中宮殿廟見禮後,景慕宮展謁時,侍衛軍兵,當爲磨鍊,而謹考謄錄,則分兵曹分都摠府堂上郞廳各二員,五衛將二員,武臣兼宣傳官四員,禁軍四十人,前後廂軍兵訓局軍四百名磨鍊矣。今亦依此擧行,何如?傳曰,允。
又啓曰,今十月十五日,中宮殿廟見禮時,設布帳當爲磨鍊,而謹考謄錄,則宗廟·永寧殿設布帳及大門外洞口至設布帳,令訓局擧行矣。今亦依此磨鍊,何如?傳曰,允。
又啓曰,今十月十五日,中宮殿詣景慕宮展謁時,宮內及大門外設布帳,當爲磨鍊,而宗廟設布帳,旣令訓局排設,景慕宮設布帳,令禁衛營擧行,何如?傳曰,允。
備邊司啓曰,卽見水原留守趙秉駿狀啓,則以爲,本府還餉,自來不敷,每患排巡之苟艱,就本營賑濟穀會付中,湖南所在賑餘米耗條二百八石零,今年爲始取來,添付於還餉事,請令廟堂,稟旨分付矣。旣係該府句管,而欲爲添付還摠,則不必靳持,依此數許令取用,何如?傳曰,允。
又啓曰,頃因京畿年分狀啓,事目外不足災五千結加劃,城餉三分二捧留,積城餉耗,代錢輸送之意,覆啓行會矣。卽見該監司洪祐喆狀啓,則備陳災形民勢,仍請見減災一千七百七十一結零,特令準劃,城餉全數捧留,陽川等十三邑餉耗,竝許代錢輸送事,更令廟堂稟旨分付矣。前此所劃,非不裁量於年形,而道臣又以目下民情之遑汲爲辭,則其在益下之義,不無闊狹之擧,更以一千結加劃,使之均俵,至於舊災名色,終莫曉其然,陳荒必有墾起,川浦豈無泥生,而何乃一定之摠,年年無減,謄前故紙,按例請災乎?此不可一任置之,使之申飭各邑,從實査起,以充舊災之數,城餉捧留之許以三分二者,寔出於城邑民一視之政,而今又煩請不已,則必有斟酌於災邑民勢而然,陽川等十一邑城餉,特許四分三捧留,耗條依狀請,竝爲代錢輸送之意,分付,何如?傳曰,允。
義禁府啓曰,今此推鞫時,假都事十員,令該曹口傳差出,以爲擧行之地,何如?傳曰,允。
問事郞廳,以推鞫大臣意啓曰,捕廳諸囚中蔡喜載·奇德佑·崔致珏,情節尤爲緊重,竝先爲具格拿來之意,敢啓。傳曰,知道。
義禁府啓曰,推鞫方張之時,時囚不可混處府中,時囚罪人李敏德·李載熙·金應夏,竝姑爲保放之意,敢啓。傳曰,知道。
御營廳啓曰,本廳中軍趙存中,身病甚重,勢難察任,改差,何如?傳曰,允。
兵曹,以李元夏爲御營中軍。
訓鍊都監啓曰,本局別將李亨夏,身病猝重,勢難察任,改差,何如?傳曰,允。
大司憲吳取善疏曰,伏以皇天眷佑,良辰叶吉,禮成舟梁,祥膺沙麓,二南之風化伊始,大庭之賀儀載擧,臣民慶祝,大小同情,仍伏念臣,百不猶人,一無可取,風憲之任,何嘗近似,而數年之間,除旨聯翩,感惶交中,莫省所以自措也。第臣於見職,竊有萬萬難冒者,噫,臺閣聲討之以疏以箚,至于合辭合啓,自有節次,今夏權敦仁之聲討也,侵斥之言,忽發於前日聯參之地,究說不得,誠不滿一笑,而懲討非不嚴急,臺體亦自不輕,臣與諸僚,倉皇引避,竟蒙體諒之恩,而及夫其自明之疏,至謂以移怒輕先,有若臣眞有所失者然,當場光景,不獨臣一人之所見,則臣何必呶呶自卞也?且誤引邦禮,卽權敦仁罔赦之大罪案,故首先致討,而其餘負犯,特未及臚列矣。其後前銜疏出,而臣溺職之失,於是乎益著,由前而不能嚴正直截,由後而未免巽劣骪骳,以此情踪,臺端一步,便成艮限,而況臣氣質虛脆,素多疾,挽近以來,諸症迭苦,又於夏秋之交,重經大病,肌膚澌脫,神識昏耗,長委床笫,萬無起動之望,而時値慶會,職忝陪衛,竊附跛躄之義,小伸歡欣之忱矣。觸冒風寒,宿病轉劇,疝積闖肆,橫亘腰腹,實無時日可瘳之期,庚牌日臨,惟事違傲,尤爲臣添病之端,玆敢冒控情病之實,仰籲崇嚴。伏乞亟遞臣職,仍治臣罪,以爲不職者之戒焉。臣旣不以言職自居,固不宜贅他,而事在自下,義急必討,申控未畢之懷,兼暴駭惋之悃,惟聖明,垂察焉。噫,彼權敦仁許多罪犯,已登前後章奏,而畢竟勘止於付處,其可曰國有常刑,至於金正喜,卽敦仁之連腸接肚,晝宵綢繆者,而謂國是可以翻幻,謂典禮可以乖亂,慫慂敦仁,無所不至,此而不明示癉別,則公議無可伸之日,隄防有益壞之慮,豈不大可懼哉?宋能相亦一狂悖浮薄之類,先正之備要,乃敢詆毁之,儒賢之廡腏,又極訾貶之,甚至於譏程傳以籠罩,誣朱書以胡亂,此誠斯文之一大變怪也。昔在純廟朝,士論峻發,處分大定,而敦仁敢以伸理之計,至有復逸之請,或稱以未成德而自解之,或謂之以不審而營護之,罔念先正之誣逼,同歸師門之背馳,此與能相,二而一一而二也,而敦仁之妄議祧禮,亦是護法於能相,傳神於能相而然也,若不加律於敦仁而追正能相之罪,則將何以衛斯文而靖世道乎?伏願殿下,仰稟東朝,廓揮乾斷,能相之逸名,亟命刋削,付處罪人權敦仁,遠竄罪人金正喜,竝施當律,俾輿憤伸而邦憲重焉。臣無任云云。答曰,省疏具悉。此事何若是更鬧也?卿其勿辭行公。
正言洪鍾序疏略曰,臣於夏間,猥忝持憲,適當懲討之日,聯陳章疏,以效明張之義,忽被僚員非斥之言,引避而蒙遞矣。臺端一步,便成艮限,今何可諉以旣往,揚揚爲冒進之計哉?且聲討之辭,自有次第,妄議廟禮,在罪人負犯,尤當先討,其餘特未及臚陳,前銜疏斥,縱未見諒,鸇逐之義,有未盡暴,臣之罪於是益著矣,乞賜譴斥焉。臣方竢勘,遑暇妄有贅陳,而義在必討,敢暴前日未罄之懷,惟聖明垂察焉。噫,彼權敦仁之積罪斷案,已悉於前後章奏,而三司之請,尙未蒙允兪之音,近地薄譴,謂足以蔽其辜歟?至於金正喜之綢繆鑽刺,腸肚相連,與敦仁,一而二二而一,而罰止遠竄,尙逭當律,惟彼宋能相,自絶淵源,詆毁先正所編之書,卽斯文之一大變怪,而徧訾吾東廡腏之諸賢,譏侮之語,上及程·朱,其人之狂愚妄率,實爲無忌憚之甚者,削逸之典,寔我純宗大王扶斯文正士趣之大處分也。年前敦仁,爲伸理之計,至有復逸之請,而甚至以喪禮備要,謂非先正之書,其所絶悖,胡至此極?能相之逸職不削,將何以讋畏敦仁之心?敦仁之全昧禮意,妄議邦典,實出於護襲能相,輕藐先正之見識言論也。願稟東朝,能相逸名,亟行刋削,付處罪人權敦仁,遠竄罪人金正喜,竝施當律焉。省疏具悉。已諭於都憲之批矣。
領府事鄭元容箚曰,伏以臣,纔自公退,伏承委官之敎矣。其於輿討之義,何敢爲辭免之計,而第伏念重囚鞫訊,卽有國之大政,而政府主之,故自前時任外,不得爲此任,自成中書規例,而原任則雖於時任有故之會,或承委官擧行之命,輒皆引例陳辭,獲蒙恩諒矣。今臣去就,非所可擬,而臣自經兩朔重病,尙多餘症,少有動作,一倍添劇,語言迷錯,精思昏瞀,雖係應行之役,亦無自力之望,況格例之必不敢冒進者乎?玆敢短牘仰瀆。伏乞仰稟東朝,卽賜變通,俾國體重而私分安焉。答曰,省箚具悉卿懇。此旣無確定之規,而亦有可援之例,卿其勿辭,卽爲開坐。仍傳曰,此批答,遣史官傳諭。
領府事鄭元容箚曰,伏以臣,伏承批旨,諭之以規無確定,例有可援,臣惶懍迫隘,不知攸措。鞫獄之爲政府所管,自是定規,而原任之或爲替行,雖有一二近例,此皆時任爲委官開坐之後,因有事故,原任不得不代行,而至若成命初日,原任之按式開坐,掌故所載,未有似此事例,此臣所以寧犯瀆擾之罪,不敢爲承膺之計者也。雖以臣所覩記言之,原任之承命者,皆陳箚蒙諒,雖或以鞫事嚴重,屢承飭敎,終守規例,而亦竟賜體諒矣。政府之事,非他司可替,格例所在,如防限難越,苟非然也,臣豈全昧分義之重,而自就慢命之科哉?王獄何等嚴急,而成命將至經夜,情窮勢迫,惟譴罰是俟而已,且臣目下病狀,萬難自力,而此猶屬緩聲,未敢悉暴,惟伏祝俯垂鑑燭,入稟東朝,亟賜遞免,仍治臣荐瀆之罪焉。答曰,省箚具悉卿懇。此果有防限,莫可違越,則雖値時任有故之時,亦何以當替乎?已例未嘗無據,而鞫事不宜虛徐,卿其諒之,卽爲開坐。仍傳曰,此批答,遣史官傳諭。
辛亥十月初五日巳時,上御熙政堂。大王大妃殿垂簾,時原任大臣·金吾堂上請對入侍時,行左承旨沈宜冕,假注書李能燮,記事官金龍翼,別兼春秋金炳溎,領府事鄭元容,判府事金道喜·朴晦壽,左議政金興根,右議政朴永元,知義禁權大肯,同義禁鄭㝡朝·韓正敎,以次進伏訖。上曰,史官分左右。元容進前奏曰,昨日還宮旣晩,日氣且寒,經宵後聖體,若何?上曰,一樣矣。元容曰,大王大妃殿氣候,何如?上曰,一樣矣。元容曰,王大妃殿氣候,何如?上曰,一樣矣。元容曰,大妃殿氣候,何如?上曰,一樣矣。元容曰,中宮殿氣候,何如?上曰,安順矣。元容曰,天休篤棐,大禮順成,實億萬年無疆之福,而中外臣民慶祝之忱,實無與比矣。大王大妃殿曰,吉日良辰,嘉禮順成,擧國欣忭,曷有其極?元容曰,朝見禮連日行之,各殿慰悅之心,尤當何如,而上下群心,日夜顒祝之餘,懽慶之情,果無比矣。大王大妃殿曰,此實邦家無疆之福,八域含生,孰不慶忭?中殿夙成完全,周旋之節,雍容中禮,雖二十歲,無以加此,尤極喜悅矣。元容曰,此實莫大之慶,嘉悅之心,尤當何極?大王大妃殿曰,大臣請對,卽捕廳事乎?元容曰,海西文·殷之間,亂民輩嘯聚徒黨,搆亂眩惑,自捕廳已多拿覈,文案臣亦見之,而其情節至凶,言辭絶悖,今日左右相,率金吾堂上請對,故臣亦隨而登筵,而實不勝憤惋矣。興根曰,捕廳罪人事,領府事纔已仰陳,而其根柢之如何,雖未可知,雖以遐土愚蠢之物,亦必有秉彝之性,則似此絶悖之言,至凶之計,何敢萌於心而發諸口乎?誠萬萬痛惋矣。其在事體,有不可自捕廳磨勘,亟令王府,設鞫嚴覈,斷不可已矣。永元曰,其不軌之謀慮,無所不至,無論根柢有無,亟令王府,設鞫嚴問焉。大王大妃殿曰,依爲之。大王大妃殿曰,此皆何如漢乎?興根曰,文化卽是柳哥之姓貫,而居於文化之柳哥也。大王大妃殿曰,有班名乎?興根曰,海西之稍稱班名者,亦有之矣。興根曰,李明燮則斃於中路,渠弟則捉得矣。大王大妃殿曰,渠弟亦愚蠢云矣。興根曰,果愚蠢無識之漢云矣。大王大妃殿曰,柳興廉尙不知去處乎?興根曰,不知去處,故捕廳尙未捕捉矣。大王大妃殿曰,若逃入島中,則捕捉豈不難乎?興根曰,亦不無是慮矣。上曰,問於就捕之他漢,則去處可以知之矣。興根曰,他漢終不直招,渠父雖已就捕,而渠則一樣逃避,人理蔑絶矣。上曰,渠知渠父之重,則始豈做如此凶悖之事乎?上曰,聞有倭種云,然乎?興根曰,其中或有挾雜術倡妖言,煽惑人心者,而倭種之說,姑未聞之矣。大王大妃殿曰,柳哥漢捉得然後,可矣。興根曰,誠然矣。興根曰,近來捕廳擧行之漸不如前,已是可駭,雖以今番事言之,罪人發捕,何等嚴急,而聞校卒輩,到處作弊,專事忨愒,當捕而尙在漏網者有之,就捕而中路徑斃者有之,苟能別般操束於分發逮詗之際,則豈有是哉?言念法意,萬萬駭然,兩捕將,竝施罷職之典,何如?大王大妃殿曰,兩捕將事,甚是可駭,雖過於罷職,無所不可,而尙多未及究覈者,姑令戴罪行公,而兩西方値歉荒,常所憂念之中,此時校卒之到處作弊,尤極可駭,更爲別般嚴飭,可也。出擧條興根曰,判金吾,事當同爲登對,而聞有身病,不得隨入矣。其實病旣係難强,此時此任,又不可不備,今姑許遞,令政院政官牌招,開政差出,何如?大王大妃殿曰,許遞,前望單子入之,待下批牌招察任。出簾敎,興根曰,實錄告成,見今權奉于本館,外史庫分奉之擧,聞已徑稟,此固事體卽然,而第於此行,每兼曝曬,今値冬節,事多窒礙,待明春擧行,而國朝寶鑑與兩聖朝誌狀憲宗御製,亦於其時,一體陪奉恐好,故敢此仰達矣。大王大妃殿曰,依爲之。出擧條興根曰,兵判間遭同己之喪,營葬之際,不得不躬自往檢,而宿衛重任,無以擅行,陳章請暇,又是格外,在前似此之時,或因徑稟而特許往來,故敢此仰達矣。上曰,情理可矜,使之從便往來,可也。出擧條興根曰,捕廳罪囚,至爲二十餘名之多矣。退出後更當詳閱文案後,次第拿鞫,而此則以草記擧行似好,故敢此仰達矣。大王大妃殿曰,依爲之。出擧條上曰,史官就座。命大臣先退,又命退,諸臣以次退出。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
吏曹啓曰,因忠淸監司洪說謨移文,受由上京守令沔川郡守李絅愚,唐津縣監成載億,竝不日催促下送事爲辭,故自臣曹催促,則俱以身病猝重,不得下去云。其身病旣如是沈重,則有難强令還任,竝罷黜,何如?傳曰,口傳差出,催促下送。
吏曹口傳政事,以李寬永爲沔川郡守,張瀷爲唐津縣監。
左右捕盜廳啓曰,本廳在囚罪人崔致珏·蔡喜載·奇德佑等三名,移送推鞫所之意,敢啓。傳曰,知道。
傳曰,推鞫爲之。
傳曰,推鞫姑罷。
備邊司啓曰,卽見全羅監司李裕元災實分等狀啓,則萬頃等邑十二邑鎭,置之尤甚,龍安等十五邑,置之之次,茂朱等二十七邑,置之稍實,事目災六百結外,不足災一萬六千五百三十二結二十五負九束,特許加劃,後錄諸條,竝請令廟堂稟旨分付矣。其一,高敞己巳反作條,依已例仍停事也,其外京外所納箭竹,尤甚邑全數之次邑折半蠲減事也,其一,尤甚邑勿定配所事也,其一,推奴徵債,限明秋防塞事也,三等分劑依施,以若畓摠之最多,有此災請之最精,可知其十分詳略,亦何必一例裁減?事目外加請災一萬六千五百三十二結二十五負九束,特爲準劃,以爲均俵究惠之地,而第其舊災之按例請勘,決不可看作常事,苟能逐年査起於陳荒泥生之地,則必不多年之間,可以充舊災之結,而營邑每患因循,吏鄕自作利竇,徒使國結一縮不復者,事之駭歎,孰甚於此?使之嚴飭各邑,一一査陳,俾有實效,外他諸條所請,旣多已例,不必靳許,竝依狀請施行,何如?傳曰,允。
訓鍊都監啓曰,本局中軍吳一善,身病猝重,勢難察任,改差,何如?傳曰,允。
兵曹,以李定鉉爲訓鍊都監中軍。
兵曹啓曰,宣傳官李觀熙,內禁衛將鄭日復,俱以病難供職,呈狀乞遞,竝改差,何如?傳曰,允。
咸鏡監司尹定鉉疏曰,缺答曰,省疏具悉。卿其勿辭往省焉。
上護軍徐左輔疏曰,缺答曰,省疏具悉。卿其勿辭行公。
大司憲吳取善,大司諫朴來萬,司諫李承輔,掌令任秀龍,正言洪鍾序等箚曰,伏以近日臺章儒疏之聲討兩罪人,可見國人之皆曰可殺,而殿下曲加涵貸,不賜允兪,臣等之齎鬱憂惋,尤當如何?噫嘻,權敦仁之千罪萬惡,擢髮難數,而最其誤引邦禮,肆發悖論,卽罔赦之斷案,渠之受恩如天,而乃敢疑亂典禮,不欲躋我先君於昭穆之位,其心所在,路人亦知,此而不明正典刑,薄譴而止,則國何以爲國也?至若宋能相,本以狂悖之類,濫竊遺逸之名,自絶淵源,專事放縱,詆侮先正所編之備要,訾毁吾東廡腏之儒賢,甚至於上及於程·朱之書,而無難譏評,誠斯文之一變怪也,追正其罪,永削逸名,寔出我純宗大王衛正道扶世敎大處分,則凡在彝性所具,孰不鳴鼓攻之,而奈何敦仁,傳神於能相,護法於能相,曾居相職之日,敢爲伸理之計,至有復逸之請,乃曰橫豎黑白,聚訟殊途,又曰備要,非先正之書,箚記在未成德時,罔念先正之被誣,同歸師門之背馳,何其無憚之甚而悖盭之極也?其凶國禍家之心腸,一串貫來,故至於祧禮獻議時,變幻先儒之正論,力抗公議之大同,是豈一朝一夕之故也?於是乎敦仁之罪益著矣。以若負犯,以若干係,倖逭當律,則王章無以快伸,亂賊無以知懼。伏願殿下,淵然深思,仰稟東朝,亟削宋能相逸職,付處罪人權敦仁,快施加律,以洩輿憤,以衛斯文焉。答曰,省疏具悉。已諭於昨日之批,又何聯章而傷忠厚之風乎?
上在昌德宮。停常參·經筵。
傳曰,推鞫爲之。
閔泳緯啓曰,推鞫爲之事,命下矣。行左承旨沈宜冕,所當牌招,而拘於廳規,不得請牌,何以爲之?敢稟。傳曰,牌招。
政院啓曰,吏曹郞廳來言,守令多窠,政事,取稟。傳曰,口傳差出。
吏曹口傳政事,以沈膺泰爲春川府使,南秉吉爲成川府使,權命奎爲結成縣監,張敦根爲保寧縣監。
御營廳啓曰,今十月初七日騎士都試時各技優等人,別單書入之意,敢啓。傳曰,知道。
訓鍊都監啓曰,本局馬兵都試,今十月初九日,設行於南小營,而南營入直馬兵,以先試者替代應試之意,敢啓。傳曰,知道。
左右捕盜廳啓曰,本廳在囚罪人金應道·柳喜均,移送推鞫所之意,敢啓。傳曰,知道。
罪人蔡喜載·奇德佑·崔致珏等,更推後施威嚴問。
鞫廳啓曰,鞫事方張,書役浩大,修撰趙在應,副修撰李維謙,副司果李啓善·李鍾愚,竝問事郞廳加差下,何如?傳曰,允。
禮曹啓曰,來十一月初二日行景慕宮冬享大祭親行時,省牲省器之節,依例以親臨磨鍊乎?敢稟。傳曰,親臨磨鍊。
大司憲吳取善,大司諫朴來萬,司諫李承輔,掌令朴文鉉,副校理宋謙洙,正言權應夔,副修撰李又新啓曰,噫嘻痛矣。書九之罪,可勝誅哉?亂臣賊子,從古何限,而窮凶絶悖,未有如裕賊,裕賊之根窩,卽書九庚申一疏是已,其疏之上下屢千百言,閃忽疑眩,莫可模揣,而指意肯綮,專在於彼固曰四條,外托義理之說,而內售沮戲之計,陽爲承順之態,而陰懷惎間之謀,語脈所歸,手脚莫掩,言之體粟,不敢痛陳其逆節,思之膽掉,不忍歷擧其罪案,而傳敎中前矛裕賊之敎,寔是燭奸之禹鼎,照魔之秦鏡也。於戲,我正宗大王五晦筵敎,卽明諭御極後用舍進退,斷自淵衷之意,而書九乃敢杜撰聖旨,動搖大計,凶圖禍心,一轉而爲裕賊,如印一板,如貫一串,終至有宜學之遺醜餘孽,得以藉口詡之以闡明,稱之以對揚,此豈一朝一夕之故哉?涓涓之流,始自書九,而滔天於裕賊,餘波於宜學,顧今拔本塞源之方,亶在乎先正書九之罪,而鬼誅已加,王章莫伸,輿情之憤鬱,何時可洩,世道之憂虞,何日可弭?請書九,亟施追奪官爵之典。噫嘻痛矣,權敦仁之罪,可勝誅哉?惟其賦性濫猾,宅心奰譎,平生伎倆,專在於貪權而樂勢,晝宵經營,不出於循私而蔑公,排布兜攬,惟己所欲,終必至於凶國禍家而後已,有識之憂歎,厥有久矣,至於今番倡爲邪論,疑亂邦禮,而其忘君負國之罪,益無所逃矣。嗚呼,宗廟之禮,至嚴且重,苟或妄措橫議,不免於大不敬之誅者,實古今之通誼也,公肆邪說,捏合乖禮,引朱子之訓,則捨議狀正論,擬圖確證,而斷章截取,牽付己見,乃以亦有時宜,不必泥古等語,自爲問答,曲成註解,其矯誣妄錯,振古所無,援國朝之典,全不考檢,臆定室數,以至語逼於莫尊莫嚴之地,而少無畏愼底意,其顚側悖亂,莫此爲甚,渠亦北面於兩朝者,而必欲奉祔於昭穆以外之位,是可忍也,孰不可忍也?臣等竊伏讀收議批旨下者,自憲宗大王君臨十五載以下四十六字,字字惻怛,句句森嚴,建諸天地,炳若日星,凡在承聆,孰不掩抑,而彼之萌心發口者,何其一切相反耶?幸賴聖意先定,群議大同,鉅典因以克擧,宗社得以無憾,而悖論一出,幾至於國不國人不人,至若年前曲逕納醫,負犯至重,而乃於臺彈峻發之後,敢欲抗拒公議,急於拯拔私人,自辟厚窠,有若酬勞,苟有臣分,寧忍爲此?且當直宿之際,身爲都相,焦惶煎灼,宜倍餘人,而稱以服藥,晩始入來,傍觀者孰不駭歎?及夫崩坼之日,請對定策,何等嚴急,而乃敢推諉時相曰,此非願任之事,其心所在,固難測度,締結卑微之徒,擅取內府之藏,綢繆廢枳之蹤,甘作凶窩之主,金正喜之至奸且妖,而結爲死黨,聽其慫慂,則魯敬之負犯何如,而肆發復官之說,盛言無諱,濟其陰謀,則邦禮之愼重何如,而暗要獻議之同,遊說是藉,且彼所謂卑微之徒,卽掖屬吳圭一與趙熙龍父子也,一爲敦仁之爪牙,一爲正喜之腹心,出入深嚴,伺察者何事,往來昏夜,綢繆者何計?其凶肚逆節,有非一朝一夕之故,而實是十手十目之所指覩也。僞傳御命,自有常刑,而違律獻議,莫掩曲庇之跡,誤捉江民,足以干和,而縱校搜括,以招濫殺之怨,趨附之跡,工於幻化,專恣之習,罔有紀極,苟利於己,無所不爲,四武之營護,實有同惡,梱帥之勒遞,惟知濟私,干囑不遺於巨細,求請遍及於中外,罔非人臣之極罪,而在渠猶屬薄物細故,則不可一一煩陳者也。爲人臣而犯遺君之罪,以大官而干忘國之誅,前辜旣負於嘗藥,今又乖亂於議禮,此其心腸所蓄,而隨處闖發,三尺之斷案已具,一國之公憤轉沸,凡今日圓顱而方趾者,孰不欲食肉而寢皮哉?此而不夬正當律,世道無以底定,輿憤無以少洩,請中途付處罪人權敦仁,施以遠竄之典,權敦仁事中不人下三十四字抹去,矣字添入,皮哉下,且以宋能相復逸事言之,其所爲說,恣爲眩惑,曲費捄解,乃曰橫豎黑白,聚訟殊塗,又曰備要非先正之書,箚記在未成德時,遂以誣先正而欺一世,此與能相,一而二二而一也,悖論之傳襲,奸黠之蓄積,於是乎益著,背帥侮賢,斁倫敗常,胡至此極?究厥心腸,萬剮猶輕,論其負犯,寸臠何惜一百十一字添入,而不下二字抹去,加施二字添入。答曰,不允。權敦仁事,今復云云,豈不已甚乎?不允。大司憲吳取善,大司諫朴來萬,執義尹滋悳,司諫李承輔,掌令朴文鉉,正言權應夔啓曰,噫嘻痛矣。國榮之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極,主張者榮賊,亂逆之犯分干紀者,從古何限,而豈有若此賊之至凶極悖者乎?雖以弘·瞻之凶肚,來·黯之毒手,未足以喩其惡也,此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眦裂也,當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。千罪萬惡,咸萃一身,製給凶疏,沮遏大計,扇動人心,潛圖國脈者,已有浮於莽·溫之凶,而幸賴我正宗大王廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。噫嘻痛矣,裕賊之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排鋪陰譎,曲突徙薪之援比,指意凶憯,卽此一段,其沮戲大婚之凶肚,背馳正宗大王之逆節,綻露無餘,渠以今日北面之臣,乘國運不幸之時,而疑辭熒惑,潛圖不逞之計,是可忍也,吁亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中,不道不滿之說,愈出愈凶,至於外朝不知之言,詩句引用之意而極矣。而末乃以渠之傍祖權鞸時事,隱然自況者,尤何等窮天地所無之極逆大憝也,凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著,此與身死旣久之後追律之例,大有異焉,不可援用尙魯追施之律,請物故罪人裕,亟施孥戮之典。噫嘻痛矣,亂臣賊子,何代無之,而豈有如漢祿之窮天地亘古今至凶至悖罔測不道之賊耶?八字凶言,一世播傳,聽之骨顫,思之髮豎,而特以證據無人,根因莫知,聲討之擧,至今未行,遂使劇賊,臥斃牖下,輿憤莫泄,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼以爲明證,嗚呼,尙忍言哉?一種不逞之徒,乃敢讐視我君父,必欲謀危我宗國,梟音獍舌,脈絡相通,蛇糾蚓結,腸肚互連,量能之殊塗共轍,無不干犯於莫重莫大,煥·裕之護法傳神,莫匪誣逼於不忍不敢,國勢日就岌嶪,彝倫幾至斁喪,千怪百變,疊生層出,以至於達賊不道之奏,如貫一串,苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至,殿下試思之,前乎漢祿,而豈有如漢祿,後乎漢祿,而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已,以此律而施之於此賊,果可以夬雪君父之讐,少洩臣民之憤耶?适·雲之所不敢,而此賊敢爲之,鏡·夏之所不忍,而此賊敢爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩,請逆賊漢祿,亟施孥戮之典。噫嘻痛矣,亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連,若其根柢也源委也,莫非此賊,而得保首領,臥斃牖下,凡今日含生之倫,孰不腐心痛骨?如不欲生,而最其大明律一事,卽有天地君臣以來所未有之極逆大憝也,思之膽掉,言之骨靑,卽欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跽敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮,請追奪罪人龜柱支屬應坐之類,一依尙魯例,施以散配之典。噫嘻痛矣,凶魁亂本,從古何限,而豈有如鍾秀之至凶絶悖者乎?本以奰慝之性,濟以陰譎之行,撑腸拄腹,徒是禍心,聽言觀眸,罔非戾氣,平生伎倆,專在於凶國而讐君,晝宵營爲,亦出於戕人而害物,好惡所到,忠逆立判,威勢所在,逋逃咸萃,附己者謂之向國,而奬拔汲引,如恐不及,異己者謂之背馳,而擠陷網打,無所不至,於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥·日滔天之禍,鼓唱悖論,馴致裕·玉讐國之計,一番逆變起,而莫不根柢於渠,一番凶獄出,而罔不窩窟於渠,渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶焰,雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心,而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀,對質於鞫庭,必將滿口輸款,而無一辭自明之端矣。噫,敬·觀之窮凶,而染成者渠也,龜·祿之絶慝,而掩護者渠也,渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之客,托身於榮賊之家,而備盡諂諛之態,至勸其兄願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作逆作賊之一大斷案耳。噫,彼龜·祿輩,包藏不軌,謀危宗社,及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,已爲掩護龜·祿輩眞贓之妙籌長策,龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣。其一而二二而一之狀,不亦凶且憯乎?惟我正宗大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地,以是而脅持君父,以是而威喝朝野,魯賢之逆變,由是而醞釀,達淳之邪說,由是而源委,候班不參之逆節在此,史局割席之凶肚在此,而改號時違牌,幸行後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖說中薰襲,則前後情跡,沕然相符矣。臣等合辭所陳剽竊先王之義理,矯誣先王之秉執者,正謂此也,及其家計已成,手段漸滑,則誣衊無所不至,譸張無所不有,筵本二拔,旣伏罔赦之案,讏言五條,莫掩自唱之跡,入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉,以渠之眷遇也邇密也。逆祿之八字凶言,旣已自渠口傳說,賊龜之乙未冬悖說,亦必先他人聞知,卽何不於正宗大王一初淸明,庶政維新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變,無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張,龜·祿之餘醜,孰從而蚓結乎?然則今日國勢所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也,龜·祿應坐之典,烏可已乎?特以大官之曾添也,鬼誅之先加也,故依律處斷,雖恨未及,尙魯已例,在所不已,幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮,請追奪罪人鍾秀支屬應坐之類,一依尙魯·漢祿例施行。噫嘻痛矣,今此鍾·振兩賊之凶,思之膽掉,言之骨靑,蓋其陰謀逆節,适·璉之今又出也,凶言悖說,雲·海之所不道也,是乃窮天地亘宇宙之極惡大憝,雖幸天討略行,王章少伸,尙何足夬洩神人之憤也哉?鍾一則藉其門蔭,獲沾祿仕,國家何負於渠,而梟心獍腸,與生俱生,幸西賊之有警,則曰當爲蜀漢,分院兵助勢之策,湖南伯得差之願,無非劇逆之斷案,而乃與振采·友文等,結爲血黨,五字八字之凶言,猶爲不足,而必以二字至不道之言,和應於合有變通之說,甚至於街路訩訛而極矣。振采則伎倆妖慝,行止閃忽,出沒京鄕,左道誑惑,連腸接肚於鍾一·光友之徒,憑藉讖緯之書,濟其邪誕之術,二萬石軍糧之積庤,搢紳家火具之潛埋,指卯日而擧事爲期云者,莫非做作妖言,煽動人心之計,而至於第一子指擬之目,十三日至凶之說,與鍾一,一而二二而一,似此今古所無之逆,不可只施治逆之常典,适·雲已行之例,不用於此兩賊,而將何施乎?請大逆不道罪人鍾一·振采,竝施适·雲之例,逆賊友文,跡本卑微,性又奸慝,投身於鍾一,甘作爪牙,許心於振采,結爲兄弟,托鍾一於振采,則謂以可用,薦振采於鍾一,則稱有神術,逆賊光友,本以鄕曲賤孽,托爲凶徒死士,父事振采,兄事友文,欲輸軍糧,則轉到南陽,凡爲群凶之指使,率皆挺身而樂赴,將臣家將欲火攻,所營何事,店舍綢繆之言,致後丁寧和應,南中兵火之說,延壽爛熳酬酌,卽此數段,已足爲諸賊之眞贓斷案,至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩,請逆賊友文·光友,加施孥戮之典,致後·延壽,竝施孥籍之典。噫嘻,宜學,以卑微之流,賦憯慝之性,行己則巧侫,而善爲狐媚,發跡於陰邪,而養成虺毒,屢竊踰濫之職,而暋不知分,常蓄希覬之心,而急於射利,敢以嘗試之計,投呈凶慘之書,其上段諸條,罔非爲人臣所不敢道者,而肆然筆之於書,悍然發之於口,卽此一款,合施萬戮,而至若下段所云義理二字,卽我上下大小三十年秉執而遵守者也,今安有晦明之可言,而渠乃陰懷惎譖之謀,公肆疑亂之說,反覆閃忽,指意絶悖,此皆逆裕·書九輩所嘗沿襲之套語也。且以鞫招觀之,稱煥之以君子,詡書九以名流,則裕賊亂逆情節,書九爲之前茅,宜學爲之後殿,一串貫來,首尾和應之眞贓斷案,於此焉畢露矣。然渠以蟣蝨之賤,不識魚魯之辨,烏知義理之果爲何物,闡明之當用何道哉?此必有暗相綢繆,先設機關者,盤覈許久,端緖未究,此已輿憤之所共切,隱憂之所愈深者也,況今天網甚恢,凶種尙遺,治逆之政,終有所未盡者,請正法罪人宜學諸子,亟施散配之典。噫嘻痛矣,自古亂逆何限,而豈有如魯敬之凶譎奰慝,蔑倫敗紀者乎?平生伎倆,無非戕人害物,晝宵營爲,都是凶國禍家,兜攬華膴,躐躋崇顯,朝家於渠,恩至渥也,而不思報效之道,忽生憾懟之意,乃有生死不得,抑情仕宦之說,此何等時,强抑其情,乃敢萌心,公肆發口,自露鬼蜮之情態,莫掩梟獍之腸肚,當大婚爰定之初,卽一國慶祝之會,而渠乃陰懷惎憯,極其誣悖,傳襲於賊裕,護法於賊裕,潛蓄包藏,和盤托出,顯售不滿,倡爲悖說,動搖沮戲,斷案斯著,故雖以先朝曲加包貸之處分言之,至有言行不謹之敎,昭如日星,嚴若鈇鉞,則其言凶圖也,其行逆節也,不謹則無將,無將則必誅,其無君無母之心,不道不敬之律,歷萬世而掉脫不得者也,況於今日,義理尤急闡明,而何幸乾道孔昭,天討大行,追奪之律,才有成命,神人之憤,庶可少洩,而罪至追奪,不足以稱其惡,剖戮跽斬,雖難用於古法,瀦家孥籍,亦自有於彝典,況其凶種餘孽,尙此假息,書所稱殄滅無遺,母俾易種者,不施於此賊,而將於何施,請追奪罪人魯敬,亟施孥戮之典焉。噫嘻痛矣,亂臣賊子,從古何限,而豈有如醇壽之至凶絶悖者乎?本以陰慝之性,敢生樂禍之心,結交匪類,所綢繆者凶謀也,晉鏞家夜會,鍾協處參席,互相酬酌,俱極凶憯,證招如執左契,干犯已成斷案,神人之所共憤,覆載之所難容,萬戮猶輕,三尺已施,而不可只誅其身而止,請謀反大逆不道知情不告罪人醇壽,亟施孥籍之典。噫嘻痛矣,世變層生,亂逆何限,而豈有如今番捕廳諸賊之至憯絶悖者乎?噫,彼兩女,俱以至微至賤之妖物,白做如狂如譫之凶說,乃敢譸張,無難傳播,甘犯萬戮猶輕,千剮無惜之罪,至如賊澤,本以蟣蝨之賤,素蓄梟獍之腸,以不忍聞不忍道之凶誣悖說,稱以上變,又從而傅會增衍,發之於口,筆之於書,作此窮天地亘萬古所無之逆變者,思之膽掉,言之髮豎,如許窮凶極悖之妖女逆豎,孰不欲手磔口臠也哉?設鞫正法,王法卽然,而大僚求對,直請處分者,以其辭語極凶,無以如法問招也,第念凶如此賊,妖如此賊,未加肆市之典,而誅止其身,戮不及孥,則其可曰國有三尺乎?聖批若曰,固當以大逆議律,則此賊之爲大逆,旣已洞燭之矣,又若曰,身後加律,實關格例,臣等竊以謂振古所無之凶賊,何可膠守於格例,使王章未伸而輿憤莫洩乎?請梟首罪人澤,捕廳勘斷罪人金·河兩女,竝亟施大逆之律。噫嘻痛矣,亂臣賊子,從古何限,而豈有如尹致英·徐相敎者哉?尹致英,卽一疲殘宵小也,賦性本自巧令,行己工於奸黠,跳踉放恣,縱曰俱生,凌轢噴薄,抑亦何習乎?平生伎倆,不過欺人而黷貨,晝宵揣摩,罔非招權而納勢,護法於秉鉉,而樂蓄禍心,後勁於秉鉉,而竊弄威福,有識憂歎,厥惟久矣。乃至有主張徐相敎之疏,而益見其無所不爲,是可忍也,孰不可忍也?十手所指,萬口皆言,卽此一事,爲渠死有餘罪之罪也。噫,彼徐相敎之年前疏中,伺察宮闈,顯有締結之跡,宮闈二字,是何等莫重莫嚴之地,而乃敢以伺察締結等語,肆然筆之於書,是豈北面於今日者所可忍也乎?是誠雲·海之所不敢道,而窮天地亘萬古所無之逆節也。惟我慈聖殿下,以姙·姒之德,兼女堯之聖,母儀一國,五十年于玆矣。凡今日橫目而圓顱,戴天而履地者,孰非慈覆之中物,而彼相敎·致英,乃敢甘犯誣逼,或自爲主張,或聽其指嗾,此擧國臣民之腐心痛骨,必欲手磔而口臠之也,雖若眞贓畢露,斷案已具,此必有樂禍之流,綢繆包藏,嘗試之不足,而竟乃直露其情狀,從可以察影而知形矣。此又擧國臣民之期於鞫覈,不得請則不止者也。噫,不忠於我大行朝之罪人,旣伏其辜矣。彼誣逼我慈聖殿下之罪人,獨非我大行朝之罪人,殿下之罪人乎?慈聖殿下,雖以哀遑之故,而姑靳究竟,殿下其何可一日容貸,滿廷諸臣,其何敢一日而忘君讐國賊也?春秋嚴無將之誅,漢法重不敬之律,夫以窮凶絶悖如相敎·致英,而當鞫不鞫,尙逭天誅者,古今寧有是也?請薪智島荐棘罪人尹致英,金甲島荐棘罪人徐相敎等,竝令王府,設鞫得情,夬正典刑。噫嘻痛矣,李應植·申觀浩之罪,可勝誅哉?俱以麤鹵無恥之徒,專事貪饕不法之習,眼無朝廷,力擅威福,一串如貫,衆惡皆萃,李應植則遞據戎垣,濫躋卿資,於是乎狼心漸肆,鴟張益甚,醜類之聚爲聲援,馴致縱恣之勢,賤孽之侵及平民,至行殘虐之擧,此由緦功之察耳,至於私撥一事,奉迎之行,何等尊嚴,而飛騎之先於陪衛者,其心所在,有不可測,渭橋請間,尙被宋昌之斥,跡渠所爲,合置何辟,申觀浩則賦性之奸黠忒甚,早年之兜攬殆遍,驟綰戎符,自作聲勢,大開賂門,益加貪縱,乳臭小兒,至褻公器,隴斷賤夫,互競市利,許多罪犯,已極駭惡,而最其私室製藥,是豈臣分所敢爲哉?卽此一事,斷案已成,無將之律,如彼其嚴,不敬之誅,渠焉敢逭,似此干紀犯分之輩,寔是神人之所共憤,王章之所必討,其在別慝之義,寧緩盤覈之擧,請古今島荐棘罪人李應植,鹿島荐棘罪人申觀浩,竝令王府,設鞫得情,夬正典刑。噫嘻,秉鉉之罪,可勝誅哉?狼毒奸黠,咸萃一身,妖惡眩幻,卽其長技,侫辯則林甫之劍蜜,自成心法,夸習則主偃之鼎食,常作口業,平生伎倆,無非戕人而害物,晝宵揣摩,不出嗜利而黷貨,濫躋崇顯,而擅行威福,孤負委寄,而專事欺蔽,脅制朝廷,詿誤當世,似此負犯,擢髮難數,而至於辛丑岐貳之論,是何等極逆大憝也,前啓之必以此爲衆惡之首者,是尤王法之所必誅也。惟我大行大王,明燭其情狀,薄施三危之竄,旋推再生之恩,此誠全保之至仁盛德也,在渠道理,固當縮首遠屛,沒齒自靖,而鴞音終不知革,蜮影工於潛射,全無顧忌,自處有若恒人,窺探動靜,妖子出沒城闉,苟有一分人心,焉敢乃爾,最是東朝傳敎中,事君不以其道,人臣之極罪也,象魏自在,慈旨嚴於鈇鉞,國言如沸,聖旨明如日月,是所謂大夫國人皆曰可殺則殺之者也,論其干係,卽先王之罪人也,三慈殿之罪人也,宗社之罪人也,抑亦爲殿下之罪人也,何幸乾斷廓揮,處分已下,神人之憤,得以少洩,而慈敎若曰除非上累君德,必害及生靈,俗習之渝薄,民邑之困瘁,是誰之故也?以啓後無窮之弊,將至於莫可收拾之境,究其負犯,有甚於稱兵召亂,夫以罪浮稱兵之逆憝,而不施肆市之顯戮,職非大官,而只賜其死者,豈非失刑之大者乎?王章似伸而未伸,輿論似夬而未夬,到今次第應行之律,不可以誅及其身而止,請賜死罪人秉鉉諸子,亟施遠地定配之典。噫嘻,李能權·金鍵,卽幺麽一武夫耳,俱以麤鹵之類,敢生奸濫之習,始以貪饕財貨,而腸肚相連,終焉樹布黨援,而羽翼已成,千奸萬惡,一串貫來,李能權則妖態至發外貌,禍祟遂作始俑,工於狐媚,行事一是狡黠,甚若狗盜,公貨無難乾沒,驟進看作分內,濫帶率多格外,論其躬犯,實爲首惡,金鍵則始慕妖能,效其心法,終與凶應,分成角立,衛班愚濫之態,輿儓莫不戟乎,雄閫貪虐之跡,行路皆爲掩耳,蓋此輩之伎倆,始於趨附不已,末乃跳踉無憚,此誠國朝以來所未有之變怪也。朝威下褻,胡至此極?豈可以韎韋之賤,置於不足責之科,將使干紀之徒,仍作漏網之類也哉?王章不可以終屈,輿論不可以久遏,請蝟島安置罪人李能權,荏子島安置罪人金鍵等,竝今王府,設鞫嚴覈,夬正典刑。噫嘻痛矣,國綱雖曰漸頹,世變雖曰層生,豈有如金正喜之至凶且妖者哉?蓋其賦性奸毒,宅心回曲,薄有才藝,一是背經而亂常,工於揣摩,不出凶國而禍家,世濟其惡,是父是子,陰結匪類,如鬼如蜮,爲世不齒,亦已久矣。其父追奪罪人魯敬,干係何如,負犯何如,渠輩之得逭收司,渠身之止於島置,已是失刑,而年前宥還,特出於先大王好生之聖念,渠若有一分人心,一分臣節,則固當歸守先壟,縮伏自靖,含戴沒齒,而猶復縱肆無憚,跳踉惟意,兄弟三人,偃處江郊,出沒城闉,廟堂事務,無不干與,朝廷機密,百計窺覘,鑽刺曲逕,締結掖屬,情踪閃祕,無所不至,乃與平生死友權敦仁,合而爲一,朋比固結,暗地慫慂,謂渠父可以伸復,謀脫逆名,以擧世可以鉗制,翻弄國法,至有敦仁之公肆盛言,無所忌諱,此已是一大變怪,而雖以今番事言之,祧禮之莫重莫嚴,而乃敢參涉,兄爲窩主,弟爲使令,到處流說,要爲獻議之與同,計終不售,雖緣衆論之歸正,言則流傳,莫掩十手之皆指。噫,彼經營設施,力護悖論,必欲壞亂邦禮,眩惑人聽者其心所在,路人可知,此而不明示癉別,痛折亂萌,則又不知何樣駭機,伏在何地,言念及此,豈不懍然寒心哉?以若罪犯,兄止於遠竄,弟止於放逐,則怙終之習,不止不悛而已也,至若吳圭一與趙熙龍父子之爲敦仁·正喜爪牙腹心,卽亦宸鑑之所悉燭也,出入深嚴,伺察者何事,往來昏夜,綢繆者何計?醞釀之憂,殆同伏莽,將來之禍,必成燎原,豈可以微賤蟣蝨之類,忽之於防微杜漸之道哉?吳·趙兩漢,情節未究,刑配遽施,極涉太輕,熙龍之子,罪無異同,請北靑府遠竄罪人金正喜,亟施絶島安置,放逐罪人金命喜·金相喜,竝施散配之典,絶島定配罪人吳圭一·趙熙龍,更加嚴刑,期於得情,熙龍之子,亦令該曹,嚴刑得情,竝施當律事。噫嘻,宋能相之罪,可勝誅哉?狂悖之性,放縱之習,隱然自處以知禮,肆發無倫之悖說,程子易傳,謂之籠罩,小學·近思錄,稱以胡亂,廡腏儒賢,徧加訾貶,甚至備要一書,無難詆斥曰渾瀜儱侗,此誠斯文所未有之變也。昔在純廟,士論峻發,處分大定,吁,彼權敦仁,敢生伸理之計,其所爲說,節節乖當,以至幾誤邦禮,此而不明示癉別,何以衛斯文而靖世敎乎?請宋能相逸名,亟施刋削之典。答曰,不允。宋能相事,尤是意外,不允。
執義尹滋悳,掌令朴文鉉啓曰,噫嘻痛矣。世道詿誤,義理晦塞,至於今番秋曹罪囚而極矣。渠以鄙悖之流,潛蓄凶慘之計,肆發通文,投諸賢關,遣辭陰險,引用凶悖,字字狡慝,句句閃忽,耳目難掩,手脚盡露,聞者髮豎,思之膽掉,固當卽地設鞫得情,不日正刑,而只令秋曹,盤覈情節,略加刑訊,旋卽酌處,雖出於大聖人好生之德,豈有亂言不道,自服遲晩,而罰止島配,假息覆載之間者乎?若以言出卑賤,事已勘處,置而不論,其可曰闡義理而嚴懲討乎?請古今島爲奴罪人韓鼎鎭,亟令王府,卽爲拿來,嚴鞫得情,夬正典刑,新除授持平洪祐吉,時在忠淸道淸州地,鄭獻敎,時在京畿長湍地,請竝斯速乘馹上來事,下諭。答曰,不允。下諭事,許遞。
司諫李承輔,正言權應夔啓曰,梟示罪人性世與劇逆載榮,一而二二而一也,換着軍服,潛入禁庭,粧出纏帶,暗售網打,是何等排布設施,是何等凶謀祕計也,設鞫七朔,根因窩窟,終未究覈,只施梟示之律,請梟示罪人性世,亟施孥戮之典。噫嘻痛矣,人心滔溺,世變層生至於秋曹罪囚而極矣。渠以卑微之流,敢蓄凶悖之心,肆發通文,投諸賢關,造意閃忽,引用絶悖,字字狡惡,句句凶逆,耳目難掩,手脚盡露,聞者髮豎,見之膽掉,幸賴首善之地,至有捲堂之擧,固當卽地設鞫,不日置辟,而只令秋曹,盤覈情節,略加刑訊,旋卽酌處,秋堂聯疏,實出執藝之義,而特以好生之聖念,遂付傅輕之科,世豈有亂言不道,自服遲晩,而生出獄門,假息覆載之間者乎?今若諉之於言出卑賤事已勘配,而置而不論,則其可曰國有三尺乎?請古今島爲奴罪人韓鼎鎭,亟令王府,設鞫得情,夬正典刑,新除授獻納李貞夏,時在京畿利川地,請斯速乘馹上來下諭事。答曰,不允。下諭事,許遞。
應敎趙遠永,副應敎李秉文,校理金炳國,副校理閔致庠,修撰趙在應·尹哲求,副修撰李維謙·李又新聯箚略曰,噫,彼權敦仁之許多罪犯,擢髮難數,誤引邦禮,肆主悖論,至若宋能相,詆侮先正之禮書,訾毁廡腏之儒賢,昔我純宗大王,追正其罪,永刊逸籍,敦仁肆發復逸之請,護法傳神,腸肚相連,晝宵綢繆,卽金正喜是耳,仰稟東朝,亟削宋能相逸職,付處罪人權敦仁,遠竄罪人金正喜,亟施加律。答曰,省箚具悉。已諭於昨日兩司聯箚之批矣。
副校理宋謙洙疏略曰,臣於宋能相,係是同姓近親,區區私義,雖未得隨衆聯參,而惟彼權敦仁之積罪斷案,亦聖明之所鑑燭,而尙未蒙允兪之音,竊爲聖明惜之也,至於金正喜,罔念自靖,百計鑽刺,無所不至,是豈可遠配而止乎?仰稟東朝,付處罪人權敦仁,遠竄罪人金正喜,亟施當律。省疏具悉。就見聯名之批。
上在昌德宮。停常參·經筵。
中宮殿冠禮後,大殿·大王大妃殿·王大妃殿·大妃殿·中宮殿,內閣·政院·玉堂·朝廷二品以上單子問安。答曰,知道。
兵曹啓曰,今十月十九日謁聖時,設布帳當爲磨鍊,而取考謄錄,則春塘臺設布帳,皆令訓·禁兩營,合竝擧行,故今亦依例磨鍊,而文廟設布帳,則乙巳以後,連因下敎置之,癸亥年及丁卯乙酉戊戌年,令訓局擧行矣。今番則何以爲之乎?敢稟。傳曰,依戊戌年例磨鍊。
又啓曰,今十月十九日謁聖時,侍衛禁軍當爲磨鍊,而取考乙酉謄錄,則依丁卯年例,齋宿時禁軍入直與出番二番侍衛,其餘禁軍,自謁聖時入來,全數侍衛矣。今番則齋宿時及謁聖時,何以磨鍊乎?敢稟。傳曰,依丁卯年例磨鍊。
又啓曰,今十月十九日謁聖時,春塘臺下設布帳外環衛軍及文廟扈衛軍兵,當爲磨鍊,而取考謄錄,則癸亥年,內外各營入直軍,春塘臺下布帳外先爲排立,訓局馬軍五哨,步軍十哨,禁御兩營鄕軍,各除入直除出,訓鍊大將都領,集春門外環衛作門,而步軍則還宮後,與春塘臺下環衛軍,合竝環衛,乙酉年則依癸亥年例擧行矣。今番則兩營鄕軍,已爲停番,春塘臺下環衛及集春門外環衛馬步軍,以幾哨磨鍊乎?敢稟。傳曰,依癸亥年例磨鍊,訓局步軍六哨,布帳外替代排立。
司僕寺官員,以一二提調意啓曰,分養馬故失瘦瘠不馴守令,每於畢上納後,依法典施罰,而有赦令,則例皆蕩滌矣。今年所納分養馬有頉邑,現告成冊,而今始來到,係是宥旨前事,何以爲之?敢稟。傳曰,蕩滌。
上在昌德宮。停常參·經筵。
備忘記,厚州府使申吉輔,永宗僉使李鳳周下直,各長弓一張,長箭一部,片箭一部,筒兒一箇賜給。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
宗簿寺啓曰,憲宗朝御眞移奉後,殿號當爲紀載於御牒,而璿源譜略修正事,曾已蒙允矣。一體擧行,何如?傳曰,允。
又啓曰,璿源譜略修正,今方始役矣。進上以幾件封進,而璿源閣奉安件,依例以全帙爲之之意,敢啓。傳曰,知道。內在件改張以入。
又啓曰,譜略中未及書載之子孫錄,其外官銜,竝釐正,何如?傳曰,允。
禮曹啓曰,王妃廟見禮,始行於肅廟丙子仁顯王后廟見禮之時,而禮成稱慶,至有合慶設科之擧,文獻備考,亦有王妃廟見禮稱慶後以爲例之文,而其後肅廟癸未仁元王后廟見禮時及英廟己卯貞純王后廟見禮時稱慶節次,元不載錄於本曹謄錄,癸亥年大王大妃殿廟見禮時,自臣曹有難循例,取稟。收議大臣,而其時大臣,以癸未己卯兩年之不爲遵行,雖未知其由,而旣有不行之時,則亦不敢强請爲奏,兩年未行之由,亦爲博考文獻,終未見出處,不得遵行,其後各年廟見禮時,亦依癸亥年例,仍命置之矣。今番則何以爲之乎?敢稟。傳曰,依癸亥年例置之。
傳曰,益平君省掃之行,給由馬,澆奠床備給。
傳曰,推鞫爲之。
罪人蔡喜載·奇德佑更推後,各刑問一次,訊杖第九度停刑,崔致珏更推後,刑問一次,訊杖第七度停刑,柳喜均·金應道更推後,竝施威嚴問。
傳曰,推鞫姑罷。
訓鍊都監啓曰,馬兵都試,今日未畢,故明日仍爲設行於南小營之意,敢啓。傳曰,知道。
大司憲吳取善,大司諫朴來萬,掌令任秀龍,正言權應夔·洪鍾序,修撰尹哲求啓曰,請書九,亟施追奪官爵之典。措辭見上請付處罪人權敦仁,加施遠竄之典焉。措辭見上答曰,不允。權敦仁事,已諭於前批,勿煩。
大司憲吳取善,大司諫朴來萬,掌令任秀龍,正言權應夔·洪鍾序啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,夬正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,夬正典刑。措辭見上請賜死罪人秉鉉諸子,竝施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,夬正典刑。措辭見上請北靑府遠竄罪人金正喜,絶島安置放逐罪人金命喜·金相喜,亟施散配之典,絶島定配罪人吳圭一·趙熙龍,更加嚴刑,期於得情,熙龍之子,亦令秋曹,嚴刑得情,竝施當律焉。措辭見上請宋能相逸名,亟施刋削之典。措辭見上答曰,不允。宋能相事,已諭於前批,勿煩。
掌令任秀龍啓曰,請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。措辭見上答曰,不允。
正言權應夔·洪鍾序啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,夬正典刑。措辭見上答曰,不允。
義禁府啓目,前北兵使李敏德原情云云。問目內辭緣,泛稱遲晩,所當請刑是白乎矣,曾經閫帥,勿爲請刑,載在法典,議處,何如?啓依允。
又啓目,長連兼任殷栗縣監金應夏原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在法典,議處,何如?啓依允。
又啓目,茂山前府使李載熙原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在法典,議處,何如?啓依允。
又啓目,司圃署別提李羲豐原情云云。傳旨內辭緣,泛稱遲晩,刑推得情,何如?啓除刑推議處爲良如敎。
直提學南秉哲疏曰,伏以人之行己,所難者進退得當,臣之事君,所貴者誠悃無僞,跬步有差,是爲失身,一言不實,自歸罔上,可不愼哉,可不懼哉?竊惟臣有所罹之辜,蓄自劾之志,常欲一陳而未遂,今因寵召之命,略擧顚末,冒死仰暴,惟聖上,少垂察焉。臣待罪湖臬,兩載尸素,彈壓無術,懷綏昧方,全省困悴,縱緣才識之不逮,四起誚謗,能無愧忸之恒切,及臣須代之際,持斧之行,露蹤本府,誘致臣之幕裨,直有刑推之擧,臣雖未知其罪犯之若何,而實不勝瞿然慙愧,臣以匪才濫叨重藩,歲且再周,則其所僨敗,必非一端,爲按法者,彈之可也,劾之可也,臚列駁擊,不患無其道也,而今也不然,有若故尋事端,姑示以侮蔑而凌辱者然,此何擧也?況其聲罪之時,凡語屬臣身上者,乃反極致忠款,謬加推詡,猶恐一毫之拶逼,此又何哉?其意所在,臣實未曉,而惟彼納啓之前,是臣待勘之日也,臣於是,不敢晏然反面,曾於遞歸之路,亦叨新除之銜,而替納符契,違傲牙牌,至被外補之恩命者,以是故耳,畢竟繡衣復命,書啓論列,不啻狼藉,而全篇大意,諉罪於幕裨,臣不欲條條辨析,重傷事面,而就其中論其重犯,則錢穀取剩幾件事是也,統而言之,則緣臣疾病,欺蔽濁亂是也。臣之在南,果嬰沈痼之疾,尙今彌留,其有欺蔽濁亂,亦或無怪,而適此幾件條目,其簿記署押,皆經臣手,何不直謂臣故縱幕裨,濁亂淆雜,而乃謂之受人欺蔽,隱然歸之於沒分曉不足責之地乎?臣於是,益不勝悶悶然羞愧而欲死也。按藩臬者,不能無幕裨,爲幕裨者,不能無廩,況凡厥所賴,皆有其據,寔出規例所在,則未可謂之濁亂矣,旣非自下舞弄,則未可謂之欺蔽矣。臣雖不類,何敢爲幕裨分疏,呶呶爭辨哉?職以言者之言,誠有出於事理之外者,臣雖無似,顧其職則方面之任也,以一路之利害休戚,論治績之便否得失,惟功惟罪,惟臣在耳,所謂幕裨者何人也?名登繡啓,於渠則濫矣。臣旣受其欺蔽,則是臣溺職之罪也,臣旣任其濁亂,則是臣不知人之失也,顧乃闊略於臣身,而明目張膽,縛一幕裨,使大小易位,輕重倒置者,是誠何心也?繡啓甚重,國典難屈,而按例刑配,止及於臣之幕裨,而臣身則竟無微警薄罰之勘,雖聖度天大,過加包容,朝廷忠厚,深相愛惜,房綰之敗,托於御者,李離之誤,歸之下吏,曲爲臣自容之地,臣何敢歸謗褊裨,晏若無辜,不思所以自實而自討者乎?向於夏間,獲蒙承宣特除,又復逡巡,而至今跼蹙,必以威罰爲期而不能已者是也。今於鄕廬,蟄伏誦愆,匪意奎華恩除,有隕自天,公車召命,繼臨窮巷,臣於是,首罪而逸罰,全昧無恥之義,俟勘而獲榮,自犯要恩之科,情窮勢蹙,鑽地莫逃,冒膺二字,更何敢擬議於夢想哉?且臣又有至迫之情,至切之痛,思之摧腸,言之呑聲,臣本拙短庸愚一眇末書生耳,特蒙我先大王天地莫大之殊恩,骨肉長於洪庇,毛髮成於曲造,任使之末,無不與焉,及至未年,適叨方岳,按節無何,千里奉諱,人之秉彝,慟冤如何,踐徒服臨,情急一日,臣於其時,郵陳辭懇,而不獲遂,及其遞來之日,復緣臣所値萬不可以冒沒進身者,自屛荒郊,式至于今,今焉三霜奄過,方喪已畢,珠邱草宿,梧雲永邈,鼎湖遺髥,已莫追於帝鄕,中郞返節,尙未謁於茂陵,抱弓一呼,無地可攀,茫茫穹壤,此何人斯,此臣所以窮天極地死不瞑目之深恨也。今縱欲忍情沒恥,復事彈束,其奈聞鼓見旄,雖切庶幾無之思,食稻衣錦,每念於汝安之訓,臣情到此,吁亦悲矣。出處之間,可否何居,以其情理,則有沒齒之後,猶不腐朽之慟,以其廉防,則有被勘之前,萬難承膺之義,淵谷在前,株守莫改,荐犯方命,臣罪轉大,玆敢披瀝血懇,縣道封章,冒瀆崇嚴之下。伏乞聖明,俯賜鑑諒,仰稟東朝,卽令攸司,亟議臣當勘之律,以爲不職之戒,以治逋傲之罪焉。省疏具悉。當官務盡在我之道而已,毁譽之間,何喜何怒,況事關一褊裨乎?爾其勿辭,卽爲上來肅命。
益平君疏曰,伏以臣父母墳山,在於京畿楊州地,而臣職事所縻,旣不能隨時省掃,今霜露又隳,怵惕孺慕之懷,有倍他日,況臣猥忝銜命之任,出疆有期,陟岵無窮,敢陳短章。伏乞聖明,仰稟東朝,特許臣出疆之前,瞻掃封塋,以伸至情焉,臣無任云云。答曰,省疏具悉卿懇。卿其往省焉。仍傳曰,此批答,遣史官傳諭。
上在昌德宮。停常參·經筵。
藥房提調李鶴秀,左副承旨曺錫輿啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜,大王大妃殿氣候何如,王大妃殿氣候何如,大妃殿氣候何如,中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿口傳問安。答曰,知道。
備忘記全羅左水使李民植下直,長弓一張,長箭一部,片箭一部,筒兒一箇賜給。
傳曰,耳掩復舊,旣承慈敎,而百官趁今猝辦,勢必窘跲,限明年春分,隨其所有着之,明年立冬以後,以耳掩一切定制事知委,可也。
政院啓曰,備邊司郞廳來言,今日賓廳日次,而推鞫相値,不得來會云矣,敢啓。傳曰,知道。
傳曰,直提學南秉哲,自鄕上來云,卽爲牌招。
傳曰,推鞫爲之。
罪人蔡喜載更推後,刑問一次,訊杖第五度停刑,奇德佑更推後,刑問一次,訊杖第十一度停刑,崔致珏更推後,刑問一次,訊杖第五度停刑,柳喜均更推後,刑問一次,訊杖第九度停刑,金應道更推後,刑問一次,訊杖第七度停刑。
傳曰,推鞫姑罷。
義禁〈府〉啓目粘連,向前金應夏亦,舊還未準捧之分等勘罪,旣有定式,不可以一時兼官,有所參恕,以此照律,何如?啓依允。
訓鍊都監啓曰,馬兵都試優等及沒技人,別單書入之意,敢啓。傳曰,知道。
義禁府啓目粘連,向前李載熙亦,御供藥用,品劣見退,身爲封進官,焉逭當勘之律,以此照律,何如?啓依允。
又啓目粘連,向前李敏德亦,方在罷散,仍設試取,藉有可據之例,難免不審之失,以此照律,何如?啓依允。
義禁府啓曰,忠淸監司洪說謨狀啓內,結城縣監尹行敬,保寧縣監李麟九竝罷黜,其罪狀,令攸司稟處事啓下矣。尹行敬·李麟九,俱在任所云。依例發遣府書吏羅將,竝拿來,何如?傳曰,允。
大司憲吳取善,大司諫朴來萬,司諫李承輔,掌令朴文鉉,副校理宋謙洙,正言洪鍾序,修撰尹哲求啓曰,請書九,亟施追奪官爵之典。措辭見上請付處罪人權敦仁,加施遠竄之典焉。措辭見上答曰,不允。權敦仁事,已諭於前批,勿煩。
大司憲吳取善,大司諫朴來萬,司諫李承輔,掌令朴文鉉,正言洪鍾序啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,夬正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,夬正典刑。措辭見上請賜死罪人秉鉉諸子,竝亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,夬正典刑。措辭見上請北靑府遠竄罪人金正喜,絶島安置放逐罪人金命喜·金相喜,亟施散配之典,絶島定配罪人吳圭一·趙熙龍,更加嚴刑,期於得情,熙龍之子,亦令秋曹,嚴刑得情,竝施當律焉。措辭見上請宋能相逸名,亟施刋削之典。措辭見上答曰,不允。宋能相事,已諭於前批,勿煩。
掌令朴文鉉啓曰,請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。措辭見上答曰,不允。
司諫李承輔,正言洪鍾序啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,夬正典刑。措辭見上答曰,不允。
上在昌德宮。停常參·經筵。
傳曰,推鞫爲之。
罪人柳喜均更推後,刑問一次,訊杖第五度停刑,罪人金應道更推後,刑問一次,訊杖第九度停刑。
傳曰,推鞫姑罷。
義禁府照目粘連,前北兵使李敏德矣本府議啓內,方在罷散,仍設試取,藉有可據之例,難免不審之失,以此照律,罪笞五十收贖,解見任別敍,私罪。奉敎依允爲旀,功減一等爲良如敎。
又照目粘連,長連兼任殷栗前縣監金應夏矣本府議啓內,舊還未準捧之分等勘罪,旣有定式,不可以一時兼官,有所參恕,以此照律,罪杖一百收贖,告身盡行追奪,徒三年定配,私罪。奉敎依允爲旀,功議各減一等爲良如敎。
又照目粘連,茂山前府使李載熙矣本府議啓內,御供藥用,品劣見退,身爲封進官,焉逭當勘之律,以此照律,罪杖七十收贖,告身盡行追奪,徒一年半定配,私罪。奉敎依允爲旀,功議各減一等爲良如敎。
又照目粘連,司圃署別提李羲豐矣本府議啓內,供上待令,何等愼重,而晩時入來,自歸稽緩,以此照律,罪笞五十收贖,解見任別敍,私罪。奉敎依允爲旀,功減一等爲良如敎。
又啓曰,時囚罪人金應夏杖一百徒三年定配照律公事,判付內,依允,功議各減一等事,命下矣。金應夏,功議各減,杖八十收贖,告身盡行追奪,忠淸道忠州牧連原驛,徒二年定配,而以議啓內辭意具罪目,依例發遣府羅將,押送配所,何如?傳曰,允。
禮曹啓曰,今十月十五日中宮殿詣宗廟·永寧殿行廟見禮,仍詣景慕宮殿謁儀註,直爲書入中宮殿之意,敢啓。傳曰,知道。
以黃海監司洪耆燮狀啓,黃州牧民家失火事,傳曰,聞甚矜惻,元恤典外,別加顧助,卽爲結構奠接之意,廟堂措辭,分付。
以司謁口傳下敎曰,今月十五日擧動時,宗廟左挾門,景慕宮逌瞻門,當日曉頭開門事,分付。
大司憲吳取善,大司諫朴來萬,司諫李承輔,掌令任秀龍,應敎趙遠永,副校理閔致庠·宋謙洙,正言權應夔,修撰尹哲求,副修撰李又新合辭啓曰,人臣之罪,莫重於忘君負國,斯文之變,莫大於背師侮賢,人而有是,則實是覆載之所不容,神人之所必誅,噫,彼權敦仁,以濫猾無憚之習,有凶國禍家之心,其負犯也干係也,臚列於前後疏啓,掀露無餘,而㝡其罔赦之斷案,卽邦禮之倡爲邪說也。嗚呼,宗廟祧奉,自有定制,先君躋祔,當遵古禮,而捨却朱子議狀擬圖之正論,截取帖子,惟意牽附,而國朝之典,不考年代,臆定室數,敢欲疑亂,自歸矯誣,渠以十五載受恩罔極之踪,是豈萌心而發口者乎?聖敎嚴正,廷議大同,則乖盭之說,雖不得行,其無將不敬之罪,蓋無所逃,而曲逕而納醫,直宿而晩赴,定策日之推諉時相,內府藏之惟意取出,是果人理臣分之所敢爲,而渠忍爲之,其匪一朝一夕之故可知也。至於宋能相復逸事言之,其所爲說,窮凶絶悖,只知營救於同惡,罔念誣逼於先正,其乖亂之蓄積,悖論之傳襲,可謂與能相,一而二二而一也,環東土圓顱方趾者,莫不欲食肉寢皮,則罪止付處,偃息近地,豈非失刑之大者乎?近日之群情如沸,士論峻發,臣等敢將忠憤之激,以伸明張之義,連日仰籲,未蒙兪音,益不勝憂惋之至,玆敢相率仰瀆於宸聽之下。伏願殿下,淵然深思,仰稟東朝,亟從臣等之請,付處罪人權敦仁,姑先施以遠竄之典焉。答曰,由傳啓而爲合辭,此豈有如此乃已之義諦而然乎?予所未曉也,不允。
三司合辭再啓曰,臣等不避瀆擾之罪,敢效明張之義,齊聲請討,仰冀處分,及伏奉批旨下者,不惟不賜允兪,乃以由傳啓而爲合辭,此豈有如此乃已之義諦爲敎,臣等相顧愕眙,尤不勝惶蹙抑菀之至,噫,權敦仁之負犯干係,至重且大,而輿情之憤惋憂歎,去而益甚,則雖以我殿下淵藪之量,曲加涵貸,其可得乎?倫常滅則人不得爲人,王章弛則國不得爲國,以人臣而負遺君忘國之罪,有背師侮賢之名,而尙逭當律,付處近地,往古來今,臣未之聞也。嗚呼,祧禮之妄議誤引,卽此罪人之第一斷案,而諸條所犯,亦莫非罔赦之罪,有不可枚擧,而其心所在,路人所知,蓋其陰蓄將心,所由來者漸矣。臣等素抱必討之心,獲處可言之地,而目見士論之峻發,國言之轉沸,齋沐申籲,已至多日,未蒙允許之前,臣等之有進無退,是豈可已而不已者乎?傳啓合辭,等是懲討,而緩急懸殊,寧犯屢瀆之誅,而不敢爲逡巡之計者,誠以元惡不可久貸,常刑不可終屈而然也,聚首疾聲,積誠更籲。伏乞聖明,廓揮乾斷,亟允臣等之請焉。答曰,已諭於俄者之批,勿煩。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,委官,金判府事進去。
傳曰,推鞫爲之。
罪人蔡喜載·奇德佑·崔致珏等更推。
傳曰,推鞫姑罷。
傳曰,三司之論,不過復申前說,而毋論其心跡之如何,意見之如何,由前由後,統以言之,不能審愼之罪則有之矣。一向相持,非待士林待臺閣之道,狼川縣付處罪人權敦仁,加施順興府遠竄之典,今此處分,出於十分斟量,如有更鬧,是不信王言也,豈無處之之道乎?咸須知悉。
傳曰,公事不審之當該中官罷職。
義禁府啓曰,狼川縣付處罪人權敦仁,加施順興府遠竄之典事,承傳啓下矣。權敦仁,慶尙道順興府遠竄,而以承傳內辭意具罪目,依例發遣府都事,自狼川縣執捉,押送于配所,何如?傳曰,允。
又啓曰,鞫獄方張之時,都事不可有闕,出使都事徐瑀淳,令該曹口傳相換,以爲備員擧行之地,何如?傳曰,允。
禮曹啓曰,來十一月初一日冬至朝賀節目,當爲磨鍊,而伊日與景慕宮冬享大祭齋戒相値矣。謹稽謄錄,則在前如此之時,有朝賀退行之例,故令日官李秉洪推擇,則同月初三日爲吉云。以此日退行,磨鍊節目,何如?傳曰,允。
又啓曰,來十一月初一日,冬至望闕禮,當爲擧行,而取考己未·庚辰謄錄,則以二十七朔內,三節賀表之不爲封進,三節日望闕禮,啓稟停止矣。今亦依此勿爲擧行,而明年正朝望闕禮,亦在二十七朔之內,一體停止,何如?傳曰,允。
備邊司啓曰,卽見安東府使李時愚上疏,則備陳還弊不可不矯捄之狀,仍請下邑還摠中折米二萬石,依山淸例,以每石二兩,代錢輸送他道爲辭,而批旨,有令廟堂稟處之命矣。一邑還摠,殆近十萬之多,弊旣積痼,將至無民,則及今矯捄,有不容虛徐,而至於減詳二字之守宰疏請,有違事體,亦關後弊,該府使李時愚,從重推考,令道臣爛加講究,條列報來,以爲稟處之地,而移轉他道,縱有可援之例,不無移疾之嫌,無以遽議,以此分付,何如?傳曰,允。
又啓曰,卽見慶尙監司李紀淵災實分等狀啓,則昌原等十五邑,置之尤甚,尙州等十五邑,置之之次,慶州等四十一邑,置之稍實,事目災五百結外,不足災三千三百二十七結五十一負一束,特許劃下,後錄諸條,竝請廟堂稟旨分付矣。其一,山城餉穀,當捧中折半仍留平昌事也,其一,推奴徵債,依前防塞,尤甚邑,限明秋勿定配所事也,今年穡事,雖有濱海邑沈墊之患,而畢竟成就,足爲少康,分等依此施行,第災結加請,以若幅圓之廣,有此精略之請,可見爬櫛,何煩剋削,特爲準劃,城餉當捧之折半仍留,推徵防塞與尤甚邑勿配,依狀請許施,何如?傳曰,允。
又啓曰,頃因京畿監司洪祐喆狀啓,陽川等十三邑北漢所納餉穀耗條,竝許代錢之意,草記行會矣。卽見摠戎廳所報,則以爲城餉,旣許分數捧留,而耗條又爲錢代,則軍校支放,無以牽補,依前以本色輸捧爲辭矣。民情雖或少紓,軍需旣無牽補,則不可以銷刻爲嫌,陽川等十三邑耗條,更以本色輸送之意,分付何如?傳曰,允。
以咸鏡前監司徐有薰狀啓,富寧府民家雪壓事,傳曰,民家之雪壓,極爲驚聞,結構奠接之方及渰壓屍身掩埋之節,元恤典外,別加從厚助給之意,廟堂措辭,分付。
兵曹啓曰,今月十七日,一內禁軍番次矣。該番將有闕之代,依承傳口傳擬入之意,敢啓。傳曰,知道。
兵曹口傳政事,以朴來益爲內禁將。
大司憲吳取善,大司諫朴來萬,應敎趙遠永,掌令朴文鉉,副校理閔致庠·宋謙洙,正言洪鍾序·權應夔,修撰尹哲求,副修撰李又新合辭啓曰,臣等昨日,冒萬死申控血籲,葵忱甚薄,荃聽愈邈,終靳一兪,有若尋常公車之循例賜批者然,臣等抑塞而退,達宵繞壁,徊徨跼蹐,今何敢更爲煩瀆,而顧此嚴討之擧,一日不準,則有一日之急,國綱臣分,將歸地蔑如,春秋無將,漢法不敬,人不得以誅之,豈不大可懼哉?臣等之不避猥越,課日屢瀆者,寔出義分。嗚呼,權敦仁貫盈之罪,擢髮難數,前後臚列,已爲天鑑之所悉燭,三尺自在,不可不誅,萬口同聲,皆曰可殺,卽是一國之公憤,發爲三司之聲討,乃天經民彝之所同得也,雖以我殿下好生之德,欲爲曲加容貸,決不可得矣,何爲而强咈輿情,挫抑公議,不施當施之律耶?臣等之言,雖無足輕重,其於國言之轉沸,邦憲之失當何哉?周列十惡,虞用五刑,是人君御世之大柄也,生道之殺,止辟之辟,其不得惟意低昂者明矣。伏願殿下,更加三思,亟許臣等前日之請,俾王章伸而輿憤洩焉。答曰,一向相持,徒損事面,當有處分,卿等卽爲退去。
三司合辭再啓曰,臣等俄伏承當有處分之批旨,竊自幸忱誠之上格,翕受之益光,聚首臺次,恭俟明命,及伏覩傳敎下者,付處罪人權敦仁,加施順興府遠竄之典矣。大聖人轉環之量,固欽仰萬萬,而此罪人負犯干係,至重且大,曲逕納醫,內藏潛輸,罪犯國綱,嘗藥晩赴,定策推諉,罪關宗社,締結匪類,巧意鑽刺,罪著名敎,營護僞逸,醜正背師,罪干斯文,至於妄議祧禮,不欲我先君於昭穆之位,而其窮凶絶悖之罪,益無所逃於天壤之間,爲人臣而有一於此,尙不可晷刻容貸,矧玆萬惡咸萃,千罪俱發,而罰止薄竄,其可曰國有常刑乎?臣等之先以遠竄仰籲者,特不過臺閣請律,自有節次故也,倘或以此律蔽此辜,則王章似伸而未伸,輿憤似洩而未洩,此臣等所以至奉不敢承聆之嚴敎,而冒死向前,退一步不得,百爾思量,腔血轉沸,玆又不避嚴畏,積誠更籲,請敦仁,爲先施以極邊遠竄之典焉。答曰,卽有處分,又此爭執,欲使予徒爲空言乎?更勿煩瀆,斯速退去。
領府事鄭元容箚曰,伏以臣於委官之任,引例荐籲,未蒙開兪,承批惶懍,黽勉赴坐,明張義重,敢辭勞力,而臣於兩朔淹病之餘,早夜觸冒,諸症日加,昨退私次,一倍添劇,痰注牽引,積氣衝亘,頭疼身熱,昏眩不省,欲起還仆,動作末由,以今貌樣,時日之內,萬無彈束之望,玆敢控實冒瀆。伏乞聖明,俯垂諒矜,仰稟東朝,亟賜變通,以幸公私焉。答曰,省箚具悉卿懇。愼節奉慮,委官之任勉副,卿其安心調理。仍傳曰,此批答,遣史官傳諭。
判府事金道喜箚曰,缺答曰,省箚具悉卿懇。旣有目下已例,卿其勿辭赴坐。仍傳曰,此批答,遣史官傳諭。
上在昌德宮。停常參·經筵。
備忘記,淸城僉使李亨訥下直,長弓一張,長箭一部,片箭一部,筒兒一箇賜給。
傳曰,臺諫竝許遞,前望單子入之。
臺諫前望單子入之,大司憲洪直弼,執義李鼎信,掌令崔尙儒·趙昌敎,大司諫李明迪,司諫金圭瑞,正言姜鍊·金鎭衡落點,持平洪祐吉·崔遇亨,獻納李承憲添書落點。
政院啓曰,新除授持平崔遇亨,方在奪告身中,何以爲之?敢稟。傳曰,蕩滌敍用。
吏曹啓曰,假監役鄭基成,以其身病,呈狀乞遞,改差,何如?傳曰,允。
以咸鏡前監司徐有薰狀啓,鏡城府民家頹壓事,傳曰,當此寒節,民家頹壓,聞甚驚慘,元恤典外,別加顧助,結構奠接之意,廟堂措辭,分付。
政院啓曰,奏御文字,何等審愼,而昨日都摠府中日單子,有刀擦處,且違格式,致勤下詢,當該兵摠府堂上,不可無警,竝推考,何如?傳曰,允。
傳曰,政官牌招開政。
傳曰,見窠皆令差出。
有政。吏批,兼判書趙斗淳牌招不進,參判金大根在外,參議趙徽林進,承旨缺進。政事冊無吏批啓曰,兼判書趙斗淳牌招不進,參判金大根在外未肅拜,小臣獨政未安,何以爲之?敢稟。傳曰,只出緊任。以沈敬澤·洪遠燮爲分承旨,趙興林爲假監役,兼祭酒單洪直弼,前府使蔡學永今加嘉善,別軍職金在徽·李敎俊,已上今加通政,已上加資事,承傳,承文著作單金顯喆,贈吏參徐恭輔贈吏判例兼,判尹徐念淳考。
兵批,以趙台淳·曺錫輿爲分副摠管,白樂善·李鼎緖爲分都摠都事,僉知加設二單金在徽·李敎俊。再政。以趙存兢爲同知,李亨夏爲分宣傳官,張興燮·洪天用爲五衛將,吳壽俊·張義煥爲景福將,李義完·文光穆爲慶熙將,尹湋爲都摠經歷,宋欽翼爲文兼,池有泉爲許沙僉使,金啓天爲天摩僉使。三政。以沈魯秀爲訓鍊判官,同知單洪天用。
政院啓曰,新除授兩司諸臺,竝卽牌招,以爲推鞫進去,何如?傳曰,先參鞫坐後肅拜。
傳曰,推鞫爲之。
罪人蔡喜載·奇德佑·崔致珏,各刑問一次,訊杖第七度停刑,罪人柳喜均·金應道等更推。
傳曰,推鞫姑罷。
義禁府啓目,庇仁縣監諸漢緯原情云云。問目內辭緣,泛稱遲晩,所當請刑是白乎矣,曾經摠府郞,勿爲請刑,載在法典,議處,何如?啓依允。
又啓目粘連,向前諸漢緯亦,添載旣有帖文,則與私自濫載有異,晩裝實緣海溢,則亦難專責於人力,至於色吏之不爲騎船,雖曰邑例,揆以漕去,有難參恕,以此照律,何如?啓依允。
兵曹口傳政事,司果尹滋悳。
御營廳啓曰,今十月十七日慶科庭試武科訓鍊院命官殿試時,本廳將校直赴應試人,別單書入之意,敢啓。傳曰,知道。
應敎趙遠永,副應敎李秉文,校理徐堂輔·金炳國,副校理閔致庠·宋謙洙,修撰趙在應·尹哲求,副修撰李維謙·李又新箚曰,伏以臣等之合辭陳請,今至三日,而言辭拙訥,忱誠未格,元惡大憝,尙此偃息於覆載之間,使王章隨而失當,公議轉益沸菀,此皆臣等之罪也。噫,彼權敦仁之負犯干係,已成斷案,非徒國人之皆曰可殺,抑亦我殿下,已爲洞悉無餘矣。昨日加律之處分,足以蔽此人之辜,而靳許兪音歟?抑以曾備大官,而不忍遽置於邦憲歟?位遇之隆,而孤負冞深,任使之久,而貫盈滋大,萬惡千罪,愈往愈彰,兩觀之誅,自有其律,三苗之竄,尤不可緩,鸇逐之義,彝性同得,臣等職忝論思,豈可以兩司之詣臺無人,泯默退縮,不思明張之義乎?此臣等所以猥冒嚴畏,迷不知變者也,翕受不咈,聖人之大德,敍秩命討,王政之所先。伏願聖明,更加三思,入稟東朝,亟允臣等之請,以洩神人之憤焉。答曰,省箚具悉。爾等之言,反非格君之道,假使此人,必也見殺,快於心乎?更勿煩瀆。
上在昌德宮。停常參·經筵。
傳曰,禮房承旨馳詣宗廟·永寧殿·景慕宮,奉審摘奸以來。
傳曰,藥院都提調有闕之代,前望單子入之。
藥院都提調前望單子入之,判府事朴晦壽落點。
傳曰,右承旨許遞,前望單子入之。
承旨前望單子入之,金鼎鎬落點。
大王大妃殿傳曰,中宮殿當詣景祐宮展拜矣。日子以念後擇入,門路以曜金門爲之。
傳曰,中宮殿動駕時,永恩府院君金汶根,左參贊金洙根,童蒙敎官金炳學別陪從。
傳曰,出宮內門路,以協陽門爲之。
以司謁口傳下敎曰,今月十五日擧動時,景慕宮日瞻門,當日曉頭,一體開門事,分付。
傳曰,推鞫爲之。
曺錫輿啓曰,推鞫爲之事,命下矣。行左承旨沈宜冕,所當牌招,而拘於廳規,不得請牌,何以爲之?敢稟。傳曰,牌招。
又啓曰,新除授右副承旨金鼎鎬,卽爲牌招,何如?傳曰,允。
奎章閣啓曰,明日卽奉謨堂冬孟朔奉審日次,而動駕相値,不得擧行之意,〈敢啓〉。傳曰,知道。
罪人蔡喜載·奇德佑·崔致珏等更推後,各刑問一次,訊杖第五度停刑,罪人柳喜均·金應道等更推後,各刑問一次,訊杖第七度停刑。
傳曰,推鞫姑罷。
左右捕盜廳啓曰,罪人金載旭,僧忠國等,取招之意,敢啓。傳曰,僧忠國·金載旭,旣知橫罹,丁寧無疑,則別無更問之端,竝放送,以該帥臣言之,是何等詗捕,而疎虞莫甚,從重推考。
義禁府照目粘連,庇仁縣監諸漢緯矣本府議啓內,添載旣有帖文,則與私自濫載有異,晩裝實緣海溢,則亦難專責於人力,至於色吏之不爲騎船,雖曰邑例,揆以漕法,有難參恕,以此照律,罪笞五十收贖,解見任別敍,私罪。奉敎依允爲旀,功減一等爲良如敎。
備邊司啓曰,卽見江原監司洪祐順災實分等狀啓,則淮陽等八邑,置之尤甚,春川等十二邑,置之之次,江陵等六邑,置之稍實,事目災三十結外,不足災一百四結六十七負,特爲準劃,後錄諸條,竝請令廟堂稟旨分付矣。其一,平海·蔚珍·江陵·歙谷等四邑大同布,特許代錢事也,其一,平海·蔚珍·江陵·歙谷等四邑各軍門各衙門軍布,訓局·兵曹外,特許代捧事也,其一,各軍門屯稅及各宮房·各衙門有土免稅,從實收稅事也,其一,尤甚邑,限明秋勿定配所事也,其一,推奴徵債,限明秋防塞事也,三等分劑依施,峽野之間,災實不同,雖不至爲全歉,亦未可謂少康,則所請災結,必有斟量,旣不踰濫,何須剋減,依狀請準劃,使之均俵,平海等四邑大同代錢之請,係是正賦,有難遽議,而災民在所當恤,常年亦多已例,特爲許施,其餘諸條,竝依狀請施行,何如?傳曰,允。
禮曹啓曰,大王大妃殿傳曰,中宮殿當詣景祐宮展拜矣。日子念後擇入,門路曜金門爲之事,命下矣。令日官李秉洪推擇,則今十月二十八日爲吉云。以此日定行乎?敢稟,傳曰,以此日爲之。
又啓曰,今十月二十八日中宮殿詣景祐宮展拜時,大殿同行展拜之禮,依例磨鍊乎?敢稟。傳曰,依例磨鍊。
訓鍊都監啓曰,今十月十七日憲宗大王·孝顯王后祔太廟,孝顯王后追上徽號,大王大妃殿尊崇,王大妃殿尊崇,大妃殿尊崇,王妃嘉禮合七慶,慶科庭試武科殿試時,本局將校軍兵及武藝別監中,直赴殿試會試應試應頉人,別單書入之意,敢啓。傳曰,知道。
摠戎廳啓曰,今此慶科庭試武科訓鍊院命官殿試時,本廳屬南陽·坡州·長湍別驍士應試人,別單書入之意,敢啓。傳曰,知道。
大司諫李明迪,執義李鼎信,副校理宋謙洙,正言金鎭衡,副修撰李又新合啓曰,請書九,亟施追奪官爵之典。措辭見上請順興府遠竄罪人權敦仁,施以極邊遠竄之典。措辭見上答曰,不允。
大司諫李明迪,執義李鼎信,正言金鎭衡合啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典措辭見上請謀反大逆不道知情不告罪人醇壽,亟施孥戮之典。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,夬正典刑。措辭見上請古今島荐棘罪人李應植,鹿島荐棘罪人申觀浩等,竝令王府,設鞫得情,夬正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞠嚴覈,夬正典刑。措辭見上請北靑府遠竄罪人金正喜等,絶島安置。措辭見上請宋能相逸名,亟施刋削之典。措辭見上答曰,不允。宋能相事,已諭於前批,勿煩。
執義李鼎信啓曰,請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。措辭見上新除授掌令崔尙儒,持平洪祐吉·崔遇亨在外,請竝斯速乘馹上來事,下諭。答曰,不允,下諭事,許遞。
正言金鎭衡啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,夬正典刑。措辭見上新除授司諫金圭瑞,獻納李承憲在外,請竝斯速乘馹上來事,下諭。答曰,不允,下諭事,許遞,權敦仁事中何惜下,此而不加施當律七字抹去,而不施當律罰止薄竄九字添入,請字下,中道付處四字抹去,順興府遠竄五字添入,施以下,極邊二字添入,金正喜事中心哉下,兄止〈於〉遠竄,弟止於放逐,則怙縱之習,不止不悛而已也,二十六字抹去,子之下,爲敦仁·正喜爪牙腹心,卽亦宸鑑之所悉燭也,出入深嚴,伺察者何事,往來昏夜,綢繆者何計?醞釀之憂,殆同伏莽,將來之禍,必成燎原,豈可以微賤蟣蝨之類,忽之於防微杜漸之道哉?吳·趙兩漢,情節未究,刑配遽施,極涉太輕,熙龍之子罪無異同九十五字抹去,出入深嚴,伺察者何事,往來昏夜,綢繆者何計?此輩非但敦仁之爪牙,抑亦正喜之腹心,卽宸鑑之所悉燭,輿憤之所愈沸,而正喜等之締結醞釀之跡,十手所指,掀露無餘,以若罪犯,止於遠竄放逐,則怙縱之習,不止不悛,而烏可曰國有三尺九十三字添入,正喜下,等字添入,安置下,放逐罪人金命喜·金相喜竝施十二字抹去,遠地二字添入,典字下,絶島定配罪人吳圭一·趙熙龍,更加嚴刑,期於得情,熙龍之子,亦令該曹,嚴刑得情,竝施當律三十六字抹去。
判府事金道喜箚略曰,嘗藥之任,例不帶刑獄之官矣。臣猥承委官之命,揆以格例,在所當遞,仰稟東朝,亟賜鐫免。答曰,省箚具悉卿懇。藥院之任,今姑勉副。仍傳曰,此批答,遣史官傳諭。
上在昌德宮。停常參·經筵。
大駕詣宗廟,入齋室後,藥房·內閣·政院·玉堂口傳問安。答曰,知道。
中宮殿入齋室後,藥房·內閣·政院·玉堂口傳問安。答曰,知道。
展謁還入齋室後,藥房·內閣·政院·玉堂口傳問安。答曰,知道。
廟見禮後中宮殿,藥房·內閣·政院·玉堂口傳問安。答曰,知道。
仍詣景慕宮,入齋室後,藥房·內閣·政院·玉堂口傳問安。答曰,知道。
中宮殿入齋室後,藥房·內閣·政院·玉堂口傳問安。答曰,知道。
展謁還入齋室後,藥房·內閣·政院·玉堂口傳問安。答曰,知道。
宮見禮後中宮殿,藥房·內閣·政院·玉堂口傳問安。答曰,知道。
還宮後大殿·中宮殿,藥房·內閣·政院·玉堂口傳問安。答曰,知道。
藥房提調李鶴秀,副提調金炳冀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜,大王大妃殿氣候何如,王大妃殿氣候何如,大妃殿氣候何如,中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿口傳問安。答曰,知道。
政院啓曰,備邊司郞廳來言,今日賓廳日次,而動駕相値,不得來會云矣,敢啓。傳曰,知道。
奎章閣啓曰,景慕宮望廟樓今朔望奉審,無頉之意,敢啓。傳曰,知道。
政院啓曰,明日親臨方物看品時,處所以何處爲之乎?敢稟。傳曰,熙政堂爲之。
禮曹啓曰,今十月二十一日中宮殿詣景祐宮展拜儀註,直爲書入中宮殿之意,敢啓。傳曰,知道。
兵曹,謁聖武科殿試規矩,片箭三矢一百三十步一巡一中,柳葉箭五矢一百二十步一巡二中,講書粗以上,取二技改書下。
都摠府啓曰,今日入直內三廳武兼禁軍及軍兵等,當爲中日習射技放,而動駕相値,不得設行之意,敢啓。傳曰,知道。
辛亥十月十五日巽時,大駕詣宗廟·景慕宮。展謁擧動入侍時,行都承旨金炳冀,行左承旨沈宜冕,右承旨曺錫輿,左副承旨閔泳緯,右副承旨金鼎鎬,同副承旨尹行福,史官缺,檢校直提學金炳冀,檢校待敎尹滋悳·李秉文,以次侍立。時至,通禮跪啓請外辦,上具翼善冠·衮龍袍,出宣化門。藥房提調李鶴秀,副提調金炳冀,進前問候訖。出協陽門。通禮跪啓請降輿乘輦,上降輿乘輦,由肅章門至敦化門外。通禮跪啓請進發,至宗廟大門外。通禮跪啓請降輦乘輿,上降輦乘輿,入廟門至降輿所。通禮跪啓請降輿,上降輿入大次。少頃,中宮殿詣齋殿行禮時至,通禮跪啓請出次,上改具冕服出次,步至東神門外。通禮跪啓請執圭,炳冀進圭,上執圭,入就版位,行四拜禮,命侍衛軍兵來待于西神門外。上入小次,命承史權退。少頃,近侍以下還入,上出次。通禮導上詣永寧殿版位,行四拜禮,殿內奉審,入小次,命承史權退。少頃,上出次,通禮跪啓請乘輿,上乘輿至南神門外。上降輿步過,還乘輿入大次。少頃,通禮跪啓請外辦,上出次。通禮跪啓請乘輿,上乘輿出廟門。通禮跪啓請降輿乘輦,上降輿乘輦,進發至景慕宮大門外。通禮跪啓請降輦乘輿,上降輦乘輿,仍詣齋室小次。中宮殿詣齋室展拜時至,上改具冕服,入就板位,行再拜禮,仍詣望廟樓行禮訖。上入小次,命承史權退。少頃,近侍以下還入,上還御齋室。少頃,通禮跪啓請外辦,上乘輿,時·原任大臣進前問候訖。出大門外,通禮跪啓請降輿乘輦,上降輿乘輦,進發至宗廟洞口,降輦步過,還乘輦入敦化門,至協陽門外。通禮跪啓請降輦乘輿,上降輦乘輿,入協陽門。兵曹判書跪稟放仗,泳緯請出標信解嚴。仍奏曰,中宮殿還內後,一體解嚴,何如?上可之,由宣化門還內,諸臣以次退出。
辛亥十月十五日巽時,中宮殿詣宗廟·景慕宮,廟見禮擧動入侍時,分承旨沈敬澤·洪遠燮,史官缺,直提學鄭基世,檢校待敎金炳國,以次隨駕。中宮殿乘輦,出宣化門由敦化門,詣宗廟,由東門入齋室。行禮時至,加首飾具翟衣,詣版位行四拜禮,仍詣廟內奉審訖。仍詣永寧殿,就版位行四拜禮,仍詣殿內奉審訖。還御齋殿,少頃,乘輦出廟大門,詣景慕宮,由東門入齋殿,加首飾具翟〈衣〉,詣版位行再拜禮,仍詣廟內奉審,仍詣望廟樓奉審訖。還御齋殿,少頃,乘輦出宮大門,詣宗廟前路駐輦,抵擔少駐,進發由敦化門·協陽門·宣化門還內,諸臣以次退出。
上在昌德宮。停常參·經筵。
藥房提調李鶴秀,右承旨曺錫輿啓曰,日吉辰良,祗謁廟宮,坤聖見禮,同日誕擧,儀文咸備,誠禮克伸,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜,大王大妃殿氣候何如,王大妃殿氣候何如,大妃殿氣候何如,中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿口傳問安。答曰,知道。
內醫院官員,以提調意啓曰,副提調金炳冀,今日問安,不爲仕進,卽爲牌招,何如?傳曰,允。
備忘記,義州府尹林肯洙下直,長弓一張,長箭一部,片箭一部,筒兒一箇賜給。
政院啓曰,在前謁聖時,試官隨駕,而參祭儒生,自集春門隨入,今亦依此爲之,何如?傳曰,依此爲之。
又啓曰,對讀官尹行謨,謂有情勢,奉牌闕外,無意承膺,從重推考,何如?傳曰,嚴飭入來。
又啓曰,對讀官尹行謨,屢度申飭,何等截嚴,而終不入來,試望尙不修整,事體道理,俱極未安,而本院請推之外,無他可施之罰,何以爲之?敢稟。傳曰,飭敎之下,又此逡巡,是何事體道理乎?施以不敍之典。
吏曹啓曰,卽接司僕寺牒報,則以爲明日親臨春塘臺,慶科庭試試取時,本寺正,例爲進輿差備,而正兪錫煥,身病猝重,萬無進參之道,卽速變通,以爲及時擧行之地云。司僕寺正兪錫煥改差,其代口傳備擬以入之意,敢啓。傳曰,知道。
吏曹口傳政事,以申錫禧爲司僕正。
政院啓曰,卽者刑曹郞廳來言,昨日動駕時衛外擊錚罪人等,當爲捧供,而判書洪鍾英有身病,次堂例不得擧行云。判書卽爲牌招,何如?傳曰,許遞,前望單子入之。
刑曹判書前望單子入之,李圭祊落點。
大王大妃殿傳曰,日吉辰良,中宮殿廟宮見禮順成,予心嘉悅無比,而仰體癸亥聖母聖心,以示今日慶幸之意,廟宮都提調以下,當自內施賞矣。事知守僕等,依丁酉年例,米布題給。
政院啓曰,闕門開閉,何等愼重,而今日敦化正門,仍留標信未下之前,經先下鑰,事未前有,萬萬未安,兵曹入直堂郞,不可無警,推考,當該守門將,所當重勘,而本院請推之外,無他可施之罰,何以爲之?敢稟。傳曰,允。拿處。
又啓曰,卽者兵曹郞廳來言,明日殿座時,別侍衛不可不備,而判書洪在喆,以庭試武科殿試試官,訓鍊院進去,不得擧行云,何以爲之?敢稟。傳曰,次堂擧行。
承文院官員,以都提調意啓曰,卽見盛京禮部咨文出來者,以爲靉江西岸,夏季統巡,拏獲伐木人犯十四名,送部審辦,轉行知照云矣。回咨依例撰出,正書安寶後,定禁軍騎撥下送于灣府,使之傳給鳳城將處,以爲轉致盛京之地,何如?傳曰,允。
以司謁口傳下敎曰,吏曹參判金大根,除拜今已月餘,屢有政命,一向在外,尙無變動,事體道理,不當若是,令畿營嚴飭上來,卽爲肅命。
兵曹啓曰,直赴殿試奉承傳忠翊衛金廷祿等一百二十五人,直赴會試奉承傳別付料軍官崔瑞寬等十四人,隨其錄名,依例許赴於明日殿試之意,敢啓。傳曰,知道。
又啓曰,今此慶科庭試武科殿試時,直赴殿試人及直赴會試人應試應頉區別,別單書入之意,敢啓。傳曰,知道。
傳曰,明日出宮門路,以協陽門爲之。
傳曰,副司果洪祐吉疏批已下,卽爲嚴飭入來。
傳曰,考官洪在喆,命官爲之。
禮曹啓曰,卽接宗廟署所報,則今此慶科庭試時謁聖文科試取時,本署官員,俱爲觀光云矣。依定式本曹佐郞李東旭,假官差送,以爲代直後赴試之地,何如?傳曰,允。
又啓曰,卽接永禧殿官員所報,則今此慶科庭試時謁聖文科試取時,本殿官員,俱爲觀光云矣。假官一員,依定式令吏曹,以成均館官員口傳啓下,以爲代直後赴試之地,何如?傳曰,允。
又啓曰,卽接景慕宮官員所報,則今此慶科庭試時謁聖文科試取時,本宮官員,俱爲觀光云矣。假官一員,依定式令吏曹,以成均館官員口傳啓下,以爲代直後赴試之地,何如?傳曰,允。
大司諫李明迪,執義李鼎信,掌令趙昌敎,校理徐堂輔,正言姜鍊·金鎭衡啓曰,請書九,亟施追奪官爵之典。措辭見上請順興府遠竄罪人權敦仁,施以極邊遠竄之典。措辭見上答曰,不允。
大司諫李明迪,執義李鼎信,掌令趙昌敎,正言姜鍊·金鎭衡啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以竄配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,夬正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,夬正典刑。措辭見上請賜死罪人秉鉉諸子,亟施散配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,夬正典刑。措辭見上請北靑府遠竄罪人金正喜等,絶島安置。措辭見上請宋能相逸名,亟施刋削之典。措辭見上答曰,不允。宋能相事,已諭於前批,勿煩。
執義李鼎信,掌令趙昌敎啓曰,請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。措辭見上答曰,不允。
正言姜鍊·金鎭衡啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,夬正典刑。措辭見上答曰,不允。合啓中金正喜,事愈沸下,醞釀之憂,殆同伏莽,將來之禍,必成燎原,決不可以微賤蟣蝨之類,而忽之於防微杜漸之道,情節未究,刑配遽施,固已失之太輕,況五十一字添入,等之下,暗地二字添入,締結下,醞釀二字抹去,排布閃祕四字添入,跡十下,手字抹去,目字添入,所字下,指字抹去,視字添入,不悛下,而已二字添入。
副司果洪祐吉疏略曰,臣抱九地難瞑之恨,籲百年必暴之冤,觸天威干天恩,義有所濫,罪固難貰,泥首席藁,罰殛是俟,不惟不加猥越之誅,十行恩綸,鄭重溫雅,謫籍永滌,霈澤旁流,生死俱恩,門戶復完,誠莫省其何以得此曠絶之澤也。今又試事在卽,召牌儼臨,固當竭蹶叩謝,而臣蒙恩以來,一息三歎,泣天謝地,心口相謀,不知死所,復安有一毫餘念及於榮塗哉?乞稟東朝,倘蒙仁恩,晝賜變通,仍命刋名朝籍。省疏具悉。爾家事今無可引者,卽爲承牌。
行大護軍金景善疏曰,缺答曰,省疏具悉,卿其勿辭行公。
上護軍徐箕淳疏曰,缺答曰,省疏具悉,實病如此,試望變通。
分兵曹參議尹行謨疏略曰,臣年前猥參監試之任,自速僨誤,上孤明命,下招物議,罪重罰輕,薄竄旋宥,不意今者,擬臣於庭試對讀官之望,揆以微分,限鐵之步,不可復進,乞稟東朝,亟賜鐫改。省疏具悉,往事何必追提?卽爲入來。
副司直徐大淳疏略曰,臣年前掌試,奉職無狀,至被嚴譴,凡係考試之役,卽臣僨誤之地,豈敢晏然承當也哉?伏望仰稟東朝,永刋臣試望。省疏具悉,往事何必追提?卽爲入來。
辛亥十月十六日巳時,上御熙政堂。方物看品,義州府尹同爲入侍時,行都承旨金炳冀,行左承旨沈宜冕,檢校待敎李秉文,記事官韓鎭棨·李裕奭,記注官羅時鏞,別兼春秋閔致庠,義州府尹林肯洙,以次進伏訖。上曰,史官分左右。缺上曰,灣府潛參之弊,朝家前後飭敎,不啻截嚴,則當悉心禁斷,而每當氷塞之節,潛商冒入尤無防限,痛禁嚴斷,不容少緩,而自司譯院,有新頒節目之別飭者,府尹下去後,一遵節目,惕念擧行,而且冬至使行,非久當發,無論某某卜駄,須一一搜探,俾無一包如前雜亂之弊,可也。肯洙曰,聖敎至此,謹當實心對掦矣。上曰,予非例語,諭以實心,府尹亦以實心爲之,體予至意,痛禁淆雜,務盡府尹之責,而無貽我國之羞,可也。肯洙曰,承聆聖敎,無容更達,邊門重地,何事不爲難愼,而至於潛參一事,臣尤夙宵憧憧矣。右承旨曺錫輿曰,今此方物中,何物使之先進乎?上曰,依單子以次入之,可也。上曰,其不薄劣黃麤乎?此一塊竝退之,都承旨金炳冀曰,二千卷不少之紙,安得無品劣者,而若或全數命退,則猝無以辦備充數矣。上曰,事勢則然,而聞彼人必稱秤以捧云,以此薄劣,其何以爲之乎?左承旨沈宜冕曰,方物物種,自是市民之所等待,而紙地長廣,自有尺數,不敢違越矣。炳冀奏曰,二千卷之多,而一一看品,則有非晷刻了當之事,今日內封裹,亦甚窘跲,使該房承旨,退出楹外,逐卷詳閱,揀其優劣,以爲上覽而進退,則簡便,似好矣。上曰,如此則好矣。上曰,方物之見退者,能無不充數封裹之弊耶?宜冕曰,戶堂及使臣·承旨,同爲看檢於封裹之際,宜無不充數之弊矣。上曰,然則當無弊矣。以下缺。
上在昌德宮。停常參·經筵。
還內後,藥房·內閣·政院·玉堂口傳問安。答曰,知道。
傳曰,明日出宮門路,以協陽門爲之。
以平安監司洪鍾應狀啓,陽德縣民家失火事,傳曰,民戶之當寒燒燼,聞甚矜惻。元恤典外,別加顧助,卽爲結構奠接之意,廟堂措辭分付。
禮曹啓曰,今十月二十七日午時,憲宗大王·孝顯王后祔太廟,孝顯王后追上徽號,大王大妃殿尊崇,王大妃殿尊崇,大妃殿尊崇,王妃嘉禮合七慶,慶科庭試文武科放榜時,親臨與權停例,何以爲之,而處所,以何處擧行乎?敢稟。傳曰,仁政殿親臨磨鍊。
司僕寺官員,以一二提調意啓曰,今此謁聖文武科新恩當給本寺馬,而在前則武科只給甲乙科,今亦依此磨鍊之意,敢啓。傳曰,知道。
吏曹參判金大根疏略曰,臣曾叨嶺臬,事多僨誤,效蔑涓埃,罪積邱山,及其遞歸之後,直指之論列峻發,贓汚剝割之罪,擢髮莫數,猶屈典刑,薄施竄譴,曾未幾月,慈敎懇惻,恩諭渙宣,迺者職牒之還授,收敍之繼下,反與尋常廢置者,混然同歸,揆以分義,罔知死所。此際特蒙吏曹參判恩點,惝怳恧,直欲鑽地而不可得矣。噫,遭罹罔測,名行汚辱,辜犯則塗人耳目,醜則爲此指點,尙有人心,決無以抗顔於斯世,危苦情踪,寧欲無生,廉隅自在,脩門一步,便成鐵限。乞稟東朝,永刋朝籍,仍治臣慢命之罪。答曰,省疏具悉。如卿遭罹者,從古幾人,而未聞以此終身自靖者矣。況繡啓未必盡然乎?卿其勿辭行公。
辛亥十月十七日辰時,上御春塘臺,慶科庭試文科試取入侍時,行都承旨金炳冀,行左承旨沈宜冕,右承旨曺錫輿,左副承旨閔泳緯,右副承旨金鼎鎬,同副承旨尹行福,史官缺檢校直提學金炳冀,直提學鄭基世·南秉哲,檢校直閣鄭㝡朝,直閣鄭健朝,檢校待敎尹滋悳·李秉文·金炳國以次侍立。時至,通禮跪啓請外辦,上具翼善冠·衮龍袍,乘輿出宣化門,藥房提調李鶴秀,副提調金炳冀進前問候。仍出協陽門·建陽門·銅龍門·靑陽門詣春塘臺,通禮跪啓請降輿,上降輿陞座,炳冀請出標信開布城,使儒生入之,炳冀讀奏入門單子訖。又奏曰,從陞中有試官蒙點人,使之下去,一體行禮乎?上可之。引儀引讀券官金景善·李憲球·李啓朝·金箕晩·徐念淳·徐英淳·權大肯·徐戴淳·韓正敎·南性敎·尹穳·申錫愚·趙台淳·趙雲澈,對讀官南秉哲·鄭基世·洪永圭·李謙在·李晉翼·尹敎成·金在淸·李源命·鄭翊朝·洪遠燮·沈敬澤·李寅夔·兪鎭五·金基纘·金有淵·朴昇壽·韓啓源·金翊鎭·李興敏·金炳國·李秉文·尹滋悳·申錫禧·朴珪壽·李維謙·金會明·李承輔·李鍾愚·鄭獻敎·洪鍾序·金炳溎·洪奭鍾·洪祐吉·徐大淳以次行禮訖。上曰,讀券官進前。景善等進前,上命書賦題意豁如也,景善等跪書讀奏訖,大淳等奉出懸題。炳冀稟先張已入,出標信開門,使呈券儒生次次出去乎?上曰,以已下標信擧行,可也。命書傳敎曰,別雲劍·兵摠府堂上·堂上閣臣·入侍承旨竝讀券官加差下,堂下閣臣·入直玉堂竝對讀官加差下,使之分考。又命書傳敎曰,今番庭試取十五人。仍行科次,大淳讀券,景善稟書等,承旨坼封讀奏,通禮跪啓禮畢。通禮跪啓請降座乘輿,上降座乘輿,由靑陽門入協陽門,兵曹判書跪稟放仗,承旨請出標信解嚴,由宣化門還內,諸臣以次退出。
上在昌德宮。停常參·經筵。
傳曰,殿座時出宮門路,以宜春門爲之。
傳曰,酌獻禮後,當自內還宮矣,該房知悉。
政院啓曰,卽者兵曹郞廳來言,今日齋宿時,別侍衛不可不備,而判書洪在喆,訓鍊院庭試武科殿試命官進去,不得擧行云,何以爲之?敢稟。傳曰,次堂擧行。
都摠府啓曰,今日入直內三廳武兼·禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
兵曹啓曰,在前自曜金門,景祐宮展拜時,廣智營·西營入直軍各三十名除出,訓鍊大將率領,曜金門外設布帳外排立矣。今番則何以爲之乎?敢稟。傳曰,依前爲之。
又啓曰,今十月二十一日中宮殿景祐宮展拜時,設布帳當爲磨鍊而謹考謄錄,則宮內設布帳,令訓·禁兩營次知排設矣。今亦依此擧行,何如?傳曰,允。
又啓曰,今秋等進上弓矢看品在卽,而知弓品堂上任泰瑛以捕將鞫坐未畢,不得看品云,改差,其代,依例以在京無故人啓下之意,敢啓。傳曰,知道。
兵曹口傳政事,知弓品堂上單李圭徹。
承文院官員,以都提調意啓曰,院吏文學官李根仁呈遞代,幼學李慶愚差下,使之付軍職冠帶常仕,何如?傳曰,允。以下二行刀削。
辛亥十月十八日申時,上詣暎花堂。齋宿入侍時,行都承旨金炳冀,行左承旨沈宜冕,右承旨曺錫輿,左副承旨閔泳緯,右副承旨金鼎鎬,同副承旨尹行福,史官缺檢校直提學金炳冀,直提學鄭基世·南秉哲,檢校直閣鄭㝡朝,直閣鄭健朝,檢校待敎金炳德·尹滋悳·李秉文·金炳國以次侍立。時至,通禮跪啓請外辦,上具翼善冠·衮龍袍,乘輿出宣化門,藥房提調李鶴秀,副提調金炳冀進前問候訖。由協陽門·建陽門·靑陽門至春塘臺。通禮跪啓請降輿,上降輿陞堂,諸臣輪回詣閤。
上在昌德宮。停常參·經筵。
經宿後,藥房·內閣·政院·玉堂口傳問安。答曰,知道。
酌獻禮後,藥房·內閣·政院·玉堂·朝廷二品以上口傳問安。答曰,知道。
還內後,藥房·內閣·政院·玉堂口傳問安。答曰,知道。
還內後,藥房·內閣·政院·玉堂口傳問安。答曰,知道。
政院啓曰,吏曹郞廳來言,新恩下批政事,取稟。傳曰,當日爲之。政事冊無
有政。吏批,典籍單安在麟文科甲科第一人,造紙別提單郭祚運武科甲科第一人,分承旨沈敬澤·洪遠燮,分兵曹參議權永秀,正郞李鍾愚,佐郞李鍾淳已上減下,兼春秋單申學典,典籍單郭致燮文科甲科第一人,造紙別提單兪喆柱,武科甲科第一人。
兵批,以韓正敎·趙雲澈爲分副摠管,成郁奎爲兼司僕將,李東洙爲羽林將,朴壽良爲五衛將,張日煥·金善弼爲分都摠都事,金廷根爲訓鍊主簿,柳光睦爲文兼。同知單吳壽俊,訓鍊主簿加設單王學說·廉宗秀。分副摠管趙台淳·曺錫雨,分都摠都事白樂善·李鼎緖已上依定式減下。
兵批,同知單張義煥,僉知單朴壽良。
兵曹啓曰,五衛將金亨默,文臣兼宣傳官林翰洙俱以病難供職,呈狀乞遞,竝改差,何如?傳曰,允。
又啓曰,濟州庚戌年慶科庭試初試入格尹邦彦,來訴本曹,願赴於今此庭試矣。本州以候風駕海之致,初試人隨其上來,許赴於當前他科,載在法典,故取考榜目及該牧公文,則初試入格,果爲的實,依法典許赴於明日殿試之意,敢啓。傳曰,知道。
傳曰,科第,雖儒者之大慾,發軔之初,冒行非道,何以事君?日前庭試榜眼中金·趙兩人,皆世所稱華閥之族,而罔念父兄命名之義,無端改易行列,一爲虹樑,一爲靑熙,而至被擢選,予甚駭惑,歷數日而不得其說也。人之無恥無禮,一至於此,尤爲痛恨,此等人,豈可使得齒於淸朝之端乎?其令削科俾知妄悖之罪,而以戒後人。
禮曹啓曰,庭試榜眼中金虹樑·趙靑熙削科事,命下矣。原榜目中拔去,付標以入之意,敢啓。傳曰,知道。
文廟酌獻禮親行時,殿內東從享奠酌官副護軍鄭基世·洪永圭,西從享奠酌官副護軍南秉哲·李源命,典祀官奉常正金鉉復,廟司典籍朴文,大殿執尊修撰趙在應,配位執尊應敎趙遠永,東廡奠酌官校理金炳國,直閣鄭健朝,司僕正申錫禧,副校理閔致庠,校理徐堂輔,副司果洪在重,宗簿正李彙圭,副司果金會明·南鍾三,副校理宋謙洙,兵曹正郞金炳溎,副司果李啓善·洪奭鍾·鄭夔容·權應夔,廟司典籍林昺默,西廡奠酌官副司果尹滋悳,副應敎李秉文,副司果徐翼輔,副修撰李維謙,執義李鼎信,副司果朴珪壽·李承輔·朴文鉉·鄭鎏,副修撰李又新,副司果洪鍾序,分兵曹正郞李鍾愚,分兵曹佐郞李鍾淳,副司果韓應淳·林翰洙,廟司典籍趙在衡,典儀贊儀朴酆壽,贊者引儀曺百承·金載善,謁者兼引儀李宗赫,假引儀全光錫,贊引假引儀趙鳳始·洪夔鍾,祭監監察趙崇祖·金汝淳。
辛亥十月十九日三更三點,上詣文廟。酌獻禮擧動入侍時,行都承旨金炳冀,行左承旨沈宜冕,右承旨曺錫輿,左副承旨閔泳緯,右副承旨金鼎鎬,同副承旨尹行福,史官缺檢校直提學金炳冀,直提學鄭基世·南秉哲,檢校直閣鄭㝡朝,直閣鄭健朝,檢校待敎金炳德·尹滋悳·李秉文·金炳國以次侍立。時至,通禮跪啓請外辦,上具遠遊冠·絳紗袍乘輿以出,藥房提調李鶴秀,副提調金炳冀進前問候訖。由集春門至南神門外,降輿步過,還乘輿至下輦臺,入大次,問安勿爲之事,下敎。酌獻禮時至,通禮跪啓請外辦,上改具冕服,至東神門外,炳冀進圭,上執圭,仍詣版位行四拜禮,詣盥洗位盥洗訖,詣尊所親審,仍詣文宣王神位前,炳冀奉香,行福奉爐,上三上香,少退跪,執爵獻爵。通禮跪啓請俯伏興平身,上俯伏興平身,次詣復聖公·宗聖公·述聖公·亞聖公神位前,行禮如上儀訖,降復位,從享奠酌官分詣殿內及東西廡,以次獻爵訖,通禮跪啓請俯伏興四拜興平身,上行四拜禮,東西廡碑閣奉審訖,時·原任大臣進前問候。沈宜冕啓曰,禁門法意,何等嚴重,而去夜金虎門留門時,皁隷輩無難出入,揆以事體,萬萬駭然。當該宣傳官·守門將所當重勘,而本院請推之外,無他可施之罰,何以爲之乎?敢稟。上曰,拿處,可也。上釋圭,還入大次,少頃,通禮跪啓請出次乘輿,上出次乘輿,至南神門外,降輿步過,還乘輿,由集春門·宜春門還內,諸臣以次權退。
辛亥十月十九日辰時,上詣春塘臺。謁聖文武科試取,仍行放榜入侍時,行都承旨金炳冀,行左承旨沈宜冕,右承旨曺錫輿,左副承旨閔泳緯,右副承旨金鼎鎬,同副承旨尹行福,史官缺檢校直提學金炳冀,直提學鄭基世·南秉哲,檢校直閣鄭㝡朝,直閣鄭健朝,檢校待敎金炳德·尹滋悳·李秉文·金炳國以次侍立。通禮跪啓請出次,上具翼善冠·衮龍袍,乘輿出宜春門,詣春塘臺降輿陞座,炳冀讀奏入門單子訖。仍奏曰,侍衛從陞中試官蒙點人下去,一體行禮乎?上可之。引儀分引讀券官趙斗淳·金左根·李景在·金洙根·李鶴秀·徐戴淳·李公翼·徐憲淳·韓正敎·鄭健朝,對讀官南秉哲·鄭基世·金炳德·趙徽林·尹敎成·金在淸·李源命·沈敬澤·韓啓源·姜㳣·李秉文·金炳國·尹滋悳·鄭健朝·申錫禧·洪鍾序·金炳㴤·洪奭鍾·洪祐吉·曺錫元,考官洪在喆·徐念淳·白殷鎭,參考官洪翼燮·申從翼·金箕錫·許燁以次行四拜禮就位。上命書賦題瑚璉,斗淳跪書讀奏訖,錫元奉出懸題。傳曰,別雲劍·兵摠府堂上·堂上對讀官·堂上閣臣·入侍承旨竝讀券官加差下,堂下閣臣·入直玉堂竝對讀官加差下,使之分考。傳曰,今番謁聖文科取三人。命科次,錫元讀券,斗淳稟書等,炳冀坼封讀奏訖,以次呼名,炳冀稟出標信開布城,呈券儒生次次出送。上入小次,陳賀時至,上改具遠遊冠·絳紗袍,還陞座,通禮跪啓請執圭,炳冀進圭,上執圭,泳緯稟出標信開作門,文武百官入就位,上可之。贊儀唱鞠躬四拜興平身,文武百官行四拜禮,炳冀·泳緯跪稟放榜,文武新恩分東西,行四拜禮,炳冀·泳緯跪稟頒牌宣醞頒花,文武新恩行四拜禮訖退出,致詞官讀致詞,文武百官行四拜禮。兵曹判書洪在喆曰,今二十一日中宮殿景慕宮展拜時,侍衛當爲磨鍊,而謹考謄錄,則分兵曹·分都摠府堂上郞廳各二員,五衛將二員,武臣兼宣傳官四員,禁軍四十人磨鍊矣。今亦依此擧行,何如?上曰,依爲之。出擧條通禮跪啓禮畢,上降座釋圭,炳冀跪受圭,通禮跪啓請乘輿,上乘輿,由靑陽門·建陽門,入協陽門,兵曹判書跪稟放仗,泳緯請出標信解嚴,由宣化門還內,諸臣以次退出。
上在昌德宮。停常參·經筵。
藥房都提調朴晦壽,副提調金炳冀啓曰,移次經宿,親祼聖廟,鎭日試士,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,議政府郞廳來言,今日,賓廳日次,而拜表相値,不得來會云矣,敢啓。傳曰,知道。
金炳冀啓曰,行左承旨沈宜冕,右承旨曺錫輿,今日不爲仕進,竝卽牌招,何如?傳曰,允。
內醫院官員,以都提調意啓曰,提調李鶴秀,今日問安,不爲仕進,卽爲牌招,何如?傳曰,允。
傳曰,新恩謝恩,當親受矣,該房知悉。
弘文館啓曰,上番校理臣徐堂輔,下番修撰臣趙在應俱以問事郞廳,今日推鞫時,晝仕出去之意,敢啓。傳曰,知道。
以李冕周·尹羲哲拿處傳旨,傳曰,放送。
承文院官員,以都提調意啓曰,卽見盛京禮部咨文出來者,以爲,靉江西岸,冬季統巡出派,內城廂白旗協領桂林,自九月二十四日起,至十二日底止前往,邊之內外,實力査拏,先行知照云矣。回咨依例撰出,正書安寶後,定禁軍騎撥下送于灣府,使之傳給鳳城將處,以爲轉致盛京之地,何如?傳曰,允。
兵曹啓曰,來十一月初一日大駕詣景慕宮齋宿,初二日冬享大祭親行時,隨駕營門,當爲磨鍊矣。禁·御兩營鄕軍,則今旣停番,何營軍兵隨駕,何營軍兵留陣,而禁軍及馬步軍,以幾番幾哨磨鍊,餘軍留營,何以爲之乎?敢稟。傳曰,訓局步軍十哨,馬軍五哨,訓將率領爲先廂,訓局步軍五哨,御營廳騎士二番,摠使率領爲後廂,禁軍三番爲之,留營置之,訓局步軍二哨,騎士一番,御將率領,留陣爲之。
刑曹啓曰,今十五日動駕時,衛外擊錚人漆原良人朴基範,爲其父光瑞定配請放事也,罪名稍重,有難疏放,原情勿施,義州幼學李性初,非但爰辭之違格,敢以推券微細之事,屢煩天聽,揆以紀綱,萬萬駭惋。不可仍置,原情勿施,考律重勘,何如?傳曰,允。
左右捕盜廳啓曰,本廳在囚罪人柳廉臣·丁穉常等二名,移送推鞫所之意,敢啓。傳曰,知道。
傳曰,推鞫爲之。
罪人蔡喜載,與告變人高成旭面質,罪人奇德佑與蔡喜載面質,罪人蔡喜載·奇德佑·崔致珏·金應道等更推後,各刑問一次,訊杖第三度竝停刑,罪人柳喜均更推後,刑問一次,訊杖第五度停刑。
傳曰,推鞫姑罷。
傳曰,明日出宮門路,以協陽門爲之。
政院啓曰,今二十二日,德興大院君墓所遣宗室行事事,命下矣。何宗室進去乎?敢稟。傳曰,興完君進去。
備邊司啓曰,關西先運襦衣二百四十九領,紙衣二百六十六領,照數捧上稱量,綿品紙品,亦爲看審後仍爲監封,逢授於齎去禁軍處,沿路輸運及本道頒給等節,各別惕念事,措辭關飭之意,敢啓。傳曰,知道。
禮曹啓曰,今十月二十七日慶科庭試文武科放榜與來十一月初二日景慕宮冬享大祭親行散齋相値矣。放榜時軒架鼓吹,以陳而不作磨鍊之意,敢啓。傳曰,知道。
禮曹,來十二月初二日行宗廟臘享大祭親祭,取稟,奉敎敬依。
禮曹,來十二月初二日行社稷臘享大祭香祝親傳,取稟,奉敎敬依。
禮曹,來十二月初二日行景慕宮臘享大祭香祝親傳,取稟,奉敎恭依。
禮曹啓曰,來十二月初二日行宗廟臘享大祭親行時,永寧殿,依例遣大臣攝行,何如?傳曰,允。
又啓曰,來十二月初二日行宗廟臘享大祭親行時,省牲省器之節,依例以親臨磨鍊乎?敢稟,傳曰,親臨磨鍊。
辛亥十月二十日辰時,上御熙政堂。藥房入診,三使臣同爲入侍時,都提調朴晦壽,副提調金炳冀,記事官李裕奭,直閣鄭健朝,記注官朴賢楷·羅時鏞,右副承旨金鼎鎬,記事官韓鎭棨,謝恩正使益平君,副使成原默,書狀兪錫煥以次進伏,醫官鄭有曾·金珪·金榘·金濟慶進伏楹外訖。上曰,史官分左右。晦壽進前問候訖,奏曰,醫官待令,使之入診乎?上可之。有曾等以次診候退伏楹外訖。晦壽曰,脈候奏之。有曾等曰,脈候左右三部調均矣。以下缺大王大妃殿曰,紅蔘之每年潛入,誠甚可憫。使行中苟無雜亂之弊,則潛商輩,何以售奸乎?冒入包蔘者,每於使行時,跟隨混雜,假托以使行中卜裝,或自灣府別般搜探,則三使莫辨眞贗,反與灣尹,大生葛藤,此何景色耶?此非難處之事,在我一行,旣無執贓之物,則何患灣府之搜探乎?今番行中,自上使以下,一一出示卜裝,俾無如前淆雜之弊,而且以事體言之,元包數外,無難潛入,則彼之視我,亦曰,國有紀綱乎?近有新頒節目,三使臣皆已見知矣,一遵節目,惕念擧行,可也。上曰,慈敎如此,各別操飭,可也。奏曰,謹當奉行矣。大王大妃殿曰,彼地所謂鴉片烟,萬一漸染,則寧不大懼乎?雖知必無是理,而近來紀綱板蕩,譯官輩藥物交易之際,未可全然釋慮,竝爲另加操飭可也。以下缺
辛亥十月二十日巳時,上御熙政堂。新恩謝恩親受入侍時,行都承旨金炳冀,左副承旨閔泳緯,右副承旨金鼎鎬,同副承旨尹行福,直閣鄭健朝,記事官李裕奭·韓鎭棨,記注官朴賢楷·羅時鏞以次進伏訖。上曰,史官分左右。
上在昌德宮。停常參·經筵。
大駕詣景祐宮殿拜,還入齋室後,藥房·內閣·政院·玉堂口傳問安。答曰,知道。中宮殿詣景祐宮,入齋室後,藥房·內閣·政院·玉堂口傳問安。答曰,知道。
展拜還入齋室後,藥房·內閣·政院·玉堂口傳問安。答曰,知道。還內後,大殿·中宮殿,藥房·內閣·政院·玉堂口傳問安。答曰,知道。
傳曰,未下直及受由上京守令,竝令催促,不日下送。
傳曰,日昨瞻謁夫子廟宮,卽憲宗戊戌已行之禮也。不可無示意之擧,泮長以下賞典,依癸亥年例施賞。
傳曰,咸鏡監司留待。
傳曰,咸鏡監司入侍。
傳曰,日前疏批,於吏參,可謂曲諒事狀,而今又幾日,仍無變動這意者,此何故也?使之嚴飭上來肅命。
傳曰,左副承旨許遞,前望單子入之。
承旨前望單子入之,鄭基世落點。
都摠府啓曰,今日入直內三廳武兼·禁軍及軍兵等,當爲中日習射技放,而動駕相値,不得設行之意,敢啓。傳曰,知道。
吏曹啓曰,寧越府使任百秀身病猝重,不得下去云。罷黜,何如?傳曰,允。口傳差出,催促下送。
義禁府啓目,守門將徐學規原情云云。傳旨內辭緣,泛稱遲晩,刑推得情,何如?啓,除刑推議處爲良如敎。
敎咸鏡監司尹定鉉書。王若曰,周八百年肇王基,眷興龍之舊地,唐十三省分使節,須仗虎之全才。在予簡心,得君重耳。顧玆咸吉一道,最是觀察雄藩。月遊衣冠,八陵之烝嘗虔奉,天作襟帶,六鎭之管轄遙通。惟彼地大而物豐,界白頭而爲鎭,況今水災而歲儉,嗟黔首之阽危。奮武揆文,無異五百里綏服,與我共理,誰任二千石循良?惟卿,忠貞賢孫,宰輔宿德。追先朝之殊遇,素守則不擇險夷,承古家之懿規,自持也尤貴謹約。登璧府而儲望三館,賁贊笙鏞之治,自海臬而超秩中權,咸當履屐之用。玆授卿以咸鏡道觀察使兼兵馬水軍節度使都巡察使咸興府尹,卿其祗服寵命,懋恢良圖。於戲,月明瓊樓,應切依斗之戀,天高鐵嶺,留作福星之輝。故玆敎示,想宜知悉。知製敎鄭健朝製進
兼吏曹判書趙斗淳疏曰,缺答曰,省疏具悉。文衡之任,今姑許遞。
戶曹參判成原默疏曰,缺答曰,省疏具悉。所請依施。
辛亥十月二十一日辰時,上御熙政堂。咸鏡監司入侍時,同副承旨尹行福,記事官韓鎭棨,記注官缺別兼春秋鄭健朝,咸鏡監司尹定鉉,以次進伏訖。上曰,史官分左右。上曰,咸鏡監司進前。上曰,北關今當災年,人民不無離散之弊,撫恤奠接之方,亶在方伯措處之如何耳,下去審愼,實心對揚也。定鉉曰,臣知識蔑劣,才局淺短,而承當重任,其於災民接濟之方,無以盡對揚之責,只切惶懼而已。上曰,須勿以蔑識,過爲遜辭也。定鉉曰,聖敎至此,何敢有一毫泛忽於民事,而只以才識之不逮,冞增惶悚矣。以下缺
辛亥十月二十一日辰時,大駕詣景祐宮,展拜擧動入侍時,行都承旨金炳冀,行左承旨沈宜冕,右承旨曺錫輿,左副承旨閔泳緯,右副承旨金鼎鎬,同副承旨尹行福,史官缺檢校直提學金炳冀,直提學鄭基世·南秉哲,直閣鄭健朝,檢校待敎金炳德·尹滋悳·李秉文以次侍立。時至,通禮跪啓請外辦,上具翼善冠·衮龍袍,乘輿出宣化門,藥房提調李鶴秀,副提調金炳冀進前問候訖,出協陽門,由曜金門至景祐宮,降輿入幄次,問安勿爲之事,下敎。少頃,中宮殿詣幄次,行禮時至,通禮跪啓請出次,上出次詣版位,行再拜禮,廟內奉審訖,入小次,命承·史權退。少頃,近侍以下還入,上出次詣誠一軒,行四拜禮訖,上入幄次,少頃,通禮跪啓請出次乘輿,上出次乘輿,由曜金門入協陽門,泳緯請出標信解嚴,仍奏曰,中宮殿還內後,一體解嚴,何如?上可之。由宣化門還內,諸臣以次退出。
辛亥十月二十一日辰時,中宮殿詣景祐宮,展拜擧動入侍時,分承旨趙秉緯·金世均,史官缺原任待敎金洙根,檢校待敎金炳國以次隨駕。中宮殿乘輦出宣化門,由協陽門·曜金門詣景祐宮入齋室,行禮時至,具翟衣加首飾,詣版位行再拜禮,仍詣廟內奉審訖,仍詣誠一軒就版位,行四拜禮訖,還入幄次,少頃,乘輦出,由曜金門·協陽門·宣化門還內,諸臣以次退出。
上在昌德宮。停常參·經筵。
備忘記,西北僉使金履熙下直,長弓一張,長箭一部,片箭一部,筒兒一箇賜給。
吏曹口傳政事,以成好謙爲寧越府使。
傳曰,飭敎之下,終不出膺,事體分義,不當若是。吏曹參判金大根,下義禁府推考。
傳曰,推鞫爲之。
鄭基世啓曰,推鞫爲之事,命下矣。行左承旨沈宜冕所當牌招,而拘於廳規,不得請牌,何以爲之?敢稟。傳曰,牌招。
義禁府啓曰,吏曹參判金大根,下義禁府推考事,傳旨啓下矣。金大根,下去京畿始興地云,依例發遣府書吏,拿來,何如?傳曰,待待命拿囚。
弘文館啓曰,上番校理臣徐堂輔以問事郞廳,今日推鞫時,晝仕出去之意,敢啓。傳曰,知道。
以忠淸監司洪說謨狀啓,鎭岑縣民家失火事,傳曰,當此寒節,民戶燒燼,極爲矜惻。元恤典外,別加顧助,卽爲結構奠接之意,廟堂措辭分付。
奎章閣啓曰,頒賜冊子安寶次,奎章之寶請出之意,敢啓。傳曰,知道。
罪人柳廉臣·丁穉常等更推後,施威嚴問,罪人蔡喜載與金應道面質,罪人蔡喜載·奇德佑·金應道等更推後,刑問一次,訊杖第五度停刑,罪人金應道與奇德佑·蔡喜載等面質。
傳曰,推鞫姑罷。
傳曰,景祐宮展拜時次知洪命畗加資,資窮,豹皮一令賜給,焚香次知權容鼎·李元亨竝加資。
刑曹啓曰,因平安道·咸鏡道災實分等狀本,關西尤甚殷山等九邑,關北尤甚安邊等十一邑配囚,移配他道事,自籌司覆啓蒙允矣。殷山裵致祿黃海道文化縣,金末用安岳郡,順川金齊根,肅川李叔介谷山府,熙川張祚錫長淵縣,寧邊柳尙伊延安府,博川李先彦白川郡,順川沈萬億全羅道寶城郡,熙川金在淳任實縣,博川李仁亨益山郡,价川金利涉慶尙道仁同府,博川婢任伊忠淸道黃澗縣,定州黃元赫忠州牧,裵萬石大興郡,价川張尙允江原道杆城郡,熙川高昌義襄陽府,定州李鎭復春川府,安邊鄭用大慶尙道固城縣,金春孫知禮縣,德源黃致明高靈縣,端川田致賢機張縣,富寧池成甲昆陽郡,慶興姜四得熊川縣,僧熙圓泗川縣,奴仁乭鎭海縣,甲山孫順祿丹城縣,安邊崔於彬,利原金應俊全羅道光陽縣,安邊姜文鑽同福縣,李象宗和順縣,利原崔宜鎭靈巖郡,端川金七孫康津縣,吉州李文岳海南縣,金尙永樂安郡,慶興林興大長興府,甲山文德孫順天府,德源方利一忠淸道全義縣,利原李萬北,厚州林順玉黃海道豐川府,端川金汝化長淵縣,趙文伊殷栗縣,吉州金永國長連縣,官奴命吉松禾縣,利原元以貞江原道歙谷縣,端川金奉明蔚珍縣,竝移定配所,依前罪目,押送各其配所之意,分付各該道道臣。熙川千壽,寧邊萬連,价川朴女,富寧秋甲,慶興甲云,俱係逆賊支屬罪人,今不可擬議移配,置之,何如?傳曰,允。
義禁府啓目粘連,向前徐學規亦闕門開閉,何等愼重,而不待標信,徑先下鑰,罪著溺職,有難參恕。以此照律,何如?啓依允。
又啓目,長連前縣監李志益原情云云。問目內辭緣,泛稱遲晩,所當請刑是白乎矣,曾經別軍職,勿爲請刑,載在法典,議處,何如?啓依允。
又啓目,保寧前縣監李麟九原情云云。問目內辭緣,泛稱遲晩,刑推得情,何如?啓,除刑推議處爲良如敎。
吏曹啓目粘連,觀此承政院右副承旨金鼎鎬上疏,則以爲,臣母自嬰喪禍以來,形殼雖存,榮衛已鑠,奄奄若朝夕莫保,而臣家又寒素,計拙謀生,薑桂之補,尙矣無論,菽水之供,每患不繼,臣情到此,吁亦慽矣。且況明年,卽臣母回甲之歲也,喜懼之情,尤倍他時,玆敢仰瀆。伏乞聖慈,俯燭矜憐之情,仰稟東朝,特命選部,畀臣一小邑,得遂便養之願亦爲白有臥乎所,金鼎鎬之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,邇列之臣,出補外邑,事體不輕,臣曹不能擅便,上裁,何如?啓,依回啓施行爲良如敎。
右副承旨金鼎鎬疏曰,缺省疏具悉。疏辭,許令該曹稟處。
辛亥十月二十二日申時,上御熙政堂。召對入侍時,參贊官金鼎鎬,檢討官李又新,直閣鄭健朝,假注書崔鶴昇,記事官申學典·玄基濬各持通鑑第五卷,以次進伏訖。上曰,史官分左右。
上在昌德宮。停常參·經筵。
傳曰,吏曹參議許遞。
傳曰,左副承旨許遞,前望單子入之。
承旨前望單子入之,趙徽林落點。
以金大根囚單子,傳曰,分揀,嚴飭肅命。
傳曰,吏曹參判金大根,招致啓板前,問啓以入。
傳曰,問啓置之,肅單捧入。
政院啓曰,前後飭敎,不啻截嚴,而吏曹參判金大根謂以情地之惶蹙,終不肅謝,直爲出去,揆以事體,誠極未安。從重推考,何如?傳曰,本事旣盡昭晰矣,則今更無可引之端,猶復撕捱,看作鐵限,不念飭敎,遽然出去,寧有如許事體?萬萬未安,吏曹參判金大根,施以罷職之典。
臺諫前望單子入之,司諫李承輔,掌令鄭錫麟,持平李建春·金錫模,獻納趙雲卿落點。
弘文館啓曰,上番校理臣徐堂輔以問事郞廳,今日推鞫時,晝仕出去之意,敢啓。傳曰,知道。
傳曰,推鞫爲之。
罪人柳廉臣更推後,與蔡喜載面質,罪人丁穉常更推後,刑問一次,訊杖第十一度停刑,罪人蔡喜載更推後,刑問一次,訊杖第五度停刑,與丁穉常面質,罪人奇德佑·崔致珏·金應道等更推後,各刑問一次,訊杖第三度竝停刑,罪人鄭得顯原情。
傳曰,推鞫姑罷。
義禁府照目粘連,守門將徐學規矣本府議啓內,闕門開閉,何等愼重,而不待標信,徑先下鑰,罪著溺職,有難參恕。以此照律罪,笞四十收贖,附過還職私罪,奉敎依允。
又啓目粘連,向前李志益亦舊還未準捧之分等勘罪,旣有定式。以此照律,何如?啓,依允。
又啓目粘連,向前李麟九亦危溟乘木,苟皆規避,賑地移粟,孰其領往?病勢,雖云難强,法意有難曲恕。以此照律,何如?啓,依允。
辛亥十月二十三日申時,上御熙政堂。召對入侍時,參贊官金鼎鎬,侍讀官宋謙洙,檢討官李又新,直閣鄭健朝,假注書崔鶴昇,記事官玄基濬,記注官朴賢楷各指通鑑第五卷,以次進伏訖。上曰,史官分左右。
上在昌德宮。停常參·經筵。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
傳曰,贈領議政題主在明日,念予本生,情私冞用愴廓,遣內侍致祭,以伸予區區之思。
傳曰,予必欲致卿乃已之苦心,已悉於前者奉復,而況時相懇懇之奏,亶出於得賢共理之至意乎?間緣國家事會之多端,尙未有敷心之諭,此亦予誠意淺薄之致也。卿以六十年守道讀書之人,其於經傳稽古之力,卿雖欲退不居,不可誣者,闇然日章之理也。顧今國勢之岌嶪,何如,民憂之鴻洞,何如?雖以目下事言之,亂逆層生,鞫訊方張,此豈有他而然哉?只是國勢不尊,民生莫支而然耳。民憂之莫支,固不難知,國勢之不尊,抑又何故?當此時,如卿衛國向上之人,竟欲固守初志,不揆所以披髮濯纓,則是豈天地莫逃之義也哉?予言之至此,卿宜有惕然而自厲者。望卿卽日幡然簉朝,思所以講底平之道,而究弭亂之方,則此豈非一生服勤聖訓之功歟?復音之來,予方側席而俟之。仍傳曰,此別諭,遣史官傳諭于洪山林。
傳曰,爾是先朝旌招之人也。先朝則哲之明,豈有遺照之理也哉?爾家先正之所以知遇於宣廟者,爾之所知也。書所云,胥及逸勤,詩所稱,聿修厥德,爾雖欲終始退讓,其可得乎?況爾於年前洋舶之漂到也,其竭誠盡心之疏,顧何如也,而夫何數年以來,凡係大小政令,一切無規勉語也,豈遯有隨時之義而然哉?然則君臣之間,非所望於宿昔者也。時敏之功,月將之效,惟爾幡然之是俟,玆將敷心之諭,竚俟賁然之喜,爾有以復之。仍傳曰,此別諭,遣地方官傳諭于經筵官成近默。
傳曰,設鞫已近二十日,且有捕招,則鞫庭盤覈,豈有若是延拖之理乎?揆以事體稽忽,除非置辟者外,捕廳前後文案,諸大臣及諸禁堂,眼同考閱,具意見論理以聞,而從速了當,無令中外,愈往騷訛之地,可也。
傳曰,委官,右議政進去。
三司合啓,請書九,亟施追奪官爵之典。措辭見上請順興府遠竄罪人權敦仁,施以極邊遠竄之典。措辭見上答曰,不允。
兩司合啓,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,夬正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,夬正典刑。措辭見上請賜死罪人秉鉉諸子,亟施散配之典。措辭見上請蝟島安置罪人李能權,荏子島安置罪人金鍵,竝令王府,設鞫嚴覈,夬正典刑。措辭見上請北靑府遠竄罪人金正喜等,絶島安置。措辭見上請宋能相逸名,亟施刋削之典。措辭見上答曰,不允。宋能相事,已有前批,勿煩。
府啓曰,請古今島爲奴罪人韓鼎鎭,亟令王府,卽爲拿來,設鞫得情,夬正典刑。措辭見上新除授掌令鄭錫麟,時在京畿楊州地,持平李建春,時在利川地,金錫模,時在慶尙道尙州地,請竝斯速乘馹上來事,下諭。答曰,不允。下諭事,許遞。
院啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,夬正典刑。措辭見上新除授獻納趙雲卿,時在忠淸道公州地,請斯速乘馹上來事,下諭。答曰,不允。下諭事,許遞。
傳曰,推鞫爲之。
罪人丁穉常更推後,刑問一次,訊杖第五度停刑,罪人蔡喜載更推後,刑問一次,訊杖第三度停刑,罪人奇德佑更推後,刑問一次,訊杖第七度停刑,罪人崔致珏更推後,刑問一次,訊杖第五度停刑,罪人金應道更推後,刑問一次,訊杖第七度停刑,罪人鄭得顯更推後,刑問一次,訊杖第九度停刑。
傳曰,推鞫姑罷。
義禁府照目粘連,保寧前縣監李麟九矣本府議啓內,危溟乘木,苟皆規避,賑地移粟,孰其領往病勢?雖云難強,法意有難曲恕。以此照律,罪笞五十收贖,解見任別敍,私罪,奉敎依允爲旀,功減一等爲良如敎。
又照目粘連,長連前縣監李志益矣本府議啓內,舊還未準捧之分等勘罪,旣有定式。以此照律,罪杖一百收贖,告身盡行追奪,徒三年定配,私罪,奉敎依允爲旀,功議名減一等爲良如敎。
又啓曰,時囚罪人李志益杖一百,徒三年定配,照律公事判付內,依允,功議各減一等事,命下矣。李志益功議各減,杖八十徒二年,當定配所以入,而卽接其戶奴呈狀,則以爲,其上典承重祖母,年七十八,無兄弟獨身,依法典許贖爲辭矣,取考律文,則大明律存留養親條有曰,凡父母老疾應侍,家無以次成丁者,若犯徒流,止杖一百,除餘罪收贖。志益杖八十,徒二年定配,以其承重祖母年七十八,無兄弟獨身,依律文收贖,只告身盡行追奪放送,何如?傳曰,允。
判府事金道喜箚曰,缺答曰,省箚具悉卿懇。愼節奉慮,委官之任勉副,卿其安心調理。仍傳曰,此批答,遣史官傳諭。
正言姜鍊疏曰,伏以臣,以百無肖似之人,倖竊科第,濫通臺銜,恩榮所被,涯量已足,跧伏畎畝,感戴如天,近値在渭之慶,進詣呼嵩之班,瞻百兩之盛儀,仰二南之至化,歡欣忭祝,不任區區之忱,匪意薇垣之命,有隕自天,悄惶悸恐,莫省所以措躬也。噫,臺閣之職,古所稱耳目之任也,言議足以範世,風采足以動人,然後可以與議於是,而顧臣庸愚湔劣,非徒同朝之所共嗤點,臣亦自知甚明,其何可久據匪據,玷辱名器,不思所以呼籲之道乎?伏乞聖慈,仰稟東朝,劇賜刋改,俾重官方,以安私分,不勝大願。臣於丐免之章,不宜贅他,而耿耿方寸,有不能泯默者,玆敢尾附之。嗚呼,士生斯世,讀書取科,將以立身事君,而朝家所以設科取士,亦將以搜羅賢能,只益治道者也。夫何挽近以來,科弊漸痼,士趨日降,至於今番科試,瞻聆轉極駭怪,改換名字,呈券入格者有之,僞懸居住,以京爲鄕者有之,古人所謂欲事君而先欺其君者,不幸近之,豈不是無恥之甚而大爲世道之害也?竊不勝憂歎之至。過此以往,後若有效嚬而冒犯者,其令四館,這這摘發,一切施以科場作奸之律,亦不爲無助於正士趨之道矣,臣旣以正士趨進言,而士趨之正,亶在於端其本而已,端本之道,卽殿下轉移間事也。臣聞人主一心,萬化之源,夫正心之要,學問是耳。所以誠心格致之工,修齊治平之道,爲人主急先之務,而惟我聖上,以睿知之姿,處君師之位,日御經筵,必有講磨於中,而昔程夫子有言曰,接賢士大夫時多,親宦官宮妾時少,則可以涵養氣質,薰陶德性,此誠不易之論也。今於淸燕之暇,頻接儒臣,溫顔簡禮,虛己罄言,討論經史,躬行心得,天理人慾,毫分縷析,知其爲天理則存以擴之,不使少有端礙,知其爲人慾則遏而絶之,不使留其纖芥,反復極論,細繹疑義,究其分界,竟其歸趨,則學問之道,不外乎是,而誠正格致修齊治平,包在其中,聖智日廣,聖學日新,風行草偃,於變時雍。至於士趨之不正,亦當自底乎端亮愷悌之域,豈不盛哉,豈不休哉?伏望殿下,勿以人廢言,千萬幸甚。臣無任云云。省疏具悉。爾以新進之人,能言可言之言,良用嘉尙。科試之弊,至於無所不爲之境,傍觀爲之靦然,而今以後,萬一有冒犯名籍,當一切以法從事之意,著爲定式施行。尾附勸學之要,又甚惓惓,亦豈不留心?勿辭察職。
上在昌德宮。停常參·經筵。
藥房提調李鶴秀,副提調金炳冀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
以司謁口傳下敎曰,贈領議政內外祠版,一體致祭。
進御加味拱辰湯,更待下敎製入事,榻前下敎。
政院啓曰,備邊司郞廳來言,今日,賓廳日次,而國忌齋戒相値,不得來會云矣,敢啓。傳曰,知道。
傳曰,前吏曹參判金大根,罷職分揀,本職仍任。
傳曰,判義禁·知義禁許遞,前望單子入之。
金吾堂上前望單子入之,判義禁徐箕淳,知義禁金景善落點。
傳曰,新除授判義禁·知義禁先參鞫坐後,肅命,傳曰,政官牌招開政。
司饔院官員,以監膳提調意啓曰,江原道冬至物膳進上來到,故照數監捧,則大王大妃殿所封進上物種中,生雉九首,載錄於膳狀,而全數不來,此與尋常欠縮有異,莫重進上物種,封進之際,其不審甚矣,其在事體,極爲駭然。當該封進官,令本道捧現告罷職,道臣亦難免不飭之失,推考警責,領來陪持人,令攸司科治,闕封物種更爲封進事,分付,何如?傳曰,允。
傳曰,翰圈爲之。
政院啓曰,翰圈爲之事,命下矣。別兼春秋閔致庠,旣有只推之命,更爲牌招,何如?傳曰,別兼減下。
翰林會圈三點,金完植·李崙夏·李徹宰·李承游·徐相至·李容殷·沈舜澤·洪兢周,以上取八人。
傳曰,吏曹參議有闕之代,前望單子入之。
吏曹參議前望單子入之,李玄緖落點。
政院啓曰,新除授吏曹參議李玄緖,一體牌招,何如?傳曰,允。
又啓曰,兼吏曹判書趙斗淳,參判金大根,參議李玄緖牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判竝更牌招,何如?傳曰,允。參議只推,一體牌招。
兼春秋申學典書啓,臣敬奉聖諭,傳諭于果川鷺梁掛谷里大司憲洪直弼所住處,則以爲,不意今玆別諭特降,簪筆之臣又臨,十行恩綸,丁寧純篤,念國勢之岌嶪,憫民憂之澒洞,圖所以啓聖興邦,至誠攸格,可孚豚魚,有若責臣以出,裨補新化,臣聞命悚懍,罔知所以自措也。以臣草莽之賤耄耋之齡,長係於朝籍,俾命德之器,天職之重,而委諸溝壑,公私俱病,至於斯極,恐不成事體也。臣素患癱瘓之症,肢體全然不遂,屢試刀圭,終欠收效,床笫運動,非人扶則不能,王人之所目擊,臣焉敢誣也?伏願聖慈,亟命臣本兼之銜,竝施鐫汰,因之永刋選籍,俾得以安意就溘於大均盤物之中,寔爲終始生成之晠德也云矣,敢啓。傳曰,知道。
藝文提學洪在喆疏曰,缺答曰,省疏具悉。卿其勿辭行公。
辛亥十月二十五日申時,上御熙政堂。召對入侍時,參贊官趙徽林,侍讀官宋謙洙,檢討官李又新,直閣鄭健朝,假注書崔鶴昇,記注官羅時鏞,記事官申學典各持通鑑第五卷以次進伏訖。上曰,史官分左右。
上在昌德宮。停常參·經筵。
傳曰,明日出宮門路,以協陽門爲之。
傳曰,吏曹參判疏批已下,更爲牌招,如有違牌,勿爲呼望。
左右捕盜廳啓曰,在囚罪人李明赫,移送推鞫所之意,敢啓。傳曰,知道。
傳曰,推鞫爲之。
罪人蔡喜載捧遲晩,罪人蔡喜載捧結案,罪人鄭得顯更推後,刑問一次,訊杖第七度停刑,罪人丁穉常更推後,刑問一次,訊杖第三度停刑,罪人柳廉臣更推。
罪人喜載年三十六,結案以爲根脚段,父胤祚,父矣父運瑞,母尹召史,母矣父名不知,胎生於平安道中和地,移居于黃海道文化地,原不入籍,行凶節次段,渠以梟獍腸肚,有鬼蜮情狀,興訛思亂,干常犯紀,視同茶飯,自作窩主,則興廉·德佑爲之腹心,交結凶徒,則謀士將材,至有指目,明燮,卽其奇貨,而委訪椒島,則肆發響應之說,値其居喪,則敢爲諒闇之喩,已萬萬窮凶絶悖,而推數簿錄,自服當死之罪,祭神文字,莫掩稱亂之跡,至於與應道酬酢之二字凶言,卽振古所無之劇逆斷案也。領軍覘機,陰結守城之鎭將,行喪假托,謀輸鑄兵之鐵物,指日擧兵,屢退其期,謀劫州郡,至有犯京之說,虛張海島,專出惑衆之計,捕廳招辭,罪狀已盡掀露,鞫庭對質,情跡不啻脗合。自顧罪犯,萬戮猶輕,千剮無惜,窮天地亘萬古所未有之謀反大逆不道的實遲晩罪,不待時凌遲處死事。
傳曰,推鞫姑罷。
弘文館啓曰,下番修撰臣李維謙以問事郞廳,今日推鞫時,晝仕出去之意,敢啓。傳曰,知道。
政院啓曰,卽者義禁府都事來言,推鞫爲之事,命下,而新除授判義禁徐箕淳以身病沈劇,末由進參,不得開坐云。卽爲牌招,何如?傳曰,許遞,前望單子入之。
判義禁前望單子入之,趙冀永落點。
政院啓曰,兼吏曹判書趙斗淳,參判金大根,參議李玄緖再牌不進推考傳旨及罷職傳旨,今方捧入,而開政命下之後,連事違召,無意承膺,事甚未安。判書·參判所當更請牌招,而係是一日三牌,何以爲之?敢稟。傳曰,參議只推,一體牌招。
又啓曰,兼吏曹判書趙斗淳,參判金大根牌不進推考傳旨,今方捧入,而開政命下之後,如是違牌,事甚未安。參判金大根,參議李玄緖陳疏到院,而原疏以國忌正日,纔已退却矣。判書更爲牌招,何如?傳曰,允。原疏捧入。
又啓曰,吏曹參判金大根,參議李玄緖疏批已下,一體牌招,何如?傳曰,允。
有政。吏批,兼判書趙斗淳牌招不進,參判金大根進,參議李玄緖式暇,承旨缺進。政事冊無吏批啓曰,兼判書趙斗淳牌招不進,參議李玄緖式暇,小臣獨政未安,何以爲之?敢稟。傳曰,仍爲之。
又啓曰,臺諫多窠,今當差出,而擬望之人乏少,外任竝擬,何如?傳曰,允。
以趙遠永爲掌令,林謇洙·任應準爲持平,鄭健朝爲獻納,趙台淳爲戶曹參判,徐左輔爲分內醫提調。分承旨金世均·趙秉緯,分兵曹參議朴昇壽,參知姜㳣,正郞洪祐吉,佐郞李啓善已上減下。故都事趙斗錫贈兵參訓都例兼,故府使趙嶫贈左承旨,已上同知趙存兢兩代,故學生金箕鍾·李天健·鄭道喆·尹文瑋贈童敎,孝行卓異贈職事,承傳,故學生趙鎭愚贈吏參例兼,戶曹參判趙台淳考。兼直閣單鄭健朝。
兵批,同知單李義完,僉知單成郁奎,副司猛李慶愚,分副摠管韓正敎·趙雲澈,分都摠都事張日煥·金善弼,已上依定式減下。再政。同知單文光穆。
內醫院啓曰,向以嶺南所封羅蔘事,筵奏申飭矣。固當極擇封進,而今番十月令所封羅蔘二斤內,體小者居多,就其中擇其眞品體大者,則所捧爲一斤六兩七錢,退却爲九兩三錢矣。退却之蔘,卽爲還下送,使之另擇眞品體大者,更爲罔夜封進,而揆以事體,不可無警。該道道臣推考,審藥令攸司科治,何如?傳曰,允。
以全羅監司李裕元狀啓,求禮縣民家失火事,傳曰,聞甚矜惻,元恤典外,別加顧助,趁卽結構奠接,俾無失所之弊事,廟堂措辭分付。
吏曹參判金大根疏略曰,拯臣於坑坎之中,起臣於廢棄之地,殆若寒灰復蒸,枯木着花,前後蒙被,天地之大,河海之深,未足以喩其包涵也。嗚呼,臣之所遭,不可但以一身之僇辱,言也,爲人臣,不能殫誠盡職,持以廉介,又不能見孚於人,受此汚衊,負國之罪,雖死難瞑,固宜杜門屛縮,訟愆守分,甘作明時之棄物,幸使衰癃父母,更無貽罹。乞稟東朝,亟許鐫削見職,刋去仕籍,以全終始之惠。答曰,省疏具悉。卿其勿辭行公。
吏曹參議李玄緖疏曰,缺省疏具悉。爾其勿辭察職。
上在昌德宮。停常參·經筵。
還內後,藥房·內閣·政院·玉堂口傳問安。答曰,知道。
以咸鏡前監司徐有薰狀啓,茂山府人命壓死事,傳曰,依向日富寧等邑恤典判下,一體施行事,分付。
禮曹啓曰,卽接槐山幼學朴秀榮所志,則以爲,族叔士俊,嫡妾俱無子,以其同姓六寸弟毅俊第二子元榮,欲爲繼後,兩家諸族,相議完定,而養家父母,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長朴秀榮所訴旣如此,朴毅俊第二子元榮,立爲朴士俊之後,何如?傳曰,允。
都摠府啓曰,都摠管徐念淳導駕進,副摠管沈樂臣·鄭泰東·金始淵·李宜翼差祭,趙忠植在外,今此動駕時,無以備員。令政院稟旨變通,仍令該曹口傳差出,待下批牌招,何如?傳曰,允。竝許遞,前望單子入之。
內醫院官員,以都提調意啓曰,分提調徐左輔有實病,今姑許遞,其代,令該曹口傳差出,何如?傳曰,允。
吏曹口傳政事,以李啓朝爲分內醫提調。
都摠府啓曰,今日入直內三廳武兼·禁軍及軍兵等,當爲中日習射技放,而殿座相値,不得設行之意,敢啓。傳曰,知道。
以京畿監司洪祐喆狀啓,卽接地方官楊州牧使李宗秉牒呈內,敬奉聖諭,馳往傳諭于經筵官成近默處,則以爲,賤臣近默,無足齒數於儒者,宜有公議,而棲遑近郊,跧伏窮廬,千萬不意,守土之臣,臨宣聖諭,何等盛典?至於追述先朝之故事,在臣秖增辜負之罪,而聖諭拈起丁未狂瞽之一疏,望之以政令規勉,難之以隨時之義,則是又臣怵然懍然處也。是疏之意,在自絶而非所以自任,疏辭可按,則何敢以謀政陳勉,爲己分之當然乎?又未嘗遇遯,則又何時義之可論乎?雖以五月議禮時句語論之,斯亦已著之驗也。妄意只以昧禮二字,爲藏拙之妙方,恐不若現露其昧禮之實,故雖於頭辭,雙揭泛論詢問之由,而卽此一款,已是受疑而招譏,不但爲昧禮之實而已。況臣心氣之疾,發作無常,雖欲願忠,不可得矣。惟冀刋臣薦籍,議臣當堪之罪云矣。緣由馳啓,踏啓字。
辛亥十月二十七日午時,上詣仁政殿。文武科放榜入侍時,行都承旨金炳冀,行左承旨沈宜冕,右承旨趙徽林,左副承旨鄭基世,右副承旨金鼎鎬,同副承旨尹行福,史官缺檢校直提學金炳冀,直提學南秉哲,直閣鄭健朝,檢校待敎李秉文·金炳國以次侍立。時至,通禮跪啓請外辦,上具遠游冠·絳紗袍,乘輿出宣化門,藥房提調李鶴秀,副提調金炳冀進前問候訖。仍出協陽門,由肅章門入仁政門至仁政殿,通禮跪啓請降輿,上降輿,通禮跪啓請執圭,炳冀跪進圭,上執圭陞座,贊儀唱文武百官入就位行四拜禮,文武百官入就位,行四拜禮訖。炳冀奏曰,文武新恩入門次,請出標信。上曰,以已下標信擧行,可也。炳冀·行福,奏放榜文武新恩分東西,行四拜禮訖,炳冀·行福承命頒牌賜花宣醞,文武新恩行四拜禮訖退出。致詞官讀致詞,文武百官行四拜禮,通禮跪啓禮畢,上降座釋圭,炳冀跪受圭,通禮跪啓請乘輿,上乘輿,仍出仁政門,由肅章門入協陽門,兵曹判書跪稟放仗,炳冀請出標信解嚴,上由宣化門還內,諸臣以次退出。
上在昌德宮。只晝講。
趙徽林啓曰,右副承旨金鼎鎬,今日不爲仕進,卽爲牌招,何如?傳曰,允。
傳曰,新恩謝恩,當親受矣,該房知悉。
傳曰,發遣吏郞,諸執事淸齋與否,摘奸以來。
摠管前望單子入之,都摠管姜時永,副摠管鄭㝡朝·吳取善·李經在·李公翼·李圭徹落點。
傳曰,推鞫爲之。
罪人李明赫更推後,施威嚴問,罪人鄭得顯更推後,刑問一次,訊杖第五度停刑,罪人柳廉臣更推後,刑問一次,訊杖第九度停刑,罪人奇德佑更推後,與高城旭·柳廉臣面質,罪人金應道更推。
傳曰,推鞫姑罷。
弘文館啓曰,下番修撰臣趙在應以問事郞廳,今日推鞠時,晝仕出去之意,敢啓。傳曰,知道。
備邊司啓曰,北關後運紙衣六百九十六領,照數稱量,木品紙品,亦爲看審監封,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。
辛亥十月二十八日巳時,上御熙政堂。新恩謝恩親受入侍時,右承旨趙徽林,左副承旨鄭基世,右副承旨金鼎鎬,同副承旨尹行福,假注書崔鶴昇·金顯喆,記注官羅時鏞,別兼春秋金炳溎,檢校待敎李秉文以次進伏訖。上曰,史官分左右。徽林進前奏曰,率榜人使之入庭行禮乎?上可之。引儀唱四拜,文武擧人行四拜禮,仍行宣醞,禮畢,徽林曰,新恩使之以次進前奏職姓名,武科則甲科一人陞殿奏職姓名乎?上可之。新恩以次奏職姓名訖,炳冀曰,新恩等使之退出乎?上可之。基世曰,右議政朴永元以新恩後陪,隨入殿庭,使之登筵,何如?上曰,大臣入侍。永元陞殿問候訖,仍奏曰,鞫獄許久遲滯,至承日前飭敎,不勝惶悚矣。臣等何敢稽緩,而諸罪人之逆節盡露者,皆抵賴不服,獄體則自有節次,盤覈則或慮疎漏,所以至今不得究竟者也。賊徒之屯聚巢穴,雖無所現者,而其凶圖逆節,則不啻狼藉,誠萬萬憤惋矣。捕廳文案,諸大臣率禁堂,考閱論理以聞事,奉有成命,而其間鞫坐,有有故未參之大臣,且捕廳尙多未究覈之罪人,姑不得擧行,而聞今日則可以畢査,諸大臣亦當齊會,謹當爛熳商確,以草記仰達矣。上曰,捕廳所在罪人,又當自鞫廳盤覈乎?永元曰,初頭拿來者五名,追後拿來者四名,而當更觀諸囚供招,如有端緖之可問者,則自當拿覈,而姑無以預料矣。上曰,諸囚當自知罪犯,而猶此抵賴者,何也?永元曰,若承款則卽有應行之典憲,故罪人輩,欲苟延時日之命而然也。上曰,王哥鄭哥之說,何謂也?永元曰,松都王哥,嶺南鄭哥之說,出於囚供,而名字居住,則稱以不知,聞自捕廳,或發捕或祕關諸邑,使之譏詗,而實無摸捉之向方云,以煽動之計,做出虛名者,自前或有之,而今此囚供,則眞僞虛實,未可知矣。柳興廉則賊魁也,而兄弟竝未捉得,吳義西凶書,其逆節甚於諸賊,而亦未捉得,畢竟失捕,可慮矣。上曰,柳興廉則渠父在囚,而不爲就囚乎?永元曰,此漢逆節之外,人彝先已滅絶矣。上曰,罪有輕重,何可盡誅乎?永元曰,情犯之有可恕者,臣等亦當論理仰奏,而犯同參之律與知情之律者,居多,就此中分輕重,實難矣。以下缺
辛亥十月二十八日午時,上御熙政堂。晝講入侍時,特進官權大肯,同知事曺錫雨,參贊官尹行福,侍讀官閔致庠,檢討官趙在應,假注書金顯喆,記注官羅時鏞,別兼春秋金炳溎各持論語第五卷,以次進伏,武臣白能洙進伏楹外訖。上曰,史官分左右。
上在昌德宮。停常參·經筵。
藥房都提調朴晦壽,提調李鶴秀,副提調金炳冀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日,賓廳日次,而景慕宮冬享大祭親祭齋戒相値,不得來會云矣,敢啓。傳曰,知道。
傳曰,禮房承旨,馳詣宗廟·永禧殿·景慕宮,奉審摘奸,仍詣受香諸處,奉審摘奸以來。
金炳冀啓曰,今日齋宿,當爲備員。行左承旨沈宜冕,卽爲牌招,何如?傳曰,允。
傳曰,發遣吏郞,諸執事淸齋與否,摘奸以來。
傳曰,明日出宮門路,以協陽門爲之。
司饔院官員,以都提調意啓曰,日昨冬至物膳監捧時,以生雉闕封事,自本院請道臣推考,封進官罷職,陪持科治矣,進上闕封,極爲惶悚,更爲詳細査實,則初非闕封而然也。照數之時,無一欠縮,而及其監捧之際,使令輩因情費事,至有臨捧見闕之境云,事未前有,聞極驚駭。該使令等及該色書吏,竝出付秋曹,照法嚴繩,院屬之作弊至此,而臣之常時不能操束,惶恐待罪。雖以郞官言之,難免不察之失,捧現告,令該府拿問處之,道臣及封進官,初無所失,推考及罷職分揀,陪持卽爲還下送,使之不日內更爲封進之意,分付該道臣處,何如?傳曰,情費之弊,至藏物膳之境,駭痛之極,寧欲無言。該吏該隷,出付秋曹,照法嚴繩,若非到底覈實,誰知其奸狀?卿勿待罪,郞官拿問,亦爲安徐,道臣推考,封進官罷職,竝分揀,持者卽令下送,物膳初非闕封者,則旣承東朝下敎,勿爲更封,以省民邑之弊,爲可,置之,可也。
禮曹啓曰,郊壇四孟朔,遣禮郞看審有無頉,自該曹草記事,曾有定式矣。發遣郞廳,東郊先農壇·先蠶壇·馬祖壇,南郊南壇·雩祀壇·漢江壇·司寒壇,北郊祈雨壇·厲壇次第看審則南壇·先農壇·先蠶壇·雩祀壇·祈雨壇·漢江壇·司寒壇·厲壇壇上及四面紅箭門,墻垣階砌俱爲無頉,而馬祖壇,東西北三面紅箭門頹仆,卽爲修改事,分付該監,而此後看護等節,另加申飭之意,敢啓。傳曰,知道。
奎章閣啓曰,守宮檢校待敎金洙根,待開門牌招,何如?傳曰,允。
義禁府啓曰,謀反大逆不道罪人喜載,旣已承服正刑矣。其父母妻妾子女祖孫兄弟姊妹,子之妻妾,伯叔父兄弟之子年歲姓名存沒居住,令漢城府考出帳籍,亦爲分付五部及各該道應坐諸人,一一査出,成冊牒報後,依律擧行,而籍沒家産,破家瀦澤,降邑號罷守令等事,令各該司捧承傳擧行,何如?傳曰,允。
吏曹啓曰,因義禁府啓辭,謀反大逆不道罪人喜載,旣已承服正刑矣,籍沒家産,破家瀦澤,降邑號罷守令等事,各該司捧承傳擧行事,允下矣。降邑號罷守令,卽是本曹擧行,而問于義禁府,則罪人居生黃海道文化地云,守令則勿罷事,曾有定奪矣。文化縣令,降爲縣監,何如?傳曰,允。
兵曹啓曰,今十月十七日慶科庭試武科殿試時,直赴殿試奉承傳忠翊衛金廷祿等一百四十一人內,一百二十二人應試參榜,所授帖文,收聚爻周,武藝別監具大龍·郭順石·李完根,別武士金鶴聲·韓達敬,別騎衛趙顯基,兵船將李元祖,振武士邊枝盛,親騎衛尹暎·李枝英·元會貞·朴昌仁,馬兵吳觀鴻,勸武軍官柳箕東等十四人遭故,依法典陳試,武藝別監全景石作故,別武士金八杰,武藝別監金永基等二人身病不赴,係是三式年內,依例陳試,忠淸監營選武軍官朴在鳳起送成冊中,以起送爲辭,而不爲赴試,慶尙監營別武士尹漢江起送成冊,初無擧論,亦不赴試。其委折,關問該道臣後稟處,直赴會試奉承傳別付料軍官崔瑞寬等十四人內,十一人應試,所授帖文,收聚爻周,別付料軍官韓錫璋·吳仁基等二人,時在邊將,俱不得赴試,而取考大典通編武科條有曰,時任邊將應赴殿試者,遞付云矣。韓錫璋等二人,當赴會試,而旣不能求遞赴試,則固無追後許施之例,竝勿施,慶尙右兵營馬兵劉成漢起送成冊,初無擧論,亦不赴試,其委折,關問該帥臣後,稟處,何如?傳曰,允。
刑曹啓曰,因義禁府啓辭,大逆不道罪人喜載,籍沒家産事,命下矣。罪人喜載奴婢有無,令京兆考出帳籍,亦爲知委五部及各該道,使之一一査出,修成冊報來後,永屬公賤之意,敢啓?傳曰,知道。
兵曹啓曰,來十一月十二月當上番騎兵二百二十八名所着襦衣,本曹點考後,仍令該曹題給之意,敢啓。傳曰,知道。
儀軌廳郞廳,以都提調意啓曰,本都監儀軌,今已修正,奎章閣所上件,繕寫粧䌙以入,而春秋館·禮曹件,依例移送留上,江華府·五臺山·太白山·赤裳山城等四處史庫件,入送藝文館,待後曝曬,一體分上之意,敢啓。傳曰,允。
辛亥十月二十九日辰時,上御熙政堂。藥房入診入侍時,都提調朴晦壽,提調李鶴秀,副提調金炳冀,直閣鄭健朝,記事官李裕奭,記注官羅時鏞,別兼春秋金炳溎以次進伏,醫官鄭有曾·金珪·卞宗浩·李琬進伏楹外訖。上曰,史官分左右。晦壽進前問候訖,奏曰,醫官待令,使之入診乎?上可之。有曾等以次診候,退伏楹外訖,晦壽曰,脈候奏之。有曾等奏曰,脈候左右三部調均矣。日記廳堂上朴容大,郞廳申炳休權泰植
上在昌德宮。停常參·經筵。
大殿·大王大妃殿·王大妃殿·大妃殿·中宮殿,內閣·政院·玉堂·朝廷二品以上冬至單子問安。答曰,知道。
大駕詣景慕宮入齋室後,藥房·內閣·政院·玉堂口傳問安。答曰,知道。
大王大妃殿·王大妃殿·大妃殿,遣承旨問安。答曰,知道。
展拜後,藥房·內閣·政院·玉堂口傳問安。答曰,知道。
省牲隷儀還入齋室後,藥房·內閣·政院·玉堂口傳問安。答曰,知道。
大王大妃殿·王大妃殿·大妃殿,遣承旨夕問安。答曰,知道。
政院啓曰,禮貌官來言,百官稟旨就次。傳曰,知道。
傳曰,親祭後還宮門路,以逌覲門·月覲門爲之,內門路,以宜春門爲之。
禮曹草記,今此冬至諸道所封賀箋中,肅川府使白胤洙,龍川府使李鶴周,長淵縣監崔弘德,海南縣監金明權雖非應封官,俱以別軍職封進矣,一體看審捧入之意,敢啓。傳曰,知道。
禮曹,來壬子式年進士覆試來二月二十日,生員覆試同月二十四日,生·進放榜三月十五日巽時,文科講經同月二十日,武科覆試同月同日,文科會試,講畢後間一日,文武科殿試四月初九日,文武科放榜同月十九日巽時,雜科覆試同月二十二日,雜科放榜五月十六日辰時。
備邊司啓曰,向於箕伯辭疏,以本道賑事,未蒙遞解,而今已箇滿矣。平安監司洪鍾應,限明年麥秋,姑爲仍任,以爲着意營賑之地,何如?傳曰,允。
奎章閣啓曰,景慕宮望廟樓今朔奉審無頉之意,敢啓。傳曰,知道。
都摠府啓曰,今日入直內三廳武兼·禁軍及軍兵等,當爲中司習射技放,而動駕相値,不得設行之意,敢啓。傳曰,知道。
以司謁口傳下敎曰,隨駕軍兵,令各該營饋粥。
訓鍊都監啓曰,謹依下敎隨駕將官·將校·軍兵等處,饋粥之意,敢啓。傳曰,知道。
又啓曰,本局哨官柳瓚身病猝重,勢難察任,改差,何如?傳曰,允。
摠戎廳啓曰,謹依下敎隨駕軍兵等處,饋粥之意,敢啓。傳曰,知道。
吏曹啓曰,今朔爲始,當爲儲窠,而若出郡守以上窠,則京職中可擬之人,每患苟艱。雖非啓請邑,限都改前,以限滿守令,勿拘純望,通備擬,次次遷轉之地,而雖値口傳政事之時,亦爲一體擧行,便成近例,今亦依此爲之,何如?傳曰,允。
辛亥十一月初一日,大駕詣景慕宮,冬享大祭親祭擧動駕入侍時,行都承旨金炳冀,行左承旨沈宜冕,右承旨趙徽林,左副承旨鄭基世,右副承旨金鼎鎬,同副承旨尹行福,史官缺檢校直提學金炳冀,直提學鄭基世·南秉哲,檢校直閣鄭㝡朝,直閣鄭健朝,檢校待敎金炳德·李秉文·金炳國以次侍立。時至,通禮跪啓請外辦,上具遠遊冠·絳紗袍,乘輿出宣化門,藥房提調李鶴秀,副提調金炳冀進前問候訖。通禮前導出協陽門,跪啓請降輿乘輦,上降輿乘輦,通禮跪啓請執圭,炳冀跪進圭,上執圭,仍由肅章門·進善門,出敦化門,進發至宗廟前路,降輦步過,還乘輦,進發至景慕宮大門外,通禮跪啓請釋圭,炳冀跪受圭,通禮跪啓請降輦乘輿,上降輦乘輿,御齋室。親押時至,炳冀奏曰,禮房承旨,使之捧祭文以入乎?上可之。基世承命與香室官,捧祭文以入,通禮跪啓請跪,上跪,香室官捧祭文,陞堂授基世,基世跪受讀準訖,挾侍進筆硯,基世捧祭文竝封頭跪進,上親押訖,基世跪受,以授香室官,香室官跪受由正路出。通禮跪啓請興,上興卽座,諸臣以次退出。少頃,通禮跪啓請外辦,上改具冕服以出,通禮跪啓請執圭,炳冀跪進圭,上執圭,通禮導上詣版位,又跪啓請鞠躬再拜興平身,上鞠躬再拜興平身,由東階陞詣廟內奉審,仍詣省器位視濯滌,祝史齋郞擧羃告潔訖。通禮導上詣望廟樓版位,又跪啓請鞠躬四拜興平身,上鞠躬四拜興平身,通禮導上還入齋室,少頃,通禮跪啓請凶次,上改具遠遊冠·絳紗袍以出,禮儀使跪啓請執圭,炳冀跪進圭,上執圭,禮儀使導上詣省牲位,掌牲令率其屬,牽牲進前跪,北面擧手曰腯,大祝金炳國巡牲一帀,西向擧手曰充,仍進前奏曰,犠牲巡審則無欠肥澤,而尺量待令矣。使之尺量,何如?上可之。掌牲令告尺量訖,大祝牽犠牲以出,親臨肄儀訖,禮儀使導上還齋室,大臣進前問候訖,禮儀使跪啓請釋圭,上釋圭,炳冀跪受圭,上入齋室,諸臣以次輪回詣閤。
上在昌德宮。停常參·經筵。
經宿後,藥房·內閣·政院·玉堂口傳問安。答曰,知道。朝廷二品以上·六曹堂上·兩司長官單子問安。答曰,知道。
親祭還入齋室後,藥房·內閣·政院·玉堂口傳問安。答曰,知道。朝廷二品以上·六曹堂上·兩司長官單子問安。答曰,知道。
還宮後,藥房·內閣·政院·玉堂口傳問安。答曰,知道。
傳曰,景慕宮冬享大祭親祭時亞獻官以下,別單書入。
傳曰,亞獻官判府事朴晦壽,終獻官左議政金興根各內下豹皮一令賜給,進幣瓚爵官兼吏曹判書趙斗淳,奠幣瓚爵官行副護軍南秉哲,薦俎官兼戶曹判書徐憙淳,各熟馬一匹賜給,禮儀使禮曹判書李鶴秀,堂上執禮行副護軍李謙在竝加資,宮司令李憲度,大祝校理金炳國竝陞敍,典祀官奉常正金鉉復半熟馬一匹賜給,堂下執禮校理徐堂輔,執尊副司果金會明,祝史副司果朴珪壽,齋郞副司果李啓善,捧俎官戶曹正郞李時敏,左通禮安允沆,右通禮李羲俊各兒馬一匹賜給,贊儀朴酆壽,東西唱引儀曺百承·金載善,盥洗位兵曹正郞金文煥·金秉燮,爵洗位校書判校文慶愛,承文判校趙禮根,亞終獻盥洗位禮曹正郞丁載榮,掌牲令典牲判官李啓周,協律郞掌樂正蔡元默,贊者引儀曺百承·金載善,謁者引儀李相璡·李宗赫,贊引假引儀全光錫·洪夔鍾,祭監監察趙崇祖·李哲新,香陪官校書校理李亮和,祭文正書忠義柳在起各上弦弓一張賜給,事知守僕朴桂春等三人竝帖加,其餘守僕·員役·牌將等,竝令該曹米布題給,奏時官·樂工等,竝令該曹考例施賞。
傳曰,景慕宮冬享大祭親祭時宮闈令中宮鄭之薰加資,祭侍申寬吉·鄭喜常各上弦弓一張賜給。
傳曰,景慕宮冬享大祭親祭時禮房承旨加資。
傳曰,政官牌招開政,賞典下批。
以平安監司洪鍾應狀啓,熙川郡守鄭濟成,捧籍太濫,作錢冒犯,任情紊亂,恣行貪鄙,爲先罷黜,其罪狀,令攸司稟處事,傳曰,令該曹口傳擇差,催促下送。
傳曰,推鞫爲之。
吏曹口傳政事,以李奎麟爲熙川郡守。
罪人李明赫更推後,刑問一次,訊杖第七度停刑,罪人奇德佑更推後,刑問一次,訊杖第十三度停刑,罪人柳喜根更推後,刑問一次,訊杖第七度停刑,與高成旭·鄭述益等面質,罪人金應道更推後,刑問一次,訊杖第十五度停刑,罪人崔致珏更推後,刑問一次,訊杖第九度停刑,罪人柳廉臣更推後,刑問一次,訊杖第三度停刑。
傳曰,推鞠姑罷。
府啓座目缺曰,噫嘻,痛矣,世道詿誤,義理晦塞,至於今番秋曹罪囚而極矣。渠以鄙悖之類,潛蓄凶慘之計,肆發通文,投諸賢關,遣辭陰險,引用凶悖,字字狡惡,句句閃忽,耳目難掩,手脚盡露,聞者髮豎,思之膽掉,固當卽地設鞫,不日正刑,而只令秋曹,盤覈情節,略加刑訊,旋卽酌處,雖出於大聖人好生之德,豈有亂言不道,自服遲晚,而罰止島配,假息覆載之間者乎?以言出卑賤,事已勘處,置而不論,其可曰,闡義理而嚴懲討乎?請古今島爲奴罪人韓鼎鎭亟令王府,卽爲拿來,嚴鞫得情,夬正典刑。
新除授持平林謇洙時在京畿抱川地,任應準時在廣州地,請竝斯速乘馹上來事,下諭。答曰,不允。下諭事,許遞。
弘文館啓曰,上番校理臣徐堂輔,下番修撰臣趙在應以問事郞廳,今日推鞫時,晝仕出去之意,敢啓。傳曰,知道。
以奎章閣守宮閣臣意啓曰,夜間閣內諸處,無事之意,敢啓。傳曰,知道。
奎章閣啓曰,大駕今已還宮,守宮檢校待敎金洙根,依定式減下,何如?傳曰,允。
兵曹啓曰,每當儲窠之月,虛司果,不得循例區處,而在前積滯之時,有勿拘擬入之例。今亦依此擧行,以爲次次疏滯之地,何如?傳曰,允。
又啓曰,同知中樞府事卞光韻,宣傳官李邦鉉,五衛將朴壽良,景福宮衛將吳壽俊·張義煥,慶熙宮衛將文光穆·李義完,文臣兼宣傳官柳光睦·宋欽翼俱以病難供職,呈狀乞遞。竝改差,何如?傳曰,允。
興寅君最應疏曰,伏以臣,日昨廚院監膳時,以江原道進上生雉闕封事,有所草記論勘矣,卽伏見本院都提調草記,則下隷輩臨捧作姦,詳査現頉,至有自引之擧,又有郞官拿勘之請,當日監膳,卽臣之任也。臣則不察院隷之中間作弊,只見闕封,按例草記者,卽臣矇然不察之罪,臣不勝萬萬惶懍矣。雖伏蒙都相勿待罪,郞官安恕之批,適當其時,在官不稱之責,臣焉敢逃也?玆敢短籲,仰瀆崇嚴。伏乞聖明,仰稟東朝,亟遞臣廚院提擧之任,仍治臣供職無狀之罪焉。無任云云。答曰,省疏具悉卿懇。事在慮外,何以先覺?不必爲引。仍傳曰,此批答,遣史官傳諭。
景慕宮冬享大祭親行時,亞獻官判中樞府事朴晦壽,終獻官左議政金興根,進弊瓚爵官兼吏曹判書趙斗淳,奠弊瓚爵官副護軍南秉哲,薦俎官兼戶曹判書徐憙淳,禮儀使禮曹判書李鶴秀,典祀官奉常正金鉉復,宮闈令尙膳鄭之薰,堂上執禮副護軍李謙在,堂下執禮校理徐堂輔,執尊副司果金會明,大祝校理金炳國,祝史副司果朴珪壽,齋郞副司果李啓善,捧俎官戶曹正郞李時敏,盥洗位兵曹正郞金文煥·金秉燮,爵洗位承文判校趙禮根,校書判校文慶愛,亞終獻盥洗位禮曹正郞丁載榮,掌牲令典牲判官李啓周,協律郞掌樂正蔡元默,贊者引儀曺百承·金載善,謁者兼引儀李相璡·李宗赫,贊引假引儀全光錫·洪夔鍾,祭監監察趙崇祖·金汝淳。
辛亥十一月初二日四更一點,上詣景慕宮,冬享大祭親祭入侍時,行都承旨金炳冀,行左承旨沈宜冕,右承旨趙徽林,左副承旨鄭基世,右副承旨金鼎鎬,同副承旨尹行福,史官缺檢校直提學金炳冀,直提學鄭基世·南秉哲,檢校直閣鄭㝡朝,直閣鄭健朝,檢校待敎金秉德·李秉文·金炳國以次侍立。時至,〈通禮〉跪啓請外辦,上具冕服以出,禮儀使導上至神門外,跪啓請執圭,炳冀跪進圭,上執圭,禮儀使導上入就位北向立,禮儀使跪啓請行事,軒架作啓熙運之樂,啓熙運之舞作,樂八成,禮儀使啓請鞠躬再拜興平身,上鞠躬再拜興平身,樂九成,禮儀使啓請行晨祼禮,導上詣盥洗位,禮儀使啓請搢圭,上搢圭盥洗訖,禮儀使啓請執圭,上執圭,禮儀使導上陞自東階詣尊所,登歌作啓熙運之樂,啓熙運之舞作,擧羃酌鬯訖。禮儀使導上詣神位前北向立,啓請跪搢圭,上跪搢圭,炳冀奉香,行福奉爐,禮儀使啓請三上香,上三上香,禮儀使啓請執瓚灌地,進幣瓚爵官趙斗淳捧瓚跪進,上執瓚灌地,以幣授奠幣瓚爵官南秉哲,禮儀使啓請執幣獻幣,斗淳奉幣跪進,上執幣以授秉哲,秉哲跪受奠于案,禮儀使啓請執圭俯伏興平身,上執圭俯伏興平身,登歌止,禮儀使導上降復位,軒架作肅安之樂,祝史撤毛血槃,授齋郞以出,捧俎官捧牲匣,薦俎官徐憙淳捧奠于案,禮儀使啓請行初獻禮,導上陞自東階詣尊所,登歌作啓熙運之樂,啓熙運之舞作,擧羃酌醴齊訖。禮儀使導上詣神位前北向立,啓請跪搢圭,上跪搢圭,禮儀使啓請執爵獻爵,斗淳捧爵跪進,上執爵以授秉哲,秉哲跪受奠于案,斗淳捧副爵跪進,上執爵以授秉哲,秉哲跪受奠于案。禮儀使啓請執圭俯伏興少退跪,上執圭俯伏興少退跪,樂止,大祝金炳國讀祝訖。禮儀使導上降復位,樂作,啓熙運之舞退,報隆恩之舞進,亞獻官判府事朴晦壽,終獻官左議政金興根,行禮如儀訖。禮儀使導上詣飮福位飮福訖,禮儀使啓請執圭俯伏興平身,上執圭俯伏興平身,禮儀使導上降復位,啓請鞠躬再拜興平身,上鞠躬再拜興平身,炳國入撤籩豆,登歌作康安之樂,樂止,軒架作景安之樂,禮儀使啓請鞠躬再拜興平身,上鞠躬再拜興平身,樂一成,禮儀使導上詣望燎位,炳國取祝幣行望燎禮訖,禮儀使啓請禮畢,導上以出,時·原任大臣進前問候訖。上還入齋殿,少頃,通禮跪啓請外辦,上改具遠遊冠·絳紗袍以出,通禮跪啓請乘輿,上乘輿出逌覲門,入月覲門至宜春門外,兵曹判書跪稟放仗,行福請出標信解嚴,入宜春門還內,諸臣以次退出。
上在昌德宮。停常參·經筵。
經宿翌日,大殿·大王大妃殿·王大妃殿·大妃殿·中宮殿,內閣·政院·玉堂口傳問安。答曰,知道。朝廷二品以上·六曹單子問安,答曰,知道。
藥房提調李鶴秀,副提調金炳冀啓曰,閟宮親祼,誠禮克伸,侵曉回鑾,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道,三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,明日,停朝市相値,視事頉稟之意,敢啓。傳曰,知道。
大王大妃殿傳曰,太廟臘享親行,雖已有成命,其時寒事之如何,有不可預料,遣大臣攝行磨鍊。
政院啓曰,兼吏曹判書趙斗淳,參判金大根,參議李玄緖牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
有政。吏批,兼判書趙斗淳,參判金大根竝牌招不進,參議李玄緖進,承旨缺進。政事冊無
吏批啓曰,兼判書趙斗淳,參判金大根竝牌招不進,小臣獨政未安,何以爲之?敢稟。傳曰,只出緊任。以李玄文·曺瑩承爲持平。禮曹判書李鶴秀今加正憲,左副承旨鄭基世,副護軍李謙在已上今加嘉善加資事,承傳,平安監司洪鍾應限明年麥秋仍任事,承傳,文化縣監單李忠翼降邑號事,承傳。前五衛將愼今加嘉善,五子登科,依法典加資事,禮曹覆啓判下。
兵批,判書洪在喆進。以林性薰爲同知,宋在璿爲宣傳官,金永斗爲五衛將,李運鍾·李昌實爲景福將,朴秀慶·宋碩基爲慶熙將,李顯翼爲訓鍊僉正,沈宜聞·李鍾淳爲文兼,李容柱爲武兼,許鏶爲忠淸水虞候,閔就仁爲白峙僉使。知事單李經修。
禮曹啓曰,來十二月初二日行宗廟臘享大祭香祝親傳,取稟,奉敎敬依。
弘文館啓曰,上番校理臣徐堂輔,下番修撰臣趙在應俱以問事郞廳,今日推鞫時,晝仕出去之意,敢啓。傳曰,知道。
傳曰,推鞫爲之。
罪人柳基均更推後,刑問一次,訊杖第九度停刑,與鄭得顯面質,罪人柳喜均更推後,刑問一次,訊杖第五度停刑,與柳廉臣面質,罪人李明赫更推後,刑問一次,訊杖第五度停刑,罪人崔致珏更推後,刑問一次,訊杖第七度停刑,罪人應道捧遲晚,罪人應道捧結案,義禁府罪人應道結案,年五十一,父大哲,父矣父尙鼎,母李召史,母矣父仁達,父母以胎生於黃海道金川地,移居于平山地,入籍居生,竝故,行凶節次段,假托推數之雜術,而煽惑人心,先倡不軌之凶圖,而連結醜類,入椒島見明燮也,許多窮凶絶悖之說,卽千剮萬戮之斷案也。詩句留贈,旨意陰慘,謂有人當來尋,而喜載追躡後塵,謂他日必有所證,而明燮看作祕訣,喜賊發殷闇之說,則敢應曰,繼承之君,豈可比此?凶黨屬謀士之托,則謬讓曰,德祐之才,無妨於斯,與喜載問答之二字凶言,尤不覺毛骨具竦,而茶飯凶說,無親無疎,逢人輒道,十囚所證,一辭同然,稱以明燮爲謀主,我爲謀士,今將起兵,又曰,我別爲計策,則雖千萬兵,從風而靡。至若非久當逢堯·舜,事成吾爲師傅之說,與椒島凶言,一串貫來,實亘萬古所未有之劇逆亂賊也。謀反大逆不道的實遲晚罪,不待時凌遲處死事。罪人德佑捧遲晚,罪人德佑捧結案,義禁府罪人德佑結案,年三十三,父商繼,父矣父晉福,母禹召史,母矣父寅洪,父母胎生於黃海道載寧地,入籍居生,而行凶節次段,跡本蟣蝨之微賤,性成梟獍之凶戾,樂禍召亂,素所包藏,犯分凌上,視若茶飯,欲治仗而竢時,則自稱田橫島·錦屛島往尋,許執策而前驅,則至以漢昭烈·晉元帝爲比,推明燮爲主魁,而敢曰,言正理順,又曰,李生員將紹大業,必先枉顧士流。此已是亘萬古所無之凶逆,而與喜·應二賊,互相陰結,文·安·海諸邑,次第將攻,惟其奪符據城之計,至有合力犯京之謀,詡應道以前知而推爲謀士,諉致珏以借城而圖輸器械,諉托捍胡之說,潛懷射天之圖。又況吳義西之凶札,現捉於渠家,而有曰,丸泥小城,勝之不武,曰,訓局勇軍,難以與敵,又以時勢之異同,人心之嚮背,反覆詰論,則可知排布醞釀,厥惟久矣。其爲凶譎憯慝,是可忍也?衆供旣合於捕査,一辭無差於鞫質,反形已具,逆節昭著,卽是載籍以來所未有之劇逆大憝,千剮猶輕,萬戮難逭,謀反大逆不道的實遲晚罪,不待時凌遲處死。
傳曰,推鞠姑罷。
義禁府啓曰,謀反大逆不道罪人德佑·應道等旣已承服正刑矣。其父母妻妾子女祖孫兄弟姊妹,子之妻妾,伯叔父兄弟之子年歲姓名存沒居注,令漢城府考出帳籍,亦爲分付五部及各該道,應坐諸人一一査出,成冊牒報後,依律擧行,而籍沒家産,破家瀦澤,降邑號罷守令等事,令各該司捧承傳擧行,何如?傳曰,允。
刑曹啓曰,司饔院啓辭內,日昨冬至物膳監捧時,以生雉闕封事,自本院請道臣推考,封進官罷職,陪持科治矣,進上闕封,極爲惶悚,更爲詳細査實,則初非闕封而然也。照數之時,無一欠縮,而及其監封之際,使令輩因情費事,至有臨捧見闕之境云,事未前有,聞極驚駭。使令等及諸色書吏,竝出付秋曹,照法嚴繩,院屬之作弊至此,而臣之常時不能操束,惶恐待罪。雖以郞官言之,難免不察之失,捧現告,令該府拿問處之,道臣及封進官,初無所失,推考及罷職分揀,陪持卽爲還下送,使之不日內更爲封進之意,分付該道處,何如?傳曰,情費之弊,至藏物膳之境,駭痛之極,寧欲無言。該吏該隷出付秋曹,照律嚴繩,若非到底覈實,誰知其奸狀?卿勿待罪,郞宮拿問,亦爲安徐,道臣推考,封進官罷職竝分揀,持者卽令下送,物膳初非闕封者,則旣承東朝下敎,勿爲更封,以省民邑之弊,爲可,置之可也事,命下矣。謹按律文,則大典通編支供條有曰,支供雜物捧上時,人情價物濫徵作弊者徒三年,使令文萬卷·金壽哲,書吏玄在圭等依此律,萬卷慶尙道山淸縣,壽哲全羅道順天府,在圭忠淸道永春縣,徒三年定配所,竝卽押送之意,敢啓。傳曰,知道。
刑曹啓曰,今番擊錚人南部良全興,爲其父成喆殺獄稱冤事也,金昌成爲其父漢相〈殺獄〉稱冤事也,纔經審理,中部童蒙許喜林,爲其父楠殺獄稱冤事,而具獄屬耳。竝原情勿施,何如?傳曰,允。
上在昌德宮。停常參·經筵。
政院啓曰,明日常參·經筵,取稟。傳曰,只晝講。
趙徽林啓曰,右副承旨金鼎鎬,今日不爲仕進,卽爲牌招,何如?傳曰,允。
以右副承旨金鼎鎬牌不進罷職傳旨,傳曰,只推。
弘文館啓曰,下番副修撰臣李維謙以問事郞廳,今日推鞫時,晝仕出去之意,敢啓。傳曰,知道。
禮曹啓曰,來十二月初二日行宗廟臘享大祭親行時,永寧殿遣大臣攝行事,臣曹草記允下,而宗廟臘享攝行事,伏承慈敎矣,太廟大享,春秋享外非親行,則永寧殿享事,例不設行,故今亦不爲磨鍊之意,敢啓。傳曰,知道。
又啓曰,來十二月初二日宗廟臘享大祭親行時,省牲省器取稟草記,親臨磨鍊批下矣,宗廟臘享,旣命攝行,親臨省牲省器之節,不爲磨鍊之意,敢啓。傳曰,知道。
傳曰,推鞫爲之。
罪人柳基均更推後,刑問一次,訊杖第五度停刑,罪人柳喜均更推後,刑問一次,訊杖第五度停刑,罪人崔致珏更推後,刑問一次,訊杖第三度停刑,罪人丁穉常更推後,刑問一次,訊杖第三度停刑。
傳曰,推鞠姑罷。
吏曹啓曰,因義禁府草記,謀反大逆不道罪人德佑·應道旣已承服正刑矣,籍沒家産,破家瀦澤,降邑號罷守令等事,令各該司捧承傳擧行事,允下矣。問于義禁府,則謀反大逆不道罪人德佑,居生於黃海道載寧地,應道居生於平山地云,而守令勿罷事,曾有定奪矣。載寧郡守·平山府使,竝降爲縣監,何如?傳曰,允。
刑曹啓曰,因義禁府啓辭,謀反大逆不道罪人德佑·應道,籍沒家産事,命下矣。罪人德佑·應道等奴婢有無,令京兆考出帳籍,亦爲知委五部及各該道,使之一一査出,修成冊報來後,永屬公賤之意,敢啓。傳曰,知道。
御營廳啓曰,本廳諸將官射講時,柳葉箭連三巡全布人別單書入之意,敢啓。傳曰,知道。
都摠府啓曰,今日入直內三廳武兼·禁軍及軍兵等,當爲中日習射技放,而停朝市相値,不得設行之意,敢啓。傳曰,知道。
加上尊號儀軌廳郞廳,以都提調意啓曰,本都監儀軌,今已修整,奎章閣所上件,繕寫粧䌙以入,而春秋館禮曹件,移送留上,太白山·五臺山·赤裳山城三處史庫件,入送藝文館,待後曝曬,一體分上之意,敢啓。傳曰,知道。
上在昌德宮。只晝講。
藥房提調李鶴秀,左副承旨趙徽林啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
大王大妃殿進御歸茸君子湯,更待下敎製入事,榻前下敎。
政院啓曰,明日常參·經筵,取稟。傳曰,只晝講。
政院啓曰,備邊司郞廳來言,今日,賓廳日次,而推鞫相値,不得來會云矣,敢啓。傳曰,知道。
趙徽林啓曰,右副承旨金鼎鎬,今日不爲仕進,卽爲牌招,何如?傳曰,允。
以右副承旨金鼎鎬牌不進罷職傳旨,傳曰,只推。
弘文館啓曰,上番副校理臣李維謙以問事郞廳,今日推鞫時,晝仕出去之意,敢啓。傳曰,知道。
內醫院官員,以提調意啓曰,副提調金炳冀,今日問安,不爲仕進,卽爲牌招,何如?傳曰,允。
備邊司啓曰,卽見平安監司洪鍾應狀啓,則肅川府殺獄罪人金啓珍,越獄逃躱,嚴飭譏詗,而重囚見失之該府使白胤洙罪狀,固當請勘,糴務鞅掌,議賑方張,姑令罷賑間戴罪擧行事,請令廟堂稟處矣。失囚捕捉,自有定限,而此囚則姑未限滿矣,當加申飭,使之各別譏詗,期於捉得之意,分付,而失囚邑之勿罷守令,旣有定式,則今限前,有此登啓者,已是不審,至若戴罪擧行,尤非道臣所可仰請,有違格例,不可無警。平安監司洪鍾應推考,何如?傳曰,允。
刑曹啓曰,內需司單子內,順和宮庄土,在於淸州地,而今秋宮庄作戲之趙奎秀,已爲刑配矣,及夫秋收之際,奎秀之從弟敬心與朴伯元·權時汝,符同作戲,亂打宮監,所納賭租,末由收捧,至於見失之境,上項諸漢,移刑曹刑配,宮納賭租,一一督捧云矣。趙敬心·朴伯元·權時汝時在淸州牧,依例發關,待押上刑配,賭租卽爲徵上之意,分付道臣,何如?傳曰,允。
摠戎廳啓曰,本廳把摠李公濂·李奎會俱有身病,勢難察任,改差,何如?傳曰,允。
傳曰,推鞫爲之。
罪人崔致珏更推後,刑問一次,訊杖第七度停刑,與柳基均面質,罪人柳基均更推後,刑問一次,訊杖第三度停刑,罪人鄭得顯更推後,刑問一次,訊杖第五度停刑,罪人柳喜均更推後,刑問一次,訊杖第三度停刑,罪人丁穉常更推。
傳曰,推鞫姑罷。
辛亥十一月初五日午時,上御熙政堂。晝講入侍時,特進官姜時永,同知事尹致定,參贊官趙徽林,侍讀官閔致庠,檢討官李維謙,假注書李彙秉,記事官申學典,記注官朴賢楷各持論語第五卷,以次進伏,武臣沈昌奎進伏楹外訖。上曰,史官分左右。
上在昌德宮。只晝講。
政院啓曰,明日常參·經筵,取稟。傳曰,只晝講。
趙徽林啓曰,右副承旨金鼎鎬,今日不爲仕進,卽爲牌招,何如?傳曰,允。
以右副承旨金鼎鎬牌不進罷職傳旨,傳曰,只推。
傳曰,推鞫爲之。
罪人崔致珏更推後,刑問一次,訊杖第一度停刑,罪人鄭得顯更推後,刑問一次,訊杖第五度停刑。
傳曰,推鞫姑罷。
弘文館啓曰,上番副校理臣李維謙以問事郞廳,今日推鞫時,晝仕出去之意,敢啓。傳曰,知道。
鞫廳啓曰,諸大臣及諸禁堂,考閱捕廳文案,具意見論理以聞事,命下矣。臣等與諸禁堂,詳閱査案,爛加商議,則趙士悅·禹敬猷·元僐·金聖烈·李顯道此五囚,情犯緊重,有不可輕先論斷,李樂瞻,沈惑術數,得聞柳基均經營大事之說,有所酬酢,奇東仁·柳祿均·權元晦,往來凶徒之家,參聞悖亂之說,和應則雖各抵賴,情狀則多出諸招,以上四囚,竝移送秋曹,嚴刑後施以減死島配之典。尹行健·李東稷·朴斗瑞·蔡庸載,或得聞悖說,或入山學術,金陽正·鄭文巨·申應元·宋廷元·金伯三·趙明和·趙和瑞·宋厚之·李良元,旣與應道相親,雖無和應之跡,而至聞絶悖之說,以上十三囚,亦令秋曹嚴刑定配。李頤培·金載檍·張日白·金浩賢·趙雲之·林宗呂·趙子庠·閔希顯,或賤役資生,或年老昏蠢,雖出諸招,俱無情跡之可論,以上八囚,竝放送。世變層生,民彝壞敗,至有設計謀亂之變而極矣。臣等連參鞫坐,且見捕案,其醞釀排布之至凶情節,不勝憤惋,而今此諸囚中設計時參會參聽之諸漢,則同參之律,不告之罪,何可低仰乎?事當竝請一律,而旣伏承置辟者外論理以聞之敎。伏念聖敎,特出於罔治之意,竝生之德,故臣等奉承德意,寧失不輕,罪犯緊重之當爲盤覈者外諸囚,參酌情跡,敢請減死之律,而其餘隨其輕重,分等以入,因此思之,愚民輩爲凶黨所慫慂,爲凶說所詿誤者,至此之極,首倡之柳興廉,悖書之吳義西,尙未捉得者,其可曰,國有法乎?捕將難免稽緩之失,姑先從重推考,關飭各道監·兵營,各別譏詗,期於捉得,此難以期日爲定者,則出使捕校,竝姑撤還,以省村里騷擾之弊。聞鄕導軍十餘名,方見囚於黃海兵營,亦或有就捕而未及捉上者矣,見其招供,則別無端緖之可言,滯囚可悶。竝放送之意,分付於黃海兵營,何如?傳曰,允。
義禁府啓目,全羅左水使許燮原情云云。問目內辭緣,泛稱遲晚,所當請刑,而曾經閫帥,勿爲請刑,載在法典,議處,何如?啓依允。
又啓目,結城縣監尹行敬原情云云。問目內辭緣,泛稱遲晚,所當請刑,而曾經摠郞,勿爲請刑,載在法典,議處,何如?啓依允。
義禁府啓曰,平安監司洪鍾應狀啓內,宣川丙午府使許燮,戊申府使韓啓轍,己酉府使趙述永,中和前前府使李熙完,熙川前郡守鄭雲斗,肅川前府使權顗,价川前郡守李熙敬,嘉山前前郡守趙履錫,前郡守李奎會等罪狀,令攸司稟處事,啓下矣。許燮,前以他罪,已爲就囚,待開坐添問目捧供,韓啓轍·趙述永·鄭雲斗·李熙敬等,旣以此事,因繡啓勘罪,係是一事再勘,竝爲分揀,李熙完下去全羅道康津地,權顗下去京畿水原地,趙履錫下去通津地,李奎會下去忠淸道黃澗地云,依例〈發〉遣府書吏羅將,竝拿來,何如?傳曰,允。竝待待命拿囚。
又啓曰,平安監司洪鍾應狀啓內,熙川郡守鄭濟成爲先罷黜,其罪狀,令攸司稟處事,啓下矣。鄭濟成時在任所云,依例發遣府羅將,拿來,何如?傳曰,待待命拿囚。
行右承旨鄭基世疏曰,伏以仲冬諏吉,閟宮親裸,宸慕冞篤於著存,庭僚胥頌於觀成,淸曉回鑾,玉度益康,凡百有位,咸忭以祝。臣冒齒邇綴,從邁于屬車羽旄之後,周還乎彝罍鞉磬之間,依光瞻儀,以事爲榮,迺者我聖上,推誠於薦籩之餘,覃惠於奉璋之列,以臣院房管禮,命進臣一資,臣資一進,則階嘉善而秩二品矣。選司唱註,授臣敎旨,臣稽首感戴,告榮於臣老父母,退而竊伏惟思之,在臣身,固爲龍爲光,而以朝典,則非所當施而施之者也。是秩也,卽成周中大夫,唐·宋侍郞之制也,車服旌異,聯亞六卿,其材則德選能擧之所辨論也,其責則玉體國論之所與聞也,必其人通經術而博藝學,禆贊聲明而潤飾乎洪藻,嫺典章而周知慮,方物謨猷而措濟乎庶務,或出入言議,或經營四方,斯皆有才有力之所當爲也。臣庸淺凡陋,百無適用,過蒙先大王庇燾之私,眷顧注錄,高厚莫量,鳴玉鑾坡,供奉帷幄之前者,十有餘年,而無涓酬線補之亮分可紀者,問所事則只是金門待漏,承明上直而已。自檢往轍,愧恨交積,而今日所推遷者,尤與具庶流品,逈有異焉。名器一藝,柄御隨輊,則玷累之辜,臣何以蔽之?藉使臣有微勞寸能之可酬者,非材濫升,猶云不衷。況臣之職分所司,初非勞與能之可名者乎?且臣尙未及禮經强仕之年,而遽責以長人成德之事,則其在器使量授之義,果何如哉?臣父母以盈盛存戒,蚤夜授臣者,惟是畏愼恬約,守分知足,而臣於比近,官名愈盛,雲衢馳騁,驟躐又至,此臣父一倍憂臣,以榮爲懼。臣之從事仕宦,本以爲親悅也,而今反貽憂乃如此,此臣所以怔營兢惕,歷日靡措,揆公揣私,萬不可冒進者也。伏願聖明,惜繁纓之假,褫鞶帶之錫,則臣之如新受賜,更有深於拔擢之恩矣。言由悃愊,讓非崇飾,竊冀俯賜鑑諒,入稟慈聖,還收臣新授爵秩,俾公器重而私心安焉。答曰,省疏具悉。卿其勿辭行公。
刑曹參議宋柱獻疏略曰,臣西邑之分符未幾,南徼之掌鑰遽膺,前釁後孽,掩蓋不得,竟速直指之劾,自陷罔測之科。罪浮餮杌,百啄難明,聖度天大,薄竄旋宥,亦蒙收敍,不幾日而司寇參佐之命,乃及臣身,而臣則黥涅印面,瘡瘢遍體,罄河海而難洗,傅脂粉而莫掩,冥蠢苟延,已是無恥,彯結就列,抑將何心,艮限莫踰,尺天自阻?敢效自劾之義,縣道陳章。乞稟東朝,將臣見帶職名,亟行鐫斥。答曰,省疏具悉。事屬旣往,亦已經勘,何必追引?爾其勿辭察職。
辛亥十一月初六日午時,上御熙政堂。晝講入侍時,同知事曺錫雨,特進官金鍏,參贊官尹行福,侍讀官閔致庠,檢討官李維謙,假注書陳秉燮,記注官朴賢楷,記事官玄基濬各持論語第五卷以次進伏,武臣李圭徹進伏楹外訖。上曰,史官分左右。
上在昌德宮。只晝講。
沈宜冕啓曰,右副承旨金鼎鎬,今日不爲仕進,卽爲牌招,何如?傳曰,允。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
政院啓曰,明日常參·經筵,取稟。傳曰,只晝講。
傳曰,推鞫爲之。
罪人趙士悅更推後,刑問一次,訊杖第九度停刑,罪人禹敬猷更推後,刑問一次,訊杖第九度停刑,罪人元僐更推後,刑問一次,訊杖第五度停刑,罪人金聖烈更推後,刑問一次,訊杖第七度停刑,罪人李顯道更推。
傳曰,推鞫姑罷。
左右捕廳啓曰,卽伏奉義禁府草記批旨內,罪人李樂瞻·奇東仁·柳祿均·權元晦等四囚,竝移送秋曹,嚴刑後施以減死之律,尹行健·李東稷·朴斗瑞·蔡庸哉·金陽正·鄭文巨·申應元·宋廷元·金伯三·趙明和·趙和瑞·宋厚之·李良元等十三囚,亦令秋曹,嚴刑定配,李頤培·金載檍·張日白·金浩賢·趙雲之·林宗呂·趙子祥·閔希顯八囚,竝放送事,命下矣。上項罪人李樂瞻等十七名,竝移送秋曹,罪人李頤培等八名,自臣廳竝放送之意,敢啓。傳曰,知道。
義禁府啓目,肅川府使權顗原情云云。問目內辭緣,泛稱遲晚,所當請刑,而曾經宣傳官,勿爲請刑,載在法典,議處,何如?啓依允。
又啓目粘連,向前許燮亦私還乾沒,其所發明,有難準信,報辭悖慢,實關體例,烏得無罪?至於營庫錢之犯用虛留,數甚夥然,揆以經法,亦難容貸。以此照律,何如?啓依允。
又啓目粘連,向前尹行敬亦規避領運,雖緣實病,揆以法意,有難參恕。以此照律,何如?啓依允。
護軍李謙在辭新資疏。答曰,省疏具悉。卿其勿辭行公。
辛亥十一月初七日午時,上御熙政堂。晝講入侍時,同知事尹致定,特進官李經在,參贊官尹行福,侍讀官宋謙洙,檢討官李又新,假注書李彙秉,記注官羅時鏞,別兼春秋金炳溎各持論語第五卷,宗臣慶平君以次進伏,武臣申命淳進伏楹外訖。
上在昌德宮。只晝講。
政院啓曰,明日常參·經筵,取稟。傳曰,只晝講。
傳曰,推鞫爲之。
罪人趙士悅更推後,刑問一次,訊杖第七度停刑,罪人禹敬猷更推後,刑問一次,訊杖第六度停刑,罪人元僐更推後,刑問一次,訊杖第三度停刑,罪人金聖烈更推後,刑問一次,訊杖第五度停刑,罪人李顯道更推後,施威嚴問,與李明赫面質,罪人李明赫更推後,與柳基均面質,罪人柳基均更推,罪人崔致珏更推後,與柳基均面質。
傳曰,推鞫姑罷。
義禁府照目粘連,全羅左水使宣川丙午府使許燮矣本府議啓內,私還乾沒,其所發明,有難準信,報辭悖慢,實闕體例,焉得無罪?至於營庫錢之犯用虛留,數甚夥然,揆以經法,有難容貸。以此照律罪,杖一百收贖,告身盡行追奪,流三千里定配私罪,奉敎依允爲旀,功議各減一等爲良如敎。
又照目粘連,結城前縣監尹行敬矣本府議啓內,規避領運,雖緣實病,揆以法意,有難參恕。以此照律罪,笞五十收贖,解見任別敍私罪,奉敎依允爲旀,功議各減一等爲良如敎。
義禁府啓目粘連,向前權顗亦餉錢虛留,數甚夥然,揆以經法,難逭重勘。以此照律,何如?啓依允。
義禁府啓曰,時囚罪人許燮杖一百流三千里定配照律公事判付內,依允,功議各減一等事,命下矣。許燮功議各減,杖九十收贖,告身盡行追奪,忠淸道連山縣平川驛徒二年半定配,而以議啓內辭意,具罪目,依例發遣府書吏,押送配所,何如?傳曰,允。
刑曹啓曰,鞫廳啓辭,諸大臣及諸禁堂,考閱捕廳文案,具意見論理以聞事,命下矣。臣等與諸禁堂,詳閱査案,爛加商議,則趙士悅·禹敬猷·元僐·金聖烈·李顯道此五囚,情犯緊重,有不可輕先論斷,李樂瞻,沈惑術數,得聞柳基均經營大事之說,有所酬酌,奇東仁·柳祿均·權元晦往來凶徒之家,參聞悖亂之說,和應則雖各抵賴,情狀則多出諸招,以上四囚,竝移送秋曹,嚴刑後施以減死島配之典。尹行健·李東稷·朴斗瑞·蔡庸載,或得聞悖說,或入山學術,金陽正·鄭文巨·申應元·宋廷元·金伯三·趙明和·趙和瑞·宋厚之·李良元旣與應道相親,雖無和應之跡,而至聞絶悖之說,以上十三囚,亦令秋曹嚴刑遠配。李熙培·金載檍·張日白·金浩賢·趙雲之·林宗呂·趙子祥·閔希顯,或賤役資生,或年老昏蠢,雖出諸招,俱無情跡之可論,以上八囚竝放送。世變層生,民彝壞敗,至有設計謀亂之變而極矣。臣等連參鞫坐,且見捕案,其醞釀排布之至凶情節,不勝憤惋,而今此諸囚中設計時參會參聽之諸漢,則同參之律,不告之罪,何可低仰乎?事當竝請一律,而旣伏承置辟者外,論理以聞之敎。伏念聖敎,特出於罔治之意竝生之德,故臣等奉承德意,寧失不輕,罪犯緊重之當爲盤覈者外諸囚,參酌情跡,敢請減死之律,而其餘隨其輕重,分等以入,因此思之,愚民輩爲凶黨所慫慂,爲凶說所詿誤者,至此之極。首倡之柳興廉,悖書之吳羲西,尙未捉得者,其可曰,國有法乎?捕將難免稽緩之失,姑先從重推考,關飭各道監·兵營,各別譏詗,期於捉得,此難以期日爲定者,則出使捕校,竝姑撤還,以省村里騷擾之弊。聞鄕道軍十餘名,方見囚於黃海兵營,亦或有就捕而未及捉上者矣,見其招供,則別無端緖之可言,滯囚可悶。竝卽放送之意,分付於黃海兵營,何如?傳曰,允事,命下矣。罪人李樂瞻·奇東仁·柳祿均·權元晦·尹行健·李東稷·朴斗瑞·蔡庸載·金陽正·鄭文巨·宋廷元·金伯三·趙明和·趙和瑞·宋厚之·李良元等各嚴刑一次後,樂瞻全羅道康津縣薪智島,東仁古今島,祿均珍島郡金甲島,元晦靈光郡荏子島竝減死絶島定配所,行健咸鏡道穩城府,東稷鍾城府,斗瑞茂山府,庸載會寧府,陽正慶尙道巨濟府,文巨機張縣,應元全羅道樂安郡,廷元咸鏡道鏡城府,伯三慶尙道南海縣,明和全羅道光陽縣,和瑞慶尙道泗川縣,厚之全羅道海南縣,良元康津縣遠地定配所,竝卽押送之意〈敢啓〉。傳曰,知道。
辛亥十一月初八日午時,上御熙政堂。晝講入侍時,特進官李根友,同知事曺錫雨,參贊官金鼎鎬,侍讀官宋謙洙,檢討官李又新,假注書李彙秉,記事官申學典,別兼春秋金炳溎各持論語第五卷以次進伏,武臣吳顯佑進伏楹外訖。上曰,史官分左右。
上在昌德宮。只晝講。
政院啓曰,明日常參·經筵,取稟。傳曰,只晝講。
傳曰,都承旨·左承旨·右承旨竝許遞,前望單子入之。
承旨前望單子入之,金鍏·趙然昌·沈敬澤落點。
金鼎鎬啓曰,新除授承旨趙然昌方在奪告身中,以前任順天府使亦在解由未出中,何以爲之?敢稟。傳曰,蕩滌,勿拘。
金鼎鎬啓曰,新除授右副承旨趙然昌,卽爲牌招,何如?傳曰,允。
金鼎鎬啓曰,新除授行都承旨金鍏,右承旨沈敬澤未肅拜,左承旨趙徽林不爲仕進,右副承旨趙然昌在外,同副承旨尹行福推鞫進,院中只有臣一人,伴直無人。右承旨所當牌招,而拘於廳規,不得請牌,何以爲之?敢稟。傳曰,牌招。
兵曹口傳政事,護軍金炳冀·鄭基世。
〈以〉慶尙監司李紀淵狀啓昌原府民家失火,密陽府人命燒死事,傳曰,當此寒節,民家燒燼,聞甚驚慘。元恤典外,別加顧助,燒死人如有生前身還布,竝蕩減,結構奠接之方,廟堂各別措辭分付。
義禁府照目粘連,肅川前府使權顗矣本府議啓內,餉錢虛留,數甚夥然,揆以經法,難逭重勘。以此照律罪,杖一百收贖,告身盡行追奪,流三千里定配私罪,奉敎依允爲旀,功減一等爲良如敎。
義禁府啓曰,時囚罪人權顗杖一百流三千里定配照律公事判付內,依允,功減一等事,命下矣。權顗,功減杖一百收贖,告身盡行追奪,江原道洪川縣蓮峰驛,徒三年定配,而以議啓內辭意,具罪目,依例發遣府書吏,押送配所,何如?傳曰,允。
傳曰,推鞫爲之。
罪人趙士悅·禹敬猷·李明赫更推後,各刑問一次,訊杖第五度停刑,金聖烈更推後,刑問一次,訊杖第七度停刑,罪人致珏捧結案,年三十一,父性謙,父矣父雲甲,母金召史,母矣父大京竝故,父母胎生於義州府,入籍居生,知情不告節次段,本以遐陬之賤品,猥添乘障之重寄,罔念圖報之義,素蓄思亂之心,跡涉亂逆之藪,耳擩凶悖之謀,興廉之亂魁,而延接焉待以文士明燮之凶窩,而交通焉認作奇貨,內有綢繆之心,而外發叱斥之語,陰懷傾嚮之計,而陽托廉探之擧,千金錢求貸之事,可知親密,營校吏同謀之問,抑何意思,對喜載曰,以心從之,戒敬猷曰,愼勿發口?書札往復於豊川,則出於基均之招,兵器欲輸以喪輿,則有此得顯之供,或曰,領軍而爲將,或曰,覘機而發兵,或曰,擧城許賊,或曰,促賊擧事,衆招旣具,一辭同然,而奈其奸譎工於飾詐,悍毒習於忍杖,捕廳已具之案,謂以誣服,基均對質之場,諉諸逞憾,眞贓斷案,雖未輸款,凶言逆謀,無不參涉,則論其罪犯,宜伏常刑,知情不告的實遲晚罪,依大明律,致珏不待時斬。
傳曰,推鞫姑罷。
訓鍊都監啓曰,本局把摠洪秉周身病猝重,勢難察職,改差,何如?傳曰,允。
辛亥十一月初九日午時,上御熙政堂。晝講入侍時,同知事尹致定,特進官南性敎,參贊官金鼎鎬,侍讀官宋謙洙,檢討官李又新,假注書李翊相,記注官朴賢楷,別兼春秋金炳溎各持論語第五卷以次進伏,武臣李南輔進伏楹外訖。
上在昌德宮。只晝講。
藥房提調李鶴秀,副提調金鍏啓曰,伏未當日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
趙徽林啓曰,同副承旨尹行福,今日不爲仕進,卽爲牌招,何如?傳曰,允。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
政院啓曰,備邊司郞廳來言,今日賓廳日次,而領議政未差,左議政金興根,右議政朴永元俱有身病,不得來會云矣,敢啓。傳曰,知道。
又啓曰,自明日縕繹間,視事頉稟之意,敢啓。傳曰,知道。
傳曰,直提學鄭基世馳詣仁陵,奉審摘奸,仍留監祭,仍詣長陵,一體奉審以來。
禮曹啓曰,卽接濟州牧使白希洙狀啓謄報,則十月令薦新唐金橘柑子,一一摘取,唐金橘爲一百七十三箇,柑子爲七十五箇,而肇慶廟薦新唐金橘十六箇,柑子十四箇封進,所餘唐金橘爲一百五十七箇,柑子爲六十一箇,宗廟·景慕宮薦新,排比無路,都封上送于禮曹,以爲稟旨進獻之地,爲辭矣。在前橘果稀結之時,已有減數薦獻之例,今亦依前例分排,當日薦進,何如?傳曰,允。
以濟州牧使白希洙狀啓薦新進上唐金橘,數甚零星,不得如例封進,惶恐待罪事,傳曰,勿待罪事,回諭。
禮曹啓曰,各陵園墓所今秋植木播橡,依定式擧行後,植木株數,播橡斗數,區別報來,故別單書入之意,敢啓。傳曰,知道。
又啓曰,眞宗大王·孝純王后祧遷後,忌辰祭停止矣。今十一月十六日大王忌辰日,各殿素膳,依前例勿爲封進,同日綏吉園忌辰祭時素膳,依前例封進事,知委,何如?傳曰,允。
備邊司啓曰,關西後運襦衣二百二十領,紙衣一百領,照數稱量,木品紙品,亦爲看審監封,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。
辛亥十一月初十日午時,上御熙政堂。晝講入侍時,同知事曺錫雨,特進官李孝淳,參贊官趙徽林,侍讀官宋謙洙,檢討官趙在應,假注書李亨會,記事官玄基濬,別兼春秋金炳溎各持論語第五卷以次進伏,武臣沈樂承進伏楹外訖。上曰,史官分左右。
上在昌德宮。停常參·經筵。
政院啓曰,藥房提調·副提調,持粟米飮來待矣。傳曰,封入。
進御二錢重人蔘粟米飮,自今日一貼式,限三貼煎入事,榻前下敎。
大王大妃殿進御二錢重人蔘粟米飮,自今日一貼式,限三貼煎入事,榻前下敎。
王大妃殿進御二錢重人蔘粟米飮,自今日一貼式,限三貼煎入事,榻前下敎。
中宮殿進御二錢重人蔘粟米飮,自今日一貼式,限三貼煎入事,榻前下敎。
金鍏啓曰,左承旨趙徽林,今日不爲仕進,卽爲牌招,何如?傳曰,允。
以左承旨趙徽林牌不進罷職傳旨,傳曰,只推。
傳曰,鞫廳諸罪人,俱係干連逆獄,則揆以無分首從之義,固難遽議容貸,而捕案鞫招,多不符合,訊推之節,宜無輕重,而或同或異,實爲可疑,酌斷之際,不容不十分折衷,而罪疑惟輕,亦聖王欽恤之義也。趙士悅·禹敬猷·柳基均·丁穉常,其所罪犯,未嘗不緊重,而雖謂之參涉,或不過隨從之類,或未著和應之跡,直斷一律,實有欠於審克之政,竝出付秋曹嚴刑,絶島減死定配。柳廉臣·元僐·金聖烈·李顯道·鄭得顯,雖不可曰無罪,比諸上四囚,亦不無緊歇之別,竝令秋曹嚴刑遠配。至於李明赫,參諸衆招,只一愚蠢之物也,特以明燮之弟也,故至於被逮,而非但無躬犯之跡,明燮罪案,尙未的知,則況爲其弟者,亦何以遽議典憲乎?特爲放送。柳喜均,凶謀凶黨,俱萃於渠家,則何敢曰,在家不知,而屢回盤覈,終始抵賴,用律之適輕適重,不可不更加商量,下送黃海兵營,姑爲嚴囚以待處分,可也。
傳曰,推鞫撤罷。
義禁府啓曰,鞫廳罪人趙士悅·禹敬猷·柳基均·丁穉常,竝出付秋曹嚴刑,絶島減死定配,柳廉臣·元僐·金聖烈·李顯道·鄭得顯,竝令秋曹嚴刑遠配,李明赫特爲放送,柳喜均下送黃海兵營,姑爲嚴囚,以待處分事,命下矣,諸堂分方聯疏,不得擧行之意,敢啓。傳曰,知道。
訓鍊都監啓曰,本局攔後將異海晉身病猝重,勢難察任,改差,何如?傳曰,允。
領府事鄭元容,判府事金道喜·朴晦壽,左議政金興根,右議政朴永元箚曰,臣等卽伏見傳敎下者,鞫廳罪人趙士悅等四囚,減死島配,柳廉臣等五囚遠配,李明赫放送,柳喜均下送黃海兵營嚴囚事,有命矣。今此諸賊謀亂,不過土寇小醜,而萃不逞爲淵藪,視逆孽爲窩主,醞釀旣久,排布已定,指日起兵,謀犯郡邑,凶言之絶㦧,凶圖之至祕,殆振古所未有者,驚惋之極,不覺骨顫而膽掉。臣等承命按獄,帀月有餘,尙不能掀發根柢,夬行天討,此臣等之罪也。第伏念,彼賊之所藉口而煽惑者,卽李明燮也,渠以凶逆餘裔,爲群醜之奇貨,潛結之形,昭不可掩,而押路徑斃,王章未伸,此爲神人之共憤,而明赫,其弟也,應·喜兩賊之往來綢繆也,必有許多凶犯之同惡相濟,覈其情節,施以當律,卽典憲之不但已者。是豈可議到於傅生,傅生且不可議到,況可以全釋也乎?此臣等之相顧愕眙,不敢以奉行爲計者也。其餘諸囚,或徒黨於賊巢,或和應於賊謀,其犯各有不同,而其爲罔赦則一,非所謂庶戮之不辜者也。惟其抵賴太甚,簡孚尙稽,而嚴訊取服,卽次第事耳,又何可以甿隷鋤棘之類而忽之,鞫覈未竟,酌處遽行也乎?我殿下以好生之至德,紆罔治之聖念,臣等非不仰認,而書曰,刑期于無刑,民協于中,又曰,天罰不極,庶民罔有令政。臣等之所慮者,奸究之無懲,民志之未壹,而不可屈者,王法也,不可失者,鞫體也。相率聯籲,諒非可已。伏願聖明,淵然深思,穆然遠覽,仰稟東朝,亟寢成命焉。答曰,省箚具悉卿等之懇。造謀知情諸囚,旣已置辟,則其餘不過是愚迷沒覺,爲其所詿誤之類耳。況捕招之不免誣服,往往綻露於鞫供者乎?卿等試思之。斯民也,皆予赤子也,赤子之自就死罪,雖曰,天討王法,所不敢赦也,而設令悉得其情,其哀矜勿喜之心,當如何也?誅之則不可勝數,區別而惟輕之,則不害爲審克閱實之政。至於李明赫事,使渠兄在者,只是爲人奇貨也。況未就覈而先斃,則本罪有無,何可施之於其弟乎?今此特放非屈法,斷斷是十分秤量,中外廷臣,庶幾諒悉,而卿等之言旣如此,施以端川府定配之典,俾渠全其一縷,知有朝家別般矜念之意,爲可,卿等其諒之。仍傳曰,此批答,遣史官傳諭。
大司諫李明迪,執義李鼎信,司諫李承輔,掌令趙翼東·趙昌敎,正言姜鍊·金鎭衡箚曰,伏以臣等,卽伏見傳敎下者,有推鞫撤罷之命,繼有諸罪囚分等酌處之擧,有若尋常罪犯之從輕究竟者然,臣等相顧愕眙,竊不勝憂歎之至。今玆處分,雖出於大聖人寧失好生之德意,而噫,今番鞫獄,卽亘古所無之逆變也,其跡則嘯聚水泊也,其謀則盜弄潢池也,凶逆之中,縱不無首從之可言,而其綢繆謀反則一也,此皆殪殄滅之無遺者也。喜·佑·應·珏等四賊,雖已置法,而其餘諸賊,俱以萬戮之罪囚,尋箇一條之生路,重而不過乎減死,輕而或至於全釋,徒衆倖逭於漏網,虞憂未艾於伏莽。此豈古聖王生道殺人,辟以止辟之義也哉?臣等憂憤所激,按住不得,玆敢相率聯籲。伏乞聖明,仰稟東朝,亟寢成命,設鞫嚴覈,到底鋤治,使亂萌永絶,人心底定焉。答曰,省箚具悉。已悉於諸大臣箚批矣。
上在昌德宮。停常參·經筵。
政院啓曰,藥房副提調,持粟米飮來待矣。傳曰,封入。
傳曰,金吾堂上聯名上疏入之。
備邊司啓曰,頃因安東府使李時愚上疏,該邑還弊矯救之策,令道臣講究報來之意,覆啓行會矣,卽見該監司李紀淵所報,則以爲,該倅,旣以米二萬石,減詳作錢四萬兩,至有移送之請,今若以四萬兩,準詳作還,則數爲一萬三千三十餘石矣。特令限五年,停耗移貿於道內穀少邑,以其耗年年添作,補此不足條六千六百六十餘石,則可充元穀二萬石之數,而猶有千餘石剩餘自當會錄,爲辭矣。還逋之減價移轉,自有飭禁,而至若準詳移轉,停耗充數,則不無一二可援之例。且該邑積痼之瘼,觀於疏辭報牒,可知其不如是,則無以救此弊,特依所請,許令分排於道內穀少邑,而去來之際,慮不無吏奸,此則惟在道臣察飭之如何,竝以此意,分付,何如?傳曰,允。
都摠府啓曰,今日入直內三廳武兼·禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
右承旨沈敬澤,左副承旨金鼎鎬,同副承旨尹行福啓曰,臣等於昨日鞫廳諸囚處分下者,竊有憂慨之忱。今番鞫獄,卽振古所未有之逆獄也,醞釀煽惑,藉爲奇貨者,李明燮也,而押路經斃,王章未伸,明赫,卽其弟也,必有凶謀之參涉同惡之相濟,而覈其情節,施以當律,斷不可已。其餘諸囚,或爲徒黨,或爲和應,情跡則雖異,罪犯則罔赦,鞫覈未竟,酌處遽下,莫重者,王法也,莫嚴者,鞫體也,大僚之箚,兩司之請,可見公議之齊憤,及伏奉批旨下者,尙靳一兪,臣等不勝憂歎之至。乞稟東朝,俾許允兪,俾亂萌折而輿憤泄焉。答曰,處分,豈無斟量而然?不必院議矣。
右副承旨趙然昌疏略曰,臣論厥罪辜,嶺海非夐,而罰止薄勘,跧伏鄕廬,不意銀臺特點,有隕自天,蕩敍旋下,馹召繼降,未知滓穢賤臣,何以得此於聖明也。噫,臣於繡啓之臚列,略有爰辭之陳暴,今此旣往之後,實不欲呶呶爲說,而細究情節,多有不諒者存,或事出便宜,而謂之以生弊,或例屬流襲,而歸之於冒行,末乃以交征二字,直加句斷,初無某事之指的,若是囫圇而說去,臣誠左右思而莫曉其意也,臣又有所自恨自悼者。頃臣赴任之時,卽我殿下初元之政也。臣以下大夫之列,受命分憂,二載尸素,蔑一報效,身命之僇辱,殆無餘地,孤負之罪,於是爲大,顧何敢諉罪累以已勘,恃寵靈若固有,金門玉漏,揚揚隨仙班之後哉?乞稟東朝,亟收恩旨,永賜鐫斥。省疏其悉。往事何必追提?爾其勿辭察職。
應敎趙遠永,副應敎李秉文,校理徐堂輔·金炳國,副校理宋謙洙,修撰尹哲求,副修撰李維謙·李又新箚略曰,臣等昨伏見傳敎下者,有鞫廳諸囚分等酌處之命,繼而下李明赫定配之典,有若尋常罪犯之從輕勘處者然。噫,彼諸賊之凶圖亂萌,實亘萬古所未有之逆變也,醞釀旣久,排布已定,指日起兵,謀犯都邑等至凶絶悖之說,不覺骨顫而膽掉。況其萃爲淵藪,作爲窩主者,卽李明燮,是耳。渠以凶逆之餘裔,爲群醜之所藉口,而鬼誅先加,王章莫施,明赫,其弟也,應·喜兩賊之往來和應,同惡相濟,必有許多罪犯,覈其情節,施以當律,卽邦憲之不容已者也。豈可遽議於惟輕之典哉?其餘諸囚所犯,各有不同,而均之爲罔赦則一也。王法不可以不伸,鞫體不可以不嚴。乞稟東朝,亟寢成命,仍加鞫覈焉。答曰,省箚具悉。已諭於諸批矣。
獻納鄭健朝疏略曰,今番鞫獄,卽世變極矣,民彝斁矣。聚黨設計,至凶絶悖,言之髮豎,思之膽掉,今方連日盤訊,期於得情,而撤獄之命,遽下於此際,繼有分等酌處之敎,有若尋常罪犯之按例究竟者然,重而不過乎減死,輕而或至於全釋,臣慨典憲之未施,憂群憤之莫泄。今此諸囚,雖曰弄潢之小醜,足爲萃藪之逋逃,則漏網之憂,伏莽之禍,未知藏在何地,豈不大可懼哉?伏願仰稟東朝,亟降反汗之音,俾王章得伸,亂賊知懼焉。省疏具悉。已諭於諸批矣。
判義禁趙冀永,知義禁金景善,同義禁韓鎭庭·沈宜冕疏略曰,臣等昨伏見傳敎下者,有鞫獄諸囚酌處之命矣。噫,今此諸囚之亂逆情節,殆是亘古所無之大變怪也。渠輩以遐土愚蠢之徒,敢生樂禍召亂之計,始也挾邪術而煽惑民心,終乃倡凶謀而嘯聚黨徒,至以所謂李明燮者,視同奇貨,作爲窩主,醞釀排布,反形已具。凶魁四漢,纔已正刑,而盤覈方張,鋤治未盡,酌配之命,遽下於此際,臣等相顧愕眙,不勝痛惋之至。至於李明赫之特放,尤何爲而有此命也?明赫,卽明燮之弟也。明燮旣爲凶窩之魁,而中路經斃,顯戮未加者,已是群情之所憤惋,其關通和應之凶謀逆節,所可究覈而用法者,惟明赫耳。今若經先傅生,則不幾有失於刑期無刑之義,而亂逆將何以知懼乎?臣等職忝按獄,成命之下,義難擧行。乞稟東朝,亟許反汗,更命嚴覈,俾王章伸而民志壹焉。答曰,省疏具悉。已悉於諸大臣箚批,斯速擧行。
辛亥十一月十二日午時,上御熙政堂。前咸鏡監司入侍時,同副承旨尹行福,假注書李亨會,記事官申學典,別兼春秋金炳溎,前咸鏡監司徐有薰以次進伏訖。上曰,史官分左右。命前咸鏡監司進前,有薰進前,上曰,卿莅關北,全省之民,何以撫恤乎?有薰曰,臣以無似,猥叨方面之任,當此凶年,不能對揚聖意之萬一也。上曰,凶年之害,何邑爲甚?有薰曰,今年水災,罕古所無,列邑被害,亦有淺深之別,而其中三水·甲山·厚州·慶興·富寧等五邑,偏被災害,故使幹事偏裨,別般審視,到底摘奸後,據實啓聞矣。幸蒙我聖上子惠之澤,設賑救濟,民無溝壑之歎,而愚夫愚婦,咸曰,若過今年,則可得生道,五邑之民,擧免凍餒,而僅爲安堵矣。上曰,民有衣食之源,則必無流離之患也。有薰曰,三水·甲山,以積年流逋,民皆渙散,幾乎無邑,昨年幸蒙朝家曠絶之澤,累萬巨逋,至有蠲蕩之典,流民還集,尙今攢祝,而至於各鎭堡自前流來還逋,今當歉年,苟欲査逋,則恐有擾民之慮,故姑不擧論,而待明年賑畢後措處之意,與新伯商確,新伯必將矯救,而自當就緖矣。且今年雖値歉荒,旣是屢豊之餘,故民情不至頷顑,而別無目下時急之弊矣。上曰,雖無弊,至於還弊,豈曰,無之乎?有薰曰,非無如干還弊,而新伯之措飭得宜,則庶幾將來之釐正,別無痼瘼矣。上曰,史官就座。命監司先退,又命退,承·史以次退出。
上在昌德宮。停常參·經筵。
傳曰,奉審閣臣入侍。
政院啓曰,藥房副提調,持粟米飮來待矣。傳曰,封入。
義禁府啓曰,鞫廳罪人趙士悅·禹敬猷·柳基均·丁穉常竝出付秋曹嚴刑,絶島減死定配,柳廉臣·元僐·金聖烈·李顯道·鄭得顯竝令秋曹,嚴刑遠配,柳喜均下送黃海兵營,姑爲嚴囚以待處分事,命下矣。趙士悅·禹敬猷·柳基均·丁穉常·柳廉臣·元僐·金聖烈·李顯道·鄭得顯竝出付秋曹,柳喜均出付捕廳,下送該道兵營之意,敢啓。傳曰,知道。
又啓曰,鞫廳罪人李明赫,端川府定配之典事,承傳啓下矣。李明赫咸鏡道端川府定配,而以承傳內辭意,具罪目,依例發遣府羅將,押送配所,何如?傳曰,允。
辛亥十一月十三日未時,上御熙政堂。奉審閣臣入侍時,右承旨沈敬澤,假注書李亨會,記事官申學典,記注官朴賢楷,直提學鄭基世以次進伏訖。上曰,史官分左右。命閣臣進前,基世進前奏曰,臣承命馳詣仁陵,陵上奉審則無頉,碑閣·丁字閣奉審則無頉,祭物祭器祭井看審則精潔,諸執事摘奸則無頉,仍詣長陵,陵上奉審則無頉,碑閣·丁字閣奉審則無頉,還詣仁陵,仍留監祭,將事安寧之意,敢達矣。仍奏曰,秋間陵上補莎草,雖値深冬,皆已着根,來春得沾雨露之潤,則必有茁茂之望矣。上曰,今若着根,則無慮來春之茂盛矣。上曰,史官就座。命閣臣先退,又命退,承·史以次退出。
上在昌德宮。停常參·經筵。
傳曰,勿拘齋日,自明日晝講爲之。
傳曰,禮房承旨馳詣宗廟·景慕宮,奉審摘奸以來。
趙徽林啓曰,右副承旨趙然昌,自鄕上來云,卽爲牌招,何如?傳曰,允。
以右副承旨趙然昌牌不進罷職傳旨,傳曰,只推。
趙徽林啓曰,行都承旨金鍏不爲仕進,右承旨沈敬澤式暇,右副承旨趙然昌牌不進,左副承旨·同副承旨未差,院中只有臣一人,伴直無人。右副承旨旣有只推之命,更爲牌招,何如?傳曰,允。
傳曰,左副承旨·同副承旨竝許遞,前望單子入之。
承旨前望單子入之,兪致崇·柳興吉落點。
傳曰,山林外,在外臺諫竝許遞,政官牌招開政。
兵曹啓曰,同知中樞府事趙存兢,羽林衛將李熙忠,五衛將趙德觀·金永斗,景福宮衛將李昌實·李運鍾,慶熙宮衛將朴秀慶·宋碩基,文臣兼宣傳官李鍾淳俱以病難供職,呈狀乞遞,竝改差,何如?傳曰,允。
政院啓曰,新除授左副承旨兪致崇,時在黃海道遂安郡任所,同副承旨柳興吉,時在平安道安州牧任所,竝斯速乘馹上來事,下諭,何如?傳曰,竝許遞,今日政差出。
政院啓曰,兼吏曹判書趙斗淳,參判金大根,參議李玄緖牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判竝更爲牌招,何如?傳曰,允。參議只推,一體牌招。
吏批,判書趙斗淳,參議李玄緖進。政事冊無以李昌祖·具鍾祿爲持平,李魯奎爲敦寧都正,金大根爲同春秋,任翼常爲安州牧使,許燁爲遂安郡守。
再政。以韓龍源爲泰川縣監。
承文著作單林文洙,平山縣監單曺栢承,載寧縣監單鄭冕朝,已上降邑號事,承傳。
兵批,判書洪在喆進。以洪在儀爲同知,李敎俊爲羽林將,愼·金鍾旭爲五衛將,白東勛·金斗榮爲景福將,朴大柱·崔光顯爲慶熙將,安永壽爲中樞都事,李逸濟爲訓鍊判官,張永基爲訓鍊主簿,加設權永夏爲文兼。同知單李昌實,僉知單金永斗。
再政。以趙廣夏爲訓鍊僉正,金箕永爲訓鍊主簿。同知單李運鍾,僉知單金鍾旭。
三政。以金樂升爲宣傳官,李種龍爲訓鍊判官。同知單愼。
義禁府啓曰,卽接文化縣監李忠翼牒呈及成冊,則謀叛大逆不道罪人喜載應坐諸人,査出以來矣,子逢栗方囚縣獄,依例發遣府都事,與地方官,卽其地依律處絞,妻者斤連全羅道海南縣,長女大隱連慶尙道昌原府,次女老郞金海府,三女臆智德全羅道長興府,四女己酉德康津縣,子之妻趙又任慶尙道機張縣竝緣坐爲婢,右罪人等亦囚本縣云,依例令刑曹押送于各其配所,兄之子洛文,居在平安道中和府云。待該邑報來後擧行,何如?傳曰,允。
刑曹啓曰,義禁府啓辭內,卽接文化縣監李忠翼牒呈及成冊,則謀反大逆不道罪人喜載應坐諸人,査出以來矣,子逢栗年十七,方囚文化縣獄,發遣府都事,與地方官眼同,依律文緣坐處絞,妻金者斤連全羅道海南縣,長女大隱連慶尙道昌原府,次女老郞金海府,三女臆智德全羅道長興府,四女己酉德康津縣,子之妻趙又任慶尙道機張縣竝緣坐爲婢,而右罪人等方囚縣獄,依例令刑曹,押送于各其配所,兄之子洛文,居在於平安道中和府云,待該邑報來擧行,何如?傳曰,允事,批下矣,爲婢罪人者斤連等方囚文化縣獄,依例押送于各其配所事,分付該道道臣之意,敢啓。傳曰,知道。
上在昌德宮。只晝講。
藥房副提調金鍏啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,明日,乃是小寒,自明日日暖間,視事頉稟之意,敢啓。傳曰,勿拘,自明日只晝講爲之。
政院啓曰,備邊司郞廳來言,今日,賓廳日次,而綏吉園忌辰祭齋戒相値,不得來會云矣,敢啓。傳曰,知道。
奎章閣啓曰,景慕宮望廟樓,今望奉審無頉之意,敢啓。傳曰,知道。
義禁府啓曰,忠淸監司洪說謨啓本內,裝載官康津縣監沈宜元罪狀,令攸司稟處事,啓下矣。沈宜元,時在任所,依例發遣府羅將,拿來,何如?傳曰,待待命拿囚。
又啓曰,統制使李膺緖狀啓內,栗浦權管金敬逌,玉浦倭學金東燁竝爲先罷黜,其罪狀,令攸司稟處事,啓下矣。金敬逌時在任所,依例發遣府羅將,交代後拿來,金東燁係是堂下譯官,令刑曹稟處,何如?傳曰,允。待待命拿囚。
禮曹啓曰,卽接濟州牧使白希洙狀啓謄報,則十一月令宗廟薦新洞庭橘,如數封進,而同月令乳柑,一一摘取,爲二百四十五箇,宗廟·景慕宮薦新,無以備數,故謹援已例,都封上送于禮曹,以爲稟旨薦獻之地,爲辭矣。在前橘果稀結之時,已有減數薦獻之例,依前例分排,當日薦進,何如?傳曰,允。
兵曹啓曰,再昨日政,同中樞末望申在良,方在奪告身中,而矇未照察,至於備擬,臣不勝悚惶,而元望筒中,改付標以入之意,敢啓。傳曰,知道。
兵曹口傳政事,部將加設單朴仁東。
摠戎廳啓曰,本廳中軍沈樂臣身病甚重,勢難察任,改差,何如?傳曰,允。
都摠府啓曰,今日入直內三廳武兼·禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
辛亥十一月十五日午時,上御熙政堂。晝講入侍時,同知事尹致定,特進官申大膺,參贊官趙然昌,侍讀官徐堂輔,檢討官李維謙,假注書朴道彬,記注官羅時鏞,別兼春秋金炳溎各持論語第六卷,宗臣慶平君以次進伏,武臣沈昌奎進伏楹外訖。上曰,史官分左右。上誦前受音一遍訖,上開卷,堂輔讀自憲問恥,止潤色之,仍奏釋義訖。上讀新受音十遍訖,上曰,文義以次奏之。堂輔曰,云云。維謙曰,云云。上曰,士而懷居,不足以爲士者,何謂也?致定曰,臣方欲以此義仰奏矣。維謙曰,意所便安處,人所易懷,而若只懷其便安,則必至於有所沈溺,不能遷善,是豈爲士之道乎?上曰,勿使其身求安之謂乎?維謙曰,安安而能遷,卽此之謂也。上曰,此句在於小學矣。維謙曰,凡人之患,每在於爲利慾所制,徇情偸安,如是則不免爲懷土懷利之小人也。利慾一發,便有懷居之心,似此之時,所貴乎能遷,苟或不遷而一於安,則烏足謂之士乎?不爲利所遷,不爲慾所遷,常使天理爲之主,而人心每聽命焉,則懷居之心,無自而入矣。致定曰,云云。上曰,邦有道,危言危行,邦無道危行言孫者,何謂也?大膺曰,云云。然昌曰,云云。上曰,南宮适,斥羿奡之力而贊禹·稷之德,擧以爲問,而夫子不答,俟其出而始言之者,何也?以禹·稷比孔子故然耶?大膺曰,适,魯三家之孫也,生於强臣之家,而姿稟絶異,有志于學,學于孔門,乃有此等識見也。夫子之不答,卽以比己於禹·稷,故難於遽答而然也。上曰,愛之,能勿勞乎?忠焉能勿誨乎者,何謂也?大膺〈曰〉,旣愛之必勞之,將以有用之意也,於忠亦然,必誨導而後,可謂盡忠也。是故,雖閭巷匹庶之家,士者,敎子以學業,農者,敎子以稼穡。且雖竭誠盡力於上,而不有以誨之,則烏可曰,忠之大者乎?然昌曰,此章註曰,愛而勿勞,禽犢之愛也,蓋使之各修職業,以勞苦其心志,卽所以愛之也。不然則逸居無敎,卽近於禽戰者,是也,惟忠亦然,必也朝夕納誨,輔其不逮,不然則婦寺之忠也。上曰,諸臣所奏甚好,當留念矣。上掩卷,命史官就座,仍命諸臣退,諸臣以次退出。
上在昌德宮。只晝講。
傳曰,閑良朴仁泰,別軍職差下。
以慶尙監司李紀淵狀啓玄風等邑民家失火事,傳曰,當此寒節,失火民戶,若是夥多,極爲驚聞。元恤典外,別恤典題給,關飭道臣,從速奠接,無一民棲遑之弊,可也。
刑曹啓曰,因統制使李膺緖狀本,義禁府啓辭內,玉浦倭學金東曄,係是堂下驛官,令刑曹稟處,何如?傳曰,允事,批下矣。東曄方在該鎭,發關本營,待其押上後擧行之意,敢啓。傳曰,知道。
辛亥十一月十六日午時,上御熙政堂。晝講入侍時,特進官姜時永,同知事曺錫雨,參贊官沈敬澤,侍讀官閔致庠,檢討官李維謙,假注書李亨會,記事官申學典,別兼春秋金炳溎各持論語第六卷以次進伏,武臣白能洙進伏楹外訖。上曰,史官分左右。
上在昌德宮。只晝講。
日有食之。
金鍏啓曰,左承旨趙徽林,右承旨沈敬澤,今日不爲仕進,竝卽牌招,何如?傳曰,允。
以左承旨趙徽林牌不進罷職傳旨,傳曰,只推。
司饔院官員,以監膳提調意啓曰,今日監膳時,日下生鮮體小,屢次點退,使之改色,而其所改封,與前無異,日勢漸晚,雖不得不捧入,而當此合氷,捉得無路云。在前如此之時,曾有稟旨代捧之例矣,莫重御供,自下不敢擅便,惶恐待罪之意,敢啓。傳曰,代封,勿待罪。
辛亥十一月十七日午時,上御熙政堂。晝講入侍時,同知事曺錫雨,特進官徐憲淳,參贊官尹堉,侍讀官閔致庠,檢討官李維謙,假注書朴道彬,記注官朴賢楷,別兼春秋金炳溎各持論語第六卷,宗臣興宣君昰應以次進伏,武臣張寅植進伏楹外訖。上曰,史官分左右。上誦前受音一遍訖,上開卷,致庠讀自子路曰管仲,止今之學者爲人,仍奏釋義訖。上讀新受音十遍訖,上曰,文義以次奏之。致庠曰,云云。上曰,管仲,果爲覇道者乎?致庠曰,然矣。君人之道,有王道焉,有覇道焉,王者,安仁處義,覇者,假仁義,二者,逈有不同。管仲之才,只是佐覇,而無佐王之才矣。維謙曰,云云。錫雨曰,云云。憲淳曰,云云。堉曰,登筵諸臣,皆已備盡,臣無容更達矣。上曰,其言之不怍,何謂也?致庠曰,易爲大言,而曾不爲愧之謂也,度其可行而言之,則其言自歸於實,不度其不可行而言之,則未免易言之科,而行之必難矣。上曰,人若常有行仁之心而有其言,則其言可踐,若無是心而徒能言,則是爲無實之言矣。致庠曰,此與言之不出,恥躬之不逮也之句,可參看矣。上曰,君子上達云者,指其道高處耶?致庠曰,君子復天理,日臻於高明,小人徇私慾,日趨於汚下,故君子,德愈就而道彌尊,小人則終失其本心而已。堉曰,小學所云,從善如登,從惡如崩者,與此相似。試以君子小人之事,譬諸行步,爲善者,上升不已,爲惡者,下降不已,究竟歇脚處,截然有不侔者,大抵天理之循違,而上達下達,判矣,達有上下,而君子小人,判矣。上曰,今之學者,爲人,何謂也?致庠曰,古之學者,反求諸身,不求人知,而自有外著之德,今之學者,惟恐人之不知,而不求諸身,故未有內修之實,必也不患人之不己知,然後可免爲人之學矣。上曰,此乃欲得虛名之意也。堉曰,學所以爲吾身,而若循名,是爲人也,爲吾身而用工於內,則必自然外著,忘吾身而騖心於外,則非但無益於得名,終必至於喪己矣。上曰,非但失其心,其將竝與其身而失之也。堉曰,聖敎至當矣。憲淳曰,古之學者,爲己,卽上達也,今之學者,爲人,卽下達也,明天理而踐履篤實,則此之謂上達,而若爲物欲交蔽則反是矣。上曰,君子上達,何謂也?堉曰,小學所云,從善如登,從惡如崩者,與此相似。試以君子小人之事,譬諸行步,爲善者,上升不已,爲惡者,下降不已,究竟歇脚處,截然有不侔者,大抵天理之循與違,而上達下達,判矣,達有上下,而君子小人,判矣。上曰,今之學者,爲人,何謂也?堉曰,學所以爲身,而若循名,是爲人也,爲吾身而用功於內,則必自然外著,忘吾身而騖心於外,則非但無益於得名,終必至於喪己矣。上曰,非但失其心,竝與其身而失之也。堉曰,聖敎至當矣。
上在昌德宮。只晝講。
傳曰,右議政省掃之行,給由馬,澆奠床備給。
兵曹啓〈曰〉今月二十一日,二羽禁軍番次,而該番將李東洙身病猝重,勢難供職,改差,其代,依承傳口傳擬入,何如?傳曰,允。
兵曹,以蔡學永爲摠戎中軍。
兵曹口傳政事,以金在徽爲羽林將。
刑曹啓曰,謹依下敎,罪人趙士悅·禹敬猷·柳基均·丁穉常·柳廉臣·元僐·金聖烈·李顯道·鄭得顯各嚴刑一次後,士悅全羅道興陽縣呂島,敬猷扶安縣蝟島,基均羅州牧智島,穉常興陽縣鹿島竝絶島減死定配所,廉臣咸鏡道明川府,僐慶尙道熊川縣,聖烈固城縣,顯道全羅道長興府,得顯慶尙道昆陽縣遠地定配所,竝卽押送之意,敢啓。傳曰,知道。
吏曹啓目粘連,觀此敦寧府都正李魯奎上疏。則以爲,臣本無敦寧,揆以格例,不可冒據。伏乞聖明,俯賜鑑諒,仰稟東朝,特命該曹,卽速遞改,以存公格亦爲白有臥乎所,旣無敦寧,則揆以格例,不可仍置。敦寧府都正李魯奎,依例改差,何如?啓依允。
敦寧都正李魯奎,疏陳無敦寧乞遞。省疏具悉,疏辭,下該曹稟處。
辛亥十一月十八日午時,上御熙政堂。晝講入侍時,同知事尹致定,特進官柳基常,參贊官李承益,侍讀官閔致庠,檢討官李維謙,假注書李容殷,記事官玄基濬,別兼春秋金炳溎各持論語第六卷,以次進伏,武臣申紹進伏楹外訖。上曰,史官分左右。
上在昌德宮。停常參·經筵。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
政院啓曰,卽者別兼春秋金炳溎以其親病,陳疏徑出,原疏纔已捧入矣。所當直捧禁推傳旨,而此與無端徑出,有異,推考警責,何如?傳曰,允。
以慶尙監司李紀淵狀啓靈山縣民家失火事,傳曰,當此寒節,民家失火,聞甚驚慘。元恤典外,別加顧助,結構奠接之意,廟堂措辭分付。
別兼春秋金炳溎疏曰,缺省疏具悉。爾其勿辭救護。
辛亥十一月十九日午時,上御熙政堂。晝講入侍時,特進官李景在,同知事曺錫雨,參贊官趙然昌,侍讀官宋謙洙,檢討官趙在應,假注書李亨會,記事官玄基濬,記注官羅時鏞各持論語第六卷以次進伏,武臣沈樂承進伏楹外訖。上曰,史官分左右。
上在昌德宮。只晝講。
藥房都提調朴晦壽,提調李鶴秀,副提調金鍏啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日,賓廳日次,而領議政未差,左議政金興根,右議政朴永元俱有身病,不得來會云矣,敢啓。傳曰,知道。
禮曹,來十二月初六日孝裕獻聖宣敬王大妃殿誕日陳賀時應行節目,參考前例磨鍊,依此擧行,何如?啓,旣承王大妃殿下敎,權停爲良如敎。
辛亥十一月二十日辰時,上御熙政堂。藥房入診入侍時,都提調朴晦壽,提調李鶴秀,副提調金鍏,檢校待敎金炳國,假注書李容殷,記注官羅時鏞,記事官玄學典以次進伏,醫官鄭有曾·金有鼎·李鎭夏·安光杓進伏楹外訖。上曰,史官分左右。晦壽問候訖,奏曰,醫官待令,使之入診乎?上可之。有鼎等以次診候訖,晦壽曰,脈候奏之。有鼎等奏曰,脈候左右三部調均矣。晦壽曰,昨聞醫官所傳,則東朝以感候,有欠安之節云。夜間,更若何?上曰,今日則小有勝節矣。晦壽曰,正氣散已爲進御乎?上曰,進御矣。晦壽曰,東朝咽喉,似是感祟所致矣。正氣散今又進御乎?上曰,今日則姑未進御矣。以下缺
辛亥十一月二十日午時,上御熙改堂。晝講入侍時,同知事尹致定,特進官南性敎,參贊官沈敬澤,侍讀官徐堂輔,檢討官趙在應,假注書李亨會,記注官羅時鏞,記事官申學典各持論語第六卷以次進伏,武臣沈昌奎進伏楹外訖。上曰,史官分左右。堂輔曰,夫子,大聖人也,軍旅之事,固未嘗不學矣,衛公戰陣之問,非所當問而問,故夫子以未學,對之,俎豆之事,禮之小者也,夫子蓋以自謙,且啓禮讓之道,惜乎衛公之不能問禮也。夫禮者,天地之序也,中正無邪,禮之質也,莊敬恭順,禮之制也,以之辨上下尊卑之位,定大小貴賤之分,秩秩然有條而不紊者,捨是禮,奚以哉?中庸曰,優優大哉,禮儀三百,威儀三千,待其人而後行,人君治國之道,莫先乎興禮讓而尙禮法,故虞舜之巡方岳也,修五禮如五器,同律度量衡,所以考是禮也。夫子之論爲邦也,行夏時乘殷輅服周冕,所以議是禮也,禮之爲用,大哉,不止於俎豆之事而已也。臣竊陳爲國以禮之義,敢此區區,伏願懋哉懋哉。
上在昌德宮。只晝講。
傳曰,在外經筵與有實故玉堂竝許遞,政官牌招開政。
傳曰,藥院提調許遞,今日政差出。
政院啓曰,兼吏曹判書趙斗淳,參判金大根,參議李玄緖牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判竝更牌招,何如?傳曰,允。參議只推,一體牌招。
又啓曰,兼吏曹判書趙斗淳,參判金大根,參議李玄緖再牌不進推考傳旨及罷職傳旨,今方捧入,而開政命下之後,連事違召,無意承膺,事甚未安。判書·參判竝所當更請牌招,而係是一日三牌,何以爲之?敢稟。傳曰,允。參議只推,一體牌招。
刑曹啓曰,因左右捕盜廳啓目,罪人郭東煥嚴覈取招事曹啓目判付內,學術之說,雖甚妖誕,而只聞凶說而已,旣無躬犯之跡,且向來諸囚處分,自有斟量,更爲嚴刑,遠惡島減死定配事,命下矣。此囚罪犯,與他有異,固當定配於楸·黑·耽三島中,而曾有非特敎勿配事,受敎,臣曹不敢擅便,何以爲之?敢稟。傳曰,楸子島磨鍊。
辛亥十一月二十一日午時,上御熙政堂。晝講入侍時,特進官吳取善,同知事曺錫雨,參贊官尹堉,侍讀官徐堂輔,檢討官趙在應,假注書沈舜澤,記注官朴賢楷,記事官玄基濬各持論語第六卷,宗臣慶平君以次進伏,武臣李南輔進伏楹外訖。上曰,史官分左右。堂輔曰,百工各有其事,亦各有其器,不先利其器而能善其事者,鮮矣。夫規矩準繩,匠氏之器也,耒耟錢鎛,農夫之器也,爲匠氏而不修其規矩準繩,則何以作室而底法也?爲農夫而不治其耒耟錢鎛,則何以服田而力穡也?百工之事皆然,學者爲仁之方,亦類於是矣。擇其大夫·士之賢者仁者,事之友之,然後有所觀法,而起嚴憚之心,有所資益,而生勉勵之意,始可以成己之德,詩所謂如切如瑳,如琢如磨,是也。豈不類於百工之利器而善事者乎?人君治國,亦有其器,禮樂刑政,卽出治之器也。禮以節之,樂以和之,政以道之,刑以齊之,然後國家治矣,故記曰,禮以道其志,樂以和其聲,政以一其行,刑以防其姦,禮樂刑政,四達而不悖,則王道備矣。至於用人官人,亦有器使之道焉,昔者虞命九官,周分六卿,用之各盡其才,任之各稱其職。夫人之才器,各有攸當,如或以烈山澤者,使之敷敎,平水土者,使之典樂,則九官未必稱其職也,掌邦禮者,使之掌治,掌邦政者,使之掌敎,則六卿未必盡其才也,是惟在於在上者器使之如何耳。器之一字,所包甚廣,可以三隅反者如此,伏願體念焉。堉曰,上下番儒臣備〈陳〉無蘊,臣無容更達。第伏念,殿下臨筵發難,先致意於爲邦之道,大哉王言,不勝欽仰,而臣等菲才謏學,無以對揚萬一,慙恧之至。夫顔淵,亞聖也,孔子,大聖也,以聖人答聖人,其言不過時輅冕韶而止,然則爲邦之道,豈有過於此者哉?蓋此數事,卽禮樂之本,而文質或不無偏重之弊,故所取乎三代者,各異耳。禮樂旣立,復存深戒於放鄭遠侫,此最着眼精察者也,靡曼淫逸之聲,可喜於耳,鄙諂捷給之人,易悅於心,一有近之,則浸浸然必至於壞却禮樂而後已,豈不大可愼哉?洪惟我朝,丕闡禮樂,列聖繼開,遠法三代,皆有成憲,其於定樂立禮,殆無遺闕之事,今我聖上,纘承洪緖,撫有九五,申明舊典,則不加損益折衷之勞,而治模已定矣。惟於放鄭遠侫之工,不可少忽,外而朝臣,內而近習,賢愚善否,宜莫逃於鑑淵之下,於玆益加詳察,俾不敢間之於禮樂之政,是臣區區之望也。經筵官所奏備盡,而臣當以餘意更達矣。蓋遠近有二意,一則以地而言,慮不在千里之外,則患必在几席之間,古人所云,每日心行宇宙內一周,此之謂也,如秦二世,徒窮耳目之娛,而不恤四方,故終致身家傾覆。一則以時而言,慮不及千里之遠,則患必在朝夕之內,易繇所戒履霜知堅氷而辨失於早,此之謂也,如漢高之日不暇及,而規模弘遠,故竟致四百基業矣。慮遠憂近之間,興替之昭鑑,有如是矣。
上在昌德宮。只晝講。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
傳曰,貢果入來,柑製明日通方外爲之,試紙用大好紙,仁政殿親臨磨鍊。
傳曰,明日出宮門路,以協陽門爲之。
政院啓曰,卽者兵曹郞廳來言,明日殿座時,別侍衛不可不備,而判書洪在喆有身病,不得擧行云,何以爲之?敢稟。傳曰,次堂擧行。
有政。吏曹判書趙斗淳進。政事冊無以金炳國爲副應敎,申錫禧爲校理,金會明·李維謙爲副校理,宋謙洙爲修撰,金英秀·鄭健朝爲副修撰,徐左輔爲判義禁,金箕晚爲知經筵,徐憲淳爲同經筵,金景善爲內醫提調,李濟道爲平山縣監。
再政。以閔致庠爲獻納。奉常直長單金顯喆,前縣監朴宗玹今加通政加資事,兵曹覆啓判下,贈吏判徐有聞贈左贊成·文衡例兼,贈吏參徐直修贈吏判例兼,贈吏議徐命仁贈吏參例兼,已上判義禁徐左輔三代。
兵批,同知單朴秀慶·宋碩基。
義禁府啓曰,明日柑製通方外爲之時,本府都事十員內,一員奉命在外,八員赴擧,只有武都事一員當直入直,本府入直公事·回公都事及光範門·崇範門·仁政門禁亂都事無以推移。假都事五員,令該曹口傳差出,以爲分排擧行之地,何如?傳曰,允。
又啓曰,卽接平安監司洪鍾應牒呈,則謀反大逆不道罪人喜載兄之子洛文,査出以來矣,洛文慶尙道河東府緣坐流三千里安置,而右人方囚平壤府獄云。依例令刑曹,押送配所,何如?傳曰,允。
刑曹啓曰,罪人郭東煥,待拷訊限滿,加刑一次後,全羅道靈巖郡楸子島遠惡島減死定配所押送之意,敢啓。傳曰,知道。
義禁府啓目,庇仁縣監諸漢緯原情云云。傳旨內辭緣,泛稱遲晚,所當請刑,而曾經摠府郞,勿爲請刑,在載法典,議處,何如?判府啓依允。
又啓目,嘉山前郡守李奎會原情云云。傳旨內辭緣,泛稱遲晚,所書請刑,而曾經摠府郞,勿爲請刑,載在法典,議處,何如?判付啓依允。
禮曹啓曰,卽接宗廟署所報,則明日柑製試取時,本署官員,俱爲觀光云矣。依定式本曹佐郞李璋溥,假官差送,以爲代直後赴試之地,何如?傳曰,允。
又啓曰,卽接社稷署所報,則明日柑製試取時,本署官員,俱爲觀光云矣。依定式本曹佐郞李東旭,假官差送,以爲代直後赴試之地,何如?傳曰,允。
又啓曰,卽接景慕宮官員所報,則明日柑製試取時,本宮官員,俱爲觀光云矣。假官一員,依定式令吏曹,以成均館官員口傳啓下,以爲代直後赴試之地,何如?傳曰,允。
又啓曰,卽接永禧殿官員所報,則明日柑製試取時,本殿官員,俱爲觀光云矣。假官一員,依定式令吏曹,以成均館官員口傳啓下,以爲代直後赴試之地,何如?傳曰,允。
辛亥十一月二十二日午時,上御熙政堂。晝講入侍時,特進官權大肯,同知事尹致定,參贊官李承益,侍讀官徐堂輔,檢討官趙在應,假注書李亨會,記注官朴賢楷,記事官玄基濬各持論語第六卷,宗臣慶平君以次進伏,武臣李南輔進伏楹外訖。上曰,史官分左右。堂輔曰,君子小人,每每相反,君子務本,小人趨末,君子修內,小人騖外,故君子求諸己,小人求諸人,此君子小人所以分也。與上章所謂古之學者,爲己,今之學者,爲人,語意略同,顔子之克己復復禮,曾子之日三省吾身,皆反求諸己之義也。大學曰,自天子以至庶人,壹是皆以修身爲本,夫天下之本在國,國之本在家,家之本在身,故古昔聖王,莫不於修己上用工,舍己從人,禹謨之所以贊堯也,檢身若不及,伊訓之所以媺湯也。今殿下,履九五之尊,臨萬機之繁,每於事務之來,必反諸己而求之,紀綱頹弛,則必求以振肅之,風俗澆薄,則必求以導率之,言路閉則求所以開納之,賢才隱則求所以登庸之,奢侈盛則求敦朴以示之,奸僞興則求誠信以孚之,反躬自省,一毫有未盡底意,則必也加勉之,益懋在我之道,則四方風動,八域響應,自臻於修齊治平之域矣。伏願澄察而體念焉。
上在昌德宮。只晝講。
還內後,藥房·內閣·政院·玉堂口傳問安。答曰,知道。
內醫院啓曰,本院提調,例不得兼帶刑獄之官。提調金景善所帶知義禁,今姑許遞,何如?傳曰,允。
傳曰,科次入侍。
弘文館啓曰,新除授副校理金會明·李維謙,修撰宋謙洙竝卽牌招察任,何如?傳曰,允。
以副校理金會明·李維謙,修撰宋謙洙牌不進罷職傳旨,傳曰,只推。
又啓曰,新除授副修撰金英秀,時在京畿交河地,經筵入番事緊,請斯速乘馹上來事,下諭。答曰,依啓。
吏曹啓曰,居昌都護府使鄭善敎呈狀內,矣身以省掃事,受由在於忠淸道溫陽地矣,因促敎下往之際,身病沈重,不得下去云。身病旣如是,則有難强令還任,罷黜,何如?傳曰,允。
宗簿寺啓曰,國朝御牒·璿源譜略·王妃世譜中草,今已修正,御覽還下後,譜略當爲付板入刋,國朝御牒·王妃世譜亦當正書矣。御覽日字,令日官缺推擇,則今月二十五日午時爲吉云,以此日時,陪進仁政殿奉入,何如?傳曰,允。
又啓曰,今此璿源譜略修正時,校正官興宣君昰應猝得身病,其代以慶平君差下,何如?傳曰,允。
刑曹啓曰,義禁府啓辭內,卽接平安監司洪鍾應牒呈,則謀反大逆不道罪人喜載兄之子洛文,査出以來矣,洛文慶尙道河東府緣坐流三千里安置,而右罪人方囚平壤府獄云,依例令刑曹押送配所,何如?傳曰,允事,批下矣。河東府緣坐流三千里安置罪人洛文,方囚平壤府獄,依例押送配所事,分付該道道臣之意,敢啓?傳曰,知道。
兵曹判書洪在喆疏略曰,臣猥參柑製讀券官之望,至蒙恩點,固當蹶,而臣母年迫八耊,自昨添寒熱之症,凜綴委頓,臣方左右扶將,以此見狀,晷刻難捨,實非情理之所敢出也。乞稟東朝,劃卽變通,且臣本兵之任,當參侍衛,而至有言送頉稟之擧,罪著不職,更望竝賜遞斥云云。答曰,省疏具悉。親病如此,讀券官變通。
辛亥十一月二十三日辰時,上詣仁政殿。柑製通方外儒生試取入侍時,行都承旨金鍏,左承旨趙徽林,右承旨沈敬澤,左副承旨趙然昌,右副承旨尹堉,同副承旨李承益,史官缺檢校直提學金炳冀,直提學鄭基世,檢校直閣鄭㝡朝,直閣鄭健朝,檢校待敎金炳德·李秉文·金炳國以次侍立。時至,通禮跪啓請外辦,上具翼善冠·衮龍袍,乘輿出宣化門,藥房提調金景善,副提調金鍏進前問候訖。詣仁政殿,通禮跪啓請降輿,上降輿乘座,鍏曰,出標信,儒生入場乎?上曰,以已下標信擧行。鍏曰,從陞中有試官蒙點人,使之下去行禮乎?上可之。鍏讀奏入門單子,引儀引讀券官李景在·金炳冀·鄭基世,對讀官金炳德·李玄緖·鄭健朝·金炳國以次行禮入就位。鍏曰,頒果,擧行乎?上可之。頒果訖,上曰,試官進前。景在進前,命書賦題求天下奇聞壯觀,景在跪書讀奏訖,炳國奉出懸題,上命書傳敎曰,兵摠府堂上·堂上對讀官·在院承旨竝讀券官加差下,入直玉堂·對讀官加差下,使之分考。上命侍衛待令,通禮跪啓禮畢,請降座乘輿,上降座乘輿,出仁政門入協陽門,堉請出標信解巖。由宣化門還內,諸臣以次退出。
辛亥十一月二十三日午時,上御熙政堂。晝講入侍時,同知事尹致定,特進官李孝淳,參贊官趙徽林,侍讀官徐堂輔,檢討官趙在應,假注書李亨會,記事官玄基濬,記注官羅時鏞各持論語第六卷以次進伏,武臣申命淳進伏楹外訖。上曰,史官分左右。堂輔曰,讓者,禮之端也。人固不可以無讓,而至於爲仁則由己,不待於人,何讓之有?此非可讓而不讓也,乃無所與讓而然也,故允恭克讓,帝堯之盛德,而未聞堯之讓仁於人也,讓以得之,孔子之至善,而未聞孔子之讓仁於人也。聖門高弟如顔子之請事斯語,曾子之仁爲己任,未嘗以當仁之事,而遜讓於夫子也。今殿下,居帥仁之位,行興仁之道,凡於發政施仁之際,必以古昔聖王,爲之師,而亦不必遜讓當仁之事矣。危微精一,堯·舜·禹相授之心法,而殿下之心法,不必讓於堯·舜·禹也,寬信敏公,商湯·周武相傳之治法,而殿下之治法,不必讓於商湯·周武也。一政一令一事一言,無非師古而行之,仁聲仁聞,洋溢於八域,則都兪吁咈之美,巍蕩熙皞之化,自不讓於古昔聖王,而二帝可三,三王可四,唐·虞三代之盛,庶復覩於今日矣。臣以是蘄祝焉。
辛亥十一月二十三日申時,上御熙政堂。科次入侍時,行都承旨金鍏,左承旨趙徽林,右承旨沈敬澤,左副承旨趙然昌,右副承旨尹堉,同副承旨李承益,假注書李亨會,記事官玄基濬,記注官羅時鏞,讀券官李景在·金炳冀·鄭基世,對讀官金炳德·李玄緖·鄭健朝·金炳國以次進伏訖。上曰,史官分左右。仍命科次,炳國讀券訖,景在稟書等,鍏坼封讀奏訖。傳曰,柑製賦居首三下進士金炳喬,直赴殿試,之次草三下幼學趙然浩,直赴會試,之次次上幼學徐承輔,給二分,之次次上進士宋熙正等二人,令該曹考例施賞。傳曰,入格儒生,明日延英門外施賞。上命史官就座,仍命退,諸臣以次退出。
上在昌德宮。只晝講。
政院啓曰,新除授判義禁徐左輔除拜後,過三日不爲出肅,依定式推考警責,仍卽牌招察任,何如?傳曰,允。
弘文館啓曰,副校理金會明·李維謙,修撰宋謙洙旣有只推之命,竝卽牌招察任,何如?傳曰,允。
以副敎理金會明·李維謙,修撰宋謙洙牌不進罷職傳旨,傳曰,只推。
刑曹啓曰,頃因內需司啓下單子,淸州所在宮庄秋收沮戲之趙敬心·朴伯元·權時汝,待押來擧行事,草記蒙允矣。罪人趙敬心·朴伯元·權時汝,自該道今纔捉上,故各嚴刑一次後,敬心全羅道珍山郡,伯元慶尙道尙州牧,時汝豊基郡定配所,竝卽押送之意,敢啓。傳曰,知道。
禮曹啓曰,卽接白川幼學辛護所志,則以爲,同姓十寸兄,嫡妾俱無子,以其同姓十寸弟演第二子再喜,欲爲繼後,兩家諸族,相議完定,而養家父母,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長辛護所訴旣如此,辛演第二子再喜,立爲辛之後,何如?傳曰,允。
辛亥十一月二十四日午時。上御熙政堂。晝講入侍時,特進官李根友,同知事徐憲淳,參贊官尹堉,侍讀官徐堂輔,檢討官趙在應,假注書洪兢周,記事官申學典,別兼春秋鄭健朝各持論語第六卷,宗臣慶平君以次進伏,武臣李圭徹進伏楹外訖。上曰,史官分左右。堂輔曰,服遠人之道,似不但在於文德,而內修先於外攘,以德服人,勝於以力服人,故聖王不貴武力而貴文德,文德修然後,遠人無思不服矣。昔虞舜敷文而有苖格,文王修敎而崇人降,皆明驗也。召虎作江漢之詩曰,矢其文德,洽此四國,夫修文之道,不但爲服遠人而已。試以簡策之布在者,言之,論三代聖王之德性者,必先贊美乎文德,欽明文思,堯之文德,濬哲文明,舜之文也,文命敷于四海,夏禹之文也,懋昭大德,商湯之文也,純亦不已,文王之所以爲文也,夫子曰,郁郁乎文哉,吾從周。聖王之德,莫先於文,而三代之文治,亦莫盛於周矣,此非今日所當監法者乎?以尙文之德,行右文之治,是臣區區之望也。堉曰,季氏欲伐顓臾,見於此書,而其畢竟往伐之事,不見於經傳,季氏有所畏憚而止歟,冉有得以救正而止歟?當時事實,雖未可詳知,蓋緣夫子之言,而逆沮其謀則審矣。孔子,時雖退處,一言之發,尊公室抑强臣之效,有如此者,曩使魯君,嚮用孔子,授之以高位,任之以國政,則季氏此謀,初不敢作於心,而外此許多僭竊之心,自不能肆行矣。豈不爲魯國之福,而季氏之罪,庶亦止此?惜乎時君,不能爲此也。假柄權臣,謀動干戈,見於章內之事也,任用聖人,措國盤泰,推之書外之義也,讀書之法,最貴乎推類傍通。伏願此等處,深加澄省焉。
上在昌德宮。只晝講。
藥房提調金景善,副提調金鍏啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日,賓廳日次,而領議政未差,左議政金興根有身病,右議政朴永元受由在外,不得來會云矣,敢啓。傳曰,知道。
禮曹,來壬子正月初十日行社稷祈穀大祭親祭,取稟,奉敎敬依。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
弘文館啓曰,副校理金會明·李維謙,修撰宋謙洙旣有只推之命,竝卽牌招察任,何如?傳曰,允。
以副校理金會明·李維謙,修撰宋謙洙牌不進罷職傳旨,傳曰,只推。
政院啓曰,卽者義禁府都事來言,時囚罪人李奎會等議處,趙履錫當爲捧供,而判義禁徐左輔未肅拜,同義禁韓鎭庭·沈宜冕俱有身病,只有知義禁一員,不得備員開座云。判義禁徐左輔,同義禁韓鎭庭·沈宜冕竝卽牌招,以爲開坐之地,何如?傳曰,允。
又啓曰,義禁府言送中,知義禁未差,初不來告,以致漏落於啓辭中,事未前有,萬萬駭然。當該都事所當重勘,而本院請推之外,無他可施之罰,何以爲之?敢稟。傳曰,推考。
又啓曰,同義禁韓鎭庭·沈宜冕牌不進推考傳旨,今方捧入,而開坐命下之後,如是違牌,事甚未安。竝更牌招,知義禁未差之代,政官牌招開政差出,待下批牌招,以爲備員開坐之地,何如?傳曰,允。知義禁未差之代,前望單子入之。
辛亥十一月二十五日午時,上御熙政堂。晝講入侍時,特進官鄭㝡朝,同知事尹致定,參贊官趙然昌,侍讀官徐堂輔,檢討官趙在應,假注書李亨會,記注官朴賢楷,別兼春秋鄭健朝各持論語第六卷以次進伏,武臣李觀熙進伏楹外訖。上曰,史官分左右。堂輔曰,友者,友其德也。友其有德者,則益己之德,友其不德者,則損己之德,直諒多聞之人,其非有德者乎?侫辟善柔之人,其非不德者乎?有德者友之,則自有切偲漸漬之益焉,不德者友之,則亦有狎悅驕惰之損焉,故曰,以友輔仁,又曰,無友不如己者,君子之取友也,不可不擇其人,而友之者,有如是矣。人君取人之道,亦類於是,取其正直諒信之人,則有聞過進誠之益矣,取其多聞博識之人,則有禆補聰明之益矣。至於巧言令色之徒,柔順媚悅之輩,豈不有損於君德乎?故書曰,僕臣正,厥后克正,僕臣諛,厥后自聖,后德惟臣,不德惟臣,非但僕臣爲然。凡左右任事之臣,莫不皆然,可不愼擇之乎?然而正直之士,難親而易疎,侫諛之徒,易近而難遠,故漢臣諸葛亮有言曰,親賢臣遠小人,前漢所以興隆也,親小人遠賢臣,後漢所以傾頹也。此尤非人君所當鑑戒者乎?夫子此訓,雖爲取友而發,其於人君取人之道,可以推類者,尤爲切要。伏願深究而留念焉。
上在昌德宮。只晝講。
趙徽林啓曰,右承旨沈敬澤今日不爲仕進,卽爲牌招,何如?傳曰,允。
禮曹,來壬子正月初四日行宗廟·永寧殿春享大祭香祝親傳,取稟,奉敎敬依。
弘文館啓曰,副校理金會明·李維謙,修撰宋謙洙旣有只推之命,竝卽牌招察任,何如?傳曰,允。
以副校理李維謙牌不進罷職傳旨,傳曰,只推。
大王大妃殿傳曰,凡係告變人,査覈虛實,施以功罪,卽當然之事,而今番獄事,有所醞釀,若不趁卽打破,虛實不可知矣。觀於諸賊招辭,告變之言,有實而有功,豈可無示意之擧乎?告變人高成旭,五衛將單付以入,相當外職,待窠差送,鄭述益亦有兩次探知往來之事,此亦可尙,善地邊將,一體差送。
同義禁前望單子入之,李景純落點。
傳曰,在外法司堂上許遞,政官牌招開政。
有政。吏批,判書趙斗淳進。政事冊缺,吏批啓曰,大邱都護府判官,今當差出,而本府以營下劇邑,物衆地大,素稱難治,不可不擇差。同道及他道有聲績未準朔守令,竝擬,何如?傳曰,允。以徐有薰爲判尹,李謙在爲刑曹參判,李敦榮爲藝文提學,徐有喬爲居昌府使。再政。以李章五爲大邱判官。三政。以趙秉穆爲錦山郡守。四政,以李勉翼爲靑山縣監。
兵批,以柳相質爲管城將。五衛將單高成旭,同知單白樂勛。再政。同知單金斗榮,僉知單高成旭。三政。同知單朴大桂。
兵曹啓曰,五衛將李石鉉以其病難供職,呈狀乞遞,改差,何如?傳曰,允。
義禁府啓目粘連,向前諸漢緯亦稅船致敗,旣在掌內,則由前而不善護送,由後而未卽鉤拯,揆以法例,有難參恕。以此照律,何如?啓依允。
又啓目粘連,向前李奎會亦餉錢犯用,數旣夥然,則不可以囚供之分疏,有難容貸。以此照律,何如?啓依允。
義禁府啓曰,卽接載寧縣監鄭冕朝牒報及成冊,則謀反大逆不道罪人德佑應坐諸人,査出以來矣,妻莫德全羅道光州牧,長女花山連綾州牧,次女今年生和順縣竝緣坐爲婢,弟東錫慶尙道彦陽縣,姪早甲丹城縣竝緣坐流三千里安置,兄東仁已爲就捕,自刑曹發配於全羅道康津縣古今島,卽其地緣坐流三千里安置,而右罪人等捉囚該縣獄,令刑曹押送于各其配所,母禹召史年六十二,叔尙彩於德佑,養家五寸叔,長妹大隱阿只,次妹者斤阿只,皆已出嫁竝依律文免坐,何如?傳曰,允。
以忠淸監司洪悅謨狀啓,黃磵縣民家失火事,傳曰,當此寒節,民家之燒燼,聞甚矜慘。元恤典外,別加顧助,結構奠接之意,廟堂措辭分付。
辛亥十一月二十六日午時,上御熙政堂。晝講入侍時,同知事徐憲淳,特進官趙亨復,參贊官李承益,侍讀官徐堂輔,檢討官趙在應,假注書洪兢周,記事官玄基濬,別兼春秋鄭健朝各持論語第六卷以次進伏,武臣申命淳進伏楹外訖。上曰,史官分左右。堂輔曰,君子九思,各專其一,每堂一件上,必思當然底道理者也。視思明聽思聰,卽書所謂視遠惟明,聽德惟聰也,色思溫貌思恭,卽曾子所謂正顔色,斯近信,動容貌,斯遠暴慢也,言思忠事思敬,卽言忠信行篤敬也,疑思問者,如書之蓄疑敗謀,禮之疑事毋質,是也,忿思難者,如大學之忿懥不得其正,古語之懲忿如摧山,是也,見得思義,卽上章見利思義之謂也。九者,雖各專其一,而其目亦有次第之可言者。視聽色貌言,是就人身上說也,事疑忿得,是就事爲上說也。夫思者,心之官也,人之一心,爲一身之主宰,心正然後,百體從令,庶事合道,故思無邪爲三百篇之綱領,思曰睿爲二五事之要旨,中庸之愼思,子夏之近思,皆是也。不思而得,雖是聖人之道,而學聖人者,必自愼思近思上用工矣,然而夫子曰,學而不思則罔,思而不學則殆,朱子釋之曰,不求諸心,故昏而無得,不習其事,故危而不安。蓋思屬知學屬行,苟或知之而不行,則烏可謂學乎?此所以有終夜以思無益,不如學也之訓矣。伏願於致知力行上,懋哉懋哉。
上在昌德宮。只晝講。
弘文館啓曰,修撰臣趙在應,法講繼講冊子,問議于時·原任大臣及在外儒臣事,出去之意,敢啓。傳曰,知道。
刑曹啓曰,義禁府啓辭內,卽接載寧縣監鄭冕朝牒報及成冊,則謀反大逆不道罪人德佑應坐諸人,査出以來矣,妻莫德全羅道光州牧,長女花山連綾州牧,次女今年生和順縣竝緣坐爲婢,弟東錫慶尙道彦陽縣,姪早甲丹城縣竝緣坐流三千里安置,兄東仁已爲就捕,自刑曹發配於全羅道康津縣古今島,卽其地緣坐流三千里安置,而右罪人等捉囚於該縣獄,令刑曹押送于各其配所,母禹召史年六十二,叔尙彩於德佑,爲養家五寸叔,長妹大隱阿只,次妹者斤阿只皆已出嫁,竝依律文免坐,何如?傳曰,允事,批下矣。緣坐爲婢罪人光州牧莫德,綾州牧花山連,和順縣今年生,流三千里安置罪人彦陽縣東錫,丹城縣早甲等方囚該縣獄,依例令本道押送配所,東仁已爲發配,亦依義禁府啓辭擧行事,分付各該道道臣之意,敢啓。傳曰,知道。
辛亥十一月二十七日午時,上御熙政堂。晝講入侍時,特進官姜時永,同知事尹致定,參贊官沈敬澤,侍讀官金會明,檢討官宋謙洙,假注書李亨會,記注官羅時鏞,別兼春秋鄭健朝各持論語第七卷以次進伏,武臣李熙鐵進伏楹外訖。上曰,史官分左右。缺會明曰,進講論語,今將垂畢,繼講冊子,不可不豫先稟定矣。依例自本館收議于時·原任大臣及在外儒臣,何如?上曰,依爲之。
上在昌德宮。只晝講。
藥房都提調朴晦壽,提調金景善,副提調金鍏啓曰,節屆隆冬,寒事轉甚,伏未審日間,聖體若何,寢睡·水利之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿·中宮殿,口傳問安。答曰,知道。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
傳曰,日寒如此,輕囚放釋。
政院啓曰,臣承益奉聖敎馳往義禁府,取考囚徒案,則李奎會等七人,不可以輕囚,論,故竝爲仍囚,仍詣典獄署,取閱囚徒案,則許次孫等十二名,係是輕囚,故竝放送之意,敢啓。傳曰,知道。
傳曰,日寒如此,內外各營入直軍兵及各門守門軍薄衣與流丐,遣宣傳官摘奸以來。
宣傳官金樂升書啓,闕內各所各門騎兵衣薄者抄出,則姜仁卜等十六名,所着最薄,見甚矜憐矣,惶恐敢啓。傳曰,知道。衣資令兵曹題給事,分付。
宣傳官鄭煥升書啓,軍兵衣薄及流丐摘奸,則各門卜直軍梁河吉等六名,最爲薄着,仍往孝經橋·廣通橋流丐幕摘奸,竝五十七名呼寒啼飢,一一勞問事,惶恐敢啓。答曰,知道。空石顧恤之方,令該廳題給,守門軍薄衣,令該營題給事,分付。
宣傳官李敎榮書啓,軍兵衣薄及流丐摘奸,則各門卜直軍金寬福等八名,最爲薄着,仍往蓮池契流丐幕摘奸,則二十三名呼寒啼飢事,惶恐敢啓。傳曰,知道。空石與顧恤之方,令該廳題給,守門軍薄衣,令該營題給事,分付。
都摠府啓曰,摠管變通事。傳曰,允。竝許遞。
兵曹口傳政事,以徐有薰爲都摠管,以趙台淳·鄭基世·李謙在·南獻敎·李元夏·蔡學永爲副摠管。
辛亥十一月二十八日辰時,上御熙政堂。藥房入診入侍時,都提調朴晦壽,提調金景善,副提調金鍏,假注書李亨會,記注官羅時鏞,記事官申學典,直閣鄭健朝以次進伏,醫官鄭有曾·金珪·金榘·金濟慶進伏楹外訖。上曰,史官分左右。
辛亥十一月二十八日午時,上御熙政堂。晝講入侍時,知事徐有薰,特進官洪鍾英,參贊官趙徽林,侍讀官金會明,檢討官宋謙洙,假注書李亨會,記事官申學典,別兼春秋鄭健朝各持論語第七卷以次進伏,武臣李南輔進伏楹外訖。上曰,史官分左右。
上在昌德宮。只晝講。
備邊司啓曰,以北關開市濫雜之弊,昨年有申明舊式,成事目頒下者,而今年値雙市矣。申令之初,立經陳紀,劃一恪遵,然後可以收永久之效,而旣有成言於彼人者,一或毁劃,有始無終,則六鎭諸邑,其將無〈邑〉而後已,而其爲貽羞於異國,當如何哉?彼人人畜濫數之事,旣有通官輩約條書納者,彼人自無加率之理,藉有加率,亦當勿給餼料,嚴加責諭,使之汰送,至於運卜之規,車馬貰之定式。諸般民斂之省減,各樣禁物之嚴防,一有違越於事目,則評事及差使員·地方官,斷當隨現嚴勘,譯學亦當嚴處,而第其生弊之源,非在於彼人,而在於我人。先從其各差備下屬及商賈刁徒輩之慫慂彼人者,摘發其奸狀,施以極律,然後法紀可立,邊政可肅,又或掩置漫漶,苟且捱過而已,則自有入聞之道,而亦豈無別般大懲創之擧乎?爲先以此意,另加嚴飭於該道臣·帥臣及評事處,何如?傳曰,允。
御營廳啓曰,謹依傳敎,興仁之門卜直梁河吉·洪順業,惠化門卜直崔龍福·李玉成,光熙門卜直金莫丁·閔閏玉處,各木綿一疋,去核一斤,考例以給之意,敢啓。傳曰,知道。
訓鍊都監啓曰,謹依宣傳官書啓判下,本局字內敦義門卜直許眞玉·沈義喆,彰義門卜直朴太平·金福伊等處,各木綿一疋,去核二斤,考例以給之意,敢啓。傳曰,知道。
兵曹啓曰,謹依薄衣摘奸宣傳官金樂升書啓判下,闕內各門薄衣騎兵姜仁卜等十六名處,木〈綿〉各一疋,去核各二斤,題給之意,敢啓。傳曰,知道。
義禁府照目粘連,嘉山前郡守李奎會矣本府議啓內,餉錢犯用,數旣夥然,則不可以囚供之分疏,有難容貸,以此照律罪,杖一百收贖,告身盡行追奪,流三千里定配私罪,奉敎依允爲旀,功減一等爲良如敎。
又照目粘連,庇仁縣監諸漢緯矣本府議啓內,稅船致敗,旣在掌內,則由前而不善護送,由後而未卽鉤極,揆以法例,有難參恕,以此照律罪,笞五十收贖,解見任別敍私罪,奉敎依允爲旀,功減一等爲良如敎。
義禁府啓曰,時囚罪人李奎會杖一百·流三千里定配照律公事判付內,依允,功減一等事,命下矣。李奎會,功減杖一百收贖,告身盡行追奪,忠淸道鎭川縣長楊驛,徒三年定配,而以議啓內辭意,具罪目,依例發遣府書吏,押送,何如?傳曰,允。
辛亥十一月二十九日午時。上御熙政堂。晝講入侍時,同知事徐念淳,特進官鄭德和,參贊官尹堉,侍讀官金會明,檢討官宋謙洙,假注書李亨會,記注官朴賢楷,別兼春秋鄭健朝,各持論語第七卷,以次進伏。武臣申紹,進伏楹外訖。上曰,史官分左右。堉曰,今日自止內文義,登筵諸臣,備陳無餘,臣無容更事敷衍,而第念一章之內,必有一章之要旨,臣謹當逐章仰達矣。敬和爲禮樂之本,玉帛鍾鼓爲禮樂之末,周末文勝,時人遺本,故夫子以是警之,其反覆感慨之意,專在六云字上矣。大夫之內荏,卽小人之穿窬,故發此以勵當時之大夫,蓋中無實而外面襲取,有如非己有而暗地偸竊,故緊接盜字者此也。鄕原害其所得於天者故曰賊,道聽棄其所得於人者故曰棄,是賊與棄之分也。患得二字,驟見則或近未瑩,而添一不字意看,則可以瞭然矣。三疾之不如古,則或之者疑之也,聖人之言,優遊不迫如是矣。紫朱得之於目,聲樂聽之於耳,利口辨之在心。是其深淺之別,而利口之害,較聲色尤甚故曰覆。覆字着得有力,天理之流行,雖著於言外,門人之可述,捨言語不得。聖人要學者之不泥於言,而又不能終無言,故曰欲無言。欲字上,聖人之意,略綽可見,使之聞者,使將命者聞之也。士相見之禮,自有儀節,孺悲方使將命者請見,何得遽至戶外而聞瑟歌也?使將命者聞之,則孺悲自當知其事而警愓之,是所謂不屑之敎也。凡此數段,雖非深奧之旨,寔係讀書之法,伏願澄省焉。
上在昌德宮。只晝講。
藥房提調金景善,副提調金鍏啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安,答曰,知道。
政院啓曰,備邊司郞廳來言,今日賓廳日次,而領議政未差,左議政金興根差祭,右議政朴永元受由在外,不得來會云矣,敢啓。傳曰,知道。
傳曰,禮房承旨馳詣宗廟·景慕宮,奉審摘奸以來。
政院啓曰,卽者社稷署官員來言,今此臘享大祭神位版出安奉還時,提調一員當爲進參,而都提調朴永元受由在外,提調李若愚有身病,不得進參云,提調卽爲牌招,何如?傳曰,允。
又啓曰,社稷提調李若愚牌不進推考傳旨,今方捧入,而臘享大祭神位版出安奉還時,當爲進參,如是違牌,事甚未安。更爲牌招,何如?傳曰,許遞,前望單子入之。
社稷提調前望單子入之,徐熹淳落點。
傳曰,都承旨·左承旨竝許遞,前望單子入之。
承旨前望單子入之,沈宜冕·嚴錫鼎落點。
傳曰,發遣吏郞,諸執事淸齋與否,摘奸以來。
傳曰,明日出宮門路,以協陽門爲之。
內醫院啓曰,本院提調例不得兼帶刑獄之任,副提調沈宜冕所帶同義禁,今姑許遞,何如?傳曰,允。
政院啓曰,卽者兵曹郞廳來言,明日親傳香時,別侍衛不可不備,而判書洪在喆有身病,不得擧行云,何以爲之?敢稟。傳曰,次堂擧行。
兵曹啓曰,來十二月初二日宗廟·社稷·景慕宮臘享大祭時,守門當爲塡差,而本曹郞廳·都摠府郞廳·五衛將,除入直與在外,排擬苟艱,依定式軍門將官,代差以入之意,敢啓。傳曰,知道。
兵曹啓曰,禁軍來秋冬等都試,因政府及本曹有故,不得沒行,今已過時矣。在前如此之時,有仍停都試,代行祿試射之例,今亦依此擧行,何如?傳曰,允。
又啓〈曰〉,禁軍來春夏等祿試射時,柳葉箭沒技人及鐵箭三矢能越一百五十步人入格,別單書入之意,敢啓。傳曰,知道。
又啓曰,今日禁軍祿試射時,騎芻當依定式試取,而馬路氷滑,勢難騎射,以柳葉箭一巡代行之意,敢啓。傳曰,知道。
又啓曰,禁軍來春夏等都試,因政府及本曹有故,不得設行,今已過時矣。在前如此之時,有仍停都試,代行祿試射之例,今亦依此擧行,何如?傳曰,允。
辛亥十一月三十日午時。上御熙政堂。晝講入侍時,特進官李根友,同知事尹致定,參贊官趙然昌,侍讀官金會明,檢討官宋謙洙,假注書金完植,記事官玄基濬,別兼春秋鄭健朝,各持論語第七卷,宗臣慶平君,以次進伏。武臣沈樂承,進伏楹外訖。上曰,史官分左右。日記廳堂上朴容大,郞廳權泰植申炳休。
上在昌德宮。只晝講。
親傳香入幕次後,藥房·內閣·政院·玉堂口傳問安。答曰,知道。還內後,藥房·內閣·政院·玉堂口傳問安。答曰,知道。
政院啓曰,明日常參·經筵,取稟。傳曰,只晝講。
傳曰,禮房承旨馳詣社稷·宗廟·景慕宮,奉審摘奸以來。
都摠府啓曰,今日入直內三廳武兼禁軍及軍兵等,當爲中日習射技放,而親傳香相値,不得設行之意,敢啓。傳曰,知道。
備邊司薦望,以李穆淵爲廣州留守。
禮曹啓曰,來壬子年正月初十日行社稷祈穀大祭親行時,省牲省器之節,謹依正廟朝受敎,除取稟,以親臨磨鍊之意,敢啓。傳曰,知道。
辛亥十二月初一日辰時,上詣仁政殿月臺。社稷·宗廟·景慕宮臘享大祭香祝親傳入侍時,行都承旨沈宜冕,左承旨沈敬澤,右承旨趙然昌,左副承旨嚴錫鼎,右副承旨尹堉,同副承旨李承益,史官缺檢校直提學金炳冀,直提學鄭基世,檢校直閣鄭㝡朝以次侍立。時至,通禮跪啓請外辦,上具翼善冠·衮龍袍,乘輿出宣化門,藥房提調金景善,副提調沈宜冕進前問候訖。上詣仁政殿月臺。通禮跪啓請降輿,上降輿,通禮導上就褥位南向立。引儀引社稷獻官上護軍徐左輔,宗廟獻官左議政金興根,景慕宮獻官興寅君最應,詣褥位之左,通禮跪啓請跪,上跪,香室官員奉香祝,跪授禮房承旨。禮房承旨東向跪進,上受香祝以授左輔等,左輔等西向跪受,通禮跪啓請興,上興,通禮前導降堦下祗送位西向立。左輔等奉香祝由正階出,通禮跪啓請鞠躬,上鞠躬,香祝過後,通禮跪啓請平身,上平身,入幕次。少頃,通禮跪啓請出次。禮房承旨奏曰,臣以永禧殿傳香落後矣。上曰,唯。上出次,通禮跪啓請乘輿,上乘輿,仍出仁政門,由肅章門入協陽門。兵房承旨請出標信解嚴,上由宣化門還內。諸臣以次退出。
辛亥十二月初一日午時,上御熙政堂。晝講入侍時,知事徐有薰,特進官韓正敎,參贊官尹堉,侍讀官徐堂輔,檢討官宋謙洙,記事官韓鎭棨,記注官羅時鏞,別兼春秋徐翼輔各持論語第七卷,宗臣興宣君昰應以次進伏。武臣沈樂承進伏楹外訖。上曰,史官分左右。缺堂輔曰,三人處事各有不同,而夫子同謂之仁,夫仁者,愛之理而心之德也。微子之去,爲其存宗祀也,比干之死,爲其悟主過也。箕子之處於不去不死之間,最是難處,而善處之故,周易以箕子明夷稱之矣。畢竟三人之去就死生,雖各有殊,其所以不咈乎愛之理,而有以全其心之德則一也。書所謂自靖人自獻于先王者,卽此義也。假使微子之去,出於忘君之心,比干之死,出於沽名之心。箕子之爲奴,出於懼禍之心,則俱非至誠惻怛底意,烏可謂之仁乎?聖人論人之道,不拘於行跡之不同,而必原其本心之如何,故稱之三仁焉。如孟子言禹·稷·顔子易地皆然,夷之淸惠之和,同歸於聖是也。每於此等文義,推類而觀之,古人之善惡得失,必也考其行而究其心焉。今人之賢邪智愚,必也試其事而察其心焉。求古人之有善有惡而勸懲之,辨今人之或賢或邪而用捨之,則其於鏡古昔而秤當世,寔爲要道矣。伏願留念焉。缺堉曰,楚狂以下四人者,皆隱居而有德者也。只懷潔身之操,初無濟世之意,則其不知聖人之心固也。亦不可律之以中庸之道,而要皆懷德抱才,遠避亂世耳。苟使値世休明,聖王在上,則安知不樂爲時用,以賁治化哉?夫子轍環,旣不見用,而又使此輩人流,擧懷長往之志,此後世志士之所以深致慨嘆於楚魯之君也。聖王之爲天下也,不可獨運於上。故必先務乎得賢,而求賢之道,又甚不易。蓋留心名塗者,雖易驅使,而才德恒不足,棲身巖穴者,招來甚難,而才德恒有餘。人君宜先致力於所難致者,然後野無遺賢之嘆,朝有彙征之美,伏願此等處,深留聖念焉。
上在昌德宮。只晝講。
政院啓曰,明日常參·經筵,取稟。傳曰,只晝講。
傳曰,禮房承旨馳詣受香所,奉審摘奸以來。
宗廟署官員,以臘享大祭初獻官意啓曰,今日行事初獻禮時,第十四室齋郞金商民奠爵之際,所奠之爵爲衣袖所礙,至於傾覆之境,莫重肅敬之地,有此失措,萬萬驚悚。當該齋郞金商民,令該府拿問重勘,何如?傳曰,允。
兵曹啓曰,來正月初十日大駕詣社稷,祈穀大祭親行時,隨駕營門,當爲磨鍊矣。禁·御兩營鄕軍今旣停番,何營軍兵隨駕,何營軍兵留陣,而禁軍及馬步軍以幾番幾哨磨鍊,餘軍留營,何以爲之乎?敢稟。傳曰,訓局步軍五哨,馬軍三哨,訓將率領爲先廂,訓局步軍四哨,馬軍二哨,兩營騎士各一番,御將率領爲後廂,禁軍三番爲之,禁將率標下軍及三營餘軍,留陣·留營,置之。
戶曹啓曰,廣興令趙基升今已瓜滿矣。本廳多有釐正之事,難付生手,姑爲仍任,何如?傳曰,允。
左副承旨嚴錫鼎疏略曰,臣年前待罪下邑,繡啓論列,殆無餘地,聖度包容,乃止薄竄,旋蒙宥還,臣惟期杜門蟄伏,以畢餘生,千萬不自意銀臺除旨,臣誠惝怳震駴如不欲生。夫如是則繡論不重,國綱不嚴,由臣之故,而虧損法紀,尤增死罪,乞稟東朝,鐫斥臣職,永刊仕版。省疏具悉。往事何必追提?爾其勿辭察職。
辛亥十二月初二日午時,上御熙政堂。晝講入侍時,同知事徐憲淳,特進官李孝淳,參贊官李承益,侍讀官徐堂輔,檢討官宋謙洙,記事官韓鎭棨·申學典,別兼春秋徐翼輔各持論語第七卷,以次進伏。武臣鄭岐源進伏楹外訖。上曰,史官分左右。缺堂輔曰,荷篠丈人隱者也,以子路之行行,猶知敬之,則其有德而隱,亦可知也。夫子以其知長幼之節,而不知君臣之義。故欲因其所明,而曉其所蔽,使子路反見之者此也。夫有道則見,無道則隱,用之則行,舍之則藏,卽士之常也。丈人處可隱之世,卷而藏之,遯世無悶,固無足怪矣。雖然天下無不可爲之時,故夫子轍環一世,汲汲以行道爲心,以夫子時中之道觀之,則丈人之忘世潔身,未免爲一節之士矣。然較諸當世之忘義徇祿,貪榮慕利之徒,豈不卓然而高哉?百世之下,聞其言想見其爲人,其淸風高節,能使人廉頑而立懦,先儒所謂在今日救世之道,正當扶起,此等人者,眞格論也。夫子旣不得中道而與之,則必思狂狷之士者,亦此也。苟使此人被聖人陶冶之化,以裁其所過,而勉其所不及,則其所成就,尤豈止於此而已哉?聖王御世之道,莫先於求賢,顧今巖穴隱淪之中,亦豈無此等之賢士哉?誠能求之以誠,招之以禮,則荷篠之類,擧皆于于然仕於朝,而野無遺賢,治道成矣。伏願體念焉。
上在昌德宮。只晝講。
政院啓曰,明日常參·經筵,取稟。傳曰,只晝講。
以司鑰南壽喆手本別監韓在明被打於閣隷李晚祚等事,傳曰,令該曹査實以入。
承文院官員,以都提調意啓曰,會寧·慶源交易事,禮部咨文今纔出來矣。回咨依例撰出,正書安寶後,定禁軍騎撥下送于灣府,使之傳給鳳凰城將處,以爲轉致北京之地,何如?傳曰,允。
政院啓曰,各道放未放成冊,次第到院,已爲入啓矣。江原道則道里最近,而今始修啓,殊涉稽緩,該道臣推考,何如?傳曰,允。
義禁府啓目,長連前縣監李完熙·成元鎭原情云云。問目內辭緣,泛稱遲晚,所當請刑,而完熙曾經宣傳官,元鎭曾經別軍職,勿爲請刑,載在法典,竝只議處,何如?啓,依允。
又啓目,嘉山前郡守趙履錫原情云云。問目內辭緣泛稱遲晚,所當請刑,而曾經宣傳官,勿爲請刑,載在法典,議處,何如?啓,依允。
又啓目,中和前前府使李熙完原情云云。問目內辭緣,泛稱遲晚,所當請刑,而曾經宣傳官,勿爲請刑,載在法典,議處,何如?啓,依允。
辛亥十二月初三日午時,上御熙政堂。晝講入侍時,特進官李景在,同知事尹致定,參贊官嚴錫鼎,侍讀官徐堂輔,檢討官宋謙洙,假注書尹致聖,記注官朴賢楷,別兼春秋鄭健朝各持論語第七卷,以次進伏。武臣吳顯佑進伏楹外訖。上曰,史官分左右。缺堂輔曰,所亡謂己之所未有也,所能謂己之所已得也。日知其所未有,則識愈進而日新矣。月無忘其所己得,則守愈篤而不失矣。日新者如成湯之日日新又日新也,不失者如顔子之得一善服膺不失也。苟或日有所知,而月不能守之,則雖得之必失之矣。月有所守,而日無所益之,則何由進進而不已乎?日知屬知新工夫,月無忘屬溫故工夫,二者相須而成學。故夫子曰,學而時習之,朱子詩曰,舊學商量加邃密,新知培養轉深沈,皆言二者之不可偏廢也。此以日月論之者,積日以計之,一月二月,至于幾月,一歲二歲,至于幾歲,莫非其無忘所能之時也。推日以分之朝晝夕十二時亦莫非知所忘之時也。此聖人所以惜寸陰者也。今以殿下講學一事言之,今日進講,而若忘其昨日所講之書,今月進講,而亦忘其去月所講之書,則恐非溫故之道也。又若謂以所講之書,已爲富有,而更不繼講以益之,則亦非知新之道也。必也無忘其所己得,而益知其所未有,然後聖學自底於日就月將之域矣。顧今進講論語,不日訖工,而此章文義,尤爲襯着於今日,故敢以是區區敷陳焉。
上在昌德宮。只晝講。
傳曰,明日經筵停,待下敎爲之。
傳曰,初五日次對,勿拘齋日,依例來會。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
政院啓曰,明日次對,憲府無進參之員,事甚未安。除在外外,呈告人員,竝待開門牌招,諫院長官亦當進參,行大司憲李明迪一體牌招,何如?傳曰,允。
辛亥十二月初四日午時,上御熙政堂。晝講入侍時,知事徐有薰,特進官申大膺,參贊官李承益,侍讀官徐堂輔,檢討官宋謙洙,記事官韓鎭棨·玄基濬,別兼春秋鄭健朝各持論語第七卷,以次進伏。武臣任泰錫進伏楹外訖。上曰,史官分左右。缺堂輔曰,哀矜勿喜,卽仁人君子至誠惻怛之心也。喜字與哀矜相反,凡得其情而無哀矜之心者,正字在喜字上壞了,夫民之犯罪者有二焉。迫於不得已者,使之無其道故也,陷於不自知者,敎之無其素故也。治獄之官,雖以得其情爲明,而若有喜幸底意,則是豈仁人惻怛之心乎?舜典曰欽哉欽哉,惟刑之恤哉。呂刑曰哀敬折獄,昔夏禹之下車泣辜,皆是哀矜之意也。聖王之於民也,哀矜惻怛之心,不惟在於犯法之後,而常必存於未犯法之前,故懷保之愛恤之。制其産勞以時,而使之有道焉,道以德齊以禮,而敎之有素焉。夫如是,則安其業而率其敎,自無作奸犯科之民。夫何刑之云乎哉?是以書曰,好生之德洽于民,玆用不犯于有司。又曰,刑期于無刑,昔我成廟朝四年,刑曹有囹圄空之奏,是皆至治之極,自致無刑之美也。豈非今日殿下所當監法者乎?伏願懋哉懋哉。
上在昌德宮。停常參·經筵。
藥房提調金景善,副提調沈宜冕啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
傳曰,久闕賓對之餘,備堂之進參如是甚少,此必出於占便之意,揆以事體,誠甚可駭,實病實故外,不參備堂,捧現告竝從重推考。
傳曰,大臣備局堂上引見。
兵曹,以柳基常爲左邊捕盜大將,尹義儉爲右邊捕盜大將。
以吏曹參議李玄緖牌不進罷職傳旨,傳曰,只推。
有政。吏批,兼判書趙斗淳進,參判金大根,參議李玄緖牌招不進,承旨缺進,政事無以朴齊璿爲校理,申錫禧爲副校理,李魯秉爲知敦寧,鄭基世爲禮曹參判,李宜翼爲右尹,金學性爲知經筵,李公翼爲同經筵,金大根爲同義禁,白周鎭爲厚陵參奉,廣興令趙基升仍任事承傳,廣州留守單李穆淵,故參判徐淇修贈吏判文衡奎提例兼,判尹徐有薰考。
兵批,以朴致權爲白馬別將,同知單崔光顯,南漢守禦使單李穆淵。
政院啓曰,新除授左邊捕盜大將柳基常,右邊捕盜大將尹義儉,卽爲牌招,傳授命召及大將牌·傳令牌,何如?傳曰,允。
辛亥十二月初五日午時,上御熙政堂。大王大妃殿垂簾,大臣備局堂上引見入侍時,右承旨趙然昌,假注書尹致聖,事變假注書鄭昌休,記注官羅時鏞,別兼春秋鄭健朝,左議政金興根,右議政朴永元,備堂趙斗淳·金景善·洪鍾英·徐憲淳·李景純,正言金鎭衡,校理徐堂輔以次進伏訖。上曰,史官分左右。興根等進前問候。上曰,次對爲之。興根曰,亂逆層生,至於今番鞫獄而極矣。此輩雖曰遐土蟣蝨之類,倫彝之性,同得於天,而究其醞釀排布,不但爲煽訛挑亂而已。干紀犯分之不足指期擧事之是謀者,豈一朝一夕之故也哉?天討斯行,渠魁授首,寔繁之徒倂逭黨與之誅,天地好生之德,固萬萬欽仰,而輿憤之滋激,王章之不嚴則有之矣。漢廷大臣,有一汲黯而淮南之叛謀自沮,韓弘輿疾討賊,而承宗斂手削地者,由於朝廷處置之得宜。今此亂逆,苟有一分顧畏國家之心,則雖以梟獍之惡,豈敢萌此心而謀事也哉?此專由於覘國勢之不尊,謂朝廷之無人,敢懷怨懟暋不知畏而然矣。如臣無似,猥叨輔相之任,旣不能坐鎭禦侮,以效衛·藿之功,又不能先幾折奸,以破伏莽之凶,古所稱焉用彼相者,卽爲臣準備語也。自有鞫事以來,區區求退乃已之計,日緊一日者非他也。三事之地,如臣百輩,初不足有無故也。惟聖明以殷憂啓聖之衷,軫得賢與共之方,早賜斥免,博詢在廷,登崇俊良,使中外民心,咸有以恃無恐,而賴其運用之效,則國事幸甚矣。大王大妃殿答曰,今番獄事,未卽打破,不無醞釀之慮。今幸鋤治,其餘徒黨愚蠢之類,爲飢寒所迫,還不足深誅,以此辭免,殊爲不當。只可上下相勉,務爲鎭定,何可以此辭免乎?出擧條興根曰,臣無一半分裨益之道,實無以堪重任矣。大王大妃殿曰,以此辭免,豈不過當乎?興根曰,今番逆獄,幸爲鋤治,而就其中尙多遺漏,自捕廳行會各道兵營,譏詗跟捉者,卽所謂柳興廉,而尙未知蹤跡之去處,則安有如此擧行之疏忽者乎?大王大妃殿曰,柳興廉兄弟,尙此未捉,則或未知經先畏怯,暗自致斃,而其根脈則未卽綻露者,誠極訝惑矣。興根曰,此旣是啓下罪人,則夫豈有終是不捉之理乎?興根曰,兩西賑政,待開春,將以次設行矣。賑事實效之有無,全在抄饑精濫之何如,而凡係約束操制之方,不出於豫一字矣。今若遷轉當賑守令,非但此時迎送之爲可念,吏輩之緣竊簿書,生手之不知方向,卽理勢然矣。凡賑邑守令限麥秋勿許遷轉之意,分付銓曹,其中不可堪者,道臣趁早論罷,量其閒劇大小,互相換送,亦近例也。此則關飭道臣,俾勿因循捱過,致誤大政,何如?上曰,兩西道伯,似當講究賑政,若善爲之,則雖一民,當無捐瘠之患,而若不然,則徒爲費穀而已。費穀雖不足惜,其於民命何,爲守令者之罪尤當何如?予亦有聞知之道,各別申飭,賑邑守令之無得遷轉與量宜相換,所奏甚好,依此爲之,可也。出擧條上曰,守令相換,卽互相換送之謂乎?興根曰,然矣。上曰,以善治之邑宰,移送不善治之州郡乎?永元曰,然矣。粤在純廟朝,故相臣金載瓚,曾行此規式矣。興根曰,大邑小邑之互相換移,曾有此例矣。上曰,兩西道伯之設賑,今已講究乎?興根曰,似已經紀矣。上曰,若不如是,則黎民將何以支保乎?當此之時,守令擇任,然後可望其拯濟之萬一矣。興根曰,守令之擇選,今當次第仰達矣。大王大妃殿曰,以善易其不善,亦似當然矣。興根曰,卽因慶尙監司李紀淵所報,安東還穀減詳錢,移送穀少邑,限年還作事,已爲稟覆許施,本邑事勢,雖出於萬不獲已,而還錢詳定,自有不易之定例,則減數之說,是豈登諸章奏之事乎?挽近列邑,視此事若應行者,民生之倒懸,國儲之枵匱,未必不由此而階之也。此後則設有萬難了殺,非此莫可之事以啓以疏,切勿擧論之意分付。大抵所謂小詳定·小小詳定名,出而猾胥奸吏,看作利竇,凡犯逋之相續,國法之不行,滔滔皆是,無計可捄,近又有駭聽之事。蓋官屬所逋,以錢減捧,稱以取殖充逋,勒給民間,而於是乎守令加下,大民饒戶難捧之債,一切竄入於此。畢竟則不受升斗之殘民,興受其毒,而逋吏則不損毫髮,守令大民饒戶則坐占其利,使斯民日阽困窮,不知爲生之樂者,豈有如許殘酷之政乎?臣意則爲先以令申之意,措辭關飭於八道·四都,如有減詳錢分給民間者,關到卽時革罷,繼此襲謬者,隨所入聞,道臣則自籌司論罷,守令則施以犯贓之律,則容有少補,故敢此仰達矣。大王大妃殿答曰,小詳定之名色,朝家屢有禁飭,而未有實效,寧不寒心哉?至於無辜之民,代納吏逋,民何以支保乎?聞之可駭,此後若有現發者,道臣守令各別嚴處之意,爲先行會,可也。出擧條上曰,稱之以小詳定,稱之以小小詳定云者,何所據而設始乎?興根曰,詳定之法,本有定規,所謂小詳定云者,比原詳定減捧之謂也。小小詳定云者,比小詳定更減幾分之謂也,此皆經法之外也。近以減詳之錢,勒給民間,稱之以取殖充逋,此是尤係法外,故有此仰達矣。上曰,然矣。皆是吏胥之弄智巧者乎?興根曰,果是吏胥之作奸,而爲官長者,亦不能無失矣。上曰,列邑之設置吏胥之名色者,何所據也?興根曰,大抵各邑吏胥名色,便是京司之吏輩,而若令渠輩一齊革罷,則不可爲官長之使令。故凡列邑之設置者,或二十或四五十,其數不一,而皆有所掌,亦不可全數減却,而無論大小邑,量宜定額則似甚好。挽近以來,額數自至添加,許多爲弊,亦未必不由於此。自廟堂未嘗不嚴飭減額,而終無實效,誠是可歎矣。上曰,此非在下之弊,皆是自上之失,豈無禁飭之道乎?還穀則本是半留半分之舊典也,卽令無行舊典之邑,可不悶歟?我國之弊,惟還而已。興根曰,然矣。仍奏曰,國穀防納,法禁本自截嚴,而監色輩利其剩餘,以錢代捧,出沒京江,移貿充納,都下公私穀,緣此而爲尾閭之洩,以數月前米穀幾乏之事言之,其爲主客俱困之實,可推而知。此已是必禁乃已者,而莫重惟正之供,爲奸細牟利輩囊橐,無論舟司漕倉地土諸船,往往不載一包穀,徒往徒來者有之,法綱之頹弛,一至於此,如是而國何以爲國乎?臣所未曉者,道臣守令知之而不禁乎,不知而莫之禁乎?於此數者,均是不職,不可但以寒心言。第往固勿論,而繼此以往,另立科條,雖一包穀如有防納而現發者,則監色沙格,直以一律施行,道臣論勘,守令以卽其地定配,加施禁錮之意,措辭行會於沿海諸道,何如?大王大妃殿答曰,防納自是禁典,而犯禁不已者,專由紀綱解弛之故也。紀綱之不立,亦由於法之不行,雖有如干利益之事,幺麽監色沙格,焉敢犯莫重之法乎?此後如有現發,依通編所載,施以梟首之律,道臣守令之嚴處,亦依所奏施行,可也。出擧條大王大妃殿曰,京船之沙格,初不載來於該邑,自京貿納乎?興根曰,然矣。鄕穀未至,而貿納京米,都下之民,其何以資生乎?月前市直之高登,未必不由於此矣。大王大妃殿曰,防納前所申飭者也。上曰,此等事宜爲定式,可也。興根曰,莫非紀綱之壞敗而然矣。仍奏曰,近來稅船臭載,殆乎無歲無之,而今年致敗,合爲十一船,全數未拯爲二隻,過千石未拯與全未拯無異者,又爲三隻矣。雖大洋風濤,不幸有覆沒之患,設機鉤拯,未嘗無拯出者,而今此未拯,若是夥多,烏得免空船故敗之跡乎?該道該司具格啓聞,如法請訊,非不截嚴,而一經回下之後,便成已勘之案,十次刑三年囚,視同例套,更無究覈得情之事,揆以漕法,寧容如是?先從此未拯諸船,而更爲到底窮詰,期於輪款。此後則致敗之跡涉可疑者,勿爲例勘,另加盤問,依律嚴處之意,一體分付於各該道臣,而因此而又有仰達者矣。凡敗船未拯之穀,該監色沙格,移送原籍官,分徵上納,而漕倉船·地土船則皆是外邑入籍者,故自本官徵納,而且有解由拘礙之法。畢竟準捧乃已,至於舟司船,則係是漢城入籍者,故自該司移送京兆,而京兆旣無解由之可拘,則未免越視而任其延拖,竟無一包來納者矣。三年囚繋,已不足以懲其罪犯,而移送徵捧,又如是無實,奸頑之類,何憚而不爲故敗乎?臣待罪戶曹衙門時,曾聞此事之爲一大痼弊,而常所往來于中者也。今若以京江船未拯穀之沙格當納者,一依漕倉與地土船例,限年分徵,雖瘐死獄中,無可捧之勢者。亦依通編所載,竝限己身絶島爲奴,則庶或爲奸細輩畏戢之一道,以此意令戶惠·漢城府,往復停當,著式施行,何如?大王大妃殿答曰,昨今兩年,破船旣多,今年又多未拯,實爲訝怪,鉤覈之節,不可虛徐,而今此未拯之船,爲先別般覈實,京江船未拯穀分徵,依所奏一體分付於戶惠廳·漢城府,可也。出擧條上曰,何以然也?前事雖未詳知,前則似無甚於近者矣。徵之於沙格,似無妨矣。大王大妃殿曰,何不徵於京江船人乎?興根曰,徵勘之節,有名無實,故致有此漫漶之弊。上曰,然矣。興根曰,懷保民生,國之所以爲國,而使斯民休戚安危,惟近民之官是耳。慈聖殿下,以此事前後提飭,惻怛申複,有可以迓續維繋,未敢曰初無孚感對揚之效,而夷考之,則貪黷而被罪者相望,顚連而無告者相屬,此其故何也?掌銓之臣,旣無以遍熟材品,習知本末,則不過按閱班簿,考較久近,不究材具之如何。只從仕勞之多少,其於爲官擇人之義,顧何如也?郡守以上,則自有夏冬考課與夫遠近傳聞,聲績優劣,不無可知可驗之道。至初授守令,則不拘地閥,不問疏逖,己所不知,則虛心博訪,衆所許可,則力主必擧,只以祛一私字,爲義禘元符,則此所謂雖不中不遠者也。薦主反坐,卽漢晉以來一切綜覈之規,而我朝政令,專尙寬大,此法之不行旣久。今雖難於遽議,而若其大不法大無良之現發於差遣一兩年之內,則此非但誤官而誤吾民而已。爲其時銓官者,得以安於其心,而能捍然班行,自處以無所錯誤之人乎?顧今大政不遠,先以此意,另加申飭,期有一半分實效,而毋論蔭武初仕,是守令之階也。不擇於初仕,而只欲擇之於守令,則是不濬其源,而責之於末流者也,竝分付兩銓,何如?上曰,今之民生,政如倒懸矣。民生之安不安,在於守令之臧否,初仕爲守令之階,先從初仕,毋敢循私視閥,惟人是視之意,申飭銓曹,而若不擇送守令,至於現發,銓官亦難免重罪,一體申飭,可也。出擧條上曰,民庶之奠安,專由於守令之擇選。若擇其循良,則如我偏小之國,何有乎爲治之方歟?興根曰,然矣。斯民也卽三代之民,而近來貪墨之類,罔念分憂之聖意,專事谿壑之慾,意使斯民陷溺於塗炭,且守令之善不善,在於初仕之擇不擇,另加分付於兩銓,何如?上曰,毋論蔭武初仕,不但擇其門地,亶在於才器之優劣矣。興根曰,吏判今旣登筵,使之聽筵敎,何如?上曰,吏判進前。斗淳曰,臣伏承筵敎,如是嚴切懇惻,而臣才識謭劣,擇人未廣,未能對揚休命,不勝震懍矣。大王大妃殿曰,大政當在非久,飭敎又如是。惟當悉心對揚,可也,而何可以得人未廣爲自引也?斗淳曰,臣以無似,猥叨重任,屢承飭敎,無容更達矣。興根曰,臣以擇守令事,纔有所仰奏,而分遣使者,問民疾苦,卽兩漢近古之政也。況災歲民命,與常年有異,貪吏墨守之憑藉剝割,奸鄕猾胥之夤緣誅求,其爲禍毒反有甚於凶荒矣。兩西賙賑,行將設行,而海西則繹騷屬耳。關西則災警最甚,而雖以北路言之,全省之內,水潦所過,非曰無淺深之別,而其爲災年則一也。毋論公私賑救急及稍實諸邑,此時察隱之政,爲急先之務,三司中可合暗行人,臣等退出,相議抄啓,以爲及時分遣之地,何如?上曰,繡衣之善否,亦與守令相類,若擇人則安民,不擇人則害人當如何,依所奏,可也。出擧條興根曰,卽見平安監司洪鍾應狀啓,則以爲,倉穀虛錄,公貨犯贓,本有定律,而宣川等六邑前後守令之無難犯用,冒錄吏鄕者,已極可駭,而査蔟經年,無意充完,犯贓諸倅罪狀,令攸司稟處,贓錢還徵,請令廟堂稟旨分付矣。諸倅之分等照勘,自當有三府議讞,而凡贓錢之自秋曹徵捧,卽是例也。今此道臣之至請廟堂稟處者,似出於嚴督之意,竝令秋曹,囚家僮刻期準捧,下送本道,以爲了刷之地,而大抵挽近以來,法綱日益蕩然,廉恥日益掃如。爲守令者,罔念分憂之責,全出肥己之私,用旣無節,竟不免掊克竄挪之歸者,類多若是,而上下恬嬉,民國俱病,思之及此,寧不可歎?臣於月前,已有所筵奏行會者,而關西以外,姑無似此之啓,或未及査究而然乎?更爲申明提飭於各道,何如?大王大妃殿答曰,應有官廩之所存,緣何事而犯用公貨,至於此多乎?畢納之前,當與禁錮一般,而刑曹督捧之節,看作他事,有名無實,亦甚可駭,各別申飭,而自各該道亦隨現啓聞之意,一體提飭,可也。出擧條興根曰,延祜宮·綏吉園祭禮,八月以後,自當有釐正之擧,而在前似此之時,每因特敎而擧行也。故儀曹尙不能遽爾草記,而祀典所重自別,不可不趁今釐正,請令禮曹援例稟定,恐未知何如。上曰,依爲之。出擧條興根曰,月前奏咨文査對時,承文提調無一人懸進,至於當日曉頭,該院吏奔走告急,寧有如許事體?雖僅僅備員,得免退行,而時任提擧旣爲三十餘人,則就其中豈無三四人可以進參乎?此非但占便而已,似必以勤於赴公,看作疲然而然。言念朝體,極爲慨然,令政院捧現告,實病實故外,竝從重推考,何如?上曰,依爲之。出擧條興根曰,議政遷窆時,自朝家助需,自是法典,今聞故相臣李秉模緬事在近云,依已例施行之意,分付,何如?上曰,依爲之。出擧條興根曰,向來捕囚分等時,雖無和應之跡,得聞凶悖之說者,竝置之刑配,若其賤役年老之無情跡者,置之放送矣。更考原案,則趙子祥罪狀,宜置刑配,而混入於放秩,臣等之失檢,不勝惶恐,而趙子祥亦爲勘配,然後可無罪同罰異之歎,以刑配律施行之意,分付秋曹,何如?上曰,依爲之。出擧條上曰,何故遺漏於刑配之典耶?興根曰,子祥之罪,亦難免刑配,而未及詳知其年紀,認以爲年老,至有草記請放〈送〉矣。興根曰,向以諸罪人譏詗事,自捕廳關飭於各道矣。北兵使與蔚山兵使,皆有所捉上者,而一則姓名相近,雖或無怪,一則名字居住,初不相合。又無容疤則不知緣何執捉,而只以行止殊常,押付京校,及其盤覈,俱無端緖。雖皆卽爲蒙放,罪人逮捕,何等審愼,而初不究詰,直爲捉上者,揆以擧行,誠甚駭妄。北帥事雖與蔚梱有間,其做錯則一也。其在懲後之意,有不可無警,慶尙左兵使李肇淵罷職,北兵使沈日永從重推考,何如?上曰,依爲之。出榻敎上曰,一爲符合,一爲錯誤乎?興根曰,康鵬千·康天鵬旣是相近,則無怪其執捉,而至於蔚梱事,只是姓字同而已。何可使無罪之民,橫罹繋械之厄乎?誠萬萬可駭矣。上曰,然矣。興根曰,重屠牛之禁,所以重服田之功也。雖以天子諸侯之富,無故則不殺牛,古之仁人,不食耕田之牛。至有著書立論者,我朝三禁,牛禁居其一,則前後令飭及陳白,不翅申嚴,奉法之官,視若弁髦,蔑法之民,認做茶飯,內而懸房之疊屠,閭巷無賴之假托班戶,私設庖廚,外而邑村場市之憑藉營邑文蹟,爛漫宰殺者,通計一日所屠,當不下數千牛矣。此誠史乘所未有之事,而又從以因奸生奸,法司下隷以私庖爲衣飯盌囊,非徒莫之禁,乃反掩護周全之,雖日出幾十禁牌,渠輩所糾結處,則以初不捉納爲能事,於是乎私屠諸漢,氣豪意健,毫不動念。究其患害所歸,則牛盜之出沒鄕曲,一夜之失數三牛者有之,當春耕作,無牛而失其時,十家而爲八九家者有之。此而不嚴立科條,期於痛禁,則不出幾年,安知無無牛無耕之患乎?見今歲時不遠,先事操束,在所宜亟,將臣此奏,各別行會於八道·四都,至於都下,則刑漢兩司及兩捕廳存焉。又或如前放過,無有其效,則禁吏禁隷,隨所入聞,嚴刑遠配,掌法之臣,自籌司草記重勘,外道則雖有遠近,參以傳聞,自當莫掩,先從其全不管攝處,道臣及守令從輕重論勘之意,分付,何如?大王大妃殿答曰,前後申飭,何等截嚴,而終不懲戢,犯屠狼藉,非但民習之可駭,掌法之地,苟若嚴禁,則豈容若是申飭於各道?亦爲提飭於兩捕廳及刑漢兩司,可也。出擧條上曰,予之在外時,習聞此弊矣。犯禁而有勢則無難脫免,無勢者則必如法納贖矣。大王大妃殿曰,雖以都下犯法者言之,圖得書札而免其罰鍰,䝱之囑托而輕其重典,習俗駭然,此後這這申飭,可也。興根曰,前留守金學性,大護軍徐念淳備堂還差,大護軍金箕晚,漢城判尹徐有薰,大護軍徐英淳,刑曹判書李圭祊備堂差下,上護軍徐箕淳湖南句管,右參贊金洙根湖西句管,護軍金炳冀有司堂上差下,使之察任,何如?上曰,依爲之。出榻敎興根曰,禁衛大將白殷鎭聞有身病,來詣朝房,未能登筵,未知其病狀之如何,而武將之闕參賓對,事甚未安,推考,何如?上曰,依爲之。出榻敎興根曰,近來課日臨講,不少間斷,齋日隆冬溫繹間循例頉稟,而亦有勿拘之敎,此實三數年來未有之盛擧也。聖心之慥慥,若火燃泉達,有可以仰認,盈庭大小,欣欣相告,攢手忭祝,當如何哉?第有作而不可撤,莫典學若也。一此不懈,期收時敏日就之功,則太平萬世,其自今伊始,伏願留念,而此時經筵玉堂尙未備員,事體甚是苟艱,令政院政官牌招,開政差出,何如?上曰,依爲之。出榻敎上曰,至於勉學,所奏甚好,當體念矣。興根曰,只務趲課,不究文義,則竝與前工,而恐有歸虛之歎矣。上曰,然矣。讀其書不知其義,則何益於緝熙之工哉?大王大妃殿曰,講學似當如是矣。永元曰,向於秋間,無端停講爲數朔,則群情莫不抑鬱曰,聖念懈於講學,近來課日開講,至有應頉勿拘之命,則群情莫不歡欣曰,聖德著於勤學,不惟朝廷之臣,闉都之民,其情如此。遠而至於八域遐陬之愚民,莫不以聖學之勤不勤,爲喜與憂,雖謂之人心向背之關在於此,亦非過語也。今日筵席,惓惓聖旨,以私意之未祛,紀綱之不立爲憂,而祛私立綱之本,亦在於講學,聖心豈欲有私,而不以講學而明理,則自然有物慾交蔽之患,浸浸至於私意橫流。人君一有私,則在下者皆私,而紀綱益就頹下矣,可不懼哉?伏願常存惜陰之心,無或一息間斷焉。論語將不日畢講,他經亦當繼講,而經與史不可偏廢者,以治亂之跡,皆在於史書,爲人主鑑戒之資故也。聖學於史書太疎,通鑑不過撮要之書,而進講未至半帙,停閣已許久,此豈不悶然哉?法講之餘,必行召對,若晷刻之時,則夜對亦好,燈燭靜邃精神聚會。故讀書之工,夜勝於晝矣。伏願留念焉。大王大妃殿向御座敎曰,右相之所奏無非切實,大殿必須留念採聽,念念勿忘焉。永元曰,以今番逆獄事,僚相已有仰奏之語,而臣則按治其獄矣。目見其凶圖逆節,狼藉畢露,不覺髮竪而膽掉,首倡諸漢,雖已伏法,其餘徒黨,無論鞫囚與捕囚,多有在法必誅者,而特推罔治之義,竝施惟輕之典,大聖人好生之德,臣等非不仰認,而揆以典憲,終涉失刑,誠不勝憤惋憂慨之至。第於捕廳事,竊有駭歎者,今番諸囚究覈,關係甚重,審愼當如何?平問而不服則施威,施威而不服,則漸次緊嚴之擧,豈患無鉤距端緖之道?若其始終抵賴者,據實啓達,以待處分,事理當然,而今乃無問輕重緊歇,一切以捧遲晚爲事。過施酷毒之刑,骨違而將成廢疾者有之,脛傷而殆無完膚者有之。雖當死者,當使之死於王法,不可以刑罰殘戕。況許多罪囚中,亦不無罪不至死者,則殊非所以仰體欽恤之德意也?其心雖出覈得賊情,其事不但爲不審而止,兩捕將竝施以譴罷之典,何如?大王大妃殿答曰,有死罪則以法誅之,可也。豈可以刑殘賊哉?依爲之。出簾敎上曰,施刑發問,自有輕重,又係緊歇,何可一施酷毒之刑訊哉?白放之民,受刑太過,其何能生還故土乎?興根曰,其家屬或有上京者,僅僅率還云矣。然昌曰,左右捕將罷職事,命下矣。捕將重任,不可一刻暫曠,在前如此之時,有曾經大將權察之例,今番則何以爲之乎?上曰,以禁·御兩將權察。出榻敎然昌曰,左右捕將,禁·御兩將權察事,命下矣。權察左邊捕盜大將白殷鎭,權察右邊捕盜大將尹義儉,竝卽牌招聽傳敎,何如?上曰,依爲之。出榻敎仍命大臣就座。然昌曰,諸宰奏事。斗淳曰,無所奏矣。然昌曰,臺諫所懷奏之。鎭衡進前,露出笏記。然昌曰,正言金鎭衡奏事之際,做錯非細,又不傳啓,推考,何如?上曰,依爲之。出榻敎鎭衡曰,臣通籍未幾,猥登前筵,事多失錯,至有承宣請推之擧,以此情踪,不宜蹲冒,請命遞斥臣職。答曰,退待勿論。然昌曰,玉堂所懷奏之。堂輔曰,俄者大僚以勤聖學事,縷縷陳勉,至賜開納之溫批,臣何敢更有他語,而竊有區區所懷,敢此仰達矣。臣之空疎謭劣,初不近似於經幄論思之任,而屢登文陛,昵近耿光,伏覩我殿下勤學之念,好問之誠,卓越千古,課日開講,至有齋日隆冬與溫繹間勿拘之命,大小臣僚,莫不欣欣然相賀。臣尤不勝欽仰攢頌之至,第學問之道,不越乎知行二字。知卽是知其所當行者,行卽是行其所已知者,致知所以明其理也,力行所以踐其實也,二者相須而不可廢。一以近日進講論語言之,聖人心法之妙,帝王致治之要,皆載此書,今殿下幾爲訖講矣。一部文字,融會貫通,庶臻於知而好之,好而樂之域,而未敢知者,惟力行之如何耳。伏願實心以驗察之,篤行以踐履之,擧而措之政令施爲,無一事不合於聖人之訓,則宋臣所謂半部致太平者,固無足稱之,而聖王修齊治平之道,實基於此。惟聖明懋哉懋哉。上曰,所陳甚好,當留念矣。上曰,史官就座。命大臣先退,又命退。諸臣以次退出。
上在昌德宮。停常參·經筵。
王大妃殿誕日,大殿·大王大妃殿·大妃殿·中宮殿,內閣·政院·玉堂·朝廷二品以上·六曹口傳問安。答曰,知道。
王大妃殿,內閣·政院·玉堂·朝廷二品以上·六曹單子問安。答曰,知道。
傳曰,吏兵批歲抄點下者,依例捧傳旨。
大司諫李明迪啓曰,正言金鎭衡聞見疎陋,猥登前筵,事多失錯,至有請推之擧,被推嫌避,係是規例,不可以此遽遞言官,請正言金鎭衡出仕。答曰,依啓。
上在昌德宮。停常參·經筵。
政院啓曰,明日常參·經筵,取稟。傳曰,只晝講。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
禮曹啓曰,延祜宮·綏吉園祭禮,令禮曹援例稟定事,大臣擧條,啓下矣。謹考正廟朝戊戌年仁嬪金氏祧遷後祭禮,則儲慶宮春秋仲朔設行,以單獻擧行,順康園只寒食祭設行,他無援例之文,今此延祜宮·綏吉園祭禮,恐當依此磨鍊,而事係祀典,臣曹不敢擅便,何以爲之?敢稟。傳曰,依此磨鍊。
又啓曰,來壬子年正月初八日綏吉園正朝祭已爲磨鍊,啓下矣。本園祭祀,依順康園祭禮,只行寒食祭事命下,綏吉園正朝祭,當爲停止,故原啓本中,付標以入之意,敢啓。傳曰,知道。
又啓曰,延祜宮,祧禮時當有告由之節,告由祭吉日,令日官金昌勳推擇,則今十二月十八日爲吉云,以此日設行,祝文令藝文館撰出,何如?傳曰,允。
傳曰,國家之憂,莫大於民之艱食,民無食而將塡于溝壑,誰與爲國?是以古后辟,遇水旱飢歲,發倉移粟,使民無飢者,以其爲邦本也。眇予涼德,叨承丕基,夙夜憂懼,如臨淵谷,而耿耿一念,惟民是恤,夏秋懷襄,挽近罕有。兩西被災,雖有淺深之別,不能免歉荒則一也。哀此顑頷,何以爲生?彼所以仰望而仰哺者,惟予一人耳。兩湖·嶺南穀,已令轉運,似當及期裝送,而特下內帑錢關西三千緡,海西二千緡,以示投醪之義,亦我列祖已行之典,道伯親執飢簿,量宜分送于設賑州郡,而各該守宰,毋遺遠邇,悉心抄飢,以救我赤子近止之命,守宰中如有不能對揚者,道臣隨聞啓罷,用施違制之律。
上在昌德宮。只晝講。
弘文館啓曰,以法講冊子問議事,臣趙在應就議于時原任大臣及在外儒臣處,則領中樞府事臣鄭元容以爲,爲學次第,本有先賢定論,讀魯論以爲操存涵養之實,又其次則讀鄒書以爲充擴之端。今聖學將就之工,亦惟在於循序而進,且一篇宗旨,明天理而正人心,行仁政而保民生,實君上之當先心認而躬行之者也。經筵繼講之冊,亶在是書云。行判中樞府事臣金道喜以爲,程子嘗論學問次第,以論·孟爲本。旣講論語,繼以鄒書,恐合於先賢之訓,更願博詢而處之云。判中樞府事臣朴晦壽以爲,魯論後繼以鄒經,卽朱子讀書次第,亦列朝進講常規。蓋其論·孟二書,聖人心法,前後一揆,所以接續不可易之序,而天人性命之原,公私義利之辨,無不該載於七篇,聖學循序之工,亶在是書。惟願博詢而處之云。左議政臣金興根以爲,向者大學後諸議,皆以論·孟仰陳,蓋取程·朱爲學次第之訓,而由是而學焉,則庶乎其不差之義也。論語進講,今旣垂畢,繼講冊子,似當以孟子爲定,而膚淺之見,不敢質對,惟願博詢而處之云。右議政臣朴永元以爲,論語之後,繼以鄒書,卽朱文公讀書次第,而論語操存涵養,以孟子體驗充擴,亦先儒之論也。今此繼講之書,似當以此爲序云。大司憲臣洪直弼以爲,草莽賤臣,素患風痺,殘喘垂絶,匪分職名,尙未蒙鐫削,而亦靡敢申籲,其尸居視蔭,無復有生人之理者,據此可知。伏枕戰灼,恭俟處分,不意經幄之臣,又以繼講冊子,承命臨問,彌不任惶隕之至。臣每於詢蕘之下,越分妄論,用犯僭汰之誅,而顧今朝暮待盡,神識昏迷,縱欲妄論,亦何可得乎?第竊伏聞講官之言,法筵進講,論語垂畢,殿論語以孟子,卽朱子讀書次第,先正文成公臣李珥亦云次讀孟子,於洞辨義利,遏人欲存天理之說,明察而擴充之者,在讀論語之下,讀論·孟二書,必須接續,方識得聖人心法前後一揆,所以序不可紊,而功不可闕也。且義利二字,爲聖門第一義諦,而孟子辨析義利,如斬釘截鐵,爲萬世章程也。程子云當以論語·孟子爲本,論語·孟子旣治,則六經可不治而明。朱子亦云孟子隨幾應物,初無理事精麤之別,所以格君心者,自其精神力量,有感動人處,是不容不及早鑽硏,收久大之聖功也。猥越及此,悚慄恧蹙,伏地待譴而已云。副司直臣成近默以爲,賤臣近默每以刊名薦籍爲請,而未嘗以儒臣自居矣。今又以經筵繼講書冊事,枉屈經幄之臣,詢問芻蕘之賤,伏不勝驚惶震悖之至,蓋非經書遍讀之後,則一遵朱子讀書之序,恐無事乎收議,而今此俯詢,非臣所敢妄對也。虛辱恩禮祗增罪戾,惟願將此意轉達而已云矣。時原任大臣,在外儒臣之意如此,何以爲之?敢啓。傳曰,大臣·儒臣之議如此,依爲之。
備邊司啓曰,傳曰,國家之憂,莫大於民之艱食,民無食而將塡于溝壑,誰與爲國?是以古后辟遇水旱飢歲,發倉移粟,使民無飢者,以其爲邦本也。眇予涼德,叨承丕基,夙夜憂懼,如臨淵谷,而耿耿一念,惟民是恤,夏秋懷襄,挽近罕有?兩西被災,雖有淺深之別,不能免歉荒則一也。哀此顑頷,何以爲生?彼所以仰望而仰哺者,惟予一人耳。兩湖·嶺南穀,已令轉運,似當及期裝送,而特下內帑錢關西三千緡,海西二千緡,以示投醪之義。亦我列祖已行之典,道臣親執飢簿,量宜分送于設賑州郡,而各該守宰,毋遺遠邇,悉心抄飢,以救我赤子近止之命,守宰中如有不能對揚者,道臣隨聞啓罷,用施違制之律事,命下矣。特下帑錢,今承成命依已例分付戶曹,俾卽從便輸送,而均排賑邑,惟在道臣措劃之如何。以此更加措辭關飭,使之各別對揚,何如?傳曰,允。
辛亥十二月初八日午時,上御熙政堂。晝講入侍時,同知事李公翼,特進官徐戴淳,參贊官嚴錫鼎,侍讀官申錫禧,檢討官宋謙洙,假注書朴弘陽,記事官玄基濬,別兼春秋鄭健朝各持論語第七卷,宗臣慶平君以次進伏。武臣李熙鐵進伏楹外訖。上曰,史官分左右。上誦前受音一遍訖。上開卷,諸臣以此開卷,錫禧讀自衛公孫朝問,止其可及也,仍奏釋義訖。上讀新受音五遍。上曰,文義以次陳之。錫禧奏曰,此四篇皆子貢贊美孔子以謝數子之言,而賢人易見,聖人難知,數子之言,亦無足怪。子貢則以孔門高弟,深知聖人,取譬於仞墻日月,自小至大,自淺至深,以至於天不可階以升,則其高又無以加矣。此可見子貢知足以知聖人地位,而其所謂夫子之文章可得以聞者,與顔子仰鑽之歎,曾子忠恕之言,皆得其門,而入見其宗廟百官者也。但孔子未得其位,故夫子之得邦家云者,實是子貢設辭之言。惟我殿下處君師之尊,臣等日侍講筵,依近親炙,則雖不敢遽擬於孔門弟子之入其門者,而亦有以仰認殿下道全德備。勉焉孳孳者,不欲下聖人一等,則立道綏動之發於政化者,將見高明博厚,與天地同流,而鼓舞群動之效,捷於影響,此臣所以仰勉於殿下者,伏願體念焉。謙洙奏曰,衛公孫朝以下四章,皆子貢稱聖人語也。蓋其形容贊美之辭,自非子貢篤信聖人者,不能道得如是精切,可見其晚年進德,已極乎高遠之地也。論語進講,今旣垂畢,常若夫子在座,親承警誨,於其言語出處之間,一切尊信,則聖德之進益,何遽讓於子貢哉?伏願殿下懋哉懋哉。公翼奏曰,儒臣詳細敷陳,臣無容更奏,而孔子祖述堯·舜,憲章文·武,子貢只說文·武,不說堯·舜,是就其近者而言,小註亦有詳論,而文·武之道卽堯·舜之道也。蓋遠宗其道,則近守其位,故欲法堯·舜,當法祖宗,惟我列聖朝謨訓功烈,洋洋孔彰,殿下念玆在玆,是臣區區之望也。戴淳奏曰,此章言天之不可階而升也。天雖不可升,而聖則與天同大,聖雖不可及,而學則與聖同歸。此其言不可及者,子貢因子禽之言,而贊夫子之道至大至高也,非謂其自劃於上達之意也。伏願於此等處,益加澄省焉。上曰,一言以爲不知,何義也?錫禧曰,一言之善,而人謂之知,一言之不善,而人謂之不知,一發言之間,知不知見焉。則言之不可以不愼也有如是者,而今也子禽之言,以不可及之仲尼,爲未必賢於子貢,是其爲不知也甚矣。蓋子貢則善觀聖人,而晚年進德尤深,有以眞知聖人,故其言如是矣。上曰,動之斯和之動字,何義歟?錫禧曰,動是鼓之舞之之意。書曰風動四方,其義與此動字一般矣。勞來振德,敎化洋溢,則民心徯應,日遷善而不自知,此卽動之斯和也。蓋立道綏動四字,施之德政,屬上言,立行來和四字,著於功效,屬下言,苟在上者多行善政,則在下之民,安得不鼓動而咸和乎?謙洙曰,此四句亦有次第,生之敎之,由淺入深,以至於德化大行,然後乃見動斯和之盛矣。錫鼎奏曰,登筵諸臣所奏,備盡無蘊,臣無容更達,而君子一言之際,善惡判焉。易曰,君子出其言善,則千里之外應之,出其言不善,則千里之外違之,言者身之章也。君子所以愼樞機者此也,於此等文義,深加省察,是臣區區之望也。上曰,公孫朝之問,只曰焉學,不言師字,而子貢以亦何常師爲答,何也?錫禧曰,焉學卽學於誰之意,非何所學之意也?夫子問禮於老聃,問樂於萇弘,問官則有郯子,學琴則有師襄,以至入廟之問,亦以祝史爲師,則可見其無焉不學,而學非一師矣。錫鼎曰,此與大舜取於人以爲善之意同,人之一善一能,皆取以行之,則便爲吾有,此所以德無常師,而爲聖人也。謙洙曰,孔子嘗曰,我非生知者,好古敏而求之者,卽此意也。上更讀五遍訖。上掩卷。上曰,史官就座。仍命退,諸臣以次退出。
上在昌德宮。只晝講。
自人定至五更,灑雨下雨,測雨器水深九分。
政院啓曰,明日常參·經筵,取稟。傳曰,停。
兵曹啓曰,今月十二日一內禁軍番次矣。該番將朴來益,身病猝重,勢難供職,改差,其代依承傳口傳擬入,何如?傳曰,允。
兵曹啓曰,同知中樞府事林性薰,宣傳官申命溫·尹致誼·李奎興·金東壽,五衛將鄭達·朴大榮·愼·高成旭,部將白樂三俱以病難供職,呈狀乞遞,竝改差,何如?傳曰,允。
宗親府啓曰,本府自來淸寒,故毋論某道,若有空閑土地,則劃付本府,收稅收用事,列聖朝受敎,昭在本府,而江原道江陵地詩洞浦泥生處將欲收稅之意,關問便否,則別無句管,而果有潮退泥生處云,依受敎定式,劃付本府,收稅需用之意,分付該道,何如?傳曰,曾已付屬順和宮矣。此草記勿施。
辛亥十二月初九日午時,上御熙政堂。晝講入侍時,同知事徐憲淳,特進官鄭德和,參贊官尹堉,侍讀官申錫禧,檢討官宋謙洙,假注書沈東臣,記注官羅時鏞,別兼春秋徐翼輔各持論語第七卷,宗臣慶平君以次進伏。武臣李南輔進伏楹外訖。上曰,史官分左右。缺堉曰,論語一帙今已畢講矣。其爲書廣大悉備,爲學之序則不外於學而一篇,爲仁之方則該載於門人之答,爲政之道,詳述於顔淵之問,居處語默衣服飮食之節,無遺於鄕黨之記,近而修身,遠而治平,捨是書何以哉?程子之言曰,讀論語時此等人,讀了後又只是此等人,便是不曾讀。殿下試於淸燕之中,時加省察,驗之於動靜云爲政令施措之間,果已體認而力行乎?則始爲善講玆書也。苟未然者,不幾近於程子所謂不曾讀乎?俄者特進官所仰奏,聖敎若曰,讀書所以知之,知之欲以行之,大哉王言。臣不勝欽仰萬萬,殿下已於讀書之法,得其要領矣。伏望益加思勉,以收服行之實焉。仍奏曰,堯曰一編,蓋述帝王傳道之心法,而堯·舜·禹·湯·武王則得位行道。故紀其事,孔子則不能得位行道。故述其言,而下面許多事,槪不出允執厥中一句中者,喜怒哀樂未發之時,氣不用事,故得其平也。若喜怒哀樂,隨機發見,被氣用事,或失其平,則是謂不中,雖匹庶之賤,喜怒無節,則何以爲國乎?執中之道,不過曰公而已,同知事所奏纖悉無蘊,懋哉懋哉。缺堉曰,進講冊子畢講後溫繹間,例有視事頉稟,而前此每因勿拘之命,依例繼講矣。今悉則何以爲之乎?上曰,依例溫繹好矣。
上在昌德宮。停常參·經筵。
藥房鍼醫廳失火後,大殿·大王大妃殿·王大妃殿·大妃殿·中宮殿,藥房·內閣·政院·玉堂·朝廷二品以上口傳問安。答曰,知道。
藥房都提調朴晦壽,提調金景善,副提調沈宜冕啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿·大妃殿·中宮殿,口傳問安。答曰,知道。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
政院啓曰,備邊司郞廳來言,今日賓廳日次,而領議政未差,左議政金興根,右議政朴永元無時急稟定事,不得來會云矣,敢啓。傳曰,知道。
傳曰,山林外,在外與呈告臺諫竝許遞,政官牌招開政。
以全羅道放未放成冊,傳曰,孫興仁,白文振放。
吏曹啓曰,厚陵參奉白周鎭,以其身病,呈狀乞遞,改差,何如?傳曰,允。
以江原道放未放成冊,傳曰,李玄功放。
弘文館啓曰,新除授校理朴齊璿時在京畿長湍地,經筵入番事緊,請斯速乘馹上來事,下諭。答曰,依啓。
兵曹啓曰,每都政,新資五窠,例爲差出,而今番則準履歷軍器副正,亦當陞資矣。營將·中軍·虞候準二十朔者只有五窠,且舊堂積滯,不可不念,雖未準朔,依近例推移內遷,何如?傳曰,允。
兵曹啓曰,向因大臣筵奏,關西宣川等邑公錢犯用之守令未畢捧,與禁錮一體施行矣。昨日內禁將首望趙述永以前任宣川府使,亦在未畢捧中,則不當擧擬官職,矇未覺察,備望受點,臣不勝悚惶,而原望筒勿施,何如?傳曰,允。
又啓曰,同知中樞府事洪在儀,五衛將康履鎭,忠翊衛將李鳳緖,忠壯衛將安兢壽俱以病難供職,呈狀乞遞,文臣兼宣傳官沈宜聞除授過限未肅拜,竝改差,何如?傳曰,允。
有政。〈吏批〉,吏曹判書趙斗淳進。政事冊無以徐憲淳爲吏曹參判,以南獻敎爲大司諫,以金炳國爲執義,趙雲卿爲司諫,姜長煥·李鼎敍爲掌令,申允祿·金昌秀爲持平,金宗泰·宋奎灝爲正言,以李承洛爲厚陵參奉,金元植爲副應敎,梁柱石爲藍浦縣監。
兵批,以趙得林爲副摠管,李寅皐·白能洙·金夏鍾爲同知,李顯稷爲內禁將,尹錫九·李敎俊爲宣傳官,尹喜秀·金正求·白樂贊·趙存弼·朴一華爲五衛將,洪載謨爲忠翊將,朴熙聖·金沃根爲忠壯將,朴貞夏爲宣傳官,任景模爲都摠經歷,崔遇亨爲文兼,李龍會·李志鼎爲宣傳官,柳衡魯爲武兼,趙大榮爲部將,李容鉉爲慶尙左兵使,李南軾爲忠淸水使,徐憲城爲水原監牧官,尹春永爲咸興監牧官,李文健爲架山別將,粟浦權管單金景肅,僉知單成永龜。再政。以吳致賢爲副摠管,趙存轍爲中樞都事,高成旭爲慶尙中軍,僉知三單,尹喜秀·金正求·白樂贊。
兵曹啓曰,卽者藥房鍼醫廳失火,盡爲燒燼,幸卽撲滅,而莫重藥院,有此失火之擧者,萬萬驚悚,該廳入直醫官常時不能禁飭之失,在所難免,令該府拿問處之,何如?,傳曰,允。
政院啓曰,卽者藥房鍼醫廳失火,誠萬萬驚悚,幸卽撲滅,不至延燒之境,而失火根因,令該曹到底査覈,當該入直醫官,所當重勘,而本院請推之外,無他可施之罰,何以爲之?敢稟。傳曰,拿處。
義禁府啓目粘連,向前趙履錫亦,餉錢懸錄,公貨犯用,較諸他倅,雖或差少,揆以法律,均是挪移,以此照律,何如?啓,依允。
又啓目粘連,向前鄭濟成亦,許多所犯,道啓狼藉,揆以法紀,有難容貸,以此照律,何如?啓,依允。
又啓目粘連,向前成元鎭亦,舊還未準捧之分等勘罪,已有定式,以此照律,何如?啓,依允。
又啓目粘連,向前李熙完亦,任內所捧,數甚零星,參以事勢,實緣經遞,而糴法莫嚴,有難曲恕,以此照律,何如?啓,依允。
又啓目粘連,向前李完熙亦,餉錢所用,縱云備納,餘數尙多,有難容貸,以此照律,何如?啓,依允。
刑曹啓曰,今初五日大臣備局堂上引見入侍時,左議政金興根所啓,向來捕囚分等時,雖無和應之跡,得聞凶悖之說者,竝置之刑配,若其賤役年老之無情跡者,置之放送矣。更考原案,則趙子祥罪狀,宜置刑配,而混入於放秩,臣等之失檢,不勝惶恐,而趙子祥亦爲勘配,然後可無罪同罰異之歎,以刑配律施行之意,分付秋曹,何如?上曰,依爲之事,命下矣。罪人趙子祥嚴刑一次後,慶尙道鎭海縣定配所,卽爲押送之意,敢啓。傳曰,知道。
又啓曰,毆打掖隷之李晚祚·梁範植捉來,與被打別監韓在明,頭質嚴査,則閣隷李晚祚所供內以爲,渠與別監韓在明,素有面分矣。今月初二日,與梁範植往飮於酒家之時,韓在明適會入來,故勸以盃酒,則稱托不飮,不無下視渠輩之慍意,至於言詰,仍卽不勝酒力,昏倒不省,別監之被打與否,實爲不知云。梁範植所供內以爲,渠與晚祚,同飮酒家,名不知別監一人入來,則晚祚謂有親分,勸飮酒盃,別監推諉牢拒,必是低視閣隷之意,不無憤惋之心。晚祚乘時批頰,仍卽醉倒,故其在共憤之義,果爲亂打的實,至於衣笠錢兩之閪失,鬪鬨之時,觀光如堵,未知誰某之持去云。別監韓在明所供內以爲,渠以使喚別監過路,鍾街近處,逢着晚祚於酒家,晚祚勸以共飮,辭以奔忙,卽欲抽還,則晚祚忽批渠頰,昏醉自倒,同伴之梁哥謂以瑕疵渠輩,先爲犯手,聚徒助勢,無數亂打,幾至死境,衣笠錢兩,隨以見失,必是渠輩奪去云。觀於諸供,先事起鬧者晚祚,而批頰昏倒而已。繼以亂打者範植,而毒手所及,至於在明之頭面破傷,流血狼藉之境,在範植倖逭之心,不敢隱諱而輸實,首犯之罪,非渠伊誰?況以頑濫之惡習,罔念衣笠之所重,無難裂破,竟至閪失,究厥所爲,萬萬痛惡,所當分輕重照法嚴勘,而旣伏承査實以入之命,上裁,何如?傳曰,分輕重各別照法嚴勘。
吏曹參判金大根疏曰,缺答曰,省疏具悉。所請依施。
辛亥十二月初十日辰時,上御熙政堂。藥房入診入侍時,都提調朴晦壽,提調金景善,副提調沈宜冕,檢校待敎李秉文,假注書朴弘陽,記注官羅時鏞,別兼春秋徐翼輔以次進伏。醫官鄭有曾·金珪·金有鼎·李鎭夏·安光杓進伏楹外訖。上曰,史官分左右。晦壽進前奏曰,日氣過冷,朝氣陰曀不調,聖體,若何?上曰,一樣矣。晦壽曰,寢睡水刺之節,何如?上曰,一樣矣。晦壽曰,大王大妃殿氣候,何如?上曰,一樣矣。晦壽曰,王大妃殿氣候,何如?上曰,一樣矣。晦壽曰,大妃殿氣候,何如?上曰,一樣矣。晦壽曰,中宮殿氣候,何如?上曰,安順矣。晦壽曰,日前聞醫官言,則有微感之候,至於進御正氣散云,日間更若何?上曰,日來快愈矣。晦壽曰,日氣雖不極寒,而一直不解,故外間亦多有外氣感證矣。上曰,昨夜雨旣不少,雷聲頗殷,係是冬雷也。雖與十月雷有異,而於予心何可安乎?晦壽曰,隱隱一聲,旋卽止矣。上曰,然矣。晦壽曰,醫官待令,使之入診乎?上可之。珪等以次診候,退伏楹外訖。晦壽曰,脈候奏之。珪曰,左右三部調均矣。晦壽又問曰,脈候外氣快不復見乎?珪曰,夬無外氣,調和太平矣。上曰,醫官先退。晦壽曰,又伏聞日前有咽喉症候之意矣。今則若何?上曰,其時少似如何矣,今則夬可矣。晦壽曰,吉更湯進御乎?上曰,服之而今無餘氣矣。晦壽曰,此症亦隨外氣而生者也。臣向亦有仰奏,而祁寒之節,雖或稍和,觸傷之易,非比他時,各別愼攝,是所伏望。上曰,予心亦然矣。晦壽曰,每於觸冒之餘,外氣必隨而入矣。上曰,感症果多由於失攝者矣。上曰,史官就座。命大臣先退,又命退。諸臣以次退出。
上在昌德宮。停常參·經筵。
以司謁口傳下敎曰,廣州留守李穆淵除拜幾日,尙無變動,未知緣何事端,而揆以事體,萬萬未安。政院申飭,卽爲肅命。
弘文館啓曰,新除授副應敎金元植時在慶尙道星州地,經筵入番事緊,請斯速乘馹上來事,下諭。答曰,許遞。
義禁府啓曰,各道放未放成冊啓下全羅道靈巖郡定配罪人孫興仁,泰仁縣定配罪人白文振,江原道春川府徒二年定配罪人李玄功等名下,放字書下矣。孫興仁·白文振·李玄功等放送事,分付該道道臣之意,敢啓。傳曰,知道。
義禁府照目粘連,熙川郡守鄭濟成矣本府議啓內,許多所犯,道啓狼藉,揆以法紀,有難容貸,以此照律罪,杖八十收贖,告身盡行追奪,徒二年定配私罪,奉敎依允爲旀,功減一等爲良如敎。
又啓目粘連,中和前前府使李熙完矣本府議啓內,餉錢所用,縱云備納,餘數尙多,有難容貸,以此照律罪,杖一百流三千里定配私罪,奉敎依允爲旀,功議各減一等爲良如敎。
又照目粘連,嘉山前前郡守趙履錫矣本府議啓內,餉錢懸錄,公貨犯用,較諸他倅,雖或差少,揆以法例,均是挪移,以此照律罪,杖一百收贖,告身盡行追奪,流三千里定配私罪,奉敎爲旀,功減一等爲良如敎。
又照目粘連,長淵前縣監李完熙·成元鎭等矣本府議啓內,完熙段,任內所捧,數甚零星,參以事勢,實緣經遞,糴法莫嚴,有難曲恕。元鎭段,舊還未準捧之分等勘罪,已有定式,竝只以此照律罪,完熙杖七十徒一年半定配,元鎭杖一百徒三年定配,竝只私罪,奉敎依允爲旀,完熙功減各減一等,元鎭功減一等爲良如敎。
義禁府啓曰,時囚罪人李熙完杖一百流三千里定配照律公事,判付內依允,功議各減一等,趙履錫杖一百流三千里定配照律公事,判付內依允,功減一等,成元鎭杖一百徒三年定配照律公事,判付內依允,功減一等,鄭濟成杖八十徒二年定配照律公事,判付內依允,功減一等事,命下矣。熙完功議各減,杖九十收贖,告身盡行追奪,忠淸道保寧縣靑淵驛徒二年半定配,履錫功減,杖一百收贖,告身盡行追奪,大興郡光時驛徒三年定配,元鎭功減,杖九十收贖,告身盡行追奪,江原道楊口縣含春驛徒二年半定配,濟成功減,杖七十收贖,告身盡行追奪,黃海道白川郡金谷驛徒一年半定配,而以議啓內辭意,具罪目,依例發遣府書吏·羅將,押送各其配所,何如?傳曰,允。
又啓曰,時囚罪人李完熙杖七十徒一年半定配照律公事,判付內依允,功議各減一等事,命下矣。完熙功議各減,減徒加杖,杖一百收贖,只告身盡行追奪,放送,何如?傳曰,允。
刑曹啓曰,毆打掖隷之李晚祚等査實草記,分輕重各別照法嚴勘事,命下矣。謹按律文,則大明律毆制使條,有曰毆制使者杖一百徒三年,名例云隨從者減一等,梁範植罪旣深重,招亦首實,決杖一百後,江原道蔚珍縣徒三年定配所,李晚祚所犯,縱云稍歇,起鬧難免由渠,減一等,決杖九十後,忠淸道木川縣徒二年半定配所,竝卽押送之意,敢啓。傳曰,知道。
上在昌德宮。停常參·經筵。
傳曰,原任直提學金大根馳詣顯隆園,奉審摘奸,仍詣健陵·華寧殿,一體奉審以來。
義禁府啓目,醫官趙運杓原情云云。傳旨內辭緣,泛稱遲晚,所當請刑,而御醫勿爲請刑,載在法典,議處,何如?判付啓,依允。
義禁府啓曰,卽接平山縣監曺栢承牒報及成冊,則謀反大逆不道罪人應道應坐之類,査出報來矣。應道妻者斤阿只慶尙道蔚山府緣坐爲婢,而依例令刑曹押送配所,女大阿只旣已出嫁,依律文免坐,何如?傳曰,允。
刑曹啓曰,因承政院啓辭失火根因査覈事曹啓目判付內,失火根因,不必更問,苟能小心於焙煉之役,寧有火延棟宇之理?萬萬痛駭,頭目軍士刑配,其餘三漢,同在一院,有不爲檢飭之罪,竝刑訊一次後,放送可也事,命下矣。頭目軍士全萬伊·吳壽吉各嚴刑一次後,萬伊忠淸道永春縣,壽吉江原道高城郡定配所,竝卽押送,軍士金裕敬,水工金宗元·金順吉各嚴刑一次後,放送之意,敢啓。傳曰,知道。
持平金昌秀疏曰,伏以臣於戊申年間,冒入臺地,疏闇之見,遇事昧例,忙錯之失,臨急乖體,罪大罰輕,薄竄善地,莫非我先大王山藪包容。河海涵育之恩,今於萬事滄桑之後,未死一縷,生還故里,奠之袵席之上,只當畢生喩戴,矢心息補,以爲追報之圖,而至於洗瘢滌垢,得起爲人,何嘗毫髮念及也哉?不意今者,栢府除旨,忽下於嚴廬跧伏之中,臣惝怳震駴,五內戰灼,實不知措躬之所也。臣於秋間試役,冒沒暫膺,非以臣抛棄廉防,夤緣媒進之計也。到今追提往事,仰首鳴暴,無論所處之緊漫,期欲一伸,則言之哽塞,徒增愴傷,臣雖蚩蠢,亦何忍此?玆故吞不敢宣,靦然趨赴,而臣之情事,益復悲苦矣。今此臺端一步,卽臣覆轍之地,纔聞除名,自不覺顔騂而體粟,則其何敢以時月稍久爲解,而揚揚若無故之人,不思所以自處之道哉?收錄簪履,恩造雖隆,踰越咫尺,私義難改,召牌儼臨,卽當蹶,而左右參倚,進身無路。玆敢忙陳短章,悉暴衷懇,伏乞聖慈,諒臣情之悲苦,憫臣情之窮蹙,仰稟東朝,特下遞斥見職,仍治臣逋慢之罪,以肅朝綱,以伸微諒焉。臣不以見職自居,不宜妄有陳說,而竊伏聞,殿下典學日勤,程課趲進,魯論已畢,鄒書將始,愚忱欣忭,曷有其極?夫魯論半部,尙可以治天下,全部畢講不已多乎?然而苟或自多,則便有滿假之意,纔滿假便已懈弛矣。多其可恃乎?且學貴知要,得其要則一字半句,不爲不多,不得其要則雖多奚爲?方今三陽將近,春晷漸至,政宜益加警惕,瘁礪精神,朱夫子有曰,工夫易間斷,歲月難追尋。玆豈非殿下今日所當深省者乎?惟殿下勿以已多而便自滿,無或徒讀而不務要,必於溫故中知新,博文上反約,則繼此鄒書七篇,亦可以領絜而裘順矣。曷不盛哉?臣本固陋淺劣,不足與議於聖學陳勉之道,而天賦忠愛,自不能已,敢此覶縷,伏願殿下,試垂察焉。省疏具悉。往事何必追提?爾其勿辭察職。尾附事,所陳切實,當留念矣。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
禮曹啓曰,各陵園墓·本曹郞廳·四學·童蒙敎官·通禮院禮賓寺·圖畫署官員等今辛亥年秋冬等褒貶,等第以入,而宗廟署·社稷署·景慕宮·弘文館·藝文館·春秋館·承文院·成均館·奉常寺·掌樂院·典牲署·東西氷庫·東西活人署·觀象監·內醫院·司譯院·典醫監·惠民署·東·南關王廟官員等褒貶,各其司領事·都提調·提調及堂上有故或不備,不得一時磨勘之意,敢啓。傳曰,知道。
又啓曰,今此所屬各司官員等褒貶時,光陵令徐長淳,昌陵令趙熙弼,南學兼敎授尹滋悳與參判臣鄭基世,有應避之嫌,元陵參奉李勉愚與判書臣李鶴秀,有應避之嫌,不得同議磨勘,各將別啓本以入之意,敢啓。傳曰,知道。
刑曹啓曰,義禁府啓辭內,卽接平山縣監曺栢承牒報及成冊,則謀反大逆不道罪人應道應坐之類,査出以來矣。應道妻者斤阿只慶尙道蔚山府緣坐爲婢,而依例令刑曹押送配所,女大阿只旣已出嫁,依律文免緣坐,何如?傳曰,允事,批下矣。蔚山府緣坐爲婢罪人者斤阿只依例押送配所事,分付該道道臣之意,敢啓。傳曰,知道。
廣州留守李穆淵疏略曰,伏以臣向因敦飭,雖暫冒膺,其心愧恥,固自如也。乃者居留恩命又下,驚惶震凜益無所措。噫,人之所以爲人,以其有禮義廉恥,況臣之所恥,世所罕有,雖歲月稍久之後,赧然無面可顯,其何敢厭然自掩乎?又有一大關捩,臣雖愚騃,猶是天賦彝倫中粗知有道理者也。乃於先大王禮陟三年內,未能一參於班哭之列,其與三年不奔者等,今豈復起爲人,更入脩門乎?飮泣茹恨,撫躬自悼,飭敎雖極悚惶,情病末由趨膺,伏乞仰稟東朝,亟遞臣職,仍令選部,永刊臣名,千萬血泣。答曰,省疏具悉。雖有眞箇可引之義,事屬旣往,有不必更爲語到,況初無可引,而亦旣出脚,則今又復申前說,豈非左右無當乎?卿其勿辭,卽爲肅命。
上在昌德宮。停常參·經筵。
傳曰,禮房承旨馳詣宗廟·景慕宮,奉審摘奸以來。
傳曰,館錄爲之。
政院啓曰,館錄爲之事,命下矣。副提學未差之代,政官牌招,開政差出,何如?傳曰,允。
又啓曰,兼吏曹判書趙斗淳,參判徐憲淳,參議李玄緖牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
兵曹啓曰,門鑰纔下之後,建陽門入直都監把摠之床奴未及出去云,萬萬驚駭。臣之不能檢飭,不勝惶悚,床奴則爲先拘留於本曹,待明朝各別懲治,何如?傳曰,允。
政院啓曰,卽見兵曹草記,則門鑰旣下之後,床奴一漢未及出去云,事極疎忽,常時不能檢飭之當該入直堂郞,竝從重推考,何如?傳曰,允。
弘文館啓曰,修撰趙在應差祭,下番闕直,事甚未安。副修撰鄭健朝內閣進,金英秀在外,修撰宋謙洙卽爲牌招入直,何如?傳曰,允。
以修撰宋謙洙牌不進罷職傳旨,傳曰,只推。
訓鍊都監啓曰,本局中軍李定鉉,身病猝重,勢難察任,改差,何如?傳曰,允。
兵曹,以趙存中爲訓鍊都監中軍。
上在昌德宮。停常參·經筵。
藥房副提調沈宜冕啓曰,伏未審日間,聖體若何,寢睡水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿不必入侍矣。大王大妃殿·王大妃殿·大妃殿·中宮殿,口傳問安,答曰,知道。
政院啓曰,備邊司郞廳來言,今日賓廳日次,而顯隆園忌辰祭正日相値,不得來會云矣,敢啓。傳曰,知道。
政院啓曰,兼吏曹判書趙斗淳,參判徐憲淳,參議李玄緖再牌不進推考傳旨及罷職傳旨,今方捧入,而開政命下之後,連事違召,無意承膺,事甚未安。判書·參判,所當更請牌招,而係是一日三牌,何以爲之?敢稟。傳曰,牌招,參議只推,一體牌招。
又啓曰,兼吏曹判書趙斗淳,參判徐憲淳,參議李玄緖牌不進推考傳旨及罷職傳旨,今方捧入,而開政命下之後,如是違牌,事甚未安。參判陳疏,以顯隆園忌辰祭正日,退却矣。判書更爲牌招,何如?傳曰,允。參議只推,一體牌招,原疏捧入。
傳曰,奉審閣臣入侍。
奎章閣啓曰,景慕宮望廟樓今望奉審,無頉之意,敢啓。傳曰,知道。
傳曰,吏曹參判疏批已下,一體牌招。
政院啓曰,各道兵營褒貶,鎭將與觀察使同議磨勘,虞候·評事自本營卽爲磨勘,係是法典,而卽伏見北兵使沈日永狀啓,則虞候·評事褒貶,不爲封進,南兵使吳顯文虞候褒貶,亦不封進。殿最法意,何等嚴重,而有此疎忽,竝從重推考,原啓本使之修正,卽速上來,何如?傳曰,允。
又啓曰,黃海監司洪耆燮今秋冬等褒貶啓本,守令無一人居中居下,殊無嚴〈明〉殿最之意,推考警責,何如?傳曰,允。
又啓曰,江華留守黃浩民,忠淸水使李倫敍,黃海水使韓仁植,慶尙左水使李容純,邊將無一人居中居下,京畿水使柳信儉,全羅左水使趙寬錫,統制使李膺緖,無一人居下,殊無嚴明殿最之意,竝推考警責,何如?傳曰,允。
義禁府啓曰,今秋冬等本府郞廳褒貶,當爲磨勘以入,而堂上有故,限內不得擧行之意,〈敢啓〉。傳曰,知道。
宗親府啓曰,本府郞廳今秋冬等褒貶等第,當爲磨勘,而堂上有身病,限內不得爲之之意,敢啓。傳曰,知道。
兵曹啓曰,今十二月十五日丙申亥正三刻九分立春改火進上時,宗廟署·社稷署·永禧殿·永寧殿·景慕宮·毓祥宮·宣禧宮·景祐宮·慶壽宮,依例改火,奎章閣·議政府·承政院·漢城府,一體頒火之意,敢啓。傳曰,知道。
奎章閣啓曰,本閣之辛亥年秋冬等褒貶,當爲磨勘,而提學二員,待敎俱未差,未得擧行,外閣褒貶,亦不得爲之之意,敢啓。傳曰,知道。
有政。吏批,兼判書趙斗淳牌招不進,參判徐憲淳進,參議李玄緖牌招不進,承旨缺進。
吏批啓曰,兼判書趙斗淳,參議李玄緖竝牌招不進,小臣獨政未安,何以爲之?敢稟。傳曰,仍爲之。政事無以李㘾爲副提學,尹滋悳爲副應敎,李明三爲興德縣監,崔允憲爲順懷墓守衛官。
兵批,僉知二單,趙存弼·洪載謨。
訓鍊都監從事官,以都提調意啓曰,本局從事官禁松參軍及諸將官等今辛亥年秋冬等褒貶,當爲等第,而都提調臣鄭元容有身病,限內不得磨勘之意,敢啓。傳曰,知道。
兵曹啓曰,本曹今辛亥年秋冬等褒貶啓本中,刀擦四處之意,敢啓。傳曰,知道。
又啓曰,本曹今辛亥年秋冬等褒貶等第,磨鍊以入,而曹所屬軍器寺·司僕寺·典設司訓鍊院官員及部將等褒貶,因各其司提調及堂上有故,不得一體磨勘之意,敢啓。傳曰,知道。
又啓曰,輪對武臣加抄啓人員,別單書入之意,敢啓。傳曰,知道。
政院啓曰,吏曹郞廳來言,臺諫有闕,政事,取稟。傳曰,前望單子入之。
兵曹啓曰,昨日下鑰時未及出去之床奴,自臣曹各別懲治事草記蒙允矣。床奴性金決棍十度,懲勵放送之意,敢啓。傳曰,知道。
吏曹參判徐憲淳疏曰,缺答曰,省疏具悉。卿其勿辭行公。
辛亥十二月十五日申時,上御熙政堂。奉審閣臣入侍時,右副承旨尹堉,假注書成載球,記注官朴賢楷,別兼春秋鄭健朝,原任直提學金大根以次進伏訖。上曰,史官分左右。上曰,閣臣進前。大根進前奏曰,臣承命馳詣顯隆園,園上奉審則無頉,碑閣·丁字閣奉審則無頉,祭物·祭器·祭井看審則精潔,諸執事摘奸則無頉,仍詣健陵,陵上奉審則無頉,碑閣·丁字閣奉審則無頉,仍詣華寧殿,殿內奉審則無頉,還詣顯隆園,仍留監祭,將事安寧之意,敢此仰達矣。上命閣臣先退。堉曰,日暖間例有視事頉稟,而向因勿拘爲之之命,連爲進講矣。論語畢講後,溫繹日限,止於明日,自再明日經筵,取稟,何以爲之乎?上曰,依爲之。上曰,史官就座。又命退,承史以次退出。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,左承旨許遞,前望單子入之。
承旨前望單子入之,金在淸落點。
傳曰,工曹參議有闕之代,前牧使金淵根除授。
傳曰,右承旨·右副承旨許遞,前望單子入之。
承旨前望單子入之,洪淳穆·金炳雲落點。
傳曰,呈告臺諫竝許遞,正言趙憲燮·成載球除授。
傳曰,臺諫前望單子入之。
臺諫前望單子入之,持平崔擎祖落點。
吏曹·工曹參議單金淵根今加通政除授事,承傳。
政院啓曰,館錄爲之事,命下矣。新除授行副提學李㘾卽爲牌招,何如?傳曰,允。
弘文館啓曰,新除授副應敎尹滋悳時在慶尙道開寧地,經筵入番事緊,請斯速乘馹上來事,下諭。答曰,許遞。
宗簿寺啓曰,璿源譜略今已改張矣。進上日字,令日官推擇,則今月十八日午時爲吉云,以此日本寺堂上·郞廳·校正官具儀仗陪進仁政殿,與承旨請承傳色奉入,而奉謨堂奉安國朝御牒·八高祖圖·王妃世譜改張書本及璿源譜略改張印本,一體陪進,自內閣稟旨擧行,五處璿源閣奉安件,自本寺次第擧行,頒賜件亦爲收聚,改張還給,何如?傳曰,允。
傳曰,玉堂有闕之代,前望單子入之。
玉堂前望單子入之,副應敎李承輔落點。
義禁府啓目粘連,向前趙雲杓亦,莫重禁直,固當審愼,而苟能常時檢束,寧有當日失火?溺職之罪,在所難免,而第無定律,依倉庫失火例照勘,何如?啓,依允。
刑曹啓曰,各道放未放修啓冊子,本曹所管定配罪人放未放秩,竝依啓聞施行,而忠淸道放未放修啓冊子放秩中海美李容根等三人,稟秩中稷山趙奎秀,未放秩中洪州金贊枝二十人,慶尙道放未放修啓冊子放秩中居昌愼常欽等二十八人,江原道放未放修啓冊子放秩中楊口李寅根,稟秩中平海私奴順金,未放秩中江陵高允基等六人,全羅道放未放修啓冊子放秩中樂安吳淵先等二人,稟秩中海南李長孫,仍秩中南平金興祿等二十八人,黃海道放未放修啓冊子放秩中延安金亨田等二人,未放秩中文化吳鎭涉等十人,平安道放未放修啓冊子放秩中朔州安宗實,仍秩中龍岡金季煥等六人,放字書下中本道移配罪人忠州黃元赫等二人,咸鏡道放未放修啓冊子稟秩中高原金亨益等四人,放秩中洪原林信元等二人,他道發配本道定配所已至配所未及登聞秩中鍾城丁若默,竝謹依書下放送,放字中本道移配罪人和順李象宗等四人,待其到配,卽爲放送之意,竝分付各該道臣,何如?傳曰,允。
義禁府啓曰,平安監司洪鍾應啓本內,熙川前郡守鄭濟成罪狀,令攸司稟處事,啓下矣。鄭濟成前以他罪,定配於黃海道白川郡,依例發遣府羅將拿來,何如?傳曰,待待命拿囚。
吏曹啓目,前僉使金德佑名字與大逆不道罪人德佑同名,改以宗佑事告狀,依例令藝文館給帖,何如?啓,依允。
掌令姜長煥疏曰,伏以臣卽一庸陋疎賤之人,姿旣鹵下,學又空謏,本不足備數於百執事之末,而偏蒙誤恩,濫躋從班,負乘之咎,理所必至。果於秋間,猥叨栢府,自底罪戾,合置重律,而聖度包荒,薄竄旋宥,臣歸伏衡茅,聚首攢頌,仰戴洪造,俯訟深愆,庶以此爲一分不報之報矣。迺者掌憲除命,忽降於旅瑣之中,天牌儼臨,寵光隆摯,臣惶感震愓,措躬靡所,誠不自知求所以當殿下非常之恩者。噫,臣於前日,亦嘗屢忝臺職,而曾未一日行公,或流落不前,或懇叩辭避者,誠以自揣甚熟,極知其不堪故也。向値大論,冒昧一出,竟致隳損臺體,干犯威譴,以臣視臣,尙多追悔,以臣治臣,猶自餘罪,從玆以往,臺端一步,尤是臣艮限所在。今若謂薄罰之已勘,寵命之是恃,恬若固有,喪其素守,則臣之微賤,亦是四維中物,一身顚敗,固靡足恤,而獨不有關於聖朝之廉防乎?聖念雖軫於曲遂,私義實難以冒膺,徊徨踧踖,冞增悚慄。玆敢傾瀝懇誠,仰瀆宸嚴,伏乞聖慈,俯垂鑑諒,仰稟東朝,將臣所帶職名,劃賜鐫斥,仍勘臣逋慢之罪,俾公法嚴而微分安,臣不勝大願。臣旣不以見職自居,何敢妄有所附陳,而區區犬馬之誠,有不容自已者。竊伏惟我殿下,以聰明睿智之姿,有嚴恭寅畏之心,御極當天,一念典學,頻開講筵,討論經旨,德業日新,四方風動,政所謂天命之眷顧方新,人心之蘄向方切者也。臣聞伊尹之戒太甲曰,今嗣王新服厥命,惟新厥德,召公之告成王曰,若生子罔不在厥初生,自貽哲命。今我殿下,始初淸明,奮發聖志,知大本急務之在講學一事,而慥慥孜孜,不翅於飢食而渴飮,體殷宗之時敏,法周后之疾敬,一此不懈,進進無已,則二帝可三,三王可四,而太平萬世,其將自今伊始矣。第伏念,講學之本,在乎正心,正心必先誠意,誠意必先格致,斯爲工夫之次序,而往哲亦云,學問之要,祗是居敬以立其本,窮理以致其知,反躬以踐其實而已。是又爲學之節度也。苟有不學與學焉而不主乎此,則所謂毫釐之差,千里之謬,政在於此,而非所以貫本末而立大中,探淵源而出治道也。蓋人主一心,萬化之大本,本一正則四方之事,無一不出於正,本一不正則四方之事,無一得由於正,如表端而影直,源濁而流汚,其理有必然者。然則人主之學與不學,所學之正與不正,而國家之興替係焉,可不懼哉?可不戒哉?此所以大舜有危微精一,允執厥中之戒。孔子有克己復禮爲仁之訓,而程子亦嘗陳戒於時君曰,接賢士大夫之時多,親宦官宮妾之時少,則可以涵養氣質,薰陶德性。朱夫子又面陳奏箚曰,一念之萌則必謹而察之,此爲天理耶,爲人慾耶?果天理也則敬以擴之,而不使其少有壅閼,果人慾也則敬以克之,而不使其少有凝滯。推以至於言語動作之間,用人處事之際,無不以是裁之,則聖心洞然,中外瀜徹,無一毫之私慾,得以介乎其間。是皆所以正吾一心,而爲天下萬事之本也。殿下第於淸讌蠖濩之中,試以是而自思之,吾之所以惟精惟一,而持守其心者,硏究充擴,無所間斷,果嘗如大舜之所戒乎?所以克己復禮,而養其德性者,薰陶瀜徹,周旋中禮,果嘗如孔子·程·朱之所訓乎?蓋惟精也克己也,卽所謂格致也。惟一也復禮也,卽所謂誠正也。自古聖賢,口授心傳,而見乎行事者,前後一揆,丁寧親切,而若其講明之工,則貴不間斷,苟或間斷,則竝與前工而棄之。故曰念終始典于學,厥德修罔覺。蓋無終則無始。故終始惟一,時乃日新,日新者日進,不日進者必日退,此所以聖人之心,純亦不已也。夫義理無窮而歲月有限,人欲已熾而天理難復,苟不日新又日新,自强不息,則其何以將就允德乎?先正文簡公臣金昌協嘗云,日課之工,最宜見效,雖一日所做不多,工夫積累,意味浹洽,與或作或輟者,奚翅相倍,旨哉言乎?蓋聖不自聖,未嘗以吾道已足,而忽進修之工,故大禹惜寸陰,成湯誡日新,文王日仄不遑,周公夜以繼日。伏惟殿下,以經傳之訓爲必信,則堯·舜之道備於己,反身而誠,勿以庶務之靡暇,而或停三晝之講,雙日之對,時習之工,不少休廢,日躋之敬,罔或間斷。譬如九仞之山,必成一簣,百尺之竿,復進一步,汲汲皇皇,如不及惟恐失,則自然眞積力久,欲罷不能,至德凝道,與天爲一,是爲講學之終始也。詩曰靡不有初,鮮克有終,此豈非今日之鑑戒乎?殿下儘能講學以正心,正心以正家,正家以正左右,正左右以正朝廷,以至百官萬民,無一不出乎正,則德可以緝熙光明,治可以郅隆泰通,一日萬幾,將惟其所爲,無不徯志,馴致億萬年無疆之休矣。今此所陳,皆是古惜聖賢之至論,臣嘗所聞於師友者乃爾,而敢效野人芹曝之獻焉。殿下聖學高明,固不待臣言之申複,而必已有默契而體認者矣。臣愚忠所激,言不知裁。伏惟財赦而擇其中,千萬幸甚。臣又聞講習之方,莫如相規而取善,韋布尙然。況帝王之學,尤宜貴德而尊士乎?顧今山林宿德,望實俱著,若又盡禮招延,置諸顧問之地,虛心開納,委以啓沃之責,俾日親便座,講磨善道,則將見聖德益明,大猷時升,所補豈淺淺哉?夫以堯·舜之聖,亦須輔弼之賢,用成其德業。故昔我宣廟·孝廟之盛際,亦有先正文成公臣李珥,先正文成公臣宋時烈,或出入經幄,輔養聖德,或開陳治體,寅亮天工,謨猷密勿,敎化隆洽,佑啓咸正,式至今休。是宜聖明之所遵述,而所謂欲法堯·舜,當法祖宗者也。伏願殿下,勿以人廢言,而深留聖意焉。臣無任云云。省疏具悉。爾言儘是爲學之要,當體驗而力行矣。勿辭察職。
全羅監司李裕元疏曰,伏以臣於藩宣重毗,夫豈有一分堪承之望,而尙此蹲冒乎哉?除拜之初,感激居先,趨膺之後,洊瀆是懼,所以黽勉赴任,隱忍未發,因循盤礴,式至于今,而省躬揆分,無往非待罪之日也。竊自以爲,全省不甚弊敗,年形得以少康,則庶或隨處牽補,捱過時月,亦以爲當官圖報,只在於無陷大過,受命以來,矢心殫竭,憧憧一念,晝宵靡懈,於焉尸素之居,行將周年于玆矣。第緣臣身無福星,厥咎在歲,夏澇極備,秋事告歉,統論沿野,不無差等之殊,而目下民情之遑汲,均之爲殿屎之勢也。環湖南幾千百生靈,如在漏船之中,衣袽之備,稍篙之須,責惟在臣。我聖上若保如傷之念,惓惓於南顧之憂,布揚承宣之責,亦惟在臣。而臣本在年淺乎,識短才疎,若涉大津,茫無歇泊。一着全迷於當局,始慮不及於成算,上孤一方之委寄,下缺列郡之厚望,留一日則有一日之害,留二日則有二日之害,害之所歸,怨將誰任?古人有言曰,監司非其人則民國受其病,此爲臣準備語也。惟有早卽求解,以圖善後之策,是臣塵刹之願,而亦聖上曲遂之恩,若其過福之懼,匪據之媿,有未可論也。且臣情私,尤有所萬萬悶迫者,臣之父母,年滿六旬,夙抱貞痼,寧日恒鮮,臣旣終鮮,替護無人,藥餌之補,滫瀡之供,每失其宜,夏秋以來,長事委淹,將奉之行,緣此漸遲,時接家信,憂慮交中。噫,官至刺史,人孰不榮,而臣未能奉榮,養以專城,人孰不願,而臣未能酬願,戀庭闈而如結,餉廩俸而靡安。臣聞聖王御下,以孝爲理,人臣事君,移孝爲忠。今臣祿仕,專爲悅親之計,而未伸反哺之誠,空抱離膝之懷,有臣如此,將何藉手?昔以親老辭官者,有曰無心爲吏,論者韙之,後史記之,如臣所處,宜無異同。而今若徒懷嚴畏,自阻於孝理之化,則公而溺職,私而曠省,必至於自速罪戾,厚招譏議,勵廉敦敎,其將緣臣而壞損,臣雖欲自解其說,而不可得矣。玆敢悉暴心肝,冒死仰籲,伏乞聖慈,諒臣至懇,矜臣至情,仰稟東朝,亟遞臣見帶之任,俾藩畀重而私分安焉。答曰,省疏具悉。所請依施。
上在昌德宮。停常參·經筵。
政院啓曰,左承旨洪淳穆時在黃海道谷山府任所,右副承旨金炳雲時在安岳郡任所,竝斯速乘馹上來事下諭,何如?傳曰,許遞,前望單子入之。
承旨前望單子入之,李源命·金炳奎落點。
又啓曰,右副承旨金炳奎時在咸鏡道北淸府任所,斯速乘馹上來下諭,何如?傳曰,許遞,前望單子入之。
承旨前望單子入之,李興敏落點。
政院啓曰,前兼工曹判書金左根方帶知事實銜,而誤付軍職,至於啓下,事甚未安。原單子勿施,當該堂上推考,何如?傳曰,允。
又啓曰,吏曹郞廳來言,兵曹判書有闕,政事,取稟。傳曰,前望單子入之。
傳曰,傳香承旨馳詣延祜宮,奉審摘奸以來。
傳曰,兵曹判書有闕之代,水原留守趙秉駿除授。
傳曰,吏曹參議有闕之代,前望單子入之。
吏曹參議前望單子入之,南秉哲落點。
傳曰,有實故玉堂竝許遞,前望單子入之。
玉堂前望單子入之,應敎李秉文,副應敎趙雲卿,校理李鼎敍·鄭鎏,副校理沈宜元·李維謙,修撰徐堂輔落點。
傳曰,副司果李承憲·權泳夏副修撰除授。
傳曰,未肅拜臺諫竝許遞,前望單子入之。
弘文館啓曰,下番闕直,事甚未安。新除授修撰李維謙·徐堂輔,副修撰李承憲·權泳夏,竝卽牌招,以爲推移入直,新除授應敎李秉文,副應敎趙雲卿,校理李鼎敍·鄭鎏,副校理沈宜元,一體牌招察任,何如?傳曰,允。
政院啓曰,行副提學李㘾牌不進推考傳旨,今方捧入,而館錄命下之後,如是違牌,事甚未安,更爲牌招,何如?傳曰,允。
吏曹·兵曹判書單趙秉駿除授事承傳。
備邊司薦望,以徐英淳爲水原留守。
兵曹口傳政事,副司果尹滋悳。
吏曹口傳政事,直閣單鄭健朝。
吏曹,副修撰二單,李承憲·權泳夏除授事承傳。
政院啓曰,新除授兵曹判書趙秉駿時在水原府任所,命召傳授,一時爲急,交龜後,斯速乘馹上來事下諭,何如?傳曰,允。
以應敎李秉文,校理鄭鎏,修撰李維謙·徐堂輔牌不進罷職傳旨,傳曰,只推。
義禁府照目粘連,醫官趙運杓矣本府議啓內,莫重禁直,固當審愼,而苟能常時檢束,寧有當日失火?溺職之罪,在所難免,以此照律罪,杖八十徒二年定配公罪,依法典收贖,奉敎依允。
奎章閣啓曰,璿源譜略改張件,明日自宗簿寺陪來,而內上件,今番則自本寺修整,直爲內入云,奉謨堂,宙合樓所奉件,則臣等進詣改張之意,敢啓。傳曰,知道。
知敦寧李魯秉疏略曰,臣自少至老,厚受國恩,罔功而進秩,特命而超資,乃於垂死之年,復叨憲長,纔劾一言,白首奔竄,論其罪犯,不當薄譴而止。曾未幾月,恩除遽降於賜環,隆眷復侈於收簪,授臣以知敦寧之任,臣誠驚惶震越,罔知措躬。今於恩除之下,義不敢偃處鄕廬,擔曳上來,恭俟嚴譴,而臣於見職,旣無敦寧,在法當遞,乞稟東朝,亟遞臣職。答曰,省疏具悉。往事何必追提?所講依施。
吏曹參議李玄緖疏曰,缺省疏具悉。所請依施。
副修撰金英秀疏略曰,臣幼而孤露,惟偏母是依,獲遂專城之奉,願已畢矣。其奈才短,政多僨誤,論出直指,幸霑孝理之體下,止被罰鍰之末勘,風樹不定,奄罹酷罰,縷命尙延,豈意〈辜〉痼限已滿,瀛銜忽侈,何敢抗顔自居?而臣之年前遭罹,實是畢生難洗之案,乞稟東朝,亟賜鐫斥。仍伏念,殿下典學之工,一念克勤,雖値祈寒,不允停稟,大禹之寸陰是惜,文王之日昃不遑,自不待勉强而至矣。惟願殿下,勤之已至,而罔或自恃,以禹·文之工,勉之於造次之間,內外交修,資深居安,則庶可悠久不息,而克致緝熙光明之休,勿以人廢言,試垂察焉。省疏具悉。本職已遞差,尾附事,當留念矣。
上在昌德宮。停常參·經筵。
傳曰,璿源譜略修編時宗簿寺提調以下,別單書入。
政院啓曰,吏曹郞廳來言,字令有闕,政事,取稟。傳曰,當日爲之。
又啓曰,卽者吏曹郞廳來言,政事當日爲之事命下,而兼判書趙斗淳,參判徐憲淳俱以病不來,參議南秉哲未肅拜,不得開政云,竝卽牌招,何如?傳曰,允。
又啓曰,兼吏曹判書趙斗淳,參判徐憲淳,參議南秉哲牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
有政。吏批,兼判書趙斗淳,參判徐憲淳牌招不進,參議南秉哲進,承旨缺進。
吏批啓曰,兼判書趙斗淳,參判徐憲淳竝牌招不進,小臣獨政未安,何以爲之?敢稟。傳曰,只出緊任。政事冊無
以徐有薰爲工曹判書,鄭㝡朝爲全羅監司,李升洙爲谷山府使,金鼎鎬爲北靑府使,金敬鉉爲安岳郡守,鄭獻敎爲康津縣監。再政。以金左根爲知敦寧,金景善爲判尹,李裕元爲大司成,徐有薰爲弘文提學,水原留守單徐英淳,兼華寧殿提調單徐英淳,訓鍊都監提調單趙秉駿,禁衛營提調單趙秉駿,御營廳提調單趙秉駿,以趙秉駿爲軍器提調,趙斗淳爲造紙提調。
傳曰,見窠守令皆令差出。
臺諫前望單子入之,執義尹哲求,司諫睦仁培,掌令金奎燮,金熙逌,獻納李貞夏,持平金畯,正言鄭夔容·睦仁會落點。
傳曰,都政若過是月,必多爲弊,新除授水原留守徐英淳再明日辭朝,使之卽速交龜。
政院啓曰,行副提學李㘾牌不進推考傳旨,今方捧入,而館錄命下之後,如是違牌,事甚未安,更爲牌招,何如?傳曰,允。
弘文館啓曰,下番闕直,事甚未安。副修撰李承憲·權泳夏在外,修撰李維謙·徐堂輔旣有只推之命,竝卽牌招,以爲推移入直,應敎李秉文,校理鄭鎏旣有只推之命,一體牌招察任,何如?傳曰,允。
以應敎李秉文,校理鄭鎏,修撰李維謙·徐堂輔牌不進罷職傳旨,傳曰,只推。
奎章閣啓曰,臣等進詣奉謨堂,所奉璿源譜略,宙合樓所奉璿源譜略,竝改張後還爲奉安之意,敢啓。傳曰,知道。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
以璿源譜略修編時宗簿寺提調以下別單,傳曰,提調大護軍李啓朝,璿源譜略跋文製述官兼吏曹判書趙斗淳,國朝御牒書寫官興寅君最應各熟馬一匹賜給,纂修監印校正官慶平君,纂修監印正李彙圭竝加資,纂修監印主簿李仁東,直長權鍾健,別工作假監役申泰道竝陞敍,初草書寫忠義李敦奎·金萬淳竝相當職除授,書寫寫字官崔應夏·白璨榮,朴商說右職調用,其餘寫字官·唱準·畫員·計士·日官·捕校·員役·工匠等,竝依癸亥年例施賞,樂工等考例施賞。
政院啓曰,行副提學李㘾牌不進推考傳旨,今方捧入,而館錄命下之後,如是違牌,事甚未安,卽爲牌招,何如?傳曰,允。
弘文館啓曰,下番闕直,事甚未安。副修撰二員未差,修撰李維謙·徐堂輔旣有只推之命,竝卽牌招,推移入直,應敎李秉文,校理鄭鎏旣有只推之命,一體牌招察任,何如?傳曰,允。
又啓曰,新際授副應敎趙雲卿時在京畿果川地,校理李鼎敍時在楊州地,沈宜元時在全羅道康津縣任所,副修撰李承憲時在京畿龍仁地,權泳夏時在慶尙道安東地,經筵入番事緊,請竝斯速乘馹上來事下諭。答曰,許遞,前望單子入之。
以應敎李秉文,校理鄭鎏,修撰李維謙·徐堂輔牌不進罷職傳旨,傳曰,只推。
玉堂前望單子入之,副應敎趙遠永,校理申錫禧,副校理朴珪壽,副修撰鄭健朝·李承憲落點。
上在昌德宮。停常參·經筵。
藥房都提調朴晦壽,提調金景善,副提調沈宜冕啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區〈伏慮〉,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿口傳問安。答曰,知道。
政院啓曰,備邊司郞廳來言,今日賓廳日次,而領議政未差,左議政金興根,右議政朴永元俱有身病,不得來會云矣,敢啓。答曰,知道。
備忘記,水原留守徐英淳下直,長弓一張,長箭一部賜給。
政院啓曰,行副提學李㘾牌不進推考傳旨,今方捧入,而館錄命下之後,如是違牌,事甚未安,更爲牌招,何如?傳曰,允。
弘文館啓曰,下番闕直,事甚未安。副修撰李承憲在外,鄭健朝內閣進,修撰李維謙·徐堂輔旣有只推之命,竝卽牌招,以爲推移入直,應敎李秉文,校理鄭鎏旣有只推之命,與新除授副應敎趙遠永,校理申錫禧,副校理朴珪壽,一體牌招察任,何如?傳曰,允。
以應敎李秉文,副應敎趙遠永,校理申錫禧·鄭鎏,副校理朴珪壽,修撰李維謙·徐堂輔牌不進罷職傳旨,傳曰,只推。
弘文館啓曰,新除授副修撰李承憲時在京畿龍仁地,經筵入番事緊,請斯速乘馹上來事下諭。答曰,依啓。
禮曹,來二月初七日行社稷大祭,香祝親傳,取稟奉敎敬依。
禮曹,來二月初六日行景慕宮春享大祭,香祝親傳,取稟奉敎恭依。
禮曹,來二月初六日行文宣王釋奠祭,同月初七日行南壇祭,香祝親傳,取稟奉敎敬依。
禮曹啓曰,靖嬪李氏,祧禮後延祜宮春秋祭,綏吉園寒食祭祝文,當爲改撰,令藝文館撰出,何如?傳曰,允。
敦寧府啓曰,大王大妃殿加上尊號,王大妃殿加上尊號,孝顯王后追上徽號,大妃殿上尊號,中宮殿冊禮後,王妃世譜,依敦寧式,同姓限八寸,異姓限五寸,一體修整之意,敢啓。傳曰,知道。
正言睦仁會避嫌啓曰,臣兄仁培亦蒙亞諫恩點,揆以公格,在下當遞,何敢晏然於臺次乎?援例來避,請命遞斥臣職。答曰,依啓。
御營廳啓曰,本廳諸將官今年射講都計劃居首人,別單書入之意,敢啓。傳曰,知道。
摠戎廳啓曰,本廳諸將官今辛亥年射講居首人,依例別單書入之意,敢啓。傳曰,允。
訓鍊都監啓曰,本局諸將官今年正月至十二月射講居首人,別單書入之意,敢啓。傳曰,知道。
敎資憲大夫行水原府留守兼摠理使徐英淳書,王若曰,視三都而有加,摠理之分司有重,睠八座而乃簡,耆舊之望實俱隆。敷予十行,煩卿一出,念華府制置之始,寔正廟志事攸存,僾月遊之衣冠,瞻依陵園之密邇,壯天設之襟帶,控扼湖·嶺之要衝,作豐之聖謨甚宏,恒軫繼述之責,觀華之遺澤浸遠,孰任懷綏之功?惟卿,圭璋令姿,簪纓華胄,承乃祖之遺烈,早歲蜚英,荷先王之殊知,夙夜納命。周流六府之佐貳,惟通材無適不宜,粵自兩藩之旬宣,矧茂績有所歷試。玆授卿以水原留守兼摠理使,卿其薦芬苾而展汛掃,欽哉訓辭,課農桑而練卒乘,監于成憲。於戲,體寡昧羹墻之慕,固知竭力而殫誠,仰老成屛翰之譽,尙賴視內而猶外。故玆敎示,想宜知悉。知製敎臣金會明製進。
上在昌德宮。停常參·經筵。
備忘記,廣州留守李穆淵下直,長弓一張,長箭一部賜給。
傳曰,未下直閫帥·守令與受由上京守令,竝令催促,不多日內下送。
傳曰,都政勿拘齋日,二十四日爲之。
政院啓曰,行副提學李㘾牌不進推考傳旨,今方捧入,而館錄命下之後,如是違牌,事甚未安,更爲牌招,何如?傳曰,允。
弘文館啓曰,下番闕直,事甚未安。副修撰李承憲在外,鄭健朝內閣進,修撰李維謙·徐堂輔旣有只推之命,竝卽牌招,以爲推移入直,應敎李秉文,副應敎趙遠永,校理鄭鎏,副校理朴珪壽旣有只推之命,一體牌招察任,何如?傳曰,允。
以應敎李秉文,副應敎趙遠永,校理鄭鎏,副校理朴珪壽,修撰李維謙·徐堂輔牌不進罷職傳旨,傳曰,只推。
政院啓曰,行副提學李㘾旣在闕中,不爲入直,卽爲出去,事甚未安,推考,何如?傳曰,允。
吏曹啓曰,本曹開坼坐起時,考見各道褒貶啓本,則珍山郡守鄭基轍以莫曰閑局,長曠可悶爲目,稷山縣監朴承奎以稔知克愼,近或有聞爲目,則俱宜置下考,而置諸中考,長淵縣監崔弘悳,以先思圖報,必勉殫竭爲目,則宜置中考,而置諸上考,殊無嚴明殿最之意,三道道臣竝推考警責,珍山郡守鄭基轍,稷山縣監朴承奎,長淵縣監崔弘悳,竝罷黜,何如?傳曰,允。
吏曹啓曰,熊川縣監任勉常以三年窠守令,兩次居中,而其間一中,雖因赦令蕩滌,其不治可知,罷黜,何如?傳曰,允。
敎正憲大夫行廣州府留守兼南漢守禦使李穆淵書,王若曰,南漢屬須代之期,方宸心之在簡,西湖起淹病之跡,乃廟剡之允符。爲惜日淺於平原,遂許復借於穎郡,睠玆守禦重鎭,最稱畿輔名區。城池營壘之據形便,蓋遵溫祚王遺制,錢穀甲兵之備緩急,尙賴李完豊良規,顧今日衆瘼之難醫,誰任矯救之責?況今歲荐飢之多瘠,政急懷綏之方。惟卿,趾美故家,蜚英早歲,貞亮儉約之窮通無改,可見所養者存,綜明練達之內外咸宜,厥有已試之驗。嗟世路之多險,風波憂畏者有年,諒雅操之彌堅,天日照燭其無妄。玆授卿以廣州府留守兼南漢守禦使,卿其輯衆心而成城,莫如人和之爲貴,恢遠猷而鞏固,奚但天險之足憑?於戲,菜公掌北門之任,在同朝匪此莫可,蘇令膺內翰之命,伊今日當作何懷?故玆敎示,想宜知悉。知製敎臣宋謙洙製進。
全羅監司鄭㝡朝疏曰,伏以聖后制治,器使群工,程能量才,各適其用,庶官猶然,況方面刺史之任乎?今以湖南五十州按察之重寄,遽及於無能無才之賤臣者,揆諸程量之義,不亦舛乎聞命踧踖,莫知攸爲。臣若徒懷榮寵,不守量入之戒,則其於全省之民事何哉?方岳旬宣,孰不綦重,而惟玆一路,最稱重藩,郡縣羅列,墳壤沃衍。有國之所倚重,諸路之所資賴,而凋弊近甚,田政多紊,而災實或幻其狀,糴簿互換,而斂散或不以時,惠不下究,民受其病。朝家之顧恤南民如傷若保,其於祛弊除害,務本厚生之方,靡不庸極,以戒以飭,德意藹然。第其奉承對揚,矯救整頓之策,惟是監司之得其人而已耳。必也律躬守法,謹嚴規度,威明足以照察而憚壓,廉惠足以懷保而撫字,然後棼絲可以就緖,漏船可以備袽,而如臣劣陋疎闇,何能擬議近似於此任乎?臣本以無似庸品,過蒙恩渥,濫到宰列,涓埃莫效,曩叨州緩,罪著溺職百里爲吏,猶不堪稱。況進而莅府牧之上,而紆籌策施政務,以盡良二千石共理之責乎?今若感恩冒進,重貽僨誤,則臣之辜負之罪,尤無可言,而其如聖朝明試愼簡之政,果何如哉?歷日思惟,無望承膺,臣之此言,非欲備例克讓也。較于公私之間,審乎辭受之義,敢乃不憚煩瀆,控實仰籲。伏乞聖明,俯諒微衷,仰稟東朝,亟解臣新授藩任焉。答曰,省疏具悉。卿其勿辭,往欽哉。
兵曹判書趙秉駿辭新除本兵之任疏。答曰,省疏具悉。卿其勿辭行公。
副提學李㘾辭新除館職疏。答曰,省疏具悉。卿其勿辭行公。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
吏曹啓曰,今二十四日都目政事爲之之意,敢啓。傳曰,知道。
又啓曰,洪州牧使金最秀,溫陽郡守權大澈俱以身病,不得下去云,罷黜,何如?傳曰,允。
弘文館啓曰,下番闕直,事甚未安。副修撰李承憲在外,鄭健朝內閣進,修撰李維謙·徐堂輔旣有只推之命,竝卽牌招,以爲推移入直,應敎李秉文,副應敎趙遠永,校理鄭鎏,副校理朴珪壽旣有只推之命,一體牌招察任,何如?傳曰,允。
以應敎李秉文,副應敎趙遠永,校理鄭鎏,副校理朴珪壽,修撰李維謙·徐堂輔牌不進罷職傳旨,傳曰,只推。
兵曹啓曰,嶺南別試武士更爲試取事,草記允下矣。各以本道入格技藝試取,善山閑良鄭鴻三略入格,蔚山閑良朴寅驊,永川出身姜時元,固城閑良金洛鉉,義城閑良金進道俱未入格。未及入格者,竝依例給糧下送,而在前抄上武士試取時,能講者閑良直赴會試,依判下擧行矣。今此講書入格鄭鴻三,別單書入之意,敢啓。傳曰,知道。
又啓曰,兵水營虞候·評事褒貶,節度使不待同議,自當磨勘,載在法典,而北兵使沈日永虞候·評事褒貶,不爲封進,南兵使吳顯文虞候褒貶,亦不封進,殿最法意,何等愼重,而如是疎忽,事未前有,不可以已經問備,仍置勿論,竝罷黜,何如?傳曰,允。
又啓曰,慶尙監司李紀淵狀啓道內別試武士入格人等起送事,纔已啓下矣。在前嶺南別試武士上來者,依本道入格技藝,自臣曹更試草記之例,今日宣薦內禁衛試取時,同爲試取之意,敢啓。傳曰,知道。
又啓曰,同知中樞府事金夏鍾,忠翊衛將崔寬錫,武臣兼宣傳官柳衡魯俱以身病猝重,無望供職,五衛將尹喜秀前任慶州營將,金正求前任大邱營將,白樂贊前任京畿監營中軍,趙存弼前任大興中軍,朴一華前任慶尙監營中軍,忠翊衛將洪載謨前任統虞候,忠壯衛將朴熙聖前任淸州營將,金沃根前任黃海監營中軍,俱在任所,上來間該廳番次苟艱云,文臣兼宣傳官權泳夏除授在外,過限未肅拜,新除授天摩僉使金啓天父年今爲八十歲,法不當遠離赴任,呈狀乞遞,竝改差,何如?傳曰,允。
又啓曰,部將崔憲祖病難供職,呈狀乞遞,係是加設窠,減下,何如?傳曰,允。
上在昌德宮。停常參·經筵。
傳曰,南北閫罷職,雖是格例,迎送之弊,不可不念,特爲安徐。
傳曰,明日都政,更待下敎。
吏曹啓曰,成均館典籍郭致燮·南鍾順·曺錫元俱以身病,呈狀乞遞,竝改差,何如?傳曰,允。
備邊司啓曰,黃海兵使南錫圭以其身病,呈狀乞遞矣。實病旣如此,有難强令察任,改差,何如?傳曰,允。
傳曰,兵曹判書上疏捧入。
兵曹判書趙秉駿疏曰,缺答曰,省疏具悉。實病如此,大政當待卿病少間,調理行公。
弘文提學徐有薰疏曰,缺答曰,省疏具悉。卿其勿辭行公。
上在昌德宮。停常參·經筵。
傳曰,直提學南秉哲馳詣徽慶園,奉審摘奸,仍留監祭。
傳曰,自再明日只晝講爲之。
傳曰,副提學外,玉堂竝許遞,前望單子入之,待下批牌招察任。
政院啓曰,應敎·副應敎·校理二員,副校理二員,修撰二員,副修撰二員未差,玉堂上下番俱空,事甚未安。行副提學李㘾,卽爲牌招入直,何如?傳曰,允。
玉堂前望單子入之,應敎李秉文,校理李承輔·趙在應,副修撰朴文鉉落點。
政院啓曰,卽伏見全羅左水使李民植今秋冬等褒貶啓本,則邊將無一人居中居下,殊無嚴明殿最之意,推考警責,何如?傳曰,允。
兵曹口傳政事,副司果李秉文。
摠戎廳啓曰,本廳千摠李南輅身病猝重,勢難察任,改差,何如?傳曰,允。
訓鍊都監啓曰,年終放砲習放,今月二十五日,洗馬臺爲之之意,敢啓。傳曰,知道。
兵曹,以沈樂臣爲訓鍊都監中軍。
上在昌德宮。停常參·經筵。
藥房提調金景善,副提調沈宜冕啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
大王大妃殿進御二錢重人蔘粟米飮,自今日一貼式限二貼製入事,榻前下敎。
政院啓曰,明日常參·經筵,取稟。傳曰,只朝講。
又啓曰,備邊司郞廳來言,今日賓廳日次,而徽慶園忌辰祭齋戒相値,不得來會云矣,敢啓。傳曰,知道。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
政院啓曰,卽伏見咸鏡監司尹定鉉今秋冬等褒貶啓本,則守令無一人居下,殊無嚴明殿最之意,推考警責,何如?傳曰,允。
又啓曰,卽伏見南兵使吳顯文今秋冬等褒貶啓本,則邊將無一人居中居下,殊無嚴明殿最之意,推考警責,何如?傳曰,允。
又啓曰,副應敎·修撰二員,副修撰二員未差,玉堂上下番俱空,事甚未安。新除授應敎李承文,校理李乘輔·趙在應,副校理申錫禧·朴珪壽,竝卽牌招,推移入直,何如?傳曰,允。
以校理李承輔,副校理朴珪壽牌不進罷職傳旨,傳曰,只推。
弘文館啓曰,下番無他推移之員,不得已以上番姑降入直之意,敢啓。傳曰,知道。
吏曹口傳政事,直閣單鄭健朝。
傳曰,玉堂有闕之代,前望單子入之,待下批牌招察任。
玉堂前望單子入之,副校理申錫禧,修撰金會明落點。
以慶尙監司李紀淵狀啓山淸縣民家失火事,傳曰,當此寒節,民家失火,聞甚驚慘,元恤典外,別加顧助,結構奠接之意,廟堂措辭分付。
以忠淸監司洪說謨狀啓淸州牧民家失火事,傳曰,當此寒節,民家失火,聞甚驚慘,元恤典外,別加顧助,結構奠接之方,廟堂措辭分付。
辛亥十二月二十五日巳時,上御熙政堂。下直閫帥·守令入侍時,右副承旨李承益,假注書朴麟夏,記注官羅時鏞,別兼春秋鄭健朝,慶尙左兵使李容鉉,谷山府使李升洙以次進伏訖。上曰,史官分左右。閫帥·守令以次奏職姓名訖。上曰,閫帥·守令下直時,每有面飭者,非謂其不能對揚也。慮有害於民之事,有此申諭,且今年異於他年,災歲民情,尤所加恤,其各悉心對揚,可也。容鉉等曰,謹當一心奉公矣。上曰,筵前旣有以一心奉公,而下去後治不治,予亦有聞知之道也。升洙等曰,親承聖敎嚴重懇摯,豈敢不盡心對揚?以下缺
上在昌德宮。只朝講。
政院啓曰,明日常參·經筵,取稟。傳曰,只晝講。
傳曰,都政明日爲之之意,分付兩銓。
傳曰,副提學外,昨日違牌玉堂許遞,前望單子入之,待下批牌招察任,如有違牌,勿爲呼望。
玉堂前望單子入之,校理金會明落點。
弘文館啓曰,館錄事,命下矣。校理李承輔,副校理朴珪壽竝卽牌招,以爲備員會圈之地,何如?傳曰,允。
以校理李承輔,副校理朴珪壽牌不進罷職傳旨,傳曰,只推。
弘文館啓曰,館錄事,命下矣。新除授校理金會明,卽爲牌招,以爲備員會圈之地,何如?傳曰,允。
又啓曰,下番無他推移之員,不得已以上番姑降入直之意,敢啓。傳曰,知道。
吏曹啓曰,今二十七日都目政事爲之之意,敢啓。傳曰,知道。
弘文錄會圈四點,李敬溥·金重夏·權應夔·李鍾淳·趙憲燮·金炳溎·鄭獻敎·南鍾順·任應準·金永秀·洪祐吉·林謇洙·姜鍊·李啓善·李鍾愚·洪鍾序·曺錫元·崔遇亨·成載球·金鎭衡·尹秉鼎·尹正求已上取二十二人,特進官抄啓,尹義儉·李景純·尹穳·李亮淵·閔永勳·趙秉恒·兪章煥·李公翼·金始淵·金在田·趙秉夔·趙雲澈·李在鶴·林永洙·成好謙·金德喜·朴齊憲·金炳冀·姜泰重·成原默·盧光斗·洪直弼·申錫愚·趙忠植·李宜翼·李寅皐·趙台淳·鄭基世·李謙在。
兵曹啓曰,去十月十七日慶科庭試武科殿試時直赴殿試人忠淸監營選武軍官朴在鳳,慶尙監營別武士尹漢江,直赴會試人慶尙右兵營馬兵劉成漢等不赴委折,關問各該道帥臣後稟處事,草記蒙允後,關問各該道帥臣矣。卽接忠淸監司洪說謨,慶尙監司李紀淵,慶尙右兵使李基碩回牒,則選武軍官朴在鳳以其身病不赴云,係是三式年內,依例陳試,別武士尹漢江中路得病,因爲作故,馬兵劉成漢以其身病不赴云,依例勿施,所授帖文,竝收聚爻周,何如?傳曰,允。
辛亥十二月二十六日辰時,上御熙政堂。奉審閣臣入侍時,右副承旨李承益,假注書朴麟夏,記注官羅時鏞,別兼春秋鄭健朝,直提學南秉哲以次進伏訖。上曰,史官分左右。命閣臣進前。秉哲進前奏曰,臣承命馳詣徽慶園,園上奉審則無頉,碑閣·丁字閣奉審則無頉,祭物·祭器·祭井看審則精潔,諸執事摘奸則無頉。仍留監祭,將事安寧之意,敢達矣。上曰,史官就座。命閣臣先退,又命退。諸臣以次退出。
辛亥十二月二十六日辰時,上御熙政堂。朝講入侍時,領事朴永元,知事金學性,特進官權大肯·李根友,參贊官李興敏,侍讀官趙在應·申錫禧,掌令金熙逌,正言鄭夔容,假注書金學初,記事官申學典,別兼春秋鄭健朝各持孟子第一卷,以次進伏訖。上曰,史官分左右。缺永元曰,如有疑晦處,則先爲下問,恐好矣。上曰,亦有仁義何必曰利,何爲重複言也?永元曰,凡文字每有起結,先言何必曰利,亦有仁義是起也。後言亦曰仁義,何必曰利,是結也。梁惠王汨於戰國功利之習,驟聞孟子之言,恐不能理會,故有此丁寧反覆之語矣。孟子七篇,莫非崇仁義黜功利之說,而此章爲七篇之大綱領也。以仁義言之,仁爲體義爲用,表裏相須者,而孔子則只言仁,而義包在其中,兼言仁義,則自孟子始,聖賢之訓,各有詳略,卽緣世代之升降也。戰國以來,異端邪說橫行,孔子之道幾乎不傳,孟子闢異端衛正道,仁義之說,性善之訓,卽發前聖之未發,而爲繼往開來之關捩,孔子之道,煥然復明,此所以比功於治水之禹也。以第二章言之,先言文王之聖德化民,次言夏桀之暴虐失民,所以垂戒於治亂存亡之幾者,至深切矣。夫堯·舜·禹·湯·文·武之聖與桀·紂之暴亂,其善惡之相去,不翅天淵,而其始則爭於毫釐之分,經曰克念作聖,罔念作狂,一念之間,聖狂判焉。可不愼哉?今殿下欲法文王之道,使今之民爲文王之民,則將何爲政耶?敢以仰請焉。上曰,當以愛民爲先也。永元曰,聖敎及此,萬萬欽仰,而徒存愛民之心,而無所施爲,則民何以被澤而興化乎?必也勤儉乎,勤然後盡爲父母之道,儉然後足民産而安民業,怠者勤之反也,奢者儉之反也。怠則庶事叢脞,奢則生靈困瘁,其國何以治,其民何以樂乎?故曰欲法文王,當先以勤儉爲務也。上曰,然矣。果當以勤儉爲務也。永元曰,聖志雖以勤儉爲務,如無講學而明理,常常操存,則此心或幾乎失矣。蓋人心惟危,道心惟微,故人欲之私易勝,而天理之公易退。故孟子一書,以遏人欲存天理爲訓,遏者禁其投間而入也,存者保其本有之性也。須慥慥孜孜,萌一念,必曰此或近於人慾之私乎?務亟去之,行一事,必曰此果合於天理之公耶?務力持之,如是體驗,則爲堯爲舜爲文王,卽在於是矣。上曰,仁字何以形容乎?玉堂曰,云云。永元曰,朱子訓仁曰,心之德,愛之理,此仁之體也。以是心推擴之,德敎善政之加於人,卽仁之用也。菓核之稱曰仁,以其有生生不息之理也。人之肢體麻木者,謂之不仁,是謂爲仁之道流通運行,無遠不及也。人君當以天地生物之心,體天地運行之,然後方可謂仁也。諸臣奏文義畢,永元問玉堂曰,自上講讀,不諱成湯之名,果已稟定者乎?上曰,業欲以此爲問矣。成湯之名,諱而不讀,似宜矣。永元曰,論語畢講後,溫繹停講,今亦尙在祈寒停講之節,而特命開筵,臣民相顧慶賀曰,聖上如是勤學,太平萬歲,自今伊始,曷勝喜幸乎?永元曰,法講外兼行召對事,屢次仰達,夏秋間則或行召對,而近日則一不召接。夫經史不可不兼致,而通鑑不過撮要提綱之小秩,進講不過五六卷,則唐以下事實,尙未一經睿覽,治亂得失之跡,將何以鑑別乎?臣之所藉手而事聖王者,只此勉學,而未蒙採納,下情抑鬱矣。上曰,召對亦當爲之也。上掩卷。永元進前問候訖。興敏曰,朝講入侍時,正言鄭夔容奏達之際,不爲進前,推考,何如?傳曰,允。憲臺亦有所失,竝推考,可也。夔容曰,臣言議風采,本不合於淸朝耳目之任,而猥登筵席,做錯非細,至被承宣請推之擧,臣滿心惶恧,無地自容,以此情踪,何可一刻晏然於臺次乎?請命遞斥臣職。答曰,勿辭,亦勿退待。上曰,史官就座。命大臣先退,又命退。諸臣以次退出。
辛亥十二月二十六日申時,上御熙政堂。召對入侍時,參贊官李承益,侍讀官趙在應·申錫禧,直閣鄭健朝,假注書朴麟夏,記注官羅時鏞,記事官申學典各持通鑑第四卷,以次進伏訖。上曰,史官分左右。
上在昌德宮。只晝講。
傳曰,兩司臺諫竝許遞,今日政差出。
傳曰,在外泮長許遞,今日政差出。
傳曰,副提學與入直玉堂外,竝許遞,今日政差出。
傳曰,忠臣·淸白吏·皇朝人子孫·軍功人及西北松都人加意收用事,分付。
傳曰,雖非親政,注書尙瑞院官員依例陞六。
大王大妃殿傳曰,明日時原任大臣·國舅同爲入侍。
傳曰,司果金壽鉉今日政復職擬入。
傳曰,望筒遲滯之吏·兵判推考。
傳曰,傳命不審之中官從重推考。
吏曹啓曰,今日政廳,考見咸鏡道褒貶啓本,則明川府使李章濂以坐處何妨爲目,輸城察訪金鳳翼以何必求備爲目,則俱宜置下考,而置諸中考,竝罷黜,殊無嚴明殿最之意,該道道臣推考警責,何如?傳曰,允。
又啓曰,今番都政,窠闕甚少,出六之人將至虛司果,而無所區處矣。信川郡守徐膺淳明年爲年滿七十,而不過六七日之間,依已例改差,以爲次次遷轉,何如?傳曰,允。
吏批啓曰,都目大政,各岐仕滿應遷者,相避及未準朔監察,禁府都事,戶曹·刑曹·工曹·漢城府郞官,平市署官員,五部令,各司久任時推人員,竝擬,何如?傳曰,允。
又啓曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今春夏等褒貶,不得爲之,故當出六品者,未免積滯,依例遷轉,何如?傳曰,允。
又啓曰,蔭仕六品官之陞五品者,每於過都政後照擬,而見今在職者,絶無經一考之人,五品官無以推移備擬,依例勿拘陞擬,何如?傳曰,允。
又啓曰,守令多窠今當差出,而擬望之人乏少,未準朔禁軍將及營將·邊將·虞候·中軍·都事·守令·察訪,竝擬,何如?傳曰,允。
又啓曰,平壤府庶尹今當差出,而本府以營下劇邑,物衆地大,素稱難治,不可不擇差,他道有聲績已準限·未準限守令,竝擬,何如?傳曰,允。
又啓曰,咸興府判官今當差出,而本府以營下劇邑,物衆地大,素稱難治,不可不擇差,他道有聲績已準限·未準朔守令,竝擬,何如?傳曰,允。
又啓曰,蔚山都護府使今當差出,而本府以營下劇邑,物衆地大,素稱難治,不可不擇差,他道有聲績已準限·未準朔守令,竝擬,何如?傳曰,允。
又啓曰,長淵縣監今當差出,而本縣以邊上重地,不可不擇差,他道守令,竝擬,何如?傳曰,允。
又啓曰,臺諫多窠,今當差出,而擬望之人乏少,外任竝擬,何如?傳曰,允。
又啓曰,大司成今當差出,而擬望之人乏少,外任竝擬,何如?傳曰,允。
都目政事,冊無吏批,兼吏曹判書趙斗淳,參議南秉哲進,以金亨淳爲平壤庶尹,趙熙弼爲平康縣監,韓圭錫爲靈山縣監,李彙載爲洪州牧使,洪選容爲鏡城判官,申命翼爲谷城縣監,趙存澈爲昆陽郡守,南宮鎰爲求禮縣監,申錫寬爲信川郡守,李觀在爲德山郡守,趙徹林爲咸興判官,李源植爲稷山縣監,金性奎爲積城縣監,洪鍾茂爲蔚山府使,朴京壽爲珍山郡守,鄭在箕爲文義縣令,金炳臯爲淳昌郡守,閔種淑爲連山縣監,洪一純爲始興縣令,李秉五爲三嘉縣令,徐長淳爲松禾縣監,徐士淳爲溫陽郡守,李爲果川縣監,黃銑爲禮安縣監,金在獻爲丹陽郡守,元絳爲陰竹縣監,申命溫爲慶源府使,申在儉爲楚山府使,李鈺爲朔州府使,朴承儒爲長淵縣監,韓用河爲雲峰縣監,金沃根爲橫城縣監,申泰善爲明川府使,鄭頤源爲嘉山郡守,張大汲爲柒谷府使,金炳溎爲金城縣令,權最煥爲海南縣監,王學說爲熊川縣監,金洙根爲大司憲,韓兢人爲大司諫,曺錫元·朴麟夏爲正言,兪章煥爲同經筵,朴俊愚爲執義,韓升烈爲司諫,姜漢赫爲獻納,金應均爲大司成,尹滋悳爲應敎,申錫禧爲副應敎,趙文和爲副校理,柳來維爲修撰,朴齊璿爲校理,李承憲爲副校理,朴鎔爲郭山郡守,張天鶴爲泗川縣監,朴用夏爲副校理,朴珪壽爲修撰,南鍾三爲副修撰,李魯秉爲同義禁,洪鳳圭爲珍島郡守,金學性爲右參贊,李胤秀爲假監役,徐光斗爲敦寧參奉,徐相學爲穆陵參奉,南鍾夏爲莊陵參奉,李源永爲思陵參奉,安孝植爲孝陵參奉,李國信爲懿陵參奉,金永鍾爲義陵參奉,慶平君今加崇憲,宗簿正李彙圭今加通政,已上加資事承傳,故副摠管李近胄贈兵參訓都例兼,守慶尙左兵使李容鉉考,典籍單金德興,軍資直長單徐有先,祭酒單洪直弼,承文博士單金顯喆,中學訓導單任膺模,兼春秋單白潤鶴,禁府都事李敏道,繕工奉事趙然三已上相換,分奉常主簿單李漢綺,直長單金翼老,分敎官單崔柱河,知義禁單李魯秉。
兵曹啓曰,坼見諸道褒貶啓本,則慶尙左兵使李肇淵啓本中,安東營將鄭匡一鄕井不遠,干囑莫售爲目,平安監司洪鍾應啓本中,老江僉使白師烈以無曰小堡,益謹常職爲目,則俱宜置中考,而置諸上考,慈母別將李漢奎以庫鑰林斧,敢忽察飭爲目,則宜置下考,而置諸上考,統制使李膺緖啓本中,長木浦別將趙祉永以益察禁山爲目,則宜置中考,而置諸上考,平安兵使李行敎啓本中,方山萬戶金兢璉以莫曰僻遠,自有入聞爲目,北兵使沈日永啓本中,永達萬戶金龍弼以把番宜均,姑恕其勤爲目,則俱宜置下考,而置諸中考,黃海水使韓仁植啓本中,助泥萬戶韓奉祐以領運宜愼,禁松莫察爲目,則宜置下考,而置諸上考,殊無嚴明殿最之意,各該道帥臣推考警責,安東營將鄭匡一,老江僉使白師烈,長木浦別將趙祉永竝中考施行,方山萬戶金龍弼下考施行,助泥萬戶韓奉祐,慈母別將李漢奎純是貶語,長木浦別將趙祉永三年窠邊將兩次褒貶,中考施行,一中雖遇赦蕩滌,其不職可知,竝罷黜,何如?傳曰,允。
又啓曰,知中樞府事崔錫冕,羽林衛將李敎俊,五衛將李尙周·朴齊淳俱以病難供職,呈狀乞遞,竝改差,何如?傳曰,允。
又啓曰,邊地守令邊將特敎除拜者,雖以他事遞歸,必皆草記後,付籤勿施秩事,曾有定式矣。前長淵縣監崔弘德三考前中考施行,履歷當爲勿施,而係是特敎除拜者,何以爲之乎?敢稟。傳曰,勿施。
又啓曰,五衛將金鳳翼·金永憲·李寅協·白璨榮·趙文赫,忠壯衛將姜榮周,景福宮衛將金斗榮·白東勛,慶熙宮衛將朴大桂俱以病難供職,呈狀乞遞,竝改差,何如?傳曰,允。
又啓曰,知中樞府事李經修,僉知中樞府事金和鍾俱以病難供職,呈狀乞遞,五衛將朴勝圭前任忠州營將,麻夏帛前任順天營將,申錫鳳前任全羅監營中軍,康在鈺前任忠淸監營中軍,李初永前任南虞候,忠翊衛將安養誠前任北虞候,俱在任所,上來間該廳番次苟艱,竝改差,何如?傳曰,允。
又啓曰,參下官仕日不足,未滿十日以下者,曾有啓稟出六之規矣。部將鄭龍喆仕日不足爲一日,依例陞六,何如?傳曰,允。
兵批啓曰,營將·中軍·虞候今當差出,而擬望之人乏少,未準朔禁軍將·已準朔守令及虞候,竝擬,何如?傳曰,允。
又啓曰,訓鍊正今當差出,而擬望之人乏少,外任竝擬,何如?傳曰,允。
兵批,判書趙秉駿進。以麻夏帛·申錫鳳·康在鈺爲五衛將,安養誠爲忠翊將,李初永爲五衛將,趙秉善爲順天營將,李熙洙爲慶州營將,李敏樹爲大邱營將,金善慶爲淸州營將,李鍾承爲大興中軍,李景在爲知事,尹湋爲右捕從,鄭濟兢爲訓鍊主簿,金永璞爲南虞候,朴鎔爲中樞都事,趙存中爲黃海兵使,安弼壽爲長津僉使,李履信爲北虞候,李熙鎔爲黃海兵虞候,朴齊淳爲五衛將,沈魯秀爲都摠經歷,李瑢爲武兼,金在徽爲安東營將,尹善應爲京畿中軍,李東洙爲統虞候,李奎燦爲加里浦僉使,沈宜俊爲加德僉使,金仁壽爲登山僉使,朴亨秀爲天城萬戶,李尙周爲五衛將,洪憲範爲忠翊將,徐驥淳爲忠壯將,吳昌秀爲柔院僉使,鄭述益爲知世浦萬戶,朴貞夏爲訓鍊判官,金鎭國爲禁衛把摠,權寅秉爲忠淸中軍,鄭一曄爲黃海中軍,朱星鎭爲全羅中軍,權瑢爲羽林將,姜榮周爲忠壯將,李膺周爲訓鍊正,李麟九爲忠州營將,梁仁福爲古豊山萬戶,李仁豊爲車嶺僉使,吳處泓爲安義僉使,崔昌旭爲唐浦萬戶,朴桂弘爲安骨萬戶,金尙奎爲仇寧萬戶,具沆爲全羅兵虞候,田致奎爲德浦僉使,朴繼麟爲恃寨僉使,金應絢爲南桃浦萬戶,金箕禎爲舒川浦萬戶,尹致遠爲宣傳官,鄭煥升爲都摠經歷,金仁國爲老江僉使,金有恒爲碧團僉使,洪成學爲長峰萬戶,徐相五爲同知,李宓熙爲宣傳官,金基洪爲方山萬戶,金尙洛爲撫夷萬戶,李春亨爲長木浦別將,李志敏·李鍾俊爲訓鍊副正,尹永大爲都摠經歷,朴履命爲訓鍊主簿,閔碩連爲大峴別將,金樂文爲忠淸兵虞候,李德彦爲助泥萬戶,石忠先爲越松萬戶,尹熊瑞爲水口萬戶,崔柔獻爲正方別將,趙鶴年爲知事,千道亨爲僉知,白樂貞爲羽林將,吳仁秀爲位羅萬戶,劉學龍爲永達萬戶,金永憲·金鳳翼·李寅協爲五衛將,金潤相·崔洪賢爲武兼,趙文赫·白璨榮爲五衛將,金性浩爲忠翊將,尹畊烈爲部將,趙存天爲夞怪萬戶,姜在完爲訓鍊僉正,張鉉喆爲御營把摠,成喬修爲都摠都事,盧仁珪爲天摩僉使,池喜孫爲慈母別將,尹永大爲宣傳官,曺炳奎爲黃海水虞候,金錫禹爲全羅左水虞候,金寬善爲南固別將,梁憲洙爲都摠經歷,姜潤爲都摠都事,李鍾晉爲訓鍊主簿,宋在烈爲全羅右水虞候,安永壽爲都摠經歷,權秉禹·李基澧爲訓鍊僉正,崔命鎬爲中樞都事,李南輯爲訓鍊主簿,洪祐錫·李岐洪爲訓鍊判官,張有豊爲訓鍊主簿,徐澈淳爲部將,李復鉉爲守門將,李種德·朴大榮·李紳權·朴宗鉉爲五衛將,尹用善爲忠壯將,鄭濟昇爲中樞都事,李鍾晉爲都摠都事,李鼎漢爲訓鍊判官,南周源爲訓鍊主簿,尹㬚爲武兼,安愼良爲五衛將,朴載完·宋聖運爲景福將,金裕昆爲慶熙將,白樂善爲內乘,吳宅善·元用熙·李冕周·申桓·鄭完默爲訓鍊主簿,趙憲燮爲文兼,柳淙·李敏棟爲部將,李宅鉉·具駿鉉·沈英奎·李種友·柳珣爲宣傳官,安鍾元·朴芝壽·李玄球·金義性·柳誠吉·鄭澤源·柳正魯爲武兼,申永佑·梁惠秀爲部將,成英根·李源在·金興喆·金聲振·韓應龍·盧泰鍵·沈能武·尹殷一爲守門將,部將單鄭時連,守門將單林鎭基,同仁權管單許洧,廣坪權管單徐正翼,楸仇非權管崔鳳杰,小吉號里權管單胡瓊純,梁永萬洞權管單康鵬圖,甲巖權管單崔志臣,吾村權管單申泰翕,中嶺別將單文龍祖,赴戰嶺別將單白永植,知事單崔錫冕,訓鍊判官李亨默,主簿金漢鼎·李仁會·張永基已上依定式減下,以李鍾植爲訓鍊判官,金昌孝·張孝憲·文仁璂爲訓鍊主簿,順天營將趙秉善,慶州營將李熙洙,大邱營將李敏樹,淸州營將金善慶,大興中軍李鍾承,南虞候金永璞已上今加折衝加資事承傳,副司正梁柱星,同知單李南耇·朴載完·李寅協,僉知單王殷疇·李殷燮·李晉翼·白璨榮·李尙周·朴齊淳·姜榮周·金永憲·金鳳翼·趙文赫訓鍊主簿,朴萬柱本院去官,副司果尹行弼·李晉純·李秉夏·尹善交·梁柱甲·洪學祖·鄭宗鉉·朴奫壽·宋顯益·金東稷·李翰鎭·趙基豊·李敏初·金光賢·元世煥·邊晉奎·韓德履·南鎭溟·鄭龍喆。
備邊司啓曰,鏡城判官今當差出,而本邑以積弊之局,比年以來,屢經擇送,不無其效云,今亦以蔭官中勿拘常格,各別擇擬之意,分付銓曹,何如?傳曰,允。
禮曹啓曰,卽接淸州幼學鄭起沼所志,則以爲,族孫培根嫡妾俱無子,以其同姓八寸弟義根第二子和萬欲爲繼後,兩家諸族相議完定,而義根夫妻俱爲作故,拘於常規,不得循例禮斜,依定式草記稟處事呈狀矣。凡係繼宗立後,兩邊與受明有可據,而不得登聞者,許令該曹論理草記事,曾有筵奏定式,而門長鄭起沼所訴旣如此,鄭義根第二子和萬,立爲鄭培根之後,何如?傳曰,允。
御營廳啓曰,本廳千摠李儒增身病甚重,勢難察任,改差,何如?傳曰,允。
兼戶曹判書徐憙淳疏。略曰,日昨伏承順和宮內人四十二人日供,自壬子正月磨鍊以入事,命下矣。謹稽謄錄,嬪封爵時內人定數,只有保母一人,水賜二人,因特敎移屬,仍舊供給,未有添設數額,別爲磨鍊之例矣。若或有已行之可據,則臣何敢冒煩執難也哉?乞稟東朝,特寢成命。答曰,省疏具悉。卿言如此,日供則還寢,而該宮人亦不無料錢,四千兩年年輸送,以爲分給。
上在昌德宮。只晝講。
撤簾後,大殿·大王大妃殿·王大妃殿·大妃殿·中宮殿,內閣·政院·玉堂·朝廷二品以上單子問安。答曰,知道。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
政院啓曰,明日常參·經筵,取稟。傳曰,只晝講。
又啓曰,時原任大臣·國舅依下敎來待矣。傳曰,入侍。
禮曹啓曰,親摠庶政,養隆長樂,上告下布,進箋陳賀之節,令該曹擇日擧行事,命下矣。告廟頒敎陳賀吉日,令日官李秉洪推擇,則來正月十三日爲吉云,同日曉頭,先行告祭於宗廟·永寧殿·社稷·景慕宮,午時頒敎陳賀,而大殿·大王大妃殿·王大妃殿·大妃殿·中宮殿陳賀箋文方物物膳,依例封進事,知委京外,箋文頭辭,令文任撰出,何如?傳曰,允。旣承慈敎,外道方物物膳,置之。
政院啓曰,果川縣監李旣呈肅單,不爲入來,事未前有,萬萬駭然,所當重勘,而本院請推之外,無他可施之罰,雖以通禮院官員言之,不善照察,亦極駭然,所當重勘,而本院請推之外,無他加施之罰,何以爲之?敢稟。傳曰,竝拿處。
以李·洪夔鍾囚單子,傳曰,分揀放送。
以江原監司洪祐順狀啓平海郡民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
弘文館啓曰,下番姑降入直,事甚未安。新除授修撰朴珪壽,副修撰南鍾三,竝卽牌招,以爲推移入直,新除授校理趙文和,卽爲牌招察任,何如?傳曰,允。
又啓曰,新除授應敎尹滋悳時在慶尙道開寧地,校理朴齊璿時在京畿長湍地,副校理權泳夏時在慶尙道安東地,修撰柳來維時在京畿坡州地,副修撰李承憲時在龍仁地,經筵入番事緊,請竝斯速乘馹上來事,下諭。答曰,許遞。
以校理趙文和,修撰朴珪壽,副修撰南鍾三牌不進罷職傳旨,傳曰,只推。
辛亥十二月二十八日辰時,上御熙政堂。守令·邊將初仕人入侍時,行都承旨沈宜冕,左承旨李源命,同副承旨李興敏,假注書朴道彬,記事官玄基濬,別兼春秋鄭健朝以次進伏。守令申命溫等十二人,初仕徐光斗進伏楹外,邊將吳昌秀等八人,序立階下訖。上曰,史官分左右。宜冕奏曰,守令初仕人使之進前乎?上可之。命溫等以次進前奏職姓名退出訖。源命奏曰,邊將則使宣傳官奏職姓名乎?上可之。宣傳官尹錫九奏昌秀等職姓名,以次退出訖。上曰,史官就座。仍命退,承史以次退出。
辛亥十二月二十八日午時,上御熙政堂。大王大妃殿垂簾,時原任大臣·國舅同爲入侍時,行都承旨沈宜冕,假注書朴道彬,記事官玄基濬,別兼春秋鄭健朝,領府事鄭元容,判府事金道喜·朴晦壽,左議政金興根,右議政朴永元,益豊府院君洪在龍,永恩府院君金汶根以次進伏訖。上曰,史官分左右。元容進前奏曰,立春後日氣連寒,聖體,若何?上曰,一樣矣。元容曰,寢睡水刺之節,何如?上曰,一樣矣。元容曰,大王大妃殿氣候,何如?上曰,一樣矣。元容曰,王大妃殿氣候,何如?上曰,一樣矣。元容曰,大妃殿氣候,何如?上曰,一樣矣。元容曰,中宮殿氣候,何如?上曰,安順矣。元容曰,今冬日候多不調,諸節一向如常乎?上曰,別無所損矣。元容曰,東朝諸節過冬萬安,而進啖之節如常乎?上曰,諸節如常,萬幸矣。大王大妃殿曰,予待今日久矣。今日召見卿等者無他也。自今日當撤簾,故有不可不布諭者矣。天地之間,復豈有如予所値者哉?已往所經歷,至冤罔極,到今不忍說到,而當己酉崩坼之變,國勢危乎岌岌,其時豈有晷刻生世之念?而只爲宗社之計,雖悲遑震剝之中,抑情忍痛以過,而惟我主上臨御,宗社復安,以至有今日,不幸之餘,幸莫大焉。垂簾之擧,一之爲不得已也,而況至再,自古豈有似此之擧乎?幸賴皇天祖宗眷顧佑隲,主上春秋今已鼎盛,可以摠攬庶政,國勢已措磐泰,民心有所維繫,豈有似此慶幸之事乎?予因萬萬不得已之勢,當此萬萬不可當之事,拖至于今,凡三年而顧何嘗一日安于中哉?今則精力不逮,其於尋常事務,亦不能檢察,雖使精力不衰,今時則猶當釋此機務。況以此貌樣,尤豈可一日黽勉乎?主上親摠,國家之大慶也。歡忭何極,予之簾諭,止於今日,諸大臣必須善輔我主上也。元容曰,伏承慈敎,今以我殿下春秋鼎盛,聖德日就,可以親摠萬機,慈聖殿下欲撤簾儀,而有是敎也。慶祝無疆之中,又不勝戀結之忱,己酉國事,豈忍言哉?岌嶪綴旒之勢,有甚於庚申·甲午天地震蕩,風雷呼吸之時也。自古以來,未有似此國勢,而能底安者,而惟我東朝殿下涕泣而召臣等於簾前,親定大策,慈聖仁德,卽八域臣民之常所浹洽而愛戴,悅服而孚信者。故慈敎一布,近自都下,遠至八方遐陬,如一心如一辭,歡祝攢頌,遂爲磐泰之安。三年之間,輔佑訓迪,禮成舟梁,今又斷自慈衷,有此卓越千古之敎,有光史冊,何以形達?后妃之德,自妊·姒以來,漢之馬·鄧,唐之文德,宋之宣仁,代稱賢哲,而皆言其資質之美,德性之懿也。至若以上聖之姿,行堯·舜之政,功扶社稷,澤被生民,迓續景命,綿延邦籙之巍業盛烈,豈有如我東朝之聖乎?我東方千萬年若臣若民,頌我慈德,戴我慈恩,而不能一日忘者也。今日環城蒼生,若聞此敎,則慶祝之餘,必不勝悵缺矣。況臣等出入簾前,躬聆玉音,義則君臣,情則母子,下情耿戀,何可盡達?而今此慈敎,守常經也,益不勝欽仰攢揚之至矣。道喜曰,伏聆慈敎,欽頌萬萬,惟我聖上春秋鼎盛,聖德日就,庶政將親摠矣。此實宗社莫大之慶也。當己酉之變,國勢危於綴旒,而慈聖早定大策,轉危爲安,憂勤惕厲,終始如一,迓續天休,奠我磐泰之固,拯拔黎庶,濟之袵席之安,豐功盛烈,史不勝書。今此下敎,出於常經,光明正大,卓越千古,誠不勝欽仰萬萬,臣等厚沐慈化,出入簾前,從今以後,無以復承玉音,且切戀結之忱矣。今我慈聖釋萬機之煩,享千乘之養,凡所以遇物敎誨於聖上定省之際者,伏想不待臣等之言,而聖上所以勤學修德,奉承慈訓之道,亦當加倍於前,臣等無容更達矣。晦壽曰,今伏承慈敎,追惟昔年,下情之愴慟如新,己酉罔極之初,臣等涕泣而仰請,慈聖殿下涕泣而勉御簾帷,光定大策,至今三年之間,夙宵憂勤,不遑自寧。翊護聖躬,訓迪聖德,再奠宗社於磐泰之安,國家之保有今日,是誰之賜也?慈德慈功,際天蟠地,卓越千古,史不勝書,一國臣民,常所攢手頌德者也。逮今主上殿下,春秋富盛,聖學日進,萬機庶務,漸就明習,于斯時也。斷自慈衷,誕撤簾儀,頤養長樂,光明正大,寔出常經之道,此誠邦家無疆之基,而益有光於慈德矣。今於慈敎之下,臣等欽仰攢頌而已。無他可達之辭,而臣等亦皆依賴涵育於慈天覆燾之下久矣。今日以後,咫尺簾前,更無以躬奉警咳,區區下情,攢頌之中,不勝耿結之忱矣。興根曰,伏奉慈聖下敎,慶祝萬萬,追想往事,豈望有今日乎?簾儀三年之間,翊贊聖躬,以之鞏固國勢,維持民心,嵬功蕩烈,在古無比。今日處分,又卓越光明,允合常經,欽仰攢祝,曷有其極?臣等昵近出入於簾帷之前,頻承警咳,自今以後,無以更聆慈音,下情尤不勝耿結之至,斯乃宗社莫大之慶,慈敎一下,群情必懽忻,而亦必一邊悵結矣。臣等之所仰勉於慈聖者,惟在於物誨身敎,益加勤篤而已,敢以是獻言焉。永元曰,惟我慈聖殿下,己酉之勉從群請,爲宗社大計也。今日下敎,光明正大之常經也。我聖上以鼎盛之寶籌,膺無疆之歷服,聖學日進,聖德日新,萬機今將親摠,此誠我東方莫大之慶,慶忭歡祝,曷有其極?慈聖殿下釋機務之煩,享志物之養,從今福祿之盛,將如川之方至,尤不勝攢賀矣。當其崩坼之初,國勢之危急,在於呼吸,而慈聖再奠我宗社,翊護我聖躬,綴旒轉爲磐石,以得有今日。我慈聖之功之德,卓越千古,而數年之間,仁化浹洽,一國臣民,咸被幈幪覆燾之澤,而至於賤臣,昵侍簾帷,依近親炙,前後爲十年,父母孔邇,恩造無涯,從今以後,無以承聆玉音於筵席之前,下情不可盡達矣。大王大妃殿曰,諸大臣所贊美之言,誠過矣。因事勢之萬不獲已,與我家禮自有,雖天地罔極之中,不得辭而勉從之,今此所稱道,豈予所可當之言哉?予豈有功德也?其心則非不欲立紀綱安民生正朝廷,而予婦人也,庸暗無識,前後十年之間,有何少補於國者哉?若有識有德,何患乎不濟,而其於昏愚,不能事事何哉?愧實有之,有何可稱?所望者,諸大臣一心同力,輔導主上,以基億萬年太平,則卿等有歸見祖先之顔,予亦可以有辭於歸拜祖宗之日矣。惟我大殿之爲聖君,是予所至願也。更望卿等一乃心力,輔我主上,以基我太平萬世也。仍敎曰,言未盡意,當下諺敎矣。仍下諺敎,夾侍奉傳承旨,承旨跪受,傳示諸大臣。仍飜書讀奏曰,大王大妃殿傳曰,予未亡人,己酉以後,情理之有甚於甲午,中外臣僚所共諒悉也。幸賴天命眷顧,主上龍飛,而女主之聽國政,史牒所罕有也。雖以宋宣仁,堯·舜之稱,卽其時不幸之會也。況予未亡人涼德淺識,無以比軌於古先哲后,則國勢之泮渙,民生之困窮,日復一日,有百可憂,理勢之所致耳。主上春秋鼎盛,智慮弘遠,百福攸基,兩儀儷尊,機務之明習,問學之勤篤,是所謂有宋之盛時也。予未亡人當倉卒哀遑之中,幸得以付托維繫,迓續我千萬年景命者,將有辭於後,而一時權宜之擧,決不可黽勉度日。自今日撤簾,大小公事,一聽主上摠斷,而勤儉所以導俗,寬嚴所以御衆。矧惟敬天法祖,保我受民,是我列祖家法乎?主上其勉之,至於朝臣之導迪我主上,匡輔我主上其有罪無罪,予雖老耄,宜無未聞未察之理。予之本心,非但朝臣,雖微賤之人,猶恐其罹於罪辜,而苟至於罔赦難貸,則以我聖上體予憂勤之心,決無一毫饒貸之理,大小廷臣,其各惕念,無或少忽。宜冕曰,諺敎今姑還納,退出後更當請出,與翻書之傳敎,更準後還入矣。大王大妃殿曰,直爲齎出,可也。大王大妃殿向大殿曰,今日予言,主上必銘鏤心中,懋哉懋哉。上進于簾前曰,自內已有所屢次仰達者,而臣奉慈敎,入承大統智慮淺短,全未能明習庶務,如是而何以全當丕責乎?今此下敎,不敢奉承,伏望還收焉。大王大妃殿曰,大殿此言,非但今日,自內已眞情屢言於予,而予之待到今日,豈徒然哉?卽爲大殿也。爲大殿卽爲宗社也,所以至于今因循,而今則主上凡節,何事不可做去?須勿辭巽,惟思民國,小心謹愼,善爲做去,則非但予心之欣喜也,祖宗在天之靈亦必悅豫矣。主上令聞,日以洋溢,朝野臣民,共享太平,是所望也。日後常思予言,無或一毫放心以過,極加着意焉。顧今春秋鼎盛,非前日之比,何事之不可親摠?此是予深思之事,必須善爲圖治焉。俄有所諭於諸大臣,而予則惟望主上之爲聖君,予所以上答祖宗之眷者,亦惟在是而已。必須愼之也,主上試思之,斯民也。皆依仰於大殿者也。國依民民依國,每念祁寒暑雨之苦,何時可能忘之哉?念玆在玆,善爲愛恤焉。上曰,本無智識,將何以承當乎?大王大妃殿曰,漸就鍊熟,自當善爲之矣。上還御于座。宜冕曰,俄下慈敎,令注書出去頒布乎?上曰,唯。賤臣出閤外頒布還爲入侍。興根曰,今此撤簾之擧,式遵彝典,正大卓越,不勝欽仰攢祝。向來國勢之岌嶪,凜如一髮而惟我慈聖殿下光定大策,摠理庶務,宗社之綴旒而回於磐泰,民生之溝壑而奠之袵席。逮今我聖上寶齡鼎盛,睿學將就,誕行十行之旨,丕托萬幾之重。此誠史乘之所罕有,而係國家莫大之慶也。泥金檢玉,揚徽闡烈,自是應行之禮,臣等將繼此仰請,而上告下布,各殿進箋陳賀之節,依已例請令該曹擇日擧行,何如?上曰,依爲之。出擧條元容曰,慈功慈德之孔彰,孰不知之?若言其大功德,則當人心波蕩之時,慈聖垂簾定策,而衆心鎭安,洪基鞏固。此非平日民心之於慈聖,信之如天,愛之如母,則豈有此不謀而同,萬心如一者乎?此所以聖人値艱屯之會,而益知其所以爲聖〈人〉矣。民心愛戴之本,卽慈聖至仁至善之心,雖耘夫竈婦無不知之,常所感結者也。人主德化之本,在於一心上仁字,殿下以慈聖之心爲心,則國治民安,萬億年無疆之業也。殿下受至恩大德於我慈聖,孝養之誠,必篤於心,而千乘之奉,三朝之禮卽常禮也。玉冊之鏤,鴻徽之揚,卽彝典也。大孝之本,在於順志今慈聖誨訓導迪,眷眷懇懇者,卽殿下之爲聖君,而綿永我五百年宗社,奠保我百萬姓民庶也。伏願勉勉修德,以仁心爲本,庸順我慈聖之志焉。道喜曰,今日簾前咫尺,慈聖下敎如此,慈聖訓誨,殿下常所仰體,而從今以往,尤爲勵精圖治。一事半事,無或放過,而必皆稟質,務歸至當,則殿下之爲堯爲舜,卽所以孝養於慈殿,而臣等仰望,惟在於是矣。晦壽曰,今殿下以千乘之奉,隆長樂之享,聖人之孝,於斯爲大。然而臣則以爲,孝有大於此者,慈聖殿下所以夙宵憧憧,期望於殿下者何事也?惟聖學將就,爲堯爲舜,是期是望,今若奉承至意,造次跬步,念念在玆,恪遵勿忘,則慈衷之悅豫當如何,而養志之孝,莫過於此矣。況今慈敎中,有勤儉寬嚴敬天法祖之訓戒。此非但古昔聖帝明王出治之大本,亦惟我列聖朝相傳之家法,勤勵崇儉,寬嚴互濟,固是君上爲治之大要也。敬天則合天理享天心,邦籙可以靈長,法祖則善繼善述,可以光前而裕後矣。臣等千言萬語,所不能形容者,慈聖一言而盡之。殿下今若敬承而允蹈,是訓是則,勿忘勿怠,造次於是,跬步於是常存今日之心,則爲堯爲舜,卽在是矣。設或有悠泛之意,及當重大之事,必惕然警動,倍加存心,卽自然之事也。殿下御極之日,已有丕責,而今日擔負,比前日尤重,躬親庶政,一初奮發警勵之大機會,而慈訓又若是惻恒懇摯。伏願念念在玆,毋忽今日警勵之心,仰體今日授受之至意,是臣區區至祝也。興根曰,前者豈異於今日,而自今爲始,殿下之擔負尤重矣。八方民生之所仰望者甚大,殿下將何以副望也?今日慈敎以勤儉寬嚴爲訓戒,爲堯爲舜之道,豈有踰於此者乎?況親摠萬機之後,舍勤而奚以致治哉?儉又所當先務者,君上崇儉,則內自宮闈,外至閭巷,上行下效,未有似此之速者矣。且寬嚴互濟,然後政令事爲,無過不及之差。今此四字慈訓,其於勉君德之方,蔑以加此,繼自今常加惕念,隨時隨事,必思今日慈敎,是臣區區之望也。今時非伈泄之時,況當親摠萬機之初,中外大小臣民之所望者又如彼,講對或一日停閣,政令或一毫未盡,則群情之憂歎,當倍於前,每事以毋忘今日慈敎爲心,則孝養之至也,國家之幸也。今之民事,不可但以困瘁言,殿下深居九重,民間許多疾苦,何以悉燭乎?惟以四字慈訓爲立心,以維持民心爲先務,爲今日第一要道,伏願倍加惕念焉。永元曰,殿下御極之日,已有此丕責,而今我慈聖所托付於殿下者,其重且大,尤萬倍矣。慈聖所以訓勉於殿下者,若是惻怛,至爲精微,與堯·舜·禹相傳之心法一揆矣。勤儉寬嚴,聖人之德度,而爲治之大要也。敬天則合天之理,享天之心,天降之祥,邦籙可以靈長矣。法祖宗則典章之率由,治謨之繼述,其將光前而裕後,爲堯爲舜,卽在於是矣。臣等千言萬語,所不能形容而敷陳者,慈聖一言而盡之,殿下若敬承而服膺於是訓,則群下雖欲陳勉而獻替,自無可言,而不聞亦式不諫亦入之盛德,豈不休哉?聖孝莫先於養志,殿下行一事發一政,合於慈訓,則慈心當悅豫,而一或有異於慈訓所期望,則慈心之憂念,當如何哉?勉勉慥慥,以慈心爲聖心,是臣區區之望也。上曰,諸大臣所奏甚好,當終始勿忘此言矣。晦壽曰,聖敎至此,雖極欽仰,而今此慈敎,光明正大,寔出萬世經常之道,在今之道,惟有奉承慈敎,讚揚慈德而已。以輔導之責,勉飭臣等,若是諄複,臣等雖甚無似,曷敢不殫竭對揚?裨補萬一,而若於定省之間,燕閒之際,以遇物之誨隨事叨命,其親切有補於聖德,與廷臣進規,其功效不啻萬萬,臣等亦以此仰望於慈聖殿下矣。上曰,史官就座。命大臣,國舅先退。又命退,承史以次退出。
辛亥十二月二十八日未時,上御熙政堂。晝講入侍時,知事金學性,特進官李景純,參贊官李源命,侍講官申錫禧,侍讀官趙在應,假注書李容殷,記事官玄基濬,別兼春秋鄭健朝各持孟子第一卷,以次進伏。武臣申從翼進伏楹外訖。上曰,史官分左右。
上在昌德宮。只晝講。
藥房都提調朴晦壽,提調金景善,副提調沈宜冕啓曰,休未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿·中宮殿,口傳問安。答曰,知道。
傳曰,當該承旨推考。
傳曰,經筵自明日待下敎爲之。
傳曰,卽見濟牧狀啓,則三邑年形,未免歉荒,至於賙救之議,念其民情,極爲憧憧,特下內帑錢一千兩,而湖西別儲米中量宜劃送之意,自廟堂分付該道臣。
宣惠廳啓曰,今年劃下京畿災爲六千五百結,湖南新舊災爲一萬七千一百餘結,湖西新災與丙申還錄舊災爲二萬四百餘結,海西災爲七千八百結矣。參考前摠,已多減分之例,京畿·西湖營官需八分一,各樣價四分一,依前減分,海西營官需·各樣價八分一,自明年亦爲減分磨鍊之意,敢啓。傳曰,知道。
弘文館啓曰,下番姑降入直,事甚未安。修撰一員·副修撰一員未差,南鍾三差祭,修撰朴珪壽旣有只推之命,卽爲牌招入直,何如?傳曰,允。
吏曹啓曰,今此寧陵正朝祭典祀官兼大祝朴文已爲封進,而移拜自如道察訪矣。仍爲將事,何如?傳曰,允。
禮曹啓曰,來正月十三日親摠庶政,養隆長樂,稱慶陳賀時,外道方物物膳置之事,命下矣。在前陳賀外道方物物膳置之之時,各殿進獻·議政府六曹物膳及京廳方物·京畿物膳,則例爲封進,今亦依前例封進之意,敢啓。傳曰,知道。
備邊司啓曰,卽見黃海監司洪耆燮狀啓,則以爲,長連縣還簿積弊之狀,前道臣在任時,陳請矯革,而未蒙許施矣。該縣還穀二萬六千六百八十四石零內,二百三十三石零,今以本色糶糴,三千三百二十四石,昨年旣已代錢分給,待秋成還作本色,而鄕逋分族未捧條二千五百八十七石零,身故吏鄕逋一千六十八石零,嚴飭該邑督期充完。其餘辛丑代錢分給條一萬七千三百十八石零,各年陞錄耗條一千一百七十八石零,係是民結所逋,年久抛置,實無收刷之路,其中一萬石,限十年停耗,每年一千石式以原詳定三兩價排捧,移轉穀小邑,八千四百九十六石零,亦令停耗,待年豊收捧事,請令廟堂稟旨分付,辛丑以後始掩逋守令,竝令攸司稟處矣。以若一縣之小,有此積逋之多,苟有一分法紀,豈容若是?其在守經之義,固當嚴飭營邑,準數充完,而第其逋源,始起於歉荒,終至於掩護,流來十數年之間,駸駸然莫可收拾矣。到今事勢,亦不可徒遵經法,則合有權宜之政,俾責矯救之道,而曾於殷栗,有昨年特施之惠,積弊已祛,敗局纔完,所以道臣之申請,長民之顒望,亶在於一視之澤也。殷旣著效,長亦可蘇,則不必已施於彼,而獨靳於此。長連還逋辛丑代錢分給條一萬石七千三百十八石,各年陞耗一千一百七十八石,特依狀辭,就其中一萬石,限十年停耗,每年一千石,以詳定三兩錢排捧移轉。其餘八千四百九十餘石,亦令停耗,待豊收捧,始掩逋前後守令,已有該府稟處。今姑勿論,至於鄕吏所逋合四千六百餘石,嚴飭督捧後,令道臣分輕重勘處之意,分付,何如?傳曰,允。
訓鍊都監啓曰,今十二月二十九日·三十日年終起火時,次知將官·將校姓名及兼別破陣等容貌·年歲·火箭數爻,竝別單書入之意,敢啓。傳曰,知道。
以司謁口傳下敎曰,大妃殿差備內日華門·嘉應門軍士雇立,自八月依舊例,以十九名上下事,分付兵曹。
兵曹啓曰,來壬子年各處頒給信漢符別單及文宰二品以上,武臣蔭官曾經摠管人員章標頒給,別單修整以入之意,敢啓。傳曰,知道。
大司成金應均疏曰,缺省疏具悉。爾其勿辭察飭。
辛亥十二月二十九日辰時,上御熙政堂。藥房入診,閫帥·守令·邊將初仕人入侍時,都提調朴晦壽,提調金景善,副提調沈宜冕,假注書朴道彬,記事官玄基濬,記注官羅時鏞,同副承旨李興敏,假注書李容殷,直閣鄭健朝以次進伏。醫官鄭有曾·金珪·李琬·金濟慶,黃海兵使趙存中,守令李珽等,參奉安孝植進伏楹外,僉使李奎燦等十七人序立階下訖。上曰,史官分左右。晦壽進前問候訖。奏曰,醫官待令,使之入診乎?上可之。有曾等以次診候,退伏楹外訖。晦壽曰,脈候奏之。有曾等奏曰,脈候左右三部調均矣。上曰,醫官先退。又命大臣以下入診,諸臣先退,晦壽等以次退出。宜冕曰,臣則有該房擧行,故敢達矣。宜冕曰,閫帥·守令使之進前乎?上可之。存中等以次進前奏職姓名,退出訖。興敏奏曰,邊將則使宣傳官奏職姓名乎?上可之。宣傳官宋在璿立階下,奏奎燦等職姓名,以次退出訖。宜冕曰,侍衛軍職不卽待令,擧行之稽忽,萬萬駭然,所當重勘,而本院請推之外,無他可施之罰,何以爲之?敢稟。上曰,拿處,可也。出榻敎上曰,史官就座。仍命退,承史以次退出。
辛亥十二月二十九日午時,上御熙政堂。晝講入侍時,同知事兪章煥,特進官曺錫雨,參贊官金在淸,侍講官申錫禧,侍讀官趙在應,假注書朴道彬,記注官羅時鏞,別兼春秋鄭健朝各持孟子第一卷,以次進伏。武臣李敏敎進伏楹外訖。上曰,史官分左右。上誦前受音一遍訖。上開卷。錫禧讀自孟子曰晉國天下,止誰能禦之,仍奏釋義訖。上讀新受音十遍訖。上曰,初章晉國云者,何也?錫禧曰,魏本晉也。魏惠王之祖畢公高,以文王之子,封於畢,其後寢衰,有畢萬者入晉事獻公,以有功賜邑於魏,至魏斯與趙籍·韓虔,滅晉而分其地,以周威烈王命,爲諸侯,號稱三晉也。故梁惠王自稱以晉國也。上曰,然故謂之晉者也。上曰,文義以次奏之。錫禧奏曰,云云。上曰,若不詳究裏面,而只驟看此文,則無怪其謂之迂闊也。錫禧曰,戰國之君,專以攻伐富强爲事,功利之心,膠固于中,故仁義之說,不入於耳者也。孟子所言,堯·舜·禹·湯之道也,本豈有迂闊之理乎?在應奏曰,云云。錫雨奏曰,云云。章煥奏曰,云云。在淸奏曰,登筵諸臣皆已備陳,臣無容敷衍爲奏矣。上曰,孟子見梁襄王,出而爲此言者,何也?錫禧曰,君子之氣像,必也望之儼然,卽之也溫,言辭亦皆典重,而襄王則無是氣象,故孟子有是言也。上曰,訓卒然曰急遽,何謂也?錫雨曰,不思而輕言之貌也。錫禧曰,初見而威儀無可畏,辭氣無可觀,故孟子慨之而有是言也。上曰,一之者何義也?錫禧曰,此時戰國也,大國七而小國亦多。各分經界,互相侵伐,齊伐楚,魏伐秦,干戈常不息,有聖人作,然後可以安定而統合矣。大抵有賢君然後民自歸之,民歸則是爲定于一矣。在應曰,畢竟一之者,惟不嗜殺人者爲能〈之〉,則非仁聖之君,而其可致一之之效乎?錫禧曰,七八月云者,今曆用夏正,以寅爲歲首,而孟子之時則用周正,以子爲首故也。上曰,周之七八月,卽今之五六月也。錫禧曰,然矣。以今七八月言之,豈是有苗之時乎?上曰,其時當成熟,寧有苗乎?錫禧曰,孟子長於譬喩,以此章觀之,以旱譬殺人,以油然沛然譬不嗜殺人者,以勃然譬民歸,其言皆切實,其譬皆明白矣。上曰,史官就座。仍命諸臣退,諸臣以次退出。
上在昌德宮。停常參·經筵。
大殿·大王大妃殿·王大妃殿·大妃殿·中宮殿,內閣·政院·玉堂·朝廷二品以上·六曹過歲單子問安。答曰,知道。
政院啓曰,備邊司郞廳來言,今日賓廳日次,而除夕問安相値,不得來會云矣,敢啓。傳曰,知道。
傳曰,禮房承旨馳詣宗廟·永禧殿·景慕宮,奉審摘奸,仍詣受香諸處,奉審摘奸以來。
承文院官員,以都提調意啓曰,卽見盛京禮部咨文出來者,以爲,漂人領去齎咨官卞鍾運例賞銀三十兩,交付於今番曆咨官回便云矣。回咨依例撰出,正書安寶後,定禁軍騎撥下送于灣府,使之傳給鳳城將處,以爲傳致盛京之地,何如?傳曰,允。
兵曹口傳政事,以李敦榮·李根友爲都摠管,李謙在·尹穳·鄭德和·趙禹錫·李敏德爲副摠管。
兵曹,副摠管單李根友。
以李重根·朴仁泰囚單子,傳曰,飭已施矣,分揀放送。
備邊司啓曰,傳曰,卽見濟牧狀啓,則三邑年形,未免歉荒,至於賙救之議,念其民情,極爲憧憧,特下內帑錢一千兩,而湖南別儲米中量宜劃送之意,自廟堂分付該道臣事,命下矣。特下帑錢,旣承成命,依已例分付戶曹,使從便輸送,而本州還穀,自是不敷,島中事勢,異於陸地,則今於賙救之政,無怪其請劃移轉,湖南別儲米中一千五百石趁卽劃送之意,分付道臣,何如?傳曰,允。
備邊司啓曰,卽見濟州牧使白希洙年分狀啓,則以爲,濟州稍勝於大靜,旌義反遜於大靜,俱未免歉,而抄出飢戶。自今年十二月爲始,限麥秋十五排巡,不可不還分者,壯爲五萬六千一百四十一口,弱爲二萬六千三百三十四口,而容入還米當爲二萬二千六百五十石零。今秋當捧外,不足條爲三千三百六十五石零,以庚午春本牧別儲米湖南移轉在條中,限折半三千石劃給事,請令廟堂稟處,舊還姑爲仍停,官鎭門聚點,依近例亦爲停止,而右項諸條,固當覆啓回下後擧行,候風涉海,遲速無期,一邊擧行,一邊登聞爲辭矣。不待回下,先爲擧行,自是本州已例,所陳諸條,依狀請施行,別儲米請劃,仰承特下判付,已有許劃,使之依式排巡,計口均分,期於實惠下究之意,分付,何如?傳曰,允。
以全羅監司李裕元狀啓鎭安縣民家失火事,傳曰,當此歲暮,民家失火,聞甚驚慘,元恤典外,別加顧助,結構奠接之意,廟堂措辭分付。
禮曹啓曰,慶尙道觀察使封進來正月令宗廟薦新早藿,同月初一日正朝祭兼薦,而景慕宮薦新早藿,則江原道例爲封進矣。本道所封未及上來,莫重薦獻,不可後時,依前例以宗廟薦新加封早藿,同日一體薦進,何如?傳曰,允。
訓鍊都監啓曰,本局別將白能洙身病猝重,勢難察任,改差,何如?傳曰,允。日記廳堂上朴容大,郞廳申炳休·權泰植
