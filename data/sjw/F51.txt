上在慶熙宮。停常參·經筵。
午時,日暈。
藥房都提調洪麟漢,提調鄭尙淳,副提調李啓曰,三陽回泰,聖算彌隆,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。重逢甲戌□□過嗟,今年加一歲,求古今誰,若予皆闕禮□□相求□□□予八十二皆闕禮。嗟,冥然難支撑,已下敎明日侍,嗟,今日何見五?卽此心少伸意。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂問安。答曰,知道。
大殿·中宮殿,朝廷·二品以上·六曹堂上·大司憲·大司諫·奉朝賀口傳問安。答曰,知道。世孫還來後,政院·玉堂·藥房口傳問安。答曰,知道。陳賀罷後,世孫宮□□玉堂口傳問安。答曰,知道。
以承傳色口傳下敎曰,非今日有定意,建功入之,其退去,門亦早閉。
李敬倫,以都摠府言啓曰,今日入直內三廳武兼禁軍及軍兵等,當爲中日習射,而正朝相値,不得爲之之意,敢啓。答曰,知道。
備忘記,傳于李正吾曰,民惟邦本,本固邦寧,予聞乎昔,國依於民,民依於農,此亦古語,勸農敎將下,而猶惓惓乎心,今復加諭焉。此亦暮年苦心,且道臣·守令宣諭,亦此意也。嗟,八十二歲君,爲懃懇意,道臣守令惕意勸課,嗟哉,生民,體予意,懋哉懋哉。三農庶幾庶幾,宜勉宜勉,莫替予八十二歲君,懃懇意事,下諭。
備忘記,傳于洪九瑞曰,因興懷靜惟今年,卽侍湯八朔重逢,故有名,而甲戌年卽回甲初度,己卯年年六歲,初封爵回甲,重光年八歲,景春殿追慕明陵心隕回甲,癸未年十歲,三加回甲,甲申年十一歲,吉禮回甲,丙戌年十三歲,初稱觴束修禮回甲,庚寅年十六歲,兼廚院再稱觴回甲,壬辰年十九歲,就邸年回甲,癸巳年二十歲,詣江都回甲,甲午年卽今年,八朔侍湯回甲,曷勝冥然?慷慨支撑,新春在明,若是追慕,予若默默,諸臣何知?瞻西郊懷千萬,慷慨書示焉。
備忘記,傳于李正吾曰,八十二年月正元日,萬古今初,是豈孝也?亦曰子道,瞻昌德道,瞻景福道,予何人今何世,心欲奮步何能?貼然此中,是果今世人,人子以親心爲己心,昔年靜攝中,製祝有年詩,今日闕拜,再明闕禮,豈曰孝乎?躬詣藝文,此祗迎而已。明日當詣祗迎門祗迎,儀註時刻安徐,待下敎只入正時,自崇政月臺,奉安龍亭而來,侍衛只入直。
備忘記,傳于李曰,今日予心,若何?沖子入昌德,春坊問安來,予懷百倍聞損滿,今聞敦寧傳語,予懷千倍,景福傳語聞入門傳語,予懷萬倍。嗚呼,今予,萬古何人?曷勝慷慨,曷勝慷慨?懷千萬慕億百,亦丈具語,曷勝慷慨,曷勝慷慨?以此心何酬應?
備忘記,傳于李正吾曰,予哂昨年耽羅製述,今年見將渡海乎?尙在府中,曷勝駭然?貢果十九運二十運,其登船尙在果苑乎?
李敬倫,以兵曹言啓曰,今正月初五日,百官朝參日次,而不敢循例稟定,何以爲之?敢稟。答曰,停。
李敬倫,以訓鍊都監,一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
乙未正月初一日巳時,上御集慶堂。陳賀入侍時,行都承旨李,左承旨鄭好仁,右承旨李正吾,左副承旨李敬倫,右副承旨鄭彦暹,同副承旨洪九瑞,記事官朴思機,假注書姜栳,記事官尹宗彦·李儒慶,以次侍立。上殿座殿內掩窓,權停禮受賀後,王世孫率百官四拜,禮畢後,諸臣以次退出。
上在慶熙宮。停常參·經筵。
藥房都提調洪麟漢,提調鄭尙淳,副提調李啓曰,慶溢履端,禮成獻賀,睿孝仰格,群情少伸,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。王世孫勞動之餘,氣候,何如?臣等不任區區憂慮,敢來問安,竝此仰稟。答曰,知道。逢今年到今日,誠冥然亦苟且,今予一心,一則追慕,二則爲民,氣何暇諭?祗迎後,入侍世孫氣候一樣,而有沖子,故昨少伸矣。
中宮殿·惠嬪宮,藥房口傳問安。答曰,知道。香祗迎罷後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。以承傳色口傳下敎曰,承旨可以好見而還,而今已入來午前,予何酬應乎?李正吾啓曰,春帖子製述官,旣已抄啓,弘文提學李潭待明朝牌招,以爲出韻科次之地,何如?傳曰,允。
備忘記,傳于李正吾曰,復政後闕次對,朝參停報春近,今次對進定於明,有懷官皆待令。
傳于李曰,殿座時,當召見八道進封吏,皆待令。
傳于李敬倫曰,騎馬三匹立之,實注書待令。
備忘記,傳于李曰,嗟哉,今予一心,追慕與爲民,懷昨日向東伏,爲元元待承旨,徑先入纔入來,豈初意心憧憧?午後見諸臣。
備忘記,傳于李曰,爲先莫能孝,曰子道,爲其民誠亦淺,亦君道,承旨來心何弛?令中官遍奉審,曰精潔心少舒,亦何信亦何信?
備忘記,傳于李正吾曰,昨禮闕倍追慕,今祗迎欲知氣,只祗迎其能僅,況拜禮何能言?於今日此心定,其雖然憶昨日,向東伏待承宣,因其勸徑先入,纔釋衣承宣來,其曰誠亦誠淺,今予心祝有年,今予心祝有年。
傳于洪九瑞曰,內局入侍,奉朝賀·時原任同爲入侍。
備忘記,傳于李正吾曰,昨日本殿守僕·本宮守僕與今日社壇守僕,令該曹米布賞給,昨日次知中官金德九·吳俊謙·李漢謙·鄭商佑,皆熟馬一匹,守宮中官·守直中官·今日社壇守直官,各兒馬一匹。
備忘記,傳于李正吾曰,苟且哉,八十二歲君,今日祗迎試氣,若禮祗迎,噫,乘步輿詣板位,祗迎亦豈若禮,而能若此,昨日門內,何能步,拜亦何能,亦何能陞降?今似心猶舒,昨日賞,其猶令諸臣知沖子,今日賞若何,而此爲民祝,飭正切,兩次奉審予意見,豈有此等苟且君,苟且君若此而何豐亨,若此而諸臣何豐亨?
備忘記,傳于李正吾曰,嗟,昨日沖子代,昨庭賀沖子請,宜示意令衆知,昨日春·桂坊官員,拜禮挾侍中官,弦弓一張賞給,扈輦隊春·桂房世孫宮只隨駕下人,令騎曹賞給,庭賀入贊儀引儀兒馬一匹,代致詞讀箋文陞敍已陞敍者準職,入殿庭通禮院書員·樂工,令戶曹施賞,該院官員弦弓一張賞給。
李,以吏曹言啓曰,今此順陵正朝祭獻官行副司直宋德中,靖陵同祭獻官行副司直金熤,溫陵同祭獻官行副司直李壽鳳,穆陵同祭獻官行副司直任珹,孝章墓同祭獻官行副司直洪秀輔塡差矣。謂以在外,日已向晩,終不受香,事甚未安,不得已以行副司直朴取源·李命俊·鄭枋·趙載翰,僉知閔塾,改付標以入,而本曹請推之外,他無可施之罰,何以爲之?敢稟。答曰,今番新歲,特爲分揀。
李,以吏曹言啓曰,今此正朝祭,順陵獻官趙載翰,溫陵獻官閔塾,孝章墓獻官鄭枋塡差矣。日已向晩,謂以在外,累次催促,終不入來,不得已順陵獻官行副司直金瑞應,溫陵獻官工曹參議洪梓,孝章墓獻官行副司直李碩載,改付標以入,纔已受香,而本曹請推之外,他無可施之罰,何以爲之?敢稟。答曰,特爲分揀。
李敬倫,以禁衛營·一所巡廳·左右捕盜廳言啓曰,去夜犯夜人,無所捉之意,敢啓。答曰,知道。
乙未正月初二日辰時,上詣延和門外,香祗迎入侍時,行都承旨李,左承旨鄭好仁,右承旨李正吾,左副承旨李敬倫,右副承首鄭彦暹,同副承旨洪九瑞,記事官朴思機,假注書姜栳,記事官姜·李儒慶,以次侍立訖。上具翼善冠·袞龍袍,以乘輿出通陽門,詣延和門外降輿,板位香祗迎後俯伏,上命禮房奉審以來事,下敎。上俯伏不起,領府事金相福,領敦寧金陽澤,判府事韓翼謩,領議政申晦,判府事李溵,左議政李思觀,右議政洪麟漢奏曰,殿下如爲生民請保護聖躬,上如不聞,禮房移時不還向。上曰,禮房年幾何?李對曰,六十二矣。王世孫躬自出來,請還宮,親自扶持以起,上不得已乘輿,世孫親侍以入。上還內後,諸臣以次退出。
乙未正月初二日未時,上御集慶堂。藥房入診,時原任·奉朝賀同爲入侍時,都提調洪麟漢,提調鄭尙淳,副提調李,記事官朴思機·姜·李儒慶,醫官方泰輿·慶絢·吳道炯·柳光翼·徐命緯·鄭允說·康命徽·白文昌,奉朝賀洪鳳漢·金致仁,領府事金相福,領敦寧金陽澤,判府事韓翼謩·金尙喆·李溵,左議政李思觀,奉朝賀趙暾,以次進伏訖。麟漢曰,屢日未承候,今日又勞動,聖體,若何?上曰,無可言矣。寢睡·水刺之節,亦何如?上曰,一樣矣。中宮殿氣候,何如?上曰,一樣矣。王世孫氣候,何如?上曰,一樣矣。麟漢曰,湯劑陪來矣。上進湯劑,上曰,診候待下敎。上曰,時原任入來乎?麟漢曰,入來矣。翼謩曰,殿下之誠,臣等皆知之矣,聖意雖出於爲民,而何如是自輕聖躬乎?伏願日後,勿復如此。上曰,韓判府與領相孰老?思觀曰,韓判府則體肥,領相則貌瘦,此其異也,而元氣則同矣。上曰,邊致明內外同甲乎?思觀曰,然矣。且有安允行·沈㲄·沈星鎭,年皆八十三矣。以年最高者言之,李齊嵒而方在鄕矣。上命趙暾入侍,問年,暾曰,六十三矣。上曰,鄭宲來乎?曰,與其子趁正朝偕來矣,中路有病而徑歸云矣。致仁曰,向者以姪子登科,特降恩旨,闔家感泣,罔知攸達矣。溵曰,聖恩亦及於臣祖,此實曠世不常有之隆渥,得以用之於正朝,私心感泣,不知所達矣。上曰,三世爲相乎?鳳漢曰,非三世相矣,乃祖孫相也。翼謩曰,湯劑封入之時則自上每以不御爲敎,今者連二日封入,不如提調之親爲奉進,下情悶矣。上曰,今以祭官,昏窒於中路者,誰也?思觀曰,雲峯君也。上曰,耽羅事,何其久也?思觀曰,耽羅事,未可度也,或有先發後來者,或有後發先來者矣。上命時原任先退,上命賤臣,持入王世孫箋文及百官箋文。上曰,箋文以草入來乎?曰,然矣,在承文院矣。上命中官,持入箋文草,上命賤臣,召入封進吏。曰,封進吏初一日已下去矣。上命賤臣曰,都提調自惠嬪宮已出來,則持湯劑入侍,未及出來,則只提調入侍,都提調已爲出來,故持湯劑入侍。上進湯劑,上命闕門外近處老人入侍,上命讀奏春帖子。上命書傳敎曰,噫,今年八十二歲,誠是千千萬萬料表,況比諸康衢,年亦加一歲,此豈夢憶?噫,年愈高而氣益苶,凡諸子道,其皆闕焉,曷勝嘆乎?慷慨昨日,今日祗迎,其衰一樣,其亦自悶,其雖然,今已復政,莫敢自休,噫,一陽生其猶諭,況三明三陽開泰,萬品咸新,此正與歲俱新時也。嗟哉,大小群工,何敢豐亨?精白一心,輔予暮年,可勝於豐亨?先已諭,嗟哉,群工,自勉自勉,益勵益勵。命退,諸臣以次退出。
上在慶熙宮。停常參·經筵。
藥房都提調臣洪麟漢,提調臣鄭尙淳,副提調臣李啓曰,伏未審夜問,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。重逢此已料表,今三日曷勝慨,其況問今日?六十甲前一,氣何諭?待敎侍,爲民祈房中休,其若此誠何孚?
中宮殿·惠嬪宮,藥房口傳問安。答曰,知道。
李啓曰,假注書姜栳身病猝重,勢難察任,今姑改差,何如?傳允。
備忘記,傳于李曰,初二日祗迎今日乎?嗟,予伸禮惟在此,初八當祗迎,侍衛只入直,待下敎只正時。
洪九瑞啓曰,大臣·備局堂上,依下敎來待矣。
傳于鄭好仁曰,內局次對同爲入侍。
以柳孟養爲假注書。
有政。吏批,判書鄭尙淳式暇,參判徐命善進,參議趙陳疏入啓,右副承旨洪九瑞進。吏批啓曰,判書鄭尙淳式暇,參議趙陳疏入啓,小臣獨政未安,何以爲之?敢稟。傳曰,依爲之。以洪綸爲大司諫,宋濟魯爲司諫,李奎緯爲掌令,尹在德爲持平,李普天爲獻納,高夢擎爲正言,李一曾爲右通禮,朱萬离爲工曹正郞,李益燦爲尙衣別提,金鍾正爲掌樂提調,李觀夏爲濟州牧使,呂龜周爲大靜縣監,桂德海爲幽谷察訪,沈基泰爲奉敎,姜爲待敎,李瀁爲同敦寧,金履厚·吳大益爲典籍,行副護軍任房一年八十,侍從臣前承旨任瑎父,承傳,行副司直沈益聖年八十,曾經參議,以上今加嘉義加資事,承傳。兵批,兵曹判書朴相德病,參判宋載禧病,參議金思穆病,參知黃榦入直進,以元厚鎭·李顯永爲副護軍,李正吾·李養鼎·曺遠振爲副司直,李勉修爲副司果,金相良爲同知,單付。
傳于李曰,內局入侍。
洪九瑞,以吏曹言啓曰,濟州牧使待下批,當日辭朝事,命下矣。新除授濟州牧使李觀夏,以前任鳳山郡守,姑未上來,解由亦未及成出,而誤擬更點,惶恐待罪,李觀夏依例改差,其代口傳備擬以入之意,敢啓。答曰,知道。勿待罪。
吏曹口傳政事,以柳爀爲濟州牧使。
鄭好仁啓曰,乙未正月初三日,全羅監司狀啓,靈巖等官居良人金論山等渰死事。傳曰,令本道恤典擧行。
備忘記,傳于洪九瑞曰,五十一年臨御,今年八十二憶昔,誠淺獻官駭然,禦下昏耗,歲首次對寒心,旣命祗迎,臣何偃便?一朔六對,其中三次,自今日至五日連三次爲焉。以朝鮮爲予臣子者,咸知有君焉。
洪九瑞,以弘文館言啓曰,本館上番闕直,事甚未安,副應敎林得浩,校理徐有防·朴相甲,副校理尹正烈竝卽牌招,以爲推移入直之地,何如?傳曰,允。
洪九瑞,以吏曹言啓曰,侍從臣父年七十,曾經承旨·參議,年八十宗班監·令以上,年七十人員,每於歲首抄啓加資事,載在法典,曾有定式矣。侍從臣父年八十,曾經承旨·參議,年八十宗班,年七十人員,竝依例付單書入之意,敢啓。答曰,知道。
洪九瑞,以吏曹言啓曰,士族婦女年九十封爵事,載在法典矣。士族婦女年九十人,別單書入之意,敢啓。答曰,知道。
李,以禮曹言啓曰,每年親耕歲,首以稟事,曾已定式矣。來二月初九日,先農祭親行及親耕等節,方在靜攝中,不敢循例取稟,何以爲之?敢稟。答曰,今予一心追慕與爲民農,噫,春謁莫能爲,五祈禮其何爲之?皆攝。
洪九瑞,以兵曹言啓曰,依下敎昨日世孫宮只隨駕下人,扈輦隊春桂坊下人等處,木綿施賞之意,敢啓。答曰,知道。
洪九瑞,以御營廳·一二所巡廳·左右捕盜廳言啓曰,去夜犯夜人,無所投之意,敢啓。答曰,知道。
副司直金瑞應疏曰,伏以歲籥載新,天休滋至,寶算彌高,賀儀已擧,臣民慶忭,中外惟均,仍竊伏念國之大事,在於祀典,宗廟之中,有事爲榮,則陵園將事之任,何等重也?何等榮矣,而近來國綱漸弛,自便成習,飭敎累下,仰體未聞,罔念駿奔之爲常分,惟知避免之爲能事,偃臥其家,諉之在外,出入如常,托以有病,喉司疲於催促,巡吏喘於道路,少無動意,終不入來,乃至於不得已改付標,則必以窮殘無勢謹拙畏法者,苟然塡差然後,爲可以不敢稱頉,奔走膺命故也。雇馬借奴,倉黃入闕,則受香之時已晩,行祭之時僅及,前期致齋,已無可論,事體苟簡,一何至此?試以今番正朝言之,七八獻官,牢臥不起,屢次改塡之際,自至日晏,申牌將揷之時,始乃傳香,臣以順陵獻官,纔到礪峴,日已入矣。氷路甚滑,夜色如添,走馬陪進,滿心悚懷,幸趁正時,直上祭班,若或道里稍遠,則幾不免未及時之患,若此不已,前頭之慮,將至於日晩行祀之境,豈不萬萬寒心哉?伏願聖上,下詢廟堂,痛加懲勵,嚴立科條,以盡善後之圖,俾無如前之弊焉。且昭寧園獻官,以所騎之疲弱,步踰沙峴,喘喘顚踣,終至氣急昏窒,僵臥路傍,深夜替送,事甚忙迫,灌薦之禮,恐有差晩之歎,尤豈非未安之甚者乎?大凡奉命之人,毋論貴賤,皆有給馬之例,而莫重陪香之官,有此徒步之擧,亦宜有商確變通之道矣。臣職是軍銜,跡涉越俎,而目覩窘急之狀,自切憂慨之忱,不容泯默,敢此冒陳焉。伏乞聖明,恕其狂妄而裁察焉。答曰,省疏具悉。職非言官,已過祀典,而不憚越俎,若是陳章,予嘉予嘉,予意已悉於吏堂之批,而給馬之事,亦下敎於其批矣。
吏曹參議趙疏曰,伏以歲籥維新,寶算彌隆,睿孝仰格,縟儀載擧,事充簡牒歡均大小,仍念臣於見叨之職,才固不堪,情亦難强,而特敎開拆,丁寧懇惻,臣含恩怵義,黽勉承膺,而一遞之願,尙結于中矣。今者以享官事,獲被問備之罰,臣於是惶悚愧忸,益無所容,蓋此差祭,惟以井間次第,計其多少久近而分排之矣。臨時圖頉,不勝紛紜,甚至於賀禮隔宵,猶稱在外,屢促不入,晷刻漸晏,不得已改付標者,凡八矣。如使臣早知其不苟免者而差之,則豈致日晩而傳香乎?究厥罪咎,臣何敢辭?第伏念近來國綱解弛,規避享官,作一痼弊,若不嚴立科條,亟加變則,臣恐此後受香,不但止於過時而已。況今草記請推,亦許分揀,則將何以責礪他人乎?臣實憂之,玆敢略陳短章,仰瀆崇聽。伏乞聖明,先勘臣失職之罪,更加聖思,以爲重祀典杜後弊之地,公私幸甚。答曰,省疏具悉。今日次對,中官誤傳,今朝傳者,預傳昨夜,初意料表此日,況今是正日?故欲從容而然矣,聞皆到强爲果然。嗚呼,八十二,見駭然擧措,是誰是誰?卽予卽予,慷慨亘中,筵中已喩,以今日擧條言也,莫能朝參,故有此命,各司諸郞,衆皆啽啞者,孰能開口?若無兩重臣一留守,將爲無言,次第都憲,倖得一大祝,呈課歲初,倖免謄傳故紙,而無諸己而後,非諸人,予聞古訓,豈可公然飭勵各司郞?下諭旣諭,豈可問備止者?況李光國非召而來曰,所懷云來,三稱諂言,噫,近者春帖子延詳詩,皆令讀之,意蓋此也。因此下敎,非當入者,而云所懷來,此必有甚麽意思而然也。近者無言世界,雖不下敎,此等之世,亦不可飭,而田泰祥所奏,其亦駭然,而其諂言,莫知何人,夕入侍,欲問下敎,臺臣旣知,宜乎規正,而皆默默,謄傳古一紙而已。此一節於史草,必也無薇垣,特書,可也。噫,三昨下敎,庶感豚魚,而于今郞官,皆以啽啞持祿保位者苟具,於今薇垣,以聾瞽者備擬,不過以扈衛將一類,以希覬者交數,下敎旣諭,嗚呼,朝鮮於今無矣。嗚呼,雖無今番,於今加年,而心常自歉,徒位徒壽二字,今日見此,曷勝慨歎?故叩門慷慨下敎,今聞爾章,此猶末節,於今莫知時而臥,於朝問開東,於夕問申時此苟且共君,只爲建功,只爲建功而然也。嗚呼,暮年此心,爲先吾民,大抵正朝獻官,前已若此,故今亦然,特命分揀,而莫知若此之甚也。今聞領相所奏,今聞金瑞應章,申牌受香云,不覺寒心,是誰是誰?卽予卽予,予若是有誠,朝鮮臣子,豈忍若此,豈忍若此?萬古所無,瞻望東西郊,心隕膽墜,金瑞應章誠是,豈云獻官?俄者下敎,豈稱在外之時,況在京稱在外者,豈特眼無其君?此莫知其父兄者,今番處分,其亦太輕,竝施徒年之律。嗚呼,徒位徒壽,莫重獻官,若是已判,何顔拜陟降?欲命減膳,以示飭躬,而臣雖無狀,君亦暮年,豈可爲臣子減膳,貽笑隣國?嗚呼,冞切瞿然者,今年此命,令沖子代,誠由不獲已,而無狀諸臣,誤而自其傳而然。有無前駭擧,亦予亦予,諸陵受香,予若莫能運動則已,此不過一時,予當皆祗迎,禮房知悉,雲峯君莫知若此朝受香者,其何陽撤坪有此事,無乃强欲進詣晩赴,而今因金瑞應章詳知,此亦因步而然,大抵給馬,非驪州則無此例,是豈重其事之意?此後經宿處,一體給馬,予亦爲焉。前一日獻官單子旣入,見名帖後,勿論職有無,皆來闕外,公廟齋宿,而單子雖入,特令吏郞,遍爲摘奸,以徽寧殿大祝聞也,況大祝兼典祀官而若此,曷勝寒心?勿論獻官·執事,遍爲摘奸,若闕焉,獻官中道付處,諸執事南沿投畀事,奉承傳施行。
乙未正月初三日巳時,上御集慶堂。藥房入診入侍時,都提調洪麟漢,提調鄭尙淳,副提調李,記事官朴思機·姜·李儒慶,醫官方泰輿·慶絢·吳道炯·鄭允說·徐命緯·柳光翼·康命徽,以次進伏訖。麟漢曰,夜間聖體,若何?上曰,一樣。寢睡·水刺之節,若何?上曰,一樣。麟漢曰,湯劑陪來矣。上進湯劑,麟漢曰,不必多日,雖略干日,加進湯劑爲宜矣。上曰,待下敎。上曰,次對入侍。上命內局先退,諸臣以次退出。
乙未正月初三日巳時,上御集慶堂。大臣·備局堂上引見入侍時,領議政申晦,左議政李思觀,右議政洪麟漢,行司直具善復,仁陽君李景祜,左參贊鄭弘淳,刑曹判書韓光會,兵曹判書朴相德,行司直李章吾,行副司直趙重晦,行副司直洪樂性,戶曹判書具允鈺,漢城判尹尹東暹,禮曹判書李潭,行副司直李潤成,江華留守李徽之,開城留守李聖圭,刑曹參判尹泰淵,漢城左尹尹得養,行副司直金華鎭,行副司直洪趾海,行副司直權噵,行副司直沈頤之,吏曹參判徐命善,行副司直李瀰,大司憲宋淳明,大司諫李普觀,副校理柳義養,右副承旨鄭彦暹,假注書姜栳,事變假注書鄭,記事官姜·李儒慶,以次進伏。晦問聖候,夜間,若何?上曰,一樣矣。命彦暹讀江華·開城兩都耆老人啓聞,上曰,如將八十二同庚宴則敎似不少。上聞啓聞中耆老人年七十餘者,上曰,七十之人,以予觀之,猶爲妙年矣。命書傳敎曰,今聞開·富歲饌啓本,年八十九歲人一人,八十三歲人六人,而其中一人,夫妻存焉,曷勝予懷?衣資食物,特爲加給,以表予意事,回諭。上曰,昨日傳香後還來,命闕門外耆老人入侍,其中一人,年八十二,生於九月,甚異甚異。上曰,各司所懷官幾人乎?彦暹對曰,無一人云矣。上怒曰,此輩食祿何爲?八十二歲君命召還,極羞矣。少頃,五人擧案入奏,上始色定,有所懷郞官入侍事。出榻敎命書傳敎曰,嗚呼,仰瞻昔年朝參,無一年闕焉,而今予命停八十二畿,其氣已判,而歲首內犒饋,自古有焉,自內見焉,在御製故,嗣服後有親臨者,而今年新舊番同日合設,此不過殿座爲者,其或親臨,而嗚呼,再昨莫能,今日見此,豈曰孝乎?故仍命中官云,而朝參莫能爲,心竊慨歎,有各司郞有所懷者來侍之命,而予意明日欲爲,故與內局批答同書,令中官,開門前傳于政院,中官無形,昨夜預傳,所謂明日,卽明日,而朝聞來到,心竊訝之,問焉,果預傳而然,其會故,雖爲中官,駭然,中官曺守喆從重推考。噫,各司官員下敎,暮年意深,而今聞其雖來,亦帽帶,而皆今時體人,故皆銜枚而來云,噫,誠之所到,金石亦透,其常有意,豈若此?惟食而已,於此判焉,曾聞焉若赴衙,雖墻瓦,亦矯正云。噫,今聞八十二歲,不覺自慊,大則宜汰,小則越廩,而中官誤傳,在於三日內,今雖參酌,予常自號曰自醒翁,軒名曰自醒舍,嗟,今暮年,宜醒諸郞,今歲諸郞,一竝從重推考,皆令限十日入直,其令請究,當於十日召見,其皆若此者,嗟哉,暮年,其何費祿?宜汰,以此分付,工曹正郞趙思忠進伏奏曰,臣方待罪工曹,而以日淺,故未及知本曹職務一如何,而第以在鄕目擊之事言之,則近來守令之料利,爲侵漁之一大痼弊,而黃口充丁·白首徵布,亦嘗有之,邦慶之荐疊,未有過於此時,而生民之困瘁,亦未有甚於此時者也。請間出御史,問民疾苦,制其姦滑,則似甚美矣,上極加稱賞。命書傳敎曰,噫,今者時體,世汩董界,衆皆啽啞,人皆銜枚,今日特敎,實非偶然,而許多郞官,莫拔口枚,有三人能入,予庸尙焉。其中工曹正郞趙思忠,以先正八代孫,本曹尙未知以在鄕事來言,今日下敎,政此也。其所奏皆切實,而請御史事,實在予,而隣族侵徵解體云者,誠切實,今番歲首,申飭諸道,另加申飭守令料利事,昨聞相奏,意或風傳,今聞在鄕人所奏,果然果然暮年聞此,曷勝慨歎?古人有聚斂云者若何?此亦聚斂,予當廉問,而仍飭諸道,若有聞者,何待御史?令道臣定隣官,先封庫狀聞,亦令按査,噫,其雖通淸,豈專在於銓官?在外臺臣,一竝許遞,況先正孫乎?正郞趙思忠特除持平,卽爲牌招謝恩,其令諸銜默者勉省焉。禮曹正郞李中權進伏,以所懷奏曰,近年以來,各道稅船臭載之患,無歲無之,此由於或濫載,或故敗,或晩時,發船之致,臭載之地方官,載送之當該邑,爲第一痼弊,故民受其害,臣之所見則自各其邑,造地土船裝載時,當該守令,躬往船頭,使不得濫載,至於沙格等言之,以各其該邑人定送運納,則必無敗船之患,而於民亦無受弊之事矣。上曰,噫,今日此擧,暮年意深,而衆皆若此,曷勝慨然?趙思忠旣亦聳一勵百之意,而禮曹正郞李中權所奏誠是,書擧條下備局稟處,李中權右職調用。出擧條禮曹佐郞桂德海進伏,以先正臣栗谷鄕約解弛事,與宣川牧場事,煩辭而奏,上嘉其年老。命書傳敎曰,禮曹佐郞桂德海,以遐方新進官,衆皆啽啞之世,能奏所懷,其涉可嘉,牧場事,今方命宣傳官,而令該曹右職調用,聞年守令已過限,察訪懸註調用,宣傳官入侍事。出榻敎入直宣傳官權邁進伏,上命宣川牧場,詳悉摘奸後來奏。命書傳敎曰,宣傳官旣奉命,令該曹給馬。扈衛別將李光國進伏,以職姓名奏,上曰,初令各司郞官,各陳所懷,而各廳則本非有命,然而旣來,所懷何事?光國奏曰,臣之所懷,條件甚多,難以言奏,故有所記草,請讀以奏。因袖出一冊子,讀數行許,而終無切實之言意,只布張邦慶敷陳聖德,上高聲以讓曰,汝等武弁,有何所懷,無令入來,已涉駭然,此不過欲官而然,斯速退去。刑曹佐郞田泰祥進伏,以所懷奏曰,臣方待罪刑曹,而近來牛酒之禁,法令解弛,私屠鬪關之弊,不一而足,自本司實難一一嚴禁,請特加申飭,何如?上亦高聲以讓曰,予初非有弛禁之事,而汝果居官何爲?極爲駭然,斯速退去。無所懷郞官中,吏曹郞官分揀事。出榻敎晦啓曰,歲首勸農下敎辭旨,極其懇惻,爲道臣·守令者,固宜仰體之不暇,而勸農之要,無過於堤堰貯水,近來各邑,恬不致意,一任抛棄,誠極寒心。目今春雪漸瀜,東作不遠,疏鑿貯水之節,另加申飭,而亦令備郞,無時摘奸,考其勤慢,如有慢於擧行者,從重論責之意,分付諸道,何如?上曰,堤堰灌漑,諭書中一事,所奏誠是,豈特備郞令堤堰郞?抽栍摘奸,若或不謹者,營門決杖,莫能決杖者,尤爲無狀,海島投畀,可也。出朝報又啓曰,堂上官年八十加資有旨,乃授法典也。前僉知金相良,年今八十云,令該曹擧行,因爲依近例,單付同中樞,何如?上曰,聞甚異常,依爲之。出朝報又啓曰,今番正朝各陵享官,多不入來,以致受香之過時,事未前聞,不可無飭,不入來之人,自政院捧現告,施以削職之典,該房承旨亦有不能察勅之失,罷職,何如?上曰,歲時獻官果若此,初令分揀今聞所奏,其涉寒心,依爲之。出朝報彦暹讀奏開城留守李聖圭春操狀啓,及守禦使李景祜南漢五營合操取稟狀啓,上曰,卽席覈奏,可也。晦曰,昨年畿農,未免不實,秋操旣已停止,則方當窮春,宜爲顧念,今年春操,竝姑停止。江華留守李徽之春操取稟狀啓,亦爲啓下矣。不可異同,一體停止之意,分付,何如?上曰,依爲之。一體停止,可也。出擧條晦又啓曰,南兵使白東俊春操取稟狀啓也。以爲三甲左右營春操,依定式設行,南各營邑鎭,各其官鎭門聚點事,令廟堂稟旨分付爲請矣。詰戎之政,西北最重,故才仍北兵使狀聞,旣許設行,南關不可異同,今春習操,各其官鎭門聚點,竝依狀請設行之意,分付,何如?上曰,依爲之。出擧條又啓曰,布德行仁,王政所先,今値新元,其所顧恤,宜先回窮,而此外過時未婚,過期未葬者,一一搜訪,隨便顧助,俾有實效之意,分付京外,何如?上曰,所奏時哉,別飭諸道,俾有實效,可也。出朝報又啓曰,臺臣下諭後,過限不上來之人,有禁推之命,過歲於囹圄,宜有分揀之道,故敢達。上曰,爲今侍從過限,萬萬寒心。旣歲翻,特放,可也。出朝報弘淳啓曰,再昨年三南收租大縮之故,各樣需用裁減事,稟定分付矣。昨年收租,旣比常年,則事當復其所減,下詢大臣處之,何如?上曰,大臣之意,何如?晦曰,今年收租,旣無減於常年,則似當依例復故,該堂所奏,是矣。弘淳曰,裁減擧行,道各不同,勿論其或進或退,一準十二朔之限,宜矣。上曰,依爲之。出擧條允鈺啓曰,每年歲首,勸耕絲綸,至爲勤懇,道臣·守令之所以奉行者,宜無所不用其極,而秋成後,新還起報來者,每患零星,未免塞責而止,事之無實,莫此爲甚矣。今當歲翻,春耕不遠,分付各道道臣,另飭守令,舊陳之可墾處,川浦沙可起者,使之各別勤耕還起,民力若有所不還者,則或自官助給農糧,或令隣里借用農牛,俾得以戮力耕作,期有實效,其所還起者,一一査括,修成冊報本曹,以爲依定式。姑減其稅,以勸來頭之地,若或有當墾不墾,仍前癈棄處,道臣巡審之時,別爲摘奸,陳荒最多邑守令,狀聞論罪,俾不如前慢忽之意,出擧條嚴飭,何如?上曰,所奏誠是,依此申飭。若或不勤者,營門決杖,免決杖者,尤爲無據,依今下敎。海島充軍事,一體嚴飭,可也。出擧條徽之啓曰,解氷不遠,嶺南軍作米,當爲上來,申飭戶曹,使之直輸江都,以報上年所貸米六千石,爲好矣。上曰,依爲之。出擧條淳明啓曰,徽寧殿正朝祭祭監監察金顯材呈課,大祝成均館典籍南鶴聞不爲進來,事之寒心,莫此爲甚。祭享事體,何等嚴重,身爲大祝,無端不進,萬萬駭然,請徽寧殿大祝成均館典籍南鶴聞,亟施譴罷之典。上曰,纔陞六若此,其涉放恣,亟施中道投畀之典。又啓曰,宮城宿衛,何等嚴重,而咸道亨之肆然踰越,自有當律,充軍之命,雖出於好生之德意,論其罪犯,不可充軍而止。請固城縣充軍罪人咸道亨,依本律處斷。上曰,勿煩。又啓曰,臣於徽寧殿大祝典籍南鶴聞論啓之際,有擬律不審之失,臣之不職之罪,於是著矣,臣何敢一刻仍冒於臺次乎?請命遞斥臣職。上曰,旣已擧職,何問律名輕重?勿辭亦勿退待。普觀啓曰,充軍罪人咸道亨之踰越宮墻,自有當律,前後處分,雖出於我聖上好生之德意,身爲禁旅,闖越至嚴之地,論其罪犯,實無一分容貸之道,不可充軍而止。請固城縣充軍罪人咸道亨,依本律處斷。上曰,勿煩。命書傳敎曰,吁嗟,貢果,自前例有至春者,而豈君果過歲?故耽羅製述,其將見也,而噫,御史,載妓涉海,旣已處分,其製述封入,下敎已久,而尙今杳然,牧使其亦擁妓而然乎?頃者處分,因相奏,其雖參酌,大抵官若着實,吏莫遲滯,諸運聞來,其追來者,莫重薦果,況諸運狀聞皆至者,而處處退留,敢稱風雪,萬萬駭然。不飭無異養子不敎,持來人,令該曹施賞,其雖然,亦體昔,令該廳給糧,其亦駭然者,御史挾妓,本州其告乎?若然,其御史奉命體重,不敢狀聞,豈忍若此乎?近者國綱,皆由於此等事,一雖參酌,況再乎?以待緘辭,其亦苟且,牧使申景濬亟施不敍之典,其代政官牌招開政擇差,待下批當日辭朝,道科製,令該曹定禁軍,其令持來。又命書傳敎曰,侍從閫帥父,年七十陞資者,皆令今日政下批,領相所奏金相良加資與同知單付,亦令今日政下批。又命書傳敎曰,鄭宲已諒分揀,其餘莫參賀班者,噫,爲朝鮮臣子者,其心可知,勿論遠近,亦勿論實職軍職,竝刋名仕版,使其妻螻蟻亦知其君。又命書傳敎曰,噫,萬品成新之時,朝廷擧措,亦宜新也,而況兩司乎?嗟,柏府,其倖得一大祝,免謄傳故紙,而薇垣長兩次入侍,以一故紙彌縫,曷勝慨然,各司官員含枚,亦皆效此,其君雖參酌,爲執法者,其何恝視?亦默默,今日朝鮮,爲朝鮮乎否乎?此等薇垣長,將焉用哉?特施刊版之典,以勵兩司。又命書傳敎曰,明有傳香,亦有祗迎下敎,右承旨許遞,僉知金養心爲承旨,牌招察任,房順房,典籍南鶴聞中途投畀事。出榻敎。
乙未正月初三日申時,上御集慶堂。藥房入診入侍時,都提調洪麟漢,提調鄭尙淳,副提調李,記事官朴思機·尹宗彦·李儒慶,醫官方泰輿·慶絢,以次進伏訖。麟漢曰,湯劑陪來矣。上進湯劑,上曰,誰上疏來乎?曰,金瑞應·趙,以申牌後傳香事陳疏也。上曰,承旨曾已達乎?曰,該房已達而請推矣。上曰,祭官不參者,誰也?曰,宋德中·洪秀輔·尹坊等凡八人也。上曰,雲峯君氣窒,果以步踰沙峴故也,祭官之給馬,宜矣。麟漢曰,此議自前有之,而亦多難便之事,未及區處矣。上曰,李光國欲陳何事?麟漢曰,軍務事也。上曰,趙思忠所奏切實矣。麟漢曰,爲人亦精矣。上曰,桂德海亦精矣。麟漢曰,然矣。關西風俗,專以請囑爲主,而小臣待罪關西時,此人旣無此等事,亦不常常來見,此其不易矣。上曰,春帖子,朴相甲皆三上,徐有臣三中三下矣。居首其無賞乎?麟漢曰,只大殿春帖,弦弓一張矣。上命賤臣,持入正朝祭報府。上又命賤臣,持入靑丹·金郊兩察訪姓名及赴任年月,上又命賤臣,持入大司諫通淸望人數。上命書傳敎曰,今番獻官,初稱頉人,以徒三年律捧傳旨,再稱頉人,孝章墓獻官皆以不敍律捧傳旨。又命書傳敎曰,承旨爲薇垣長,代副司直金瑞應爲承旨,其令待開門謝恩。又命書傳敎曰,嘉奬特授爲嶺南察訪,何異於義州人北道邊將?人君特除,亦何循常例?桂德海與靑丹察訪韓龍禧相換,今日口傳啓下。又命書傳敎曰,噫,今五十一臨御,豈可隨事苟且?薇垣長首望,予則曰苟且若此,金養心請其可已乎?獻官皆稱頉,況月六次陞殿登筵乎?噫,銓曹爲人,曲護其君,默默苟且,雖可當人,揚揚自笑於牖,若此而豈爲國豈爲國?噫,非洪錀,無可擬者乎?今日政官從重推考,洪錀遞差,承旨金養心除授,待開門牌招察任。又命書傳敎曰,副司直金瑞應,不憚越俎,慷慨陳章,予庸尙矣。加設僉知金養心代,仍其差口傳啓下,此後銓曹外有窠闕,卽爲口傳單付,加設窠減下事,分付。又命書傳敎曰,今番來待人中,宣傳官武兼守門將皆安徐,李光國莫召而書所懷來,非特此也。只稱三件,皆諂言,此必有甚麽意思,田泰祥初欲勉黽入直,强來而奏君語,敢曰自今日,其對萬萬可駭,竝汰,以示飭勵之意。更思直宿十日長省記,有拘礙者,今日已直宿者,皆依下敎,其餘臺臣雖默,予何示默?竝越捧一等,他日其令此輩,莫敢持祿,皆開口,噫,喑啞者,口皆封,亦何能食?命退,諸臣以次退出。
上在慶熙宮。停常參·徑筵。
藥房都提調洪麟漢,副提調李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。於暮年於暮年,一心國一心國,昨次對昨次對,曷勝慨曷勝慨?連祗迎三日爲,嗟,予心彼蒼照,心切歎誠意淺,自此後國事何?心浮雲意楚越,氣何諭次對入,最悶者悶夜長,更遲速亦何云?
中宮殿·惠嬪宮,藥房口傳問安。答曰,知道。
洪九瑞,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
備忘記,傳于金瑞應曰,吏堂雖攸司,聞金瑞應章,此者暮年誠淺而然,食何心食,寢何心寢?祗迎命次對令,皆心慨而然。噫,此輩受君恩,爲下大夫,豈特君年八十?此等類,禽獸何食其餘,聞此後雖臥便殿,若在乎鄕,八旬可惜,千乘若浮雲,爲海東臣子,聞此敎必欲鑽地以入,心敢便心敢便,豈特莫重?郊壇亦莫重,此何異於頃日下敎上官傑妻?噫,莫重享禮稱頉,嗟,其先若有心,何其心受其拜?聞此徹宵心慨,開東前若是下敎矣。
備忘記,昔年瀛昌君,殘微宗臣,而獻官回來也,以袖中芒鞋步來事陳章,命禁差此輩,今雲峯馬若此人下步,誠此類,此等類其馬莫能敎十里,其勢可知,該堂特爲問備,此等類雖給馬,章服,若何?此後依受敎申飭。昔年一武士借馬,僉知誤傳,承旨僉知尙今傳誦,人豈皆立馬?況一宣傳乘官馬,況莫重獻官香陪吏給馬,況獻官堂堂千乘國?惜十餘馬有此擧,然亦金瑞應章稱,在鄕游洞內者豈步乎?其馬可惜,而今此敎所重在矣,今定晩矣。雖然觀今紀綱,乘此馬回來時,恣意枉道者隨現,以濫騎勘律。
傳于金瑞應曰,下標信開門後,入前排,兩曹遲滯郞廳現告,決棍。
備忘記,傳于李曰,申後受香,古豈有焉,此何由乎?君衰誠淺而然,聞此後心何定?況此人其誰,此人其誰?幾年後特陞資,敢若此敢若此,問其過,卽一人卽一人,曷勝歎曷勝歎?
傳于金瑞應曰,何時下敎,而拘於顔面,尙今遲滯,郞廳已決棍,兩曹下人,令騎郞決棍十度,兩銓長問備。
以承傳色口傳下敎曰,何時下敎,而傳旨尙不入乎?該房承旨開門後,登坐祗迎門,自南入前排,兩曹郞廳各決棍十度後汰去,其代卽爲擬入,昨日入侍承旨遞差,其代以申在善爲承旨,牌招入直,房順房。
備忘記,傳于金瑞應曰,昨擧措誠寒心,其何心聞隣國,扈衛將挾雜意,一武所意駭然,此等類何食祿?兩文所誠可尙,特陞資宋德中,特承宣金熤,誠駭然駭然,見今駭豈經宿?自今後,一奉命已乘馹,況敬官皆給馬。
假注書柳孟養,代以柳偁爲假注書。
李敬倫啓曰,奉敎沈基泰旣已付職,卽爲牌招察任,何如?傳曰,允。
吏曹口傳政事,以朴聖泰爲吏曹佐郞,以金晉鐸爲兵曹佐郞。
洪九瑞啓曰,大臣·備局堂上依下敎來待矣。傳于洪九瑞曰,內局次對,韓判府事·濟州牧使同爲入侍。又傳于洪九瑞曰,韓判府事·仁陽君,持耆社印,同爲入侍。
金瑞應啓曰,奉朝賀及大臣,依下敎來待矣。傳曰,竝入侍。
傳于申在善曰,儒臣持問答,坐直承旨同爲入侍。
備忘記,傳于申在善曰,朝鮮庸官,東西南北渠何知?向興化門曰,以東,向敦義門曰,以西。春夏秋冬渠何知?汗沾衣曰以夏,見其氷曰,以冬。書其名依鐱樣,問其年指計答,古豈若此?今私勝公,以提調顔面人爲帽帶,苟然充苟然充,弄其君弄其君,另飭該監,另加擇差。
李以吏曹言啓曰,通禮院相禮金樂洙,本曹正郞姜彝正呈狀內,身病甚重,勢難察任云,竝依例改差,何如?傳曰,允。
洪九瑞,以兵曹言啓曰,依傳敎吏曹書吏吳廷瑞,兵曹書吏鄭東鉉等,各決棍十度之意,敢啓。答曰,知道。
金瑞應,以義禁府言啓曰,大祝成均館典籍南鶴聞,亟施中道投畀之典事,承傳啓下矣。南鶴聞忠淸道公州牧投畀,而以承傳內辭意具罪目,依例發遣府羅將,卽爲押送配所,何如?傳曰,允。
又以義禁府言啓曰,今番獻官初稱頉人宋德中·金熤·李壽鳳·任珹·洪秀輔等,以徒三年律事,承傳啓下矣。宋德中忠淸道稷山縣成歡驛徒三年定配,李壽鳳溫陽郡時興驛徒三年定配,任珹江原道春川府保安驛徒三年定配,金熤鐵原府豐田驛徒三年定配,洪秀輔江原道金化縣生昌驛徒三年定配,以承傳內辭意具罪目,依例發遣府書吏,押送于各其配所,而金熤下去京畿高陽地,任珹下去江原道洪川地,發遣府書吏,自其處執捉,仍令押送配所,何如?答曰,知道。洪秀輔昨日下敎時,與再稱頉人同,而傳旨中混同勿配,令該曹以不敍律捧傳旨。大抵此事,當初參酌,予意在焉,若其果實恙,不無玉石混淪之弊,而若聞眞贋何辯?故一體下敎,今聞實歸,則今已多日,何以知之?此依下敎投畀任珹,以此聞也。原在外可知,該曹差祭,可謂混同,旣原在外,則雖再次,毛將焉傅,特爲分揀。若此不敍典,非所可論一體分揀下敎,已示予意。其日申時受香,卽宋德中,頃遞承宣,若非實恙,豈乎至此?雖然,幾年沈滯,特爲陞資,則在渠之道,報效唯在此,而若此曷勝寒心?此等之人,況其時無形,亦在乎此人,徒年亦輕矣。依草記以配,徒三年三字抹去,予意或若此,此原在鄕者,雖該堂,豈可不知,況該吏乎?若不申飭,不無眞僞相雜之弊,該堂從重推考,況該堂何皆知?其若一生操縱在蕭何,其所操縱,專在於此輩,若有私,則無恙而曰有恙,不然,有恙而曰無恙,此予所以尋常駭然者,堂該執吏,以今番現告者推之,可謂無據,令該曹勿爲懲贖,今日決杖六十度,使此等滑吏懲戢,下敎時更思,大抵洪秀輔是誰子?況此原在鄕已知,初欲全然分揀,目下更思,豈云原在鄕?若思其父,豈可今年處鄕,其默矣,李壽鳳依草記以配。
洪九瑞,以訓鍊都監·一二巡廳·左右捕廳之言啓曰,去夜無犯夜人被捉之意,敢啓。答曰,知道。
持平趙思忠上疏,伏以臣本以窮厄之蹤,偏蒙生成之澤,頂踵毛髮,莫非造化,闔門感泣,隕結是期,倖竊科第,見忝郞僚,適値廣詢之時,濫廁咸造之末。竊伏見擇蕘之聖意,藹然懇惻,有足以感豚魚而透金石,故臣區區願忠之志,自不量其愚昧,略以平日所蓄積於中者,敢陳一二條民瘼矣。豈意虛受之量,不惟嘉納?崇賢之眷,旣及於先故,不世之渥,至被於臣身,柏府新除,遽降前席,臣驚惶感激,益靡所措躬。仍念臣空疎譾劣,百不逾人,夫豈有一毫近似於言責之任,而誤恩忽加,召牌繼臨,臣於此時,逃遁不得,章皇出肅,粗伸義分,而視若固有,因仍蹲冒,斷無是理,玆敢略入文字,冒陳血懇。伏乞聖明,俯垂諒察,亟收成命,以安微分,以重公器焉。臣旣不以臺閣自處,則固不敢贅及他說,而事關民業,略此附陳,目今時當東作,政先勸農,墾闢之功,專賴耕牛,月前禁屠申勅之命,非不嚴明,而近來法禁解弛,民不知畏,因循舊習,勿論京外,私屠狼藉,懸於街路,若賣蔬菜,鄕外之民,貪於厚利,遠近牛商,首尾相接,盡歸屠肆,故十家之村,或無一牛,一牛之價,不啻倍前,若此不已,則食土之民,將至廢業,生穀之地,間多荒棄,其爲傷農而妨業,非細故也。臣謂更勅中外,申明禁條,若有如前犯屠者,不但收贖而止,嚴律遠配,以爲懲勵,斷不可已也。答曰,省疏具悉。初入臺地,先陳時弊,第一,可謂務本,申勅京外,嚴加禁斷,自本來卽鄕貪其利賣農牛者,令道臣嚴加禁斷,其犯者刑配何惜?以此一體申飭,昨授此任,意豈觀瞻?一則思先正,一則嘉爾忠之意,其勿辭察職焉。
乙未正月初四日巳時,上御集慶堂。藥房入診入侍時,都提調洪麟漢,副提調李,記事官朴思機·尹宗彦·李儒慶,醫官方泰輿·慶絢·吳道炯·鄭允說·柳光翼·金孝儉·徐命緯·康命徽·白文昌,以次進伏訖。麟漢曰,夜間聖體,若何?上曰,一樣矣。寢睡·水刺之節,亦何如?上曰,一樣矣。麟漢曰,湯劑陪來矣。上進湯劑,麟漢請診候。上曰,爲之。泰輿進前診候,退伏奏曰,脈候左右三部調均,脾胃脈候亦均矣。絢診候,退伏奏曰,脈候左右三部調均,脾胃脈候滑體亦調均矣。道炯診候,退伏奏曰,脈候左右三部度數調均,滑體,亦好矣。上命孝儉入診。孝儉診候,退伏奏,與首醫言同,仍行次對,內局先退。
乙未正月初四日巳時,上御集慶堂。大臣·備局堂上引見入侍時,領議政申晦,左議政李思觀,右議政洪麟漢,行司直具善復,仁陽君李景祜,行刑曹判書韓光會,行兵曹判書朴相德,行司直李章吾,行副司直趙重晦,行副司直洪樂性,戶曹判書具允鈺,漢城判尹尹東暹,禮曹判書李潭,行副司直李潤成,江華留守李徽之,開城留守李聖圭,刑曹參判尹泰淵,漢城左尹尹得養,行副司直金華鎭,行副司直洪趾海,行副司直權噵,行副司直沈頤之,行副司直李瀰,大司憲宋淳明,大司諫金養心,副校理尹正烈,左副承旨洪九瑞,假注書姜栳,事變假注書鄭,記事官李儒慶,記事官尹宗彦,以次進伏。奉朝賀·時原任大臣入侍事。出榻敎晦問,夜間聖候,若何?上曰,一樣矣。上曰,治天下五十年,嘗聞古史,豈意今日,予當其年乎?上曰,與趙奉朝賀同庚者誰?麟漢奏曰,金奉朝賀矣。上曰,兩人年幾何?晦奏曰,皆六十矣。上曰,臨御後卜相,已三十二矣。上曰,韓領府事尙未及來乎?晦奏曰,未及矣。上曰,其家何在?思觀奏曰,在履洞,而與小臣家隔隣矣。頃之韓領府事入侍問候。上曰,一樣矣。上曰,入侍靈壽閣人,各以次呼新來,可乎?入侍中韓領府事年最高,承命以呼,思觀次之,晦次之,景祜次之。翼謩奏曰,此事與朝體旣異,耆社中曹司,宜有古風矣。上曰,好矣。於是晦及景祜,以饌膳辦備事出去,相議後入侍。上曰,自今年,寢睡似少勝於前矣。翼謩對曰,此亦新年之慶矣。麟漢奏曰,此必建功之效矣。九瑞奉讀不參賀班人現告傳旨。上以次問其年數與實故道里遠近,劃下分揀,而遠方之人,或劃或否,以其姓名之或慣或生故也。上曰,人之樹功立名,不在於地處矣。韓原君李萬囿,曾聞江上漢信乎?晦曰,曾聞水手矣。命書傳敎曰,念其舊功,王政之先者,噫,戊辰帶礪勳臣,共所寒微者,莫如韓原君李萬囿也。比之勳臣,寒微特甚,其子孫尙今食祿,焉可知也?令兵曹訪問以奏,命新除授濟州牧使入侍。上曰,前牧使所爲無據,島科製述,尙今不報,事事寒心,汝其往欽,而如有可言者,卽席以奏。對曰,別無所懷。命九瑞讀傳諭,使之聞之,賜之弓賜之矢。萬寧殿參奉入侍事。出榻敎萬寧殿參奉李敬應進伏。上曰,汝故忠臣之孫乎?敬應惶恐落帽,不能卽對。上曰,此人質實矣。面貌,何如?晦奏曰,平平矣。命書傳敎曰,今番傳旨中劃下者,皆安徐。晦啓曰,副司直徐命膺,淸川君金鍾正,還差備堂,金鍾正關東句管,左尹尹得養海西句管堂上,竝差下,何如?上曰,依爲之。出朝報又啓曰,分館後若有稱屈之人,自前多有陳達調用之例矣。洪允五·尹在陽竝槐院調用,吳鵬南其姪爲國子,其叔爲芸閣,此是圈點時未能照檢之致,人多稱冤,國子調用,何如?上曰,依爲之。出朝報又啓曰,以保民司事,有仰達者矣。官帽旣破之後,京兆·秋曹員役料布,實無上下之道,關西米二萬石,雖已區劃於保民,而以此接濟,猶有不足之歎,若以戶料兵布,依他員役例上下,則名色旣正,區劃有方,但兵曹一軍色,以龍虎營接濟,每每推移於二軍色,一年取用,少不下於五六千兩,實有主客俱困之患,故前兵判具允鈺,爲慮其弊,二軍色給代布一百同,每年移送於一軍色,俾爲支用之意,筵達定式矣。今以保民司區劃之二萬石,付之龍虎營,使之年年取耗作錢,以爲軍需之用,則本營自可支遣,二軍色布一同,不必更爲移送,以其布移給於刑·漢城府員役,朔下其料,則初以甲胄米區劃矣。此亦名色如何,直自戶曹上下,事面甚當,兵戶判今方入侍,下詢俾陳當否而處之,何如?上曰,兵戶判陳達,可矣。兵曹判書朴相德曰,臣等自外與大臣及戶判,有所商議矣。蓋冠帽旣罷,員役料布,自保民司,無以接濟,今若劃送關西米於龍虎營,則一年耗條,當爲二千石矣,通計員役應下之布,其數雖不與耗米相當,而二軍色布一百同,旣不移送於一軍色,則庶可以推移策應,戶料兵布,名色甚正,依大臣仰達而施行,恐好矣。戶曹判書具允鈺曰,大臣旣以戶料兵布陳達,如是變通,名色甚正,兵布旣上下,則戶料自可循例上下,以此定式,似好矣。晦曰,惠廳甲胄米,自前軍器寺,請得補用矣。一自屬之保民司後,此路永絶,凡干軍物,雖有改備者,一切抛置,此亦所關甚重,今若還屬本廳,則亦可爲不虞之需矣。上曰,依爲之。出擧條善復啓曰,軍器寺甲胄一百部,昨冬前兵曹判書趙曮筵稟,移送禁軍廳,遞任時,其代物力錢一千五百兩劃送,而只以此數,萬無措備百部之勢,隨其物力容入,減數造置,何如?上曰,減數爲之。出擧條光會啓曰,外方同推之法,極其緩忽,月三同推,明有定式,而近來推官,慢不擧行,雖或爲之,不過例刑而止,經年閱歲,究竟無期,其在重獄體之道,誠爲寒心,自今以後,申嚴同推之法,俾勿如前事,出擧條知委,何如?上曰,依爲之。出擧條章吾啓曰,西北乃是尙武之地,而近來文勝矣。武科出身,別有調用激勸之道,則武士亦興起矣。上曰,每都目,西北人調用事申飭,曾已仰覩,而戊申後嶺南人調用事,一體下敎。近莫若前,今番全闕,今聞所奏,此亦衰暮而然,曷勝慨歎?所奏誠是,申飭銓曹,另加調用。晦曰,西北人本無門閥,當不拘門閥,惟人是用矣。上曰,所奏誠是。另加申飭西銓,任時倜李養重拔例調用,而若無實效,可勝歎哉?如有可用人武將及曾經西北道臣,入侍以奏。出擧條重晦啓曰,同律度量衡,自是有國之大政,而近來紀綱解弛,度尺量衡,率多雜亂之弊,而其中穀量尤甚,邑各不同,市上升斗,亦皆不一,因此而奸弊漸滋,貿賣之際,民害多端,不可無矯正之道,一依戶曹所在鍮斛升斗見樣行用事,嚴飭八路,俾無大小不齊之患,爲宜矣。上曰,昔年已見,曾已申飭,闕內斗斛,其亦校正,今聞所奏誠是,依此申飭,可也。出擧條樂性啓曰,臣方待罪平市矣,市廛之弊,莫甚於都庫亂廛,而近來莫甚,若不嚴飭,市民將至難保之境,今當歲初,令廟堂捧甘,秋曹·京兆各別嚴禁之意,敢達。上曰,依爲之。出擧條允鈺啓曰,稅穀裝運,近因特敎申飭,果有其效,而飭久懈弛,不無其慮矣。漕轉事目,今方入啓頒下,一依事目,無敢違越,更加預先嚴飭。上曰,依爲之。若有晩時裝載,多數添載者,當該守令營門決杖,其未能決杖者,此後守令莫敢檢擬事,嚴飭,可也。出擧條東暹啓曰,臣方待罪京兆,聞市上升斗不一之弊,趙重晦之奏,是矣。大抵斗斛權衡,有國大政,故古昔聖王,巡狩省方,先同律度量衡。我國則不同特甚,外而鄕市,內而市廛,市人任意低昂,賣買之際,有大取小予之弊,而民受其害,自今市上所謂火印大升,一切祛之,中外公私所用,以地部同斗升,校正而通行之,亦有奸民私自盈縮之弊,繩以重律,則實合同律度之意,而庶爲便民之政也。上曰,同律度量衡,尙書所載,今者所奏詳悉,以此嚴飭,若有此弊而不禁者,該司官員施以制書有違之律。出朝報潭啓曰,小學考講之設,法意甚美,年前因特敎定式,外方則每月終,修書圖報本曹,而今漸懈弛,各道報狀,便同朔末公事,只以一張報狀,依例修送,未聞有勸課之益,是豈當初定式之意哉?更爲另飭諸道,着意考講,從實修報,俾有成效,何如?晦曰,當初法意,豈不美矣,而誠有懈弛之歎。非但外方,禮曹亦有考講之規,而未聞設行之事,雖以賞格之難辨爲言,其賞格不過紙地·筆·墨,而此亦外方年年有例送者,先自禮曹始,申飭,好矣。上曰,依爲之,而領相所奏誠是,以此申飭,可也。出擧條泰淵啓曰,各道各邑所在火藥,本來不敷,有用而無補,猶有若干月課補不足之事,至於北道,則初無月課分送之例,而爲公用者,年年會減,元數,漸致大縮,此後則其等內所用者,毋論公下,遞歸時使之充補,俾無元數減縮之意,申飭,何如?上曰,所奏誠是,依爲之。出擧條行司直徐命膺,淸川君金鍾正還差備堂,金鍾正關東句管,尹得養海西句管堂上差下事。出榻敎淳明啓曰,宮城宿衛,何等嚴重,而咸道亨之肆然踰越,自有當律,充軍之命,雖出於好生之德意,論其罪犯,不可充軍而止。請固城縣充軍罪人咸道亨,依本律處斷。上曰,勿煩。又啓曰,新除授持平尹在德,時在京畿連川地,請斯速乘馹上來事,下諭。上曰,依啓。又啓曰,國家捧稅之法,自有定制,通行八道,未有增減,而近來各宮房之無土免稅,與有土折受有異,只以結數,輪付於各道各邑,而及其收稅之際,每多濫捧之弊,或有倍於常稅之數,故當納之民實多難堪之弊。蓋其上納之際,不無濫觴之患,故致有此弊,不可無朝家軫念之道矣。此旣元結中所移劃者,則不必以無土名色,輪付於各邑及其各道,稅穀上來之後,自地部計其各宮房結數之多寡,劃給穀物,如漢之關內候例,則於宮房,無所損益,於生民,爲莫大之惠矣。請自今以後,革罷無土免稅之名色,依此定式,以爲永久遵行事。上曰,依啓。又啓曰,三南沿海邊,穀簿殆空,識者之憂歎,久矣。蓋海邑船泊之處,比諸峽郡,市直稍高,故凡於公家需用之道,偏用海穀,以致海邑空而山郡實,此不但有乖於均儲蓄備不虞之道,而至於山郡之民,以其穀多而爲弊,沿海之民,每以穀貴而爲患,雖於常年,猶尙如此,或値凶歉,何以濟活?間或移轉而給之,作米而充之,此不過爲目前之救急,而如前取用,旋卽空虛,若不及今釐正,防其偏用之道,則沿海穀簿,將無可信,而請各別嚴飭於三道道臣,自今以後,其於沿海之穀,切勿偏用,以爲儲蓄之道事。上曰,所奏誠是。嚴飭三南道臣,可也。又啓曰,歲初賓對,與他有別,又從有有懷官來待之敎,辭旨懇惻,可感豚魚,而在廷之臣,不能對揚,仰副我聖上勤勵之盛意,以致聖心激怒,至有連三日次對之命,此莫非群心之罪,而第伏念玉候方在靜攝之中,當此寒節,連日勞攘於酬應之際,或恐有損於調養之節。臣謂明日次對,依前退行,其於保嗇之道,益加聖念,恐欲事宜。上曰,所懷雖由愛君,今日廷臣,其若知此,豈有此擧?昨日下敎,非好勝而然,誠由慨然而然,不爲則已,何可半塗而停?養心啓曰,充軍罪人咸道亨之踰越宮墻,自有當律,前後處分,雖出於我聖上好生之德意,身爲禁旅,闖越至嚴之地,論其罪犯,實無一分容貸之道,不可充軍而止。請固城縣充軍罪人咸道亨,依本律處斷。上曰,勿煩。又啓曰,新除授司諫宋濟魯,時在忠淸道忠州地,請斯速乘馹上來事,下諭。上曰,依啓。又啓曰,臣本魯下,百無肖似,幸逢盛際,濫蒙鴻造,僉樞新資,曾未幾何,銀臺除命,遽出特地,恩榮已極,懍惕方切,而千萬夢想之外,又有此諫長除授之命,此實前古所未有之恩寵也。臣誠驚惶隕越,不覺感淚之沾襟也。且臣嚮日之疏,以臺閣擇人,請飭銓曹者,蓋出於一時慷慨之意,而惟此一言,反爲媒榮之端。且前後諸臺之相繼被譴,莫非由臣一疏,則在臣處義,尤不可揚揚自得,冒據非分之職也,明矣。其何可一刻晏然於臺次乎?請命遞斥臣職。上曰,嚮者之疏,豈特庸中佼佼,鐵中錚錚?予所嘉焉。有聞必奏,誠可尙矣。人之有言,何足掛意?此正人自人予自予,以此爲嫌,無或太過?勿辭亦勿退待。諸臣以次退出。
乙未正月初四日申時,上御集慶堂。藥房入診,奉朝賀·時原任大臣·耆社堂上,同爲入侍時,都提調洪麟漢,副提調李,記事官朴思機·尹宗彦·李儒慶,醫官方泰輿,奉朝賀洪鳳漢·金致仁,領府事金相福,領敦寧金陽澤,判府事韓翼謩·金尙喆,領議政申晦,判府事李溵,左議政李思觀,仁陽君李景祜,以次進伏訖。上曰,今日此擧,於予太康,來年入耆社人,誰也?思觀曰,沈鏽也。上命諸大臣賡韻皆進。相福曰,今日之召,皆是耆社諸臣也。臣則年未及而得參,尤爲惶恐矣。溵曰,臣亦年未及而得參,今日之召,臣亦惶恐矣。上曰,李敬倫之祖,入耆社乎?曰,入矣。上曰,己亥入耆社者,誰也?鳳漢曰,故相金昌集·金宇杭也。麟漢曰,湯劑陪來矣。上曰,入之。上進湯劑。翼謩曰,新齒復生,其堪咀嚼乎?上曰,俄者咀嚼之時,有聲矣。翼謩曰,久則自然堅固矣。麟漢曰,今日提調,不爲入來矣。上命書傳敎曰,提調兼帶許遞,其代禮判爲內局提調,上命時原任大臣及耆堂先退。上曰,趙璥子入來乎?知入。賤臣承命出來,趙明濬偕入進伏。上曰,汝弓乎?明濬曰,不能矣。仍命書傳敎曰,旣下敎趙明濬訓局,則行伍禁御兩營中,卽爲調用草記事,分付。又命書傳敎曰,京畿水使狀聞來到以聞,宜聞於入侍時,而索漠遺漏,來朝次對,卽爲稟處事,分付備局。上命賤臣,知入今月內各陵傳香幾處。賤臣承命出來知入。仍命書傳敎曰,大享先已下敎,十二十三不過六朔香,安徐。望祭香·朔祭香來月八日香,望日香·仲朔香·親蠶香·朔香,宜皆祗迎。長寧殿·慶基殿·濬源殿若有傳香事,一體祗迎,儀註安徐,只入直侍衛,只入正時,皆依前。又命書傳敎曰,今日下敎,噫,韓原君李萬囿,卽戊申帶礪勳臣,初則問於軍門,更思親功臣嫡長,例授祿,何問於軍門?令勳府卽問,卽儒業乎,卽操弓乎?問啓,其姓名與年,亦爲問啓。仍命退。諸臣以次退出。
乙未正月初四日申時,上御集慶堂。坐直承旨·儒臣同爲入侍時,同副承旨申在善,副校理尹正烈,修撰徐有臣,假注書柳偁,記事官尹宗彦·李儒慶,以次進伏訖。上命讀問答。儒臣上下番先讀一遍,承旨·翰·注各輪讀一遍訖。上命臣持乙未正月日記入來。臣持入,在善讀訖,儒臣先退。上命臣曰,三馬牌持入,儒臣徐有臣使之入侍。有臣入侍進伏。上命書傳敎曰,噫,明日三陽開泰,萬品咸新,正王者體元行仁之時也。今看禮記,太史報春,命駕諸東郊迎春,誠古先王意。今雖無此禮,今日臺臣所請農牛事,可謂務本,隄堰灌漑,亦農政之大者,其果有效否,令儒臣徐有臣,爲楊州審察御史。楊州,畿甸重者,先察乎此。昨年所捧實數巡檢,若有未收者,嚴問該吏以奏,軍器實數,摘奸以來。囹圄中幾人,亦問同推數皆招,察其色問其狀,若有抱冤者,亦爲來奏。有臣受三馬牌後,以次退出。
上在慶熙宮。停常參·經筵。
藥房都提調洪麟漢,提調李潭,副提調李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。靑臺報春,今八十二,其誠料表,自歎冥然,氣何暇諭?待敎入侍。
中宮殿·惠嬪宮,藥房口傳問安。答曰,知道。
洪九瑞啓曰,明日次對,諫院無進參之員,除在外外,未肅拜呈告人員,竝待開門牌招,以爲推移入侍之地,何如?傳曰,允。
又啓曰,大臣·備局堂上,依下敎來待矣。傳曰,引見,內局同爲入侍。
以正言權以綱,牌不進,罷職傳旨,傳于洪九瑞曰,只推。
傳于金瑞應曰,內局入侍,儒持問答,坐直承旨同爲入侍。
備忌記,傳于金瑞應曰,噫,西北陞擢人,一則用私被彈,一則用謀違命,予將恃誰?其雖然矣,冢宰可惜,特寢此命,同前冢宰捧傳旨。
備忘記,傳于洪九瑞曰,此人尙今沈滯,聞今只自歉然,三十五歲事,今當八十二,曷勝慨然?今日已示予意,旣爲特授,其可何待謝恩?吉州牧使金麟瑞爲忠淸水使,前牧使仍任,待闕卽爲調用閫任。
李啓曰,吏曹判書鄭尙淳,參判徐命善,參議趙牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判更卽牌招開政,何如?傳曰,允。
以吏曹判書·參判牌不進傳旨,傳于金瑞應曰,俄者下敎後,臣子敢如是乎?此傳旨勿施,以前牌仍爲牌招,方坐古廊以待,催促。
傳于李曰,此政官豈有撕捱之事乎?何至夜深?斯速牌招。
備忘記,傳于金瑞應曰,國爲國卽紀綱,其曰苟且,更惟吏議棍吏後,果若何踏下,而嗚呼暮年,其曰,苟且聞下敎何敢若此?吏判違牌,以內局强以承牌,今者駭然,甚於前判書,何敢用謀?國有紀綱,雖暮,若有君,何敢若此?漢相猶然,況冢宰?吏判下金吾,其令亞堂,卽爲開政。
有政。吏批,判書鄭尙淳禁推,參判徐命善進,參議未差,右副承旨金瑞應進。吏批啓曰,判書鄭尙淳禁推,參議未差,傳旨未下,小臣獨政未安,何以爲之?敢稟。傳曰,仍爲之。以李崇祜爲執義,吳載紹爲獻納,姜彝福爲正言,洪國榮爲兼司書,金明遇爲刑曹正郞,申大年·嚴思晩爲禮曹佐郞,洪宗藎爲吏曹正郞,金麟瑞爲吉州牧使。
兵批,行判書朴相德進,參判宋載禧病,參議金思穆病,參知黃幹入直,右副承旨金瑞應進。以安允奭爲訓鍊主簿,沈念祖爲翊衛,高雲瑞爲景福將,李榮爲忠淸水使,李世玉爲僉知,同知單李厚伯,副護軍李世爀·宋霮,副司直洪錀·鄭彦暹·李普天·韓後樂。
金瑞應,以刑曹言啓曰,當該執吏勿爲懲贖,決杖六十事,命下矣。依傳敎當該吏曹執吏書吏吳廷瑞,決杖六十之意,敢啓。傳曰,知道。
洪九瑞,以禁衛營言啓曰,依傳敎趙明濬敎鍊官差定之意,敢啓。傳曰,知道。
又以禁衛營·一二所巡廳·左右捕廳言啓曰,去夜犯夜人無所捉之意,敢啓。傳曰,知道。
獻納李普天疏曰,伏以天祐宗祊,寶算益隆,陽和載回,賀儀誕擧,蹈忭之忱,八域惟均。仍伏念臣向叨玉署,猥陳危懇,聖批諄復,提先爲敎,辭旨鄭重,恩出常格。臣歸語臣父,相對感泣,唯其圖報一念,炳然如丹,粉磨蹈赴,固不敢辭,而身旣滓穢,無以自齒於薦紳之列,只擬退處田畝,歌詠聖澤,以盡我聖上曲保之恩而已。日前爲參賀班,來伏私次,未及言旋,忽伏承薇垣除命,臣且驚且惶,罔知攸措。噫,臣自有所遭,念斷仕塗,雖在閑曹漫司,猶不可以束帶趨朝,況此納言之職,與他臺有間,在臣情勢,其所緊着者,與館銜一般,今若以官名之稍異而不恤人言,揚揚冒膺,則非但臣一身廉防,壞了無餘,惟聖明亦何取於臣哉?且臣目下情私,又有萬萬焦迫者。臣父方在楊州地,苫塊之中,疾病沈綿,近因日氣之猝冷,添以毒感,食飮全廢,委頓床笫,促臣歸視,臣自聞此報,方寸煎灼,按住不得,疾聲呼籲,忙尋鄕路。伏乞天地父母,俯垂諒察,亟削臣職名,以便救護,仍治臣擅行之罪,以昭法紀,千萬幸甚。踏啓字
乙未正月初五日辰時,上御集慶堂。大臣·備局堂上引見入侍時,領議政申晦,左議政李思觀,右議政洪麟漢,行司直具善復,仁陽君李景祜,行刑曹判書韓光會,行司直李章吾,行副司直洪樂性,戶曹判書具允鈺,行副司直李潤成,刑曹參判尹泰淵,漢城左尹尹得養,行副司直洪趾海·權噵·沈履之·李瀰,大司憲宋淳明,大司諫金養心,校理徐有防,左副承旨洪九瑞,假注書柳偁,事變假注書鄭,記事官尹宗彦·李儒慶,以次進伏訖。晦等以次問候。上曰,一樣矣。上曰,內局先退公事讀奏。九瑞讀吏曹書吏決棍草記。上曰,洪秀輔·任珹混入之事,極爲無據矣。又奏沁都軍餉狀啓。上曰,此事未知裏面矣。晦曰,十分一前有蕩減之敎,故如是啓聞矣。上曰,此則渠輩亦有效乎?晦曰,然矣。上曰,次次收捧,如是些少矣。晦曰,多者或爲二百餘石,小者百餘石,豈爲小乎?上曰,保障之地,與他尤別矣。欲盡蕩減,卿等之意,何如?思觀曰,領相之言,好矣。上曰,予以八十二歲,有何顧惜?若以笞捧,便同乞食,限九十年減下,實爲大惠乎?晦曰,然矣。上命書傳敎曰,今聞沁都留守狀聞,舊逋指徵無處者,事勢固然,勿待罪事,回諭,以此聞也,指徵難捧,已知昨年若此,況此後?噫,昔年趙簡子,於晉陽曰,保障,況沁都乎?大抵此府,事體重,故近者皆下,而昔年此文書,皆留闕中矣。尙在于此,若朝夕左右,今留守卽古尹鐸,古猶然,況今暮年?聞此莫有保障之命,獨不愧於趙簡子乎?舊逋中指徵難捧者,一竝蕩減,而噫,今予八十二歲,誠千千萬萬料表內料表外,年其何惜也,況雖減不過十年者乎?且九十年,卽予舟梁年也,限九十蕩減,以示予重保障之意。噫,雖繼體,君猶然,況再昨年親莅此都者乎?以此洞諭特減。癸巳民尙存者,奚拘年限?歲饌外特爲給米,以示予唯憶六十三年前事。今日回諭,卽爲擧行後狀聞。又奏松都狀啓。上曰,留守年幾何?晦曰,四十四矣。上曰,此是李益炡子乎?晦曰,然矣。又奏宋霮·韓後樂口供。晦曰,此則已爲陳達者,而擧條尙未判下,故今日有此供辭矣。上命書傳敎曰,旣已特放,其何置對?此啓本下該府,直放事,分付。大抵其君,每夜莫睡,中官待令者偏苦,其餘人擧皆昏睡,再昨擧條,昨日僅下,萬萬可駭。入侍承傳色·中官,其若檢飭,豈若此?況三日次對,古豈有乎?當該中官從重推考,莫能檢飭承傳色,越捧一等,今問擧條,果昨下云,數行擧條,焉敢若此?大抵注書駭然,近者莫甚,當該注書,令該府禁推,過三日後,以不應律,勘律直放,再昨入侍承旨從重推考。晦曰,近來武備,留意者甚少,誠爲寒心,今於楊州,特遣御史摘奸,爲守令者,固當警惕,頗有實效,而非但楊州一邑而已。亦以此另飭諸道,城池之頹毁者,器械之朽鈍者,使之及時修改,而如有不遵朝令,依前抛置者,隨現重勘,俾爲懲勵之地,何如?出擧條上曰,所奏誠是,依爲之。大抵軍器修補時,以新備爲務,舊物恝視,心常爲駭,以今番狀聞觀之,舊物一體修補者多,心庸嘉之。此後狀聞來,不修舊物,只造其新者,雖過百千數,絶勿加資,只施賜馬之典事,令該曹定式,可也。晦曰,還穀分留,法意甚嚴,而近來爲守令者,全不顧忌,加分別還之弊,比比有之。雖於不顧之民,勒爲分給,及其捧糴之際,若値歉歲,則太半未捧,仍作舊逋,小民之受害,穀物之漸縮,職由於此。苟使按藩執法之地,隨聞摘發,嚴加禁飭,則其弊豈至於此乎?今當開倉分糴之時,道臣各別詳察,如有不待朝令而擅自加分者,隨卽狀聞,論罪之意,嚴飭分付,何如?出擧條上曰,所謂加分有益於民,則其猶可也,果若所奏,其貽弊於小民,今番另加嚴飭。身爲道臣,莫能飭此,豈曰道臣?畢給後自可知,令道臣廉問犯此者,營門決杖,此亦能吏,其何惜也?狀聞令該府嚴處。此正若寧爲盜臣毋蓄聚斂者,過一朔後勘律,限五年除望守令。下敎雖若此,此中亦有不可不加分者,豈可膠守?令道臣狀聞後,加分,可也。晦曰,此京畿水使徐有大狀啓也。以爲今春海西舟師,來到臣營,前洋當爲合設,而合操若爲停止,則或有各操設行之例,請令廟堂,稟旨分付矣。昨年畿海年事,未免失稔,故秋操亦皆停止,則今當窮春,裹糧赴操,其勢誠難,兩道合操及各操,竝爲停止之意,分付,何如?出擧條上曰,予意亦若此,依爲之。晦曰,登科後十年參下之人,每於歲首,陳稟陞六矣。今番亦依此施行,何如?出擧條上曰,依爲之。思觀曰,前別檢鄭濡仕滿而未及出六,在表作散矣。上曰,聞甚殘忍,一體陞六,可也。思觀曰,昨因訓將所達,有西北人收用之命矣。其所收用,當先邊邑人,三水前僉使李尙蕃,卽李養重之孫,義州前五衛將金廣鈗,曾因特敎除職,而皆未免許久沈滯。臣曾見其人,俱是好身手可用,今聞諸將臣之言,其所見與臣無異,下詢後令銓曹,先爲收用,好矣。出擧條上曰,相臣以人薦引,何問將臣?其兩人中,李養重孫,至今沈滯,誠爲可惜,令該曹先爲懸註調用,義州人亦爲懸註調用,可也。允鈺曰,田稅木錢布,自是陸運上納者,作夫後收捧,開春卽時輸納,固是法意,而至於木布升尺,俱有定式,故必以升細準尺者,趁限捧納之意,每年關飭,非不申嚴,而近來外邑,稽忽成習,一任下屬,或以升麤尺短,不合經用者,苟充上送,甚至於經秋未納者,比比有之,事之可駭,莫此爲甚。今年則毋論木錢布,依定式各別擇捧,趁春間無遺畢納,而若有如前麤短之弊,則當該守令,自臣曹草記論罪,斷不可已。以此出擧條,嚴飭諸道,何如?出擧條上曰,噫,三日次對,庶有其效。所奏誠是,依爲之。允鈺曰,外都庫木物,每年自廟堂定數卜定於關東,流下時所經各邑不得收稅事,曾有定式,而近來木商輩,不善擧行,定數之內,不無名色相混之弊,每致執頉,或至於屬公執留,故元數太半減縮,需用每患苟簡。自今爲始,於斫伐時,自本邑定監色,眼同擧行,俾無濫斫相混之弊。出擧條分付,何如?上曰,依爲之。若是稟定後,其有怠慢者,守令營門決杖,莫能決杖守令,亦依他下敎施行,可也。晦曰,外監木物,係是國用,故必關由於廟堂,私養山許斫之意,發關分付,而道臣不念國用之所重,每有執頉屬公之患,其在事體,誠爲不當矣。此亦一體申飭,何如?出擧條上曰,依爲之。若是申飭之後,旣以國用,而若有道臣所犯,當該道臣,施以不敍之典,可也。命書傳敎曰,酬忠奬節,人君大政,況暮年乎?噫,戊申若以年,今將五十年,豈特此乎?嗚呼,戊申何年?李述源卽古張巡,昨見問年,年幾六十。嗚呼,李述源,雖百歲,調用,可也。嗟,其調用數年,僅止一令,嗚呼,暮年,中夜興感,卽見下敎。噫,今予不諭,人年何知?登科前五十,其猶陞六,況此人孫雖陞資,猶不足惜,況一六品乎?昨見誠嶺南人,令該曹特爲陞六,以示予樹風聲於百世之意。景祜曰,金麟瑞已經邊地,而拘於未經防禦使,尙今沈滯,誠亦可惜,分付銓曹,待窠調用,似好矣。命書傳敎曰,因李輔國,聞勳堂所奏,不覺歉然。何則?暮年僅思李萬囿,莫思金重萬者也,彦城功存社稷,其豈若此乎?噫,問答亦諭,雖有沈滯,開政命下,政官坐政廳,左掣右牽,故命親政,今金麟瑞政此也。此人豈特曰沈滯?見此不覺歉然,諭此其何贅說,而目下亦有慨然者,三兄弟中,登科一也,其人亦一也。李長赫之使其弟爲人下乎?其科差乎?銓官於兄弟間,捨其兄而取其弟,其公乎,顔乎?此人猶然,況麟瑞乎?此後待防禦使,闕懸註調用,何循格式?卽爲閫帥備擬事,分付銓曹,御製旣諭水欲洗之意,暮年何默?李邦榮其後更思,其所不報,意在其兄,其亦可嘉,見此人,於李長赫,予甚不快,筵中旣曰,因渠奏兩已知,亦有調用之命,在渠之道,宜是,而矇然以赴,予已若何?今有此敎,而若無自處,可謂雪加霜也。爲其人令,豈陷於此?人君用人,專在風敎,何拘數遞?忠淸水使李長赫特遞其職,政官牌招開政,防禦使若無窠,時任防禦使中,考年次備擬此水使望,其代亦以麟瑞,口傳備擬,以紓予暮年自歎之心。上曰,閔百奮爲承旨乎?晦曰,登科日爲承旨,戴賜花謝恩矣。上曰,鄭彦暹堂下時,未知何如,及爲堂上,人甚好矣。淳明所啓,請固城縣充軍罪人咸道亨,依本律處斷。措辭見上上曰,勿煩。又所啓,國家之別遣繡衣,乃所以廉察守令之治否,生民之休戚,以爲勸懲之道。故必以經幄親信之臣,差遣,藏蹤祕跡,出沒坊曲,鉤得列邑之政蹟,詳察蔀屋之疾苦,嚴其黜陟,一從公正·故一道畏戢,謂之虎行。近來奉命者,私意橫流,或牽於顔情,或拘於勢力,雖有貪濁,不肯摘發,又從以自便成習,憚於勞身,潜行之法,亦不如前,其所糾察者,率多疎漏,徒貽廚傳之弊,反無按廉之實,寧不寒心?請自今,另揀嚴明公直不畏强禦之人,以遣,而別諭申飭,以盡激揚之道,其或有循私而綻露者,繩以重律,斷不饒貸。上曰,所奏誠中時弊,依啓。又所啓,八道守令之窠,以文蔭武平均分差之議,大臣建白,旣伏承商確稟定之下敎,顧今文武之積滯,未有甚於此時,窠闕狹窄,疏通無路,以至於抱紅牌呼冤而終老,此不但爲積鬱傷和之道,而國家重科目之意,亦安在哉?此法若行,則實爲聖朝弛張竝用,振滯疏鬱之一大政,況當三陽開泰,萬品成新之時,尤宜有聳動慰忱之道。請命廟堂,卽爲商確,從速稟定擧行。上曰,依啓。金養心所啓,請固城縣充軍罪人咸道亨,依本律處斷。措辭見上上曰,勿煩。又所啓,安川君烓爲人乖悖,行已麤戾,曾以辱門長之事,至被臺駁,舊習不悛,元朝班行,無端以常漢所不道之言,詬辱崇品宗臣,罔有紀極。伊時目擊者,莫不驚駭,如此無識之類,不可置而不論。請安川君烓,亟施削版之典。上曰,聞甚駭然,依啓。又所啓,前吏曹判書金鍾正,向來寵選,何等隆重而及掌銓部,固當執公,以酬聖恩之萬一,而今番大政,其所檢擬,多是私人。甚至於不顧親幕之嫌,兩窠防禦,專屬一人,連爲首擬,至蒙天點而乃已。物情大駭,公議喧藉。請前吏判金鍾正,亟施譴罷之典。上曰,噫,此人予何期?此寢郞擬望,亦以爲公,今聞所奏,不覺慨然,律亦申飭,依啓。上命儒臣讀禮記月令訖。諸臣以次退出。
乙未正月初五日巳時,上御集慶堂。藥房入診入侍時,都提調洪麟漢,提調李潭,副提調李,記事官朴思機·尹宗彦·李儒慶,醫官方泰輿·慶絢·吳道炯·鄭允說·柳光翼·徐命緯·康命徽·白文昌,以次進伏訖。麟漢曰,夜間聖體,若何?上曰,一樣矣。寢睡·水刺之節,亦何如?上曰,一樣矣。上進湯劑。麟漢請診候。上曰,爲之。泰輿等次次進前診候,退伏奏曰,脈候左右三部調均,脾胃脈候一向勝矣。仍行次對,內局先退。
乙未正月初五日申時,上御集慶堂。藥房入診入侍時,都提調洪麟漢,提調李潭,副提調李,記事官朴思機·尹宗彦·李儒慶,醫官方泰輿·慶絢·吳道炯·鄭允說·柳光說·徐命緯·康命緯·白文昌,以次進伏訖。麟漢曰,湯劑陪來矣。上進湯劑後,上曰,銓官何以違牌?麟漢曰,以式暇出去矣,亞銓以薇垣長,請推違牌,參議,亦違牌矣。上曰,不得爲政乎?麟漢曰,再牌出矣。上命書傳敎曰,自古政官,推緘滿囊,判書今聞只謝恩而尙未開政云,頃日雖式暇,一朔三十日豈皆然?佐貳則今日果此人云,以一時問備,何敢若此?三堂爲此,亦違牌云。噫,歲首次對,其涉寒心,故連三日爲之,昨今可勝,予庸欣喜,銓官若此,暮年曷勝其㦖?書半後乃覺,參議亦非無端,果爲問備之事,亦爲棍吏之擧,以一時問備皆若此。嗚呼,八十二歲君,亦從時體含默,然後朝廷庶可從容乎?嗚呼,於今年,慷慨亘中,而此等酬應,亦爲國而然,今日諸臣,若是好勝,亦稱慶意乎?良可寒心。更加申飭,其令一體承牌。雖一人若復違牌,年雖深固執勝,況且亦有多少酬應者,當親政雖撤夜,必爲人君若此後,三銓官焉敢若此?畢政役,當越俸一等,以此嚴飭,參議只推,亦爲一體牌招。又命書傳敎曰,噫,近者最憫者夜長,而可駭者禁漏官,其所操縱,若權臣之手段,近聞撤漏速,故有强竊之弊云。噫,雖赦令,强竊無問,因已重也,而豈特此?道不拾遺,夜不閉戶,亦聖世事也,君有德,豈有是事?嗚呼,帝堯游康衢之時,亦有此弊乎?決否決否,予自歉然,而雖然將臣·捕將,其若有嚴,豈有此弊?三軍門大將·左右捕將,一竝從重推考,軍門從事官·捕廳從事官,欲命決棍,而今番參酌,此後若此,予若入聞,豈云從事官?以此嚴飭。若此而軍門·捕廳·巡廳皆曰,無事書報者,曰有軍門·有捕廳·有巡廳,豈有此弊?雖然,莫知某日某夜,於今參酌,亦莫曰,在其君,申飭京城。孟嘗家鷄鳴客,鷄聲時强竊遍滿秦國乎?果爲此弊,則開東後撒巡,可無耶?嗚呼,問其本,莫能道不拾遺,夜不閉戶而然,其誰其誰。卽予一人,曷勝歉然,曷勝慊然?嗚呼,暮年爲國心憧憧,此後其宜廉問,若以無事其瞞,該將該巡,焉敢免棍?一體嚴飭。上曰,李萬囿之孫,足於防禦使矣。麟漢曰,名亦好矣。曰,輔國也。上命退,諸臣以次退出。
乙未正月初五日申時,上御集慶堂。坐直承旨·儒臣同爲入侍時,右副承旨金瑞應,校理徐有防,修撰申大升,假注書柳偁,記事官尹宗彦·李儒慶,以次進伏訖。上曰,承旨居在何處?瑞應曰,在忠州矣。上曰,何時陞資乎?瑞應曰,昨年六月,以亞長入望陞資矣。上曰,曾爲外任乎?瑞應曰,曾經朔寧郡守矣。命儒臣讀問答,儒臣上下番各讀一遍訖。承旨·翰·注各輪讀一遍訖,以次退出。
上在慶熙宮。停常參·經筵。
藥房都提調洪麟漢,提調李潭,副提調李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。冥然今年,心切自歉,觀今擧措,自覺苟且,氣何暇諭?待敎入侍。
中宮殿·惠嬪宮,藥房口傳問安。答曰,知道。
鄭好仁啓曰,假注書柳偁,事變假注書鄭,身病猝重,勢難察任,竝今姑改差,何如?傳曰,允。
傳于李敬倫曰,內局·御史同爲入侍。
又傳于曰,忠淸水使·內局同爲入侍。
又傳于曰,忠淸水使旣已給馬,卽令辭朝,內局同爲入侍。
柳偁改差,代以李健源爲假注書,鄭改差,代以李敬心爲事變假注書。
備忘記,傳于洪九瑞曰,帶礪勳功臣韓原君李萬囿孫,閑良李輔國爲內乘,甚令今日現身。
備忘記,又傳于曰,曾前南宣傳十巡僅十,今番定五巡射皆熟,內乘李義彬,宣傳官尹範九,一巡內,貫一中邊二中三中,於慣手,足矣。自昔年內試射初見,其涉可嘉,竝直赴殿試,宣傳官李潤謙,與內乘李義彬同,而矢數勝,一體直赴殿試,宣傳官韓若祥片箭二中,陞六。
又傳于曰,三人竝登科,心甚嘉之,龍虎營三弦三牌,卽爲待令,自闕外使之張樂以歸,李輔國卽爲待令。
傳于申在善曰,闕內堂上將官·宣傳官·內乘外,各司郞廳竝入侍,坐直承旨與儒臣,持問答入侍。
洪九瑞,以備邊司言啓曰,本司武郞廳權璹,奔走勤仕,已滿十五朔,依例六品遷轉事,捧承傳施行,何如?傳曰,允。
李敬倫,以侍講院言啓曰,本院新除授兼司書洪國榮,卽爲牌招察任,何如?傳曰,允。
又以弘文館言啓曰,本館上番副校理臣尹正烈,以御營廳從事官,本營價布捧上事,今日晝仕出去之意,敢啓。傳曰,知道。
洪九瑞,以兵曹言啓曰,本曹佐郞兪漢敬,身病猝重,呈狀乞遞,宿衛重地,不可久曠,今姑改差,何如?傳曰,允。
又以兵曹言啓曰,忠翊衛將李鼎秀,景福宮衛將朴壽仁,昌德宮衛將李受益,俱以身病猝劇,勢難供職,呈狀乞遞,不可等待其差復,竝今姑改差,何如?傳曰,允。
以承傳色口傳下敎曰,右相兼帶許免,其代領相爲都提調,仍爲入侍。
金瑞應以御營廳·一二巡廳言啓曰,去夜犯夜人無所捉之意,敢啓。傳曰,知道。
又以左捕廳言啓曰,去夜二更一點量,所捉犯夜人幼學金夏,忠義衛李義載,依傳敎移送秋曹之意,敢啓。答曰,三令五申,旣示申飭,今番特放。
又以右捕廳言啓曰,去夜二更二點,所捉犯夜人幼學李集秀,幼學趙秀民,依傳敎移送秋曹之意,敢啓。答曰,三令五申,旣示申飭,今番特放。
又以左捕廳言啓曰,犯夜人幼學金夏,忠義衛李義載,依傳敎放送之意,敢啓。傳曰,知道。
又以右捕廳言啓曰,犯夜人幼學李集秀,幼學趙秀民等,依傳敎放送之意,敢啓。傳曰,知道。
右議政洪麟漢箚曰,伏以歲籥載新,寶算彌隆,庭儀克擧,輿情少伸,凡在東土之含生,普切南山之獻祝。仍念臣才乏而識蔑,情危而跡畸,台司重任,何論去就,而三疏承批之日,仍有內局之命,恩諭嚴敎,有非臣子所敢承者。臣於是迫隘罔措,逃遁無路,不得已章皇疾趨,顚倒祗肅,究臣之心,雖緣嘗藥而出,執臣之跡,反歸沒廉而進,臣實自愧,人將謂何?臣之區區所圖報,全在於保護之地,故曉夜殫誠,奔走驅策,居然月改而歲新。其間觸傷風寒,或至難强,而不敢言病者,唯猥屑是懼,昨自筵退,越添寒感,頭痛身熱,咳嗽孔劇,宛轉床笫,欲起還仆,今日起居,末由自力,固已惶悚萬萬,而顧此病狀非細,差復未易,玆敢短箚呼籲。伏乞聖慈,俯垂諒察,先遞臣藥院之任,仍治臣瀆撓之罪,以警具僚,以安微分焉。答曰,省箚具悉卿懇。料表卜相,多日內局,予庸欣喜,問候闕焉,予已諒矣。卿須安心,勿辭善攝焉。仍傳曰,遣史官傳諭。
乙未正月初六日申時,上御集慶堂。藥房入診,御史同爲入侍時,提調李潭,副提調李,記事官朴思機·尹宗彦·李儒慶,醫官方泰輿·慶絢·吳道炯·鄭允說·柳光翼·徐命緯·康命徽·白文昌,御史徐有臣,以次進伏訖。潭曰,都提調,未及入來,故臣等先入矣。上曰,然乎?上曰,忠淸水使來乎?曰,入矣。上進湯劑後,潭請診。上曰,置之。上命忠淸水使金麟瑞入侍。麟瑞進伏。上曰,年幾何?麟瑞曰,五十七也。上曰,都承旨曾知此人乎?曰,相親矣。上曰,已辭朝乎?麟瑞曰,今將出辭朝矣。上曰,宣諭。宣諭畢。上命書傳敎曰,嗚呼,戊申軍功,可存邦國,而幾次下敎,若是沈滯,今逢此年,已量千千萬萬料表,此人閫任,其亦料表,若今遺焉。其將何日?嗚呼,今年見此人,豈無表意?忠淸水使金麟瑞特賜虎皮一領。麟瑞先退,有臣進伏。上曰,楊州堤堰幾度?有臣曰,邑中堤堰六處,而小臣歷觀其一,則樹木成林,堅築多水矣。藥房提調持湯劑,更爲入侍。出榻敎領議政入侍事。出榻敎賤臣承命出。領議政申晦進伏問候。上曰,一樣矣。晦曰,寢睡·水刺之節,亦何如?上曰,今日內試射親臨,而南宣傳兪一基,非用情者也。晦曰,隆武堂,甚好矣。今日親臨,一邊則慶幸矣,一邊則日氣甚寒,不無憂慮矣。上曰,隆武堂,好矣,不知寒矣。上曰,平澤御史何至今不來?晦曰,其時下敎,使之兼察近邑矣。上曰,楊州軍器事,奇矣。晦曰,京畿守令,不過七石料,而以此除出,修補軍器,而重臣之子,素有家訓,故能然矣。上曰,洪趾海忠厚,述海則能矣。詣臺臺臣入侍事。出榻敎賤臣承命出,與臺偕入進伏。掌令李奎緯所啓,臣本識論無素,持守易撓,頃年猥以諫官,入侍前席,大損臺體,至今追思,如瘡在身,臺端一步,意念已斷,不料聖恩記簪,除旨遽下,臣以九載,屛蟄之蹤,不勝犬馬戀結之忱,只欲一登文陛,仰瞻耿光,玆乃冒沒出肅,而仍因蹲據,非臣私義之所敢出,何可一刻晏然於臺次乎?請命遞斥臣職。上曰,撕捱近十年,已極過矣。況歲初乎?勿辭亦勿退待。又所啓,請固城縣充軍罪人咸道亨,依本律處斷。措辭見上又所啓,聖人之所愼,唯疾,天佑宗祊,前冬之玉候復常,新年之寶算益添,帀域含生,擧欣欣有悅,第聖念彌勤於國事,動作不遑於節宣,姑以今日事言之,春寒復酷,廈氈猶難,便殿向北,陰沍可想,親臨試射,終日勞動,聖體安保,無觸寒損傷之慮乎?請自今益軫調護之道,毋輕動作之節。上曰,臥而試射,已無動作,雖然,意則愛君,依啓。又所啓,我殿下履帝堯康衢之運,法大禹昌言之拜,爰命百司,各陳所懷,此眞盛德事。但上必以實心求之,下必以實事對之,方可有實效。請復飭諸司,務陳剴切之論,勿事應文之具。上曰,所啓誠是,入直諸郞,今方召見,依啓。正言權以綱所啓,請固城縣充軍罪人咸道亨,依本律處斷。措辭見上上曰,勿煩。又所啓,各陵入直之官,或未能逐日巡山,樵軍輩不無闖入之弊,此不嚴禁則莫重之地,將有濯濯之變。請嚴飭各陵官員,嚴加禁斷。上曰,依啓。又所啓,新除授獻納吳載紹,時在京畿廣州地,請斯速乘馹上來事,下諭。上曰,依啓。又所啓,生民休戚,在於守令之賢否,前後飭敎,非止一再,而銓曹或不擇人,生民未免受弊。方當歲首守令薦之時,尤宜另擇。請更加申飭,必以可堪字牧之人,各別擇薦。上曰,依啓。臺臣先退。晦啓曰,此慶尙左水使李長燁,黃海兵使田光勳狀啓也。今春習操及營將巡點,軍器點視,依定式擧行,而永宗僉使白東毅,水陸操設行事,竝令廟堂稟處爲請矣。嶺南·海西則昨年年事,旣已免歉,且春秋操,俱爲停止,詰戎重政,不可一任其停廢。今春兩道兵使習操,依例設行,而旣行習操,則營將巡點·軍器點視,不必疊行,此則置之,永宗則昨年畿農,未免不實,窮春行操,其勢誠難,水陸操,竝姑停止之意,分付,何如?上曰,依爲之。晦曰,提調陪湯劑入,請進御。上又進湯劑。上曰,關西軍兵,何如?晦曰,壯十夫軍一萬名,乃朝發夕至者也。冬三朔分排習操,而幾日日爲之,至于十二月晦日,至正月初始放,故極精矣。上曰,海西軍幾何?晦曰,三千而老弱不入,故極精矣。上命退。諸臣以次退出。
正月初六日夜二更,上御集慶堂。坐直承旨·儒臣·闕內各司入直官員,同爲入侍時,同副承旨申在善,副校理尹正烈,修撰申大升,假注書柳偁,記事官尹宗彦·李儒慶,以次進伏訖。上曰,尙衣院郞廳先入侍。別提李益燦進伏。上曰,都政爲乎?益燦曰,都政除初仕,特蒙陞六矣。上曰,有懷陳之。益燦曰,今日始入直,故別無所達矣。上曰,事固然矣,退出。司饔僉正李寅燮進伏。上曰,先陳履歷,次陳所懷。寅燮曰,曾任直寶縣矣,以還穀事,敢陳其弊。生民休戚,專在還政,而各邑還穀,多寡不均,山邑則漸致積多,海邑則漸致縮小,穀小之處,其弊猶小,而穀多之處,其弊尤甚,還穀本所以濟民,而今至病民之境。臣意則各邑人戶與穀數,通融均適,俾無人多穀少,人小穀多之弊,然後小民庶蒙其實惠矣。出擧條上曰,大臣旣奏,而不無意見,令備局稟處。尙瑞院直長李惟稱進伏。上曰,密城君之曾孫乎?惟稱曰,然矣。職掌事,別無可言,而曾爲太倉官,故以太倉事,仰達矣。太倉舊倉四十餘間,空虛年久而爲風雨所傷,方在頹壓之境,許多材瓦,可惜,若不修補,則以爲毁置,似好矣。出擧條上曰,令備局稟處,可也。兵曹佐郞金晉鐸進伏。上曰,陳所懷。晉鐸曰,列邑各樣軍器,年久藏置,多有破傷者,其在備不虞之道,分付道臣,令各邑一月一次點考曝乾,似好矣。出擧條上曰,令備局申飭諸道,可也。上曰,汝職是結束色,予以古語語汝。故相金宇杭,予之師傅也,爲騎郞時,予之乳保,攔入闕門,故相責之曰,汝諂娟王子,出入禁中,其可任意耶?終不入之。其後雜人不得出入闕門,攔入全在騎郞之飭不飭,此後若有亂雜之弊,當有罪責,惕念擧行,可也。都摠府都事金㷞進伏。上曰,陳所懷。㷞曰,濬川以後,川邊居民,莫不感祝天恩,而第濬川之沙,無可運之地,移置近處,故一次暴雨,覆沙如舊,自水標橋以下,年年所濬之沙移積,植木所以爲次次造山,則似有實效矣。出擧條上曰,其雖濬川,築於川邊,必將復入,所奏誠是。以此申飭濬川司,此後摘奸,若有其弊,當嚴處濬堂,一體申飭,可也。典設司別檢李昌會進伏。上曰,陳所懷。昌會曰,國之所重在祀典,享官差帖,每在急遽,故雖有未致潔之事,不得以此爲頉。臣謂自獻官以下諸執事,前期數旬,差出實預差,若有身病實故,則推移換送,且四時分等,輪差無疊,則當次者,固當敬愼致潔,而亦無備差圖免之弊矣。出擧條上曰,此雖飭祭官一事,所奏是,以此申飭銓曹,可也。五衛將李萱進伏。上曰,陳所懷。萱曰,臣前任阿耳鎭僉使,故阿耳鎭事,敢達矣。此鎭賊路要衝之地也。阿耳一面,專屬本鎭,民戶過三百戶,故足備防禦之道矣。近年以來,漸屬於理山府,本鎭所摠,不過數十戶,故前者,本鎭將校崔春德,來奏於建明門,下詢時,未得聖敎而歸,若不及今變通,則本鎭實無支撑之道矣。出擧條上曰,其聞本鎭將校所奏,予何記知?今聞所奏,其弊殘忍。令備局問于本道,稟處,可也。上曰,此是故唐將李如松之後孫,而別軍職李薰之四寸也。因命書傳敎曰,今入侍五衛將李萱,卽李薰四寸也。聞履歷皆爲,嗚呼,此人,豈可若是沈滯?今日本國帶礪勳臣子,已調用,況此人乎?令該曹待窠懸註調用。五衛將河命一進伏。上曰,先陳履歷。命一曰,曾爲矗石山城中軍,軍器修補加資矣。上曰,摘奸後論之,退去。因命書傳敎曰,今日入侍時,一人軍器,駭然以奏,一五衛將以軍器陞資云,此昨日薇垣長,亦陳此弊。噫,矗石,壬辰何等地?況旣陞資,持成冊欲示大臣云,此一節已涉殊常,以此聞也,其意不專在於今資,令備局特遣郞廳,摘奸以來。五衛將鄭游良進伏。上曰,誰也?游良曰,故相鄭翊良之四寸也。上曰,年幾何?游良曰,七十八矣。命書傳敎曰,嗚呼,癸酉生人,興懷給米布,今五衛將鄭游良,聞年戊寅生,予懷曷勝?令該曹衣資題給,以表予意。武兼朴成大進伏。上曰,居在何處?有所懷陳之。成大曰,居在平壤,而前以營債錢,民不堪其苦,今道臣自備充數,故無此弊矣。命書傳敎曰,今者此擧,意蓋深矣,而武兼朴成大平壤債錢,古有弊,近者道臣,其皆減也,而聞今卿自備充數無弊云,予庸嘉焉。雖然必固其事然後,後可無弊,卿須善爲樹法,俾有其效事,下諭道臣。又命書傳敎曰,噫,密城豈特曾已熟知?嗚呼,庚子爲代奠官,五朔崇政門內同處,兼爲周旋於廚院,嗚呼,今日見曾孫,噫,今夏若親政,此人例爲陞六者,噫,幾十年間八十二,見其曾孫,嗚呼,逢此年,予懷萬倍,豈意見此人?不過數朔,以何心以此人,循例陞六,令銓曹卽爲待窠,懸註陞六,以表予意。上曰,儒臣·承旨·翰·注各讀問答一遍。輪讀一次訖,以次退出。
上在慶熙宮。停常參·經筵。
藥房都提調申晦,提調李潭,右承旨李敬倫啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。欲酬應若前生,僅晝夜此何人?誠冥然,亦苟且,曷勝慨?只自歎,氣何諭?待敎侍。
中宮殿·惠嬪宮,藥房口傳問安。答曰,知道。
金瑞應啓曰,大司憲宋淳明再度呈辭入啓,執義李崇祜未肅拜,掌令白師殷服制,李奎緯呈辭,持平尹在德在外,趙思忠呈辭,今日以監察茶時之意,敢啓。傳曰,知道。
金瑞應,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
傳于申在善曰,闕內入直官員,昨已入侍,拔之,闕外各司今日入直官員,皆入來。
李敬倫啓曰,假注書李健源時無職名,令該曹依例付軍職,冠帶常仕,何如?傳曰,允。
傳于李敬倫曰,內局入侍,各司官員同爲入侍。
申在善啓曰,臣依聖敎,取考典獄署囚徒案,則殺獄罪人三名,殺獄干連罪人二名,此則罪名俱係深重,不可輕議,此外時無輕囚之意,敢啓。傳曰,知道。
金瑞應啓曰,卽者,兵曹參議金思穆,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,宿衛重地,不可暫曠,判書朴相德,參判宋載禧,竝卽牌招,推移入直,何如?傳曰,允。
傳于金瑞應曰,昨日禁漏官員,萬萬可駭,決棍十度後,逐出開陽門。
傳于洪九瑞曰,內局入侍,領相·判書·該房承旨,同爲入侍。
以慶尙左水使狀啓,迎日北面注暫里居船主武學金望己等渰死事。傳于申在善曰,令本道恤典擧行。
洪九瑞啓曰,忠淸都事李之英肅拜單子入啓之後,不爲入來,極爲駭然,依定式推考警責,何如?傳曰,允。
有政。吏批,判書未差,參判徐命善進,參議未差,右承旨洪九瑞進。以李潭爲吏曹判書。
兵批,行判書朴相德病,參判宋載禧入直進,參議未差,參知黃榦呈辭在外,右承旨洪九瑞進。副司直鄭好仁·金思穆,同知單魚彰水,副司正李健源。
吏批啓曰,新判書牌招,同參政事,何如?傳曰,允。
再政。吏批,判書李潭進,參判徐命善進,參議未差,右承旨洪九瑞進。以洪述海爲吏曹參議,李溎爲大司憲,洪樂性爲禮曹判書,李養鼎爲弼善,金魯永爲兵曹參議,申熤爲右通禮,李世孝爲相禮,韓光暹爲吏曹佐郞,金履厚爲兵曹佐郞,吳大益爲禮曹佐郞,禹禎鳳爲社稷令,權啓述爲監察,李惟稱爲禮賓主簿,金履容爲尼山縣監,吉州牧使李策仍任事承傳,兼春秋單朱萬离,兵曹參議黃榦,參知金魯永。
傳于金瑞應曰,騎曹宣傳官有之,判書使之入來,開陽門仍留。
兵批,再政。行判書朴相德進,參判宋載禧入直,參議黃榦呈辭在外,參知金魯永未肅拜,右承旨洪九瑞進。以徐有寧爲同知,鄭光述爲武兼宣傳官,尹弘儉·趙爲宣傳官。
洪九瑞,以吏批言啓曰,新除授大靜縣監呂龜周呈狀內,矣身歷辭之路,落馬重傷,症情危苦,旬月之內,萬無起動遠赴之望云。身病旣如是危重,則不可强令往赴,依例罷黜,何如?傳曰,允。
金瑞應,以兵曹言啓曰,文臣兼宣傳官申大年,素抱身病,近又添劇,勢難供職,呈狀乞遞,不可等待其差復,今姑改差,何如?傳曰,允。
備忘記,傳于洪九瑞曰,其帽帶何等重?雖飯監都提調?入啓差定,況莫重報時者乎?以莫知鷄鳴星者,特敎下,其猶苟差,此禁漏官員,令着紗帽者,事之駭然,莫此爲甚,標信下,此苟差三人,皆逐開陽門,令本監陰陽科生徒曰,以禁漏官員多數啓下,其令輪回直宿,此等之人,復入禁漏,當水軍充定,以此申飭該監。
備忘記,傳于金瑞應曰,暮年其君,其命書者待令,餘皆昏睡,中官申宅夏記過,觀來夜,其子勤慢若前,初十日當差備門決棍,申飭內侍府。勿出朝報
傳于洪九瑞曰,明朝提學牌招,科次以入。
備忘記,廚院·飯監·該院·典樂,其皆備擬受點,況禁漏官,自古意謂塡差爲此,今聞渠輩差定云,曷勝慨然乎?此何異於禁漏使令?莫重帽帶,渠輩令着,萬古豈有此等國體?曷勝寒心?此等末世,權在此輩,若此而能爲國,下敎已久,尙今杳然,今夜此輩仍觀,豈有此等國體?申飭其令,卽爲書入。
傳于洪九瑞曰,已下敎,齋宿與否,吏曹郞廳仔細摘奸以奏。
金瑞應,以兵曹言啓曰,依傳敎,禁漏官李寅輝·黃載中·崔道敏等,決棍十度後,逐出開陽門之意,敢啓。傳曰,知道。
洪九瑞,以成均館言啓曰,今正月初七日,儒生上旬輪次,當爲設行,而大提學未差,限內不得爲之之意,敢啓。傳曰,知道。
金瑞應,以刑曹言啓曰,罪人梁成卜特減一律島配事,命下矣。依傳敎,罪人梁成卜,慶尙道南海縣定配所,卽爲發配之意,敢啓。傳曰,知道。
又以訓鍊都監·一二所巡廳·左右捕廳言啓曰,去夜無犯夜人被捉之意,敢啓。傳曰,知道。
左承旨鄭好仁疏曰,伏以新除授都承旨宋淳明,卽臣之外三寸也,其在法典,在下當遞,玆敢據例仰籲。伏乞聖明,俯賜諒察,亟令照例遞改,千萬幸甚。踏啓字
兵曹參議金思穆疏曰,伏以臣之母病,卄載沈痼,居常澟綴,近又重添寒感,多日彌苦,臣之情理,復豈有暫時離側之勢,而適値番次苟艱,煩瀆是懼,抑情就直,卽接家信,則夜來諸症,一倍越添,達夜昏迷,諸般症情,十分危劇,臣纔聞此報,方寸煎灼,他不暇顧,忙陳短章,徑出禁門。伏乞聖慈,特賜諒察,亟遞臣職,以便救護,仍治臣罪,以嚴朝綱,千萬幸甚。踏啓字
乙未正月初七日乙卯辰時,上御集慶堂。藥房入診,各司入直官員同爲入侍時,都提調申晦,提調李潭,右承旨李敬倫,假注書李健源,記事官尹宗彦·李儒慶,醫官方泰輿·鄭允協·慶絢·吳道炯·鄭允說·柳光翼·徐命緯·李春敷·康命徽以次進伏訖。晦曰,夜間聖體諸節,若何?上曰,一樣矣。晦曰,寢睡,亦何如?上曰,不能善寢矣。仍命書御題曰,此名今日是何人?以七言十韻排律,押人字,竝令承旨·翰·注·諸玉堂·諸春坊·入直騎省堂郞製進。上曰,人日之意,終不可曉也。諸臣皆對曰,先六畜而後人穀,以正月上旬分排命名者,其意實難知矣。晦請令諸醫診察脈候。上曰,置之。請進湯劑,上進御一貼。晦曰,副提調李,今日病不能入來矣。上曰,不是異也。晦曰,年力富强,故能四朔行公矣。上曰,都承旨許遞,其代以都憲爲都承旨,牌招察任,房順房,三院副提調例兼。出傳敎時各司郞官,皆待堂下矣。上命一一召入。宗簿正姜趾煥進伏。上問職姓名,次詢職掌及所懷。對曰,臣之職掌,卽糾檢宗親,故有所仰達矣。臣聞日前,宗臣安川君烓,樂林君埏,相較於闕外散班,諫長以此論啓,而獨安川君被罪矣。樂林君爲安川君之九寸姪行,則安川君雖或有所失,樂林君豈可以蔑視凌踏乎?臣謂樂林君埏,竝施譴罰,宜矣。上曰,聞此後,尋常爲駭,今聞此亦涉寒心,樂林君亦爲施不敍之典。出擧條更奏曰,目今最悶者,莫如科弊,請變更取人之法焉。上曰,好則好矣,而雖變通,亦難無弊,終無好道矣。趾煥曰,生民休戚,係於守令,守令之得人,在擇初仕,而爲年限檢擬。上曰,是矣。趾煥又起伏曰,顧今寶算彌邵,邦慶無前,而殿下過自謙抑,縟儀尙多闕焉。群下之抑鬱當如何,而臣於頃日,邊得讓陞資事,尤有所感也。上曰,意雖在於愛君,其誠非乎予意。禮曹正郞韓㵛進伏曰,治國安民之道,莫先於得人,內而備局,外而方伯·守令,擧賢薦能,使銓曹檢用,似合於旁招俊乂之義,故敢此仰達矣。上曰,不無意見矣。東氷庫別檢李宜楫進伏曰,臣年今七十矣。請以衛武抑戒詩仰奏。上曰,第誦之。宜楫起坐,高聲大讀,上以手頻擊障子。誦訖,命書傳敎曰,當今年,此心萬倍,今者召見,意亦在焉。李宜楫一氷庫官,誦進抑詩,其涉可嘉,特賜鹿皮一令。禮曹佐郞宋重純進伏。上曰,誰也?敬倫曰,向者北道道科壯元也。上曰,予當先問于汝矣。北道與他道有異,而近聞文華漸新云,其當尙文乎,抑爲尙武乎?對曰,宜尙武也。上曰,是矣。重純曰,臣旣從北方來,請陳北方事。北道步兵,不知放砲,脫有緩急,無一可恃,誠以無火藥鐵丸之故,不能習藝而然也。令各邑優造火藥,時時以火藥施賞,俾爲習砲之地,則庶有補於戰守之備矣。上曰,以道科文科壯元,直陳武弊,其庸尙矣。令備局申飭,俾有實效。出擧條注書讀奏上敎。上曰,注書,誰也?敬倫曰,李健源也。晦曰,故判府事李鼎輔之子也。上曰,然乎?年紀多乎?敬倫問而奏曰,今爲二十八歲矣。上曰,頗詳明而善於記注矣。戶曹佐郞金基厚所懷,白綿紙,卽三南紙契貢物所納,而曾前則每年所捧,一萬一千餘卷矣。戊子年以遺儲之稍優,權減三分之一,而權減代米,至今未推矣。卽今本曹米儲,極其苟難,至有請得他處之境,且有減貢米推來之例,己丑以後,白綿紙權減代米,依數移送之意,分付惠廳,似好矣。上曰,戶判·均堂入侍,稟處。出傳敎軍器判官洪宜海所懷,軍器之最緊要者,弓矢也,而不爲點火,則每有覆傷之弊,以筋纏弓而著樺皮,則當無此患,請申飭各道,何如?上曰,以此分付,可也。平市直長李普瞻所懷,都庫·亂廛,大爲市民之弊,十七廛則自秋曹·京兆,直提治罪,其餘小小廛都庫亂廛,則雖自本署,隨捉重繩,而終難禁斷,請各別申飭。上曰,因本署提調陳達,已下敎矣。典獄參奉沈謹之進伏。上下詢,時囚幾何?命書傳敎曰,今聞該署官員所奏,頃者五福酌處,今有一人,而不過總角云,王者處分,豈可異同?昨年啓覆,只有一人云,一欲問之,該曹判書持文案入侍。又命書傳敎曰,今見該郞,乃覺此亦衰耗之一端也。昔年隆冬盛暑,該署摘奸,輕囚放釋,於今頓無,況歲初乎?該房承旨取覽囚徒,輕囚放釋後以奏。更詢所懷。謹之對曰,直囚各衙門,皆用粉牌,或有手決紙牌囚禁,而至於司憲府,則間間以分付囚禁,似必有下輩中間操縱之弊,此後則一切禁斷,何如?上曰,莫知此弊,聞甚可駭,雖五上司,皆有書牌,捉囚有報囚徒之事,一時書給文書,其何難也,而若是苟且乎?此後有文書擧行。若無文書報本曹以聞,雖都憲,焉逭制書有違之律?以此嚴飭。其前捉囚者,皆直放,若是下敎之後,言于本署者,勿囚其人,直囚口傳下人。出擧條上又因讀奏曰,注書果善記注,其庸嘉矣。濟用判官尹得徽所懷,堤堰防洑,不但有補於國家經用,生民之蒙利,亦不少。臣謂申飭諸道,俾無陳廢之患,好矣。上曰,所奏是。申飭諸道。繕工假監役沈原之所懷,本監工作色擧行之事,乃祭享進排,而如義禁府·刑曹所當擧行之事,亦未免混雜擧行,其爲不潔,甚矣。臣謂宜有分析,移送他司之道矣。上曰,莫重所用處,用於不潔處,極涉駭然,此後嚴飭,令備局講確區劃,如有犯者,令該曹草記嚴處。中部奉事沈英鎭進伏。上曰,閭家奪入之弊,有之否?對曰,永無矣。賣釀有之否?對曰,無矣。詢所懷。英鎭曰,五上司漢城府外,勿爲推捉部隷事,申飭,何如?上曰,部屬之弊,知之久,五上司法司外,莫敢以侵事,嚴飭,可也。奉常主簿柳明均所懷。各陵祭享時所用油淸,一從本寺升斗封進,而近來各陵升斗,以年久之故,其於改造之際,或有大小之異,以致盈縮之弊,一竝較正,何如?上曰,申飭禮曹,較正,可也。出擧條議政府司錄尹在陽所懷。每當農時,貧民無牛,以致愆期之歎,請申飭守令,分排作統,輪回均耕,何如?上曰,纔已申飭,以此一體申飭,可也。宣惠廳郞廳趙鵬逵所懷。本廳大同之愆期,爲一弊端,提調關飭種種,而外邑視若例事,全無着意擧行底意,今年上納當前,若自朝家有嚴飭之事,則似有實效矣。上曰,纔已申飭,另加嚴飭。掌苑別提李長喆所懷。在鄕臺臣乘馹上來時,平日睚眦,必欲盡報,所到沿邑,囹圄彌滿。臣謂自今以後,無論遠近,限其日子,使之自來肅謝,則似無此弊矣。上曰,豈可因噎而闕食哉?此亦待臺閣之一端,若此在外臺諫,其將徒步而來乎?雖然,聞甚寒心,此後若有此弊,乘馹臺臣,雖有捉囚之令,當該守令,切勿擧行,令其道臣狀聞,當該臺臣制書有違之律太輕,將施投畀之律,以此嚴飭。廣興主簿申愷所懷。太倉與他倉有異,凡有貸穀移來事,則其中間糜費不少,此專由於漕運遲滯之致,今年則申飭諸道,俾無此弊,似好矣。上曰,纔已申飭,若有過限者,當該守令,已有下敎矣。漢城主簿申師顯所懷。未婚未葬,方軫念顧助,德音甚盛矣。此外無主草葬,覆草腐傷,至於暴骨之境者,往往有之,一體申飭埋葬,恐合一視之政矣。上曰,聞甚殘忍,一體申飭,令該府官員看檢埋瘞,草記。出擧條司僕主簿李殷濟所懷,名牧場點馬年久,馬政疎忽,從近點馬,似好矣。上曰,豈有新法?當申明舊典,申飭該寺,可也。禮賓主簿李振雄進伏。上下詢職掌及遺在。振雄所對,極爲糢糊。上曰,若是召見,暮年意深,不勤者不飭,此亦文具。禮賓主簿李振雄所奏,其涉無形,汰去。出傳敎內贍主簿白東煥所懷。名邑糶糴之弊,莫若近日之甚,吏奴輩以麤荒穀充納,而至春受食之時,則以精實穀,擇出面村之民,則每每反是,請申飭諸道,何如?上曰,此亦民弊,嚴飭諸道。西部奉事權尙禧所懷。各色匠人,各其司直爲推捉,昭載事目中,而近來各司,必使部隷捉納,故數少部隷,實爲難支,此後則以所屬衙門,各自推捉,依事目施行事,嚴加申飭,何如?上曰,申飭,可也。刑曹佐郞李潤明所懷,請先敎化後刑法事。校書副正字李果所懷,請禁閭閻奢侈之弊事。忠勳都事趙載田所懷,請功臣子孫勿侵雜役事。上曰,所奏,皆好矣。吏曹佐郞朴聖泰,兵曹正郞權,工曹佐郞李桂華,養賢庫直長鄭顯道,中學訓導宋鎭運,東學訓導林鳳頀,南學訓導徐彙,西學訓導承綸,中樞府經歷金致五,典簿李鎭常,軍資判官李顯紀,儀賓都事南殷老,掌樂主簿兪漢弼,東部都事李鴻祥,南部奉事趙載則,北部奉事南挺秀,內資主簿孫卿昌,造紙別提許澤,典牲主簿鄭東顯,司宰主簿李禮輔,敦寧主簿金重行,司䆃主簿鄭珪,義盈主簿魚錫禧,歸厚別提李英載,司圃別提金弘道,西氷庫別提鄭智模,長興庫奉事李德熙,皆承俯詢,仰奏姓名·職掌,或該色遺在,而竝無所懷。上曰,自古禁漏官,執操縱之權莫甚,初則太遲,中則太速,末又太速,去夜萬萬無狀,入臥聞更鼓,四更一點,意謂果速,霎時復問,曰二點更,霎時而復問,曰三點更,霎時而復問,曰四點更,霎時而復問,曰五點更,霎時而復問,曰五更一點更,霎時而復問,曰曉鍾下云,萬古駭然。去夜初聞一點之間,寧有五報漏?其無狀者,太遲則,令中官問更,而太遲故中官坐待,因睡之弊,太速則,若此若此,撤漏後,豈時加一,其將加三,不覺寒心,噫,此輩與强竊,互相表裏,撤漏遲則此輩任爲往來,曷勝寒心?噫,昔則只稱書員,近者雖命摘奸,大抵差備人,昔則凌踏,此輩甚矣。於今視若父兄,渠輩袖手曰,以見焉謾君,雖見,三人直故,二則昏睡,以居末者看更,曷勝寒心?數昨招差備申飭,今若此,若不嚴飭,何以重更鼓?昨夜入直禁漏官,令騎堂各決棍十度。出傳敎諸臣以次退出。
乙未正月初七日午時,上御集慶堂。藥房入診,惠堂·秋判·戶判·該房承旨同爲入侍時,都提調申晦,提調李潭,副提調宋淳明,記事官朴思機·尹宗彦·李儒慶,惠堂鄭弘淳,刑曹判書韓光會,戶曹判書具允鈺,右副承旨金瑞應,醫官方泰輿,以次進伏訖。晦曰,有內局入侍之敎,故陪來湯劑,而比前差早,何以爲之?上曰,不關係矣。上進湯劑。上命戶判·惠堂進前。允鈺·弘淳進伏。上曰,戶判先奏,可也。允鈺曰,白綿紙一年所捧,本爲一萬一千餘卷矣。戊子年左相爲戶判時,以其留儲之優,致有陳久之患,筵稟後,權減其三分一,凡減貢之後,代米之自本曹推用,例也,而此貢權減之米,伊時未卽推來,仍致至今因循,近來本曹米儲,每患苟簡,從前累欲推尋,而惠廳終始靳持,至今七八年矣。適仍郞官之仰陳,有此下詢之擧,大抵此米之當推無疑,如右所陳,今若依他貢例取用,則其爲經用之補益,誠大矣,而可免東西稱貸之患,敢此仰達矣。弘淳曰,凡貢價,惠廳上下,則戶曹管其用下,有餘則錄遺在,不足則有別貿,毋論其有餘不足,無所更責於惠廳之故,所以有減貢米移送之事矣。紙貢則不然,年例給貢之外,勅行禮單與別使稠疊時,別卜定則又價出惠廳,雖以利害得失言之,偏厚於戶曹,偏薄於惠廳,決無是理,戶判亦以紙之名色稍異爲言,而均是紙也,而謂之有餘而以價旣推於前,謂之不足而以紙復責於後,便所謂疊徵,自初不許移送,蓋以此也。昨年前戶判徐命膺,以此事陳請,而自上不許,到今宜無更議者矣。上曰,大臣之意,何如?晦曰,旣自惠廳減貢米移送之事,則惠堂之如是不許,誠有所據矣。上曰,惠廳仍留,可也。允鈺曰,日昨江華留守李徽之,以本曹貸用米六千石代,嶺南作米上來者,使之直報江都事,陳達蒙允矣。本曹今年收租,不過爲十萬石零,計其一年經用,已多不足,況値閏歲應用,比常年有加,故至有軍作米請得之擧,顧今事勢,實無除出還報之道,容俟收租稍優之歲,徐議還送爲宜,故敢此仰達。上曰,限今年仍留,可也。允鈺曰,昨年夏傳敎內,宮園墓修改,有禮曹草記分付後擧行事,已有成命矣。今此孝章墓·懿昭墓所排物種,日前中官,聽傳敎分付內,依所報數,使之擧行,而旣無啓下禮關,則與夏間定式相違,故敢此仰稟。上曰,依前下敎置之。允鈺曰,此外兩廟敎命·竹冊·諡冊內外裹洑,亦入於所報之中,何以爲之乎?上曰,萬萬無狀,勿施,此中官其豈知之?中官守僕符同之致,莫重當初,冊封時物件,仍置,可乎?以新件仍置,爲守僕輩私用,可乎?內府尤萬萬無狀,此後又有頉報,守直中官·守僕嚴治,勿爲徵贖,可也。上曰,秋堂進前。光會持決案啓目進伏。瑞應讀奏決案訖。上曰,此亦酒也,非檢驗而直刺者乎?晦曰,初則檢驗矣。上曰,如頃者五福事矣。晦曰,無嫌怨而醉中事也。上曰,厥漢年歲幾何?光會曰,十九歲矣。上曰,無其父無其妻,所恃者惟其君,此亦赤子,若傳之生議,則亦可以娶妻居生矣。晦曰,此非可生之人,幸蒙好生之德,得活矣。上曰,五福則有情,此則無情殺人也。命書傳敎曰,頃者五福酌處時未聞,今因相奏,取考文書,其事同,皆使酒而然,而一則毆打,一則刃刺,而究其本則一也。嗚呼,以決案聞焉,昨年十九,今年二十,根脚無時存者,年雖二十,卽總角,渠雖微賤,今依者其君,卽亦赤子,今年二十,未能加冠,卽一朝鮮四民中一也,不待一杖承款,萬古殘忍,聞檢狀,再遇太輕,五福較重,昨年若更啓覆,一例正法,焉可已乎?到今春,卽亦渠得免之時也。雖然檢狀,與五福較重,況居泮村?見此熟,有此等事,與五福,有異,得生於渠亦幸矣。特減一律,而南沿嶺南海島定配,以謝甲喆之魂,有相値事,今日內卽爲擧行。上曰,昨日吏判擧措,此何事?晦曰,其日承牌入來,而未及云矣。上曰,堂上未經承旨者,誰也?晦曰,金基大有之,而今則似難行公矣。上曰,鄭彦暹,予以迂疎人知矣,果不然矣。晦曰,然矣。上曰,鄭弘淳曾爲吏判乎?晦曰,曾經矣。命書傳敎曰,承旨有闕代,再昨李長爀已下敎,則此人其宜勸奬,前鏡城判官李邦榮爲承旨,房順房。又命書傳敎曰,昨有陞六之命,今適有窠,今日政,其令調用。命退,諸臣以次退出。
上在慶熙宮。停常參·經筵。
藥房都提調申晦,提調李潭,副提調宋淳明啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。冥然今年,心切自歎,觀今擧措,自覺苟且,氣何暇喩?待敎入侍。
中宮殿·惠嬪宮,藥房口傳問安。答曰,知道。
申在善啓曰,大司憲李溎未肅拜,執義李崇祜未肅拜,掌令白師殷服制,李奎緯陳疏在外,持平尹在德在外,趙思忠式暇,今日以監察茶時之意,敢啓。傳曰,知道。
香祗迎罷後,政院·玉堂·藥房口傳問安。答曰,知道。
傳于金瑞應曰,內局入侍。
傳于宋淳明曰,昨日諸執事·摘奸吏郞入侍。
宋淳明啓曰,假注書李健源,身病猝重,勢難察任,今姑改差,何如?傳曰,允。
李敬心在外,代以洪相益爲事變假注書。
備忘記,傳于李敬倫曰,故將鄭纉述孫,憶其祖,爲近侍陞資,今請由,其先回婚禮,然兩代爲此,其可奇也,在龍仁云,令本縣紬綿米太顧助,以示予意。
傳于申在善曰,內局入侍,坐直承旨與儒臣,持問答同爲入侍。
傳于金瑞應曰,騎馬三匹立之,注書待令。
又傳于曰,頃行連三日次對,初十日次對爲之與否,知入。
李健源改差,代以吳彦敎爲假注書。
備忘記,傳于申在善曰,今夜心千萬歇,雲觀官其來直,嗟更點,頓然勝,於闕中雖若此,餘奏時尙有在,於享所必此類,闕中雖二更,彼奏時必也三,何以知見肝肺,其使倆於此伸,若此後,渠皆便,奏起寢報正時,求溫室脫衣睡,餘駭類於渠得,曷勝慨只自歎,於今夜豈合眼?撤宵開惟追慕,今予待政院令,嗟此類皆待帖,憶此輩任操縱,慷慨亘敢自便,院隷來其卽奏。
備忘記,傳于申在善曰,問奏時官,亦本監官,心喜心喜,若此庶可同矣。今已五更一點,已禮畢乎?樂九成自有遲滯,令院隷問以來。
備忘記,傳于申在善曰,嗟今夜雖俯伏,俯而徹宵,心可依矣,於今正時後一點,於兩處更必速矣。以聞,此者何以知?東枕徹宵,只問更點矣。
備忘記,傳于申在善曰,三更一點,向東而臥,若前日已撤漏,雲觀官代,今夜幸木偶人,更何知奏時官必此類從容更心可喜。
傳于金瑞應曰,初十日次對,意謂不爲爲之云,進定於明日。
宋淳明,以吏曹言啓曰,今此宗廟·永寧殿·徽寧殿春享大祭,執禮·大祝,皆以侍從塡差,而時無職名人員,令該曹口傳付軍職,何如?
金瑞應,以禁衛營·一二所巡廳·左右捕廳言啓曰,去夜犯夜人無所捉之意,敢啓。傳曰,知道。
獻納吳載紹疏曰,伏以歲籥載新,寶算彌隆,庭賀克擧,輿情少伸,臣民忭祝,曷喩其極?仍念臣賦性庸陋,百無一能,前後踐歷,罔非踰濫,居恒隕越,如集于木,不意納言除命,忽下於省墓之日,顧此淸朝耳目之任,豈有一毫堪承之望,而職名縻身,不敢久淹,蒼黃登途,擬伸叩謝之忱,入城之後,臣之七耋老母,素患痰癖之症,添劇於換節之際,飮啖全却,昏眩竝作,委頓床玆,轉側須人,臣左右扶護,方寸焦煎,情理切急,進身無路,玆敢疾聲仰籲於慈覆之下。伏乞天地父母,俯加諒察,亟命鐫削臣職,仍治臣瀆擾之罪,以便救護,以肅朝綱,千萬幸甚。答曰,省疏具悉。爾其勿辭護焉。
掌令李奎緯疏曰,伏以臣萬死餘生,得有今日者,直是我殿下再造之仁,人欲殺之而殿下生之,人欲廢之而殿下用之,陽春復回,枯木再榮,九載擯斥之蹤,重入脩門,猥登前席,黼座咫尺,精神如夢,臣心畏約,若窮人之無容,天語溫諄,如慈母而康色,旣詢廢棄之年,又有尙少之諭,慰藉愍覆,隨處垂憐,察做錯之由㤼,省卽文而導懷,孤臣得此,感淚橫襟,豈意生存是日,復近耿色,重見憐於吾君哉?旅舍寒燈,俯仰點檢,感極悲生,明發不寐,從今七尺之軀,臣不可自有,不知此生,更向何處,爲殿下覓一死,今已一瞻天顔,歸死田畝,至願畢矣。臣之父母,方在公州地,年俱踰七十,衰病轉深,臣來趁賀班,遠隔庭闈,戀結晨昏,寢夢長歸,卽聞老父患感不寧,臣聞此奇,方寸搖搖,歸心如水,未暇請由,徑尋鄕路。伏望聖上,治臣擅行之罪,遞臣見帶之職,以存國綱,以安私分,千萬幸甚。抑臣今將遠離,謹以昨日筵中未畢陳之懷,只擧條目,爲殿下瞽誦而去,惟聖明省察焉。一,臣昨已陳啓調護聖躬之道,而尙未有釋憂者,伏聞聖上,每忽少愈之戒云,竊願殿下,居此玉候復常之時,深念宗社神人之托,益勉愼動作淸心慮,切勿御飮食之生冷,以盡調護之方焉。臣家有老父母,以所經驗者,仰勉天人之養,惶恐死罪。一,近來筵體,全無敬謹之體云,臣以爲自今臺諫不入時,使大臣·承旨檢察,以重紀綱之本,可也。一,詰戎,有國之大政,訓局,輦轂之大軍,每月再習陣,卽本營創設時第一重務也,大將李章吾,數年以來,一不習陣,年前一臺臣論之,亦不動念,一向廢却云,臣未知其意所在,臣謂李章吾亟施譴罷,分付本營,每月習陣,依前擧行,勿闕,可也。一,臣十年流離田間,頗知民間疾苦,卽今生民之弊,無過於宰相家及其外豪富兼併家,廣買田土,重捧稅穀之爲蠶食民産者,臣欲望殿下深軫生民之計,嚴飭八道守令,使之一一査出,使廟堂俟其報來,略依董仲舒限田三十頃之分排均處,以保民生,隱匿守令,罪同隱結,可也。一,凡外官之歷辭時,備堂·臺臣,察其不合,分付勿赴者,由來法意,深有所在,近年以來,此法不行,雖有不合者,大臣外備堂·臺臣,禁不言而越視秦瘠,此豈舊法之深意哉?亦何用歷辭也?臣謂還復前例,少使元氣在下,可也。一,近來朝廷弊源,士大夫風習,皆由於科擧之頻數,竊願殿下,深念此弊,依宋周宣幹之議,罕設科擧,且簡額數,以淸官方,以靖士習焉,其言似見於朱書書牘中矣。一,近來私債殖利,名色無數,奇奇怪怪,甚者一兩之利,每朔過二錢云,民之目下渴急者,不計前頭而用之,及其責報也,無不破家流亡云,天下寧有是事?臣謂嚴立科條,犯者論以律文,違禁取利之法,可也。一,財用,國之本,本竭而國可支乎?近來國計,聞甚哀痛,至於江都軍餉十五萬石餘者無幾云,臣之爲之澟然。蓋糜財之事,不一其端,而每由於奢侈,若我殿下則臣嘗以吏官,仰瞻服御之物,又嘗伏覩謁陵時,水刺之進,雖大禹菲衣惡食,無以加此。殿下一身,實無奢侈糜財之事,然而財竭如此者,由何故也?竊願自今,深究糜財之門,以圖一切節用,以紓國計之道焉。答曰,省疏具悉。近者寥寥之時,其能錚錚,予庸尙矣。首陳事,嗚呼近者,百禮曠闕,心嘗自歎,有何勉也,纔於次對,昨冬平復云,欲諭未果,其果然,嗚呼,歲初不若昨年,筵體申飭,凡入侍,其皆默默,近者申飭之後,少勝,噫,無言世界,有何申飭之事乎?訓將事,以予心氣,莫知若此,聞其章,心竊訝之,問于領相,領相亦申飭,而其答異常於頃者,豈可以此停其操,而況近者,晝夜長臥,何云動駕?事涉駭然,從重推考,申飭。然此人予所信者,所請,過矣。兼竝之弊,聞甚駭然,嚴飭。此後復若此,臺臣彈劾,大臣執奏,同以貪律以施,拜辭守令復舊例事,其飭意在,大臣雖若此,於臺臣,人若不似,自可彈劾,何敢坐家勿赴?此萬萬可駭,故嚴飭,爾亦然矣。何敢請復舊?其涉敢自尊大,予庸駭然。科弊事,昨日宗簿正姜趾煥,筵席已奏,予酬應者。殖利之弊,心常爲駭者,申飭京外,若有犯此者,繩以重律。噫,奢侈之弊,非比於古也,純然一色,心常慨歎者。雖然,嗚呼,大聖人,已喩季康子,究其本,卽予也。曷勝慨然?方欲下敎,其何賜批,而猶尙錚錚,故逐條以答矣。
修撰徐有臣疏曰,伏以臣待罪館職,今且旬餘,纔伏聞始臣除拜之日,左承旨臣鄭好仁,政廳進去云,好仁卽臣姨母夫也。在政法,所當拘避,而銓曹初不致察,臣亦昧然行公,其違越格例,大矣。旣覺之後,不可晏然仍冒,玆敢露章自列。伏乞聖明,亟賜鐫改,使公格存而私分安,不勝大願。踏啓字
乙未正月初八日丙辰辰時,上詣延和門外,香祗迎入侍時,行都承旨宋淳明,左承旨李敬倫,右承旨洪九瑞,左副承旨金瑞應,右副承旨申在善,記事官朴思機,假注書李健源,記事官尹宗彦·李儒慶,以次侍立訖。上具翼善冠·袞龍袍,乘輿出通陽門,詣延和門外,降輿就板位。上曰,香祝徐徐奉行。各香奉過時,上皆俯伏祗迎而起。乘輿時,上曰,禮房承旨馳詣太廟,奉審以來。出榻敎上還內,諸臣以次退出。
乙未正月初八日辰時,上御集慶堂。藥房入診入侍時,都提調申晦,提調李潭,副提調宋淳明,記事官朴思機·尹宗彦·李儒慶,醫官方泰輿·鄭允協·慶絢·吳道炯·柳光翼·康命徽·白文昌,以次進伏訖。晦曰,早朝勞動,聖體,若何?上曰,一樣。寢睡·水刺之節,若何?上曰,一樣矣。晦曰,湯劑奉進矣。上進湯劑後,上曰,人日製文盡考乎?潭曰,盡考而持入矣。上命讀奏壯元文後,以次拆名。上曰,申在善亦被抄乎?晦曰,年雖少,文則優矣。上曰,宋載禧老人,而亦被抄矣。命書傳敎曰,十韻排律居首待敎姜,幾年爲此,能居首?噫,此人,豈後於姜俒,而若李長爀,心常嗟惜老。噫,是誰之孫?入耆社,古大提學姜俔之孫也。事有先後,爲先特爲陞六。上曰,靑城尉八字,好矣。其兄弟幾何?潭曰,五兄弟也。上曰,光恩副尉幾兄弟?晦曰,三兄弟,而一則登科,一則齋郞也。上曰,趙思忠·桂德海,皆可人也。桂德海富者乎?潭曰,能文者也。上曰,今番榜,善矣。晦曰,增廣庭試榜,皆善出矣。上曰,沔川御史今日來乎?晦曰,往來除六日,又察隣邑,今明入來,未可的知矣。上曰,宣傳官何遲?晦曰,宣川又遠,其來必遲矣。上曰,六畜排日,何以先鷄?潭曰,司晨之故,鷄居初焉,重人之意,人居七矣。上曰,洪述海何官?晦曰,吏議也。上曰,楊牧洪纘海乎?晦曰,然矣。臣問于備邊郞,則以爲軍器堅利,還穀精實,誠賀得人矣。上曰,纘海有氣乎?晦曰,兄弟中尙氣矣。上曰,其鬚今則益多乎?晦曰,豈有前小後多之理乎?上曰,韓城君於左相幾寸?晦曰,三寸而定社功臣也。上曰,前都承旨家,功臣幾代?晦曰,李時白·時昉合三叔姪,一時功臣也。上曰,洪纘海三兄弟,皆登科乎?晦曰,四兄弟登科,而一則不幸矣。上曰,惜哉,景海也。念海,何如?亦可以登科者乎?晦曰,全事讀書,不求名利者也。上曰,李遂良子,誰也?潭曰,殷春也。上曰,世稱趙·宋,何家最盛?晦曰,以及第言之,則幾乎同矣。上曰,徐與金亦多矣。晦曰,徐猶寸遠而多矣,金則寸近而亦多矣。上曰,卿家,何如?晦曰,臣家亦有略干人科甲,而本來稀疎,實爲危蹙矣。上曰,奉審承旨入侍。出榻敎右承旨洪九瑞進伏奏曰,陵上殿內無頉,祭物精潔,諸執事·進排官無頉矣。連次讀奏祭報府祭物件後,上曰,古者以素饍事,廷請是乎?晦曰,此故相黃喜·許稠之事也。上命兩提調先退。上曰,摘奸吏曹郞廳入侍。出榻敎上曰,領相更爲入侍。賤臣承命出來傳諭,晦更入進伏。上曰,訓將何爲致此?晦曰,習操何等重大,而近來連不設行,故臣問之,則訓將以爲,或有不時動駕,則遠在江上,何以爲之?玆不得爲云矣。然而善爲戎務,財力亦聚,自上飭勵而使之,則好矣。上曰,大將不撕捱乎?晦曰,訓將何可撕捱也?上曰,李奎緯之年幾何?晦曰,不知矣。上曰,李奎緯無故矣。命書傳敎曰,昔年因故相慷慨奏,臺臣偃坐其家,勿赴守令,萬萬駭然,故嚴禁,則況昨日事觀之,乘馹來時,囚繫遍路云,若此之類,復舊此習,其弊可勝?昔年李廷濟批答,有尊大之敎,況臺臣旣敎此,嗟哉,暮年,豈可苟且?噫,近者之弊,專由乎令不守而然也。掌令李奎緯亟遞其職,俾無國令沮戲之弊,噫,鐵中錚錚,故有此略處矣。噫,況此法萬萬可駭者,敢有此請也。又命書傳敎曰,旣已勸農,況農牛乎?內局與耆社酪粥,自明日停封,命退,諸臣以次退出。
乙未正月初八日申時,上御集慶堂。藥房入診,坐直承旨·儒臣同爲入侍時,都提調申晦,提調李潭,副提調宋淳明,記事官朴思機·尹宗彦·李儒慶,右副承旨申在善,副校理尹正烈,副修撰洪相纘,醫官方泰輿,以次進伏訖。晦曰,湯劑陪來矣。上進湯劑後,命藥院先退,命儒臣持問答進前。上命正烈讀奏,次命相纘·賤臣及宗彦·儒慶畢,命退。諸臣以次退出。
上在慶熙宮。停常參·經筵。
藥房都提調申晦,提調李潭,副提調宋淳明啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,嗟幾年春謁闕,今歲初情禮寢,八日夜當春享,雖祗迎能親禮,曷勝懷自掩抑,若此人稱曰慶,是何心曷勝慨,甚至於曰平復,誠愚者豈國人,豈古例卽謬規?昔故相慨然奏,予聞此亦駭然,敎幾年敢自大,曰平復請復舊,此等人何甄用,況聞宰前已駭,此末節今予心,常悶夜況此日,今夜睡亦曰孝,先霎時臥北閤,復來此飮懷吟,此批答先命書,三更一點起寢時也。嗟今夜若睫目,嗟萬古豈曰誠?莫能坐何心睡?慷慨亘撤宵歎,氣何喩?待敎侍。
中宮殿,惠嬪宮,藥房口傳問安。答曰,知道。
備忘記,傳于金瑞應曰,嗚呼,此弊嗣服後,意謂止息,暮年聞此,其何食亦何睡,八十二君赤子,十歲內五歲內,握銃在軍伍,予心若何,予心若何?此爲令者何?以君暮若此,若此者豈特守令,亦座首,當該座首,令當該閫帥,本營轅門回示,三帀決棍三十度事,今日書諭書,下諭。
備忘記,傳于金瑞應曰,嗟八道若有黃口充丁者,令褊裨詳察,座首子代定,令道臣狀聞,用慰八十二歲君。
傳于金瑞應曰,此備忘下諭于八道道臣。
金瑞應啓曰,今日次對,諫院無進參之員,除在外受由陳疏外,正言權以綱·姜彝福竝卽牌招,以爲推移入侍之地,何如?傳曰,允。
金瑞應啓曰,大臣·備局堂上,依下敎來待矣。
傳于宋淳明曰,內局入侍,次對同入。
傳于李敬倫曰,內局入侍,御史同爲入侍。
備忘記,傳于申在善曰,今日見撤漏太速,可知今日更點太遲,而猶若此,況前日昔年壬辰,初求差此獻官,而禮畢而下,猶曉鼓前,今日撤漏已久,禮畢報杳然,今日猶遲而若此,前日太速,於此可知,曷勝寒心?然今日禮畢果遲矣,專在於大祝宮闈,令諸執事勤慢矣。
備忘記,傳于申在善曰,聞禮畢,若親禮後下矣。大抵雖坐今世,其若前生,手持者置於東而得於西,置於西而得於東,而亦莫知置於何,撤宵以尋,此正若負兒尋三隅者,良可哂也。
備忘記,撤漏已久,禮畢莫聞,令院隷走詣知來。
備忘記,傳于申在善曰,享所報正時後,豈有更點?若御闕時社壇,御昌德時更點,果相聞矣,呼寫乎此報曉鼓,庶將禮畢矣,院隷來所奏,噫,於七旬親禮,載於問答,今何若此乎?曷勝慨然,曷勝慨然?正若時乎時乎歉矣。
備忘記,於今五更三點近,其情禮畢。
備忘記,傳于申在善曰,昔則雖錄事,莫敢直着紗帽着帶,先着平頂巾,制樣若斗而有角,亦莫敢帶角帶,先帶細條帶,今有此例乎?問于政府·樞府以聞。
假注書望吳彦敎在外,代李重爲假注書。
金瑞應啓曰,事變假注書洪相益,時無職名,令該曹依例付軍職,冠帶常仕,何如?傳曰,允。
申在善,以弘文館言啓曰,本館下番闕直,事甚未安,修撰洪鳴漢,卽爲牌招入直,何如?傳曰,允。
宋淳明,以吏曹言啓曰,本曹正郞李鼎運,慶基殿參奉尹衡老,耆老所守直官金觀欽呈狀內,俱以身病甚重,勢難察任云,竝依例改差,何如?傳曰,允。
吏批啓曰,通禮院左通禮李普溫,禮曹佐郞嚴思晩呈狀內,俱以身病甚重,勢難察任,竝依例改差,何如?傳曰,允。
有政。判書李潭進,參判徐命善進,參議洪述海進,都承旨宋淳明進。朴師海爲大司諫,具修溫爲掌令,洪相纘爲正言,宋煥喆爲修撰,趙㻐爲大司成,黃景源爲知春秋,元義孫爲同經筵,邊得讓爲同義禁,兪岳柱爲吏曹正郞,李萬應·文采五爲典籍,李采爲徽寧殿參奉,尹尙東爲慶基殿參奉,權濟應爲延安府使,韓東岳爲大靜縣監,權煒爲尙瑞直長,金致恭爲忠淸監司,洪彬爲平澤縣監。
兵批,行判書朴相德病,參判宋載禧入直政事進,參知金魯永病,參議黃榦受由在外,左副承旨金瑞應進。副司直鄭尙淳·趙,副司果徐有臣·鄭濡·姜·尹若淵·李陽復·吳壽民·崔禧延·洪允五·鄭重祿·金光遇·李松心·金重燮,北道參奉單金克成。
吏曹口傳政事,趙宗喆爲宣陵直長,趙德洵爲參奉。
洪九瑞,以禮曹言啓曰,宣陵內巢內,有柴木斫取之事,傳說狼藉,故卽爲發遣本曹郞廳,詳細摘奸則本陵垓子內禁標之地,守護軍柳戒民,謂以柴木穉橡木,私自斫取,買賣於南郊居民鄭長處,又有穉松五株犯斫之痕,不勝驚心,卽令攸司,各別嚴査重繩,當該陵官爲先汰去,其罪狀令攸司稟處,何如?傳于洪九瑞曰,聞甚駭然,此誠前所未聞,當該官先汰,令該府今日內,嚴問口招以奏,其代亦令銓曹,口傳備擬,其令謝恩,直宿守護軍,令該曹杖問,若不直招訊問,亦於今日內入啓。
金瑞應,以兵曹言啓曰,依傳敎一所巡將李重白,二所巡將高道貫,一所監軍李迪,二所監軍李近胄等,各決棍十度後,巡將李重白·高道貫汰去之意,敢啓。傳曰,知道。
金瑞應,以兵曹言啓曰,昌慶宮衛將河達源,身病猝劇,勢難供職,呈狀乞遞,不可等待其差復,今姑改差,何如?傳曰,允。
申在善,以刑曹言啓曰,鄭德祚勿爲徵贖,決杖二十,刊去儒名,十年停擧事,判下矣。依判下,犯夜人鄭德祚,決杖二十,放送之意,敢啓。傳曰,知道。
申在善,以刑曹言啓曰,柳戒民勿爲徵贖,決杖一百,智島定配事,判下矣。依判下罪人柳戒民決杖一百,全羅道羅州牧智島鎭定配所,卽爲押送之意,敢啓。傳曰,知道。
傳于金瑞應曰,中官申宅夏下敎安徐。
申在善,以義禁府言啓曰,平澤前縣監兪漢章,南海縣勿限年定配事,命下矣。兪漢章時在任所云,以傳敎內辭意,具罪目卽爲發遣府羅將,自任所執捉,仍令押送配所之意,敢啓。傳曰,知道。
申在善,以義禁府言啓曰,假注書姜栳禁推,過三日後,以不應爲律勘律直放事,傳旨啓下,故拿囚已過三日,以不應爲私律,杖八十,依例收贖,奪告身三等放送之意,敢啓。傳曰,知道。
申在善,以義禁府言啓曰,宣陵直長安鼎國,參奉趙亨逵等,令該府今日內嚴問口招以奏事,傳旨啓下矣。趙亨逵待命於本府,卽爲拿囚擧行,而安鼎國今方入直云,依例遞直後,拿囚擧行,何如?傳曰,允。
申在善,以義禁府言啓曰,兩寢郞勿問,亟施永刊仕版之典事,命下矣。時囚罪人安鼎國·趙亨逵等,亟施永刊仕版放送之意,敢啓。傳曰,知道。
金瑞應,以御營廳·右邊捕盜廳言啓曰,去夜犯夜人無所捉,敢啓。傳曰,知道。
金瑞應,以左邊捕盜廳言啓曰,去夜二更一點量,前守門將尹守範,二更三點量,幼學鄭德祚,犯夜被捉矣。依傳敎前守門將尹守範,移送義禁府,幼學鄭德祚,移送秋曹之意,敢啓。傳曰,法典內直提學以下皆禁,則焉敢若此?此無法而然也。初不分揀,況再犯乎?幼學鄭德祚,令該曹嚴問口招以啓。尹守範此等人,豈爲親恙?令禁將,闕門外隨更數決棍二十度,放逐城外。
金瑞應,以禁衛營言啓曰,依進後傳敎,御營廳巡邏牌將曺潤章·高龍得·申光七·丁遇兌·劉再敏·元道亨·余命炫·金廷潤等,各決棍二十度之意,敢啓。傳曰,知道。
大司諫金養心上疏曰,伏以歲籥維新,寶算彌隆,賀儀亟擧,輿情少伸,大少歡忭,八域惟均。伏念臣跡本孤孑,學且蔑劣,而濫通科籍,猥蒙洪造,出入臺閣,前後言事,蓋出於一分報效之意,而疎迂之性,積忤於人,臣亦自分爲聖世之棄物矣。乃於千萬夢想之外,遽承寵擢之恩,至有諫長特授之命,榮擢極矣。臣是何人,得此於聖明之下哉?臣誠驚惶隕越,闔門感祝,歷屢日而未已也。且伏念臺閣之任,孰非緊重,而至若長官,尤有別焉。苟非言議風采,足以彈壓一世,則莫宜居之,如臣之庸愚譾劣者,夫豈近似於萬一哉?一時承膺,雖出於感激恩數,嚴畏分義之意,而仍因蹲冒於匪分之職,揚揚自得,若固有之,則臣實自愧,人將謂何?且臣十年貞疾,祟在水土,苦歇無常,便同癃痼,而近添毒感,頭眩而耳塞,喘急而氣促,轉輾床席,供職無路,玆敢略構短章,仰瀆崇嚴。伏乞聖慈,俯垂諒察,亟降威罰,削臣之職,治臣之罪,以重官方,俾安私分,不勝幸甚。臣於乞免之章,不宜贅及他說,而事在目下,不得終默,敢此尾陳焉。夫陵寢幅員,定界禁養,何等重大,而陵底守護軍輩,稱以家前柴木,鎌刈之外,亦不無斧斤日尋之患,已極萬萬痛駭,而甚至有宣陵南洞口垓子內,禁標之地,割界受價,私自放賣於南郊居民等處之擧,此實三百年所無之變也。言非風聞,事極驚心,臣謂賣買各人,令攸司摘發重繩,當該陵官拿問嚴處,可也。謹昧死以聞。答曰,省疏具悉。所陳者,已因該曹草記下敎矣,爾勿過辭,從速察職。
掌令白師殷疏曰,伏以臣性本庸愚,素乏才能,見識魯莽,言議巽軟,本不合於淸朝耳目之任,而謬玷名塗,實負溺職之罪,退伏鄕廬,將爲沒身之計,乃者柏府恩除,忽下於旅次調病之中,臣聞命驚惶,不知所圖,臣非不知引章自列,堅守本分,而怵畏義分,不敢違傲,力疾黽勉,章皇出肅,而仍因蹲冒,斷無是理,噫,臺閣之職,爲任果何如哉?上以論君德之得失,下而論百僚之是非,倘非言論風采聳動一世者,莫宜居之,豈容如臣庸陋,一日濫居者哉?傳曰,無諸己而後,非諸人,臣愚騃蠢迷,一身言行,不遑點檢,尙何望褒貶人善惡,論列人長短哉?人臣之罪,瘝官最重,苟冒其官,不事其職,徒爲一身之榮,不體聖明之簡,則雖在閑司漫職,宜伏厥辜,況言責之職,自知其萬萬不稱,而貪叨恩寵,不早避免,自速莫大之罪哉?且臣所患眩暈之症,猝然復發,一日之內,再三昏倒,東西易方,手足痿厥,視聽俱失,神精專奪,奄奄然有時日難保之慮,以此病狀,決無束帶供職之望,以公以私,俱不可蹲冒,玆敢疾聲哀籲於天地父母之下。伏乞聖慈,俯賜矜諒,亟許譴免,以重公器,俾尋生路,不勝幸甚,臣於乞免之章,不宜贅及他說,而竊有所區區蓄積之懷,敢此尾陳,惟聖明垂察焉。一曰,恤民殷,書曰,民惟邦本,本固邦寧,民不安堵而其國寧者,未之有也。噫,我殿下愛恤元元之德意,雖周文之視如傷,康誥之若保赤子,無以加諸。蠲稅之旨,減糴之令,比歲連下,而爲守令者,不能仰承聖意,善布德政,雖有蠲稅之名,而斂稅之際,橫斂無節而無蠲稅之實效,有減糴之號,而捧糴之時,濫捧倍前而無減糴之實效,使殿下愛恤之德意,終歸於無實之地。下不蒙其澤,民不知其惠,寧不慨然?至若黃口之簽丁,白骨之徵布,爲弊已久。仰聞於紸纊之下者前後相續,不必更煩,重凂崇聽,而近日殃民之政,莫甚於錢還。夫所謂錢還云者,前古所無之名色也。臣請言之,近來貪殘守令,晝夜之所經營者,肥己之事也,朝夕之所講究者,牟利之事也。是以每當春深穀貴之時,則無論儲置還穀,恣意發賣,一石之價,或捧四五兩,或捧六七兩,公然盡充於私橐,而或以二兩,或以未滿二兩,逐戶勒給於民間,至於秋成捧糴之時,計其長息之數,分徵一石之米,名雖還糴,其實債物,債利之息,子母最重,而錢還之息,有倍子母,應分元還,貧殘之民,猶病其難報,況加之以重息錢還之數哉?此則三南諸邑,爲弊偏酷,其他諸道守令,每於秋夏之交,留庫還穀,盡數勒分,以爲耗穀竊用之計。是以民不堪命,逃散者居多,而隣族之徵,遍及於見存之家,故雖産業稍優之民,擧皆替當,侵徵之害,俱至破家之境,而見聞習熟,以爲故常,監司不加糾察,廟堂不以爲駭,臺閣不以爲言,使我殿下赤子,失業而莫之恤,抱冤而無所告,呼號流離,不奠厥居,如此而猶謂之邦本固乎?臣竊憂之,翳桑饋餓,齊君之德不廣矣。乘輿濟人,子産之惠小矣,豈可人人焉察眉,家家焉施惠,而爲恤民之政哉?故恤民之情,莫先於擇守令,擇守令之要,莫先於選用廉吏,況今三陽回泰,萬物咸新,蘇民之政,正宜及時。伏願殿下,先飭諸道道臣,察其尤無良者,啓聞論罪,更擇廉良而代之。徐遣御史,採訪民間疾苦,廉而良者,褒寵而勸之,貪而虐者,威罰而徵之,則人皆知畏,不法之事,莫敢肆行,庶可爲恤民之道矣。二曰,愼初仕,生民休戚,係於守令,而初仕,乃守令之楷梯也,如欲善擇守令,莫如先愼初仕,而近來選部之用人者,不問行誼之如何?而惟地閥是視,不察才能之有無,而唯請囑是從,華門高族之人,素無行誼之稱,才能之譽,而擧通仕籍,纔占初仕,輒圖速化,百般經營,橫道陞六,甫得陞六,皆圖腴邑,所欲旣得,則貪虐恣行,而顔私所在,監司不得下手,勢力所拘,臺閣不敢發口。是以無所畏忌而肆爲不法,民受其殃,元元倒懸,苟究其弊,皆由於初仕不擇之致。噫,監司持考績之柄,而監司殿最,何嘗有巨牧雄州之居下考者乎?臺閣任搏擊之責,而臺閣彈章,何嘗有巨牧雄州之登白簡者乎?居下考·登白簡者,總是無形勢殘蔭冷武而已。天之生人,豈可以地閥之高下,勢力之有無,而賦才之不均耶?伏願殿下,申飭銓曹,初仕注擬之際,不問勢力之有無,而唯行誼是取,無拘地閥之高下,而唯才能是用,初仕旣得其人,則他日守令,可無非其人之患矣。且伏念四十强仕,禮經所載,童子備官,婦人攸歎,而以我殿下至仁至慈,如天如地之德,或出於記功奬賢之意,或出於悼亡恤孤之念,除職調用之命,往往推格外之恩,而年未勝冠,名登仕籍者,間多有之,德之至也,渥之厚也。人孰不欽歎感戴,而第由玆而甫過弱冠,爲宰百里者,亦多有之,童心未艾,何知治民?是以雖懷留犢之淸,放龜之亷,未免委政於奸卿,謀事於滑吏,而民受其弊。豈若轉移京司,多所經歷,年紀稍長,吏事頗熟然後,始除守令,則上有非常之惠,下無溺職之患,伏願聖明,亦留意于玆。三曰,裕財用,裕財之道,在於節用,節用之道,在於祛奢,而近年以來,侈風日盛,上自朝士之家,下至匹庶之賤,不務儉德,唯事侈靡,冠婚喪祭之禮,第宅衣服之制,下僭于上,賤僭于貴,竭古人三年之用,而猶不足於今人一年之費,如此而財安得不乏,民安得不困哉?蓋昔聖王,始制衣服,蓋此身髮,非直爲禦寒暑之具而已,亦所以昭其品式之節,嚴其上下之辨,使貴賤之等,各有定制,不敢相紊,使民志一定,而防僭分之念於未萌之前也。故易曰,垂衣裳而天下治,蓋取諸乾坤。史記曰,爲文章以表貴賤,此可見品式之節,上下之辨,存大防於貴賤之際,禁奢侈於未然之前,聖人慮世之意,豈偶然哉?嗚呼,唯我聖朝,立國規模,超越百王,以紀綱爲根本,明分爲元氣。凡於民生日用之際,尊卑之分,貴賤之等,莫不截然,而至於衣服之制,尤加愼嚴,雖非公服,莫不有一定分限,所謂冠巾·道袍·唐鞋之屬,自非士人則不敢犯着,鬃帽·唐巾·敝衣·絲笠之屬,非一命之士,亦不得犯着,至於下賤之人,則不過身着短褐,頭戴氈笠,足曳藁鞋而已。若有犯者,有法司之厲禁,故俗有崇儉之美,財無浪用之費。從近以來,昇平日久,年穀比登,旣庶且富,驕心漸滋,家家有濫竽之弊,人人有僭上之志,士夫家,第宅之壯麗,輿馬之務勝,奇奢之服,華美之飾,已乖聖朝節儉之化,而廣袖之弊,至於全匹,高䯻之弊,至於一尺,隷儓下流,不無着白苧,公私賤人,無不戴布笠,剃髮山僧,皆着鬃帽,坐肆賈人,或戴唐巾,名編軍籍而咸服道袍,身爲樵夫者亦曳唐鞋,里婦·村女,擧皆乘轎。是以道路之間,貴賤相眩,尊卑之分,區別無路,泛然論之,則似是細故,而䑛糠及米,漸不可長也。此唯小事,夫禮,爲士大夫作也。一部禮記,不言庶人婚喪之禮者,非徒不備不行之義,夫禮極殺於士,殺於士則無復可行之禮也。是以,庶人不得立廟,不畜者,祭無牲,不耕者無盛,不樹者無槨,不績者不襄,推此觀之,則庶人不得行禮,禮意卽然。故曰,禮不下於庶人,聖人豈不欲人人而執禮,家家而行禮哉?然而曰,不下於庶人者,所以存大防於上下之際,一以爲正名之本,一以爲節用之本,使斯民無僭上之意,使財産無濫費之患。古聖人制節勤度之意,豈偶然哉?嗚呼,大夫而僭諸侯之禮,士而僭大夫之禮,猶且爲亂之本,故繁纓小物,而夫子惜之曰,必也正名乎,況以庶人而焉敢僭大夫之禮哉?噫,近歲以來,無論京外閭巷匹庶,無不僭大夫之禮,雖仰役私屬之賤,稍有甔石之資,則喪必絰杖,葬必立主,祭必殺牛,墓必立象人之石。至於婚姻,則必備納徵合巹傳贄之禮,其服物之盛,饌品之美,窮極奇巧,錦繡貝珠,特敎禁令,不啻嚴截,而安於古常,視若弁毛,爭爲相高,歲甚一歲,賈誼所謂庶人屋壁,被之文繡,倡優下賤,得爲帝服者,不幸近之,究厥所由,則源於士夫家奢僭踰制,侵淫漸漬,遂成謠俗,是以閭閻之家,財力日耗,市肆之間,物價日踊,傾家破産者,往往有之。此而不禁,則不過十年之內,風俗愈乖,民産益空,其勢將至於爲盜爲賊而莫可禁遏,其爲世道之憂,爲如何哉?臣請自今以後,士夫家室廬衣服,近於奢侈者,嚴立科條,先爲禁斷,以爲士民之表率,更申舊制,略加新式,自非冠帶常仕之人,則不得着敝衣·鬃帽,非從事於儒業者,不得着道袍·唐鞋,身執賤隷者,不得着布笠衣苧布,村婦之乘轎,賤人之立主,一切嚴禁。凡於婚喪之際,使不得僭用非分之禮,犯者隨其所犯之輕重而罪之,使一世之人,知尊尊貴貴之化,存名分於將墜之域,贍民力於未竭之前,以爲裕財之本焉。四曰,嚴籍法,治民之政,籍法最重,三代之制,周禮最詳,謹按周禮,五家爲比,五比爲閭,四閭爲族,五族爲黨。凡男女成名以上,皆書年月日,以歲時登其夫家之衆寡及老幼廢疾與施舍者,三年一大比,若徙于國中及郊,則從以授之,若徙于他則,旌節而行之,無節無授則惟圜土納之。由是觀之,則成周之制,無論男女老幼貴賤,有居則必有籍,有徙則必有節,未嘗有無籍之居,無節之徙。洪惟我朝六官制度,略倣周禮,以籍法言之,則以五家爲一統,以式年爲大比者,亦近於周禮制度,而獨於遷徙之際,無節無授,視諸聖王之制,大有逕庭矣。嗚呼,七事之中,戶口居二,籍法之重,據此可見,而何近世籍法之太不嚴也,一邑之內,漏戶居多,一戶之中,漏口居半,男女之衆寡莫辨,年紀之老少不實。摠以論之,八路之漏籍者入籍,而漏口者,殆將十三四矣。究厥所由,則蓋出於徭役不均之致,而亦失於遷徙無節之故。臣請言其槪,我國之民,有身役焉,有戶役焉,身役者,名色軍役是也,戶役者,烟戶雜役是也。小民之中,或有有勢而有能者,或有無勢而無能者,有勢有能之民,或憑藉上典之勢,或締結本邑之吏,或冒屬於權門,或投托於土豪,或以請囑助勢,或以賄賂得力,或以幼學濫稱,或以郞資冒錄,百般營爲,俱免身戶之役,其應役者,擧皆無勢無能貧賤無依之民,而至於戶役,則不問資産之豐約,唯計口數之多寡,定爲大中小戶侵徵烟戶之役,而有勢免役之人旣多,故無勢應役之數偏重,兩戶之所當分定者,專責於一戶,十人之所宜分納者,專出於五人。是以咸抱不均之冤,巧思圖免之計,於是焉有入於他人之挾戶而不入籍者,或有行賄於監色而不入籍者,或有朝南而暮北者,或有昨東而今西者,任自遷徙,不奠厥居而不入籍者,其不得已而入籍者,畏其軍役之多充,㤼於戶役之偏苦,男口則擧皆隱匿,不肯入祿,女口亦且太半脫漏,謀免大戶之役,而爲官長者,要得增戶之名,前年居生者,今已流絶,而因舊載祿於新籍之中,有其籍而無其戶,有其名而無其人者,亦間多有之,籍法之所以不明者,此其由也。嗚呼,使斯民遷徙無常,流亡相續者,由於籍法之不嚴也,姦宄肆行,輕爲盜賊者,由於籍法之不嚴也,蔑法易犯,藏蹤祕跡者,由於籍法之不嚴也。進捕逋亡,居住莫知者,由於籍法之不嚴也,饑荒賙賑,口數不實者,由於籍法之不嚴也,由此觀之,則當今之切務,籍法宜嚴,欲嚴籍法,莫若稍峻科禁,使民知所畏忌,不敢干犯然後,庶可責效,若其科條,則非臣謏識所可商量,而一得愚見,亦有所講者,臣請爲殿下誦之。臣仄聞年前大臣筵白,請申移來移去公文之令,噫,此殆近於古者旌授之制,可謂美矣,而行會數歲,略無見效,移去者不出公文於所去之官,移來者不付公文於所來之官,去者一日十數而官不知其去,來者一日十數而官不知其來,備局關文,謾作無用之休紙。朝家禁令,便成無實之空談,是以法不信於上,令不行於下,推此一事,他可類推,如欲籍法無疎漏之失,奸民無逋亡之弊,則莫若使京兆五部·八路諸邑,申飭洞里任長,每於朔末,輒報男女生産及逃移物故之數於該部·該邑,該部·該邑,轉報京尹·道伯,而慢不擧行者,該部·該邑,治其洞里任長,京尹·道伯,治其該部·該邑,視其擧行之勤慢,以爲殿最之高下,自他移徙者,無本部·本邑之公文,則無論京外,所往洞里,勿許住接,輒報官家,敢有拘於私情,掩諱不報者,以當律繩之,籍外之民,置之化外之類,雖有爭訟呈訴之事,勿許聽理,雖當饑荒賙賑之時,勿論於抄飢之中,敢有冒屬投托者,亦以當律繩之,受人冒屬及投托者,以壓良律論,無論口數之多寡,惟視資産之豐約,定爲大中小戶之制,而鰥寡孤獨無依之類,復其家不事,新移之戶産業未成者,亦限三年復其身不事。如是則有遷徙之民而無流亡之民,增實戶之數而無虛戶之弊,邑無漏籍之人,戶無漏口之人。姦執自戢而無盜賊肆行之患,犯法者蹤跡莫掩,逋亡者居住易訪,賙賑之際,口數可實,戶數旣增,口數且滋則昔之專責於一戶者,可以分定於兩戶,向之專出於五人者,可以分排於十人,不期乎役均而役自均,不期乎徭輕而徭自輕矣。如是則民各安其生樂其業,壹其志奠其居,知法畏罪,莫敢生漏戶之計,將見戶口之隨歲增加矣。籍法之外,又有一事可勅者,戶牌之禁,亦不可不嚴,方今之法,使人必佩戶牌,無牌之人,必令納贖,法可謂美矣,意可謂深矣。然而我東風俗,鮮能耐久,朝之所令者,夕而卽寢,今日所禁,明日輒弛,是以勅令不過數日,無一人持牌者,此非當初設法之意也。請復申嚴戶牌之禁,凡道路行旅之人,必先考戶牌之有無,無牌之人,使不許宿食於逆旅,亦不得行商於市場,繩之以行止殊常之律,而欲申戶牌之禁,則必先變通木牌然後,禁令庶幾可信而行矣。何者?夫木牌之可以考信者,惟在乎烙印,而所謂烙印,印迹難審於燒灼之餘,篆盡專沒於炭黑之中,故奸民黠氓,聞有新禁,則片時刻木,任自造成,或以鐵片烙之,或以瓦石烙之,依倣印痕,眞贋莫辨。或竊他人之牌,留其印面,磨其姓名,輒刻渠之姓名,虛僞漸滋,法意愈蔑。臣以爲,自生進以下,宜以紙牌代木牌,每於式年歲首,輒令更出,而牌下必置空間,書其出牌年月,署官押於其上,以朱印踏其下。若有遺失及徙於他處者,具由呈官,更出新牌,而自官書其大槪於印底,以爲考質之地,則虛僞可防,法意可存,設或有作故於道路者,可知其爲某處某人,於公於私,俱合便宜,庶可爲止奸之一事,而亦可爲籍法之一助矣。五曰,正軍制,書有詰戎之戒,易著繫苞之訓,蓋忘戰必危,不畏入畏,是以周禮大司馬,以四中敎振旅茇舍治兵大閱,以肄坐作進退之節,踊躍擊刺之術,聖人豈不欲弢弓戢干,鎖兵折刃,使斯民涵泳絃誦之化,而永謝金革之事哉?誠以否泰不恒,安危無常,患必生於所忽,變必起於不虞,不可以無寇而忘禦寇,不可以無戰而忽卽戰之具。是以每於四時之中,必擧蒐苗之儀,以爲講閱之務,古聖王爲國家長慮遠圖之意,豈偶然哉?故我朝五禮儀,略載其儀,立國之初,聖君碩輔,垂示後世之意,亦可見矣。方今聖神相承,德化遠覃,南無蛇豕荐食之慮,北無犬羊充斥之憂,八域安謐,萬姓雍熙,所忽之患,不虞之變,非所可慮,而昇平日久,狃安已極,大往小來,不可不念,而軍制之疎虞,戎器之不整,莫我國若也。非今斯今,自昔云然,是以龍蛇之變,鯨鯢陸梁,天步播越,生民魚肉,斯豈非文德太勝,武略不競,忽於詰戎之戒,泛於繫苞之訓而然哉?自厥以後,設置軍門,逐日操鍊,排日宿衛,以爲爪牙之親兵,而不但額數不多,緩急難恃,此不過置諸輦轂之下,用備蕭墻之患,而扈至尊於安危險夷之際,而已非所以東西出戰,南北遠征,禦外侮而備邊寇者,其惟束伍牙兵之屬,而所謂束伍牙兵之屬,行伍器械之間,寒心者甚多,閱習敎鍊之際,可笑者甚衆。噫,我國軍政,其名雖一,其實有二,良軍·私軍是也。夫所謂良軍者,一切良人,充定於各邑保人,收納錢布,以贍軍國經用之費,所謂私軍者,充定於束伍牙兵,排定騎步,以爲征伐戰鬪之士,而八路生民,良人居多,賤人未半,推是以觀,則良軍之數,十居七八,私軍之數,極其零星,一按軍籍,可知其然。且良軍者,雖有軍額之名,而本無載於部伍之籍,亦不領於大小之營,其在平常無常之時,則雖納身布,或値緩急有事之時,則擧皆避亂,四散逬出,不復爲戰陣之用矣。平時操鍊,亂時赴急,效力於矢石之間,委命於鋒鏑之下者,惟是私軍,而額數之無多,如右所陳,則已非國家重兵之道,而況所謂私賤,猶不能皆充於軍案。若其豪右有勢家奴,則初不敢擧論,只括疲殘無勢家奴,苟然充數,故一年之內,逋亡甚多。逃故之時,充代極難,其所謂得充者,乳臭之童,載白之老,持瓢之流,殆居其半,而此猶不得,則旣逃旣故之人,不改於都案之中,因舊案載其虛名,及其捧點之時,則部校該吏,猝地相議,或借或雇,倖免生事而已。以器械言之,則將無可張之旗幟,卒無可着之裝服,戈劍弓砲,皆是有體無用者。是以倘値大將巡操之時,則或借於京中,或借於隣邑,苟免一時之罪過,莫有長遠之計慮者,如是而猶謂國有兵乎?春秋操鍊,常典所載,而或占自便,或徇民情,或以荒歉停頉,或以癘疫停頉,或三年而一操,或四年而一操,操鍊之年,如彼其恒少,不操之年,如是其常多。由是觀之,則除非巡操之時,部伍居常不充,器械居常不備,方今幸而無狼烟之警,簡書之報,苟且因循,玩愒恬嬉,猶且可也。萬一不幸,邊塵或起,羽檄交馳,則其將裂裳而爲旗乎,其將揭竿而爲戈乎,其將刻木而爲卒乎?不知何以應變,何以副急耶?制敵禦寇,姑未可論,而爲守令者,束手而末如之何,於徵發之際,雖萬被失律之誅,將何補哉?兵法曰,器械不利,以其卒予敵也,卒不服習,以其將予敵也。以如此之卒伍,如此之器機,欲以制敵而禦寇,將見其擧將卒予之敵,豈不危且懼哉?嗚呼,桑土之徹,襦袽之備,此正其時,而至於經綸之策,非臣庸愚所可謀畵,一得賤見,亦有所揣磨者,臣請爲殿下試言之。夫部伍之如彼其不充,器械之如彼其不備,由於操鍊之希闊,由於合操之重難,合操之重難,由於民弊之拘礙,民弊之拘礙,由於操場之遼遠。臣以爲爲今之計,莫如略倣古制,少加變通,良軍·私軍,不復分貳,一倂編錄於束伍案中,而稍倣古者番休之制,或三分其數,或四分其數,隨其額數之多寡,而磨鍊分定,計除見今束伍之數,以爲當年操鍊之卒,其餘則收其除操之布,以充向時身布之數,而逐年相遞,今年赴操者,明年則除操而收布,明年赴操者,來年則除操而收布,首尾循環,前後相因,至於操鍊一事,亦成節目。使本邑守令,每歲春秋,各自私操於其地,考其額數之虛實,而虛者補之,審其年齒之幼壯,而幼者換之,諦其旗幟之新舊,而舊者改之,視其服飾之完弊,而弊者完之,閱其器械之利鈍,而鈍者利之,習其坐作進退之節,肄其踴躍擊刺之術。且識其邑號及部司之號於軍物服飾,以防其借貸之奸,以式年大將,一處合操,申奏其臧否之狀,明試以慶讓之典,則不過三年,皆經私操,不過十年,皆經大操。如是則前日遊手,盡化爲操鍊之劾卒,而無一民不載於部伍之籍,設有一朝邊陲之急,更無四散奔逬之患。錢布之入,無減縮之數,團來之軍,有衆銳之益,良私俱便,軍國皆利,庶或近於詰戎繫苞之意矣。噫,今臣所陳,都是膚淺之見,腐冗之談,而漆室之憂,竊有過慮,有懷無隱,臣分當然,故不避畏越之罪,敢進狂瞽之說,惟聖明裁察焉。臣無任激切祈懇之至,謹昧死以聞。答曰,省覽具悉。近者寥寥之時,其猶錚錚,而筵中問年,年過六十,而纔通淸陳五件,其讀書講磨,自可知矣,子庸尙矣。令備局申飭者申飭,稟處者稟處。其中一件事,此誠八十餘年初聞,世間豈有錢還於民自苦,雖有米還,豈有錢還?此萬古初聞者,問其弊,殖利之意也。嗚呼,無勢殘民何以支撑?聞此暮年,不覺心寒,此非稟處者,亦此申飭者,此若御史載妓,果有是事,誠難掩者,申飭諸道,俾有此弊者,雖龍龔黃之才,勿憚擧名狀聞事,申飭八道,若有而掩匿,此甚於其令,予雖耗矣,當嚴飭,以此知委,分付。噫,以予暮年,若孔聖訓,聞其言而觀其行。其勿辭,速察職。
乙未正月初九日辰時,上御集慶堂。藥房入診入侍時,都提調申晦,提調李潭,副提調宋淳明,記事官朴思機·尹宗彦·李儒慶,醫官方泰輿·慶絢·吳道炯·柳光翼·鄭允說·徐命緯·康命徽,以次進伏訖。晦曰,夜間聖體,若何?上曰,一樣。寢睡·水刺之節,何如?上曰,亦一樣矣。請進湯劑,上進御。請診候。上曰,置之。晦曰,右相則不愈,故未入矣,吏判則入於次對矣。上命淳明,讀奏禮曹宣陵摘奸草記後,上曰,寢郞,誰也?晦曰,一則趙亨逵,一則安鼎國也,吏判爲禮判時,以此事爲摘奸云矣。上命前禮判進前。李潭進伏。上曰,宣陵事知之乎?潭曰,臣爲禮判時,有垓子內斫木賣買事云,故摘奸矣,未及了當,卽遞禮判矣。卽今禮判洪樂性似知矣,斫木果實而無賣買之事矣。然事旣重大,故重繩次草記矣。上仍命書判付。上命讀奏金養心上疏後,上曰,養心能爲之矣。晦曰,然矣,有可言者則無遺言之矣。上曰,今番陵寢事,三百年所無也。又命奏白師殷上疏後,上曰,錢還何言?晦曰,受食還穀,以錢代納之謂也。上曰,近來似無奢侈矣。晦曰,升平日久,民間或有此弊矣。上曰,此人能文矣,老承旨亦善讀矣。上命次對。內局先退。
乙未正月初九日巳時,上御集慶堂。大臣·備局堂上引見入侍時,領議政申晦,左議政李思觀,行司直具善復,仁陽君李景祜,行刑曹判書韓光會,行兵曹判書朴相德,禮曹判書洪樂性,吏曹判書李潭,戶曹判書具允鈺,行副司直李潤成,漢城左尹尹得養,吏曹參判徐命善,行副司直李瀰,大司憲李溎,正言姜彝福,副校理尹正烈,左副承旨金瑞應,記事官朴思機,事變假注書洪相益,記事官尹宗彦·李儒慶,以次進伏訖。上命金瑞應,讀奏禮曹草記,卽宣陵垓子內斫木事也。上曰,陵官,誰也?晦曰,參奉趙亨逵,直長安鼎國也。今吏判爲禮判時,知此事矣,方入於次對,下詢則可知矣。吏判進伏曰,臣待罪禮〈判〉時,聞陵所洞口內,有斫木賣買之事云,故果摘奸,欲爲草記矣,適遞禮判故,今禮判洪樂性爲草記矣。禮判進曰,斫木事則果實,無賣買之事云矣,然而事係重大,故重繩次草記矣。上仍命書判下。上曰,今番陵木斫伐事,三百年來必無矣,金養心其能爲之人乎?晦曰,然矣。有可言則無遺言之矣。上命讀白師殷上疏。上曰,錢還何言?晦曰,還穀代錢,料理之謂也。至貪奢事。上曰,近來似無奢侈事矣。思觀曰,近來昇平日久,閭閻間不無奢侈之事矣。上曰,此人能文矣。晦曰,文體如策文矣。上曰,文固善矣,承旨亦善讀矣。上曰,移來移去公文,誰所達乎?晦曰,前日之事,非今日也。命書傳敎曰,近者百隷怠慢,申飭矣。左右廳,初則皆得來,今日亦有一廳,而三軍門·巡廳皆闕,其涉寒心,令禁將禦營廳巡邏牌將,五更全闕,此甚於犯夜,闕門外決棍五十度,昨日不無犯夜之事,故巡將置簿其名,故命考,莫知某人。南龍翼詩,豈不云軍若此,將亦若此?監軍之名,意亦深矣。騎郞·宣傳·摠郞,皆爲受點,豈不重也,而此亦無理,昨日巡將·監軍,令兵曹決棍,此等上將,徒費國祿,仍爲汰去。出傳敎又命書傳敎曰,近者無端違牌,無端撕捱,爲今痼弊,正言權以綱,再昨入侍,多臺牌招,數多則自可去矣,其何違牌而免焉?萬萬可駭,傳旨踏下。噫,大抵於今用謀者,心常可駭,此亦用謀之病。若思八旬其君,何敢若此?噫,暮年衰君,連三對之餘,有下敎,雖不爲可也,而旣聞爲特命進定,噫,今日臣子,用謀此日,其俟何日?若此之人,咸曰邦慶,聞此言,曷勝其駭?不可踏下而止,前正言權以綱,限三年除望,使海東臣子,少知八十餘其君。出傳數又命書傳敎曰,頃者趙,不過申飭,欲先下敎而未果,今聞尙未敍用云,今者金養心律雖過,特允亦類此,前吏曹參議趙敍用。出傳敎又命書傳敎曰,豈可事同而飭異?前判書鄭尙淳一體敍用。出傳敎申晦所啓,近來營閫,紀律不嚴,每當習操之時,則哨隊各有所斂,吏校從以索賂,貧賤卑卒,何以支堪乎?今春亦多有行操之處,此弊不可不嚴飭,而前頭廉察,如或有犯,則其主將焉得無罪?繩以重律事,出擧條分付,何如?上曰,聞甚駭然,若有此弊,當該主將,予用軍律,以此申飭,可也。又啓曰,此守禦史李景祜狀啓也。合操停止則有巡點之例,令廟堂稟處矣,巡點亦有弊端,一體停止,何如?上曰,依爲之。又所啓,摠戎使具善行狀啓也。今春坡州·長湍輪操,依例擧行事,令廟堂稟處矣。昨年畿農,未免失稔,戎政雖重,窮春民事,亦可顧念,今春輪操,姑爲停止,何如?上曰,依爲之。又所啓,此忠淸兵使李應爀狀啓也。以爲今春習操,巡營與營將巡點依例擧行事,令廟堂稟旨,分付矣。昨年三南,年事稍登,且停操已久,故嶺南旣許行操,湖西習操巡歷,依例設行,而營將巡點,疊行有弊,此則置之之意,分付,何如?上曰,依爲之。具允鈺所啓,臣於昨日,見差太廟亞獻官,以犧羊事,有迷見,敢此仰達矣。我國羊産,本自不蕃之中,祭享所用,專取牡羊,故該署所畜,每患苟艱,而其價則極貴,至於外邑,社壇釋菜,率多以羔代行,事面亦涉苟艱,宜可有變通之道矣,中國則羊畜無處不蕃,雖閭里之間,亦多以此爲用,此非但宜土而然矣,孳殖之法,亦得其道故也。大抵羊有火綿兩種,火羊則性爆,馴養甚難,綿羊則性柔易蕃,而我國所種者,多是火羊,故不蕃如此云,若於開市時,擇其綿羊之種,以牛隻賣買,多數貿置於兩西諸邑,使之善爲孳養,果若繁殖則莫重犧牲,非但有裕,公私需用,亦可次第有賴,其爲利益,似不貲矣。自備局發關灣府,今番開市,先爲貿取,此後開市,亦爲多數貿來似好,故敢達矣。出擧條上曰,所奏誠是,依爲之。李溎所啓,我聖上歲初求言,至及於外司郞官,是出詢於芻蕘之聖意,非以臺官之任,責之於郞官也。日前前掌令李奎緯之啓,請令外司之官,進剴切之論,身爲臺臣,不進剴切之言,而反責於司曹之郞官者,已大損臺體,且昨日所陳之疏,語多近闊,而其文法話頭,非疏非啓,露出僻詭之圭角,全無和吉之氣像,告君之辭,不容若是,雖是言事之臺,不可無警責,請前掌令李奎緯罷職不敍。上曰,依啓。又啓曰,宗英零替,莫甚於近日,況其各自爲心,全失敦睦,以樂林·安川兩宗臣鬪鬨之事觀之,誠不勝寒心矣。兩宗臣所謂可謂胥失,而樂林爲安川之九寸姪,則以姪抗叔,其失尤大,諫臣之只論安川而不及樂林,臣未知何意,雖因宗正之達,特降譴罷之命,而相鬪之律,不必異同,請樂林君埏,一依安川君烓,竝施刊版之典。上曰,依啓。又啓曰,請固城縣充軍罪人咸道亨,依本律處斷。上曰,勿煩。措辭見上又啓曰,旌褒孝烈,實是樹風聲敦彝倫之大端,道臣之歲末狀聞自成規例,而挽近以來,或多有廢而不行者,雖或有道臣狀聞,而該曹亦有掩置而勿施者,此誠慨然矣。歲首布政,莫先於彝倫風敎,請申飭諸道,擇其節行卓異者,及時狀聞,亦令該曹,就其狀聞中,精加抄擇,以爲旌褒激勸之地。上曰,所啓誠是,依啓。又啓曰,我朝取人,全以科目,不由科目而進,則雖有文學才諝,不免湮沒於草萊,此甚可惜,今當歲初,薦剡之法,尤宜申明,請令三公六卿,各薦才學拔類者,亦令諸道道臣,採訪遺逸,薦聞朝廷,以爲收檢奬用之地。上曰,所啓誠是,依啓。又啓曰,大司諫金養心,以一疏之故,而猥得匪分之顯秩,我聖上以一聳百之聖意,臣固欽仰,而第其疏中一端語,誠不勝萬萬駭然,嶺南漕船之設,實爲國家之大幸。年年稅運之能免臭載者,罔非漕船之效,而江上富民之以船爲業者,擧皆失利,此輩欲借臺臣之口,沮敗漕船之法,厥有久矣,而尙未得售者,以其臺臣之亦有一段廉愧也。今此養心之疏,遽有京船主復舊之請,身爲臺臣,不顧國家之利害,聽富民之私囑者,其爲負國恩而辱臺閣,極矣。如此之人,不可濫置臺臣之列,請大司諫金養心,削去仕版。上曰,初果泛看,今聞所啓乃覺,而以一人,昨陞資今刊版,恐或惜鳥卯之歎,其宜相可否,故問于入侍大臣,而聞之乃覺果然,然刊版之律太重,雖略施警飭,其可禁也。此若李奎緯初命遞差,意亦在也,嚴漕船則亦不可特遞而止,何拘節目間?依啓。命書傳敎曰,因臺啓依啓,有人然後可效,大臣旣入侍,文郞差定,其令今日辭朝。出傳敎又命書傳敎曰,薇垣長有窠,政官牌招開政。姜彝福所啓,請固城縣充軍罪人咸道亨,依本律處斷。上曰,勿煩。又啓曰,三南,國家根本之地,而近來穀簿枵然,儲置留庫之物,或爲營主人借貸之資,徵捧無期,或歸守令輩料販之具,幻弄多端,脫有緩急,則徒擁虛簿,責應無路,寧不寒心?從前廟堂,亦有遣備郞摘奸之議,而終未免因循不果,及今不爲,更待何時?請下詢大臣,趁此春夏之交,擇送文郞廳於諸道,以覈虛實,以重儲蓄。上曰,所啓根本之事,雖問大臣,其何異乎?依啓。俄者錢還,其弊皆在三南,此一節,一體探問而來。出擧條命退去,諸臣以次退出。
乙未正月初九日未時,上御集慶堂。藥房入診,御史同爲入侍時,都提調申晦,提調李潭,副提調宋淳明,記事官朴思機·尹宗彦·李儒慶,御史柳義養,醫官方泰輿,以次進伏訖。晦請進湯劑,上進湯劑。上曰,內班院不知八十人君,皆偃臥其家,萬萬駭然,自政院招掌務官立庭,待其盡入放送。賤臣承命出來,傳于政院,卽爲還入。上曰,秋曹·金吾擧行稽緩,申飭。上命書傳敎曰,噫中官輩,以外方卑卑者多,而嗚呼得八十餘歲其君,腰金頂玉,渠自爲乎?是誰授?況長番近侍,故古只有沐暇,故有丕顯閣銘,近者其雖螟蛉家有親者,欲尋見人子道,近者以家爲內班院,莫知八旬其君。近有御製書寫,故其若三日不召,稱臥月廊。噫,予則暮年,其苦多苦,予飽不食,以予無睡,同此輩乎?近者放恣莫甚,予則或果悶,此人何以起動?三日睡其家,復入皆生生,一日二日,見欺者多。此後復若此,刊名內府,去其貫子,使此輩當爲村夫,少知有八旬其君,以此嚴飭。內府且豈特渠?渠之養父,當依此。嗚呼,近者特甚,莫能一睡,名雖太監,焉敢若此?另飭內府。義養讀奏書啓後,上命書傳敎曰,今聞御史所奏,黃口充丁,若是夥然,萬萬可駭,若知八十人君,豈敢若此?兪漢章南海縣勿限年定配,稷山·牙山,若傷虎者,一無所犯,料理事,果無聞,因持平趙思忠所奏,有此擧,平澤小縣,黃口充丁,若是夥然,甚至於四歲充丁之擧,萬萬寒心。道臣若飭,焉有此弊?旣聞之後,焉可無飭?當該道臣,亟施不敍之典。吁嗟暮年,嗚呼四歲,赤子若此,何心便臥?然三百六十州,若命御史,何以得三百六十御史?況予則自當申飭方伯,今日下諭八道,嚴査以聞,其有犯者,其若自現,勿問勿奏事,一體下諭。所謂錢還,暮年初聞,此必有三南。令道臣嚴査,若有此弊,雖有龔·黃才,決不容貸,卽爲狀聞事,下諭三南道臣。又命書傳敎白,道臣·守令有闕,政官牌招開政。平澤毋論文·蔭·武,另加擇差,今日內辭朝。又命書傳敎曰,今聞守護軍供辭,渠若擧職,巡山時宜知,何至若此?兩寢郞勿問,亟施永刊仕版之典,其令他寢郞懲戒爲。義養曰,臣以平澤事,有可仰達矣。平澤之西南北三面,在於海隅,昨春慘被海溢,三面七百餘戶,當此春耕,種糧難辦,實多離散之慮,宜有變通之道。且臣伏念,昔年乙未正月,特下勸農綸音,另飭被災之邑,聖德至善,八域咸誦。今此回甲之正月,我聖上又下備忘,懷保農民,德意藹然,臣固知字牧之臣,必皆惕意奉行,而第此平澤救濟之策,時日甚緊,臣之復路時,三面民人等,遮道齊訟,臣以勿離散而安集以待之意,申申曉諭而來,民戶旣不甚多,其勢不容少緩,合有趁卽顧恤之道,故敢此仰達。上曰,今聞所奏,勿拘常規,加數以給。晦曰,此平安兵使崔東岳狀啓也,今春淸南巡操擧行事,請令廟堂稟處矣。詰戎之政,關西尤重,而昨年年事,亦旣豐登,今春巡操,依例設行之意,分付,何如?上曰,依爲之。命退,諸臣以次退出。
上在慶熙宮。停常參·經筵。
藥房都提調申晦,提調李潭,副提調宋淳明啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。寢郞駭寢郞駭,豈曰效豈曰效?黃口充黃口充,亦何君亦何君?五十年爲先心,於昨日豈何謂,前後飭前後飭,見平澤見平澤,嗟黃口豈握銃?渠何知予赤子?平澤子其若此,渠心何渠心何?豈人心豈人心?其爲此坐東軒,嗟沐猴猶着冠,噫此令豈比北?聞此後予心何?幾歲飭一朝蕩,見今此閭家然,必有此必有貰,興惟此食豈强?朝鮮世卽臣界,慷慨亘何能睡?嗟一人嗟一人,食豈能寢豈能?政豈能令豈能?其雖一其雖二,曷勝暮年,曷勝暮年?彼建功果有功,食若此寢若此,政若此令若此,食猶悶況建功,將此湯令寢郞飮,將此湯令該令飮,聞八道狀聞後,嗟此湯當强飮,嗟赤子猶握銃,爲其君何心湯,此猶細。嗟諸陵其可知,令禮曹差兩郞,東西郊審察後,見內局以待敎。
中宮殿·惠嬪宮,藥房口傳問安。答曰,知道。
金瑞應,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
備忘記,傳于金瑞應曰,一陰一陽,卽乾道也,昨已申飭,宜有參酌,予悶夜長,亦宜安徐,於今慷慨,此猶第二,其雖然矣,何敢弛心?至於巡將,萬古庸官,眼同監軍,曷勝可笑?心常歉然,腰中御牌,嗟哉監軍視此眼。
備忘記,傳于申在善曰,八十二誠苟且,五十一誠苟且,向先解誠苟且,百隷怠誠苟且,聞禮草誠苟且,黃口充誠苟且,靑衿慨誠苟且,充錄多誠苟且,嗟八旬八苟且,有一此已歉然,況八乎曷勝慨?只自歎慷慨中,內局若浮雲,建功若禁越,亦有八苟且,於其食已苟且,於其睡已苟且,於其步已苟且,於其聽已苟且,於酬應已苟且,於問答已苟且,曰平復已苟且,於豐亨已苟且,此正先八苟且,後八苟且也夫。
備忘記,傳于申在善曰,爲其先君若此,爲其民黃口充,夜禁飾嗟初先,飭耳目若是駭,見近習渠自便,此何由一八旬,一苟且一冥然,一昏耄一誠淺,曷勝歎曷勝慨,曷勝駭曷勝嗟,曷勝寒心?爲寢郞其自睡,色吏淸其猶然,特書令果有令,嗟此擧渠自爲,百隷怠且謀身,靑衿駭只子弟,近習恣一人昏,以一人五苟且,曷勝慨只自歎。兩禮官能得來,於八道能査正,慷慨亘何心食?於黃口果心弛,於松根以予怠,問其本何心食?食猶然況建功?
備忘記,嗟一人五苟且,於朝鮮一苟且,於爲君一苟且,八十二一苟且,五十一一苟且,見世道一苟且,於暮年苟且多,誠冥然亦苟且,予一心猶在昔,五苟且於予何?
申在善,以弘文館言啓曰,新除授修撰宋煥喆時在忠淸道懷德地,經筵入番事緊,請斯速乘馹上來事,下諭。傳曰,依啓。
金瑞應,以兵曹言啓曰,本曹佐郞宋民載·金履厚,身病猝重,呈狀乞遞,宿衛重地,不可久曠,竝今姑改差,何如?傳曰,允。
傳于申在善曰,東郊摘奸郞廳,仍往南郊,摘奸以來。
執義李崇祜啓曰,宮城宿衛,何等嚴重,而咸道亨之肆然踰越,自有當律。請固城縣充軍罪人咸道亨,依本律處斷。又啓曰,日昨梁成卜酌處之命,實出於我聖上順時行仁之盛意,而三尺至嚴,不可容貸。請還寢罪人梁成卜減一律島配之命。又啓曰,近來呈告,固已紛紜,而一司兩呈,自是法外,宿衛重地,事體尤別,則日前騎曹兩堂,一日之內,一則以掃墳下直,一則以掃墳捧單者,事涉曲循,大關後弊,請當該承旨,從重推考。又啓曰,近年倖門漸廣,雜岐加資,不勝其紛紜,宣薦武弁,登科年久之後,乃稱以科前上護軍,輒圖陞資,甚至於入仕出六,作散許久之後,轉囑別將,追成報狀。其冒稱圖陞者,固已駭痛,而別將之受囑成給,亦極寒心,久遠者雖盡究,請令該曹,先限一二年,嚴査其冒稱者,盡行刊改。其時禁軍·別將,竝從重勘處,當該兵曹判書從重推考,此後非單子所書者,勿許追報。又啓曰,新除授掌令具修溫,時在忠淸道海美地,請斯速乘馹上來事,下諭。以承傳色,口傳下敎曰,此欲酬應,則其飮建功,給之。
藥房口傳啓曰,朝者問候之批,伏承待敎之命,臣等顒思竟日,召命尙靳,下情不勝悶鬱之至。當此春寒未解,聖候靜攝之中,湯劑尙未進御,固已萬萬焦迫,而申牌已過,日勢漸迫曛,臣等相率詣閤,敢此瀆擾。伏乞亟許臣等,持湯劑入侍,千萬幸甚,惶恐敢啓。
備忘記,傳于申在善曰,予若是有孝,寢郞必巡審,禮堂知而豈若此?予若孝豈若此?孝已判予於此,八十二心常弛,其若誠,平澤令豈若此?若見欺庶可容,文書旣書年,此正渠親定。八十二年爲民誠,一令焉敢若此?此其誠亦判,何心曰追慕,何顔對軍民?聞奉審聞狀聞然後飮建功,興惟此心何抑?噫,信者卽黃口,守護軍豈夢憶,興惟此歎冥然慨,苟且心一倍,令內局休,令內局休。
藥房口傳再啓曰,臣等冒陳口啓,恭俟召命,卽伏見備忘下者,有內局休之敎,臣等相顧愕眙,誠不勝悶鬱之至,此時湯劑,關係,何如?而更鼓已深,尙未進一貼,臣等焦迫之忱,固不暇言,而其於保嗇聖躬之道,果何在?不避煩瀆,更此呼籲,亟許持湯劑入侍,千萬顒祝,惶恐敢啓。傳于宋淳明曰,方慷慨坐於高廊,聞內局退去,然後當入溫堗,有開陽門仍留之命,而標信還納宣傳官,知名以奏,標信更下宣傳官開門。內局出去後還納,則可知其內局之出去矣。
傳于申在善曰,東西郊盡爲摘奸事下敎,則只於此處乎?謂以西郊亦有交河·豐德·南郊等處,皆摘奸以來,而若此乎?當該郞廳問名知入,皆摘奸以來。傳于申在善曰,雖近處,何若是速來?雖纔登科之人,豈若是乎?此後若如此,當殿座于建明門矣。
備忘記,傳于申在善曰,此等纔登科僅知東西人,何爲苟充禮郞,若平澤令者,令暮年君用心乎?先以校書館,用能擧職,依前用。
備忘記,八十二,見文書黃口載,借入貰入,何可信也?開門後,遍審詳察得來以奏,若欺,當殿座沙場,以此申飭京兆。
備忘記,八十二猶信者,黃口借入,黃口若此,借入何信?聞此後,自歎冥然,亦慨苟且,寢郞兩班,平澤令兩班,況入學製着笠者,豈云兩班,豈曰兩班?其製述入閭家,此等類必貰入,聞此後,當進水刺,城內尊位,江村尊位,五部郞皆知來。
金瑞應,以訓鍊都監言啓曰,去夜無犯夜人被捉之意,敢啓。傳曰,知道。
金瑞應,以一所巡廳言啓曰,去夜初更五點量,所捉犯夜人中樞府錄事姜志海,依傳敎移送義禁府之意,敢啓。傳曰,安徐。
金瑞應,以二所巡廳言啓曰,去夜初更五點量,所捉犯夜人幼學任弘珍,依傳敎移送秋曹之意,敢啓。傳曰,安徐。
金瑞應,以左右邊捕盜廳言啓曰,去夜犯夜人無所捉,敢啓。傳曰,知道。
上在慶熙宮。停常參·經筵。
藥房都提調申晦,提調李潭,副提調宋淳明啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。歎五十今見此,嗟五十今聞此,何以然冥然也,何以然苟且也。嗟禮郞苟且牌,令五部必也駭,其臨門曰有君,歎冥然飮建切,若支撑於朝鮮,百怪駭予已覺,心有定何問候,何勸湯?以此見大成恧,氣何喩撤問候,駭然者,庸寢郞其若勤,暮年聞何?此慷慨者,平澤令,倖其君暮年,恣意書黃口,皆誠冥然而然也,亦皆苟且而然也,予心旣定,復何苟且?
中宮殿·惠嬪宮,藥房口傳問安。答曰,知道。
延和門殿座罷後,政院·玉堂·藥房口傳問安。答曰,知道。
金瑞應啓曰,臣依定式,進詣崇政殿月臺,入直禁軍等戎器服色點考,則竝皆無頉,因以傳敎內辭意勞問,則亦皆好在云矣,敢啓。答曰,知道。
傳于洪九瑞曰,左副承旨持禮曹書啓入侍。
傳于申在善曰,執義李崇祜使之入來。
傳于金瑞應曰,五部官員記過,當殿座前排待令。
備忘記,傳于洪九瑞曰,在京聞者,寢郞豈聾?其若着實巡山,若有目,焉敢若此?其君昏故若此也。至於平澤,予聞一而悶三,一則軍政,一則貰入,一則黨習,五部雖下敎,黨習予何知?其若生心,雖一刻,將大成二字,對百僚臨億兆,見機而作,正謂予也。
傳于宋淳明曰,於趙已下敎,雖有飭已施於此時,宜先,前薇垣長其何多日?給牒敍用。
注書朴思機汰去代,以徐龍輔爲假注書,假注書李重汰去代,以朴天行爲假注書。
傳于洪九瑞曰,今日多有可爲事,政官入侍開政。
又傳于曰,只政官入侍。
有政。吏批,判書李潭進,參判徐命善進,參議洪述海進,佐郞朴聖泰進,都承旨宋淳明進。權噵爲刑曹參判,李養鼎爲副修撰,安大濟爲校理,洪趾海爲左尹,羅㷜爲吏曹佐郞,嚴思晩·洪思默爲兵曹佐郞,具性玉爲禮曹佐郞,申應顯爲左通禮,尹若淵爲典籍,鄭益儉爲繕工副正,李榮鳳爲司藝,金熙爲敬陵令,黃仁廉爲漢城主簿,李惟補爲西部都事,林重遠爲南部都事,李種徽爲中部奉事,李昌儒爲兵曹參判,朴聖泰·李有白爲吏曹正郞,趙爲兵曹參議,李熻·韓儼爲順懷墓守衛官,尹昉爲東部奉事,趙光逵爲尙瑞副直長,申大權爲北部奉事,林夏喆·鄭德濟爲昌陵參奉,朴海壽爲敬陵參奉,李斗源·閔應烈爲明陵參奉,柳偁爲翼陵別檢,金寧爲翼陵參奉,趙鉉·趙器鎭爲弘陵參奉。兵批,判書朴相德進,參判宋載禧呈辭在外,參議黃幹呈辭在外,參知金魯永入直進,佐郞洪思默進,左副承旨金瑞應進。李聖師爲全羅兵使,李翼相爲文兼,崔澤爲古群山僉使,尹壽民爲部將,以尹泰淵·朴相甲爲司直,李輔國爲司正。
口傳政事,以趙爲禁軍別將。
申光洙啓曰,時原任大臣有稟達事,詣閤求對矣。
傳于李敬倫曰,右承旨入侍,置之。
假注書徐龍輔在外代,以李商球爲假注書,假注書朴天行在外代,以愼思稷爲假注書。
備忘記,傳于申光洙曰,今予五十年一心,一則惟昔,一則軍民,一則蕩平,噫,寢郞若此,憶昔何誠?黃口充定,於民若何?以此觀也,蕩平其將可笑,民家必將借入,京兆部官雖棍問,庶遵申飭,而予何信也。其雖然此猶一號令者,於蕩平,衆心予何知?今夕予莫知何事果來,予有定心,千乘浮雲,萬機楚越,雖三頭六臂者,孰敢勸予?今日雖强飮,心定,心定然若是支撑,若是支撑,誠苟且誠苟且。八十二五十一年,此何人此何人,俄者擧湯以奏,須看須看,予必爲朝鮮大丈夫矣。
傳于申光洙曰,左議政命召,遣史官傳授。
又傳于曰,明日躳州,亦有傳香云,當祗迎侍衛只入直,儀註安徐,待下敎直入正時。
申光洙,以弘文館言啓曰,本館下番,無他推移之員,不得已以上番姑降入直之意,敢啓。答曰,知道。
申光洙,以弘文館言啓曰,今日新除授玉堂,待下批,牌招入直,何如?傳曰,允。
藥房口傳啓,臣等伏承問候之批,非徒不許召見,至有撤問候之敎,臣等相顧抑塞,罔知攸措。當此聖候靜攝之時,常進之湯劑,一日停止,非不知誠爲悶迫,而除夜嚴敎之下,煩瀆是懼,雖不得不蒼黃退出,而惟望今日之趁早許接,辭敎又如是牢拒。臣等雖甚愚迷,聖意所存,豈不仰體,而第念湯劑之關係,果何如?一日二日,終不得進御,則豈不萬萬焦迫乎?臣等相率詣閤,敢此仰籲。特許入侍,奉進湯劑,千萬懇祝,惶恐敢啓。無批答
宋淳明,以吏曹言啓曰,成均司藝鄭德洙除拜後,過限未上來,掌樂院正李得永,本曹佐郞韓光暹,成均館典籍洪樂淵呈狀內,俱以身病甚重,勢難察任云,竝依例改差,何如?傳曰,允。
金瑞應,以兵曹言啓曰,武臣賓廳武經講書人員望單子,纔已入啓,而殿座相値,不得爲之之意,敢啓。傳曰,知道。
金瑞應,以禁衛營·一二所巡廳·左右捕盜言啓曰,去夜犯夜人無所捉之意,敢啓。傳曰,知道。
司直李章吾疏曰,伏以臣本以無似,濫蒙恩造,戎垣重寄,忝竊已久,愧甚盤礴,效蔑絲毫,居常憂懼,如集于木,果然臺章發,而癏曠之罪著矣。不意聖度曲庇,罰止問備,顧臣賤陋,何以得此?臣以首頓地,惟有感涕之被面也。臣雖至愚,亦嘗粗知詰戎操鍊,國之重政,臣之職分,而中間停行,臣固不得辭其責,向來規切之言,臣實受以爲咎,初冬行操之後,所當接續擧行,而仍値寒甚雪積,未免頉稟,誠以隆冬停操,自有法意,實非臣敢於怠忽自便也。然臣受任師垣,未擧戎政,駁正之論,發於司直,臣方愧服之不暇,其何敢更事覶縷,有若分疏者然也。陳章請譴,極知其煩猥,而一向泯伏,亦甚惶恐,情窮勢迫,不得不冒陳危懇。伏乞聖慈,俯賜諒察,特許譴削,以伸臺議,以安賤分,不勝幸甚。答曰,省疏具悉。疏事業諒矣,今何若此?將臣體重,卿勿過辭察任。
持平尹在德疏曰,伏以歲籥咸新,寶算彌隆,賀儀克擧,帀域均歡。仍伏念臣姿本空疎,百不逾人,而倖竊耆科,濫廁從班,非無犬馬之誠,願效絲毫之報,而蒲柳先衰,簪紱斷念。退屛鄕廬,甘作閑氓,歌詠聖德,聊送餘生,不意柏府新命,遽降於窮閻,馹騎臨門,蓬蓽動色,固知雨露之降,本不擇地,而顧此螻蟻之微,何以得此?感激恩私,怵畏義分,卽欲竭蹶承命,以伸叩謝之忱,而素患痰滯之疾,近添風痺之症,委頓床褥,轉側須人,以此病狀,無以自力於二日之程,而所帶臺閣之職,亦不可一日虛縻,故玆以倩人草疏,略控至懇,敢因縣道,仰瀆崇聽。伏願聖慈,俯垂愍憐,特賜鞶遞之恩,俾卒生成之澤焉。臣於乞免之章,不可贅及他說,而顧臣殘喘,亦是造化中一物,無報涓埃,奄先朝露,則是自負平日願忠之志,而將作他時不瞑之恨矣。是以敢將素所憂歎於中者,略擧一二事仰陳,伏乞聖明留神焉。臣竊伏見我殿下光御以後,日夕之所勉勵者,惟在於崇儉德,絲綸之所諄復者,每切戒時體,惻怛懇至,有足以廉頑夫而立懦者。是以,雖以十數年前言之,四維猶張於國中,淸素多傳於故家,皆尙儉約之風,恐犯奢侈之科矣。挽近以來,昇平日久,中外寧謐,康衢之頌聲日聞,春臺之至化旁流,無復憂虞之端,只有狃安之心,則於是乎百人情厭常而好奇,時俗由儉而入奢。今年長一侈風,明年添一誇習,一人唱之,百人效之,京國如此,四方尤甚,雖以目下之最爲痼廢者言之,第宅踰制,未聞李沆旋馬之庭。婚嫁過侈,絶無晉人賣犬之需,若其他服飾·器玩·飮食之奇巧華麗者,固不可毛擧而筆陳也。其間不無有識者之知其非,而終爲習俗之所漸染,耳目之所慣熟,以爲時勢之使然,而歸之於無可奈何,尤而效之,擧世皆然。夫以一家有限之財,欲辦百用無節之費,其道末由也。是故士夫間廉防漸乖,輕內重外而弁髦乎古規,關節屬托而文亂乎公格,苞苴絡續而希覬於進途,此皆爲奢侈之支流餘波,而至於守閭閻而居鄕曲者,轉相慕效,各自務勝,富者傾產業而不知爲悔,貧者稱假貸而不知爲苟,遂成風俗,謂之時體,其爲淸朝之累,昭代之恥,莫此爲甚,如是而不已,則不知來頭,又至何境。臣以謂積年之弊,不可一朝盡革,而漸次轉移之術,惟在聖上導以禮齊以政之如何耳。今若先就臣之所敷陳者,第宅之踰制者,稍加裁抑,婚嫁之過侈者,諭以禮意,返重外輕內之風,而使之養廉而修潔,設關節屬托之禁,而使之循公而祛私,嚴苞苴善事之律,而只存節扇與歲饋,則其奢汰之弊,自可漸息,而國中之四維,庶幾復張矣,故家之淸素,庶幾復聞矣。其爲挽世道而補治敎,爲如何哉?臣之所言,雖未究於弊源,而若夫救末流之策,則亦不過此,故敢暴獻芹之誠,仰徹詢蕘之時,惟願我后,勿以人微而廢言焉云云。答曰,省疏具悉。予聞古語,有高一尺全疋帛之譏,而亦云上有好而下必甚焉云,而予則臨御幾年,所戒者此,而前後聞焉,曷勝慨然?此弊亦知,古則窮奢極侈者,於今未聞,而若此者非他也。其中亦有時體,亦或從他,飮食衣服,皆欲純然而同,予則此奢甚於古奢。有限財力,糜於無限,一人爲此,百人效之,以一事言之可乎?朝人着總帽,於夕十人效焉。今日雖十人,明日卽百人,必着錦繡,然後曰奢乎?此不過一號令而止者也。惟予深居九重,雖莫知,人皆若予,必有聞必有見,此後此等人,切勿甄用,雖宜通淸者,切勿通淸,其弊不期禁而自禁,士夫若此,則庶民不期禁而自禁,以此申飭,可也。爾其勿辭察職。
乙未正月十一日辰時,上御集慶堂。左副承旨入侍,詣臺臺臣追後入侍時,左副承旨金瑞應,假注書李重,記事官白鳳周·李儒慶,執義李崇祜,以次進伏訖。上命書傳敎曰,纔聞陵此不過一守護軍作俑,陵官矇然而然,一猶駭然,況再乎?禮郞必以無頉修定,故欲棍飭,旣來單,何可掩置?其令承宣讀奏,卽予近者,未能申飭之致。雖然,若是夥然而掩置,法官何異自犯,萬萬可駭,已下敎。今番正朝祭官皆奉審,則皆無頉單子,此等鄕語禮郞,開眼若此乎?單子內所付諸獻官,一竝施以不敍之典。嗚呼,其若有孝,豈若此乎?卽予卽予,自今日五日減膳,以示飭躬。噫,中官無形單子,雜草雜木渾下,故謂事在寒食,果正朝,當該中官高夢龍,特施刊名之典。又命書傳敎曰,聞此有此下敎,而禮郞無狀,只近處奉審而來,故更爲下敎,若書單,而豈敢掩置?特召承宣命讀。噫頃者事,已萬萬駭然,豈復有此?此不過舊犯,而已諸處皆然,新犯者多,此無他,卽予卽予,是豈孝乎?若此而官員皆瞽者,而不報乎?萬萬寒心,此豈他哉?近者此飭懈弛,故若此也。況丁字閣近處下手,尤萬萬可駭,諸參奉·守衛官,若此掩置,萬萬可駭,一竝施以刊版之典。政官牌招開政備擬,其雖無時謝恩,皆令直宿,諸守僕令該曹,作俑人皆杖問,今日內以奏。又命書傳敎曰,禮郞書納,寢郞皆闕焉,令禮曹郞廳一人另擇,其令卽爲馳詣直宿,諸寢郞皆詣後,其令來稟。又命書傳敎曰,今聞湖南道臣狀聞,其涉駭然,何待稟處?亟施不敍之典,政官牌招開政。又命書傳敎曰,今見歲饌啓本,其中年八十九二人,其年若今年,宜無異同,八十二者,若今年無可言,若昨年,竝皆加給歲饌,其中三人,若兄弟然,八十有兄弟,其涉異常,果親兄弟,衣資食物加給事,回諭。出傳敎李崇祜啓曰,臣之拙訥摧頹,豈合言責,而時値新元,願切瞻天,章皇出肅,略陳數啓矣。非惟未承批旨,至有給之之敎。臣於是,且惶且恧,無地自容,固宜卽地引避,而更鼓將下,闕門特留,瀆擾是懼,蒼皇退出,今始來詣自列,臺體之壞損,又大矣。其何可一刻晏然於臺次乎?請命遞斥臣職。上曰,今方自訟,不可酬應而然也,此何撕捱?勿辭亦勿退待。又啓曰,請固城縣充軍罪人咸道亨,依本律處斷。上曰,勿煩。措辭見上又啓曰,請還寢罪人梁成卜減一律島配之命。上曰,臺體其雖然,酌處意亦深,不允。措辭見上又啓曰,近來呈告,固已紛紜,而一司兩呈,自是法外,宿衛重地,事體尤別,則日前騎曹兩堂,一日之內,一則以掃墳下直,一則以掃墳捧單者,事涉曲循,大關後弊,請當該承旨從重推考。上曰,予則莫諒,今聞所啓,其涉駭然。大抵頃者,捧單紛紜,故大臣請飭,尤焉敢若此?當該承旨施以不敍之典。出擧條又啓曰,臣於承旨請推事,有擬律不審之失,臣之不職著矣,請命遞斥臣職。上曰,旣已擧臺職,勿辭亦勿退待。出擧條又啓曰,近年倖門漸廣,雜岐加資,不勝其紛紜,宣薦武弁,登科年久之後,乃稱以科前上護軍,輒圖陞資,甚至於入仕出六,作散許久之後,轉囑別將,追成報狀,其冒稱圖陞者,固已痛駭,而別將之受囑成給,亦極寒心。久遠者雖難盡究,請令該曹,先限一二年,嚴査其冒稱者,盡行刊改,其時禁軍·別將,竝從重勘處,當該兵曹判書從重推考,此後非單子所書者,勿許追報。上曰,非特臺體則然,近者倖門太廣,依啓。出擧條又所懷,昨以陵寢事,至於終日不進湯劑,大聖人出天之孝,竊不勝欽仰之至,而第念自今悠悠,萬萬無過於保嗇聖躬,保嗇聖躬,乃所以益光聖孝,而保嗇之方,專在於湯劑之不違其時,心氣之懋盡和平,而從今玉候新瘳,春寒尙峭,尤宜益勉節宣,以答陟降眷祐之意,而今因該官之有罪,乃至湯劑之停進,群心之焦迫,固不足恤,而在聖人聽無聲之孝,豈不無惕然反顧者乎?伏乞自今,雖値聖慮煩惱之時,每體陟降洋洋臨下之意,使湯劑毋或少闕,心氣毋或失平,以盡保嗇之方,是臣區區之望也。上曰,所奏誠是。近者凡事,皆冥然而然,何心復湯?上曰,注書,誰也?金瑞應曰,李重也。上命書傳敎曰,注書多不擇人,若是用心之日,擧措駭然,當該注書汰去,苟充擬望注書亦汰去,曲循承旨從重推考。上仍命退出。
乙未正月十一日巳時,上詣延和門外。殿座入侍時,行都承旨宋淳明,右承旨洪九瑞,左副承旨金瑞應,右副承旨申在善,事變假注書洪相益,記事官白鳳周·李儒慶,以次侍立訖。上具翼善冠·袞龍袍,乘輿出通陽門,詣延和門外降輿,步詣殿座,卽召宣傳官進前曰,誰也?對曰,李達觀也。上命拿入漢城官員而差遲。上曰,敎鍊官決棍,卽拿入漢城主簿姜宜㷜。問曰,汝與部官,偕往搜覓乎?何不知入?借入貰入乎?爲先依法,決棍三度後,拿入五部郞官,次第奏姓名。東部奉事金師柱奏曰,臣卽故奉朝賀金興慶之孫也。仍奏曰,臣昨奉聖敎,達夜搜覓,終未得出,蓋東部,字內甚峽,家戶亦少,旁旁曲曲,無有可疑者,而未卽得納之罪,惶恐遲晩。上曰,師柱外,餘皆啞乎?南部都事愼世益,北部奉事南挺秀,中部奉事沈英鎭,西部奉事吳普源,一如師柱所對。上曰,四歲兒黃口充定,莫重陵寢斫木,尙且有之,況無借入貰入乎?師柱曰,近來連下申飭之嚴敎,孰敢生心於此事乎?挺秀曰,臣部別無可疑者,而有二張文書殊常者,故敢此待令矣。上曰,初不直諫,末乃現納,甚無據,爲先決棍四度後,命納文書。稍久不納。上曰,何遲也。挺秀曰,置于本部矣。上命斯速來納。上曰,如汝輩者爲倅,則皆黃口充定者,皆受杖,可也。莫重陵寢,猶有偸斫,豈無借入也?至於殿座,予豈樂爲?皆汝輩使爲之耳。予非禁祭用,卽禁大釀,大釀斯速捉入,學製時借入者兩班,何不常時借入也?且着笠入場者,予亦聞之矣,汝輩皆着帽强盜也。雖入王府,尙有履價,旣入此地,何可自出也?一竝決棍。上卽召儒臣應敎林得浩,副修撰洪鳴漢進前。上曰,林得浩往果川,洪鳴漢往陽川,知黃口充定以來。得浩奏曰,暗行乎,只考大帳乎?上曰,只考大張而來,可也。儒臣承命退出。上曰,五部郞一竝汰去,漢城郞廳亦施刊版之典。上還內後,諸臣以次退出。
乙未正月十一日午時晴,上御集慶堂。親政入侍時,吏批,判書李潭,參判徐命善,參議洪述海,佐郞朴聖泰,行都承旨宋淳明進伏。兵批,判書朴相德,參知金魯永,佐郞洪思默,左副承旨金瑞應,假注書洪相益,記事官白鳳周·李儒慶,以次進伏訖。上曰,左尹有闕代,今日政備擬。淳明奏曰,兵曹堂上,皆有故,番次甚苟艱云矣。上曰,在外者,誰也?相德曰,參判宋載禧,參議黃幹也。上曰,兵曹堂上在外人及吏曹郞廳在外人,竝許遞,今日政備擬事。榻前下敎潭持望筒進伏,淳明讀奏。上曰,嚴思晩,誰也?淳明曰,嚴瑀之子,而昨年增廣,爲及第也。上曰,具性玉似在嶺南而多鬚矣。上曰,黃仁廉,誰也?潭曰,昌城尉之兄也。上曰,見之乎?潭曰,見之矣。政官先退。藥房都提調申晦,提調李潭,醫官方泰輿·慶絢·吳道炯·鄭允說·徐命緯·柳光翼·康命徽,以次進伏。晦曰,朝者勞動,聖體,若何?上曰,一樣矣。晦奉進湯劑,上進御訖。晦請診候,上曰,置之。上曰,北部文書持入。賤臣承命持入。上令淳明讀之。上曰,誰賣而誰買乎?淳明曰,李宣傳買於趙哥兩班,趙哥買於李內侍矣。上曰,與內侍買賣,自前爲之矣。然則前後來歷無疑乎?淳明曰,昭昭無疑矣。上曰,然則南挺秀所奏,可疑者何事?命書傳敎曰,嗚呼,人皆曰邦慶,見其事,判若二焉。嗚呼,八十二五十一,其猶千千萬萬料外。噫,見今朝下敎,豈在廷之臣僚?雖輿儓,亦悚然而然,于有覺者,而非入侍人,豈承旨何知?聞此蒼黃求對,卽臣分之不可已,予豈欲推此湯,非奇關乎慷慨者,不能終默而然也。於思政門前,慷慨下敎,今領相爲騎判時,親聞者也。今雖數十年,其心一也。豈可已下敎而止,特觀乎昔,而更思若此,必諸大臣皆將入侍若此,然後八十二歲,曷勝苟且?水欲洗之敎旣諭,到此若飮,此誠萬古苟且君也。然故今朝八十二五十一,凡諸苟且,皆指數而製,況君乎?且已有大丈夫名,嗚呼,八十二歲十一日,豈忍爲賤丈夫乎?下敎旣諭,君子見幾而作,此豈幾也?初欲禮郞皆來後欲飮,觀內局擧措,誠難誠難,其知若此,其何爲苟且君?當爲大丈夫。噫,於今若此,皆由於諸臣欠誠之致,其若飭也,宜先大官。今世其雖庸庸碌碌,予何忍庸庸碌碌?右相以內局受由,勿論。餘皆施不敍之典,觀今國勢,予何曠日,而此亦尊君臣之義。旣已下敎,予何苟且?令提調建功持來,予當飮,當爲朝鮮大丈夫。又命書傳敎曰,嗚呼,暮年聞此,曷勝駭憤?平澤前令,今覺其年,卽御史査正而知非,文書所書者,豈四歲,雖十四歲其敢書乎?覺此初欲充軍,其子孫勿許淸職,於今雖覺,都次知座首,其豈不知,豈可三匝而止?決棍後,沿海水軍充定,其子代定軍伍事,分付帥臣,其下吏勿拘日次,嚴刑三次後,黑山島勿限年水軍充定。上曰,聞右相留在闕中云,史官出去,與之偕入。賤臣相益承命出來,右相洪麟漢進伏訖。麟漢曰,臣與左相俱在閤外矣。命書傳敎曰,其涉太早計,故意謂殊常,郞廳摘奸,待必入侍,事涉若何?今朝先命讀之,尤萬萬可駭。摘奸則該備校書調用之命特寢。又命書傳敎曰,爲守令助婚,其不若此,況下敎乎?無一升米,只錢三兩,以此等心,其能百里,猶道臣不能若此,況君命者乎?當該守令從重推考。又命書傳敎曰,關東·海西·關北,歲饌啓本中,八十九歲·八十三歲加給歲饌事,回諭。又命書傳敎曰,正朝奉審陵上,雜草雜木,與松禁有異,俄者下敎安徐,此後雖有頉獻官,勿論。淳明讀奏,全羅兵使李漢泰習操狀啓。上曰,大臣旣入侍,覆奏可也。晦曰,詰戎之政,多年抛棄,誠甚可悶。嶺南·湖西,皆令行操,此亦一體擧行之意,分付。而營城將巡點·帥臣習操之時,爲慮民弊,連有停止之例,以此竝爲分付,何如?上曰,依爲之。出擧條命書傳敎曰,聞右相所奏,諸大臣皆詣閤外云,俄者下敎過矣,安徐。又命書傳敎曰,聞偸斫,亦聞黃口充定若此,借入貰入,曷可勝言?聞此,嗚呼,五十年苦心,一則莫重,一則軍政,一則閭家,若是蕩然莫知,閭家借入何樣?今日殿座,此則果無弊,然予何知也,豈特此也?蕩平若弛,予何心日爲君臨民乎?興惟此,建功禁越,何以然?因此建功,有此冥然而然也。此則宣陵已駭然,豈有二也云。禮郞呈課,曷勝駭然?嗟彼諸寢郞,眼有八十二歲君,其能若此,其能若此?此寢郞限十年停望,此守護軍作俑寢郞若有眼,豈若此?此後五日,摘奸有無,頉報禮曹,雖禮郞,中官執頉,寢郞自可勿問,以此分付。其勿若此輩之駭然也。上曰,藥房提調,持湯劑更爲入侍。晦奉進湯劑,上進御訖。諸臣以次退出。
上在慶熙宮。停常參·經筵。
藥房都提調申晦,提調李潭,副提調宋淳明啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。苟且君苟且世,苟且年苟且度,誠冥然亦苟且,曷勝慨只自歎,昨二貼亦苟且,嗟建功今更名,苟且湯只自歎,氣何喩待敎侍。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
備忘記,徐命善爲都承旨,牌招察任,房順房,三院副提調例兼。
傳于徐命善曰,內局入侍。
又傳于曰,新除承旨皆睡乎?牌去來催促。
又傳于曰,御史入侍。
又傳于曰,左副承旨同爲入侍。
又傳于曰,觀今國勢,予何頹臥?三明次對,進定於今日。
又傳于曰,予豈可使乎?其退去。
又傳于曰,承旨謝恩催促。
又傳于曰,承旨詣閤,當該承傳色金完碩拿入。
又傳于曰,玉堂謝恩催促矣,尙不爲之,勿爲出牌,催促。
徐命善啓曰,諸承旨有稟達事,來詣閤外,請對矣。
又啓曰,玉堂上下番,有稟達事,來詣閤外,請對矣。
傳于徐命善曰,昨飮建功,誠苟且矣,八十二歲,輿儓亦笑矣。竝退出。
以承傳色口傳下敎曰,朝鮮兩班,皆見其退去,當臥舊邸矣。
諸承旨啓曰,嚴敎之下,轉益罔措,更爲請對矣。傳于徐命善曰,大小公事,旣留院,見大臣之君若此乎?皆退去。心在西郊,其時當見矣。
洪樂信啓曰,卽者議政府錄事來言,左議政李思觀,右議政洪麟漢以爲,溺職之罪,合被譴何,走伏金吾,恭俟嚴命云,仍納命召,何以爲之?敢稟。
傳于洪樂信曰,如此則人君豈可兼三公乎?勿待命,命召傳授。
以承傳色口傳下敎曰,領相勿待命,命召傳授,令史官入來事,一體傳諭。
傳于洪樂信曰,景福將皆闕,而兵批不爲出代,如此則人君差出乎?一邊差出兵曹政色吏,一竝懸之。
徐命善啓曰,大臣·備局堂上,依下敎來待矣。
洪樂信啓曰,大臣率備堂,來詣閤外,請對矣。
又啓曰,內局三提調,來詣閤外,請對矣。
傳于朴相岳曰,大小公事旣留院,諸臣皆退去,次對之君,豈若此乎?雖然,謝恩則催促。
徐命善啓曰,領府事金相福,領敦寧金陽澤有稟達事,來詣閤外,請對矣。
又啓曰,判府事李溵有稟達事,來詣閤外,請對矣。
又啓曰,判府事韓翼謩·金尙喆,來詣閤外,請對矣。
洪樂信啓曰,大司憲李溎有稟達事,來詣閤外,請對矣。
又啓曰,大司諫朴師海有稟達事,來詣閤外,請對矣。
又啓曰,諸玉堂有稟達事,來詣閤外,請對矣。
傳于朴相岳曰,竝入侍。
有政。判書李潭進,參判徐命善進,參議洪述海進,都承旨宋淳明進。韓鼎裕爲執義,李東郁爲校理,吳載紹爲修撰,鄭民始·任希雨爲副修撰,閔鍾烈爲弼善,吳載紹爲兼弼善,洪龍漢爲刑曹參議,李成運爲吏曹佐郞,金履基爲思陵令,兪漢人爲宗簿主簿,申光健爲禮賓主簿,趙鎭完爲宗廟副奉事,李潤衡爲慶基殿參奉,洪相顯爲貞陵參奉,徐有悌爲順陵參奉,李爲景陽察訪,吳道炯爲陽川縣令。
備忘記,徐有隣爲道臣。
兵批,判書朴相德進,參判李昌儒病,參議金魯永入直進,參知李邦榮在外未肅拜。金宇淳爲僉知,李涑爲翊衛,以劉得亮爲景福將,以曺漢胤爲昌慶將,以金再欽爲昌德將,以申大坤爲宣傳官。
以宋淳明·尹得養·宋載禧·趙·李敬倫·金瑞應·申在善·黃幹·金養心·安大濟·洪九瑞爲副司直。以申大升·李養鼎·宋㻐喆爲副司果,以洪相益·李商球爲副司正。
傳于朴相岳曰,此時畿伯豈如此乎?仍令赴任。
傳于徐命善曰,陽川縣令亦令赴任。
洪樂信,以左右捕盜廳言啓曰,因傳敎,景福宮松木偸斫人守宮留直姜太明,良人孫珩等,捉得之意,敢啓。傳曰,草記中留直,其誰奴?所偸決非止此,亦棍問。所謂良人,亦非今番,一體棍問,以捧招記以奏。
洪樂信,以左右捕盜廳言啓曰,因傳敎,景福宮松木偸斫人內官崔峻亨,捉得之意,敢啓。傳曰,萬萬寒心。此人與韓聖祿也,闕門南邊,大將開坐棍問,所偸株數,亦有一人,此其誰問名,次知中官其誰亦問,持草供以奏。
朴相岳,以弘文官言啓曰,新除授副修撰李養鼎,時在江原道鐵原地,經筵入番事緊,請斯速乘馹上來事,下諭。傳曰,依啓。
朴相岳,以弘文館言啓曰,今日政新除授玉堂,待下批,仍卽牌招察任,何如?傳曰,允。
傳于洪樂信曰,左邊大將兼察事牌招,聽傳敎。
洪樂信啓曰,左邊捕盜大將張志恒,持松木偸斫罪人草供,依下敎來待矣。傳曰,入侍。洪樂信,以義禁府言啓曰,慶尙道南海縣定配罪人兪漢章勿配事,命下矣。押去羅將,前已發送所到處,知委放送事,分付該道道臣之意,敢啓。傳曰,知道。
朴相岳,以奉常寺官員,以都提調·提調意啓曰,東籍親耕田所種九穀,先農大祭後,卽爲起墾付種之意,敢啓。傳曰,知道。
右議政洪麟漢疏曰,伏以臣向忝內局,怵於嚴敎,義重嘗藥,顚倒承膺,雖不免本職之祗肅,若其圖遞一念,何嘗頃刻暫忘,而曉夜奔走,無暇更瀆,抱玆耿耿,挨過數旬,到今兼帶,幸蒙恩解,則臣可得問而言私矣。念臣肝血之懇,悉暴於前後辭疏,繼陳於初筵入侍,幾乎辭窮意竭,無容更贅,而猶且仰首。嗚呼,不避煩複者,誠以君臣猶父子,凡有疾痛,不敢自阻故也。古人云,知臣莫如主,臣之事殿下,數十餘年矣。本末長短,畢露無餘,以殿下則哲之明,豈不察臣之不肖無似,而匪分重任,遽及賤品,臣未知聖上,以爲乏人而有是命歟?抑以爲姑試而有是命歟,左右思惟,俱未得其說,則此莫非臣促命之致,撫躬悼歎,寧欲無訛。噫,上以匡輔君德,中以彌綸世道,下以拯濟生靈,使國家奠安而維持者,唯在於輔相之得其人,而臣則自知甚明,有何學識,可以協贊聖治,亦有何力量才猷,可以調時象而捄民瘼,以副委毗之重乎?於斯三者,無一彷彿,則以臣身當此任,殆有甚於策駑駘而馳千里,强僬僥而負泰山,畢竟顚躓而覆敗,不待知者而知。臣豈可因一時副急之出,爲淟涊苟冒之計哉?然此猶屬去就上說,而若臣踪地,與前一般,官愈高而悲苦自如,寵愈渥而懍蹙益切,以至危至臲之蹤,處不進不退之地,旣不能效其職事,又不能伸其私義而只自虛縻度日,作一伴食樣子,爲今之道,唯有速解重擔,退守本分而已。苟使臣之情勢,除非如是至難强,則生逢聖主,致位至此,抑將何心,不思其圖報萬一,乃反疾聲求解,不自知止,甘自歸於辜恩負德之科也哉?伏惟天地至仁,無物不遺,日月至明,無微不燭,如臣苦懇,亦庶幾見諒於慈覆之下,哀之亦命,不哀之亦命,正爲臣今日道也。自量已審,迷執難改,玆不得不更入文字,仰瀆崇聽。伏乞聖明,軫臣言之非出飾讓,察臣職之不容仍據,亟賜處分,改卜賢德,以濟國事,以安賤分,不勝大幸。臣無任悶迫哀懇之至,謹昧死以聞。答曰,省疏具悉卿懇。旣遞內局,復守前志,復以章代箚,一何過也,一何過乎?噫,筵中旣諭,噫,暮年拜相,豈可爲卿而然乎?實爲君實爲國,若今日卿已遭朝,若許免此,非爲國也,寔爲卿也。嗚呼八十二,豈忍爲此,豈忍爲此?若於他日,下問輔相輕遞之由,予何語仰奏乎?予意若此,卿勿若非拜相也。噫卿局量,予常歎服,於今輔相,捨卿誰先?嗚呼,於今暮年得卿,予心弛矣。嗚呼歲初,見今卿請,嗟哉宗國,無史官則已,若有則慷慨,必特書嗣服五十一年,因相臣一章而許解,雖無註脚,嗚呼嗟哉。後世若有志士而見於今當朝者,爲其君必曰,何無擧措若此?有漆室之歎,況於他日,亦將若何?予雖衰苶,豈㤼乎此?目今可悶者宗國,噫,昨日强飮則其欲歉然,而心則少靜,聞卿章,何心服湯?嗚呼,五十年臨御,觀今景像,心豈木也,腸豈石乎?莫知此意,命來建功,聞此何心更飮?慷慨一聲闔門,復何命諭?嗟,卿須諒焉。仍傳曰,遣史官傳諭。
正言姜彝福疏曰,伏以歲籥載新,寶算彌隆,賀擧元朝,歡均八域。仍伏念臣於見職,屢試蔑效,夫豈有一分堪承之望,而逖違之餘,誠切瞻天,章遑出肅,冒登前席,少伸區區頌祝之忱,而第當飭勵群工,詢及芻蕘之時,固宜殫竭魯鈍,對揚休命,而未敢出一言論一事,以副虛佇之盛意,有臣如此,將焉用哉?且於日者筵退之後,素患痰眩之症,觸風添感,一倍危劇,時日之內,萬無自力詣臺之望,尋常傳啓,停已屢日,病中添病,徒增兢惶。伏乞天地父母,俯加諒察,亟削臣職,仍治臣罪,以爲不職者之戒焉。臣今請譴,而事在目下,不容泯默,敢此附陳焉。目今悠悠萬事,無過於保嗇聖躬,而再昨却湯之敎,昨日減膳之命,雖出於我聖上爲先之聖孝,憂民之至意,而誠有所萬萬過中者。噫,近來法禁解弛,百隷怠慢,陵木之犯斫,黃口之簽丁,俱極痛駭,譴削杖配,何所不可,而此皆群下之實,非有歉於聖德,則至減五日常御之膳,或停三貼當進之劑,以爲引咎而自損者,是豈臣子之所忍聞,而亦豈大聖人頤養之道乎?傳敎一下,大小憂遑。伏願聖明,亟寢成命,以副群情,千萬幸甚。答曰,省疏具悉。建功昨已進御,只自歉然,而日膳今因憲臣所請,亦允矣。爾其勿辭察職。
忠淸道觀察使金致恭疏曰,伏以臣庸陋無似,朽謝且甚,揆分循省,望絶榮途,不自意湖藩按察之命,忽下於淹蟄江干之日,存錄出常,寵渥踰涯,臣惝怳隕越,感忸交至。噫,方岳重寄,付畀,何如?責任,亦何如?而尙可以如臣猥劣,苟然充擬,上辱眷毗之明,下貽濫竽之譏哉?顧臣老於蔭吏,缾罌都竭,倖玷名塗,歷敡旣過,投閒置散,自足於糠粃之本分,雖在微官末職,其稍侈素量者,宜不敢擔荷,況此藩服專命,殆無異於負乘,尤何可徒恃鴻私,厭然承當乎?嚴命之下,縱切竭蹶之忱,揣義知懼,實無趨膺之望。玆敢拜章呼籲,悉暴哀悃,伏願聖明,俯垂矜察,特許鞶帶之褫,以重公器,以靖微諒焉。答曰,省疏具悉。今者此任,於卿晩矣。暮年欲試,卿勿過辭,卽來謝恩,仍爲赴任。
副司直李世師上疏曰,伏以維天維陟降,眷祐我宗祊,聖壽無疆,慶運稠臻,歲籥旣更,新休益滋,普率聳忭,跛躄皆起,衰病賤臣,屛伏遐荒,遙瞻大庭,無路趨進,攢手頌言,從切岡陵之祝,因念臣本以庸資,猥玷朝籍,策名三十年間,曾無一日陳力之效,而特以先蔭之故,過蒙剪拂之私。復緣涵囿壽域之天,延保其犬馬年齒,朝家優老之典,渾及癃廢之身,蓋自下大夫而躐躋命德之班,節次加陞,遂至名登耆社之案,循省地分,濫踰已極。去年加一資,後年又加一資,點檢銜聯,居然進窮正二品之階,人器不稱,官方攸戒,在野朝銜,先人所懼,臣方怔營怵惕,不知所以措處也。迺於去秋,聖心俯軫耆耉諸臣,特宣恩銜,而如臣留落在鄕者,亦同被殊私,旣又筵敎鄭重,記有臣名,而俯憐其尙今生存,仍有衣資食物加給之命,道臣奉承,輸致,匪頒於蓬蓽之下,閭巷動色,家室相慶。臣是何人,承恩至此,驚惶霣越,神精惝怳,拜稽祗受,感淚被顋,猥入文字,欲達微誠,而畏戒公格,趑趄未敢,只得北望雲天,九頓霑灑而已,情禮莫伸,分義都虧,有臣如此,不如無生。嗚呼,臣今何敢以糞土陋褻之私,仰干天聽,而臣之年來癃病,日甚月加,㱡㱡朝暮,惟俟符到,所以年前幾番加資,竝闕叩謝常禮。聖候平復,縟儀屢擧,而俱不得進參舞蹈之班,以至今番恩賜,尤係曠絶異數,而老病實狀,如上所陳,雖欲勉强自力,竭蹶趨謝,而已不可得,衣君食君,受賜如天,孤恩闕禮,報答何地。屬此歲改,萬景俱新,龍樓日長,海屋籌添,滿庭臣工,擧切慶忭之忱,區區微衷,此時益倍,玆敢略構短章,粗伸感頌之情,兼陳自引之義。唯望聖明,將臣前後孤負之罪,亟施譴典,俾肅朝綱,以安私分焉。抑臣又有下懷耿結于中者,臣於釋褐以後,立朝仕日無多,中間暫叨玉署,僅得一再登筵,仰覩天日光輝,而旋卽屛退,至今幾年,更不識東華門路,尋常一夢,長繞五雲高處,每逢新經近侍之人,輒問聖體起居,敢以賤臣之已迫遲暮,仰慮天顔亦非昔時。近伏聞寶算冞高,玉候康寧,太平萬歲,邦籙靈長,此政往牒罕有之慶,亦臣子不敢遠離殿陛之時,而臣獨逖違京輦,終不復仰瞻黼扆之肅穆,依稀前席方寸,此生已矣。滿心憾恨,亦知其逝不瞑目,臣旣不能再覲耿光,粗效微忠,則請得依野人獻言之義,以替華封祝聖之辭焉。伏願聖上,益軫保嗇節宣之方,免御建功,加愼靜攝,聖躬萬康,朝著和平,天地以位而萬物以育。黃軒之在位百年,服眞訣於丹書,放勳之享綏耄期,著心法於典謨,竝休齊光,永垂無極,亦以此燕翼我東宮邸下,基有鮮億萬年宏達之業,則實爲老臣今日惓惓之望也。臣無任云云。答曰,省疏具悉。卿入耆社久矣,予嘗欲見,今聞卿章,若見卿焉。尙今支撑,其亦冥然,豈云章?後繼進者,可見耆舊臣惓惓愛君一心,而及於沖子,予庸嘉焉。三陽開泰,安車就道,亦古人道也。卿須體此意,從容登途,以副予意。
乙未正月十二日辰時,上詣延和門外。香祗迎入侍時,行都承旨宋淳明,左承旨李敬倫,右承旨洪九瑞,左副承旨金瑞應,右副承旨申在善,假注書李商球·愼師稷,記事官白鳳周·李儒慶,以次侍立訖。上具翼善冠·袞龍袍,乘輿出通陽門,仍詣延和門外降輿,步詣版位,香祗迎俯伏後,仍爲還內後,諸臣以次退出。
乙未正月十二日辰時,上御集慶堂。藥房入診,左副承旨同爲入侍,都提調申晦,提調李潭,副提調宋淳明,左副承旨金瑞應,注書李商球,記事官白鳳周·李儒慶,醫官方泰輿·慶絢·吳道炯·柳光翼·康命徽,以次進伏訖。晦曰,早爲勞動,聖體,若何?上曰,一樣矣。晦奉進湯劑,上進御訖。晦請診候。上曰,置之。晦曰,儒臣在外及違牌人,竝許遞,政在京無故人差出,使之讀書聽講,則似好矣。上命書傳敎曰,在鄕儒臣,違牌儒臣,竝許遞,政官牌招開政。晦曰,其時龍虎將,非李漢膺,卽李邦綏矣。命書傳敎曰,龍虎將,領相旣奏,代單子安徐,李漢膺其令仍任。上命瑞應,讀李世師疏,至繼進建功之句。上笑曰,怪矣怪矣。仍命書批答。瑞應讀奏慶尙右兵使田得雨狀啓。上曰,大臣之意,何如?晦曰,今春習操及營將節制,使巡點設行事,請令廟堂稟處矣。昨年本道年事稍登,且停操已久,習操則依例設行,而營城將巡點,疊行有弊,此則竝置之之意,分付,何如?上曰,依爲之。出擧條上問李世師,誰也?晦曰,入於耆社,年踰八十,而先正之子孫矣。上曰,然乎?予未之見矣。上命摘奸禮郞,與御史入來與否知入。賤臣承命出來,還奏曰,未及來矣。上命詣臺臺臣入侍事。出榻敎執義李崇祜啓曰,臣於昨日傳啓之際,當請掌令具修溫下諭,而全然遺忘,未及仰請,昏謬之失著矣,晩乃覺得,今始來避,所失尤大,請命遞遞臣職。上曰,一時莫察,其何撕捱?勿辭亦勿退待。出擧條又啓曰,請固城縣充軍罪人咸道亨,依本律處斷。上曰,勿煩。措辭見上又啓曰,請還寢罪人梁成卜減一律島配之命。上曰,勿煩。措辭見上又啓曰,人君減膳,何等重大,而今因臣下之罪,至減至尊之膳,其爲事體之虧損,何如也?請收還五日減膳之命。上曰,今者此命,意有慷慨,而問其本則下也,喉院與大臣,其卽從看者,以予神氣,雖諭何能知?聞啓乃覺,嘉得臺體,於今事件,亦異於前,旣云可嘉,而何拒其言?依啓。又啓曰,減膳傳敎之下也,其時承旨,不能力請反汗,惟允之責,不容如是。請當該承旨從重推考。上曰,此旣予意,何云承旨?此亦臺體則然,依啓。又啓曰,新除授掌令具修溫,時在忠淸道海美地,請斯速乘馹上來事,下諭。上曰,依啓。以上出擧條上問注書,誰也?晦曰,故校理臣李毅中之姪李商球也。瑞應曰,漢城庶尹李彦中之子也。上曰,然乎?命書傳敎曰,今聞臺臣所請乃覺。衆皆默然而然,內局勸進建功莫敢請,事勢固然。諸大臣下敎特寢,今無可言,而其於都承旨,在一院長,臨門時默默,入侍亦默,飮建功後亦默,而豈特此乎?非徒莫請,今日捧供亦然,雖由於年衰之致,溺職則大矣,特遞其職。又命書傳敎曰,都承旨有闕代,徐有隣爲都承旨,牌招察任,房順房,三院副提調例兼。又命書傳敎曰,舜造漆器,諫者幾人,其猶然矣,況人君御供乎?聞臺臣所請,予乃覺焉。經宿默默曰,有喉院於今,喉院豈可無飭,豈云書下敎者乎?諸承旨一也。其中一人,雖異於此,人君飭勵,焉可苟且?大抵今悶者,古規日解,在院諸承旨,一竝遞差。上命注書李漢膺·趙曾經承旨與否知來。賤臣承命出來,還奏曰,未經矣。命書傳敎曰,承旨下敎代,前承旨鄭彦暹,前薇垣長金養心,前府使朴相岳,前承旨洪樂信爲承旨,牌招察任。此等之時,承旨其何久曠?在鄕承旨許遞。騎曹參議趙,於前職必撕捱,許遞,其代旣命乘馹,其何單騎?前承旨李邦榮爲騎堂,令仍乘馹。承旨一員代,以執義李崇祜爲承旨,牌招察任,房順房。又命書傳敎曰,嗚呼暮年,其可無中生有,此豈循例承牌?必有擧措。承旨金養心纔敍用,亦過許遞,其代前承旨趙載俊爲承旨,牌招察任,房順房。瑞應讀忠淸監司金致恭疏。上曰,金致恭誰子也?晦曰,故相臣金若魯之子也。上曰,與奉朝賀爲幾寸?晦曰,六寸矣。仍命書批答,上命果川御史入侍。林得浩進伏。命讀書啓訖。上曰,果川小邑矣。得浩曰,邑雖小,人民繁殖,無一黃口充丁矣。上曰,然乎,縣監誰乎?瑞應曰,重臣李益炡之子李禹圭也。上曰,果川初邑乎?瑞應曰,初授陽城,以親老路遠,特命相換矣。上曰,然乎,其前官,誰也?晦曰,吳道炯矣。命書傳敎曰,聞平澤,其切寒心,雖有八道下敎事,聞此後,何心便臥?昨因臨門,有此敎,今聞果川御史所奏,邑雖如斗,軍丁則多,而噫平澤,軍丁少而然乎?在守令,近畿無頉,豈特此?特敎相換之後,年少其能若此,其涉可嘉,縣監李禹圭特爲陞敍調用,前縣監吳道炯,其遞屬耳無頉。大抵此等人,謹愼異於他,而若人不稱而何能,況近有下敎者,而若此其涉可嘉,資到崇品,其何施賞?特賜熟馬一疋,面給焉。又命書傳敎曰,五時摘奸時,禮郞所見者,官員皆合眼,守僕亦然乎?萬萬可駭,況杖問時,雖渠至親,宜服若是隱諱,而以此曰,間昨朝下敎者,若是稽滯,敢請予裁若此,人君當開坐乎?萬萬可駭,該掌亟施不敍之典,諸守僕今日內,勿爲徵贖,決杖一百,海島充軍,給此單,予何判付焉。上命宣傳官一員入侍。宣傳官尹弘檢進伏。上曰,舊闕應有偸斫,摘奸以來。仍命注書,騎馬一疋給之。賤臣承命出來,俄而,弘檢復命。上命書傳敎曰,舊闕曾有此弊,故令中官宣傳,巡審松根二十三,而亦有大松,果木根亦一株,萬萬駭然,當該中官,皆永刊內府。今日內逐鄕里,昨今次知中官一人卽新差,舊差金興曄刊名內府,房直二人中一人新差,一人令訓鍊都監,舊闕門外,依法決棍三十度,昨年十月以前,軍士亦與房直決棍三十度,皆安眠島水軍充丁,都政新差衛將分揀,其前衛將勿論時任與否,亦於舊闕門外,只假揷回示三帀後,決棍三十度。喬桐府水軍充軍,雖時任,闔眼以直乎?亦不可無飭,皆決棍二十度,許多數其皆同也。其不同可知,中官申德龍刊名內府,當該宣傳官刊名宣廳。諸臣遂以次退出。
乙未正月十二日午時,上御集慶堂。承旨入侍時,都承旨徐有隣,假注書愼師稷,記事官白鳳周·李儒慶,以次進伏訖。上命注書出去,舊闕松木摘奸宣傳官·楊川御史使之入來。賤臣承命出來,宣傳官尹弘儉,楊川御史洪鳴漢,召入進前。上曰,松木偸斫幾株乎?弘儉奏曰,小臣敬奉聖敎,馳詣舊闕,詳細摘奸,則二十三株矣。上曰,與中官所奏不同矣。弘儉奏曰,其中又有栗木一株,竝二十四株矣。上曰,許多木根,與中官所奏,豈可雷同也?其符同可知。當該中官拿入,宣傳官刊版之律施之。上曰,摘奸宣傳官·中官下敎,竝安徐。上命書傳敎曰,宜卽□固?予知熟矣。舊闕偸斫,專皆北洞士夫僕夫,昔年聞其禁,其夜中官,坐松下誤知曰,宿持其斧,誤斫其衾,予嗣服後,此輩皆昏,故曳於松,下敎授曰,今番若此,日後若復犯,當斫捉。今此闕,年近八十七十人,苟充衛將,亦不過判書私人,只有其祿者,類今日命訓將,舊闕外命三帀,令壯洞士夫畏戢者,閭家借入,已嚴飭,況踰闕城偸斫乎?此輩持其松去何處?必入主家,而若是,其家主卽窩主,此後令捕廳譏察。若得其家主,當令訓將,舊闕洞口,回示三帀,嶺沿充軍。大抵近弊,若是奢侈,雖中官,自謂兩班,其悍僕無異士夫僕,焉知無此弊?該廳若有得者,當該中官,亦以此律處之,在鄕父兄者,當充定軍役。噫予雖衰,國法何衰?以此嚴飭。出傳敎上曰,御史讀書啓訖。御史奏曰,臣敬奉聖旨,詳考文案,則別無的知之端,而其中十五歲,充定五人,故似有可疑之端,其父兄招問,則或稱八九歲,而又問於道路居民,則皆曰,聖德如天,實無黃口充定之事矣。上曰,陽川縣監,誰也?御史奏曰,嚴瑀之弟矣。上曰,柳光翼何年赴任陽川,而何年遞來乎?史官知入。賤臣承命出來聞知,則辛卯六月赴任,癸巳十二月遞來矣。上曰,內局入來。上命徐有隣,讀右相疏,命書傳諭訖。有隣奏曰,此非如此下敎之事矣。上曰,豈不然乎,豈不然乎?上命書傳敎曰,畿伯·守令有闕,政官牌招開政。出榻敎又命書傳敎曰,嗚呼暮年,其可無中生爲,其豈循例承牌?必爲擧措,承旨金養心纔敍用,亦過許遞,其代前承旨趙載俊爲承旨,牌招察任,房順房。出傳敎又命書傳敎曰,判書下敎代,具善復爲判書,牌招察任。出傳敎又命書傳敎曰,已下敎分付西捕廳,舊闕北墻着實巡邏,士夫家悍僕,中官隨此放恣之類,得奏若闕焉,此闕何殿,當詣舊闕洞口兩捕將,將回示三帀,嶺沿充軍,以此嚴飭。出傳敎又命書傳敎曰,其雖下諭八道,此心憧憧,近畿有御史之命,嗚呼,咫尺京江越邊,有此擧,道臣較重於湖西,極施三等之典,初則於平澤,以守令書以四歲樣,雖誤知下教,其亦咨嗟,更思已下敎於軍案,雖十四歲,豈充定?御史,疑十五歲,誠是矣,不察可也,作俑果曖昧,心已舒矣。今聞果若,時任縣令特施刊牌之典,雖敍用,勿復檢擬於字牧於縣令,依此律捧傳旨,此專由乎座首色吏作俑,御史卽爲馳詣陽川官門,大張威儀,座首假揷回示,三帀後決棍三十度,喬桐府限己身水軍充定。色吏依此三帀後,道里旣遠,決棍二十度,黑山島永爲水軍充定,若有其子,勿拘年限,其長子一人五名中代定後,來奏陽川若此,予已覺矣。平澤何異座首色吏?依此例充軍事,分付。帥臣守令勿配,以此律勘處事,分付。亂本卽平澤,雖敍用,限十年勿復抄啓於歲初。出傳敎又命書傳敎曰,爲守令,其雖誤着自現者,旣令勿問,座首色吏,若是嚴處,此專由於此輩,聞命,其若自現,亦爲勿問事,分付。此亦刑期無刑之意也。噫,聞此其若隱匿,此等須看,今此等座首色吏,特命御史當梟示,以此一體嚴飭。出傳敎上命退去,諸臣以次退出
乙未正月十二日申時,上御集慶堂。時原任大臣·備局堂上同爲入侍時,領府事金相福,領敦寧金陽澤,判府事韓翼謩·金尙喆,領議政申晦,判府事李溵,左議政李思觀,右議政洪麟漢,行刑曹判書具善復,仁陽君李景祜,左參贊鄭弘淳,行兵曹判書朴相德,行司直李章吾,行副司直趙重晦,禮曹判書洪樂性,戶曹判書具允鈺,漢城判尹尹東暹,右參贊鄭存謙,行副司直李潤成,行副司直尹泰淵,行副司直尹得養,行副司直金華鎭,漢城右尹洪趾海,行副司直金相翊,行副司直李瀰,大司憲李溎,大司諫朴師海,校理徐有防,左副承旨鄭彦暹,假注書愼師稷,事變假注書洪相益,記事官白鳳周·李儒慶,以次進伏訖。晦曰,午間聖體,若何?上曰,一樣矣。晦曰,莫重湯劑,何以不進御乎?相福奏曰,進新年兩次香祗迎,聖體安寧,實宗社無疆之休,而臣等伏聞玉音,無異於前,萬切岡陵之祝,而大小公事留院下敎,旣出於過中,湯劑之尙不進御,尤極驚惶,亟命進御焉。思觀曰,當夜寒緊,常進湯劑,何不進御乎?麟漢曰,臣方切惶蹙,而湯劑之尙今不進御,此莫非小臣之罪也。伏乞聖上進御湯劑,保嗇聖躬,而大小公事,留院下敎,亦爲還收焉。上曰,古有肉袒負荊之事,而亦爲國事而然矣。思觀曰,今日下敎,洞燭無餘,而右相之心亦安,臣等亦仰賀,而今日聖慮則誠過矣。伏願進御湯劑焉。晦曰,常進湯劑,何以不進御乎?君臣上下,必須交泰然後,可做至治,而當日之事,史官亦書之矣。只緣臣等之無似,尙闕湯劑,臣之罪戾,莫重于此矣。溵曰,莫重湯劑,不可一時遲滯,而大小公事之留院,亦過中矣。伏願進御湯劑,而大小公事留院下敎,亦爲還收焉。翼謩曰,逢此新年,三陽回泰,此正聖上體天修政之時也。大小公事留院下敎,雖一刻,豈可不還收,而保嗇聖躬,亦莫過於湯劑,伏乞亟許進御焉。上曰,慨然矣。千乘浮雲,萬機楚越矣。僉曰,非如此下敎之事矣。麟漢曰,今日湯劑之不進御,實因小臣之罪而然矣。臣不勝惶懍之至,退伏階下,免冠待罪矣。上曰,誠過矣。右相命入來焉。麟漢曰,臣本負罪甚重,而今日下敎,亦由於臣之罪也。湯劑不進御之前,臣何敢晏然承命乎?恭俟嚴譴之外,更無所達矣。上曰,右相若入來,則當有更思之道,史官其令入來焉。師稷召入進前。麟漢奏曰,臣之兄弟,偏被聖恩,得保今日,亦莫非我聖上生物之厚德也。一則聖恩,二則聖恩,臣雖冥頑,何敢不知乎?諸承旨奏曰,伏願亟進湯劑焉。諸儒奏曰,莫重湯劑,亟命進御焉。諸備堂奏曰,當此靜攝中,湯劑豈可一時遲忽乎?伏願亟命進御焉。晦曰,更鼓已深,湯劑何不進御乎?上曰,苟且矣。晦曰,今日湯劑之不進,緣何事耶?抑或不信右相而然乎?臣等誠知其不然矣。麟漢曰,臣之煩達,極知惶悚,而今日過擧,皆由於臣之罪也。夜已添寒益緊,伏乞進御湯劑焉。上曰,藥房提調持湯劑入侍。上曰,捕將入侍事,下敎。出榻敎上曰,張志恒,誰也?麟漢曰,泰紹之子,鵬翼之孫也。晦曰,請奉進湯劑。上命進御訖。上曰,備堂皆入來乎?晦曰,幾皆入來而數員未及來待矣。上曰,有何事乎?晦曰,各道狀啓,姑無入來,而只有習操一節矣。上曰,稟達可也。晦啓曰,諸道中,或因昨年年事之失稔,今春習操及營將巡點,雖爲停止,至於官門聚點,則固宜着實擧行,一依新定式,坐作進退之法,略倣操鍊例爲之,而軍額之有頉者,器機之破傷者,一一充定修補,俾無戎政疎虞之意,另加申飭,何如?上曰,依爲之。出擧條李溎所懷,大小公事留院下敎,喉院不敢奉承而繳還矣,俄者入侍之路,中官以徼還公事,還給於承旨,喉院徼還之公事,中官之私自傳與,極爲駭然,承旨之矇然,受來,亦極未安,當該中官及左副承旨鄭彦暹,竝命罷職宜矣。上曰,此非承旨中官之過,而臺體則然,依啓。出擧條又所懷,舊闕事體,至爲嚴重,一草一木,孰敢傷折,而內官崔俊亨,水工姜太明,宮城近處居民孫珩,恣意偸斫,被捉於捕廳之規捕,此實前所未有之變怪。臣謂舊闕偸斫罪人崔俊亨·姜太明·孫珩,竝依律文,從重勘處斷,不可已也。上曰,聞所奏,聞草記,萬萬寒心,今方嚴問,當嚴處矣。出擧條朴師海所啓,請固城縣充軍罪人咸道亨,依本律處斷。上曰,勿煩。措辭見上又所啓,今番諸陵官,誠極駭然矣,罪狀現露者,旣已處分,未見露者,終當處分,而處分雖嚴,此不過一時飭勵,竊念永久飭勵之道,莫若嚴考績。大抵京官考績,常時每置上考,終是謬規,該曹頻遣郞廳摘奸,以其禁護勤慢,嚴明黜陟,一如外邑守令殿最之規焉。上曰,依啓。出擧條上命退去。諸臣以次退出。
乙未正月十二日亥時,上御集慶堂。坐直承旨·捕將同爲入侍時,左邊捕盜大將張志恒,右副承旨洪樂信,假注書愼師稷,記事官白鳳周·李儒慶,以次進伏訖。上曰,松木偸斫人,何以得捉乎?志恒奏曰,以從事官譏捕矣。上曰,承旨坐直,誰也?樂信奏曰,臣及朴相岳矣。上命書傳敎曰,聞此所供,身爲守直中官,犯此萬萬可駭,以所供聞也,非偸斫可知,此自古雖有若此之事,作丹以入,豈可體木取去?非公然偸斫,然年七十有此慾,萬萬可駭,崔俊亨以年過七十,法不當加刑,南海縣定配,曺壽喆·金壽光,此等木自古有例,令其人人作舟以入,可也。雖一枝,渠焉敢取用?竝施永刊之典,姜太明本以騎兵則來京時,此等處,有前例,渠何敢爲留直?騎兵亦良人則甘心此輩之奴,而佩京戶牌乎?萬萬無狀,令該曹嚴刑一次後,海南縣充軍。孫珩居於近處,三次潛偸,其非體木,令該曹刑推一次後,喬桐府充軍。下敎嚴截,故大將欲免三帀,得此草記,而偸斫二十四株之中,此等木四株,恐踰日苟且彌縫,其雖可笑,雖與偸斫有異,其不作舟,敢以體木取去現捉,以無端闕捉有異,其勿問。李慶郁身爲守直中官,以騎兵良人作爲己奴,造給戶牌,萬萬可駭,刊名內府,稷山縣投畀。其所下敎,非此等執捉,巡邏時夜越北城者執捉,則何敢以此彌縫?嚴飭巡邏,必也捉得踰越北城者,此則左右巡廳三軍門,一體嚴飭。出傳敎上命退去,諸臣以次退出。
上在慶熙宮。停常參·經筵。
藥房都提調申晦,提調李潭,副提調徐命善啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。建功有功,氣若此,誠可笑,曷勝苟且?下敎時入侍焉。中宮殿·惠嬪宮,藥房口傳問安。答曰,知道。傳于徐命善曰,內局入侍。
閔百奮,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐命善啓曰,假注書李商球,時無職名,令該曹依例付軍職,冠帶常仕,何如?傳曰,允。
又啓曰,假注書李商球,身病猝重,勢難察任,今姑改差,何如?傳曰,允。
傳于趙載俊曰,明日當爲香祗迎,入直侍衛安徐,待下敎只入正時。
又傳于曰,內局入侍。
又傳于曰,儒臣持問答,坐直承旨同爲入侍。
假注書李商球改差代,以朴天行爲假注書。
閔百奮,以備邊司言啓曰,故鳳山郡守李觀夏,曾經閫帥矣,返柩時,依法典擔軍題給之意,分付所經各道,何如?傳曰,允。
趙載俊,以內醫員官員,以都提調·提調意啓曰,前陽川縣令吳道炯,旣遞外任,依例還屬本院,令該曹口傳付軍職,何如?傳曰,允。
李崇祜,以義禁府言啓曰,中官崔俊亨南海縣定配,李慶郁稷山縣投畀事,承傳啓下矣。以承傳內辭意具罪目,依例發遣府羅將,押送于各其配所之意,敢啓。答曰,知道。
閔百奮啓曰,前京畿監司金載順,亟施三等之典事,傳旨啓下矣。金載順今已拿囚,杖八十依例收贖,奪告身三等放送之意,敢啓。答曰,知道。
閔百奮,以訓鍊都監言啓曰,景福宮前衛將三人內,朴壽仁時在南陽地,韓龍欽時在富平地,時衛將三人內,一人未差,高龍瑞時在海州地,而前衛將金得秋,回示三帀後,決棍三十度。十月以前,軍士興大等十五名,房直昌克,各決棍三十度,竝出付兵曹,時衛將魚彰水決棍二十度,房直尙男,決棍三十度之意,敢啓。答曰,知道。
洪樂信,以義禁府言啓曰,當該中官,皆刊名內府,今日內逐鄕里事,命下矣。當該中官吉敬大·韓聖祿·李景郁·崔俊亨等,依傳敎竝卽放逐鄕里之意,敢啓。答曰,知道。
洪樂信,以刑曹言啓曰,姜太明嚴刑一次後,海南縣充軍,孫珩刑推一次後,喬桐府充軍事,命下矣。依傳敎罪人姜太明·孫珩等,各嚴刑一次後,姜太明全羅道海南縣,孫珩京畿喬桐府充軍,竝卽押送之意,敢啓。答曰,知道。
閔百奮,以兵曹言啓曰,依傳敎舊闕前衛將金得秋,喬桐府水軍充軍,房直昌克·軍士興大等十五名,竝安眼島水軍充定,當日發配之意,敢啓。答曰,知道。
洪樂信,以刑曹言啓曰,諸守僕今日內,勿爲徵贖,決杖一百,海島充軍事,命下矣。依傳敎守僕朴弼萬·崔尙採·孔貴奉·姜憎尙·裵德微·金命大等,各決杖一百。朴弼萬全羅道扶安縣蝟島鎭,崔尙採康津縣古今島鎭,孔貴奉羅州牧智島鎭,姜憎尙靈光郡荏子島鎭,裵德微慶尙道南海縣,金命大巨濟府充軍,竝卽發配之意,敢啓。答曰,知道。
傳于李崇祜曰,明日歲初二次日,世孫當隨出祗迎,分付春坊,祗迎後,鄕民當召見,待令于建明門。
洪樂信,以訓鍊都監·一二所·左右捕廳言啓曰,去夜無犯夜人被捉之意,敢啓。答曰,知道。
正言洪相纘疏曰,伏以臣空疎譾劣,百無一能,徒藉先故,猥蒙特恩,驟躋華顯,榮寵踰分,感激怵惕,歷月靡定,固宜早自陳列,祈賜斥免,而適會歲律載新,賀儀斯擧,添叨邇班,忭切呼嵩,因仍低徊,遂至于今,忽於玉署直中,又伏承諫院除旨,臣心驚蹙,尤無所容。夫耳目之任,亦何等重也,而臣之無似,自知甚明,舊恩猶誤,新命何堪?近因聖敎飭勵,言路方開,一日之責,亦在臣身,而臣有私意難安,未卽承膺,泯默度日,自歸溺職。今則臣之所蒙恩暇,卽先壟之有事,而期日已迫,路阻辭陛,不得已冒進短章,徑尋鄕路。伏乞聖明,亟削臣職,仍治臣犢行之罪,以肅朝綱焉。臣方請譴之不暇,豈宜附及他說,而區區憂愛,竊有不自已者。玆敢略陳愚見,粗效仰勉之忱,惟聖上垂察焉。臣伏覩我殿下,寶算彌隆,聖志益勵,歲首勤咨,圖新庶政,凡在瞻聆,孰不欽仰?只緣群下無狀,莫能稱旨,違法犯科,朝現夕聞。至若莫重陵木,斧斤狼藉,無知赤子,丁役混侵,以殿下爲先之孝·爲民之仁,固宜慽然驚動,惻然矜念,然而此皆不職者之罪,非有歉於聖德者也。夫何天心轉激,連日煩惱,至於大小公事留院之敎,尤萬萬過中矣。旋卽反汗,仍行賓對,而竊惟大聖人處分,雖一念之際,一言之間,不宜或時少忽,以有後悔。況今玉候,尙在靜攝,諸臣進言,每以保嗇爲先,而殿下獨不念此,過自憂勞,或至觸寒臨門,或至終日却湯,或至深夜接應,丙枕靡安,中外焦遑,不知所出,此非但甚妨於節宣,而抑亦有欠於明理。伏願繼自今,益懋中和之道,深軫少愈之戒,聖體日臻於雍熙,則此實宗社無疆之休。臣無任激切屛營之至。答曰,省疏具悉。自玉署而臺職,尋鄕路而陳章,噫,故相後登科,今聞爾章,若見爾祖,嗟予特授,思爾祖信爾而然。嗟夫末世,莫曰大成,予自悶者,莫知何樣事,自某處來,而於爾則今何此章,爾嘗信矣。今聞爾章,可見愛君誠。噫,復政之君,萬古豈有?其雖然,豈若七十歲,庶可望也。近者特甚,今年益甚,此際寢郞駭然,聞黃口充定,是誰是誰?曷勝駭歎?自此以後,心莫能定。噫,予若此而其何自顧?今爾勉陳,可謂頂針,氣衰心苶,誠難誠難。雖然,嘉爾忠,當留意,而强其不能,卽聖人戒,於今兩司乏人,本職許遞,便其心焉。嗚呼,其授其遞,曲軫于爾,此豈爲爾?思爾祖也。
校理李東郁疏曰,伏以歲籥載新,寶算彌隆,邦慶無疆,賀僕爰擧,臣民歡忭,朝野惟均。仍伏念臣才識蔑劣,百無一能,而偏蒙我聖上洪造,前後踐歷,已多濫竽,尋常愧懼,如集于木,唯以斂跡守拙,爲區區塵刹之奉,不自意瀛館之選,猥及於臣,揆分量才,自知不稱。況世路多㠊,弱植易撓,畢竟顚沛,固所難免,果然臺評闖發,極口蹈藉,臣雖疫劣,何可呶較絜,以重其僇辱也哉?第臣之所悼者則有之,人之以立身爲榮者,本欲其貽顯揚名,而臣則乃反添辱門戶,無復餘地。此莫非臣涉世昧方,行己無素之致,撫躬慙痛,尙誰怨尤?從此以後,杜門息影,分作聖世之棄物,迺者玉署新命,遽下意外,不知滓濊賤臣,何以得此?驚惶震惕,莫省攸措,聖恩雖軫於拂拭,臣心益切於危蹙,金華一步,鐵限在前,去就一節,更無可論,玆敢披瀝肝血,仰瀆崇聽。伏乞聖慈,俯垂矜察,亟削臣所帶之職,仍令選部,勿復檢擬,以重淸選,以安私分,千萬幸甚。答曰,省疏具悉。料表臺評,予庸嗟惜,爾何過辭?勿辭察職。
乙未正月十三日辰時,上御集慶堂。藥房入診入侍時,都提調申晦,提調李潭,副提調徐命善,假注書李商球,記事官白鳳周·李儒慶,醫官方泰輿·慶絢·吳道炯·柳光翼·康命徽,以次進伏訖。晦曰,撤夜酬應,聖體,若何?寢睡·水刺之節,亦何如?上曰,一樣矣。請診候,上曰,置之。上曰,李善讀書矣,畿伯讀音若兒矣,其年幾何?晦曰,年近四十矣。上曰,然乎?仍問玉堂一人,與畿伯同生矣。晦曰,徐有防矣。上曰,然乎?晦曰,吳道炯之出外,誠可惜矣。潭曰,道炯於臣政,以副擬受點,臣亦惶恐矣。上曰,道炯已去乎?晦曰,解由未出,故姑不去矣。上命書傳敎曰,予則專爲爲民意也,都提調昨夜今朝以奏,更思此人,以果川觀也,其宜陞授者,解由法典所載,許遞此已知者,與他有異,復何擬望?其望首入者,慶絢爲陽川縣監,其令當日辭朝。潭曰,昨日政新除授弼善閔鍾烈,前任靑松府使,解由尙未成出,而臣矇然備擬,至受天點,惶恐待罪,弼善望合有變通,故敢達矣。上曰,勿待罪,弼善遞差。出擧條上曰,今日有詣臺臺臣乎?命善曰,趙思忠來待云矣。上命入侍事。出榻敎持平趙思忠啓曰,請固城縣充軍罪人咸道亨,依本律處斷。上曰,勿煩。又啓曰,請還寢罪人梁成卜減一律島配之命。上曰,勿煩。又啓曰,昨日聖心煩惱,不進湯劑,實由於孝思之至誠,恤民之苦心,上下臣民,孰不欽仰,而辭令之間,或不無過中之處,大小臣工,焦煎罔措,中夜奔遑靜攝之餘,恐必有傷損聖候之慮,亦有欠於大聖人涵養中和之德,請益勉中節之道,怡養之工,克軫保嗇之方。上曰,冥然今日,心常惡焉,昨夜擧措,其豈意淺?然職在耳目,若是匡救,予庸嘉焉,當益勉焉。又啓曰,爲治之要,莫先奬用廉白,廉然後百事可做,方今上有堯舜之治,而下猶有貪汚之風者,專由於久廢奬廉之政,特選擧世所知廉白著名者,內而淸華,外而雄府,次次歷試,廉吏子孫,每政必擬,則可爲激勵之道,彼貪汚之類,亦必知恥而惕念,請令廟堂,依古例亟擧淸白吏之選。上曰,所啓爲今先務,依啓。以上出擧條上曰,果川御史,誰也?非柳義養乎?命善曰,林得浩矣。上曰,柳義養嘉矣。晦曰,善文矣。上曰,誰子也?晦曰,柳懋之子也。上命陽川御史入侍事。出榻敎御史洪名漢進伏,上曰,何以爲之乎?名漢曰,臣馳到官門,大張威儀,招集城內人民,宣布聖敎,莫不聳躍,而觀者如市矣。上曰,然乎?名漢曰,臣伏承該吏子代充之聖敎,而該吏無子,只有一女,故不能代充矣。上曰,女子則何可代充也?上曰,黃口雖頉給,渠何知其好也?晦曰,渠之父母在,豈不知聖德乎?上曰,淸白吏之選,今則不爲乎?晦曰,豈不爲之?但因循未果矣。上曰,以淸白,亦難知人矣。晦曰,近來則李秉泰最淸白矣。上曰,沈錥淸白,而其弟確,何其然乎?其時人皆見欺矣。晦曰,知人固難矣。上曰,與壽垣刎頸交矣。晦曰,梟獍之徒,類如是矣。上曰,徐命珩爲人甚嘉矣,與都承旨爲幾寸乎?命善曰,十寸矣。上曰,申氏登科者多矣,徐氏則爲幾人?命善曰,十四人矣。晦曰,徐有臣五代登科,三代大拜,人皆謂罕有之事也。上曰,然矣。上曰,奉朝賀父,誰也?晦曰,洪鉉輔矣。上曰,卿見之乎?晦曰,見之熟矣。上曰,金宇杭卿見之乎?晦曰,未見之矣。上曰,有子孫乎?命善曰,昌城尉之壻金濟萬,卽其孫矣。上曰,然乎?命善曰,明日傳香相値,而禮房有故,不可不變通矣。上命書傳敎曰,右承旨許遞,與左副代,其代申光洙·閔百奮爲承旨,牌招察任,房順房,解由勿拘。上曰,闕木自僵則奏達後斫伐,可也。中官何敢私自斫伐,而捕校則直以偸斫例捉之,甚怪矣,乃命還入,偸斫中官李景郁處處傳敎。更命書傳敎曰,舊闕此等松,作舟以入,卽古例,則今番只以差備直判付分付,直判付差備,亦皆得松枝,而次知中官,非徒雖小得體木而去,七十歲守直中官,效次知亦得體松,藏于守直處,現捉,該廳,已下敎。頃者守直中官嚴禁,故偸松人,以斧斫衾,予嗣服後,此漢輩,曳中官有敎授之擧,今番次知眼同,招其人作冊入于廂庫。該廳豈有廉察之擧?此非偸斫,着帽帶頂金,雖松一枝,豈敢下手,而與無形七十歲中官,作黨爲此,猶以爲不足,體木一箇,金圈六寸,此非偸斫,何異帽下偸?初若依前,豈有此弊?其陋矣不足道,此後申嚴舊制,況已下敎,旣建閣,三門皆建,何異時御?此後另加着實守直,當該衛將,與中官異,嚴加窺察,若有此弊,卽爲報兵曹草記,無此而若有現捉者,昨已示,當該衛將,當先施軍律,以此嚴飭,昨日韓聖祿遺焉,令內侍府,永刊內侍案事,一體分付。身爲中官,鄕軍何敢爲僕?萬萬可駭,此無異壓良爲賤,李景郁子,其若時仕,亦爲刊名內府事,一體分付。以孫珩觀也,在神武門近處,舊闕北城,若渠門閾,可知此等處,令三軍門左右兩廳,嚴加譏察事,分付。又命書傳敎曰,飭已施,前都承旨李敍用。又命書傳敎曰,噫,凡事飭處雖勤,不飭處怠慢,噫,淨業院廣闊處而無頉,此不過墻內,而二十餘株之多,其心所在,誠極叵測,一中官以渠不孝,旣逐本鄕,今無可論,三人竝南沿投卑,當日押付,此守僕所爲,今日嚴刑一次,竝黑山島水軍充定,淨業院庫直,萬萬可尙,所次軍門調用。諸臣以次退出。
乙未正月十三日酉時,上御集慶堂。藥房入診,儒臣同爲入侍時,都提調申晦,提調李潭,副提調徐命善,假注書愼思稷,記事官白鳳周·李儒慶,修撰吳載紹,副校理柳義養,醫官方泰輿,以次進伏訖。晦曰,午間聖體,若何?上曰,一樣矣。晦曰,水刺之節,亦何如?上曰,一樣矣。晦奉進湯劑,上進御。晦曰,請診候。上曰,其止之。上命讀李東郁疏訖。上曰,東郁,誰也?晦曰,光溥之族矣。又命讀洪相纘疏訖,上曰,相纘爲人,如何?晦曰,極佳矣。上曰,與故相,誰也?晦曰,故相之曾孫矣。上曰,故相與誰爲男妹乎?晦曰,與李台佐爲男妹矣。上曰,閔百奮爲禮房乎?晦曰,左副矣。上曰,禮房,誰也?晦曰,申光洙爲之,而以文才有名矣。上曰,閔百奮與閔百祥爲幾寸乎?晦曰,六寸矣。上曰,閔益洙爲人也極好,極誰而亦好飮酒矣。晦曰,然矣。上曰,不飮酒者,雖飮亦醉乎?晦曰,雖飮一匙,而亦有醉之者矣。上曰,有好旨酒者,又有不擇淸濯者,而過飮能不生病乎?晦曰,過飮害人,而小飮則亦有有益之事矣。臣本不飮酒,故雖欲小飮而不能矣。上曰,禮郞入來乎?晦曰,未及入來矣。命內局先退,上命儒臣讀問答。上曰,吳載紹此前幾次入侍乎?載紹奏曰,累次入侍矣。又命讀承旨。上曰,注書,誰也?命善曰,愼師稷也。上曰,與益昌府院君爲幾代乎?命善曰,傍孫矣。又命讀記事官問答訖,命退去,諸臣以次退出。
上在慶熙宮。停常參·經筵。
自辰時至未時,日暈。
夜自一更至五更,月暈。
洪樂信啓曰,大司憲李溎呈辭,執義未差,掌令白師殷呈辭,具修溫在外,持平尹在德在外,趙思忠呈辭,今日以監察茶時之意,敢啓。傳曰,知道。
藥房都提調申晦,提調李潭,副提調徐命善啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣何暇諭?下敎時入侍焉。
中宮殿·惠嬪宮,藥房,口傳問安。答曰,知道。
殿座罷後,政院·玉堂·藥房口傳問安。答曰,知道。
傳于李崇祜曰,內局入侍,右副承旨同爲入侍。
徐命善,以吏曹言啓曰,今此宗廟望祭大祝,前修撰金履正塡差,而時無職名,令該曹口傳付軍職,何如?傳曰,允。
申光洙,以弘文館言啓曰,校理李東郁疏批已下,卽爲牌招察任,何如?傳曰,允。
洪樂信,以刑曹言啓曰,此守僕所爲,今日嚴刑一次,竝黑山島水軍充定事,命下矣。依傳敎守僕宋世郁·金光澤等,各嚴刑一次後,黑山島水軍充定次,移送兵曹之意,敢啓。傳曰,知道。
閔百奮,以兵曹言啓曰,本曹佐郞嚴思晩,身病猝重,呈狀乞遞,宿衛重地,不可久曠,今姑改差,何如?傳曰,允。
又以御營廳言啓曰,依傳敎淨業院庫直白華順,本廳別武士加設差定之意,敢啓。傳曰,知道。
又以義禁府言啓曰,中官白尙采刊名內府,今日內逐於本鄕事,命下矣。白尙采依傳敎逐本鄕之意,敢啓。傳曰,知道。
又以義禁府言啓曰,次知中官曺壽喆,今日內逐鄕里事,命下矣。依傳敎卽逐鄕里之意,敢啓。傳曰,知道。
又以兵曹言啓曰,刑曹移文據,昭顯廟守僕宋世郁·金光澤,黑山島水軍充定,當日發配之意,敢啓。傳曰,知道。
兵曹口傳政事,以趙爲右邊捕盜大將。
傳于洪樂信曰,捕盜大將張志恒入侍。
傳于徐命善曰,都承旨入侍。
吏曹口傳政事,以李應燁·孫致百爲垂恩墓守衛官。
傳于李崇祜曰,摘奸禮郞入侍。
閔百奮,以左右捕盜廳言啓曰,依傳敎罪人房直奴乙土里,決棍三十度,移送兵曹,珍島郡水軍充定,軍士奴戊戌·守得等,竝放送之意,敢啓。傳曰,知道。
李崇祜,以漢城府言啓曰,中官白尙采子若弟,皆爻周入屬內府文書,令當部皆逐鄕里事,命下矣。依傳敎白尙采子崔泰煥,分付當部,逐鄕里之意,敢啓。傳曰,知道。
閔百奮,以刑曹言啓曰,李召史嚴刑一次後,南海縣定配事,命下矣。依傳敎罪人李召史,嚴刑一次後,慶尙道南海縣,卽爲發配,干連諸人竝放之意,敢啓。傳曰,知道。
又以兵曹言啓曰,依傳敎令捕廳決棍罪人房直奴乙土里珍島郡水軍充定,當日押付之意,敢啓。傳曰,知道。
傳于李崇祜曰,禮郞必得來,政官牌招開政。
有政。吏批,判書李潭進,參判未差,參議洪述海進,左副承旨閔百奮進,以申大升爲執義,李泰馨爲獻納,李得永爲正言,吳載紹爲弼善,閔百遠爲莊陵令,崔宗斗爲順陵直長,李彦忠爲禧陵直長,李尙範爲厚陵參奉,金載復·洪景仁爲齊陵參奉,任長源爲孝陵別檢,沈景錫爲厚陵參奉,申光憲爲禧陵參奉,曺羽振·韓鼎謩爲溫陵參奉,宋達淵爲孝陵參奉,金東鎭·洪啓學爲長陵參奉,李趾和爲莊陵參奉,趙湛·趙載衡爲昭寧園守奉官,朴思機爲注書,許湜·李檍爲孝章墓守衛官,李光奎·李命漢爲昭顯墓守衛官,李爲延豐君。
兵批,判書朴相德病,參判李昌儒進,參議金魯永病,參知李邦榮在外未肅拜,以高雲瑞爲同知,護軍韓鼎裕,副司直朴相會,副司果洪相纘,司正申在中。
傳于李崇祜曰,都承旨吏曹次堂,熟手可惜,都承旨徐命善復授參判,其代鄭光漢爲都承旨,待開門牌招察任,房順房,三院副提調例兼。
閔百奮,以禁衛營一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未正月十四日辰時,上詣延和門外。香祗迎入侍時,行都承旨徐命善,左承旨趙載俊,右承旨申光洙,左副承旨閔百奮,右副承旨洪樂信,同副承旨李崇祜,假注書朴天行·愼師稷,記事官白鳳周·李儒慶,以次侍立。上具翼善冠·絳紗袍,乘輿出通陽門,詣延和門外,降輿板位,率王世孫祗迎,仍爲殿座,王世孫亦侍坐,召鄕民入京者十三人,各問役名及年事豐凶市直多小黃口簽丁有無,鄕民等皆言,黃口則自一匹之後,更無黃口隣族之弊,年事則皆豐登,市直則或多或少,而皆是豐年之價矣。禮房承旨馳詣太廟,奉審以來事,下敎。出榻敎命書傳敎曰,歲初祗迎後,暮年憧憧于民,召見鄕民,令沖子侍坐,意蓋深矣。噫,八十二歲,見鄕民於咫尺,豈無表意?入庭十三人,令惠廳米斗須給,噫,昔年有西凡付料軍官試射,其闕已久,今日見慶興付料軍官,心庸歉然。今日兵曹入直堂郞·西北付料軍官二十人,柳葉箭十巡試射,持試記入侍,中官宣傳官刊版傳敎安徐事,駕前下敎,宣傳官二人馳詣淨業院,垂恩墓摘奸以來事。駕前下敎上還入大內後,諸臣退出。
乙未正月十四日巳時,上御集慶堂。藥房入診,右副承旨同爲入侍時,都提調申晦,提調李潭,副提調徐命善,右副承旨洪樂信,假注書愼師稷,記事官白鳳周·李儒慶,醫官方泰輿·吳道炯·鄭允說·柳光翼·徐命偉·康命徽·白文昌,以次進伏訖。晦曰,夜間聖體,若何?香祗迎勞動之餘,聖體,亦何如?上曰,一樣矣。晦曰,寢睡·水刺之節,亦何如?上曰,一樣矣。晦曰,奉進湯劑,上進御訖。晦曰,請診候。上曰,止之。上曰,今則爲僧者頗少云,何故耶?晦曰,二匹之役,則民苦特甚,避其身役,爲僧矣,一自一匹之後,民不避役矣。命善曰,爲僧極少,是故金剛山亦乏檻輿僧矣。上笑曰,僧輩本能善轎檻輿矣。上曰,兵參,誰也?命善曰,李昌儒也。上曰,刑判持文案入侍。上曰,奉審承旨入侍,宣傳官入侍事,下敎。出榻敎命書傳敎曰,大抵此木,依法處置,豈有浦廳被捉而若此故處分,而意謂不過數株云,今日聞其數,夥多若此,未稟處者,何敢一株取用?尤萬萬可駭,次知中官曺壽喆,此着帽强竊,今日內逐鄕里,中官金壽光其品若何,而雖一株,有何不足?私自取用,尤萬萬可駭,分付內侍府永刊其名,此正毛將焉傅也,其子亦爲刊名內府。出傳敎又命書傳敎曰,囚徒於該曹,無於該府只一人,此則非可問者,不察不察,其可無飭?亟施不敍之典,其代,令銓曹今日內備擬,待下批牌招,傳授命召大將牌·傳令牌。出傳敎上命讀湖西道臣狀啓訖,又命書傳敎曰,今聞湖西道臣歲饌啓本,嗚呼,八十九歲人一人,亦有八十八歲人,八十三歲人夥然,令本道依他例加給。噫,洪晟曾入內局人歲饌單子,尙今在焉。以非肉不飽,非帛不煖之意,俱令肉帛加給,以示予昔年思入侍之意,中官林碩茂,以昔年見生當中官嗣服後供仕,年今九十五歲,而獨尙緋玉,以此觀也,於今推思,遍滿國中之時遺漏者,莫知何人。旣聞者當諭,特加一資,今日口傳下批,問其子尙今帽帶在京云,噫,其父若此,而莫知其請,九十五歲人在湖西,而身常在京,守直昭顯廟,噫,其雖螟蛉,其心若何?有近百歲父,而豈木石林碩茂,以渠年升資,莫知其父,螟蛉子白尙采刊名內府,今日內逐於本鄕,終孝生父。出傳敎命退去,諸臣以次退出。
乙未正月十四日未時,上御集慶堂。都承旨入侍時,行都承旨徐命善,假注書朴天行,記事官白鳳周·李儒慶,以次進伏訖。上命命善讀奏公事,上命捕將張志恒入侍事。出榻敎上曰,李邦綏旣已下敎,特放。出傳敎志恒進伏。上曰,昭顯廟房直等,卽爲嚴棍捧招以來。志恒承命退出。命書傳敎曰,嗚呼,于今朝鮮,寢郞·中官朝鮮,況中官雖有此等松,宜奏而不奏,方在靜提,雖未其暇,若此則以元體留置,可也,何敢作爲體木?其爲者亦誰?雖若此,亦何敢枝松渠自判付,令持判付者,皆取去於渠道,雖枝松,莫敢私取,而何敢取去體木,猶以爲不足,亦及六寸崇品乎?予則曰,皆已處置,而今有十箇五株松,豈其十箇?其所知者自服,其任意取用可知,須問渠等,餘木若是夥然,則其不稟可知,若此而何敢若是放恣乎?嗚呼,腰金頂玉,是誰之賜?嗚呼,有八十歲其君,而焉敢若此乎?旣逐鄕里,今無可論,而孫珩則噫渠以朝鮮良民,雖一刻,何敢中官僕帶牌乎?分付配所,處若常帶,投諸海中後狀聞事,分付。昭顯廟非舊闕,此中官守僕,符同然後爲此,若非則幾十餘株,若是偸竊乎?況此處則無次知中官,故此輩回賓作主,與守僕符同,其敢若此?況其中一人,眩於偸松,莫思九十五歲養父,肥己爲事,此雖禽獸,不食其餘,豈特渠輩受食者?卽其予若弟也。令內府今日內其子若弟,皆爻周入屬內府文書,令當部皆逐鄕里事,一體分付。當該中官,渠亦曰,以螟蛉近百歲者,視若尋常,君何惜也,何可異同?四中官皆其道臣濟南海,限己身充軍,白尙采不思近百歲其父,偸竊松木爲事,黑山島永爲水軍充定,若有其子其孫,莫知近百歲其父,孫何有其祖?此螟蛉之螟蛉,分付該府問名,當日逐鄕里。噫,其子其孫若此,今日雖加資,其誰傳也?令該曹此官敎下本官,令本縣令傳給,上命宣傳官一員入侍事。出榻敎宣傳官進伏,上曰,垂恩墓摘奸以來。命書傳敎曰,該曹草記,更令取讀,萬萬可駭,況其四寸在其中,則焉可不敍而止?噫,此人予何以此期,尤涉無狀,特施刊版之典,此三人以末薦施行。出榻敎垂恩墓摘奸宣傳官入侍事。出榻敎命書傳敎曰,垂恩墓所捉者亦夥然,豈可異同守衛官竝汰去,守僕杖一百充軍,其代,令該曹卽爲口傳備擬,命內局入侍事。出榻敎都提調申晦,提調李潭,副提調徐命善,醫官方泰輿·吳道炯等,以次進伏。晦曰,午聞聖體,若何?上曰,一樣矣。潭奉進湯劑,上進御。晦曰,此統制使具顯謙狀啓也,今春三南合操設行當否,請令廟堂稟旨分付矣。三道合操,則擧措甚大,有難輕議,而水操之每年停止,亦甚未安,各其前洋設行之意,分付,何如?上曰,依爲之。出擧條命秋判具善復入侍事。出榻數善復進伏,讀奏文案,詳陳獄情。命書傳敎曰,今日問囚徒未決者,只此數人,而卽殺人云,而初聞文案,已無狀告者,亦無贓物者,有此命,聞該堂所奏果然,比諸頃者酌處者一則疑晦,一則難決,付諸惟輕,可謂此哉?然人之致命無疑,其中李景洙元無可疑,李景漢亦然,而問其本,李召史歐打金召史,自仆無疑,以此定其殺人,豈惟輕之道?然已斃,何施自仆律?只有李召史問其本,卽李召史嚴刑一次後,南海縣定配,干連人竝放。出榻敎上曰,張志恒催促,賤臣承命出來,召入進伏。志恒曰,平問之下,終不直招,故嚴棍捧招矣。命書傳敎曰,今聞房直言,二株卽中官崔興良云,萬萬可駭,一則旣已黑山島下敎,崔興良,巨濟府勿限年充軍,二中官,一則南海縣,一則珍島郡,當日押付房直,令捕廳決棍三十度,珍島郡水軍充定,亦令當日押付。出傳敎命兵曹堂郞,持試記入侍。出榻敎賤臣承命出來,召入參判李昌儒,佐郞洪思默進伏,昌儒讀奏試記。命書傳敎曰,西北付料軍官試射時,西付料軍官洪履澤加資,之次尹光雲弓矢賜給,金龍海·林慶春·鄭德祚竝弓箭賜給,金萬汰·李億富·崔致恒竝弦弓一張賜給,北付料軍官南溟老直付殿試,之次池達蓮弓矢賜給,白後樂弓箭賜給,柳亨玉·李亨俊·尹命德,竝弦弓一張賜給。出傳敎諸臣以次退出。
乙未正月十四日酉時,上御集慶堂。坐直承旨·禮郞同爲入侍時,左副承旨閔百奮,假注書朴天行,記事官白鳳周·李儒慶,禮曹佐郞李中權,以次進伏。上命百奮讀奏禮郞奉審書啓,上問松雜木新舊斫多寡,百奮逐條計數以對。命書傳敎曰,今聞奉審書啓,雖舊斫處,旣無報禮曹受書目,則何異新斫?嗚呼暮年,不飭則已,申飭則焉可視常?若此然後,陵官必也着實巡山,亦莫敢一株隱諱,其舊斫處陵園官守衛官,竝施不敍之典。當該守僕令該曹交代決棍六十,有新斫處則當該陵官,施以刊版之典,其守僕決杖一百,徒三年定配,其代,政官旣牌招,開政擇差,其令待開門謝恩入直。又命書傳敎曰,今番禮郞書啓聞,必也仔詳若是,前奉審處陵官,尤爲駭然,以此聞也,初奉審着實可知,當該禮郞李中權特爲陞敍調用,此後雖一株,與新斫,若報禮曹受書目,則陵官守僕勿問事,奉承傳。出傳敎諸臣以次退出。
上在慶熙宮。停常參·經筵。
藥房都提調申晦,提調李潭,右承旨申光洙啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問要,竝此仰稟。答曰,知道。今逢此日,曷勝予懷?將玩月將踏橋,問予心若浮雲,問予意若楚越,於此時建功何?於予懷建功益,氣何諭?待敎侍。
中宮殿·惠嬪宮,藥房口傳問安。答曰,知道。
李崇祜啓曰,新除授刑曹參判權噵,過三日不爲出肅,依定式推考警責,仍卽牌招察任,何如?傳曰,允。
傳于申光洙曰,今日謝恩人,內局同爲入侍。
又傳曰,內局入侍。
申光洙啓曰,預備兼春秋韓㵛身病猝重,勢難察任,今姑減下,令該曹口傳差出,何如?傳曰,允。
洪樂信,以義禁府言啓曰,中官白尙采黑山島永爲水軍充定,崔興良巨濟府勿限年充軍,李國芳海南縣勿限年充軍,安相衡珍島郡勿限年充軍,當日押付事,承傳啓下矣。以承傳內辭意具罪目,依例發遣府書吏羅將,卽爲押送于各其配所之意,敢啓。傳曰,知道。
又以刑曹言啓曰,垂恩墓守僕決杖一百,充軍事,命下矣。當該守僕待交代捉來城外,而城門已閉,待城門開卽爲擧行之意,敢啓。傳曰,知道。
又以刑曹言啓曰,舊斫處陵園守僕,令該曹交代決杖六十,新斫處守僕決杖一百,徒三年定配事,命下矣。有頉處守僕中已交代入來者,依傳敎新斫被捉處,孝陵守僕李泰奉,莊陵守僕李千位,順陵守僕金德回,昭顯墓守僕權德才,孝章墓守僕崔加八里等,各決杖一百後,李泰奉黃海道康翎縣,李千位甕津府,金德回長淵縣,權德才忠淸道海美縣,崔加八里慶尙道聞慶縣,竝徒三年定配,卽爲押付,新斫處禧陵守僕劉永澤,昭寧園守僕李春得,長陵守僕龍世奉等,各決杖六十放送,齊陵·厚陵·溫陵守僕等,姑未待令,待城門開交代後,卽爲捉來,一體擧行之意,敢啓。傳曰,知道。
又以刑曹言啓曰,垂恩墓守僕鄭元世,依傳敎決杖一百,全羅道靈光郡充軍定配,卽爲押送之意,敢啓。傳曰,知道。
傳于申光洙曰,內局入侍。
吏曹口傳政事,兼春秋單李中權。
申光洙啓曰,假注書朴天行時無職名,令該曹依例付軍職,冠帶常仕,何如?傳曰,允。
備忘記,傳于申光洙曰,西郊郞已復命,東郊郞一何遲?已回來其書啓,問禮曹卽奏焉。
兵曹口傳政事,知事六,許銄·金時鼎·李敍五·申光魯·沈廷最·金乃行,同知單金趾行。
傳于申光洙曰,禮郞若來,闕門外卽稟。
閔百奮,以禁衛營一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未正月十五日巳時,上御集慶堂。藥房入診,謝恩人同爲入侍時,都提調申晦,提調李潭,副提調鄭光漢,記事官朴思機·白鳳周·李儒慶,醫官方泰輿·吳道炯·鄭允說·柳光翼·徐命緯·康命徽·李敏德,以次進伏訖。晦曰,夜間聖體,若何?上曰,一樣。寢睡·水刺之節,若何?上曰,一樣。晦曰,湯劑陪來矣。上進湯劑,仍命書傳敎曰,今夜弛夜禁事,分付。上命謝恩人入侍,順陵直長崔宗斗進伏,上曰,汝誰也?宗斗曰,前承旨崔泰衡之七寸姪也。上曰,爾其着實奉職。宗斗曰,恪勤供職,自是臣子分義,而今此大申飭之下,安敢不盡心乎?上曰,此人年雖多,可至太守矣。命退。獻陵參奉申光憲進伏,上曰,汝誰也?晦曰,此故判書申銋之孫也。上曰,年幾何?光憲曰,四十五也。上曰,此則少於宗斗也。晦曰,渠年雖多,進士屬耳,故今始筮仕矣。上曰,殷鑑不遠,爾其戒哉?上曰,禮郞尙今不來乎?晦曰,光陵周回可八十里,非一二日內摘奸也。上曰,夕診待下敎。命退,諸臣以次退出。
乙未正月十五日未時,上御集慶堂。藥房入診,詣臺臺臣追後入侍時,都提調申晦,提調李潭,副提調鄭光漢,記事官朴思機·白鳳周·李儒慶,醫官方泰輿,以次進伏訖。晦曰,湯劑陪來矣,上進湯劑後。上曰,昨日命製文皆來乎?潭曰,來矣。上曰,承旨讀,提學考之。上曰,徐命九曾經道臣乎?晦曰,任全羅者再任黃海道者一矣。上曰,申光洙爲壯元乎?命書傳敎曰,居首右承旨申光洙豹皮一領,之次前都承旨徐命善虎皮一領,右副承旨洪樂信大鹿皮一領,檢閱李儒慶,兵曹判書朴相德,輔德李鎭衡,兵曹參判李昌儒,文學李秉模,副校理柳義養,各紙三卷·筆五枚·墨三笏賜給。上命賤臣,率入陵官謝恩人。賤臣承命出,偕入厚陵參奉沈景錫進伏。上曰,殷鑑不遠,爾其恪勤供職。恭陵參奉李趾和進伏,上曰,誰也?光漢曰,左相之姪也。上曰,已有下敎,爾其恪勤則無頉矣。溫陵參奉韓鼎謩進伏,上曰,汝年幾何?鼎謩曰,四十一矣。上曰,着實供職,則其無頉矣。孝陵參奉宋達淵進伏,上曰,汝誰也?晦曰,光正孫也。上曰,已有下敎,着實奉行。昭寧園守奉官趙載衡進伏,上曰,汝誰也?潭曰,徐命均外孫。上曰,年幾何?載衡曰,四十二矣。上曰,殷鑑存矣,恪勤擧行。晦曰,筮仕之人,每多年少,故臣則以此爲病矣,今番參奉皆是老成,誠可喜矣。長陵參奉金東鎭進伏,潭曰,金始炯孫也。上曰,年幾何?東鎭曰,三十一也。上曰,此則少矣,爲人,何如?晦曰,精矣。徐有臣文追入。上曰,不偶矣。潭曰,如此善作,宜其遲矣。上曰,何不爲湖堂?光漢曰,故相徐宗泰自劃於湖堂,故此人,自上亦恕諒矣。上曰,依法,是玉堂學士也,如此春坊,不易得也。上曰,飮建功則飮食不下,甚怪矣。晦曰,以痰候然矣,而建功則好矣。上曰,誰,以此作詩者?光漢曰,丁範祖作建功歌百句矣。晦曰,今日則三貼好矣。上曰,爲之,而來潭承命出去。上曰,建功效則有矣。晦曰,附子熱且溫,故多補矣。上曰,今月已半,予八十二歲矣,食色人之重慾,而予則六十七八,已減得七八分矣。上曰,都承旨曾經御史乎?光漢曰,數三次奉命矣。上曰,見老僧乎?光漢曰,見之矣。上曰,山野工夫老僧與老儒,何如?晦曰,臣與老僧,曾一共坐而食,飮食法度,井井可觀矣。光漢曰,如此故程子嘗曰,三代威儀盡在是。上曰,曾見金剛山乎?晦曰,見之矣,或過於所聞,或不如所聞,而但谷谷峯峯白石如玉矣,其中有八潭,其一卽眞珠潭也,一派之水至此,而散落如珠,有船潭,其狀如舟矣。第坐而望見,則萬二千峯,簇立於面前,各呈其態矣。上曰,中原無此山比乎?晦曰,是故華人,有願生朝鮮一見金剛之句矣。上曰,松岳山麤矣,自松岳而又觀漢山,則漢山眞錦繡帳也。上曰,人品,湖南太促矣。晦曰,人之品性,專受山川之氣,故嶺·湖風俗,大相不同,而湖中優於兩南矣。晦曰,醫官四人,各二直宿矣,今則只二人出入矣,以金㵛·許濂爲之,何如?上曰,依爲之。晦曰,方孝民·鄭允說,皆可爲首醫也,雖醫官輩,自上每用舊人,臣所欽仰也。上曰,我國人雖三尺之童,皆曰,建功,此時體也,曾有超三資之命,而亦無不勸之人矣。潭曰,秉彝之性,輿儓亦有之矣。上曰,過猶不及,不已過乎?晦曰,非過也。上進湯劑後,上曰,此時體湯也。光漢曰,名以時體,則其冤同於小人湯矣。上曰,禮郞尙今不來矣。晦曰,昨日至金浦長陵云,道里遠矣。上曰,李中權,誰也?潭曰,忠淸道人而曾爲察訪矣。詣臺臺臣入侍事。出榻敎謝恩陵官竝入侍事。出榻敎藥房持湯劑,更爲入侍。出榻敎前同知沈鼎最,崇政金時鼎,前府使申光岳,崇祿許銄,正憲李敍五,竝今日內單付知事。榻前下敎前僉知金趾行加資,單付同知事事。榻前下敎前郡守金乃行,知事一體單付,今日內下批事。榻前下敎上曰,今聞許銄,己丑年登科云,聞甚愴然,豈可循例推禁而已乎?令該曹衣資食物特給,以表予意,其令明日入侍。出傳敎上曰,兼弼善徐有臣,依柳義養例施賞。出傳敎持平趙思忠啓曰,請固城縣充軍罪人咸道亨,依本律處斷。上曰,勿煩。措語見上又所啓,請還寢罪人梁成卜減一律島配之命。措語見上又所啓,新除授執義申大升,時在慶尙道比安地,司諫院獻納李東馨,時在京畿楊州地,正言李得永,時在忠淸道結城地,請竝斯速乘馹上來事,下諭。上曰,依啓。竝出擧條上命退,諸臣以次退出。
上在慶熙宮。停常參·經筵。
夜自二更至四更,月食。
藥房都提調申晦,提調李潭,副提調鄭光漢啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。問干支是甲子,六十甲此甲先,曷勝慨懷何抑?問左右知予年,左右答八十二,予聞此曷勝慨?誠冥然亦苟且。亦苟且日三飮,問扁鵲日三飮,其能視其能步,誠冥然誠冥然,亦苟且亦苟且,氣何喩?待敎侍,東郊郞其何遲,於暮年曷勝悶?然新榜壯元郞,其可諒其可諒。
中宮殿·惠嬪宮,藥房口傳問安。答曰,知道。
申光洙啓曰,刑曹參議洪龍漢除拜後過三日不爲出肅,依定式推考警責,仍卽牌招察任,何如?傳曰,允。
又啓曰,卽者檢閱李儒慶陳疏徑出,原疏以月食齋戒,纔已退却矣。所當直捧禁推傳旨,而此與無端徑出有異,推考警責,仍卽牌招,何如?傳曰,允。
閔百奮,以都摠府言啓曰,今日入直內三廳武兼禁軍及軍兵等,當爲中日習射,而月食齋戒相値,不得爲之之意,敢啓。傳曰,知道。
傳于申光洙曰,內局入侍。
備忘記,傳于閔百奮曰,今聞統營,可謂雄鎭,而其涉寒心,前次對,旣已進定二十日,次對進定於明日。
李崇祜啓曰,明日次對,兩司長官,當爲進參,大司憲李溎待開門牌招,以爲入侍之地,何如?傳曰,允。
傳曰,李崇祜曰,依前日西郊例,禮郞康·泰陵及東五陵,禮郞直宿。
洪樂信,以刑曹言啓曰,舊斫被捉溫陵守僕李卜成,旣已交代捉來,依傳敎決杖六十放送之意,敢啓。傳曰,知道。
又以刑曹言啓曰,新斫被捉齊陵守僕趙戒發,厚陵守僕鄭成彬等,旣已交代捉來,依傳敎各決杖一百後,趙戒發忠淸道泰安郡,鄭成彬江原道淮陽府,竝徒三年定配,卽爲押送之意,敢啓。傳曰,知道。
備忘記,命令稽滯莫近者,雖涉稽滯,此亦初聞,欲取來試券禁軍,其涉海乎,猶候風乎?卽爲問啓,禮郞其涉駭然,令該曹卽爲押問以奏。
傳于李崇祜曰,內局入侍禮郞,同爲入侍。
申光洙啓曰,以檢閱李儒慶牌招不進罷職傳旨。傳曰,雖翰林,非爲此者,只推牌招入直。
備忘記,傳于申光洙曰,推算其亦果也,今日初虧正時相符,專在今日,入來首任初承旨奏於大殿,李德星來,以李德星加資,今日政下批。
又以備忘記,傳于申光洙曰,雜科中陰陽科最信,而嗟哉暮年,聞月食深嘉翰林意着笠僅乘輿,二更二點詣資政,而此推算,亦有咨文,豈有差錯,而壬申年月食見錯,且日食見日,而月食,近者更點初虧正時,何以相符?果然相符。大抵陰陽科初試,栍推算云,今番已知,月食亦然,其涉可嘉,嗟哉暮年,其宜勸奬,何待例賞?資政月廊一場,用心若此,其亦尙矣。今番推算官本館首任,特爲加資,今日政下批。
傳于李崇祜曰,在京臺臣皆知入,今日政守令陵官,皆令明日內局同爲入侍。
傳于洪樂信曰,兩司不謝恩人知入。
傳于閔百奮曰,武臣堂上朔試射望筒,明日置之。
備忘記,傳于李崇祜曰,持平尹在德解其任,其代李儒慶爲持平。
閔百奮,以訓鍊都監·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
有政。吏批,判書李潭進,參判徐命善進,參議洪述海進,右承旨申光洙進。以李商魯爲校理,鄭日謙爲修撰,鄭民始爲兼文學,尹若淵爲兵曹佐郞,鄭東閔爲獻陵令,申大孫爲顯陵令,尹達東爲泰陵直長,李商義爲獻陵參奉,崔思賢·李英喆爲英陵參奉,尹光梓爲顯陵參奉,朴明淳爲思陵參奉,徐直修·崔守忱爲光陵參奉,韓大裕爲泰陵參奉,徐重修爲康陵參奉,安相濟·吳善養爲章陵參奉,李英祖爲徽陵參奉,姜潚·安廷瓛爲寧陵參奉,金漢訥爲崇陵參奉,李羲文·朴右源爲懿陵參奉,趙祥逵爲惠陵參奉,申應祐爲惠陵別檢,金鍰爲穆陵參奉,金相舟·李觀洙爲順康園守奉官,尹正運爲康陵別檢,郭龍濟爲徽陵別檢,沈埉爲崇陵別檢,李東夔爲穆陵別檢,鄭來鼎爲靖陵參奉,朴光海爲健元陵參奉,李寅燮爲益山郡守,金漢采·李彦儒爲愍懷墓守衛官,洪遇海·李斌爲懿昭墓守衛官,典籍單金璟,禁府都事單申光祐,靖陵直長李種徽,司饔奉事兪漢敍,司宰奉事沈興雲,北部奉事洪若漢。
兵批,行判書朴相德病,參判李昌儒入直進,參議金魯永病,參知李邦榮在外未肅拜,右承旨申光洙進,同知單金鼎欽,東林中軍單獨孤絳,副司正朴天行。
敎京畿觀察使徐有隣書。王若曰,睠彼畿甸形便,實是國家根祗。陵園供灑灑之禮,同遊衣冠,山川狀控衛之形,天作襟帶,安得二千石良吏,畀我三十州重藩。惟卿早歲蜚英,其人如玉,居家如寒素之士,恬靜謹飭之自持,立朝著敏達之譽,文學政事之俱備。自玉署而暫屈下邑,姑先試焉,從銀臺而特授亞卿,將欲用也。玆授卿以京畿觀察使兼兵馬節度使,開城府留守,江華府留守巡察使,卿其祗服寵命,勉恢良猷,責盡撫摩。所貴寬猛之相濟,政嚴考課,克念黜陟之惟明,自餘稟裁,顧有典例。於戲棠舍布化,踵祖武而觀風,楓陛承綸,體予意而圖報,故玆敎示,想宜知悉。知製敎柳義養製進
檢閱李儒慶疏曰,伏以俄者入侍,以月蝕事,聖敎有慽然戒懼之意,而領議政臣申晦,對以,此實陰陽相薄之常事,雖在於史記之中,亦不以爲怪,都承旨臣鄭光漢從以助成其說,噫,聖世之上,此說何爲而至哉?宰輔事君燮理之道,顧如是乎?臣以簪筆之蹤,不忍終默,投章徑出禁扄,退俟嚴譴,惟殿下裁省焉。批答在於傳敎
乙未正月十六日辰時,上御集慶堂。藥房入診入侍時,都提調申晦,提調李潭,副提調鄭光漢,記事官朴思機·白鳳周·李儒慶,醫官方泰輿·鄭仁德·柳光翼·徐命緯·康命徽·李春敷,以次進伏訖。晦曰,夜間聖體,若何?上曰,一樣。寢睡·水刺之節,亦何如?上曰,同矣。晦曰,湯劑陪入矣。上進湯劑後,上曰,診候待下敎。上曰,禮郞今日則入來乎?晦曰,聞昨往長陵,今日則必來矣。光漢讀奏公事,上曰,犁口何物?晦曰,以鐵着之耟,用之開土者也。上曰,彼人開市次來時,何處住接?光漢曰,各有館所矣。上曰,北道無牛乎?晦曰,北道不宜牛,故自安邊以北入去矣。上曰,統營雄鎭乎?晦曰,壯哉洗兵館,坐此邊望彼邊則杳杳矣,基趾甚高,俯臨天海,立則危矣。潭曰,自固城縣,由竹林行三四十里始達矣。上曰,畿伯辭朝乎?晦曰,當日辭朝而敎書追後,今將送之矣。上曰,畿伯於兩都,亦有所關乎?晦曰,每月朔,自兩道如丘價例,有所送之物矣。上曰,江氷已解乎?晦曰,三田浦行船云矣。上曰,禮郞爲人,何如?晦曰,眞實矣。上曰,今日則無草記乎?晦曰,昨已弛禁,故今日無草記,而聞昨夜踏橋之人壯矣,雖老嬴之人,扶狀而往,或坐或語,以永終夜,至於宰相,或作踏橋之行矣。上曰,亥日之爲豕,卯日之爲兔,何意?潭曰,卯是兔亥是豕,故然矣。上曰,人日之名,何意?光漢曰,唐詩有之,此日此時人共得是也。上命賤臣,知入禮郞入來與否。賤臣還奏未及入來。晦曰,有一事可疑者,會寧地,有宋皇帝塚云云,未能眞的,若眞的則守護宜矣。上命書傳敎曰,曾聞北道,有徽·欽陵云矣,今聞相奏,果然,幼時見崇寧通寶,此古所遺傳,昔見小說,有一人得古骨,皆埋而來,此古帝王骨,其夜皆來,擧酒致謝云,此等事,雖古事,非謊誕也,而然予暮年,爲報謝而然乎?此亦仁人之心也,況我國歲初,皆令埋瘞,則旣古皇帝之塚乎?因此興惟,以一統宇宙之人,來我國五國城,噫,幾百年後,其封尙在,豈比於我國此類?嗚呼,纔聞軍號,嗟綏遠人,在於中庸,況暮年乎?今番北評事回來時,審見以來,若有頹圮處,令會寧府使修補,於塚若有雜木,其令去之,報于道臣狀聞,且聞近地,亦有侍人諸塚云,靜而思之,嗚呼,隨皇帝而來爲六鎭孤魂,思此豈無感動?亦曰,仁者之心乎?皇帝塚修補,其亦一事,無他可言,而於侍人塚。中間缺令本府座首,況當歲初,持一器酒,灑酒諸塚,一以示予八旬感舊之意,一以慰幾百年孤魂。上曰,今番申飭黃口之後,更無黃口充丁乎?晦曰,爲守令者,豈敢復存黃口之政,自爲生事乎?上曰,均役當永久爲法乎?晦曰,誰敢下手更張乎?上命賤臣,出語該房承旨,使之摘奸觀象監掌樂院救蝕進排官。賤臣復入進伏。上曰,禮房承旨入侍。賤臣承命出來,此時以月蝕事,有晦·光漢奏話,賤臣與禮房承旨申光洙偕入,則諸臣已退出矣。仍與以次退出。
乙未正月十六日申時,上御集慶堂。藥房入診,禮郞同爲入侍時,提調李潭,右承旨申光洙,記事官朴思機·白鳳周,記注官李中權,醫官方泰輿,禮曹佐郞朱重純,以次進伏訖。上曰,救蝕進排官摘奸則,何如?光洙曰,無頉。上曰,奏之。光洙奏救蝕擧案後,上命朱重純,奏摘奸草記。上命書傳敎曰,今聞禮郞書啓,無頉處,其涉可嘉,當該寢郞次次單付,陞敍調用,舊斫執頉處,寢郞施以不敍之典,守僕依昨日例,來朝交替決杖六十,新斫處寢郞施以刋版之典,守僕決杖一百,徒三年配,其中三株新斫處,萬萬可駭,當該寢郞特施永刋之典,守僕決杖一百後,畿甸發配,垂恩墓則幅員旣非大廣,而若是夥然,此非守衛官,以嫡長忠義,遽拜守衛官,而其亦國恩,焉敢若是放恣?此人若陞六爲字牧,此必肥己者,永刊仕版,只受忠義祿,其代政官牌招開政陞差者,其代亦爲備擬,而陞差者單付,許多摘奸,其能着實,新登科第可尙,佐郞朱重純右職調用。潭曰,都提調以翰林李儒慶陳疏事,不敢入矣,上曰。疏辭維何?光洙曰,俄者入侍時,都提與副提,以月蝕事,有陳達之語,而疏語中,以爲聖明之世,此言奚爲至哉云矣。上曰,李儒慶善哉。命書傳敎曰,近者無執藝公言者,尋常慨然,今日只內局提調入侍下問。噫,此奏,予亦意謂若何?果然,都提調所奏,不過例語,而副提調所奏,大段不審,其亦輕先若此,今何救蝕?予哂今者世界,若有慷慨直言者,常云超二資,無此心切慨然,今聞此豈特錚錚皎皎?此誠古史官體也。有言於時體者,其欲超二資。噫,暮年何惜一六品?翰林李儒慶,今者此擧,豈比親政,亦比內局?噫,兩事,一時酬勞而然,此則關係非細,特爲陞六,有窠,今日政備擬。上命賤臣持入李儒慶疏本,光洙讀奏後。上曰,年少之人,氣則銳矣,然而以此觀之,關西伯之心,可知矣。上曰,儒慶乃李壽鳳之族乎?潭曰,族而非至親也。上曰,李儒慶誰之子也?潭曰,其父早歲作故,人多不知,而今關西伯率養矣。上曰,爲人,何如?潭曰,精矣。潭請進御湯劑,上進御後,上曰,欲請大臣,則內局外無矣。仍命書傳敎曰,噫,予雖暮年,爲輔相豈假借?今朝卿所奏,予則曰,不審,與都承旨所奏異焉。噫,旣下敎,翰林之章,暮年初見,此豈惹鬧,亦豈有意?頹臥之中,聞此不覺欲起,業已下敎,而古人云,人孰無過?此不過語言做錯,卿何過讓?至於助成之說,年少氣銳而然也,亦何撕捱?雖然都承旨將下敎,同內局入侍之事也。强迫于此,非禮使之道,詩三百,亦一言以蔽之曰,思無邪,禮三千,亦一言以蔽之曰,無不敬。今番此事,問其本,不過一率着,其豈諂諛而然乎?況助成之說,已知年少其過,其奏予亦皆記,初意於內局,無伸廉隅,卽席更思,若此事件果大,特命注書,傳諭予意。嗚呼,大抵無言世界,可言者皆含默,心常慨歎,於今有李儒慶,憊臥中,心庸欣焉。予旣不以看作重事而處之,卿何過自撕捱?都承旨初欲處分,其亦奏語不審,只施問備之典,知予此意,方在內局,亦命來朝次對,卿須安心勿辭。同入內局,亦詣次對事,遣史官傳諭。領相一句語,非領相所奏,卽都承旨率着,仍此有助成之譏,宜飭都承旨從重推考,牌招察任。來朝同入內局,翰林初無一毫私意,今者處義無葛藤,先自灑然,予庸深嘉,況其本帖然後,大臣其亦安心。嗚呼,暮年,本事未有,其何葛藤?李儒慶只推牌招入直。上命退,諸臣以次退出。
上在慶熙宮。停常參·經筵。
藥房提調李潭,右承旨申光洙啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。月半又過,躬覩月食,八十二歲,千千萬萬料表,氣何暇喩?次對同入。
中宮殿·惠嬪宮,藥房口傳問安。答曰,知道。
傳于閔百奮曰,引見有下敎者,次對先入,陵官·守令同入,內局·領相入來後,當爲。
以檢閱李儒慶牌不進罷職傳旨,傳曰,只推。
注書朴思機書啓,臣敬奉聖批,馳詣傳諭于領議政申晦所住處,則以爲臣於昨夜別諭之下,未克祗承德意,敢陳短箚,略暴危懇。及承批旨,不惟不賜處分,特命史官偕來,又有入來後內局爲之之敎,臣尤不勝悚懍悶蹙之至,卽今診候,湯劑有不容一時稽緩,則此固非人臣所敢逡巡之地,況彼秉筆之臣,有言於無言之世,亦足爲淸朝之美事,念古人勤攻闕失之語,尤豈敢過引强嫌之擧,而第臣職忝輔相,所遭奇怪,非比尋常官師之規,則從他譏罵,冒沒進身,終乖重四維之義,玆不得仰承明命,臣罪至此,益無所逃,伏地戰灼,恭竢鈇鉞之誅云矣。臣旣承偕來之命,姑爲仍留之意,敢啓。傳曰,纔下敎,書啓到,此豈若此者,此豈若此者?卿旣知勤攻之義,予歎予雖所謂異,爲卿慨然,爲卿慨然。噫,苦心,一大臣旣已勸勉,自此心弛,料表起年少人心,令一國元輔若此,此亦冥然而然,屋漏自恧,復何諭乎?今予意定,聞都提調來,當飮建功,況莫以都承旨處分,尤爲撕捱,事瑞迥異,雖竟夕,開此門而臥,見卿後當飮,予何費諭?卿須諒我,卿須諒我事,傳諭,領相若來,偕來,不然,予則臥此,史官當留彼,予何諭乎?
申光洙啓曰,藥房都提調申晦,來詣閤外矣。
閔百奮,以兵曹言啓曰,宣傳官李得濟·趙應鉉,俱以身病猝劇,旬月之內,勢難差復,供職,呈狀乞遞,侍衛之職,不宜久曠,竝今姑改差,何如?傳曰,允。
又以刑曹言啓曰,舊斫執捉處守僕,依昨日例,來朝交替,決杖六十,新斫處守僕,決杖一百,徒三年配,其中三株新斫處,萬萬可駭,守僕決杖一百,畿甸散配事,命下矣。依傳敎舊斫被捉英陵守僕朴進文,寧陵守僕吉蓍完,崇陵守僕朴三奉,懿陵守僕李二俊,康陵守僕趙萬貴,泰陵守僕申有永,思陵守僕朴中老味,章陵守僕金震成,懿昭墓守僕宋福良等,各決杖六十。新斫被捉獻陵守僕車範龍,顯陵守僕鄭驗不,光陵守僕申世泰,徽陵守僕全大名,惠陵守僕金重三,順康園守僕韓壽男,愍懷墓守僕姜德基等,各決杖一百後,車範龍忠淸道平澤縣,申世泰忠州牧,韓守男海美縣,姜德起天安郡,鄭驗不江原道鐵原府,全大名金化縣,金重三金城縣,竝徒三年定配。三株被捉垂恩墓守僕,當散配畿甸,而守僕二名內,日前宣傳官摘奸被捉,因傳敎決杖一百後,靈光郡充軍定配,故餘守僕一名金得秋,決杖一百,京畿楊城縣定配,竝卽押送之意,敢啓。傳曰,知道。
傳于沈頤之曰,內局入侍。
閔百奮,以禁衛營一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
領議政申晦箚曰,伏以臣於昨朝,診筵罷退後,伏聞右史之疏,指斥臣身,語意深緊,悚愧之極,蒼黃逬出,方欲冒陳危懇,冀蒙重勘,玆於千萬意外,忽伏承史官傳諭,十行絲綸,開釋備至,臣又惶恐感激,不知死所。噫,如臣庸陋,忝叨輔相,無所裨補,徒事伴食,則人言之來,無論虛實是非,固當受以爲罪。況年少新進,不憚越位,能自有言,其志亦足可觀,臣何敢費辭分疏,而第臣平日妄度,常以爲今之月食,乃是雲觀之推步躔度,前期預知者,則似與古史中所載,不當食而食者,微有不同,故語次之間,敢以此仰陳。臣之本意,不過如此,顧何嘗謂之非災異,亦何嘗謂之不足戒懼者耶?雖然疎率不審,臣實自訟,而今其執此而聲罪者,至謂之非宰輔事君以禮之道,譏切拶逼,殆無餘地,名曰輔相,而不識事君之道,厥罪罔赦,在臣廉隅,何敢謂天鑑之已盡俯燭,恩諭之曲賜昭釋,而唐突冒進,重自陷於放恣無忌憚之科乎?且筵奏中一句語,聖敎雖歸之於知申之率着,而右史之疎,旣以知申之言,謂之助成臣說,則究其本,非知申而卽臣也,其何敢歸罪於知申,而自處以無故之人乎?內局之任,未蒙遞解,賓對之命,又下進定,則臣雖愚迷,豈不思黽勉趨造,奉承德意,而區區私義,終難放倒,玆不得不略具短箚,仰瀆震嚴,臣尤死罪。伏乞聖慈,俯加諒察,亟賜斥退,以謝人言,以安微分,公私不勝萬幸。答曰,省卿箚旣諭。此正近者世界,暮年美事,卿何若此?卿入來然後,當酬應內局次對,卿須安心勿辭,卽爲入來,用副此意。仍傳曰,史官傳諭,仍爲偕來。
都承旨鄭光漢疏曰,伏以臣昨日筵退之後,下番翰林李儒慶,忽爾投疏,盛論首揆及臣前席仰對之失,臣不勝瞿然之至。以月食事,上下酬酢頗多,聖心懍慽,辭敎縷縷,臣繼大臣,略有敷奏率口之說,有意而聽,何其不諒之至此?然旣忝一院之長,遭此無前之事,昨違召命,未蒙恩勘,玆敢短章自列。伏乞聖明,鐫臣之職,治臣之罪,千萬幸甚。答曰,省疏具悉。予不過貼身中隨其時而援古而言,大臣不可不對卿之一句語,予亦意謂若何年少翰林,慷慨陳章,予所嘉賞,其所擧措,予亦曰,過矣,雖然稱思無邪無不敬,亦曰率爾,只此足矣。其葛藤,嗚呼,此等無言世界,人皆自反不嫌,焉有直言讜論,而於今因一事,左起右撕,予則曰,今者此擧,可謂末世緘口結舌之張本也。其妥帖前豈苟且,何飮苟且湯?此亦於予幸矣,豈云何翰林忽也?此誠因予忽起端而然也。大臣偕來前,卽予緘默日也,復何多諭?勿辭察職。
乙未正月十七日申時,上御集慶堂。藥房入診入侍時,都提調申晦,提調鄭存謙,副提調沈頤之,記事官朴思機·白鳳周,記注官李中權,醫官方泰輿·吳道炯·鄭允說·柳光翼·徐命緯·康命徽·李敏德,以次進伏訖。晦曰,聖體,若何?上曰,一樣矣。寢睡·水刺之節,何如?上曰,一樣矣。晦請進湯劑,上進御。上曰,只二人診。泰輿進前診候,退伏奏曰,脈候左右三部度數調均,脾胃脈候之勝,亦一向矣。道炯奏,與首醫言同。上曰,月食事,推算知之矣。晦曰,然矣。天之高也,而以算推之,則若合符節,昔有許遠輩,今有李德彬,可謂代不乏人矣。上命二摠管皆入侍,賤臣承命出來,都摠管洪啓遠,副摠管金用謙,偕入進伏。上曰,洪啓遠年幾何?啓遠曰,八十一矣。上曰,金用謙年幾何?用謙曰,七十一矣。上曰,所食幾何?啓遠曰,一食三合矣。上曰,夜睡,何如?啓遠曰,自初更,至五更能睡矣。上曰,可憎矣。上曰,用謙有子乎?用謙曰,有繼子矣。上曰,夕後當以餠麵,送于摠府,卿等食之。用謙曰,惶感矣。晦曰,用謙大儒也,人家冠禮,每爲賓矣。上曰,用謙家勝乎?晦曰,壯洞之金世貧矣。上曰,畿伯入侍。出榻敎賤臣承命出來,與畿伯徐有隣,偕入進伏。上曰,今則無黃口充定乎?有隣曰,自前使時,以朝家申飭,行關各邑,則或曰無,或曰搜括,大抵平澤以後,連爲嚴飭,今已日久,幾乎無矣。上曰,畿營有器具乎?晦曰,前則不然,而今則成一軍門矣。有隣曰,巡羅兵設置之後,器具一新矣。上曰,始春耕乎?有隣曰,尙未解氷,故未爲之矣。上曰,何時爲春巡乎?有隣曰,二月旬後,當爲矣。上命畿伯先退。上曰,今年習操狀聞皆來乎?晦曰,然矣。秋操不難,而春操則每難,故今春西北外,多停止處矣。上曰,洗兵館壯乎?存謙曰,壯矣,嶺南無此比也。上曰,卿何時爲嶺伯乎?存謙曰,臣於癸未年,待罪嶺營矣。晦曰,統制兼右水使,故爲監司之下官,監司兼大丘府使,故爲統制使下官矣。上曰,具善行祖孫爲統制乎?晦曰,然矣。上曰,具聖任可用矣,予至今惜其不爲大將也。晦曰,提調之母,年今八十二矣。上曰,飮食行步,何如?存謙曰,不甚衰而能步於房闥之間矣。上曰,仁陽君能於夙夜之役乎?晦曰,優如矣。上曰,藥房提調持湯劑,更爲入侍。出榻敎上命書傳敎曰,曾聞予何記乎?今日復聞,提調八旬奉親,宜顧許遞,其代,仁陽君爲內局提調。存謙更進湯劑,上又進御湯劑後,命退,諸臣以次退出。
上在慶熙宮。停常參·經筵。
藥房都提調申晦,提調李景祜,副提調沈頤之啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今已十八,此月過半,一則冥然,二則苟且,曷勝慨?只自歎,氣何諭?待敎侍。
中宮殿·惠嬪宮,藥房口傳問安。答曰,知道。
傳于申光洙曰,內局入侍儒臣,持問答同爲入侍。
趙載俊,以漢城府言啓曰,因大臣所奏,過時未婚,過時未葬,一一搜訪,隨便顧助事,允下矣。未婚未葬之類,另加抄出,別單書入之意,敢啓。傳曰,知道。
以黃海監司狀啓,甕津南面居金貴萬等渰死事,傳曰,令本道恤典擧行。
沈頤之,以忠勳府言啓曰,本府書寫忠義衛李斌遷轉代,忠義衛裵敬郁差下,依例以假郞廳稱號,何如?傳曰,允。
傳于李崇祜曰,內局入侍。
閔百奮,以御營廳·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
京畿監司徐有隣疏曰,伏以歲籥載新,寶算彌隆,睿誠仰格,賀儀克擧,蹈舞之忱,中外唯均。仍伏念臣蔑劣空疎,文質無當,過蒙拂拭,躐次超遷,立朝未十年,居然濫厠於亞卿之列,伏唯聖明則哲,何取於臣?一則先故,二則先故。臣於是仰戴存錄之恩,俯畏過福之災,夙宵惶感,以榮爲懼,乃者畿臬特授之命,忽在筵席纔退之際,臣手奉除書,惝怳震薄,誠不知何以致此也。噫,藩宣之任,何處非重,而甸輔爲畏,蓋其處魏闕咫尺之地,掌周家千里之地,責役之殷,聽理之繁,殆有加於諸道,視昔之扶風馮翊,尤難爲政,是宜愼簡地望之峻顯,才諝之綽優,素爲人信服者,以付剖斷彈壓之責,而今乃猝然擧而畀之於如臣識短才疎,年薄歷淺者,而不少難愼,臣恐國家藩寄之輕,由臣而始也。矧今穀簿疎而捐瘠未蘇,軍籍錯而黃白未蠲,致煩宵旰之憂,政急振刷之方,臣於此時,謬當是任,雖欲貪戀恩寵,冒昧蹲仍,以何材幹,剖斷釐革,以何風力,彈壓彌綸乎?又況是道也,卽臣祖曾莅之地,按舊部而棠陰不改,閱陳牒而手署如新,臣心之觸目愴傷,固無可言,而畢竟僨誤重寄,墜落先武,此又臣之所大懼也。深夜傳敎之下,雖不得不蒼黃受符,黽勉赴任,而揆分量才,愧忸冞深,玆將肝膈之懇,仰瀆崇嚴之聽。伏乞聖明,念藩任之至重,察臣言之非飾,亟許鐫遞,以幸公私焉。答曰,省疏具悉。旣爲卿欲試,卿勿辭察任。
乙未正月十八日巳時,上御集慶堂。藥房入診,儒臣同爲入侍時,都提調申晦,提調李景祜,副提調沈頤之,記事官朴思機·白鳳周·李中權,副應敎林得浩,副修撰鄭民始,醫官方泰輿·吳道炯·鄭允說·柳光翼·徐命緯·康命徽·白文昌,以次進伏訖。晦曰,夜間聖體,若何?上曰,一樣。寢睡·水刺之節,若何?上曰,一樣。請進御,上進湯劑後,晦曰,待下敎乎?上曰,然矣。頤之讀奏公事後,上命儒臣讀問答,次命頤之讀,次命賤臣·思機,次命鳳周·中權訖。頤之又讀奏公事後,上命書傳敎曰,噫,此飭每歲皆有,而今年京兆單子,噫,其君年踰八十,故此類將至八十乎?況其中一踰三十歲,予哂此人,從小學三十有室而然乎?古文雖然,於今豈有三十若此者乎?亦有深訝者,此類豈爲觀瞻?實有心不服,此類其若助婚,豈有若是愆期之理?昨年着實,今年豈若此?噫,雖勺水成禮,庶可勝於此類,噫,有陽然後有陰,卽乾道也,有夫然後有婦,亦人道也。此中有三十歲一人,亦有二十九歲一人,此人等雖若此,冠則成乎?冠亦若此三十歲,其猶可憑於小學二十而冠,小學旣云,其愆期可知,果若此三十歲總角,二十九歲總角,人道夙成,愆期若此,曷勝慨然?嗟,五部官員,有其子而亦若此乎?若問其過,卽部官其若推論,亦京兆又復問卽一人也。嗚呼,年益衰,爲民心一倍,聞此八十二歲,嗟哉,都下愆期者,幾八十人,此豈八十二歲,爲民父母之意乎?其雖一單,予心萬倍,靜而思之,昨今豈若此,該曹亦豈無助成?雖給婚具,豈特用他?愆期而然也。世間豈有三十歲處女,爲其夫者,亦焉能自求,常談云勸者善者,此則部官其能善勸,然後可爲,噫,誠心求助,金石可透,已諭勺水成禮之敎,其能果爲,豈反不愈於一陽之夫乎?今年若然,歲末當問當該部官,當減其仕,以此申飭。噫,都下京中猶然,況遠鄕,一體申飭八道兩都,使八十二歲赤子,其免鰥夫焉。且予則曰,此中亦有罔君者,此則是弊已知,雖有自歉而欺者多,另飭五部,體予暮年慷慨期必有實效焉,今日內,以此一體下諭。又命書傳敎曰,嗚呼,八十二歲,聞三十歲,聞三十歲未娶者,予心若何?暮年欲見,令部官領來。頤之曰,詣臺臺臣,今方來待矣。上命賤臣率入掌令白師殷進伏,上曰,傳啓前,有所懷則奏之。師殷啓曰,各邑還穀捧上之時,監色輩百計弄奸,不完石者必多,故每於分給之時,小民或受去不滿半石之穀,以此稱冤者多。臣謂申飭諸道道臣,行會各邑,還穀分給時,不完石者,徵出於監色輩,充石出給爲宜。上曰,頃聞其章,深嘉其誠,其文決非一時杜撰者,果欲一見,今聞詣臺,心幸焉。特爲召見,旣許尺寸地,傳啓前,先問民瘼,所陳略而精,以此申飭諸道,俾有實效焉。又所啓,請固城縣充軍罪人咸道亨,依本律處斷。措語見上上曰,勿煩。又所啓,請還寢罪人梁成卜減一律島配之命。措語見上上曰,勿煩。又所啓,禮義廉恥,是謂四維,廉恥乃四維中一事,而近來人心陷溺,廉恥都喪,無義無命,惟利是趨,無辭尊居卑,辭富居貧之義,唯好爵腴職之是求,笑罵從他,恬不知怪,躁競貪墨,莫非沒廉恥所致,請養臣下廉恥,以爲端本之源。上曰,所啓誠是,依啓。又所啓,近來無論文武新進之驕蹇成風,文臣分館後,不爲回刺,以爲高致,武士出身後,循例赴防爲羞恥,古風蕩然,法意將泯,請文臣之不爲回刺,武弁之特敎除防外,不爲赴防者,勿爲初仕。上曰,所啓其亦端本,依啓。又所啓,王城十里內禁葬,法意嚴重,而近來法綱解弛,民輕犯禁,毋論東西,都城外五六里之內,民多入葬,大小象塚,累累相望,或至於往往有狼藉立石之境,事之可駭,莫此爲甚,次知當該軍門,不可無飭,請當該字內次知大將,從重推考,此後嚴加禁斷。上曰,聞極寒心,依啓。仍命退,諸臣以次退出。
乙未正月十八日申時,上御集慶堂。藥房入診入侍時,都提調申晦,提調李景祜,副提調沈頤之,記事官朴思機·白鳳周,記注官李中權,醫官方泰輿,以次進伏訖。上曰,守禦廳爲習操乎?晦曰,今年則停操矣,合操擧措甚難,畿邑太半赴操矣。景祜曰,至湖西,亦赴操矣。上曰,守令皆領軍來乎?晦曰,赴操軍三萬餘名,而五營將亦領來矣。上曰,守令亦兼五營將乎?景祜曰,廣·楊·驪等州,皆兼矣。晦曰,若合操則守禦廳貧甚,有難設施矣。上曰,摠戎使,誰也?晦曰,具善行也,而守摠實畿甸左右兵使也。上曰,軍丁,何如?景祜曰,着實矣。晦曰,水原,外都監故有七千兵馬矣。上曰,廣州軍多乎?晦曰,兼防禦故,驪州·利川,皆屬廣州。上曰,關西,何如?晦曰,多於京軍,而習操自十月初一日,至十二月晦日,日爲之矣。上曰,統營水操壯乎?晦曰,戰船甚大,其上作樓爲將臺,夜操之時,船隻蔽海矣。上曰,統營與關西,器具孰勝?晦曰,軍容與器具,關西壯矣。晦曰,湯劑漸冷矣。上曰,進之。上進湯劑。上曰,西北道臣三年窠乎?晦曰,然矣,京畿·關東,皆周年矣,今則三年矣。上曰,耽羅貢果事怪矣。命奏公事畢,上命退,諸臣以次退出。
上在慶熙宮。停常參·經筵。
藥房都提調申晦,提調李景祜,副提調沈頤之啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。建功若金丹,今予其若此,氣何喩?待敎侍。
中宮殿·惠嬪宮,藥房口傳問安。答曰,知道。
傳忘記,傳于申光洙曰,唐柚子當奉獻,一何遲一何遲?予哂本州製,八十二其將見,禁軍已渡海,此處待令。備局問道臣來,新牧亦渡海猶候風,判官已渡海亦候風,亦令備局問于道臣。
閔百奮,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
以文臣堂下朔試射試官望筒,傳曰,置之。
持平趙思忠啓曰,請固城縣充軍罪人咸道亨,依本律處斷。措辭見上請還寢罪人梁成卜減一律島配之命。措辭見上答曰,勿煩。
傳于李崇祜曰,內局入侍。
閔百奮,以兵曹言啓曰,今月十七日大臣·備局堂上引見入侍時,戶曹判書具允鈺所啓,今月初三日,以貢果持來人稽滯,有所飭敎,而傳敎中,有令該曹施賞之命,故濟州人來請受賞,以傳敎內辭意,分付退送。施賞二字,似是入侍承旨誤書而然,施賞一款,非所可論,敢此仰達。上曰,令該曹決棍百度矣,施賞云者,極可怪也,勿施可也事,命下矣。依傳敎貢果持來稽滯人梁必富等十五名,各決棍十度之意,敢啓。傳曰,知道。
又以訓鍊都監一二所巡廳·左右捕廳言啓曰,去夜犯夜人無所捉之意,敢啓。傳曰,知道。
乙未正月十九日申時,上御集慶堂。藥房入診入侍時,提調李景祜,副提調沈頤之,記事官朴思機·白鳳周,記事官李中權,醫官方泰輿·吳道炯·鄭允說·柳光翼·徐命緯·康命徽·白文昌,以次進伏訖。景祜曰,湯劑陪來矣。上進湯劑,景祜請診,上曰,待下敎。頤之曰,都提調俄來閤外矣,適有病不得入侍矣。上命書傳敎曰,領相,內局都提擧許免,其代,金領敦寧爲內局都提擧。又命書傳敎曰,今當暮年,於民於國,此心憧憧,古人旣云唯在其人,若是日,耗於均廳何欲問?徹宵興惟,豈云此今日提調·副提調之入侍?予則意謂皆入,若此問候何寥?因予重聽忒甚而然。聞副提調以奏然後知只二提調入侍,此等事其昏可知,徹宵興惟,於均役欲問者,意豈淺乎?明日內局入侍時,均廳堂郞同爲入侍。景祜曰,請更煎而入侍,藥房提調持湯劑更爲入侍。出榻敎上曰,頃者內局入侍加定時,欲下敎,而默於昔年許多人皆酬應,而予則雖略干人,心悶,其何加定?且金世彦年過六十云,其時加定者,皆安徐,方孝敏旣陞資者,亦本廳吳重卨孫,予亦憶昔此兩人,令時時入侍,可也。出傳敎上曰,暮年此心,唯在民國,今夜因保民司於均役,其志果固乎?欲問領相·內局入侍,左右相其令同入,欲爲下敎,以默於保民司,亦有下詢者,明日次對,旣已進定,時住相臣·備局有司堂上,明朝同爲入侍。出傳敎景祜進伏曰,湯劑已又陪來矣。上進湯劑。景祜曰,明日亦依例乎?上曰,然矣。上命退,諸臣以次退出。
上在慶熙宮。停常參·經筵。
藥房都提調金陽澤,提調李景祜,副提調沈頤之啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。月過半今仲旬,將春謁亦展拜,於今世予何人,氣何諭?待敎侍。
中宮殿·惠嬪宮,藥房口傳問安。答曰,知道。
備忘記,傳于沈頤之曰,夜何長豈六更?雖八更亦有餘,昔年鷄若今鷄,何云初嗟其鷄?亦若更八十二爲苟且翁,夜亦若此,此苟且中苟且,曷勝歎曷勝歎?
傳于申光洙曰,雲監官員李德星,內局同爲入侍。
又傳于申光洙曰,內局入侍相臣,率堂郞入侍,都承旨率雲觀官員入侍。
申光洙啓曰,檢關宋銓旣已付職,牌招入直,何如?傳曰,允。
傳于李崇祜曰,內局入侍。
申光洙,以禮曹言啓曰,皇壇壇上及祭器等物,每年孟春,戶·禮曹堂上奉審事,定式矣。今正月二十二日,臣曹與戶曹堂上奉審後,稟處,何如?傳曰,允。
閔百奮,以兵曹言啓曰,本曹佐郞尹若淵身病猝重,呈狀乞遞,宿衛重地,不可久曠,今姑改差,何如?傳曰,允。
又以兵曹言啓曰,今正月十九日,南部居良人許鈺稱名人,自興化西挾門入來,鳴申聞鼓,依定式下該曹推問,何如?傳曰,允。
又以禁衛營一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
持平李儒慶疏曰,伏以臣百無似之姿,早竊一不幸之科,濫蒙洪造,獲厠邇班,職非言責,則豈敢與論於朝政之得失,而適値聖上遇災警惕之時,目見以筵中奏對之語,至及史家紀災之事,臣職是史官,惟史是重,不顧出位之嫌,敢效執藝之義,此是臣慨然由中之發,而聖上不以妄言爲罪,大僚反以巽箚自引,臣亦反而思之,猥越輕率之失,自知難免,而聖恩旣極隆摯,溫諭反加奬詡,不惟曲庇而已。重以榮寵之,陞六之命,忽出於格外,臺閣之除,繼降於夜半,臣惝怳感激,涕淚被面,豈不欲竭蹶趨承,一肅恩命,而第玆所叨之職,非但責任之不輕,以言獲官,實有媒寵之嫌,轉罪超秩,尤爲難冒之端,以此以彼,臣何敢晏然承當,若固有之哉?且臣於前知申之兩疏,竊有所訝惑者,初則欲諱本事,乃曰,多違本旨,大異常例,末則難撓天聽,至曰,率口之說,有意而聽,隱然責臣以虛妄之人,歸臣於擠陷之科,究其旨意,誠巧且闇矣。臣以新進弱植,妄擧至此,畢竟顚沛,固所自料,唯當杜門息跡,以靖私義而已,去就一節,初非可論。且以館規言之,未及修史之前,不敢供職,自是古例,百爾思量,承膺無路,敢陳自列之章,冒瀆崇嚴之聽。伏乞聖慈,俯垂諒察,特許鐫劑,以肅朝綱,以安微分,千萬幸甚。答曰,省疏具悉。噫,當今末世,媕娿成風,官師相規,亦無聞焉,曷勝慨然?嗟哉,今爾有何甚麽意思於其間?意專在於執藝,而其於處義,予則曰,過矣,年少氣銳,其何傷乎?噫,今予之意,毋論些少節目,今予喜者,無言世界聞言,嗚呼暮年,吾國庶幾,其章亦欠穩藉,而事已往矣,爾何提嫌?雖然史局規例果然,本職許遞,其間不多,亦何曠日?爾須速修以入,令銓曹問畢修而復擬。噫,於敵以下,必以誠報,亦勿以此延拖,其卽修史,莫負此意。
獻納李東馨疏曰,伏以歲籥載新,聖算彌高,儀擧嵩呼,慶均帀城,臣退從賀班,往省先壟,乃者諫除猥辱,馹召繼臨,聞命驚感,拊躬踧踖,嚴畏分義,不敢偃處。昨纔俶裝還次,而第臣之所被人言,有不容厭然自恕者,向於纔竣試役之日,旋有暫赴江干之事,適以是時,忽叨臺銜,家僮泛言出郊,院吏混稱在外,時値變通,雖逭譴罷,而事出無心,跡近故犯,憲臣之以是規彈,誠無辭可解也。顧以菲姿,猥玷科名,從憑先故,驟玷華顯,區區藉手之道,唯在一箇誠字,而不幸立朝屬耳,遽有此規避之目,言行之未及見孚,是臣之所自慙歎,況玆新授之職,卽其僨敗之地,則去就一節,尤無可論,雖欲冒肅恩命,陳徹避辭,冀有以亟賜處分。臣母素患寒痰之疾,緣臣少出,調攝失宜,旬日之間,諸症越添,藥餌爲事,焦灼遑遑,晷刻離捨,亦不可得,玆敢忙具短章,略暴危懇。伏乞聖明,俯加諒察,刊臣當遞之銜,俾便救護,勘臣瀆撓之罪,以昭法紀,公私不勝幸甚。踏啓字。
乙未正月二十日辰時,上御集慶堂。藥房入診,左·右相·均廳堂郞·備局有司堂上同爲入侍時,藥房都提調金陽澤,提調李景祜,副提調沈頤之,假注書朴天行,記事官白鳳周,記注官李中權,左議政李思觀,右議政洪麟漢,均役堂上鄭弘淳·朴相德,備局有司堂上李潭·徐命善,均役郞廳趙載述·沈公猷,醫官方泰輿·吳道炯·鄭允說·徐命緯·柳光翼·康命徽,以次進伏訖。陽澤曰,夜間聖體,若何?上曰,一樣矣。陽澤曰,中宮殿·氣候,何如?上曰,一樣矣。陽澤曰,東宮睿候,何如?上曰,一樣矣。陽澤進湯劑,上進御。泰輿·道炯,以次診候曰,左右三部調均,滑體亦一樣矣。內局先退,命均堂進前,弘淳·相德進伏。上曰,均廳之事,近果,何如?弘淳曰,目今財力,漸不如前,而姑無經用不足之慮矣。命均郞進前,載述·公猷進伏,上問本廳遺在數爻。上曰,銀子木綿,是豈漁夫所出,此非料理乎?思觀曰,此非料理也,初雖財力有裕,而錢文則生弊,故從市直換作銀子矣。弘淳曰,各樣上納,自有定朔期限,而人心漸狃,全無畏憚,愆期之弊,去而益甚,甚至於延拖歲末,監營考還之法,本有其意,而其不致意可知,曾有該道營裨,自備局拿致決棍之定式矣。今復修明古規,俾有所動念,檢飭,何如?上曰,依爲之。弘淳曰,大同廳經用各種米或有裕,而獨田米略有剩餘矣。海西·江原今年所納田米,依詳定作錢,以補錢邊不足,則誠好矣,而山沿區別,作米作錢,本有意義,不可自下擅便闊狹,敢此下達矣。上曰,依爲之。弘淳曰,只謂今年,非可,仍以爲例矣。上曰,然矣。已上出擧條相德曰,秋曹京兆員役給代,每患不足,官帽價銀子請貸,以爲推移充補之地,何如?上曰,大臣之意,何如?思觀曰,此是不歸戶曹,則當歸兵曹者也。麟漢曰,保民司言端旣出,敢此仰達矣。保民司之創設本意,欲防法司下屬侵虐都民之弊,而百餘名料布,猝難辦出,故有此官帽錢之姑爲劃付支用者也。此是故相臣兪拓基·金尙魯之所陳白創行者,猶慮譯舌輩之稱冤,更以諸道監營贖錢,逐年作米取耗,待其有裕,作爲根基,則所謂耗剩,不過目前權宣之道也。今此官帽,以名不正革罷,臣不必提說,而所可恨者,外邑贖錢,每每減報,十餘年都數,未免零星,兩衙門則因保民司之繼給料布與應下之故,專不留意於移送之事,當初設施,非不完備,而自至解弛。都下窮民,已有次次受困之漸,吏胥給代之論,自先正臣李珥已有之,保民之名,不可謂無所據矣。今此戶料兵布之論,固出於措手無路之致,地部之累百斛,該曹之萬餘兩,年年責出,實是萬萬行不得之事,雖以兵·戶判所陳者見之,官帽餘條之移送龍虎營,是何名也?法司所屬,旣給料布,又使徵贖,而所謂贖錢,出處不明,自初保民司財力中官帽所減之敎,一依甲申稟定,嚴飭諸道,使之着念奉行,則不出四五年,可充其代,未及充代前,姑爲變通之方,若加消詳,豈無其道乎?待首相入侍時,下詢處之,好矣。思觀曰,當與首相相議,日後登對以奏矣。上曰,右相所達好矣,然後可做國事,卜相果不偶然矣。思觀曰,翰林不參於圈坐,則不得行公,乃是規例也。奉敎沈基泰,頃日翰圈時,覲親上來之際,期日進定,未及參圈矣,今雖付職,勢難行公,宜有區處之道矣。上曰,陞六可也。仍命翰林當次人,口傳付職。出榻敎思觀曰,侍從乞郡之許施,乃是聖朝孝理之政,將往之人,不必定限,而況其親年不至篤老者乎?頃日臺啓蒙允之後,銓曹難於循例擧行,而宜一經稟裁,故敢達矣。上曰,依前爲之。出榻敎命雲臺官李德星進前,上曰,今年有日食乎?德星曰,當在八月初一日矣。上曰,亦有當食不食者乎?德星曰,此則由於算法之有差也。上命德星退出。上曰,鄭光漢則以爲,救蝕則不關係,領相則但謂推算精云矣。思觀曰,領相今日欲爲入侍,而有病未果矣。命讀李儒慶疏,命書批答。批答出日記軸命吏判進前,潭進伏。上曰,守令有窠乎?潭曰,姑無窠矣。上曰,白師殷待窠,卽爲檢擬,可也。命讀奏公事,命詣臺臺臣入侍。出榻敎持平趙思忠啓曰,請充軍罪人咸道亨,依本律處斷。措舜見上上曰,勿煩。又啓曰,請寢梁成卜減一律島配之命。措辭見上上曰,勿煩。頤之曰,李東馨疏批,尙未下,留院久矣。命書批答。批答見日記軸諸臣以次退出。
乙未正月二十日申時,上御集慶堂。藥房入診入侍時,都提調金陽澤,提調李景祜,副提調沈頤之,記事官朴思機·白鳳周·宋銓,醫官方泰輿,以次進伏訖。陽澤曰,湯劑陪來矣。上進湯劑,上曰,賡韻文來乎?頤之曰,來矣。上曰,爲封䌤乎?頤之曰,不封矣。頤之讀奏後,上曰,留中。頤之曰,右副承旨洪樂信,昨日不入,今日又不入矣。上命書傳敎曰,右副承旨許遞,其代,前承旨洪九瑞爲承旨,牌招察任,房順房。頤之曰,惶恐敢達矣。獻納李東馨上疏,俄者批下矣,自政院考見,則已踏啓字矣。上曰,果然矣。命退,諸臣以次退出。
上在慶熙宮。停常參·經筵。
藥房都提調金陽澤,提調李景祜,副提調沈頤之啓曰,伏未審夜間,聖體,若何痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣,待敎入侍。
中宮殿·惠嬪宮,藥房口傳問安。答曰,知道。
備忘記,傳于李崇祜曰,更諒其元結,有莫重處若此,餘皆可知,三昨元結奏,其皆安徐。
傳于申光洙曰,內局入侍。
以武臣賓廳請望筒,傳曰,安徐。
申光洙,以吏曹言啓曰,新除授翼陵別檢柳儞呈狀內,身病甚重,勢難察任云,新除授繕工監假監役官宋約欽,除拜後過限未出仕,竝今姑改差,何如?傳曰,允。
洪九瑞,以兵曹言啓曰,景福宮衛將高雲瑞,昌德宮衛將全宅理,俱以除授在外,過限未上來,竝依例改差,何如?傳曰,允。
傳于李崇祜曰,內局入侍儒臣,持問答,坐直承旨同爲入侍。
洪九瑞,以御營廳·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未正月二十一日巳時,上御集慶堂。藥房入診入侍時,都提調金陽澤,提調李景祜,副提調沈頤之,假注書朴天行,記事官白鳳周·宋銓,醫官方泰輿·吳道炯·鄭允說·徐命緯·柳光翼·康命徽·韓命禧,以次進伏訖。陽澤問候,上曰,一樣矣。陽澤曰,寢睡·水刺之節,亦何如?上曰,一樣矣。陽澤進湯劑,上進御。陽澤曰,中宮殿進御加減參香散,當下詢醫官,更爲製進矣。上曰,中宮殿進御加減參香散,依前方,自今日五貼式,日次製入事。出榻敎頤之曰,臺臣詣臺矣。上曰,詣臺臺臣入侍。出榻敎持平趙思忠進伏啓曰,請咸道亨依本律處斷事。措辭見上上曰,勿煩。又啓曰,請寢罪人梁成卜減一律配島之命。措辭見上上曰,勿煩。又啓曰,近來科弊,難以毛擧,而赴擧之際,非但隨從寫手,且多無賴輩混入納券之弊,每致場屋之紛挐,考選之不精,鄕擧吏選之法,雖不可猝行,每當歲首,令八道各邑,擇其有文學生進蔭官之外,隨多少抄報于監營。又使監營,一番試之以科文雜體,不拘額數,明其爲文,然後錄名成冊,以爲設科時赴擧之制,京中亦生進蔭官外,令四營一日之內,試以科文不拘額數,但考其文之有無,亦爲錄名。式年及增廣則京鄕儒生,各以所居地赴擧,庭謁聖及節日製則京儒鄕儒,一依錄名,同爲計數赴擧,計額捧券,而京鄕錄名外,若有僥倖被選者,卽爲拔去,每年如是,以爲當歲赴擧之規,則科屋少亂雜之弊,人才無遺漏之患,請令廟堂,更加商確,以爲定式施行之地。上曰,所請雖實,此亦若之箭處立的,此科時亦皆循公乎?予莫知也,而然意則是,依請,令備局稟處,可也。已上出擧條諸臣以次退出。
乙未正月二十一日申時,上御集慶堂。藥房入診,坐直承旨儒臣同爲入侍時,都提調金陽澤,提調李景祜,副提調沈頤之,假注書朴天行,記事官白鳳周·宋銓,同副承旨李崇祜,副校理徐有防,副修撰鄭日謙,醫官方泰輿·吳道炯·鄭允說·徐命緯·柳光翼·康命徽,以次進伏。陽澤問候,上曰,一樣矣。陽澤進湯劑,上進御。內局先退,崇祜·有防·日謙進伏,命有防·日謙讀答,次命崇祜·天行·鳳周·銓讀之。又命日謙更讀一章。上曰,下番何時登科乎?日謙曰,壬辰九月矣。諸臣以次退出。
上在慶熙宮。停常參·經筵。
藥房都提調金陽澤,提調李景祜,副提調沈頤之啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今夜長暮年初,氣何諭?待敎侍。
洪九瑞,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
中宮殿·惠嬪宮,藥房口傳問安。答曰,知道。
傳于申光洙曰,內局入侍,坐直承旨與儒臣持問答,同爲入侍。
沈頤之,以吏曹言啓曰,本曹佐郞李成運呈狀內,身病甚重,勢難察任云,今姑改差,何如?傳曰,允。
傳于李崇祜曰,內局入侍。
吏曹口傳政事,副司直安復駿今加資憲,加資事承傳。
兵曹口傳政事,知事單安復駿。
李崇祜以禮曹言啓曰,臣海重與戶曹判書具允鈺,進詣大報壇奉審,則第一位神榻下黃花席一立,侍衛絃黃染木三件,樽卓中二件,紙榜書寫時所用黃吐紬袱一件,儀註蓋覆黃木袱一件,竝渝色,風遮大草芚二番破,雉尾帚一柄破,西壝門柱根塗灰剝落,南壝門柱根腐傷,壇上壇下方甎及御路方甎庫庫破碎,大樽羃一,樽羃五,籩羃二,扄二,沙磁碗二,從亨位地衣一件,飮福盤一,黃綿絲三甲所一艮衣,竝破傷,白木帳二浮,白布遮日一浮,油遮日一浮,竝間間破傷,別大棗乼一,艮衣大棗乼·中棗乼·小棗乼各一,艮衣,竝腐傷,工人所着紅紬衣六件,皁紬衣七件,白紬中單二件,幞頭一价,幘冠三件,進賢冠十一件,皮弁冠三件,烏皮履十件,干六部角槌二部,竝破,卽趁改備修補之意,分付各該司,何如?傳曰,允。帳與索若此,其勢固然而旣有奉室,則莫重所用,豈若此?予惜者豈物件?若此後,莫重所用者,褻慢勝言?此後若此當該中官守僕,當下敎,以此申飭,可也。況同在三室者,亦豈若此?頃者次知中官所奏,請令修補故許矣。其後聞焉,果孟浪,心自悔,另飭另飭。
傳于閔百奮曰,五日次對,進定於明日。
李崇祜啓曰,明日次對,諫院無進參之員,除在外外,未肅拜不爲行公人員,竝待開門牌招,以爲推移入侍之地,何如?傳曰,允。
傳于閔百奮曰,大殿·中宮殿·惠嬪宮·世孫宮·嬪宮,差備別監中,犯夜人捉得。
備忘記,傳于閔百奮曰,踰八十二歲其君,差備待令者,闕直若此乎?萬萬可駭,況一人奉保夫人孫一人,曾經僉使弟乎?今番因手本,待朝決棍,而若此而軍門與兩廳,皆循例草記乎?此後此輩,先爲搜得,草記決棍,宗班與士夫傔從決棍草記,而此輩例隨更,豈循常例?每更加一決棍草記。
備忘記,傳于李崇祜曰,以今番觀也,曷勝寒心?況此闕來已多年,其弊勝言?以今日禮曹奉審聞,曷勝言?待開門,禮郞李中權先詣大報壇松根,次詣御苑松根,爲審來奏,若執頉兩處守僕中官衛將,皆記過待令,諸房直令騎省待令。
持平趙思忠啓曰,請固城縣充軍罪人咸道亨,依本律處斷。措辭見上請還寢罪人梁成卜減一律島配之命。措辭見上答曰,勿煩。
洪九瑞,以訓鍊都監一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未正月二十二日巳時,上御集慶堂。藥房入診,坐直承旨·儒臣同爲入侍時,都提調金陽澤,提調李景祜,副提調沈頤之,右副承旨閔百奮,記事官朴思機·白鳳周·宋銓,校理徐有防,修撰鄭日謙,醫官方泰輿·吳道炯·鄭允說·柳光翼·徐命緯·康命徽·韓命禧,以次進伏訖。陽澤曰,夜間聖體,若何?上曰,一樣。寢睡·水刺之節,若何?上曰,同矣。陽澤曰,請進御。上進湯劑,陽澤請診候。上曰,待下敎。命藥院先退。上曰,坐直承旨·儒臣進前。命有防讀奏問答,又命日謙讀後,命百奮讀,次命賤臣及鳳周·銓,次次進讀。上命退,諸臣以次退出。
乙未正月二十二日申時,上御集慶堂。藥房入診入侍時,都提調金陽澤,提調李景祜,副提調沈頤之,記事官朴思機·白鳳周·宋銓,醫官方泰輿,以次進伏訖。麟漢曰,湯劑陪來矣。上進湯劑後,上曰,明日亦依例爲之。都提調·提調先退。上命頤之讀奏大報壇器用渝色禮曹草記,上仍命書判付後,頤之讀奏慶尙道歲餐單子,至復駿,上曰,此人尙存乎?此人升資,則今年必入耆社矣。至鄭瓚,上曰,其名熟矣,武人也。至李世師,上曰,尙存矣。至姜杭,上曰,熟矣,文官也。上曰,只此而已乎?頤之曰,只朝官也。上仍命書傳敎曰,今聞嶺南道臣歲饌啓本,以七十二州,廣莫如西南,何以然?其中聞安復駿名,其父嗣服初見,予則莫知尙存,今聞其名,其涉異常,而予則其時年過知矣。今七十八歲亦異常,書下敎,聞承宣所奏,此卽安鍊石子也,勢固然,而此人豈有此年?亦異常。噫,李世師已入耆社,況此人是誰子?父子此年皆知,其亦萬萬異常。且聞承旨加資,其亦特旨云。噫,旣文官年近八十,予今默默,當以嘉善而止,豈父子同見意乎?況其父鍊石,戊申年召募使朴師洙薦擧,尙今在耳。雖命,若李世師登道何知?亦何異於高夢聖時授知中樞,今日內口傳下批,其中一人八十三歲,其何異焉?依他道例,加給歲饌事,回諭。因此興惟故知事辛受采,噫,此人關西初聞者,其子待闋服調用,今聞從孫,曾經監役,令銓曹待窠,先爲右職調用。上曰,辛受采所居之地,與上番所在地近乎?鳳周曰,七十里矣。上曰,過三年乎?鳳周曰,三年內也。頤之又讀奏狀啓畢,上命退,諸臣以次退出。
上在慶熙宮。停常參·經筵。
藥房都提調金陽澤,提調李景祜,副提調沈頤之啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。安復駿今陞資,冥然於今番,以此聞壽鄕知,其雖然,問其世於貴賤,苟且翁,知其此日兩飮,先苟且其何辭?待下敎,持苟且湯入侍。
中宮殿·惠嬪宮,藥房口傳問安。答曰,知道。
延和門殿座罷後,政院·玉堂·藥房口傳問安。答曰,知道。
傳于閔百奮曰,摘奸禮郞不卽許入,次知中官及守宮內官竝記過待令。
以正言姜彝福牌不進罷職傳旨,傳于洪九瑞曰,只推。
洪九瑞啓曰,大臣·備局堂上,依下敎來待矣。
傳于洪九瑞曰,引見內局,同爲入侍。
傳于閔百奮曰,訓鍊都監前排待令。
又傳于閔百奮曰,問于禮郞,若有執頉者,決棍姑爲安徐,大報壇壇直及御苑房直,令騎堂捉來棍問,其誰爲斫食,期於直招以奏。
又傳于閔百奮曰,該房承旨詣門,入直守宮內官二人,爲先決棍十度,放出南門外。
傳于申光洙曰,禮郞若有執頉者,該房承旨入侍,前排待令以置。
傳于閔百奮曰,禮郞雖一株,若執頉來,則當爲殿座,以此擧行。
趙載俊啓曰,諸承旨有稟達事,來詣請對矣。
沈頤之啓曰,藥房三提調爲承候來詣閤外,請對矣。
申光洙啓曰,玉堂上下番,有稟達事,來詣請對矣。
趙載俊啓曰,領議政申晦,左議政李思觀,右議政洪麟漢,有稟達事,來詣請對矣。
又啓曰,領府事金相福,判府事李溵,判府事韓翼謩,有稟達事,來詣閤外請對矣。
閔百奮啓曰,左邊捕盜大將張志恒,右邊捕盜大將趙,持罪人草供,依下敎來待矣。
洪九瑞,以兵曹言啓曰,昌德宮衛將金鼎欽,身病猝重,勢難供職,呈狀乞遞,不可等待其差復,今姑改差,何如?傳曰,允。
又以備邊司言啓曰,會寧開市,旣已完畢,令承文院撰出回咨,別定禁軍,騎撥下送于義州府,使之傳給鳳城將處,以爲轉送北京之地,何如?傳曰,允。
趙載俊,以漢城府言啓曰,依傳敎府掌務咸昌郁,放逐江外之意,敢啓。傳曰,知道。
閔百奮,以兵曹言啓曰,依傳敎一所巡將安廷輝,監軍金魯成,二所巡將朴枝文,監軍尹敷喆,禁衛營巡邏牌將金喜孫等九人,巡邏軍官秦盛伯等八人,右邊巡邏軍官張景潭等八人等,各決棍二十度之意,敢啓。傳曰,知道。
又以義禁府言啓曰,中官安國來倍三道,今日內放逐鄕里事,命下矣。依傳敎倍三道放逐鄕里之意,敢啓。傳曰,知道。
又以義禁府言啓曰,當該中官李廷行·李弘萬·李春和,智仁謙,竝珍島郡水軍充定,倍道押付,崔愼海放逐鄕里,今日內倍道押付事,命下矣。李廷行·李弘萬·李春和·智仁謙等,卽爲發遣府羅將,倍道押送配所。崔信恒今日內倍道放逐鄕里之意,敢啓。傳曰,知道。
又以義禁府言啓曰,衛將曺漢胤嶺沿充軍事,命下矣。曺漢胤熊川縣充軍,而以傳敎內辭意具罪目,卽爲發遣府書吏,押送配所,何如?傳曰,允。
又以刑曹言啓曰,當該房直,今日嚴刑一次後,海南縣水軍充定事,命下矣。依傳敎罪人私奴己得·大得等,各嚴刑一次後,水軍充定次,移送兵曹之意,敢啓。傳曰,知道。
又以兵曹言啓曰,內寺府書員決棍三十度,嶺沿充軍事,命下矣。依傳敎內寺府書員朴尙起,決棍三十度後,長鬐縣充軍。刑曹移送罪人當該府直金基得·金大得,亦依傳敎,海南縣竝水軍充定,當日倍道押付之意,敢啓。傳曰,知道。
洪九瑞,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
敎忠淸道觀察使金致恭書。王若曰,睠彼役百濟舊疆,寔是三韓重鎭,習尙等鄒魯之盛,戶禮家詩,貢賦稱荊楊之饒,水漕陸輓,蓋其處二南之界,每難當一面之才。惟卿趾美名門,蜚英晩歲,襲遺訓於文敬·忠正,典型斯存,著令譽於和厚慈詳,本領自好,故華秩歷遍於外內,而重宗思畀於旬宣。玆授卿以守忠淸道觀察使兼兵馬水軍節度使巡察使公州牧使,卿其益勵乃心,無替新命,體重宸愛民之意,必無黃口之簽丁,奉方春勸農之音,寧有黎首之呼癸,措施機務,憂國必也如家,黜陟幽明,正人在於律己,其餘裁稟,厥有典章。於戲,卿豈無北望之懷?行且召矣,予將紓南顧之慮,往其欽哉。故玆敎示,想宜知悉。知製敎柳義養製進
乙未正月二十三日辰時,上御集慶堂。藥房入診入侍時,都提調金陽澤,提調李景祜,副提調沈頤之,記事官朴思機·白鳳周·宋銓,醫官方泰輿·吳道炯·鄭允說·徐命緯·柳光翼·康命徽·韓命禧,以次進伏訖。陽澤曰,聖體,若何?上曰,一樣。寢睡·水刺之節,若何?上曰,同矣。上進湯劑,陽澤請診候。上曰,爲之。泰輿進前診候,退伏奏曰,脈候左右三部調均,滑體亦一向勝矣。道炯進前診候,退伏奏曰,脈候左右三部調均,滑體亦好矣。上命奏次對座目,賤臣思機讀奏,上命內局先退,次對仍入,內局以次退出。
乙未正月二十三日辰時,上御集慶堂。大臣·備局堂上引見入侍時,領議政申晦,左議政李思觀,右議政洪麟漢,行刑曹判書具善復,行兵曹判書朴相德,行司直李章吾,戶曹判書具允鈺,右參贊鄭存謙,吏曹判書李潭,行副司直李潤成,行副司直尹泰淵,行副司直金華鎭,漢城右尹洪趾海,吏曹參判徐命善,行副司直李瀰,大司憲李溎,大司諫朴師海,副校理徐有防,左副承旨洪九瑞,假注書朴天行,事變假注書洪相益,記事官白鳳周·宋銓,以次進伏訖。晦等問候,上曰,一樣矣。上曰,濟州牧使入去乎?晦曰,似未及渡海矣。晦曰,此咸鏡監司李重祜狀啓也,以爲昨年三甲·六鎭,俱未免歉,南北兵營及巡營獨鎭,今春習操,姑爲停止,待秋擧行,熟犒饋爲一路之巨弊,此後以乾饋定式施行事,令廟堂稟處爲請矣。詰戎之政,西北最重,故南北關習操,稟定設行矣。今觀道臣狀聞,昨年年事,旣未登稔,且經道科,此時軍兵之裹糧赴操,其勢誠難。今春習操,竝依狀請停止,而至於犒饋事,熟設以饋,雖是規例,其爲民弊,果如道臣狀聞,則不必持難之事,而此非定式者,此後令道帥臣,惟時從便處之似好,以此分付,何如?上曰,依爲之。晦曰,此亦咸鏡監司李重祜狀啓也,以爲端川交濟穀,遠輸於利城者外倉,故往來之際,動費多日,移設於本府梨津,洪原交濟倉,合設於咸興雲田倉,故相距或爲百餘里,運納之際,民弊不貲,移設於本縣方魚津事,請令廟堂稟旨分付矣。今此兩邑海倉,相距甚遠,納糴受糶之際,民弊多端,依高原等邑例,移設本邑,事涉便好,故竝依狀請許施,何如?上曰,依爲之。已上出擧條上曰,中官無狀,雖曰聞將軍令,焉敢不納摘奸乎?百事皆異常。趙思忠所論科弊,亦若之箭處立的也。仍命書傳敎曰,古人云有新法莫若舊法,因臺啓雖令備局稟處,本道禮曹初試時,其濫雜一也。且漢有昔無襦今有袴之歌,且有若曰,仍舊貫如之何?夫子聞也稱美,有雖不言言必有中爲言,此亦仍舊貫之意也。備局稟處安徐事,分付。晦曰,守令一司署經者多,湖西伯久未辭朝,重臣中罷散者亦多矣。命書傳敎曰,未署經守令,其皆署經云,其令今日辭朝,守令若此,況道臣乎?湖西伯入來云,其令待朝辭朝。又命書傳敎曰,前判書韓光會·金鍾正竝叙用。晦曰,前備堂韓光會·金鍾正·鄭尙淳,還差備堂,何如?上曰,依爲之。出擧條命前判書韓光會·金鍾正·鄭尙淳,還差備堂。出榻敎晦曰,嘉善中鄭厚謙,亦當差備堂矣。上曰,止之。麟漢曰,此是眞可做國事之人也。思觀曰,向在松留時,亦善爲之矣。晦曰,殿下每以戚里不許,而此非戚里矣。上曰,予之孫,非戚里而何?古有童子備官之譏,此言好矣,然其爲人則雖備堂,足可爲矣。晦曰,無處不可之人也。思觀曰,頃者金鍾正以守令不善差之事,領相有所達,而政事則果善爲之矣。領相則以政格言,而臺言則太過矣。鄭尙淳其時入闕,而卽爲還出矣。上命九瑞讀公事。上曰,禮郞入來乎?知入。右承旨申光洙進伏曰,禮郞皇壇,則已奉審,而御苑,則以中官不卽開門,尙此遲滯云矣。命書傳敎曰,當該中官旣下敎之後,萬萬可駭,該房承旨詣差備門,執頉處御苑中官皆記過待令。爲先莫重處當該房直,令兵曹推問。偸斫人,其若隱諱,待直招決棍,當該衛將亦爲記過待令。又命書傳敎曰,噫,八十二歲其君,而差備待令人放恣夜行,因手本今已決棍,而此晝行乎?卽夜行者,而當該軍門左右廳兩廳,皆無頉草記,萬萬可駭。大抵凡事,其皆粉飾,曷勝寒心?今日巡邏大將從重推考,該營巡邏牌將與左右巡廳軍官·一二所巡營軍,令兵曹各決棍二十度,以醒其睡。允鈺曰,我國田制,極爲疎闊,陳荒廢棄者,無處不有,朝家雖有勸耕之令,而每未免爲無實之歸,往往使可耕之地,一任抛棄,榛莽滿目,其爲痛惜,不可勝言。許人陳告起耕之法,載於大典,而民不肯耕墾者,以其田主之隨卽還推也。若依中國開荒之法,凡有久陳田土,許民告官耕種,三年後始納賦稅,若其地主來爭,以三分之一給其主,二分則仍請陳告者耕食,十年之後,方許均分,敢有强奪者,卽以重律治之,仍以本田,給其陳告者,則無田之民,其將爭來起耕,陳荒之土,可使漸就墾闢,此誠勸耕開陳之要道,下詢大臣而處之,何如?上曰,大臣之意,何如?晦曰,朝家前後勸耕之飭,不啻累矣,而未見實效,誠甚慨然。今若依戶判所達定式,而有實效則誠好矣。上曰,戶判所奏務實,以此申飭,俱有實效,可也。出擧條潭曰,頃者有白師殷守令待窠調用之命,而非但目下無當窠,取考前例,則侍從時帶臺銜,則無分任擬望之事,姑待後日之意,敢達矣。溎啓曰,請固城充軍罪咸道亨,依本律處斷。措辭見上上曰,勿煩。又啓曰,請還寢罪人梁成卜減一律島配之命。措辭見上上曰,勿煩。又啓曰,向來僚臺,略陳錢還之弊,而第不矯其本,則無以祛其弊,苟究其本,則由於營貿米名色,大抵營穀取用之耗,其數不些,而每當春夏之時,定價發賣,勿論一石價之幾許,每石除出二兩或一兩零,分給民間,而秋成之後,準捧一石米,此貿米之爲錢還張本,而雖甲利毒債,無以加此,若無此貿米一事,則雖有貪官汚吏,決不敢創出無前名色,以貽小民無窮之弊,請申飭諸道臣營,貿米之法,一切禁斷,如有犯者,繩以重律,以杜錢還之弊源。上曰,聞甚駭然,所啓誠是。依啓,而古人云人存政擧,今雖申飭,若無其效,曷勝寒心?此後當令御史廉問,若有犯者,予雖衰矣,豈可容恕?以此一體嚴飭,可也。又啓曰,我聖上慈覆旻下之德,如太陽之遍照,雨露之普洽,無冤不伸,有罪終宥,惻怛仁愛之天,臣固欽仰贊歎,而第因聖聰之未及記念,或不無多年枳塞者,雖以頃年一史官之事觀之,旣罪旋宥,今過十年,尙未收檢,況伊時同罪之臣,卽蒙甄敍,身故之後,恩及其嗣,而獨此一介之臣,未免永錮於明時,此非大聖人蕩垢滌瑕之意。此外亦多有因一時之嚴譴,而一斥不復者,其於聖世無終棄之義,果何如哉?方今陽德載回,萬品敷暢,聖王對時之政,莫先於疎滯而起廢,請下詢大臣,年久枳廢之臣,次第甄錄,以光聖德。上曰,聞此乃覺,何問相臣?令銓曹尙今沈滯者,單子書入,亦令次第調用,可也。又啓曰,向來諸寢郞處分,實出於重陵寢嚴法禁之聖意,而第其中新除屬耳之人,或有因私故而未及入直者,或有纔入直而未及巡山者,此而混被於罪罰,則亦冤矣。伊日處分之時,特詢都政新差者,可以仰揣聖意,而入侍承宣,不能區別仰對,以致混被罪罰,雖是微官黜陟,不容有一毫過中,請更命銓曹,考出都政新差之陵官,還寢刊罷之命。上曰,大抵凡事駭然,類皆若此,雖一日,宜乎擧職,若是蕩然,暮年初聞若此,故莫重處中官,亦有此弊,豈比御苑?今當嚴問,些小寢郞作闕,特細事,於莫重處曚然,其豈尋常?予所重關係莫重,旣非聾瞽,則一自廣州後,焉敢若此?當守所重,不允。亟停勿煩,以重國體。又啓曰,臣之言議見識,豈敢曰,萬一近似於都憲之職,而意外除旨,適當歲初,爲近耿光,冒沒出肅,三登賓對,草草論列,皆蒙俯納,臣誠惶隕感祝,而至於寢郞事,臣雖至愚極迷,亦知陵寢之至重,禁令之當嚴,豈敢爲分疏容護之計,而竊以爲新除屬耳,未及入直者,似有區別,故猥陳刊罷還收之請矣。及承批旨,而辭敎截嚴,非臣子所敢承聞,伏地戰惶,無所措躬,此莫非臣平日言行無素,不能見孚於君父之致,何可一刻晏然於臺次乎?請命遞斥臣職。上曰,頃者臺職一二句語,尙今思焉,其後東伯意,亦此也。今者寢郞事,予亦下敎,而然臺臣主嚴,卽是古例,豈特寢郞哉?一件所奏,於至嚴則欠也,方當暮年勵政,豈可苟且?勢難循例,依啓。師海啓曰,請固城縣充軍罪人咸道亨,依本律處斷。措辭見上上曰,勿煩。又啓曰,統營以三南水路重鎭設置之初,所管穀物,邑邑分留,元穀則以備緩急糧餉之用,耗條則以補將士支放之資,而近年以來,諉以物力之凋殘,漸致元穀之犯用,甚至於兩湖所在之穀,謂取便近,或移嶺南,甚非當初三道分置之意,幾何而不至於統穀之漸就耗竭乎?請自今以後,令廟堂嚴飭統營,明立科條,當年耗條外,雖一包,如有犯用元穀之弊,則一依贓汚律按治,嶺南所移之穀,亦依會案數,還移西湖本邑焉。上曰,頃聞領相所奏,統營可謂寒心,有下詢之擧,此一節亦由於濫用之致,雖本色,何敢取用兩湖,而爲耗穀?於兩湖,若是濫用,萬萬可駭,雖貪吏,何敢辭也?問其本,卽關節之弊,噫,除關節,民若便,豈可比喩?大抵聞此,欲申飭關節,今旣開端,此後若有此弊,噫,八十二歲,當以贓法,先用統帥。噫,予雖衰,此心不衰,以此嚴飭,而當令御史廉問,嚴飭統帥關節,莫敢踰於轅門。又啓曰,各道水營所管松山之長養禁斷,法意深重,而每當戰船修補時,帥臣報於廟堂,或許風落木,或許生松,而率多憑公濫斫之弊,以致年久連抱之木,漸乏見存,緩急之需,殆無所資,法禁不嚴,事極寒心。請令廟堂從今以後,凡於船材之請年例應行者外,則絶勿輕許,使松禾得以長養,帥臣毋或犯法焉。上曰,所奏誠是,依此嚴飭諸道,雖備局牽於顔私,勿復此弊,可也。又啓曰,兵水使殿最,同議道臣,法意甚重,向來全羅前水使申大謙,去年秋冬等褒貶時,群山僉使,道臣之置之下考者,乃反置之上考,及其關査之際,諉以單子之沈水不見者,迹涉窘遁,語欠誠實,道臣請罪,雖被譴罷之罰,而第念年前不爲同議,擅書題目者,至被重罪,則今此不用道臣之題目,與初不同議者,何異也?雖已薄勘,此不嚴懲,臣恐同議之法,自此蕩然,請全羅前水使申大謙,令攸司拿問嚴處。上曰,噫,彼此人於水營,予又有意,今番此擧,萬萬可駭,沈水之說,亦甚巧慝,予庸可駭,請得臺體依啓,令該府嚴問口招,以懲巧態,可也。又啓曰,近來松禁解弛,屢煩聖心,至遣禮郞摘奸,宮內內官之不許入,使禮郞不得摘奸,致成命遲滯,已涉可駭,當該內官拿入之後,則宜卽許入,而一向不許,致使禮郞,久稽摘奸,事之可駭,莫此爲甚,請當該中官從重勘處。上曰,方當親問,更無勘律,而雖若此,次知中官,焉敢來稟?亦已下敎,則當卽分付,一何淹滯?當該次知中官從重推考,可也。又啓曰,宮內松根,已極驚心,況莫重之地乎?臣雖未得詳聞,而得之風傳,舊根雖多,新根雖少,合而論之,至於近十,事極驚駭,當該守直中官,當該衛將,難免常時不察之罪,請當該中官及衛將,從重嚴處。上曰,旣下敎,自當嚴處矣。又啓曰,俄者大司憲李溎,以寢郞事論啓,聖敎之下,引避遞退,而憲臣之意,出於區別有罪無罪,欲使處分得中,意非不好,而竊念臺體,當嚴而不宜巽,憲臣本意,非出於干恩,而不覺其自歸於干恩之科,有損臺體,不可遞差而止,請前大司憲李溎罷職。上曰,曾已諭,過律雖可惜,所請得體,干恩二字,予欲下敎而泯默矣,依啓。已上竝出擧條上曰,朴師海之年幾何?晦曰,幾六十矣。上曰,爲人疎雅,今日之事,亦有懷無隱矣。命書傳敎曰,古有老猫,譏帝堯曰,壽則多辱,政謂今日,頃者昭顯廟守直官,有偸竊松木事,故下敎,今雖在此,御苑莫重,而以年近八十人苟充,況莫重處亦然,當該備擬承傳色中官,一竝從重推考。若執頉,已無可言,雖無頉,噫,中官輩,顧護螟蛉族,此弊特甚,竝遞差。雖小歲饌,亦君恩,年已八十,其猶眷戀者,可謂陋矣,竝汰。此輩,旣已陞資,自有區處,其何莫重,此後此等處,以付承傳色,一體刊名內府事,定式施行。上命諸臣退,諸臣以次退出。
乙未正月二十三日午時,上詣延和門。殿座入侍時,行都承旨沈頤之,左承旨趙載俊,右承旨申光洙,左副承旨洪九瑞,右副承旨閔百奮,記事官朴思機,假注書朴天行,記事官白鳳周·宋銓,以次侍立訖。上具翼善冠·袞龍袍·乘輿出通陽門,詣延和門,降輿殿座,命旗鼓迎接宣傳官傳命不遲。上曰,宣傳官不識旗鼓乎?宣傳官申大坤汰去。出榻敎上曰,放砲止之。軍禮畢,命昌德宮衛將崔萬雲拿入。上曰,何等嚴重,而如是偸斫,汝莫知乎?命決棍三度後,嶺沿充軍。出榻敎命中官池好溟拿入。上曰,汝年幾何?好溟曰,七十三矣。命書傳敎曰,莫重處,以近八十人,牽顔私苟充,當該承傳色中官,越捧三等,仍命好溟回示三帀。上曰,貫耳假揷面灰安徐。命摘奸禮郞入侍。李中權進伏,上曰,詳奏。中權曰,皇壇則雜木三株,松木六株,御苑則九株矣。命書傳敎曰,於今有莫重,雖不可及,莫重御苑偸斫寒心,當該中官李廷行·李弘萬·李春和·智仁兼,竝珍島郡水軍充定,倍道押付。當該房直,今日內嚴刑一次後,海南縣水軍充定。七十三歲中官,其亦陋矣,中官崔信恒放逐鄕里,今日內倍道押付,加資勿施。中官中年過七十者,歲饍足矣,貫子亦足矣,竝刊名內府。命池好溟仍爲拿入。上曰,初欲安徐,萬萬駭然,若不直告,當懸首沙場,須從實直告。宣傳官韓命祥傳命不審,命汰去。出榻敎好溟終不直招。上曰,汝何敢乃爾?府掌務中官拿入,大報壇中官二人亦拿入,內寺府書員駭然,令騎郞決棍三十度,沿海充軍。出榻敎上曰,府掌務逐出江外。出榻敎命中官張信規·李益瑞回示三帀,宣傳官李近胄拿入。上曰,御苑之木,已極駭然,況莫重處,焉敢不直告?守僕王道銀拿入,房直亦爲拿入。上曰,宣傳官成振殷汰去。出榻敎上曰,左右捕將入侍。出榻敎捕將張志恒·趙進伏。上曰,兩中官守僕房直竝出付捕廳,周牢捧直招以啓。志恒·承命而退,命宣傳官李迪·李近胄,竝汰去。出榻敎上曰,旗鼓回信地,上降御榻,北向俯伏曰,寢郞斫木中官偸松,是予不孝不忠也。藥房都提調金陽澤進伏曰,地氣寒濕,恐有損傷矣。提調李景祜進伏曰,旣已處分,何以至此乎?命書傳敎曰,中官安國來倍三道,今日內放逐鄕里。景祜曰,當此靜攝之時,殿座猶難,何以爲此擧乎?此輩各別嚴處,何所不可,而至勞聖體乎?兵曹判書朴相德進伏曰,此非如是之事矣。陽澤曰,日候不佳,地氣甚濕,何不顧聖體乎?上曰,中官直招後當起矣。陽澤曰,殿座已過半日矣。上曰,大小公事皆留院,仍爲乘興。頤之·九瑞等隨駕,連請還收留院下敎。頤之曰,臣等,決不敢頒布此敎矣。上遂入大內,諸臣以次退出。
乙未正月二十三日申時,上御集慶堂。右副承旨·左右捕將入侍,時原任內局·諸承旨玉堂上下番追後入侍時,左邊捕盜大將張志恒,右邊捕盜大將趙,右副承旨閔百奮,假注書朴天行,記事官白鳳周·宋銓,以次進伏訖。上命百奮,讀捕將所持入罪人供辭。上曰,初則不爲直招乎?志恒等曰,施威嚴問,則皆爲直告矣。命書傳敎曰,噫,此輩雖不足道,渠若有人心,昨冬後,焉敢有此事?尤爲萬萬無狀者,君何以知乎?昨冬若此,此禽獸之心,池好溟·張信圭禁將詣沙場,依貫耳三帀後,決棍百度,去貫子,黑山島限己身,庶民充軍,李益瑞與渠所犯有異,決棍六十度後,除回示,海南縣水軍充定。金長壽·金致文雖有犯斫多少,身爲守直中官,有此擧,萬萬寒心,沙場回示三帀,決棍六十度,巨濟府限己身充軍,李明夏回示三帀,決棍六十度,盧成郁回示三帀後,決棍三十度,崔東植比諸此類,其雖不同,不告無狀,決棍三十度三帀後,永刊內府,三帀類有其子,竝南沿充軍,守僕二人,今聞供辭,皆中官無狀之致,亦豈無過?汰去。壇直所爲,萬萬無狀,沙場決棍三十度後,巨濟府永爲水軍。大抵中官輩,螟蛉族若已族年過七十者,今七十者苟充以差,有此無前駭擧,其時承傳色中官安國來,放逐鄕里,倍道押付。建極堂守直中官崔信恒,年近八十苟充,汰去逐鄕里。備擬人,越俸三等。志恒·先退,百奮曰,內局時·原任諸承旨·玉堂方詣閤矣。上曰,入侍可也。都提調金陽澤,提調李景祜,副提調沈頤之,領府事金相福,判府事韓翼謩·金尙喆,領議政申晦,判府事李溵,左議政李思觀,右議政洪麟漢,左承旨趙載俊,右承旨申光洙,左副承旨洪九瑞,右副承旨閔百奮,校理柳義養,副修撰鄭日謙皆進伏。陽澤曰,勞動頗久,日勢已晩,湯劑今此奉入,時·原任高聲仰請。上曰,莫重處有此事,寔由此湯,予何飮?命頤之讀公事,至平安監司狀啓。上曰,大臣之意,何如?晦曰,平壤久債之弊,誠如是,西伯此擧,誠好矣,而平壤之民,若無債,亦難聊生。上曰,當依施乎?晦·麟漢曰,此事不可如此者,道臣別備爲五萬兩,而難以充補,西民以債資生,難以革罷,道臣狀聞雖好,而亦難善後矣。命書傳敎曰,頃者聞武臣所奏,亦聞領相所奏,其時翰林新從關西來所言者此,而頃有尙未收殺云,若此聞,此必也徑先爲奏。今聞狀聞,予庸感歎,道臣若此,予何用心?古有耕當織當之語,趙充國亦有願馳金城,圖上方略之語,雖有曾經道臣人,豈若目今按道乎?且聞狀聞,深歎己任。噫,八十二歲暮年,關西此事,專委於卿,何問大臣?卿須體予暮年此意,其能善劃,使關西一道民,若誦昔無襦今有袴之歌。予當若覩練光亭·聚勝堂,誦昔年聖意,爲目今關西民,嗚呼,八十二年,庶不負昔年,興懷及此,感涕若沾,聞卿狀聞,予心一倍,其善區劃狀聞事,回諭。頤之讀奏忠淸監司狀啓,上曰,大臣之意,何如?晦曰,此山訟,詳明官旣已査報,則令該曹回啓處之,似好矣。命書傳敎曰,今聞湖西道臣狀聞,多査官之意,其若異焉。道臣意亦若此,委諸該曹,其何了當?雖然彼者不現,意亦駭然,渠旣不現,則予何固執?其令該曹善爲回啓。大抵湖西,卽士夫鄕,故此輩此弊,比比有之,另飭該曹,此後莫敢生意猥褻事,必也申飭。子曰,大畏民志,其註若何?況至愚而神者人也。幺麽一事,其宜善決,而或甲或乙,今鼓復鳴,使我暮年君,多少酬應乎?另飭該曹。又命書傳敎曰,凡事劃如一然後,人可信也,今日次對後,有閹豎此事,薇垣長所啓,可謂得體,若此故,於閹豎若此,薇垣長干恩之計,予則過矣。見今擧措,其亦先見若此,其宜嚴科條,昨都政,爲寢郞者,皆勿揀赦典,噫,數寢郞,雖不可惜,莫重所重,豈不可顧乎?上曰,禁將牌招,卽爲擧行。出榻敎陽澤進湯劑,上受而不御。景祜出來,持湯劑更爲入侍,未得兪音。命退出,諸臣以次退出。
上在慶熙宮。停常參·經筵。
藥房都提調金陽澤,提調李景祜,副提調沈頤之啓曰,伏未審夜間,聖體調攝若何,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。旣飮建功,氣何喩乎?待敎入侍。
中宮殿·惠嬪宮,藥房口傳問安。答曰,知道。
延和門殿座罷後,政院·玉堂·藥房問安。答曰,知道。
藥房口傳啓曰,臣等俄陳問候之啓,欲竢召命,伏承所下傳敎辭旨,至爲非常,臣等,不勝萬萬焦迫,玆敢來詣閤外,冒罪瀆擾,暫許召見,千萬懇祝,惶恐敢啓。
以承傳色口傳下敎曰,以何心答此乎?
藥房口傳啓曰,臣等俄者筵退時,以煎湯劑待召命仰奏,詣閤已久,尙未承下敎,更鼓轉深,晉接尙遲,下情不勝悶鬱,敢此求對,乞垂俯諒,暫許入侍,千萬顒祝,惶恐敢啓。
以承傳答曰,一貼强飮足矣,何勸二貼?方臥廳中,卽爲退去,行首扁鵲至水上,竝逐開陽門外。
藥房口傳再啓曰,臣等,俄進轎前,敢請召命,而日已過午,尙未蒙晉接,下情之悶鬱,其當何如?湯劑之扶護聖躬,何等關重,而昨日移時勞動之餘,再進之湯劑,尙未準貼,今日又爲勞動,而日晷已晩,尙未進一貼,臣等,職在保護,衷情焦迫,更此冒罪煩籲,乞垂俯諒,暫許方寸之地,千萬懇祝,惶恐敢啓。無批答。
傳于閔百奮曰,右副承旨與忠淸監司,同爲入侍。
又傳于閔百奮曰,宣傳官二員率入。
兵曺口傳政事,李廷壽·鄭時采·吳璟·李尙履·柳孝源·李商五·李基成·韓聖養爲宣傳官。
備忘記,傳于沈頤之曰,冥然翁冥然翁,曷勝慨曷勝慨?苟且翁苟且翁,自歉然自歉然,若此故日用心,若此故日奇怪,昔聖人豈欺予?覺今是覺今是,自從容自從容,陋建功陋建功,何悶予何悶予?日縮眉日縮眉,予自羞予自羞。
傳于申光洙曰,耽羅貢果,所重在焉,牧使擁妾,使妓舁籃輿,如是遲滯乎?知入。
備忘記,傳于沈頤之曰,嗚呼,年今八十二,國綱日紊,駭然日甚,人慾日熾盛,初入仕卽字牧楷梯,而自曰,吾君日衰,復何來謁?日偸其松,合眼度日,豈予孝乎?尙今冥然,其已苟且,多慾守直中官,君今暮矣,其卽何來朝宗門,日偸其木,於寢郞,其雖莫禁,於多慾中官,其慾日亘,身自下手,其敢欺君?瞻彼壇壝,渠輩何敢諭?予若有忠,此輩豈若此乎?曰孝乎,曰忠乎?何心食若而若此專由建功,冥然建功,苟且建功,其令首扁鵲陋扁鵲皆飮,予則當日定亦自靜,今大小群工聞知焉,予何爲八十二歲冥然苟且翁乎?予志定予心固,時任何任,原任何任?予知者,卽孝也亦忠也。駭然建功,令黃口掌務官,灌於禁川橋。
洪九瑞,以御營廳言啓曰,去夜犯夜人無所捉,敢啓。傳曰,噫,大將若此,予何恃誰,況昨夜後乎?此等類若不嚴懲,朝鮮其將蕩然,旗鼓待令,御將記過待令。
洪九瑞,又以一所巡廳言啓曰,去夜犯夜人無所捉之意,敢啓。傳曰,知道。
洪九瑞,以〈一〉二所巡廳言啓曰,去夜犯夜人無所捉之意,敢啓。傳曰,知道。昨日下敎,今此草記,萬萬可駭,令外兵曹巡將監軍各決棍五十度,嶺沿充軍。
洪九瑞,以左邊捕盜廳言啓曰,去夜犯夜人無所捉,敢啓。傳曰,左右廳從事官各牌部將,竝決棍五十度汰去,其勿復差於軍官。
洪九瑞,以右邊捕盜廳言啓曰,去夜犯夜人無所捉,敢啓。傳曰,知道。
傳于洪九瑞曰,監軍陋矣,巡將亦陋矣。騎判除循私巡將,單子更修入,今日點下巡將,亦更書入。
趙載俊啓曰,今日殿座時,承旨當爲備員,而同副承旨李景祜,以式暇今日不爲仕進,卽爲牌招,何如?傳曰,允。
洪九瑞,以兵曹言啓曰,依傳敎左邊從事官柳鎭茂,右邊從事官趙升鉉,左邊部將秦盛伯等八人,右邊部將張景聃等八人,各決棍五十度汰去,其勿復差於軍官之意,敢啓。傳曰,知道。
又以兵曹言啓曰,令外兵曹巡將監軍,各決棍五十度,嶺沿充軍,充軍罪人付該府,陋矣,皆令兵曹擧行事,命下矣。依傳敎巡將盧載垕,決棍五十度後,延日縣充軍,監軍洪思默決棍五十度後,寧海府充軍,偸木人李明夏大靜縣充軍,崔孟得巨濟府充軍,盧成郁珍島郡充軍,金致文巨濟府充軍,竝當日押送之意,敢啓。傳曰,知道。
又以兵曹言啓曰,依傳敎含春苑直已決棍罪人金俊起機張縣充軍,當日押送之意,敢啓。傳曰,知道。
又以兵曹言啓曰,依傳敎含春苑東山直金俊起決棍五十度之意,敢啓。傳曰,知道。
傳于閔百奮曰,承旨率宣傳官入侍。
洪九瑞,以禁衛營言啓曰,西山居罪人金致文,今已捉來,故與李明夏一體依傳敎,馳詣沙場回示三帀,各決棍六十度後,金致文出付該府之意,敢啓。傳曰,知道。李明夏本是多謀者,莫重昨日下敎,視若尋常莫報,以偸木人,代偸木人,隱然代直,以今觀也,近者中官着帽木偸者,豈可異同?李明夏大靜縣充軍,付該曹。
洪九瑞,以左右捕盜廳言啓曰,依傳敎松木斫伐罪人內官李益瑞·池好溟·張信奎,壇直鄭福伊·宋龍伊等,移送禁衛營。守直王道殷·王重昌等,放送之意,敢啓。傳曰,知道。
洪九瑞,以禁衛營言啓曰,依傳敎池好溟·張信奎回示三帀後,決棍百度,李益瑞除回示決棍六十度,金長壽回示三帀後,決棍六十度,崔東植回示三帀後,決棍三十度,壇直鄭福伊·宋龍伊決棍三十度後,竝出付該府該曹。李明夏昭顯廟入直,故發捕未及出城,城門已閉,未得擧行。金致文居在楊州西山地,未及捉來,待捉來竝追後擧行。盧成郁下去珍島地,故不得擧行之意,敢啓。傳曰,知道。其何捉來,珍島郡限己身水軍充定,其子與孫,本文書爻周,皆逐本鄕。
洪九瑞,以兵曹言啓曰,依傳敎壇直鄭福·宋龍巨濟府永爲水軍,當日押付之意,敢啓。傳曰,知道。
閔百奮,以刑曹言啓曰,池好溟·張信奎,黑山島限己身,庶民充軍,三帀類有其子,竝南沿充軍事,命下矣。依傳敎罪人池好溟·張信奎,全羅道羅州牧黑山島限己身充軍,三帀罪人中其子有無,朝官與否,査問於內侍府書員處,則其中崔東植子·白弼福時未入仕,故長興府充軍,竝卽發配之意,敢啓。傳曰,知道。
閔百奮,以漢城府言啓曰,充軍罪人李明夏子李彦裕·盧成郁子·朴道弘·池好溟子·李萬甲·張信奎子·劉得良·崔東植子·白弼福,竝皆本縣鄕民,其令各其鄕五日點考,莫敢來京事,命下矣。依傳敎充軍罪人李明夏子·李彦裕·盧成郁子·朴道弘·池好溟子·李萬甲·張信奎子·劉得良·崔東植子·白弼福,竝皆本縣鄕民,其令各其鄕五日點考,莫敢來京事,分付各該道臣之意,敢啓。傳曰,知道。
又以漢城府言啓曰,依傳敎充軍罪人盧成郁子·朴道弘逐本鄕之意,敢啓。傳曰,知道。
趙載俊,以漢城府言啓曰,依傳啓中官池好溟·張信奎,黑山島限己身庶民之意,敢啓。傳曰,知道。
傳于申光洙曰,明日開門後,禮郞一員詣太廟,一員詣社壇,摘奸以來。
備忘記,傳于申光洙曰,舊闕雖有此弊,於御苑亦莫聞,頃者昭顯廟中官,任意偸食兩株,已涉駭然,故有此擧,嗚呼,此處何處,而若是夥然?特造器皿,千千萬萬可駭。廣州亦是料表,靜思莫重處,有猪肉多餘,故門前設廛,鄭彦忠以聞,故已飭,聞此人喜肉尋來云,見今木慾若此,何敢心弛?明朝禮郞李中權,詣左室,詳審以來,且一人,詣右壇,尋木根以來,皆來後,當見內局矣。
又傳于申光洙曰,此備忘謄書,招示禮郞,使之馳詣西門,待明摘奸以來。
備忘記,傳于閔百奮曰,曾聞莫重門前,尙有猪肉廛乎?今有令當部官決杖,以禁守僕,莫重膰肉,給此設廛者,當該守僕,令該署提調刊名右壇。若有此事,當該守僕數雖小,駭然一也。當該守僕,令本署提調刊名,今者此敎曾聞,豈云多少?此輩焉敢若此,焉敢若此?牟利其若尋常,豈有提調?另飭另飭。此後摘奸,若有當該部郞,與當該人民,當嶺沿充軍,此皆由於人慾日勝而然也。
閔百奮,以義禁府言啓曰,中官金道欽·閔孝恒竝六鎭投畀,承傳啓下矣。金道欽咸鏡道慶源府投畀,閔孝恒茂山府投畀,而以承傳內辭意,具罪目,依例發遣府羅將,竝卽爲押送于各其配所,何如?傳曰,允。
又以義禁府言啓曰,回示三帀類有其子,竝南沿充軍事,命下矣。李明夏子·李彦裕全羅道康津縣充軍,盧成郁子·朴道弘靈巖郡充軍,池好溟子·李萬甲興陽縣充軍,張信奎子·劉得良海南縣充軍,以傳敎內辭意具罪目,依例發遣府羅將,竝押送于各其配所,而金長壽·金致文等無子云矣,敢啓。傳曰,知道。此非該府擧行者,亦令該曹擧行,而此類充軍亦陋矣。內侍府文書皆爻周,竝皆本縣鄕民,其令各其鄕五日點考,莫敢來京。
又以義禁府言啓曰,全羅前水使申大謙,令該府嚴問口招事,傳旨啓下矣。申大謙時在任所云,依例發遣府都事,交龜後拿來,何如?傳曰,允。
又以義禁府言啓曰,中官李益瑞,南海縣水軍充定,金長壽·金致文回示三匝,決棍六十度,巨濟府限己身充軍事,命下矣。以傳敎內辭意具罪目,依例發遣府羅將,竝押送于各其配所,而金致文時在京畿楊州地云,待城門開,自禁衛營回示決棍等事,先爲擧行後,仍卽押送之意,敢啓。傳曰,知道。
忠淸監司金致恭疏曰,伏以臣猥膺重寄,辭不獲命,行將陛辭南下矣。臣父母墳山,在於京畿楊州地,省汛將曠,雨露增感。伏乞聖慈,特許臣歷省於赴任之路,俾伸至情焉。答曰,卿其依所請歷省焉。
乙未正月二十四日巳時,上御集慶堂。右副承旨·忠淸監司同爲入侍時,內局時原任·宣傳官·詣臺臺臣,追後入侍時,忠淸監司金致恭,右副承旨閔百奮,假注書朴天行,記事官白鳳周·宋銓進伏。上命致恭進前曰,善爲而來。致恭曰,不識臣之無似,授此重任,臣當殫竭心力,圖報聖恩矣。上曰,有可奏之事乎?致恭曰,道內事姑未詳知,而受任之後,有所聞敢達矣。可與納稅之邑,漸次變通,今者所餘,只有延豐·鎭川等六邑,而差使員檢督之法,依舊遵守,故納稅各邑外,又有差員,別無顧藉之意,而實多貽弊之端,今若依法聖貢津諸漕倉例,罷此差使員,各該邑守令眼同水運判官捧納,則無損於公而省弊於民矣。若謂差員舊規,猝難罷改,則只就納稅六邑中,除忠州本邑,以五邑守令輪定差員,亦必有益矣。下詢廟堂,定式施行,何如?出擧條上曰,令廟堂稟處,可也。宣傳官申大順進伏,奏木根執頉。命書傳敎曰,含春苑有執頉處,此處其孰爲此?在於中官東山直,當該中官竝汰去,東山直句管人,竝令兵曹,決棍五十度,次知中官從重推考,此後若此,當加律,以此申飭。已下敎,更思東山類,卽着紗帽偸木者,竝付籤內府,望單子,限五年除名。又命書傳敎曰,今問含春苑,有直偸斫,亦此輩豈可決棍而止?嶺沿充軍,此必中官指揮,甚於下人,六鎭投畀,春雲門·丹楓亭南,卽建極堂字內,瑞蔥臺南亦然,此等帽帶人偸松之時,不可無飭,令宣傳官,與昌德衛將眼同,摘奸以奏,而建章門內,建極堂內,永安門·仁政門內,亦有松根,摘奸其偸斫數爻,令左右廳合坐,房直決杖以問以啓。上曰,建極堂摘奸宣傳官記過待令。上曰,聞宣傳官已入來云,命招入。宣傳官趙進伏,上曰,能入門乎?曰,初則不得入矣,知臣以宣傳官來,故始爲開門,以此之故,半晌遲滯矣。上曰,得來乎?曰,無頉矣。命書傳敎曰,可賞者賞,可懲者懲,王政之先,諸處皆執頉,而於含春苑亦然,而於建極堂,雖渠等無執頉,其涉可尙,朴民瑞·金國賢,令內府右職調用。又命書傳敎曰,木偸人崔孟得,昨日倖免,巨濟府勿限年充軍,當日押付。又命書傳敎曰,充軍皆是兵曹擧行者,該府其何擧行乎?竝已該曹擧行。百奮曰,內局·時原任方詣閤外矣。上曰,內局·時原任入侍。出榻敎都提調金陽澤,提調李景祜,副提調沈頤之,領府事金相福,判府事韓翼謩,領議政申晦,判府事李溵,左議政李思觀,右議政洪麟漢進伏,相福問候後,相福曰,湯劑陪來矣。上曰,止之。麟漢曰,此非如是下敎者,昨日則臣等雖退,今日則未進御前,決不敢退去矣。翼謩曰,漢文,漢之英主也,當時有盜高廟玉環之事,而未聞有不進湯劑之事矣。景祜曰,彼愚蠢之漢,不可以人類貴之,自上嚴處,可也,何可以此而不進湯劑乎?命詣臺臺臣入侍。出榻敎持平趙思忠進伏啓曰,臣知識庸陋,言議輕淺,本不合於淸朝耳目之任,感激聖恩,不敢顧他,竭蹶趨承,而新入臺地,全昧臺體,恒切懷惕之心,愚忠一念,唯願一分裨益於國事,頃以科弊,敢陳微見矣。昨承備局稟處安徐之命,臣尤不勝惶恧之至,臣旣有失奏之嫌,且臣於昨日路次,適逢大僚,未及回避,致有下吏替囚之擧。揆以體例,勢難仍冒,臣旣犯兩條應避之嫌,不可一刻晏然於臺次,請命遞斥臣職。上曰,有懷無隱,首件爲嫌,其涉過矣。末端爲嫌,亦有定式,勿辭亦勿退待。又啓曰,請固城縣充軍罪人咸道亨,依本律處斷。措辭見上上曰,勿煩。又啓曰,請還寢罪人梁成卜減一律島配之命。措辭見上上曰,勿煩。又啓曰,乘喪嫁娶,有關倫常,而近來風化寢乖,鄕曲無識之人,謂有古例,父在母喪,則纔過小祥,遽行女婚,土班如此,良民化之,遐方如此,近畿效之,襲以爲常,恬不爲愧,甚至於未葬前或有娶妻者,傷風敗俗,莫此爲甚。請令各道道臣,嚴飭列邑,以爲一切嚴禁之地。上曰,所啓可謂樹風聲,依啓。又啓曰,賦役均,乃治民之一條大事,而列邑賦稅之法,畓則隨起收稅,田則雖不落種,亦爲收稅,民受其弊,山郡尤甚,請令道臣,申飭列邑,雖舊陳田,切勿執稅,一依畓例,以爲隨起收稅之地。上曰,於田一年再耕,故旣無此例,意雖爲民,關係則在,不允。思忠曰,田則一年再耕,故不可無稅云者,誠如大臣之奏,而年久陳田,則亦有參酌之道,臣謂年久陳田,勿謂徵稅,斷不可已也。上曰,今復所啓,乃爲民弊,令備局稟處。麟漢曰,今日似多酬應,請進御湯劑。翼謩曰,二日間斷,豈不焦迫乎?思觀曰,日已向晩矣。上命閉戶。時·原任合辭固請,晦曰,昨日勞動,今又不進湯劑,將何以爲之乎?尙喆曰,時方換節,今此不進,萬萬焦迫矣。命開戶。相福曰,許多酬應之日,豈可不進湯劑乎?時·原任合辭固請,上復命閉戶,命諸臣速出,諸臣以次退出。
乙未正月二十四日申時,上御集慶堂。都承旨·宣傳官同爲入侍時,宣傳官申大順,行都承旨沈頤之,假注書朴天行,記事官白鳳周·宋銓,以次進伏。上曰,宣傳官,誰也?頤之曰,申大順也。上曰,果無頉乎?大順曰,臣馳詣奉審,則果無頉矣。上曰,建極堂丹楓亭,皆見之乎?環翠亭亦見之乎?大順曰,皆奉審,而仁政門亦奉審矣。上曰,仁政門何以見之乎?仁政門亦有松木乎?如此宣傳官,將焉用哉?命書傳敎,姑先參酌,令本廳加番之敎。頤之曰,今此宣傳官處分之敎,臣不勝惶恐矣,小臣何能知溫室樹乎?上敎則以寅錢門下敎,而臣誤以仁政門書下,故宣傳官有此仁政門奉審之擧,臣不勝惶恐矣。上曰,此傳敎爻周,可也。頤之曰,小臣方待罪藥房矣,湯劑尙未進御,實不勝焦迫之情矣,諸大臣亦方詣閤外矣。上曰,然乎?時·原任·內局使之入侍。出榻敎都提調金陽澤,提調李景祜,領府事金相福,判府事韓翼謩·金尙喆·李溵,領議政申晦,左議政李思觀,右議政洪麟漢,以次進伏,合辭勸進湯劑。上牢拒不許。諸大臣以爲宗社進御之意,迭奏更達,至二更末,始許進御。陽澤進湯劑,上進御。諸臣皆曰,不勝喜幸之忱矣。陽澤曰,若非夜深,則雖三貼,當更請,而今已夜深,請更煎一貼。上曰,止之。諸臣以次退出。
乙未正月二十四日未時,上詣延和門。殿座入侍時,行都承旨沈頤之,左承旨趙載俊,右承旨申光洙,左副承旨洪九瑞,右副承旨閔百奮,同副承旨李崇祜,記事官朴思機,假注書朴天行,記事官白鳳周·宋銓,以次侍立訖。上具翼善冠·黑團領袍,乘輿出通陽門,詣延和門殿座。命旗鼓迎接,依昨日例,軍禮畢,命拿入御營大將尹參淵。上曰,當此寢郞斫木中官偸松之時,汝爲大將,不能夜禁,將臣如此,將何所恃乎?泰淵曰,近來夜禁至嚴,故果無所捉,而至若不當草記者,亦不無所捉矣。上曰,掖庭所屬卿宰傔從,何以不捉?本使汝捉虎,何嘗使汝捉獐乎?泰淵曰,非不嚴飭,而終不得捉,臣罪萬死,更無所達矣。上曰,依法決棍三度後。上曰,十分參酌,姑示警責,本職不遞,入來親受命召,可也。泰淵卽爲進前,受符而退。命宣傳官趙汰去,宣傳官多窠,令該曹口傳備擬。出榻敎上遂乘輿,還入大內。諸臣以次退出。
上在慶熙宮。停常參·經筵。
藥房都提調金陽澤,提調李景祜,副提調沈頤之啓曰,伏未審夜間,聖體調,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,昨强飮豈曰孝,亦曰何?氣何喩?待敎入侍。
中宮殿·惠嬪宮,藥房口傳問安。答曰,知道。
洪九瑞,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管李邦一,以騎兵點考事,外兵曹晝仕出去之意,敢啓。傳曰,知道。
傳于申光洙曰,禮郞先爲入侍。
洪九瑞啓曰,大臣·備局堂上,依下敎來待矣。
傳于洪九瑞曰,引見內局同爲入侍。
傳于洪九瑞曰,次對今日爲之。
洪九瑞,以左邊捕盜廳言啓曰,去夜二更一點量,幼學成德夏犯夜被捉,依傳敎移送秋曹之意,敢啓。傳曰,知道。
又以刑曹言啓曰,因左邊捕盜廳啓辭,去夜二更一點,幼學成德夏犯夜被捉,移送秋曹事,命下矣。罪人成德夏依律文,決笞五十度之意,敢啓。傳曰,知道。
又以右邊捕盜廳言啓曰,去夜二更五點量,出身曺漢聖犯夜被捉,依傳敎移送刑曹之意,敢啓。傳曰,此等人豈報該曹?令本廳隨更決棍以放。
又以右邊捕盜廳言啓曰,去夜所捉犯夜人出身曺漢聖,依傳敎隨更數,決棍二十度放送之意,敢啓。傳曰,知道。
又以訓鍊都監一二所巡廳言啓曰,去夜犯夜人無所捉之意,敢啓。傳曰,知道。
趙載俊,以漢城府言啓曰,莫重門前,尙有猪肉廛乎?今有令當部官決杖以禁事,命下矣。因傳敎莫重門前猪肉廛人盧元先·陳金乭·權成民,右壇門前猪肉廛人金旕福,令各該部官,竝決杖六十度後,禁斷設廛之意,敢啓。傳曰,知道。
吏曹口傳政事,以李漢一爲洪州牧使,鄭東顯爲沔川郡守。
有政。吏批,判書李潭進,參判徐命善進,參議洪述海呈辭在外,右承旨申光洙進啓曰,臺諫闕員,今當差出,而擬望之人乏少,外任竝擬,何如?傳曰,允。以宋瑩中爲大司憲,沈命德爲獻納,沈有鎭·李敬彬爲持平,李養鼎爲修撰,李鎭恒爲掌樂正,韓光會爲奉常提調,洪樂仁爲內贍提調,金鍾正爲掌樂提調,鄭尙淳爲司圃提調,李禾爲繕上副正,洪樂淵·李中權爲兵曹佐郞,李郁延爲刑曹正郞,鄭弘淳爲判義禁,鄭光漢·具庠爲同義禁,李頤祥爲翼陵別檢,權中正爲假監役,沈謹之爲中部奉事,李景烈爲典牲主簿,吳璹爲司饔僉正,尹在醇爲吏曹佐郞,徐有臣爲兼輔德,樂林君單埏,安川君單炷,淸川君單金鍾正,待敎單尹宗彦,學諭單金璞。
兵批,行判書朴相德進,參判李昌儒入直進,參議金魯永病,參知李邦榮在外未肅拜,右承旨申光洙兼進。以元義孫爲同知,李漢膺爲訓鍊都正,安翼濟爲忠翊將,張元徽·閔誾洙爲昌德將,全弘敬爲景福將,文遇尙爲昌慶將,洪箕敍爲文兼,同知單劉得亮,副司直韓光會·鄭光漢·洪樂信·李在簡·李東馨·尹在德·李儒慶,司果洪鳴漢·鄭一祥。
乙未正月二十五日辰時,上御集慶堂。右承旨禮郞同爲入侍時,禮曹正郞李中權,佐郞具性玉,右承旨申光洙,假注書朴天行,記事官白鳳周·宋銓,以次進伏。上曰,木根,果何如?中權曰,臣馳往太廟奉審,則有舊斫二株,舊斫雜木六株,而皆有文籍,年前判府事臣韓翼謩筵達請發賣補用,有置之木署之敎。其後奉朝賀臣洪鳳漢,又請發賣補用,而有除半發賣,半置木署之敎,故所置木段,皆在樂工廳矣。性玉曰,臣馳往社稷奉審,則有舊木根三株,而有報禮曹踏印文書,臣則旣承摘奸之命,故執頉而來矣。上曰,社稷文書,果踏印乎?性玉曰,然矣。上曰,太室則白文乎?中權曰,果無踏印,而木段則皆尙在矣。上曰,與廣州時異乎?中權曰,廣州時無文書矣。上曰,社稷,則何如?性玉曰,根則在而木則無矣。命書傳敎曰,於今百怪層生,有此下敎,而靜思莫重處,亦有草記,豈有是事云,聞郞廳所奏夥然,今番此擧,意非偶然而然,其所孟浪,甚於宣陵,而今聞果有再次下敎,予何記知?雖然於社壇,勢固然,而於此其北,卽時敏堂南墻,豈有是事?況目下乃覺者雖然十餘年內,只有二次,而十餘年前,無聞有此事,亦涉殊常。大抵百怪層生,故以鄭彦忠所奏聞也。犧羊皆內入,餘皆猪故,十二口難處置,莫重門外,設廛,皆賞於此,故彦忠聞此,推尋以來云,故已申飭矣。此猶若此,況近者多慾之木乎?雖然於此,何敢下手?其聞夥然,而皆報狀,而於社稷,依格式,於此白文以報。噫,本署官員,其印皆堅封置之乎?至於莫重,若是懶怠,其涉駭也,此雖勝於不報,其怠忽一也。一任守僕,一不奉審,其怠忽一也。況此豈斥賣者?亦何公然留置者,記不云乎?禮記,近木猶戒,況此乎?社壇所爲,正是果有,此則卽報禮曹,可也,報禮曹後,卽爲處置,可也。何蓄樂工廳者若此?年深歲久後,樂工將處何處?此後若有此事,本署提調奉審後草記,堂堂千乘之國,何賣太室松木,依社壇例,令其人下人作丹,以備官員下人兩竈木,若猪肉,雖一丹,賣於門外之弊,當該官員刊名仕版,當該守僕雖勤幹者,若中官卽偸松輩,永除守僕事,分付。所蓄木,今日內卽爲作丹區處事,分付,此後依此例爲之,命內局入侍。出榻敎右承旨·禮郞先退。
乙未正月二十五日巳時,上御集慶堂。入診入侍時,都提調金陽澤,提調李景祜,副提調沈頤之,記事官朴思機·白鳳周·宋銓,以次進伏訖。陽澤曰,夜間聖體,若何?上曰,睡不善矣。陽澤曰,寢睡·水刺之節,旣承敎矣,水刺之節,若何?上曰,一樣矣。上曰,俄者具性玉入來,而太室松發賣之設,豈不異也?社壇則旣報禮曹矣。陽澤請進湯劑,上曰,具性玉只禮郞爲之乎?陽澤曰,以分館爲之矣。頤之曰,旣爲禮曹,則亦可兵曹矣。陽澤曰,湯劑將冷矣,請以常繕例御之。上曰,水刺亦厭矣。上曰,提調與同副幾寸?景祜曰,十寸矣。上曰,李在學何時來?景祜曰,方欲上來之際,適承皇帝塚往審之敎,故遲矣。上曰,故相李宜顯與提調近挾乎?景祜曰,六寸大父也。上曰,此非時體人也,又能文矣。陽澤曰,文辭該博,聰明過人。景祜曰,迂闊則有之,而實與迂闊人異矣。上曰,以朴孝娘事,見辱旣多,而至登於歌辭矣。陽澤請進湯劑,上進御湯劑後,上曰,予於目下,號此湯曰,冥然苟且湯也。陽澤曰,謂之靈丹,可也。陽澤曰,有昨日下敎,故醫官不得入,提調親持湯劑來。上命賤臣,召入醫官。醫官方泰輿·吳道炯·鄭允說·徐命緯·柳光翼·康命徽·韓命禧,以次進伏。上曰,只兩廳首醫入診。泰輿進前診候,退伏奏曰,脈候左右三部調均,脾胃脈候,亦如前好矣。道炯進前診候,退伏奏曰,脈候左右三部度數調均,滑體亦好矣。上曰,雖服一貼,亦無異乎?陽澤曰,以前日進御之力,然矣。上曰,卿等退待下敎。上曰,昨日備忘,良欲溘然四字抹去事。出榻敎上命退,諸臣以次退出。
乙未正月二十五日午時,上御集慶堂。藥房入診入侍時,都提調金陽澤,提調李景祜,副提調沈頤之,記事官朴思機·白鳳周·宋銓,醫官方泰輿,以次進伏訖。陽澤曰,湯劑陪來矣。上曰,進之。上進湯劑後,陽澤曰,今日則三貼好矣。上曰,何其如此困予?速退。諸臣惶恐,以次退出。
乙未正月二十五日午時,上御集慶堂。大臣·備局堂上引見入侍時,領議政申晦,左議政李思觀,右議政洪麟漢,行刑曹判書具善復,行兵曹判書朴相德,行司直李章吾,行副司直趙重晦,戶曹判書具允鈺,漢城判尹尹東暹,右參贊鄭存謙,吏曹判書李潭,行副司直李潤成,行副司直鄭尙淳,行副司直尹泰淵,行副司直尹得養,行副司直金華鎭,漢城右尹洪趾海,吏曹參判徐命善,行副司直李瀰,大司諫朴師海,掌令白師殷,副校理柳義養,左副承旨洪九瑞,假注書朴天行,事變假注書洪相益,記事官白鳳周·宋銓,以次進伏訖。晦等問候,上曰,一樣矣。晦曰,摘奸無頉,幸甚矣。上曰,韓判府事·洪奉朝賀,曾有所奏云,果然乎?晦曰,此則禮郞所奏誤矣,豈有請發賣之事乎?上曰,曾聞鄭彦忠所奏,有所下敎矣。晦曰,近來則城中無猪廛矣。上曰,社稷則豈不善爲乎?太廟之公然儲積,豈不可怪乎?命吏判進前,上曰,禮郞何如人?潭曰,李中權則國子也,具性玉則承文調用矣。上曰,兵曹禮曹有異乎?潭曰,兵曹是通淸之階梯,禮曹則承文國子通爲之,而國子亦爲臺通矣。命戶判進前,上曰,昨於箕伯狀啓,卿有所奏,何事乎?允鈺曰,此是故大臣李宗城所陳句定式者也。其後弊又生,故將至民不支堪,而大抵西民不得債,則亦不能聊生,此實有亦難無亦難矣。上曰,債弊他道亦然乎?晦等曰,無處不然,而西民生業,專賴債路,若塞之,則民無措手足矣。允鈺曰,至於勅需庫之類,所須皆以債矣,此路何以防之乎?上曰,松都·平壤多富民,而必用官債,以致生出弊端,隨弊隨革,豈不難乎?思觀曰,債法自古有之,於周初,亦有之矣。上曰,然乎?晦曰,巡邏事,適有言端,敢此仰達矣。聞去夜巡邏,捉得犯夜人於鼓巖近處云,鼓巖卽稍遠之地,而夜禁申飭,專在城內,城外則巡邏之任意出往郊外,誠甚不可。且當耕作之時,實有妨於農民之往來,分付軍門捕廳,俾勿出禁,何如?上曰,今日所捉,意謂城內,今聞相奏,捉得城外云,其亦民弊,依此申飭,可也。出擧條命九瑞讀奏公事。命書傳敎曰,十九申聞者,今日以奏,噫,其君方當用心,食不能,焉敢若是稽滯乎?若此該曹,門長封閉然後國無事矣。該曹諸堂竝越俸一等,少知有暮年其君,當該該色郞廳汰去。晦曰,頃日禮曹正郞李中權所懷,以每年稅納時,自各其邑,造地土船裝載沙格,亦以該邑定送,則必無敗船之患事陳達,而有下備局稟處之命矣。今此所陳,不無所見,而本有地土船邑,則以該邑沙格運納,至於無土船邑,則猝難一二造備,毋論京船土船,稅穀裝載之時,該邑守令,躬往親審,使不得濫載之意,嚴明申飭,而大抵漕轉,國之大政,千萬生靈命脈所係,而近來紀綱日下,奸僞百出,船人輩偸食故敗之弊,比比有之,此固萬萬寒心。稅大同上來時,護送等節,去來形止,一遵事目擧行,俾無如前慢忽之意,另飭分付,何如?上曰,所奏誠是,依爲之,而大抵凡事,久則懈弛,此後若不勤者,當該地方官·差使員,禁錮終身事,永爲定式施行,可也。晦曰,昨日筵中,湖西新伯金致恭,以延豐·鎭川等六邑稅納時,又有差員,故實多弊端,除其忠州本邑,五邑守令中輪定差員之意陳達,而有令廟堂稟處之命矣。定差員檢督,雖是舊例,於稅納,旣無顧藉之事,反有貽弊之端,則不可無變通之道,依道臣所請,特罷差員,以五邑守令軫定差員,使之領納,誠爲便好,以此定式擧行之意,分付,何如?上曰,左右相之意,何如?左議政李思觀曰,此非大段變通之事,就五邑中輪差,則或可省弊之意也。右議政洪麟漢曰,此事變通之論,固已久矣,尙未得行者,必有以也。凡事除弊於此,則生弊於彼,其所爲弊,彼此何異?臣則未知其利害之何如也?上曰,姑置之,可也。晦曰,前參議李在簡同罪之人,今已收敍,而尙在罷散中,一體敍用,何如?上曰,依爲之。已上出擧條命前參議李在簡敍用。出榻敎命今日開政。出榻敎晦曰,金吾雖無目下擧行之事,自是緊任,受由人及老病人,竝姑許遞,何如?上曰,依爲之。今日政一體擧行,頃日申飭,而近者呈單紛紜,當該承旨從重推考,可也。出擧條命金吾堂上,受由人及老病人竝許遞,今日政擧行。出榻敎允鈺曰,大臣以可興差員事,纔已陳達矣,稅穀收捧之時,弊端不些,而戶首輩防納,亦不無其弊,米色之麤劣,斛量之欠縮,率由於此,各別嚴察,隨現重勘之意,申飭差員,何如?上曰,聞甚駭然,嚴飭可也。出擧條師海啓曰,請固城充軍罪人咸道亨,依本律處斷。措辭見上上曰,勿煩。又啓曰,凡於臺啓,以不允下批,則卽席引避,臺體則然,日昨筵中,持平趙思忠,以陳田收稅事,有所論啓,旣承不允下敎而不卽引避,連奏所懷,當避不避,壞損臺體,請持平趙思忠罷職。上曰,所啓雖得臺體,擬律則過,而此非相持者,依啓。又啓曰,臣於持平趙思忠請罷之啓,以擬律過矣,措辭依允,臣於是,擬律不審之失著矣,請命遞斥臣職。上曰,旣有懷無隱,其所下批,亦無深意,今者此擧,果爲古風,豈可以此輕遞言官?勿辭亦勿退待。又所啓,近來城內外,賊患頗數,近因飭敎,夜禁至嚴,賊患宜其寢息,而以臣耳目所及見之,今夜閭巷間,又有賊患,常時譏捕治盜之政,其若嚴密,當此夜禁至嚴之日,寧有此患乎?請字內所掌當該捕將,從重推考,嚴飭兩捕將,譏捕盜治之政,各別申嚴。上曰,此亦由於夜長而然,頃者已下敎撤漏速,故果有其弊,然不可無飭,依啓。師殷啓曰,請固城縣充軍罪人咸道亨,依本律處斷。措辭見上上曰,勿煩。又啓曰,請還寢罪人梁成卜減一律島配之命。措辭見上上曰,勿煩。思觀曰,以敍用事,領相有所達矣,向者宗班處分終涉過中,一體敍用,似好矣。命書傳敎曰,噫,近者宗英零替,且聞本事,亦非大段,安川君烓·樂林君埏,竝給牒敍用。命諸臣退,諸臣以次退出。
上在慶熙宮。停常參·經筵。
藥房都提調金陽澤,提調李景祜,副提調沈頤之啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。八旬翁甲戌日,誠冥然亦苟且,今日朝鮮人,惟知建功湯,氣何喩?待敎侍。
中宮殿·惠嬪宮,藥房口傳問安。答曰,知道。
備忘記,傳于沈頤之曰,昔則上番中官,只有休沐暇,有丕顯閣,於今莫知八十二歲君,皆臥其家若此,其有鄕十五日,京十五日,萬萬可駭,另飭內班院。
申光洙以禮曹言啓曰,大報壇祭,每年三月上旬內擇日擧行事,曾已定式矣。吉日,來三月初六日爲吉云,而初雖以親祭磨鍊,多有攝行之例,今番則何以爲之乎?敢稟。傳曰,噫,三月若爲,則若是頹臥乎?大臣代攝。
傳于申光洙曰,內局入侍,坐直承旨同爲入侍。
申光洙啓曰,新除授藝文館,待敎尹宗彦,時在京畿楊根地,斯速乘馹上來事,下諭,何如?傳曰,允。
申光洙,以弘文館言啓曰,新除授修撰李養鼎,時在江原道鐵原地,經筵入番事緊,請期速乘乘馹上來事,下諭。傳曰,依啓。
傳于洪九瑞曰,宣傳官二員待令,騎馬六匹立之。
傳于申光洙曰,內局入侍。
又傳于申光洙曰,承旨入侍,下番翰林持此闕營建儀軌,入侍。
傳于閔百奮曰,摘奸中官一人,尙不入來,駭然,催促。
又傳于閔百奮曰,萬古初也,遣宣傳官,奪標信以來,前排待令承旨詣閤,中官宣傳官拿入。
備忘記,傳于閔百奮曰,觀象監·惠民署·校書館官員雖代直,闕直駭然,竝刊名,當該中官萬萬可駭,承旨殿座處待令,中官宣傳官拿入。
又傳于閔百奮曰,西學代直云,以實官捧傳旨。
又傳于閔百奮曰,此則萬古初也,辱君命甚矣,中官及宣傳官,自其處刊名。
申光洙,以吏曹言啓曰,士族婦女年九十封爵事,載在法典矣,士族婦女年九十人,別單書入之意,敢啓。傳曰,知道。
洪九瑞,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未正月二十六日巳時,上御集慶堂。藥房入診,坐直承旨同爲入侍時,都提調金陽澤,提調李景祜,副提調沈頤之,右副承旨閔百奮,假注書朴天行,記事官白鳳周·宋銓,醫官方泰輿·吳道炯·鄭協·鄭允說·柳光翼·徐命緯·康命徽·方孝民,以次進伏訖。陽澤曰,夜間聖體,何如?上曰,一樣矣。寢睡·水刺之節,亦何如?上曰,一樣矣。陽澤進湯劑,上進御。陽澤請診候,上曰,止之。陽澤曰,方孝民方待令矣。上曰,入診可也。泰輿·道炯入診,退伏曰,左右三部度數調均,脾胃脈度亦一樣矣。孝民入診所達,與泰輿·道炯等所達同,陽澤等先退,命頤之讀奏公事訖,命書傳敎曰,傳,必也使無訟章註云,無情者不得盡其辭,大畏民志,非遵聖訓而何?大抵寶鑑,旣載設申聞鼓以通下情,旣申聞隱匿,其果通下情乎?大抵近者申聞,孟浪者多,亦有此擧,若不嚴飭,豈大畏民志之意?況鳴金爲鳴鼓,昔則持行卷皆攔入,而旣申舊制,事體比前有異,何敢以無情事鳴金乎?此後復若此,非徒勿施,當以此勘律,申飭中外。噫,堂陛嚴,國綱立,堂陛不嚴,國綱墜,此誠一而二,二而一者也,一體申飭。旣申聞則當俟處分,而近者挾其豪强,私自下杖,無月無之。噫,近者朝鮮,其雖豪强世界,幺麽蟣蝨者類,焉敢若此?後復若前,渠雖是也,勿問本事,自本官決杖投畀事,奉承傳施行事,分付中外。命諸臣退,諸臣退出。
乙未正月二十六日申時,上御集慶堂。藥房入診入侍時,都提調金陽澤,副提調沈頤之,記事官朴思機,編修官鄭謙濟,記事官宋銓,醫官方泰輿,以此進伏訖。陽澤曰,湯劑陪來矣。上進湯劑後,上曰,明日亦依例爲之。陽澤曰,提調未得入來矣。上命書傳敎曰,內局提調許遞,其代鄭尙淳除授。頤之讀奏公事後,上命退,諸臣以次退出。
乙未正月二十六日申時,上御集慶堂。坐直承旨入侍時,右副承旨閔百奮,假注書朴天行,編修官鄭謙濟,記事官宋銓進伏。上命下番翰林,讀奏儀軌。銓曰,臣取考館中,則慶熙宮營建時儀軌,本無所存,故前者亦有儀軌持入之命,而不得持入云,只有書冊置簿目錄冊,故今玆奉入矣。上曰,目錄讀奏,可也。銓讀奏。上命退,諸臣以次退出。
上在慶熙宮。停常參·經筵。
閔百奮啓曰,大司憲宋瑩中未肅拜,執義申大升在外,掌令白師殷呈辭,具修溫未肅拜,持平沈有鎭·李殷彬在外,今日以監察茶時之意,敢啓。傳曰,知道。
藥房都提調金陽澤,提調鄭尙淳,副提調沈頤之啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。悶建功悶建功,氣何諭氣何喩?待敎侍。
中宮殿·惠嬪宮,藥房口傳問安。答曰,知道。
傳于申光洙曰,內局入侍。
又傳于申光洙曰,中官·宣傳官皆鄕暗,昨日下敎安徐。
備忘記,傳于申光洙曰,今日何支撑?亦飮兩建功,萬古苟且翁,此湯果金丹,一何悶衰翁,此心其欲奮,其何備三員?其勸一猶足。
備忘記,又傳于申光洙曰,於近者申時前,氣昏者多,每以睡覺。其曰,今將曉乎?猶申時前,今亦然,睡覺,問軍號將報,萬古巧詐,以報莫報,可也。問軍號,對曰,申時云,軍號何申時何?大抵此人,近者侍傍,隨事輒動若此,神心何定,此何以然?李興采庸闒,令予益昏,申德龍隨事動,予心氣莫定,暮年氣若何?下標信,申德龍逐開陽,仍逐敦義。噫,以此見其君,陽世君坐晝,命標信若此,而其何萬機,曷勝苟且?標信仍置,只逐開陽·敦義門。噫,彼德龍,萬古輕着者,八十其君何堪?
備忘記,又傳于申光洙曰,萬古豈有若予者乎?聖人攸戒,每日晝睡,此氣昏而然也。乍睡而覺,問以何處?對曰,申牌莫報焉。幼時見朗善君,此等文多集故也。一書曰,於于,且見一書曰,野談,猶置,今予駭擧書此,可曷勝?可笑若此,而近侍中官二人,卽着帽帶,一庸人一人,此政沐猴而冠者,曷勝其悶?身雖在於此世,心則誠若前世,三百六十日若此何堪?誠悶誠悶,建功建功,豈若此豈若此?
備忘記,傳于申光洙曰,彼申德龍,豈曰聰明焉?誠一輕着豎,嗟,暮年其何堪?便於鄕於渠幸,姓亦同品亦同,誠異常誠異常。
傳于申光洙曰,內局入侍。
兵曹口傳政事,副司直安兼濟。
閔百濟,以兵曹言啓曰,依傳敎延日縣充軍巡將盧載垕,寧海府充軍監軍洪思默,竝放送事,分付該道道臣之意,敢啓。傳曰,知道。
洪九瑞,以御營廳·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未正月二十七日卯時,上御集慶堂。藥房入診入侍時,都提調金陽澤,提調鄭尙淳,副提調沈頤之,假注書朴天行,編修官鄭謙濟,記事官宋銓,醫官方泰輿·吳道炯·鄭允說·柳光翼·徐命緯·康命徽,以次進伏。陽澤問候,上曰,一樣矣。陽澤進湯劑,上進御。陽澤曰,診候何以爲之?上曰,止之。內局先退。上命頤之,讀奏公事。命書傳敎曰,意謂夜禁而然,有所下敎,其後果然,且各廳都巡邏,無一捕捉,甚至於鼓巖捕捉云,以此觀也,夜禁可知其嚴,充軍巡將監軍,竝放發牌,部將竝分揀事,分付。命退,諸臣以次退出。
乙未正月二十七日辰時,上御集慶堂。大臣·備局堂上引見,守令·陵官同爲入侍時,左議政李思觀,右議政洪麟漢,行司直李章吾,戶曹判書具允鈺,漢城判尹尹東暹,右參贊鄭存謙,吏曹判書李潭,行副司直李潤成,行副司直尹泰淵,行副司直金華鎭,漢城右尹洪趾海,吏曹參判徐命善,行副司直李瀰,大司諫朴師海,持平趙思忠,應敎林得浩,益山郡守李寅燮,獻陵令鄭東閔,參奉李商美,靖陵直長李種徽,懿陵參奉李義文,顯陵參奉尹光梓,光陵參奉徐直修,泰陵直長尹達東,康陵參奉徐重修,英陵參奉尹英喆,健元陵參奉朴光晦,惠陵參奉趙祥逵,思陵參奉朴明淳,崇陵別檢沈埉,順康園守奉官李觀洙,左副承旨閔百奮,假注書朴天行,事變假注書洪相益,記事官白鳳周,記注官李中權,以次進伏訖。思觀問候,上曰,一樣矣。其事卿等以爲如何?思觀曰,災異不無大小之別矣。上曰,日君像,月臣像之說,趙榮國嘗言之矣,何可謂月蝕無妨乎?翰林擧措雖過,非惡心矣。思觀曰,年少之人,出位而言,聖上嘉奬則好,而過則過矣。麟漢曰,詩亦有彼月此日之言,先儒亦謂災與變有異矣。上曰,鄭光漢則以爲,救蝕則無所妨,予聞其言,以爲如何矣?思觀曰,春秋,月蝕則不言,光漢亦以春秋亦不書爲達云矣。麟漢曰,自是所見不同矣。上曰,吏判進前。上曰,今番寢郞皆陞敍乎?潭曰,然矣。上命新除各陵參奉·守奉官次第進前,上各問職姓名年歲·族親及當日入直官,又命益山郡守李寅燮進前,問職姓名及七事後,以次先退。思觀曰,都提之家稍遠,今已日晩,湯劑願先爲進御。麟漢亦請進御。上曰,不可矣。百奮讀奏西春君曄上疏訖。上命上番翰林,卽爲奉安疏本於藝文館。上笑曰,其文善作,必不是西春所作矣。思觀·麟漢曰,意好故文亦好矣。命書傳敎曰,嗚呼,歲律將新,心氣日耗,每自冥然之歎,深切苟且之嗟,而且方當無言世界,其聞奇怪之擧,倖以貼身房中,以此度日,苟且冥然,曷勝道哉?此際朝聞西春君章到,其猶斟酌,而兩朝盛事,業已追崇,今何提說?欲起過中之請,語及莫重之處,緣何緣何?卽予卽予,前後皆然,此章奉安藝文館,待實翰林來,奉安史庫。噫,此時聞此,心欲隕而膽欲墜,此亦昨夜薄蝕之兆耶?雖然所重在焉,何敢輕處?此則爲予敢擧莫重,至於一寶字,外面雖似有意思,究其心則卽一諂字也。古人云,開國承家,排斥小人。嗚呼,八十二歲,何聞宗戚中諂諛乎,其心所在,予不諭矣,此不嚴堤防,何以靜末世?若請莫重,予何敢下敎,而此則今予駭然者,欲請于予,敢擧莫重也。西春其章旣藏,此決非西春所製者,宜問其人,此非武臣所製,必也靑衿,此等之人,滿腔私意,宜先停擧,而今番十分參酌,只其人刊名。莫曰,何不顧所重而有此云,予旣兩次追上,則今者處分,卽諂當世而敢擧莫重也,今者此敎,焉可已乎?思觀曰,西春處分,終涉過中矣。麟漢曰,非其所作之敎,恐非大聖人辭不迫切之義矣。上曰,傳旨中,自此決非以下至刊名,拔之,可也。上曰,領相消息,史官知入。命書傳敎曰,噫,昨已喩,今予若是從容者,亦爲民國也。嗚呼,氣雖衰,心則固,此豈若此者,此豈若此者?年少翰林,其雖氣銳,耆社大臣,宜付一哂。嗚呼,七旬,因一事,看作重事,爲卿慨然,爲卿慨然,今何多諭?只酬應於此,亦命月蝕咨文,謝湯而臥。噫,卿之向日,與重臣不欲較辨,心切歎尙,今何若此?爲世道最悶者,一知申何足道,而爲卿悶焉者,今卿此擧,其誠爲結世道之含默也。大抵予今大言,大抵於今,顧瞻前後,其尙媕娿者,實是由於此也。八十二歲,見此何顔以拜?予心定矣,其何多諭?惟願卿推百事須諒,內局事,令偕來傳諭領相。又命書傳敎曰,昨日雖有百下敎,予亦有十領相,若無鄭光淳,豈有助成之譏?況推算後若尋常云者,是誰言?領相只曰,推算詳,則鼓動翰林,卽此意也。初欲人皆妥帖,今何顧一知申一翰林?雖然問亂本,卽知申,豈云率爾,其何假借?都承旨鄭光漢特遞其職。又命書傳敎曰,都承旨下敎代,沈頤之爲都承旨,牌招察任,房順房。三院副提調例兼。百奮讀奏公事,命書傳敎曰,詰戎之政,其曠久,故雖許窮春,以爲若何?道臣狀聞果到,海西習操,特爲停止事,令備局分付。又命書傳敎曰,予聞銓曹,欲下敎而未果,今聞豈特銓曹?果有司云,吏判內局提調許遞,其代鄭存謙爲內局提調。又命書傳敎曰,噫,中官無形者二,一則以此等屬不奏,一則任自先用,其不奏則因靜攝而然也,一則非私斫也,風松也。聞該廳所奏,其後聞尙置者,多已作丹,入于水刺間,旣知此處分過矣。曺壽喆·金壽光下敎,特爲安徐。允鈺啓曰,今月初三日,以貢果持來人稽滯,有所飭敎,而傳敎中,有令該曹施賞之敎,故濟州人來請受賞,以傳敎內辭意,分付退送,施賞二字,似是入侍承旨誤書而然。施賞一款,非所可論,敢此仰達。上曰,令該曹決棍百度矣。施賞云者,極可怪也,勿施,可也,思觀曰,當初誤書傳敎之承旨,宜推考矣。上曰,依爲之。出擧條師海啓曰,請固城縣充軍罪人咸道亨,依本律處斷。措辭見上上曰,勿煩。又啓曰,近來跟隨之法,每患懈弛,以月正賀班觀之,閤外咫尺之地,人衆雜亂,比前頗甚,國綱所在,誠極可駭,不可以時日之稍久,置而不論,請其時當該入直騎堂罷職。上曰,依啓。又啓曰,今當歲初,聖上雖在靜攝之中,益懋自强,董飭群下,其在仰體之道,亦宜殫力承奉,而日前備坐,武將外,文宰進參,只是一人,揆以事體,誠極未安,請有實故外不參諸備堂,一竝從重推考。上曰,依啓。又啓曰,臣以不參備堂推考事,有所論啓,文宰進參者二人,而臣則錯認爲一人,措辭中只擧一人,告君之辭,何等嚴重,而有此不審做錯之失,臣何敢晏然於臺次乎?請命遞斥臣職。上曰,一時做錯,其何傷也?勿辭,亦勿退待。出擧條思忠啓曰,請固城縣充軍罪人咸道亨,依本律處斷。上曰,勿煩。又啓曰,請還寢罪人梁成卜減一律島配之命。上曰,勿煩。已上措辭見上又啓曰,伏聞天災不虛作,月蝕雖是小災,其在大聖人敬天之道,豈可以小災而忽之乎?領議政臣申晦,亦豈無所見乎?職在元輔,只兼論藥之任,一心憧憧,而唯在聖躬,或恐聖上過致戒懼,有所傷損,故其爲進說,以外面看之,欲欠燮理之道,古之孝子之奉篤老親者,有若非大事,以溫言和辭告之,只以慰悅親心爲主者,正如今日領相之意,請殿下則益勉戒懼之意,以爲弭災之方。上曰,所啓其得臺體,依啓。又啓曰,臣近聞畿湖列邑,以黃口査出事,聞風惶㤼,兒弱軍役擧皆除給,鄕里老少,莫不感泣天恩,北向祝手,而大聖人深仁厚澤,至矣盡矣,而有闕之代,猝難充定,殆同無麪之不托,臣未知列邑之何以擧行,而大抵外邑之閑遊者,太半其數,鄕族及出身,不可擧論於軍丁,而土豪居下,多有漏丁,一經將校,子孫免役,至於冒錄忠義,假稱幼學校院生,額外投托之屬,百般謀避。所謂軍丁,只是編居殘氓,故額數不足,以至黃口,言念及此,不勝矜愍。有朝令然後,守令可以依據擧行,請令各道道臣,行關列邑,把總哨官等軍任則以出身及鄕族差出,凡民之曾經軍任者及其子姪,差定於選武軍官,土豪居下,忠義幼學之冒錄者,校院生元役外投托者,及富民之願納本官而閑遊者,一一査括,代定闕額,使朝家有得軍丁之益,列邑無充兒弱之弊。上曰,所啓寔陳其弊,依此申飭諸道,可也。又啓曰,臣感激天恩,敢陳芻蕘之說,今承采納之恩,尤不勝感幸之至,請令各道道臣,行關列邑,擧行形止,卽報營門,而轉爲馳啓,考勤慢論責,俾有實效之地。上曰,依啓。已上措辭出擧條思觀·麟漢又請進御湯劑。上曰,不可矣。諸臣以次退出。
乙未正月二十七日酉時,上御集慶堂。藥房入診入侍時,都提金陽澤,提調鄭尙淳,副提調沈頤之,記事官朴思機,編修官鄭謙濟,記事官宋銓,醫官方泰輿,以次進伏訖。陽澤曰,湯劑奉入矣。上進湯劑後,命退。陽澤·尙淳先退,頤之讀奏公事。上命書傳敎曰,今春習操,予庸悶焉,道臣狀聞果然,何待回啓?依狀請許施事,令備局卽爲分付。又命書傳敎曰,頃聞御史奏,萬萬駭然,下敎,其後更考年歲,豈書於軍案?皆由於座首該吏,故皆嚴處若此,守令宜有參酌,況道臣乎?新伯已下來,自當來矣。此道臣,精詳業已知,密符何可褊裨替納?特爲敍用。令銓曹口傳付職。又命書傳敎曰,禮部咨文旣到,令承文院繕寫譯官與禁軍中,依古例卽爲修正,入送鳳城事,分付備局。上命退,諸臣以次退出。
上在慶熙宮。停常參·經筵。
閔百奮啓曰,大司憲宋瑩中未肅拜,執義申大升在外,掌令白師殷呈辭,具修溫未肅拜,持平沈有鎭·李敬彬在外,今日以監察茶時之意,敢啓。傳曰,知道。
藥房都提調金陽澤,提調鄭尙淳,副提調沈頤之啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,朔已暮此心倍,氣何諭?待敎侍。
中宮殿·惠嬪宮,藥房口傳問安。答曰,知道。
洪九瑞,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于申光洙曰,內局入侍。
傳于洪九瑞曰,騎馬三疋立之,宣傳官三人,分送三田渡·漢江·孔巖三處,解氷與否知來。
又傳于申光洙曰,內局入侍。
傳于閔百奮曰,摘奸宣傳官入侍。
洪九瑞,以訓鍊都監·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
同義禁鄭光漢疏曰,伏以臣曩叨知申之除,遽遭右史之斥,言出非情,事異常格,陳章自列,諒不獲已。區區本意,非在於與之較絜,亦未嘗有一毫侵逼者,而及其再疏之出,操束重疊,題目黯,蹈藉論斷,更無餘地,有何觸怒,遣辭至此,求說不得,殆關厄運,臣雖駑下,亦旣髮種種矣,安能與年少輩,上下唇舌,以重傷朝廷之體哉?惟有泯默縮伏,自悼其不幸而已。今玆金吾新命,義當竭蹶,而情地危蹙,承膺無路,玆敢略入文字,仰暴衷懇。伏乞聖明,軫廉義之不容放倒,察臣辭之非出飾讓,亟許鐫改,以靖私義,千萬幸甚。答曰,省疏具悉。玆事尙今撕捱,其涉太過,卿勿過辭,察職。
大司憲宋瑩中疏曰,伏以臣於昨年夏間,偶得黃疸之病,數月呻苦,轉成風痺之症,半年床簀,自分其必無幸矣。賴天之靈,直至歲未,始尋生道,今則飮食言語,稍備人數,而最是脚部,全然痿弱,不能成行步,戶庭之間,亦必須杖而後作,此實同朝之所共知也。不料此際,忽伏承長憲新除,積違之餘,値此元正,豈不欲祗肅天陛,仰瞻耿光,而病勢如右所陳,欲起還仆,實無自力登筵之勢,有臣如此,生不如死,玆不得不冒陳短章,仰暴微懇。伏乞聖明,俯垂矜諒,亟許鐫遞焉。臣於乞免之章,不宜猥及他說,而愚衷所激,略此附陳焉。今之進言於吾君者,皆曰保護聖躬,言之雖似平常,而若求當時之急務要道,實無過此四字,不唯群下之情如此,殿下爲宗社生民之重,其所以自愛自護者,亦不可暫時放忽,況今春寒未解,風氣不調,換節之交,節宣最難,而時或有因事臨門之擧,當此百度廢乖之日,固知董飭振刷聖意,非出於樂爲,而竊恐其或有欠於聖人愼疾之道,臣願自今以後,凡有作奸犯科者,皆出付有司,使之嚴劾重勘,則不但有得於調護之方,其於尊堂陛振紀綱之道,亦必有勝而無憾也。仍伏念聖算彌高,聖志益勵,凡係政法之頹圮廢弛者,今方次第修擧,聖人之志氣不衰,不勝欽仰,而第伏見藥院之批,頻發歎衰之敎,雖非賦抑箴警之道,百僚相望之心,亦不無因此而解體者,臣願絲綸之間,更勿爲此等下敎,深戒恬愒之習,益軫自强之道焉。國家之興替,全係言語之通塞,而今之言語,可謂末之何矣。唯我殿下,隱憂深歎,不唯責勵於臺端,咨訪之擧,及至於微末之庶僚,而前後求言之下,了無實效,於是乎聖意特軫踊勸之方,或有一言之偶當聖衷者,必施超秩之典,亦除匪分之職,因此而經營揣摩,或不無希覬僥倖之弊,此不但無補於世敎,亦足以有傷於廉義,臣願自今以後,雖有敢言之士,久任臺閣,責以糾繩,必見其終始如一,然後始許奬許,亦須愼惜名器,以爲開言路勵世道之地焉。此外亦豈無可言者,而臣本才疎識淺,大病之後,神氣益復凋喪,草草數言,殆近塞責,臣尤不勝惶恐愧恧之至。答曰,省疏具悉。年衰氣弱,勢固然矣,而建功幾歲,咸曰神丹,食日衰,而曰以差勝,莫能步,而曰以能步,大小公卿,以至隷儓,莫不若此,靜臥興惟,心若何堪?若此故每遇鎖鈔,先自蹙眉,若是悶也,而諸扁鵲揚揚建功,無廉恥,曷勝慨歎?噫,臺閣者,人主之血脈,近者無言世界,衆皆媕娿,曷勝寒心?君已衰,臺閣亦若此。嗟哉,其國,自可以占若此,故若有皎皎錚錚者,其難擢用,氣雖衰,人幾知也,其亦孟浪,卿勿過辭,察任。
江華留守李徽之疏曰,伏以臣不才蔑學,猥蒙國恩,叨此保障重寄,夙夜憂懼,恐負大何,尸位素餐,居然爲一周年矣。受任旣久,詳察地理人事,不無一二揣量區劃者,而事之大者,非曰,臣言之必行,不敢自隱,以備睿覽,而事之小者,亦非臣所可自擅,必藉明命,可以奉行,故玆敢覶縷,冒瀆之罪,有不可顧。臣竊觀本府形止,環海爲固,控扼畿輔,處本道之要衝,作王城之屛翰,其所據險者在水,則宜可以滿置者舟師,而今沿岸十三鎭堡與環境二百餘里,無一戰艦,無一水軍,旣不能却賊於越岸,又不能御賊於要津,中流賊船之上下,莫敢誰何,而只欲彎弓挾矢,環列五里之郭,坐待賊人橫逼城下,其所備防之計者,可謂疎矣。故判書臣金鎭圭爲留守時,疏陳便宜,其略曰,喬桐·永宗,所處迥阻,不相照應,臨亂亦必有失機之患,顧此本府,近扶畿甸,遠通五路,居國中之要害,而右應喬桐,左聯永宗,前列長峰·注文等諸道,環抱連路,足以互相應接,以之鎭王府之水口,壯本朝之形勢,夫以畿輔而不置水軍帥則已,如置之,則不宜捨此而置他。又曰,本府旣兼鎭撫使而爲一大軍門,不如喬桐·永宗之疲弊,兼領水軍,在朝家,不必重煩需費,而自可成其體貌。今若移水使所兼統禦使,屬之本府,俾與鎭撫使而竝兼之,喬桐·永宗及前所管通豐等諸邑,咸受節制,得以水陸相應,交致力於防守,則庶可無疎虞之失云,其言誠爲詳諒形便,深有意見,然變通旣大,不敢輕率言之,惟冀深留睿算,徐究利害,至於兵器,則不精不利,與無同,其何望他日之禦賊乎?本府以物力之難辦,武庫久閉,臣試取視弓角之缺,矢羽之剝,鳥銃穴塡,杖折裝飾,往往零落。刀劍柄脫,鞘破鋩刃,擧皆苔厚,其他器械,亦多毁傷。以今所見,不可爲緩急之用矣。臣祖父爲留守時,請得三南月課米,且多般拮据,措備器機者,其數最多,而許久抛置,將爲棄物,臣心之歎惜,有倍於他人,宜卽補弊修缺,庶可爲不虞之備,而許多物件,旣不可一時盡改,許多財力,亦不可一時辦得,臣於是略有思量,庶有漸次復舊之道。臣考見本府節目,則爲留守瓜滿者,除出修城庫二年所捧,繼築新城後,用餘錢米,添補本庫,而第伏念城池雖完固,而兵器不備,則亦無以守城,城池與兵器,不宜偏廢也,明矣。臣謂今年築新城,明年計其用餘,修補諸般機械,而所修數爻,列報備局,則備局摘奸,如或不實,論罪主事者,以此間年輪回,無或中磨,新城垂畢之際,軍器亦皆一新矣。此臣之所以冒昧仰請,而臣於昨年,狀請改建鎭海門樓,今方經營築斯,固難餘力之及他,然則間年作式者,將在於臣去後,臣誠欲及今抄繕其最急者,以效一日之責,而略干鳩財,旣殫於新備大旗幟,更無容手經紀。臣聞金鎭圭爲留守時,以修補軍器,疏請空名帖二百餘丈,其後文殊山城將臺修改時,朝家亦給空名帖,本府啓請空名帖,補用於軍務措備廳有舊矣。將臺係是軍務,而軍務之要,莫過於兵器,則兵器比諸將臺,所重尤別,朝家亦宜審察事力,限百張下送,俾卽始役,而且將士軍兵之敎訓激勸,有所賞罰,然後可無解體之歎矣。本府錢穀,皆管備局,故守臣無所措手,絡年閱歲,不行賞士,勸奬軍中,軍校輩以此抛棄武藝,間或有不知弓矢之爲何狀者,備虞之疎略,其亦寒心。臣取考兵庫及付料所每年應入數,則兵庫除撥木除各樣應下,所餘爲三十餘匹,近多停操,稍有剩儲,而付料所所須米,除各樣應下,所餘亦爲七十餘石,臣謂以此兵庫所餘木三十六疋,付料所所餘米三十石及軍器箭竹十六浮,每年除出,爲一年賞格,而逐朔試射,每取十五人,壯元·之次分等,磨鍊給賞,若値閏月,論報備局,別請米三石木三疋,則其所損費雖不多,而踊觀武士,其效則大。伏願聖明,竝以俯詢廟堂,軍器之間年修補,賞賜之每朔設役事,俾蒙定式久遵,而臣所請空名帖,亦令從速稟處,不勝幸甚。答曰,省疏具悉。噫,卿年今至回甲,而猶勤保障,若是陳章,予庸尙矣。噫,此處,予年二十時見者,而此誠金城湯池,追憶其時,曷勝慨歎?條陳者,其數不多,令備局依此許施。昔趙襄子謂尹鐸曰,保障哉,觀損其戶數,噫,彼沁都,豈比晉陽?此等稟請者,皆許施,頃者蕩滌舊逋,意蓋此也。卿須益修於此,宜效尹鐸意。嗚呼,豈特保障?嗟彼沁都,無異都城,卿宜勖哉。
乙未正月二十八日巳時,上御集慶堂。藥房入診入侍時,都提調金陽澤,提調鄭尙淳,副提調沈頤之,記事官朴思機,編修官鄭謙濟,記事官宋銓,醫官方泰輿·吳道炯·鄭允說·徐命緯·柳光翼·康命徽·白文昌,以次進伏訖。陽澤曰,夜間聖體,若何?上曰,一樣。寢睡·水刺之節,若何?上曰,同矣。陽澤請進御,上進湯劑。陽澤請診候,上曰,待下敎。仍命退,陽澤·尙淳先退。頤之讀奏鄭光漢·宋瑩中上疏後,命書批答。上命賤臣持入守令薦,頤之讀奏。上命書傳敎曰,每年歲首守令薦,每歲末有當薦不薦人,察推之請,此亦文具,況强以或薦憑職名而苟且者,予常哂矣。且備擬之際,其雖有助,亦旣文具,況今年暮年,其欲一新,雖歲末,文具問備之請,竝安徐。上命退,諸臣以次退出。
乙未正月二十八日申時,上御集慶堂。藥房入診入侍時,都提調金陽澤,提調鄭尙淳,副提調沈頤之,記事官朴思機,編修官鄭謙濟,記事官宋銓,醫官方泰輿,以次進伏訖。陽澤請進湯劑,上進御。陽澤曰,明日亦依例爲之乎?上曰,待下敎。上命兩提調先退,命摘奸宣傳官·入侍宣傳官吳璟等進伏,各奏孔巖·三田渡·漢江等處解氷。上曰,氷已盡解矣。上命宣傳官先退。頤之讀奏江華留守李徽之上疏。上曰,李徽之有子乎?頤之曰,有輪祥,而都提調子金夏材,卽其壻也。上命書批答。頤之讀奏公事後,命書傳敎曰,莫重邊報,何等重也,而二隻只報一隻,故欲爲下敎。府使狀聞曰,以決棍可謂得體,大抵凡事,近甚解弛,另加申飭事,回諭。又命書傳敎曰,今聞統制使狀聞,以二舡爲一舡,與東萊府使狀聞同,以東萊下敎者,一體申飭。上命退,諸臣以次退出。
上在慶熙宮。停常參·經筵。
藥房都提調金陽澤,提調鄭尙淳,副提調沈頤之啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。耽牧昏,尋常御史溺於色,此何景像,此何國體?十二朔獻,每朔皆到,其在國體,一何遲滯?金吾郞宣傳官皆令辭朝,氣何諭?待敎侍。
中宮殿·惠嬪宮,藥房口傳問安。答曰,知道。
傳于曰,明日次對,進定於今日。
申光洙啓曰,今日次對,兩司當爲進參,除在外未肅拜不爲行公人員,竝卽牌招,以爲推移入侍之地,何如?傳曰,允。
又啓曰,今日左副承旨洪九瑞不爲仕進,卽爲牌招,何如?傳曰,允。
傳于申光洙曰,內局入侍,次對同爲入侍。
備忘記,傳于閔百奮曰,耽牧萬萬可駭,萬萬迂闊者類,何稱博識,其何等待?下標信密匣,金吾郞宣傳官其令辭朝。
申光洙啓曰,預備兼春秋朴道朔身病猝重,勢難察任,今姑減下,其代令該曹口傳差出,何如?傳曰,允。
傳于申光洙曰,內局入侍,儒臣持問答,坐直承旨同爲入侍。
吏曹口傳政事,兼春秋單禹禎圭。
沈頤之,以禮曹言啓曰,觀察使節度使薦,正月內當爲議薦,而堂上有故,不得爲之之意,敢啓。傳曰,知道。
李崇祜,以刑曹言啓曰,觀察使,節度使薦·每於歲首擧行,而堂上有故,限內不得爲之之意,敢啓。傳曰,知道。
沈頤之,以工曹言啓曰,本曹每於歲首,例爲觀察使·節度使薦,而堂上有故,限內不得議薦之意,敢啓。傳曰,知道。
李崇祜,以兵曹言啓曰,武臣賓廳講書及武經講書,前後被抄之人,或外任遷轉,或有頉,應講之人甚少,武臣中未抄啓之人,依例加抄,別單書入之意,敢啓。傳曰,知道。
沈頤之,以吏曹言啓曰,禮曹佐郞吳大益呈狀內,身病甚重,勢難察任云,今姑改差,何如?傳曰,允。
李崇祜,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
有政。吏批,判書李潭進,參判徐命善式暇,參議洪述海呈辭在外,右承旨申光洙進。以申大年·兪漢殷爲正言,李商岳爲副應敎,安大濟爲校理,柳焵爲副校理,金履正爲修撰,李普行爲兼弼善,任煜爲禮曹正郞,朴長燮爲禮曹佐郞,李長喆爲監察,趙榮慶爲瓦署別提,李命杰爲司宰僉正,金相謙爲典獄參奉,李東迪爲萬寧殿參奉,鄭日謙爲南學敎授,耆老所守直官單宋重鉉。
兵批,行判書朴相德病,參判李昌儒入直進,參議金魯永病,參知李邦榮在外未肅拜,右承旨申光洙兼進。同知單金弘殷,僉知單文遇尙,副護軍林得浩,副司直蔡緯夏·洪九瑞·徐有防·尹正烈,副司正李養鼎·趙宅鎭。
同義禁具庠疏曰,伏以歲籥載新,寶算彌卲,賀儀誕擧,跛躄皆起,而如臣僇廢之蹤,獨阻嵩呼之列,生不如死,此何人哉?仍竊伏念遭罹橫逆者,從古何限,而豈有如臣之奇險?受恩君父者,亦復何限,而豈有如臣之罔極也哉?軀命之卒獲全保,父子之復得相見,一則聖恩,二則聖恩,此身此生,報答無路,只合歌詠於畎畝,自分永錮於明時,曾未幾何,遽命蕩滌,前後筵敎,俯燭無餘,雖使臣刺刃以自明,無以加此,卽日滅死,無復餘恨,而今於千萬夢想之外,忽伏承金吾除命,是則殿下之於臣,非但欲其生而已,又欲曲加湔拂,復厠周行也。朽骨生肉,未足以喩其澤,顚木有蘖,未足以喩其榮,臣手捧恩誥,感涕無從,繼以惝怳,莫省攸謂也。噫,憲臣之於臣,本無恩怨,而公然架鑿,置之於湛滅之科,證之以父子之間者,已是常情人理之外,欲說則心胸先塞,五內如掉,臣何忍滋舌,亦何必索言,而伊後事端層生,危辱備至,言之者類皆爽譌,當之者極其悲冤,而此不過爲支流餘裔,臣不欲較辨於時移事宿之後也。臣本賦性狷滯,專昧俯仰之方,信心太過,莫恤外至之言,旡妄毁譽,俱爲身災,顚沛之內,理或無怪,而亦豈意重陷駭機,一至此哉?萬死歸來,苦痛在心,不欲尤人,永矢自靖,往事滄桑,百念灰冷,唯是一飯之,徒爲隕結之心,頂踵毛髮,已非自有,湯火糜粉,亦所不辭,顧何敢以區區去就,更事瀆擾,昧叩謝之義而重慢命之辜哉?第伏念殿下所以全臣保臣,又不忍終棄者,以世臣之裔也,以臣父之子也。德至厚也,恩至渥也,如欲終始垂憐,以卒生成之澤,則無寧置之草莽之間,無復簪履之眷,臣亦屛跡田間,而影響無聞,相望江湖而性命苟全,則亦庶幾爲不報之報,此臣斷斷之心,不獨爲一身之廉防而已,言之至此,情亦慽矣。伏乞聖明,察臣披肝瀝血之懇,憐臣危苦迫切之情,亟命先削見職,仍命永刊仕籍,以快人心,以保孱骸,千萬幸甚。答曰,省疏具悉。往事勿說,聖人攸訓,今何提說,而古人且云,人孰無過?今予以此一句,期勉于卿焉。卿勿辭,從速察職。
掌令白師殷疏曰,伏以臣於向者,不避僭妄之罪,猥陳腐陳之言,及承聖批,崇奬萬萬過當,恩言縷縷鄭重,臣不勝惶恐感激,且悚且恧,蹐天跼地,靡所容措。有私而不敢言私,有病而不敢言病,黽勉力疾,冒沒登筵,不意聖心虛佇,特許方寸之地,俾陳所懷,導之使言,臣試惝怳感蹙,莫省仰對。草草數啓,實負聖眷,而連下允可之批,更推格外之恩,臣於是尤不勝惶懍愧恧,不覺感涕之被面,不知草野賤臣,何以得此於聖明之世耶?倘非糜粉,何以報答?赴湯蹈火,宜不敢辭,是以思效涓埃之報,庶殫奔走之力,而不敢有辭巽之計,竭蹶行公者,今幾四十許日,第伏念臣素患夙眩之症,轉劇於累月作客之餘,調將失宜,日添一日,半日之中,再三昏倒,精神怳忽,手足厥逆,門外咫尺,亦不能出脚,而無人救藥,實無生還之念。誠切趨承,亦乏自力之望,束帶供職,非所敢論,而此際庚牌適下,臣誠愕然失圖,不知攸爲,病情如是,雖極義分,不敢坐違,玆敢隨詣闕外,略控短章,仰伸疾痛之籲。伏乞聖慈俯垂矜諒,特許鐫免,以卒生成之澤,仍治臣瀆擾之罪,以肅朝綱。臣於乞免之章,不宜贅他,而竊有所區區微見,敢此尾陳,唯聖明留意焉。噫,耕牛之相借,豐糧之相助,前後飭敎,極其嚴截,道臣守令,非不奉承,而人心强悍,不知德意之仰體,民習頑暴,不思隣里之相助,朝家飭勵,視若尋常,而全與相借相助之事,故多致貧民愆期失豐之歎,伏願當此東作不遠之時,更加申飭諸道各邑,洞諭坊谷,勸之懲之,俾有實效,無有文具之歸,不勝幸甚。答曰,省疏具悉。所陳者誠是,令備局申飭諸道,爾其勿辭,從速察職。
校理徐有防疏曰,伏以臣獲叨見職,今已數月矣。榮極挾冊,誠切覲光,屢遭被持,不敢爲言私丐免之計矣。忽自數日以來,臣母素患痰癖之疾,重觸感冒,寒熱交作,兼之以似癨非癨之症,嘔泄無算,飮啖全却,委頓床席,藥餌少效,臣方左右扶將,方寸煎灼,以此情理,離捨供職,斷無其望,玆不得不疾聲仰籲。伏乞天地父母,俯垂諒察,亟遞臣所帶職名,以便救護,仍治臣瀆擾之罪,以肅朝綱,千萬幸甚。踏啓字。
乙未正月二十九日巳時,上御集慶堂。藥房入診入侍時,都提調金陽澤,提調鄭尙淳,副提調沈頤之,記事官朴思機,編修官鄭謙濟,記事官宋銓,醫官方泰輿·吳道炯·鄭允說·柳光翼·徐命緯·康命徽·李敏德,以次進伏訖。陽澤曰,夜間聖體,若何?上曰,一樣。寢睡·水刺之節,若何?上曰,同矣。請進御,上進湯劑。請診候,上曰,待下敎。上命奏次對座目後,上曰,李商岳誰子?陽澤曰,李存中之子也。陽澤曰,從今加進,則誠好矣。上曰,其退待下敎。藥院先退,次對仍入。
乙未正月二十九日巳時,上御集慶堂。大臣備局堂上引見入侍時,領議政申晦,左議政李思觀,右議政洪麟漢,刑曹判書具善復,左參贊鄭弘淳,行司直韓光會,行司直李章吾,戶曹判書具允鈺,吏曹判書李潭,行副司直李潤成,行副司直尹泰淵,行副司書尹得養,行副司直金華鎭,漢城右尹洪趾海,刑曹參判權噵,吏曹參判徐命善,行副司直李瀰,大司諫朴師海,掌令具修溫,校理李商岳,同副承旨李崇祜,假注書朴天行,事變假注書洪相益,編修官鄭謙濟,記事官宋銓,以次進伏。上命崇祜讀奏公事,至讀具庠疏,上曰,今已久矣,其必悔過矣,其事誰爲之乎?晦曰,李東顯也。命書批答。批答見日記軸讀白師殷疏,命書批答。批答見日記軸仍命讀奏公事訖,晦曰,昨日因江華留守李徽之陳疏,有備局許施之敎矣。其中京畿統禦使移屬事,事係大變通,有難輕議,新城繼築後,用餘錢木,唯補器械,而所入數爻,自備局摘奸,間年輪回,無或中廢事,除撥木用餘木三千餘疋,付料用餘米三十六石及箭竹十六浮除出,逐朔試射分等賞格,若値潤朔,則論報備局,別請米三石木三疋不足之數,以爲激勸武士事,此二件事,竝依特敎施行,而至於空名帖,所請一百張,數雖不多,若非一道大賑,則不得輕許,曾有定式,雖如此,旣有成命,一體施行乎?敢達。上曰,依爲之。官制事,予未覺察,聞所奏果然,此一件置之,可也。允鈺曰,本曹銀貨,他無出處,自前只有如干店稅,而近來別將輩,徒費囊橐,不以實報,故稅納漸縮,事歸無實,此豈當初設店之意乎?臣意則差送別將之規,自今革罷,各處銀店,隨其殘盛,往復道臣,酌量定稅,一竝付之於本官,使之照檢,從實收納,而若或有不善擧行,如前無實之弊,則當該地方官,隨現論罪之意,定式施行,何如?上曰,此果無弊之道乎?領議政申晦曰,地所屬銀店,皆在於兩西,多至數十處,自度支下送差人,以爲收稅之地,而所謂差人,皆是私人,故全無納稅之事,反多作弊之端,臣在兩西時,熟知其弊,有所酬酢於戶判,今其所陳如此矣。左議政李思觀曰,臣亦素知此弊,私送差人,有弊而無益,戶判所達,乃是除弊之道,而無生弊之慮矣。上曰,右相之意,亦然乎?右議政洪麟漢曰,臣亦在外相議,而有弊無益,誠如重臣所達,若自地部,往復道臣,從實納稅,則庶可爲一分除弊之道矣。上曰,依爲之。潭曰,目前因大司憲李溎所啓,有枳廢人別單書入之命,而今若以枳廢書入,則一入此單,便同定奪,臣意則不必以別單書入,而年久沈滯之類,自臣曹漸次檢擧似好,故惶恐敢達矣。上曰,所奏是,依爲之。晦曰,向來以祭官事,多有被罪者,而其中或在外,或初未見名帖而混入云,如此之人,宜有分揀之道矣。且歲首陳賀時,不參侍從,有譴削之命,而其中有入來進參者,闕中之人,亦或相見云,此則捧現告時,不善擧行之致,如此之人,亦宜有分揀之道矣。上曰,此等弊果有,而今已飭勵,其何更察?竝敍用,投畀人特放給牒。出擧條命晉州軍器摘奸備邊郞入侍。出榻敎備邊郞柳文植進伏,上命讀奏手本,奏訖,命退,命書傳敎曰,耽羅溺色御史,尙無投畀消息,萬古豈有挾妓定配?其雖命寢,不當渡而渡者,來後宜付道臣,此等守令,將焉用哉?若此故,耽羅消息,數朔無聞,此何國體,此何紀綱?不可一任駭然,令備局申飭監營,其令卽爲狀聞。師海啓曰,請固城縣充軍罪人咸道亨,依本律處斷。措辭見上上曰,勿煩。又啓曰,聖算彌高,益懋自强,董率群下,恢張言路,言官以疏以啓,有懷必陳,其言豈皆有槪於聖心,而以大聖人擇芻蕘之意,言有僅可,一例允可,虛受之聖意,孰不欽仰?第念旣恢來疏之路,而無用言之實,則不過爲紙上之空言,寧不歎惜?臣屢登筵席,雖未知前後疏啓,幾事已經稟裁,而亦必有未及回啓者,請令廟堂,未回啓者,勿論便否,一一稟處焉。上曰,昨日都憲之章,予曰是矣,今當媕娿之時,其雖嘉奬,錚錚於此,予亦審愼,豈可孟浪施恩,薇垣長此請,意亦是,今問臺臣許多請,尙未回啓云,依此請,令備局卽爲稟處焉。又啓曰,維持國脈,全在紀綱,顧今聖明在上,振刷紀綱之道,靡不用極,只緣科場痼弊,不得釐革,一經科試,紀綱一墜,再經科試,紀綱再墜,以科場一事論之,則紀綱之墜墮,無復餘地,大小科場擧子,不由正門,毁撤棘圍,恣意攔入,由是而科場內外,無所限隔,百般奸弊,無所不有,試官·禁亂官,亦不得措手於其間,若有墻垣,則其弊决不至於此極,且當出榜日,秘封不坼之前,泮隷已撤棘圍,雜人亂入,不成試院,事極寒心,此亦無墻垣之致也。每當科場,棘圍所費,旣甚夥然,而該曹應下,無以救貢人難支之弊,墻垣一築,則每年之經費可省,貢人之積弊可革,奸弊可杜,科場可嚴,有司之臣,則以築墻事力之浩多,必有出納之吝,而紀綱之墜墮,大關國家,所築之費,雖多何惜?無墻垣之故,士子每犯撤圍攔入之罪,試官亦冒不嚴科場之罪,亦非細故,築墻永固,則事力一費之後,每科許多之費,自歸省減。大體科墻不可不嚴,紀綱不可不肅,區區事力,有不足恤。請令有司,一二所墻垣,趁今修築,以嚴科場焉。上曰,弊則甚矣,而此非霎時下敎者,更量以諭。又啓曰,新除授獻納沈命德,時在全羅道都事任所,請斯速乘馹上來事,下諭。上曰,依啓。修溫啓曰,臣於見職,已是自劃之地,而鄕廬省觀之日,除旨忽下,馹召繼降,義分所在,不敢久淹,蒼黃登途,竭蹶承命,而向來人言,至今追思,尙切愧恧,仍因蹲冒,斷無是理,臣何敢一刻晏然於臺次乎?請命遞斥臣職。上曰,勿煩。同副承旨李崇祜啓曰,掌令具修溫,再啓煩瀆,請令退待物論。上曰,知道。諸臣以次退出。
乙未正月二十九日申時,上御集慶堂。藥房入診入侍時,都提調金陽澤,提調鄭尙淳,副提調沈頤之,記事官朴思機,編修官鄭謙濟,記事官宋銓,醫官方泰輿,以次進伏訖。陽澤曰,湯劑陪來矣。上進御,陽澤曰,明日亦依例乎?上曰,然矣。命兩提調先退。頤之讀奏公事訖,亦以次退出。
乙未正月二十九日申時,上御集慶堂。坐直承旨·儒臣同爲入侍時,校理李商岳,副修撰任希雨,同副承旨李崇祜,假注書朴天行,編修官鄭謙濟,記事官宋銓,以次進伏。命玉堂上下番承旨·注書·翰林上下番讀問答,各有多少。仍命書傳敎曰,今番耽羅事,萬萬寒心。昔年以宣傳官遲滯下敎仰聞,此則不然,武科榜昨冬已來,而文科之製,尙未來。歲已更,今月亦晦,此豈古有?一寒心,雖耽羅獻,每朔皆分排,而於今數朔闕焉,此何事體?況頃者耽羅貢人,持薦新狀聞遲滯者,已涉駭然,敢曰,受公文進來云者,已涉無據,而以同來人,曰阻風雪,萬萬可駭。故噫,棍耽羅民,豈予意,而此等習,不可不飭,故該曹決杖雖然,而貢人令惠廳給糧,意亦深也。受杖人巧得勿施下敎,其欲得賞,言於戶判以奏,故已勿施,其何多日,而若是稽滯,有此擧,於康津候風,可也。來時若是稽滯,於回月餘遲滯,已涉寒心,牧使其若勤飭,豈若此?況御史下敎後,試券其令封納,而尙無皂白,御史挾妓乘船,三百年初聞,牧使旣命金吾郞,而御史亦不可循例投畀,令該部卽爲擧行,其妓雖有參酌者,亦越來乎?令備局問于道臣,新牧亦渡海乎?令備局亦問于道臣。又命書傳敎曰,予亦已知,該色執吏,渠自執權,有此弊,故頃者業已申飭,今日聞此,果然以此聞也。非獻官稱頉,卽該吏操縱以此,若此則國體,若何?明日則雖無此,此心憧憧,欲爲下敎,已報侍衛單,依例爲此,後若下敎,爲無此,以待下敎事,分付。又命書傳敎曰,承旨許遞,其代前承旨金養心爲承旨,牌招察任,房順房。又命書傳敎曰,儒臣三闕,政官牌招開政,以在京無故人備擬。又命書傳敎曰,旣命開政,在鄕儒臣,一竝許遞,其代今日政備擬。又命書傳敎曰,已下敎,獻官與諸執事,皆齋宿乎?令吏郞摘奸以奏。命退,諸臣以次退出。
上在慶熙宮。停常參·經筵。
閔百奮啓曰,大司憲宋瑩中未肅拜,執義申大升在外,掌令白師殷牌不進,具修溫引避退待,持平沈有鎭·李敬彬在外,今日以監察參時之意,敢啓。傳曰,知道。
藥房都提調金陽澤,提調鄭尙淳,副提調沈頤之啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今朔已訖,予心何抑?其雖今日,此年尙有十二朔,嗟冥然嘆苟且,氣何諭?待敎侍。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
傳于趙載俊曰,祗迎後當召見鄕民,使之待令。
申光洙啓曰,掌令具修溫引避退待,已至經宿,尙未處置,事甚未安,除在外未肅拜外,掌令白師殷卽爲牌招,以爲處置之地,何如?傳曰,允。
備忘記,傳于沈頤之曰,承旨金養心許遞,其代前承旨鄭好仁爲承旨,牌招察任,房順房。
傳于鄭好仁曰,內局入侍,闕內入直官員,皆令同爲入侍。
傳于申光洙曰,宣傳官二員,分送時敏堂·上林苑·開陽門外,含春苑木根,摘奸以來。
以掌令白師殷牌不進罷職傳旨,傳曰,只推。
備忘記,傳于沈頤之曰,命宣傳官芳林苑有松木,門雖有,墻皆圮闕,報頉以此,見帽冠帶,亦萬萬駭然,帽帶下推木者,此亦然,況莫重乎?萬萬駭曷勝慨?將以此飭內豎。
傳于鄭好仁曰,內局入侍,時原任大臣,同爲入侍。
申光洙啓曰,時原任大臣·有司堂上,依下敎來侍矣。
傳于沈頤之曰,牧場摘奸宣傳官入侍。
沈頤之,以吏曹言啓曰,侍從臣父年七十人抄啓加資事,載在法典矣。侍從臣父年七十人別單書入之意,敢啓。傳曰,知道。
又以吏曹言啓曰,今此宗廟朔祭大祝,以前校理李命勳塡差,而時無職名,令該曹口傳付軍職,何如?傳曰,允。
閔百奮,以義禁府言啓曰,御史亦不可循例投畀,令該府卽爲擧行事,傳旨啓下矣。濟州前御史洪相聖,以全羅道海南縣投畀事,押去羅將,前已發送,而尙未及到配云,更爲發遣他羅將,所到處卽爲執捉拿來,何如?傳曰,允。
申光洙,以義禁府言啓曰,忠淸道稷山縣定配罪人宋德中,公州牧投畀罪人南鶴聞,溫陽郡時興縣徒配罪人李壽鳳,江原道鐵原府投畀罪人金熤等,特放給牒事,承傳啓下矣。竝放送事,分付各該道臣之意,敢啓。傳曰,知道。
正言兪漢敬啓曰,臣於新除之下,義分是懼,雖不得不黽勉祗謝,而揣量人器,固已不稱,且臣與大司諫朴師海,有姻婭應避之嫌,揆以格例,臣在當避,何可一刻冒居於臺次乎?請命遞斥臣職。答曰,依啓。
申光洙,以御營廳·一二巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未正月三十日辰時,上詣延和門外。香祗迎入侍時,行都承旨沈頤之,左承旨趙載俊,右承旨申光洙,左副承旨閔百奮,同副承旨李崇祜,記事官朴思機,假注書朴天行,編修官鄭謙濟,記事官宋銓,以次侍立訖。上具翼善冠·黑團領袍,乘輿出通陽門,詣延和門外,降輿詣板位,俯伏祗迎,命同副承旨馳詣東五陵奉審,懿陵一體奉審出榻敎祗迎畢,命召入鄕民之到京者,松都·晉州·遂安·中和·稷山·南原·長端民合七人入伏。上各問身役後,又問各其邑年事豐歉市直及黃口充定有無,春秋落種早晩。諭之曰,今予暮年臨問,故特召汝百姓問之,頃者八道之民皆至,予甚喜之,今審亦令惠廳,題給米斗,汝等皆受而下去,可也。仍命今日入庭民人,令惠廳分給米斗。出榻敎又命闕門外,如有乞丐人,皆召入。上曰,近來路上亦有乞丐人乎?頤之曰,近來則間或有之,而不至多矣。上曰,雖豐年,亦有之乎?頤之曰,然矣。乞丐五人入伏,上各問居住年歲,又問曰,汝等宿於何處,一日得食幾何?乞丐等對曰,或宿假家,或宿懸房近處,而闕食時多矣。命書傳敎曰,噫,四民,文王政也,春元已暮,今方臨門,故特召見,今番僅五人,令惠廳各給米五斗,其中六十歲一人,總角三人,各給一斗。上命令禁衛哨官,率入直禁衛軍入來,哨官率入,上曰,汝等何邑軍乎?對曰,忠淸道公州軍也,來日下番乎?對曰,下番當在三月初一日矣。命退,上乘輿,還入大內,諸臣以次退出。
乙未正月三十日巳時,上御集慶堂。藥房入診,閣內各司入直官員同爲入侍時,都提調金陽澤,提調鄭尙淳,副提調沈頤之,記事官朴思機,編修官鄭謙濟,記事官宋銓,醫官方泰輿·吳道炯·鄭允說·柳光翼·徐命緯·康命徽·李敏德,以次進伏訖。陽澤曰,夜來日氣甚寒,早朝祗迎,聖體,若何?上曰,一樣。寢睡·水刺之節,若何?上曰,同矣。陽澤請進御,上進湯劑。陽澤請診候,上曰,置之。陽澤曰,今日祗迎時,瞻望玉色,勝於昔時矣。上曰,豈特玉色?前則抄持矣,今則皆躬自祗迎矣。陽澤曰,酬應亦無難矣,此後則備忘傳敎之間,勿書苟且二字。上曰,宗室與外孫,多穆陵子孫矣。陽澤曰,海崇尉,宣廟朝都尉中眷遇之人也,臣亦海崇尉外孫,故爲宣廟子孫,而海崇有文集,號玄洲者也,其本孫零替矣。上曰,宣川所去宣傳官進前。權勵進伏,上命頤之讀奏書啓後,上曰,椵島乃毛文龍所住乎?勵曰,基址城郭皆宛然。上曰,炭島與椵島,遠近何如?勵曰,十里程也。陽澤曰,此乃桂德海所奏也,臣向者見渠責以不量事實,輕先奏達,則渠亦不善爲云矣。炭島馬疲,槪以避雨假家,所喂茭草,不善收拾之故也。今若申飭宣川僉使,則馬可善矣。上命宣傳官退去。命書傳敎曰,牧場摘奸宣傳官旣入來,時原任有司堂上,其令同爲入侍。上命各司官員次次進前。司饔直長李勉基進伏,上曰,有所懷乎?勉基曰,此院別無弊,故無所懷矣。都摠都事尹景喆,承文正字李益海,尙瑞直長權煒及與役別提曺,只奏姓名職掌,皆無所懷。尙衣別提□益燦進伏□本院遺在幾何?益燦曰,臣所掌色所捧價布,給給代錢八百餘兩,木三同零,以此酬用於近乎等功役價及春秋衣資例下,而通當於一年公用矣。上曰,有所懷乎?益燦曰,尙衣院以衣襨衙門,凡節,提調申飭擧行,自下奉承進排,別無弊瘼可達之所懷矣。兵曹佐郞洪樂淵進伏,上曰,有所懷乎?樂淵曰,臣待罪宿衛重地,審察墻外巡更,則夜禁雖嚴,罷漏後天明尙遲,而卽爲撤巡,恐非護衛愼重之道,限開東巡行,何如?上曰,因舊貫,可也。上曰,含春苑摘奸宣傳官入侍。出榻敎宣傳官進伏奏曰,松根則無一,只有雜木根六,而皆兒木也。上曰,退。頤之讀奏公事畢,上命退,諸臣以次退出。
乙未正月三十日申時,上御集慶堂。藥房入診,時原任大臣·有司堂上同爲入侍時,都提調金陽澤,提調鄭尙淳,副提調沈頤之,記事官朴思機,編修官鄭謙濟,記事官宋銓,領府事金相福,領議政申晦,左議政李思觀,右議政洪麟漢,吏曹判書李潭,參判徐命善,醫官方泰輿,以次進伏訖。上命頤之,讀奏御製後,晦曰,日氣漸和,聖躬將與日俱和矣。今月內六次祗迎,臣民之心,豈不欣幸乎?相福曰,聞都提調之言,則今日祗迎時,玉色敷腴,行步亦勝,實不勝欣幸之忱。方當日氣漸和之時,聖候亦將日就和平,從今以後,加進則加好矣。上曰,萬萬料表也。陽澤請進御,上進湯劑後。上曰,身彌島事,何如?相福曰,此島多馬,似不可移矣。晦曰,曾聞西關之多馬處,乃椵島·身彌島也。上曰,毛將當時,何以來此?晦曰,潯陽啓阻,故留此,而接待之節,我國皆當之矣,其後爲我地矣。上曰,管餉運餉之名,皆何意?晦曰,皆接待毛將事也。上曰,該鎭而置牧場好乎?麟漢曰,旣有宣沙僉使,不可疊設矣。晦曰,身彌島好,故傍近欲居,而旣居此土,則不得不爲牧場之役,故有桂德海所奏,然以國計言之,則三百餘匹馬,足當三百戶矣。晦曰,太僕所用,皆自牧場來矣。上曰,八駿馬出何處?陽澤曰,曾在江華矣。上命賤臣持入太僕牧場地圖,頤之讀奏諸道匹馬都數後,思觀曰,我國之少馬,誠悶矣,關西不過九百餘里,而身彌島所存,乃三百餘匹也。上命賤臣□□摘奸承旨入侍,奉審承旨入侍事。出榻敎李崇祜進伏,□□□皆無頉矣。上命奏祭報府後。上曰,宗室與朝臣中,穆陵子孫□多矣。崇祜先退。命書傳敎曰,馬政重故,特命入侍,入侍前,予□有量,而入侍後□□亦然,此亦仍舊貫者,安徐。上命吏判進前,潭進伏。上曰,白師殷擬守令,可也。潭曰,旣帶臺職,則不得擬矣。又命書傳敎曰,□□問焉,雖有闕時任臺臣,難以備擬云,神氣杳然,旣聞而莫省,若省,今日批答將論矣,掌令白師殷本職許遞,待其窠,卽爲備擬事,分付銓曹。上命退,諸臣以次退出。
上在慶熙宮。停常參·經筵。
閔百奮啓曰,大司憲宋瑩中牌不進,執義申大升在外,掌令具修溫引避退待,一員未差,持平沈有鎭·李敬彬在外,今日以監察茶時之意,敢啓。傳曰,知道。
藥房都提調金陽澤,提調鄭尙淳,副提調沈頤之啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診詳察聖候爲宜,臣等不任區區憂慮,敢來問安,竝此仰稟。答曰,知道。前月過逢今月,誠冥然亦苟且,氣何諭?待敎侍。今夜長萬古甚,度一夜若一年,每若此予何堪。
中宮殿·惠嬪宮,藥房口傳問安。答曰,知道。
申光洙,以都摠府言啓曰,今日入直內三廳武兼禁軍及軍兵等當爲中日習射,而國忌相値,不得爲之之意,敢啓。傳曰,知道。
備忘記,今夜長今夜長,暮年初暮年初,日若此日若此,其將奮其將奮,將禮成將禮成,於今日於今日,追慕倍追慕倍,宗臣與大小臣,於宗班皆爲孫,於朝臣爲孫多,懷何抑懷何抑。
傳于鄭好仁曰,內局入侍。
閔百奮啓曰,憲府連日監察茶時,掌令具修溫引避退待,已至多日,尙未處置,俱涉未安,除在外外,大司憲宋瑩中,卽爲牌招,何如?傳曰,允。
傳于沈頤之曰,貢果幾運,及試券何時上來與否,知奏。
備忘記,傳于閔百奮曰,耽羅製何能覩,此於今庶可見,哂此文島中年,嗟御史溺中動,彼昏牧於今醒,禁軍來必將先。
又傳于閔百奮曰,內局入侍。
備忘記,昌寧君·完川君,其時昌寧都正,完川前正,戊戌年三月,多有功於予,昌寧爲人純實,故予常知完川君,予嗣服後封君者,爲予近族者,只有此人孫,全恩子已得文科,而昌寧亦嗣服後封君者,而暮年憶古人,其子若孫有乎?令吏曹問于宗親府,若有,其令懸註調用。
趙載俊,以漢城府言啓曰,依傳敎崔東植,白弼福本縣鄕民,安徐之意,敢啓。傳曰,知道。
申光洙,以訓鍊都監·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未二月初一日辰時,上御集慶堂。藥房入診入侍時,都提調金陽澤·提調鄭尙淳,副提調沈頤之,記事官朴思機,編修官鄭謙濟,記事官宋銓,醫官方泰輿·吳道炯·鄭允說·柳光翼·徐命緯·康命徽·李敏德,以次進伏訖。陽澤曰,夜來日氣甚寒,聖體,若何?上曰,一樣。而夜長悶矣。陽澤曰,寢睡數覺乎?上曰,然矣。陽澤曰,水刺之節,何如?上曰,同矣。陽澤請進御,上進湯劑。陽澤請診候,上曰,置之。夜憶昔年八朔事,晝夜診矣,予何敢依昔乎?陽澤復請診。上曰,今世朝鮮,扁鵲建功外,有知者乎?光海時金處善,卽萬古忠臣也,其時至有一世諱處字之擧,故予爲之立後,幾年後作木主,而此人之子,以嶺扇一千,謂之京造,欲得頂玉。故予逐之矣。以近者御苑木事,臨門處之,而其中崔東植似勝矣,予聞故大將李浣爲捕將時,見鳥攫卵而有憐悶之色,若終始嚴處,則已成之木主,處之難矣。宮中府中,俱爲一體,則雖是中宮,旣是忠臣之後也,豈非矜悶處乎?仍命書傳敎曰,頃者守直中官擧措,萬古豈有?故嚴處,而渠雖無狀,玉石宜擇,其中七十三,中官纔七十人,臨門親問,其敢欺隱,此律何惜?而其中崔東植,曾見其人,今番其木處置,皆由於渠見其事,無異同其事,故雖一體處分,同爲充軍。其子同處,有欠分辨,特放充軍其子下敎,一體安徐。雖然,此人豈可復職,蒙放類勿書事,分付吏曹。因此靜思,故中官金處善,萬古忠臣,故其時一時諱言處字者,故予特命立後,噫,免鄕民而來,於渠足矣。其欲頂玉,該道節扇,曰以京造,衒能雖嚴處,噫,百年後造主今若此,豈奬忠意乎?有其子云,噫飭何及子。令內府勿拘此,其令調用。上曰,今番桂德海事不可矣。以平民入居牧場,則人賤之之故也。陽澤曰,此憑公營私之意也。渠之族屬,多在傍近,欲爲入居之計。聞宣傳官言則物情云矣。上曰,牧場馬何以直入假家齕茭草乎?陽澤曰,調馴則然矣。上曰,自戶曹無補用於太僕者乎?陽澤曰,戶曹則別無補用之擧,而馬豆則自全羅道有劃給之事,此則自前然矣。上曰,此寺丘價,勝於他寺乎?陽澤曰,足爲鄕人旅宦之資矣。上曰,各司中耆社勝乎?陽澤曰,近聞物力凋弊矣。上曰,堂上多理故然矣。陽澤曰,今以安復駿追入之故,物力亦多窘云矣。上曰,在鄕者亦給之乎?陽澤曰,然矣。上曰,安鍊石勝矣,復駿常老也,大抵嶺南人好矣。陽澤曰,左道有先正餘風,故士多謹愼,右道尙氣,故未免麤率矣。上曰,湖南多謀矣。陽澤曰,然矣。而名臣碩輔,多出湖南矣。上曰,誰也。陽澤曰,李後白·鄭澈是也。上曰,鄭澈號松江而有文集一卷矣,或在玉堂乎?陽澤曰,似有矣。上命賤臣出,持入松江集。賤臣還奏玉堂,春坊俱無松江集矣。上復命賤臣,持入竹泉集,賤臣承命出持入竹泉集十二卷。上命頤之,讀奏首題賦詞一篇,上曰,先卿其時何居海中?陽澤曰,謫所也。先臣於丁卯年則非常時身,故不能上章,而故相臣金壽恒,陳達矣,癸巳年則有指揮之敎,故當提調矣。上曰,予曾見故相臣徐文重,爲人好矣。其後連見宗泰·命均·志修·有臣五代見之矣。有臣與其父容貌同乎?陽澤曰,然矣。上曰,趙德成與其父同乎?陽澤曰,貌不同而擧止同矣。上曰,洪樂性與其父同乎?陽澤曰,不同之中,有同處矣。上曰,卿等夜不長乎?陽澤曰,何其不然?時時睡覺,漸覺益長矣。上命書傳敎曰,嗚呼,昔故領相,摠府·廚院同周旋,憶古問領敦寧文集,尙未訖工云,故特令芸閣畢刊,亦製御製,令領敦寧首書,而噫,古事皆記,近事何知?今日聞文集,其知訖工云。故十二卷令取來,而亦未能記矣。其猶異者,嗚呼,昔癸巳年,同入侍於景賢堂,周甲粵二年春二月,見文集於此堂,雖命讀近,予重聽何能知也?文具聽讀,莫若實這事,特命撤讀,八十二見此,豈無衰意,特製祭文,令本道致祭於贈領相,有此命故內局兼帶許免,於今雖無拘礙者,而旣命夙夜之任,宜顧領敦寧兼帶內局,因初命許免,其代金判府事爲都提擧。上曰,先卿得年幾何?陽澤曰,五十九也。上曰,卿家何在?陽澤曰,將欲仰達,方命書傳敎,故未及達矣。奉祀孫斗恒,方爲宜寧倅,故祠版時在宗孫任所矣。頤之曰,宗孫於都提調,亦親孫也。上曰,然乎?陽澤曰,臣之子爲後宗家矣,無子故又子斗恒也。上曰,年少輩爲宜寧倅而予不覺矣。今日予心一倍矣。陽澤起伏曰,前後下敎,臣家極其鄭重,而今又如此,闔門感泣不知所達矣。上曰,去昨年致祭乎?陽澤曰,然矣。上曰,宜寧,何如?陽澤曰,足於奉祀矣。上曰,斗恒年幾何?陽澤曰,二十九也。上曰,府夫人何氏?陽澤曰,西原府夫人韓氏也。上曰,昔闕內入來時,予見之矣。陽澤曰,屢次入來,而癸巳年,自先朝有扶持必入之下敎,故入來矣。上命退,諸臣以次退出。
乙未二月初一日申時,上御集慶堂。藥房入診入侍時,提調鄭尙淳,副提調沈頤之,記事官朴思機,編修官鄭謙濟,記事官宋銓,醫官方泰輿,以次進伏訖。尙淳請進湯劑。上曰,只提調入來乎?尙淳曰,都提調俄者來詣閤矣。本來落血之症又發,故未得入來矣。上進湯劑,命書傳敎曰,再昨已知,故今雖下敎若何云,果然,金判府事內局都提調許副,且聞到閤外若此云,卽爲回家,安心調理事,令入侍注書傳諭。其代右相爲內局都提擧,明日問候。上曰,予見故相五代矣。尙淳曰,徐有臣方有子,若登科則亦可見矣。上曰,貢果禁軍領來則當速來,而差員領來故遲耶?頤之曰,雖差員,豈不速來乎?上命退,諸臣以次退出。
上在慶熙宮。停常參·經筵。
閔百奮啓曰,大司憲宋瑩中牌不進,執義申大升在外,掌令具修溫引避退待,一員未差,持平沈有鎭·李敬彬在外,今日以監察茶時之意,敢啓。傳曰,知道。
藥房都提調洪麟漢,提調鄭尙淳,副提調沈頤之啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。貢果來其將獻,島製來踰年間,於近者氣益苶,曷勝悶只有歎,氣何諭,待敎侍。
中宮殿·惠嬪宮,藥房口傳問安。答曰,知道。
傳于鄭好仁曰,全羅兵使宣諭後,內局同爲入侍。
又傳于鄭好仁曰,內局入侍,儒臣持問答,同爲入侍。
傳于申光洙曰,全羅兵使入侍,置之。
閔百奮啓曰,掌令具修溫,引避退待,已至多日,尙未處置,事甚未安,除在外外,大司憲宋瑩中,卽爲牌招,以爲處置之地,何如?傳曰,允。
鄭好仁啓曰,濟州試券,今已入來,弘文提學李潭,卽爲牌招科次,何如?傳曰,允。
傳于鄭好仁曰,夕入侍時,都承旨率濟州試券領來監牧官入侍。
又傳于鄭好仁曰,內局入侍,都承旨率監牧官,同爲入侍。
又傳于鄭好仁曰,坐直承旨入侍。
注書朴思機病代,以柳孟養爲假注書。
傳于鄭好仁曰,承旨入侍。
沈頤之,以吏曹言啓曰,本曹佐郞羅㷜,通禮院相禮李呈狀內,身病甚重,勢難察任云,竝今姑改差,何如?傳曰,允。
申光洙,以兵曹言啓曰,本曹佐郞洪樂淵身病猝重,呈狀乞遞,宿衛重地,不可久曠,今姑改差,何如?傳曰,允。
又以兵曹言啓曰,文臣兼宣傳官李翼相呈狀內,老母在於開城府地,而宿症彌留,勢難離捨供職,卽賜啓遞,俾得歸護云。不可强令察任,今姑改差,何如?傳曰,允。
鄭好仁,以承文都提調意啓曰,吏文學官金相謙移職代,前學官李厚彬差下付軍職,冠帶常仕,何如?傳曰,允。
申光洙,以濬川司言啓曰,本司都廳李鎭璧有頉代,以御營廳千摠金海柱差下,使之察任,何如?傳曰,允。
又以禁衛營·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
副修撰任希雨疏曰,伏以,臣材旣鹵下,識又蔑劣,濫通仕籍,屢塵經幄,而曾無一言一事以效職分,惟期隨行逐隊,奔走服勤,爲萬一酬報之圖,而第臣有至切之願,銜結在中,若不及今一暴於慈覆之天,則誠恐區區私情,終無自伸之日也。玆不復不仰首鳴號,惟聖明少垂憐察焉。臣有偏母,年今六十九矣,少甚勞瘁,老益多病,臣家本貧窶,計拙營生,菽水屢缺,朝晡不給,情理之憂灼,已無可言,而前年秋,臣又喪耦,主饋無人,老母宿疾,越添於喪威之餘,平日起居,半在床席,藥餌調養之節,亦無以稱情,十口飢寒,反貽老人之憂,臣每誦古人躬行儒作,親極滋味之語,未嘗不感激怵惕,自悼其不肖也。夫爲人子者,窮則勤力以爲養,達則廩祿以爲榮,此固父母之所期望,而人子養親之道,亦必於此而盡其誠焉。臣旣不能躬行儒作,勤力以養,幸而忝竊科第,仕至淸顯,其身固已榮矣,烏鳥反哺之情,一未得伸,今以七十之年,乃不免甁罄之恥,尸饔之憂,臣每一念此,五內如焚,顧今歲律維新,寶算彌隆,聖候常在靜攝之中,固非近臣求外遠出之時,而念臣情勢,萬萬悶急,疾聲之號,有不可緩,且近來諸臣以養乞外者,亦非止一二,擧處體下之恩得遂逮養之願,則今臣之及此哀籲,亦庶幾仁天之俯諒矣。玆敢披瀝肝膈,仰瀆崇嚴之聽。伏乞聖慈,特賜矜憐,授臣僻小一縣,以便一日之養,則臣母子相隨,志願滿足,含恩飽德,仰戴天地之仁,生隕死結,庶效塵露之報,臣無任屛營祈懇之至。答曰,省疏具悉。所請令該曹依施焉。
大司成趙㻐疏曰,伏以,臣狗馬賤疾,歷歲踰時,凡有職名,輒皆辭免,不知臣者責臣慢蹇,知臣者笑臣支離,臣亦反而思之,聖眷偏降,華銜屢降,而臣積逋恩命,自犯罪科,怵焉悸恐,莫知所措,時或强起着衣,試欲供仕,則往往暴眩如霧,冷汗如泉,蹶地頓席,不省四到,此殆臣拙分踰濫,眇福招災,理極數窮,勢使之然也。況今呈告有禁飭之敎,辭單無登徹之望,虛縻曠職,益增惶悶,玆不得不瀝血籲懇,干冒威尊,瀆擾之罪,尤無所逃。伏乞聖明,亟命鐫改,仍降郵罰,以昭法紀焉。抑臣又有所付陳者,日昨秋曹之吏,橫挐泮村,至以齋儒之供,謂犯法司之禁,遂致多士不安,齊控於臣,臣以調停之意,送言秋堂,欲使之略治其吏,以謝多士,屢煩往復,終不聽從,反欲徵贖於泮直,夫豈有此等事體哉?臣嘗見太學成典,有曰,禁吏無敢入泮。此乃祖宗朝重賢關之盛意也。故臣頃當編輯之時,猥掌學校之事,遂以成典所載,書之於文獻備考矣。今玆禁吏䦨入如此,臣雖不以泮長自居,顧安得默無一言乎?且其事實,秋堂非目見也,臣亦非目見也,而臣之所信,多士之言也。秋堂之所聽,吏隷之訴也。今若悉擧其說,登諸章奏,則是臣自損其體貌,而重貽羞於多士也,故不欲張皇,只陳其槪,以祈聖上裁處焉。治疏呈院,連値淸齋,未及上達,秋堂聞臣陳章,始乃曰將欲治吏。臣人微言輕,受其侮弄,一至於此,此亦臣當遞之一端也。臣無任屛營祈懇之至。答曰,省疏具悉。噫,今當暮年,聞此駭擧,雖非載錄於備錄,焉敢若此?初非檢飭若此,萬萬可駭,雖然若章難以信一時,或藉犯私禁有此擧,則此亦紀綱,次對進定於今日,其宜入侍當問,下敎先令備局有司堂上問泮吏,該吏同爲入侍。爾勿辭察職。
乙未二月初二日辰時,上御集慶堂。藥房入診入侍時,都提調洪麟漢,提調鄭尙淳,副提調沈頤之,記事官朴思機,編修官鄭謙濟,記事官宋銓,醫官方泰輿·吳道炯·鄭允說·柳光翼·徐命緯·康命徽·李敏德,以次進伏訖。麟漢曰,夜間聖體,若何?上曰,一樣。寢睡·水刺之節,若何?上曰,同矣。上曰,坐直承旨入侍。上進湯劑後,麟漢請診候。上曰,兩首醫爲之。泰輿進前診候,退伏奏曰,脈候左右三部度數調均,脾胃脈候亦一樣勝矣。道炯進前診候,退伏奏,與泰輿言同。坐直承旨鄭好仁入侍。上命內局先退,諸臣以次退出。
乙未二月初二日辰時,上御集慶堂。坐直承旨·儒臣同爲入侍時,副校理柳義養,修撰鄭日謙,右承旨鄭好仁,假注書朴天行,編修官鄭謙濟,記事官宋銓,以次進伏。上命義養·日謙·好仁·天行·兼濟·銓,各讀警世問答若干章。仍命退,諸臣以次退出。
乙未二月初二日午時,上御集慶堂。藥房入診入侍時,都提調洪麟漢,提調鄭尙淳,副提調沈頤之,記事官朴思機,編修官鄭謙濟,記事官宋銓,醫官方泰輿,以次進伏訖。麟漢曰,湯劑陪來矣,上進湯劑。上曰,明日亦待下敎。麟漢曰,此二貼也,而日勢尙早,日氣又甚寒矣,何以爲之?上曰,置之。上命入濟州試券,命頤之讀奏一張訖,上曰,以白文來何也,麟漢曰,御史只收券而上來考之者,例也。上命兩提調先退。頤之曰,監牧官方待令於門外,而渠雖帽帶人,乃是微賤之人,不宜入侍前席,使之窓外進伏,何如?上曰,可矣。監牧官金慶遇進伏窓外,上曰,汝之爲牧官,啓下者耶自本官爲之者耶?慶遇曰,臣之祖先,曾爲獻馬於國家,故也爲監牧矣,上曰,汝所次知馬幾匹乎?慶遇曰,一千八百匹也。上曰,牧場幾處?慶遇曰,三處也。上曰,汝幾代爲監牧官乎?慶遇曰,六代以來爲之矣。上曰,汝之牧使越海來乎?慶遇曰,小臣在濟州時,未聞被罪事,故不知矣。上曰,御史越來乎?慶遇曰,未及來矣。上曰,御史載娼渡海云矣,尙存乎?慶遇曰,尙在矣。上曰,閫御史巡撫云矣,汝知已返乎?慶遇曰,已還來矣。上曰,貢果何?慶遇曰,金橘·唐柚子·橘果三種也。上曰,有他進上乎?慶遇曰,只貢果而已也。上曰,盡來乎?慶遇曰,倂方物盡來矣。上曰,今來幾運?慶遇曰,四十四運也。上曰,今番武科人上來乎?慶遇曰,無矣。頤之奏曰,來頭直赴時,定唱榜日字則上來矣。上曰,牧場馬,上太僕乎,慶遇曰,上之矣。上曰,汝之祖先,納馬幾匹?慶遇曰,萬曆庚申,納五百匹。順治己亥,納二百匹矣。上曰,汝州馬多乎?慶遇曰,多矣。上曰,二牧場監牧,誰也?慶遇曰,三牧場,小臣都次知矣。上曰,御史巡撫何處乎?慶遇曰,三邑也。上曰,御史巡撫時,汝必知矣。官妓置而行乎,率而行乎?慶遇曰,置而行矣。上曰,此牧場,亦作架家以置馬乎?慶遇曰,露置矣。頤之奏曰,以中原言之,馬之露處,受霜雪無害,故濟州亦然矣。上曰,彼人亦喜濟馬乎?頤之奏曰,非特濟馬,苟是我國馬則皆喜,使行時常欲買之矣。上曰,濟州幅員幾何,大靜·㫌義,亦何如?慶遇曰,濟州二百里許,旌義一百四十餘里,大靜百餘里矣。上曰,比湖南諸邑,濟州當比何郡?慶遇曰,不如全州矣。上曰,僉萬戶幾處?慶遇曰,只一萬戶而已。上曰,汝在濟州,曾見老人星乎?慶遇曰,見之矣。上曰,其大幾許,其光若何?慶遇曰,莫大則大於他星而不甚大矣其光則光於他星而甚燦爛矣。上曰,如日色乎如月色乎?慶遇曰,如日色矣。上曰,此星三邑中,見於何邊?慶遇曰,只見於大靜,而兩邑則不得見矣。上曰,見於春分乎,秋分乎?慶遇曰,見秋分矣。上曰,濟人生得幾歲,謂之能壽?慶遇曰,無百歲之人也。多不過八九十矣。上命監牧官先退,弘文提學對讀官入侍事。出榻敎坐直承旨入侍事。出榻敎弘文提學李潭,右承旨申光洙,對讀官柳義養·鄭日謙,以次進伏訖。上命考文,潭考之,義養·日謙對讀,考至三四軸,上曰,濟州文多迂闊乎?潭曰,然矣。私軸勝矣。考畢,潭曰,同文之化至矣。雖是絶域之文,所抄三張,優於入等矣。上命書傳敎曰,幼學姜鳳瑞·張漢喆·金慶會,竝直赴殿試。
乙未二月初二日三更三點,上御集慶堂。承旨入侍時,左副承旨申光洙,假注書朴天行,編修官鄭謙濟,記事官宋銓,以次進伏。上命書傳敎曰,耽羅可駭,御史,其將下敎,開陽門留門,金吾郞待令。仍命賤臣,持標信授宣傳官,開陽門留門。賤臣承命出授宣傳官,還入進伏。又命賤臣,金吾郞處聽傳敎後,勿見判義禁直自闕下,倍道出去事,分付。賤臣承命出來,傳命後還入進伏。上曰,金吾郞,誰也?是誰之子?注書知入。賤臣承命出來,還入奏曰,李之沆之子李敬克也。命書傳敎曰,噫,八十二歲其君夙夜待其文,而旣聞處置者,其敢擁妓在州,萬古豈有此等國綱,又命書傳敎曰,兼巡撫使,雖陸地,莫敢率去,況越海乎?若此則元戎其將擁妓帳中,豈特三百年所無,此宇宙開後未聞者,關係軍律,科文令牧使封納,聞此宜卽先逐妓禁軍前,宜先夙夜回涉,而監牧官,渠之來時,御史挾娼,尙在島中,渠等先來云,此眼無八十其君也,其若嚴畏國綱,焉敢若此?此無他,士夫故也,非此,臺臣必請按律矣,何待伈伈,臺諫爲巡撫挾娼,視君命尋常,豈特軍律,宜施邦典,嗚呼?聖人亦有筆法,犯軍律輕王法,相聖,令該府依鞫問例,陪發拿來,其若稽滯,當該金吾郞,同施其律,樹君綱於百世。噫,王勃賦曰,老當益壯,寧知白首之心?窮且益堅,不墜靑雲之志。豈特此?衛武九十抑詩也。今予之爲此者,豈樂此而然乎?雖衰,一心邦國而然也。又命書傳敎曰,噫,夜深此敎,誠後世君君臣臣之義也。又命書傳數曰,海島課學,何等重也?而今聞書啓,此不過循例以聞者。亦非拿入捧招者,詳細以問者,其涉愚者,此等僅具人形者苟差,豈重邊事之意乎?該員差定後,令該曹勘處。此中其若灑酒我國可也,其何指揮於渠輩乎?此亦多事也。若此渠自察也,此等事,亦僅具人形者。又命書傳敎曰,次對進定於今日。命退,諸臣以次退出。
上在慶熙宮。停常參·經筵。
未時申時,日暈兩珥,暈上有冠,暈下有履,白虹貫日。酉時,日暈兩珥,暈上有冠,冠上有背。
藥房都提調洪麟漢,提調鄭尙淳,副提調沈頤之啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。春寒若此,暮年益憊,建功何功,扁鵲何鵲,若此而强作,其誠苟且,亦涉冥然,氣何諭?待敎侍。
中宮殿·惠嬪宮,口傳問安。答曰,知道。
備忘記,傳于閔百奮曰,今日薇垣·柏府皆入侍,若知相聖,莫知八十歲其君,豈曰臣子?當臨門矣。
傳于閔百奮曰,今日次對,薇垣柏府,若有一人逡巡者,豈云朝鮮臣子,建明門當殿座,政院知悉。
又傳于曰,見今日擧措,只長官入侍乎?在京人皆入侍,而若有一人不參,則沿海當充軍矣。
閔百奮啓曰,大臣·備局堂上,依下敎來待矣。
傳于洪九瑞曰,內局入侍,次對同爲入侍。
傳于閔百奮曰,耽羅狀啓,次對承旨持入。
備忘記,又傳于曰,國子長眞若稟處,亦迂闊,雖館儒,果然捲堂可也,何敢令君處也,萬萬駭然。此次對當諭,此亦掌議無形而然矣。備堂其問時,其若直陳,當參酌,若欺隱,令訓將沙場皆軍律,今日何兼乎此嚴問以奏。
備忘記,又傳于曰,相聖聞此敎,貪其色逡巡,眼有君,申景濬定差員,封其券,同封該狀聞,支供其雌雄,聞此曷勝駭。柏府雖喑啞,薇垣亦默默,其君半夜敎,特命皆入侍。其皆若前曰有朝鮮,其況賢館,何以兼此?予猶量焉,次對當諭。於今非時,謝恩其皆捧納,爲相聖若知君,今朝鮮更何謂,渠已勸牧亦封,彼相聖無故御史,中夜惟曷勝慨,都封狀聞,萬古迂闊,於此益判漂人同狀,其誠迂闊。
備忘記,又傳于曰,於本牧雖莫聞於溺色,試券來宜以知彼雌雄,何敢滯?雖牧使,亦何敢供雌雄?其狀聞同爲封,此何心萬萬駭,聞此後心何耐,若此故半夜敎,於此島漠鳥鵲,鳥鵲義雖莫知,聞此言柏府默,薇垣啞於朝鮮。曰有君何牌招?於兩司皆命侍。若逡巡有臣分,司馬心當臨門乎。
備忘記,又傳于曰,此三百年古例,此等類可料布,渠等贖食,其可足矣,況給料布,領去自用,而亦涉孟浪,大抵凡事可寢,亦何可苟且,給代給料布一關,安徐。
李啓曰,假注書柳孟養,時無職名,令該曹依例付軍職,冠帶常仕,何如?傳曰,允。
有政。吏批,判書李潭,參判徐命善進,參議未差,行都承旨李進。以尹蓍東爲吏曹參議,李枰爲掌令,洪樂淵爲正言,李東馨爲校理,李瀰爲大司成,尹東晩爲吏曹佐郞,兪漢人爲兵曹佐郞,曺䨙爲禁府都事,李商烈爲掌苑別提,金東稷爲全羅都事,姜爲典籍,兼春秋單李馨德,軍器奉事單金球,副奉事單金興兌,參奉單林大榮,前府使李福海今加通政。
兵批,行判書朴相德進,參判李昌儒入直進,參議金魯永病,參知李邦榮在外,左副承旨閔百奮進。以金華鎭·沈履之爲同知,金世彦爲僉知,具以謙爲內禁將,曹潤根爲尙州營將,李煒爲文兼,同知單張元徽,副護軍許珣·金時鼎·申光岳·李敍五·沈廷最·金乃行·金趾行·白師殷·李普行,副司直安復駿·邊得讓·金朝潤·洪述海·趙載翰·閔塾·鄭枋·洪秀輔·任珹·申光履·黃最彦·宋載經·李秀逸·崔,副司果兪漢敬·李厚彬,副司正單柳孟養。
以掌令具修溫牌不進罷職傳旨。傳于徐有臣曰,只推。
傳于徐有臣曰,內局入侍,奉朝賀同爲入侍。
又傳于曰,內局入對,如已退出,與奉朝賀同爲入侍。
傳于閔百奮曰,具以謙敍用。
傳于徐有臣曰,都承旨入侍。
徐有臣啓曰,明日傳香,禮房承旨當爲齋宿,而右承旨申光洙,所當牌招,而拘於廳規,不得請牌,何以爲之?敢稟。傳曰,牌招。
傳于徐有臣曰,禮房雖牌招,昨日後,政院承旨豈有一人以奏日將曙,都承旨典諸承旨皆牌招入直,使朝鮮知有君焉。
有政。吏批,判書李潭,參判徐命善進,參議尹蓍東未肅拜,同副承旨徐有臣進。以李澤遂爲大司諫,南絳老爲司諫,李永喆爲正言,李衍祥爲兼輔德,趙榮慶爲典設別提,白師殷爲鎭川縣監。
兵批,判書朴相德病,參判李昌儒進,參議金魯永病,參知李邦榮在外,同副承旨徐有臣進,副司直沈頤之·鄭好仁·李崇祜。
閔百奮,以兵曹言啓曰,內禁將許任身病猝劇,勢難供職,宿衛之職,不可久曠,今姑改差,何如?傳曰,允。
又以成均館言啓曰,齋儒一倂停擧,他儒生勸入事,命下矣。臣馳詣泮宮,依聖敎,居齋儒生,竝爲停擧,他儒生勸入後,仍設朝食堂,臣則退去之意,敢啓。傳曰,知道。
又以成均館言啓曰,因傳敎,本館書吏金興重,典僕李巖金,決杖八十度之意,敢啓。傳曰,知道。
又以御營廳言啓曰,去夜犯夜人無所捉之意,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
又以左右捕盜廳言啓曰,去夜犯夜人無所捉之意,敢啓。傳曰,知道。
備忘記,傳于徐有臣曰,此心何敢泄泄,傳香同副爲焉。此時何牌招?萬萬駭然。禮房許遞,其代金養心爲承旨,牌招察任,房順房。
備忘記,又傳于曰,鄭彦暹代,前承旨洪九瑞爲承旨,牌招察任,房順房。
乙未二月初三日辰時,上御集慶堂。藥房入侍時,都提調洪麟漢,提調鄭尙淳,副提調沈頤之,假注書朴天行,編修官鄭謙濟,記事官宋銓,醫官方泰輿·吳道炯·鄭允說·柳光翼·康命徽·徐命緯·白文昌,以次進伏。麟漢與諸大臣同爲問候,上曰,一樣矣。麟漢進湯劑,上進御。命泰輿診候,泰輿入診曰,脈候左右三部調均,脾胃滑體亦一樣矣。道炯·允說·命徽·光翼以次診候,所達一如泰輿所奏。麟漢曰,二貼當更待下敎矣。上曰,可也。麟漢曰,聞醫官言,王世孫昨日有不安節,請率醫官入對診候,何如?上曰,入對。而入對後還奏,可也。麟漢曰,臣不可獨爲入對,與提調同爲入對,何如?命藥房三提調率醫官,東宮入對。出榻敎麟漢·尙淳·頤之先退,入對後還入進伏。上曰,東宮所患,何如?麟漢曰,症患不至大段,而微有腹痛,醫官以爲,亦不無蛔氣云。昨日進藿香正氣散二貼,今日則比昨頗勝,姑觀午後,以爲更進爲宜云矣。上曰,少間更爲入對,可也。內局先退。
乙未二月初三日辰時,上御集慶堂。大臣·備局堂上引見入侍時,領議政申晦,左議政李思觀,右議政洪麟漢,行司直韓光會,行兵曹判書朴相德,行司直李章吾,戶曹判書具允鈺,吏曹判書李潭,行副司直李潤成·尹泰淵·金華鎭,右尹洪趾海,吏曹參判徐命善,行副司直李瀰,大司憲宋瑩中,大司諫朴師海,司諫宋濟魯,正言申大年,副校理柳義養,左副承旨申光洙,假注書柳孟養,事變假注書洪相益,編修官鄭謙濟,記事官宋銓,以次進伏訖。晦曰,日間聖體,若何?上曰,一樣矣。寢睡·水刺之節,亦若何?上曰,如前矣。上命讀耽羅狀啓。光洙讀奏訖,上曰,旣聞之後,渠何敢晏然留島中乎?漂人狀與御史狀同封,牧使大迂闊矣。如此之類,臺臣不請按律,朝鮮兩班國矣。初欲不飮建功,今乃强飮矣。聞下敎而安坐,無臣節極矣,亟正邦刑宜矣。聞其祖洪禹字似如何,而不如是則國不國,故如是矣。上曰,補民司給代,極苟且矣,執吏雖食,而侵民依舊矣。晦曰,遵舊好矣。俄者旣有下敎,此一節遵舊可乎?上曰,依此可也。上曰,趙㻐事亦可怪矣。請予裁處,極爲非矣。今將下敎處置,太學儒生,亦當停擧逐之矣。李潭·徐命善進前曰,臣等捉致泮人,究問其委折,則泮儒別味次,於宋洞,五日一屠爲之,是古例也。若額外屠之,則法司以私屠執去云矣,臣等嚴覈該吏,則以爲,去二十八日碑立隅捉之,泮人則以爲別味餘肉云矣。上曰,私屠則的實矣。上曰,御史之如此慢君命,臺臣必不知矣。渠若有親,則挾妓過歲島中,亦忘親也。兩班故,相聖必生矣。其貌,何如?亦有髥乎,思觀曰,容貌頗好而少髥矣。上曰,近者國綱,其雖寒心,豈若今日乎?噫八十二歲君氣日苶,而身爲御史,三百年所無,挾娼渡海,此雖萬萬可駭,視國法,不過一時笑囮而莫聞,則已聞下敎,渠有是事,則聞此惶悚,宜來海邊候風,而莫此之爲,又與禁軍已渡海,而渠則擁妓,其敢留在島中,嗚呼,此眼無八十二歲君,迂闊牧使,其雖關係試士者,旣有下敎,其聞封呈之命,其狀聞何敢同封云,可也,此非此也,卽漂人狀聞則予哂,頃者漂人登岸,牧使兼狀聞,故迂闊牧使㤼於此,同封呈乎,若此,相聖與此妓,兼猶供饋乎?比等知世務,予亦哂焉。於今挾娼餘事溺色,慢君命莫重,夜中興惟,不覺寒心,雖此,嗚呼昔兪信一殺人,而以兩班故能生,其時判付有曰,信一踰囹圄,其國無法,仍物故於囹圄。猗歟盛時,於今相聖,孰敢下手,慷慨亘中,夜入特召承宣留門,召金吾郞下敎,初料旣經巡撫使,而擁妓渡海,關係紀綱,故然則韓信大將後擁妓乎,不可授畀而止,聞此狀聞,令訓局拿來,沙場軍律,懲一勵百,更思此猶第二件事,視君命若尋常,擁妓在島中,差員禁軍旣來,而渠則尙留此,相聖之眼無其君,若有親無其親,有兄弟無兄弟,有其妻亦無妻,此五倫四無者,臥而思,不覺寒心。夜分後召承宣下敎,噫,八十二誠多事,故此際國子長疏來云,聞甚怪駭,玆事下敎後,命讀撕捱可也,何敢請裁處乎?其涉異常,泮人不無憑公營私,故特令備堂嚴査,非宋洞綻露此亦曉頭,彼此欺隱,令都監當施軍律事下敎,故渠果不敢欺,雖有餘矣,直招此際心怪,今已怗然,國子長陳章,非特欺隱,請其裁處,事體寒心,此不嚴禁,懸房事,其將登於丹陛乎?趙㻐亟施削職之典,瞞告生此葛藤,至登文陛之下吏,屠牛人,令該曹今日內嚴刑一次,刑吏果若其言,得於碑立隅,則宋洞餘肉,其何知也?若此法官,可謂得體,其何諭?雖然刑曹書吏給料,當初其事,予已莫知其放,苟且則勿施而已。堂堂千乘之國,其何若是苟且,旣下敎,給料布事,仍爲勿施,以存國體。大司成旣已處分,不捲堂公然葛藤齋儒,予雖衰,在君師之位,豈可無飭,一倂停擧。政官牌招,大司成差代,卽爲牌招謝恩,卽入成均館,他儒生勸入。出傳敎藥房三提調往東宮,診候後還奏曰,愆候不甚大段,而昨日進正氣散,夜間進香蘇散,少厭酬酢,醫官云亦有蛔症矣。上曰,本來無病,故予恃之昨日來見,而予未覺得也。麟漢曰,晩後當更爲入對,而論劑以奏矣。上曰,宜卽來奏,而言於奉朝賀,使之入見也。對曰,臣謹當私自通及矣。宋瑩中曰,請固城縣充軍罪人咸道亨依本律處斷措辭見上上曰,勿煩。瑩中曰,請還寢罪人梁成卜減一律島配之命。措辭見上上曰,勿煩。宋瑩中·朴師海·宋濟魯·申大年合奏曰,洪相聖行已麤悖,至有載妓越海之境,此古今未有之駭擧也,向日處分,極其嚴重,則固當惶恐震懍,泥首候風,而今聞晏然挾妓,自同尋常,放恣無忌,莫此爲甚。不可以旣命拿鞫,置而不論。請拿鞫罪人洪相聖,待拿來嚴鞫得情,快施王法,以正人臣慢君命之罪。上曰,嗚呼,今日果有臺閣,依啓。瑩中曰,三年之制,自天子至於庶人,古今之通義也。日前前持平趙思忠,以乘喪嫁娶,請加嚴飭,觀其啓辭,則小祥後女婚,未葬前娶妻,明有所指矣。旣知有此等無人理壞風化之變怪,則先請嚴査重勘,繼陳申明敎化者,事理當然,而泛論其弊,有若尋常禁法之不行者然,言甚糢糊,大失道理。如此之人,不可置而不論,請前持平趙思忠亟施譴罰之典,仍命有司摘發其犯罪者,繩以亂倫之罪。上曰,雖由鄕闇,予亦異常,今聞所請,都憲得體,依啓。瑩中曰,新除授持平沈有鎭,時在忠淸道恩津地,持平李敬彬,時在黃海道松禾地,請竝斯速乘馹上來事,下諭。上曰,依啓。瑩中曰,掌令具修溫,以臣於見職,已是自劃之地,而鄕廬省覲之日,除旨忽下,馹召繼降,義分所在,不敢久淹,蒼黃登途,竭蹶承命,而向來人言,至今追思,尙切愧恧,仍因蹲冒,判無是理,臣何敢一刻晏然於臺次乎,引嫌而退,當初人言,已極過中,年久之事,不必爲嫌。請掌令具修溫出仕。上曰,依啓。師海·濟魯·大年曰,請固城縣充軍罪人咸道亨依本律處斷。措辭見上上曰,勿煩。師海等又曰,拿來洪相聖,旣勘海南投畀之律,則不過島中一罪人,不可以御史論,渠雖兼狀,溺色留滯,其在本牧之道,所當據理嚴責,使之出伏津邊,爲候風速渡之地,而一任其挾妓偃處,此已寒心,御史被罪之後,則御史狀啓,自歸勿施,而今此被罪前狀啓之同封上送者,又涉可駭,不可以旣已拿問,置而不論,請令有司,濟州前牧使申景濬,待拿來嚴問重勘。上曰,依啓。欲下敎而薄物細故故分揀,初下敎雖參酌,於今與相聖,一而二,二而一者也。此亦同舟涉海,尙今在島,淫妓,所到官嚴刑一次後,黑山島爲婢。師海等又曰,臣等忝在言地,洪相聖當論之罪,矇未覺察,加罪之啓,不卽唆發,致煩聖敎,至有不待臺言,特爲拿鞫之命,今日雖謂之無臺閣可也。聚首相顧,不勝惶悚,有當論不論之失,何敢晏然於職次乎?請命遞斥臣職。上曰,前後所啓,旣皆擧職,莫察本事,其何傷也?勿辭,亦勿退待。出擧條宋瑩中曰,臣前後見職,一味尸素,居常愧懼,如負大何,七朔重病之餘,又當歲新,區區寸忱,豈無一登文陛,仰瞻耿光之願,而第臣病祟,最妨行步,陞降殿陛,恐有失敬之慮,鎭日違傲,極知惶恐,而亦出於萬不獲已矣。朝者所下傳敎,萬分嚴截,故他不暇顧,章皇出肅,匍匐登筵,而卽者薇垣長,以濟州牧使,竝宜重勘,仰請蒙允,繼以夜下傳敎,未卽聞知,又爲引避。臣於是,當論不論,當避不避,俱有所失,臣何敢晏然冒據於臺次乎?請命遞斥臣職。上曰,今日事其果然,未及其本,而事勢固然,勿辭,亦勿退待。上曰,彼注書,誰也?晦對曰,故修撰柳謙明之孫也。上曰,然乎?卿見其祖乎?對曰,見之矣。上曰,其貌與其祖,何如?對曰,貌最好矣。上曰,柳氏多科乎?對曰,多矣。上曰,柳泰明·柳復明皆好人,而柳復明最優矣。上曰,於柳戇,誰也?對曰,柳戇之姪也。上曰,然乎?上曰,已下敎更思,若此非常時,顧護泮隷之意,大司成謝恩後,令本館決杖。出傳敎上命退,諸臣以次退出。
乙未二月初三日未時,上御集慶堂。藥房入診,奉朝賀同爲入侍時,都提調洪麟漢,提調鄭尙淳,副提調沈頤之,奉朝賀洪鳳漢,假注書朴天行,編修官鄭謙濟,記事官宋銓,醫官方泰輿·吳道炯·鄭允說·柳光翼·康命徽·徐命緯·白文昌,以次進伏訖。麟漢曰,俄者又爲入對,睿候比朝果爲差勝,而醫官亦言比朝則頓勝矣。上曰,能酬酢乎?麟漢曰,酬酢矣。麟漢進湯劑,上進御。命奉朝賀進前,鳳漢進伏問候,上曰,見世孫乎,惠嬪亦見之乎?鳳漢曰,俄者進謁而來矣。上曰,世孫所患,果何如?鳳漢曰,腹部有不安氣,而今則比昨頓勝矣。上曰,人以建功爲神丹,而於予冷水矣。鳳漢曰,臣每瞻望天顔,有若日勝者然,不勝喜忭之忱,而建功湯幾有不進之時,不勝悶然矣。上曰,一一不進則輒見於面云矣。麟漢曰,睿候猶未快復,藥院當直宿矣。上曰,姑止之。令醫官待令,可也。俄者診候者,何醫官爲之乎?麟漢曰,方泰輿·吳道炯·鄭允說·康命徽等也。上曰,使之入直可也。麟漢曰,直宿事雖未蒙允,今日日勢尙早,更爲入對,好矣。上曰,可也。麟漢曰,俄者醫官言稍晩,當用加味香橘茶,以口傳啓辭,仰達矣。上曰,可也。鳳漢曰,前承兒齒復生之敎矣,近日漸爲强梗乎?上曰,以手按之,似漸長矣。仍起坐出視,使諸臣瞻望。上曰,古者但有兒齒之祝,何嘗有眞箇兒齒乎?鳳漢曰,臣等生逢聖世,親見盛事矣。上曰,太學勸入,何無消息乎?頤之曰,國子長入去,想未及爲之矣。勸入則當有啓稟矣。命書傳敎曰,漂海人其若旱道詣北京,則豈可久爲遲滯,況越海候風,莫知某日,令備局分付耽羅,衣資備給,候風着實。看檢護行事,分付牧使。沿路善待護行事,一體分付諸道。譯官一人至下船處護來事,一體分付。命坐直承皆·儒臣持問答入侍。出榻敎麟漢等東宮入對後,還入進伏,上曰,其間,何如?有何所食?麟漢曰,稀粥少進矣。上曰,善下乎?麟漢曰,善下矣。凡百比朝則差勝,比午間則一樣矣。內局先退。
乙未二月初三日申時,上御集慶堂。坐直承旨·儒臣同爲入侍時,同副承旨李崇祜,校理柳焵,修撰任希雨,假注書柳孟養,編修官鄭謙濟,記事官宋銓,以次進伏訖。上命儒臣,承史輪讀問答,命注書持入竹泉集,孟養復命,上命承旨讀十二卷目錄。上曰,藥房三提調,東宮入對後入侍。出榻敎三提調進伏。上曰,其間如何?所食者何,麟漢曰,白粥少進矣。上曰,善下云乎?對曰,聞醫言則比朝則少勝,比食後一樣云矣。上曰,春坊,誰也?對曰,鄭民始·洪國榮也。上曰,兼春秋何年登科乎?兼濟對曰,戊子于今八年矣。上曰,出六何以速爲乎?對曰,以登科五十年爲之矣。上命退去,諸臣以次出。
乙未二月初三日戌時,上御集慶堂。坐直承旨入侍時,右承旨鄭好仁,假注書柳孟養,編修官鄭謙濟,記事官宋銓,以次進伏訖。上命讀雲觀天變單子,上曰,雲觀報異,其雖入侍,其卽奏也,而矇然掩置,當該中官越俸三等。古則圖形以進,近者雖無是事,以若循例日暈,只書以入,已涉駭然,未時若此,則其宜先報,而申時後兼報,萬萬可駭。今日雲觀入直官員,一倂汰去。出傳敎上曰,嗚呼,近者日衰,國事叢脞,百度懈弛,人心寒心,甚至於昨日耽羅事極矣。仁愛示異,焉可無也?若此而雲觀官員,視若日暈亦莫圖,其雖兼言,旣已先報,則宜先微稟,而雖來報政院,不稟單子,來後捧納,其涉駭然,當該承旨邈差。嗚呼,災豈虛生?必有所召。嗚呼,以予言之,氣已昏心益苶,嗚呼,象設莫能於軍政,黃口多充於紀綱,御史挾娼,飭諭尋常,目下事下敎若何?而猶有顧遮,以有作無,其何嚴問,猶有顧惜之意,請以嚴問後勘處云。嚴問者何?其曰若無,是付輕乎?此一節,卽今日致災第一件也?噫,此只諭目下事,況喑啞成風,衆皆含默,廢氈之上,兼官師相規之語,擧世幾乎諂媚之習若此,而國不亡乎,君何君乎?雖無此,幾次申飭,其若莫聞,伈伈泄泄,苟且度日,今者此異,其亦晩矣。此豈他乎?卽予卽予,一則昏耗而然,二則莫能修擧而然,三則莫能董飭而然,四則視仍循尋常而然,五則琓愒時日而然,六則百度解弛而然,七則君弱臣强而然,八則蔑法放恣而然,九則無一人擔當國事而然,十則閹寺近習,眼無畏戢而然。有一於此,未或不亡,況十乎?豈特此,今日目下苟且彌縫,曰有君乎,曰有臣乎,曰有紀綱乎,曰有國法乎?予則曰,今日朝鮮已亡矣。一則予,二則予,三則予,雖數年前,否德難能,況今衰髦益甚乎?且雲觀官員之珥暈有冠有背,莫圖只書,此三百年所無,未時有者,申時兼報,此亦昔無聞者,先報政院,則宜先奏,而單子來後兼奏,此政院駭然也。於此於彼,是誰是誰,卽予卽予。米六升先下廚院,以示減膳之意。自今日減膳十日,以示飭躬之意。中官·雲觀官員·承旨已下敎,而今日兩司,彌縫苟且,所啓萬萬可駭,今日入侍臺臣,竝施刊版之典,擧措雖可駭,其勝於無故默默,若是耳提面命,豈敢默也?竝下敎,政院知悉。以袞闕至百執事,可言者,無敢隱直陳。噫,今者此敎,其亦若水投石,古例之事,焉敢闕也?噫,頃者以月蝕所奏,萬萬駭然。翰林慷慨,古事未泯,而因此不知自勉,若相爭者然,此亦可見者,曷勝慨然。噫,雖與日有異,日月食無異,則若是輕視,曰以非異,反斥年少翰林,今者致異,予則曰,其亦由於此也。當該宰臣,今日減膳之日,豈無飭勵,亟施不敍之典。況此等減膳之時,豈無申飭?申飭五部,大釀者嚴飭,此亦物也,其何暴殄?其令今夜內區處,此後大釀,五日摘奸,若犯者,其人杖流。噫,此時豈可伈伈泄泄,令政府廣求直言,待朝更爲次對。此時豈無臺臣,政官牌招,以在京無故人備擬。噫,昨日國子長章,亦涉異常,太學生擧措,亦曰有國學,今日駭擧,一何稠疊,此亦予此亦予。中官無形,曰已入侍,晩亦莫奏,故予則溟然聞知,而其時入侍承旨,亦何知也?而此則政院宜先,而都承旨其何入侍,予雖莫聞,知申宜知,而默默而去,此亦由於頃者政院有此擧也。因予却下後,衆皆非之,故今日亦默默而然也。噫,中官則近侍,知予用心,故其不卽報,其雖下敎,意則可見,而於朝臣,豈效婦寺之忠?頃者有是事,予無聞故無下敎,則入侍承旨,宜有一語,而其亦循例,此謂申時入侍也。當該知申,亦爲遞差。出傳敎上命他承旨入侍,同副承旨李崇祜進伏。崇祜曰,臣於入侍前,亦知單子之來也。上曰,申時來報者,何以知之?對曰,未末呈單,而以申時書之,故詰其該官,則以爲申時已屆云矣。上曰,尤爲駭然矣。仍命書傳敎曰,畢書,聞承宣所奏,同副亦知云,無異知申,豈可飭異,一體遞差。其代前承旨鄭彦暹爲承旨,一體牌招察任,房順房。上曰,因下敎詳聞,申牌前,以申時書來,故入侍承旨謂焉曰以申牌將近故書來云,聞承旨言,更曰未時,而猶曰未時申時云,雖未正三刻,申牌未報,則先呈未時,次呈申時,本體當然,而節節可駭,其以未時爲申時書來雲觀官員,良才驛徒三年定配。嗚呼,此亦紀綱,莫若之何哉也?出傳敎上曰,延豐君李,噫,五代純實忠質,卽予所知,方當自勉,捨此而誰先,況此已東壁,卽亞長也,豈濫也,兼輔德徐有臣,竝承旨除授,坐直無人,竝牌招察任,一則入直,房順房。三院副提調例兼。出傳敎上曰,漂人來泊,則相聖獨不得越海乎?旣有贓物,更無可問,則請以嚴問,苟且彌縫矣。今日兩司亦不爲無形人,而以人命爲重,故必如是矣。今日災異,非泛然也。仍命書傳敎曰,多臺旣已處分,其雖暮年,豈可借乎?須問輿㒗,此豈嚴問者?其亦可問者,相聖拿來後,豈有直律,直捧結案,亟正邦刑。況漂人已渡,相聖之逡巡,卽司馬之心也。莫重國法,捨此人用何?聞今日狀聞,尤萬萬可駭。嗚呼,雲臺之報,其可已乎?上曰,今雖令政府,廣求直言,無言世界,孰能言也?其當博問。明日次對,各司可言者,其令同入,若無其人,此亦亡國之端。諸各司人,其皆竝汰去。出傳敎上曰,儒臣入侍,前亦必知之矣。命賤臣孟養儒臣見單與否知入,孟養還奏曰,儒臣未及聞知云矣。上曰,任希曾年幾何?崇祜對曰,六十餘矣。上曰,爲承旨乎?對曰,曾經知申矣。上曰,以二品而經薇垣長乎?對曰,然矣。上曰,擧直錯枉,王者政也。近者喑啞苟且,雖聞若聾而能焉此,今日捨此誰先?都憲有闕代,前薇垣長任希曾除授,先爲牌招察任出傳敎上曰,洪啓禧無別房云,賢矣。聞洪禹某之孫,予心如何,而法非予之私法,卽國法,故如是矣。命退出,承史以次出。
上在慶熙宮。停常參·經筵。
藥房都提調洪麟漢,提調鄭尙淳,副提調李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。其於此時,氣何暇諭,待敎入侍。
中宮殿·惠嬪宮,口傳問安。答曰,知道。
李得濟,以都摠府言啓曰,今日入直內三廳武兼禁軍及軍兵等當爲中日習射,而自上方在減膳中,復膳間依例姑停之意,敢啓。傳曰,知道。
備忘記,傳于李得濟曰,昨者飭涼德,若耳提面命,曰悚,曰懍,其亦歇語,雲觀循例進單時,將到先書,萬古豈有?且兩時兼書,暮年初聞。漂人渡來,擁妓在島,敢稱問也,欲爲彌縫。今日朝鮮,有君乎,有臣乎?嗚呼涼德,昨日以後,悚懍方切,心膽俱冷,凡諸伸禮,其皆曠焉,尤爲駭然,近習特甚,昨聞此後精神昏然,日夜昏睡,於今初也。其豈便睡乎?氣昏特甚,此誠昏睡,睡覺,政院承旨只有一人,是豈今日景像,何敢臥此,而此是堂,故其敢强臥,何以謝心,自今月至來月,朔膳停封。噫,昨者雲臺報,一則予二則予三則予。噫,氣昏耗卽予,今者臣僚卽予,目今擧措卽于,何敢自便,何敢自便?
備忘記,又傳于曰,予何知也?昔聞慈聖,若昨日者,中殿,雲觀亦書入。今問大殿,其亦時能兼書,亦循例書,故內殿其闕,此三百年莫聞者,萬萬寒心,豈有此等雲觀?雲觀提調特遞。
備忘記,傳于趙載俊曰,我心淸,於我何有,豈特兩次,此時若有臣分,八十二歲君,焉敢若此?其若此,內欠而然可知。噫,若惟其君受兩字,豈敢挾雜,焦心果若此,當門殿座,章奏二字,當爻周,另加申飭。
趙載俊啓曰,大臣·備局堂上,依下敎來待矣。傳曰,引見。內局·奉朝賀同爲入侍,各司郞官入侍。
又以侍講院言啓曰,本院兼文學鄭民始,時兼職名,令該曹口傳付軍職,何如?傳曰,允。
院議啓曰,嗚呼,昨日虹貫之異,何爲而至哉?迺者聖上惕然警懼於靜攝之中,十事責躬,旬日減膳,廣求芻蕘,辭旨懇惻,此足爲轉災爲祥之機也。臣等誠不勝感歎之至,仍竊伏念,聖算將躋於九耋,而月六之賓對無闕,至治已洽於五紀,而夙夜之憂勤冞篤,求眇之敎,屢發於絲綸,隱恤之惠,遍及於黎庶,宜其天心克享,休祥畢至,而夫何治效逾邈,世道日下,群情恬嬉,國事泮渙,廊廟訏謨,徒煩簿書之期會,臺閣言議,未見謇諤之風采,巨細彌縫,虛僞成習,以至躁囂之飭,非不申嚴,而士夫之廉防漸壞,節儉之化,非不懋昭,而閭巷之侈靡轉甚,內而宰相之廉移之操,外而守令多貪汚之習,凡此數者,孰非群下之罪,人事之失,而臣愚死罪,不敢不歸之於萬化之源,而終恐有一毫未盡於端本之實也。噫,天人一理,影響相隨,自我聽視,其理不忒,伏願殿下,體羲經修省之戒,懋思傳中和之德,以致天心悅豫,治道朌蠻,則將見災沴可消,和氣可致,儘所謂一念之善,景星慶雲者也。臣等職忝近密,不勝憂愛之忱,敢效芹曝之獻,惟殿下垂察焉,惶恐敢啓。答曰,嗚呼,臨御五十一,予年八十二,本以否才涼德,近者日益衰耗,百度叢脞,萬機解弛,于今國事,可謂莫知稅駕於何也,興惟及此,中夜懷慨,況近日曷勝寒心,予以深慨者卽無言世界也,嗚呼,若此,仁愛示警,焉可無也,無異耳提面命,彌切懍惕,其雖廣求直言,强木水生,昨日以後,食何甘而寢何便,職在喉院其能匡救,予庸嘉之,可不猛惕而自勉焉。
假注書洪相益書啓,臣敬奉聖敎傳諭于領議政申晦處,則以爲,方當遇災之日,聖志益勵,對越之誠,飭勉之敎,溢於絲綸,繼以次對有命,臣忝居輔相之任,何敢爲逡巡之計,而第以雲觀不善擧行之致,有提調特遞之敎。臣以一監之領事,凡有咎責,臣實爲首,雖以大臣之故,獨漏於現告之中,提調則被譴,臣則晏然,此豈義分之所敢出乎?且於宰臣不敍之命,尤有所萬萬難安者,史官臨宣別諭,仍命偕來,而情地如上所陳,轉動無路,竟未祗承,伏地悚懍,只俟重勘而已云矣。臣旣承偕來之命,姑爲仍留之意,敢啓。答曰,雲觀官員,萬萬無形,而雖提調何知,因慷慨下敎,而自覺過也,豈爲卿,此亦實政,故雲觀提調下敎,旣已安徐,此政毛將焉傅者,而至於前都承旨事,頃者亦諭,事件異焉,於卿少無撕捱之端。噫,此等時,君相雖竭心爲政,猶未可知者,況若此,此豈以言自勉之意乎?卿若撕捱,予心若何?安心勿辭,其須入來,夕入侍同入,聽我面諭事,更爲傳諭,期於偕來。
洪九瑞啓曰,玉堂上下番俱空,事甚未安,校理李東馨,修撰金履正卽爲牌招入直,何如?傳曰,允。
有政。吏批,判書李潭,參判徐命善進,參議尹蓍東在外,右副承旨徐有臣進。以李秉鼎爲大司諫,柳義養爲執義,李商建爲司諫,金東淵爲獻納,吳大益爲持平,李普天爲正言,李昌漢爲持平,安兼濟爲同義禁,尹慶龍爲相禮,許洉爲宗簿主簿,洪義榮·鄭啓淳爲童蒙敎官。
兵批,判書朴相德進,參判李昌儒進,參議金魯永病,參知李邦榮在外,同副承旨徐有臣進。以李性默爲慶尙右兵使,沈墢爲同知,李福海爲僉知,副護軍南絳老·李衍祥·申大升,副司直申光洙·李澤遂·李敬彬·沈有鎭·沈命德,副司果洪樂淵·李永喆,同知單閔誾洙。
傳于洪九瑞曰,內局入侍。
傳于李得濟曰,騎馬六匹立之,宣傳官二員待令。
傳于洪九瑞曰,若知八十二歲人君,今日牌去來如此乎?金養心承牌後當見,內局牌去來,申飭。
又傳于曰,初雖撕捱,此時復若此,知八十二歲君乎?此與李溎,古黨心而然,若復違牌,當臨門矣。
又傳于曰,金養心承牌後,限今朔修省記入直,此多氣承旨矣。
李得濟,以刑曹言啓曰,雲觀官員良才驛徒三年定配事,命下矣。依傳敎,罪人朴相敏,良才驛徒三年定配,卽爲押送之意,敢啓。傳曰,知道。
金養心,以訓鍊都監言啓曰,去夜無犯夜人被捉之意,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
又以左右捕廳言啓曰,去夜犯夜人無所捉,敢啓。傳曰,知道。
領議政申晦箚曰,伏以,臣俄於別諭之下,猥陳難安之情,悚懍之極,惟重譴是俟,卽者史官又宣聖旨,促臣入侍,十行絲綸,德意藹然,負罪賤臣,何以得此於君父,臣且惶且感,益不知措躬之所也。噫,我聖上八旬憂勤,五紀奮勵,對越之誠,仁覆之德,度越前古,景星慶雲之休庶幾今日,而淫虹之變,迺在此際,臣誠驚惕憂遑,莫知所以致此也,若謂天道高遠,不可料度,是慢天也,若謂人事所召,某災必應,則是傅會也,臣旣不敢慢天,又不欲傅會,而若其致異之由,亦豈無所以然也,王政之大,最在置相,而三公之中,元輔爲首,苟非其人,有足以上干天文,郞官之徽,亦應列宿,則輔相之任,豈比於郞官乎?如臣無似,忝居首席,論道經邦,已矣無望,而簿書期會,亦且昧昧,尸位素餐,眞是歇後語,雖以夜下傳敎言之,莫能修擧,莫能董飭,卽臣之罪也,玩愒時日,百度解弛,亦臣之罪也。當此聖志益勉之日,臣不能對揚洪化,導宣治理,使聖上獨勞於上,臣居常憂懼,若無所容,有相如此,災豈不至,靑臺之報,專在臣身,策免之規,自古卽然,臣若一日蹲據,則其僨國事而召災眚,必有甚焉,此實肝膈之言,何敢應文飾謙,以重犯欺慢之誅乎?敦召之命,雖出慰藉之聖念,必遞之義,實係消弭之一道,此臣所以寧被慢命之辜,不敢爲進身之計者也。伏乞聖慈,俯賜諒察,亟遞臣議政之職,仍治臣違傲之罪,以答天譴以肅朝網,千萬顒祝。取進止。答曰,省箚具悉卿懇。昨者之異,良由否德,亦因昏耗,雖無此異,尋常懷惕,其況昨乎?一則予二則予三則予,於卿何有?於雲觀其無可言,於前知申下敎,事件異焉,而幾次敦勉,尋章爲引,此亦誠淺,何顔告蒼穹,良欲無語,卿須體君臣之大義,悶其君之日衰,安心勿辭,亦勿引咎,卽起視事,共入診筵,用副此意,共濟時艱。仍傳曰,此批答,偕來史官,傳諭於領相,其若內局同入,注書先爲入來。
左議政李思觀箚曰,伏以,臣於昨夕,伏見靑臺之報,且驚且懷,仰念聖念之警畏,俯切私分之愧悚,半夜耿耿,擬具文字,仰陳衷懇,而賓對有命,辭敎惻怛,不得不章皇趨詣,而前席陳籲,未蒙開許,此臣誠淺辭拙之致也。惟我殿下,以衛武誦抑之年,有姬文畏天之誠,仁澤備流與春同和,是宜上天申休,應之以景星慶雲,而迺者陰沴之氣,上干黃道,非常之異,殆同面命。臣誠愕眙,莫省厥由,夫指某事曰,某災應,固漢儒傅會之陋,而若其天人相與之際,孚感如響,其理甚明,自昔有道之世,未嘗以無災爲幸,而必以過災能懼,爲消弭之道,則此正我殿下益加乾惕,如天不息,勅群工勵百度,邵齡自强之時也。噫,上有明聖,而輔相或非其人,則無以下服民志,上格天心,故漢世策免,雖非三代故事,而方當警災修省之時,就其輔相之不勝任者斥以退之,擧賢以代,蓋亦實政也。念臣無似,猥厠三事,一味尸素,無所報效,循墻之願,係在心裡,而遲回聖恩,不早引去,妨賢病國,秪增罪戾。今天降災,實有所召。古所謂策免,政謂如臣者比也,倘聖上悶其任使之久,全其進退之節,特許斥免,改卜賢德,則實是轉災爲祥之大端,退自筵對,餘懷耿結,輒犯瀆擾之誅,言出衷曲,非敢矯飾,伏願殿下垂察焉。取進止。答曰,省箚具悉卿懇。筵中旣諭,卿何尋箚,皆由涼德昏耗,輔相何有?卿須安心勿辭,共濟時艱。仍傳曰,遣史官傳諭。
副應敎李商岳,校理安大濟,副校理柳義養·柳焵,修撰鄭日謙,副修撰任希雨·鄭民始箚曰,伏以近年以來,變異疊見,夏旱冬雷,相繼告訩。今者仲春之月,淫虹又貫日矣,我聖上每於遇災之日,惕然警動,穆然修省,必下責躬之敎,痛加兢畏,頻宣減膳之旨,過自貶損,誠心所格,庶幾感回高穹,導迎和氣,而仁天警告,又如是諄複,臣等竊恐殿下敬天之誠,捄災之實,或有所未盡而然歟。噫,紀綱有國之元氣,而庶務叢脞,未見振刷之良方。民生有邦之根木,而萬姓愁苦,未聞極濟之實惠。責勵群工,乃殿下之苦心,而朝廷之上,恬嬉成風。恢張言路,乃殿下之至誠,而殿陛之上,媕娿成習。財用政宜撙節,而經費有匱乏之憂,爵祿所以奬勸,而恩賞多屑越之歎。躁競之飭,非不切矣,而士子之廉防日懷,節儉之德,昨不至矣,而閭卷之侈風日滋,人事之失於下者旣如此,則天譴之告於上者安得不如彼乎?嗚呼,群下之不善奉行,固有餘罪,而書曰,惟先格王正厥事,則臣等亦願殿下凡於數者,一一反求,體衛公戒抑之實心,法商宗側身之實行,政令施措,務合天心,動作云爲,一循和平,對越之誠克孚,感通之理斯著,則應天以實之道,亶在於此,轉災爲祥之機,不外乎是,惟殿下勉哉勉哉。取進止。傳曰,臺批旣諭,堂箚給焉。
左副承旨金養心疏曰,伏以,臣徒懷報國之誠,全昧涉世之方,擿埴冥行,身名僇辱,自分爲聖世之棄物矣。格外恩敍,特降於時日之內,銀臺除旨,荐下於夢想之外,在臣分義固當祗受恩命,以伸叩謝之忱,而情窮勢蹙,實無承膺之望,只切撫躬之嘆,天牌纔降,禁局已閉,呼龥路阻,自犯逋慢之罪,臣尙今追惟,惶懷冞切,曾未幾何,新命又降。臣是何人,得此殊恩於聖明之下哉?臣誠惶隕感泣,罔知攸措,仍伏念,臣根孤植弱,墻壁無依,立朝三十年耿耿一心,惟在於圖報涓埃而已。愚衷所激,狂言屢陳,群猜所萃,毒螫必至,不得免齏粉,俾有今日者,罔非聖恩之攸曁也,猥蒙殊渥,置臣於諫官之長,恩寵如天,報答無地,草草一啓,蓋出於官師相規之義,而疑怒四起,恐喝還至,早晩顚沛,臣固自料。果然李溎之啓發矣,故引他事,誣辱狼藉,而不先不後,急急擊逐,惟恐臣之再登筵席者,抑何故也?向臣所陳漕船事,初非沮敗漕船之法,亦非京船復舊之意也,所論者不過沙格之弊端,所請者只是廟堂之稟處,而李溎所謂京船主復舊等語,非臣之所言也,彼乃急於構誣,抑勒爲說,人心之黯黮,胡至此極?臣與李溎,素相親熟,溎之本末長短,臣豈不知,而事近反詈,不欲呶呶,臣雖無言,人孰不知?噫,臣不顧權勢之可畏,惟知恩數之感激,妄有論列矣。李溎之構捏侵辱,已無餘地,而日者都憲之疏,又被藏名譏斥,則不知此後,又有幾人?顧臣情跡,轉益危盛,其何敢徒恃榮寵自同無故之人,而厠跡於周行之列哉?玆於召牌之下,隨詣闕外,冒陳短章,仰瀆崇聽。伏乞聖慈,天地父母,俯垂鑑諒,亟降威罰,削臣之職,治臣之罪,以快人心,以安私分,不勝幸甚。傳曰,知八十二歲君,此時宣若此者,初已過矣,況再乎?代李溎謝金養心乎?此時豈爲金養心酬應乎,其章給之。若復違牌,此與江人符同而然,直捧嶺沿投畀傳旨,此金養心國乎?持牌而去人,懸於開陽門,此古黨心,若復違牌,當臨門矣。
掌令李枰疏曰,伏以,臣性本魯鈍,識又蔑劣出入臺地,已多年所,尙無一言之裨益,居常愧懼若隕淵谷,昨夏待罪南邑,纔過數月,旣被卽地投畀之典,曾未一旬,又蒙特宥之恩,至有非辜之敎,臣是何人,猥被異數,至此之極乎?歸伏私次,只有盛淚之被面也。臣於年前,曾聞湖南之弊瘼,沿海諸邑,穀簿蕩然云,此誠國家無窮之弊,亦爲民生難支之端,故曾忝言地,欲一陳之。風聞未可以盡信,告君宜務以審愼,故有意未果,良以此也。以康津一邑觀之,則可以推諸邑矣。臣始赴於昨年六月,及閱各倉穀物,則儲置五百餘石,前後色吏,恣意偸弄,徒推虛簿,壬辰條大同上納餘米二百石,因惠廳停退之關文,當年色吏,已爲偸食。癸巳修上納米六百石,昨春捧上時,色吏輩盡爲執錢於民間,任意私用,夫刷價六百兩,亦無去處。兩年條上納米,摠以計之,爲八百石,而初無裝載之事,徒使奸吏,齎賂送京,只圖俾退,且秋還各衛門米租元數爲一萬二千餘石,而前後下吏,亦爲偸弄,吏奴所逋,米租多至八千餘石,故一一査實,竝與大同儲置事,一邊報于巡營,至於大同條未上納八百石與儲置米五百石,夫刷價六百餘兩虛錄之狀,一邊報于惠廳,而前後所逋,該吏處刻期督捧,以爲及時收移之地,被罪以後,始聞惠廳草記之由,康津米八百石,尙無聲息爲啓云,此何言也,臣之論報,旣在於七月念間,而惠廳回題,出於八月二十八日,則九月初三日草記,惟當據實論罪,而不此之爲,以無聲息爲啓,如臣疲芳,雖不足道,惠堂亦以爲國事,重臣有此爽失之啓,臣實未曉也。儲置何等穀也?而五百石無一升存者,莫能收拾,大同上納,何等重也?而八百石下吏偸食亦莫知去處。初不生裝載之意,八千餘石還穀,盡歸於吏奴所逋,終莫爲徵捧之計,如此守令,將焉用哉?臣謂自前所當康津縣監,受視告嚴繩重律,斷不可已也,非但康津一邑若此,似聞各道諸邑,皆有此弊。爲守令者,以肥己保存爲良策,雖知虛簿,而以及閱査實,爲生事之深慮,以仍循掩置,爲無事之妙方,故奸吏輩潛窺官長,有掩目之態,專無畏憚之心。年年增益其所負,莫重國穀,其實則空空,而只有虛簿之文籍,雖當繡衣之行,或不無自拘於顔私,亦難免見瞞於執贓,其畢竟則歸於無事。殿下深居九重,無以俯燭其空虛之狀矣。臣所深憂者,若當不虞之時,則將何以需用?或値荒歉之歲,則無告殘民,亦何以救活耶?此非細故而仍置者,亟令道臣,一一明査各樣穀物,刻期徵捧,俾有實效焉。臣治疏將上之際,得聞靑臺有虹異之報,顧今聖明之世,是何象也?嗚呼,我殿下寶算彌隆,圖治益勵,雖在靜攝之中,不弛憂勤之意,憧憧之誠,體乾不息,感應之理,捷於影響,則是宜沴氣自消,諸福鼎來,而今此非常之異,實可驚心。以人事揆天道,其亦難諶之甚矣。然休咎之徵,各有所召,漢儒傅會,臣所不敢,而仁天之告戒,若是丁寧反復者,亦豈無以哉?臣竊見殿下峻德克明,一心民國,凡所以導群下而率萬姓者,固已至矣盡矣,然而殿下每憂世道之浮囂,而躁競之風猶未盡滌矣,殿下每飭群工之偸惰,而恬嬉之習,尙患未袪矣。經費之非不節也,而國儲有不敷之慮,侈靡之非不禁矣,而俗尙有漸渝之嘆。凡玆數事,以爲致異之一端,此臣所以中夜繞壁,未嘗不再三興吁者也。若其轉移之道,實倭於殿下之益加奮發,刷勵群工,百度惟貞,民趨日淳,則轉異爲祥之道,固非在玆歟,伏願殿下留神焉。顧臣區區一念,豈無叩謝之忱,而自在任所,重患風土之疾,咳喘孔劇,眩昏迭作,至今五六朔,輾轉添加,委頓床席,轉側須人,萬無束帶趨承之望。伏乞聖懇,俯諒臣危迫之狀,亟許鐫遞,俾遂生成之澤,不勝幸甚。答曰,省疏具悉。昨者之異,良由否德,方切懍惕,其勉者可不猛省焉。康津守令,萬萬可駭,令該府嚴問口招,觀此,他縣可知,令三南道臣嚴査啓聞。爾勿辭察職。
乙未二月初四日辰時,上御集慶堂。藥房入診時,都提調洪麟漢,提調鄭尙淳,副提調李,假注書朴天行,編修官鄭謙濟,記事官宋銓,醫官方泰輿·吳道炯·鄭允說·徐命緯·柳光翼·康命徽·韓命禧,以次進伏訖。麟漢與奉朝賀洪鳳漢同爲問候,上曰,一樣矣。朝者世孫宮入對爲之乎?麟漢曰,入對診候則諸症比昨,顯有所勝。醫官等亦以爲,脈度亦比昨頓勝矣。上曰,今日用何藥乎?麟漢曰,去夜用安蛔散,當稍俟日晩更察以爲更進矣。上問鳳漢曰,卿亦同爲入對乎?鳳漢曰,入對矣,睿候漸至差勝,不必過用聖慮矣。麟漢進湯劑,上進御。麟漢請診候,上曰,止之。麟漢曰,二貼當待下敎矣。上曰,可也。仍命三提調,東宮入對後入侍。出榻敎內局先退。
乙未二月初四日巳時,上御集慶堂。大臣·備局堂上引見,奉朝賀同爲入侍時,奉朝賀洪鳳漢,左議政李思觀,右議政洪麟漢,仁陽君李景祜,左參贊鄭弘漢,行司直韓光會,行兵曹判書朴相德,行司直李章吾,行副司直趙重晦,戶曹判書具允鈺,判尹尹東暹,右參贊鄭存謙,吏曹判書李潭,行副司直李潤成·尹泰淵·尹得養,右尹洪趾海,刑曹參判權噵,吏曹參判徐命善,行副司直李瀰,大司憲任希曾,校理柳焵,同副承旨徐有臣,假注書柳孟養,事變假注書洪相益,編修官鄭謙濟,記事官宋銓,以次進伏訖。鳳漢曰,久未承候,聖體,若何?上曰,一樣矣。寢睡·水刺之節,亦何如?上曰,如前矣。上曰,沖子,何如?對曰,勝於昨日,而酬酢神氣亦頓勝矣。思觀曰,伏見夜下傳敎,警惕之聖意,臣實感歎曰,此莫非群下之罪也,如臣無才,冒據此職,古史所謂貴在三公者,正謂如臣者也。消弭之道,爲先斥退輔相,更卜賢德矣。上曰,過矣。以實心行實政,可也。麟漢曰,如臣不似,濫據此職,昨日入侍時,雖未及知,而承旨旣處分,則臣何可逃其責乎?此臣所以惶悚者也。前後嚴敎,黽勉就位,而到此尤不當忝職,終始之澤,臣所望也。上曰,玆事何關於卿也?過矣。上曰,領相何不入來乎?思觀曰,以雲觀事惶悚矣。上曰,在家何以知之?思觀曰,以向時事,亦不安矣。上曰,今者之事,一則予二則予,方切悚懍,特命次對。予已諒矣。聞左揆所奏,果然矣,此雲觀官員無形之致,提調下敎,不過事體,領事何有?于今若此,其豈特命意乎?待卿入來,當酬應,卿須安心,卽爲入來事,史官傳諭領相,仍爲偕來。出傳敎上曰,薇垣何爲不備?思觀曰,多有在外者矣。上曰,今日次對,薇垣關焉,事體寒心,曾下諭,與新除在外人一倂許遞,政官牌招開政,以在京無故人備擬。特除憲長雖入侍,柏府若有在外者,一體許遞。其代今日政備擬。出傳敎思觀曰,以雲觀事,判書參判不爲入侍矣。上曰,官員無形,提調何知?豈爲領事,事勢一也。況本館書呈,亦何知之?雲觀提調下敎,特爲安徐。出傳敎上曰,雲觀雲觀,銓曹銓曹,其何撕捱,先入侍後開政。出傳敎上曰,古例其雖一會,自昨晝至夜無一語,其飭豈特承宣?不可同一遞,昨日入直儒臣,特施不敍之典。出傳敎鄭弘淳曰,嶺南漕卒,始以有根着富實者擇定,雖圖免而不能得之,故漕政得以不疏,犯綱漸弛,奸弊隨生,不但不能另擇,無根着不實之徒,多有圖差而得之者,比諸初頭擧不啻相反,其疏忽槪可知矣?年來間間臭載,專由於此,寧不寒心?道臣苟能留心照檢,都差員亦能着意審愼,則豈至於此?裝發之期,尙隔兩朔,及今査正,庶可爲也。以此嚴飭,何如?上曰,聞極寒心,今番其復若此,當該都差員,當禁錮嚴飭,可也。出擧條朴相德曰,本曹所管忠順·忠贊·忠壯衛,名曰有廳,每於藏首,抄報口傳者,實出於朝家優待有蔭子孫,而以其所納防番之布,補用於宿衛軍接濟之需,法意嚴重,節目昭然,而近來外方,慢忽朝令,或初不査出,或塞責抄報,應爲承蔭之類,輒皆移定他役,渠輩之稱冤,姑舍毋論,實非當初定式之本意,不能檢飭之兵使,不可無警責,各道兵使從重推考。此後則一依領布節目,凡係有蔭子孫,一一査出,修補本曹,而毋或如前漏落之意,更加嚴飭,有不可已,故敢此仰達矣。上曰,依爲之。出擧條李章吾曰,保米事,屢次申飭,而猶有愆期之弊,今番則出擧條嚴飭,何如?上曰,依爲之。出擧條具允鈺曰,今我聖上遇災警惕,特命賓對,聖意所在,孰不欽仰?而以實心行實政,實爲消弭之方,而上下交勉者也。第念大小恬嬉,不以國事擔當者,蓋以大事,關係更張而不敢下手,小事,視之尋常而姑息以過之,故百度解弛,莫可收拾,此誠非細故也。最是財用之匱竭,冥甚於近日,三年六年之蓄,非所可論,而近年以來,用度自然寢廣,一年所捧,不能當應下之數,至於米儲,則尤爲艱之,昨今兩年收租之不足於經用者,殆至二萬八千石之多,東西推移,僅僅補用,而前頭年事,有未可預料,若或値水旱之災,而又復減縮,則更無着手取用之處,此誠目下莫大之憂也。軍保作米,自廟堂有所區劃者,隨其多寡,豫先運儲,以備不時經用,且兩南還穀,山郡䡊多於沿邑,時任道臣中,或有爲換作裒益之政,待其畢區處,一體運米,則亦可爲先事預備之道,故敢此仰達,下詢大臣而處之,何如?上曰,大臣之意,何如?左議政李思觀曰,沿邊儲穀之道,領相已有所陳白區劃,而山郡之穀,亦難一時移送,隨時推移,漸次移儲於沿邑,則畢竟當歸於京城需用,戶判所達,好矣。右議政洪麟漢曰,山郡穀物之移屬沿邊諸邑,使之輸運京中,實爲緊務,而竊念轉移之際,自有小民爲弊之端,如自本道另加照檢,磨以數年,或移或貿,而但賣於峽中,而買於江邊之際,亦多有無限弊端,此則不可不另加申飭矣。上曰,問于道臣,善爲區處,可也。出擧條李思觀曰,節用而愛民,有國之先務,以近事言之,婢貢給代,元還分減,皆爲民大政,而苟非節用有儲,則何以及民乎?今當大施惠之餘,更爲節用,然後又可爲來頭民國之用,而費財之端,莫大於興作,臣意則限今年凡係興作之事除非緊重不可已者,則姑爲一切停止,似好矣。上曰,凡諸興作之事,一倂停止。予雖輕先許也,有司之臣,必也執難,可也。出擧條具允鈺曰,各邑稅穀上納時,例以捧上實監色,使之領運,而至於漕船,則一邑穀物,元無都載一船之規,許多船隻,斟量多少而分載,故實監色則從其該邑穀物多載之船,而騎來,其餘船隻,只送色吏者,便成流來之規矣。昨年法聖倉漕船上來時,以監官之闕騎,有守令勘處之敎,而旋以一邑穀物許多船隻分載之故,安徐矣。其後湖南軍作米上未時,以監官闕騎事,又有守令責推之敎,今番漕運之時,漕船監官之逐船騎來一款,不可不一番稟裁後擧行,故敢此仰達。上曰,大臣之意,何如?李思觀曰,稅船分載各解,則監色之分騎,例也。若令每船皆有監色,則外邑之多定監色,亦有弊端,曾前監色之不爲同登者被罪,故臣亦有所仰達矣。以此之故,外方難於擧行,依戶判所達,以每船監色分騎之意,預爲定式知委則好矣。洪麟漢曰,勿論稅穀所載船隻之多寡,輒令監色竝騎,則必有無限弊端,況有從前已行之例。地方官躬自嚴飭,則似好矣。上曰,果然,依此嚴飭,而若有懈弛,當該地方官,繩以重律,可也。允鈺曰,然則穀物多載之船,監官色吏,竝騎以來,其餘船隻,只令色吏騎來乎,上曰,依爲之。鄭弘淳曰,大同所載船,自當一體爲之矣。上曰,依爲之。出擧條上曰,曾聞漕船上來時,間有隨處淹留之事云,近來亦如此乎?鄭弘淳曰,養畜而爲其利者,最宜痛革,船漢糜費虧欠之端亦多,而自京司無可禁之道矣,上曰,雖非官事,此弊孰知,此後養船娼者,各別嚴禁可也。出擧條上曰,因左揆所奏,旣已下敎,而每於此闕見此木石何處若是夥然而來云,昨聞其時一石一木,其皆賣官云,可勝寒心,況於今乎,旣有前例,此擧條一張,安知果有效?今年九營纔,特停。出擧條具允鈺曰,米布衛門官員之解由拘礙,法意本嚴,而年前故相臣尹東度爲戶判時,因軍資倉欠縮,有所陳達定式者,蓋其法意,實倣舊制,而毋論參上參下,每所掌放下時,如有欠縮,則皆令拘於解由,而未傳掌之前,遷轉他職,則雖曰,拘由,其實不過止於越等停俸,非所以嚴立科條之意,雖移職之後,待其傳掌,若有欠縮,則自戶曹移文吏曹,解由未出之前,使不得行公,待充補欠縮,成出解由,然後,始令行公,雖序陞之官,亦用此法,斷不可已,更爲中明舊泫,嚴飭各倉,定式施行,何如?上曰,依爲之,洪麟漢曰,雖有前例,內職則不必拘於解由也。京職解由之法,設或有之。其所無實,誠如重臣所達,則固已無益於本事,而各其衛門,如有未上來,則責歸地方官,或至點退,則徵捧於監色或船主,此外亦豈有他條欠縮?而典守不勤,若致犯用之失,則固當從其所犯之多寡,而繩以公法,何必拘得而後,防其弊源乎?且各倉庫公用,已自年前磨鍊,見縮之數,則尤不必更爲定式,徒煩朝令矣。上曰,因舊貫嚴飭會官,可也。出擧條李潤成曰,今當解凍之時,諸般上納,當裝載上送矣。軍門保米,係是將士放料之需,事體自別,而近來外邑,擧行懈弛,每有愆期之患,事極寒心,今番則出擧條各別嚴飭,俾無如前愆期之弊,何如?上曰,所奏誠是,依爲之。出擧條又曰,曾於戊寅春間入侍時,因濟州事下詢,敢陳牧場事矣。我國牧馬之政甚疏虞,惟是濟州,毋論公私屯,自古習於養牧,而亦是大宛馬取種,故最多良種,朝士所騎各處軍馬,率多濟鬣矣。近來則無可用之馬,故臣以西北市邑貿來雄馬,年年下送,更爲取種之意,有所仰奏蒙允,行之一年,仍循廢之,臣常耿耿于中矣。蓋牧場之馬,自作一群,若逢單弱容馬,相聚擯逐,使不得接跡,故尋常吃草,亦不能任意,例有病傷不用之患,而其時下送㺚鬣,分放十所場,每場所放,不過數三匹,以客主强弱之勢,自致疲憊,則仍爲廢而不行,事甚可惜,若以㺚取種,則每年貿送敎三十匹,其場中雄馬,竝移他場,以比㺚鬣,專置一場,然後自可取種。年年貿送,行五六年,則可責其實效,故敢此仰達矣。上曰,所奏其亦實政,以此令備局分付,俾有實效,可也。出擧條李潭曰,參下官之以日計仕,法典所載,而仕日盈縮之弊,實由於陵官受由,蓋陵官之分爲望前望後者,以其不參,凡公會之故,兩官自可以互相推移之意也。前後大臣銓官,屢以此意,筵稟防塞,而冒禁請由者,間多有之,更加嚴明申飭,公格應給之外,同官受由之仕,則一切勿許移計,以杜巧官之弊習,何如?上曰,依爲之。出擧條尹春淵曰,內三廳薦取才,卽如文臣之分館,而昨年六月都政,不得擧行,臘月都政,因銓官之臨時遞易,亦不得爲之,故許多武士,不無抑鬱之歎矣。此後必於都政前,趁卽擧行之意,申飭,何如?上曰,所奏是依此申飭,可也。出擧條又曰,以軍保米事,訓將禁將,旣已仰奏,臣營,一體申飭,何如?上曰,依爲之。出擧條任希曾曰,請固城縣充軍罪人咸道亨,依本律處斷。措辭見上上曰,勿煩。出擧條又曰,請還寢罪人梁成卜,減一律島配之命。措辭見上上曰,勿煩。出擧條又曰,凡有災異職在近列者,或以言或以文字陳戒者,道理當然,職貴之所不可已也。昨午以後,至今日晩,政院啓辭纔到,而玉堂則尙無聞焉,事極可怪,不可無警責,請玉堂在直儒臣竝遞差,上曰,依啓,曾見古事,此等,時有一會之事,豈特入直?今陳箚人,一遞其職,可也。出擧條又曰,臣性本疏率,俄以玉堂陳箚之進,有所論列,只擧入直儒臣,而不及一會之諸臣,聖批之下,其何可晏然仍冒於職次乎?請命遞斥臣職。上曰,旣而擧職,其何過辭,勿辭,亦勿退待。出擧條又曰,自古聖王遇災警省之道,不在於他,只在方寸之地,一念之發,爲雷雨爲景星,此是轉移間事也。昨日以後,我聖上警惕修省之意,藹然於十行絲綸之間,固不待群下之仰勉,而天人本是一理,人事修於下,則天心亦悅豫於上,聲和氣和,自有相應之妙,且災異之作,蓋出於陰陽之動而失其常也。其所以應之者,必在於靜而得其道,凡於政令之間,雖一事一物之微,必須從容處之,務得其中,恒存對越之誠,克盡淸靜之義,以爲轉災爲祥之道,是臣區區之望也。上曰,所懷雖是,今已昏耗,其何言此?心切慨然也。出擧條上命各司郞官進前,各陳所懷,宗簿正姜趾煥奏曰,農桑盛,卽守令七事之第一條也。務農政勤桑業,生民衣食之源,而守令當行之職,則爲守令者,誰敢不致力於此?而守令或不無悠泛之患,民間亦未免自情之弊,臣曾在鄕曲而見之,則因朝令飭其植桑,而號令嚴急,民或折揷桑枝,要免一時罪責,如是而豈有實效哉?當此春和之節,宜軫勸課之政,各別飭諭,俾盡務農植桑之業,似好矣。上曰,農桑民之重事,旣有七事,宗簿正亦陳所懷,令備局申飭誘道,可也。出傳敎禮曹佐郞朱重純奏曰,自古聖王,遇災則必先責已,成湯八十三歲始卽位,遇七年之旱,以六事自責,成湯之世,豈有六事之可責?湯之責躬如此,天道之感應,捷於影響,大雨滂沛,聖算彌高,聖德彌邵,遇災修省,上法成湯,則災異可消矣。上曰,今者齊召,意在飭躬,專在寡躬,其意可尙,成湯七年之旱,今日知焉。八十三歲北道人,本以質實,博覽古書,道科壯元可知,特賜弦弓一張,以示今予嘉尙之意。出傳敎軍器僉正蔡述夏奏曰,近來還上正穀,多變爲皮雜穀,不可用於緩急,依前還作正穀之意,敢達。上曰,諸道一體申飭,可也。出擧條禮曹正郞韓㵛奏曰,方今百隷怠慢,事有叢脞之憂,貪侈成風,生民有困瘴之歎,伏願殿下,董飭群工,使之奔走率職。另擇守令,以爲愛恤元元,則庶可懋實德行實政,以致天心之悅豫矣。上曰,所奏略而盡,另飭銓曹,可也。出擧條禮曹佐郞具性玉奏曰,臣年前待罪江華長寧殿別檢時,伏覩兩殿守護之規,則每日一點火,五日一奉審,修掃之後,封鎖殿門,至於鎭日點火,殿官自外看檢而已,不得奉審殿內矣。正殿房突,極其堅固,保無他慮,而其在愼重之道,不無無限之慮,故每於點火之時,不勝焦悶之心矣。臣之賤見,則三日一奉審一點火,明知正間之無事,然後更爲封鎖,若或不得已逐日點火,則殿官開一挾門,日日奉番,似合於愼重之道矣。上曰,所奏有意見,此後皆以三日同爲,其若霖雨時,其或逐日,而皆爲開門奉審事,分付沁都留守,萬寧殿亦依此施行,可也。出擧條刑曹佐郞白鳳周奏曰,各邑糶糴之飭,前後非一,而奸鄕猾吏,相與符同,累過定限,推托不納,及其封庫之時,乃以皮雜穀彌縫代納,至於無勢窮民,則日事徵督以捧,殊非均糴一視之意,請令列邑,每於捧糴之時,勿論官屬村民,每當定日,各其名下,定數分排,以爲一體捧上之地,而更勿如前幻弄代捧事,嚴飭諸道似好矣,故敢達矣。上曰,此已申飭者,而所奏誠是,依此申飭諸道,可也。出擧條平市令洪相文奏曰,臣卽主管市民之官也。亂廛申飭,非止一再,而惟各軍門卒,怙勢恣行,自朝家若有申飭則宜有實效矣。上曰,令備局申飭可也。出擧修訓鍊僉正蔡顯一奏曰,朝家勸農之政,不無前後申飭,而今當農作之時,不可無另飭各道貪民官給種還,亦使隣里借牛相助,似無陳荒之弊矣。上曰,此亦七事中事,今當歲首,申飭諸道,可也。出擧條都摠府經歷李延弼奏曰,堤堰當此農時,最先急務,各道各邑,申飭似好矣。上曰,自有七事,所奏是,依此申飭,可也。出擧條尙衣別提李蓋燦奏曰,今日聖上招臣等,採芻蕘之說者,亶出於敬天恤民之盛意也。民生之中,鰥寡孤獨,最爲哀矜,先王之政,先此四民,方今陽春布德,專澤旁流之時,於此四民,別加矜恤,則此爲導揚和氣之一端,區區所懷,實在於此。上曰,今者尙衣院官員所奏,此誠文王四民政也。今當仲春,年今八十餘,卽祚亦五十一年。況此時申飭中外,特濟四民以聞,俾有實效,可也。出傳敎上命退出,諸臣以次退出。
乙未二月初四日申時,上御集慶堂。藥房入診時,都提調洪麟漢,提調鄭尙淳,副提調李,假注書朴天行,編修官鄭謙濟,記事官宋銓,醫官方泰輿·吳道炯·鄭允說·柳允翼·康命徽·徐命緯·白文昌,以次進伏訖。麟漢進湯劑,上進御。上曰,今日日氣甚冷,且酬應頗煩,當進二貼矣。命提調持湯劑更爲入侍。出榻敎上曰,今則世孫所患,何如?麟漢曰,幾乎復常矣。命書金養心大靜縣充軍傳敎畢。曰,金養心旣已處分,他承旨當請牌入直矣。上曰,金養心果已肅拜入直乎?曰,俄者肅拜,今方坐直矣。上曰,中官矇然矣。予以爲不爲入來矣。俄書傳敎,入之可也。仍命書傳敎曰,金養心,雖謝恩入侍事下敎,而若得馬一中官,其人其涉異常,引渠氣像,傳諭於政院輿㒗後抑其氣,於今若庸懦者,故昨日雲觀之報掩置,亦由於此,其豈能忍?今日輕先對答亦本色,其涉駭也。越俸一等,因此以聞不臆思聖人訓,雖或然,掩匿付過亦王者之政。嗚呼,八旬暮年,頒此敎,置此人於何?其下敎命入。嗚呼此心可質彼蒼,雖使養心聞也。其豈無頓然悔悟乎?又命書傳敎曰,噫一二承旨,雖未能周旋,猶可恕也。入直兩儒臣,其果矇然,而業已處分,而開東前,諸承旨皆牌招,此修省意擧承牌,而閔百奮違牌,其於分義,極涉寒心,自曉牌招,必也違牌,此何事體,此何道理?豈可循例?下遂其願,亟施刋版之典。尙淳持湯劑更入,麟漢奉進,上進御。內局先退,命騎馬三匹立之,宣傳官三員入侍。出榻敎宣傳官三員進伏,命往東南關王廟纛所摘奸以來。命書傳敎曰,承旨有闕代,前宣傳官李得濟爲承旨,牌招察任,爲軍士房。命退,諸臣以次退出。
上在慶熙宮。停常參·經筵。
巳時至申時,日暈。
藥房都提調洪麟漢,提調鄭尙淳,副提調李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。二三日睡,豈睡乎?卽昏也。噫,大官其雖尋箚,國君用心而已。暮年若此,已冷心亦若何,何以然乎?皆予皆予,此時沖子若此,今雖差勝,予心若何?誠悶誠悶,於今其曰,國乎?聞李枰章,三南皆然,國何其謂,今日次對,意蓋此也。耽羅雌雄,其今渡涉,迂䦢舊牧,今幾交遞,此誠今日章本,特命次對,意在修省,若有逡巡者,曰有海東,政院申飭,薇垣其令謝恩,氣何諭?待敎侍。
中宮殿·惠嬪宮,藥房口傳問安。答曰,知道。
傳于金養心曰,何可循例?當於惠堂,有下詢事,更爲次對。
又傳于曰,惠堂有下詢事,次對爲之矣。或有撕捱事,座目催促。
傳于李得濟曰,次對晝爲之乎?人君應然後次對爲之乎?
又傳于曰,見待漏院記,則今日次對如是乎?當於東月臺,限酉時爲之。備堂皆備員,雖薇垣·柏府,有人君然後爲薇垣·柏府,牌去來申飭,雖今日,兩司掌務書吏,令騎曹決棍十度。
金養心啓曰,今日次對,兩司長官當爲進參,大司憲任希曾,卽爲牌招,諫院無進參之員,除在外陳疏入啓外,獻納金東淵,卽爲牌招入侍,何如?傳曰,允。
傳于金養心曰,八十二歲人君,謂之少乎?薇垣·柏府,今日如有不爲謝恩者,喝導所由,懸之。
又傳于曰,八十二歲君,如是困乎?薇垣·柏府書吏,懸之,申飭。
又傳于曰,今日次對然後,當飮建功。
洪九瑞,以弘文館言啓曰,今日政新除授玉堂,待下批,仍卽牌招察任,何如?傳曰,允。
有政。吏批,判書李潭,參判徐命善進,參議尹蓍東在外,左副承旨金養心進。以金夏材爲大司諫,鄭宇淳爲副校理,權禛爲副校理,金峙默爲副修撰,李山重爲軍資正,宋持常爲瓦署別提,洪樂舜爲英陽縣監,崔台衡爲江界府使,禁府都事鄭昌期,童蒙敎官鄭啓淳相換。
兵批,判書朴相德病,參判李昌儒入直進,參議金魯永差祭,參知李邦崇在外,左副承旨金養心進。護軍尹景淵·李敬天·具以謙,副司直李秉鼎,副司果李煒。
傳于洪九瑞曰,內局入侍,儒臣持問答,坐直承旨同爲入侍。
李得濟,以禁衛營言啓曰,去夜犯夜人無所捉之意,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
又以左右捕廳言啓曰,去夜犯夜人無所捉之意,敢啓。傳曰,知道。
大司諫李秉鼎疏曰,伏以,臣千萬匪意,伏承諫長除旨,臣誠惶蹙悶隘,不省所以自措也。念臣父病,于今三歲矣。惟我聖上,俯垂悶念,屢煩記問,德意藹然。頃當是職之除,特循陳情之懇,至以事勢固然,苟充何意爲敎,仍命備擬政官,從重推考,臣感祝洪私,隕結惟期,竊自意從玆以往,永謝此職,專意挾護矣。今於此職,忽又混擬,若以爲,臣之情理,今可供仕,則父病之比前危劇,卽通朝之所共愍然也。若以爲,向來特敎,久難遵守,則又非所以仰體孝理之仁也。噫是職可擬者何限?而必以臣身充數,斷斷不已者,實莫曉銓意之何在也。顧臣父病,卽醫家所謂類中,種種形症,雖不敢每溷崇聽,而沈淹旣久,源委益痼,氣息澟綴,殆若不保朝夕,臣方單身扶將,晝宵焦遑,束帶趨承,非所可論,當此遇災修省之時,未能出一言論一事,仰答求助之盛意,而只以懇迫之私,疾聲哀籲,臣罪至此,尤合大何。伏乞聖慈,曲加矜諒,亟命鐫改臣職名,俾便救護,仍治臣辜犯,以昭法紀,不勝幸甚。批答在傳敎中
乙未二月初五日辰時,上御集慶堂。藥房入診入侍時,都提調洪麟漢,提調鄭尙淳,副提調李,假注書朴天行,記事官禹禎圭·宋銓,醫官方泰輿·吳道炯·鄭允說·柳光翼·徐命緯·康命徽·韓命禧,以次進伏訖。麟漢問候,上曰,一樣矣。世孫所患漸勝乎?麟漢曰,漸至復常矣。命三提調,東宮入對後入侍。出榻敎麟漢進湯劑,上進御,請診候,上曰,止之。內局先退。命書傳敎曰,噫,八旬二,予心其惜遺才,而精神索漠,昨見者今忘,下番翰林,筵中雖問,莫能記,今復問。非特賢良科人,榜外更誠者,今日與同榜人儒臣同入侍,其亦異常。輸林說書例兼,豈特奇也?聞此亦無表意,此後兼說書有窠,先爲懸註調用事,分付銓曹,命退,諸臣以次退出。
乙未二月初五日辰時,上御集慶堂。大臣·備局堂上引見入侍時,領議政申晦,左議政李思觀,右議政洪麟漢,行刑曹判書具善復,仁陽君李景祜,左參贊鄭弘淳,行司直韓光會,行兵曹判書朴相德,行司直李章吾,行副司直趙重晦,戶曹判書具允鈺,判尹尹東暹,右參贊鄭存謙,吏曹判書李潭,行副司直李潤成,尹泰淵·尹得養,右尹洪趾海,刑曹參判權噵,同知沈履之,吏曹參判徐命善,大司諫李瀰,獻納金東淵,執義柳義養,校理李東馨,同副承旨李得濟,假注書柳孟養,事變假注書洪相益,記事官禹禎圭·宋銓,以次進伏訖。晦曰,日間聖體,若可?上曰,一樣矣。寢睡·水刺之節,亦若何?上曰,如前矣。晦曰,彼承旨應爲之人,而今始爲之矣。上曰,最可合矣。命書傳敎則優爲之矣。晦曰,又有承旨可合者,卽洪和輔也。文翰有餘矣。上曰,洪秀輔,亦好矣。與其兄,何如?思觀曰,有氣力而善爲國事矣。上曰,洪秀輔予最以爲嘉,而厥父則稍有古談而疎脫矣。上曰,李昌壽病狀,何如?晦曰,脚部不利,故不得入侍矣。晦曰,昨日有減膳十日之敎,而朝者又下加十日減膳之敎,十日已極過中,而又加十日,臣等誠憂悶矣。朝者下敎,還收似好矣。上曰,此則還收,可也。上曰,昨日金養心旣處分,而更思李溎之言,當着者必欲辨之矣。江人甚膏,故當之者迫切矣。仍卽還入,聞兩人相親,而果爲此事,交道猶如是,況君臣之難保者乎。予以此心,可質彼蒼矣。命入李枰疏,命鄭弘淳讀之。上曰,草記之說,何也?弘淳曰,其委折當詳陳矣。昨年八月,以康津上納之遲滯,果爲草記,而此臺臣赴任在六月,若章皇說云則豈不盡其委折?而自上下詢船事,故只言未裝發,而未及新倅之日淺矣。且康津穀簿之錯亂,每每如此矣。麟漢曰,湖南穀簿逋欠,皆如是矣。晦曰,時時繡衣廉探,則似好矣。上曰,入直儒臣,誰也,春坊,誰也?李得濟曰,儒臣,李東馨入侍矣。春坊,鄭民始·洪國榮矣。麟漢曰,金養心曾爲樂安,而任怨釐弊,臣時爲道臣而見之也。上曰,以此觀之,爲人好矣。上曰,鄭民始,金養心入侍。出榻敎麟漢曰,繡衣必以曾經守令者差送,而寬其往還,好矣。鄭民始進前上曰,臺疏覽後謄去,緩緩往來,備近沿路,亦爲出沒廉探,沿邑若有黃口,抄來可也。金養心進前,上曰,問右相言,曾爲湖南倅乎?對曰,曾爲樂安,而吏民多弊,故臣報營門而釐正,乙丙年停捧後,新捧者多,故亦推給民間矣·上曰,難矣,昨日有處分,而卽地還入,意蓋深矣。君臣無間,勿爲自阻,此後善爲之。對曰,聖敎如此,臣豈不感泣乎,上曰,年幾何?對曰,五十一矣。上曰,徐有臣,果好矣。晦曰,有父兄餘風矣。上曰,金聖應容貌,甚好矣。晦曰,福將而且惜財矣。上曰,藥房提調持湯劑更爲入侍。出榻敎上曰,當該承傳色中官,倨慢特甚,僅俱人形,越俸三等。出傳敎申晦曰,頃日司饔僉正李寅燮所懷,以各邑還穀,山邑則積多,沿邑則縮少,將爲病民之境,通融均適事陳達,而有令備局稟處之命矣。近來京外需用,每取於沿邑,故沿邑則穀物漸爲耗縮,山郡則自致積多,果爲民弊,故臣於昨冬,筵稟嚴飭,而今其所陳又如此,更飭諸道道臣,何如?上曰,依爲之。出擧條又曰,向日持平趙思忠,以年久陳田勿爲徵稅事陳達,而有令備局稟處之命矣。各道果有陳田,而明有懸頉者,則往復該曹,以爲從便善處,而今當開春,陳田之可墾處則另飭勸耕之意,一體分付,何如?上曰,依爲之。出擧條上曰,頃者趙思忠所啓,亦爲殊常,都憲所啓,雖是一陳請,趙思忠處分,其何難也?而本事查正之請,更思有弊一道,此一款特爲安徐事,卽爲分付。出傳敎金東淵曰,請固城縣充軍罪人咸道亨依本律處斷。措辭見上又曰,遇災修省之道,莫如開言路用人才。欲開言路則如臣竝軟者,不可苟然充備,必擇其有威稜者,言若狂瞽則置之,言若讜直則奬之,無少推抑之,聖意則不必下求言之敎,而言路自開矣。人才眇然,莫若近日,才諝文學,率多魯莽,而而掄選之際,不論其才其文,專論地處,如此而其何能平物情乎?請凡於選用,必盡難愼之方,以爲代天工之道焉。上曰,所奏于今可謂緊務,留意爲。出擧條又曰,新除授司諫李商建時在忠淸道洪州地,正言李普天時在京畿楊州地,正言嚴思晩時在長湍地,請竝斯速乘馹上來事,下諭。上曰,依啓。出擧條上曰,金東淵誰之族乎?東淵對曰,攷監司金致龍之從孫也,柳義養曰,臣於昨日,職在玉署,隨諸僚後,敢陳一箚,恭俟批旨之下,都憲不知箚入,而乃以尙今寥寥,論斥入侍之臣,而聖敎特施一倂遞差之典,又施入直儒臣不敍之律。臣雖非入直,不卽陳戒,均有其失,臣方惶蹙愧恧之不暇矣。曾未移晷,憲府亞長之除,又下於意外,言其事則入直出直,不宜罪同而罰異,問其官則玉署?柏府,亦無彼重而此輕,臣何敢一刻冒據於臺次乎?請命遞斥臣職。上曰,與入直大異,臺臣之意雖然,以此輕遞言官,勿辭,亦勿退待。出擧條又曰,請固城縣充軍罪人咸道亨,依本律處斷。措辭見上上曰,勿煩。出擧條又曰,請還寢罪人梁成卜減一律島配之命。措辭見上上曰,勿煩。出擧條又曰,耽羅一域,卽水陸數千里外之地,而其所可憂者,不但民物調濟之責而已。臣曾見丙寅年間朝家之擇送御史也。特下御製諭書,德意甚摯,聖慮周詳,以使海外之生靈,涵泳聖澤之中,而前後之特遣繡衣,莫不皆然。島民之視繡衣殆若從天而降,朝家之德意克宣,奉使之體貌自尊,不幸今番罪人洪相聖事出,而不但貽羞搢紳,而一島之民,其將曰朝家有人乎?試券雖已取來出榜,而旣兼巡撫之事,則其所巡撫,何足道哉?今宜更擇剛明端方之人,特畀巡撫繡衣之任,以宣朝家之德意,以滌搢紳之羞辱,斷不可已,請別擇御史,更遣濟州,以盡其巡撫之責,上曰,於今以後,暮年慷慨互中,且兼巡撫,此一節莫聞,今者所請,可謂得體,而雖然海島廚傳,豈比循例,其若復遣,兩歲之內,卽再御史,其弊勝言?當下敎,令新牧宣布下敎,可也。出擧條又曰,外邑守令之所畏憚者,莫如御史,近道猶然,而遠道尤不可無御史也。我國最遠之地,北道是耳。臣曾於高山察訪時,取見本驛久遠文書,則在昔咸鏡監司姜暹狀啓,以爲北路遐遠,朝廷耳目所不及,官長無所忌憚,其時大臣洪暹·朴淳等,亦以爲然。臣其後,又目見六鎭,則道里之極遠,官長之無所憚,如右所云,而果非他道之比矣。此等處,正宜時遣御史,宣布聖化,而採訪民瘼矣。上曰,所奏是留意焉。出擧條又曰,向曰,我聖上臨門殿座,召見鄕民,至詢以斗斛大小之弊,伊時民人皆曰無弊,豈眞無弊?臣未之信也。欲救其弊,莫若修明舊制。昔我先王朝乙未二月,創造銅斛銅斗,頒布八路,以爲永久遵用之地,而必於二月者,蓋取月令春秋二分同度量之意,則對天時遵古制之聖意,孰不欽仰?今其遺制,必有存者,又當回甲之年月,修明舊制,斷不可已也。臣謂另飭京司及八路,每於春秋二分,必遵斗斛之制宜矣。上曰,同律度量衡,卽夏禹古制,申飭京外,若有古制用焉,其無依前造置事,分付可也。出擧條又曰,臣於俄者傳啓之後,未及卽奏下諭之啓,而先奏所懷,揆以臺體,所失大矣,請命遞斥臣職。上曰,一時做錯,其何傷也?勿辭,亦勿退待,仍請下諭焉。出擧條又曰,新除授持平李昌漢時在江原道鐵原地,持平吳大益時在黃海道白川地,請竝斯速乘馹上來事,下諭,上曰,依啓。出擧條上曰,每聞其名而輒忘之矣。臺臣與注書幾寸?義養對曰,八寸矣。上曰,前則彼臺臣,以爲迂疏矣。任使後觀之則不然矣。今得一臺,必善規正矣。晦曰,有才而無所不知,亦善文矣。上曰,噫,精神索漠,雖承旨,遺其名者多,而況名亦不知,付標果其人,此人勢固然矣。薇垣長許遞,此時豈無長官?政官牌招開政,藥房三提調,持湯劑進伏,備堂·承史退出。
乙未二月初五日申時,上御集慶堂。藥房入診,坐直承旨·儒臣同爲入侍時,都提調洪麟漢,提調鄭尙淳,副提調李,左副承旨金養心,校理李東馨,條撰金履正,假注書朴天行,記事官禹禎圭·宋銓,醫官方泰輿·吳道炯·鄭允說·徐命緯·柳光翼·康命徽·韓命禧,以次進伏訖。麟漢進湯劑,上曰,此可以支撑乎?麟漢曰,此實神丹也,上進御。上曰,柳義養所奏頗有識矣。予前未詳知矣。麟漢曰,乙未年之說,晝夜平均之說,亦必有所據矣。上曰,相聖曾見之乎?麟漢曰,稠中或見之矣。上曰,官至御史,其爲人亦必無等矣。豈不可惜乎?此實士夫之羞恥也。麟漢曰,東宮入對,明日何以爲之乎?上曰,入對後入侍,可也。出榻敎內局先退,金養心進伏,上曰,昨者下敎後,知其心矣,依例入直,可也。養心曰,聖恩罔極,不知所達矣。命東馨·履正·養心·天行·禎圭·銓,輸讀問答若干章,儒臣先退,命養心讀奏公事訖。命書傳敎曰,今日聞執義所奏,以儒臣同榜入侍,旣有所懷,予用尙矣,況非特奇也。追惟昔年,追慕萬倍,今逢回甲,且當此月,豈可循例,擧條中申飭?此亦暮年繼述之意也。分付度支,其時斗升,果在則已,若無,以堂堂千乘之國,豈惜數斤銅?自今月卽爲造置以用。今日入侍,欲爲下敎,多事未果,同律度量衡,卽載尙書,而此則頃年目覩,筵中有此奏,更造稱子,闕內入稱子無狀,錘子挾炭而銷,至有囚問之擧,其斗量雖與此有異,眞銅假銅異焉,末世豈無此弊?令度支定郞廳看檢精造事,分付外方,若有昔造者,用其無者,必於今月內以造,而八道·兩都先造狀聞事,令度支分付。噫,此宣爲斗量,意誠追慕,另飭諸道,莫使憲臣之言,爲擧條中文具,此亦行實政之一殺也,又命書傳敎曰,自古江邊此軍,意謂尋常,而作一兵曹休紙,以今番觀之,其所稱頉,蓋由於此。噫,今當暮年,於三人皆若此,其宣柔遠之意哉·雖然古事尙今瞭然,見事其皆漠然,何以知之?申飭銓曹,此中應付窠,必於今年,而雖近月,其數不多,必也今年,本道薦人檢擬,以今年本道薦懸註,皆無遺調用。又命書傳敎曰,噫年益衰,今當此,其宜益勉,時聞海西狀聞,亦無居末居二,心亦喜,然逢今日,外方守令,欲免居末,其若欺隱,亦豈此時行實政之道乎?予有御史,若有於本律,當加律莫憚,若有其皆自現,予當冕旒充耳意勿問,只行實政,以此申飭,今若犯焉,決難參酌,亦以此嚴飭事,令政院下諭于海西,道臣狀聞雖未到,若以無弊彌縫,隨現嚴處,餘道先爲申飭,俾無此弊,雖小,若守令無頉,令道臣更爲査實後啓聞事,亦令政院一體,下諭。命退,諸臣以次退出。
上在慶熙宮。停常參·經筵。
端懿王后忌辰齋戒。
夜四更五更,坤方有氣如火光。
藥房都提調洪麟漢,提調鄭尙淳,副提調李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,夜日長氣日苶,心日倍湯日困,只自悶亦自懷,氣何諭?待敎侍,於今日當二貼。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
備忘記,傳于洪九瑞曰,昔周文聞呂尙言曰,何踰日?卽施四民政,況此時,其宜體元施義。今朝崇政東庭祗迎,東月臺當宣米,其四民皆令待令,其甚窮者替受米,則此時豈費惠米?以朔膳米待令侍衛只入直禁軍,儀注安徐。待下敎只入正時。
備忘記,又傳于曰,坊村民雖莫聞者,令五部隨啓,戶房承旨與惠堂闕門外一體,施惠米則一體用朔膳米。
又傳于曰,內局入侍。
傳于李得濟曰,奉審承旨內局入侍時,同爲入侍。
李得濟,以御營廳言啓曰,去夜犯夜人無所捉之意,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
又以左右捕廳言啓曰,去夜犯夜人無所捉之意,敢啓。傳曰,知道。
乙未二月初六日辰時,上詣崇政殿殿庭。香祗迎入侍時,行都承旨李,左承旨趙載俊,右承旨洪九瑞,左副承旨金養心,右副承旨徐有臣,同副承旨李得濟,假注書朴天行·柳孟養,記事官禹禎圭·宋銓,以次侍立訖。上具翼善冠,黑圓領袍,以乘輿出資政門外降輿,步詣殿庭板位祗迎後,上乘輿仍詣東月臺殿座,上曰,左副承旨馳詣健元陵·惠陵奉審。出榻敎上曰,左副承旨出直,他承旨追省記。出榻敎上命惠堂入侍,鄭弘淳進前,上曰,四民皆入來,賜米可也。弘淳曰,以朔膳米賜給事命下,而朔膳米則體重,以惠廳米分給,似好矣。上曰,然則以惠廳米代給,而老人給五斗,兒弱三斗,可也。上曰,八十五歲人能入來乎?載俊曰,在闕外云矣。上曰,惠四民所懷者,誰也?曰,李益燦也。上曰,八十五女子,着周帽扶杖而來乎?知入,載俊曰,果扶杖着周帽而未云矣。上曰,禁軍中有西北邊人者,招入。鄭德履入前,上曰,汝能射大弓乎?對曰,能射矣。上曰,汝何以抄上?對曰,若入抄上,則有久勤故也。上曰,人事頗了了矣。當於自內厚賞,退去可也。上曰,司直安兼濟入來後,明日內局同爲入侍。出榻敎上命濟州貢人入庭。上曰,汝等何時乘船,何時渡海乎?對曰,去二十六日乘船,二十八日渡海,昨日入京矣。上曰,速來矣。上曰,汝等來時,新牧入去乎?對曰,尙在古達島矣。上曰,御史亦在其島乎?對曰,御史則去二十六日同渡矣。上曰,御史來時,有載髻女乎?對曰,未見矣。上命各賜米,仍下敎曰,自古善待耽羅人,故予自嗣服以後,軫念島民,今賜糧米,可休數日以歸,可也。上曰,今於暮年若此,此心萬倍於昔年。予見令政府廣求直言,則政府壯紙特書,頒布諸司,於宗親府見焉。今已多日,其果有應旨者乎?昔一繖扇忠義臨門時,再次所懷人亦聞,今者此擧,國其興乎,國其替乎,曷勝寒心?頃者黨習時,奇奇怪怪,於今衆皆含默,亦皆含枚,此一節,其國可占。予雖憊苶,方當修省,何敢偃便?來日朝前,當臨金商門,親問二品,常入侍儒臣·薇垣·柏府皆入侍者,安徐。文蔭武堂三品官與百官及儒生,況此擧,儒生同也。太學及四學儒生有所懷者,皆待令,侍衛入直禁軍安徐。皆以時服入侍,待下敎只入正時,此等時爲耳目,豈敢稽謝?昨政爲今日稽謝薇垣。柏府人,特免其職。出傳敎上還入資政門,諸臣遂退出。
乙未二月初六日巳時,上御集慶堂。藥房入診入侍時,都提調洪麟漢,提調鄭尙淳,副提調李,假注書朴天行,記事官禹禎圭·宋銓,醫官方泰輿·吳道炯·鄭允說·徐命緯·柳光翼·康命徽·韓命禧,以次進伏訖。麟漢曰,日氣寒冷,連日勞動,聖候,何如?上曰,一樣矣。麟漢曰,臣等今日仰瞻行步之節,不勝喜忭矣。寢睡之節,亦何如?上曰,煩悶之候頗勝矣。上曰,世孫今日則,亦何如?麟漢連爲入對,漸至復常,醫官亦言凡節益勝矣。麟漢進湯劑,上進御,請診候,上曰,止之。麟漢曰,日氣冷甚,連爲酬應,不必逐日三貼,而今日必進三貼,伏望矣。命提調持湯劑更爲入侍。出榻敎又命儒臣持問答入侍。出榻敎命書傳敎曰,今聞耽羅貢人官妓,同騎於飄風船云,萬萬可駭,其皆就捕後,前牧使與相聖處,一體問啓。又命書傳敎曰,夕入侍同敦寧李瀁,同爲入侍,校理李東馨,修撰金履正進伏。命東馨·履正讀問答若干章,儒臣先退,命讀奏公事。命書傳敎曰,海西歲饌狀啓來到云,故其何晩也云,命讀,卽加給歲饌類也。八十九歲爲二十七人,八十三歲爲四十八人,此諸道最異,嗚呼八十九歲人子,其能斑衣以奉,弄雛親側,八十三歲人弟,亦能問煖問飽,而嗚呼今予冥然到今,今八十二聞此,是豈孝亦曰悌?況此日聞此,予懷萬倍,輟讀,略書予意焉。尙淳持湯劑更入,麟漢奉進,上進御。命藥院三提調,東宮入對後入侍。出榻敎命退,諸臣以次退出。
乙未二月初六日申時,上御集慶堂。藥房入診入侍時,都提調洪麟漢,提調鄭尙淳,副提調李,假注書朴天行,記事官禹禎圭·宋銓,醫官方泰輿·吳道炯·鄭允說·徐命緯·柳光翼·康命徽·韓命禧,以次進伏訖。麟漢進湯劑,上進御,麟漢曰,明日當依前爲之矣。上曰,可也。命書傳敎曰,昨政新除守令,皆待朝辭朝·又命書傳敎曰,莫重公事,矇然誤下,事之可駭,莫此爲甚,當該中官,令內府刋名,不能檢飭承傳色中官,越俸三等。命退,諸臣以次退出。
乙未二月初六日申時,上御集慶堂。奉審承旨入侍時,左副承旨金養心,假注書柳孟養,記事官禹禎圭·宋銓,以次進伏訖。養心曰,臣奉承聖敎,馳詣健元陵·惠陵奉審,則兩陵陵上無頉,而丁字閣·碑閣,亦皆無頉矣。上曰,予朝者下敎時,忘未及崇陵矣。上曰,左副馳詣崇陵,奉審以來。出榻敎上命退去,承史退出。
上在慶熙宮。停常參·經筵。
端懿王后忌辰。
下直,鎭川縣監白師殷,英陽縣監洪樂舜。
藥房都提調洪麟漢,提調鄭尙淳,副提調李啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣益苶日亦冷,夜特長是可悶,氣何諭?待敎侍。
中宮殿·惠嬪宮,藥房口傳問安。答曰,知道。
備忘記,傳于洪九瑞曰,其雖悶夜長,豈若今日,一曉乎一朔乎?過一夜若數日,暮年若何?若是悶夜臨門,新見定士,亦聞直言,誠杳然誠杳然,曷勝慨曷勝慨?
又傳于曰,日勢如此,當於崇政殿殿座矣。
又傳于曰,禮堂·騎堂·戶堂,左右尹中,誰爲進參,而何堂有闕?在外與否,知入。
備忘記,又傳于曰,此等時,宜尋此人,前都憲李溎爲薇垣長,牌招察任。
備忘記,又傳于曰,初下敎安徐。前道臣安兼濟爲薇垣長,牌招察任。
殿座罷後,政院·玉堂·藥房口傳問安。答曰,知道。
洪九瑞啓曰,待敎尹宗彦自鄕上來云,卽爲牌招,何如?傳曰,允。
備忘記,傳于李曰,承旨代,李致中爲承旨,房順房。
洪九瑞啓曰,明日傳香,禮房承旨當爲齋宿,新除授右承旨李致中,卽爲牌招入直,何如?傳曰,允。
有政。吏批,判書李潭,參判徐命善進,參議尹蓍東在外,右副承旨徐有臣進。吏批啓曰,玉堂多窠,今當差出,而擬望之人乏少,外任竝擬,何如?傳曰,允。又啓曰,江界府使今當差出,而本府以邊上防禦重地,不可不各別擇差,承旨竝擬,何如?傳曰,允。以朴相甲爲校理,金載人爲副修撰,李晉圭爲修撰,金載順爲同義禁,金致良爲廣興守,李得濟爲江界府使。
兵批,判書朴相德病,參判李昌儒入直進,參議金魯永病,參知李邦榮在外,右副承旨徐有臣進,護軍李商岳,副司直李溎·金載順·金夏材·崔台衡·安大濟,副司果鄭日謙。
傳于洪九瑞曰,內局入侍,大臣·備堂同爲入侍,所懷皆書納則都承旨持入。
洪九瑞,以吏曹言啓曰,今此文宣王釋奠祭初獻官,以正二品塡差,而老病公故外,他無推移之路,不得已以行大司成塡差以入之意,敢啓。傳曰,知道。
又以吏曹言啓曰,今此文宣王釋奠祭從享獻官,前司諫李東泰,前掌令朴駿源,前察訪蔡廷夏塡差,而時無職名,令該曹口傳付軍職,何如?傳曰,允。
李得濟,以訓鍊都監言啓曰,去夜無犯夜人被捉之意,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
又以左右捕廳言啓曰,去夜犯夜人無所捉之意,敢啓。傳曰,知道。
乙未二月初七日辰時,上詣崇政殿東月廊。殿座入侍時,行都承旨李,左承旨趙載俊,右承旨洪九瑞,左副承旨金養心,右副承旨徐有臣,同副承旨李得濟,假注書朴天行·柳孟養,記事官禹禎圭·宋銓,以次侍立訖。上具翼善冠·黑圓領袍,以乘輿出通陽門,至呂春門內殿座。上曰,大臣·備局有司堂上·國子長進前。領議政申晦,左議政李思觀,右議政洪麟漢,吏曹判書李潭,吏曹參判徐命善,大司成李瀰,以次進前。上曰,禁軍將入侍,其以謙入前。上曰,禁軍胡不排立乎?曰,有禁軍安徐之敎,故不出矣。上曰,雖安徐,其君出,豈敢安坐?是豈國綱乎?誠無狀矣。上曰,內禁將具以謙汰去。出榻放晦曰,日氣若此,聖體,若何?上曰,一樣矣。上曰,嗚呼,雖中年,爲人君當此時,彌切懍惕,況今過八十,嗣服亦踰五十,近者其果從容,此豈他哉?因予昏耗,莫能警省而然也。而其果無雲臺之報,暮年歲初若此,其所戒懼,百倍於前,加以目今致異,亦由所召,尤切懍惕,自此以後,食何味而寢可便乎?嗚呼,其所求言,自古有之,而今者之擧,彼蒼照臨,豈循文具?若或然矣。此非徒負蒼穹也,寔負陟降,豈忍爲此?昔年黨習盛時,所望者此等時求言下敎,莫知何樣機關,心切憧憧。於今儱侗世界,喑啞世界,無言世界,蓋以帽帶之下,皆着含枚,豈特傾軋浮囂?官師相規,亦皆寢焉。昔諸葛爲蜀相,每求勤攻,此亦古也。昔權爀爲承旨,謂予曰,在政院無一亂筆,此無事世界云乎?其言尙今在耳。噫于今捨筆爲便,執筆爲若,殆與此言,予則曰相反,此何由乎?我國之人,新奇爲勝,僅以調劑,無他滋味,故反以默默爲務,曷勝慨然?近者官師相規莫聞,昔年次對擧條,盛于御實,近者備局諸宰,束手而來,束手而去,臺臣不過謄傳故紙,若無咸道亨,必將闕啓,謄傳故紙而已。近者因文官以鄕爲家,一政必有二三下諭,若得此有若新啓聞依啓而去,若此而其能國乎,其能國乎?雖有三百年所無之事,聞殿座下敎之後,强以合辭,其若凡人如也。小則按律,大則亟正,而頃者黨習時,此等啓,猶若家常茶飯於今有何大膽勇者,能爲此?若此故恐或逡巡,先諭兪信一之事,則視若尋常,其猶挾雜,予雖聞此,不忍直處,問于本道,而於今尤物,隨涉海島,五尺皆知贓物,卽尤物復何問也?而曰以更問後以律云者,噫,予雖衰矣,此等態,豈敢售於其君?惜哉朴師海,予不謂此,及聞所啓,十分商量良久,苟且彌縫,子曰,棖也慾,焉得剛?予常閑汨董三字,可謂今日臣僚行狀,雖然猶勝於默默,故依啓。其日擧措若此,故雲臺果報異,若耳提面命,一則予二則予,惶惕戒懼,曷勝道哉?自此以後,身雖在於此世,心則在於前世,其使政府,廣求直言,而豈忍文具?彼蒼照心,而噫昔年雖非此時,忠衛奉鶴周,稱以鉞斧水晶伏差備,陳所懷,亦以關東人,故兼陳國常所求之陵,其擧條,予侍㒀再見,而豈特此?昔世子宮司鑰崔泰鎭,翌日請進五加皮茶,其時措辭下效批答,此誠貫殊者,獻議同,倚歟盛哉,而因予涼德無能,漠無聞焉,曷勝寒心?此豈他也,一則無黨習故無滋味也。一則自謂雖爲此,不過備局之休紙,甚者,今世若爲此人,必曰愚者,皆緘口結舌,以默爲事,不言之國,其將若何?旣知此若默默,嗚呼,彼蒼必謂予曰,莫能檢束而然也。此無君也。書諸史記,垂諸後世,後世之人,必曰此無臣世界,若此而國能爲國乎?嗚呼,衰君不足惜,視三百年宗國何?興惟及此,懍惕之中曷勝慨然?到此地頭,豈聲音笑貌所可勸哉?於今迫問外無他道,依宋章閣古事,特召爾等,不憚其憊。來坐月廊,若有書納者,依遵宋古事,當給紙筆,若此而其皆闕焉,其國興乎,亡乎?降乎,替乎?可判於今日,予當何顔南面稱孤,若無此心,寔負陟降也。豈忍爲此,豈忍爲此?彼蒼照臨,陟降俯鑑,胡文定稱諸葛大丈夫,心常欽慕。嗚呼,八十二暮年,豈忍爲賤丈夫,決不爲此決不爲此?嗟哉,爾等聞此,其須取舍,莫云其君耗荒,屋漏莫欺,況殿庭月廊乎。呼寫及此,心先掩抑,嗟哉爾等,心腸亦豈木石也哉?出傳敎上曰,百官皆入來,讀此以諭,讀訖。上曰,有欲書納者,入前請紙筆可也。進士元啓夏進前奏曰,臣則無所懷矣。上曰,陋矣。如此而能喫飯乎?仍下敎曰,太學掌議元啓夏停擧,百官以次請紙筆。上曰,洪梓年幾何?對曰,六十九矣。晦曰,能於文學,而儕流中稱名下士矣。上曰,然乎?晦曰,江界今雖下直,外間自有公論,改差似好矣。上曰,江界府使遞差,其代政官牌招開政,以武弁中擇差。出榻敎上曰,同副誠爲可合矣。晦曰,吏判當啓請矣。曰,守令有未署經者,兩司依例牌招可乎?上曰,兩司牌招,未署經守令署經。出榻敎上曰,大臣·備局有司堂上·大司諫·內局同爲入侍。出榻敎上曰,事有輕重,卽一也。前京畿監司金載順給牒敍用,前都憲李溎敍用。出榻敎上曰,百官所懷者,當留闕中公廨,盡意書奏,可也。上入通陽門,諸臣退出。
乙未二月初七日未時,上御集慶堂。藥房入診入侍,大臣備局有司堂上,大司諫同爲入侍時,都提調洪麟漢,提調鄭尙淳,副提調李,領議政申晦,左議政李思觀,有司堂上李潭·徐命善,大司諫安兼濟,假注書朴天行,記事官禹禎圭·宋銓,醫官方泰輿·吳道炯·鄭允說·柳況翼·康命徽·白文昌,以次進伏訖。麟漢與諸大臣問候,上曰,一樣矣。上曰,雪已快霽乎?秋氣將何如?晦曰,今番之雪,在農家實爲大幸,其外亦多好事矣。上曰,然乎?麟漢進湯劑,上進御,麟漢請診候,上曰,止之。麟漢曰,今日亦依昨日,進御三貼,好矣。上曰,可也。命提調持湯劑更爲入侍。出榻敎上曰,所懷盡爲入來乎?曰,所到者六十餘張,而又當有次第入來者矣。上曰,此可謂廣求之效乎。思觀曰,此亦盛事矣。命讀奏諸臣所懷,戶曹參議李蓍建則以爲聖上廣求人才,布列庶位,以共天職,則國家可以治安,災異可以消弭矣。臣聞勞於求賢,逸於任賢,惟聖明留念焉。且人才之作興,亦在人君培養之如何。文王菁莪棫撲之化,克致多士以尊之休,亦願深留聖念焉。儀賓都事南殷老則以爲,近日氣敎之日渝,趨向之未整,苟求其本,專由於蒙養不端之致也。伏願殿下,命禮曹修擧童蒙講,而必以小學,周而復始,行月三講古例,而課其勤慢,永久遵行,則端本之化,莫過於此矣。始自灑掃應對,至于修齊治平,何莫非小學中做去者?臣敢以一部小學,爲殿下仰副勤敎焉。宗簿寺正姜趾煥則以爲,今日殿廊,咸聚文蔭武百執事及韋布之士,導之使言,雖曰含默成風,豈終無嘉言至論之有槪於聖心耶?然而朱子曰,雖有萬金良劑,病者肯服,然後有效,今我殿下於言者之言,雖或逆耳,必寬假而採用之,然後方可有效矣。抑我殿下,雖於晩暮之年,靜攝之中,益勉中和之德,勿弛勤惕之念,懋盡聖益聖之道,而協贊治平之休,實係於得人矣。殿下每以朝廷之無人,屢發中朝之歎,而詩云,周王壽考,遐不作人,以殿下五紀陶鎔之化,豈無濟濟以寧之美乎?採訪遺逸而勿拘於疏賤,振拔淹滯而亦及於擯棄,則似可爲仰答天譴之道,挽回世道之幾矣。行副司直金瑞應則以爲,殿下之所以自警,群下之所以仰勉者,不過曰應天以實而已。伏願殿下,益加懋實之工,克行懋實之政,董飭群下,俾無虛僞之習,使八域生靈,咸囿於實惠之中,此政仰答天譴之第一急務,而我殿下求言之誠,前後懇惻,媕娿之歎,每發於絲論之間,謇諤之說,未聞於筵席之上,此則群下之罪也。嗚呼,言路之杜塞,未有如近日內,而朝廷之上,躁競日甚,禮讓之風已熄,外而藩邑之間,貪饕成習,循良之治未聞,世道日益淆漓,民生日益困悴,侈風日盛,衣章無貴賤之別,廉恥都喪,搢紳恬笑罵之譏者,此專由於言路杜絶,人無所忌憚而然也。伏願殿下,必於狂妄而察其忠,勿以疏逖而忽其言,霽威怒而示包容之度,奬忠直而恢敢言之路,則堂堂聖明之世,何患無願忠之士?而公車之上,章奏日積,可使恬嬉者警省,貪饔者畏憚,此亦遇災修省之要道也。繕工監役沈原之則以爲,伏望殿下,飭勵群工,禁袪奢侈,以期庶積熙而財用裕矣。義盈庫奉事張晉煜則以爲,伏願別擇廉白勤實之人,差送守令,使方伯考其勸農之勤不勤,以爲黜陟,則窮民被其實惠,而且爲方伯者,若不淸廉公正,則不能知守令之勤慢而黜陟以公。伏願另擇方伯之任,使我殿下赤子,得蒙實惠,則國家幸甚,百姓辛甚。司憲府監察閔百準則以爲,臣竊以爲,近日科擧頻數,人多窠窄,浮囂躁競,皆由此而出,此爲第一弊。生齒漸繁,遊民日衆,財穀之繫竭,百物之騰貴,亦由此而作。伏請自今,簡科擧節財用,以杜方生之弊。典獄署參奉盧以漸則以爲,治國之本,在於得人才,人才成就之本,在於蒙以養正,前後小學講申飭之敎,非止一再,則爲道臣守令者,孰不欽仰體聖念?而第爲簿書期會之所拘,不能專意於勸課之訓,臣意則依國朝古例,擇差敎養官,使之訓迪鄕社子弟,以爲幼學壯行之基,則似有人才成就之望矣。承文檢校李壽岱則以爲,今日急務,惟在於袪文務實,爲轉移風俗之本,愼擇守令,爲愛養民生之基,而弊廉恥黜貪汚,益恢挽世道之策焉。顧今修省之際,飭勵之時,悠悠萬事,尤急於聖躬之保嗇,區區所懷,玆敢仰達。訓鍊主簿金則以爲,臣庚寅年分,待罪於三水小農權管時,邊民之景色,慘不忍者非一非再,而其中習操後犒饋時,牛隻七隻,貢出於各鎭邊民,而價則每隻人蔘一兩三錢或四錢式,專出於邊民,而自營會減,則但田米四石,民間徵出者,每年人蔘十兩之多,邊民等何以保存乎?以乾犒饋上下之意,祝乎懸望。禮曹佐郞朱重純則以爲,方今聖明在上,群彦濟濟,苟以誠心求直言,而凡有逆耳之言,必虛襟而翕受之,雖或有其言之過當者,必優容而勿之罪,則言路自開,忠諫日至,而太平之休可期。殿下每以無言爲群下之責,臣愚死罪,以爲此在殿下之一心。伏願殿下,懋誠心而恢言路焉。司成崔夢嵒則以爲,天人相興之際,捷於桴鼓影響,而災不虛生,各有所召,若其轉移之道,實在殿下之益加勉勵,自强不息,振紀綱抑躁競,節財用禁奢侈,應天以實之道,轉災爲祥之機,亶在是矣。軍器判官洪宜海則以爲,聖上臨門下詢,實爲修省之盛意也。恐懼修省,轉災爲祥之道,而殿下之恐懼修省,至此之極。伏願推此聖念,以治國事,則當轉災爲祥矣。繕工副奉事沈命吉則以爲,自古聖帝明王,必遇災然後,乃致大猷之治,九潦七旱,桑穀之異,雊雉之變,必在於聖賢之世,而唐虞殷宗之所以惕然警懼,克臻修省之道,轉災爲祥,只是務實德而已。齊景公不過周時一小候,而能有君人之言,終致熒惑之徒焉。況我殿下當堯皇倦勤之年,懋湯后日躋之敬,日昨十行絲綸,藹然如桑林自責之意,則臣愚敢以爲,感應之休,轉移之機,亶在於此矣。倘於此,益存聖念,懋哉懋哉。飭勵群工,以致和衷之美,則嚴殿最,禁貪贓,正士習,不過百度中一擧條而已。軍器主簿李奎廷則以爲,臣待罪於邊將時,軍器中鳥銃最緊,而年久置之,或不無穴塞之弊,臣謂年年鑽穴,無至於廢棄之患,好矣。兵曹佐郞金晉鐸則以爲,近來鄕曲軍丁之凋殘,專由於遊衣遊食之輩之多,而其中稱以居士,托迹山間,謀避軍丁者,此其最也。十數成群,遊戲閭巷,貽弊生民,不一而足,臣意以此輩塡充軍額,則少除黃口之弊,而似有實效矣。內贍奉事李崇老則以爲,近來比年豐稔,而間有災邑,民有離散之他之弊,及今農務方殷,申飭諸道道臣及五部官員,使之各歸本土,轉而緣南畝,愚臣淺見如是。司宰直長閔師伯則以爲,如臣賤見,奔走奉職,思不出位,不敢仰對,而殿下如或廣求草野有識之士,則庶或有直言匡救之責矣。司宰僉正李命杰則以爲,黃口充定事,前後聖敎,極爲嚴截,爲守宰者,敢不盡心奉行,而軍丁之難爲塡充,蓋由於不均之致也。有民戶之多而軍丁之少者,有軍丁之多而民戶之少者,量其民戶之多寡,軍丁之多少,而分排充定,則似無難充之弊矣。校書校理金昌祿則以爲,芸閣卽書冊藏置之所也。其中四書三經,與他書冊有異,而年久破傷,每當殿講待令,科場進排之時,則苟簡特甚矣。本館旣有每年分定冊紙,以此紙量宜印出,以爲臨時進排之地,何如?特命批下曰,此係時絀擧贏時也。其雖職掌,莫先務也,此豈修省之道乎?直講盧泰觀則以爲,災不虛生,必有所召,以言乎朝象,則躁競成風,廉義難保,以言乎鄕曲,則生民困悴,安㥩無望,爲今救弊之道,莫如奬用淸白,斥去貪汚也。以大體言之,則直拙守法,牢確不撓者,淸白也。濫滑自用,肥己爲事者,貪汚也。臣謂進退之際,不可不審愼也。司圃別提金弘道則以爲,臣素無知識,何敢有所仰達?而粗解丹靑之技,請以執藝之義略陳矣。孔聖有繪事後素之訓,素者質也,繪者文也。有其質而後,方可施其文,此非但繪事一道,萬事莫不皆然。伏願凡於政令施措,先其質而後其文焉。司饔直長李勉基則以爲。聖上五紀臨御,戒禁奢侈,而在下者不能奉承聖敎,婚姻之際,頭髢之價,甚至於累百金之多,至於貪窮之人,或有過年而未能成冠者,此豈非目今痼弊乎?臣之愚見,各別禁斷,以杜侈大之風,北部奉事洪若漢則以爲。臣伏見我殿下遇災修省之道,靡不用極,至於寶扆臨門,先恤四民,優給廩米,鰥寡孤獨,咸被恩澤,如天德意,逈出尋常,街頌洋洋,莫不舞蹈,而但遐鄕窮民,不無向隅之歎。伏乞特命備局,分付道臣,申飭各邑,宣布德意,一如在京窮民,使遐邇窮民,同被惠澤,典籍朴聖鉉則以爲。竊伏念,國依於民,民依於農,而農之本,惟在於力作而用節,故曾傳曰,生之者衆,顧今聖化普洽,民瘼盡祛,閭巷之氓,徒知豐樂,而鮮知艱食,逸居遊食者居其半,臣愚以爲,宜令各道列邑,曉諭勸課,俾無事閒遊之民,盡歸於田畝,則足國裕民之方,恐無過此也。直講陳漢輔則以爲。竊伏念,我聖上臨御五紀,化洽八域,凡於軍國弊瘼,無不周究而盡袪之,獨有閭卷蚩氓,惑於巫覡之說,無冬無夏,以禱以祈,往往至有竭一年力農之資,而慢不知悔者,臣愚以爲,嚴立科條,一切禁斷,亦足爲救民瘼之一端也。刑曹正郞朴星源則以爲。凡公私賤贖良後,補充隊者,固出於爲軍丁辨良賤之意,而近來民習巧詐,謀避軍丁,雖今贖良,而掩匿不告,漏丁之弊,實由於此,此後則免賤後,卽爲依法典,補充隊事,申飭京外,何如?尙衣僉正鄭存養則以爲。各色黃口簽丁,誠一痼弊,而校院生額外無數添入,亦有募丁之無定數,專失良丁,未必不由於此,臣謂嚴飭各道校院生與募丁額外之類,一一査括,充補於軍役,則必有實效矣。司饔奉事李得濬則以爲。治國之本,專在用人,而目今時務,莫先於擇才,遐鄕之外,亦不無抱負之士。伏乞博詢有司,器使群工,司藝金健修則以爲。弭災之方,別無他求者,而在於爲政,爲政之要,不過取人以身,修身以道,修道以仁,此三者之中,取人爲尤難,伊尹戒太甲曰,有言逆于汝心,必求諸道,有言遜于汝志,必求諸非道,大抵忠讜之言,頗多逆耳,在聖上雖爲逆耳之言,在時務,若爲讜直之言者,一一曲採,則爲弭災異之方,取人以身之本,掌樂正李鎭恒則以爲。臣竊伏聞,昔宋臣司馬光以爲。人事虛僞於下,則天譴必見於上,斯言正爲今日之藥石也,天道不外乎誠實二字,而不能獨運,故四時五行,亦以誠實之道,輔相其道,以之品物亨歲功成矣。今我聖上,卽萬民之天也。內而公卿,外而方伯,卽四時五行也。惜乎我國大病,在於虛僞二字,雖以我聖上堯年舜放,一念萬機,與天合道,自强不息,而群下不善奉承,內而廟堂諸臣,未知幾人誠心爲國,外而方伯列邑,未知幾人誠心爲民。挽近以來,實效未見,實惠未聞,以至近日廷臣言之,來諫虛受之聖敎,前後若何?而含默成習,此曷故哉?虛僞成俗,誠意未着,如此而上天之告營,災異之層生,豈不如影響之相隨也哉?伏願飭勵中外群工,精白一心,凡於爲國爲民,一以誠實,勿復彌縫,一事一政,皆法四時五行,輔佐天道,則轉災爲祥,安知今此災異,不爲景星慶雲也哉?司圃直長尹衡喆則以爲。臣寓居廣州,習知州民難支之弊,故敢陳矣。南漢山城軍餉,厥數夥然,而以統秩,勿論貧富勒分,故民不能堪,以至逃散,非古人爲保障損戶數之義也。臣謂本州管下邑,或四隣官,量宜均俵,以紓民弊爲宜,義盈直長李星會則以爲。近者貪汚奢靡之風,日甚一日,率多顧遮營私之弊,而未聞至誠憂國之風,恬嬉偸惰之弊,莫可振刷,臣竊以爲,勵俗矯弊之道,無過於奬廉謹而覈名實也。南學訓導徐彙則以爲。我聖上警惕修省之道,旣靡不用極,而惟彼在下之臣,未克奉承而行,是其災眚之攸崇也。況今在朝躁競成風,列邑貪汚成習,上不能弛憂,下不得聊生,則其在感應之理,天安得不示災而告警乎?伏願殿下,惟於靜攝之中,尤加警省之方,勵廉恥以懲躁競之風,嚴科條以禁貪汚之習,如是則天必格感,而轉災爲祥矣。伏念臣有九耋老母,粗識護養之方,而其所護養,莫過乎保嗇,更伏願今於惕警之日,尤進保嗇之方,則臣民之幸,果何如哉?工曹參議洪樺則以爲。大聖人對越之心,未嘗以無災而少弛,臣實欽仰,而就以常情言之,則每値災沴,莫不驚動。時月稍久,依舊恬嬉而玩愒。伏願聖上,益懋事天之誠,董飭群工,振勵百度,常若遇災之初,則轉災爲祥之本,恐不外於此矣。且伏念,養頤之功,消弭之方,本不相妨,而政當恐懼修省之時,易失調將保嗇之宜,或不無專於彼而忽於此之慮,亦願聖上,於斯二者,念念在玆。有若敬義夾持之爲兩盡其道,持之以悠久,千禹伏望。竝命置之,至司䆃直長崔粹冕所懷,有曰,以勵廉恥祛奢侈二件事,仰達。命書傳敎曰,司䆃直長崔粹冕所懷,言雖數段,知予本意,亦有勉戒,予庸嘉尙益勉矣。刑曹佐郞李潤明所懷曰,近來各廛都庫有弊,凡外方物貸之入來者,輒必要執於中路,俾不得轉賣於他處,故都庫之類則得專其利,而物價之騰踊,市民之失業,寔由於此,請令有司,嚴加禁斷。命書傳敎曰,今聞刑曹佐郞李潤明所懷,萬萬爲駭,此後若此者,隨現重杖。副司直姜游所懷,有曰臣之愚妄,竊以爲差遣審理使於各道,或釐正民弊,或審理冤獄,使遐方窮民,竝蒙天地生成之澤,則亦足爲弭災之一助矣。命書傳敎曰,今聞姜游所懷,其陳者卽孔聖誨宰予之言,今朝予雖臨問,若無翕受之量,徒爲觀瞻,高高蒼蒼,其何感應?誠莫若臥此堂之爲愈。嗚呼,予雖誠淺,卽此一事,中年猶然,況暮年乎。況氣衰心耗,萬念俱冷,而雖然非知之艱,行之艱,聖人旣訓,雖氣衰心耗,無物慾之牽掣者,亦有二事燭理之不精,亦莫能能補而修實也。嗚呼,雖一日有一日之效,雖二日亦有二日之效,予當雖衰,益加自勉。嗟哉諸臣,莫云君衰,雖一刻或怠,先以此交章勉君,至於審理使,聞金觀欽所懷已諭,意雖是,何必廚傳?先以此另飭諸道道臣,俾有實效,待數月無聞,予當申飭矣。軍器判官李邦喆所懷,有曰近來軍額之不以年滿者塡充,其弊實在於額外校院生各邑之各廳私募,屬土豪奸鄕輩之雇工,及村里民人掩匿之類,各別嚴査摘發,以爲塡充之意,令有司申飭。命書傳敎曰,軍器判官李邦喆所懷,可謂時弊,而一時申飭,渠雖無狀,亦不無動念之一端,此在守令,其令善爲事,申飭諸道。漢城庶尹李彦中所懷,有曰所謂修省之道,卽以實心行實政之意也。伏願殿下,益加懋實之工,克行懋實之政,另飭群工,克體聖心之恐懼,俾無虛僞之舊習。雖一政一事,必以實心行之,俾盡應天以誠之道焉。且伏念,草野必有隱德之士,亦令中外,各薦才業之拔萃者,隨才盡用,布列朝著,則將見嘉言善讒,日陳於前,有足以仰副聖上求助之意。命書傳敎曰,漢城庶尹李彦中所懷,實政一事,正若予意,誠李毅中弟,予當加勉群工,其亦猛省焉。禮曹參議尹象厚所懷,有曰臣待罪禮官,故以職掌,仰達矣。近來紀綱解弛,以今番陵官事見之,極爲寒心,蔭官參下遷轉,專用朔數,而近來陵官之因事橫出者多,故爲陵官者,擧懷僥倖之望,或欠奉公之誠,凡百弊端,多由於此,此後則參下陵官,雖有可紀之勞,必待應遷朔數遷轉,則其於守護陵寢之道,必有所益,命書傳敎曰,禮堂卽三司中人,雖無此自可用,而以執藝獻策,可謂其人之子,大抵近者多官,欠實心欠實事,皆由於捷逕而然。若此故人皆視易,自勉者鮮,此則非在下,卽在君也。予當留念矣。掌樂主簿兪漢鼎所懷,有曰臣以職掌事,仰達矣。外山川祭享樂器風物輸運之時,每以車子契運去,而所謂車契車子,係關於刑獄之用,實有不精不潔之患,臣之淺見,別造車子,輸用之後,別置戶曹,以爲永久遵行之地。命書傳敎曰,兪漢鼎所懷,初聞心以爲笑,此等致潔,卽予素心,畢聞誠是,依此造備事,分付該曹·成均博士金觀欽所懷,有曰臣愚竊以爲,或有八域冤獄,積年滯囚,而呼冤之聲,登聞于天,損傷和氣,故上天抑亦警告而然歟?伏願殿下,特降好生之德,布告中外,放出冤囚,則上以答仁天眷顧之心,下以副冤囚欲生之心。命書傳敎曰,今日此擧,寔由方寸,效宋故事,欲開言路,而此則孰敢潤色,孰放勸也?此亦群下之一段誠心也。言雖淺近,文亦異焉,問其心則同也。雖然于今世界,意恐羞月廊,效古頒紙筆能聞補闕之意,幾乎百張。嗚呼幾日用心之餘,庶可心依,今日之事,豈可例視?其宜段段採用,博士金觀欽,此亦修省之一道,申飭該道及兩都,卽爲審理以奏,見其狀來,予當考審省察矣。進士韓永運所懷,有曰尊經閣書籍,近頗不備,令三南諸道多數印出,以爲多士誦讀講習之資。命書傳敎曰,儒生韓永運所懷,其雖一事,卽是執藝,此亦賢君之先務,令成均館分付八道,隨力刊進。監察金顯材所懷,有曰日前虹貫之變,雖不敢知何由而作,而惟願聖上益加修省之道,上自大臣,下至庶臣,各懷寅畏之心,務盡奉公之責,則所謂轉災爲祥之機,亶在是矣,命書傳敎曰,監察金顯材獻策,其無新奇,亦近例語,上自大臣,下至庶官,各懷實懷等語,修省之道,無過於此矣。司饔奉事趙寬鎭所懷,有曰臣謂崇儉約抑奢侈,爲懷保修省之一道。命書傳敎曰,司饔奉事趙寬鎭所懷,可謂當今之先務,予雖無三濯之效,孔聖旣云,季康子有賞之不竊之語,豈曰無而敢忽焉,其宜益勉焉。司饔主簿李渭所懷,有曰臣謂抑奢侈節財用,爲當今急務,敢以是獻焉。命書傳敎曰,禁紋緞後,此弊意或省焉,頃者以此陳者多,而今聞司饔主簿李渭所懷,亦言此不過一號令事,予則雖在禁中何知?而此皆京士夫至親。噫曾見古文,寒士食苦菜甚悶,一鬼叩其門而言曰,今日食苦菜,明日壯元郞,果然。噫此等類,欲奢何奢?故曰,此?後從俗習務奢者,其弊予則曰,勝於甚者。噫若此者,爲守令,浚民膏血,甚於他人,予雖莫聞,政官其何莫聞?噫雖非要邑,殘邑充慾於民,尤殘忍,此非可欺者,於食於衣,自有其現,其勿撿擬事,奉承傳施行,庶可爲抑奢之一端,以此嚴飭,予之深惡,豈特肥已?復欲後爲關節請囑,皆由於此者,此等類無異盜臣,凡守令檢擬時,政官莫知者,先爲調用事,一體申飭。噫此予新語,膏雉之譏,古亦有焉。粵昔仰聞,其欲抑奢,莫若先此,一體另飭,可也。繕工奉事宋煥周所懷,有曰貪民雖有種糧,以無農牛,每多廢農之患,臣請牛禁一節,申飭諸道。命書傳敎曰,繕工奉事宋煥周所懷誠是,以此申飭中外可也。奉常奉事全佐天所懷,有曰請自今以後,申飭吏曹祭享色書吏命帖,前期皆出,而俾無日後典祀官,暮夜陪進苟且之意似好矣。命書傳敎曰,今聞奉常奉事全佐天所懷,此弊心常爲駭,而亦有定式,今復若此,監察其豈不知?呈課以啓,當該執吏,事當刑配,而於今卽修省之時,參酌。當該執吏,於該曹大門,勿贖決杖一百事,奉承傳,此所謂刑期無刑者也。軍器主簿康堯愼所懷,有曰近來黃口充定之痼弊,專由於科擧之頻數,惶恐敢達。命書傳敎曰,軍器主簿康堯愼,其雖設弊,無他救弊,而意則在焉,今日聞此,能請紙筆書納,其意可尙,特下內帑弦弓一張,使政院頒給。司饔奉事姜載潤所懷,有曰挽近以來,紀綱墜矣,風俗頹矣。民生塗炭,財力匱竭,伏願殿下,必軫振紀綱正風俗之念,益勉恤民生節財用之方,以爲仰答天譴之實焉。命書傳敎曰,具性玉,已下敎,今聞司饔奉事姜載潤所懷,加其三,其勉切實,旣臨門而問,若無採用之實,亦豈修省之道乎?且凡事末則解體,曾前亦戒此也。末梢錫弓,意亦在也。此人加三者乎?特賜弓矢,司僕主簿申耆所懷,有曰伏願殿下,一念戒懼,無少間斷,凡於動靜云爲之間,克軫懋實之德。政令施措之際,亦盡祛文之方,人事修於下而天心悅於上,則此實爲轉災爲祥之一大機會也。命書傳敎曰,司僕主簿申耆所懷,語雖簡約,其本懋實,予庸尙矣,其宜益勉焉。禮曹佐郞具性玉所懷,有曰臣伏不勝慷慨之愚衷,敢以嚴紀綱三字,惶恐仰達。命書傳敎曰,今聞禮曹佐郞具性玉所懷,近者百弊,皆由於此,言雖三字,約而盡,特賜弦弓一張,以示嘉尙之意。莫云弦弓,其謂過也。紀綱,國之浩然之氣,予豈惜一弦弓,莫扶浩然之氣乎?軍器僉正蔡述夏所懷,有曰伏願殿下,節用爲事,各宮結,依法典還收,鄕民懶於農而入於末利者多,禁其末利之多,勸其勤農,以爲田野盡闢之地。命書傳敎曰,昔君曰,四境則顧左右而言他,予雖涼德,豈忍爲此?況先以袞闕爲飭,軍器僉正蔡述夏獻策,此一也。至於永作,雖與民結免稅有異,於本官於差人,無欠縮之事,而此皆由於差人而然。頃者安徐之命,其後思焉,亦欲下問。噫於田稅亦然乎?況此乎。皆依所請施行,若有更請之事當該差人,當嚴處,而雖然莫重處,若有過限者,此守令思僥倖者,亦萬萬可駭,報內需寺,當該守令,報該曹解由事,一體分付。成均學諭朱宗壎所懷,有曰永興府臥麥還上最多,一年每戶分給,至於三十石之多,此道素非兩麥所宜,所種者少,所受者多,每當還納之際,民受其弊,種子之外,悉以相當穀代納,以除民弊。命書傳敎曰,學諭朱宗壎所懷,令備局申飭本道,依此施行焉。濟用直長尹寅國所懷,近來閭卷之間,奢侈之風日盛,財用之不贍,民産之艱窘,未必不由於此,臣以爲嚴加禁飭,俾無踰濫之弊好矣。命書傳敎曰,尹寅國所懷,懷雖略正,今先務若有此等類,令備局察覈,莫齒士類。噫昔敬姜云,沃土之民,莫非不才,淫也,爲淫,民將爲用哉?嗟哉耳目,另加科覈,濟用主簿姜壽仁所懷,有曰國家財用有裕,則小民亦得以家給,財用有裕之方,莫如生穀之道,農民之無種粮廢農者,守令助其不給,則田疇無陳廢之患,國家有財用之裕,今此聖世熙皥之辰,務財用有裕之方,解小民臣悴之愁,天災時髮,庶化吉祥矣。命書傳敎曰,噫,今者此擧,庶代應旨賜批,姜壽仁獻策,其亦當今先務,自政院下備局,申飭諸道,俾有實效焉。北部都事洪益烈所懷,有曰近來各邑奸吏,專以偸食官穀爲心,一家諸人,終年以飽,及其冬末,散往民間,乞糧爲號,以至民不能支,若不早禁此弊,則末流之弊,不知至於何境,臣謂嚴飭諸道,分付各邑,以爲嚴防此弊。命書傳敎曰,北都都事洪益烈所懷,爲民弊尙矣。而其大斗小斗之說,亦若憲府亞長所奏,下備局另飭諸道,若有犯者,予有御史,當施禁錮律矣。兵曹佐郞李中權所懷,有曰臣意則以爲,極擇守令,又廣儲蓋,恐合時務,且民間每當春間,有不足之患,今聞各道春操,有朝令云,今春姑爲停止,待秋退行,事甚便宜,今日殿座之擧,亶出於爲民國求言之聖意,風雪不佳,當此靜攝中,恐有損於調護之道,自今以後,凡干殿座,十分審愼,保護聖躬,區區之望也。命書傳敎曰,兵曹佐郞李中權所懷,予意常若此,況今當此時,尤宜靜也。且聞相臣所奏,湖西前道臣,亦欲陳焉云,此政修省之意也。雖無事之時,其宜若此,況此時乎。今春諸道習操一倂停止事,令備局今日卽爲分付。南部奉事趙載則所懷,有曰五部居於百司之末,各司下人輩侵責部屬,罔有紀極,故部屬輩賣其料布,以充情債,緣此而逃散莫禁,大小公事,擧行無路,顧念年來,鵲巢囹圄,刑措世界,部屬之獨不免苦,豈不傷哉?宜有禁斷之道。命書傳敎曰,趙載則所懷,此弊曾已知矣。下備局另飭諸司。濟用副奉事黃延祚所懷,有曰鰥寡孤獨,四窮之最憐者也。每當東作之時,坐無農糧農器,必敎愆期廢農之弊,申飭諸道守令,各別採探,優助農糧,同隣富民,許借農器,則鰥寡孤獨之民,庶可有一分料生之道矣。命書傳敎曰,噫,黃延祚以古忠之孫,獻策切實,下備局申飭諸道。平市令洪相文所懷,近來各道監兵水營耗穀作錢,作一痼弊,穀貴處則至犯原還,故爲充原數,移轉於隣邑,又移轉於隣邑之隣邑,其害至於數百里之遠,幾乎歲以爲常,民不堪苦,請嚴飭各道,母敢擅賣原還,以除一分民弊。命書傳敎曰,平市令洪相文所懷,萬萬可駭,下備局另飭詣道,亦耳目科察,若有犯者,繩以當律。漢城主簿黃仁廉所懷,有曰昨日四民賜米之典,實體文王惠鮮之意,京外之民,亦一體也。深山窮谷顚連無告者,使道臣·守令另加顧恤,咸被聖澤,恐爲修省弭災之道也。命書傳敎曰,漢城主簿黃仁廉所懷,與吳璹所懷一般,其令備局,一體申飭諸道,大抵凡事,遠當簡而近當備,而於今予遠益勵,意蓋深矣。莫若此,豈有臨門之意,亦何以仰答蒼穹?此可見予心處也。司饔僉正吳璹所懷,有曰昨日聖上旣念四民,旣施賜米之德意,則外方亦必有此等窮民,申飭各邑,抄出四窮,以京中賜米例,特命題給,以施一視之澤。命書傳敎曰,聞吳璹所懷,仍聞依此獻策者亦有之云,依此濟民事,令備局申飭諸道,使文王之政,俾有實效焉。成均典籍安重權所懷,有曰伏念弭災之道,不在多言,在於限田宅,使不得踰分,制豪强,使不得武斷,則窮民可以扶交,而似無召災之道矣。命書傳敎曰,今聞安中權所懷,於今先務,下備局·銓曹,申飭守令,檢擬時,以此爲扶抑。濟用判官尹得徽所懷,有曰農者天下之大本,貧民無農牛農器,以待富民之餘力,率多愆期之患,申飭諸道富民,耕作幾半,許借貧民,則貧富之民,竝無失農之患。命書傳敎曰,濟用判官尹得徽所懷,正合此時先務,下備局另飭諸道。內贍直長朴龍源所懷,有曰各邑移轉之弊,雖有朝家恤民之政,而至於移轉之時,該吏太半弄奸,民有受食之名,其實則貽弊而已。伏願申飭諸道,俾無此弊。命書傳敎曰,內贍直長朴龍源所懷,其亦當禁,分付備局,少抑此時。內資直長張錫觀所懷,各邑還上捧上之時,太半不實,民雖受食,空殼居半,無以聊生。伏願申飭諸道,各別精捧,俾無欠縮之弊。命書傳敎曰,內資直長張錫觀所懷,當今之弊,其令備局申飭諸道,予有御史,當隨現重繩焉。均役郞廳趙載述所懷,有曰均役以後,二疋爲一疋,於良役爲莫大之惠,而民心不古,漸益猥濫,至有黃口白骨之患,若自朝家各別嚴飭,帳籍中軍保子孫及冒錄之類,一一査括塡充,則可免黃口塡充之患,減疋之聖德,尤爲光明矣。命書傳敎曰,今聞均郞趙載述所懷,誠當今格言也。若莫察而言也,必曰於今時,此豈爲民?此無識之言也。此誠爲民,予稱格言者,頃者平澤與陽川,皆由於此,此在守令,嗟予元元。皆至愚而神,以此下備局,申飭八道,俾有實放焉。何曰無弊?而曰,以實效,此亦意在也。司圃別提姜世晃所懷,有曰耕桑爲生民衣食之本,而凡係帳簿之地,率多陳荒之弊,請分付諸道,陳田起墾,各別申飭,一從民戶,多種桑樹,以爲裕衣足食之道焉。命書傳敎曰,姜世晃所懷,曾予申飭者,此今先務,下備局另飭諸道,俾有實效焉。奉常判官李重玉所懷,有曰臣謂申飭各道,春夏兩節則凡係使民之道,雖微細之役,一切勿侵,亦是勸農之一大惠也。命書傳敎曰,奉常判官李重玉所懷,雖非新意則安民,豈可泛看?令備局申飭諸道,方其讀奏未半也,尙淳持湯劑更入,麟漢奉進,上進御。麟漢曰,今日酬應太煩,未奏者尙多,請命少退,更奏,何如?上曰,今日若進三貼,則豈臨門之意乎,蒼蒼豈可感應乎?今日則減之可也。麟漢與諸大臣齊聲奏曰,何以爲此敎乎?益加保嗇,乃所以仰答也。麟漢曰,先爲內局酬應,然後可以爲此等酬應矣。上曰,二貼猶不可,三貼豈其可乎?尙淳曰,修省保嗇,可以竝行而無妨矣。曰,今日日氣不佳,殿座亦已久矣。上曰,煎來可也。命提調持湯劑更爲入侍。出榻敎仍命讀奏所懷畢。尙淳持湯劑更入,麟漢奉進,上進御?麟漢曰,明日當依前爲之矣。上曰,至於軍器寺官員,亦有所懷矣。此可謂有效乎?諸臣齊奏曰,何啻有效乎?內局先退。命書傳敎曰,頃者臺臣旣奏,今番所懷爲陳,上有好者,下必甚焉。予曰雖無,焉敢辭也。若此而今者獻策,無一人袞闕,皆稱美言,蒼蒼照臨曰,予謂何?今日臨門,其亦爲美談而然乎?其不飭躬,何以謝蒼穹?今年春夏尙方衣襨之需,特爲停封,以謝蒼穹。又命書傳敎曰,今聞相臣所奏,頃者事異於本事云。且釋菜當前,掌議苟簡云,頃者停擧諸儒生解停事,分付。又命書傳敎曰,噫今者此擧,寔遵古例,豈爲文具,而近百張酬應,此勝於應旨。嗚呼暮年,質此心於蒼穹矣。雖然心喜者皆有意見,其無臨時壯撰者,而其亦慨嘆者,亦無謇諤之言也。此亦習俗,曷勝慨嘆歟?又命書傳敎曰,今者此文,若無頒布,其豈臨門意?雖然於朝報太濫,自政院作爲一冊下政府,若政府廣求,代頒布焉。命安兼濟進前。上曰,湖西年事,何如?兼濟曰雖曰,免歉,而今此春操,極爲可悶矣。俄見有春操竝停之敎,民事誠爲可幸矣。仍奏曰,牙山貢津倉,在畿·湖之交,實爲緩急之備,當初設置,出於朝家之深憂遠慮。所儲穀物,十年以來,其數僅爲近萬石,而隣邑分劃,近五千石,壬辰京畿移轉,爲四千石,卽今庫儲,只是六百餘石,言念積儲,誠爲寒心,此後如有區劃移轉之事,將何以着手乎?臣意則京畿移轉,準数推還,隣邑所劃,亦令待秋成一一還推,捧入於本倉,然後庶可爲不虞之需,下詢大臣而處之,何如?上曰,誠寒心矣。大臣之意何如?領議政申晦曰,當初設倉於畿湖之間,積儲穀物,以爲緩急之需者,蓋爲深遠之意,而今聞所儲,若是蕩然,誠爲寒心。京畿移轉之數,亦甚夥然,今已多年,無意還報,事極未安。今年則秋成後雖難一時準捧,限折半先爲輸送,至於隣邑所劃,則前頭捧糴時,一一還納於本倉之意,竝爲分付,何如?上曰,依爲之。安兼濟曰,以倉舍言之,傾圮朽傷,不蔽風雨,儲穀之道,誠爲可悶。臣於待罪本道時,親自看審,枚報備局,請得材木,而廟堂以島松許斫之難,不爲許題矣。邑力至殘,無以自辦,必自朝家劃給材木,可以修葺,下詢大臣,從便區劃,何如?上曰,何以則好耶?領議政申晦曰,近來松政,無不疏虞,而獨於安眼島稍優,朝家之所恃者惟此也。今以庫舍修補,有難斫給,而聞本倉庫舍將近五十餘間云,穀物則數少,庫舍則宏大,亦甚不緊,臣意則以本庫之材木,稍減間數而修改,則物力亦不多入,誠爲兩便之道矣。左議政李思觀曰,安眠島木材,國家所恃,果難取用於此等處,而倉舍亦不可不及時修補,宜有方便區處之道矣。上曰,好矣,依爲之。已上出擧條命讀奏濟州牧使狀啓。命書傳敎曰,增廣放榜,殿試已過,此人前例付於何試乎?卽爲問啓。命退,諸臣以次退出。
上在慶熙宮。停常參·經筵。
金養心啓曰,大司憲任希曾,執義柳義養,掌令李枰呈辭,一員未差,持平李昌漢·吳大益在外,今日以監察茶時之意,敢啓。傳曰,知道。
藥房都提調洪麟漢,提調鄭尙淳,副提調李啓曰,伏未審聖體調攝,若何,痰候,何如?寢睡·水刺之節,亦何如?臣等率詣御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今予心夙夜憧憧,昨酬應豈比應旨?且此命見,予心氣何諭?待敎侍。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
傳于李致中曰,崇政殿當祗迎,待下敎只入正時,侍衛只入直。
又傳于曰,內局入侍。
傳于徐有臣曰,今番初也。見具善復·具以謙,安徐。
備忘記,傳于趙載俊曰,永作稅魚稅同同稅船,同下諭伸其重,亦爲民可兩全。
傳于李致中曰,昨日書進中,只下答者頒布。
傳于徐有臣曰,內局入侍。
李致中,以弘文館言啓曰,新除授副修撰金載人時在平安道泰川縣任所,經筵入番事緊,請斯速乘馹上來事,下諭。傳曰,依啓。
洪九瑞,以兵曹言啓曰,昌慶宮衛將文遇尙,景福宮衛將劉得亮,俱以身病猝劇,勢難供職,呈狀乞遞,不可等待其差復,竝今姑改差,何如?傳曰,允。
又以禁衛營言啓曰,去夜犯夜人無所捉之意,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
又以左右捕廳言啓曰,去夜犯夜人無所捉之意,敢啓。傳曰,知道。
正言李普天啓曰,臣之自來情勢,豈有一分抗頹於臺閣之望?而適當我聖上遇災修省之時,不敢久淹鄕盧,蒼黃登途,雖不得不冒沒出肅,第臣旣經納言之職,則今此所叨,揆以公格,不可一日蹲樣,請命遞斥臣職。答曰,依啓。
兵曹參議金魯永疏曰,伏以,臣獲叨見職,今已月餘,間遭持被,不敢言私,而臣母所抱之疾,實有難離之勢,昨差南壇祭官罷祀之後,得聞添劇之報,蒼黃歸視,則近因節氣之交易,宿患痰癖之症,挾感重發,膈痞而不得臥,頭眩而不能擧,勺水不進,氣息喘喘,諸般症形,俱繫危惶,臣方左右扶將,方寸如灼,以此情理,時日之內,萬無離側供仕之望,宿衛重地,不可一任其虛縻,玆敢疾贊號籲於仁覆之下。伏乞天地父母,俯垂諒察,亟遞臣所帶之職,以便救護,仍治臣瀆擾之罪,以肅朝綱,千萬幸甚。
乙未二月初八日辰時,上詣崇政殿殿庭,香祗迎入侍時,行都承旨李,左承旨趙載俊,右承旨李致中,左副承旨金養心,右副承旨洪九瑞,同副承旨徐有臣,假注書朴天行·柳孟養,記事官尹宗彦·宋銓,以次侍立訖。上具翼善冠,袞龍袍,以乘輿出資政門外降輿,步詣崇政殿庭,就板位祗迎後,上曰,禮房承旨馳詣文廟,奉審以來。出榻敎上乘輿還入資政門,諸臣退出。
乙未二月初八日辰時,上御集慶堂。藥房入診時,都提調洪麟漢,提調鄭尙淳,副提調李,假注書朴天行,記事官尹宗彦·宋銓,醫官方泰輿·吳道炯·鄭允說·柳光翼·徐命緯·康命徽·白文昌,以次進伏訖。麟漢問候,上曰,一樣矣。麟漢進湯劑,上曰,恐有愧於月廊矣。麟漢曰,有不然者,昨日諸臣所懷,頗亦着實矣。上曰,此則然矣。殆近百張矣。命書傳敎曰,今年皆爲,況明日社壇受香時,當祗迎凡節,皆依例。入直侍衛時刻正時,皆依前,儀注安徐。麟漢曰,湯劑恐冷矣。上進御,麟漢請診候,上曰,止之。麟漢曰,連日勞動,今日亦依昨日進三貼伏望矣。命提調持湯劑更爲入侍。出榻敎麟漢曰,昨日傳敎,有尙方春夏等衣襨需停封之敎矣。此雖出於聖上遇災修省之意,豈不過中者乎?臣等昨日,豈敢徒然退去?而恐酬應甚煩,故不敢復爲煩瀆矣。曰,臣方待罪副提調矣。近日聖上飭躬之敎,靡不用極,而此則決非如是之事也。命書傳敎曰,强請特寢昨日春夏衣襨停封之命。上曰,掌議已出乎,掌議復舊,則恐有爲舊習之弊,故不爲矣。麟漢曰,臣意則此事不可不復舊也。一自鄕掌議之後,太學不成貌樣矣。上曰,今之掌議,比古果太卑,可謂羊質虎皮矣。仍命書傳敎曰,因昨日以聞,頃者掌議下敎之後,豈特掌議,釋菜執事,皆以在鄕人充差云,今初聞,其涉過矣。此掌議·色掌而然也。且釋菜,太學重典,噫京儒於釋菜時,莫赴大成殿庭,於大成二字,豈不歉然乎?此後釋菜時執事,京鄕參半塡差,其或偏也,或因此葛藤,則其人當限己身停擧,勿齒士類,以此申飭。麟漢曰,醫官鄭允說,以其名字與其後娶妻父之名相似,故改以允德之意呈狀。雖以本院言之,多有已行之例,依所請許施,何如?上曰,依爲之。尙淳持湯劑更入,麟漢奉進,上進御,內局先退。命書傳敎曰,以髢䯻弊更其制,因其悶而復舊,昨聞獻策,以首髢之弊愆期者有云,此正昨日繪事後素之意,豈因此而以致愆期乎?況此亦務奢之一端,此不過一號令事,其若慕古,復命厥樣。噫暮年其欺,皆令知悉。又命書傳敎曰,噫大釀,一則浮費,一則務奢,纔已下敎,今皆寢息乎?大祭後當摘奸,以此申飭。上曰,昨日之事,實爲奇特,皆能實心爲之,無依樣備數之意矣。曰,前後飭勵,實爲懇惻,孰不感動乎?太學奉審承旨李致中進伏,上命讀奏摘奸文書訖,致中先退。命仍讀奏公事訖,命退,諸臣以次退出。
乙未二月初八日申時,上御集慶堂。藥房入診入侍時,都提調洪麟漢,提調鄭尙淳,副提調李,假注書柳孟養,記事官尹宗彦·宋銓,以次進伏訖。麟漢進湯劑,上進御,麟漢曰,明日亦依前煎入乎?上曰,可也。上命李讀各道狀啓訖,上曰,吏曹郞廳獻官諸執事公廨齋宿與否,摘奸來奏出榻敎上命退出,諸臣以次出。
上在慶熙宮。停常參·經筵。
藥房都提調洪麟漢,提調鄭尙淳,副提調李啓曰,伏未番夜問,聖體調攝,若何,痰候,何如?寢睡·水刺之節,亦何如?臣等率諸御醫,趁早入該,詳察聖候爲宜,臣等不任區區憂慮,敢來問安,竝此仰稟。答曰,知道。昨太學今右社,百世師國君守,連三飮曷勝悶,氣何諭?待敎侍。
中宮殿·惠嬪宮,藥房口傳問安。答曰,知道。
備忘記,傳于李致中曰,此何夜此何夜?其誠悶其誠悶,皆若此皆若此。予何堪予何堪?東窓明東窓明,心可紓心可紓。龍亭奉安祗迎,延門承旨侍衛,待令通陽。
香祗迎罷後,政院·玉堂·藥房口傳問安。答曰,知道。
傳于李致中曰,奉審承旨先爲入侍,內局入侍。
備忘記,傳于徐有臣曰,萬古豈有若此夜乎,晝乎夜乎?晝若三日,夜若其倍。撤漏已久,幾若一夜。金鷄催晩,其聲連續。開東漠然,此夜乎晝乎,朝乎曉乎?豈特悶夜?其誠異常,八十二歲,於今初見,曷勝其悶?雖問都民,猶可徹曙,聞鷄聲問曙,曰漠然。曷勝其悶,曷勝其悶?
傳于洪九瑞曰,宣傳官二員待令,騎馬六匹立之。
又傳于曰,宣傳官二人,分送東·西江,解氷與否知來,騎馬四匹置之。
傳于徐有臣曰,內局入侍。
金養心啓曰,明日次對,兩司長官當爲進參,大司憲任希衆待開門牌招入侍之地,何如?傳曰,允。
洪九瑞,以御營廳言啓曰,去夜犯夜人無所捉之意,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
又以左右捕廳言啓曰,去夜犯夜人無所捉之意,敢啓。傳曰,知道。
乙未二月初九日辰時,上詣延和門外。香祗迎入侍時,行都承旨李,左承旨趙載俊,右承旨李致中,左副承旨洪九瑞,右副承旨金養心,同副承旨徐有臣,假注書朴天行·柳孟養,記事官尹宗彦·宋銓,以次侍立訖。上具翼善冠,袞龍袍,以乘輿出通陽門,詣延和門外降輿,就板位祗迎,上曰,禮房承旨馳詣社壇,奉審以來。出榻敎上乘輿還入通陽門,諸臣退出。
乙未二月初九日辰時,上御集慶堂。奉審承旨入侍,藥房追後入侍時,右承旨李致中,假注書柳孟養,記事官尹宗彦·宋銓,都提調洪麟漢,提調鄭尙淳,副提調李,醫官方泰輿·吳道炯·鄭允說·柳光翼·徐命緯·康命徽·白文昌,以次進伏訖。致中曰,臣敬奉聖敎,馳詣社壇奉審,則壇上及祭物皆精潔,祭官,守僕皆無頉矣。上命讀祭物單子訖,命承旨先退。麟漢曰,夜間聖體,若何?上曰,一樣矣。寢睡·水刺之節,亦何如?上曰,難矣。麟漢進湯劑,上進御,麟漢請診候,上曰,置之。麟漢曰,今日亦頗勞動,加進可乎?上曰,今日可進二貼矣。麟漢復請煎入,上曰,藥房提調持湯劑更爲入侍。出榻敎上曰,宣傳官一人馳詣社壇,墻內外精潔與否,松根有無,摘奸以來。出榻敎上曰,注書出去,召入直禁漏以來,孟養承命出來,偕禁漏官入。上曰,汝自本監入來乎?對曰,然矣。上曰,日月食年年有之乎?對曰,或有或無矣。上曰,我國生齒繁盛,食道甚狹,此輦帽帶猶在此也。頃因下敎,祿官皆入,嗟哉祿官,自此其役倍前,爲禁漏官者,皆脫衣休家,豈特此乎?祿亦闕用,狹何異乎?昨日下敎太學乎?以此輩爲禁漏官,卽古例,依前,祿官亦依前,只守本監,自今日依此爲之事,分付。出傳敎上曰,雲觀禁漏旣下敎,此可謂渠輩時,頃者事旣一時,故其處略飭而已。頃者雲觀官員良才驛徒年下敎者,特爲安徐。出傳敎上曰,向者後旣下敎,此後雖太室,依社壇例,松木有頉,卽報禮曹,自本署草記,其木,卽爲作丹置門內,爲官員守僕養竈木事定式。出傳敎上曰,啓聖祠,甲申年間似創建矣。麟漢曰,曾親臨而書板以懸矣。曰,取考日記,則庚申年親臨釋菜矣。上曰,注書,誰也?曰,故校理柳謙明之孫也。上曰,右相見柳謙明乎?對曰,未及見矣。上曰,儒臣持問答入侍。出榻敎上曰,翰林尙有古風乎?銓對曰,今亦有之矣。麟漢曰,聞古風太甚,至於兩番不得相見矣。上曰,洪和輔於卿爲幾寸乎?對曰,寸外。上曰,領相稱以文翰有餘云,何如?對曰,名雖武弁,可惜矣。上曰,摘奸宣傳官入侍。出榻敎校理鄭宇淳,修撰金峙默進前,上命讀問答,至承史,宣傳官吳曙進前,上曰,松根無頉而墻內精潔乎?對曰,然矣。上曰,上番儒臣年幾何?宇淳對曰,五十六矣。上曰,下番其貌如其兄乎?麟漢曰,非但如其兄之貌,頗有古重臣貌樣矣。尙淳奉湯劑進前,上進御。命退,諸臣以次出。
乙未二月初九日酉時,上御集慶堂。藥房入診入侍時,都提調洪麟漢,提調鄭尙淳,副提調李,假注書柳孟養,記事官尹宗彦·宋銓,醫官方泰輿,以次進伏訖。麟漢進湯劑,上良久進御。上曰,騎判予以尋常視之。向日立門時見之則爲人大矣。上曰,下番翰林,直赴增廣乎?麟漢曰,式年直赴矣。上曰,耆科·登俊,皆在前乎?對曰,耆科在壬辰,登俊科在於昨年上元日矣。上曰,賢良科壯元誰也?對曰,李頤祥矣。上命注書出去,耆科·登俊榜目及其時日記持入,孟養出來,持榜目·日記復命。上命承旨讀奏訖。上曰,噫精神索漠,登俊試·耆老科,予何記?近聞況賢良科,意則深也。而付諸式年,故莫知何人,壯元況追付乎。此亦纔聞,今聞賢良科壯元人,卽李頤祥。子曰,必也正名,此科名同付,故其名泯,可惜。其時壯元人,昨獻策,雖下敎,於此豈惜?其時壯元人李頤祥,特爲陞六調用。此後雖式年榜其稱,此三人,必備賢良科事,分付,凡用時,以此意銘心事,一體申飭。出傳敎上曰,嗚呼今予心萬倍,故登俊試記有,而耆老科賢良科莫諒,取讀日記與榜,聞此,予懷何抑?噫耆老科設,卽逢壬之年也。嗚呼其雖爲此,其果此年,予莫能記,今聞此,此心何抑?嗚呼回甲,已是千千萬萬料表,豈意重逢此年?噫重逢此年,亦是料表,其過三年乎。聞此豈無表懷?壬辰年今在歲者,方在減膳之中,賜饌無可言,於此堂內臥而見,當賜表裡,其令明朝待令。出傳敎上曰,昨聞釋菜儒生擧案,予有意焉。恐或豐亨,默爲更思,此非比于此者,三昨問下大夫以下百官,恐或其無應者,將若之何云?近百張獻策,其對亦誠實,此非比於數張應旨,心若有得,尙今欣矣。古語云,謀及卿士,帽帶之人皆若此,而於靑衿一色掌外皆闕,況此儒昨夜旣周旋於大成殿中,若承聞於聖賢而來,昨已示微意,其對雖無董子之賢者,初試賜第,其何惜也?明朝當於此殿,策題取士,昨日執事儒生,大司成皆率來,文任同爲入侍,科次侍衛安徐,只禮房入侍,靑衿見八十二歲其君,豈可無拜?贊拜依例,如百官給紙筆之意,令該曹頒試紙,此非時刻者,待下敎只入正時。噫,欲賜初試,其非濫也。欲命策題,正當此時,此可謂一擧兩備矣。出傳敎上命注書出去,召入摘奸宣傳官,孟養承命出來,偕韓聖養·吳璟入進前,上曰,三江皆解氷乎?聖養等對曰,江氷盡解而行船矣。上命退去,諸臣以次出。
上在慶熙宮。停常參·經筵。
夜自一更至三更,月暈。
藥房都提調洪麟漢,提調鄭尙淳,副提調李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。日三飮氣益苶,慷慨互慷慨互,矢何三今二貼,氣何諭?待敎侍。
中宮殿·惠嬪宮,藥房口傳問安。答曰,知道。
備忘記傳于徐有臣曰,耆科設莫知何,昨聞知壬辰年,嗟此年就儲年,其聞此心何抑?其回甲誠料表,過幾年曷勝慨?心萬倍興惟此,皆浮雲。
傳于洪九瑞曰,次對仍爲之。
又傳于曰,此時次對闕乎?其卽盡爲備員。
洪九瑞啓曰,大臣·備局堂上,依下敎來待矣。
傳于李致中曰,次對入侍,禮房承旨率老人同爲入侍。
傳于趙載俊曰,內局入侍,捧券承旨隨入。
有政。吏批,判書李潭試官進,參判徐命善進,參議未差,同副承旨徐有臣進。吏批啓曰,判書李潭試官進,參議未差,小臣獨政未安,何以爲之?敢稟。傳曰,仍爲之。以姜俒爲掌令,趙鎭容爲獻納,宋民載爲正言,李福源爲刑曹判書,尹蓍東爲右尹,洪述海爲兵曹參議,李聖模爲司䆃僉正,洪鳴漢爲泰川縣監,校書正字李普榮,行副司直李福源,右尹洪趾海今加資憲,吏曹參議尹蓍東,副司直金魯鎭今加嘉善,已上加資事承傳。
兵批,判書朴相德病,參判李昌儒進,參議未差,參知李邦榮在外,左副承旨洪九瑞進,副司直具喜復·李福源·洪趾海·尹蓍東·金魯鎭·金魯永·金東淵,副護軍李城,副司果李善天·李頤祥。
京畿監司狀啓,禮曹判書洪樂性病重,上去不得事。踏啓字。
備忘記,傳于徐有臣曰,陞正郞陞亞卿,下大夫亦然,李晉主以礪山孫,登科幾十年,準職已久,其人予知已久,今適有窠,爲吏曹參議。
備忘記,又傳于曰,其宜擧沈滯,年今七旬,洪梓爲右尹。
洪九瑞,以備邊司言啓曰,本司武郞廳金㷞,奔走勤仕,又滿十五朔,依例陞敍或守令除授事,捧承傳施行何如。
又以兵曹言啓曰,昌德宮衛將張元徽,身病猝劇,勢難供職,呈狀乞遞,不可等待其差復,今姑改差,何如?傳曰,允。
趙載俊,以漢城府言啓曰,京帳籍二件內一件則藏於江都後,舊籍曝晒事,曾已命下矣。甲午式年帳籍,歲前已爲磨勘,今當發遣本府郞廳,持往江都,而帳籍結裹雜物,令各該司進排,領去官吏所騎馬及帳籍載運焉,依前例令該曹題給,何如?傳曰,允。
金養心。以刑曹言啓曰,頃者雲觀官員良才驛徒年下敎,特爲安徐事,命下矣。依傳敎,京畿良才驛徒三年定配罪人朴相敏卽爲放送事,發關分付于該道道臣之意,敢啓。傳曰,知道。
洪九瑞。以訓鍊都監言啓曰,去夜無犯夜人被捉之意,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
又以左右捕廳言啓曰,去夜犯夜人無所捉之意,敢啓。傳曰,知道。
獻納金東淵疏曰,伏以,臣家在湖鄕,八耋偏母,居恒善病,藥餌爲命,臣之情私,不可一日離捨,而向者郞署恩除,遠降鄕盧,臣含恩畏義,來伏旅次,晨昏之曠,已有日矣。薇垣除旨,忽下於方欲尋單歸省之際,繼以賓對有命,召牌儼降,章皇出肅,黽勉登筵,獲覩耿光,粗伸義分,而因仍蹲冒,其亦累日矣。未能出一言論一事,以效一日之責,臣方惶恧悚戲之不暇,而卽接鄕信,則臣母風眩宿痰,復作於換節之交,醫藥之治,調將之方,緣臣不在,亦多失宜,飮啖全廢,症形轉劇,急脚來報,促臣歸見,臣自聞此報,方寸煎灼,按住不得犬馬之誠,烏鳥之情,不能兩全其道者,正爲臣言也。玆敢冒陳短章,徑尋鄕路。伏乞聖慈,天地父母,亟命削臣之職,治臣之罪,以便救護,以昭法紀,千萬幸甚。臣於徑行之章,不宜贅及他說,而略有芻蕘之見,敢此附陳焉。我殿下遇災修省,靡不用極,藹然求助之意,至於臨門導言,欲聞袞職之闕遺,臣竊欽仰,而詩云袞職有闕,維中山甫補之,周宣王之廷,豈無他臣?而惟獨山甫一人補之云爾,則袞職有闕,固非人人所可言者,而此實宣王得一山甫,置諸左右,一有闕失,隨卽補之,所以致中興者也。今殿下未能得一山甫,而欲聞袞職之闕,言之者何人,補之者何人耶?惟殿下恒以遇災之心,警惕于中,而必擇賢才,不問地處,以置承弼拾遺之地,則何待求聞袞闕而聞也哉?仄聞方欲鑄錢,鑄錢之弊,實難殫擧,而錢爐所開,奸細窠藪,偸盜所隱,惟屬第二件事,鑄錢流行,實爲生民通貨,則前之所鑄,今何不足?而頻頻新鑄,適足爲所管營門贏餘肥已之資,監爐將校,偸竊營私之穴,民間則不見一錢,徒受百弊,州縣錢還,各營料理,生民嗷嗷,多錢故也。甚至於銷却舊錢,鑄得新錢,毁重爲輕,以取其利,新錢極薄,久置皆碎,此古所謂惡錢也。將何用哉?以此以彼,不可頻鑄,臣謂罷之可也。臣於待罪軍資監時,有所耳聞,殊異風聞,故又此尾陳矣。本監自是頒料衙門,常時雖或有些少耗縮,未嘗有大段逋欠,而監中有四所掌三所掌,卽直長所掌也。聞其無面米,至於三百六十石之多云,若是庫中斛上之縮,則他所同然,而三所獨然者,誠極怪駭,雖不知緣何致此,官員之昏謬積逋,下吏之恣意弄奸,昭不可掩,臣謂亟令有司,嚴加査覈,所逋穀物,準數徵捧,如此官員,日後字牧,非所可論,永刋仕籍,勿復檢擬,書員庫直輩,嚴刑遠配,以爲懲勵之地,斷不可已也。答曰,省疏具悉。應旨進言,予庸嘉之。軍資監事,萬萬可駭,令該府嚴問口招,鑄錢事,予何記有?今聞停撤與否,今無可論,徑尋鄕路云,此時再目,其何曠焉?本職許遞焉。
副校理權禛疏曰,伏以,臣向蒙恩暇,歸省病母,一向在鄕,分義不安,乃於日前,竭蹶上來,而中路遇感,症勢甚篤,實不堪奔走供仕,不意玆者。又有此新除,臣感激恩私,雖已章皇出肅,而狼狽惶悶,不知所出,病伏旅邸,呻吟昏瞀之中,忽聞有虹貫之變,而殿下惕然警懼,連下求助之敎。嗚呼臣雖未嘗涉五行之傳習災異之說,而乃若天人之所相感應,美惡之所相流通,曰休曰咎曰妖曰祥之必從其類,則粗有聞於聖賢緖論,而決知其不可誣也。以是而觀乎今日,則冥冥之中,不無禍亂之原,昭昭之際,可占危殆之形,此固婦孺愚賤之所共憂者也。臣愚死罪,爲殿下一二陳之可乎。噫上有堯舜之聖君,下無皐·夔之良臣,元首則明而股肱則情。內而朝廷,莫聞謇諤之直聲。外而州縣,未見循良之治積。百姓愁怨而莫徹九重之深,萬事叢脞而未紆廟堂之策。恬嬉度日,漫漶送年,雖以殿下聖明之資,亦莫可奈何矣。然此豈獨責之群下而已哉?人主一心,萬化之本,心和則氣和,氣和則天地之氣亦和,而是所謂位天地育萬物,而爲中和之極功者也。臣未知殿下位育之功果,何如,而今者虹災,亦或適然所致哉?雖然天聰明自我民聰明,天明畏自我民明畏,我殿下體天恤民之德,可以召景星慶雲之祥,而苟於朝夕之間,一念或忽,則方寸之中,誠僞判焉,而意外之災,從以儆之,臣竊願聖上益加省察之工,不以耄期而倦焉也。噫,君以民爲天,民以食爲天,方今生民困苦無食,而惟時之常,則宜乎皇天之示警,而有以告之也。夫民爲邦本,其本撓而其邦寧者,臣未之聞。噫安民之策,專在方伯守令,方伯守令之擇差,專在廟堂選部,而近日之方伯守令,率多以剝民肥已,善事求媚爲能事,廟堂選部,亦皆以地處門閥,姻婭援引爲美事,此固民生之受困,而有識之竊歉者也。臣生長鄕曲,稔知民間疾苦,目下隱瘼,有難徧擧,而若就其最甚者言之,則峽郡先大同之疊捧來年條,湖邑官貿藿之禁商網市利,在古在今,臣實初聞,守令之貪婪,大槪如此,哀此無告之民,何以生爲?此則有司在,臣不可越職論之,而至若量入爲出,生財之大道。近年以來,大司農經費,每患不足,夫以我聖上節儉之有何尾閭之洩,而國計之匱乏,至於此極,假使國家有用財之事,將何以責出也哉?臣以爲,嚴飭掌財之臣,親檢會簿,省費節用,以爲量入爲出之道焉。且夫安不忘老,有國之先務,以陸軍言之,除是老弱之外,太半庶簿,每當操練之日,東西募得,苟充部伍,此所謂驅市人而戰者也。以水軍言之,十丈巨鑑,繫之浦港,望後潮滿則浮在水面,下弦潮縮則墊于游泥,設有不虞之警,其何能運致海中耶?泥滓所沒,易致朽傷,船限未滿,遽已請改,得材甚敷,補葺太略,吏竊大材,官亦私用,近海松山,漸成童濯,職由於此,臣以爲,申飭舟師各邑,凡係大小兵船,使之常浮海上,而以爲不時之用,亦必以限滿爲準,而俾無濫斫之弊焉。然而民瘼之可蘇,財用之可節,軍政之可修,決不可以徒事申飭而能也。必須得人而後,可庶幾焉。治民而得廉公之吏,則民可蘇矣。掌財而得節約之臣,則財可裕矣。治兵而得威才諝之人,則何患乎軍政之不修哉?光儒有言曰,天生一世人,終了一世事,環東土數千里,豈無了事之人才也哉?誠願殿下,誠心求之,虛已待之,則草野效忠之士,必將于于焉願立於朝矣。惟殿下留心財察焉。仍念臣才旣鹵莽,病又難强,經幄論思之任,不可虛縻,草草狂瞽之言,亦涉猥越。伏乞天地父母,俯垂矜諒,亟遞臣所帶之職,以便公私,不勝幸甚。答曰,省疏具悉。官貿藿事,今聞爲耽羅·湖南·湖西,皆有此事云,色吏從中作俑,焉知無弊?令道臣嚴加申飭。先大同事,聞甚可駭,入侍之命,蓋此也。分三等,已涉駭然,亦有不爲此守令云,以此觀之,法外可知,此後嚴飭,可也。應旨進言,語甚切實,心庸嘉之,其宜益加猛省焉。爾勿辭察職。
說書李泰永疏曰,伏以,臣忝叨見職,今已數月矣。絲毫莫補,瘡疣畢露,居常愧恧,若隕淵谷。此際臣母素患痰癖之症,重添寒感,寢啖全廢,藥餌無效,委頓未席,氣息澟綴,臣方左右扶將,方寸煎灼,以此情理,實無離捨供職之望,呈告未徹,瘝曠是懼,玆不得不疾聲仰籲。伏乞天地父母,俯垂諒察,特賜遞改,以便救護,仍治臣瀆擾之罪,以肅朝綱,千萬幸甚。踏啓字
乙未二月初十日巳時,上御集慶堂。藥房入診入侍時,都提調洪麟漢,提調鄭尙淳,左副承旨洪九瑞,假注書朴天行,記事官尹宗彦·宋銓,醫官方泰輿·吳道炯·鄭允德·柳光翼·徐命緯·康命徽·白文昌,以次進伏訖。麟漢與諸大臣問候。上曰,一樣矣。上曰,今番月廊之事,予深以爲喜,非但能免無聊,雖應旨,何過於此?領議政申晦曰,然矣。臣亦見之,皆非文具矣。麟漢進湯劑,上進御,麟漢請診候,上曰,止之。麟漢曰,今日似多酬應,依前更進二貼,伏望矣。上不答。內局先退。
乙未二月初十日巳時,上御集慶堂。耆老科老人入侍時,行副司直宋淳明·申光洙·徐晦修·右承旨李致中,假注書柳孟養,記事官尹宗彦·宋銓以次進伏訖。上曰,舊邸老人皆來乎?致中曰,耆科人入侍矣。上曰,昨日傳敎,知申誤書矣。上曰,幾人入來乎?對曰,三人矣。上曰,誰某?對曰,宋淳明·申光洙·徐晦修矣。上曰,宋載禧何不入來乎?對曰,未及來矣。上曰,載禧年幾何?對曰,六十五矣。上曰,頃年耆老科卽憶昔,今日特召,其亦憶昔,耆科文臣中宋淳明·宋載禧·申光洙,各表裡賜給,徐晦修表一疋賜給。武科中若有武臣曾經閫任者,竝與年書啓。出傳敎上命老人先退。上曰,注書出去,召試官·儒生入來,孟養承命出來,偕試官入,弘文堤學李潭,校理鄭宇淳,修撫李晉圭進前,上曰,李晉圭年幾何?對曰,四十九矣。上曰,爲亞長乎?潭曰,已經矣。上命宇淳,書策題訖。上曰,懸題後禮房及試官,詣東月廊試士。上曰,儒生中或有以建功爲殿下悶焉者乎?潭曰,豈有如此人事乎?上曰,近者中官其雖蔭頂玉,僅具人形者多,不然多謀,八十其君,其誠悶也。諸承傳中官,一倂越俸一等。出傳敎上曰,身爲近侍,中官莫知頭面,以笠下敎,然後卽知,此等長番,將焉用哉?刊名內侍。出傳敎上曰,昨日此科,將何以爲?追憶壬辰而然,故其時彰義洞舊邸洞內人,尙今存在,其令入侍。承旨誤以耆老科人分付,做錯當該承旨遞差。更令卽爲來待,而只延秋門契今存者來待。出傳敎上命退去,以次出。
乙未二月初十日午時,上御集慶堂。大臣·備局堂上引見入侍時,領議政申晦,左議政李思觀,右議政洪麟漢,仁陽君李景祜,行司直韓光會·李章吾,行副司直趙重晦,戶曹判書具允鈺,判尹尹東暹,右參贊鄭存謙,吏曹判書李潭,行副司直李潤成·尹泰淵·尹得養,右尹洪趾海,刑曹參判權噵,吏曹參判徐命善,行大司成李瀰,行大司諫安兼濟,執義柳義養,校理鄭宇淳,左副承旨洪九瑞,假注書柳孟養,事變假注書洪相益,記事官尹宗彦·宋銓,以次進伏訖。晦曰,聖體,若何?上曰,一樣矣。寢睡·水刺之節,亦若何?上曰,如前矣。上命讀金東淵疏,至鑄錢爲弊,上曰,今方鑄乎?晦曰,年前大臣仰請,故命御將經營矣。尹泰淵曰,臣待罪摠戎使時,特命監董,故物力今始備置,方擇日始鑄矣,此是爲經費也,非營門私用也。上曰,戶判之意,何如?允鈺曰,今則物力旣備,欲罷不能也。至軍資監逋欠事,上曰,京司亦有無面乎?向日着帽中官偸木,朝官亦偸米乎?允鈺曰,曾有此弊,而洪奉朝賀爲都提調,尹東度爲戶曹別書時,已蕩減矣。今番直長兪漢鼎遷轉後,文書未及越來,故催促則流來舊逋旣多,而時直長亦多無面云矣。命書批答。命讀權禛疏,上曰,誰也?晦曰,權之孫也,至峽邑先大同,湖邑官貿藿等句,上曰,何謂也?諸臣皆對曰,莫知所指也。上曰,副校理權禛牌招入侍。出榻敎上曰,相聖何時可入來乎?晦曰,非久似當入來矣。晦曰,今春諸道習操,因特敎停止,窮春民事,雖極可幸,其於戎政,或不無疏虞之慮,各其官鎭門聚點,各別惕意擧行,而至於各營邑吏奴作隊,乃是乎下親兵,而近來操鍊之法,漸致懈弛云,是豈緩急可恃者乎?此亦申飭諸道,其所點操,一依新定式擧行之意,申明分付,何如?上曰,依爲之。出擧條晦曰,秋判具善復,今日次對雖入來,而有實恙不得入侍矣。實恙如此,則秋曹劇務,不可一任其瘝曠,今姑許遞,何如?上曰,許遞,其代政官牌招開政。出擧條晦曰,司直李福源,以曾經文衡之人,久未陞品。右尹洪趾海,卽是久次,可合於正卿陞㩴。吏曹參議尹蓍東,司直金魯鎭,亦是堂上中久次,實合於亞卿陞擢,故已與僚相有相議者,敢此仰建。上曰,好矣。依所請竝陞擢可也。出擧條上曰,都承旨有闕代,徐有寧除援,牌招察任,房順房,三院副提調例兼。出傳敎兼濟曰,請固城縣充軍罪人咸道亨依本律處斷。措辭見上上曰,勿煩。兼濟曰,臣以湖西民事,有所懷,敢此仰達矣。昨年農形,雖曰,稍登,而沿江諸邑,大違初料,湖民雖被聖恩,至今安堵,方春民窮,雖在常年,有不得免者,況如今年。尤兼可賴,目下濟恤之方,惟在於排巡分還,以爲作農之地,而沿江諸邑,穀簿不敷,留庫外應分條,無以繼巡,分給諸邑守令,皆願移粟,臣謂下詢大臣,分付道臣,以隣近稍裕邑,及時移劃宜矣。上曰,大臣之意,何如?晦曰,向來因平澤繡衣仰達,有還上加給之命,而道臣下去時,亦以此爲言,故使之到界後,量其分數狀請矣。今此諫長,以舊道臣,如是陳達,民情之懇切,可以知,此意分付道臣,而但其移粟之際,不無其弊,濟民倉穀物,不爲移轉,依加分例,以此分給於沿邑之民,似好矣。上曰,依啓。出擧條兼濟曰,臣前以貢津倉穀少之弊仰達,而濟民倉則穀多,反爲其弊,蓋其設置已久,穀儲漸敷,受糶納糴之際,爲弊不貲,當初節目,以三萬石積儲爲定,倉役訖後,以四萬石段節目,以百里內五邑屬之,數年以來,已爲三萬六千石矣。昨春臣待罪本道時,狀請一萬石移轉,少除遠民多受之弊,設倉旣出於朝家慮遠之圖,則儲穀固不可太少,救弊之方,惟在於少減穀數,目今沿江諸邑移粟之請甚懇,均之爲民,此甚便好,臣謂下詢大臣,依上年處分,以數三千石劃出移送,宜矣。上曰,大臣之意,何如?晦曰,三南濟民倉當初設施,蓋交濟之意,而穀物漸多,反爲民弊,則亦不可不念,沿邊附近邑,量宜移轉,無妨矣。上曰,依啓。義養曰,請固城縣充軍罪人咸道亨,依本律處斷。措辭見上上曰,勿煩。義養曰,請還寢罪人梁成卜減一律島配之命。措辭見上上曰,勿煩。義養曰,古之聖王,何事不敬?而敬天爲大,是以唐·虞建官惟百,而堯則首命羲·和,舜則先在璣衡,此可見羲·和之職,居於百務之首,而聖人敬天之政,亦如是矣。昔我大明皇帝,以司天監之名,殊無敬天之意,遂改以欽天,夫敬天之誠,豈係監名?而亦猶然矣。我國觀象監設官之制,只以本監所屬充數,而提調外搢紳中,庶他照管之官矣。今夫司譯院只掌譯舌,太僕寺只掌廐馬,而猶以搢紳朝士,擇置官員,則顧此雲觀,卽是上古羲·和之職,而反不若一冗官乎?臣謂下詢大臣,特設一二窠,勿論文南擇差,使本監比他司無所歉焉,亦爲敬天之一端也。上曰,所奏有見,大臣入侍,當下詢處之矣。大臣之意,何如?晦曰,臺臣所啓,不無意見,本監雖有領事·提調,凡事專委祿官,故全無官府體貌,古有兼敎授之窠,若以名官爲兼帶則無變制之事,而或可有差勝於前矣。思觀曰,臺臣所奏,引經爲言,誠有所見,而此係官制變通,倉卒間有難的定,退而商確,後日登對時仰陳,好矣。麟漢曰,臺臣所奏,誠有意見,而官制之猝難輕議,亦與左相所達無異,追後商確,似好矣。上曰,依爲之。義養曰,禁令之日久而解,亦一時弊,試以外邑姑物刷還之事言之,頃年申禁之後,八路宜無此弊,而近來則或不無宿弊復生之慮,此不但爲外邑使役之地,亦一紀綱之所關,且外邑妓生,免役漸多,故各官無可使役,則推捉邑村淫女,謂以定屬官婢,終身使役,爲官長者,如有仁人君子之心,則政是惻隱處也。臣謂更加另飭於八路宜矣。上曰,所懍是刷還事,申飭,勒定官婢事,其涉殘忍,一切嚴禁,可也。義養曰,聖人之大德,不過曰法天時而行仁政,且當三陽回泰之時,一政一令,必以一箇仁字爲本,陽氣藹然,卉木萌動,是天地之仁也。而聖人則之方長不折,太和氤氲,鳥獸孼尾,是天地之仁也。而聖人以之,母麛母卵,此所謂聖人卽天地之心者也。其於草木鳥獸猶然,而況於民乎。臣伏覩我聖上政令,莫不從仁字上推去,天地太和之仁,自在於聖上方寸之中矣。克袪黃口之弊,實是春令養幼少之政也。又恤四窮之民,亦是春和議賑貸之政也。聖上法天行仁之意,固已至矣。臣實欽仰,而然八路之中,囹圄殆空,而若或有疑惑未決者,若或有枉羅法網者,則此正有意於尋常民瘼,當此法天行仁之日,尤宜十分詳審之也。且禮記又有仲春省囹圄之文,此皆惻隱仁愛,與天同和,而成周八百之籙,實基於此矣。臣謂申飭八路,另加詳審,以使天地和泰之氣,益復洋溢於八域宜矣。上曰,所懷誠是,依啓。上曰,勒定官婢,旣已奏焉。船娼貽弊稅船,頃者筵中,非特船娼,其本養畜人,萬萬無狀,此後若有此弊,所犯人,勿爲徵贖,決杖一百,其令莫敢着足於江村事嚴飭。出傳敎上命國子長進前,上曰,依下敎爲之乎?瀰對曰,然矣。掌色皆參半爲之乎?上曰,可也。副校理權禛進前,上曰,先大同貿藿等說,何謂也?對曰,臣頃往鐵原,問其民弊,則先大同,最爲民大弊云,蓋秋之所納,春夏豫捧者也。而沈·崔景岳,獨不爲此云矣。貿藿則湖西·湖南,自官有貿販之弊矣。命書批答,上命備堂先退。上曰,注書出去,召舊邸老人來孟養承命出來,率六老人而入,上各問名與年。上曰,今者舊邸洞內六人,令該曹各紬綿一疋賜給。上命退去,諸臣以次出。
乙未二月初十日酉時,上御集慶堂。科次入侍時,弘文提學李潭,副校理鄭宇淳,修撰李晉圭,右承旨李致中,假注書柳孟養,記事官尹宗彦·宋銓,以次進伏訖。宇淳讀券抄三張,上命坼封。上曰,居首生員朴行淳,之次進士孟欽圭,進士崔光泰,竝直赴會試。出傳敎上命退去,諸臣以次出。
乙未二月初十日初更三點,上御集慶堂。藥房入診入侍時,都提調洪麟漢,提調鄭尙淳,左承旨趙載俊,假注書朴天行,記事官尹宗彦·宋銓,醫官方泰輿·吳道炯·鄭允德·柳光翼·徐命緯·康命徽·白文昌,以次進伏訖。上曰,都承旨入來乎?麟漢曰,未得入來矣。麟漢進湯劑,上進御,麟漢曰,明日當依前爲之矣。上曰,可也。命書傳敎曰,都承旨許遞,其代尹蓍東爲承旨,房順房,三院副提調例兼。又命書傳敎曰,其雖駭然,下敎一則辛丑命長番之子,一則申飭而已。崔命佐·曺壽喆下敎,安徐。命諸臣退,諸臣以次退出。
上在慶熙宮。停常參·經筵。
金養心啓曰,大司憲任希曾,執義柳義養,掌令李枰呈辭。掌令姜俒,持平李昌漢·吳大益在外。今日以監察茶時之意,敢啓。傳曰,知道。
藥房都提調洪麟漢,提調鄭尙淳,左承旨趙載俊啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。於暮年悶建功,欲聞超閑汨董,曷勝慨嘆時體?啞內局蓬萊名,此飮者學漢武,昨效漢此亦然,於靑囊得者流,氣何諭?待敎侍。
中宮殿·惠嬪宮,藥房口傳問安。答曰,知道。
殿座罷後,政院·玉堂·藥房口傳問安。答曰,知道。
傳曰,內局入侍。
備忘記,傳于徐有臣曰,昨試士予意深,爲內局助一勢,皆時體焉得剛,曷勝慨自慷慨?其雖然報宵速,文王鷄其雖唱,何問寢五內殞?旣問儒民何闕?當臨門令五部,待令民,戶惠堂皆待令,嗟此時誠可見,十九日當祗迎,禮房知其皆前。
趙載俊啓曰,右承旨李致中今日不爲仕進,卽爲牌招,何如?傳曰,允。
以右承旨李致中牌不進罷職傳旨,傳于徐有臣曰,只推。
傳于金養心曰,騎馬六匹立之,宣傳官二員待令。
備忘記,傳于徐有臣曰,禮房承旨許免,其代牧使洪和輔爲承旨,房順房,斯速乘馹上來,其代今日口傳擇差,今日赴任。
又傳于曰,房順房,而同副承旨爲軍士房。
吏曹口傳政事,以鄭肅良爲坡州牧使。
傳于金養心曰,騎馬六匹立之,宣傳官二員待令。
又傳于曰,內局入侍儒臣持問答,坐直承旨同爲入侍。
徐有臣,以義禁府言啓曰,軍資監前直長趙德海·趙基泓·兪漢鼎等,令該府嚴問口招事,傳旨啓下矣。趙基泓·兪漢鼎今方待命於本府,竝卽拿囚。趙德海以堤川縣監,時在任所云,依例發遣府羅將,卽爲拿來,何如?傳曰,允。
金養心,以禁衛營言啓曰,去夜紀夜人無所捉之意,敢啓。傳曰,知道。
又以一二所巡營言啓曰,去夜犯夜人無所捉之意,敢啓。傳曰,知道。
又以左右捕盜廳言啓曰,去夜犯夜人無所捉之意,敢啓。傳曰,知道。
都承旨尹蓍東疏曰,伏以,臣本譾劣之才,兼有迷鈍之性,居官任職,一無善狀,罪負如山,恩造如天,霜雪雨露,無非至敎,每自循省,惶汗輒逬,跧伏窮廬,分甘沒齒,乃者有隕自天,三銓除命,狎降於草萊荒絶之中,臣雙擎九頓,寸哀靡定,戀積軒墀,情急叩謝,一身廉隅,其何暇顧?遂乃不日登途,章皇出肅,粗效伸分之誠,方思自靖之圖,不意誤恩遽加,新資特超,京兆少尹,銀臺長席,一日之中,除書聯翩,蒙陋如臣,何以得此?感極而涕,莫省所措。夫亞卿,命德之秩也。知申,淸峻之官也。雖使宿學通才,賢勞績庸之臣當之,猶或爲之逡巡而不敢膺,以臣百無肖似,積年屛棄之蹤,乃今一朝叨濫,越次而居之,天下豈有是哉?覲光之願,衷情如結,嘗藥之義,屨駕不俟,而內省私分,旣不敢冒升華秩,外怵公義。又不宜復踐榮塗,左思右量,參前倚衡,咫尺天門,進身無路,玆不得不略入文字,仰干崇嚴。伏乞聖慈,天地父母,矜微臣自訟之忱,察本任難曠之勢,亟命收臣資給,刊臣職名,仍治臣瀆擾之罪,以重公器,以嚴邦憲,不勝大幸,臣無任感激祈懇之至。答曰,省疏具悉。今者陞擢,亦云晩矣。況此任,卿勿辭速察職。
徐有臣啓曰,吏曹參議李晉圭以玉堂入直,今日不爲謝恩,直爲出去,事甚未安,推考警責,何如?傳曰,允。
乙未二月十一日辰時,上詣延和門外。殿座入侍時,左承旨趙載俊,左副承旨洪九瑞,右副承旨金養心,同副承旨徐有臣,假注書朴天行·柳孟養,記事官尹宗彦·宋銓,以次侍立訖。上具翼善冠·袞龍袍,以乘輿出通陽門,詣延和門外殿座,上曰,雖有其名,噫八十二歲,五十一年在其位,位則君師也。夙夜心悶者,謀及多士,予意其果,建功大劑,而日服兩五錢,加以附子,嗟予其苦,何云其闕?而蔘芪性偏,古人旣云過猶不及,亦聖人之訓,大抵此亦時體,凡事愼則過愼,亦國中之風,大抵於今日公卿至匹庶,君親一也。文王之所以爲文王,卽問寢視膳,於今日食日減,惟恐建功之闕一貼。中夜頹臥,惟以此爲日課,於日飮時,欲起復臥者,實由時或乍睡而覺,問以何更,曰申牌未報云,夕入侍亦未過,强以酬應,昨問亦云,見首扁鵲奉鎖鈔而來,若見虎狼,建功進前,强起强飮,先自蹙眉,若此者,一日一次其難也,況三次乎?三百六十日,其計九百,計日百二十日也。曷勝悶曷勝悶?昔帝堯五十年御位,問左右而莫知,問朝臣而莫知,故至遊康衢,今予臨東月廊,而效宋臨閣古事,昨試近百多士,亦效漢事,雖然先問何益?皆先問初意,雖給紙筆,孰能應旨,對月廊,抱歉然將回云,無一闕焉。金弘道亦稱丹靑曰,以繪事後素,而其對者無一苟且,可見其誠雖回。嗚呼,八十二,若心有所得,雖然謀及士庶,史記旣云,旣問多官,其儒只一心用悵然,有昨日試策,然其對不若月廊,有諸已而求諸人,卽古訓也。予嘗自量,予則必曰建功大劑,一劑或恐過矣,況三。且卽其席再飮,雖欲功,焉可無悶?若此之劑,數刻之內飮一兩,能受故無頉,及其有頉,其何先文?若有頉,一飮猶難,其況三。問御膳,不過數匙,問其步,近輒隨人,而咸曰昨日勝於再昨,今日勝於昨日,食雖數匙,莫能爲悶,雖一貼建功及其灌也,若灌金丹,此非時體而何,此非三遺矢而何?興惟及此,思八十二歲其君,何心食何心飮?爲世道不勝慨然,予則必也陳章,故其思若此,其望切矣。果然有若此者,必欲超其資,果有此,衆皆竊笑。咸曰爲狂,豈特此?雖超資之命,衆皆爭也。果有此果若此?若昔丘從直,予則必也嘉賞,昨意亦然,若先諭以資導,故只稱其賞,果有初日會試,只用一人,必也殿試,臥而思此萬無,月廊已諭,昔人勤攻之語不然。若有反攻予者,庶可有試士之效,果有一張,已初試云,庶有試士之意,而靜臥而思,其中一張,有稱蓬萊者,於章奏,此等事,曾有禁令,着儒巾着儒衣,與東方朔異,則莫重殿策,豈稱此?事當停擧,而事在修省求助之日,故雖默,嗟今暮年,若不示弦韋,何以正士習?噫,五十一年臨御,其雖歉然,位則君師,取名紙書更置之,若書次等書,更以給示,予意於而世題中,稱李時聖者,雖示予意,意切追慕,其中二人,以李時聖今雖在云者,意雖抑揚,其實着實見題,其兩儒招來政院,各紙二卷,筆二枝,墨三笏賜給,使俗之儒生,凡於問策,必也誠心,勿敢浮文,嗚呼彼倉照臨,今予萬念已冷,兩次擧措,其豈文具?況近者常稱苟且翁。於今日着揮項,强以臨門,豈好勝,亦豈爲觀瞻,意實謀及士庶也。出傳敎上曰,丘從直爲何官?朴相德曰,爲判書矣。上曰,丘從直子孫有之否?相德曰,爲蔭仕,而向以陵官,入汰去中矣。上曰,一日三貼,誠苟且矣。夜則無寐,至午後入睡,覺後問是何更,則申時云,誠悶矣。上曰,昨日入格儒生三人,內局入侍,同爲入侍。出榻敎上曰,坊民皆入來乎?載俊曰,入來矣。上下詢曰,古稱謀及卿士,旣聞於百官儒生,獨未聞於汝等也。貢人中或有可冤者,各奏其懷,可也。坊民等對曰,今則無弊矣。上曰,汝等欲諂於戶惠堂而不爲直陳乎?誠無據矣。上曰,侈風方盛,何以則袪奢乎?對曰,閭巷之間,別無侈風矣。上曰,以髢䯻之太侈,有婚事愆期之患云,然乎?對曰,果有此患矣。上曰,髢所以聚衆人髮也。婦女不知其汚而尙戴頭,極爲非矣。上曰,此後則髢䯻以小爲尙,若有如前高大者,當以簇頭里改制,以此知悉,可也。上曰,大釀旣已嚴禁,今則盡賣而無餘乎?對曰,朝令旣嚴,故今則絶無矣。上曰,祭則予已許之矣。上曰,閭巷風俗,善乎,惡乎?對曰,風俗甚善矣。上曰,無謀乎?對曰,尙有多謀者矣。上曰,然矣。以中官見之,尙多謀矣。上曰,八十二歲君,一日進一兩蔘可乎?對曰,三貼進御,如天仰望矣。上曰,上自公卿百官,下至庶人,皆如此仰對,予甚切悶矣。上曰,四民中有蓬頭總角,曲腰處女乎?對曰,今無如此者矣。上命作頭仰對者三人,各賜木布。上乘輿還入通陽門,諸臣遂退出。
乙未二月十一日巳時,上御集慶堂。藥房入診時,都提調洪麟漢,提調鄭尙淳,左承旨趙載俊,假注書朴天行,記事官尹宗彦·宋銓,醫官方泰輿·吳道炯·鄭允德·徐命緯·柳光翼·康命徽·韓命禧,以次進伏訖。麟漢曰,昨日侵夜酬應,今日又早爲勞動,聖候,何如?上曰,一樣矣。上曰,今日坊民皆起立云,此實油然之心矣。夫豈指揮而然乎?麟漢曰,此所謂秉彝之性也。上曰,今日當進三貼,以副其心,所可愧者,五十一年無一事爲民,而民皆起立,豈不歉然乎?麟漢曰,豈其然乎?他事姑勿論,雖閭家之禁,座更之法,此實莫大之惠也。命書傳敎曰,嗟予夙夜此心,悶夜長悶建功,下敎每及此,況謀及士庶乎。欲默而問焉。予常慨然者,時體靑衿對若此,今日衆庶,擧亦若戊申年廣通橋山呼,衆心可見,嗚呼臨御五十一載,無一毫惠民,而聞此齊立,嗚呼,數日內見三,一則月廊光景,二則殿策勤政,三則衆民擧措,此何由乎?徒位徒壽,冥然苟且,而然戊申年,聞山呼聲,爲之垂涕,載於戡亂錄,今日衆民擧措亦然,嗚呼,涼德若此,民心若此,此予興懷者今日見,果非時體,誠心可知,予豈無謝衆民之心乎?初則只今日欲進三貼,以謝衆民,更思嗚呼八十二,謝衆民只一日,此文具,今予心,彼蒼臨照,豈可以文具彌縫乎?令內局今月內連進三貼,以謝衆民,嗚呼以予心有此敎者,可見五十年君民相依之意也。呼寫及此,不覺飮涕。嗚呼我民,能知予心乎?上曰,今日則謀及士庶亦爲之,而所可愧者,無德於民矣。上曰,儒生皆來待乎?注書知入,賤臣承命出來,催促率入。麟漢進湯劑,上進御,請診候,命止之。命書傳敎曰,都承旨批下,牌招察任。命提調持湯劑更爲入侍。出榻敎麟漢曰,臣惶恐敢達矣。湯劑連疊進御,終不如適中早晩之爲好矣。上不答。儒生朴行淳進伏,上問姓名後,命誦試券,行淳從頭誦奏,至堯舜之位,堯舜之德等語,上曰,汝無乃太過乎?汝亦不免諂矣。行淳曰,常有非堯舜不陳之意,故行文之際,自爾如是矣。上曰,其言亦有識矣。仍命書傳敎曰,嗚呼連日,此擧,豈爲觀瞻,意實深焉。今日臨門時,已諭予意,若予意而對策,豈特殿試?臥而靜思,于今時體,決無此人,其對以予言爲過,反攻予,庶可對云,此人果然,今問增廣會試已見三云,增廣會試見三,其豈多人?有此心,以予心增廣,杳然若此,豈特登第?入場何望,果若予心,豈云殿試,其可惜也?今者命會試,因頃者臺臣之章,卽惜科之意,而嗚呼八十二年,豈惜一人殿試製述會試?此亦無近例者,昨日製述中三下一壯元朴行淳,特爲直赴殿試,仍命翰林畵其面,注書率而出,儒生孟欽圭·崔光泰次第進伏,上各問姓名後,命誦奏試券若干行而止。命書傳敎曰,今番入格人孟欽圭,卽孟萬澤四代從孫,以他事給紙筆墨,自內特給草注紙一卷,以示予憶昔之意。麟漢曰,臣有敢達之事矣。前因臺啓,別科賜第,有特命定式矣。今日則成命已下,無容更議,而此後則更勿無時賜第,竊有望也。上曰,予亦知之。仍命書傳敎曰,今番後諸生,必有莫測者,大抵昔則節製,予聞賜初試云,予知後皆賜第,因臺啓下敎者非三·九應賜第者,人日製,七夕製,或命製者於三·九,古例班班,今何減也?而人日製,七夕製與特製者,皆當會試,其令知悉。又命書傳敎曰,一時鄕闇,頃者月廊停擧掌議,特爲解停事,分付。又命書傳敎曰,臨門時已諭而以丘從直事下敎,欲聞之,其孫其果調用,今作散云,曷勝其惜?若有窠,今日內口傳調用,無窠,待窠卽爲懸註調用事,分付銓曹,況若何所聞而來,何所見而去?旣調用,非渠而作散云,豈初命意乎?若當窠先付,特爲陞六調用,無窠,自奉事陞六窠有窠者,今日口傳調用。尙淳持湯劑更入,麟漢奉進,上進御,麟漢曰,三貼當待下敎矣。上曰,可也。命退,諸臣以次退出。
乙未二月十一日酉時,上御集慶堂。藥房入診,坐直承旨,儒臣同爲入侍時,都提調洪麟漢,提調鄭尙淳,副提調尹蓍東,假注書柳孟養,記事官尹宗彦·宋銓,醫官方泰輿,左副承旨金養心,副校理權禛,副修撰金履正,以次進伏訖。麟漢進湯劑,上進御,麟漢曰,明日亦依前煎入乎?上曰,可也。藥房先退。上命儒臣承史輪讀問答。上曰,上番,誰也?養心對曰,權忭之曾孫也。上曰,下番行列字何也?履正對曰,履字行矣。上問禛曰,一年三捧大同云乎?對曰,鐵原則已成規例矣。上曰,權忭有樹立矣。有謚號乎?對曰,文貞矣。上曰,昨聞儒臣應旨章,先大同三字,八旬初聞,豈可循例賜批?特召下問,而知今日又入侍,餘懷憧憧。更問鐵原若此關東一道若何?下問鐵原,外雖不知云,而且問入侍承旨,曾任嶺南·湖南,而亦有此事云,若此,非徒關東二道亦然,昨初聞大駭,今思其本,卽先捧鐵原無形,故因稱其名,守令亦與焉者也。噫,黃口充定,其猶禁焉,而此雖幼,其人在焉,此則其種猶在民間,尙不入土而先捧,萬萬無狀。噫白首暮年聞此,其若一批以置,是豈體昔年爲民之意乎?今問大臣聞此,大駭而小怪云,況予乎。詳聞此,此豈一時賜批而止者乎?嗚呼鐵原若此,於關東無是事,焉可知也?兩南亦然,曰以先大同,故聞雖駭,卽其本用道乏,若此預用,爲守令者無狀,名曰先大同,例以爲常者也。若無今儒臣應旨章,予何聞之?其雖無狀,許多守令,難以今處,弊一宜懲百,儒臣所陳兩守令,特賜表裏,其餘令聞此,必也自恧。平澤猶命御史,其可默乎?令道臣嚴査一道,果有此弊處狀聞,先鐵原革其習,餘有者,一體皆革,而此後一切嚴禁,若有犯者,當該守令,亟施勿限年投畀之典,亦勿檢擬字牧。今聞兩南,亦有令兩道,嚴査有此弊處,依此施行事,自政院一體,下諭,以示予暮年爲民革弊之意。出傳敎上曰,今予精神索漠,雖聞輒遺,況人乎。今聞昨年入侍云,而予何記有?嗚呼,文貞樹立,可垂百世,況予乎,且豈特予乎?嗚呼昔年淸心苦節,四字之褒,不覺欽誦。噫,文貞子昔年命調用,已作故,其孫予亦命而同前云,予用愴心,況予嗣服後賜謚,而尙無一致祭,何以衣予心,亦何以慰九原?祭文製下,香祝下送,特命本官致祭。出傳敎命書祭文十句訖。上曰,昔年於卿,調用子孫,今皆作故,曾孫登科,暮年事予,旣命賜第,亦無表意。校理權禛,其命銓曹,準職調用,用慰三代九原。出傳敎上曰,旣命賜祭,儒臣其何請由下鄕,其令爲主人受祭。出傳敎上問履正曰,金善行子爲蔭仕乎?對曰,曾有調用之命而旋作故矣。上曰,有其孫乎?對曰,有之,而方在草土中矣。上曰,嗚呼,今予暮年,一心惟在古臣,下番儒臣父與叔,皆予嗣服後登科,而皆登亞卿,近者其子,儒臣見焉。況儒臣父暮年登科,尙今思焉。其子若此,予用慰焉。雖下敎何憶金善行子?其果調用而已作故云,嗚呼暮年,古臣兄弟子,一見一不,予懷何抑?今聞金善行子履祥,雖有調用之命,先作故若此而莫知,其衰已判。嗚呼暮年,興思故臣,雖思故臣,九原難作。嗟哉一子,今爲玉署,今聞金履祥有子云,令該曹卽爲待窠懸註調用,以表暮年意。履祥子闋服在九月云,待闋服卽爲調用事,分付。出傳敎命退去,諸臣以次出。
上在慶熙宮。停常參·經筵。
徐有臣啓曰,大司憲任希曾,執義柳義養,掌令李枰呈辭,掌令姜俒,持平李昌漢,吳大益在外,今日以監察茶時之意,敢啓。傳曰,知道。
藥房都提調洪麟漢,提調鄭尙淳,副提調尹蓍東啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。爲衆民强飮三,何以然嘉丹衷?八十二於朝鮮,君依民民依君,見予事知予心。日三飮氣可愈,氣何諭?待敎侍。
中宮殿·惠嬪宮,藥房口傳問安。答曰,知道。
傳于洪九瑞曰,內局入侍。
又傳于曰,儒臣持問答,坐直承旨同爲入侍。
又傳于曰,中官呈辭,禁焉。
洪九瑞,以禮曹言啓曰,今二月初三日所下傳敎中,自今日減膳十日事,命下矣。十日之限,止於今日,自明日依例復舊封進之意,分付,何如?傳曰,依允。
傳于徐有臣曰,內局入侍。
金養心,以備邊司言啓曰,今日濟州漂海人入來後,使本司郞廳及譯官問情,則與領來譯官崔挺祥問情時問答,別無異同。故正書入啓,而今此漂人,寒程遠來,使之姑留一兩日,卽爲發送,何如?傳曰,允。
徐有臣,以義禁府言啓曰,罪人洪相聖拿來都事,纔已入來,卽當開坐擧行,而同義禁具庠未肅拜,一員未差,具庠令政院稟旨牌招,以爲備員開坐之地,何如?傳曰,允。
傳于徐有臣曰,同義禁牌招,依例擧行。
又傳于曰,具庠牌招開坐,草供卽爲捧入。
洪九瑞啓曰,玉堂上下番俱空,事甚未安,今日政新除玉堂,待下批竝卽牌招入直,何如?傳曰,允。
有政。吏批,判書李潭進,參判徐命善式暇,參議李晉圭陳疏,都承旨尹蓍東進,以具㢞爲大司憲,金思穆爲大司諫,郭鎭純爲執義,申應顯爲司諫,柳煥德爲掌令,金翊休·黃樟爲持平,金鍾善爲獻納,申致權·沈豐之爲正言,鄭景仁·李昌伋爲校理,朴在源·李命勳爲副校理,兪恒柱·南絳老爲修撰,李會遂·李商輅爲副修撰,金鍾正爲禮曹判書,朴相岳爲工曹參議,金魯鎭爲同義禁,姜文會爲翼陵別檢,贈弘文正字尹得敏贈吏曹參判,前右尹尹蓍東考,依法典追贈。
傳于金養心曰,薇垣長望安徐,更爲擬入。
以洪檢爲大司諫。
兵批,判書朴相德病,參判李昌儒入直進,參議洪述海,參知李邦榮在外,左副承旨金養心進,以田得雨·柳光翼·柳義養·姜俒·李枰·李商建爲護軍,洪樂性·徐有寧·任希曾·安兼濟·李致中·李東馨·朴相甲·鄭宇淳·權禛·吳大益·李昌漢·趙鎭容爲副司直,嚴思晩·宋民載·嚴球爲副司果,李泰永爲副司正,金履正·金載人·金峙默爲副司果。
徐有臣啓曰,判義禁鄭弘淳,同義禁邊得讓,持罪人洪相聖草供,依下敎來待矣。
又以義禁府言啓曰,罪人洪相聖,羅州牧充軍,倍道押付事,命下矣。卽爲出給兵曹,使之擧行之意,敢啓。傳曰,知道。
金養心,以兵曹言啓曰,依傳敎,罪人相聖,全羅道羅州牧充軍,當日倍道押付之意,敢啓。傳曰,知道。
又以御營廳言啓曰,去夜犯夜人無所捉,敢啓。傳曰,知道。
又以一二所巡廳意啓曰,去夜犯夜人無所捉之意,敢啓。傳曰,知道。
又以左右捕盜廳言啓曰,去夜犯夜人無所捉,敢啓。傳曰,知道。
同義禁金載順疏曰,伏以,臣猥以無似,久叨藩寄,絲毫無補,懍懼恒切。畢竟溺職之罪,自陷罔赦之科,而聖度天大,薄施譴責,臣方戴罪含恩,伏地戰恐,不意玆者,恩敍忽降,繼有金吾寵除。臣於是,驚惶感激,莫省攸措。其在分義,固當竭厥趨承之不暇,而第臣偏母宿病,近因換節之交,將攝失宜,寒感外襲,頑痰內痼,症形危篤,藥餌罔效。臣以終鮮之身,左右扶將,方寸焦灼。此際又見差農壇祭官預差,而以此煎迫之情私,萬無離捨駿奔之望,玆敢疾聲仰籲於孝理之下。伏乞聖慈,俯垂矜察,特命遞臣之職,所差獻官,亦令該曹,亟行變通,以便救護。仍治瀆擾之罪,以嚴朝綱,不勝幸甚。答曰,省疏具悉。該府將有擧行之事,兼帶金吾,許遞焉。
乙未二月十二日辰時,上御集慶堂。藥房入診入侍,坐直承旨·儒臣同爲入侍時,都提調洪麟漢,提調鄭尙淳,副提調尹蓍東,記事官朴思機·尹宗彦·宋銓,右副承旨徐有臣,校理朴相甲,修撰金履正,醫官方泰輿·吳道炯·鄭允說·柳光翼·徐命緯·康命徽,以次進伏訖。麟漢曰,夜間聖體,若何?上曰,一樣。寢睡·水刺之節,若何?上曰,同矣。麟漢曰,陪來湯劑矣。上命書傳敎曰,今日太監朝鮮,莫知八十二歲其君,況渠雖螟蛉,其亦內府世祿,則莫知八十二歲其君,其皆用謀,萬萬駭然,莫知其君,何知其鄕?中官呈辭,一切嚴禁。上進湯劑,麟漢請診候。上曰,只二人爲之。上曰,先大同禁之可也。金養心亦知此弊矣。麟漢曰,然矣。泰輿進前診候。退伏奏曰,脈候左右三部度數調均,脾胃脈候亦好矣。道炯進前診候,退伏奏,與泰輿言同。道炯曰,臣惶恐敢達矣。自冬以來,連進附子二錢,今則日氣漸和,減進宜矣。各貼各五分,一日進一錢,何如?臣在外,與諸醫相議矣。上曰,附子拔之則不可矣,一錢好矣。上曰,非但厭飮,有時乎昏頓,何耶?道炯曰,此時痰候然也。麟漢曰,問于首醫而處之如何?上曰,然矣。泰輿曰,附子進御後,多有效驗,而此則可惜之之材也。今則漸漸春和,減進一錢好矣。上曰,皆奏之。允說曰,今則日氣漸和,減進好矣。臣等在外,已爛漫相議,道炯之奏至當矣。命徽曰,一貼五分式入之誠好矣。光翼曰,在外時已相議矣。上曰,予以爲民之意,今復三貼,此後當四貼乎?麟漢曰,自上已得蔘精矣。上曰,首醫以下皆入。諸醫進伏。上曰,都提謂予得蔘精,信乎?泰輿曰,得蔘精故然矣。道炯曰,蔘之爲物,本有眞液,載於方書矣。命徽曰,蔘之一名土精,一名神草。本草曰,下有人蔘則上浮紫雲,自上果得蔘精矣。上曰,果得蔘精,則雖多進亦好矣。允說曰,蔘者出於精潔之地,自上多御,豈不得精乎?上曰,京則雖種柱蔘,不善成云,此如柚子之渡海爲枳乎?上曰,予曾服牛黃矣,此豈有精乎?允說曰,得蔘精分明矣。道炯曰,附子惜之,隨時變通可也。上曰,附子助蔘乎?道炯曰,然矣。助陽也。上歷數權儼兄弟,而言淸心若節四字。麟漢曰,權晟則自上用別格,由江界而爲義州,自義州而爲西伯,因入爲戶判矣。上曰,向者洪啓遠·金用謙,有滋味故入直矣。麟漢曰,用謙筋力好矣。上曰,壯洞之金,根字行爲官乎?麟漢曰,復根以文忠奉祀孫,已至太守矣。上曰,晩根有下敎乎?蓍東曰,已有承傳矣。上曰,延豐君熟成矣。麟漢曰,然矣。蓍東讀奏禮曹復饌草記。上曰,今日後飽矣。又命書金載順批答。見廳日記上曰,承旨年幾何?蓍東曰,四十七矣。上曰,爲大司成乎?麟漢曰,曾經大成·副學·吏議,今已十年矣。上曰,曾爲守令乎?蓍東曰,曾爲濟牧矣。上曰,島俗,何如?蓍東曰,島俗本來愚頑,而兼以湖南巧詐,人心則極惡矣。然以遐方之故,感服聖化則勝於他處矣。若聞聖敎宣布,則或有失聲涕泣者矣。藥房提調持湯劑更爲人侍。出榻敎命書傳敎曰,頃者因平澤事,不過申飭,飭已行,況其中一人,卽前官事,其闊狹豈可異同?陽川令嚴球·柳光翼,竝給牒敍用。推考房承旨入侍,嚴球·柳光翼敍用付軍職,口傳擧行。出榻敎上曰,此後附子加入減五分。尙淳進伏。麟漢曰,湯劑陪來矣。然而一入侍兼進,未安矣。上進湯劑後,上曰,退待下敎。上命他承旨進前,右副承旨徐有臣進伏。上命書傳敎曰,同副承旨解由勿拘。又命書傳敎曰,嗚呼,昔年以見,若有求言之敎,章奏還至公車,於今初三日下求言令,政府廣求直言,書付各司,而噫,東月廊臨問時,多官所懷,再昨殿策,只二十餘人對策,而無董仲舒三策直語,被選三人外,其有令人君動色之文乎?已涉慨然,而耳目則應皆匡救者,故不問以待。噫,準十日復膳草記以入。齋日皆過,無故日亦二日,而金東淵徑行時投章,權禛一章外無一章聞焉。此果興兆替兆,曷勝慨然?耳目若此,閒官何問?噫,各司求言之敎,卽各司壁書,曷勝寒心,曷勝寒心?耳目若此,閒官何論?今數日三司無言者,一倂遞差,以助其便。政官牌招開政差代,以在京無故人備擬,在鄕人亦許遞,求言後無言特遞者,纔屬耳,今政勿擬。上命儒臣進前,讀問答,仍命承旨與諸史次次進讀。諸臣以次退出。
乙未二月十二日申時,上御集慶堂。藥房入診入侍時,都提調洪麟漢,提調鄭尙淳,副提調尹蓍東,記事官朴思機·尹宗彦·宋銓,醫官方泰輿,以次進伏訖。麟漢曰,湯劑陪來矣。上曰,進之。上曰,尹東晩與東晳同腹乎?尙淳曰,異腹矣。上曰,罪人與奉朝賀幾寸?麟漢曰,十寸孫,而其親外家,卽故宰臣兪健基也。罪人與健基,指目則異,而於世亦無立的矣。上曰,然則與奉朝賀異矣。上進湯劑後,上曰,卿曾見罪人貌乎?麟漢曰,見矣。上曰,明日待下敎。麟漢奏曰,罪人事,旣下處分,臣不敢煩陳,而但原情入後,特加詳察,以爲處分,千萬是望矣。上曰,然矣。命退,諸臣以次退出。
乙未二月十二日申時,上御集慶堂。刑房承旨入侍時,左副承旨金養心,假注書柳孟養,記事官尹宗彦·宋銓,以次進伏訖。上命讀軍資監官員口招。上曰,趙基弘以承傳爲蔭仕乎?養心對曰,然矣。上曰,同副今日入來乎?對曰,今日則未可知,而明日則似入來矣。上曰,趙德海,誰也?對曰,趙德成族也。上曰,金吾堂上入侍。出榻敎判義禁鄭弘淳,同義禁具庠進前。上曰,趙基弘許,以三百石無面,問之否?弘淳對曰,無面則已爲備納云矣。上曰,然則必是兪哥所爲也。上曰,罪人擧動,何如?對曰,如常矣。命讀相聖口招,至實非本情句語。上曰,何謂也?弘淳曰,其女自爲隨去云矣。上曰,其擧措不爲荒亂乎?對曰,擧措頗雍容,而口招之際,以半文半語爲之矣。上曰,渠能知此下敎而來乎?對曰,渠何可知乎?上曰,若知其下敎,則必自處矣。上曰,意謂溺色,而必荒亂矣。亦頗雍容云,其爲人似不庸闒矣。上曰,其女則已逐之云耶?對曰,卽時逐送云矣。大抵其後罪則重,而前罪則非死罪也。上曰,漢太倉令女,誰也?對曰,緹縈也。上曰,門外其子待罪,而又有婦女乎?對曰,果有之矣。上曰,其子脫笠而伏乎?對曰,非但脫笠,且脫網而伏矣。上曰,罪人旣來金吾,諸具皆待令乎?對曰,皆已待令矣。上曰,蒙頭而來乎?對曰,自其處依法而來矣。上曰,都事道理當如是矣。上曰,船或有還入之事乎?對曰,若不遇順風,則間有還入之弊矣。上曰,其妻孥必相握而哭矣。對曰,王法至嚴,初不與之相見矣。上曰,罪人名字何字?對曰,相字聖字矣。上曰,其名字可惜矣。上曰,御史載妓入海,卽三百年所無之事,而此事果非關係一律,故初處分若此,靜思兼巡撫使擁妓渡海若何?亦下敎,古漢將韓信,亦有此事乎?非關係綱常,而王府擧行若何?當臨門以軍律欲處,亦非都監擧行者,待捕來下敎,而兩司之啓,予雖衰,其心若見,旣有贓物,有何嚴問?此無他,欲開供路,曷勝駭然?故其所處分,一節深於一節者。雖然伊後靜思,此非難容覆載間事。嗚呼,八十二年,正法相聖,其何快也?昔故相宋寅明謂予曰,法雖嚴,於一殺字,宜戒云,其言尙今在耳。爲其快輕施重律,此雖非殺一不辜,過則過矣。聞其根脚,其若今存,此豈比於妻孥何尤?且惟其下,妻則應有,若有其子,彼相聖,雖莫知其妻孥若何,暮年興惟,予心大異於前。今聞口供,挾娼渡海,渠何敢辭也,而載妓先送,果然與差員所對有異,就捕旣嚴,莫知而來,勢固然矣。到王府,問此於渠,今當載車者,精神必也昏錯,而問堂其所供,皆有修理云,此無狀之中,猶有可取者,予之爲駭者,其將來到,夫婦父子,五倫中二,相聖其雖莫聞,其妻與子豈不知?此非關係國事者,則予則必有緹縈而莫聞。闕外雖有轎子,豈比於此,而頃者一老婦到闕門,兵曹雖禁,此非常人,而脫蒙頭步入闕門,自撞申聞鼓,其時予聞此,心竊異之。嗟,今相聖,一下敎當載車者,而緹縈旣云,渠豈復生於朝鮮?予亦思此,先問於知申,且問禁堂,果有二子云,而以大者言之,於此日已判於目前,當先自處於其前,而莫知其狀,子道當然,豈可脫綢而已?觀此相聖溺色而陷此,相聖妻愧緹縈與近者老婦,其子其心,予未知也。以此觀也,其妻與子可知。嗚呼,不思故相戒其一殺字之言,令按律於此等無形之人,嗟哉,八旬,豈不歉然?嗚呼,暮年,非比乎昔,若有殘忍光景,其過亦何云矣,曷勝慨然?其雖然今者擧措,其果無形。雖然渠雖無形,亦一宇宙間人也。嗚呼,暮年,其何過用律?全然酌處其事,輕赦一人而免載車,亦暮年一仁政也。相聖旣貸一律,何復令涉其島?羅州牧充軍,倍道押付,到配後,令道臣狀聞,其令爲臣者爲妻者爲子者,咸知予樹五倫之意。出傳敎上曰,今看軍資監擧措,萬萬可駭。此後凡入倉後,戶曹令郞官摘奸,若有欠縮,當該官沿邊充軍,該吏沿海限己身水軍充定,奉承傳,各倉卽令郞廳摘奸書啓,果有處,該署提調,亦焉赦無飭?以此嚴飭。出傳敎上命開陽門仍留,禁堂先退,命書判付。命退去,承史以次出。
上在慶熙宮。停常參·經筵。
藥房都提調洪麟漢,提調鄭尙淳,副提調尹蓍東啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。爲衆民强三飮,嗟今夜其能睡,於曉來氣益苶。嗟,今予其已判,三時任予頻見,諸原任其欲見,聞此敎知予心。三大劑若冷水,於昨日憶命契,曷勝慨撤宵嘆,爲侍從曰臣道,爲其夫若一婦,爲其子豈忍此?此何由予涼德,昨日後心何定?嗟,八十二,憶故相言,氣何諭?待敎侍。
中宮殿·惠嬪宮,藥房口傳問安。答曰,知道。
傳于洪九瑞曰,內局入侍儒臣,持問答同爲入侍。
備忘記,傳于尹蓍東曰,八十二漢唐有,嗟於今予自知,日三飮冷若水,今睡勝若雲霧,問苦心見兩處,一永慕一鍊戎,於永慕金領相,於鍊戎徐右相,嗟領相曰到此,安其心令予回?憶右相言在耳,知予心豈來此?領相子奉朝賀,右相子今同例,故相奏曰以後,從弟奏予亦何?見臣心受號宜,嗟其心質彼蒼,爲君忠垂百世,嗟三相夙夜惟,況暮年曷勝懷?
金養心啓曰,判府事金尙喆,爲承候來待矣。
洪和輔,以都摠府言啓曰,今日入直內三廳武兼禁軍及軍兵等,當爲中日習射而澟海人到京回還間,依例停止之意,敢啓。傳曰,知道。
備忘記,傳于徐有臣曰,人君奬忠與孝,況暮年憶其孝,李儁徽誠孝子。昔重臣謂靈城,欲以君見諸人,言國事輒垂涕,嗟其涕豈强作?嗟,儁徽亦若此,以其蔭子登科,於昨日憶此人,今儒臣特準職。
備忘記,又傳于曰,一中官誠禽獸。頃者擧復何召?憶其昔特安徐,於渠心其若何?欲先文敢請由,於禽獸其幾近,此等人長興祿,令內府永刋名,其亦駭於幾月,呈內府草祿故。嗟,其心亦陋矣。
備忘記,傳于趙載俊曰,三日後見大釀,前期敎意蓋深。
備忘記,又傳于曰,前期下敎,可見予心,於三日後若有得,於鍾街會衆民,當杖百介懲萬人,受其請其若匿,臨南門亦杖百,其皆令先知悉。
備忘記,傳于徐有臣曰,其雖飭意亦同。嗟,耳目體貌故,於軍號曰陽春,先示意相意同,見其子曰有兩,開陽轎何益夫?於漢婦其宜恧,以此見予自量,頃下敎諸耳目,皆給牒仍敍用,申聞鼓五日撤,示慨意扶五倫。
洪九瑞,以弘文館言啓曰,新除授副校理朴在源時在全羅道泰仁地,副修撰李會遂時在慶尙道安東地,經筵入番事緊,請竝斯速乘馹上來事,下諭。傳曰,依啓。
傳于徐有臣曰,臺諫入侍傳啓。
尹蓍東,以吏曹言啓曰,本曹佐郞尹東晩呈狀內,身病甚重,勢難察任云,今姑改差,何如?傳曰,允。
趙載俊,以戶曹言啓曰,各倉卽令郞廳,摘奸書啓事,命下矣。發遣郞廳,卽爲摘奸,則廣興倉·長興庫·別營·別庫竝無頉,而軍資監前直長兪漢鼎,舊欠外,亦爲無頉之意,敢啓。傳曰,知道。
金養心,以刑曹言啓曰,日前西部居私婢萬連告狀內,今月初九日,安恩君,結縛其父云尙,以至打殺云,故依例檢驗,則屍帳傷痕,不啻明白,實因以折項致死懸錄,而多般質覈,則廣州人金龍雲,暗囑於安恩君家,推捉其同鄕居私奴乭介,欲爲橫徵一百兩錢,而云尙與乭介爲班奴間,故往暴其橫徵之由,則謂以發惡,縱奴縛打,至於折項,卽地致命矣。擅殺人命,關係至重,究覈情節,不容少緩,而安恩君,係是崇品宗臣,令義禁府稟處何如?答曰,聞極動色,令該府卽爲嚴問口招以奏。金龍雲令該曹嚴問口招以奏。
金養心,以義禁府言啓曰,因刑曹啓辭,安恩君,令該府卽爲嚴問口招以奏事,批下矣。今方待命,卽爲拿囚後擧行之意,敢啓。傳曰,知道。
傳于金養心曰,萬萬駭然,以宗親如此乎?若不直招,當臨門殿座,判義禁捧直招持入,卽爲金吾郞發牌聽傳敎。
傳于洪九瑞曰,內局入侍,該堂竝同爲入侍。
又傳于曰,同副承旨牌招入侍。
金養心啓曰,判義禁鄭弘淳,同義禁邊得讓,持罪人口招,依下敎,來待矣。
金養心,以義禁府言啓曰,時囚罪人,南海縣定配,當日押付事,判下矣。以判付內辭意,具罪目卽爲發遣府書吏,當日押送配所之意,敢啓。傳曰,知道。
又以刑曹言啓曰,金龍雲今日內嚴刑一次,機張縣定配事,命下矣。依傳敎,罪人金龍雲,嚴刑一次後,慶尙道機張縣定配所,卽爲押送之意,敢啓。傳曰,知道。
以承傳色口傳下敎曰,舜命契在寬,其雖萬萬可駭,安恩倍道二字判付,拔之。
洪九瑞啓曰,明日次對,兩司無進參之員,除在外外,未肅拜不爲行公人員,待開門竝卽牌招,以爲推移入侍之地,何如?傳曰,允。
洪和輔,以訓鍊都監言啓曰,去夜犯夜人無所捉之意,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
又以左右捕盜廳言啓曰,去夜犯夜人無所捉之意,敢啓。傳曰,知道。
吏曹判書李潭疏曰,伏以,臣屢叨銓衡,無望稱塞,每一行政,輒露瘡疣,昨日多臺排望之際,又未免有做錯之失。新除援正言臣沈豐之與都承旨臣尹蓍東,有姻家應避之嫌,而全未覺察,矇然副擬,至受天點,惶汗之極,無地自容。伏乞聖明,亟勘臣罪,以重格例焉。仍念臣不才冥升,疾病爲祟,年紀未衰,聰明頓減,尋常應接,尙多遺忘,筋力自效,亦已難矣。況此要津,早宜斂退,而首尾盤礴,居然屢歲,徒履機穽之危,而未見絲毫之補,居常悚懍,食息靡寧,今若不去,祗增罪戾,臣非敢自恤臣身,其於黑則哲而虧國事哉?玆敢披瀝肝血,仰瀆慈覆之天,惟願曲加矜諒,速行鐫免,俾得優游散秩,以安本分,千萬幸甚,臣無任祈懇之至。答曰,省疏具悉。莫察做錯,其何所傷?沈豐之遞差,卿其勿辭行公。
吏曹參議李晉圭疏曰,伏以,臣忽於千萬夢想之外,伏承天官佐貳寵擢之旨,臣聞命驚隕,五情失守,實莫省措躬之所也。念臣姿本魯下,識又譾劣,淸朝任使之列,自知其百無一可,而徒藉先庥,過蒙恩造,通籍二十餘年,前後踐歷,已踰涯分,而曾無一事之當聖心,又無一職之盡微分。顧以素性拘拙,不識交遊,愚諒滿足,粗守義命,其於榮塗進取,索然若死灰之無心,逖遠之餘,獲登文陛,區區志願,亦云幸矣。迺於前席纔退之後,遽承此不敢當之新命,念及先故,恩言鄭重,臣以首頓地,自不覺感淚之被面。其在義分,固當竭蹶祗肅,以伸叩謝之忱,而第念所叨之職,比他自別,參佐銓衡,爲任至重。雖在循序而進者,尙不可遽然輕授,至若以進擢之寵,而加淸要之任,如臣今日之事者,在古亦罕,除命之下,聽聞驚惑,匪分之愧,過福之懼,猶屬臣自己分上,其於褻名器而累聖政,亦非細故也。臣何敢憑恃寵靈,揚揚冒膺,以重其無忌憚之誅哉?玆敢悉暴肝膈之懇,仰瀆崇嚴之聽。伏乞聖慈,天地父母,俯垂諒察,亟收臣新資職名,以重公器,以全微諒,千萬幸甚,臣無任祈懇之至。答曰,省疏具悉。因予若此,莫知爾,見于此堂,意豈偶也?噫,豈特爾?思爾祖,今者此任,於爾其過,爾勿辭,從速察職。
刑曹判書李福源疏曰,伏以,臣才疏病痼,望絶當世,杜門跧蟄,分甘冗散。迺玆千萬匪意,伏承晉援卿秩之命,李官除旨,居然繼降,環顧其中,未有可以當此德意,稱此位望者,隕越悸恐,如臨峻谷,踰歷累日,不省攸措。臣之策名淸朝,行且二紀,長短本末,天鑑所悉,本非擔重之具。又無適俗之韻,夙願未到於榮名,所堪不過於令長,徒以上賴造化之陶甄,下藉門戶之緖餘,前後踐歷,罔非僥濫,而材力綿薄,志氣荏弱,進不能當官盡職,退不能量分守拙。浮沈前却,竊位素餐,恩重丘山,效蔑絲毫,每一循省,惶汗遍體,重以三數年來,病不離身,醫遮右瞳,痰注左膝,視旣矇矓,行或蹣跚。未及老耄之年,奄成癃廢之形,平居㱡㱡,人事都絶。區區犬馬之誠,祗效於舞蹈起居之列,間有一二除命,輒亦乍膺旋解,束帶赴公,其日可數,臣旣自分爲無用,世亦見處以度外,宿趼舊聯,猶且逡巡。況玆所叨,乃是六官之長,所謂命德之器,決非庸陋賤品,所宜容易躐處。又況司寇之職,實掌邦禁,折獄議辟,皆屬天討,責任至重,案牘至繁,雖使聰明强力者當之,尙懼不稱,如臣憤憤,豈有萬分一堪承之望哉?噫,臣之先父,受恩于上,與天無極,國士之報,言猶在耳,臣之不肖,無能爲役,而節次冥升。又至於此,君臣父子之間,遭際蒙被,可謂曠絶,中夜思惟,感淚盈襟,欲報之德,河海莫量,而才具筋力,無一可强,徒有隕結之願,實無殫竭之期,此臣所以大有懼而重自悲也。官非其人,謂之曠,恩過其分,謂之僭。靜俟對駁,訖未有聞,冒入文字,猥自披列,欲望聖明,念名器之不可虛假,諒臣言之非出飾讓,將臣新授職秩,亟賜收回,以幸公私,不勝大願,臣無任祈懇之至。答曰,省疏具悉。今者陞擢,卽是古例,追懷卿父,予心愴然,卿勿過辭,從速行公。
行副司直洪趾海疏曰,伏以,臣於日昨賓對,忽承寵擢之命,咫尺前席,惝怳驚愧,莫省措躬之所也。噫,臣之通籍從仕,已二十有四年矣。徒藉先臣餘蔭,實無片善可記,本末長短,庶幾見燭於則哲之明,而節次推排,冥升不止,前後歷敭,罔非涯分之外,居常懍惕,如集于木。矧玆卿月之班,是爲何等峻秩,而掄揀之嚴,承當之難,非比庶官具僚,則又豈如臣庸陋,所可擬議也哉?夫國家用人,或以器識之優,或以踐履之多,或以勞勩之著,臣於此三者,無一可稱焉。聖上之所以簡,廊廟之所以擧,誠莫曉其何謂。在臣私分,固難冒昧,而朝家綜核之政,亦豈容若是苟也?臣素之才能,性又樸拙,平居杜門,無所猷爲,其無可用之實,殆一世之所共悉。今乃寵以崇資,不少難愼,使榜櫟之散,作糠粃之前。臣於是,俯仰兢蹙,公而畏物議之難平,私則憂綿福之易損,直欲逃遁而不可得也。與其不揆濫竽,以玷名器,無寧早自力巽,必期反汗,玆不得不略暴肝膈之懇,仰瀆仁覆之天。伏乞聖慈,俯察臣非出飾讓,亟收臣新授資給,以幸公私,不勝大願,臣無任祈懇之至。答曰,省疏具悉。今者陞擢,於卿晩矣。卿勿過辭焉。
右尹洪梓疏曰,伏以,臣猥以庸愚,幸逢聖明,前後踐歷,已踰涯分,亦嘗濫厠經幄,薄試外內,于玆二十有三年矣。徒荷剪拂之恩,曾蔑絲毫之補,居常悚懍,若隕淵谷,性拙而跡畸,福眇而災殷,疾病從以侵纔,無復當世之念矣。迺者亞卿擢秩之命,忽下於水曹待命之日,恩念鼎重,德音渙發,憐臣蹇滯之蹤,悶臣嶊頹之齡,拔之下大夫之列,躋之於少尹之斑,臣是何人?叨此殊渥,五情飛越,歷日靡定,但有惶汗浹背,感淚被面而已。是宜章皇趨筵,少伸叩謝之忱,而念臣本以榜櫟散材,寢迫桑楡,晩景精力,不比於往時,志業有負於初心,閒司漫局,尙多尸素之愧,劇地氄務,尤無剸理之望,尋常宿趼,猶將逡巡而不敢前。矧以罔功之賤,遽玷命德之重,顧安有是理哉?乘軒之戒,參倚於前衡,循墻之願,轉切於偃僂,及覆尋思,萬無冒進之勢。玆不得不略暴微悃,仰塵崇嚴之聽。伏乞聖慈,俯垂矜諒,察臣衷懇,非出飾讓,將臣職秩,亟許鐫免,以重名器,以安私分,不勝大願,臣無任祈懇之至。答曰,省疏具悉。今者特擢,意非偶然,卿勿過辭行公。
行副司直金魯鎭疏曰,伏以,臣之不肖,立朝事殿下,垂二十年,偏荷雨露之澤而敭歷殆遍,素乏菅蒯之才而報效都蔑,居常愧懼,但有騂汗。迺者晉秩之命忽下,金吾之除繼辱,實非臣夢想之所到,是何朝判謬擧?誤恩遄加,使國家命德之器,緣臣而或輕也。臣誠惝焉驚惑,歷時日而靡所自措。噫,凡今在廷之臣,孰不被我聖上陶甄之化,而若臣者,自臣祖臣父,逮于臣身,世受國恩,與天無極,而顧臣庸愚,最居人下,早竊倖第,徒藉世蔭。古人所謂三不幸者,臣旣有其二矣。況其歷試中外,績庸靡著,隨逐行隊,文質無當,上不能仰答隆眷,下無以追卒先志,中夜循省,拊心自悼,區區所自勉,惟願斂跡於馳逐之場,絶意於進取之塗,以是爲塵刹之報,而今乃以資歷之差久,不恤人器之莫稱,卒然置之於貳卿之列,不衷之災,過福之憂,猶屬臣一己事,其爲累則哲之明,傷綜核之政者,亦豈細故也哉?縮伏靜俟,深增悚蹙,玆不得不略入文字,猥暴情懇。伏乞聖慈,天地父母,念公器不宜輕授,察臣言非出飾讓,亟命刋改臣新授職秩,以幸公私,不勝大願,臣無任祈懇之至。答曰,省疏具悉。見卿陞資,追思卿父,卿勿過辭焉。
執義韓鼎裕疏曰,伏以,歲籥載新,寶算彌隆,睿誠仰格,賀儀克擧,億萬年無疆之祝,中外惟均。仍念臣猥以庸陋,濫蒙洪造,前後踐歷,罔非踰分,居常負愧,以榮爲懼。不意昨者,忽伏承亞憲新除,繼伏聞辭敎非常,小大焦迫,臣誠憂遑之極,他不暇計,蒼黃趨詣,則諸臣晉接,喉院無人,欲進則路阻徹單,欲退則跡涉顚倒。徊徨半夜,終不免昧然徑歸,忱誠莫伸,去就無據,臣猶自愧,人將謂何?抑臣於臺職,自有難冒之情勢,蓋國家之設置臺閣,將使之指陳廊廟之是非,規劾廊廟之得失。故從前處廊廟者之子弟,未嘗敢處於臺閣,朝家亦必曲循而許其自伸,今臣之父,雖曰原任,尙得備員廊廟,與聞朝議,則爲其子者,其不可處相抗之地,與之上下其論也亦明矣。此昨但微臣一己之私義而已。實有關於國家之大體,則臣何敢徒懷嚴畏,不自陳暴,以請聖上之處分也哉?且臣母病,近益添苦,離捨供職,實無其勢,虛帶宮銜,尋單控免者,亦已浹旬矣。以公而格例如右,以私而情理如此,百爾思量,進身無路,敢將肝膈之懇,仰瀆崇嚴之聽。伏乞聖慈,天地父母,察臣之懇,憐臣之情,先遞臣所帶之職,仍勘臣瀆擾之罪,以肅朝綱,以便救護,千萬幸甚,臣無任祈懇之至。踏啓字
司書安廷玹疏曰,伏以,臣之老母,年今七十二矣。所患貞疾,加減無常,而恩除之下,不敢言私,黽勉供仕,已至數朔。每於禁扄鎖直之時,一念憧憧,近當換節之際,寒暖不適,母病諸症,一倍添劇,食飮全廢,氣息澟綴,臣方左右扶將,實無晷刻離捨之望。玆敢投進短章,冒控私懇。伏乞天地父母,俯垂矜謙,亟命鐫遞臣職,仍治臣瀆擾之罪,以嚴朝綱,以安私分,千萬幸甚,臣無任祈懇之至。踏啓字
乙未二月十三日巳時,上御集慶堂。藥房入診,儒臣同爲入侍時,都提調洪麟漢,提調鄭尙淳,副提調尹蓍東,記事官朴思機·尹宗彦·宋銓,校理鄭景仁,修撰兪恒柱,醫官方泰輿·吳道炯·鄭允說·徐命緯·柳光翼·康命徽·李敏德,以次進伏訖。麟漢曰,日氣寒矣。聖體,若何?上曰,一樣矣。寢睡·水刺之節,何如?上曰,亦一樣矣。麟漢請進御,上進湯劑。麟漢請診,上曰,置之。上曰,洪相聖事,三百年所無之事,而此非關係國家者,故如此處之矣。麟漢曰,臣等在外,聞昨日處分,莫不欽仰好生之德矣。凡人之有指目,若人之有姓名,在前則不無好惡偏私,而以今番處分觀之,則萬口一談,欽仰聖德。上曰,予雖衰,豈不欲問,而此則無嚴問之事也。麟漢曰,監牧則金甲島下陸,罪人則梨津發船,故不知而挾妓之說,監牧之所言,故臣於昨日,以見原情後,詳察處分之意,仰達矣。上曰,此人亦難矣。都事拿來之際,豈不惶㤼,而口招之時,不至荒辭云矣。上曰,原任大臣入侍。出榻敎上曰,金判府事入侍出榻敎賤臣承命出來,領府事金相福,領敦寧金陽澤,判府事韓翼謩·李溵偕入進伏。相福問候後,命書傳敎曰,近者此心一倍,問安批答略諭,而聞必來云,果來而意亦若此,而金判府事未赴云。昨日內局心悶,今亦若此,相當之劑,令內局給焉。嗚呼,諸原任今皆入侍,元判府事于今焉在?朝批答已諭,諸原任若來,欲爲下敎,果來予心一倍。此相與他相有異,雖自內其可問也,而公體則宜公體。元奉朝賀夫人安否,令史官問于同知元義孫以來。上曰,金判府事入侍。賤臣承命出來,判府事金尙喆,偕入進伏。尙喆問候後,上曰,相聖有二子云,而此非關係國家之事也。宜有代父受法之情,而不此之爲,只脫網伏於開陽,有子如此,何益之有?溵曰,昨日處分,非特罪人,萬人如被好生之德矣。上曰,渠雖如此,予無愧矣。古書不曰,卽其時誅之則已,旣命有司云云之說乎?相福曰,仰瞻天顔,大勝昔時,伏聞酬酢,亦爲勝昔矣。上曰,如此氣力,何謂之勝?上起坐曰,卿等詳見果勝耶?溵曰,附子自是所惜之材,而今番過二十兩進御矣。今則減之,不知之中,亦有獨覺其勝矣。上曰,此是道炯之言也。陽澤曰,軍資監逋欠事,誠可悶矣。本監放料時,自前多不免欠縮之患,曾於辛巳年,亦有此弊,其時都提調洪鳳漢,戶判尹東度相議變通,以加升條計數充補,仍令本監定式遵行,加升條,蓋是此等公用補縮之物,而其後郞廳,昏謬不察者多,守法奉公者鮮。弊端漸滋,逋欠日繁,績小成大,其來已久,今番執欠,其數夥然,見方嚴治督徵,當於準捧後草記,而此亦目下救弊,歲久飭弛,弊必如舊,苟求防徽之策,莫如嚴立科條,痛袪弊源。臣意則各所掌餘加升條,別置他庫,詳錄一冊,隨縮隨補。且每朔末用遺在,一一條報戶曹,一件留置本監,郞廳詳目檢察,或有不時反閱之擧,則官有畏法之道,吏無弄奸之習,放以徽見仰達矣。上曰,好矣。依爲之。出擧條翼謩曰,小臣爲宗廟提調時,多有風落木。故欲出給戶曹,則自上不許,故置之矣。摘奸郞誤聞守僕之言,以發賣樣奏之,臣極惶羞矣。陽澤曰,向者被念舊之恩,下致祭之命,臣雖不能下去,而欲往先山,光耀國思而後來矣。上曰,然矣。爲之。上命蓍東讀奏公事,仍命兩儒臣讀問答後,上曰,安恩君曳人而致此矣。上命入宗室官案,坐直承旨入侍。出榻敎上命內局先退,諸臣以次退出。
乙未二月十三日申時,上御集慶堂。藥房入診入侍時,都提調洪麟漢,提調鄭尙淳,副提調尹蓍東,記事官朴思機·尹宗彦·宋銓,醫官方泰輿,以次進伏訖。麟漢曰,湯劑陪來矣。上進湯劑。麟漢曰,明日亦待下敎乎?上曰,依。兩提調先退。上曰,他承旨入侍。上曰,次對進定於明日。出傳敎上命蓍東書三疏批答後,命退。諸臣以次退出。
乙未二月十三日申時,上御集慶堂。該堂·詣臺臺臣同爲入侍時,判義禁鄭弘淳,刑曹參判權噵,司諫申應顯,掌令柳煥德,右副承旨徐有臣,假注書柳孟養,記事官尹宗彦·宋銓,以次進伏訖。上命臺臣進前。申應顯曰,請固城縣充軍罪人咸道亨依本律處斷。措辭見上上曰,勿煩。應顯曰,當初丘從直後孫調用,亶出於記昔錄後之聖念,在渠之道,固當恪謹奉職,圖報不世之恩,而其爲寢郞也。居官無狀,偸斫陵木,以此被罪,今此陞六之命,顧何及於如此無據之類乎?陞六卽出宰之階梯,偸斫陵木之手段,若用於他日百里之任,則爲害於生民,必有不可勝言者,請亟寢丘泰垕陞六調用之命。上曰,今者此命,意蓋追昔,今聞所啓,關係莫重,其何相持?依啓。應顯曰,日前泮儒之製述也。有只給初試之敎,入格三人,許赴會試,而及其入侍之後,特命直赴殿試,人君雖持造化之柄,王言當如四時之信,請還寢朴行淳賜第之命。上曰,初命會試,以臺臣請,旣非節製,則欲難愼而然也。入侍聞焉,三次初試,其時應製,其果若予意,豈特賜第?予有所執,當此之時,其誠難也。其朝思焉,若諸葛意,反攻于予,雖予有異,其可謂錚錚,賜第何惜云?雖聞莫知,其人果若此者,只一章,而卽此人賜第,其亦愼科之道。噫,昔初皆會試,而予所知者,三日製九日製,賜第其皆仰覩,此亦遵昔之意,當守此例,而人日製,七夕製,昔因故相臣所奏,亦知古例,其雖間間爲之,與兩製有異。故三日製在近,而以此諸儒之心,恐或悵然於其日,已有下敎,此於予若定式,其何濫也,而爲建功超二之際,若允其請,宣予暮年之意,臺體則雖然,於今因或復爭,豈今日諸臣爲君建功之意?關係非細,亟停勿煩。應顯曰,臣才識空疏,言議巽軟,本不合於淸朝耳目之任,而新除之下,義分是懼,章皇出肅,入侍前席,以草草兩件事,粗效一日之責,及承聖批,第一件則快賜允從,大聖人虛受之量,臣不勝感激欽仰,而至於第二件,則不惟不賜允從,辭敎縷縷,至有不敢承聞者。臣於是,惶悚慙恧,不知所措。噫,日前製述時,入場諸儒,皆認以當給初試,文雖善作,至爲壯元賜第,則初非所望,榜出之後,三人竝許赴會試,翌日入侍後,遽有賜第之命,恩數恐不免屑越。且有關於後弊,故臣果略爲論列,只欲爲聖朝重科擧耳,區區忱誠,不能見孚於君父。此莫非臣人微言輕之致,其何敢一刻仍冒於職次乎?請命遞斥臣職。上曰,其若過也。爲國體其何溫批,而近者臺閣,杳無此例,臺請至此,心用嘉之,而於建功暮年關係,故只示其意。今者引嫌,亦得臺體,言非苟且。嗚呼,古風,今日見焉,其何過嫌?勿辭,亦勿退待。應顯曰,新除授獻納金鍾善時在京畿廣州地,正言申致權時在楊州地,請竝斯速乘馹上來事,下諭。上曰,依啓。煥德曰,請固城縣充軍罪人咸道亨依本律處斷。措辭見上上曰,勿煩。煥德曰,請還寢罪人梁成卜減一律島配之命。措辭見上上曰,勿煩。煥德曰,新除授掌令柳榮鎭時在京畿高陽地,持平金翊休時在忠淸道忠州地,持平黃樟時在木川地,請竝斯速乘馹上來事,下諭。上曰,依啓。煥德曰,臣伏蒙曠絶之恩,濫叨臺職,豈有一分承當之望,而怵畏義分,雖已有除輒承,然不敢以臺職自居,揚揚論事矣。日者虹貫之異,愚婦孺子之所皆驚怪者也。殿下靜攝之中,益勵庶政,勞動臨門,求助之旨,溢於辭表,至命微官庶僚,各進所懷,而竝蒙採納,猗歟盛哉。我聖轉災爲祥,於千萬年無疆之休,庶基於今日矣。臣豈放自畵愚鹵,不盡迷見,以負我殿下至誠垂問之盛意也哉?今我殿下修省之誠,若是切至,則惟彼陰翳之氛,終如晛雪而自消矣。殿下不弛戒懼之心,雖在日後,每如此時,以廣聖德,是臣區區之望也。上曰,暮年致異,百倍戒懼,至有此擧,觀今擧措,曷勝慨然?所懷規勉,予用尙矣。雖然日益憊苶,此予可惜者。上曰,該堂持草供來乎?弘淳曰,持來而不肯遲晩,歸咎於其弟安原矣。上曰,此誠無據矣。上曰,洪相聖事,外間無異議乎?有臣曰,皆欽仰聖德矣。上曰,此事若有關係,則豈止如此事乎?弘淳曰,處分之至於此,臣亦不諒矣。上曰,予有意也。爲其子者,當號泣代父之死,而豈若是晏然乎?弘淳曰,渠之崩迫之狀,不可形言,而處分之前,豈可放恣號訴乎?上曰,渠當自處,而忍見其父之載車乎?向日擊鼓婦人難矣。爲妻之道,其夫雖放蕩,其妻豈可負之乎?命讀安恩草供。上曰,安恩加杻乎?弘淳曰,以宗班不爲之矣。上曰,昨日右相詳察相聖供辭之言,誠好矣。上曰,安恩雖予之族,陋矣。豈忍歸咎於其弟乎?人事誠無形矣。上曰,予欲親問,而不忍爲也。噵曰,安原方席藁於金吾門,而觀其奴呈狀,則以爲非兄之罪,自犯云矣。上曰,其弟善矣。大勝於相聖子矣。上曰,旣是宗班,則非一律論之也。噵曰,然矣。上曰,安原同參云乎?噵曰,初則同參而至於致命,則專是安恩所爲也。上曰,其錢安恩物乎,安原物乎?噵曰,安原物云矣。命書判付。上曰,注書出去,開陽門仍留。上曰,宣傳官入侍,騎馬一匹立之。出榻敎上曰,同副承旨入侍。洪和輔進前。上曰,坡州無黃口乎?對曰,本州初無黃口,而有兒弱簽丁,故已更定矣。上曰,今聞同副所奏,頃已下敎。雖有黃口,自現者勿問,亦勿以聞,今日亦知七歲以下黃口,十五以下兒弱云,而於本州,初無黃口而有兒弱,故更定云以此聞也。諸道以若此爲期,非予意,依本州例規正事,下諭諸道。出傳敎上命退去,諸臣以次出。
上在慶熙宮。停常參·經筵。
貞聖王后忌辰齋戒。
藥房都提調洪麟漢,提調鄭尙淳,副提調尹蓍東啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。日三强飮,若飮冷水,豈欺吾民?其雖連飮,氣果若此,曷勝其悶?昔子初度在明,予懷曷勝,氣何暇諭?待敎入侍。
中宮殿·惠嬪宮,藥房口傳問安。答曰,知道。
傳于洪九瑞曰,內局入侍。
洪和輔啓曰,大臣·備局堂上依下敎來待矣。傳曰,引見。
尹蓍東啓曰,吏曹參議李晉圭,除拜後過三日不爲出肅,依定式推考警責,仍卽牌招察任,何如?傳曰,允。
吏曹口傳政事,以李達海爲江界府使。
備忘記,傳于尹蓍東曰,中官申德龍,安徐。
傳于徐有臣曰,內局入侍儒臣持問答,坐直承旨同爲入侍。
金養心,以義禁府言啓曰,南海縣定配罪人勿爲倍道,配所更定珍島事,命下矣。昨已發配,以珍島郡押付之意,知委於押去書吏所到處事,分付京畿道臣,何如?傳曰,允。
洪和輔,以禁衛營言啓曰,去夜犯夜人無所捉之意,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
又以左右捕盜廳言啓曰,去夜犯夜人無所捉,敢啓。傳曰,知道。
禮曹判書金鍾正疏曰,伏以,臣性本迂疏,跡甚孤畸,匪才蔑識,百無一當,猥荷我聖上剪拂之恩,前後踐歷,罔非踰涯,天官重任,尤萬萬不稱,而大政期迫,力辭不獲,終未免副急之出,此固臣之罪也。察典纔過,荐違嚴命,竟蒙恩罷,區區本心,庶或少暴,其奈睢盱之地,群疑橫生,推盪之際,奔波必潰,果然臺評劃發,聲罪狼藉。臣驚懍震剝,逬出荒郊,杜門訟愆,不意收敍之命,遽下夢想之外,籌司還差,春曹新除,恩旨聯翩,滓穢賤臣,何以獲此?感極涕逬,益不知措躬之所也。噫,銓選之難,自昔而然,況臣以生疏之才,當急迫之會,聞見未廣,智慮未周,而難平者事,不齊者心。凡於注措之間,顧無以鎭浮議而塞衆望,則只得循資而行,按簿惟謹,而嫌愼太過,畏約已甚。雖在法例應避之外,稍涉形跡,率不擧錄,律之古義,實多可愧,而參以近規,庶免大戾,豈意惠文之論,反加循私之目,必欲擠陷於罔測之科哉?若其親幕爲嫌之說,非臣攸聞,往役之際,擇人啓請,與同王事者,非私伊公,此果何嫌?前後居銓之臣,亦何嘗以此爲拘,而不擬其當擬者哉?李鼎炳之間際防禦,旋遞未赴,已多年所,公議稱屈,莫之或先,都政之一人荐擬,於內於外,前例班班。雖在散政,亦有連擬,則今此爲言,其果不知不聞而然歟?眞所謂求說不得者也。第臣之所自慙悚者,不能量時度力,遽然出脚,動觸機獲,立遭顚沛,隨分殫竭之計,反爲辜負聖眷之歸,撫躬自悼,中夜不寐,從今以往,惟有遠避名塗,永投散地,爲一分息補之圖,修門入望,進身無路,玆從縣道,冒控危懇。伏乞聖明,俯賜矜察,將臣職名,亟許鐫改,仍命選部,勿復檢擬,以謝公議,以靖私分,寔生成終始之大惠也。臣無任祈懇之至。答曰,省疏具悉。吏判事,撕捱其涉太過,卿其勿辭,從速行公焉。
乙未二月十四日辰時,上御集慶堂。藥房入診入侍時,都提調洪麟漢,提調鄭尙淳,副提調尹蓍東,記事官朴思機·尹宗彦·宋銓,醫官方泰輿·吳道炯·鄭允說·柳光翼·徐命緯·康命徽·李敏德,以次進伏訖。麟漢曰,聖體,若何?上曰,一樣矣。寢睡·水刺,何如?上曰,亦一樣矣。請進湯劑,上進御。請診候,上曰,置之。仍命次對入侍,內局先退。巳時,藥房提調持湯劑更爲入侍。出榻敎內局進伏。麟漢曰,湯劑陪來矣。上進湯劑後,上曰,內資官員,何如?申晦曰,不過末仕及武科壯元也。故少能幹之人矣。命退,諸臣以次退出。
乙未二月十四日辰時,上御集慶堂。大臣·備局堂上引見入侍時,領議政申晦,左議政李思觀,右議政洪麟漢,行司直具善復·韓光會·李章吾,行副司直趙重晦,戶曹判書具允鈺,吏曹判書李潭,行副司直李潤成,刑曹判書李福源,行副司直尹泰淵·尹得養,刑曹參判權噵,吏曹參判徐命善,大司成李瀰,大司諫洪檢,掌令柳煥德,校理鄭景仁,同副承旨洪和輔,假注書柳孟養,事變假注書洪相益,記事官尹宗彦·宋銓,以次進伏訖。晦曰,聖體,若何?上曰,一樣矣。上曰,再昨見怪事,昨又處分矣。命讀徽欽塚摘奸狀啓。上曰,皇帝塚云者無疑矣。今幾百年乎?晦曰,五百餘年矣。上曰,金宗瑞爲開拓六鎭乎?晦曰,然矣。上曰,金宗瑞有子孫乎?思觀曰,蔭仕者有之。今則不知其有無矣。上曰,勸予建功者,卽時體也。晦曰,是誠心,非時體矣。上曰,昨日詣臺之言好矣。予以亟停勿煩爲敎矣。上曰,安恩·安原,卽盜跖之下惠也,宗戚之零替甚矣。密南兄弟中有子孫者乎?晦曰,其中有出繼者,而似有子孫矣。上曰,是密南矣。上曰,今則予氣稍勝矣,若扶起則大勝於前矣。上曰,豈意大舜之時,五品不遜,而予則曰,此誠聖人謙讓之言,三代盛時猶若此,況此時乎?於昨日後,旣自稱否德,慨歎,萬萬無狀,下敎靜思,大舜命契,其曰,敬敷五敎在寬,此可見聖人氣象,宜體聖訓,昨夜已下敎,而勿爲倍道事,着實分付。旣體聖訓,配所更定珍島事,分付。出傳敎上曰,予引古事多矣。章閣古事,亦爲之矣。上曰,他倉皆無欠縮,而軍資倉何獨有之乎?允鈺曰,廣興倉曾有欠縮,而釐正後今無此弊。又有加升之受,故別無欠縮矣。允鈺曰,頃因軍器僉正蔡述夏以宮結事,有所獻策,所下傳敎,有不得曉解,擧行殊難,而自臣曹收捧其稅穀,輸送各宮之際,多有掣礙之端,將何以爲之乎?敢此仰稟矣。上曰,領相之意,何如?領議政申晦曰,此事戶判言於臣等,故聞之矣。各宮房免稅,自戶曹捧送之命,蓋出於慮民弊之盛意,而戶曹捧送之際,其弊不可勝言,於民少無所益,毋寧依前爲之無妨,故戶判所達如此矣。上曰,左右相之意何如?左議政李思觀曰,此事臣亦聞之於戶判,捧稅移送,多有弊端,而於民別無所益云,此等處仍舊貫好矣。右議政洪麟漢曰,輸納之道,不一其規,而於民別無顯效,則因舊貫似好矣。上曰,果若此,因舊貫申飭,可也。出擧條允鈺曰,昨年請得之米穀,乃是限今年新捧前磨鍊者,而其中三千石,卽禁營米也。今當輸來放料,而禁將以無前例,不肯許送,他無推移處,目下事勢,誠甚可悶,下詢大臣而處之何如?晦曰,此是向來臣等仰達而區劃者,禁將之絡是持難,不爲移送者,非惜米而然,爲慮後弊,禁將事誠是矣。今不可强令許貸,而度支事亦甚可悶,惠廳·度支互相推移,自是例事,來月新捧後,卽當還報,今姑取用於惠廳,似好矣。思觀曰,禁將之持難,蓋慮後弊,所守誠是矣。臣未知惠廳事勢之果如何,而自是曾前推移之地,若有可爲之道則好矣。麟漢曰,禁將之堅守不許,誠有意見,而度支·惠廳互相推移,自是當然之事,則何必捨此已行之事,而創出無前之例乎?上曰,依爲之。出擧條重晦曰,臣方待罪內資提調,而以本寺事有仰達者矣。本寺有糙米留庫四百四十餘石,此蓋禮山區劃米二百石,每年捧上,依戶曹出關,分給貢價後,或餘十餘石,或餘四五石,載於戶曹在,而名存實無,無一石庫在,皆是員役輩流來舊逋,而指徵無處者多。故其中改色受食而生存者,臣方査出督徵,而壬午反庫文書考見,則其時留庫元數二百九十餘石內,庫在爲八十九石,二百餘石則是皆逋欠,而其後徵逋多寡及傳掌幾許,竝皆無憑可考,反庫時郞廳及其後代差郞廳,竝爲拿問。且每年捧上給貢價後,餘米之擅給改色,事甚可駭。此雖因循謬規之致,而不可無罪,現告拿處,何如?上曰,依爲之。重晦曰,改色出給者,以五石以上爲限乎,十石以上爲限乎?上曰,十石爲限,可也。出擧條福源曰,臣俄見獄案,則云相之致命,實由於增卜·世太兩漢之手犯,而有酌處之命,三尺至嚴,不可輕撓,兩漢今方窺捕,捕得後嚴加推覈,得其首犯,依律勘斷,恐不可已矣。上曰,大臣之意,何如?晦曰,執法之言當如是矣。上曰,依爲之。出擧條晦曰,卽見平安監司蔡濟恭所報,則以爲,丁卯年西林設置時,天水舊鎭軍二百四十三名,以西林附近龍·鐵兩邑軍相換,而其後罷其西林,移屬淸江。故龍川軍之越境赴操爲弊,移錄鐵山矣。淸江今又移設西林,鐵山移送軍一百二十二名,還屬龍川事爲請矣。今此龍川軍,卽西林設置時,以附近相換者,而其後罷西林鎭故移送鐵山矣。今則淸江移設西林,鐵山移送軍,還屬龍川,事涉得宜,依所請許施,何如?上曰,依報狀施行,可也。出擧條上曰,今番軍資倉後,其涉駭然,令戶曹摘奸諸倉皆無頉,此非以石上下者,升斗上下者,其所欠縮,勢固然矣,而惟於此食若此者,亦涉殊常,昨日都提調所奏庶可知。故今日次對,問戶判,於今詳知,此後若有弊,非徒不謹而然也。於序陞若金石之典,其雖難也,若此後,序陞雖存舊例,依下敎另飭紛紜,庶可自飭,豈特序陞?若頃者臺臣所奏,且漢帝云。噫,初入仕,他日宰百里者,於寢郞無形,殿最若嚴,可無此弊,以此一體申飭,此後諸倉,若有無面者,非徒汰其郞,此等人勿復檢擬於字牧事,一體申飭。此後每年,令戶郞摘奸,若有欠縮,勿論多寡,卽爲草記汰去,永錮字牧事,奉承傳施行,犯手加升者,以當律施行。出傳敎檢曰,臣謂固城縣充軍罪人咸道亨,依本律處斷宜矣。措辭見上上曰,勿煩。檢曰,臣謂還寢朴行淳賜第之命宜矣。措辭見上上曰,勿煩。檢曰,島配罪人,略無忌憚,打殺人命,事極驚駭,法無可恕,而聖上特用八議之規,至寬三尺之律,固知出於敦親之至仁,而一番遇赦,旋卽宥還,自同無辜,何以知戢?今若另加懲勵,則庶或鮮犯殺獄,且其以兄諉弟,有關風敎,殆甚於本事,以此以彼,不可以島配而止。臣謂姑勿揀於赦典,卽其地安置,俾懲日後宜矣。上曰,予已深慨,所懷得宜,依啓。檢曰,古昔聖王,不以天災有無,少弛警惕之念,伯益之戒,仲虺之誥可見,世之郅隆而亦有交勉之意也。我殿下以唐堯倦勤之年,篤衛武戒抑之工,雖在和風慶雲之時,常存深淵薄氷之戒,近日以來,益加修省之工,求助之誠,藹然於絲綸之間,臣不敢有所仰勉,而第伏念,聖志非不奮發,而庶官常多怠忽,群工非不董飭,而百度每患叢脞,此誠群下之罪。烏在其君逸臣勞之義乎?雖然消弭挽回之道,固在於我殿下萬化之源,繼自今,一令之施,必以實心,一事之發,必以實政,雖當無災之日,常若有災之時,上自大官,下至百執事,益加飭勵,交相勉戒,則轉災爲祥,此其機也,而若其最要切者,不過曰養廉恥以勵頹風,抑奢汰以戒浮俗,節財用以裕民國,愼爵賞以重名器而已,惟殿下深留聖意焉。上曰,日益衰耗,予無可爲,而其勉切實,當益加猛省焉。煥德曰,臣謂固城縣充軍罪人咸道亨依本律處斷宜矣。措辭見上上曰,勿煩。煥德曰,臣謂還寢罪人梁成卜減一律島配之命宜矣。措辭見上上曰,勿煩。上曰,僉萬戶有所得食者乎?晦曰,水軍萬戶則好矣。晦曰,江界府使李得濟,其生父年今方七十三云,可許遞而其代有可爲者,卽李達海矣。上曰,今聞領相所奏,江界府使生父年七十三歲云,勢難强赴,許遞,其代卽爲口傳擇擬,其令待朝辭朝。出傳敎上命退去,諸臣以次出。
乙未二月十四日申時,上御集慶堂。藥房入診,坐直承旨·儒臣同爲入侍時,都提調洪麟漢,提調鄭尙淳,副提調尹蓍東,記事官朴思機·尹宗彦·宋銓,同副承旨洪和輔,校理鄭景仁,修撰兪恒柱,醫官方泰輿,以次進伏訖。麟漢曰,湯劑陪來矣。上進湯劑。麟漢曰,明日亦依前乎?上曰,然矣。兩提調先退。蓍東讀奏祭報府後退出。儒臣與承史,輪讀問答後,命退。諸臣以次退出。
上在慶熙宮。停常參·經筵。
貞聖王后忌辰。
藥房都提調洪麟漢,提調鄭尙淳,副提調尹蓍東啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。嗚呼,今日何日?憶貞聖諱日,孝章初度,八十二歲,予懷曷勝?氣何暇諭?待敎入侍。
中宮殿·惠嬪宮,藥房口傳問安。答曰,知道。
備忘記,傳于趙載俊曰,今番軍資監觀也。郞廳宜審,長興庫·豐儲倉·廣興倉·司䆃寺,其令來待,有貢人官員一體來待。
又傳于曰,內局入侍,各司官員同爲入侍。
備忘記,傳于洪和輔曰,氣日益耗,夜日益長,八十二其何堪,八十二其何堪?嗟,苟且翁居苟且世,今日何日?予懷曷勝?其雖然氣若此,千乘若浮雲,萬機亦楚越。嗟哉,大小群工,其惟八旬,此君精白一心,輔三百年邦國,平均在近,與蕩平而已。
備忘記,傳于洪九瑞曰,於南北與彰義,三香人睡皆醒。噫,昔年在邸時,爲詣闕,曉起洗水,着衣待曙,將開東仍詣闕,於直房坐待門,問安廳亦周旋。嗟,今日貼身席,苦其待臀欲穿,曷勝悶?問扁鵲建功效,定三飮十五遲。
備忘記,又傳于曰,今年前月三十日,今月十五日猶若此,三百十五日,何能堪何能堪?晝雖悶見東窓,心猶依於夜悶,於夜悶曷勝言?曷勝言其雖遲?問更點亦有依,撤漏後其遲甚,於人定前,惟待鷄聲,曷勝悶曷勝悶?氣若此氣若此,夜亦遲夜亦遲。嗟哉,八十二,其悶曷勝焉?問世人皆睡宿,最悶者苟且翁,諸扁鵲其昏睡,苟且翁一何悶?欲籲蒼令太僕,待令轎若是書,鷄聲頻,庶可曙庶可曙。
洪和輔啓曰,今日江界府使李達海所授密符,第十七符啓下矣。修正次,考見其符數,則十七符,前已全羅兵使李聖師受去,而今此密符單子,誤爲書入,當該注書從重推考,原單子付標還入之意,敢啓。傳曰,知道。
傳于洪和輔曰,宣傳官二員待令,騎馬六匹立之。
趙載俊啓,以吏曹參議李晉圭牌不進罷職傳旨。傳曰,只推。
傳于洪和輔曰,莫知某事,而見擧措雖可知,其人莫敎,慰其祖用其孫,此只憶古體舜意也。本事何言歟?且雖思其祖,命承宣命祭官,予意深也。
以承傳色口傳下敎曰,承旨坐廣達門,招致禁軍,日寒如此,其令勞問,招上禁軍,若有上來者,問其數以奏,禁·御兩營軍上來,則能免束伍軍乎?知入,延和門軍,元內入都監軍,亦爲勞問。
傳于洪和輔曰,更點低微,牌頭軍申飭。
又傳于曰,豐城君,明日午後使之入來。
又傳于曰,抄上禁軍,二南宣傳·南內乘,柳葉箭一巡,片箭一巡待令,本禁軍·閒良皆待令,扈衛三廳閒良與南內乘,一體待令。
備忘記,又傳于曰,於今日懷何抑?豐城君,來日內局入侍,同爲入侍。
又傳于曰,官員·下人竝問,若何?官員先爲問奏,而皆在鄕,下人,令該曹先問以奏,三人中若一人在京,下人姑置,官員先爲問奏,果皆在鄕,令該府擧行。
傳于徐有臣曰,內資官員之名知入,明日捧口招,該府堂入來,書員亦令該曹問奏,而若欺隱,杖問持供以來。
洪和輔,以御營廳言啓曰,去夜犯夜人無所捉,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
又以左右捕盜廳言啓曰,去夜犯夜人無所捉,敢啓。傳曰,知道。
乙未二月十五日未時,上御集慶堂。藥房入診入侍時,都提調洪麟漢,提調鄭尙淳,副提調尹蓍東,記事官朴思機·尹宗彦·禹禎圭,醫官方泰輿·吳道炯·鄭允說·柳光翼·徐命緯·康命徽·李敏德,以次進伏訖。麟漢曰,夜間聖候,若何?上曰,一樣矣。寢睡·水刺之節,亦何如?上曰,同矣。麟漢曰,湯劑待令矣。上進御訖。請診候,上曰,置之。仍命書傳敎曰,嗚呼,暮年,國綱解弛,寢郞慢忽,中官無形,曷勝憤慨?此猶然矣。外方貪婪,其猶嚴飭,京官無面,萬古初聞,今方嚴處。昨聞內資提調所奏,貢物衙門郞廳無面,倘識其弊,不飭而然,萬萬可駭。加升無去處,雖下吏,其所不能而然,若此而能百里任,且聞予何詳言?萬萬可駭。此等人豈云序陞?亦云其功,當隨現嚴處,以有定式,靜臥以思。嗚呼,此等類,其若掩置,用此手段於元元,嗚呼,暮年,貽弊吾民者也,予則非特此也。渠雖無狀,卽世祿之人也。嗚呼,暮年,此等人其若禁錮,渠雖不惜,予心若何?況再昨日有軍資監,昨日有內資寺,若此不已,倉官此類,遍滿囹圄,序陞之類,沙汰者非一。嗚呼,八旬,豈忍爲此?刑期無刑。古人旣云,象魏懸法,先王美政,特召面諭,而許多郞官,何以聞之?呼寫洞諭,其雖八旬,其君竭心之諭,軍資內資外,雖有所犯者,依黃口例,其若自首於該曹,前官事勿論,雖曰官事,永錮其身,海島竄配,其亦參酌,君雖耄荒,心則若前,其可欺乎?此誠刑期無刑之意也。若此而其敢隱匿。嗚呼,聞八十其君之言,莫傳者,此非海東臣子也。雖禽獸,何食其餘?今者此敎,恐或復聞而然也。或體此敎,囹圄更無此等文書事,自政院其詳知悉,令暮年其君,高枕而臥,此亦雖有微者,亦海東臣子也。是豈偶然?一體申飭。上命各司官員入侍。工曹佐郞洪元燮,軍資主簿李圭禎,司圃別提金弘道,內資主簿孫景昌,廣興副奉事洪大宇,濟用副奉事李周憲,典牲主簿洪健,奉常主簿柳明均,義盈主簿魚錫禧,內贍奉事李崇老等,次次進伏。上各問職姓名年歲職掌,久遺在後,上曰,八旬之內,無四境治之驗,予不愧乎?仍命各司官員先退。上曰,藥房提調持湯劑更爲入侍。出榻敎尙淳奉進湯劑。上進御。上曰,諸官皆能聞知者乎?麟漢曰,此皆初入仕,故自多生疎,出去之後,承旨當以傳敎布告矣。上曰,儒臣持問答入侍事。出榻敎校理李命勳,修撰兪恒柱進伏。上曰,李遠何事曾被罪?蓍東曰,閔百興家事也。上命輪讀問答後,命書傳敎曰,李遠意雖申飭,憶其祖聞重臣語,心常悔之,亦豈由此而然,而已非故云,心常嗟惜。雖見榜目,其亦問安,予何知之?今聞密陽曾孫李書九,昨年庭試登科云。追悔惻傷之餘,聞此,若特賜其第,感欣交中,此正有非常之擧,有非常之事,豈但今年?其父則宜特用,其子令該曹特爲陞六調用,祭文製下,密陽君家,遣禮官致祭。近日宋臣虞贊之中,昨見光景,本不能睡,尤何睡?今日入直一官,以檜原君孫入侍,故中夜無寐。居常思之,聞此細問。入侍承旨奏曰,入直儒臣,亦檜原孫也。捨其事,特召儒臣聞此語,及李遠而若此。嗚呼,密陽卽予所親者,雖然嗚呼檜原,非特穆陵孫,爲宗門長。近世賢宗有其蔭,子孫皆若此,近者無睡中,惟思進上歌,以予則只自壬辰,今聞嗣服後亦有云。噫,昨夜無寐,思其祖,今聞,其若復見端雅氣象。嗚呼,賢宗九十歲,入侍歌,予八十二,見其曾孫,曷勝予懷?祭文製下,遣承旨致祭於檜原君,以表幾十年猶思之意,而事雖一端,此亦於予八旬矣。心豈可經夜?致祭當日擧行,表予憶舊。又命書傳敎曰,精神索漠,下敎下問,果限前摘奸,中官雖得勿問,皆令入來事,分付。上曰,右副做度,只餘二日矣。玉堂亦有做度乎?命勳曰,上番二十日,下番三十日矣。上命各司官員追後來者入侍。司僕主簿申耆,宣惠郞廳趙鵬逵·李圭輔,繕工奉事宋煥周,司䆃直長崔粹冕,禮賓主簿申光健,戶曹佐郞李鼎祚,掌苑奉事權宗,以次進伏。上各問職姓名年歲職掌,久遺在後,命退。上命賤臣知入。內資官員金聖世·金尙倜·李復元,武乎,蔭乎?承命出來。上曰,內局入侍事。出榻敎尙淳奉進湯劑。上進湯劑訖。上曰,左副承旨牌招進去事。出榻敎賤臣未及復命後,諸臣退出。仍與偕退。
上在慶熙宮。停常參·經筵。
世宗莊憲大王忌辰齋戒。
藥房都提調洪麟漢,提調鄭尙淳,副提調尹蓍東啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。連三日氣若此,予自知誠可笑。過昨日予懷何?計其年心千萬,氣何諭?待敎侍。今日此擧,爲西北禁中軍。
傳于洪九瑞曰,內局入侍,豐城君同爲入侍。
洪和輔,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
金養心啓曰,刑曹判書李福源,參判權噵,持內資下人口招,依下敎來待矣。
洪和輔啓曰,事變假注書洪相益,身病猝重,勢難察任,今姑改差,何如?傳曰,允。
以全佐天爲事變假注書。
洪和輔啓曰,明日次對,兩司長官當爲進參,大司憲具㢞,待開門牌招,以爲入侍之地,何如?傳曰,允。
備忘記,傳于洪和輔曰,今日試射,八十二歲爲抄上禁軍,而兼試入直閒良南宣傳吳璟,以海昌親,片箭得中,五十年初見,可奇,直赴殿試。
備忘記,又傳于曰,今日入直禁軍·扈衛軍官試射,禁軍閒良金鼎集,扈衛軍官金泰萬,柳葉箭三中,直赴殿試,抄上禁軍二人白明德·鄭德履,一巡皆連中,此西關健兒,入旬試射,令三軍門,竝敎鍊官,以表抄上意。
洪和輔,以兵曹言啓曰,今二月十七日,武臣堂上朔試射日次,而國忌正日相値,不得爲之之意,敢啓。傳曰,知道。
又以義禁府言啓曰,內資寺前主簿金成世·金尙倜·李復元等拿處事,傳旨啓下矣。金成世時在平安道平壤地,金尙倜時在義州地,李復元時在黃海道海州地云,依例發遣府羅將,竝拿來後擧行,何如?傳曰,允。
又以訓鍊都監言啓曰,去夜犯夜人無所捉之意,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
又以左右捕盜廳言啓曰,去夜犯夜人無所捉,敢啓。傳曰,知道。
乙未二月十六日午時,上御集慶堂。藥房入診,豐城君同爲入侍時,都提調洪麟漢,提調鄭尙淳,提調尹蓍東,記事官朴思機·禹禎圭·尹宗彦·豐城君·趙載得,醫官方泰輿·吳道炯·鄭允說·柳光翼·徐命緯·康命徽·李春敷,以次進伏訖。麟漢曰,日氣不佳,早爲勞動,聖候,若何?寢睡·水刺,亦何如?上曰,一樣矣。上進湯劑。麟漢請診。上曰,置之。麟漢曰,中宮殿湯劑製入矣。果進御乎?上曰,然矣。上命豐城君進前,趙載得進伏。上曰,卿年幾何,兄弟幾何?對曰,年是五十八,兄弟則五也。上曰,卿父側室子幾何?對曰,三也。上曰,成文集乎?對曰,未及成也。上曰,文集之號何也?對曰,歸鹿也。上曰,勳府堂上誰某?對曰,具允明·李景祜·小臣合三矣。上曰,秋曹堂上入侍事。出榻敎載得先退。上曰,申光緝,其時準次乎?麟漢曰,其時處分則以光緝·光履與李遠,同爲云,故有此處分矣。其後自上洞燭矣。上曰,光履爲人好,而不爲如此之人也。麟漢曰,光緝何知人家事,而光履乃閔壻,故自上意其必知,有此處分,而其時殿座時,光履之待令,以閔壻之故,自上拿入矣。光緝以其與李遠相親,故罪之矣。上曰,皆準次乎?麟漢曰,皆準次云矣。上曰,李遠以此作故乎?麟漢曰,其後以病作故矣。光履曰,自上連爲罪之,故不復收用矣。上曰,光履則非常有故相怨矣。麟漢曰,此人之枳塞可惜矣。其時自上有所重故準次,而至於李遠則削名譜略矣。其後解之,光緝亦至廣尹,而獨光履不得用,方伏江郊矣。秋堂李福源·權噵進伏。蓍東奏刑曹啓目後,福源奏曰,壬午後遺在,只餘空石,而無文書可憑矣。噵曰,旣無文書,故雖是員役輩偸食而無可考矣。上曰,蕩滌可乎?麟漢曰,七十餘石無文書可考者,勢難徵捧,而其外有文書者,徵捧宜矣。但未知所負者何如耳。噵曰,自本司捉送一書員無面者,而此則有文書者也。上曰,明日次對,持而更入。上命秋堂先退後,上命庚寅五月日記持入。上命蓍東,讀奏李遠章後,上曰,李遠文則讀矣。予之處分,以所重故也。麟漢曰,其他事,其時或査實,而以所重至此矣。上曰,閔弘烈何官?麟漢曰,前吏參而今則遭故也。上曰,李遠非惡人也。麟漢曰,然矣。藥房提調持湯劑更爲入侍。尙淳奉進湯劑。麟漢曰,陪來矣。上進御後,命考日記。上曰,李遠曖昧冤痛矣。言者有之,聞者宣不爲乎?李遠給牒乎?麟漢曰,然矣。上曰,李遠事幾年?蓍東曰,六年也。上曰,予非致祭於李遠也。以嗟惜之意,致祭於密陽也。李周憲之容貌,何如?蓍東曰,少年白晳也。上曰,李遠非浮囂躁競之人也。但見欺於人矣。其子書九,何如?蓍東曰,精明且能文云矣。上曰,李遠·申光履皆敍用乎?麟漢曰,然矣。上曰,內資事七十石外,亦難處矣。麟漢曰,然矣。雖有文書,亦難徵出。趙重晦則不偶矣。上曰,二十日,備局次對進定於明日事,分付。內局入侍。竝出榻敎尙淳奉進湯劑。麟漢曰,陪來矣。上進湯劑訖。上曰,明日亦依前。命退,諸臣以次退出。
上在慶熙宮。停常參·經筵。
世宗莊憲大王忌辰。
藥房都提調洪麟漢,提調鄭尙淳,副提調尹蓍東啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。此心一倍,予氣若此,曷勝其悶?今在何世,氣何諭乎?次對同入。
中宮殿·惠嬪宮,藥房口傳問安。答曰,知道。
洪九瑞啓曰,大臣·備局堂上依下敎來待矣。傳曰,引見。內局同爲入侍。
又啓曰,預備兼春秋李馨德,身病猝重,勢難察任,今姑減下,其代令該曹口傳差出,何如?傳曰,允。
傳于洪九瑞曰,耆社諸臣中,時原任·備堂入侍外,皆令入來。
有政。吏批,判書李潭進,參判徐命善,參議李晉圭竝牌不進,行都承旨尹蓍東進。吏批啓曰,春坊闕員,今當差出,而擬望之人乏少,相避竝擬,何如?傳曰,允。以尹若淵爲正言,李命彬爲應敎,李會遂爲司書,金宇鎭爲說書,鄭存謙爲右賓客,洪趾海爲知義禁,申大年爲吏曹佐郞,沈命德爲左通禮,洪國榮爲奉常正,金觀行爲掌樂主簿,李彦培爲遂安郡守,尹商欽爲平丘察訪,金浤爲桃源察訪,孫處仁爲校書副正字,任煜爲兼春秋。
兵批,判書朴相德進,參判李昌儒入直進,參議洪述海病,參知李邦榮在外,同副承旨洪和輔進。以洪趾海爲都摠管,洪梓爲副摠管,金魯鎭爲副摠管,朴宗郁爲三陟營將,尹得養爲同知,李弼胄爲全羅中軍,池一淸爲景福宮衛將,金景欽爲昌慶宮衛將,徐永郁爲昌德宮衛將,李得濟爲副護軍,宋瑩中·朴師海爲副司直,沈豐之·安廷鉉·韓命祥爲副司果。
傳于洪九瑞曰,耆社堂上若入來,內局同爲入侍。
傳于洪和輔曰,明日自內三軍門勸武軍官柳葉前一巡試射,皆待令。
備忘記,又傳于曰,三上人虎皮一令,三中一鹿皮一令,三中紙三卷,筆五枝·墨三笏,三下紙二卷,筆三技·墨二笏賞給。
又傳于曰,應製壯元之券,明日內局入侍,都承旨持入。
洪和輔,以兵曹言啓曰,依傳敎,左邊捕盜廳從事官趙彦心,右邊捕盜廳從事官趙常翼等,各決棍三十度之意,敢啓。傳曰,知道。
金養心,以義禁府言啓曰,內資寺官員令該府査問之擧,一倂勿問事,命下矣。內資寺前主簿金成世·金尙倜·李復元等皆在鄕,故拿來羅將,昨已發送,羅將所到處知委,還爲上來事,分付該道道臣之意,敢啓。傳曰,知道。
洪和輔,以禁衛營言啓曰,去夜犯夜人無所捉之意,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
又以左右捕盜廳言啓曰,去夜犯夜人無所捉,敢啓。傳曰,知道。
執義郭鎭純疏曰,伏以,臣本以庸陋,不合於耳目之任,而數年以來,癃疾轉痼,不離牀褥,精神昏耗,若在煙霧。迺者柏府新除,忽下於病伏之中,臣聞命惶隕,罔知攸措。分義是懼,章皇一肅,而寒感觸冷,發作咳喘,達夜添劇,而次對有命,召牌儼臨,萬無起動登筵之望。且憲長具㢞,與臣有世所共知之嫌,彼旣以此引避,不欲同隊於一司,則臣亦何可獨爲仍據於臺次乎?伏乞聖慈,亟評鐫免,俾伸廉防,千萬幸甚。臣於乞免之章,不宜贅及他說,而臣有所蘊,有不敢默,敢此尾陳矣。黃口充丁,實爲生民之痼弊,我殿下若恫在己,嚴加禁飭,八域含生,孰不感祝,而第錢還之弊,有甚於此。還穀之一半分給,以助不給,一半留庫,以備不虞者,專出於爲殘民之意,而近者守令,穀貴之時,發賣留庫,以錢分給,富饒易捧之民,待秋以租捧之,以收倍利者,反作守令謀利之資,雖不知某邑某倅之犯此,而其爲弊則聞之熟矣。伏願殿下,嚴飭道臣,痛加禁斷,恐不可已也。臣無任祈懇之至。答曰,省疏具悉。錢還事,予何知也?今聞已申飭,而爾章甚是,嚴飭諸道,此後犯此者終身禁錮施以貪律,若有此而不聞,當該道臣,焉逭此律?以此一體嚴飭。噫,莫曰九重深邃,不聞則已,旣聞之後,予有御史,其宜廉問,令備局一體嚴飭,爾其勿辭察職。
乙未二月十七日辰時,上御集慶堂。藥房入診入侍時,都提調洪麟漢,提調鄭尙淳,副提調尹蓍東,記事官朴思機·禹禎圭·尹宗彦,醫官方泰輿·吳道炯·鄭允說·柳光翼·徐命緯·康命徽·李敏德,以次進伏。麟漢曰,夜間聖體,若何?上曰,日寒甚矣。寢睡·水刺之節,亦若何?上曰,何問之有?麟漢曰,湯劑陪來矣。上曰,洪啓遠·金用謙,亦能寢食,而予則水刺亦難矣。上曰,李遠之子登科,而又能文矣。予思古事,致祭於密陽·檜原,而上番玉堂,乃其孫也。李遠非其本心,故厥後解之矣。麟漢曰,然矣。湯劑將冷矣。更溫而來,何如?上曰,置之。上曰,予八十二,見子婦回甲也。三貼誠過矣。去食去兵,民無信不立,予爲民之誠而强飮矣。麟漢曰,民若聞之,必感泣矣。上曰,予無恩澤之及於下,而平生亦不爲不善事矣。頃者六鎭,酹兩皇塚,若有不昧,亦必感予矣。上進湯劑後,上命次對入侍。內局先退。巳時,藥房提調持湯劑更爲入侍。出榻敎內局進伏。麟漢曰,湯劑陪來矣。上曰,民無信不立故强飮,然而卽時體也。但民人等之一時起立,亦油然也。申晦·李思觀曰,然矣。此宣時體也。上曰,油然亦時體也。上曰,內資事,誠無可奈何?養賢庫則無此弊乎?晦曰,此則本來不足,故無此弊矣。麟漢曰,湯劑將冷矣。上曰,何妨之有?上進湯劑後,上曰,夕診待下敎。內局退出。
乙未二月十七日辰時,上御集慶堂。大臣·備局堂上引見入侍時,領議政申晦,左議政李思觀,右議政洪麟漢,行司直韓光會,行兵曹判書朴相德,行司直李景祜,行副司直趙重晦,戶曹判書具允鈺,判尹尹東暹,吏曹判書李潭,行副司直李潤成,刑曹判書李福源,行副司直洪趾海·尹得養,刑曹參判權噵,大司諫洪檢,掌令柳煥德,校理鄭景仁,同副承旨洪和輔,假注書柳孟養,事變假注書全佐天,記事官禹禎圭·尹宗彦,以次進伏訖。晦曰,聖體,若何?上曰,一樣矣。上曰,重晦之奏誠好矣。上曰,今雖欲捧,其無面,便同强木水生矣。上曰,豐城如大臣貌樣,無南行態矣。重晦曰,三十餘石有可捧處,而七十石無文簿矣。相德曰,此非官員之用也。專由於下吏所爲也。晦曰,官員雖不食,文書不察,似有罪矣。壬午前物,無可捧之道矣。思觀曰,以國穀私給改色,不無其罪矣。若有可捧處則當徵捧矣。麟漢曰,文舊不察,當有罪矣。壬午前可以蕩滌,其後可捧者,捧之無妨矣。上曰,壬午後猶難書捧,今五年前蕩滌,可也。命書判付。上曰,李遠子,何如?思觀曰,夙成矣。上曰,官員亦勿問可乎?麟漢曰,若勿問則有後弊矣。上曰,亦五年前勿問,可也。上曰,此後則無此弊乎?晦曰,似然矣。上曰,軍資監何時畢捧乎?晦曰,非久當畢捧矣。上曰,今聞軍資監無面,幾捧云。予於昔年闕中目覩者,恐或糙米代,大米欲爲申飭。聞大臣所奏,庶可無弊,而然升斗之闊狹,米色之精麤,不無其弊。聞畢捧後,令戶郞摘奸,米色不若舊米,升斗亦若欠縮,當該官員,比前所犯人,加律勘處。今者此敎,其亦刑期無刑之意,以此分付戶郞,摘奸時,若以前捧爲新捧,有欺隱之弊,則當該色吏,當嚴刑三次後,海邊定配,以此一體嚴飭。出傳敎上曰,內資事已處分,官員令該府査問之擧,一倂勿問,以此觀也。倉官可謂無狀,頃者下敎,更爲特敎之後,若有所犯者,雖禽獸,何食其餘?於貢物衙門,雖無形之官,焉敢爲此?以此,嚴飭官吏,以示予刑期無刑之意。出傳敎上曰,卿等見予面則曰勝,聞予言則曰勝,予以爲訝也。食則便臥,豈不難堪乎?晦曰,春和後若行步則益勝矣。上曰,何可望也?上曰,大釀摘奸,以日限之未及,還爲召入矣。晦曰,聞若干摘奸,而大釀則絶無云矣。上問福源曰,其奴捉之乎?對曰,未及捉矣。晦曰,秋曹則無可捉之道矣。上曰,云相致斃,卽非宗臣,因僕隷而然,若不償命,何以慰冤魂?今聞尙未捕捉云。亦聞相臣所奏,該曹該廳譏捕,無越江之事云。若此,雖百年,何以捕捉?令該曹記姓名貌色,秘關外方,期於捕捉。出傳敎晦曰,近來私屠之弊,所聞狼藉,故日前備坐,分付法司,出禁嚴飭,而目今春氣漸和,農作不遠,其所禁屠,尤不容少緩,更加嚴飭。至於外方官民屠宰之習,上京斥賣之路,亦爲嚴禁。且偸竊之患,雖以城內言之,殆無虛日,京中如此,外方可知,亦不可不飭。令左右捕廳,各鎭討捕使,着念詗察,隨捉重治之意,一體分付,何如?上曰,依爲之。出擧條上曰,今聞相臣所奏,私屠之弊特甚云。若無弛禁之令,則該曹法司,其若嚴禁,豈有此弊?刑曹漢城府官員,一倂從重推考。城中且有盜竊之弊云。若有左右捕廳,豈若此乎?發牌解弛而然。左右大將,越俸一等,左右廳從事官,令兵曹決棍三十度,此後廉問後有此弊,當該大將當臨門,從事官令訓局決棍,海島充軍,以此嚴飭。出傳敎潤成曰,昨日有關西抄上禁軍白明德·鄭德履二人,令三軍門竝敎鍊官差定之命,故自禁·御兩營卽出傳令,而渠輩皆當本廳久勤,鄭德履則昨冬見陳,白明德則爲末望,今冬亦當邊將遷轉,今移他處,則旣滿之久勤,勢將勿施,皆願以本久勤遷轉云,故敢達矣。上曰,然則邊將遞來後爲之,可也。思觀曰,自前仍傳敎,各軍門收用者已多,而名爲加設,所謂加設者,以將敎元數中無見窠,故姑爲加設,俾待窠陞實也。非永爲加設之窠,公然增額於各軍門也。此後則凡係加設者,待實窠次次陞付,俾無如前之弊爲宜矣。上曰,依爲之。出擧條相德曰,向來有復寢獻官給馬之命,其後忌辰祭獻官,皆給馬,而本曹所屬兩驛騎馬四十匹內,除出各處差備馬,則所餘不過二十餘匹,而寒食已迫,陵園香陪書吏所騎馬爲四十餘匹,獻官所騎當爲三十餘匹矣。以兩驛之馬,無以推移分排,不可不一番稟定,故敢此仰達矣。上曰,依舊制經宿處給馬。出擧條相德曰,摠管番次極爲苟難。洪啓遠老病不能供職,李鎭翼實病甚重,一番謝恩後,不得就直,合有變通之道矣。晦曰,亦有受由在外人云矣。上曰,許遞。在外人一體許遞,可也。出擧條上曰,都摠管洪啓遠,副摠管朴道源·李鎭翼許遞。出榻敎檢曰,臣謂還寢朴行淳賜第之命宜矣。措辭見上上曰,非爲其人,意在建功。頃者入侍,意停啓,今何連啓?亟停勿煩。檢曰,臣謂固城縣充軍罪人咸道亨,依本律處斷宜矣。措辭見上上曰,勿煩。煥德曰,臣謂固城縣充軍罪人咸道亨,依本律處斷宜矣。措辭見上上曰,勿煩。煥德曰,臣謂還寢罪人梁成卜減一律島配之命宜矣。措辭見上上曰,勿煩。上曰,故判書權以鎭,一拜戶判也。其時相臣,相禮以賀,予亦聞焉。此正家貧思良妻,國亂思良相。靜臥今日下問,果有其孫爲蔭官云。此人之孫,其豈無形?予若歲首,守令薦命用,令銓曹右職調用,以示予思古人之意。出傳敎上曰,金吾堂不備蓋久矣。事勢固然,具庠許遞。今聞春坊苟艱云。政官牌招開政,在外賓客許遞,其代一體備擬。出傳敎上命入留院言事疏賜答。思觀曰,臣仍李書九事,有仰達事矣。伏見昨日下敎,則皆洞然解之,而至於申光履,獨未蒙解矣。上曰,李遠疏,申光履謂而爲之,申光履無狀矣。百人可解,申光履則不可解也。諸大臣不敢更奏。上命退去。諸臣以次出。
乙未二月十七日未時,上御集慶堂。藥房入診入侍時,都提調洪麟漢,提調鄭尙淳,副提調尹蓍東,記事官朴思機·禹禎圭·尹宗彦,醫官方泰輿,以次進伏訖。麟漢曰,湯劑陪來矣。上進湯劑。上命賤臣同副承旨入侍。與同副承旨洪和輔,廳注書柳孟養,偕入進伏後,兩提調及賤臣仍爲退出。
乙未二月十七日未時,上御集慶堂。耆社堂上入侍時,判敦寧李益炡,行知事安允行·沈星鎭·沈㲄,行司直邊致明·趙榮進·韓師直,知敦寧李廷喆,都承旨尹蓍東,假注書柳孟養,記事官禹禎圭·尹宗彦,以次進伏訖。上曰,同副承旨入侍。出榻敎洪和輔進前。上曰,每軍門勸武幾何?和輔曰,各五十矣。上曰,各道付料軍官幾何?蓍東曰,西北各四十人矣。趙榮進進前。上曰,年幾何?對曰,七十三矣。上曰,見之久矣。所食,何如?對曰,一食四合矣。榮進曰,今月則連爲日進三貼云,不勝慶幸矣。上曰,勸湯卽時體矣。對曰,何謂時體乎?實是秉彝之性也。雖如臣之賤者,所食藥物,若或間斷,則中氣虛之,若繼食則顯有效矣。今進御之或間斷,臣民之所切悶者也。上曰,耆社有何宦味乎?對曰,祿外有粥米藥價,生日時有若干物矣。上曰,予往驪陽宅時,卿隨去乎?對曰,然矣。上曰,左相俄以申光履事發瑞矣。爲予所沮矣。非申光履,豈有申光緝?亦有李遠乎?申光履·李遠,若思其祖,豈忍爲此?申光履之止於此,於渠善爲矣。上曰,故重臣好矣。卿則以爲何如人也?對曰,仁恕而無礙滯矣。上曰,果然矣。上曰,其疏誠殘傷矣。申光履事慨然矣。申光履則於渠八字好矣。上曰,安允行所食,何如?對曰,日四合矣。上曰,能坐而食乎?對曰,然矣。上曰,聞卿服麥酒云矣,然否?對曰,服之而有效矣。上曰,寢睡,何如?對曰,一夜三分二善寐矣。上問榮進曰,卿則寢睡,何如?對曰,臣與韓判府,以善睡爲名矣。人定時就寢,日出時始起矣。上曰,可羨矣。上曰,韓師直年,幾何?對曰,八十一矣。上曰,寢食,何如?對曰,寢則半夜,而一日所食,不過五六合矣。上曰,行步,何如?對曰,漸減矣。上曰,允行行步,何如?對曰,如前矣。上曰,麥酒效乎?何不勸同僚乎?上曰,韓師直有子乎?對曰,有一子矣。中年失之,只有一孫矣。上曰,其名,何也?對曰,克裕矣。上曰,邊致明寢食,何如?對曰,寢則頗久,而所食一日不過爲三四合矣。上曰,沈星鎭年,幾何?對曰,八十一矣。上曰,容貌,何如?益炡對曰,依前輕燥之貌矣。益炡曰,臣則新年初入侍矣。天顔猶昔而神氣,好矣。上曰,卿尙飮乳乎?對曰,以疾病停之矣。上曰,予若飮乳則好乎?對曰,聖候則不可進乳矣。上曰,年幾何?對曰,七十七矣。致明曰,臣年最多,而所扶持者,服黑荏粥故也。上曰,何如?足可食乎?榮進曰,可堪食而便道似滑矣。上謂益炡曰,檜原致祭,知之乎?對曰,聞之矣。進上歌時,以遐壽獻上云矣。臣今思之矣。上曰,然矣。爲人潔矣。上曰,予與密陽最親矣。今則宗班零替,無副提調人矣。對曰,然矣。上曰,之歸咎於其弟者怪矣。對曰,渠以崇品上使當次,故欲爲自免故也。上曰,尤極無據矣。上曰,沈㲄·李廷喆寢食,何如?皆對曰,善寢而一食三四合矣。上曰,耆耉會不可無詩,以五絶各製以進,題則以耆耉會爲之。以耉字韻押之,可也。命注書賜筆硯。上曰,李廷喆再娶乎?益炡對曰,爲驪牧時,六十八再娶,而官威爲之矣。上笑曰,此是劫婚也。上先製二首,諸耆臣以次製進。益炡曰,臣以願斟北斗酒書奏,伏願俯念此意。致明曰,此請不可不聽也。上曰,耆耉賡進詩作帖,一件內入,賡進人員頒賜。出榻敎上曰,今者此擧,暮年豈偶然?入侍耆耉八人,各賜表裏一襲。出傳敎命耆社堂先退。上曰,注書出去持翰林應製文,召提學以來。孟養承命出來,偕弘文提學李潭進前。讀應製詩科次坼封後,上命退去。諸臣以次出。
上在慶熙宮。停常參·經筵。
金養心啓曰,大司憲具㢞未肅拜,執義郭鎭純,掌令柳煥德呈辭,掌令柳榮鎭,持平金翊休·黃樟在外,今日以監察茶時之意,敢啓。傳曰,知道。
藥房都提調洪麟漢,提調鄭尙淳,副提調尹蓍東啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。昨日從容耆耉同會,先製賡韻,是豈製詩?氣則何諭?待敎入侍,予悶予悶,建功建功。
中宮殿·惠嬪宮,藥房口傳問安。答曰,知道。
傳于洪九瑞曰,內局入侍。
洪九瑞啓,以領敦寧金陽澤廣州地掃墳呈辭。傳曰,給由馬,澆奠牀備給。
備忘記,傳于洪和輔曰,今日隆堂親臨勸武試射試官,三軍門大將,入直騎郞,入直兩摠郞,依昨年例,柳葉箭試射,承旨只該房入侍,繖扇依例侍衛,只入直儀注,時刻單子安徐,待下敎只入正時。
又傳于曰,勸武軍官試射,於何年何月爲之,而賞格則何以爲之?知入。
又傳于曰,試官以下入侍。
備忘記,傳于洪九瑞曰,到記儒生殿講,其闕久矣。豈體昔意?左副承旨詣太學,朝食堂到記取來,御覽謄書後,到記傳于本館,明朝與學儒,待令闕內祗迎後,卽其處試官儒生受拜。予先入,試官詣崇政殿,受殿講書入,試官,領相·左參贊·國子長·申益彬·趙載翰,承旨左副,入直兩儒臣。
備忘記,傳于洪和輔曰,今予爲皆繼述,西北付料軍官,今日中日廳,騎堂·摠管兼二員。騎郞·摠郞兼二人爲試官,西北付料軍官,只付料人,柳葉箭十巡試取書入。
洪九瑞,以侍講院言啓曰,本院新除授說書金宇鎭,卽爲牌招察任,何如?傳曰,允。
又啓,以說書金宇鎭牌不進罷職傳旨。傳曰,頃者許解,非爲人也。乃思其父,而一遞可謂諒矣。況說書不過翰注,一向違牌,其涉太過,只推,更爲牌招察任。
金養心,以義禁府言啓曰,珍島郡定配罪人,姑勿揀於赦典,卽其地安置事,承傳啓下矣。已爲發配,到配後以安置,載錄於徒流案中,而姑勿揀於赦典事,分付該道道臣之意,敢啓。傳曰,知道。
洪和輔,以御營廳言啓曰,去夜犯夜人無所捉,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
又以左右捕盜廳言啓曰,去夜犯夜人無所捉,敢啓。傳曰,知道。
大司憲具㢞疏曰,伏以,臣於見職,何嘗近似,而曩者一出,不過爲副急之計,未能出一言論一事。以效一日之責,其苟且骫骳之狀,宜莫逃於淵鑑之下,而日前除命,又何爲而至哉?況當聖心警惕,至誠廣詢之時,乃以如臣無似,置之風憲之首,有乖懋實之政,亦非求助之道。臣誠惝怳恧蹙,莫省攸謂,而前後賓對,連違召命,惶隕悚懍,尤無所容措。仍伏念,臣母風痰之症,已成數十年貞疾,長在床笫,恒少寧日,而近當節序交換,寒溫異候,重添毒感,別症層加,臣方左右扶將,實無晷刻離捨之勢,而且臣於僚寀之間,有私義之難安者,以此以彼,俱無去就之可論。宜卽自列,獲蒙恩勘,而連値淸齋,無路登徹,今始略入文字,仰瀆崇聽。伏乞聖明,俯賜諒察,亟削臣職,以便救護,仍治臣罪,以肅綱紀,不勝幸甚。臣無任祈懇之至。答曰,省疏具悉。其拜已久,尙未謝恩,予有思焉。昨諭相臣,辭章果到,今者此任,捨卿誰先?卿勿過辭,從速察任。
咸鏡監司李重祜疏曰,伏以,歲律載新,聖算彌高,元正之賀儀誕擧,中外之歡忭普切。念臣無似,冒膺重藩,居然歲將周矣。報蔑絲毫,愧切尸素,惟當益殫駑鈍,少效萬一,而疾痛之呼,不暇緩聲,玆不得不冒控衷懇,以冀聖明之垂憐焉。臣稟賦虛脆,居常善病,而北路風氣,不竝以南。素患痰癖之症,種種闖發,重以客歲之秋,慘遭同氣之慽,客地悲疚,諸症越添,肢體麻木而行步有時蹇澁,精神迷瞀而言語每多顚錯,尋常文簿,漫不照管,營邑公私,一切抛置。莫重藩任,便作養病之坊,病裏惶蹙,如添一病。顧今東作方始,省部有期,而目下病狀,實無以時日責其蘇完,陵殿奉審,事體尤重,而亦末由擧行,若不及今祈免,終至臨急變通,則臣之罪尤大矣。玆敢不避瀆擾之誅,仰陳肝膈之懇。伏乞聖慈,天地父母,俯賜鑑諒,亟遞臣藩任,仍勘臣辜犯,以幸公私,不勝大願。臣無任祈懇之至。答曰,省疏具悉。不欲瓜滿,予嘗過矣。其況此時,頃者湖西伯,不許因事端徑遞,予庸嗟惜,況再乎?卿勿過辭察任。
楊州牧使洪纘海疏曰,伏以,臣猥以匪才,受命牧民,其於邑事,竊有區區微見而事係通變,有不可不請命于朝。思欲一陳黈纊,而嚴畏威尊,囁嚅未發。今聖志勤勵,詢及芻蕘,求言之旨,惻怛懇摯,臣於是乎可以言矣。玆敢不揆僭猥,略此冒陳,惟聖明之垂察焉。臣竊伏念,我國山川,紆回狹隘,野無百里,車不竝驅,斯可謂天作之險也。苟能禦敵而自守,小可以敵大,寡可以敵衆,禦之或失其要,守之或不以豫。故前後西南之役,任其馳突,莫能迎遏,可勝惜哉。自是雖能有防守措置之策,而只知矢處立的,不知患無常方,南有壬辰之警則盡心於南爲已矣。西有丙子之亂則盡心於西焉已矣。不復顧念其他路,乃已然之常算,坐待不測之外敵,其勢不得不臨急顚倒,遇機橫決,茫然莫知所爲也。楊之爲牧,處畿輔咽喉之地,爲王都關阨之重,直通東北大路,右迤而又達于西,實爲三路要衝。且其形便,野曠原平,可以張百萬之師,其爲用武之場,無過於此,而特以無已然之警,不少憂不測之亂,置鎭防禦,旣行旋罷,築城洪福,有議不就,操鍊兵馬,繕修軍械,極其疎虞,無一可恃,脫有緩急,則鐵嶺以南五六百里,將長驅而進,如屋上建瓴而不可遏,言念及此,寧不寒心?故相臣柳成龍之言曰,楊州等邑,屬一將,遮蔽東北,坡州等邑,又屬一將,遮蔽西方,廣州等邑,又屬一將,遮蔽南面,三面合勢,迭爲掎角,敵少則分兵設伏,敵多則合兵攻勦。又曰,淮陽當北路之衝,內與楊州相倚而外防鐵關,成龍,一代智謀之人也,其慮遠矣,而地形之緊且要,又可見矣。今廣與坡皆有設施,可期衛護控制之力,而至若楊州,在昔庚午,故相臣李濡爲牧使也。置防營,不過數十年,還爲撤罷,其沿革顚末,邑無可徵,臣未之詳焉,而識者之恨,久而靡已。惟我殿下,臨御五十餘年,不以已治而或忽,不以已安而或疎。凡於陰雨之備,無一不擧,設守都城之策,親綴綸音,定爲成典,築鍊戎之城,以接北漢,爲輔車之勢,都城可守則北漢不可棄也。北漢可保則楊州實北漢之後殿,不獨爲三路要衝而已。其爲關係安危,視畿甸諸防營,反復重焉。蓋廣州·水原,尙有江漢,間之坡州,兼以靑石塞之,不至如楊州之無所礙無所據,坦坦平平之路耳。若洪福城基,自古稱難得之金湯,而此則時詘擧贏,固難輕議。至於防禦,不過復旣設之舊營,特在乎一反手之間也。伏願殿下,詢于大臣,特設防營於本州,俾有緩急之賴,則國家幸甚,臣無任祈懇之至。答曰,省疏具悉。近者寥寥之中,今陳所懷,予庸嘉之。雖然洪福·北漢,昔日相爭,旣城北漢,其於洪福,今無可論。今者所陳,非城也,卽防禦也。予則於此事,果無恒量者,而今聞陳章,一如故相語,此後次對,當問相臣矣。
乙未二月十八日辰時,上御隆武堂。勸武軍官試射入侍時,同副承旨洪和輔,假注書柳孟養,記事官禹禎圭·宋銓,試官訓鍊大將李章吾,禁衛大將李潤成,御營大將尹泰淵,兵曹佐郞金晉鐸,都摠經歷李延弼,都摠都事尹敬喆,以次進伏訖。命二中人皆賜第,召入鄭憙等五人,各賜弓矢。上曰,直赴李顯郁軍職差下。出榻敎上曰,大將常時勸武着實,故及第多出,其各賜筒介一部,三廳兵房,亦皆賜弓矢,一中人皆賜弦弓一張。上命退去。諸臣以次出。
乙未二月十八日午時,上御集慶堂。藥房入診入侍時,都提調洪麟漢,提調鄭尙淳,副提調尹蓍東,記事官朴思機·尹宗彦·宋銓,醫官方泰輿·吳道炯·鄭允說·徐命緯·柳光翼·康命徽·李敏德,以次進伏訖。麟漢曰,聖體,若何?上曰,一樣矣。寢睡·水刺之節,何如?上曰,亦一樣矣。請進御,上進湯劑。請診,上曰,置之。上曰,儒臣持問答入侍。出榻敎左副承旨持太學到記入侍。出榻敎上曰,藥房提調持湯劑更爲入侍。出榻敎上命蓍東,讀奏洪相簡壯元文。又命奏館學儒生到記後,命儒臣副校理李命勳,修撰南絳老讀問答。上曰,上番誰耶?蓍東曰,李命勳也。上曰,年幾何?對曰,四十一也。下番讀。上曰,誰耶?麟漢曰,南絳老也。卽南泰會之姪也。上曰,海運君過三年乎?麟漢曰,尙未過小祥云矣。上曰,有子乎?命勳曰,長則三十九歲,次則三十二歲矣。上曰,海運善矣。其子爲官乎?命勳曰,曾經漢城主簿矣。上曰,宗班中兩班宗班家也。麟漢曰,不聞人言,善於謹身矣。上曰,致祭乎?命勳曰,然矣。上曰,親製文乎?命勳曰,依例爲之矣。上命書傳敎曰,今聞嗟哉海運,尙在小朞前云,予其愴然。且聞其子命熙,海運在世時,已下敎陞六云。待闋服卽爲右職調用事,捧承傳,耆社堂安允行子宗仁,已闋服云。噫,卽八十四歲,其父耆社壽高,其令銓曹,善地調用,其令便養。上曰,安允行家不贍云矣。有此下敎,其子必爲太守矣。麟漢曰,聖敎至此,安允行家若聞之,則必感泣矣。上曰,海運孫有爲太守者乎?麟漢曰,其子命杰,曾爲通川守矣。檜原家家庭之訓難矣。自檜原以來,人皆稱之矣。上曰,李遠·申光緝,今皆明白矣。光緝已至二品矣。昨者右相亦言申光履事,故予答以見日記後欲臨門云,此則折之之語也。卿亦言之也。予將洞然問之。麟漢曰,旣有所重,臣何敢言,而光履則稱冤矣。上曰,簪之眞假,他人何知?麟漢曰,旣不聞本事,光履之言與不言,臣不能知,而竊恐其間,亦有不然者也。上曰,其時更問而準次乎?予今如是下敎,渠將不得爲人矣。麟漢曰,自上雖已敍用,而聖敎至此,渠何敢自比人數乎?上曰,李秉鼎事則予不知矣。麟漢曰,今已堂上矣。上曰,光履予曾見矣。誠過甚。麟漢曰,自上以閔之切姻故問之。光履所謂不當問云者,蓋謂其與李遠不當之意也。不過語不擇發故也。上曰,以妹夫辱妻娚至此,可乎?麟漢曰,不然也。上曰,必與其妻反目矣。麟漢曰,妻則無矣,而光緝言之不可,而光履爲重臣之妹夫,似不然矣。且自上有連姻自首之敎,渠自現矣。上曰,光履人鬼關頭也。麟漢曰,虛實間有所聞則雖他人,豈有不聞之理乎?其時供辭,臣未知何如,而若然則誠切痛。然渠於國家,豈敢曰不當問而問乎?尙淳奉進湯劑。麟漢曰,陪來矣。進湯劑訖。上曰,天下無不是底父母。子爲其父,妻爲其夫,古亦有行之事。相聖之妻,何不鳴鼓?麟漢曰,此則未處分之前,豈可徑先爲之乎?相聖有子五人,自下敎,日來闕下,晝夜俯伏,其妻亦晝夜處於門外矣。上曰,李遠則曖昧矣。旣有所聞,故懍慨陳疏,予非以眷黨故言也。麟漢曰,聖世棄物則難齒人數,而渠所稱冤,故左相亦陳達矣。上曰,左相非與光履相親,而欲奏未奏也。上曰,提調亦聞光履事乎?尙淳曰,本事則臣不知,而公議則稱冤矣。上問諸知申。蓍東曰,在外人皆稱冤矣。上曰,光履雖言光緝,不言李遠,何知太信光履?太親李遠故也。麟漢曰,雖然豈使之傳於李遠?欲其彈駁,若一毫有犯則不解可也。若一毫有冤則匹婦含冤,猶是致災,況光履乎?上曰,予今八十二歲,常有濟物之心矣。若光履則非人非鬼也。卿以謂光緝不知而言乎?麟漢曰,其言與不言,臣亦不知也。上曰,閔弘烈亦非草草人也。雖異於其養父規模而亦無等矣。上曰,卿之所知,異於予矣。上曰,洪相聖妻露處屢日乎?蓍東曰,自上下敎之日,露處開陽門外,臣亦目見矣。上命書都憲·北伯批答。金宇鎭批答後,上曰,旣下敎,到記儒生,明日崇政殿,命官殿講,其令待令。今日四學儒生,亦依下敎,一體待令。祭享莫重,豈可以長番差備差等乎?差備宮闈令,皆有報府,而況獻官亦然,則長番宮闈令,焉敢漏也?自重之意,居常駭然。此後依例塡報府事申飭。出傳敎上命內局更入。尙淳奉進湯劑。麟漢曰,湯劑陪來矣。上曰,長湍防禦,何移坡州?麟漢曰,長湍在臨津以外,故移於坡州矣。上曰,楊州置防禦,何如?麟漢曰,臣曾見自楊州至咸興,平然無礙,誠異於西路之有關防矣。置防禦於此則誠好,而故相李濡時,旣設旋罷矣。上曰,次對時予將問之矣。上曰,纘海於此等處,有規模乎?麟漢曰,然矣。以重臣末子,多識此等事云矣。上進湯劑。麟漢曰,明日亦依前乎?上曰,然矣。命退。諸臣以次退出。
上在慶熙宮。停常參·經筵。
藥房都提調洪麟漢,提調鄭尙淳,副提調尹蓍東啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。嗟,暮年晝夜悶,予木石曷勝堪?於明日晝夜平,若是均,亦何堪?瞻彼南心憧憧,顧瞻北亦沓沓,豈曰,孝,亦曰,誠?日三飮曷勝悶?氣何諭?待敎侍。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
備忘記,傳于趙載俊曰,金領府事·金領敦寧·韓判府事·左相·內局同爲入侍。
備忘記,又傳于曰,到記儒生學儒單子名下,皆當居住,掌議·色掌亦懸註,都承旨內局入侍,持入。
傳于趙載俊曰,左參贊代,右參贊,趙載翰代,吳載純爲之。
傳于洪九瑞曰,內局入侍,相臣同爲入侍。
洪和輔,以都摠府言啓曰,今日入直內三廳武兼禁軍及軍兵等,當爲中日習射,而毓祥宮春享祭齋戒相値,不得爲之之意,敢啓。傳曰,知道。
傳于洪和輔曰,內局入侍,守令·儒生同爲入侍。
洪和輔啓,以文臣朔試射試官望筒。傳曰,置之。
傳于洪和輔曰,騎馬九匹立之,宣傳官三員待令。
尹蓍東啓,以京畿監司狀啓,禮曹判書金鍾正,病重上去不得事。踏啓字。
洪和輔,以訓鍊都監言啓曰,去夜犯夜人無所捉之意,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
又以左右捕盜廳言啓曰,去夜犯夜人無所捉,敢啓。傳曰,知道。
乙未二月十九日辰時,上御集慶堂。藥房入診,時原任同爲入侍時,都提調洪麟漢,提調鄭尙淳,副提調尹蓍東,記事官朴思機·禹禎圭·宋銓,領府事金相福,領敦寧金陽澤,判府事韓翼謩,左議政李思觀,醫官方泰輿·吳道炯·鄭允說·柳光翼·徐命緯·白文昌,以次進伏訖。麟漢曰,夜間聖體,若何?上曰,一樣矣。寢睡·水刺之節,若何?上曰,同矣。請進御,上進御而不盡。麟漢曰,何爲如此乎?保護聖躬,然後亦光聖孝矣。上命奏儒生擧業。上曰,色掌多京儒矣。麟漢曰,東齋京掌議,西齋鄕掌議也。上曰,予於密陽,果親矣。再昨下敎後,人必謂蕩然,而更聞非徒蕩滌,光緝已爲承旨二品,李遠亦敍用矣。闕內則玉釵,私邸則銀釵,故曾問於奉朝賀則亦以爲是矣。其時光緝待命云,故予問之矣。渠雅聞於光履,何必傳於李遠,予故準次矣。昨見其疏文則善矣。大抵李遠猶減於光緝,故予顧其祖而然矣。光履何問於臣之說,豈不過甚乎?所答可憎,故刑推矣。若夫洪相聖之妻,何不爲夫鳴鼓?然予問御判義禁,則相聖口招之時,不至荒駭,亦能演繹善供云,昨因右相之奏,聞相聖妻子,連爲露處闕門外云,此則予自昨日忘之矣。若申光履則非與其妻反目,豈忍如是?然昨聞右相之奏,其妻已昨故云,旣作故則亦何以知之?昨者左相欲奏。故予以臨門之語折之矣。卿等思之,浮囂躁競,自其妹夫始矣。然左相之言亦公矣。卿等之議,亦何如?相福曰,年前閔百興入侍時,自上問之,則百興亦以爲,光履可矜云矣。上曰,右相亦不知裏面矣。陽澤曰,物議皆稱冤矣。翼謩曰,其時或有所聞,而今皆忘之矣。然以閔百興之言觀之,則可知矣。思觀曰,小臣不知其時裏面,而光履適當難言之時,語言失措,今者諸人,旣皆釋然,則雖不善奏達,獨未蒙恩,外議或稱冤,故敢達矣。相福曰,聖敎雖曰妹夫故然云,而若眞是光履所傳,則閔家豈以娚妹之故而開釋乎?閔百興之言,以爲其宗家所分件記中不入,而百興家所納,卽追後所下也云矣。光履苟爲誣傳,則其怨當甚於他人,以閔氏之不稱怨觀之則可知矣。上曰,然則弘烈亦泰然乎?相福曰,弘烈之意則不知,而亦未聞其致怨,臣等則以閔百興所達知矣。上曰,件記中有無,亦豈光履之所當知者乎?光履誠亂之本也。浮囂躁競,雖或有之,此簪何當光履亦敍用乎?蓍東曰,敍用矣。上曰,敍用足矣。更何望二人以予爲過而予則有所重也。欲其白直,則上而問之而後可也。雖上而問之,渠亦無可對之言矣。擧世不知此狀,或以予爲愛惡於其間,以此愧矣。思觀曰,在外之人,非爲其人,以大體稱冤矣。上命諸大臣先退。命書傳敎曰,守令尙今在京者,其令今日辭朝入侍。蓍東讀湊公事。又命書傳敎曰,鐵原先大同,聞儒臣所奏,有二守令能不犯云。故特賜表裏,今聞道臣狀聞,擧一守令,非特不犯,幾年痼弊,能永革云。嗚呼,此後,豈有此弊,而嗟哉,其前,其能永革,其涉嘉尙,豈可一時不犯?表裏而止。當該守令,特爲加資,今日捧傳旨,藥房提調更爲入侍。出榻敎尙淳奉進湯劑,上進御。純通儒生入侍事。出榻敎儒生金益河進伏。上命誦序卦而後命退。蓍東又讀奏公事後,上命退。諸臣以次退出。
乙未二月十九日申時,上御集慶堂。藥房入診,守令·入格儒生同爲入侍時,都提調洪麟漢,提調鄭尙淳,副提調尹蓍東,記事官朴思機·禹禎圭·宋銓,醫官方泰輿,遂安郡守李彦培,泰川縣監洪鳴漢,儒生金益河·韓永運·洪光一·申配權·尹擎柱,以次進伏訖。麟漢曰,湯劑陪來矣。上進湯劑後,上命招入吳道炯。摩視玉體後,道炯奏曰,此血絡也。上曰,是矣。麟漢曰,今日初貼,實非進御也。日勢不晩,更煎而入宜矣。上曰,爲之。尙淳承命出去。蓍東曰,守令及儒生皆入矣。上命守令進前。彦培進伏。上問年歲及七事後,上曰,良能何爲?彦培曰,非敢曰能曰良,欲至誠奉公矣。鳴漢進伏。上曰,良能何爲?鳴漢曰,才識魯莽,何以質言?惟願至誠奉職矣。上命宣諭後,命守令先退。上命儒生進前。益河進伏。上曰,俄者入侍之人也。永運進伏。上曰,汝誰族也?永運曰,韓光會之族也。上曰,年幾何?永運曰,二十七也。光一進伏。上曰,誰族?光一曰,承旨洪九瑞之族也。上曰,汝爲承旨之下行乎?光一曰,祖行也。上曰,汝與仁陽君家爲族乎?光一曰,然矣。配權進伏。上曰,誰族?配權曰,承旨申益彬之族也。上曰,幾寸?配權曰,近二十寸矣。上曰,遠矣。年幾何?配權曰,五十四矣。擎柱進伏。上曰,誰族?擎柱曰,故學士尹集之族也。上命書傳敎,純通五人直赴殿試,麟漢奏曰,自前殿講,多純通則例爲比較矣。上曰,然乎?命書傳敎曰,今聞慶尙前右兵使田得雨狀啓,停止巡操,有何此狀?必也未及聞知而然。撤巡事卽爲分付,藥房提調持湯劑更爲入侍。出榻敎又命書傳敎曰,予欲默更思,此亦紀綱,親臨誠難,故雖命命官,此心眷眷,兼着衣,故祗迎後,因其處先受拜,臨時待令,其處先拜事下敎,則其時宜先到,而殿座後呼尋,其涉駭然入來,此亦國體。當該承旨·國子長,其若預飭,豈若此?承旨·國子長竝遞事,承旨下敎代,申益彬爲承旨,牌招察任,房順房。同副承旨爲軍士房,尙淳奉進湯劑。麟漢曰,陪來矣。上進湯劑,坐直承旨入侍事。出榻敎上命藥院,煎荃杪,荏子多食黑糖造入。上曰,明日亦依例爲之。命退。諸臣以次退出。
乙未二月十九日酉時,上御集慶堂。坐直承旨入侍時,同副承旨洪和輔,假注書柳孟養,記事官禹禎圭·宋銓,以次進伏訖。上曰,注書,誰也?和輔對曰,柳戇之姪也。上曰,向時爲之,尙在乎?對曰,然矣。上曰,注書出去,講比較中,三通則更以詩傳比較,二通則試記修入事,傳諭于命官。孟養承命出來,傳諭後,復命奏曰,二人通,故依下敎,方修入試記云矣。上曰,到記儒生無過二人,日次儒生無過一人事,已有定式。居首生員韓永運,幼學申配權竝直赴殿試,之次生員金益河,進上洪光一,幼學尹擎柱·朴興福·柳承澤·李敏道·呂奎明·尹聖甲·韓翊周·柳禎·金命彦·金良郁竝直赴會試,幼學楊致鶴·宋濟康·權瑢·李信默·車亨逵·朴相觀·李象奎·元相堯各給二分,幼學鄭成人給一分,金益河·洪光一·尹擎柱皆純通比較人金益河,屯卦若古相入格見漏,尹擎柱,三學士之親,見漏可惜,若此則同三人亦豈闕一?且有前例,竝仍付館與學,其令一體居齋。上命退去。諸臣以次出。
上在慶熙宮。停常參·經筵。
藥房都提調洪麟漢,提調鄭尙淳,副提調尹蓍東啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。夜長何其?南北禮畢,是豈孝亦曰誠?嗚呼,親享,今復何爲?嗟哉,來月,忠也孝也,瞻彼永慕,亦瞻北苑,曷勝予懷?五內若隕,氣何暇諭?待敎入侍。
中宮殿·惠嬪宮,藥房口傳問安。答曰,知道。
備忘記,傳于趙載俊曰,今日何今日何?詣其南詣其北,是豈誠亦曰孝?奧昔年謂盛世,其何今一若此?受其悶惟建功,靑囊虎建功悶,雖若此豈能禮,興惟此曷勝慨?以此心其何召?諸靑囊楚十度,彼建功棍可百。
傳于趙載俊曰,內局入侍。
備忘記,又傳于曰,今夜何夜?曷勝予懷?孝耶誠耶?初覺一點,其將正時,再覺二點,今將禮成,此後何睡?初亦昏耗,其雖然豈曰睡?初一點再一點,心千萬懷億百,八十二八十二,何光景何光景?今將詣今將詣,籲彼蒼籲彼倉,爲衆民雖强飮。嗟,今日何心此?能拜後心可紓,心欲奮意何抑?
備忘記,又傳于曰,嗟哉嗟哉,兩醒後何復睡?三製述兩示意,五更一漏亦撤。嗟,八十二,逢晝夜平。
備忘記,傳于洪和輔曰,本官若何?令道臣擇隣里守令,卽爲狀聞。
申益彬,以戶曹言啓曰,今二月十七日次對入侍時。傳曰,今聞軍資監無面,幾捧云。予於昔年闕中目覩者,恐或糙米代大米,欲爲申飭。聞大臣所奏,庶可無弊,而然升斗之闊狹,米色之精麤,不無其弊,聞畢捧後,令戶郞摘奸,米色不若舊米,升斗亦若欠縮。當該官員,比前所犯人,加律勘處。今者此敎,其亦刑期無刑之意,以此分付戶郞,摘奸時,若以前捧爲新捧,有欺隱之弊,則當該色吏,當嚴刑三次後,海島定配,以此一體申飭事,命下矣。該監前直長兪漢鼎,無面米三百五十六石零,今纔畢捧報來,故發遣郞廳,卽爲摘奸,則果爲依數畢捧,而斛量無欠,米色亦精之意,敢啓。傳曰,知道。
洪和輔,以兵曹言啓曰,本曹佐郞李中權身病猝重,呈狀乞遞,宿衛重地,不可久曠,今姑改差,何如?傳曰,允。
又以兵曹言啓曰,內禁衛將李潤禧,忠翊衛將李,俱以身病猝重,勢難起動供職,呈狀乞遞,宿衛輪番之任,不宜久曠,竝今姑改差,何如?傳曰,允。
又以兵曹言啓曰,今二月十九日,中部居趙召史,自興化西挾門入來,鳴申聞鼓,依定式下該曹推問,何如?傳曰,允。
又以兵曹言啓曰,今二月二十日,前安原君,自興化西挾門入來,鳴申聞鼓,事當依定式下該曹推問,而係是宗臣,不可循例擧行,令攸司稟處,何如?傳曰,令該府卽爲口招以聞。
洪九瑞,以義禁府言啓曰,時囚罪人兪漢鼎口招公事判付內,亟施刋版之典,待本監畢捧報狀來,草記以放事,啓下矣。卽接軍資監報狀,則欠縮米三百六十石,各人等處,分徵畢捧云。兪漢鼎,依判下放送之意,放啓。傳曰,知道。
洪和輔,以義禁府言啓曰,因兵曹啓辭,前安原君,令該府卽爲口招以聞事,批下矣。今方待命於本府,卽爲拿囚後擧行之意,敢啓。傳曰,知道。
又以義禁府言啓曰,全羅道珍島郡安置罪人,申飭該府,倍道押付事,命下矣。今月十三日,已爲發配,押去書吏所到處,知委倍道事,分付該道道臣之意,敢啓。傳曰,知道。
洪九瑞,以刑曹言啓曰,私奴云相殺獄逃躱罪人李時太,奴增卜等譏捕事,命下矣。今十八日,自捕廳增卜身爲先捉得,送于臣曹,推覈次嚴囚之意,敢啓。傳曰,知道。
洪和輔,以禁衛營言啓曰,去夜犯夜人無所捉之意,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
又以左右捕盜廳言啓曰,去夜犯夜人無所捉之意,敢啓。傳曰,知道。
乙未二月二十日午時,上御集慶堂。藥房入診入侍時,都提調洪麟漢,提調鄭尙淳,副提調尹蓍東,記事官朴思機·禹禎圭·宋銓,醫官方泰輿·吳道炯·鄭允說·柳光翼·徐命緯·康命徽·李春敷,以次進伏訖。麟漢曰,夜間聖候,若何?上曰,一樣矣。寢睡·水刺之節,亦何如?上曰,同矣。中宮殿氣候,若何?上曰,平安矣。王世孫氣候一樣乎?上曰,一樣矣。麟漢曰,湯劑陪來矣。上進湯劑。麟漢曰,中宮殿湯劑三十貼製入,而與醫官相議,姑停,何如?上曰,中宮殿進御加減蔘香散今姑停止事。出榻敎蓍東讀奏兵曹草記後,上曰,安恩君善矣。上曰,春坊上下番持春坊日記入侍事。出榻敎賤臣出來,與吳載紹·金宇鎭,持辛丑日記,偕入進伏。上命宇鎭,讀李廷熽疏。上曰,李廷熽之子,有爲官者乎?麟漢曰,其子筮仕者已作故,今則無矣。上曰,李晩成有子孫乎?麟漢曰,零替矣。上曰,任埅之孫誰耶?麟漢曰,大司諫宗周也。上曰,洪碩輔誰耶?麟漢曰,臣之伯父也。上命更入三去乙酉日記後,上曰,藥房提調持湯劑更爲入侍。出榻敎尙淳奉進湯劑,上進湯劑。上命載紹奏乙酉日記。上命賤臣,持入趙召史原情。蓍東讀奏。上命賤臣,知入趙召史擊鼓時報色。上曰,孝廟嗣服何年?蓍東曰,己丑年嗣服時,春秋三十一矣。上曰,異哉。與甲辰同矣。上命賤臣,率入觀象監官員。上曰,日食推算,盡爲之乎?對曰,今方爲之矣。上曰,日食十月乎?對曰,八月初一日矣。上命賤臣,知入安恩君擊鼓時報色。又命入留院公事。蓍東讀奏,上連命賤臣,催促該府持草供入侍。判義禁鄭弘淳,知義禁洪趾海,持供事入侍。上曰,此人事條命書判付。上曰,詣臺臺臣入侍事。出榻敎掌令柳煥德啓曰,請固城縣充軍罪人咸道亨依本律處斷。措辭見上上曰,勿煩。請還寢罪人梁成福減一律島配之命。上曰,勿煩。請新除授司諫院正言尹若淵,時在忠情道公州地,斯速乘馹上來事,下諭。上曰,依啓。命臺諫先退。上曰,以兄曖昧爲此擧,其猶可也。今聞所供,其兄指囑無疑,效書傳寬限,則若是逗留,作此駭擧,此亦國無法而然也。,申飭該府,倍道押付。出傳敎上曰,藥房提調持湯劑更爲入侍。出榻敎尙淳奉進湯劑。上進御後,麟漢曰,明日亦依前乎?上曰,依。命退。諸臣以次退出。
上在慶熙宮。停常參·經筵。
洪九瑞啓曰,大司憲具㢞未肅拜,執義郭鎭純,掌令柳煥德竝呈辭,掌令柳榮鎭,持平金翊休·黃樟竝在外,今日以監察茶時之意,敢啓。傳曰,知道。
藥房都提調洪麟漢,提調鄭尙淳,副提調尹蓍東啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。連三貼氣若此,彼建功果有效,曷勝慨笑扁鵲?氣何諭?待敎侍。
中宮殿·惠嬪宮,藥房口傳問安。答曰,知道。
備忘記,傳于徐有臣曰,連日三貼其效漠然,氣苶特甚,是果建功,是果建功,若此强飮,其亦苟且。
傳于趙載俊曰,前則休則雖貼身,便矣。於今一刻誠悶,建功果有效,近者日三若此乎?太學居齋更定,頃者雖來,予何知?欲見新差東西掌議·色掌,皆待令,其堂安徐,只儒生待令。
又傳于曰,內局入侍儒臣持問答,掌議·色掌同爲入侍。
洪和輔啓曰,判府事李溵,京畿楊州地掃墳呈辭之意,敢啓。傳曰,給由馬,澆奠牀備給。
傳于洪和輔曰,內局入侍。
洪和輔,以兵曹言啓曰,昌慶宮衛將李厚伯,景福宮衛將全弘敬,俱以身病,勢難供職,呈狀乞遞,不可等待其差復,竝今姑改差,何如?傳曰,允。
又以兵曹言啓曰,今二月二十一日,信川居良人姜大哲稱名人,自興化西挾門入來,鳴申聞鼓,依定式下該曹推問,何如?傳曰,允。
趙載俊啓曰,卽者說書金宇鎭,謂有情勢,陳疏徑出,原疏纔已退却矣。所當直捧禁稚傳旨,而此與無端徑出有異,推考警責,何如?傳曰,允。
洪和輔,以御營廳言啓曰,去夜犯夜人無所捉,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
又以左右捕盜廳言啓曰,去夜犯夜人無所捉,敢啓。傳曰,知道。
副校理李命勳疏曰,伏以,臣頂踵莫非造化,踐歷俱踰涯分,至於經幄論思之爲任,尤豈鹵莽譾劣之所堪,而每奉除旨,輒敢冒膺,誠以筋力奔走,猶爲臣萬一補效故耳。日昨前席,昵近耿光,恩敎至及於先故,曠典繼降於賜祭,臣自直中,承命還家,闔門感泣,攢手頌祝,顧以無似之賤,何遽得此於君父?恩至渥也,榮亦極矣。撫念一身,豈敢有餘外之望,而抑有至切之情私,不得仰籲於仁覆之下。伏乞少垂矜察焉。臣之偏母,年衰病痼,寧日恒少,家本貧寒,計拙營生,菽水之供,每致屢匱,藥餌之節,尤難趁時,反哺之情,只切傷哉之歎。臣於公退之餘,每見親厨之冷淡,欲效古人負米之事,而不可得也。竊伏念,寶算彌隆,聖候尙在於靜攝,實非近臣求外之時,而衷情之急,敢此疾聲而號,倘裳體下之念,特許臣以一小縣,俾臣將往便養,則臣與病母,謹當感戴鴻恩,隕結圖報,庶幾承佐於孝理之化焉。臣無任祈懇之至。答曰,省疏具悉。所請者令該曹待窠,卽爲調用焉。
乙未二月二十一日辰時,上御集慶堂。藥房入診,儒臣同爲入侍時,都提調洪麟漢,提調鄭尙淳,副提調尹蓍東,記事官朴思機·禹禎圭·宋銓,校理李昌伋,副修撰李商輅,醫官方泰輿·吳道炯·鄭允說·徐命緯·康命徽·李敏德,以次進伏訖。麟漢曰,今日日氣稍寒,聖候,若何?上曰,一樣。寢睡·水刺之節,亦何如?上曰,同矣。麟漢曰,湯劑陪來矣。上進御湯劑。請診候,上曰,置之。上曰,藥房提調持湯劑更爲入侍。出榻敎蓍東讀奏趙德海供辭。上曰,如此人何爲盡入於現告?所謂毛將焉傅也。蓍東曰,限年現告故也。命書判付。上曰,趙德海爲何官?麟漢曰,堤川也。上命儒臣讀問答。昌伋·商輅以次進讀。上曰,下番曾入侍乎?商輅曰,屢次入侍矣。上曰,儒臣之父,何時翰林,何時玉堂?商輅曰,壬戌翰林,戊辰玉堂也。上曰,李彦中蔭官乎?蓍東曰,方爲漢城庶尹也。上曰,漢城庶尹李彦中入侍。出榻敎上命太學掌議·色掌入侍。賤臣承命出來,與兪靖柱·吳光源·申光晩·金思和·李薰,偕入進伏。各奏年紀·居住,後命製七言律詩。尙淳奉進湯劑。麟漢曰,湯劑陪來矣。上進湯劑。上命賤臣,知入李彦中詣閤與否。賤臣偕入進伏。上曰,年幾何?彦中曰,六十也。上曰,舊邸道中,曾隨予入侍矣。汝能記之乎?彦中曰,臣於壬申年於弘化門,入侍隨駕矣。上曰,壬申今幾年?彦中曰,二十四年矣。上曰,庶尹五品官乎?彦中曰,四品也。上曰,不如僉正乎?彦中曰,同品也。命書傳敎曰,憶昔李毅中,自翰林見,止於儒臣,心常嗟惜。其弟彦中,壬申年舊闕前掌議,見道中從容酬酢,今日見李毅中子儒臣,聞知李彦中爲蔭官,今至庶尹云,故召見。噫,年已六十,二十四年,復見便殿,憶其時,予懷曷勝?若至五歲,其將年限,初欲命右職調用,豈若官享?噫,彼此人已知,嗚呼,八旬,以故臣弟已知者乎?白師殷,若此下敎已守令,況此人,令銓曹守令右職調用,以示予意。書傳敎畢。上曰,予恃汝矣。將爲太守,其善爲之。彦中曰,聖敎至此,益切惶感矣。上曰,此人如其父乎?蓍東曰,臣不見李毅中,而此人極精,亦不老矣。上命彦中先退。儒生四韻詩次次以入。蓍東讀奏。上命批申光晩詩一隻後,命書傳敎曰,太學掌議·色掌,京鄕均差,暮年意深,故特召命製四韻詩,此亦勸士習,應製五人,各賜紙二卷·筆三枚·墨二笏。命退。諸臣以次退出。
乙未二月二十一日申時,上御集慶堂。藥房入診入侍時,都提調洪麟漢,提調鄭尙淳,副提調尹蓍東,記事官朴思機·禹禎圭·宋銓,醫官方泰輿,以次進伏訖。麟漢曰,湯劑陪來矣。上進湯劑後,命兩提調先退。麟漢曰,明日亦依前乎?上曰,依前。蓍東讀奏公事後,命書李命勳批答。命退。諸臣以次退出。
上在慶熙宮。停常參·經筵。
藥房都提調洪麟漢,提調鄭尙淳,副提調尹蓍東啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。嗟哉,予心夙夜追慕,今日干支,嗚呼,庚子,予心若隕,氣何暇諭?三飮建功,亦曰孝歟?强抑將召,待敎入侍。
中宮殿·惠嬪宮,藥房口傳問安。答曰,知道。
洪和輔,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
備忘記,傳于趙載俊曰,嗚呼,來月何月?予懷何抑?初八日何以將詣?瞻彼北苑,忠耶孝耶?嗟哉,孟夏,八日亦能親享,曉內興惟,五內欲隕,冥然貼身,何堪何堪?曷勝此懷?此陽世界人乎,此陽世界人乎?建功何功,建功何功?
備忘記,傳于洪和輔曰,今予悶三,一建功,一夜長,一强食也。悶夜悶夜,聞鷄聲,心少紓心少紓。
備忘記,又傳于曰,嗟哉,此日,予懷何抑?今日內局,當聞蓼莪,儒臣同入。
傳于趙載俊曰,領敦寧,內局同爲入侍。
又傳于曰,內局入侍,老人同爲入侍。
備忘記,傳于洪和輔曰,次對進定於來日。
洪和輔啓曰,明日次對,憲府無進參之員,除在外外,未肅拜,不爲行公人員,竝待開門牌招,以爲推移入侍之地,何如?傳曰,允。
尹蓍東,以吏曹言啓曰,本曹佐郞申大年呈狀內,身病甚重,勢難察任云,今姑改差,何如?傳曰,允。
申益彬,以漢城府言啓曰,今正月初七日各司入直官員入侍時,因本府主簿申師顯所懷,無主草葬,曝露骸骨,一體申飭,令該部官員看檢,埋瘞草記事,命下矣。依傳敎,無主草葬曝骨之類,分付各該部官,一一摘奸,則無主草葬爲二十一處,曝骨爲三十五處,故待解凍,今皆看檢埋瘞之意,敢啓。傳曰,知道。
洪和輔,以御營廳言啓曰,本廳軍器所在新造大緞坐纛旗一面,藍大緞令旗二十面,藍大緞巡視旗八面,五哨方絲紬旗七十四面,綿紬大旗幟三十八面,五十哨綿紬旗七百三十二面,藍三升令旗二十六面,藍三升巡視旗十面,旗竹十五介,旗竹頭匣七十九介,喇叭二十二雙,大鉦三坐,中鉦十三坐,瑣吶十三雙,鋝鈸十柄,中行鼓十一坐,小行鼓四十三坐,銅鍋三百八十二坐,阿耳鐵三百四十二雙,修補黑角弓三百四十四張,鳥銃四百四十一柄,環刀五百十二柄,長箭一千部,片箭一千部,敎鍊官閒良辛興謙,監董新造修補,而新造火藥二千四十九斤,鉛丸二萬三百介,大燭一千五百柄,中燭二千二百五十柄,木綿甲軍幕五浮,單軍幕九十浮,木綿甲布城二百浮,麻布甲布城二百浮,油芚一百二十浮,設布城熟麻乼一百巨里,㺚皮乼一千一百巨里,中鐵抹三十九介,小鐵抹一百七十六箇,有紋紗籠二十五雙,方色紙籠七十六介,銅鐵絲籠二百四十介,大黑布挾袖二百二十八領,大靑布掛子一百二十八領,小黑布挾袖二十九領,小靑布掛子二十九領,木綿挾袖二百六十二領,藍方絲紬戰帶五十九件,紙油衫五百八領,修補拒馬槍四百二十六部,火箭一千九十八枝,本廳軍官閒良金重鼎,監董新造修補矣。在前軍物監董人論賞,已多前例,今此辛興謙·金重鼎監董之數,如是夥然,其在激勸之道,似當有論賞之典,令該曹考例稟處,何如?傳曰,允。
又以御營廳言啓曰,戶曹鑄錢自本廳擧行事,曾已命下矣。今二月二十四日爲始,開鑄之意,敢啓。傳曰,知道。
又以訓鍊都監言啓曰,去夜犯夜人無所捉之意,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
又以左右捕盜廳言啓曰,去夜犯夜人無所捉,敢啓。傳曰,知道。
乙未二月二十二日辰時,上御集慶堂。藥房入診,領敦寧·儒臣同爲入侍時,都提調洪麟漢,提調鄭尙淳,副提調尹蓍東,記事官朴思機·禹禎圭·宋銓,領敦寧金陽澤,校理李昌伋,副修撰李商輅,醫官方泰輿·吳道炯·鄭允說·徐命緯·柳光翼·康命徽·李春敷,以次進伏訖。陽澤曰,聖體,若何?上曰,一樣矣。麟漢曰,湯劑陪來矣。上進湯劑後,請診候。上曰,置之。上曰,今日下去乎?陽澤曰,然矣。朝日當慮,仰瞻玉色,大勝昔時矣。下敎常曰,建功何功,而功則大矣。可謂功存社稷也。近來酬應凡節,或聞於內局,或躬自仰瞻,大勝於昨年秋冬矣。上曰,豈其然乎?上曰,軍資倉何獨如此?陽澤曰,廣倉乃百官頒祿之地也。掛闕字牌頒給之時,吏判以下,皆呼名以給,雖有不足,未敢詰爭。軍資監則掖隷與各軍門所受,故少不如意,必也爭詰,故所多欠縮矣。上曰,儒臣誰耶?麟漢曰,李昌伋·李商輅也。上曰,李彦中無等矣。仍命書傳敎曰,嗚呼,今予以干支爲年,豈特月干支?卽日干支,若此故日益耗中,今又忒甚,靜量。嗚呼,庚子,今爲五十六年。嗚呼,庚子年,必有入仕者,何以寫懷?庚子以前,宗臣朝臣,無論文武蔭,庚子以前入仕者,武士,庚子以前食祿者,輿㒗庚子以前闕內外立役者,皆令待令。上曰,庚子前入仕人,似無矣。麟漢曰,宗班鶴城君也。且耆社或有之矣。上曰,吏胥輩有之乎?對曰,今爲八九十歲則或有立役者矣。上曰,武弁有之乎?對曰,今爲八九十歲,則其時或爲宣傳官矣。上曰,昨日守令傳敎誰耶?蓍東曰,李彦中也。上曰,此人旣再經守令,今若不下敎,則更爲守令,不易矣。麟漢曰,然矣。蓍東讀奏公事後,上曰,予昨見辛壬日記矣。麟漢曰,今日之宗社奠安,一則仁元聖母,二則仁元聖母。上曰,故相血誠也。麟漢曰,當其時國勢,危如一髮矣。上則仁元聖母功存社稷,下則四忠扶持奠安,今日宗社之安分是賴也。其外亦有李晩成·李弘述·洪啓迪·尹慤諸人矣。臣心有所耿結者,敢此仰陳矣。李晩成等,雖皆贈職,而以朝家酬忠之道言之,則似有易名之典矣。上曰,李晩成善矣。今無如此人矣。卿不見李弘述乎?麟漢曰,臣未及見而其人善矣。上曰,李晩成·李晩堅兄弟皆入乎?對曰,然矣。晩成杖斃矣。上曰,晩成語訥,晩堅乾唇也。麟漢曰,李弘述亦有子孫,豈無請諡之意,而但後孫不忍提起其時事也。上曰,李晩成兄弟有子孫乎?對曰,子孫零替,今則亦無蔭路矣。上曰,日氣甚寒,雪來可慮?麟漢曰,再昨二十日雨,農家所謂豐徵也。上曰,故相宋寅明,亦有協贊之功,咸原頗有功矣。上曰,趙重晦太肥矣。對曰,然矣。上曰,此人不易矣。今番事亦難矣。領敦寧金陽澤啓曰,軍資監逋欠,連日督飭,郞廳今幸準捧矣。上曰,此後可無此弊乎?陽澤曰,今番申飭,只爲目下懲創之道,而此後救弊之策,惟在郞官之擇人,戶判以序陞難處爲奏,此言誠是矣。然主簿·判官則非予參下序陞之官,分付銓曹,每當此窠,一皆令擇差出,則必有實效,故敢達。出擧條上曰,依爲之。一體申飭。上命詣臺臺臣入侍。掌令柳榮鎭進伏啓曰,請固城縣充軍罪人咸道亨依本律處斷。措辭見上上曰,勿煩。請還寢罪人梁成卜減一律島配之命。措辭見上上曰,勿煩。上曰,藥房提調持湯劑更爲入侍事。出榻敎尙淳奉進湯劑,上進御訖。上曰,推問於江邊六鎭人皆曰,飮此乎?麟漢曰,凡有血氣者,孰不欲進御乎?上命儒臣輪講蓼莪匪風下泉章後,上曰,六義誰所分排?蓍東曰,古所有之而朱子刪定矣。命退。諸臣以次退出。
乙未二月二十二日申時,上御集慶堂。藥房入診,宗臣·朝臣·老人同爲入侍時,都提調洪麟漢,提調鄭尙淳,副提調尹蓍東,記事官朴思機·禹禎圭·宋銓,醫官方泰輿,以次進伏訖。上曰,宗班來乎?蓍東曰,方詣閤矣。上曰,輿㒗幾何?蓍東曰,五六十矣。請進御,上進湯劑。上曰,下屬少乎?蓍東曰,都監軍兵多矣。上命宗臣進前。鶴城君·密安君·密春君·原溪君·光興君·以次進伏。上各問年紀資窮與否後,仍命書傳敎曰,嗚呼,今者此擧,意深追慕,入侍宗臣五員中,已準職宗臣,各虎皮一令賜給,未準職宗臣加資,今日口傳下批。上命宗臣先退後開戶。命輿㒗老人進伏階前,各問姓名年紀後,命書傳敎曰,噫,今日此擧,意蓋深矣。嗚呼,士夫無一人爲東班職者,只前縣監池道涵祖子孫,多有功勞,今見此人,予懷何抑?特爲加資,今日口傳下批。知中樞亦爲口傳下批。又命書傳敎曰,昔年差備人中崔壽天·金世傑·姜得海·池泰淸·李時郁,令該曹米布賞給,其中年八十人特爲加資,其中姜得海年雖未滿,以曾經中禁。昔年差備待令,亦爲內司官員者,一體加資。今日口傳下批,其餘禁旅弓矢賞給,輿㒗米布賞給。蓍東起伏奏曰,日氣方寒,開戶移時,請閉戶。上曰,閉之。又命書傳敎曰,訓局軍中溫陽隨駕人辛斗壽·金世建·宣後永·崔世雄·崔泰峻·曺世徵·高世星·印壽星·曺斗星·金贊載,皆溫陽隨駕人,年過八十,特爲加資口傳下批,已資窮者,表裏賜給。其中溫陽隨駕人金海重,特爲加資,餘皆米綿賞給。上曰,禁軍劉光世,以庚子以前溫陽隨駕人,年今八十一,尙爲此任,其涉異常,特爲加資。車夢良,以甲午入屬人,況此年卽予待之者,知中樞口傳下批,令該曹米綿題給。入來人中前僉使尹任世,曾經庚子年駕後人,今日入侍,予懷一倍,特爲加資,加設知中樞,皆今日內口傳啓下,觀象監庚子以前入屬人李世泰·趙昌壽,竝弓矢賞給。禁衛營軍庚子以前入屬人,令該曹米布賞給。上命諸老人皆退。蓍東讀奏公事後,命退。諸臣以次退出。
上在慶熙宮。停常參·經筵。
仁宣王后忌辰齋戒。
酉時,日暈,暈上有背。
藥房都提調洪麟漢,提調鄭尙淳,副提調尹蓍東啓曰,伏未審夜間聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。日三飮豈有效?眩氣加於今,甚飮有其誠,悶欲對一問,扁鵲待敎侍。
中宮殿·惠嬪宮,藥房口傳問安。答曰,知道。
趙載翰啓曰,大臣·備局堂上依下敎來侍矣。傳曰,引見。內局同爲入侍。
備忘記,傳于洪九瑞曰,內局問候答將諭,而嗟哉,近者,日雖三飮,眩氣特甚,其兆已顯於今,甚若問,必也一味加入。若曾子意,此味常飮深悶,有他名乎?本草綱目入此編,內局入侍持入。南奉朝賀答玄悌綱言誠格言,建功若冷水,附子亦陳根,將加一貼,亦將復入。若聽予言,其豈若此乎?
備忘記,又傳于曰,爲予言於海東諸時體君子,若此予言,其果若此。予氣猶勝,豈乎至此?嗟,予支撑,惟在建功,孔聖一過字戒,千古至訓,勝則緊加則飮,誠暮年良方,嗟予豈云停飮?二則於予加常茶飯敢諭,三則宜受戒,幾云於今予自知,於今將加五。噫,連日日三飮,氣特甚,於今已顯,何則?當三日飮者,必也一日勸,是何意是何意?此豈詩傳祝萬壽意?嗟哉,於今,予腸建功腸,近者果然,將下敎內局,昔玄悌綱童子水於南奉〈朝〉賀。答曰,此等涼劑,其何常飮?誠格言。噫,此大劑,豈比乎此?若此而二猶欠,勸三此何意,何意若此?故金丹爲冷水,氣已眩氣已眩,若此若此,支撑支撑。時將日五貼日十貼,孔聖過字戒,將籲何?雖若此,日豈百貼,豈特百貼?將一海東,灌水以見,爲十二時飮,然後庶可支撑。嗚呼,此時若何若何?觀今予氣,必加必加。嗟哉,暮年,曷勝其悶?若此而將至何境?鄙諺云,負兒耳宜聽。言雖淺,予常誦於今。予氣已判,此何已?然爲衆民果三故也。嗚呼,此後欲加何加?其當日飮五貼,附子準兩,然後庶可冀也。若何若何?此敎此敎,爲予言於海東時體諸君子。嗚呼,見此敎,可知予氣。噫,予氣若此,中官多謀,曷勝其悶,曷勝其悶?
尹蓍東,以吏曹言啓曰,通禮院左通禮沈命德呈狀內,身病甚重,勢難察任云,依例改差,何如?傳曰,允。
有政。吏批,判書李潭進,參判徐命善進,參議未差,都承旨尹蓍東進。以朴師海爲吏曹參議,金載順爲大司憲,李養鼎爲副修撰,鄭尙淳爲禮曹判書,申在善爲禮曹參議,洪龍漢爲大司成,柳戇爲吏曹佐郞,具性玉爲兵曹佐郞,鄭持淳爲司饔主簿,南紀雲爲引儀,崔星鎭爲軍資主簿,洪述海爲黃海監司,全羅右水使崔景岳今加嘉善加資事,承傳。
兵批,判書朴相德進,參判李昌儒病,參議洪述海入直進,參知李邦榮在外,左副承旨徐有臣進。以徐永修爲同知,任屹·任嵂爲護軍,李瀰·具㢞·尹象厚·趙載俊·金養心爲副司直,李書九爲副司果。兵批啓曰,全羅左水使,今當差出,而擬望之人乏少,承旨竝擬,何如?傳曰,允。以鄭尙淳爲都摠管,尹性淵爲內禁將,朴瑬爲忠翊將,李命鎭爲慶尙左兵虞候,石世瑜爲景福宮衛將,李必元爲昌慶宮衛將,洪和輔爲全羅左水使。
備忘記,傳于洪九瑞曰,承旨·閫帥代,李得濟爲承旨,房順房。李得濟爲軍士房。
尹蓍東啓曰,新除授同副承旨李得濟,卽爲牌招察任,何如?傳曰,允。
傳于洪九瑞曰,楊州牧使旣命入侍,領左相夕入診同爲入侍事,遣史官傳諭,守禦使亦爲入侍。
傳于趙載翰曰,內局入侍,大臣同入。
洪九瑞啓曰,正言申致權,下諭後過限不上來,依定式遞差傳旨及禁推傳旨捧入之意,敢啓。傳曰,知道。
徐有臣啓曰,卽者別監崔興成等來告以爲,別監姜碩禧,昨日路上,逢着捕校李宜鎭,有所言語,至於結縛敺打之境云。捕校之私自結縛掖隷,事極可駭。捕校李宜鎭,令該曹從重科治,何如?傳曰,知道。
以承傳色口傳下敎曰,俄者下敎,而左邊大將,若常時檢飭,則豈如是乎?左邊大將張志恒,特施不敍之典,右邊大將同佩兼察。
洪九瑞啓曰,新除授黃海監司洪述海,以兵曹參議,入直闕中,不卽謝恩,仍爲出去,事甚未安,推考警責,何如?傳曰,允。
徐有臣啓曰,左邊大將張志恒特施不敍之典,右邊大將同佩兼察事,下敎矣。右邊捕盜大將趙,卽爲牌招聽傳敎,何如?傳曰,允。
兵曹口傳政事,以李漢膺爲左邊捕盜大將。
傳于徐有臣曰,更思之,姜碩禧必是娼家往來之致,王字頭巾紅衣,所重在焉。任意結縛,決無李哥獨爲之理,必有所率捕卒或同類。今日內捉來拘留,再明回捕校同律,大將旣已下敎,從事官,令騎曹皆決棍三十度後,一倂汰去。
傳于徐有臣曰,姜碩禧此事,皆由於娼家,其娼女,令秋曹今日內知名,捉來拘留後草記。頃者羅州及船娼事,有下敎矣。碩禧所奸之娼,再明刑曹郞官坐門決杖六十度,使娼家往來之類,知所懲戢。
又傳于曰,從事官今日內決棍。
又傳于曰,捕校同類及娼女,今日內若不知奏,該堂當下敎矣。
徐有臣,以兵曹言啓曰,依傳敎,左邊捕盜從事官鄭雲達·趙彦心等,各決棍三十度後,汰去之意,敢啓。傳曰,知道。追後聞皆此等人無狀而然也。旣決棍,勿汰。
又以刑曹言啓曰,捕校同類及娼女知奏事,命下矣。捕校李宜鎭,捉來嚴問,則以爲,渠以譏察軍官,率一捕卒,巡探之際,歷入私婢卜實賣酒家,則別監姜碩禧,適在其家,不通寒暄。故說去說來,仍與相閧,果招捕卒,使之結縛,而一捕卒者斤金外,實無他同黨云。姜碩禧則出他不在,故推問於其同生兄碩麟,則以爲,其弟碩禧,日前出他不還,卽當率現,而平日元無娼妾云。故私婢卜實處,更加嚴問,則本是李景百之率畜花妻,非姜碩禧之娼妾云,竝卽嚴囚之意,敢啓。傳曰,知道。
申益彬啓,以卽者咸鏡監司狀啓,安邊等官居海尺金竹沙里等渰死囕死事。傳曰,令本道恤典擧行。
徐有臣,以禁衛營言啓曰,去夜犯夜人無所捉之意,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
又以左右捕盜廳言啓曰,去夜犯夜人無所捉,敢啓。傳曰,知道。
乙未二月二十三日辰時,上御集慶堂。藥房入診入侍時,都提調洪麟漢,提調鄭尙淳,副提調尹蓍東,記事官朴思機·禹禎圭·宋銓,醫官方泰輿·吳道炯·鄭允說·柳光翼·徐命緯·康命徽·白文昌,以次進伏訖。麟漢曰,夜間聖體,若何?上曰,一樣矣。寢睡·水刺之節,何如?上曰,寢睡勝矣。麟漢曰,寢睡勝則好矣。請進御,上進湯劑。請診候。上曰,爲之。泰輿進前診候,退伏奏曰,脈候左右三部調均,滑體亦如前矣。道炯·允說·命徽·命緯·文昌,次次進診脈後,奏言與首醫言同。上命醫官盡爲進前後,上曰,醫者議也,予亦自知者深矣。向者臨門時,民皆起立,請進三貼,渠雖無智,實非時體。此後欲更臨門,見百姓曉諭之,去食去兵,民無信不立。去時以附子爲可惜之材,今也果特甚矣。泰輿曰,此則以脈候然也,非氣不足也。上曰,雖三貼之童,豈不知有痰乎?痰者,治世之能臣,亂世之奸雄也。泰輿曰,頃時附子之請減,以日氣稍解,故二貼各以五分減入矣。今則日氣返寒,三貼各五分加入之好矣。麟漢曰,朝日當窓,仰瞻玉色,則大勝於前矣。申晦曰,脈候則臣等不知,而玉色則大勝。李思觀曰,臣等異於內局,間數日入侍,故仰瞻則益覺其愈勝矣。上曰,卿等入見,心可展乎?上親自撫臂。晦曰,手臂潤澤矣。麟漢曰,潤澤無異於十數年矣。上曰,然矣。予欲加入附子,何如?道炯曰,滑體一樣,而日氣寒故痰候往來矣。頃者亦以隨時加減,仰陳矣。臣等在外,以爲相議,第三貼,亦爲加入宜矣。允說曰,痰候也。第三貼,附子五分加入宜矣。光翼曰,人蔘本也,附子保蔘者也。日氣甚寒,五分加入宜矣。上曰,理中建功湯第三貼,附子五分,一體加入。出榻敎次對仍入內局先退。巳時,上曰,藥房提調持湯劑更爲入侍。出次對榻敎尙淳奉進湯劑。麟漢曰,俄者酬應則多,而日勢尙早,間時進御宜矣。上曰,附子保蔘矣。晦曰,附子未滿一兩則爲烏顔,滿一兩然後爲附子。然而閭里間則豈看兩數?猶內局,滿一兩後用之矣。思觀曰,雖過一兩,不用矣。上曰,庚子前入仕於耆社,亦無存者,不亦異乎?麟漢曰,早年登科,老入耆社者不易矣。上曰,李泰和·辛受采·洪晟,皆入耆社乎?晦曰,入矣。上進湯劑,命退。諸臣以次退出。
乙未二月二十三日卯時,上御集慶堂。大臣·備局堂上引見入侍時,領議政申晦,左議政李思觀,右議政洪麟漢,行司直具善復·韓光會,行兵曹判書朴相德,行司直李章吾,戶曹判書具允鈺,判尹尹東暹,吏曹判書李潭,行副司直李潤成·洪趾海·尹泰淵,同知尹得養,大司諫洪檢,掌令柳榮鎭,校理李昌伋,同副承旨洪和輔,假注書柳孟養,事變假注書全佐天,記事官禹禎圭·宋銓,以次進伏訖。晦曰,日間聖體,若何?上曰,難矣。晦曰,若動作則必差勝矣。上曰,動作何可爲也?晦曰,春和後則可以動駕。上曰,不可期也。上曰,安原申聞擧措,知之乎?晦曰,以其兄罪自當云矣。上曰,厥奴已捉來乎?晦曰,已捉云矣。命讀衿川山訟狀啓。上曰,監司年幾何?麟漢曰,三十八矣。上曰,爲人詳矣。文亦有條理矣。其祖爲何官?晦曰,監司矣。上曰,彼承旨入水使望乎?晦曰,曾一入矣。上謂兵判曰,前頭若有窠,卽爲擬望,可也。相德曰,今有一窠矣。上曰,今日政爲之好矣。晦曰,彼承旨善爲國事矣。上曰,洪纘海所陳,何如?晦曰,古有此議,蓋東北無所防也。此州若爲防禦營,則守禦軍當分付,其亦難矣。楊牧一次入侍後,詳問好矣。上曰,楊州牧使洪纘海,夕入診入侍。出榻敎上曰,聞此狀聞,其涉切實,豈特此?予之近者爲駭者,或申聞,或呈官訟辨,可也。或杖其奴,或縛其奴者也。今者鄭東杓,嗟哉,寡妻,其能守墓,權葬近處聞其婦來京,乘其時縛其奴而葬焉。若此,法何爲官何爲?其若不禁,末弊勝言。況此門本守法者而若此,彼爲其夫,此私其子,以此結語,誠若予意。今若此其後慮,毛將焉傅,依此擧行事,分付。出傳敎晦曰,彼承旨有勇力,故曾已別薦矣。上曰,誰爲之乎?對曰,故重臣金聖應爲之矣。晦曰,卽見慶尙監司尹養厚所報,則以爲,咸安本以如斗之邑,麰還之數,將至五萬餘石,一戶所受爲三四十石,故每年糶糴之際,弊及一境。昔之百餘,今不滿數三十戶,若此不已,則將有一邑空虛之慮。限三萬石某樣變通,以除咸民莫大之弊事,爲請矣。嶺南還穀,本來夥然之中,咸安郡之麰還,至於此多,一戶所受,將爲三四十石,則其爲民弊之滋甚,徵族流亡之患,勢所必至。且麰麥異於他穀,難於久儲者,不可不及今變通,而年前本道還穀,較諸民戶定數分排後,餘穀則發賣作米,移充於沿邑,今此麰還,亦依此例。限三萬石趁今春發賣,待秋作米於沿邑穀少處,則實爲民邑俱便之政,以此分付,何如?上曰,依爲之。出擧條晦曰,保民司旣已革罷,則刑·漢城府員役料布,今無可論,當自該曹該府擔當接濟,而如是之際,下輩之作弊閭里,若如前日,則實非當初赦弊之意。關西穀二萬石,旣爲保民司買得之穀,餘剩銀錢,尙有數萬兩,屬之賑廳,貿穀於兩湖海西等處,作爲還穀,年年取耗,則足可爲放下之資,以此區劃,而一二年之間,似難成就,姑令該曹該府,收其贖錢,以爲給料之地似好,故敢達。上曰,所奏是,依爲之。出擧條檢曰,臣謂固城縣充軍罪人咸道亨依本律處斷宜矣。措辭見上上曰,勿煩。檢曰,一月六對,亶爲延訪廟謨,而曾見六曹長官·三營將臣,或以職掌,間有所奏,其外諸堂,擧皆隨衆而入,隨衆而出,參以古規,似不如是。各道狀本及其他文牒,都會於籌司,凡係事務,豈無可以隨所見論列者乎?聖志勤勵,晉接頻繁,每筵有奏,雖難盡責,而旣令參涉廟謨,則不宜全然無事。臣謂自今申飭,平居講究,以時陳白,俾爲實底道理好矣。上曰,所奏誠是,予常慨然者,以此申飭,可也。榮鎭曰,臣謂固城縣充軍罪人咸道亨依本律處斷宜矣。措辭見上上曰,勿煩。榮鎭曰,臣謂還寢罪人梁成卜減一律島配之命宜矣。措辭見上上曰,勿煩。榮鎭曰,向來以殺人決罪之後,其弟,又爲擊鼓,自上處分,而閭巷所傳,之殺人的實,而非之所爲云矣。大抵爲其家長,不能敎弟之罪,在所難免,而其弟殺人,其兄被罪,有欠於朝家綜核之政矣。今聞本家奴子捉得云,臣謂分付該曹,嚴査處之宜矣。上曰,問其本事,豈云兄弟?卽在其奴而於今得其人,旣有申飭,待其供當爲處分,而大抵爲其主,其常檢飭悍僕,一令打口,豈爲至此?予則曰,其僕果殺人,其主此境,焉可已乎?嗚呼,暮年駭擧非一,其所推弟,自愧珠崖人,爲兄欲代,數行供辭,八旬初聞,此何供乎?問其本,旣在一人,曷勝慨然?此正事雖一事,作戒數端者也。晦曰,淸白吏,九卿各選三人好矣。上曰,太多矣。備局坐起時,議之,可也。上命退去。諸臣以次出。
乙未二月二十三日申時,上御集慶堂。藥房入診,領·左相·守禦使·楊州牧使同爲入侍時,都提調洪麟漢,提調鄭尙淳,副提調尹蓍東,記事官朴思機·禹禎圭·宋銓,領議政申晦,左議政李思觀,守禦使李景祜,楊州牧使洪纘海,醫官方泰輿,以次進伏訖。麟漢曰,湯劑待令矣。上進湯劑。上命楊牧·守禦使進前。上曰,雖捨楊州軍,可以充守禦軍額乎?景祜曰,坡州防禦時,亦有守禦軍,故其時自均廳給代,槪無可徙之邑故也。楊州軍亦一千九百名也。此固不可闕,而均廳之給代亦難矣。上曰,何故不能減?晦曰,以此收半,以爲需用矣。上曰,洪福之有議久矣。纘海曰,東北關防之虛疎其悶,故臣有所商量者,其難有四,軍額之難也,軍物之難也,役民之難也,支防之難也。然而畿營曾設牙兵十六哨,而其中本州軍十哨,竝竹山·楊根軍合之,則爲十六哨,以此屬於本州,而設防禦使,受節制於監營,其外節目,從議擧行,似好矣。景祜曰,此則無得牙兵也。纘海曰,非此之謂也。上曰,此則爲國之事也。洪福罷後,爲北漢乎?晦曰,其時大臣,相議爲之矣。思觀曰,李濡·徐宗泰·閔鎭厚,而將臣卽臣之三寸也。洪福雖好,與都城稍間,基址稍廣,功力倍入,故以北漢爲定矣。上曰,在德不在險。南北漢與沁都,予皆見矣,亦無如沁都矣。晦曰,然矣,而北漢亦天作地也。上曰,固圉之策,非可忽也,而此則仍舊貫爲之,似無妨矣。楊牧之如此經綸,誠是也。晦曰,楊牧之所謂東此關防虛疎云,誠是也。上曰,守禦聽不見奪乎?晦曰,軍兵見奪矣。景祜曰,若不如坡州之給代,則豈不見奪乎?晦曰,坡州給代四百名,亦難矣。上曰,均廳堅固後可堪也。晦曰,坡州旣給代。又以楊州給代則誠難矣。均廳事目至嚴,故雖來月初一日可給者,今月晦不給矣。上曰,均廳則以予産業知之矣。思觀曰,法旣然矣,而鄭弘淳亦善爲之矣。上曰,豈常有如鄭弘淳者乎?晦曰,戶曹不足則容或變通,均廳若潰,他無下手處矣。上曰,楊牧之今番事,亦美矣。晦曰,此家兄弟,皆擔當國事。思觀曰,此能文年少之人,一往楊州,如是經綸,誠奇矣。上曰,予能見近處,頃送御史,則器械堅利,米穀精實,誠美矣。晦曰,頃送徐有臣矣。上曰,長湍防禦,何以移也?晦曰,長湍卽臨津以西,坡州在此邊,故其時送洪奉朝賀,見形便而移之矣。然古人所守,不在險矣。上曰,在人矣。金慶徵以沁都不能守矣。晦曰,恃其地險,高枕而臥,焉得守之?上曰,受由承旨許遞,其代副司直趙載翰爲承旨,牌招察任,房順房。同副爲軍士房。宣傳官一人待令,騎馬三匹立之,今日兩司不備,故下問,都憲有故云,許遞,其代政官牌招開政。出傳敎又命書傳敎曰,近者國綱解弛,此等奇怪之事,無之無之,捕校之差備人敺打,已涉萬萬駭然,而至於結縛,其本可知,此不嚴懲。曰,有國法,捕校李宜鎭,過齋後,令該曹決杖一百,嶺沿充軍,姜碩禧,身爲差備待令人,被縛於捕校,此等人,其何傳命?決杖六十,永刋其名事,分付。上曰,以單方可服者乎?道炯曰,無可宜者矣。麟漢曰,非眞無也。建功外無可宜云矣。道炯曰,俄者以生牛骨進御之意,仰達矣。人蔘作末進御則好矣。上曰,一貼幾錢?道炯曰,一錢式爲之好矣。上曰,三貼以一錢式爲之以入。麟漢曰,出榻敎乎?上曰,非也。自內進之,可也。麟漢曰,提調今爲摠管矣。上曰,自今日入直,可也。此人好矣。前則以爲用謀,今果不然矣。麟漢曰,非謀也。入來未及矣。麟漢曰,本廳方泰輿,議藥廳徐命緯也,鄭允德亦入矣。上曰,好矣。仍命退。諸臣遂退出。
上在慶熙宮。停常參·經筵。
仁宣王后忌辰。
藥房都提調洪麟漢,提調鄭尙淳,副提調尹蓍東啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。氣益苶眩益加,予木石曷勝悶?嗟,蔘封置座側,見也此可知予,其雖然氣若此,於來月心可紓,氣何諭?待敎侍。然於今得夜見,若寓然誠冥然,誠冥然矣。
中宮殿·惠嬪宮,藥房口傳問安。答曰,知道。
傳于洪九瑞曰,內局入侍。
尹蓍東啓曰,新除授同副承旨李得濟,時在京畿楊州地,斯速乘馹上來事,下諭,何如?傳曰,允。
徐有臣啓曰,左邊捕盜大將李漢膺,卽爲牌招,傳授命召及大將牌·傳令牌,何如?傳曰,允。
傳于申益彬曰,中官越俸,竝安徐。
備忘記,傳于徐有臣曰,意謂必挾娼,聞草記卽酒也,而大抵酒與色兼,而色賣酒者多,頃者申飭,焉敢若此?賣酒人買食人,皆過今日後,姜碩禧決杖六十,賣酒人部將,皆決杖一百,軍則只決杖八十,皆舊闕街曹門前,會衆人決杖,以此見酒弊可知。大缸定限已久,待下敎,宣傳官二員待令,立騎馬六匹,當大缸摘奸五部官皆待令。
傳于徐有臣曰,宣傳官,明日下敎時待令,五部官員,本部待令。
又傳于曰,中官·宣傳官·部官,眼同送之,若不得大釀,則當殿座,以此申飭。
傳于洪九瑞曰,該房承旨詣門,前排待令。
又傳于曰,旣已定限,則小甕猶可,大甕駭然,東部官員二人,皆拿入,査問以奏。
傳于徐有臣曰,決棍十度後汰去,東部書員,令騎曹決棍三十度。
又傳于曰,今日所捉之酒,令敎鍊官往見,兩營入直軍禁衛軍分饋,而毋令多飲,只賜一盃。
傳于洪九瑞曰,內局入侍。
趙載翰,以兵曹言啓曰,依傳敎,東部書員尹得良,決棍三十度之意,敢啓。傳曰,知道。
又以訓鍊都監言啓曰,依傳敎,入直軍等處,各酒一盃分饋之意,敢啓。傳曰,知道。
又以禁衛營言啓曰,依傳敎,延和門入直軍兵及南營入直軍兵等處,酒一盃分饋之意,敢啓。傳曰,知道。
又以御營廳言啓曰,依傳敎,北二營入直軍兵等處,各酒一盃分饋之意,敢啓。傳曰,知道。
徐有臣,以御營廳言啓曰,去夜犯夜人無所捉,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
又以左右捕盜廳言啓曰,去夜犯夜人無所捉,敢啓。傳曰,知道。
乙未二月二十四日辰時,上御集慶堂。藥房入診入侍時,都提調洪麟漢,提調鄭尙淳,副提調尹蓍東,記事官朴思機·禹禎圭·宋銓,醫官方泰輿·吳道炯·鄭允說·柳光翼·徐命緯·康命徽·白文昌,以次進伏訖。麟漢曰,夜間聖體,若何?上曰,一樣矣。寢睡·水刺之節,何如?上曰,同矣。麟漢曰,夜間痰候有往來之候乎?上曰,尙有餘候矣。上曰,蔘末好乎?麟漢曰,然矣。上曰,人蔘末一錢式連日封入。出榻敎麟漢請進御,上進湯劑。請診候。上曰,爲之。泰輿進前診候,退伏奏曰,脈候左右三部度數調均,脾胃脈候滑體亦同矣。道炯進前診候,退伏奏曰,脈候左右三部度數調均,脾胃脈候,亦如昨日矣。上曰,脈不錯亂乎?道炯曰,不然矣。允說·光翼·命徽進前診候,退伏奏,皆與首醫言同。上曰,診候之前,汝輩亦有慮乎?命徽曰,痰候隨日氣而然也。道炯曰,如此時數進御,則可以鎭壓,蔘末旣入,則粥水進御好矣。上命知申,讀奏公事。上曰,今則稅船無弊乎?麟漢曰,少臭載矣。上曰,關西採蔘乎?麟漢曰,採於江界,而其外江邊諸邑亦稀矣。此乃靈草,故十人行,一人得之,而不能相爭,分定故也。上曰,卿爲幾處方伯乎?麟漢曰,關西及湖南也。上曰,將校輩,何如?麟漢曰,關西只健兒而已。湖南多能文者矣。上曰,六國今爲十三省。蓍東曰,秦則兼竝,漢則封建,唐則藩鎭,宋則封建而不就封,皇朝則就封,故有燕王矣。上曰,承旨曾爲濟牧,濟之土性,何如?蓍東曰,土性浮躁,故所種只麥與稷也。上曰,仁陽爲北伯乎?麟漢曰,未也。其弟卽今北伯也。上曰,仁平好人也。故其子孫如此矣。上曰,尹氏必多矣。麟漢曰,壯矣。名公鉅卿,世多有之。上曰,與卿家,何如?麟漢曰,臣家安望尹氏,臣之祖,自六代祖以來騰揚,以上則少冠冕矣。至於尹氏則世世知此矣。上曰,藥房提調持湯劑更爲入侍。出榻敎尙淳奉進湯劑。上進御後,上曰,蔘末生生之氣,則勝於湯劑矣。麟漢曰,米飮進御則好矣。上命退。諸臣以次退出。
乙未二月二十四日申時,上御集慶堂。藥房入診入侍時,都提調洪麟漢,提調鄭尙淳,副提調尹蓍東,記事官朴思機·禹禎圭·宋銓,醫官方泰輿,以次進伏訖。麟漢曰,湯劑陪來矣。上進湯劑。上曰,東部摘奸宣傳官入侍。出榻敎宣傳官□□□進伏。上曰,大酒家何處?對曰,東部連三坊也。上命宣傳官先退。命書傳敎曰,初則意禁酒,其後只禁大釀,意蓋深矣。於今番寬其限意亦在。頃者精神索漠,輕先摘奸,更思卽召中官,於今其限已過。聞此其宜區處,而尙今藏置者,眼無國法而然也。大中甕二酒,雖軍兵恐或過,皆令限一盞,其犯禁人,來朝該曹門前,會衆民決杖一百,問年少輩,故宜刑宜配,而特寢者,意蓋深也。該部官其令着實摘奸,豈有此幾次寬限?今曉下敎,其亦可以周旋,而任掌指示者,部官耳聾。此等人,其若序陞爲守令,足可以黃口充定者,雖敍用,勿復檢擬,該部書員已決棍,當該任掌,於今指示,其何不禁?萬萬可駭。當刑配,而渠雖無狀,其亦暮年小民,此則決杖二百,二百法外,半杖半贖,此後若有此弊,則犯方任掌,當刑三次充軍,以此嚴飭。噫,至愚而神者民也。以海東民,頃者起立,使其君雖悶,日飮三貼,何心至今大釀?亦何祭與婚用酒之意,則其何牟利作用?幾次寬限,尙今置諸酒甕,此非海東民,若是下敎之後,若犯焉,刑三次充軍,其何惜也?以此嚴飭他部,後復若此,部官當杖配海島,該部下人任掌所犯者,當嚴刑海島充軍,此誠無刑之百一也。八十二歲,爲民弊下敎不遵,專利其慾,此豈海東民?卽海東狗彘,一體嚴飭該曹決杖,其婢卽色與酒兼者也,決杖一百後逐門外,莫使汚穢都下。上曰,承旨李得濟許遞,其代前承旨洪秀輔爲承旨,牌招察任,房順房。出傳敎上曰,洪和輔之閫任,非今番則難矣。麟漢曰,閫闕不易矣。上曰,秀輔其兄乎?麟漢曰,弟也。上曰,何居?麟漢曰,半京半鄕,而今則上來云矣。上曰,趙載翰之貌,與其父同乎?麟漢曰,典型同矣。上曰,坐直承旨與儒臣持問答入侍。出榻敎命退,諸臣以次退出。
乙未二月二十四日酉時,上御集慶堂。坐直承旨·儒臣同爲入侍時,右副承旨趙載翰,假注書柳孟養,記事官禹禎圭·宋銓,應敎李命彬,校理兪恒柱,以次進伏訖。上曰,承旨何年登科乎?載翰對曰,五十四爲之矣。命儒臣·承史輪讀問答,讀訖。上命退去。諸臣以次出。
上在慶熙宮。停常參·經筵。
藥房都提調洪麟漢,提調鄭尙淳,副提調尹蓍東啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。其果眩氣益耗已然,予何知也?扁鵲何知?蔘末調飮,此正建功,一錢三封,今日更入,待敎入侍。
中宮殿·惠嬪宮,藥房口傳問安。答曰,知道。
洪秀輔,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
傳于趙載翰曰,內局入侍,儒臣持問答,坐直承旨同爲入侍。
洪九瑞,以春秋館領·監事言啓曰,江原道江陵府五臺山史閣曝曬,今年當次,依例發遣郞廳,使之擇日擧行,何如?傳曰,允。
趙載翰,以弘文館言啓曰,新除授副修撰李養鼎,時在江原道鐵原地,經筵入番事緊,請斯速乘馹事,下諭。傳曰,依啓。
申益彬,以戶曹言啓曰,各道年終錢穀御覽會計,每於翌年二月二十五日,啓請受出,修正入啓,自有定限。各道會案,幾盡上來,而平安道會案,則今月初五日,奉承傳敎,舊還上更爲査實之際,日字自爾差遲,勢難及期封進之意,道臣移文來到矣。御覽會計,待會案上來,修正入啓之意,敢啓。傳曰,知道。
徐有臣,以刑曹言啓曰,捕校李宜鎭決杖一百,嶺沿充軍,姜碩禧決杖六十,賣酒人決杖一百,軍則只決杖八十,皆舊闕街曹門前,會衆民決杖,其婢色與酒兼者,決杖後逐門外事,命下矣。依傳敎擧行次,臣早朝赴曹,則獄鎖匠來告內,罪人李宜鎭,自典獄押來時,別監數十人,要於中路,無數亂打,拳踢交下,不無致斃之慮云。故卽令擔入曹庭,臣與郞官眼同,使律官一一看審,則胸膛浮高,脇腿破綻,呼吸氣力,亦頗澟綴。被打屬耳,姑未知傷處輕重之的實如何,而此時加杖,則不無徑斃之慮,今姑依前着枷還囚,使月令着實救療,待差完後決杖擧行,而姜碩禧決杖六十,捕卒私奴者斤金決杖八十放送,賣酒女私婢卜實決杖一百,逐送門外之意,敢啓。傳曰,今聞該曹草記,此是三百年所未聞也,萬萬可駭。若有國綱,其豈若此?昔漢相不問殺人問牛喘,尙今稱焉。噫,其君八十二歲,此輩若此,他尙何說?當殿座建明門,旗鼓待令,作拏人,令都監皆結縛待令,承傳色若有其人,焉敢若此?今日當該承傳色,一體令軍門待令,侍衛只入直皆時服,卽爲詣閣。
又以刑曹言啓曰,捕校李宜鎭傷處差完後,決杖擧行事,纔已草記,而啓下罪人之私自敺打,事未前聞,國綱所在,萬萬駕駭。當該別監,令掖庭署一一摘發,移送臣曹,依律科罪,何如?傳曰,萬萬可駭,故已下敎矣。
尹蓍東啓曰,今日殿座時,承旨當爲備員,右承旨洪九瑞,以式暇出去,卽爲牌招,何如?傳曰,允。
洪秀輔,以都摠府言啓曰,今日入直軍兵等試射事,標信命下矣。殿座相値,不得爲之之意,敢啓。傳曰,知道。
傳于趙載翰曰,鄕行之時,則常服猶或可也,而都城內不着紅衣,此實由於國綱解弛之致。勿論晝夜,自各營門得來,先爲決棍五十度後,嶺沿充軍,飮酒往來娼家者,竝與本娼妓,令該曹決杖一百後,海島充軍,亦充官婢。
徐有臣,以刑曹言啓曰,罪人李寅成·朱卜禧·文喜孫·李光洙·李卜麟·李成輝·方必文·石守臣·玄在漢等嚴囚事,命下矣。依傳敎,竝卽嚴囚之意,敢啓。傳曰,知道。
又以刑曹言啓曰,犯禁人該曹門前會衆民決杖一百,當該任長決杖二百,百之法外,半杖半贖事,命下矣。依傳敎,卽於曹門前,聚會衆民,犯禁罪人申世光決杖一百,任長金八金決杖二百,餘杖一百,受贖放送之意,敢啓。傳曰,知道。
傳于趙載翰曰,內局入侍。
又傳于曰,入番五相別監,指送現露於帳前,出番五相別監,同去的實,令騎曹一倂決棍十度。
又傳于曰,承旨詣閤,前排待令。
又傳于曰,此事專由於姜碩基,碩基·碩麟,令訓局拘留。
又傳于曰,行首別監崔興成,限直招棍問。
又傳于曰,崔興成旣已直招,決棍三十度後,沿海充軍,逐送西小門外,崔得大以上,決棍三十度,逐送開陽門外。
又傳于曰,崔興成之顧見,豈敺打人哉?沿海充軍,安徐,崔得大以上,竝逐西小門外。
又傳于曰,崔興成決棍三十度,崔得大以上決棍十度,竝假揷回示。
又傳于曰,旣已盡知,軍亦勞困,禁將進去於西小門外,多聚坊民,依例放砲回示,不知八十二歲君之罪,咸使曉諭。
又傳于曰,崔得大以上決棍十度。
又傳于曰,旣已盡知,竝逐西小門外,而今朝內如有入來之事,則部將來告騎曹事,分付。
洪秀輔,以禁衛營言啓曰,本營軍器所在新造胡銃五十柄,黑角軍弓一百張弦具,黑角平弓三百張弦具,長箭二百浮,片箭二百浮,環刀二百柄,長鎗五十柄,挾刀五十柄,桐瓢子一百箇,藍大緞令旗七十六面,藍大緞巡視旗三十四面,方紗紬旗幟七十九面,大釜鼎四坐,紅氈笠三十箇,勇字雲月具六十箇,朱杖三十箇,鉛丸一萬八千三十六箇,入盛櫃子五坐,將校中折衝金重鍊監董新造,豆靑三升挾袖五百八十五領,藍三升戰服五百一領,藍方紗紬戰帶六百四件,黑染布挾袖十三領,黑染布戰服十三領,軍兵紙油衫六百五十九領,水靴子四十五部,黃號衣五十八領,紅號衣一百二十三領,月乃四十三部,靑木後巨里四十三部,靑木轡四十三部,登皮四十三部,麻布彦致四十三部,中行鼓十五坐,喇叭十枚,號笛十枝,藍紗大燭籠十坐,小鐵籠二百坐,木綿甲布帳七十浮,麻布單布帳一百二十五浮,雨備具豆靑三升軍幕三部,柱桿四十七箇,軍兵油芚一百二十八浮,別黃燭二千八百十五柄,小甓二千七百十六張,鐵末一百六十箇,布帳竹三百箇,木綿袷袋五百件,麻布袷帶五百件,火藥四千三百斤,入盛櫃子四十坐,綿袋具焰硝一千六百斤,將校中閒良李埴監董新造矣。在前軍物監董人論賞,已多前例,今此金重鍊·李埴監董之數,如是夥然。其在激勸之道,似當有論賞之典,令該曹考例稟處,何如?傳曰,允。
洪九瑞,以奉常寺言啓曰,本寺栗木敬差官,每於式年定送,而昨年是當次,故慶尙道·忠淸道兩敬差官,同時辭朝。路遠之慶尙道敬差官,竣事復命已久,而忠淸道敬差官,自本寺屢加催促,今始還來,其許久遲滯之狀,萬萬可駭。當該本寺副奉事金應麟,汰去,何如?傳曰,不顧所重,若是稽滯,殊涉駭也。渠之自來,猶勝於同涉,聞其名不過鄕人,其旣屢度催促,若是稽滯,旣有國法,幺麽小官,焉敢若此?特施削職之典。
洪秀輔,以兵曹言啓曰,依傳敎,右番五相別監崔興成·李道春·李日信·高宗漢·崔得大·羅泰綱·車楫,左番五相別監朴相起·韓泰赫·金復興·韓泰謙·尹東彬·洪性喆·金性玉等,各決棍十度之意,敢啓。傳曰,知道。
又以訓鍊都監言啓曰,依傳敎,姜碩禧·姜碩麟等捉來嚴囚之意,敢啓。傳曰,知道。
又以禁衛營言啓曰,依傳敎,西小門外大路,多聚坊民。罪人崔興成,回示三帀後,決棍三十度,崔得大以上,竝回示三帀後,決棍各十度之意,敢啓。傳曰,知道。
徐有臣,以義禁府言啓曰,前正言申致權,禁推過一朔後勘律事,傳旨啓下矣。申致權下去京畿楊州地云,依例發遣府羅將拿來,何如?傳曰,允。
執義郭鎭純啓曰,臣年紀衰邁,言議巽軟,本不合於耳目之任,而鐵原兩守令先大同革弊之功,旣無始末之異同,則我聖上褒賞之典,只及於一人者,恐有遺漏之歎,而或欠於勸懲之道,故臣於疏末,有所陳請矣。及承聖批,以過矣爲敎。又以臺臣異他,其果此請爲敎,臣於此,不勝瞿然慙恧之至。此莫非臣人微言輕,不能見孚於君父之致,臣何可一刻晏然於臺次乎?請命遞斥臣職。答曰,依啓。
洪秀輔,以訓鍊都監言啓曰,去夜犯夜人無所捉之意,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
又以左右捕盜廳言啓曰,去夜犯夜人無所捉之意,敢啓。傳曰,知道。
執義郭鎭純疏曰,伏以,臣前後入臺,曾無一言之裨益,臣常愧恧,向日辭疏之末,略陳錢還之弊,而臣病伏鄕廬,罕接朝紙,未諳臺論之已發,不免疊牀,當聖明惕然修省之日,言人已陳之言,豈足以仰報求助之聖意乎?幸賴聖度優容,恩批溫諄,臣且惶且感,罔省攸措。豈不欲一登筵席,少伸微忱,而衰朽之質,重觸風寒,舊恙新症,轉益難强。今於召牌之下,又犯違逋之誅,臣罪至此,益無所逃。伏乞聖慈,亟許鐫削,以安微分焉。臣方辭免之不暇,而旣有聞見,不能終默,敢此贅陳矣。高陽郡守趙德行,爲人庸騃,行已貪鄙,一自莅任之初,專以肥己爲事。營門劃給移轉之米,盡數作錢,貿淸防結,勒捧倍價於民間,卽此一事,可知其他。一境唾鄙,皆願速去,臣謂爲先罷黜,而永拔字牧之望,斷不可已也。鳳山郡守閔範洙,昨年海閫之新除也,以到處貪汚不法之狀,被劾於臺臣,不得赴任,而彈墨未乾,又除此邑,沒恥勇赴而不悛舊習,人皆喧傳。如此無厭之類,不可一刻置之於牧民之長,臣亦謂爲先罷黜,而永拔閫任守令之望,有不可已也。向者儒臣,以鐵原兩守令先大同革罷之事,有所陳達,俱蒙表裏之賞典,而今因道臣之狀聞,加資之恩,只及於一人,而自費創始之人,則獨未免向隅之嘆,其在勸懲之道,宜有一視之典矣。臣無任祈懇之至。答曰,首疏具悉。趙德行事,噫,謂是誰子?不體暮年其君,夙夜用心,亦不思其父。噫,咫尺畿甸,何心爲此乎?果若所陳,萬萬可駭。豈可只此而止?令該府嚴問口招,登對以奏。閔範洙,予則知其人不若此,閫帥守令皆若此,知人惟帝難,於今可驗。雖然古亦有人誰無過之說?亦有人心難知語,莫知所爲,何若是過?初請依施,永拔之請,予則曰過矣。於鐵原,道臣旣立人。大抵永革其弊,其在於末,故有此下敎。前令旣施表裏,以一事兩施,予則曰過矣。況臺臣異於他,其果此請,爾勿辭察職。
黃海監司洪述海疏曰,伏以,臣於騎省直中,忽伏承除旨,以臣爲黃海道觀察使者,是何藩寄之重,及此鹵莽之賤,臣聞命兢惶,歷累日而益不省措躬之所也。仍念臣匪才蔑識,百不猶人,而徒藉父兄緖餘,幸得出入從班,前後踐歷,罔非僥濫。至於方岳之職,不是閒漫之比,承流宣化,責任甚大,此豈如臣譾劣所可叨冒者哉?且臣嘗於是邦,再爲縣吏,慣知風俗之强悍而難化,土地之鹵确而易歉,雖其幅員最小,人民不多,其爲治之難,視他道反復甚焉。臣有何力量可以剸理,有何才猷可以拯濟乎?百爾思量,決知其萬萬不敢當,而妄恃寵靈,不知辭遜,則必將上以負委畀之盛,下以速僨敗之誅,臣身狼狽,雖不足恤,一路休戚,所關非細,倘聖明念及于此,鞶褫之恩,必不待臣言之畢也。玆敢略暴微懇,仰瀆崇聽。伏乞天地父母,曲加諒察,亟收臣所叨之職,回授可堪之人,以幸公私,不勝大願。臣無任祈懇之至。答曰,省疏具悉。今者此任,於卿晩矣。卿勿過辭,速往欽哉。
乙未二月二十五日辰時,上詣建明門。殿座入侍時,行都承旨尹蓍東,左承旨申益彬,右承旨洪九瑞,左副承旨洪秀輔,右副承旨徐有臣,同副承旨趙載翰,記事官朴思機,假注書柳孟養,記事官禹禎圭·宋銓,以次侍立訖。上具翼善冠·袞龍袍,以乘輿出通陽門,詣建明門殿座。上命入前排,旂鼓中官李興采,別監十一人拿入。上曰,藥房提調持湯劑更爲入侍。出榻敎上曰,別監則回示三帀後,付該曹囚禁。上曰,承傳色李興采汰去。出榻敎上曰,宣傳官李基成·朴光迪汰去。出榻敎上乘輿,還入通陽門。諸臣遂退出。
乙未二月二十五日辰時,上御集慶堂。藥房入診,坐直承旨·儒臣同爲入侍時,都提調洪麟漢,提調鄭尙淳,副提調尹蓍東,記事官朴思機·禹禎圭·宋銓,左承旨申益彬,應敎李命彬,修撰兪恒柱,醫官方泰輿·吳道炯·鄭允德·徐命緯·柳光翼·康命徽·李敏德以次進伏訖。麟漢曰,今日則日氣亦和矣。聖候,若何?上曰,一樣。寢睡·水刺之節,亦何如?上曰,同矣。麟漢曰,往來之氣候,若何?上曰,服蔘末後愈矣。麟漢請進湯劑,上進御。請診候,上曰,爲之。泰輿進前診候,退伏奏曰,脈候左右三部度數調均,脾胃脈候滑體,亦勝於昨日矣。道炯進前診候,退伏奏曰,脈候左右三部度數調均,脾胃脈候滑體連好矣。以下諸醫皆如首醫所奏同。上曰,命緯,重臣之族乎?命緯曰,十寸兄弟也。上曰,脈候無疑乎?命緯曰,脈候少無不足,而痰候往來,或隨日氣而然也。麟漢曰,蔘末幾次進御乎?上曰,皆已進御,而夜服好矣。上命蓍東,讀奏海伯洪述海疏後,命書批。上曰,昨見纘海,誠好人也。事雖不諧,言則是矣。上曰,儒臣兪恒柱之祖誰耶?麟漢曰,故重臣兪夏益也。上曰,趙德行誰耶?麟漢曰,故重臣明履之子也。上曰,閔範洙曾爲宣傳官時見之,外貌則好矣。命書郭鎭純批答。上曰,沈誰耶?麟漢曰,故兵使沈榗孫也。上命書公事判付後,尙淳奉進湯劑。上進湯劑。上曰,旣飮建功,又服蔘末,合一日所進蔘,爲一兩八錢也。麟漢曰,夕診待下敎乎?上曰,依。命退。諸臣以次退出。
乙未二月二十五日申時,上御集慶堂。藥房入診入侍時,都提調洪麟漢,提調鄭尙淳,副提調尹蓍東,記事官朴思機·禹禎圭·宋銓,醫官方泰輿,以次進伏訖。麟漢曰,殿座移時,酬應浩多,聖候,若何?上曰,一樣矣。今番別監輩事,千萬古所無也。麟漢請進御,上進御。仍命書傳敎曰,入侍做錯,不是異事,況朴聖浹姪,其祖可記。朴光迪·李基成,勿汰。禮曹判書鄭尙淳啓曰,頃者減膳傳敎時,有諸道二三月兩朔物膳勿爲封進事,命下矣。其中各道新産物種則雖入於月令中,而與元朔膳有異,故敢此仰達矣。出擧條上曰,此則封進,可也。上曰,蔘末有效矣。明日則直入,可也。上命兩提調先退。蓍東讀奏公事訖,命退。諸臣以次退出。
上在慶熙宮。停常參·經筵。
藥房都提調洪麟漢,提調鄭尙淳,副提調尹蓍東啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。連飮三貼,三次調飮,有何效有何效?誠可笑誠可笑。氣何諭?待敎侍。
中宮殿·惠嬪宮,藥房口傳問安。答曰,知道。
傳于趙載翰曰,內局入侍。
又傳于曰,內局入侍,金吾堂上同爲入侍。
徐有臣啓曰,判義禁鄭弘淳,同義禁金魯鎭,持趙德行口招,依下敎來待矣。傳曰,入侍。
傳于洪秀輔曰,騎馬六匹立之,宣傳官二員待令。
尹蓍東,以吏曹言啓曰,本曹正郞朴聖泰,本曹佐郞柳戇呈狀內,俱以身病甚重,勢難察任云。竝今姑改差,何如?傳曰,允。
洪秀輔,以禁衛營言啓曰,來三月當六番中部前司屬京畿五哨軍兵逢點實數六百五十二名,已爲點閲整齊,來三月初一日,與內外各處入直將官軍兵等,依例替代後,舊軍放送之意,敢啓。傳曰,知道。
又以禁衛營言啓曰,來五月當六番中部左司屬京畿五哨軍兵,來四月二十五日,京中逢點,依例準二朔立番之意,本道監司處,預爲知委,何如?傳曰,允。
又以御營廳言啓曰,本廳來三月四月兩朔應立中部右司屬忠淸右道五哨軍兵六百七十名,已爲逢點整齊矣。三月初一日,與中司軍兵替代後,舊軍放送之意,敢啓。傳曰,知道。
又以御營廳言啓曰,本廳來五月六月兩朔應立中部後司屬忠淸右道五哨軍兵,四月二十五日,京中逢點,五月初一日,與右司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以禁衛營言啓曰,去夜犯夜人無所捉之意,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
又以左右捕盜廳言啓曰,去夜犯夜人無所捉之意,敢啓。傳曰,知道。
副修撰李養鼎疏曰,伏以,天休滋至,寶算彌隆,臣民慶忭,中外惟均。臣罪盈惡積,神天降罰,禍延臣父,甫訖斂殯,而又見臣母之下從,荐凶酷變,今古罕聞,叫叩穹壤,痛冤靡極。惟我聖上,悼念遺忠,嘉尙烈行,隱恤之旨,屢勤絲綸,褒揚之典,特侈綽楔,旣又三賜祭,而皆以宸章,纔過窆而亟宣節惠,哀榮備至,映徹泉塗,臣每一祗承,伏地號泣,瞻天攢祝,寸心銘鏤,惟殞結是期。嗚呼,先臣,夙以忠直無隱,公正不黨,最被特達之知,協贊平明之治,及拜相職,尤惓惓於鎭安世道,扶護元氣,前後奏語,苦心炳然,雖素蘊未究,而眷遇愈摯,乃以七耋之隔歲,先命耆廳之題,聖意繾綣闔門感頌,竊庶幾仰沾仁壽之化,卒受敷錫之惠,而緣臣不孝,遽招禍變,罪通于天,未克滅死,假息峽揪,一味頑忍。轉眄之頃,禮制奄闋,俯仰崩殞,實欲無生。不意外除未幾,恩旨聯翩,職名四遞,而復有玉署新命,錄孤之眷,撫躬知感,而鮮民之情,觸境增慟,手奉除書,血淚交逬。噫,移孝之義,古人攸訓,願忠之悃,彝情所同。況臣受先臣執手之托,念聖主浹骨之恩,固宜不俟駕屨,祗肅天陛,以伸叩謝之忱,兼慰逖違之戀,而自顧冥迷不肖,人理都絶,尙何忍束帶彯纓,出入榮塗也哉?且臣重嬰奇疾,屢年沈痼,而恩命之下,義分是懼,擔舁登途,症形添劇,來到近京之地,末由自力前進,玆敢從縣道冒陳哀懇。伏乞聖慈,曲垂矜諒,亟許鐫削臣職,仍命重勘臣罪,以昭法紀,俾安私分,不勝幸甚。臣無任祈懇之至。答曰,省疏具悉。爾勿過辭,從速察職。
乙未二月二十六日辰時,上御集慶堂。藥房入診入侍時,都提調洪麟漢,提調鄭尙淳,副提調尹蓍東,記事官朴思機·禹禎圭·宋銓,醫官方泰輿·吳道炯·鄭允說·徐命緯·柳光翼·康命徽·李春敷,以次進伏訖。麟漢曰,夜問聖候,若何?上曰,一樣矣。寢睡·水刺之節,亦何如?上曰,同矣。麟漢曰,湯劑陪來矣。上進湯劑訖。請診候。上曰,爲之。首醫泰輿進前,診候退伏奏曰,脈候左右三部度數調均,脾胃脈候,亦一樣勝矣。諸醫以次診候,退伏奏曰,脈候與首醫所奏同矣。上曰,坐直承旨與儒臣持問答入侍事。出榻敎右副承旨洪秀輔,應敎李命彬,修撰兪恒柱進伏。上命輪讀問答後,上曰,濟牧已越海來乎?蓍東曰,往易來難也。上曰,服蔘末不愈,而尙有往來之候矣。麟漢曰,此痰候也。上曰,洪和輔何時辭朝?秀輔曰,外任,待夫馬辭朝矣。麟漢曰,自坡州爲承旨,自承旨爲水使,豈非利數,渠亦感泣,而眞所謂令人代感也。上曰,昨日處置,予已嚴截,而如此奇奇怪怪之事,三百年所無也。命書傳敎曰,大抵此輩此習,心常爲駭,非特此也。士夫家,各司若有此事,則踰門敺打,卽是常例。況宗臣家此弊尤忒甚,令打今有殞命之擧,此弊嚴禁,然後都民庶可措手足。今番事觀,處分旣嚴,渠輩焉敢若此?臨門親問時欺諱,末梢聞焉。嚴問後乃服,萬萬可駭。故昨已處分,而此後差備所屬,況旣除名,則非渠同類,而有此房會,作此駭擧。此後若有此,當該司謁當重處,當該行省,勿問事之曲直,當令該曹決杖一百,嶺沿永爲水軍,以此申飭。宗班·士夫家,若有此弊,其雖主命,該僕,臺臣·法曹,風聞捉來,大者自有償命,雖輕,刑配事捧承傳,而若是下敎之後,耳目該曹若勿問,曰有朝鮮,以此嚴飭,今番事言也,渠何爲色,而一人兼工,作此擧措。頃者兵吏使酒館隷殺人,亦由於此,故街道決杖,意蓋此也。此等事甚於多釀,兩司·法曹·法府,時或廉問,雖勿殺人,若有此弊,飮酒者·賣酒者,竝於曹門決杖,皆爲殘邑軍丁,不期禁而自禁,此亦刑期無刑之意。着實擧行,俾無怠忽事,一體嚴飭。差備人勿着常衣,橫行街道者,古無所聞,萬萬無據。此後若有此者,旣下敎三軍門·左右廳,勿論晝夜,捉得此類,先決棍後草記事,着實奉行。今者此弊,由一姜碩禧而然。此人若軍官旣差備人,其兄曾爲邊將,則焉敢若此,而初則闕直,再又若此,以一故幾人受棍,幾人決杖。此後若此,當該其兄,令軍門嚴棍,令兵曹嚴飭。此人予有深駭者,諸臣曰邦慶,無狀御史可駭,宗臣相繼駭擧。暮年用心,今因蟣虱一碩禧,而有臨門之擧,有此酬應,此非朝鮮之民也。所犯人軍官,雖殺無惜,猶有此下敎,此後若此,豈曰鮮民?卽狗彘也。以此一體嚴飭。又命書傳敎曰,近者消日,不過御製,而多謀者用謀,雖無謀者,能對答而若莫能讀,此欲免之件,甚於用謀,此後若此,當爲本土鄕民,分付內侍府,申飭莫重草記誤傳,當該中官越俸一等。上曰,藥房提調持湯劑更爲入侍。出榻敎尙淳奉進湯劑。上進湯劑後,蓍東讀奏畿營斗斛事狀聞。上曰,此狀聞今何始來?蓍東曰,或出巡故也。上曰,斗升改造故也。命退。諸臣以次退出。
乙未二月二十六日申時,上御集慶堂。藥房入診,金吾堂上同爲入侍時,都提調洪麟漢,提調鄭尙淳,副提調尹蓍東,記事官朴思機·禹禎圭·宋銓,判義禁鄭弘淳,同義禁金魯鎭,醫官方泰輿,以次進伏訖。麟漢曰,湯劑陪來矣。上進湯劑。上命金吾堂上進前。命蓍東奏趙德行供辭。上曰,何如?弘淳曰,以供辭見之,可爲脫空矣。作錢事,若有所犯,則豈敢曰無乎?貿淸事,民問豈家家有蜜乎?勢將貿納,而往來浮費有弊也。以錢代納於民便矣。況蜜不過一石餘,則雖或有弊,宣其大段乎?此是舊例,則非德行之過也。麟漢曰,自是舊例云也。上曰,此則於民便矣。麟漢曰,然矣。上曰,此亦浮囂躁競乎?麟漢曰,浮競之風,豈爲一高陽守而發乎?上曰,可爲脫空矣。德行之年五十二乎?麟漢曰,然矣。命書判付。又命書李養鼎批答。上曰,養鼎曾經玉堂乎?蓍東曰,曾前以特除爲之矣。上曰,李秉鼎何以至參議?蓍東曰,登科已多年故爲之矣。上曰,入直刑曹郞廳入侍。出榻敎賤臣承命出來,秋郞朴星源,偕入進伏。上曰,昨日光景,何如?果擔來乎?對曰,然矣。上曰,擔來時,堂上見乎?對曰,坐起次堂上來矣。沙匠告以重被敺打云。故使該色郞及律官看審,而堂上亦爲看審矣。其時語音不通矣。今日見之則無致斃之慮,但嚴囚在獄,救護難矣。此漢本以曰者之名,爲人指目,若置此人,則人實難堪云矣。況渠是三代算員子,則行身宜潔,而以此事言之,則掖隷雖常服,豈可生意下手乎?但初則欲縛而實未縛云矣。上曰,卽今則厥漢能聲音乎?對曰,今則能米飮開目矣。命書傳敎曰,此亦人名問其輕重今若何?特召秋卽少間云。渠雖無狀,此亦吾民,其若物故,必也償命,因此用心,今則於此於彼,心少紓。今聞尙着枷云,若此而其何救療?卽爲解枷。其令着實救療,待看復杖贖以配。且聞此漢卽三代算員之子云,此人之爲軍官,尤涉無狀,其心可知。左右廳永除案事,分付。元犯旣若此,則渠雖萬萬無狀,不無參酌之道,其雖物故,償命不過一人,元犯旣若此,竝解枷仍囚,以待結末。命退。諸臣以次退出。
上在慶熙宮。停常參·經筵。
徐有臣啓曰,大司憲金載順受由,執義未差,掌令柳煥德·柳榮鎭,持平金翊休·黃樟竝呈辭,今日以監察茶時之意,敢啓。傳曰,知道。
藥房都提調洪麟漢,提調鄭尙淳,副提調尹蓍東啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。日三飮氣若此,其何諭?待敎侍。
中宮殿·惠嬪宮,藥房口傳問安。答曰,知道。
傳于趙載翰曰,內局入侍。
趙載翰啓曰,吏曹參議朴師海,大司成洪龍漢,除拜後過三日不爲出肅,依定式推考警責,竝卽牌招察任,何如?傳曰,允。
尹蓍東啓,以大司成洪龍漢牌不進罷職傳旨。傳曰,只推。
傳于洪秀輔曰,宣傳官二員待令,騎馬六匹立之。
傳于趙載翰曰,內局入侍。
趙載翰,以吏曹言啓曰,今此大報壇祭大祝,皆以玉堂塡差,而時無職名,令該曹口傳付軍職,何如?傳曰,允。
洪秀輔,以兵曹言啓曰,今二月二十七日,祥原居幼學金殷胄稱名人,自興化西挾門入來,鳴申聞鼓,依定式下該曹推問,何如?傳曰,允。
又以兵曹言啓曰,今二月二十七日抱川居私奴福起稱名漢,自興化西挾門入來,鳴申聞鼓,依定式下該曹推問,何如?傳曰,允。
徐有臣,以刑曹言啓曰,罪人李宜鎭及李寅成·朱卜禧·文喜孫·李光洙·李卜麟·李成輝·方必文·石守臣·玄在漢等解枷事,命下矣。依傳敎竝解枷之意,敢啓。傳曰,知道。
供秀輔,以御營廳言啓曰,去夜犯夜人無所捉,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
又以左右捕盜廳言啓曰,去夜犯夜人無所捉,敢啓。傳曰,知道。
申益彬啓,以江原監司狀啓,寧越府居良人黃順贊等燒死事。傳曰,令本道恤典擧行。
吏曹參議朴師海疏曰,伏以,臣於向日,待罪薇垣,愚昧顚錯,自速嚴譴,杜門省愆,尙切悚蹙,不自意遄蒙恩敍,繼以除旨,臣誠惝怳感激,不省所以,顧此天曹副貳,地望自別,責任甚重,有非如臣譾劣者所可堪承,而臣於頃年奉命西關也。忽伏承見職特除之命,未及控辭祈免,幸以在外蒙遞,至今追思,惶愧在中。念臣家族寒素,賦性鹵下,幸際明時,濫蒙洪造,前後踐歷,罔非踰分,至於選部而極矣。不知聖上,奚取於無似之賤臣,而荐垂誤恩也?臣之周旋邇列,于今數十餘年,空疎陋拙,莫逃於淵鑑之下,冗官漫職,尙懼其左右無當,則銓衡參佐,何等職責,而一授再授,不少難愼。在臣身非不榮耀,而在朝家綜核之政,豈不大有逕庭乎?臣雖欲含恩畏義,忘廉冒恥,爲唐突進身之計,其於識者之嗤點,名器之玷汚何哉?召牌之下,不敢坐遠,隨詣闕外,披瀝肝膈,短章自列。伏乞聖慾,察臣衷懇之非出飾讓,念臣人器之太不稱停,亟命鐫削臣職,以重公器,以安私分,不勝萬幸。臣無任祈懇之至。答曰,省疏具悉。今者此任,其亦晩矣。爾勿過辭,從速察職。
大司憲金載順疏曰,伏以,臣於向日,猥陳請急之章,特蒙體下之恩,金吾兼銜,劃卽鞶褫,幸得以專意救護,少伸情理,母子相對,感戴洪私。迺者指府寵命,遽下於千萬夢想之外,臣手擎除旨,伏地隕越,誠莫省措躬之所也。念臣本以庸陋,濫蒙洪造,內外敭歷,涯分已踰,區區所自勉者,惟在於不擇夷險,隨遇殫竭,以爲塵刹之圖,而有時乎私情內迫,不能自盡其義分。況又冬春以來,危疾纏身,吐血如注,形神全敓,精識都亡,從今以往,雖欲爲筋力奔走之計,亦已難矣。至於名塗一步,尤豈臣意念之所到也哉?噫,臺省之職,孰非爲重,而風憲之長,地望尤峻,苟非言論風裁,有足以激揚彈壓者,則莫宜居之,從古名碩之士,亦或逡巡而不敢當。顧今百度漸弛,聖志益勵之日,迺以如臣疲劣不勝任者,苟然充位,尙何望振刷維持,以盡一日之責哉?不衷之災,猶屬臣自己分上,其有乖於聖明器使之道,非細故也。且臣老母之病,浹月危篤,一向進退,見今諸症漸加,氣息凜綴,轉側須人。臣命途畸窮,身世單孑,旣無同氣之弟昆,又無繼姓之嗣續,藥餌惟臣,扶護惟臣·跬步之違,輒煩病思。雖欲抑情供職,而方寸已亂矣。伏惟大孝錫類,無物不遂,如臣危迫之懇,宜在矜諒之中,處帶重任,曠日泯伏,亦非私分之所敢出,玆敢疾聲仰籲於旻覆之下。伏乞聖慈,俯垂憐察,特許鐫免,俾便救護,仍勘臣瀆擾之罪,以警具僚,千萬幸甚。臣無任祈懇之至。答曰,省疏具悉。頃者處分,不過爲民,申飭於今,都憲其何過辭?卿勿辭,俟其少歇察職。
乙未二月二十七日卯時,上御集慶堂。藥房入診入侍時,都提調洪麟漢,提調鄭尙淳,副提調尹蓍東,記事官朴思機·禹禎圭·宋銓,醫官方泰輿·吳道炯·鄭允德·徐命緯·柳光翼·康命徽·李敏德,以次進伏訖。麟漢曰,夜間聖體,若何?上曰,服蔘末則寢睡似勝,而氣則一樣矣。麟漢曰,水刺之節,亦何如?上曰,同矣。麟漢曰,往來之氣候,若何?上曰,此則勝矣。麟漢曰,夜間進御蔘末乎?上曰,然矣。請進御湯劑,上進御。請診候。上曰,只兩行首診之。泰輿進前診候,退伏奏曰,脈候左右三部度數調均,脾胃脈候滑體亦勝矣。道炯進前診候,退伏奏曰,脈候左右三部度數調均,脾胃脈候滑體亦益勝矣。上曰,果益勝乎?道炯奏曰,果益勝矣。上曰,服蔘末後見之,則人蔘正予當劑也。上曰,諸醫皆入診。諸醫以次診脈候,退伏奏,皆與首醫同。上曰,蔘末端的正好矣。雖減三貼,旣服蔘末則必勝矣。麟漢曰,蔘末固有效,而以湯劑故尤有效也。上曰,都憲,誰也?麟漢曰,故宰臣金相玉之孫也。上曰,金相玉予曾使之矣。其孫爲人亦好矣。上曰,昨日秋郞朴師崙之子,果無等矣。師崙曾爲堂上乎?麟漢曰,兄弟皆堂上也。蓍東讀奏公事後,上曰,詣臺臺臣入侍事。出榻敎持平黃樟進伏啓曰,請固城縣充軍罪人咸道亨依本律處斷。措辭見上上曰,勿煩。請還寢罪人梁成卜減一等島配之命。上曰,勿煩。又所懷,惟我聖上,方當唐堯倦勤之年,恒存衛武抑詩之戒,遇災修省之方,靡不用極。舜門旣闢,晉接不懈,廣求直言,時弊民瘼,已悉於諸臣之所懷,臣不敢疊牀更陳,而第以其於者言之,軍丁變通一節,實出於我殿下視民如傷之至仁盛德,傍流之澤,至及於孩抱之兒,旣骨之魂,孰不敢欽仰奉承,而第伏念,近日紀綱解弛,人心安肆,以因循成習,恐有始勤終怠之患。臣自鄕來到,竊觀湖中各邑擧行之際,不無疎忽之弊,其無實效可知。臣以爲,更加嚴飭於各道道臣,不爲專委於守令,時時廉探,察其勤慢,而方當巡按之時,或有疎忽之邑,卽爲狀聞論罪,似有實效矣。上曰,近者臺閣寥寥,媕娿成風,求言下敎,已有日矣。尙無一言到前席,心常慨然,今者所陳,其何所懷?傳啓猶可也。若有此懷,則除拜,已久,陳章可也。於今傳啓亦可也,而近者恐或一啓漫漶,必以所懷彌縫,予常慨嘆者,況雖所懷,新啓則文諺相雜,卽古例,此非應旨,非傳啓也,而且曰所懷,則若誦其章,於此於彼,有欠臺體,而旣曰所懷,則與寥寥有異,不可不飭,依啓。又所啓,臣姿品魯下,言議巽軟,本不合於淸朝耳目之任,馹召之下,不敢偃伏鄕廬,蒼黃登途,昨始來到,冒沒出肅,及登筵席,不能陳一言論一事,口以草草申飭之意,有所陳達,而臣性又庸騃,未諳臺體,傳啓之際,又有做錯之失,及承聖批,誨責嚴截,至有媕娿成風之敎,臣之生疎溺職之罪大矣。臣何敢一刻晏然於臺次乎?請命遞斥臣職。上曰,媕娿成風,非今臺臣而言,近者臺體,大懷於昔,故不可不諭。今者以此,過以爲嫌,訑訑之色,拒人於千里,不亦近乎?其何例批?勿辭,亦勿退持。命臺臣先退。上曰,臺臣,昌城尉之族云乎?麟漢曰,然矣。上曰,黃龜河善人也。麟漢曰,故宰臣,臣未慣見,而重臣黃仁儉,亦善人也。上曰,此不易得之人也。予今猝然思之矣。重臣之貌,予亦以爲無等矣。麟漢曰,貌雖不揚,人則善矣。黃龜河好人也。此黃欽之子也。黃欽,予冠禮時黃贊官也。上曰,李命植爲承旨乎?麟漢曰,非但承旨,曾經吏議也。上曰,藥房提調持湯劑更爲入侍事。出榻敎尙淳奉進湯劑。上進御後,上曰,元判府夫人,予昨日問安矣。其三兄弟中,只餘義孫矣。麟漢曰,夕診待下敎乎?上曰,依。命退。諸臣以次退出。
乙未二月二十七日申時,上御集慶堂。藥房入診入侍時,都提調洪麟漢,提調鄭尙淳,副提調尹蓍東,記事官朴思機·禹禎圭·宋銓,醫官方泰輿,以次進伏訖。麟漢曰,湯劑陪來矣。上進御後,上曰,明日亦依例爲之。兩提調先退。上命蓍東,書吏議·都憲批答。上曰,光海有日記乎?銓起伏曰,臣未明知,而曾聞宣廟實錄四十卷,命李植釐正,而光海日記,亦在其中云矣。蓍東曰,光海時則未爲直筆,故仁廟朝,使李植釐正,臣見諸文字矣。上命銓,持入京史閣實錄目錄,銓承命出來。上曰,此闕營作時儀注,或在於戶曹乎?蓍東曰,似無矣。公私文籍,丁丑以前,皆無存者云矣。上曰,耽羅基址尙宛然乎?對曰,耽羅仰哺,專賴陸地,故當初亦不能自爲立國,朝貢供於新羅,故本名耽津,而以其臣服於新羅,故得耽羅之名矣。銓持入實錄目錄。上曰,奏之。至肅廟實錄,上起坐。上曰,燕山朝有可考文蹟乎?蓍東曰,有武定寶鑑,而今無傳矣。上曰,金馹孫何事?對曰,以史事坐死,而中廟朝伸冤矣。上曰,無遺類乎?對曰,無云矣。上曰,我國人,明於古書,而暗於東史矣。對曰,無知者矣。上命銓持入冊記,至奏肅廟寶鑑。上起坐,又命銓,持入國語及程記諺讀,銓承命出來。上曰,此宋鍈之同生乎?蓍東曰,然矣。上曰,宋鍈爲玉堂乎?對曰,玉堂則未爲,而曾經承旨也。上曰,誰之族乎?對曰,臣未的知也。上曰,癸亥反正何處?對曰,慶運宮而又卽位於此也。儲慶宮潛邸也。上曰,予曾往見乎?對曰,曾於此宮受爵,而見靖社功臣子孫,又受陳賀矣。上曰,然矣。昔癸亥,以仁穆大妃命,卽祚於慶運宮也。上命蓍東,讀國語首章。上曰,其文體好矣。左丘明卽孔子所謂某亦恥之丘明乎?對曰,先儒之論,以爲非一人云也。上曰,此文高矣。對曰,先秦以上故高矣。上命銓,讀越語一章後,命退。諸臣以次退出。
上在慶熙宮,停常參·經筵。
藥房都提調洪麟漢,提調鄭尙淳,副提調尹蓍東啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。氣益苶夜益長,曷勝其悶?鷄聲雖緊,開東猶遲,三飮將報瓜,其效問靑囊,苟且翁兼慨然,須見書下政院春坊。嗟,予八旬,代昔九十,此亦苟且,曷勝慨然?其亦人蔘翁,待下敎入侍。
中宮殿·惠嬪宮,藥房口傳問安。答曰,知道。
備忘記,傳于尹蓍東曰,嗟哉,建功,明將報瓜,此後只二貼待令,兼遞蔘末,以此其令內局知悉。
洪秀輔,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
傳于洪九瑞曰,政院·春坊所下御製大小字,皆印出作帖,各爲二冊內入。
備忘記,傳于洪九瑞曰,明日有相値日,次對進定於今日。
洪秀輔啓曰,今日次對,兩司無進參之員,除受由在外外,未肅拜不爲行公人員,竝卽牌招,以爲推移入侍之地,何如?傳曰,允。
又傳于曰,內局入侍,次對同爲入侍。
又傳于曰,李判府事同爲入侍。
趙載翰,以吏曹言啓曰,今此宗廟朔祭大祝,以侍從塡差,而時無職名,令該曹口傳付軍職,何如?傳曰,允。
備忘記,傳于洪九瑞曰,嗚呼,明日何日?儲慶宮生辰日,依昨年例,令世孫替酌,儀注·時刻單安徐,待下敎只入正時,前廂軍三十名,禁營,後廂軍三十名,御營以外營入直軍,挾輿軍六十名,以訓局,內營入直軍陪衛,開門後待令,待下令只入內嚴外備皆待令興泰門。
傳于洪九瑞曰,明日依昨年例,德游堂親傳香,禮房知悉,祭文當親製,夕入侍,禮房承旨同爲入侍。
傳于尹蓍東曰,禮房承旨入侍。
尹蓍東,以吏曹言啓曰,明日親傳香時,通禮不可不備員,左通禮未差之代,口傳備擬以入之意,敢啓。傳曰,知道。
吏曹口傳政事,以李崇祜爲兵曹參議,李晉圭爲兵曹參知,姜俒爲右通禮。
有政。吏批,判書李潭進,參判徐命善進,參議朴師海進,右承旨洪九瑞進,以任宗周爲大司諫,李東郁爲執義,李迪輔爲司諫,趙世選爲掌令,李範濟爲持平,李宗榮爲獻納,金履厚爲正言,李澤遂爲刑曹參議,鄭履煥爲副應敎,閔鍾烈爲兼輔德,魚錫齡爲吏曹佐郞,姜爲禮曹佐郞,柳應爀爲東部奉事,申韺爲繕工監役,徐有和爲鳳山郡守,通德郞尹湜贈吏曹參議,前右尹尹蓍東本生祖考贈職事承傳。
兵批,判書朴相德病,參判李昌儒入直進,參議李崇祜病,參知李晉圭未肅拜,同副承旨趙載翰進。以李宅鎭·池一淸爲同知,郭鎭純·李得濟爲副護軍,李重祜·鄭光漢·宋載禧·趙㻐·閔百奮·李亨逵爲副司直,沈基泰爲副司果,李邦榮爲副司正。
傳于洪九瑞曰,開陽門仍留提學,持賡韻,承旨同爲入侍。
傳于洪秀輔曰,宣傳官二員待令,騎馬二匹立之。
傳于尹蓍東曰,中官李興采汰去下敎,中官任在賢越俸下敎,竝安徐。
傳于趙載翰曰,逐出門外別監五人等,勿禁入門。
洪秀輔,以兵曹言啓曰,五衛將李元萬,素抱疾恙,勢難供職,呈狀乞遞,今姑改差,何如?傳曰,允。
徐有臣,以刑曹言啓曰,依傳敎,罪人李宜鎭,杖一百收贖後,嶺沿充軍次移送,兵曹罪人李寅成·朱卜禧·文喜孫·李光洙·李卜麟·李成輝·方必文·石守臣·玄在漢等,竝卽放送之意,敢啓。傳曰,知道。
洪秀輔,以兵曹言啓曰,捕校李宜鎭嶺沿充軍事,命下矣。依傳敎,罪人李宜鎭,慶尙道晉州牧,充軍發配之意,敢啓。傳曰,知道。
趙載翰,以御營廳言啓曰,本廳分授惠化門北邊鷹峰下體城五間許頹毁處,令分授軍門急速修築,把守軍,亦令該軍門,多數定送,嚴加守直事,自兵曹已爲草記矣。修築則卽當擧行,而今日爲始,本廳將授,率領鄕軍二十名,限修築間晝夜輪回守直之意,敢啓。傳曰,知道。
又以兵曹言啓曰,卽接東道參軍牒報,則御營廳所授惠化門北邊鷹峰下體城五間許頹落云。令繕工監把子圍排,分授軍門,急速修築,而把守軍兵,亦令該軍門量宜定送,限修築間各別守直之意,分付,何如?傳曰,允。
洪秀輔,以訓鍊都監言啓曰,去夜無犯夜人被捉之意,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
又以左右捕盜廳言啓曰,去夜犯夜人無所捉,敢啓。傳曰,知道。
乙未二月二十八日辰時,上御集慶堂。藥房入診入侍時,都提調洪麟漢,提調鄭尙淳,副提調尹蓍東,記事官朴思機·禹禎圭·宋銓,醫官方泰輿·吳道炯·鄭允德·徐命緯·柳光翼·康命徽·白文昌,以次進伏訖。麟漢曰,日氣寒矣,聖候,若何?上曰,一樣矣。寢睡·水刺之節,亦何如?上曰,睡則勝矣。麟漢曰,蔘末連爲進御乎?上曰,然矣。請進御,上進湯劑。上曰,李殷春作故已久乎?麟漢曰,然矣。上曰,訓鍊主簿李熤入侍。出榻敎命書傳敎曰,今日兩司違牌,萬萬駭然。竝施不敍之典,付標以入,多臺闕焉。政官牌招開政。麟漢曰,朝見傳敎,則有報瓜只二貼,兼遞蔘末之敎,此則詢議而爲之矣。上曰,民無信不立,此則以民之請也。麟漢曰,蔘末有進御之下敎,下情欣矣。蓍東讀奏刑曹草記後,上命下番玉堂南絳老入侍。命往察抱川事。命賤臣持入三馬牌,仍命書草記判付。上曰,藥房提調持湯劑更爲入侍。出榻敎尙淳奉進湯劑,上進湯劑。命退。諸臣以次退出。
乙未二月二十八日巳時,上御集慶堂。大臣·備局堂上引見,李判府事同爲入侍時,判府事李溵,領議政申晦,左議政李思觀,右議政洪麟漢,行司直具善復·韓光會,行兵曹判書朴相德,行司直李章吾,戶曹判書具允鈺,右參贊鄭存謙,吏曹判書李潭,刑曹判書李福源,刑曹參判權噵,吏曹參判徐命善,行副司直李瀰,掌令柳煥德,校理鄭景仁,左副承旨洪秀輔,假注書柳孟養,事變假注書全佐天,記事官禹禎圭·宋銓,以次進伏訖。晦曰,日間聖體,若何?上曰,一樣矣。上曰,蔘末,何如?晦曰,以白粥和飮則最好矣。上曰,雖如此飮藥,枯楊其可生花乎?晦曰,若動作自然差勝矣。思觀曰,仰瞻天顔則比前益勝矣。溵曰,天顔肌膚頗潤澤矣。上問溵曰,卿山所何處乎?對曰,楊州矣。溵曰,臣伏蒙楊州地省掃恩暇,令方發去,而臣曾祖積城墓山,與臣所居,不過爲一日程,前旣引故事請由,特許轉省矣。今適有情理之懇至者,敢又祈恩矣。上曰,一體往來,可也。出擧條上曰,捕校病勢,何如?噵曰,今則無致命之慮矣。命捕校定配,別監特放。晦曰,農民種子專賴於還分,而今當耕作方殷之時,必以大中小殘,隨戶計口,排巡善給,然後可以力農望秋,而近來外邑全不照檢,屬之下吏,故假口虛戶,廢業閒雜之類,不能區別,使當受者不得受,不當受者受之,以至於淆亂濫分之境,事之可駭,莫此爲甚。令道臣另飭守令,使之親執精抄分給,俾無如前雜亂之意,嚴飭分付,何如?上曰,所奏誠是,另加申飭,可也。出擧條晦曰,北佰頃陳辭章,而情勢誠迫阨矣。且聞家屬在京,不得下去云,姑爲許遞似好矣。上曰,頃者陳章來到,而爲方伯靳許。今聞大臣所奏,事勢固然,特爲許遞,待薦望來到,政官牌招。出傳敎上曰,北佰有可爲之人乎?晦曰,韓光會雖崇品,可合矣。上曰,好矣。晦曰,寒食不遠,罷散人違牌人,敍用似好矣。上曰,寒食不遠,獻官多人,堂上堂下文臣違牌人前國子長趙㻐,前同義禁鄭光漢,前參判宋載禧竝敍用,前承旨閔百奮給牒敍用。出傳敎晦曰,都承旨尹蓍東陞資後,當爲追榮,而其祖則以堂上府使之故,無加贈之事。其生祖以儒士早世,移贈生家,近多其例,今亦依許贈。知事洪啓遠亦如此,一體許贈,何如?上曰,依爲之。出擧條思觀曰,向日趙㻐處分時,有欺隱二字下敎,故渠甚惶恐矣。上曰,今何更提乎?相德曰,本曹參議未差,參知在外,宿衛重地,不可不變通矣。上曰,參知許遞,竝與參議未差代,口傳備擬,待下批牌招察任。出傳敎煥德曰,請固城縣充軍罪人咸道亨依本律處斷。上曰,勿煩。煥德曰,請還寢罪人梁成卜減一律島配之命。上曰,勿煩。上曰,修撰南絳老入侍。出榻敎上曰,帶礪勳臣孫,其皆調用,而今聞完恩君已作故,其子已關服云,令該曹準職調用,以表此意。出傳敎命退去。諸臣以次退出。
乙未二月二十八日午時,上御集慶堂。藥房入診入侍時,都提調洪麟漢,提調鄭尙淳,副提調尹蓍東·記事官朴思機·禹禎圭·宋銓,醫官方泰輿,以次進伏訖。麟漢曰,湯劑陪來矣。上進湯劑。麟漢曰,明日亦依前乎?上曰,依例爲之。命兩提調先退。命蓍東讀奏公事後,蓍東曰,李熤入來矣。上曰,汝父之勳號,何也?對曰,完恩君也。上曰,汝爲宣傳官乎?對曰,以南宣傳出六,爲訓鍊主簿矣。上曰,承襲者長子乎?蓍東曰,然矣。命退。諸臣以次退出。
乙未二月二十八日未時,上御集慶堂。禮房承旨入侍時,右承旨洪九瑞,假注書柳孟養,記事官禹禎圭·宋銓,以次進伏訖。上命書儲慶宮酌獻禮祝文及來月初九日攝行酌獻禮祝文。又命書皇壇祝文。上曰,攝行例祝若多,於此仍用之,若少,以此用之,可也。上曰,內局入侍。出榻敎上曰,旣製祝文,初九日,依明日例,命沖子攝,親傳祗迎與凡諸等節,皆依明日例,禮·兵房知悉。出傳敎上命退去。諸臣以次出。
乙未二月二十八日酉時,上御集慶堂。弘文提學入侍時,弘文提學李潭,右承旨洪九瑞,假注書柳孟養,記事官禹禎圭·宋銓,以次進伏訖。上命讀贊進詩。上曰,澤堂,誰也?潭對曰,臣曾祖也。上曰,宣廟祖實錄,澤堂校成云乎?潭曰,然矣。抄賡詩十張坼封。上曰,政院居首徐有臣豹皮一令,之次尹蓍東虎皮一令,申益彬·李普行·洪國榮·金宇鎭各鹿皮一令賜給。出傳敎上曰,春坊居首尹蓍東大鹿皮一令,之次徐有臣·李昌伋·金宇鎭各紙三卷·筆五枝,墨二笏賜給。出傳敎命讀各道狀啓訖。上命退去。諸臣遂退出。
上在慶熙宮。停常參·經筵。
辰時,日有兩珥。申時酉時,洒雨下雨,測雨器水深三分。夜四更,巽方有氣如火光。
藥房都提調洪麟漢,提調鄭尙淳,副提調尹蓍東啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。八十二逢今日,憶昔年懷千萬。其於此日,豈若沖子?氣何諭?待敎侍。
中宮殿·惠嬪宮,藥房口傳問安。答曰,知道。
備忘記,傳于趙載翰曰,有定式,故初則今月曰大,令吏郞察齋宿,更惟今果小,卽寢命。嗟,卽此其昏曷勝?建功果功,其若此,胃脈曰勝,精神若此,此何由八旬然?曷勝慨誠苟且?雖寢命予何匿?必也諭咸知昏,若此故嗟小豎,莫知君視尋常,曷勝慨只自歎。
傳于洪九瑞曰,春坊及挾輿軍通陽門待令,禮房先爲擧行後,龍亭待令。
傳于趙載翰曰,奉審承旨入侍,內局同爲入侍。
王世孫詣儲慶宮後,大殿·中宮殿·惠嬪宮,遣宮官問安。答曰,知道。
王世孫還宮後,政院·玉堂口傳問安。答曰,知道。
備忘記,傳于申益彬曰,噫,冥冥昨今兩年,令沖子命攝,是豈孝也?亦曰孫道,雖然有沖子,故八十二年能爲此,庶有顔於儲慶,其可示喜。禮房承旨春·桂坊官·騎曹·摠府·侍衛堂郞皆半熟馬一匹賞給。春坊禮貌官相禮準職承傳,引儀·奏時官·騎省·摠府郞廳弦弓一張,春·桂坊下人·奏時人米布賞給,挾侍半熟馬一匹,陪衛長番司鑰各兒馬一匹,薛里以下差備陪衛人各弦弓一張,轎子差備與陪衛下人令該曹米布賞給。
洪九瑞,以弘文館言啓曰,新除授副應敎鄭履煥時在忠淸道忠州地,經筵入番事緊,請斯速乘馹上來事,下諭。傳曰,依啓。
傳于尹蓍東曰,李殷春子備邊郞,夕入侍,同爲入侍。
傳于洪九瑞曰,內局入侍。
備忘記,又傳于曰,曾見李白詩曰,三百六十日,日日醉如泥,誰云李白婦?何異太常妻?且圖枕甕睡,幼時見以笑,今予問世色,何能識太常?其亦近,曷勝慨曷勝慨?心何抑心何抑?嗟哉,以此見,果有建功功,若此而明亦三,苟且翁苟且翁,於今判於今判,興惟此其何食?苟且湯對夕食,嗟,爲予語時體。
備忘記,又傳于曰,今予脈勝,可笑者五。莫能視而脈則勝一也。莫能聽而脈則勝一也。莫能動而脈則勝一也。莫能步而脈則勝一也。莫能睡而脈則勝一也。建功豈云三飮?其雖百飮,何益爲?予言時體,宜超時體漫。
尹蓍東,以禮曹言啓曰,典籍尹龜相呈狀內,身病甚重,勢難察任云。今姑改差,何如?傳曰,允。
備邊司薦望,以韓光會爲咸鏡監司。
有政。吏批,判書李潭進,參判徐命善牌不進,參議朴師海進,都承旨尹蓍東進。以李重祜爲判尹,尹在醇爲吏曹正郞,李頤祥爲典籍,黃景源爲左副賓客,辛鼎三爲莊陵參奉,尹㬚爲繕上假監役。
兵批,判書朴相德病,參判李昌儒入直進,參議李崇祜病,參知李晉圭病,左副承旨洪秀輔進。以尹聖淵·閔鍾烈爲副護軍,尹東暹,李邦榮爲副司直,石世瑜爲同知。
傳于申益彬曰,闕門外家近老人待合。
又傳于曰,闕門家近老人,依頃日延和門民人例待令。
又傳于曰,近處所在,勿論老人·民人,具令卽爲來待,戶房承旨詣閤。
以承傳色口傳下敎曰,近日爲爾等至誠,今月强爲日三飮矣。豈糢糊欺民乎?爲爾等曉諭,此後依前二貼,以此意咸諭民人。
以承傳色又下敎曰,五十一年,無一施惠於汝等,一日三貼,至於一望,豈可復爲乎?若此者,其誠可嘉,自來月依前二貼,汝等知悉退去。
以承傳色又下敎曰,十五日爲之,爲汝等也。情誠若過則不及,退去,可也。
以承傳色又下敎曰,汝等在於餘慶坊云,數日番爲三貼往休焉。
傳于洪秀輔曰,都監拘留人姜碩麟·姜碩禧,竝放送。
趙載翰,以訓鍊都監言啓曰,依傳敎,都監拘留人姜碩麟·姜碩禧,竝放送之意,敢啓。傳曰,知道。
洪秀輔,以禁衛營言啓曰,去夜犯夜人無所捉之意,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
又以左右捕盜廳言啓曰,去夜犯夜人無所捉,敢啓。傳曰,知道。
乙未二月二十九日辰時,上御德游堂。親傳香入侍時,行都承旨尹蓍東,左承旨申益彬,右承旨洪九瑞,左副承旨洪秀輔,右副承旨徐有臣,同副承旨趙載翰,記事官朴思機·假注書柳孟養,記事官禹禎圭·宋銓,以次侍立訖。上具翼善冠·袞龍袍,執板位俯伏。命禮房讀祝文訖。傳香。上曰,禮房承旨馳詣太廟,奉審以來。出榻敎上還入大內。諸臣遂退出。
乙未二月二十九日辰時,上御集慶堂。藥房入診入侍時,都提調洪麟漢,提調鄭尙淳,副提調尹蓍東,記事官朴思機·禹禎圭·宋銓,醫官方泰輿·吳道炯·鄭允德·徐命緯·柳光翼·康命徽·李春敷,以次進伏訖。麟漢曰,早爲祗迎矣。聖候,若何?上曰,一樣矣。寢睡·水刺之節,亦何如?上曰,異矣。睡則勝矣。上曰,判尹,誰也?麟漢曰,尹東暹也。上曰,提學,擇堂之後也。竝其從祖,爲三代提學也。請進湯劑。上進湯劑後,上命入仁穆大妃禮陟日記。賤臣承命持入。上命讀日記座目後,上曰,洪,誰也?麟漢曰,臣之傍祖也。上曰,金南重,誰也?對曰,慶恩之祖也。上曰,詣臺臺臣入侍事。出榻敎掌令趙世選啓曰,臣於年前,被人構誣,其後恩除之下,放陳自列之章,而見阻喉院,終莫得徹,退伏江郊,從切悚蹙。柏府除命,又降於此際,臣惝怳踧踖,罔知攸措。臣雖無似,白地人言,至今追思,餘悸尙存,豈可以日月之稍久,誤恩之隆摯,晏然復玷於臺次乎?請命遞斥臣職。上曰,頃年事,豈可以撕捱,以政院撕捱勿捧觀之,可知。到今撕捱,無乃太過,勿辭,亦勿退待。又啓曰,請固城縣充軍罪人咸道亨依本律處斷。措辭見上上曰,勿煩。請還寢罪人梁成卜減一律島配之命。上曰,勿煩。新除授執義李東郁時在京畿仁川地,司諫院大司諫任宗周時在京畿楊州地,司諫李迪輔時在忠淸道瑞山地,獻納李宗榮時在瑞山地,正言金履厚時在木川地,請竝斯速乘馹上來事,下諭。上曰,依啓。臺臣先退。上命賤臣,持入鄭光忠駁趙世選疏。命蓍東讀奏。上曰,非美事也。命讀批答,至刋正下敎。上曰,何以復爲臺諫?蓍東曰,頃時有刋正人一倂敍用之敎矣。上曰,藥房提調持湯劑更爲入侍事。出榻敎尙淳奉進湯劑。上進御後,上曰,診候。泰輿進前診候,退伏奏曰,脈候左右三部度數調均,滑體亦同矣。道炯進前診候,退伏奏曰,脈候左右三部度數調均,滑體亦同矣。上曰,左脈候亦大乎?道炯曰,大而好矣。諸醫所奏與首醫言同。上曰,脈候太過乎?命緯曰,脈候和緩而盛知之甚易矣。命徽曰,牌胃脈候滑體有力,今日益好矣。大抵脾屬土,土爲中央,故脾脈有滑體,則左右三部都皆好矣。上曰,在外八十歲人脈,何如?命徽曰,在外之老人,無脈候之有津液者矣。自上脈候則甚好矣。上曰,此建功與蔘末之效乎?命徽曰,然矣。脾氣好故有湯劑之效矣。上曰,此言則然矣。上命退。諸臣以次退出。
乙未二月二十九日巳時,上御集慶堂。奉審承旨入侍時,右承旨洪九瑞,假注書柳孟養,記事官禹禎圭·宋銓,以次進伏訖。九瑞曰,臣敬奉聖敎,馳詣太廟奉審,則殿內無頉,進排官亦無頉矣。上命讀祭物單子。進排官執事擧業訖。上命退去。遂退出。
乙未二月二十九日申時,上御集慶堂。藥房入診入侍時,都提調洪麟漢,提調鄭尙淳,副提調尹蓍東,記事官朴思機·禹禎圭·宋銓,醫官方泰輿,以次進伏訖。麟漢曰,湯劑陪來矣。上進湯劑。上曰,俄者民人等終爲靳退,此時體也。麟漢曰,此秉彝之天,豈時體也?上曰,異哉,皆在餘慶坊云矣。上曰,昨日應製,知申·右副外,又有兩張者,誰耶?麟漢曰,金宇鎭也。上曰,莫如好則示何如此?麟漢曰,諸醫之言,皆曰脈候勝矣。蓍東曰,臣誠惶恐而敢達矣。今朝仰見祗迎時拜起之節,則大勝於頃日延和門時矣。上曰,明日亦請三貼乎?麟漢曰,朝者以明日稟白之意仰達矣。蓍東奏李熤入侍。上曰,李熤進前。李熤進伏。上曰,汝知汝父服蔘時乎?熤奏曰,臣幼時故未能詳知,而吉牧時,作末以服云矣。其後多效,脚力勝,凡百亦勝云矣。上曰,人蔘精氣則多矣。蓍東曰,然矣,神異矣。上命退。諸臣以次退出。
以上缺
乙未三月初一日辰時,上御集慶堂。藥房入診入侍時,都提調洪麟漢,提調鄭尙淳,副提調尹蓍東,記事官朴思機·禹禎圭·宋銓,醫官方泰輿·吳道炯·鄭允德·徐命緯·柳光翼·康命徽·李敏德,以次進伏訖。麟漢曰,夜間聖體,若何?上曰,一樣。寢睡·水刺之節,亦何如?上曰,同矣。中宮殿氣候,若何?上曰,一樣。王世孫氣候,若何?上曰,善在矣。上曰,今日二貼乎?麟漢曰,昨已下敎於衆民,豈可二貼?上曰,今日三日製書題爲誤書,改書,使院隷卽爲分付。麟漢曰,試題至重,非下吏傳致者,使入侍注書,分付試所,何如?上曰,然矣。賤臣承命出去試所廳。注書柳孟養代入。
乙未三月初一日辰時,上御集慶堂。藥房入診,領敦寧同爲入侍時,都提調洪麟漢,提調鄭尙淳,副提調尹蓍東,假注書柳孟養,記事官禹禎圭·宋銓,領敦寧金陽澤,醫官方泰輿·吳道炯·鄭允德·柳光翼·徐命緯·康命徽,以次進伏訖。陽澤曰,近日聖體,若何?上曰,自日昨脈道少勝矣。陽澤曰,自外聞之,湯劑連爲進御云,不勝慶幸矣。仰瞻天顔,玉色大勝矣。上曰,有何勝乎?陽澤曰,水刺比向者,何如?上曰,誠難矣。上曰,卿何以往返乎?對曰,善爲往來矣。上曰,自服參末以後,似有顯效而氣或苶,怪矣。麟漢曰,此則似是痰矣。上曰,今番科儒多乎?麟漢曰,出令已急,似不多矣。上曰,弘提,科次時見之則極爲精矣。上曰,弘提祖上有經文衡者乎?陽澤曰,有之,卽李植矣。上曰,澤堂有畵像乎?對曰,不知其有無矣。上曰,癸亥後實錄,澤堂爲之乎?麟漢曰,然矣。上曰,嗣服後文衡,誰也?對曰,李縡·李宜顯·李德壽此外又有十三人矣。上曰,多矣。麟漢曰,昨日雨好矣。上曰,然乎?陽澤曰,二月念日雨,農家之豐徵云矣。上曰,文衡有先生案乎?陽澤曰,有之而又有相傳古硯矣。上曰,卿一品後爲文衡乎?對曰,嘉善時爲之矣。上曰,國初文衡,誰也?對曰,卞季良也。上命禎圭,持入文衡先生案。上曰,昨日老人言,卽時體也,而二老之不食麪者,其志可尙矣。麟漢曰,此是至誠,非時體也。陽澤曰,三貼連爲進御,則不知中有效矣。麟漢進湯劑。上進御。上曰,藥房提調更爲入侍。出榻敎上曰,歷代帝王享年者誰?陽澤曰,漢以後,漢武·宋高而已。高句麗長壽王,享年九十八矣。上曰,注書出去,持東鑑長壽王卷,與儒臣入來。孟養承命出來,與校理李命勳,修撰李商輅進前。上命儒臣讀東鑑訖。尙淳奉湯劑進前,上進御。上曰,漢以後,無享年者云,卿等必請賀矣。麟漢曰,臣等以此抑鬱矣。上曰,前言詼諧,而卿等則似抑鬱矣。上命退去。諸臣遂退出。
乙未三月初一日申時,上御集慶堂。藥房入診,御史同爲入侍時,都提調洪麟漢,提調鄭尙淳,副提調尹蓍東,記事官朴思機·宋銓·朴聖集,御史南縫老,醫官方泰輿,以次進伏訖。麟漢曰,湯劑陪來矣。上進湯劑後,麟漢曰,提調受由已久,而以連在藥院,故未得行矣。命書傳敎曰,提調許遞,其代淸川君金鍾正爲提調。麟漢曰,朝臣請由,過三朔則例爲勿施,而洪提調則呈辭在於去十二月,而北行以後,連直藥院,尙未得行。今番則以前呈呈辭,擧行,何如?上曰,依爲之。上曰,醫官亦血肉之身也。勞勩備至,而守令外,無酬勞處矣。此人等,用於守令,可也。上命御史進前,奏啓目後,上曰,朴相來非矣。命書傳敎曰,聞此申聞,其涉殊常,亦關風敎,故特命御史,聞此書啓本事除良,都事之受,聖伋之囑,幾次關字,作此駭擧,爲此亞營者,人皆若此,民何措手足?嗚呼,暮年,不聞則已,旣聞之後,何不因傳旨處分乎?京畿都事朴相來,亟施徒三年定配之典,問其亂本,卽李聖伋也。挾都事之勢,橫行一縣,萬萬可駭,亦不可只此而止。令道臣嚴刑一次,準三次後,海南縣定配。李弼國亦其時同類,且亦助桀者,令道臣過齋後加刑一次後,海美縣定配。李柱□不無稱冤之端,此等一風憲之事,況與前日鳴金有異,則有其子,而何敢以其奴攔入闕門,有此擧乎?雖然爲元隻,一次刑訊,足可以懲,特放事,分付。嗚呼,三綱,君爲臣綱,父爲子綱,夫爲妻綱,若非癡騃則不敢聞知已,何敢偃臥其家,爲父之事,代奴若此乎?倫理晦矣。事當嚴訊一次,而柱旣施刑,令道臣決杖一次,以勵風敎,此後爲都事,敢有挾雜者,當施永刋之律,一體嚴飭。縫老起伏曰,臣以抱川事,切有區區所懷。今番此事非他也。不過儒鄕各立之致。臣還來時,鄕族勝冠者三四十人遮道曰,所謂儒林,慢侮鄕族,鄕族之子,雖能文者,不許儒林,若依楊州·永平等例,儒鄕合席爲請矣。槪儒鄕各立,則鄕戰之弊,勢難禁矣。此後則儒鄕通用之意,分付,好矣。上命書傳敎曰,處置抱川後,聞御使所奏,聞其齊訴,其本儒鄕,而然本事除良。嗚呼,五十年苦心,卽此也。在京士夫,其雖歉然,旣曰大成,況此輩乎?儒鄕之弊,曾已聞矣。嗚呼,其君八十餘年,僅爲調劑,身爲侍從,作此駭擧,爲侍從敢作黨魁。嗚呼,幾十年苦心,幺麽一都事,焉敢若此?聞此後,不可徒年而止,莫云湖堂之弟,卽予十年苦心一也。刋名侍從案,亦除三年名,抱川縣定配,抱川儒鄕弊止,然後道臣狀聞則當以放。此後必有初作俑者,而今不聞焉。渠輩意則雖依楊州·永平云,而千乘之君,焉可苟且?此後八道儒鄕作弊者,勿問曲直,永爲鄕民,此下敎之後,爲守令掩置,此本縣黨魁,道臣隨現狀聞,亟施永刋仕版之律,道臣其亦不聞,此亦猶抱舊習,欲試乎此者。嗚呼,今雖憊苶,亦何以此等臣爲予臣?此等道臣,亦施刋服之典。以今番事言之,儒鄕若是作俑,都事其尤駭擧。旣聞之後,不可無飭,非比黃口充定,關係莫重。其時矇然道臣金載順,亟施削職之典,雖非此時,噫,道臣按一道,其何泛忽?其常探問,聞此下敎,何待一縣人呼訴乎?先擧二字狀聞,而矇然寥寥。噫,是誰之孫?其況特除,意亦若何,而若是寥寥乎?噫,御史若默默而退,抱川鄕戰,何時了乎?此人不飭,其他何言?道臣有駭,亦施不敍之典,使八道儒鄕之輩,咸知君雖衰,此心之不衰焉。麟漢請由。命書傳敎曰,都提調,予已諒矣。于今陳懇,內局都提調許副,其代金領敦寧爲都提擧。又命書傳敎曰,於今道伯,豈可一刻曠焉?初果猶不知,近見其欲一試,今適有窠,都承旨尹蓍東,京畿監司除授,其令待開門辭朝。都承旨畿伯代,延豐君李爲都承旨,房順房。三院副提調例兼。上曰,三提調一時遞去,予心悵然。新畿伯曾經僉萬戶,而屢度喫苦矣。尹氏家法,有自來矣,而此人果無等矣。延豐君亦將來可用之人也。蓍東起伏曰,天恩罔極,臣固無辭仰達,而臣切觀聖候,自三貼與參末進御之後,益勝矣。向者德游堂祇迎時仰瞻,則與延和門祇迎時顯勝。此後亦連爲進御,兩件是區區之望也。上曰,昨日民誠可尙,今又卿言如此,當進御矣。命退。諸臣以次退出。
乙未三月初一日申時,上御集慶堂。持天地軸科次入侍時,弘文提學李潭,副校理李命勳,修撰李商輅,右承旨洪九瑞,假注書柳孟養,記事官宋銓·朴聖集,以次進伏訖。上曰,春坊下番洪國榮入侍對讀。出榻敎上曰,江留之文衡,初乎?潭對曰,然矣。上命讀試券訖。上曰,提學出賓廳畢考後,科次,可也。上命退去。諸臣遂退出。
上在慶熙宮。停常參·經筵。
卯時辰時,灑雨下雨,測雨器水深二分。自卯時至午時,下雨,測雨器水深五分。
藥房都提調金陽澤,副提調李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。五十一年兩書題,其誠異常。且得其人心亦喜,其悶將建功也。待敎入侍。
中宮殿·惠嬪宮,藥房口傳問安。答曰,知道。
傳于趙載翰曰,內局入侍,畿伯同爲入侍。
傳于洪九瑞曰,持考券入侍。
又傳于曰,先來軍官內局入侍,同爲入侍。
洪九瑞,以內醫院言啓曰,提調金鍾正,謂有身病,今日問安,不爲進參,事甚未安,牌招,何如?傳曰,允。
備忘記,傳于洪九瑞曰,內局提調闕焉。明年入耆社,昨日節製人祖爲提調。
洪秀輔,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
傳于洪九瑞曰,中官不爲待令,內班院掌務出牌,召致申飭。
又傳于曰,內局入侍,桂坊官員·尙瑞院官員·承文院官員同爲入侍。
又傳于曰,儒臣持問答,坐直承旨同爲入侍。
趙載翰,以義禁府言啓曰,京畿都事朴相來,刋名侍從案,亦除三年名,抱川縣定配事,承傳啓下矣。以承傳內辭意,具罪目依例發遣府羅將,押送配所之意,敢啓。傳曰,知道。
洪秀輔,以訓鍊都監言啓曰,去夜無犯夜人被捉之意,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
又以左右捕盜廳言啓曰,去夜犯夜人無所捉,敢啓。傳曰,知道。
乙未三月初二日寅時,上御集慶堂。科次入侍時,弘文提學李潭,副校理李命勳,修撰李商輅,兼司書洪國榮,右承旨洪九瑞,假注書柳孟養,記事官宋銓·朴聖集,以次進伏訖。上命讀壯元文,命批一句,命坼封。上曰,沈能弼文善作矣。上曰,趙榮國,何以及第書之乎?潭曰,蒙放後未給牒矣。上曰,以何官而被謫乎?九瑞曰,曾經副學矣。上曰,李家煥,誰也?潭曰,李孟休之族姪也。上曰,居首幼學沈能弼直赴殿試,之次幼學金致勛直赴會試,幼學趙貞喆,進士李崇運,進士李家煥竝各給二分。出傳敎上曰,嗚呼,此題,意謂昔題,用同而拔特書,豈意嗣服元年庭試乎?雖然題雖美,善作難。其若彌縫被選,暮年若何云,而且於此生疏,近者政院應製,臥而聽也。莫知何樣,心自笑曰,若予者爲提學,何以科次云,於今聽而能記,命批此題,其奇者三,一則元年庭試題,五十一更命者。二則此題能得年少人,雖書東人,無愧者。三則被選五人,一無此誰者也。嗚呼,暮年,其亦異事。噫,居五者誰?卽李孟休姪,而此人已知,亦莫知此。今聞壬戌年庭試殿策壯元,爲侍從臣,予今記也。初以爲孟休子,更問雖姪,豈特異常?命讀其文,幾乎壯元,雖然予有所執,昔亦有例,何可濫也?然,豈惜會試?況命批者乎?與金致勛一體直赴會試。噫,五十一年命此題,心豈可異也?聞其名趙榮順,能記故相孫而稱及第,故訝問果亞卿,曾經副學云,而雖聞亦杳然。噫,其子旣初試,豈可以此,仍置此乎?特爲給牒敍用,以示予暮年憶故相意。出傳敎上曰,今番節製入格儒生人,皆令內局入侍,同爲入侍。出傳敎上命退去。諸臣遂退出。
乙未三月初二日辰時,上御集慶堂。藥房入診,畿伯同爲入侍時,都提調金陽澤,提調金鍾正,副提調李,記事官朴思機·宋銓·朴聖集,畿伯尹蓍東,醫官方泰輿·吳道炯·鄭允德·徐命緯·柳光翼·康命徽·李春敷,以次進伏訖。上命入先來軍官進階。上問北京消息後,上曰,乾隆四十年,無勅使乎?對曰,無矣。上曰,三使臣皆無事還來乎?對曰,無事而望日內必渡江矣。上曰,各賜弓一張,受於政院而去。命軍官先退,上進湯劑。上曰,沈鏞將入耆社,而其孫登科矣。陽澤曰,沈鏞病勢,難於起動,先爲之人,可爲矣。備堂雖不行,此後何敢不行?上曰,備堂何爲不行?陽澤曰,被駁未久故也。命書傳敎曰,今聞內局提調果起動其難云,許遞。前提調內局撕捱,其涉太過,復差,牌招入侍。上命宣諭畿伯後,命三日製被抄人入侍。上各問年幾世德後,命退。上曰,會試勝於給分乎?曰,給分亦以恩賜書之,而會試則直赴故勝矣。上曰,沈鏞三代登科矣。曰,今番壯元,乃其從孫也。上曰,予誤聞矣。果誰之子?曰,履之子也。仍命書傳敎曰,嗟,予重聽衰耗,今日已判,曉奏坼榜,沈履之,誤聽頤之,故今日內局提調,做錯下敎。噫,再昨耆民已許,故王貼只于今日,昨日前都承旨請亦許,雖欲僅飮,噫,今年特甚,隨月亦然,今月亦甚。嗟哉,今日時雨雖將下,日昏故氣亦難强,此際聞冬至使先來來。嗚呼,昔此年復直宿侍湯,聞此今日親聞,曷勝此懷?雖然先來聞狀聞,嗚呼,今日然後我國豊亨,曷勝慨歎?嗟哉,中朝從容,故若是晏然。嗚呼,我國,若是張大,故君益茶事務多,曷勝慨然?惟願大小群工,抑豐亨務實政。上曰,鄕案後爲座首乎?曰,然矣。臣待罪瑞興時見之,則儒之子鄕,鄕之子儒也。至於他邑則不然,三南則懸殊矣。上曰,上翰林之父爲翰林乎?銓起伏曰,臣父蔭官也。上曰,汝兄翰林乎?知申曰,未經翰林,而草出後,以特敎陞六也。兩提調更爲入侍。上進湯劑後,曰,提調已入來矣。上曰,夕診待下敎。命退。諸臣以次退出。
乙未三月初二日申時,上御集慶堂。藥房入診入侍時,都提調金陽澤,提調金鍾正,副提調李,記事官朴思機·宋銓·朴聖集,醫官方泰輿,以次進伏訖。陽澤曰,湯劑陪來矣。上進湯劑後,上曰,卿等退去。諸臣以次退出。
乙未三月初二日申時,上御集慶堂。儒臣·桂坊·承文院·尙瑞院官員同爲入侍時,校理李命勳,修撰李商輅,翊贊曺允亨,洗馬林濬浩,承文副正字徐有鍊,尙瑞直長權煒,同副承旨趙載翰,假注書柳孟養,記事官宋銓·朴聖集,以次進伏訖。上曰,桂坊上番,曾爲守令乎?允亨對曰,曾待罪於報恩矣。上曰,下番,誰也?載翰對曰,林濬浩也。上曰,下番連爲入對乎?濬浩對曰,屢次入對矣。上曰,能文義乎?對曰,若有下詢則仰對矣。上問權煒曰,誰之孫乎?對曰,故縣監權翼欽之孫也。上曰,徐有鍊,誰之族乎?對曰,徐命九之八寸孫矣。上曰,注書出去,武兼中鄕人入直者召入。孟養承命出來,偕金玲入。上曰,汝居在何地?玲對曰,在水原矣。上曰,水原有儒鄕乎?對曰,有之矣。上曰,同副何時爲承旨乎?載翰對曰,上年四月爲之矣。上命儒臣承史,輪讀問答訖。上曰,承旨曾爲四邑倅云,亦皆有儒鄕弊乎?對曰,到處皆有此弊,而鄕戰比比有之矣。上曰,儒鄕之間,何如?對曰,儒則境內士夫,鄕則品官,而安東則鄕勝於儒。命讀兩道裝載狀啓。上曰,裝載古亦有之乎?載翰對曰,自古有之矣。上曰,兩南則漕運船造置後,輸運之道稍勝乎?對曰,然矣。曾有船契時,無載臭偸竊之患矣。其法行之一年,以有民弊,廟堂罷之矣。上曰,海州有景緻乎?對曰,有結城地,卽靑魚所也。景槪好矣。上曰,均役後,靑魚不得多捉云,然乎?對曰,謂之然矣。上曰,何故而然乎?對曰,均役前則漁箭,地方官次知,故專賴官力設箭矣。今則自官不爲顧助,設箭不廣,故所捉極少,魚産極貴矣。上曰,承旨已畢做度番乎?對曰,過明日則可畢矣。上曰,多日坐直,能無苦乎?對曰,不知其苦矣。上命退去。諸臣遂退出。
上在慶熙宮。停常參·經筵。
徐有臣啓曰,大司憲未差,執義李東郁在外,掌令趙世選呈辭,掌令柳煥德式暇,持平李範濟未肅拜,黃樟呈辭,今日以監察茶時之意,敢啓。傳曰,知道。
藥房都提調金陽澤,提調金鍾正,副提調李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。於建功信耆民,自今日停一貼,人參末許畿伯,只今日封進,氣何諭?待敎入侍。
中宮殿·惠嬪宮,藥房口傳問安。答曰,知道。
傳于洪九瑞曰,內局入侍,儒臣持問答,坐直承旨同爲入侍。
又傳于曰,坐直承旨入侍,置之。
備忘記,傳于洪九瑞曰,此可以一號令禁,此後儒鄕稱州縣,凡大小科禁科。
傳于洪秀輔曰,左副承旨時服入侍,繖扇侍衛,安徐。
傳于趙載翰曰,御史·內局同爲入侍。
備忘記,傳于李曰,宗臣·文武·蔭朝臣中甲辰生,皆令入來。
吏曹口傳政事,以李明中爲羅州牧使,金履禧爲靈巖郡守,趙載田爲恩津縣監,金顯材爲井邑縣監。
兵曹口傳政事,以韓尙協爲副司果,李商輅爲僉知。
傳于洪秀輔曰,闕內入直武臣,當三略殿講,試官,入直武摠管,內三廳哨官,禁軍將,先拜後當殿講,內三廳,入直服色,將官,各其服色,卽爲詣閤,三略,弘文館冊持入。
洪九瑞,以吏曹言啓曰,本曹佐郞沈有鎭呈狀內,身病甚重,勢難察任云。今姑改差,何如?傳曰,允。
洪秀輔,以兵曹言啓曰,僉知中樞府事金世彦身病猝劇,勢難供職,呈狀乞遞,西樞雖是閑局,不可一向虛帶,今姑改差,何如?傳曰,允。
徐有臣,以義禁府言啓曰,靈巖前郡守尹冕東,時郡守宋載岳,令該府嚴問口招以奏事,傳旨啓下矣。尹冕東今方待命,卽爲拿囚,而宋載岳時在任所云。依例發遣府書吏拿來,何如?傳曰,允。
趙載翰,以義禁府言啓曰,康津前縣監趙鎭禎·沈國賢·李得駿·李益烍·李崇·金履煥等,令該府嚴問口招事,傳旨啓下矣。沈國賢·李得駿·李益烍·李崇·金履煥·今方待命,卽爲拿囚,而趙鎭禎,以慈山府使,時在任所云。依例發遣府書吏拿來,何如?傳曰,允。
洪秀輔,以禁衛營言啓曰,去夜犯夜人無所捉之意,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
又以左右捕盜廳言啓曰,去夜犯夜人無所捉,敢啓。傳曰,知道。
持平李範濟疏曰,伏以,臣卽天地間不忠不孝之一罪人耳。苫塊餘喘,泣血追愆,不意滓穢之種,遽蒙除命,陰谷之春,枯骸之內,猶未足以喩聖恩也。臣雖迷頑,尙有秉彝之天,銘心鏤骨,不覺感淚之被面也。噫,臣之得有今日,一則聖恩,二則聖恩,前後筵敎,昭晰無餘。幽微畢燭,瑕垢夬滌。臣何敢追提往事,煩瀆崇聽乎,第念臣釁孽所積,累及老父,分竄嶺海,慟結幽明,絶島承訃,千里戴星·臣於是,寧復有一分苟活之念,而只爲母子重逢,相依爲命,故頑然食息,不卽自滅,荏苒之頃,喪制已畢,人理蔑矣,子道絶矣。在臣今日之道,惟宜謝絶人事,畢命松楸,以贖從前之愆尤,以報終始之聖恩,則庶幾爲自靖之道,而歸見亡父於地下矣。斷斷此心,可質神明,豈敢以歲月之稍久?自同平人,彯纓結綬,抗顔榮塗,重得罪於忠孝之君子乎?大防難壞,鐵限在前,瞻望五雲,秖有涕泗。且臣老母,年迫八旬,自罹喪威,氣息奄奄,所患痰癖,猝添於換節之際,飮啖全廢,轉側須人,臣左右扶將,日夜焦泣,臣之情事,通朝所知。略構短章,瀝血哀籲。伏乞聖慈,曲加俯察,亟賜鐫削,以便救護。仍令選部,勿復檢擬,以爲不忠不孝者之戒焉。臣無任血祝祈懇之至。答曰,省疏具悉。爾其勿辭護焉。
咸鏡監司韓光會疏曰,伏以,臣鹵才弱植,孤立無援,幸蒙洪造,冥升峻秩,蔑效滔埃之報,徒切淵谷之懼。不自意伏奉恩旨,以臣爲咸鏡道觀察使者,臣誠惝怳震駭,莫省攸措。夫方岳之任,綱紀一方,掌旬宣之責,操黜陟之柄,何莫非國家之重寄,而惟玆咸關一路,實是北門鑞鑰,彈壓邊徼,懷綏士民,將使固疆圉而備桑土,固非人人所可承當,而矧且地勢荒遐,聲敎或有未曁,民俗强悍,漸摩貴得其宜,承流觀風之方,視他藩尤有別焉。在朝家愼簡之道,宜畀聲績才猷之見推一世者,而有非如臣無似,所可僥濫也明矣。噫,臣本疏於事務,短於剸理,前後歷試,已著其左右無當。非唯臣自知甚明,人亦何嘗以是責之於臣哉?今若徒感委毗之眷,强爲冒膺之計,則一身顚沛,固不足恤,而其如累聖簡而僨國事何哉?玆不得不冒控衷懇,仰瀆崇聽。伏乞聖明,察臣才具之未堪稱塞,諒臣析籲之非出假飾,亟命鐫改臣新授職名,以重藩寄,以安私分,千萬幸甚。臣無任祈懇之至。答曰,省疏具悉。卿勿過辭,速往欽哉。
乙未三月初三日辰時,上御集慶堂。藥房入診入侍時,都提調金陽澤,提調金鍾正,副提調李,記事官朴思機·宋銓·朴聖集,醫官方泰輿·吳道炯·鄭允德·徐命緯·柳光翼·康命徽·白文昌,以次進伏訖。陽澤曰,日氣寒矣,聖體,若何?上曰,一樣。寢睡·水刺之節,亦何如?上曰,同矣。進湯劑。上進御訖,請診候。上曰,置之。夕診爲之。陽澤曰,伏見批答,下情抑鬱。日氣方寒,尤當加意。旣有下敎於民人,又與畿伯有敎矣。今朝畿伯入來,見下批不勝瞠然矣。上曰,然乎?上曰,提調出更煎而來,提調先退。上曰,畿伯入來乎?曰,昨日交龜,而日暮未及入來肅拜矣。上曰,提調·副提調皆封君者也。上命奏公事後,上曰,守令何不自捧穀物?陽澤曰,此在守令之勤慢矣。守令若着實供職,則豈有此弊?亦如近日軍資監事也。上命書傳敎曰,今聞湖南道臣狀聞,其所逋欠,若是夥然,守令其若勤幹,其豈若此?諸守令竝越俸,準捧後分揀,靈巖二守令,令該府嚴問口招以奏。上曰,洪益弼曾爲承旨乎?陽澤曰,未及爲矣。上命禮房入侍,賤臣承命,與洪九瑞偕入進伏。上曰,諸文臣三日製製述人待令事。出榻敎上命書排律題。上曰,此異於試士,承旨持出,待諸文臣畢入後,頒示,可也。仍命書傳敎曰,今日文臣製述對讀官,以入直騎堂待令。上曰,禮房老乎?曰,五十三也。陽澤曰,此早年進士,卽小臣榜下也。上命儒臣入侍,儒臣李命勳·李商輅進伏。命讀問答後,上曰,上番與李益炡爲幾寸?命勳曰,爲十寸矣。上曰,何派子孫乎?命勳曰,宣廟朝第十三男派也。陽澤曰,今日宗室,大抵多宣廟子孫也。上曰,下番年幾何?商輅曰,五十六矣。上曰,李毅中有子乎?陽澤曰,儒臣卽其子也。上曰,然乎?此人陞資,則乃其父追榮楷梯也。上曰,尹陽來有子乎?陽澤曰,今有孫,而白川倅尹勉遠是也。上曰,尹陽來奇矣。今無如此人矣。語品甚確,本質朴實,貌亦然矣,尹成來,異於此矣。陽澤曰,然矣。上曰,知申亦見勉遠乎?曰,臣之生養兩祖,皆受學於尹陽來,故與他自別矣。上曰,然則親矣,勉憲亦可惜矣。陽澤曰,然矣。上命書傳敎曰,今予心,一則憶昔年,一則思古人,今日忽思昔耆社人尹陽來,予懷曷勝,此人質朴,予則曰,不易得之人也。問其子孫,只有孫而曾經下大夫,尹勉憲兄云,噫,豈特故重臣,其弟亦作故人,予庸愴心,白川郡守尹勉遠,其令銓曹准職調用。又命書傳敎曰,李毅中自翰苑知名,此則猶記,至於玉署,予莫記也,作故人後,予猶思焉,頃年自舊邸,只乘轎詣闕時,太學生來,而掌議卽李毅中弟,故予問亦答而回,豈意其子登科,今爲儒臣?況其年近六十,噫,其父之止於侍從,予常惜之,而今無相當窠,若此人等進用,予常靳也。嗚呼暮年,莫見其進,曷勝咨嗟?僉知有窠,副修撰李商輅口傳單付,無窠加設單付,以示予恒歎莫能用其父之意。今旣陞擢,此後當窠,依例調用。上曰,儒臣何時登科乎?陽澤曰,儒臣再昨年登科,而彦中之子,亦昨年登科矣。上曰,然乎?從兄弟登科於數年之內壯矣。陽澤曰,十餘日之內,商輅叔姪,皆被異數矣。上曰,是矣。上曰,藥房提調持湯劑更爲入侍。出榻敎提調奉進湯劑,上進御後,上曰,服此何效?陽澤曰,聖候比前冬,諸節皆勝矣。上曰,羅州牧使代,令該曹口傳擇差,其令今日辭朝。出傳敎上曰,弘文提學入侍科次事。出榻敎曰,今日文臣製述,翰注不得應製乎?上曰,上翰林,上注書應製,可也。命退,諸臣以次退出。
乙未三月初三日午時,上御集慶堂。入直武臣三略講入侍時,副摠管李昌運,左副承旨洪秀輔,假注書柳孟養,記事官宋銓·朴聖集,以次進伏訖。上曰,摠管,誰也?秀輔對曰,咸春君李昌運也。上曰,今日此擧,意在寓懷,今聞守門將韓尙協,三十登科,因其親老,尙今沈滯。年今六十七,初入仕,無異於頃者親政時,一寢郞其見此而爲此擧乎?其涉異常,特爲口傳陞六,若有當窠,亦爲口傳單付。出傳敎上曰,今日武臣講時,純通人武兼李奭培,年少爲人可尙,令銓曹相當窠右職調用,守門將丁德承筩箇一部賞給,通以下弓矢賜給,略以下勿論,今日見聞試官所奏,都監廩料故爭附云,其中一人聞焉,所對雖是,非馬授則豈人皆矍鑠?昇平日久,以此等之人,蓄待何傷,而其在苞桑之道,有欠,必也勿爲,其人先重軍門,申協·朴志海·邊德淳爲武臣,其涉駭然,各其處入直,能誦三略後,草記替直。出傳敎上曰,甲辰生人入侍。出榻敎朴相德·洪良漢·安兼濟·金普淳·洪倫·趙昌逵·李商舟·李奭輔·趙俒·李邦一·許炅·金道煥·權湜·具性玉·沈公猷·趙鵬逵,以次進前。上曰,昨聞弘提言,則甲辰年爲二歲云,故特召矣。各問生月,命先退。上曰,內局入侍。出榻敎都提調金陽澤,提調金鍾正,副提調李奉湯劑進前,上進御。陽澤曰,參末依前劑入乎?上曰,明日亦劑入可也。鄭民始進前。上曰,諸邑所逋多乎?對曰,然矣。上曰,其處旱乎?對曰,連爲下雨矣。上曰,秋牟,何如?對曰,方發揚矣。上曰,有頉處只三邑乎?對曰,當初奉命,只察近處邑,故只此耳。上曰,聞此湖南御史狀聞,五守令中一守令,果已處分,其餘令該府嚴問口招,登對以奏,靈巖時郡守宋載岳事,萬萬可駭,何待其供?其代今日內口傳擇差,給馬赴任,原書啓金吾決末後,令備局稟處。出傳敎上曰,下敎後守令,此等守令,可謂毛將焉傅,其代竝令該曹口傳擇差,今日內給馬赴任。出傳敎上曰,井邑縣監金克行,恩津縣監張鴻,兩守令代,口傳擇差。出榻敎上曰,注書出去,與提學持先捧考券入侍,孟養承命出來,偕弘文提學李潭,兵曹參議李崇祜進前。上命讀考券抄八張,命坼封。上曰,居首弼善吳載紹虎皮一令,之次兪恒柱鹿皮一令,李昌伋·洪國榮·李會遂·李秉模·宋銓·李命勳各紙二卷·筆五枝·墨一笏賜給。出傳敎上命退去,諸臣遂退出。
上在慶熙宮。停常參·經筵。
徐有臣啓曰,大司憲未差,執義李東郁在外,掌令趙世選陳疏,柳煥德式暇,持平李範濟陳疏,黃樟陳疏,今日以監察茶時之意,敢啓。傳曰,知道。
藥房都提調金陽澤,提調金鍾正,副提調李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。昨日三飮,猶憶前知申誠於鹿茸,扁鵲勸於附子,扁鵲勸乎?皆予也。況參末卽予意,而於十年前猶可諭也,今何益今何益?昨特甚昨特甚,大夢覺大夢覺,復何迷復何迷?雖建功自今日,當二貼於參末,亦可笑可笑,停封進,自從容從容,氣何諭?待敎入侍。
中宮殿·惠嬪宮,藥房口傳問安。答曰,知道。
傳于洪九瑞曰,內局入侍,儒臣持問答,坐直承旨同爲入侍。
備忘記,傳于洪九瑞曰,嗟近日咸曰勝,曷勝悶自慨然,此德譚亦可笑,今三月其能拜,僅坐食卽貼身,停晝講。豈特月歲已飜,嗟鷄聲一何迷?設八更猶可足,其欲籲自洞洞,雖欲作亦沓沓,三公何九卿誰?心浮雲氣楚越。
以尹履相爲假注書。
洪九瑞啓曰,假注書尹履相,時無職名,令該曹依例付軍職冠帶常仕,何如?傳曰,允。
傳于洪秀輔曰,內局入侍,坐直承旨同爲入侍。
又傳于曰,湖南儲置米摘奸備郞入侍。
又傳于曰,禮曹郞廳待令。
備局薦望,以洪樂命爲江華留守。
洪秀輔,以兵曹言啓曰,宣傳官吳璟呈狀內,頃日內試射時,得蒙直赴恩命矣。所帶本職,係是南行窠,不可仍帶,卽賜啓遞云,依例改差,何如?傳曰,允。
又以兵曹言啓曰,文臣兼宣傳官尹在明,老母在於楊州地,而宿病沈綿,有難離捨供職,呈狀乞遞,不可强令察任,今姑改差,何如?傳曰,允。
徐有臣,以義禁府言啓曰,康津縣監李謙彬,海南縣監李普漢等,令該府嚴問口招,登對以奏事,傳旨啓下矣。李謙彬·李普漢,皆在任所云,依例發遣府書吏羅將,竝拿來,何如?傳曰,允。
洪秀輔,以御營廳言啓曰,去夜犯夜人無所捉,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
又以左右捕盜廳言啓曰,去夜犯夜人無所捉,敢啓。傳曰,知道。
掌令趙世選疏曰,伏以臣,本以難强之情,復叨難冒之職,日昨登筵,猥陳叩謝之忱,迺蒙聖度天涵,不惟不賜鞶褫,又從以溫批開釋,許以勿辭。臣於是,感泣靡措,固不敢復事控籲之計,而第臣年衰病痼,重觸近來風氣,頹頓床玆,徹夜叫苦,斷無時日供職之望。伏乞聖慈,俯察臣言之匪飾,亟許鐫免,仍治臣罪之傲慢,特加譴罰,以安私分,以肅朝綱,千萬幸甚。臣於乞解之章,不宜贅及他說,而區區賤誠,略有一二素講者,敢玆附陳,以冀採納焉。臣竊伏覸,近日以來,聖心藹然,與時同春,一國臣民,咸囿於體元之德,信乎董子之言曰,形和氣和,天地和應之也,夫如是。故惟我聖上靜攝之候,勿藥自康,節宣動息,顯有所勝祗香御殿,百僚動色,㒗隷皆歎,莫不以爲億萬年無疆之休,將復基於今日。臣於筵席,雖不敢仰瞻威顔,而咫尺天日之下,亦不勝區區慶祝之私矣,第伏念,天人榮衛,雖不待於保嗇之節,而寒暄代謝,風日或乖,外至之氣,惟在謹護而已。伏願殿下,益勉調將之道,益愼起居之方,千萬顒俟焉。臣又竊覸,聖志彌勵,蕘言必求,公車日上,靡事不擧,開廣言路之效,可見於今日,上自朝廷,下至蔀蓽,雖有願忠之誠,殆無可以復陳者,可謂盛哉,而古人云,言之非難,行之惟艱,群下之言,旣已蔚然而竝進矣。顧其中豈無精粗美惡,而不可用則置之,可用則採之,施之於注措政令之間,毋令爲紙上空言之歎,是所望焉。臣又竊覸,我殿下操勵世之柄,行矯俗之政,罷翰薦革吏郞,以息躁競之風,而今日國子長之職,爲三銓通擬之階,其所爭奪,無異於古之翰吏,堂上當擬之人,無慮百十,而地醜德齊,莫可先後,或至有窠不塡,動經時月,如此之弊,若不變改,則堂室戈㦸,其將翹足而見矣。噫,文華自文華,銓選自銓選,文華則宜於國子,銓選則宜於吏議,何必以文華爲銓選之梯耶?自今以後,合於國子者,以國子通之,合於吏議者,亦以吏議直爲通擬,則似無如前紛競之患矣。臣愚請下詢廟堂而裁處焉。臣又竊覸,殿下深察各司之弊,且軫都下之民,至於貢人市人,莫不曲加庇恤,許多苦瘼,幾皆除之,獨彼江倉流來之弊,恐有所未聞者矣。外方稅穀之輸入京司各倉者,元有定式,各有定數,而近來船人輩,百般爲計,圖歸於便利之處,謀避於斗給之倉,故或不無此倉添送,彼倉減給之弊,頒祿之資,放料之需,每患不足,還爲移貸於各倉多劃之處,耗縮旣多,苟艱亦甚。臣謂此後則申飭度支,各邑所上稅穀,一依定式輸入各倉,俾無船人輩圖便換入之弊,而每年收租,係於豐歉,其數羸縮,雖不可預料,或値歉歲,如不免貸用於京倉,則度支預先筵稟變通,自江頭分劃各倉,尤爲便利矣。臣又竊覸,生民休戚,係於守令,守令臧否,著於殿最,故殿最之法,自來嚴明,一經下考者,有經二年乃敍之法,實不易之常典,而挽近以來,法意廢弛,貶下未幾,遇赦蕩滌則不復拘礙,旋除字牧之任,甚非國家嚴殿最之意也。臣愚以爲,自今以後,殿最居下者,雖入赦典,一依經二年乃敍之法,其前則勿擬於字牧之望,以爲不法者懲礪之地焉,臣無任祈懇之至。答曰,省疏具悉。噫,近者日衰,更無可謂,今者爾章,無乃過乎?國子長通淸吏議,恒以爲一體通也。今聞爾章,大異於前,知世間事爲無限,於此可驗,此非緦小功也。莫重翰圈猶然,況此乎?來朝次對當問,而昔雖其君,有望眼欲穿之語,錢若水勇退。噫,近來浮囂躁競,予雖駭也,奏御文字翹足之說,其豈古人簠簋不飾之意乎?況無好人三字,古人猶戒,其言嚴矣。噫若爾之言,百餘人此類,其皆若此乎?嗚呼暮年,此等過中語,亦豈比於迎擊乎?竊以爲不取也。其中經二年乃敍,一則爲生民,一則勵廉恥,雖逢赦典,豈可以此蕩然,若此人何懲創?雖然人君處分,其猶敍用,況道臣殿最,然敍用雖依例,其下等者,經二年備擬,守令爲生民意,用赦之道,可謂兩行不悖,以此申飭銓曹。大抵昨日下等者,今復守令,豈云法典?此則尋常慨然者,以此申飭,其可已乎?頃者臺臣所請,予已聞也,聞承宣所奏,果若其言,故次對欲問矣。至於取捨,其倉卽船人之私囑,此等規正,卽有司存焉。仰屋不答,其亦古帝得君之道,此等細事,予何詢問?爾勿辭察職。
乙未三月初四日辰時,上御集慶堂。藥房入診,坐直承旨·儒臣同爲入侍時,都提調金陽澤,提調金鍾正,副提調李,記事官朴思機·宋銓·朴聖集,左副承旨洪秀輔,副校理李命勳,修撰兪恒柱,醫官方泰輿·吳道炯·鄭允德·徐命緯·柳光翼·康命徽·李春敷,以次進伏訖。陽澤曰,夜間聖體,若何?上曰,一樣矣。寢睡·水刺之節,亦何如?上曰,同矣。上曰,提調從二品時封君乎?對曰,然矣。上曰,承襲只卿乎?對曰,臣之九代祖,卽中廟朝靖國功臣,而其後臣曾祖職不至二品,故不得封君,臣之祖雖至二品,乃隱逸故亦不封君矣。陽澤曰,前後內局臣,皆仰瞻聖候,雖或有往來之候,不過痰候也。入侍大臣,以至於無知愚氓,皆曰,大勝於前冬矣。鍾正曰,臣屢月後今始入侍,則果勝前冬矣。曰,昨冬以來,臣連爲待罪副提,而今又數十日後,復爲入侍,則益勝於數十日前矣。請進御,上進湯劑。陽澤曰,聖上精力極好,而湯劑亦多挾扶之功。非敢連爲强聒,此時則尤當加進,請勿間斷,請診候。上曰,爲之。泰輿進前診候,退伏奏曰,脈候左右三部度數調均,脾胃脈候滑體亦好矣。道炯診候,奏如首醫言同。陽澤曰,鄭允協亦以承候次入侍矣。上曰,診之。允協診候奏曰,小臣正月初三後,今始入診,而度數之均,滑體之好,比前時尤好矣。諸醫與首醫言同。上曰,然則氣何若此?命徽曰,日氣寒,故痰候乘寒而凝矣。上曰,李明中,奉朝賀之兄乎?陽澤曰,然矣。上曰,此人亦有氣乎?陽澤曰,然矣。上曰,已辭朝乎?曰,下直矣。陽澤曰,明中,殿下常以可登科擧之人許之,故着實見科矣,其子登科後止之矣。上曰,其子玉堂乎?陽澤曰,然矣。陽澤曰,今日亦請三貼矣。右相與畿伯陳達,旣有三貼之下敎,一日後卽止,豈信如四時之義乎?況臣等之請,亦異於無知愚氓,則何不關聽乎?鍾正·亦合辭固請。上不許,陽澤曰,仰瞻則玉色勝,診候則脈候勝,豈非建功之效乎?請加進,上曰,附子勝蔘末,亦端的矣。陽澤曰,旣有其功,又有蔘末,端的之下敎,豈不進御乎?曰,臣等豈敢以不勝爲勝乎?陽澤曰,兒齒復生,黑毛復出,此好徵也。上曰,此則德談也,但脈勝異矣。陽澤曰,理固然矣。臣亦三十餘年立朝者也,曾前則玉色不甚豐滿,而今則豐滿矣。上曰,老年豐滿好云矣。陽澤起伏,更請三貼,鍾正·又合辭固請。上曰,畿伯昨來,果愕然乎?陽澤曰,然矣。豈但前副提,今日臣等之請又如此,以一視之道,豈可異視乎?上曰,待下敎夕入。陽澤起伏曰,惶恐更達矣。上曰,建功則旣減,而脈之勝,以蔘末也。陽澤曰,蔘末固端的矣。上曰,鄭允協·吳道炯進前。上曰,蔘末好乎?允協曰,好矣。上曰,端的乎?道炯曰,然矣。上曰,合附子於蔘末服之則,何如?道炯曰,性味異矣。蔘則生眞液,附子則熟邊也。允協曰,蔘則補氣血矣。陽澤曰,建功之所以保護聖躬也,三貼宜矣。上曰,去食去兵,民無信不立。陽澤曰,進三貼後乃爲信也。上曰,三提調之言如此,今日更煎而來。上曰,金聖行贈職乎?曰,贈吏議也。上曰,賢矣。陽澤曰,烈士也。上曰,與興恩何以爲族?陽澤曰,鄭獜煥卽聖行之壻也,興恩其外孫也。上曰,歲寒知松柏,予亦初不知如此矣。金福澤,卿之族乎?陽澤曰,四寸也。上曰,爲人好矣。有子乎?陽澤曰,有樂材·直材兄弟也。上曰,金春澤有子孫乎?陽澤曰,春澤卽臣之宗家也,其玄孫方成長矣,曾孫以童蒙入侍矣。上曰,光隱何功臣?陽澤曰,庚申保社功,而與金錫胄俱是一等也。上曰,金春澤屢次見厄矣。陽澤曰,賴上扶持,果得全矣。上命書諸批答後,命讀趙世選疏。上曰,國子長後吏議乎?知申曰,不通國子長,則不得爲吏議矣。上曰,李晉圭不行,以此故也。上曰,漁稅於予,大處分也。魚之貴何也?曰,貴賤時異也。秀輔曰,前則海民不能聊生矣,今則家給人足矣。上曰,左副何以知之?秀輔曰,兩經海邑矣。上曰,稅米和水一斗,則剩米一斗矣。陽澤曰,究其情節,誠無狀矣。上曰,臺臣之疏,何如?陽澤曰,雖有吏議之材,不爲直通,若如臺臣之言則尤必躁競矣。命書傳敎曰,和水嚴飭曾聞,猶莫知若是其甚也,頃者承宣爲四道守令,亦爲惠郞,故下問其弊,不覺寒心,若矇然捧藏,可矜者貢人,今者稅船,若是來到,此弊專由於沙格酒色,然噫象魏懸法,一則刑期無刑,一則以生道殺人者,況稅船入來時,此等彌縫之弊,亦在船云,始捧時,若嚴船格,何敢偸國穀用私?然人命重,故昔則有此犯者施法,於今蕩然,豈特貢人?若此米頒錄,雖一石之米,不過半石此船人恣意偸食,該倉減半頒祿者,此甚於拯劣米,曷勝寒心?於今其捧時,果有此弊,消國穀於酒色之事,恣意和水,使都民受無限之弊,焉可無飭?卽其地嚴訊一次,亦令道臣加一次,令地方官亦加一次,終身爲本處能櫓軍,雖寬一律,庶可無弊,以此申飭該曹·該廳,而其捧後,特令各倉御史摘奸,有此弊而勿問,該曹·該廳·該郞,當終身禁錮,先爲申飭,勿犯此弊,三南·畿甸,亦爲預飭,以示予體象魏懸法之意。藥房提調持湯劑更爲入侍,上進湯劑後,上曰,先退。提調先退,左副進前。上命儒臣讀問答後,上命秀輔,讀奏宗廟各殿陵祭報府後,命書傳敎,噫,今予一心,惟在祀典,而其雖若此,許多親亨,事勢雖難,今聞報府,其中雖有難攝許多人,只有唐恩僉尉,曷勝慨然?且宮闈令報府書塡事,已下敎,二品宮闈,其大官乎?旣下敎後亦晏然,其涉駭也,此後申飭。
乙未三月初四日申時,上御集慶堂。藥房入診入侍時,都提調金陽澤,提調金鍾正,副提調李,假注書柳孟養,記事官宋銓·朴聖集,以次進伏訖。陽澤進湯劑,上進御。陽澤曰,明日依前爲之乎?上曰,可也。兩提調先退。上命讀各道狀啓。上曰,外方儒鄕之弊,自今少除矣。上曰,海州亦有儒鄕弊云矣。曰,海州則尤甚云矣。上曰,關西則儒鄕不分明矣。對曰,然矣。上曰,湖西士夫所居者,似自別矣。對曰,比他道自別云矣。上命退去,諸臣遂退出。
乙未三月初四日申時,上御集慶堂。坐直承旨入侍時,右承旨洪九瑞,假注書尹履相,記事官宋銓·朴聖集,以次進伏訖。上曰,燕山·光海奉祀,誰爲之耶?李曰,燕山則李判府事奉祀,光海則朴鳴漢奉祀,而皆其外孫也。上命取來去年五月十四日日記以入。賤臣履相承命出來,取日記進伏。上命李讀訖。命書傳敎曰,噫,近者精神索漠日甚,雖昨日下敎,亦莫能記,今日中官稟,故其涉訝之,命考日記,今可瞭然。聞日記,噫,此非予諭,卽昔年下敎,猗歟盛哉?予不過進述而已。噫,昨年下敎,不過其時故然,大臣豈有世世奉祀乎?故昨年朴鳴漢,次次陞付,有冠帶奉祀之命。此後燕山·光海奉祀人,若無令該曹依例草記,依承襲忠義例,當該奉祀人,直爲付職,依此例冠帶奉祀,其人若有頉於職,雖有頉,依承襲忠義例,其亦付軍職冠帶奉祀事,永爲定式。兩墓令本府本官,每年仲春看審,除雜草雜木,燕山·光海墓一體爲之事,定式施行。上又命書傳敎曰,古懷墓成墓致祭,更思暮春無義,今年已過,依此爲之,此後以仲春爲之事定式。上曰,禮曹郞廳入侍,賤臣履相承命出來,與禮曹正郞任煜進伏。上命書傳敎曰,明日當香祗迎後次對,祗迎兩房知悉,依例待下敎只入正時,儀注安徐。上曰,文郞廳入侍,賤臣履相承命出來,與尹正烈進伏。上曰,汝往何道耶?正烈曰,以儲置米及還穀錢還摘奸事,下往全羅道矣。上曰,錢還果有耶?正烈曰,錢還果有,而自官春給一兩錢,秋捧一石租,而乃古規也。上曰,儲置米及還穀皆無頉耶?正烈曰,具在手本中,今方待令矣。上命讀奏訖。命書傳敎曰,今聞備郞手本,無頉者可謂守法,而精實者其亦可尙,而至於扶安,聞備郞所奏,尤涉可嘉,縣監李格,卽爲準職調用·古阜·茂長·寶城·康津·海南·靈巖·樂安·光陽·潭陽御史書啓,道臣狀聞,已下敎者勿論,未下敎者,一體令該府嚴問口招,登對以奏,無頉處觀之,此守令萬萬可駭,豈可口招而止?其代一體今日內口傳擇差,其令明朝入侍辭朝,給馬赴任。諸臣以次退出。
上在慶熙宮。停常參·經筵。
藥房都提調臣金陽澤,提調金鍾正,副提調李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,今何爲今何爲?懷千萬懷千萬,是繼述是繼述。豈予意豈予意,氣何諭氣何諭?次對入次對入。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
洪秀輔,以都摠府言啓曰,今日入直內三廳武兼禁軍及軍兵等,當爲中日習射,而大報壇祭齋戒相値,不得爲之之意,敢啓。
以備忘記,傳于洪九瑞曰,予懷何抑?詣重光院,此豈特幼時讀書處?憶,昔追慕萬倍,書下依此樣造懸板,依龍飛樓懸板例,雲角安徐,只隅板邊陰字粉賁造三靑字,其邊亦造三靑,只內外朱紅盡,揭於重光院廳北書,卽令戶判書此,敢遵問答旣諭,依龍飛樓懸板也。
傳于李曰,懸板開刊後,造兩貼竹,一件內入,一件世孫宮入之。
以備忘記,又傳于曰,五十一年臨御,八十二歲冥然,於今已判,一貼强飮,其若鵝肉,其況冷節,亦云孝乎?興惟初九與卄六,何心此世?況此際連三飮,氣若此,纔强飮若冷水,何異耳提面命,大夢予覺,卿等速休,以安予心。
徐有臣,以禁府言啓曰,前後下敎,人皆令次官問奏事,命下矣。所當卽爲開坐,而判義禁·知義禁代,姑未下批,同義禁邊得讓,以懿陵寒食祭獻官,方在淸齋中,只有臣魯鎭,不得備員開坐,何以爲之?敢稟。
有政。吏批,判書李潭進,參判徐命善進,參議朴師海差祭,右承旨洪九瑞進。啓曰,大司諫今當差出,而擬望之人乏少,承旨竝擬,何如?傳曰,允。又啓曰,禮曹佐郞姜呈狀內,身病甚重,勢難察任云,今姑改差,何如?傳曰,允。政事,以安兼濟爲大司憲,徐有寧爲大司諫,尹正烈爲執義,沈命德爲司諫,鄭一祥爲持平,兪彦修爲獻納,柳雲羽·柳匡天爲正言,趙元喆爲副修撰,金憙爲說書,具善復爲判義禁,李福源爲知義禁,申致權爲吏曹佐郞,趙瑗爲忠勳都事,金觀行爲監察,洪國榮爲京畿都事,學生朴㞳年七十七今超通政,侍從臣檢閱朴聖集父,加資事承傳。
洪秀輔,以兵曹言啓曰,昌德宮衛將徐永郁,昌慶宮衛將池一淸,景福宮衛將石世瑜,俱以身病猝劇,勢難供職,呈狀乞遞,不可等待其差復,今姑改差,何如?傳曰,允。兵批,判書朴相德進,參判李昌儒入直進,參議李崇祜差祭,參知李晉圭服制,承旨徐有臣進。以李文顯爲訓鍊判官,尹弘儉爲宣傳官,李潤禧爲多大僉使,金景洙爲洪州營將,邊致恒爲景福將,金游爲昌德將,金錫禹爲昌慶將,金世彦·李迪輔·李東郁爲護軍,趙榮順·任宗周·李宗榮·申致權·黃樟爲副司直,尹若淵·金履厚爲副司果,金宗鎭·尹履相爲副司正,同知單李必元
徐有臣啓曰,知義禁李福源,時無職名,令該曹,口傳付軍職,冠帶常仕,何如?傳曰,允。
兵曹口傳政事,李福源爲副司直。
以備忘記,傳于徐有臣曰,昔高皇謂高麗使臣曰,王若愛民,必有王子,況今日旣皆在京,豈可踰日?前後下敎,人皆令次堂問奏。
兵曹口傳政事,許晪爲副司果。
傳于洪秀輔曰,左副承旨詣延和門,訓局砲手皆招來,升戶幾人居住,皆書入。
傳于洪秀輔曰,宣傳官一員待令,騎馬三匹立之。
藥房口傳啓曰,伏奉少退之命,相率留閤,顒俟召命,卽伏見備忘下者,辭旨非常,至以速休爲敎,臣等聚首相顧,不勝抑鬱之至。臣等雖甚愚迷,豈不知聖懷之攸在,而湯劑之保護聖躬?關係甚重,日三進御,不容暫緩,況今勞動旣多,日勢過午,而再進之劑,尙未進御,下懷焦迫,尤當,何如?敢將筵前强聒之餘懷,更申閤外齊籲之至退,乞垂俯諒,暫許引接,千萬幸甚,惶恐敢啓。答曰,昨日三貼矣,今日已判,奉來水工怳矣,其止之。
口傳又啓曰,臣等俄傳口啓,冀蒙引接,及伏承批旨,不惟不許,至以其止之爲敎,下情益不勝焦鬱,竊念湯劑之扶護聖躬,其功效愈久愈著,臣等灼知其如此,固當加進而不可減,而朝進一貼之後,今以聖敎之固拒,徒懷嚴畏,不復力請,則其可曰,有臣分乎?玆敢冒罪更瀆。伏乞深加聖思,卽降召命,千萬顒祝,惶恐敢啓。
徐有臣,以義禁府言啓曰,古阜前郡守魚道采,茂長前縣監曺命喆,樂安前郡守權䎐,光陽前縣監沈後天,寶城前郡守尹勉矩,潭陽前府使洪鼎猷等,令該府嚴問口招,登對以奏事,傳旨啓下矣。魚道采·尹勉矩·洪鼎猷等,今方待命,卽爲拿囚,曺命喆以洪州營將,時在任所,權䎐以多大浦僉使,時在任所云,依例發遣府書吏,竝交代後拿來,沈後天時在忠淸道大興地云,發遣府羅將拿來,何如?傳曰,允。
傳于洪九瑞曰,金吾堂持草供入侍。
以承傳色口傳下敎曰,禮房馳往奉審紙位,書寫與否知來,而陪位榜書與否,一體知來。
洪秀輔啓曰,判義禁具善復,知義禁李福源,同義禁金魯鎭,持罪人等草供,依下敎來待矣。
傳于洪九瑞曰,奉審承旨入侍。
又以訓鍊都監·一二所巡廳·左右捕盜廳言啓曰,去夜無犯夜人被捉之意,敢啓。答曰,知道。
京畿監司尹蓍東狀啓,廣州等官居良人金次福等,囕死·渰死等死事,傳于趙載翰曰,令本道恤典擧行。
京畿監司尹蓍東書。王若曰,甸服宣化,必藉鍊達之才,朝廷官人,尤重按廉之職,肆殊眷特侈於惟簡,而溫音載申於于蕃,顧玆千里邦畿,寔爲四方標準,環州縣餘三十處,幅員不多,距城闉纔咫尺機務所萃,祗緣役繁而賦重,有乖保釐之方,安得政淸而事治,俾盡旬宣之責。惟卿,氣宇整雅,才識周通,歷論思而擢畀邊符,凋瘵頌惠,陞亞尹而移長喉院,夙夜殫勞,何也置散而投間,亶由久不見之歎,今焉疏滯而試可?蓋出必欲用之心,玆授卿京畿觀察使兼兵馬水軍節度使開城府留守江華府留守巡察使,卿其體九重特達之知,殫一心報效之義,恪陵園省審之禮,必誠必勤,飭農桑課勸之謨,以黜以陟,察民隱則祛其疪瘼,董官邪則戒在吐茹,自餘稟裁,厥有典憲。於戲,政事文學之具備,何難優優而治,寬猛公明之各宜,無替眷眷之意。故玆敎示,想宜知悉。應敎李命彬製進
乙未三月初五日辰時,上詣延和門外,香祗迎入侍時,行都承旨李,左承旨申益彬,右承旨洪九瑞,左副承旨洪秀輔,右副承旨徐有臣,同副承旨趙載翰,假注書柳孟養·尹履相,記事官宋銓·朴聖集,以次侍立訖。上具翼善冠·袞龍袍,乘輿出通陽門,詣延和門外,降輿,俯伏板位祗迎後,仍詣敬奉閣庭中,俯伏板位。上曰,都承旨往審御筆奉安處。進去。上曰,承文院入直官,誰也?曰,昨年忠良料及第許晪也。上命入侍,許晪進伏。上曰,汝祖,誰也?晪曰,雙嶺殉節臣許鋿之六代孫也。命書傳敎曰,今日見忠良科人,本院入直,其亦異事,權知副正字許晪,特爲陞六,口傳啓下,有當窠,今日口傳單付,無窠,今日口傳司果陞六,待窠卽爲單付。上曰,侍衛及禁軍,有皇朝人子孫,知入。忠翊將黃世中進前。上曰,汝祖,誰也?世中曰,皇朝錢塘太守黃恭之曾孫也。上曰,恭有技藝而率來,異於凡他向化人也。上曰,汝經何職?世中曰,曾經營將矣。上曰,汝祭曾祖兩位乎?對曰,然矣。上曰,汝曾祖之妻姓,誰也?對曰,鄭氏也。上曰,世中曾經營將,今除何官則好耶?曰,若除守令則好矣。命書傳敎曰,前營將黃世中今日見,予懷一倍。令銓地善地守令備擬,若有窠,今日口傳備擬。上曰,金省行當時事,言之殘忍,有子乎?曰,有子履長而已作故矣。上曰,有孫乎?曰,復淳年三十一也。命書傳敎曰,古人云,家貧思良妻。噫,金省行樹節,尙今思焉。今問其子調用,才作故云,噫,此人孫,豈忍負祖?問年,其子已立年云,令銓曹待闋服,懸注調用。上曰,魚錫胤有子乎?曰,其長子用霖,已作故,第二子用賓,曾經初入仕而作散矣。命書傳敎曰,噫,暮年興懷,惟在乎古,今日忽憶故宰臣魚錫胤,今聞有第二子,曾經初入仕作散云,令銓曹待窠懸注調用。上俯伏板位良久。都提調金陽澤曰,此處幽僻,朝氣淸涼,請速還內,上命禮房承旨,奉審大報壇,九瑞出去奉審後,還奏壇上及祭物精潔無頉,命讀祭物單子,九瑞讀奏訖。上曰,瞻彼中州,盡被腥穢,一隅海東,獨保乾淨,三殿配位,誰也?曰,武靈王·李提督·范景文也。上曰,配享功臣,亦能來亨耶?曰,似有感應之理。上乘輿還內時,內局次對,同爲入侍。出榻敎諸臣問安後退出。
乙未三月初五日辰時,上御集慶堂。藥房入診入侍時,都提調金陽澤,提調金鍾正,副提調李,假注書柳孟養,記事官宋銓·朴聖集,醫官方泰輿·吳道炯·鄭允德·徐命緯·柳光翼·康命徽·李春敷,以次進伏訖。陽澤曰,寒朝勞動,聖體,若何?上曰,如前矣。陽澤曰,寢睡·水刺之節,若何?上曰,初更就枕,撤漏後始覺矣。上曰,領相之爲皇壇獻官久乎?陽澤對曰,自前爲之矣。上曰,皇壇甚好,而槐院基亦好矣。上曰,金應淳,予至今思之而可惜矣,如此人不易得也。思觀曰,此人爲國事着實矣。陽澤曰,俄者仰瞻則轎子上御座竦直矣。陽澤進湯劑,上進御。陽澤請診候,上曰,置之。陽澤曰,第二貼當煎入矣。上曰,待敎,可也。陽澤曰,次對似稍久,更爲煎入好矣。上曰,今日予不爲三貼矣。思觀曰,勞動之餘,當加意進御矣。陽澤曰,臣誠惶恐,而當出外更煎奉入矣。仍卽退出,更煎湯劑,奉入進前,陽澤請進御。上曰,雖飮此,有何效乎?對曰,今日玉轎上觀之,則御座比前頗竦直,此有效而然也。上曰,予之飮此,忠耶孝耶?麟漢曰,敬奉閣前,終朝俯伏,豈非忠乎?上曰,卿等以予八旬,强勸此劑,予若九旬,則將以何物勸之乎?麟漢曰,九旬則宜有加進之劑矣。上曰,予不爲忠不爲孝,又不惠民,豈可飮此而安乎?陽澤曰,以孝言之,則殿下之孝,誠出天之孝也,以忠言之,則增封二皇,卽殿下之繼述,誠有光聖孝,以此觀之,則忠與孝竝朗矣。一隅海東,若有三皇之陟降,則必宜眷顧,若以此仰體,則聖躬宜自護也。思觀曰,今明祗迎,足可伸聖心矣。上曰,雖百般勸之,不可飮也。思觀曰,以私家言之,年老則行祭等事,專任子弟,而無所親執矣。上曰,卿等之勸此,不過人事,而予則不可爲也。俄以不忠,奏於敬閣矣,九日前不可進湯矣。陽澤手奉進前。上曰,予飮此而臥,豈其臣道,亦豈子道乎?河淸後可以進此劑矣,可退去矣。陽澤曰,臣等職在保護聖躬,湯劑進御之前,豈可徑退乎?思觀曰,日已晩,下情焦悶矣。上曰,一貼之飮,猶可悔也,況更進乎?上曰,不飮而後,可以爲爲人臣,爲人子之道矣,卿等其退矣,予當更思之矣。陽澤曰,此豈更思之事乎?上遂閉門,諸臣遂退出。
乙未三月初五日巳時,上御集慶堂。大臣·備局堂上引見入侍時,左議政李思觀,右議政洪麟漢,行司直具善復,行兵曹判書朴相德,行司直李章吾,行副司直趙重晦,吏曹判書李潭,行副司直李潤成,禮曹判書鄭尙淳,吏曹參判徐命善,行副司直尹泰淵,掌令趙世選,校理李昌伋,左副承旨洪秀輔,假注書尹履相,事變假注書全佐天,記事官宋銓,記事官朴聖集,以次進伏訖。內局先退。思觀曰,湖南諸守令,將受供辭,而判義禁鄭弘淳,受由在外,合有變通之道。上命書傳敎曰,金吾多有擧行之事,判義禁許遞,政官牌招開政,薇垣俱在外,憲府亦多在外,事體寒心。在外人一倂遞差,其代今日政,皆以在京無故人備擬,一倂牌招察任。又命書傳敎曰,知義禁洪趾海在外云,亦許遞,無故人備擬,一體牌招。思觀曰,侍從臣出繼之人,其本生父年七十,則曾有特許推恩之例矣。前正言宋民載本生父前縣監翼賢,年今七十六云,依例加資,何如?上曰,依爲之。思觀曰,宋民載之祖前僉知龜明,年滿八十云,堂上年八十加資,有旨乃授,法典也。令該曹依頃日金相良例,擧行,何如?上曰,依爲之。出擧條相德曰,日前有武兼李奭培右職調用之命,而奭培是參外官,參外之窠,無右職之可以調遷者,何以爲之乎?上曰,陞六,可也。出擧條上曰,船人和水事,聞之於趙載翰,則一斗米代,入一斗水,其數相當,聞此寒心,貢人殘忍,頒祿狼狽,何以則可以禁之乎?麟漢曰,今已申飭,必有效矣。上曰,國子長通淸後,更通吏議乎?臺臣翹足以待之說,太野俗矣。思觀曰,國子通淸後,宜入吏議望,而通淸者多則有差,先差後之別,經筵之於吏參,亦然矣。上曰,然,曾以此事,有言之者矣。世選曰,臣年紀衰邁,才識淺短,本不合於淸朝耳目之任,而前後所被之恩渥,浹骨淪髓,自不敢逡巡辭避,有除輒膺,徒功愧恧,昨於辭疏之末,適有一得之愚,妄陳瞽說矣。及承批旨,辱賜反復,有意察納,臣且惶且感,實仰擇蕘之盛,至於國子新通事,諭之過中,江倉矯弊事,敎以不答。臣慙悚震薄,殆不知措躬之所,此莫非臣蒙未曉事,愚不擇語之致,昨日來避,見阻喉院,今始自引,所失尤大,其何可一刻仍冒於臺次乎?請命遞斥臣職。上曰,勿辭。秀輔曰,掌令趙世選,再啓煩瀆,退待物論矣。上曰,知道。大臣·備堂小退。
乙未三月初五日酉時,上御集慶堂。奉審承旨入侍時都承旨李,右承旨洪九瑞,假注書尹履相,記事官宋銓·朴聖集,以次進伏訖。上曰,禮房承旨奉審大報壇以來乎?九瑞進奏曰,壇上精潔,祭物無頉矣。曰,禁府堂上持草供來待矣。上曰,入侍。賤臣履相承命出來,與判義禁具善復,知義禁李福源,同義禁金魯鎭進伏。上命讀供辭。上曰,沈國賢,誰也?魯鎭曰,故文官沈沆之子也。上曰,尹冕東,畿伯之族耶?曰,遠族也。上曰,有頉不多,精捧者多,誠幸矣。扶安縣監李格,年少武弁,能捧精實可嘉,此等守令,比諸李格,豈不無狀乎?命書傳敎曰,今日異他日,誦語恭愍王之敎下敎,意蓋爲民,今聞諸供,尹勉矩今渠置對,其誠料表,此監色作俑,特爲分揀,以放其餘,考其數勘律以聞。尹冕東,雖與渠之作俑有間,坐地若何而有此擧,本律雖過,不可尋常處分,削職以放,以此聞也,此非吾民逋欠也,猾吏所爲也。雖然令不昏謬,其豈以吏爲令若此乎?此後爲守令,不能檢飭者,雖或酌處,或勘律者,豈可比諸殿最下等?限十年禁錮事,永爲定式,嚴杜此弊,此中若有判金吾親嫌者,令次官照律。曰,內局諸堂·大臣·備堂皆在閤外,恭俟引見之命。上曰,內局與時任大臣入侍。諸備堂退去。
乙未三月初五日酉時,上御集慶堂。藥房入診,左右相同爲入侍時,都提調金陽澤,提調金鍾正,副提調李,假注書柳孟養,記事官宋銓·朴聖集,左議政李思觀,右議政洪麟漢,醫官方泰輿,以次進伏訖。陽澤進湯劑。上曰,予以九經章敬大臣之意,進御矣。陽澤曰,下敎旣如此,則九經又有體群臣之文,使提調更煎一貼以入好矣。上許之。上曰,逋欠是守令與奸吏之作俑,非民之罪也。麟漢曰,此乃守令數遞之故,有此弊矣。上曰,吏爲令而然也。上曰,尹正烈好矣。麟漢曰,最善矣,其父有孝行,且精矣。上命讀應製文各道狀啓。上曰,李瀁誰子?麟漢曰,亨宗之子也。上曰,濟牧拿來都事,幾乎入去乎?對曰,似已入去矣。上曰,李格年少乎?對曰,然矣。備郞時善爲矣。上曰,備局號令,行於各司乎?對曰,然矣。上曰,知申君號,何如?對曰,延豐矣。鍾正奉湯劑進前,上進御。陽澤曰,明日亦依前乎?上曰,可也。上命退去,諸臣遂退出。
上在慶熙宮。停常參·經筵。
午時日暈。夜三更四更,艮方巽方,有氣如火光。
藥房都提調金陽澤,提調金鍾正,副提調李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。誠冥然亦苟且,建功何扁鵲誰,曷勝慨只自歎,氣何諭待敎侍,近山城予皆見,國保障皆眼前,自二十今八旬。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
洪秀輔啓曰,掌令趙世選引避退待,已至經宿,尙未處置,事甚未安。掌令柳煥德,卽爲牌招,以爲處置之地,何如?傳曰,允。
傳于李曰,內局入侍,坐直承旨與儒臣,持問答同爲入侍。
傳于洪九瑞曰,奉審承旨入侍。
又傳于曰,本事旣已盡知,中官下敎安徐。
傳于洪秀輔曰,宣傳官二員待令,騎馬六匹立之。
又傳于曰,騎馬二匹立之。
傳于申益彬曰,來京鄕民,待令其數以奏。
傳于趙載翰曰,內局入侍。
傳于申益彬曰,坐直承旨率鄕民入侍。
以備忘記,傳于趙載翰曰,予於均役,謂以定意,海民便矣。聞其奏有下問者,且田稅船運,亦有下敎者,時任三相。戶惠堂·有司堂·內局同爲入侍。
洪九瑞,以弘文館言啓曰,新除授副修撰趙元喆,時在京畿長湍地,經筵入番事緊,請斯速乘馹上來事,下諭。傳曰,依啓。
又以侍講院言啓曰,新除授兼輔德閔鍾烈,時在京畿驪州地,說書金憙,時在忠淸道連山地,書筵入番事緊,竝斯速乘馹上來事,下諭,何如?傳曰,允。
洪秀輔,以兵曹言啓曰,禁軍所着甲胄及龍虎營所上各樣軍器,頃因筵稟,新造修補,今已畢役矣。禁軍等處,甲胄依例分給之意,敢啓。傳曰,知道。
又以兵曹言啓曰,羽林衛將李長燮,素抱風眩之症,近尤添劇,勢難起動供職,呈狀乞遞。宿衛輪番之任,不宜久曠,今姑改差,何如?傳曰,允。
又以義禁府言啓曰,時囚罪人尹勉矩分揀放送,尹冕東削職放送事,命下矣。依傳敎竝卽放送之意,敢啓。傳曰,知道。
徐有臣,以禁府言啓曰,井邑縣監金克行,恩津縣監張鴻等,令該府嚴問口招,登對以奏事,傳旨啓下矣。金克行·張鴻,皆在任所云,依例發遣府羅將,竝拿來,何如?傳曰,允。
洪秀輔,以禁府言啓曰,時囚罪人申大謙卽其地投畀事,承傳啓下矣。以承傳內辭意,具罪目依例發遣府書吏,押送于海南縣配所之意,敢啓。傳曰,知道。
又以義禁府言啓曰,時囚罪人沈國賢·李得駿·李益烍·李崇·金履煥·洪鼎猷等,考其數勘律以聞事,命下矣。竝依本律,沈國賢京畿楊州牧綠楊驛,李益烍驪州楊花驛,李崇富平府金輪驛,金履煥抱川縣安奇驛,洪鼎猷利川府吾川驛,竝徒三年定配,又五年禁錮,依例發遣府羅將,押送于各其配所,而李得駿係是喪前所犯,徒三年定配,則依法典收贖,五年禁錮,放送,何如?傳曰,允。
又以義禁府言啓曰,時囚罪人魚道采,考其數勘律以聞事,命下矣。依本律,京畿楊州牧綠楊驛,徒三年定配,又五年禁錮,而依例發遣府書吏,押送配所,何如?傳曰,允。
以承傳色口傳下敎曰,俄者未下敎,而次第奉審可嘉,兒馬一匹賞給。
洪秀輔,以禁衛營·一二所巡廳·左邊捕盜廳言啓曰,去夜犯夜人無所捉之意,敢啓。傳曰,知道。
又以右邊捕盜廳言啓曰,去夜二更量,武藝別監張擇秀,犯夜被捉,故依傳敎決棍之意,敢啓。傳曰,知道。禁中親軍焉敢此,其令刊名。
乙未三月初六日辰時,上詣崇政殿東庭,香祗迎入侍時,行都承旨李,左承旨申益彬,右承旨洪九瑞,左副承旨洪秀輔,右副承旨徐有臣,同副承旨趙載翰,假注書柳孟養·尹履相,記事官宋銓·朴聖集,以次侍立訖。上具翼善冠·袞龍袍,乘輿出資政門降輿。步詣板位祗迎後,上曰,禮房承旨馳詣太室興殿,奉審以來,九瑞承命出去。上曰,宣傳官二員待令,騎馬六匹立之。出榻敎上還內後,諸臣問安,以次退出。
乙未三月初六日巳時,上御集慶堂。藥房入診入侍時,都提調金陽澤,提調金鍾正,副提調李,假注書柳孟養,記事官宋銓·朴聖集,醫官方泰輿·吳道炯·鄭允德·徐命緯·柳光翼·康命徽,以次進伏訖。陽澤曰,日氣稍寒,聖體,若何?上曰,一樣矣。寢睡·水刺之節,亦若何?上曰,如前矣。陽澤進湯劑,上進御。陽澤請診候,上曰,置之,湯劑更爲煎入,可也。上曰,禁將誰子?陽澤對曰,邦協之子也。上曰,禁將爲人好矣。對曰,然矣。今番戶曹貸米防塞事觀之,則誠難矣。上曰,其貌亦好矣,予得人矣。上曰,下番翰林爲免身乎?銓對曰,已爲之矣。上命讀草記狀啓,鍾正奉湯劑進前,上進御。上命退去,諸臣遂退出。
乙未三月初六日巳時,上御集慶堂。奉審承旨入侍時,右承旨洪九瑞,假注書尹履相,記事官宋銓·朴聖集,以次進伏訖。上曰,奉審以來乎?九瑞曰,然矣。徽寧殿一體奉審矣。上曰,爲難事矣。昨日再往大報壇,今日又往審太廟南殿,以及徽寧殿,誠爲勞矣。仍命讀祭物單子,九瑞讀訖。上曰,徽寧殿設肉饌耳。九瑞曰,然矣,用猪矣。上曰,依常生時故也。上曰,詣臺臺臣入侍。賤臣履相承命出來,與掌令柳煥德進伏。上曰,祗擧下段。煥德曰,請固城縣充軍罪人咸道亨,依本律處斷。上曰,勿煩。措語見上煥德曰,請還寢罪人梁成卜減一律島配之命。上曰,勿煩。措語見上煥德曰,新除授司諫院司諫沈命德,時在京畿楊根地,正言柳雲羽時在仁川地,請竝斯速乘馹上來事,下諭。上曰,依啓。煥德曰,掌令趙世選引嫌而退,臺臣論事,固宜詳審,語旣不擇,勢難仍在,請掌令趙世選遞差。措語見上上曰,依啓,仍退出。
乙未三月初六日申時,上御集慶堂。藥房入診入侍時,都提調金陽澤,提調金鍾正,副提調李,假注書柳孟養,記事官宋銓·朴聖集,醫官方泰輿,以次進伏訖。陽澤進湯劑,上進御。上曰,明日亦依例爲之,可也。上命退去,諸臣遂退出。
乙未三月初六日申時,上御集慶堂。坐直承旨入侍時,同副承旨趙載翰,假注書尹履相,記事官宋銓·朴聖集,以次進伏訖。載翰曰,鄕民待令閤外矣。上曰,同副出見鄕民,問春秋牟如何,雨澤如何,詳知以入。載翰承命出來,召鄕民問之。還奏曰,問于鄕民,則秋牟漸向茁發,春牟盡爲耕播,雨澤浹洽矣。上曰,漢唐皆有黨,而皇明亦有黨乎?載翰曰,皇明有東林矣。上曰,我朝東西之前,果無黨耶?載翰曰,果無之,而東西分黨之日,先正臣李珥,必欲調劑之矣。上曰,卽今世道,雖云調劑,而未見其效,誠爲慨然。載翰曰,我殿下五十年苦心,惟在於此。今則可謂旣安已治,而殿下此心,一或少弛,則又恐世道之將復如何?上曰,承旨之父,與故金奉朝賀,同心協贊,奉朝賀爲誰某所駁逐耶?載翰曰,李彦世也。上曰,然矣。先卿在世,若見今日之世道,則亦將謂已安已治耶?載翰曰,先臣以平生協贊之苦心,未見今日之治象,臣實痛迫矣。上曰,故相臣宋寅明,每謂故相臣李宗城之稍峻,而予於尊號時所奏觀之,不如是矣。其子敬倫,豈負其父乎?上曰,近日海族太貴由於均役之害,承旨知之乎?載翰曰,魚物果稀貴,而以靑魚言之,前日之價直一文錢者,今則爲倍蓰矣。上曰,翰注知其事乎?賤臣履相曰,臣家在洪州,靑魚之價,果如承旨所奏矣。上曰,其故何也?載翰曰,均廳後,魚箭不爲修飭而然也。仍退出。
上在慶熙宮。停常參·經筵。
未時,雨雹。
藥房都提調金陽澤,提調金鍾正,副提調李啓曰,伏未審夜間,聖體調攝若何?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。連三貼果有效,豈曰靈予曰康,氣何諭?待敎侍。
中宮殿·惠嬪宮,藥房口傳問安。答曰,知道。
殿座罷後,政院·玉堂·藥房口傳問安。答曰,知道。
徐有臣啓曰,大司憲安兼濟未肅拜,執義未差,掌令柳煥德呈辭,一員未差,持平李範濟未肅拜,鄭一祥差祭未入來,今日以監察茶時之意,敢啓。傳曰,知道。
以備忘記,傳于洪九瑞曰,連三飮連三飮,有何效有何效,睡則睡氣前世,況連日,飮建功卽地昏,心自矢何三飮。
又傳于曰,今日延和門殿座時,侍衛只入直,待下敎只入正時,時服擧行。
又傳于曰,內局入侍,三相·戶·惠堂,同爲入侍。
傳于申益彬曰,八道京主人一體待令。
傳于李曰,政官催促,殿座前開政。
有政。吏批,判書李潭進,參判徐命善呈辭下直,參議朴師海進,都承旨李進。啓曰,耆老所守直官曺喜有除拜後,過限未出仕,依例改差,何如?傳曰,允。以李獻慶爲執義,蔡廷夏爲掌令,韓栐爲正言,李衍祥爲輔德,朴相甲爲兼輔德,鄭日謙爲兼司書,金履鏞爲說書,洪趾海爲刑曹判書,李頤祥爲禮曹佐郞,兪漢喆爲掌樂主簿,朴華源爲尙衣主簿,前僉知鄭龜明年八十,今加嘉善,前僉知宋翼賢年七十六,今加嘉善,侍從臣前正言宋民載本生,已上加資事承傳。
兵批,判書朴相德,參判李昌儒,參議李崇祜病,參知李晉圭入直進,承旨洪秀輔進。趙世選爲副護軍,李鎭兼爲副護軍,金憙爲副司正,同知單邊致恒,僉知單金游。
以備忘記,傳于申益彬曰,耆民中年九十歲人,令該曹食物衣資題給,以表予意。
又傳于曰,大臣·備堂入侍。
以備忘記,又傳于曰,今予暮年,一心惟在乎此,今日一耆民以對,勢固然。此卽當下敎,而亦有下問者,均役郞廳,卽爲入侍。
洪秀輔啓曰,事變假注書全佐天,身病猝重,勢難强令察任,今姑改差,何如?傳曰,允。
朴載德爲事變假注書。
洪秀輔,以御營廳·一二所巡廳,左右捕盜廳言啓曰,去夜犯夜人無所捉,敢啓。傳曰,知道。
乙未三月初七日卯時,上御集慶堂。藥房入診,三相·戶判·備局有司堂上同爲入侍時,都提調金陽澤,提調金鍾正,副提調李,假注書柳孟養,記事官宋銓·朴聖集,領議政申晦,左議政李思觀,右議政洪麟漢,戶曹判書具允鈺,吏曹判書李潭,吏曹參判徐命善,醫官方泰輿·吳道炯·鄭允德·徐命緯·柳光翼·康命徽·李敏德,以次進伏訖。陽澤進湯劑,上進御。陽澤請診候,上許之。泰輿·道炯·允德·命緯·光翼·命徽·敏德等,入前診候訖。退伏奏曰,脈候左右三部度數調均,滑體一樣矣。陽澤曰,康命徽術業最精明矣。臣聞醫官言,則聖候比昨冬差勝云矣,間間欠寧之候,此是痰候矣,當益加愼攝矣,三貼連爲進御則好矣。上曰,今則予不進矣。且有下敎,頒布朝報,予何欺乎?陽澤曰,近者日氣稍冷,換節之時,恐有失攝之慮,三貼姑爲進御,日暖後則依前二貼好矣。上曰,予若復飮,則藥房水工,必大笑矣。陽澤曰,雖闕外過去人,若聞進湯劑之報,則莫不喜之,況水工乎?上命入賡進詩讀訖。上曰,唐恩是誰之孫乎?陽澤曰,故相臣洪命夏之孫也。曰,臣等職在保護之地,日進三貼,是所顒望者也,旣曰有效,而何可暫闕乎?陽澤曰,出送提調,更爲煎入好矣。上不許。上曰,昨聞趙載翰言,則以爲無黨習,予則終不信矣。麟漢曰,今世豈復有黨習乎?上曰,李明中年幾何?陽澤對曰,六十四矣。上曰,李時中長者矣。李最中有子乎?麟漢曰,有之矣。上命讀各道狀啓訖。上曰,何謂糙米·正米也?晦曰,糙米則稍爲麤糲,而正米則最精白者也。上曰,三手糧之名,何也?晦曰,壬辰年後,借於民而爲軍糧,故有此名也。上曰,綾州大乎?晦曰,邑樣本小,而王后本貫,故陞爲牧使矣。上曰,均役事,其各陳奏。晦曰,自均役以後,魚産之極貴者,有曲折也。均役前則民間箭基有大小,大者其價至於四五千兩,小者數千兩,所入夥然。故沿海邑則設箭之際,守令多有顧助,故設箭稍廣,而所捉魚産多矣。今則官家專不顧助,且魚族異於前矣。上曰,所捉旣少,則納稅而所餘必不多矣。思觀曰,此與田稅同,雖納稅,官家旣不侵,則所食尙多云矣。上曰,守令不敢橫斂乎?思觀對曰,守令則無一鱗犯手者矣。麟漢曰,承旨之所奏,未知何如,而納官納國,其數一樣矣。若有大利,則民當不勸,而應爲着實矣。晦曰,靑魚號稱儒魚,今則極貴,此專由於生齒之多,而魚族之遷徙故也。思觀曰,大口時捉於海西云,以此觀之,則魚族之往來可知也。麟漢曰,均役之後,各邑則雖有所損,而於民無損矣。上曰,予以此爲大事業矣,反害於民云,是吾之過也,爲民羞之。允鈺曰,均役後,雖以官民之不得相濟,不爲多捉,統營有三漁箭次知者,所捉亦不如前云,大抵魚族異於前矣。潭曰,近來魚族之異於前者,前日不捉之處,今亦捉之,前者多捉之地,今或不捉,此專由於物産盛衰之理矣。命善曰,臣曾見關東則浦民有富盛者,前日捉魚爲業者,今皆閑遊,以此觀之,則捉魚之不爲着實,可知矣。凡物之極貴,非獨魚也,雖菜蔬,亦多貴矣。蓋均役之設,爲民大惠矣。上曰,曾聞均役以後,海夫多怨望云,然乎?麟漢對曰,此不足信也,大同時民猶稱冤者云矣。上曰,和水事,趙載翰言之,故予知之矣。一斗水一斗米相當之說,然乎?允鈺曰,不至一斗之多,掬一碗米,和一碗水云矣,而和水之事,未必逐船爲之也,間或有此弊矣。上曰,旣下敎問于重宰,而心猶未快,若帝堯遊於康衢,欲尋問城中城外父老,其令待令入侍,大臣·備堂同爲入侍。出傳敎晦曰,統制使具顯謙父病,累月沈痼,情理懇迫,連呈辭狀,情私旣如此,則不可强令察任,許遞,何如?上曰,依爲之。出擧條上曰,春坊在外人許遞,政官牌招開政,以在京無故人備擬,牌招察任。出傳敎上曰,戶判自內懸板書寫,初乎?允鈺對曰,初矣。上曰,御製懸板書入戶判,豹皮一令賜給。出傳敎上命退去,諸臣遂退出。
乙未三月初七日午時,上詣延和門外。殿座入侍時,行都承旨李,左承旨申益彬,右承旨洪九瑞,左副承旨洪秀輔,右副承旨徐有臣,同副承旨趙載翰,假注書柳孟養·尹履相,記事官宋銓·朴聖集,以次侍立訖。上具翼善冠·黑圓領袍,乘輿出通陽門,詣延和門殿座,命益彬率坊民耆老入侍。上曰,其數幾何?益彬曰,二百二十餘人。上命讀擧案,讀訖。上曰,八十八歲,八十三歲,爲先加資。上曰,予五十年臨御,均役一事,寔出於爲民除弊之意,而近聞承旨所奏,海族極貴,由於均役之設立云,汝輩知之乎?詳奏可也。耆民徐世昌曰,近來人物繁殖,食之者多而然矣。上曰,言實有理,然均廳禁其魚箭之私結而然乎?耆民安必大曰,均役以前,海民任自結箭,及其均役以後,一結魚箭,毋論所捉之多少,一倂徵稅。故海民初不結箭,而魚物日漸貴矣。上曰,法久弊生,日後此弊,不知至於何境。仍命書傳敎曰,噫,減渙稅,卽予嗣服後一政,於此可無弊也。雖然此非指減稅者,均廳其亦徵稅,豈特給其代設此名?凡諸所減代,皆以此充焉,甚至於減婢布代,亦以此充焉。以此觀之,一均役廳酬應萬億,以有限之物,欲無限而用,豈無弊豈無弊?聞其弊靜而思焉,嗟彼海夫,嗟彼海夫。京外士庶咸曰,此吾君爲民除弊,反生一弊,此後海夫,其雖若干結箭,束手者多,嗟彼士庶,因此高價,莫知魚鱗者有云。噫,外方㤼於京司,其或過徵,噫,此吁嗟暮年,爲民欲除弊,反生一弊,吁嗟海夫,初意於官無利,其何爲民而助?恐若此臨門,政此意一民所懷,政是范質詩曰,物盛則必衰,有隆還有替,此亦乾道循環而然,此漁箭尤甚焉,勿論盛衰,其目一擈,何以支當?不若初計,結箭其尠,嗟海夫若此,民何以得食?其價之高,亦由於此,聞耆民所奏於卽席,其欲下敎,更思故人,云何不忙後錯了。且云磨鍊當如百鍊金。噫,以予苦心,其豈因一時快,不思長遠之計乎?嗚呼,此法永久,然後其將他日有拜陟降之顔。嗚呼,今日凡事,若勸其君建功,甚事不做,以坐乎此,長呼彼蒼,彼蒼當照予心,其何忽迫?予當入內,大臣·備堂其令入侍焉。今日來待耆民中年八十八,八十三人,特命加資,口傳下批。徐世昌所奏,其誠有謂,令該曹特賜米綿。上命八道京主人入來。上曰,八道魚物果稀貴乎?一人對曰,均廳以後十處結箭,存者一二處,而魚價之貴,將至三倍矣。上曰,然矣。所奏與必大同矣。仍乘輿還內,諸臣以次退出。
乙未三月初七日申時,上御集慶堂。藥房入診入侍時,都提調金陽澤,提調金鍾正,副提調李,假注書柳孟養,記事官宋銓·朴聖集,醫官方泰輿,以次進伏訖。上曰,今則承旨皆得人矣,申益彬最嘉矣。麟漢曰,容貌甚好,而爲人鎭重矣。上曰,俄者傳命時見之則好矣。上曰,耆民之勸湯劑,是時體也。陽澤曰,非時體也,卽秉彝之天也。上曰,今番不得親行,使世孫攝行,豈曰孝乎?麟漢曰,世孫代行,亦爲聖孝矣。陽澤進湯劑,上進御。上曰,只此,可也。陽澤曰,今日臨門,酬應多矣,亦不可闕也。思觀曰,俄者耆民所奏至誠矣。鍾正曰,古語云,民情大可見,當爲循民情而更進好矣。上曰,二貼猶爲過也。曰,禮判有所達事來待矣。上曰,禮判入侍。出榻敎禮曹判書鄭尙淳進前奏曰,毓祥宮世孫行祀時,讀祝以大祝爲之乎?上曰,世孫自讀,可也。上曰,精神索漠,園祭謂享祭,沖子命正日,更思靑城卽園祭,豈可晝也?明日先傳香於園次,傳香於沖子,而予若親詣,其將經宿,令沖子此日與儲慶有異,至月初六日則同也,再明豈若此?明日受香詣齋宿祭時爲之,而其令自內爲之,而翌朝回來時刻,依例入於世孫,受香者盛龍亭。出傳敎上命退去,諸臣遂退出。
乙未三月初七日申時,上御集慶堂。大臣·備堂入侍時,領議政申晦,左議政李思觀,右議政洪麟漢,戶曹判書具允鈺,吏曹判書李潭,吏曹參判徐命善,右承旨洪九瑞,假注書尹履相,記事官宋銓·朴聖集進伏訖。上命均役郞廳入侍,賤臣履相承命出,與均役郞廳趙載述·沈公猷進伏。上曰,均廳遺在幾何?載述曰,銀十萬四千七百兩,錢二十三萬七千三百兩,米六千二百石,木二千八百餘同。上曰,何如是多也?人國聚財太不緊,漢文景之所畜積者,武帝盡爲散費矣。晦曰,此亦不足,若多於此則尤好矣。上曰,予於臨門時,欲爲決末,更思之,事不可忽忙爲之。故還內後更命入侍,卿等之意,如何?晦曰,均役創立已過數十年,無一疪害,以此行之,雖千萬年,少無弊矣。上曰,予臨御以來,蕩平,閭家,均役,卽予之大政,而蕩平,閭家,或云有效,至於均廳,今有民害云,予心若何?晦曰,海夫之結箭,猶農民之食土,雖無均廳,海夫豈敢獨食乎?思觀曰,周時山澤,與民共之,而猶有稅法,均廳之收稅魚箭,何害於民乎?晦曰,前日有差人往來,海夫所費不少,均役以後,自本官收稅,除駄價輸送于京司,故海民甚便之。上曰,海民雖便,而差人洗手,本官媢嫉矣。晦曰,京各司諸宮房有魚箭處皆代給,而本官有什一之用矣。上曰,然則益加申飭,使之結箭,似有效乎?晦曰,然。上命書傳敎曰,嗚呼,卽予五十年事業,一則蕩平,二則均役,三則閭家。雖然人存政擧,古人旣云,法久弊生,亦古有說。雖然於蕩平,今雖從容,予不信也,而非海東臣子則已,其若萌於心,予於暮年,嚴科條飭焉。此等之類,豈特非海東臣子?卽戊申麟·亮種子,莫曰予言之過,戊申·乙亥萬古無前之逆,何由而生,問其本則黨也。今予麟·亮之諭,豈曰過乎?今予日益衰氣益苶,今予不諭,更待何時?里名勝母,曾子不入,聞此敎,心頭復萌舊習,豈特事謬於其時,三代投入戊申麟·亮者,思其先豈忍爲此?其於借入,此亦法久弊生者,亦人存政擧也。予略飭此後其若犯者,此何異於禁中投入,此亦若藥不暝眩之意也,予豈樂爲也?其他翰圈與諸事,莫云些少節目,來頭彼一奏此一奏,一其革二其革,其奏者眼無君,勸成者亦然。若去琉球則已,居朝鮮豈忍爲此?此予不用心,至於此事,關係非細,今若不諭,其弊勝言,其於他日,何語以奏乎?今日先召大臣·重臣,繼而臨門,意蓋此也。且以耆民京主人所奏聞也,其中有莫知裏面者,奏語異常者,而一人所奏,誠若予意,豈其魚族一朝蕩然,其價亦豈一朝騰踊?京司嚴飭海民,恐或白地徵斂,不肯結箭,此必然之理。雖均役廳,莫敢以此操縱,雖外方,亦莫敢以此侵民事,嚴立科條申飭,若是下敎之後,不遵此令,雖均役該堂,焉逭重料。況外方道臣,卽其道投畀,守令禁錮終身,以此嚴飭,使哀我海民,其能寬心結箭,其令京鄕士庶,得魚鮮而食焉。嗚呼,寫幾畢更思之,魚族高價,雖不無古今之異,予亦異焉,物之不齊,物之情也,況此物時或增減,勢固然矣,豈均役後有此高價乎?此可知一則因此而專利於此,一則爲此有此擧,抑均役若何之意也。俱萬萬無據,此後若此不已,歲加月增。噫,彼其魚豈負價而采,卽海民操縱也,隨其時或增或減,其雖容恕,若因此而日加月增,今雖其錢,必將至於兩,若復聞此,當該作俑者,予雖暮年,當懲一礪百,以此嚴飭,以示予爲京鄕士庶之意。此雖一事,亦觀紀綱之一端也,國有紀綱,小民焉敢抗衡?令備局一體嚴飭於八道,大臣·備堂先退,仍命內局入侍。
上在慶熙宮。停常參·經筵。
藥房都提調金陽澤,提調金鍾正,副提調李啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予何人予何人,誠冥然誠冥然,飮建功飮建功,豈曰孝豈曰孝,今傳香今傳香,何伸忱何伸忱,瞻西郊瞻西郊,欲溘然欲溘然,氣何諭氣何諭,待敎侍待敎侍。
中宮殿·惠嬪宮,藥房口傳問安。答曰,知道。
王世孫詣毓祥宮後,大殿·中宮殿·惠嬪宮遣宮官問安。答曰,知道。
大殿·中宮殿·惠嬪宮·王世孫遣宮官夕問安。答曰,知道。
洪九瑞啓曰,大司憲安兼濟未肅拜,執義李獻慶在外,掌令柳煥德呈辭,蔡廷夏未肅拜,持平李範濟·鄭一祥未肅拜,今日以監察茶時之意,敢啓。傳曰,知道。
藥房口傳啓曰,臣等朝伏承待敎侍之批,半日顒俟,召命不下,日三湯劑,誠不容間〈斷〉貼,而昨日旣準一貼,今日日勢已晩,而尙未進一貼,區區下懷,不勝悶迫,玆敢詣閤仰瀆。伏乞卽許臣等持湯劑入侍,千萬至祝,惶恐敢啓。
以備忘記,傳于李曰,五倫中孝居一,今日傳六八同,蓼莪編其能誦,是曰孝是曰子,見朝鮮百歲多嗟冥然徒自年,今日已若此,六月亦將然,心惶惶憶沓沓,一猶悶焉況再,哂建功誠可腮,笑扁鵲宜加棍,嗟提調一信此,其果功予座門,爾果效貼此中。今若此夏可知,興惟此何心飮,其鎭鈔藏於庫,諸扁鵲令自睡。
又傳于曰,藥房三提調入侍。
傳于洪九瑞曰,奉審承旨入侍。
傳于洪秀輔曰,副提調囑禮房强勸其君,副提調解見任。
以備忘記傳于曰,都憲安兼濟爲都承旨,三院副提調例兼,房順房。
以備忘記傳于洪九瑞曰,予遍諭海東人,今日自公卿至匹庶,莫知八十二歲其君,徒知苟且湯,曷勝悶曷勝悶,何以然何以然?誠冥然誠冥然,亦苟且亦苟且。可笑者,前都承旨,此亦一院長道乎?支撑然支撑然,曰有五倫曰有五倫,三月二十六日,六月初八日內局問安,皆停。
傳于洪秀輔曰,諸扁鵲與書員,竝逐開陽門外。
洪秀輔,以都摠府言啓曰,今日入直內三廳武兼禁軍及軍兵等,當爲中日習射,而昭寧園忌辰祭齋戒相値,不得爲之之意,敢啓。傳曰,知道。
傳于洪秀輔曰,明日與今月二十六日,六月初八日問候書入,注書當付籤矣。
以備忘記,傳于曰,八十二八十二,曷勝懷曷勝懷?況今月況今月,兩永慕兩永慕,若此時若此時,一何悶一何悶,扁鵲時扁鵲時,誠可笑誠可笑。此輩類此輩類,勸公卿勸公卿,迷衆民迷衆民,曷勝慨曷勝慨。
傳于洪九瑞曰,大小公事留院下敎安徐,此後若復如此,則當有加此之下敎矣。
以備忘記,又傳于曰,嗟哉明日舊邸有永慕堂,嗟哉卄六景福有永慕堂,冥然一已重逢,冥然一將重逢。嗚呼,萬古此曰孝,一月內再若此,嗚呼萬古此曰孝乎?二十五日當親製文,月臺親傳,禮房知悉,書下後正書。
傳于洪秀輔曰,行祭後待下令,只諸司預備。
又傳于曰,世孫還宮,由崇賢門入待,徽旨解嚴。
洪秀輔,以兵曹言啓曰,王世孫詣毓祥宮齋宿時,挾輿軍前後牌軍,以內外入直軍除出陪衛矣,其代以他軍兵充數入直事,分付各該營,何如?傳曰,允。
又以兵曹言啓曰,王世孫詣毓祥宮齋宿時,斥候伏兵,何以爲之?敢稟,傳曰,安徐。
又以訓鍊都監·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
持平黃樟疏曰,伏以,皇天篤棐,宗社默佑,寶算彌隆,聖候彌康,臣民慶祝,八域惟均。仍伏念,臣家有偏母,今年七十九歲矣。眞元澟綴,痰病沈綿,臣朝夕扶將,誠無晷刻離捨之勢,情旣憫迫,居又僻遠,元日呼嵩,邦慶莫大,而臣未及聞,區區釐忭之忱,亦莫能自伸。有臣如此,罪合萬隕,薄勘未幾,恩敍遞降,繼以有柏府召命,臣且驚且感,他不暇顧,抑情登道,以爲一謝天恩之計,黽勉出肅,獲瞻耿光,榮寵雖極,爲日已久,絲毫蔑效,方切愧忸之際,卽接鄕信,臣母宿症,又添寒感,於臣行才發之後,寒熱交攻,食飮全廢,一書再書,促臣歸視。臣於此,心神飛越,按住不得,玆敢忙投短章,還尋鄕路,瞻望雲天,只增耿結。伏乞聖慈,天地父母,俯諒臣懇迫之情,亟命鐫遞臣新授之職,仍治臣擅行之罪,以肅朝綱,以安私分,不勝幸甚,臣無任屛營祈懇之至,謹昧死以聞,批下前在外遞職。無批答。
乙未三月初八日辰時,上詣德游堂,親傳香入侍時,行都承旨李,左承旨申益彬,右承旨洪九瑞,左副承旨洪秀輔,右副承旨徐有臣,同副承旨趙載翰,假注書柳孟養·尹履相,記事官宋銓·朴聖集,以次侍立訖。上具翼善冠·黑圓領袍,親傳香於堂庭命禮房承旨入侍。書傳敎曰,冥然到今八十二歲,京鄕親傳香,是豈孝也,亦豈子道?憶,昔二十五歲時,此誠千千萬萬料表,於今海東,祖依於孫,孫依於祖,有沖子故予能今日伸禮,來六月初八日昌德宮,其亦若此已諭我孫,三更五點,當下標信,興化東挾,留門以待,世孫春桂坊官員,世孫宮隨隷,一依儲慶宮例施賞,使海東人咸知八十二歲君祖孫相依意也。禮房詣園奉審以來,上仍坐德游堂月臺,命兵房承旨入侍。賤臣履相,承命出來,與洪秀輔進伏。上命召宣傳官,使入直內禁將,率禁軍入來。上下問曰,魚族之貴,汝知之乎?汝等仰達其由,一禁軍奏曰,均役以後,海民不敢設箭而然矣。上曰,與昨日坊民·京主人所奏同矣,大抵均廳似有弊矣。仍命退出。命書傳敎曰,昨日臨門,見八十歲耆民十餘人,今日召見見六十歲禁軍六人,其令該曹米布題給,以示予意。又下敎曰,今日隨輿各營軍兵,三更前饋飯。出駕敎乘輿還內,諸臣退出。
乙未三月初八日申時,上御集慶堂。藥房入診入侍時,都提調金陽澤,提調金鍾正,副提調李,假注書柳孟養,記事官宋銓·朴聖集,醫官方泰輿,以次進伏訖。陽澤曰,夜間聖體,若何?上曰,一樣矣。寢睡·水刺之節亦若何?上曰,如前矣。陽澤曰,昨日只以二貼進御,今又日晩而尙未進一貼,下情焦悶矣。上曰,年年躬行而今未能焉,豈其孝乎?陽澤曰,代攝已伸聖孝,古人云不以筋力而爲禮,仰體昔年,則豈可闕進乎?湯劑奉來好矣。上曰,非特爲此日,正月未得展拜矣。陽澤曰,取考日記,則昨年再昨年此日,猶皆進御矣。鍾正曰,以聽於無聲之孝思,可不進御乎?曰,湯劑進御,愈光聖孝矣。陽澤手奉以進,上進御。陽澤曰,下情不勝欣幸矣。臣等惶恐不敢請診,而當待令閤外以待下敎矣。上曰,日暮後予尤當不飮矣。上命退去,諸臣遂退出。
乙未三月初八日酉時,上御集慶堂。奉審承旨入侍時,右承旨洪九瑞,假注書尹履相,記事官宋銓·朴聖集進伏訖。九瑞曰,園上淨潔,祭物及諸執事無頉。上命讀單子,讀訖。九瑞曰,臣奉審以歸,伏聞今日湯劑只進一貼,日已暮矣。內局待令閤外,不勝焦迫云。上曰,承旨只行奉審,可也,速爲退去。仍退出。
上在慶熙宮。停常參·經筵。
王世孫還宮後,政院·玉堂口傳問安。答曰,知道。
安兼濟啓曰,藥房提調·副提調有稟達事,來詣閤外請對矣。
藥房口傳啓曰,臣等趁早本院,旣未得問候,卽詣閤外,又未蒙引接,下情益不勝焦鬱之至,日三常進之劑,昨日莫進一貼,今又日勢已昏,而尙未承召命,臣等職在保護,不能進湯,又未承候,則其可曰,有臣分乎?此時瀆擾,極知惶恐,而衷情所迫,不敢遲俟,更此冒罪欲籲。伏乞卽許臣等持湯劑入侍,千萬懇祝,惶恐敢啓。
備忘記,傳于安兼濟曰,昔大舜五十慕時,八元八凱皆進建功湯乎?令儒臣考史以奏。
備忘記,傳于洪秀輔曰,予何人予何人,今何人今何人?見沖子回,予懷萬億,一朔兩日,孝乎子道,自歎冥然,慷慨支撑,嗚呼孝悌,五倫中一,五常闕一,其何謂乎?憶昔掩抑,興惟心隕,見沖子同回,憶昔龍飛樓。
傳于安兼濟曰,都承旨入侍,諸扁鵲皆令入來。
備忘記,傳于趙載翰曰,懇勸故旣飮,而況明日,何待勸予,例飮建功,勢堂堂。
備忘記,又傳于曰,嗚呼,昔年伸忱,惟在乎此,晝若從容,夜則欲飮,晝勸飮,慨若何慨若何?必也若此,留院下敎,復將聞寥寥,然後當水刺,若若此,先臥于廳度夜,食亦當勸,皆令知悉。
趙載翰啓曰,明日次對,兩司長官當爲進參,大司諫徐有寧,憲府無進參之員,除在外外,未肅拜,不爲行公人員,竝待開門牌招,以爲推移入侍之地,何如?傳曰,允。
以承傳色口傳下敎曰,方坐古廊速休焉,然後當進水刺,若如是强之,則大小公事,當有留院下敎,速退去。
趙載翰,以兵曹言啓曰,依傳敎,隨輿禁軍等處,炊飯以饋之意,敢啓。傳曰,知道。
又以訓鍊都監言啓曰,依傳敎,挾輿軍等處,饋飯之意,敢啓。傳曰,知道。
又以禁衛營言啓曰,依傳敎,隨輿軍兵等處,炊飯分饋之意,敢啓。傳曰,知道。
又以御營廳言啓曰,依傳敎,隨輿將校軍兵等處,設飯分饋之意,敢啓。傳曰,知道。
又以禁衛營·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未三月初九日未時,上御集慶堂。都承旨入侍時,行都承旨安兼濟,假注書柳孟養,記事官宋銓·朴聖集,以次進伏訖。上曰,湖西風俗,何如?兼濟對曰,多謀而好訟矣。上曰,何邑有景致乎?對曰,四郡景緻最好矣。上曰,內局都提調勿胥命入侍,時原任大臣入侍。出榻敎藥房都提調金陽澤,提調金鍾正,領府事金相福,判府事韓翼謩·金尙喆,領議政申晦,左議政李思觀,右議政洪麟漢,醫官方泰輿·吳道炯·鄭允德·徐命緯·柳光翼·康命徽·白文昌進前。陽澤曰,聖體,若何?上不答。陽澤曰,內局之不爲問候,近來所無也,曾前則只當日不進矣。今番則連三日或進或不進,下情豈不焦迫乎?上曰,此時體也。陽澤進湯劑,上曰,予當不飮矣。陽澤曰,聖躬安寧,然後可以追慕矣。晦曰,仰瞻天顔,則肌膚滋潤矣。陽澤曰,血氣甚好,故黑髮生矣。尙喆曰,日已晩矣,而尙不進湯劑,誠焦煎矣。上曰,入夜後當進矣。舜之五十慕時,元凱勸湯劑乎?考來然後當進矣。尙喆曰,史記無此等說,而必有進當劑矣。上曰,此固靈丹乎?陽澤曰,臣等則以靈丹知之矣。上曰,此劑於予,便同冷水也。翼謩曰,若不作輟,則去益奏效矣。陽澤更請進。上曰,時尙早矣,三更五點,當進御矣。思觀曰,近來則尤有顯效,臣等以此慶幸矣。陽澤曰,旣召臣等,不用其言,下情豈不抑鬱乎?上曰,建功卽一尤物也,惑世誣民,莫若此也。相福曰,建功之得此名,豈不怨乎?兼濟曰,臣之入侍數年內初也,仰瞻天顔,則玉色敷腴矣。思觀曰,都提調半日親奉,尙不進御,豈不抑鬱乎?上曰,今則氣亦少勝,稍間當召矣。麟漢曰,旣奉湯劑入來,而豈可徑退乎?下情不可不察矣。上曰,雖欲察下情,於禮何?思觀曰,湯劑進御,非但當於禮,且愈光聖孝矣。上受湯劑,注于席上,命退去,諸臣遂退出。
上在慶熙宮。停常參·經筵。
自辰時至酉時,日暈。
藥房都提調金陽澤,提調金鍾正,副提調安兼濟啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,萬古冥然,八十二過,昨日追憶戊戌,五內若隕,卄六在近,曰孝曰孝,何諭何諭?次對同入。
中宮殿·惠嬪宮,藥房口傳問安。答曰,知道。
申益彬啓曰,右承旨洪九瑞今日不爲仕進,卽爲牌招,何如?傳曰,允。
傳于李邦榮曰,內局入侍,次對同爲入侍。
傳于趙載翰曰,今日開政。
傳于徐有臣曰,入直宣傳官二員待令,騎馬六匹立之。
有政。吏批,判書李潭進,參判徐命善受由在外,參議朴師海病,右副承旨趙載翰進。啓曰,右通禮申熤,莊陵參奉辛鼎三,假監役尹㬚,本曹正郞尹在醇,佐郞魚錫齡呈狀內,俱以身病甚重,勢難察任云,竝今姑改差,何如?傳曰,允。以任希敎爲大司憲,宋民載·嚴思晩爲持平,兪岳柱爲吏曹正郞,李永喆爲吏曹佐郞,李秉模爲奉常正,宋煥喆爲東學敎授,金致九爲右通禮,洪彦燮爲莊陵參奉,李有幹爲假監役,典籍單許晪,耆老所守直官單池德斌。
兵批,行判書朴相德進,參判李昌儒病,參議李崇祜入直進,參知李晉圭病,承旨徐有臣進。以元厚鎭爲羽林將,李彦晉爲文山萬戶,李達遂爲守門將,朴㞳爲僉知,李光鼎爲訓鍊主簿,僉知單李夏疇,金錫禹·洪九瑞爲副司直,李文喆爲副司果,知事池道涵·車夢良·尹任世,以上減下。
申益彬啓曰,假注書尹履相,身病猝重,勢難察任,今姑改差,何如?傳曰,允。
傳于洪秀輔曰,內局入侍,坐直承旨同爲入侍。
備邊司,以趙爲統制使。
兵曹口傳政事,以李柱國爲右邊捕盜大將。
傳于徐有臣曰,捕盜大將牌招,傳授命召·大將牌·傳令牌。
全羅監司徐浩修狀啓也,新産洗鱗石首魚,節候尙早,未及産出,限內不得封進,惶恐待罪事。傳于李邦榮曰,勿待罪事,下諭。
李邦榮,以禮曹言啓曰,今三月十二日原豐府夫人小祥,中宮殿當有望哭變服之節,儀注磨鍊以入中宮殿之意,敢啓。答曰,知道。
洪秀輔,以侍講院言啓曰,本院新除授說書金履鏞,時在忠淸道永同地,書筵入番事緊,斯速乘馹上來事,下諭,何如?傳曰,允。
趙載翰,以義禁府言啓曰,軍資監前直長趙基泓,令該府今日內嚴問口招,登對以奏事,擧條啓下矣。趙基泓今方待命,卽爲拿囚後擧行之意,敢啓。答曰,知道。
又啓曰,時囚罪人趙基泓,口招公事判付內,亟施三等之律以放事,啓下矣。杖八十,依例收贖三等,奪告身放送之意,敢啓。答曰,知道。
徐有臣,以御營廳·一二所巡廳·左右捕盜廳言啓曰,去夜犯夜人無所捉,敢啓。答曰,知道。
同副承旨李邦榮疏曰,伏以,臣待罪邊邑,恐負聖朝分憂之盛意,於戎務事,粗效邊倅一日之責,而道臣過爲論啓,前後恩寵,踰分罔極。銀臺·騎堂,除旨聯翩,馹召繼降,臣誠惶隕,莫省攸措,而長途驅策,未遂叩謝之忱,旋蒙許遞之恩,歸伏私次,方待重勘,銀臺新命,又下於夢想之外,天牌儼臨,罪上添恩,無地自容。三年戀闕之餘,只知不俟駕之義,全昧拘解由之格,章皇出肅,一伸微忱,而揆以格例,不可晏然仍冒,敢此陳章自列,徑出禁門。伏乞聖慈,特遞臣匪分之職,仍治臣瀆擾之罪,以肅朝綱,以安私分,千萬幸甚。臣無任屛營祈懇之至,謹昧死以聞。
忠淸監司金致恭疏曰,伏以臣,獲接邸狀,伏見憲臣所懷,以軍丁事,枚擧湖中所目擊,至謂安肆因循,疏忽無效,遂請嚴飭道臣而蒙允矣。臣竊不勝駭悚也,臣莅任屬耳,固未詳道內情形,而顧臣久忝邇班,慣承聖上恤民詰戎之德敎,及今待罪藩服,敢不宣布惕勵,以少酬聖意乎?伏況近日飭敎,如何?臣尙習狃,漫不覈察乎,而臺言乃若是,臣實恨憲臣旣有見聞,則何不明白指陳,據法論列?故爲此漫漶說道,曲爲容貸,而在臣溺職之罪,固無所逃。玆敢拜章自列,仰瀆崇聽,伏願殿下,亟正臣慢命不職之罪,俾爲道臣者知戒焉。臣無任慙惶隕悸之至,謹昧死以聞。答曰,省疏具悉。今者撕捱,其涉太過,卿勿辭察任焉。
江華留守洪樂命疏曰,伏以臣,才疏識蔑,百不猶人,而猥蒙洪造,獲厠宰列,揆分踰濫,居常兢懼,加以賦質脆薄,疾病侵尋,數年以來,便成癃痼,陳力就列,已無其望。玆者沁都居留之命,忽下於千萬夢想之外,臣誠驚惶感激,莫省攸措。惟玆環海一區,實爲保障重地,積峙芻糧,懷綏軍民,以備緩急之虞,則其責任之重,比他有別。是豈如臣空疏者所可擬議哉?反覆揣量,其人器之不稱,旣如此,則區區疾恙之難强,亦有所未暇陳列者,玆敢略暴衷懇,仰瀆宸嚴。伏乞聖明,察臣言之非出飾讓,念重任之不容濫授,亟命鐫改,以安私分,不勝幸甚,臣無任屛營祈懇之至,謹昧死以聞。答曰,省疏具悉。嗟今居留守,予曰得人,卿勿辭赴任焉。
咸鏡監司韓光會疏曰,伏以臣,於新命,黽勉承膺,行將辭陛矣,臣父母墳山,在於畿內砥平地,今當遠出,自不禁霜露之感,玆敢授例仰籲。伏乞天地父母,俯加諒察,特許恩暇,俾伸人子至情,千萬幸甚。臣無任屛營祈懇之至,謹昧死以聞。答曰,省疏具悉。卿其依所請往省焉。
乙未三月初十日辰時,上御集慶堂。藥房入診入侍時,都提調金陽澤,提調金鍾正,副提調安兼濟,假注書柳孟養,記事官宋銓·朴聖集,醫官方泰輿·吳道炯·鄭允德·徐命緯·柳光翼·康命徽·白文昌,以次進伏訖。陽澤曰,聖體,若何?上曰,一樣矣。寢睡·水刺之節,若何?上曰,如前矣。陽澤進湯劑,上進御。陽澤請診候。上曰,置之。陽澤曰,湯劑當更爲煎入矣。鍾正出去監煎以入。上曰,一月之內若此,而豈爲子道乎?上受湯劑,注于席。麟漢曰,誠焦迫矣。聖孝雖無窮,初九已過,卄六尙遠,豈可如是乎?兼濟曰,再昨年下內局御製詩,有踐言二字,其句臣至今成誦矣。上曰,知申所奏誠好矣。上曰,藥房提調持湯劑更爲入侍。出榻敎麟漢曰,玉色與行步,近日則大勝於前矣。日氣和暖,則展拜行禮,是乃臣等顒望者也。鍾正奉湯劑進前,上進御。上命退去,諸臣遂退出。
乙未三月初十日辰時,上御集慶堂。大臣,備堂引見入侍時,領議政申晦,左議政李思觀,右議政洪麟漢,行司直具善復,行兵曹判書朴相德,行司直李章吾,戶曹判書具允鈺,右參贊鄭存謙,吏曹判書李潭,行副司直李潤成,行副司直尹泰淵,同知中樞府事尹得養,校理李命彬,掌令柳煥德,正言柳雲羽,左副承旨徐有臣,假注書尹履相,事變假注書朴載德,記事官宋銓·朴聖集,以次進伏訖。晦曰,夜間聖候,若何?上曰,一樣矣。晦曰,再昨一貼,昨日一貼,孝思雖切,其於聖體,不瑕有損乎?上曰,不能見不能步,何以酬應政事乎?如此大劑,日日勸飮,心甚苦矣。晦曰,今者湖南暗行御史書啓及儲置米摘奸郞廳手本中,還上儲置米逋欠虛錄之諸守令,纔因特敎,令該府旣已勘律,今無更議,至於逋欠穀物,則各人等處,刻期準捧後,照法嚴處事,分付道臣,而第其穀之反作虛錄,是何等罪,朝家之前後申飭,亦何如,而今以湖南守令事觀之,其所冒犯,若是夥然。以此推之,則他道穀物之逋欠虛錄,難保其必無,令諸道道臣,嚴飭各邑,俾無此等之弊,而前頭摘奸時,或有執頉之事,則各別重繩之意,另飭分付,何如?上曰,依爲之。犯此者,特施承錮之律,可也。晦曰,今番湖南道臣狀聞諸邑各穀逋欠中,古阜則逋欠七千五十八石,本司郞廳摘奸手本,各穀逋欠七百十三石,光陽則逋欠九百九十七石,郞廳手本,逋欠一百四十九石,穀數之多少,若是相左,誠甚訝惑。發關本道,査實狀聞之意,分付,何如?上曰,依爲之。若有做錯者,莫重奏御文字,爲道臣備郞者,焉可無飭?卽爲査啓。晦曰,今番湖南還穀逋欠事,論罪守令中,古阜前郡守魚道采雖以道臣狀聞見之,旣非磨勘之人,則考諸律文,不過逋欠之罪,而至於虛錄之律,自有所歸。今若不問虛實,直以魚道采,勘罪而止,則殊欠覈實之道,卽令本道,歲末磨勘守令,査實勘處,何如?上曰,依爲之。允鈺曰,臣於軍資監事,有所慨然者,敢此仰達矣。向者以本監逋欠事,前後官員査實之際,前直長趙基泓供辭中,以別備五十石爲言,與臣所聞,大相逕庭,故其後査問,則基泓所掌之色,有欠縮二十石,遞去之時,以剩太近四十石,彌縫而不足,因都提調申飭,自備錢兩,添補充納,以此言之,則所謂別備之說,自歸破綻,莫重告君之辭,安敢若是欺瞞乎?關係國綱,事難仍置,故仰達矣。都提調金陽澤曰,言端旣出,趙基泓事,臣亦聞知,而別備之說,極爲虛誕矣。所謂別備四十餘石,因遞等後,欠縮米二十石之無出處,以其剩太四十石代留,而猶有不足,交代官兪漢鼎,推移充數,以補欠縮米矣。上曰,聞甚可駭。令該府,今日內嚴問口招,登對以奏。允鈺曰,繕工監軍丁價錢之自兵曹受來者,雇軍應役後,每年歲末,隨其餘剩之多寡,分給於該色員役,以爲論賞激勸之資,行之數年,姑爲無弊矣。近聞昨年所餘之錢,負役輩未得受食云。故査實則六百餘兩,果無去處,事甚驚駭。今方徵捧,而此錢句管,專在於該郞不善典守,至於全數欠縮,其在懲後之道,不可仍置,當該官員汰去,其所逋之錢,刻期督捧,何如?上曰,今者可悶者,法不遵也。其涉駭然,不可汰去而止,令該曹勿復檢擬,可也。允鈺曰,本曹收稅所,自古設置於纛島,木物之自水上流下者,什一收稅,出給於木契,補用於國役。毋論某處,竝皆收稅,至於各宮房,各衙門木物,亦必隨到收稅,設法之意誠好,而其爲有益於經用,甚大矣。近年以來,法綱解弛,木物流下,倍蓰於前,而其所納稅則有名無實,事之可駭,莫此爲甚。此後則依前式一一收稅,而若有憑藉拒納之弊,則直爲草記徵稅,至於內司木物,亦當一體收稅,何如?上曰,依爲之。此後不遵朝令者,雖內司草記,可也。煥德曰,請固城縣充軍罪人咸道亨依本律處斷。措語見上上曰,勿煩。煥德曰,請還寢罪人梁成卜減一律島配之命。措語見上上曰,勿煩。煥德曰,新除授執義李獻慶,時在京畿龍仁地,請斯速乘馹上來事,下諭。上曰,依啓。雲羽曰,請固城縣充軍罪人咸道亨,依本律處斷。措語見上上曰,勿煩。雲羽曰,新除授正言韓栐,時在京畿果川地,請斯速乘馹上來事,下諭。上曰,依啓。上命書傳敎曰,予今八十二,追思者古人,先丁時悌,次玄悌綱,次許錭,次金履亨,次李泰遠,其後皆今在者。噫李泰遠相與術,尙今思焉。今問其孫入內局,今遭故云,令該院待闋服卽爲調用。又命書傳敎曰,噫,柳瑺,嗚呼昔年,以御筆稱福醫者,今聞其孫,只有柳源一人云。噫,此人可謂十世宥之者,豈論處分遠近?特爲敍用,卽付內局,以示予意。上曰,再昨日傳敎中今月二十六日,六月初八日問候書入,注書當付籤,下敎還收。出榻敎上命書傳敎曰,右承旨許遞,其代前參知李邦榮除授,牌招察任,房順房。諸臣以次退出。
乙未三月初十日申時,上御集慶堂。藥房入診入侍時,都提調金陽澤,提調金鍾正,副提調安兼濟,假注書柳孟養,記事官宋銓·朴聖集,醫官方泰輿,以次進伏訖。陽澤進湯劑,上進御。上曰,明日依例爲之,可也。上命退去,諸臣遂退出。
乙未三月初十日酉時,上御集慶堂。坐直承旨入侍時,左副承旨徐有臣,假注書尹履相,記事官宋銓·朴聖集進伏訖。上曰,承旨之祖文集,已刊行乎?有臣曰,年前曾已刊行矣。上曰,別號云何?有臣曰,晩靜堂也。上命注書,出問于玉堂·春坊,有晩靜堂集,持來焉。賤臣履相,承命出來,問于玉堂·春坊則皆無有矣。賤臣還入奏曰,玉堂·春坊,皆無晩靜堂集,不得持來矣。上命書傳敎曰,同副解由勿拘,其章給之,其令察任。上又下敎曰,金吾堂上入侍。出榻敎。
上在慶熙宮。停常參·經筵。
自昧爽至卯時,下雨灑雨,測雨器水深三分。
自昧爽至辰時,下雨灑雨,測雨器水深七分。
自昧爽至午時,下雨灑雨,測雨器水深二寸。自昧爽至未時,下雨灑雨,測雨器水深二寸五分。
藥房都提調金陽澤,提調金鍾正,副提調安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予何人予何人,此何心此何心?誠冥然誠冥然,亦苟且亦苟且。曷勝慨曷勝慨?只自歎只自歎。氣何暇諭?待敎入侍。
中宮殿·惠嬪宮,藥房口傳問安。答曰,知道。
徐有臣,以都摠府言啓曰,今日入直內三廳武兼禁軍及軍兵等,中日習射,請出標信。
又以都摠府言啓曰,今日入直各樣軍兵等,中日習射事,標信啓請矣。雨勢連霔,開霽無期,今日中日停止之意,敢啓。答曰,知道。
假注書尹履相改差,代以李益海爲假注書。
傳于徐有臣曰,宣傳官一員待令,騎馬三匹立之。
以領府事金相福,淸州地掃墳呈辭,傳于徐有臣曰,給由馬,澆奠床備給。
備忘記,傳于李邦榮曰,今月內予心何?憶,明日此懷倍,聞尺流心用喜,爲吾民曷勝幸,八道同待狀聞。
傳于李邦榮曰,內局入侍。
備忘記,傳于安兼濟曰,曷意諭曷意諭,若是守若是守,投水石投水石,慨時體慨時體,旣兩飮旣兩飮,此宜休此宜休,果若此果若此,停問候停問候,內局休內局休,君亦便君亦便。
傳于安兼濟曰,方坐高廊,內局退去,聞開陽門下鑰,然後當入溫堗矣。
徐有臣,以濬川司言啓曰,本司都廳金海柱有頉,代以御營廳千摠李鎭璧差下,使之察任,何如?傳曰,允。
又以訓鍊都監·一二所巡廳·左左邊捕盜廳言啓曰,去夜無犯夜人,敢啓。傳曰,知道。
副應敎鄭履煥疏曰,伏以,天佑宗祊,寶算彌隆,縟儀載擧,帀域同忭。惟臣情急護病,跡阻呼嵩,自速譴削,徒增寶越,曾未幾何,而恩敍渙降,除旨繼下,不知負罪賤臣,何以得此於聖明之下哉?惝怳感激,靡所容措,況臣跧伏田廬,逖違天陛,狗馬戀主之誠,獨抱耿結于中者。今幾年所,固當竭蹶趨承,粗效微分,獲瞻耿光,少伸志願,而臣偏母年迫八旬,素嬰奇疾,日夕澟綴,而忽自仲冬,猝患暴虛之症,宿祟新添,竝時交劇,垂今五朔,委頓床笫,痰嗽氣喘,終朝達宵,虛汗如雨,氣息奄奄。情私煎迫,實無頃刻離捨之勢,又不免坐犯違逋之罪。義分都虧,惶隕冞切,玆敢席藁私次,疾聲呼籲於仁覆之天。伏乞聖明,曲垂矜察,特遞臣職,俾便救護,因治臣罪,以肅朝綱,千萬幸甚。臣無任云云。踏啓字。
乙未三月十一日未時,上御集慶堂。藥房入診入侍時,都提調金陽澤,提調金鍾正,副提調安兼濟,假注書柳孟養,記事官宋銓·朴聖集,醫官方泰輿·吳道炯·鄭允德·徐命緯·康命徽·柳光翼,以次進伏訖。陽澤曰,聖體,若何?上曰,一樣矣。寢睡·水刺之節,亦若何?上曰,如前矣。陽澤曰,時雨好矣。上曰,正所謂好雨知時節也。陽澤曰,日晩故臣等顒俟矣,有持入之命,不勝喜幸矣。陽澤進湯劑,上良久進御。上曰,服此而亦爲尋常,怪矣。陽澤曰,於聖躬當劑故然矣。陽澤請診候。上曰,置之。上曰,藥房提調持湯劑更爲入侍。出榻敎陽澤曰,趙基泓供辭誠駭然矣。渠之三父子,以特恩除職,而豈可瞞君若是乎?上曰,觀其供辭則然矣。上曰,同副承旨入侍。出榻敎同副承旨李邦榮進前。上曰,北路風俗,何如?對曰,年豐故家給人足,而且知朝廷命令矣。上曰,文學,何如?對曰,前則無可觀矣。近年以來,文華蔚興,蓋居接月課之效也。上曰,以南方强北方强之意,不足貴文華也。陽澤曰,武才非不好矣,而若知尊君親上之道則尤好矣。上曰,不見其貌,只聞其聲,爲人精矣。可合爲承旨也。上曰,詣臺臺臣入侍。出榻敎掌令蔡廷夏進前奏曰,請固城縣充軍罪人咸道亨,依本律處斷。措辭見上上曰,勿煩。廷夏曰,請還寢罪人梁成卜減一律島配之命。措辭見上上曰,勿煩。廷夏曰,冬至使歲弊米,卽關西十八邑所納,而義州府尹監捧,自是古例,近年則自使臣行中直捧,而使臣不曾親檢,專委於譯官,故一石所納,殆過二十餘斗,或有以錢防納,倍徵厥價,痼弊轉深,怨聲不已。臣請自廟堂申飭,令義州府尹親自監捧,移送使臣行中,以省西民之弊焉。上曰,今始初聞,此亦紀綱攸在,噫於昔年,豈敢若此萬萬可駭?令備局嚴飭,此後若此,臺臣廉問,當該府尹,嚴懲,可也。況以此米作錢,有甚於錢還,一體嚴飭。廷夏曰,近畿稅大同米,該邑守令,例爲領納於京各倉矣。近年則只遣色吏,全不檢飭,故京倉有主人名色,而各有次知之邑,以大斗恣意濫捧,畢捧後,更以平斗,計石代納,上納雖輕,民費過多,怨聲載路。臣請自今以後,令道臣申飭守令,各自領納,而若有如前濫雜之弊,該邑守令,隨現勘罪。上曰,此亦聞甚駭然,另加申飭。此後若前者,該廳該曹,其豈莫聞,隨聞草記,嚴加重治。廷夏曰,新除授持平宋民載,時在忠淸道忠州地,持平嚴思晩,時在京畿楊州地,請竝斯速乘馹上來事,下諭。上曰,依啓。陽澤進湯劑,上進御。陽澤曰,中宮殿粟米飮,今夕煎入好矣。上曰,中宮殿進御粟米飮,三錢重煎入。出榻敎陽澤曰,夕診當待下敎矣。上命退去,諸臣遂退出。
上在慶熙宮。停常參·經筵。
初昏,月暈。
藥房都提調金陽澤,提調金鍾正,副提調安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。以予心逢此日心何抑?於朝鮮其相依,惟坤殿與沖子,見此日予懷何,且憶昔心何抑?氣何諭?待敎侍。內殿氣候,爲予寬懷,心若何心若何?雖欲爲雖欲爲,視若此視若此,亦何能亦何能?今於予,其誠悶其誠悶,粟米飮勸進矣。
大殿·惠嬪宮,藥房口傳問安。答曰,知道。
中宮殿,藥房口傳問安。答曰,罔極。
大殿·惠嬪宮·世孫嬪宮,政院·玉堂口傳問安。答曰,知道。
中宮殿,政院·玉堂單子問安,答曰,罔極。
大殿,朝廷·二品以上·六曹堂上·奉朝賀口傳問安。答曰,知道。
中宮殿,朝廷·二品以上·六曹堂上·奉朝賀單子問安。答曰,罔極。
傳于趙載翰曰,旣已入來,次對今日進定。
趙載翰啓曰,今日次對,兩司長官當爲進參,大司憲任希敎,諫院無進參之員,除陳疏入啓,在外外,未肅拜·不爲行公人員,竝卽牌招,以爲推移入侍之地,何如?傳曰,允。
傳曰,內局次對,同爲入侍。
傳曰,原任大臣如有入來,同爲入侍。
申益彬啓曰,新除授同副承旨洪益弼,時在京畿驪州地,斯速乘馹上來事,下諭何如?答曰,今者命憶故相,在近畿何遲滯?卽爲下諭。
以備忘記,傳于洪秀輔曰,誠杳然其何問,旣支撑曷勝悶?雖文具有此問,今予心庶可知。噫,八十二歲君,竭悶問此,何拘時體,何憚駭眼?近者特甚,若是下問,其若云一貳,擧朝雖攻,予當護焉。
又以備忘記,傳于洪秀輔曰,今日下敎,豈比於前?嗚呼,庚子六月八日前,慈聖令予,傳于諸大臣曰,古有其能奏效事,今日若此,冀於卿等,諸臣聞此敎皆垂涕。嗚呼,今予渴悶若何,而爲此敎乎?今雖呼寫乎此,昏眩特甚,豈云閒汨董?立貳昔年,有此例聞,此其亦寓懷,今皆書納。
又以備忘記,傳于洪秀輔曰,建功果有功,暮年何若此?回首臥,氣莫能定,半晌貼臥,少紓猶有餘氣,莫知此世,登厠以下,幾乎昏倒,此今予第一最悶者,以此敎予心可知。許多扁鵲中,惟願一日察予心也。
又以備忘記,傳于洪秀輔曰,予諭予諭,强勸强勸,於今氣果若此,加鹿茸其何欠也,且附子有何欠也,日三貼亦何欠也,而氣若此氣若此,予已知予已知。雖然已冥然若支撑,其豈默,最悶者眩氣,一臥昏眩,甚若何甚若何?常入侍人先獻議,餘皆兩廳人,主掌務官,皆書納其議,若有立二者,予當加賞乎?夕入侍持入。
傳于洪秀輔曰,此闕營建儀軌,內局入侍待令。
以備忘記,傳于申益彬曰,近者百隷怠慢,豐儲倉·廣興倉·軍資監·長興庫官員,皆令待令,守令有來稟者,皆令待令,戶曹·惠廳,有新捧者,當該郞廳,一體待令,夕入侍同入。
洪秀輔,以吏曹言啓曰,本曹佐郞李永喆,通禮院左通禮姜浣呈狀內,俱以身病甚重,勢難察任云,竝今姑改差,何如?傳曰,允。
有政。吏批,判書李潭進,參判徐命善受由在外,參議朴師海進,右承旨洪秀輔進。
以韓光綮爲大司諫,南絳老爲執義,姜趾煥爲司諫,吳大益·李永喆爲持平,沈有鎭爲正言,趙載緯爲文學,洪國榮爲兼司書,金方行爲說書,李宗榮爲左通禮,南履寬爲吏曹佐郞,安宗仁爲繕工主簿。
兵批,行判書朴相德,參判李昌儒,參議李晉圭俱病,參知李崇祜進。
副護軍具顯謙·李獻慶·沈命德·鄭履煥,副司直李徽之·徐有寧·徐有臣·宋民載·嚴思晩,副司果宋煥喆·韓栐,副司正金履鏞。
傳于洪秀輔曰,今日政新除兩司·春坊,竝卽牌招察任。
趙載翰,以持平李永喆牌不進罷職傳旨,傳曰,只推。
洪秀輔啓曰,新除授兼司書洪國榮,時無職名,令該曹口傳付軍職,冠帶常仕,何如?傳曰,允。
兵批口傳政事,副司果洪國榮。
傳于李邦榮曰,內局入侍,各司官員及守令竝入侍。
李邦榮,以侍講院言啓曰,本院新除授說書金方行,時在忠淸道大興地,書筵入番事緊,斯速乘馹上來事,下諭,何如?傳曰,允。
大司諫徐有寧疏曰,伏以,臣姿性譾劣,言辭拙訥,以才以識,百無一能。雖在閑官庶僚,尙有不稱之懼,至於言責重任,初非夢想所到,乃者薇垣新命,忽下於差祭宿齋之中,臣誠驚惶踧踖,莫省攸措。噫,以諫爲名,何官不重,而至若一院之長,地望尤別,有非人人所可濫竽者,又況如臣所處,則有異他人,凡係言議之職,實有必遞之義,非特爲人器之不稱而已。左右循省,承膺無路,去就一節,非所可論。屢犯違逋,罪戾增深,玆不得不瀝陳肝血,仰瀆崇聽。伏乞聖明,天地父母,曲垂諒察,亟賜鐫削,以重名器,以安私分,不勝大幸,臣無任云云。答曰,省疏具悉,初意已然,循例付標,今讀其章,忽覺噫於卿雖異於昔戚臣不欲授,予意有在,其何異焉?命止讀。本職許遞,而頃者偶然乎?於承宣豈若此?卿須體此意。
正言柳雲羽疏曰,伏以臣,空疏譾劣,百不猶人,而濫叨洪造,驟躐臺省,前後踐歷,已踰涯分,不意薇垣新命,忽下於冷節省墓之日,臣聞命驚惶,罔知攸措。仍念臣所叨之職,言責重任,非如臣之魯莽巽軟者之所可堪承,而自惟苫堄餘喘。三年逖違之餘,一寸戀結之忱,有倍常人,急於一瞻耿光,他不暇顧,章皇出肅。又參賓對,默默而退,臣之一出,匪欲以言官自居也。臣旣遂瞻天之願,又未效一日之責,因仍蹲冒,是褻恩貪榮也,臣雖無恥,人謂斯何?抑臣有情理煎迫者,臣之偏母,年迫七耋,屢經喪慽,阿睹所患,十年貞疾,幾至失明,春夏尤劇,今當木旺之時,宿症復作,刺痛叫疼,涔涔床席,臣無他兄弟,扶將之節,鍼藥之方,獨自看護,實無離側供仕之勢,次對有命,天牌儼臨,玆不得不隨詣闕外,冒控文字。伏乞天地父母,俯垂矜察,亟削臣職名,仍治臣違傲,以昭法紀,以便救護,千萬幸甚,臣無任云云。答曰,省疏具悉。三父子侍從,今有爾焉。暮年愴心,今者此任,其云晩矣。爾勿辭護焉,竢少間察職。
兼司書洪國榮疏曰,伏以,臣待罪外幕,纔未逾旬,又伏奉敎旨,以臣爲侍講院兼司書者,除旨聯翩,乍遞旋入,在臣私分,榮耀固萬萬矣。卽當竭蹶趨承,以伸叩謝之忱,而第伏念。臣年淺學蔑,本不近似於胄筵侍講之任,而前後恩除,輒皆冒出者,非敢以有絲毫裨益而然也,直不敢違傲慢蹇也。見今群彦濟濟,出入講肆者,不患無人,而銓家之以臣復擬,殆若以臣代臣,雖未知銓家取捨之意,其果何居,而臣豈敢揚揚更冒,若固有之哉?且臣竊有情私之迫急者,臣父宿病,頓添於換節之際,症形非細,食飮亦廢。臣以終鮮之身,左右扶將,寸心煎灼,目下情理,亦難時日離捨,召牌之下,承膺無路,玆敢仰籲於仁覆之天。伏乞聖慈,亟遞臣職,以便救護,因治臣罪,以肅朝綱,千萬幸甚,臣無任云云。踏啓字。
趙載翰,以禁衛營·一二所巡廳·左右邊捕盜廳言啓曰,去夜犯夜人無所捉,敢啓。答曰,知道。
乙未三月十二日卯時,上御集慶堂。藥房入診入侍時,都提調金陽澤,提調金鍾正,副提調安兼濟,假注書柳孟養,記事官宋銓·朴聖集,醫官方泰輿·鄭允協·吳道炯·柳光翼·徐命緯·康命徽,以次進伏訖。陽澤曰,聖體,若何?上曰,一樣矣。陽澤曰,中宮殿氣候,若何?上曰,亦一樣矣。陽澤曰,王世孫氣候,若何?上曰,安過矣。陽澤進湯劑,上進御。陽澤請診候。上曰,置之。上曰,全羅水使入侍。上曰,左副承旨請由許遞,其代前牧使洪益弼爲承旨,牌招察任,房順房。出傳敎上曰,同副承旨敍用,解由勿拘。出傳敎上曰,藥房提調持湯劑更爲入侍。出榻敎全羅水使洪和輔進前。上曰,今之除拜有意,努力,可也。命承旨讀宣諭,特賜弓失·胡椒。鍾正奉湯劑進前,上進御。陽澤曰,中宮殿粟米飮,更爲煎入好矣。上曰,中宮殿進御粟米飮三錢重,今日更爲煎入。出榻敎上命退去,諸臣遂退出。
乙未三月十二日巳時,上御集慶堂。大臣·備局堂上引見入侍時,領議政申晦,左議政李思觀,右議政洪麟漢,行司直具善復,行兵曹判書朴相德,行司直李章吾,戶曹判書具允鈺,吏曹判書李潭,右參贊鄭存謙,行司直李潤成,禮曹判書鄭尙淳,刑曹判書洪趾海,行副司直尹泰淵,掌令柳煥德,副校理李命勳,左副承旨趙載翰,假注書李益海,事變假注書朴載德,記事官宋銓·朴聖集進伏訖。上命賤臣,讀次對座目畢。上曰,因入來,進定次對,而已歸者多矣。命書傳敎曰,其君近者雖或睡焉,撤漏後仍開眼待曙者多,故中官此時昏睡,勢固然矣,而今日問安後,因其來欲次對下敎,而大抵今日開門,一何晩乎?心以爲怪,今聞問安後先去者多故不備云,以此觀也。中官奏問安稽滯可知,予每日問者二,一則開東,二則開門,若是稽滯當該中官,從重推考,以礪怠慢。晦進曰,好雨來矣,今日上候,若何?上曰,一樣矣。上曰,有所奏乎?晦啓曰,山腰以上禁火耕,載在法典,而近來紀綱解弛,民不畏法,官不知禁,高山絶頂,亦不免焚燒而犯耕,事之寒心,莫此爲甚。今當耕作之時,此弊不可不飭,令諸道道臣,申明法意,各別痛禁之意,出擧條分付,何如?上曰,依爲之。出擧條又啓曰,頃日筵中,以古阜·光陽兩邑逋欠之數,道臣狀聞與備郞手本相左,故陳達行査矣,更爲詳考,則古阜無相左之事,而光陽則雖有相左,數甚零星,不必更煩狀聞,令道臣卽爲査正,何如?上曰,依爲之。出擧條又啓曰,備堂中受由在外人數多,事甚未安。催促上來之意,申飭,何如?上曰,依爲之。出擧條煥德啓曰,宮城宿衛,何等嚴重,而咸道亨之肆然踰越,自有當律,充軍之命,雖出於好生之德意,論其罪犯,不可充軍而止。請固城縣充軍罪人咸道亨,依本律處斷。上曰,勿煩。出擧條又啓曰,罪人梁成卜酌處之命,實出於我聖上順時行仁之盛意,孰不欽仰,而第念刀刺致死,渠旣自服,年滿二十,非比蒙騃,此而見放,則死者之冤,旣無以慰,方來之憂,有難勝言。三尺至嚴,不可容貸,請還寢罪人梁成卜減一律島配之命。上曰,勿煩。出擧條善復曰,時當濬川矣,欲自望間始役。晦曰,晦間爲之,似未晩矣。上曰,今年無崩塞處乎?善復對曰,比昨年則少矣,向來都摠都事金㷞所達錯誤,而所掘之沙則分塡於道路坑坎處,閭家亦有求得者,則許令取去矣。且今年則東門外不可不濬,而地多農場,故欲早始矣。上曰,似然矣。允鈺曰,向已陳達,而此堂鋪陳盡弊,不可不改矣。晦及麟漢曰,此戶判之職也,人君居處,豈可如是?臣等一所伏處,反復勝矣,誠惶恐。上曰,差入,可矣。傳曰,兩司不備,事體寒心。在外臺臣許遞,有闕代,政官牌招開政,皆以在京無故人備擬。春坊若有在外人,亦許遞,一體備擬。出榻敎諸臣以次退出。
乙未三月十二日申時,上御集慶堂。藥房入診,各司官員同爲入侍時,都提調金陽澤,提調金鍾正,副提調安兼濟,假注書柳孟養,記事官宋銓·朴聖集,醫官方泰輿·吳道炯·鄭允德·柳光翼·徐命緯·康命徽,宣惠廳郞廳李珪輔,戶曹佐郞李赫胄,長興庫直長鄭東協,豐儲倉主簿趙,軍資監奉事成稷柱,廣興倉奉事金在鎭,以次進伏訖。陽澤曰,俄者伏聞有眩候,其間,若何?上曰,時時發作,而不甚大段矣。陽澤進湯劑,上進御。上命讀諸醫所懷,兼濟讀奏訖。上曰,健脾湯與建功,何如?道炯對曰,比於建功,力綿而稍緩矣。命徽曰,臣等晝夜思量,無如建功者也。上曰,然矣。上露右臂,命吳道炯三提調摩視訖。上曰,瘦瘠,何如?對曰,不至瘦瘠,而頗有滋潤矣。上命諸所懷醫官入侍,許等進前。上曰,各陳其所懷辭意,可也。曰,臣則元方中加天麻·半夏之意,仰達矣。金光國·鄭興祥曰,臣則加天麻·半夏·防風爲穩當云矣。金宗壽·李文載·安世衍曰,臣等亦以天麻·半夏·防風加入爲好云矣。金世彦曰,臣則以健脾湯進御爲宜矣。元命述曰,臣則建功湯,加半夏·白芷·川芎爲好云矣。鄭潙曰,臣則以十全大補湯與建功湯,竝進爲宜云矣。金守儉進前。上曰,汝誰之子乎?對曰,金履亨之子也。上曰,然乎?上謂陽澤曰,此人特許鎭日入侍,可也。申應游曰,臣則建功湯,加鹿茸·附子,日進三貼,極爲穩當云矣。崔宗衡曰,臣則間以回春三附湯,加天麻·半夏,五六貼進御爲好云矣。慶成運曰,臣則以八味元兼進,爲好云矣。方泰智·朴明圭·金光顯·李長周·崔尙圭曰,臣等以元方中加天麻·半夏·防風進御爲宜云矣。鄭忠周進前。上曰,汝誰之孫乎?對曰,鄭斗俊之孫也。上曰,爾祖善搖頭,按脈時太壓矣。上命忠周入診曰,汝祖多年診予脈矣,汝亦繼而爲之,可也。忠周入前診候,退伏奏曰,脈候左右三部度數調均,滑體一樣矣。陽澤曰,診候非渠所望,而果是異數也。上曰,然矣。上曰,元命述,元右相族乎?陽澤曰,然矣。上命元命述·金守儉診脈。二人所奏與忠周同。陽澤曰,杞園膏材料已備置,而聞吳道炯言,則性味頗涼云矣。上曰,此則停之,可也。陽澤曰,五重膏則最好云矣。上曰,此則便是食補,劑入,可也。上曰,嗚呼,今予氣誠悶然。此自然之理,予雖居苟且,豈特誠悶?欲聞特超之議,有此下敎,其中加大補湯者一人,請健脾湯者一人,此亦有異於閑汨董,如頃者東月廊時,猶免孟浪,此亦心喜,已示仍舊貫之意。於予建功湯,加鹿茸·附子,何優於此,復何云加,況予有人參末,若故南奉朝賀童子水,嗟彼建功日三飮,雖若冷水,予何辭而至於人參末,予當惜用,此亦悶臥中寓懷之意。入來之醫,特召數人令診脈,予懷一倍,其中元右相之至親。嗚呼,昔此年,宗親府藥房鄭守誠曾孫同按脈,此亦料表,豈特此也?嗚呼,鄭斗俊,昔此年興政堂,以品高入侍者,於今回甲,命曾孫按脈,興惟憶昔,心欲隕而膽欲墜。況湯劑雖仍舊貫,嗚呼,杞園膏昔年製入者,故一時下問,今因此,旣有五重膏,於予可謂得一食補,誦昔年下敎,予懷萬倍。今日按脈者三人,以他意請勸者三人,特賜弦弓一張,使渠其能按八十二歲君脈,亦能當時體世立異之誠,然予有下敎,今日所望,豈在於此?嗚呼,昔年御製中,擬蜀漢趙雲表,其表惟一,今予只以大略,名曰,代扁鵲,請樽節建功湯,其文曰,於今建功雖大功,每聞下敎,豈特此蔘芪性偏?古人旣云,無聲無臭之中,若或過中,追悔何及?且三錢重數,刻內再進,此六錢也。況日三進,此九錢卽一兩也。嗚呼,大劑,豈有先文,其或有頉,今日扁鵲,追悔何及?非徒此也,湯劑末水刺本,傳豈不云,物有本末,事有終始乎?今之人莫知此,以進御爲重,建功之數,勝於水刺,每聞下敎,豈不感動,而亦惟曰,臣等建功,勝於水刺云,而惟勸爲事,漆室伏思,慷慨亘中,設申聞鼓,爲民設,設猶若此,況君乎?爲君何用推乎?臣敢免其冠,以首撞鼓云,此可謂萬古直臣。噫,昔元奉朝賀,以首叩興政堂階石,尙今若睹,果若此,誠哉。故奉朝賀,當今庸劣苟且世界,豈有是哉?雖莫能爲此,惟願聞此對,頃者時體儒,孰能辦此?今者時扁鵲,亦何能此?其雖然當今世界,豈特臺臣,大少必也朋起。故頃者問丘從直孫,亦意在,今日亦諭將護之意,予哂日雖畀西,豈聞此奏?不勝慷慨,誦昔御製代靑囊,略述大槪。嗚呼,暮年,予意悉諭,抑何意?古人云,無諸己而後,非諸人,今之人,莫知予心,咸曰,無諸己而求諸民。嗚呼,八十二歲,此自期方寸,故今諭此,洞述予意。出傳敎上曰,人蔘末,自再明日待下敎入之。出榻敎上曰,明日依例爲之,可也。命內局先退。命讀臺疏,兼濟讀奏訖。上賜答。命讀各道狀啓,兼濟讀奏訖。上命各倉郞官進前。上問鄭東協曰,留在席幾何?對曰,二千九百餘部矣。趙進前,上曰,留在米·太幾何?對曰,米則四百八十石,太則三十餘石矣。上曰,無逋欠乎?對曰,無矣。李珪輔進前,上曰,有新捧乎?對曰,日昨捧水原米二千石矣。李赫胄進前。上曰,有新捧乎?對曰,別營只捧五百石矣。金在鎭進前。上曰,留在幾何?對曰,一千一百石矣。上曰,有新捧乎?對曰,仁川米二百石已捧,而已爲頒祿矣。成稷柱進前。上曰,無逋欠乎?對曰,無矣。陽澤曰,此尙州人也。此人之父,年前特爲加資,兼賜貫子與帶矣。上曰,汝父所食起居,何如?對曰,如常矣。上曰,難矣。上命退去,諸臣遂退出。
上在慶熙宮。停常參·經筵。
申時酉時,灑雨下雨,測雨器水深一分。
自初昏至夜三更,下雨或灑雨,測雨器水深四分。
藥房都提調金陽澤,提調金鍾正,副提調安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。昨日擧豈偶然?嗟因此示予意,建功湯人蔘末,於暮年得良劑,於蔘末予自量,建功湯只二貼。
中宮殿·惠嬪宮,藥房口傳問安。答曰,知道。
以備忘記,傳于洪秀輔曰,明日香祗迎儀注安徐,入直侍衛,只入正時,禮房知悉,皆依前。
洪秀輔,以黃海監司狀啓曰,薦新及進上石首魚,節序差早,限內不得封進,惶恐待罪事。傳曰,勿待罪事,回諭。
傳于洪秀輔曰,內局入侍,坐直承旨,同爲入侍。
李邦榮啓曰,判義禁具善復,同義禁邊得讓,持張鴻·沈後天等口招,依下敎來待矣。
傳于李邦榮曰,坐直承旨與諸堂,同爲入侍。
傳于洪秀輔曰,脈勝,內局其退去,若復更請,當臥廳矣。
傳于洪秀輔曰,建功若勸三貼,明日問安止之,行首扁鵲當逐矣。
李邦榮,以義禁府言啓曰,時囚罪人張鴻,未及拿來,罪人金克行,竝放,亟施不敍之典,當該都事,亟施削職之典事,命下矣。張鴻卽爲放送,金克行,拿來羅將所到處放送事,分付該道道臣,而申景濬拿來都事,旣有削職之命,發遣他都事於申景濬所到處,執捉拿來之意,敢啓。答曰,知道。
趙載翰,以御營廳言啓曰,本廳字內惠化門北邊鷹峰下體城頹毁處,今當修築,而所入石子浮出,然後可以始役矣。東郊蘆原近處所在石子,浮出以用之意,敢啓。答曰,知道。
趙載翰,以兵曹言啓曰,今三月初三日親臨武臣講時,不通人武臣兼宣傳官朴志海·申協,守門將邊德淳,各其處入直,能誦三略後,替直事,命下矣。卽接該廳所報,則晝夜熟讀,今已能誦,使之替直,何如?答曰,知道。由協試講不通,勿替。
李邦榮,以兵曹言啓曰,今三月十三日,水原居幼學李瑞星,天安居幼學李永國,稱名人,自興化西挾門入來,鳴申聞鼓,依定式,下該曹推問,何如?傳曰,允。
趙載翰,以御營廳·一二所巡廳·左右邊捕盜廳之意啓曰,去夜犯夜人無所捉,敢啓。傳曰,知道。
政院啓曰,大司憲任希敎未肅拜,執義南絳老,掌令柳煥德·蔡廷夏呈辭,持平李永喆未肅拜,吳大益在外,今日以監察茶時之意,敢啓。傳曰,知道。
副司直安復駿疏曰,伏以,臣迫八殘齡,杜門跧伏,惟有北望辰極,南瞻壽曜,遙獻岡陵之祝,長爲擊壤之氓。如是送老,自謂亦足,乃於千萬夢寐之外,特異之恩,忽降自天,超諸卿月之班,置之耆社之列,臣是何人?乃爾獲此,聞命驚惶,感極涕零,不知所以自措也。伏況奉讀恩旨,所以提及臣之亡父臣鍊石者,特地眷眷,政與己丑冬超陞不肖時恩敎,如印一紙,辭句之間,輒倂臣父子而爲敎,若曰,其父嗣服初見,予又有曰,況此人是誰子,父子此年皆知,其亦萬萬異常。又有曰,予今默默,當以嘉善而止,豈父子同見意乎?臣伏讀以來腸摧膽裂,不覺淚涔涔下也。至於戊申年召募使朴師洙薦擧,至諭以尙今在耳。噫噫,盛矣。若非聖聰之出尋常萬萬,何能追記於年積事舊之後?若是其燎然,而不肖臣之承敎愴感,當復如何?臣以篤老殘喘,長程䟎進,豈所堪耐,而區區感泣之懷,有不敢坐受恩命?扶曳病軀,艱到輦下,粗伸一肅之禮,而托身旅舍,末由久淹,趁此一息之未泯,方謀退還鄕廬,而瞻望九天,第有微忱之悵缺而已。臣性本鹵莽,豈有知識之可言?而在鄕時,伏聞有因虹災求言之敎,及此戾京之日,顧何敢遂默不言,仰孤樂聞之聖意哉?臣竊伏以思之,今日之所可憂者,不在於天變,而在於人事,人事而盡其則,則天之所以示警者,不過爲仁愛玉成之資,而終有所不必憂者矣。所謂人事者何?曰保民是已。召公之戒成王,以諴小民爲祈天命之要,孟子之告齊君,以制民産爲行王道之本,而抑又書曰,天視自我民視,天聽自我民聽,天明畏自我民明畏,蓋天地以生物爲心,而生物之中,彼與吾同胞者,又得其最靈之氣以爲生。故天以養民之責,付諸司牧,觀其所以養之之善不善,而喜且怒焉。不可但以高下之相懸,而謂未嘗相與也明矣。據此言之,則今日應天之實,當以孟子所謂盍反其本者爲先,本者卽民也。故曰,民惟邦本,未知殿下淵蠖憂懼之中,亦嘗念至此否乎?第伏念,聖人愛其民,如慈父之愛其子,知子之必可愛,豈非慈父之當然,而若以踰尺孩兒,付諸豪橫之婢隷,而不計寒暑,任自提挈,則父不能隨處往護,而子之受病,終何所不至。聖君之於民亦然,徒有愛民之心,不能擇臨民之人,政令之間,略無仁愛之及於民,則爲其民者,當安乎,不安乎?觀其政之善不善,而黜陟之責則在道臣,申飭道臣,使不敢一毫循私者,其責則專在於君上,不然而徒以愛民爲心者,亦何異於慈父之不能救其子之受病耶?伏願殿下,念哉念哉,且伏聞見災之初,聖心憂懼,至有累時輟膳之過擧云,此卽末也,非本也,亦豈保護聖躬之道哉?臣語不知擇,自速大何,尤不勝萬萬惶悚云云。答曰,省疏具悉。授卿此任,一則憶昔,一則尊年。卿其過辭,勉戒之言,予庸尙矣。書經此義,予尙誦焉,何待卿章?旣來,豈徑尋鄕路。噫,莫聽混答,卽此一事,其衰自判,曷勝慨然?已下敎,卿須入侍。
乙未三月十三日卯時,上御集慶堂。藥房入診入侍時,都提調金陽澤,提調金鍾正,副提調安兼濟,假注書柳孟養,記事官宋銓·朴聖集,醫官方泰輿·吳道炯·鄭允德·柳光翼·徐命緯·康命徽,以次進伏訖。陽澤曰,聖體,若何?上曰,一樣矣。寢睡·水刺之節,若何?上曰,如前矣。陽澤進湯劑,上進御。陽澤請診候,上許之。泰輿等次第入診。退伏奏曰,脈候左右三部度數調均,滑體一樣矣。上曰,脈與氣相稱爲好,而脈勝於氣者怪矣。道炯曰,此症候則最好矣。上曰,藥房提調持湯劑更爲入侍。出榻敎上曰,鹿茸加入之後,果善睡矣。陽澤曰,康命徽術業精明,前頭內局可信之人也。昨年應爲加資,而未及爲之矣,更加一資似好矣。上曰,予之觀人眼甚高,至於康命徽,最爲奇愛者也。仍命書傳敎曰,昨日擧措,若何?今予意亦若此,爲宗國培養此輩,今聞都提調所奏,入侍中品高者只有三人,且聞康命徽亦本廳云,而旣有請,特爲加資。兼濟曰,脈候差勝,而玉色滋潤,非但爲元氣之好也,藥效亦多矣。上曰,服此大劑,年年漸加貼數,日後則至五六貼,然後可以有效,至於蔘苓茶等劑,不可下手矣。上曰,昨日診脈,四醫每日朝診,輪回入侍,其餘置之。出傳敎上命讀日本對馬島主書,兼濟讀奏訖。鍾正奉湯劑進前,上進御。上曰,退待下敎爲之,可也。內局先退。上曰,武兼宣傳官朴志海·申協,守門將邊德淳入侍。出榻敎朴志海·申協·邊德淳進前,上命各受三略講。上曰,申協尙未熟讀,姑勿替直事,分付,可也。上命退去,諸臣遂退出。
乙未三月十三日申時,上御集慶堂。坐直承旨·義禁府堂上,同爲入侍時,右副承旨李邦榮,假注書李益海,記事官宋銓·朴聖集,判義禁具善復,同義禁邊得讓,以次進伏。上命讀公事,邦榮讀奏張鴻供辭。上曰,恩津是湖南乎?善復曰,湖西也。上曰,然則湖南御史,何以書啓耶?命書傳敎曰,國之有國,卽國體也。因李枰之章,雖此命,凡御史雖一道栍邑外,有下敎然後廉問,例也,則康津御史湖西書啓,已是格外,況過道御史,旣非廉問,若無於道中呼唱之事,則何以知之?或有聞而萬萬爲駭,則雖非一道,以其聞以奏可也,而旣非三南御史,則何云湖西?今予精神索莫,湖西·湖南,何以辨之?於今聞奏乃覺,此道若開,何異於臺臣風聞,萬萬爲駭。除本事大損國體,當該御史,亟施不敍之典,此供辭勿施。雖非比乎此,旣非栍外之命,則凡他無狀則若混啓,若臺臣風聞者然,關係國體,此人與金克行竝放,其雖然名登書啓,豈可循例白放?況御史若此,此人等只遞而止,亦何國體,以無前例事聞供處,今國體若何?亟拖不敍之典。噫,於今一事,臺閣誠寒心。其君雖昏,莫辨湖西·湖南,而雖例下若此,於臺臣豈若予?犯於他道,其可知也,而幾次詣臺,其皆喑啞,萬萬寒心。欲爲下敎,而不無誤以沿路廉問疏忽之弊,故此則參酌,況因怪駭事,就捕相續,府隷以此爲機關,貽弊外方,莫憚稽滯,曷勝寒心?以一事言之,耽羅雖候風處,乘船一也。耽羅之貢才到,此陪持飛來,奉命人昏倒,極涉駭然。當該都事,雖該府處之,亦不過先進待之,亟施削職之典,宣傳官納符後,令騎曹決棍,諸就捕計日字若稽滯,雖本事,律何過此,過日自該府草記,竝卽其地投畀,羅將令該曹勿爲懲贖,決杖一百,亦其地充軍。善復奏曰,越海之地,得風甚難,去時若好,則來時爲逆風,故似致稽滯矣。上命書傳敎曰,噫,今者國綱,末若之何,下敎判金吾以奏,其敎欲寢以思,都事越海狀聞已到,此奏無異分疏,該堂亟施不敍之典,下敎者令次堂擧行,善復退去。上命退,諸臣以次退出。
上在慶熙宮。停常參·經筵。
藥房提調金鍾正,副提調安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不勝區區憂慮,敢來問安,竝此仰稟。答曰,知道。氣益苶心若此,雖睡何益,建功何效?待敎入侍。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
備忘記,內局都提調許免,領相爲內局都提調。
傳于申益彬曰,來京鄕民皆待令。
傳于李邦榮曰,內局入侍。
以備忘記,傳于安兼濟曰,昏眩誠悶其何忍?雖然前加入已多,其何多加,聞吳道炯所奏,曾已御覽云,其獻意中夕湯劑,只加半夏一味劑進。
趙載翰,以都摠府言啓曰,今日入直內三廳武兼禁軍及軍兵等,當爲中日習射,而香祗迎相値,不得爲之之意,敢啓。答曰,知道。
傳于洪秀輔曰,內局入侍。
安兼濟,以京畿監司狀啓曰,長湍呈以吏曹參判徐命善病重上去不得事,踏啓字。
趙載翰,以訓鍊都監·一二所巡廳·左右邊捕盜廳言啓曰,去夜犯夜人無所捉,敢啓。答曰,知道。
領敦寧府事金陽澤箚曰,伏以,臣於昨夕在院時,重患急癨,連試藥飮,未見其效,扶舁還家。頑痰結轖,癨氣衝亘,宛轉床笫,達夜叫苦。今日本院問候,末由進參,職分都虧,病懷增惕。玆敢略構數行,仰瀆崇嚴,乞垂俯諒,亟許鐫改,以肅朝綱,以安私悰,不勝幸甚。取進止。答曰,省箚具悉卿懇。業已諒矣,凡諸臣內局命下時,每悶焉。旣命其代,卿勿過辭,安心善攝焉。仍傳曰,遣史官傳諭。
乙未三月十四日辰時,上具翼善冠·絳紗袍,出自通陽門,御延和門外。先詣板位,香祗迎訖,陞御榻,行都承旨安兼濟,左承旨申益彬,右承旨洪秀輔,左副承旨趙載翰,右副承旨李邦榮,記事官朴思機,假注書李益海,記事官宋銓·朴聖集進伏訖。上命秀輔,奉審諸處以來,仍召入海州·鳳山·安山·金化·淳昌·長湍·安岳·金城·金浦·恩津·連山·水原·平壤等十三邑民之來京者問之,雨澤均沾,牟麥可期豐登,市直各有高下,而俱不減於前冬,黃口充定,竝無其弊。安山之廚院漁箭,不害於民,金城之人心,差不如畿內云,又召入入衛禁衛軍,問如前,所對與鄕民無甚異矣。上曰,月夜召見宿衛軍,有故事,今暮年召見,今夜當饋粥待之,知中樞府事安復駿入侍。上曰,年幾何?對曰,七十八。上曰,靈壽閣謝恩乎?對曰,爲之。上曰,自嶺南來,嶺南風俗,何如?對曰,風俗古則好也,而今則不如前矣。上曰,俗稱安東沓沓,何意耶?對曰,嶺南之人,若有所執,則不隨人低昻,故似以此也。秀輔入來,上下榻祗迎。秀輔奏曰,各處俱無頉,祭物精潔。上還陞御榻,問復駿曰,八十二歲見卿,憶卿父,使之入來,須起立仰瞻予顔。對曰,微誠弸中,自外歸去,甚缺然,聖敎如此,惶感無地,仍起立仰瞻良久。上曰,見耆社宦味乎?還伏對曰,見之矣。上曰,何年登科乎?對曰,戊申別試矣。上曰,能誦其文乎?對曰,雖不能盡誦,受批二句尙記之。仍高聲誦之。上曰,難矣,聲音亦不老矣。上問子孫,對曰,孫年三十九而名寵,子年二十二而名明業。上命書傳敎,傳曰,嗚呼,耆堂安復駿父,嗣服初,以兼春秋入侍,于今八旬,見其子於此,其涉異常,可謂稀矣。昔漢文云,老者非肉不飽,非帛不煖,況七十八歲人乎?今方尋鄕云,令本官衣資食物特給。嗚呼,憶其祖,豈無表意?其孫寵,令該曹待窠卽爲調用,以示予意。經路其雖應有,待老異焉,着實支供事,所經三道下諭。仍命示之曰,日氣雖和,老人難矣,善歸也。復駿曰,臣方歸矣,請再瞻天顔。上許之,復駿起立。上曰,予顔何如昔時?對曰,比昔似勝矣。上曰,予鬚黑乎?對曰,領下多黑者矣。上曰,古有乞言黃耉之事,予所進建功湯,大劑乎,平補乎?對曰,臣本不知醫術,而大臣·重臣,看審議定,必是好劑矣。上命退,復駿趨出,侍衛退出。上乘玉轎,入延和門駐轎,傳于安兼濟曰,昨日判金吾所奏,不過所懷無隱,處分,過昨日下敎,特爲安徐。上從通陽門入,諸臣問安後退出。
乙未三月十四日辰時,上御集慶堂。藥房入診入侍時,都提調申晦,提調金鍾正,副提調安兼濟,記事官朴思機·宋銓·朴聖集,醫官方泰輿·吳道炯。鄭允德·柳光翼·徐命緯·康命徽·李敏德,以次進伏訖。晦曰,夜間聖候,若何?上曰,一樣矣。寢睡·水刺之節,亦何如?上曰,一樣矣。請進御,上進湯劑。請診候,上曰,爲之。泰輿進前診候。退伏奏曰,脈候左右三部度數調均,脾候脈候滑體,亦如昨日矣。道炯進前診候,退伏奏,與泰輿所奏同矣。上曰,人蔘本三錢乎?晦曰,今則五錢而已三年矣。上曰,過矣。晦曰,非過矣。聖上旣得蔘精,雖多多進御,好矣。上命諸醫皆診,諸醫所達皆首醫同矣。上曰,二貼夕入侍爲之。晦曰,退待下敎,而請早賜召命,提調先退。上命持入鄭民始奉命日記。命書傳敎曰,知其人必無做錯,靜思其時有下敎云,命取來日記,聞領相所奏,果然二守令業已處分,今無可言,鄭民始下敎,特爲安徐。上曰,坐直承旨與儒臣持問答入侍。內局仍退出。
乙未三月十四日申時,上御集慶堂。藥房夕入診入侍時,都提調申晦,提調金鍾正,副提調安兼濟,記事官朴思機·宋銓·朴聖集,醫官方泰輿·吳道炯·鄭允協·柳光翼·徐命緯·康命徽·李敏德,以次進伏訖。晦曰,俄承半夏加入之敎矣。在前亦以一錢加入,故今又然矣。上曰,然矣。請進御,上進湯劑。上曰,診之,泰輿進前診候。退伏奏曰,脈候左右三部,視朝診,大體同矣。眩氣乃是痰候,而痰候亦自頭風,附子則旣入,防風加入好矣。道炯進前診候,退伏奏語,與首醫同矣。上曰,防風加入,何如?道炯曰,上年聖候有眩氣之時,半夏·防風進御而有動靜矣,其時附子不入矣。今則旣入,半夏·防風加入好矣。如此之時,脾胃元氣實,則往來候亦勝矣,三貽好矣。上曰,予將進御矣,諸醫所達,皆與首醫同矣。命徽曰,脈候度數與滑體,大體高矣,防風加入三貼,誠宜矣。上曰,防風好矣。道炯曰,防風利於治痰,半夏利於眩氣矣。上曰,理中建功湯本方中,加半夏·防風各一錢,一貽煎入事。上曰,今日御史所去事,卿亦知之乎?兼濟曰,小臣待罪湖西時以決,而其守令則陞差,方爲潭陽矣。繡衣復命後當下燭,臣不敢煩達矣。上曰,用山者,誰也?兼濟曰,侍從尹錫周也。上曰,予之事業,無一施澤於民,而婢貢一節,果善爲之矣。兼濟曰,勿論公私婢,感祝聖恩矣。德意可傳於萬世,在前則驛婢多有隱匿矣,今則無此弊矣。上曰,一疋後僧亦小云矣,我國男女中誰多?兼濟曰,驛奴婢査實時見之,則女少男多,此則隱匿故也。上曰,湖中有侈風乎?兼濟曰,士夫科業,小民力農,不爲侈矣。上曰,領南,何如?晦曰,又儉於湖中,而湖南有侈風矣。上曰,北道,何如?兼濟曰,風俗强勁,異於三南矣。上曰,何處宜桑?晦曰,西路也。兼濟曰,湖中之苧,國之寶也,林韓等七八邑所産,遍於八域矣。北之麻,西之紬,湖之苧,兩南之木綿,皆好矣。提調持湯劑更爲入侍。上進御後,晦曰,明日亦以加入例爲之乎?上曰,然矣。上曰,洪名漢一品,則其父已追贈矣。命書傳敎曰,人君褒奬,卽忠節也。嗚呼,贈贊成洪景輔,功存社稷,其子故判金吾洪名漢,未盡能事,予心常愴然。今聞果有其孫云,今予不諭,將何令該曹待闋服調用,以示予表忠之意。兼濟曰,左副與騎堂有相避矣。上曰,左右副換房。命書傳敎曰,前北評事李在學,口傳付軍職入侍。上曰,坐直承旨入侍,內局以次退出。
乙未三月十四日申時,上御集慶堂。坐直承旨·儒臣同爲入侍時,左承旨申益彬,假注書李益海,記事官宋銓·朴聖集,校理鄭景仁,修撰兪恒柱進伏。上命儒臣,讀御製警世問答,次次輪讀畢。命儒臣先退。益彬奏李永國供辭。上命賤臣,召兪恒柱進伏。上命往覈天安李永國山事,命入三馬牌授之,恒柱先退。上命銓持入史庫奉安書冊案,命銓讀之畢。命退,諸臣以次退出。
乙未三月十四日酉時,上御集慶堂。坐直承旨入侍時,右副承旨李邦榮,假注書李益海,記事官宋銓·朴聖集進伏。上命賤臣,北評事李在學使之入侍,在學進伏。上問曰,所謂皇帝塚見之乎?在學對曰,承命往審矣。上曰,又有侍臣塚云,果否?在學曰,然矣。上曰,去時予命灑酒侍臣塚,果爲之乎?在學曰,所謂侍臣塚三百餘墳矣,各澆一盃酒矣。上曰,善爲之,然今幾年矣。當日侍臣,安知予也,北道士民,以爲如何?在學曰,皇帝塚,在人家絶遠之處,故伊時則鮮有聞知者,追後聞之,莫不稱歎矣。臣歸路設白日場試士時,以此意出詩賦題矣。上曰,謂何?在學曰,詩題則命北評事往審皇帝塚,賦題則灑酒侍臣塚。上曰,有善作者乎?在學曰,儒生初則不知解題,故出示傳敎,始知之,亦有善作者矣。上命退,諸臣以次退出。
上在慶熙宮。停常參·經筵。
藥房都提調申晦,提調金鍾正,副提調安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。入侍當下敎,待下敎。
中宮殿·惠嬪宮,藥房口傳問安。答曰,知道。
大駕,王世孫詣毓祥宮後,政院·玉堂·藥房口傳問安。答曰,知道。
中宮殿·惠嬪宮·王世孫遣宮官問安。答曰,知道。
大駕,王世孫還宮後,政院·玉堂·藥房口傳問安。答曰,知道。
傳于洪秀輔曰,翰林待下敎出去。
傳曰,內局入侍。
申益彬啓曰,今日殿座時,承旨當爲備員,而右承旨洪秀輔以式暇,不爲仕進,卽爲牌招,何如?傳曰,允。
傳于李崇祜曰,薇院,柏府俄者入侍外,竝牌招,殿座時入侍。
傳于李崇祜曰,予見古文,其若知有百口保奏,而於今朝雖同席,於夕有若此者,豈何直奏,而有下問則豈默,而果若其言者,然衆皆默默若此,前日同席,曷勝羞乎?今日臨門下問時,有誠心直陳,予回也,若挾黨心護此,其若用謀默默,予當仍此,直詣舊邸,朝鮮快晴,然後當回,薇院·柏府今日入侍人,皆令知悉。
傳曰,時原任大臣入侍。
兵曹口傳政事,副司直李潭。
義禁府啓曰,前掌令蔡廷夏南海縣極邊遠竄事,命下矣。以傳敎內辭意,具罪目卽爲發遣,府羅將,押送配所之意,敢啓。傳曰,倍三道押付。
漢城府啓曰,依傳敎,南絳老,海南縣三代庶民,倍三道押付之意,敢啓。答曰,知道。
李崇祜啓曰,今日推鞫時,兩司不可不備員,大司憲任希敎,正言柳雲羽,卽爲牌招,以爲進參之地,何如?傳曰,允。
安兼濟,以吏曹言啓曰,通禮院左通禮李宗榮呈狀內,身病甚重,勢難察任云,今姑改差,何如?傳曰,允。
李邦榮,以兵曹言啓曰,昌德宮·昌慶宮差備內窓戶,令戶兵曹郞廳春秋摘奸事,曾有定式矣。依例發遣本曹郞廳,與戶曹郞廳眼同摘奸之意,敢啓。答曰,知道。
李崇祜,以義禁府言啓曰,今此設鞫時,本府都事當爲備員,出使都事鄭啓淳·曺䨙,卽令該曹口傳相換,一員未差代,亦令差出,以爲備員之地,何如?傳曰,允。
吏曹口傳政事,趙長鎭爲禁府都事,禁府都事鄭啓淳,繕工奉事沈禧相換,禁府都事曺䨙,活人別提崔炅相換。
以承傳色口傳下敎曰,見無禮於君,如鷹鸇之逐鳥雀,今日臣子不知耶?如此而何以爲君乎?
李邦榮,以禁衛營·一二所巡廳·左右邊捕盜廳言啓曰,去夜犯夜人無所捉,敢啓。答曰,知道。
慶尙監司尹養厚疏曰,伏以,臣空疏譾劣,百不猶人,偏蒙聖渥,歷敡淸要,前後所叨,罔非濫竽,居常愧懼,如集于木。況此嶺闑重寄,非才望幹局,允協輿論者,莫宜叨據,臣倉卒受命,逃遁不得,莅任經年,觸事憒憒,簿書期會之末,尙難了勘,按察宣化之責,尤無可論,徒費俸祿,無補經毫,尸素之譏,溺職之罪,臣實自知,人將謂何?仍念臣之老母年今八十一歲,自在中年,流離食貧,及至衰暮,疾病沈淹,未嘗一日離床笫矣。臣於昨年,與臣兄臣象厚,竝參登俊之試,唱名之辰,恩諭鄭重,至以先臣之淸素,憐臣家世之貧寒,天廚米肉,寵錫豐繁,使之設宴而榮老母,記故之恩,優老之典,迥出尋常。臣於其時,母子兄弟,攅祝洪私,銘鏤心骨,不覺感淚之被面。今臣以刺史之榮,致甘旨之養,藥餌凡節,隨意取適,有若慈覆之天,曲爲臣地,臣雖縻身粉骨,何以報聖恩之萬一?第臣母宿病,全祟於暑濕,每値夏月,一倍添劇,矧玆南土早暖,風氣懸殊,不習水土,則每多瘧痢之症,臣兄由是憂慮,今方將母還京,相離之日,方寸已亂,則其何以按定心神,幹當事務,以不負委寄之重也哉?老人情弱,南路修敻,顧復之戀,不勝眷係之私,申申催歸之意,或慮久滯而暌離,若不得隨後解歸,以慰晨夕之望,是豈臣情理之所可堪哉?臣母已還之後,則法典所在,不可從宦於三百里之外,況七百里踰嶺之地乎?玆敢不避瀆擾之罪,冒陳肝膈之懇。伏惟我聖上,以孝爲治,無幽不燭,如臣情私,想在矜諒之中,鞶帶之遞,必不待臣言之畢矣。乞命攸司,亟遞臣職,以幸公私,俾便歸護,千萬顒祝,臣無任云云。答曰,省疏具悉。今聞卿章,其亦孝理,藩任許遞焉。
乙未三月十五日卯時,上御集慶堂。藥房入診入侍時,都提調申晦,提調金鍾正,副提調安兼濟,記事官朴思機·禹禎圭·朴聖集,醫官方泰輿·吳道炯·鄭允德·徐命緯·柳光翼·康命徽·白文昌·元命述,以次進伏訖。晦進伏曰,夜間聖體調攝,若何,寢睡·水刺之節,亦何如?上曰,一樣矣。請進湯劑,上進御訖。上曰,診之。泰輿進前診候。退伏奏曰,脈候左右三部調均,昨日滑體似大矣,今則勝矣。道炯進前診候。退伏奏曰,脈候左右三部調均,滑體之好,與昨同矣。諸醫皆與道炯所達同矣。上曰,提調出更煎而入。上曰,嶺伯奉親乎?晦曰,其老母年今八十一歲,而隨子下去矣,今則上來云矣。上命書嶺伯批答。上曰,嶺伯誰可?晦曰,七十州可按之才難矣。若以已行監司者言之,金載順可也。上曰,好矣。此人從容簡正矣。晦曰,慶尹時第一治云矣。命書傳敎曰,藩任有窠,旣問其代,前畿伯金載順,給牒敍用。命書傳敎曰,受由承旨許遞,其代參議李崇祜爲承旨,牌招察任,房順房。晦曰,頃者以祭官事被罪之人皆蒙敍,而獨李正吾不得敍用矣。命書傳敎曰,前承旨李正吾敍用。晦曰,承文博士丁志元,向來以槐院會圈時不參,方在罷散中矣。聞以登科十年,當出六品,而獨漏於付職中云,故敢達矣。上曰,敍用,可也。晦曰,學訓導·校書館參下,觀象監·惠民署官員,皆以摘奸時闕直坐罷,而此等處,曾前晝出夜直者,蓋緣其疲殘之致,而非他事之比,宜有參恕之道,故敢達。上曰,竝敍用,可也。兼濟曰,李在學才帶北評事,而昨日傳敎中,以前評事書下矣。上曰,然矣,儒臣有闕乎?兼濟曰,有矣。命書傳敎曰,今聞李在學尙帶評事云,旣經開市,況此時乎?今適有窠,北評事李在學,特授修撰,牌招察任。兼濟讀奏公事後,上命臺臣入侍,執義南絳老進伏。上曰,只擧下端。絳老曰,請固城縣充軍罪人咸道亨,依本律處斷。上曰,勿煩。絳老曰,請還寢罪人宋成卜減一律島配之命。上曰,勿煩。絳老曰,冢宰之職,權衡人物,表率百僚,顧其任重且尊矣。吏曹判書李潭,賦性陰譎,行已貪鄙,初若砥礪言議,末乃放倒廉隅,前後居銓,首尾三載,全沒公平之稱。唯係得失之患,左右龍斷之術,只知趨利,反覆狐媚之態,專事蔽聰,威權所及,鉗勒一世,或慮臺閣之議其是非,則排擬極巧,以爲自保之計,聲息先探,必售迎擊之習,新占亭園於上游,制度已極宏麗,而土木猶加增修,潛開賂門,未塡谿壑之慾,旁逼燔院,又網江湖之利,泮宮主試之責,實非如此無識之類所可堪承,而從前文任,當是役者,雖鴻儒鉅公,屢違召命,黽勉乃就,則可見分義猶輕,廉防爲重,而日前三製,初牌卽膺,百年以來所未聞之事也。士夫名節,固何足責之於渠,而不意詩禮之家,生此悖戾無恥之流,臣謂世道之壞敗,人心之躁競,職由此人,久秉銓衡之致。請吏曹判書李潭,永拔銓長文任之望,以重官方,以礪頹俗。上曰,聞甚駭然,今方下敎矣。命書傳敎曰,近者臺閣媕娿寥寥之時,傳前啓後,予自謂曰,復有何,聞開門聲予自笑,昨日闕啓,今日聞詣臺,仍命入侍,前啓畢後,予若前矣。重聽之中,忽聞冢宰二字,心已動矣。聞畢奏,噫,此人以翰林至于今,豈乎莫知,而今者滿紙所論,雖古權强,何以加此?其中三日製膺牌,前提學復授此任,靜攝中一牌卽膺,勢所固然,卽此一事,其他可知。豈可一事決他事乎?頃者李重馥,斥前兩文任,其雖異也,亦不過勿擧試望者,而此猶問請,豈特此,噫此豈礪精?亦暮年苦心,復設申聞鼓,其宜深也。命御史其幾次,況昨日乎?此猶然矣。幾年倚任之宰乎?噫,兩文任所遭雖若此,不過一事,持此啓雖示國人,嗚呼暮年,莫重冢宰,豈置黯黮,昔漢蕭何其雖輔相,其亦對吏,況八旬其君乎?古亦有例,此非緘問者,其何對吏?予當親問,辨其玉石。今當臨門,職名重,吏判姑遞本職,其答依此,以禁推例待令,問郞安徐。三相入侍,金吾諸堂牌招,儀注·時刻安徐,待下敎只入正時。況古人云,疑之勿任,任之勿疑。噫,此臺閣,一門幾用,予常以共躁競爲心者,當一諭而答。噫,彼此人,豈有恩怨於冢宰而然?呼寫此忽覽,果若閔百興,必也浮囂而然,豈今臺臣,頃問李遠,尙今悔焉,況今再乎?今者此擧,予意可知。絳老曰,臣才識魯莽,言議巽軟,本不合於淸朝耳目之任。前後除拜,不啻屢次,而未嘗出一言論一事,以副虛佇之盛意,居常愧懼,若隕淵谷。日前新除,乃在於待罪玉署之際,逃遁不得,章皇出肅,連日闕啓,已速尸素之譏,一語塞責,猶愧直截之風。臣與李潭,素無恩怨,有何逞報之心,而潭之陰譎麤鄙之狀,非但臣之所聞見,卽通朝之所共知也,潭之地處,何如?殿下之倚任,亦何如?而三載秉銓,專使威權,百計營私,不思報效之道,輿㒗市卒,至皆目之以潭賊,則持此一字,可斷平生,政注之失,試牌之膺,在渠猶屬餘事。今者草草論啓,實出一世公憤,而及承批旨,至諭以聞甚駭然,卽伏見傳敎下者,又有卽此一事,他事可知之敎,此莫非臣之人微言輕,不能見孚於君父之致,以此以彼,臣何敢一刻晏然於臺次乎?請命遞斥臣職。上曰,本非專由於挾雜,今當臨門,其何輕先,勿辭,亦勿退待,以待結末。絳老曰,新除授持平吳大益,時在平安道平壤地,司諫院大司諫韓光肇,時在忠淸道洪州地,正言沈有鎭時在京畿坡州地,請竝斯速乘馹上來事,下諭。上曰,依啓。上曰,吏判事,何如?晦曰,知臣莫如主,聖鑑當下燭矣。上曰,承牌事勢固然矣。晦曰,古無違牌,而故相宋寅明始違牌矣。上曰,此人提學初乎?對曰,提學則已久,而當試則初也。上曰,均廳富於他米布衙門乎?晦曰,入者多而出者多矣。臣等之意則剩置一二年所用,然後可也,如此爲之則可謂千百年計矣。上曰,正其誼不謀其利,又何必曰利?上曰,藥房提調持湯劑更爲入侍。上進湯劑後,上曰,夕診待下敎爲之。命退,諸臣以次退出。
乙未三月十五日午時,上具翼善冠·絳紗袍,出自通陽門,至延和門內。命書傳敎曰,嗚呼暮年,百鬼現焉。頃者臥中,聞差備人駭擧,令待令旗鼓臨門,今日氣苶之中,聞駭擧,公然臨門,曷勝悶乎?雖然頃者駭擧時,曰以同色房會開圈,有近仗號令之擧,而武藝廳其雖通房,各廛人皆起之時,無一參焉,其涉可嘉,該番行首,令內府特爲奉承傳,仍詣建明門殿座。行都承旨安兼濟,左承旨申益彬,右承旨洪秀輔,左副承旨李邦榮,右副承旨李崇祜,記事官朴思機,假注書李益海,記事官禹禎圭·朴聖集進伏。領議政申晦,左議政李思觀,右議政洪麟漢,判義禁具善復,同義禁邊得讓·金魯鎭追後進伏。上命拿入罪人李潭。命兼濟問曰,爾何至此?潭曰,矣身無狀,至於此矣。命善復以臺啓示之。潭曰,全沒公平,惟患得失,是沒模捉語也,無所可達,而亭園云云,矣身本居鄕之人,故買他人之屋而居之,萬目所覩,無容伸卞,而至於燔院,則五里而近,是洞內之民也,豈可相逼乎?上曰,與南絳老有嫌怨乎?潭曰,素無嫌怨,而雖或有之,豈可提記於此地乎?晦進曰,此識道理之言也。上曰,避嫌中二字,何謂耶?潭曰,矣身亦不知,召市井輿㒗下問則可以知之矣。上命臺臣入侍,司諫姜趾煥,掌令蔡廷夏,正言柳雲羽,以次進伏。上曰,不必多言,李潭是則曰是,南絳老是則曰是,一言而決,爾其直進。仍以手擊案,高聲下敎曰,欺予者,欺爾祖也,當有大處分矣。趾煥奏曰,久居銓地者,自爾有怨矣。臺臣以風聞啓之,故書出其言,則人之罪自然大矣。避嫌中二字,臣自鄕來未久,不能聞之矣。廷夏奏曰,臣與諫臣之意同。上厲聲曰,親問之意安在,不爲各陳所見,陋矣,脫帽納履而去。命書傳敎曰,掌令蔡廷夏先遞差,南海極邊遠竄,雲羽曰,李潭久居銓地,自當有怨矣。上曰,以予氣弱,故臺閣如是矣。仍命李潭放。付軍職帽帶入侍,潭纔出興化門卽具帽帶進伏。上曰,入來乎?潭曰,至於此,一則臣罪,二則臣罪,臣自釋褐,初蒙聖上拔擢之恩,思欲報其萬一,故臣之八十老父母俱在,而不能退去矣。上曰,予甚愧大成二字。仍命入玉轎乘之,下毓祥宮擧動之敎。諸臣扶轎請寢命,上不聽。王世孫步出請止,亦不聽。趾煥進前曰,小臣有所懷。上曰,言之。趾煥奏曰,群下有罪,殿下當談笑處之,何自菲薄如是耶?上怒甚。命書傳敎曰,司諫姜趾煥亟施削職之典。又命書傳敎曰,嗚呼予心,豈可庸庸碌碌,觀昨日內局下敎,今日此擧,路人共知,初則恐或動於浮囂,末梢二字,其心已綻,然數件事,於前吏判,不可置之黯黮,故有此擧。於今可謂毛將焉傳,甘心舊黨,自綻難掩,執義南絳老先遞差,海南縣三代庶民,倍三道押付,使海東之民,咸知予意,仍命促行。邦榮奏曰,前司諫李迪輔之疏到院,而已遞職故留院矣。上曰,入之。邦榮持入。上命讀之。邦榮立而讀之,纔數行。上曰,有所懷乎?對曰,有之。上曰,讀所懷。邦榮讀至李潭用人不公之處,上曰,又爲之。又讀至李潭政注專出於鄭厚謙,厚謙得此,藉藉於一世。晦進前拱手曰,千萬意外也。上命止讀。命書傳敎曰,於臺啓已涉殊常,必不止此,果有李迪輔,雄唱雌和,綻露無餘,何書職名,負君私黨,敢售舊習,李迪輔甲山府三代庶民,倍三道押付,其章有首書二字,其何傳聞,洗草次內入,又促行至興化門內。命拿入中官申德龍,決棍三度。仍命中官申德龍放逐鄕里,因詣毓祥宮。王世孫亦隨駕,百官皆步從。大駕入毓祥宮,王世孫隨入,諸臣退待,已而,大臣以下進入。上脫翼善冠,伏松竹齋庭中,王世孫亦免冠,百官亦脫帽俯伏。移時命退,諸臣退出,已而,命入駕轎,遂還宮,從崇明門入。諸臣問安後退出,仍進崇政殿庭,百官庭請南絳老。李迪輔圍籬安置,入啓移時,時原任入侍。
乙未三月十五日酉時,上御集慶堂。時原任大臣入侍時,領中樞府事金相福,判中樞府事韓翼謩·金尙喆,領議政申晦,判中樞府事李溵,左議政李思觀,右議政洪麟漢,右副承旨李崇祜,假注書李益海,記事官禹禎圭·朴聖集進伏。上命讀啓辭,仍命南絳老·李迪輔令該府嚴刑鞫問事。出榻敎傳曰,端緖見後,當進水刺,若遲滯,都事當用軍律矣。傳曰,幾次申飭之下,此等勃測罔狀之李迪輔,苟且備擬,使南絳老合勢,雄唱雌和,以至於此,不可無飭。前判書李潭亟〈施削〉版之典。傳曰,今者此擧,戊申餘黨,例用氣字,綻露無餘,雄唱雌和,其亦難掩,若不直招,當親問事,添問目箇箇嚴訊取服。傳曰,此堂下擧案下該曹,宣傳官·守門將·武兼部將·巡將外下該曹,當該下吏書進者,其果來乎?竝杖問以啓。上命退,諸臣以次退出。
乙未三月十五日五更一點,上御集慶堂。坐直承旨入侍時,左副承旨李邦榮,假注書李益海,記事官禹禎圭·朴聖集,以次進伏訖。上曰,金吾堂上開坐進不進單子,催促以入。命書傳敎曰,禁府當該都事濟州充軍,當該羅將令該曹決棍。上曰,入侍注書汰去。記事官朴思機進伏。上曰,推鞫廳承旨持結案卽入。上曰,騎馬立之,宣傳官入侍。宣傳官權邁進伏。上曰,汝往禁府,催促結案以來。上曰,南哥旣經亞長,亦非不善爲官也,南與李哥異也而如此,足觀世道矣。權邁回奏曰,結案幾盡而纔正書矣。上曰,李迪輔入堂錄乎?邦榮曰,不入矣。上曰,然故然矣。上曰,右副承旨入侍,右副承旨李崇祜持結案,進伏讀奏。命書傳敎曰,不爲直招,其歇杖可知。其行首羅將,令兵曹外司入直郞廳,決棍六十度。命書傳敎曰,噫,若知其君,暮年豈忍若此?若此意逞,若復黨習者,以獜·亮餘種下敎果然,用乙亥志字,此何問?亟正可也。於京於瑞山,甘心捏合,同心同日,此亦輿㒗可知,莫知其君,甘心舊習,其望取推,若昨者勿書,箇箇考察,歇杖者勿計,羅將其若稽忽,當施極律,以此嚴飭。噫,予何負於南哥,而豈忍爲此?雖用十族之律何惜?噫,豈特建功?予無所食,自外回來,良欲溘然,若復捧前招,其亦稽忽。予有定意,其特下敎,大臣以下皆知悉。命書傳敎曰,在京在鄕兩司亞長,合勢沈滯,抑獨甘心舊習,其何可掩?此一節於渠斷案,何敢弛張?以此嚴問目加刑。命書傳敎曰,刑曹書吏招辭中,有不進官員,萬萬可駭,永刊仕版,勿復擧論於歲抄,書進書吏刑推一次,徒年定配。諸臣以次退出。
上在慶熙宮。停常參·經筵。
藥房提調金鍾正,副提調安兼濟啓曰,昨日動駕,移時還宮,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,王世孫隨駕之餘,氣候,何如?臣等不任區區憂慮,敢來問安,竝此仰稟。批答無。
中宮殿·惠嬪宮,藥房口傳問安。答曰,知道。
以承傳色口傳下敎曰,氣如此,興化門殿座皆待令,此門先後鄕軍門外,只作門,挾輦安徐。
殿座罷後,政院·玉堂問安。批答無。
以承傳色口傳下敎曰,內局問安勿爲之。
以承傳色口傳下敎曰,欲以此脅持君父乎?若如此,當有下敎事,方臥廳斯速擧行,擧行郞廳當親問,拿囚本府。
以巡監軍單子,傳于李邦榮曰,仍。
傳于李邦榮曰,昨日入侍該房承旨入侍。
傳于申益彬曰,行首羅將決棍後以奏,該府書吏,兩班國書吏,決棍。
傳于安兼濟曰,承旨入侍。
安兼濟啓曰,今日擧動時,承旨當備員,右承旨洪秀輔以式暇不爲仕進,卽爲牌招,何如?傳曰,允。
傳于李崇祜曰,右副承旨入侍。
傳于李崇祜曰,百官安徐。
假注書李益海汰去,代以愼師稷爲注書。
李崇祜啓曰,今日本府設鞫時,罪人南絳老原情後,刑問一次不服,罪人南絳老更招後,刑問二次不服,罪人南絳老三招,遲晩。
李邦榮,以兵曹言啓曰,依傳敎,行首羅將黃大淸,決棍三十度之意,敢啓。傳曰,知道。
李崇祜,以義禁府言啓曰,鄙夫亂逆罪人李迪輔,特貸其頭,黑山島終身栫棘,三倍道押付事,命下矣。以傳敎內辭意,具罪目,依例發遣府都事,李迪輔發捕都事所到處執捉,仍令倍三道押付栫棘之意,敢啓。傳曰,知道。
申益彬,以漢城府言啓曰,黑山島栫棘罪人李迪輔,宜施九族之律,而此亦參酌,令漢城府,其三族嫡庶少長,無遺漏爲庶民後,當卽啓下事,命下矣。罪人李迪輔三族嫡庶少長,依傳敎爲庶民,而其三族嫡庶少長姓名,卽令本道一一査出以啓之意,敢啓。傳曰,知道。
李邦榮,以兵曹言啓曰,刑房都事湖沿充軍事,命下矣。依傳敎,當該都事崔炅,全羅道康津縣充軍,當日押付之意,敢啓。傳曰,知道。
李崇祜,以義禁府言啓曰,問郞李鎭恒·鄭宇淳湖沿定配事,命下矣。李鎭恒忠淸道結城縣,鄭宇淳唐津縣定配,依例發遣府羅將,押送于各其配所,何如?傳曰,允。
李邦榮,以兵曹言啓曰,依傳敎,算杖羅將金鼎大決棍十度之意,敢啓。傳曰,知道。
李崇祜,以義禁府言啓曰,大逆不道罪人南絳老,西小門外不待時斬爲白乎事。不下啓字。
李崇祜啓曰,有時急稟達事,來詣閤外請對矣。
申益彬啓曰,諸承旨有稟達事,來詣閤外請對矣。
申益彬啓曰,時原任大臣有稟達事,來詣閤外請對矣。
洪秀輔啓曰,藥房三提調有稟達事,來詣閤外請對矣。
洪秀輔啓曰,玉堂上下番有稟達事,來詣閤外請對矣。
傳于李邦榮曰,別軍職金文周汰去。
備忘記,噫,幾十年苦心,於今蕩然,何顔以拜,何心對臣民?獜·亮下敎後猶有此。噫,迪輔頃擧一章,小人已判,問郞聞也,若是多爲,此等人其一章,雖揚淸道,其何先擬,而安聖彬豈下於此,而强擬有此,曷勝慨然?嗚呼南哥,予何負也,亦何比迪輔而有此擧?千千萬萬料表,此猶若此,恒抱黨心,强一啓莫知幾人。大成二字,曷勝悶焉?予志固定,何飮建功,何受此號?爲沖子一下敎,默默大小知悉。
申益彬啓曰,諸承旨有稟達事,更爲請對矣。
安兼濟啓曰,藥房三提調,下敎之下,不勝惶悶,更爲請對矣。時原任大臣率備局諸宰,更爲請對矣。
又啓曰,藥房三提調日勢已暮,尙未得入侍,不勝焦迫,更爲求對矣。
備忘記,前日强受强飮,靦然自歎,今何有孟浪人乎?大官·內局·承宣皆休,請以安八十二歲君心。
傳于安兼濟曰,竝入侍。
傳于李邦榮曰,別軍職金文周汰去,安徐。
備忘記,前同副承旨復授前任,房依前,聞來京,牌招察任。
李崇祜,以義禁府言啓曰,黑山島栫棘罪人李迪輔,嚴加栫棘,勿通雜人,南絳老三族書名啓下,爲庶民事,命下矣。李迪輔嚴加栫棘事,分付道臣,南絳老三族爲庶民事,分付漢城府擧行之意,敢啓。傳曰,知道。
李邦榮,以訓鍊都監·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
吏曹參議朴壽海疏曰,伏以,臣伏見傳敎下者,以臺望誤擬事,至有銓長譴削之命,臣於伊日,出肅恩命,仍爲參政矣。長僚旣已被罪,則臣何敢獨爲晏然乎?伏乞聖明,俯垂諒察,亟命鐫削臣職,以安私分,千萬幸甚。踏啓字。
乙未三月十六日辰時,上御集慶堂。承旨入侍時,左副承旨李邦榮,記事官朴思機·禹禎圭·朴聖集,以次進伏訖。命書傳敎曰,嗚呼暮年,不思其君二字之號,復循舊習,此雖琉球·交趾人可知。況南哥,世受國恩若何,而不思其父,亦不思其君?年若此豈可比諸無狀不測迪輔其若遲晩猶貸極律,不然我國雖無其法,此等無狀叵測之類,何拘前例,受三族之律可乎,爲朝鮮之人可乎?雖二準次,更以此嚴問遲晩,不然,當殿座崇禮門,暮年快示衆民,令該堂領擧,待令門外聚衆民,此下敎,其不直招,非東普之子,卽泰徵之子,爲東普子可乎,爲泰徵子可乎?北人直招,然後予可爲朝鮮君,大臣以下知悉。雖諸堂諸問郞,不思其君,甘心者類,何心受予祿乎?諸臣知悉。命書傳敎曰,方以類聚,物以群分,古人雖云,此兩豎,誠是千千萬萬料表,況豈特此乎?見漏於館錄,以其時玉署長人之無良,胡至於此?詬辱者,雖弘文館輿㒗所不爲,此果蕩平乎,調劑乎?吏判旣已處分,況法一人懲百人問於此人莫知何境幾何異於問於驩兜乎?此政屛諸四矞,不與同中國者,何陋王府庭,萬古鄙夫,不思其君,忘其祖先,甘心黨習。鄙夫亂逆李迪輔,特貸其頭,黑山島終身栫棘,倍三道押付,而其若日刻稽滯,當該都事,當令都監梟示沙場,以此分付。李迪輔宜施九族之律,而此亦參酌,令漢城府,其三族嫡庶少長,無遺類爲庶民後,當卽啓下。命書傳敎曰,曾已下敎,海東臣民,莫知其君苦心,曰以朝雖敎暮當弛,浮躁跳踉,專由于此,大抵凡事初則宜愼,守則宜固。噫,予心本非刻故若此,莫知其感恩,放恣若此,曷勝寒心?噫,此等世雖非此,京士豈餓,掌色京鄕參半之敎,亟寢,自今日前大司成李瀰爲大司成,牌招謝恩,詣成均館,宜皆代鄕儒。上曰,南哥抱川御史時,亦不分明矣。與南泰溫幾寸?邦榮曰,近矣。上曰,南氏多矣。邦榮曰,登科者多,而在前無雜事矣。上曰,李潭之供,謂以雖有恩怨,豈敢達之言是矣,此人多氣故致此也。上曰,吏判之父在鄕乎?邦榮曰,其父在鄕,故前吏判有職則上京,不然則在鄕矣。上命催促推鞫廳承旨,斯速入來。上曰,下敎嚴截,故必詳問遲也。南哥之爲此,李迪輔在瑞山,何以知之?甚可怪也。右副承旨李崇祜持南絳老供辭,入侍進伏訖。讀奏遲晩供辭。命書傳敎曰,予雖衰耄,豈若反切頭辭,以此爲遲晩乎?當臨南門親問以處,金吾郞領去,先爲待令,聚衆民儀注,安徐。待下敎只入正時,侍衛只入直,皆時服,門外百官序立,前廂軍禁營一哨,後廂軍御營一哨外,入直挾輦六十名內入直,世孫隨駕安徐。以駕轎待令,副駕轎置之,捲前窓。上曰,門外正法器具待令。諸臣以次退出。
乙未三月十六日午時,上詣興化門。殿座入侍時,行都承旨安兼濟,左承旨申益彬,右承旨洪秀輔,左副承旨李邦榮,右副承旨李崇祜,記事官朴思機,事變假注書朴載德,記事官禹禎圭·朴聖集,領府事金相福,判府事韓翼謩·金尙喆,領議政申晦,判府事李溵,左議政李思觀,右議政洪麟漢,判義禁具善復,同義禁邊得讓·金魯鎭,問事郞廳鄭宇淳·李鎭恒·安聖彬·金致九,以次侍立訖。上具翼善冠·絳紗袍,乘輿出通陽門,詣興化門降輿,殿座訖。上曰,罪人上之。問郞進前。上曰,此遲晩何遲晩,汝難於遲晩,故有此臨門之擧矣。予何負於汝,而汝之負國若是?絳老供曰,不忠不孝,自然入黨,以此遲晩矣。上曰,何以入黨?詳細以達。絳老曰,不先不後,自與迪輔同矣。上曰,依法。上曰,必有同謀者矣。不然,瑞山人何以同日來?絳老曰,請與瑞山人面質矣。上曰,旣擬亞長,則於汝足矣。何復希覬?汝不直告則罪汝三族,汝以何意至此?絳老曰,屢在臺職,或被不言之罪,今番啓辭,果因風聞,近來亞長多爲堂上,故希覬堂上然矣。上命勸杖。上曰,汝旣在京,知人君一日三貼,爲此擧措,眞司馬昭之心也。絳老曰,萬死無惜。上曰,頃者傳敎,以爲有黨心者,獜·亮種爲敎,汝見此下敎,而爲此擧措,則汝爲泰階之子乎,獜·亮之種乎?何心欲害吏判?絳老曰,不得爲應敎與堂上及太守,故挾憾而然矣。上曰,旣有拂鬱之心則眞逆也。連命勸杖。上曰,方以類聚,汝雖不知迪輔,必有他人同謀者矣。絳老曰,本少知舊,出身未久,無同謀矣。上曰,兩問郞書招辭乎?對曰,未書矣。上曰,傳命問郞金致九·安聖彬外皆拿入。上曰,問事郞廳鄭宇淳·李鎭恒湖沿定配。上曰,問郞處分代,以入直玉堂差下。上曰,黨人之心,怨予調劑矣,逐吏判,先苦君父矣。絳老曰,調劑不滿,沈滯拂鬱,故以此遲晩矣。上命受罪人根脚後,上曰,爾負爾祖,歸見爾祖可也。善復曰,啓字踏下,然後當擧行矣。上曰,今日不用啓字矣。仍爲還內時,上入建明門,命判義禁拿入。上曰,汝知今日則不下啓字而何時下敎,尙不擧行耶?善復曰,國典非啓字踏下,不得擧行矣。上曰,汝速爲領去擧行,仍命拿出。上曰,南絳老依李迪輔例,三族書名啓下爲庶民。仍爲還入大內,諸臣以次退出。
乙未三月十六日酉時,上御集慶堂。藥房入診入侍時,原任大臣·備堂·諸承旨·儒臣同爲入侍時,都提調申晦,提調金鍾正,副提調安兼濟,領府事金相福,判府事韓翼謩·金尙喆·李溵·左議政李思觀,右議政洪麟漢,兵曹判書朴相德,行副司直趙重晦,戶曹判書具允鈺,行副司直尹東暹,右參贊鄭存謙,刑曹判書洪趾海,江華留守洪樂命,左承旨申益彬,右承旨洪秀輔,左副承旨李邦榮,右副承旨李崇祜,校理鄭景仁,修撰李養鼎,記事官朴思機·禹禎圭·朴聖集,大司憲任希敎,正言柳雲羽,以次進伏訖。上曰,南哥負予,豈不怪哉?晦曰,南家素無如此之事,而其中亦有囂躁者出矣。不過以應敎與守令之不得,生此心,此後雖有此心者,豈不懲戒乎?昨日只進二貼,今日則尙不進一貼,下情悶迫,當如何哉?在聖人自强之道,尤當加意進御,非但內局之悶迫,時原任諸宰方皆入侍。同聲請進矣。尙喆曰,殿下所統率者凡幾人哉?其心不一,至有此事,使絳老若有其父兄,則必不至此矣。上曰,此言是矣。兼濟曰,堯舜之時,亦有四凶,何累於光四表格上下之化乎?上曰,堯舜二字,於予愧矣。晦曰,四凶之存,堯舜何愧?相福曰,建功之關係聖躬,何如?臣等久未入侍,今日仰瞻,則大勝於前日,臣等相顧慶賀矣。上曰,領敦之病,何如?晦曰,昨日則無可論矣,今則少有動靜矣。命書傳敎曰,頃者雖知,莫知若此,於今不參,深悶下敎,意謂未敢,其豈若此?噫,其君若此之時,蔘必貴矣。令太醫持相當補劑,看審書啓,豈特持物,多數持去事,分付。東暹曰,臣民之倚望,專在於建功,豈可以一時黨人之自干天誅,有此却湯之敎乎?存謙曰,先儒曰,怒在四凶,舜何如與,何爲如此乎?景仁·養鼎曰,屢日勞動,今又日暮,何不進御乎?希敎曰,堯舜之時,亦有洪水猛獸,彼漢之自干天誅,何損於聖德,而不進建功乎?上曰,誰也?兼濟曰,都憲矣。上曰,久勤矣,予所好之矣。思觀曰,都提奉湯劑矣。上曰,李迪輔亦月沙孫矣。晦曰,以月沙孫,尙不爲玉堂,其人可知也。思觀曰,落在鄕間,不知人事之類矣。上曰,不爲玉堂,故此心出矣。晦曰,在凡人言之,則一日不再食飢也,聖躬之湯劑則便是茶飯,豈可間斷乎?上曰,過矣,爲卿等强飮。仍進御湯劑。晦曰,下情欣喜矣,請更煎一貼而來矣。邦榮曰,軍號尙未啓下矣。麟漢曰,以此故未下宮門鑰,亦未發巡矣。思觀曰,此其事他。麟漢曰,一事二事,誠極悶矣。上曰,旣已書下,何異啓字?思觀·麟漢曰,不然矣,以白文豈可奉行重事乎?此入侍,亦有大臣臺臣矣,承旨若以此奉行,則豈無是非乎?上命踏下啓字。希敎·雲羽曰,惟我殿下五十載建極之功,陶成蕩平之化,爲今日臣子者,孰敢以黨之一字,萌於心發諸口,而乃者罪人南絳老之一啓,背公死黨之心,綻露無餘。旣已正法,則罪人李迪輔之不先不後,闖進一疏,雄唱雌和,節節巧慘,渠苟有一分人心,焉敢放恣叵測之至此哉?其負國家無臣節,甘心私黨之類,不可一刻容貸於覆載之間,請黑山島圍籬安置庶民罪人李迪輔,亟令王府拿鞫嚴問,快正王法。上曰,今者合啓,可得臺體,而前爲處分,意亦在焉,忿其遺錄,不顧廉隅,四字侵辱,卽一鄙夫,頃用此人,豈無是事?雖然嗟哉暮年,用三尺於此等鄙夫,此人以黨習處分,其亦陋矣,不允。希敎曰,請固城縣充軍罪人咸道亨,依本律處斷。上曰,勿煩。希敎曰,請還寢罪人梁成卜減一律徒配之命。上曰,勿煩。雲羽曰,請固城縣充軍罪人咸道亨,依本律處斷。上曰,勿煩。上曰,今服建功,來朝必有造物來矣。麟漢曰,若來則以法法之可也。上曰,藥房提調持湯劑更爲入侍。鍾正奉進湯劑。上曰,止之。諸大臣合辭皆請曰,雖未三貼,進二貼宜矣。昨旣未進,則今日初貼,乃昨日之數也。晦仍進湯劑。上曰,一貼爲大臣而飮之,一貼爲諸臣飮之。上曰,明日亦必有造物者來矣。仍進御湯劑訖,諸臣以次退出。
上在慶熙宮。停經筵·朝參。
自未時至酉時,日暈。自初昏至夜五更,月暈。
藥房都提調申晦,提調金鍾正,副提調安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。慷慨亘中,氣何諭?待敎入侍。
中宮殿·惠嬪宮,藥房口傳問安。答曰,知道。
朝參罷後,大殿·世孫宮,政院·玉堂·藥房問安。答曰,知道。
李邦榮,以都摠府言啓曰,今日入直內三廳武兼禁軍及軍兵等中日習射,請出標信。傳曰,安徐。
又以兵曹言啓曰,今三月十七日武臣堂上祿試射日次,故試官望備擬以入矣,親臨朝參相値,以無故日退行之意,敢啓。傳曰,知道。
申益彬啓曰,今日朝參時,承旨當爲備員,而左副承旨李邦榮,以式暇出去,卽爲牌招,何如?傳曰,允。
以巡監軍單子,傳于李崇祜曰,仍。
傳于洪秀輔曰,內局入侍。
備忘記,沖子憶,再昨欲爲同禮,春桂坊待令興政堂,乘轎崇政門東小次,入殿座後,與百官同禮,令春坊知悉。
李崇祜,以刑曹言啓曰,不進官員書進書吏,刑推一次後,徒年定配事,命下矣。依傳敎,當該成均館書吏金龍喆,敦寧書吏鄭箕彬,各嚴刑一次,金龍喆江原道淮陽府,鄭箕彬忠淸道泰安郡,徒年定配,竝卽押送之意,敢啓。傳曰,知道。
申益彬,以漢城府言啓曰,李迪輔甲山府三代庶民,倍三道押付事,命下矣。罪人李迪輔時在忠淸道瑞山地,令本道依傳敎卽爲押送事,發關分付之意,敢啓。傳曰,知道。
李邦榮,以兵曹言啓曰,依傳敎,當該羅將金天玉·馬榮昌等,各決棍十度之意,敢啓。傳曰,知道。
又以兵曹言啓曰,依傳敎,禁府行首羅將黃大昌,決棍六十度之意,敢啓。傳曰,知道。
又以兵曹言啓曰,依傳敎,禁府書吏崔榮孫,決棍十度之意,敢啓。傳曰,知道。
洪秀輔啓曰,成均館官員,以行大成意啓曰,掌色京鄕參半之敎亟寢,皆代鄕儒事,命下矣。臣因傳敎,馳詣泮宮,京掌議·色掌,竝爲遞改,以鄕儒一倂塡代,臣則退去之意,敢啓。傳曰,知道。
李邦榮,以兵曹言啓曰,依傳敎,禁府當該郞廳李再漢,濟州牧充軍,當日押付之意,敢啓。傳曰,知道。其雖申飭,此際徒貽外方民弊,勿配,亟施勿敍之典。
申益彬,以戶曹言啓曰,各道年終錢穀御覽會計,每於翌年二月二十五日,啓請受出,晦日內修正入啓,而平安道會案,則以舊還上更爲査實之際,日字自爾差遲,勢難及期上送之意,移文來到。故御覽會計,待會案上來後,修正以入之意,入啓退限矣。本道會案,今纔來到,御覽會計,受出修正之意,敢啓。傳曰,知道。
又以漢城府言啓曰,南絳老,依李迪輔例,三族書名啓下,爲庶民事,命下矣。依傳敎,正刑罪人絳老三族,書名以啓,爲庶民之意,敢啓。傳曰,知道。
傳于洪秀輔曰,內局入侍,諸承旨竝入侍。
兵曹口傳政事,副司直金載順·徐命善·洪龍漢·趙載翰·李正吾·尹象厚。
李崇祜,以兵曹言啓曰,今三月十六日,西部居姜召史,自興化西挾門入來,鳴申聞鼓,依定式下該曹推問,何如?以休紙還下。
李崇祜,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未三月十七日卯時,上御集慶堂。藥房入診入侍時,都提調申晦,提調金鍾正,副提調安兼濟,記事官朴思機·禹禎圭·朴聖集,醫官方泰輿·吳道炯·鄭允說·徐命緯·柳光翼·康命徽·李春敷·金孝儉,以次進伏訖。晦進伏曰,此時聖候若何?上曰,一樣矣。晦曰,侵夜酬應,寢睡·水刺之節,亦何如?上曰,一樣矣。進御湯劑後,請診候。上曰,置之。昨日以大重臣故强飮矣。晦曰,湯劑如工夫,不可一息間斷矣。上曰,藥房提調持湯劑更爲入侍。上曰,同副承旨入侍。洪益弼進伏。上曰,年幾何?對曰,五十五矣。上曰,思古事,有此除授矣,自湖南來時,年事,何如?對曰,嶺南則免凶,而昨春賑政,故民事無憂矣。上曰,同副先退。上曰,故相有文集乎?晦曰,無矣。上曰,其號惟何?晦曰,故相不曾爲自號矣。上曰,故相金玉其人。晦曰,風稜異常,與李潗齊名,而其時之人,皆以爲,此二人爲相,則豈難蕩平云,古宰相則如是矣。上曰,李潗亦金玉其人。晦曰,然矣,此相臣,臣亦見之矣。上曰,安聖彬年幾何?兼濟曰,四十三矣。上曰,金致九爲翰林乎?兼濟曰,然矣。上曰,詣臺兩司入侍。大司憲任希敎,正言柳雲羽進伏曰,惟我殿下五十載建極之功,陶成蕩平之化,爲今日臣子者,孰敢以黨之一字,萌於心發諸口,而乃者大逆罪人南絳老之一啓,背公死黨之心,綻露無餘,旣已正法,則罪人李迪輔之不先不後,闖進一疏,雄唱雌和,節節巧慘,苟有一分人心,焉敢放恣叵測之至此哉?其負國家無臣節,甘心私黨之類,不可一刻容㒃於覆載之間,請黑山島圍籬安置庶民罪人李迪輔,亟令王府拿鞫嚴問,快正王法。上曰,此等手脚綻露之人,豈可一刻置諸覆載之間,而其所靳允,豈可一毫爲渠,意亦在焉,勿煩。希敎曰,請固城縣充軍罪人咸道亨,依本律處斷。上曰,勿煩。希敎曰,請還寢罪人梁成卜減一律島配之命。上曰,勿煩。雲羽曰,請固城縣充軍罪人咸道亨,依本律處斷。上曰,勿煩。希敎曰,臣之向來人言,實是搢紳之羞,臣自遭此事,隱痛在心,跡謝朝行,念絶榮途,間雖有除命,不敢爲承應之計,此實通朝之所共知,而聖恩如天,開釋無餘。今者柏府除旨,又下於杜門屛蟄之日,惶隕感激,益無所措,顧此見職,卽臣僨敗之地,豈有抗顔冒進之勢,而連日違傲,未蒙例勘,適當該鞫有命,他不假顧,冒沒出肅,連爲登筵,而第臣情勢,雖閒司漫職,猶不敢晏然自居。況今所叨,乃是糾正之地,臣以從前僇辱之蹤,雖無不顧一己之廉防,揚揚出入,其於一世之嗤點何哉?臺端一步,便爲臣鐵限,其何一刻仍冒於職次乎?請命斥遞臣職。上曰,雖與下敎有異,義則在焉,其言過矣,於今撕捱,無乃太過乎?勿辭,亦勿退待。上曰,安聖彬曾經正言乎?晦曰,已玉堂矣。上曰,金致九爲正言乎?兼濟曰,然矣。命書傳敎曰,當此合辭方張之時,兩司寒心,安聖彬司諫除授,持平李永培遞差,其代金致九除授,牌招察任。命書傳敎曰,頃者金思穆特遞,已示予意,而猶未快諭,昨已喩,然猶有定焉,爲戚臣强近者,勿擬於臺望事奉承傳。上曰,永拔過乎?晦曰,此下敎所指,徐有寧·金思穆等也,此旣通淸,則不可不一次爲之矣。上曰,通淸則有滋味乎?如此傳敎矣。上曰,李迪輔,正法可也,而此漢若來,朝廷大官,必皆見辱,不如深處屛裔可也。迪輔前疏後,曾爲臺諫乎?晦曰,或爲之而連在鄕,故卽遞矣。上曰,此後則予將快爲酬應矣。兼濟曰,古語云,甚於洪水猛獸,今之自干天誅者,是矣。上曰,予於昨日,談笑處分。命書傳敎曰,人君擧措,豈可苟且?嗚虖雖詣莫拜,不忍只望東,欲南門而只闕門,此亦於予已判,孝無可言,其雖百歲,今番之心,其何倖乎?嗚呼,不才無能,何云其德?徒位徒壽,年八十二,御年亦五十一,自恧者是二字號。嗚呼,今番其亦判焉,其於此中,一則萬萬怪駭,二則萬萬自恧,一則萬萬可笑,何以然?於迪輔輩,勢固然也。且此等事,亦有恒日指目者,而彼南家豈負予者,而南至薰輩昔年承旨,予已目覩,至於南就明,自昔年逮于予,官至宰列,戊申年故豐陵言,當今思焉,國無負於渠。且彼南氏,豈負國者,而此人雖未熟知,非奇奇怪怪輩,業已揣量,以至于此,是亦關世道,此一也。嗟哉,數十字,自視歉然,而至於大成二字,初議時,誠千不近萬不似,若循他諸字猶强忍,而近者觀其世道,予亦量焉,若有跳踉者,卽獜·亮種,下敎意若瞑眩,曾未逾月果有,此一也。予則此道雖知莫知若甚,不擬應敎,不擬守令,含憾箇箇,直招於帳殿,陋矣小人勝言,此一也。莫云此莫云此,一則予二則予三則予,若孔聖謂季康子,予有德其雖賞,豈有此問?其本卽予徒位徒壽之致。興惟于此,豈特自恧于心,蒼蒼仰陟降,何顔何顔,不踏啓字,置諸公事,意蓋深矣。雖怨,一隅海東,惟祖依於孫,孫依祖,心雖若此,嗚呼,立年前沖子,豈有他下敎?其憫其憫,興言諭此,涕隨聲下,嗚呼,海東臣子,其亦喬木世臣,聞此其不酸鼻,雖不自愧于心,其子孫其祖曰,其孫何,予意固定,今朝忽思,旣不一諭,則若此若此,將至於何?況因問古,忽思堯有九年之水,命鯀莫敢效命,禹而能治,噫,九年之間,堯舜其爲君,豈比于此?此無他,禹之重故思其重。堯舜猶此,嗚呼,官乾坤時猶然,況家乾坤日乎?嗚呼,堯舜時,只有堯舜,而今也思幾百年家國乎?憶堯舜心,思三百年家國,予若忽焉,此負祖先也。興惟及此,心不堪任,況古人云一日二日萬幾,若此度焉將國事何,怳然頓悟而然也。人君擧措,嗚呼八十,豈可庸庸碌碌乎?亦何循例依前酬應乎?此於予,卽一初政也。今日當御金商門,行朝參,洞諭臣庶,後當視政,禮房知悉,擧行儀注安徐,禁軍只入直排入,纔下敎更思,人君殿座,自有其處。嗚呼崇政門,卽癸巳年正月朝參處,而亦予初就邸翌年,以摠管侍衛進參者,且其門亦取便者,將詣明禮門亦惟此,亦踐其位行其禮之意,當自資政門詣,其亦知悉,朝參後當酬應文書,嗚呼,此亦雖造次,莫敢踰規矩之意也。意雖廓然,豈無靦然之心乎?慷慨之意,交切于中,亦有萬倍興懷者,今日同副,是誰之孫?卽予嗣服初蕩平主人故相也,時刻待下敎,只入正時。今日意深,侍從下大夫以下文臣,皆令付軍職,無遺進參,今日不參,卽黨心也。命書傳敎曰,今日殿座,軒架鼓吹安徐。命書傳敎曰,旣下敎,人君擧措,豈可庸庸,回駕後先入公事在此,留院公事諸承旨皆入侍以奏。命書傳敎曰,今者此擧,意非偶然,禮曹判書鄭尙淳,吏曹判書除授,況無宗伯乎?前判尹尹東暹,禮曹判書除授,牌招察任。命書傳敎曰,自前黃魚,例有北道進上,而莫知何狀,頃者問曾經鏡城判官,承宣其體長捉得時民則費切,此魚來到後無良者,旣知之後,此亦祛一民弊,欲可除貢,命書更思,曾聞莫知某魚,以國初進御故封進,予聞此魚果是其魚乎?若然非爲魚也,卽憶昔也,令廚院問于道臣以聞。上曰,藥房提調持湯劑入侍。鍾正進湯劑,上進御訖。諸臣以次退出。
乙未三月十七日午時,上詣崇政門,朝參入侍時,行都承旨安兼濟,左承旨申益彬,右承旨洪秀輔,左副承旨李邦榮,右副承旨李崇祜,同副承旨洪益弼,記事官朴思機,事變假注書朴載德,記事官禹禎圭·朴聖集,以次侍立訖。上具翼善冠·絳紗袍,乘輿出資政門,仍詣崇政門殿座後,東宮率百官四拜,仍山呼,又四拜。命書賡韻詩傳敎,命諸臣與侍從中,有所懷者進前。兼濟曰,俄者金致九持平除授,而此人曾經掌令矣。命書傳敎曰,持平金致九掌令除授,牌招,其令帳殿謝恩。領府事金相福,領議政申晦,判府事韓翼謩·李溵,左議政李思觀,判府事金尙喆,右議政洪麟漢進前訖。相福曰,日間聖體調攝,若何?上曰,一樣矣。晦曰,今日此擧,實爲三百年宗社,下情欣矣。相福曰,欣喜之中,儀文猶未盡展矣。上曰,苟且矣。晦曰,何爲如此下敎乎?愛日之心,秉彝之誠,由中而出矣。上曰,飮建功故有此造物矣。思觀曰,建功天之所賜,肇錫嘉名者也。上曰,朝廷大小,皆曰建功,此則時體矣,然此大劑也,附子加入,亦予意也。相福曰,今日殿座,亦建功效也。上曰,丁範祖建功歌,置之內局乎?思觀曰,然矣。建功歌一章,湖堂足矣。上曰,班列中有可以民事農事奏者,進前。判敦寧李益炡進前曰,再昨毓祥宮動駕時,誠切仰瞻,與鶴城君扶携而進矣,適値回駕,未及祗迎矣,近日聖體之勞動多矣,臣下之焦遑當如何?潛心修德,對越上天,是大聖人涵養之德。伏願不動聲色,益加節宣,以盡保嗇之方矣。上曰,卿言是矣。益炡曰,臣竊有私情,敢此仰達矣。臣之子方任開城留守,曾有勿請由往來之下敎,而區區下忱,不忍一時離違京闕,仍循至此,經年未果矣,今則瓜滿不遠,且當風和日暖,欲爲一番往來矣。上曰,尙未一往乎?卿須遍踏遊覽,上來後當召見,自政院卽爲稟奏,可也。禮曹佐郞朱重純進前曰,道臣年事狀聞入啓後,有災之邑則隨其尤甚之次,每有田稅米全減之恩典,而北道捧田稅之規,異於三南,趁秋收捧,及其減稅命下之後,還爲出給,旣捧還給之際,聖上愛民之澤,及於民者不實,自今以後,依三南例,以正月收捧田稅事,定式施行,實合便宜,敢此仰達矣。上曰,不無意見,令備局稟處。命書入庭大小臣僚書,王若曰,眇予不德,臨御已五紀,昔帝堯,問左右而不知,問在朝而不知,故有游於康衢之擧,況涼德乎?加以年今八十二,心日益昏,氣日益苶,而其雖然,夙夜所守者蕩平,嗚呼,雖强受千不近萬不似之兩字,心常自恧,嗚呼昨日五十年事業,今無可謂,其何以然?受二字前,其猶除也,於今此擧,於予已判,予何心酬應萬民,亦何心引見諸臺?雖然一隅海東,祖依於孫,孫依於祖,有志而莫能諭,到此地頭,若何若何,其雖然,予意曾諭,豈爲無所據之君?憶堯舜九年治水之事,噫,堯舜雖云二代,爲生民若此,況三百年家國,翻然而思,嗚呼,六十三年內,憶昔年繼述爲此擧,昔則予侍立於此門,於今沖子侍坐於同傍,追憶癸巳,五內欲隕。嗚呼,今日入庭大小臣僚,須看三百年朝鮮,興懷于此,一心家國可乎,甘心舊黨可乎?無異黑白,亦若晝夜,嗚呼,今日後復萌舊習者,蒼蒼昭昭,神祇敢欺,咸聽此諭,益勵精白,予雖不飭,鬼鑑何逃?惟願一新,莫替此諭。予卽阼五十一年乙未三月十七日洞諭,司諫安聖彬,掌令金致九所懷,惟我殿下建極平蕩之治,陶成五十載神化,凡爲臣子者,孰敢復萌黨心,而乃者大逆罪人南絳老之一啓,背公死黨,心綻靈,旣已正法,則罪人李迪輔之雄唱雌和,不先不後,肆然投疏,極其巧慘,放恣叵測,全無臣節。如此負國私黨之類,不可一刻容貸於覆載之間,臣等以謂,黑山島栫棘罪人李迪輔,亟令王府拿鞫嚴問,快正王法,斷不可已也。上曰,諸承旨以時服持公事入侍。上仍爲還內,諸臣以次退出。
乙未三月十七日申時,上御集慶堂。藥房入診,諸承旨同爲入侍時,都提調申晦,提調金鍾正,副提調安兼濟,左承旨申益彬,右承旨洪秀輔,左副承旨李邦榮,右副承旨李崇祜,同副承旨洪益弼,記事官朴思機·禹禎圭·朴聖集,醫官方泰輿,以次進伏訖。晦曰,湯劑陪來矣。上進湯劑後,上曰,今日則一貼加之。上曰,諸承旨各奏所屬公事。又命書傳敎曰,再明日,依昨年七月二十一日例,禮房知悉。上曰,內局更入。鍾正持湯劑更入。上進御後,上曰,今日則樂乎?晦曰,下情欣矣。命退,諸臣以次退出。
上在慶熙宮。停常參·經筵。
辰時,日暈。
藥房都提調申晦,提調金鍾正,副提調安兼濟啓曰,昨日臨門朝參,移時還內,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,議察聖候爲宜,王世孫行禮之餘,氣候,何如?臣等不任區區憂慮,敢來問安,竝此仰稟。答曰,知道。昨日臨門,憶昔懷萬,建功幾貼,若飮冷水,其何問候?待敎入侍,世孫氣候一樣矣。
中宮殿·惠嬪宮,藥房口傳問安。答曰,知道。
洪秀輔啓曰,卽者司書李會遂,以其親病,陳疏徑出,原疏以齋戒,纔已退却矣,當直捧禁推傳旨,而此與無端經出有異,推考警責,何如?傳曰,允。
傳于洪秀輔曰,內局入侍。
李邦榮啓曰,卽者兵曹正郞兪漢人,傳命申飭,則謂以呼唱之聲高,多送曹隷,捉去考喧傳命使令,無數決杖,紀綱所在,萬萬可駭,本院請推之外,無他可施之罰,何以爲之?敢稟。傳曰,當臨門前排待令。
李邦榮,以兵曹言啓曰,依傳敎,兪漢人,全羅道旌義縣,水軍充定,倍三道當日押付之意,敢啓。傳曰,知道。
又以兵曹言啓曰,依傳敎,當該行首書吏韓在默,使令朴聖輝,竝慶尙道巨濟府,終身水軍充定,當日押付之意,敢啓。傳曰,知道。
申益彬,以漢城府言啓曰,依傳敎,中官李興采,本鄕爲庶民之意,敢啓。傳曰,知道。
殿座罷後,政院·玉堂·藥房口傳問安。答曰,知道。
以承傳色口傳下敎曰,騎曹參判有闕代,同副承旨除授,牌招察任。
傳于安兼濟曰,同副承旨代,姜俒爲承旨,牌招察任,房順房。
傳于李邦榮曰,宣傳官二員,騎馬六疋立之。
以承傳色口傳下敎曰,纔申飭而屢呼偃蹇,該房坐門前排入之,騎郞拿入。
洪秀輔以侍講院言啓曰,本院司書李會遂連日入直矣。以其親病,投章徑歸,兼司書·兼說書俱未差,說書金方行在外,下番他無推移兼之員,不得已以上番姑降入直之意,敢啓。答曰,知道。
以承傳色口傳下敎曰,大官·承旨·兩司喝導聲外,有前導則當殿座矣,申飭。
傳于洪秀輔曰,坐直承旨入侍。
又傳于曰,御史肅拜後入侍。
又傳于曰,宣傳官旣入來開坐後,持草供入侍。
李崇祜,以兵曹言啓曰,郞廳兪漢人,書吏韓在默,使令朴聖輝充軍,依下敎置之,兪漢人巨濟府遠竄次,移付該府,韓在默過齋後,決杖一百次,移付該曹,朴聖輝,分揀之意,敢啓。答曰,知道。
又以兵曹言啓曰,耽羅奉命稽滯宣傳官,納符後決棍事,命下矣。今已納符,事當決棍,而齋戒相値,不得擧行,過齋後決棍之意,敢啓。傳曰,勿施。
李崇祜,以漢城府言啓曰,依傳敎,中官李興采庶民,安徐之意,敢啓。傳曰,知道。
李邦榮,以禁衛營·一二所巡廳·左右捕廳言啓曰,去夜犯夜人無所捉之意,敢啓。傳曰,知道。
乙未三月十八日辰時,上詣敬奉閣。俯伏入侍時,行都承旨安兼濟,左承旨申益彬,右承旨洪秀輔,左副承旨李邦榮,右副承旨李崇祜,同副承旨洪益弼,記事官朴恩機,假注書愼師稷,記事官禹禎圭·朴聖集,以次侍立訖。上具翼善冠·黑圓領袍,以乘輿出通陽門,詣承文院門外降輿,仍俯伏。乘輿時,上曰,明日祗迎處爲之後,禮房承旨,奉審諸承旨德游堂入侍,侍衛安徐。出榻敎上還內時,至延和門外,降輿殿座訖。上命宣傳官,前排入之,騎郞兪漢人拿入後,上曰,朝鮮雖無紀綱,政院卽百司號令之院,而曾有受敎,則汝安敢任意亂打考喧使令乎?漢人對曰,矣身曾任實注書時,陪使令頗知顔面,而適有召問之事,再三言及,終不來見,故矣身生長鄕曲,年紀且少,不知事體爲重,不勝一時之忿,略用笞罰矣。上曰,雖極愚騃,謾不知何事而豈不知朝鮮有政院乎?今者雖無國綱,稱以曾經實官,而號令百司之政院下隷,豈可恣意亂杖乎?若此肆氣者,決非朝鮮臣子也。仍命拿出興化門外。上曰,兵曹佐郞兪漢人,旌義縣水軍充定,其時行首書吏,執杖使令,竝巨濟府,水軍終身充定。出榻敎上命書傳敎曰,政院百司號令之地,勿爲私杖事,曾已受敎,則幼稚郞廳,其雖駭然,雖堂執吏,其宜擧例,況此等乳臭郞廳乎?聞甚駭然者,政院下隷,騎郞闕中決杖故也,若此而袖手承令,若不嚴懲,各司隷屬,將攔入於啓板之前,其時行首書吏,執杖使令,竝巨濟府終身水軍充定。上曰,兪漢人啓辭,今日爲之乎?兼濟對曰,再昨矣。上曰,再昨日當該承傳色拿入。拿入後,上曰,汝雖自鄕上京,爲中官螟蛉,豈沐猴而冠乎?再昨啓辭,豈可今始入啓耶?中官興采對曰,矣身愚騃昏庸所致,惶恐遲晩也。上曰,若置汝輩,則八旬人君,不可堪當矣,汝之加資竝爻周,放逐鄕里,就學農圃,可也。上曰,中官李興采,本鄕爲庶民。出榻敎上命書傳敎曰,此後勿論講經·製述,年三十前,勿許應科事奉承傳。又命書傳敎曰,予雖衰,心則不衰,故氣雖苶,以此不勝慨,非今日也,卽再昨,故不稟承旨欲爲下敎,其果中官而然,政院下人勿爲私治,曾有受敎,則旣非私室,於公廨有此擧,今已多日,其堂則郞不當處置,卽一郞則其宜草記,而矇然于今,其涉駭然,判書其日入直觀擧措堂竝施不敍之典,以存三百年法。上曰,前排命退去。上乘輿還大內時,上命書傳敎曰,嗚呼,今日朝鮮,大司馬豈可一刻曠焉?判書下敎代,淸川君金鍾正爲兵判,卽爲牌招,傳授命召。上曰,吏判在外云,今在何處耶?兼濟對曰,方在果川矣。上命書傳敎曰,噫,昨日臨門意若何,而在果川尙無勸靜,此亦紀綱,亦不可置,噫,冢宰被誣,亦踰金吾,況違命偃蹇乎?吏曹判書鄭尙淳,下義禁府推考,以尊君綱而然,豈效蕭何事乎?大冢宰,大臣次,豈可有職名踰其門?先遞差後禁推。上曰,趙重晦方帶實職乎?兼濟對曰,今帶軍職矣。上命書傳敎曰,噫,此等時豈循常規?且旣經西銓長,嗟哉,今予只見其人,吏判特遞代,行司直趙重晦除授,牌招察任。上還入大內,諸臣以次退出。
乙未三月十八日辰時,上御集慶堂。藥房入診入侍時,都提調申晦,提調金鍾正,副提調安兼濟,記事官朴思機·禹禎圭·朴聖集,醫官方泰輿·吳道炯·鄭允德·徐命緯·柳光翼·康命徽·白文昌·鄭忠周,以次進伏訖。晦曰,夜間聖候,若何?上曰,雖四貽一也,寢睡·水刺之節,亦何如?上曰,一樣矣。朝鮮之人,或不思其君,而予則思皇朝矣,今日不可進御矣。晦曰,聖心豈不然矣,而明日又有敬奉閣奉審之敎,湯劑宜加進矣。鍾正曰,皇靈俯臨矣,此時豈不進御乎?上曰,一隅海東,有辭於萬世矣。晦曰,皇靈眷顧,惟在我邦矣。上命入政院啓辭,有臨門下敎。上曰,速退速退。諸臣惶恐,以次退出。
乙未三月十八日申時,上御集慶堂。藥房入診入侍時,都提調申晦,提調金鍾正,副提調安兼濟,記事官朴思機·禹禎圭·朴聖集,醫官方泰輿·吳道炯·鄭允德·徐命緯,以次進伏訖。上曰,今日則只進蔘末。鍾正曰,蔘末則臣先出當進,而終不如湯劑,勉進湯劑宜矣。晦曰,聖敎旣不許進御,臣將待候於外矣,夜來後進御伏望矣。上曰,今日公事留院乎?兼濟曰,齋戒故留院矣,承旨齋宿無前例,何以爲之?上曰,勿爲之。上曰,畿伯曾爲濟牧乎?晦曰,其時擇差以送矣,畿伯之父,新及第,未及唱榜,早世矣,今其子如此,果有食報之理矣。上曰,此人果無等矣,尹汲之姪乎?晦曰,從孫也。上曰,提調以何事被駁?晦曰,李正秉防禦使事也。上曰,天安事,何如?兼濟曰,向者繡衣未復命之前,臣不敢仰達,槪其絶遠之地,而不過柴場也,故小臣分付本倅,使不得禁矣,渠申聞之時,只擧小臣當初査實題辭而來矣。上命退,諸臣以次退出。
乙未三月十八日申時,上御集慶堂。坐直承旨,天安按覈御史同爲入侍時,修撰兪恒柱,右副承旨李崇祜,假注書愼師稷,記事官禹禎圭·朴聖集,以次進伏訖。上命讀書啓。上曰,李永國,欲禁不當禁之地,而至有申聞之擧,可謂猥濫矣。恒柱奏曰,李永國供辭後,渠自知理屈,不爲着名,誠極可笑,而臣百端開諭,僅受着名,而事涉猥屑,故不載於書啓中也。上曰,誠可笑也。上命書傳敎曰,噫,復設申聞鼓,意蓋體昔,而設此之後,不無亂雜之弊,眞稱冤則其宜嚴處,而若猥濫則處猥濫,其亦國體也,有此命,其所孟浪,莫若乎此,若不嚴懲,國體之屑越,鳴鼓之聞,無日不爲,況安哥之塚,於此可謂立判,聞御史所奏,李永國不着名者,非徒可笑,於渠斷案,若不嚴飭,申聞鼓之皮,其將公然穿矣,不可御史已施刑推而止,令道臣嚴刑一次後定配,使末世胡亂欺君之流,其須懲戢事,下諭道臣,所囚人,其令皆放。上曰,御史自鄕來,春秋牟麥何如耶?恒柱對曰,秋年以節晩之故,姑未茂盛,春牟落種未久,未及茁長,而第今番雨後皆一新,庶有芃芃之望矣。御史先退。上曰,兪漢人時年幾何?崇祜對曰,二十七矣。上命書傳敎曰,大抵近者百怪層生,其雖然,三昨後,海東臣子,其心若何,而中官無形,掩置不奏,其雖下敎,此亦無他,猶勝於漢人而然何則,其君若此,故雖渠,亦有人心而然,噫,政院號令百司,有受敎,此際聞此,不可不嚴處故爲此,而旣殿座則服其此,其宜先公後私,此非亦私,而曰以輕重,若此故若此,而非特不遵受敎,其可駭者有焉。嗚呼今番,予以步輿詣舊邸,何由乎此?卽此類也,嗚呼,八十其君爲此擧,其若海東臣子,良欲攅地,何暇若此?於其君時御處,處一闕之內,呼唱使令,任意亂打,究其心有異,故有此命,而今者處分,重受敎而然,故至若此,更思究其心,其日關係莫重,臨門下敎時,渠若有一分人心,焉敢若此?水軍之律,亦非襯着,況本州不無貽弊,巨濟府遠竄,倍道押付,當該直堂,於郞廳此等事,有告堂之擧,其若禁,豈乎至此?不敍之典亦輕矣,亟施削職之典,其事果在今日,未及周旋,事勢固然,而政院所啓,若是多日,則草記先汰,事體當然,而坐視觀光,可駭郞廳,其猶束帶,此非所期於恒日者,若不申飭,下官其雖駭擧,其堂孰能禁飭,初旣同律,律何異乎?一體削職捧傳旨,當該中官,無異一體者,而顧其心勝於漢人,只以不敍律捧傳旨,一廊坐堂若此,吏隷宜恕,過齋後,令該曹書吏,若據理受敎,豈若此?勿爲懲贖,只決杖一百,前下敎,置之,其隷何知?特爲分揀事,分付。又命書傳敎曰,象魏懸法,蓋所以刑期無刑,噫,復設申聞鼓,蓋所以遵昔,而因此濫雜,亦豈所以重其事,此後若有濫雜者,大抵昔之鳴鉦者,先施一次之刑,意蓋深也,此猶若此,況乘其此猥濫乎?此後若李永國欺隱申聞者,不可循例以置,當嚴刑一次遠配,咸若知,必無濫雜之弊,其令中外知悉,俾無望僥倖,公然受刑之弊若此,此亦象魏懸法之意也,一體申飭。上曰,藥房提調入侍。出榻敎上曰,湯劑置之,只提調入侍,賤臣承命出來。都提調申晦,提調金鍾正,副提調安兼濟,召入進前。晦曰,今日湯劑尙不進御,臣等不勝抑鬱矣,今伏承入侍之敎,還切聳忭之忱也。上笑曰,吏判·騎參皆不入來乎?晦曰,然矣。上曰,冢宰違牌,勢固然矣,騎參違牌,何故耶?晦曰,從前以蔭陞資者,無經兵曹參判之規,故洪益弼不敢行公云矣。上曰,然乎?戶曹則爲之乎?兼濟對曰,戶刑工三曹,及漢城左右尹則文蔭通窠也。上曰,戶曹參判,誰也?兼濟曰,李宜哲也。上曰,宜哲年老乎?晦曰,然矣。上命書傳敎曰,噫,昨已諭,嗚呼,予氣若此,其何時日等待?況精神索漠,未之思,其以蔭陞資,有此敎,聞領相所奏,乃覺官制重,與右尹洪梓相換,一竝牌招察任。又命書傳敎曰,旣已復命,宣傳官都事,下敎,安徐。上曰,冢宰果何如乎?晦曰,吏判器局,誠合冢宰,今日下敎,誠是天地造化也。上曰,此人予知熟矣,凡諸事爲,誠有過人者,予常憚膺,而中年況滯,恒庸嗟惜,今者此任,可謂晩矣。晦曰,誠如下敎矣。上笑曰,曾任西銓時,以體肥,行步極難云,其果然乎?鍾正曰,然矣,年前除知申時,以體肥不能行公矣。上命書傳敎曰,明日德游堂時刻,待下敎只入正時。上曰,吏判是誰之孫也?晦曰,吏判祖名,不能記憶,而故吏曹佐郞趙根之從孫也。晦曰,今者雖有湯劑置之之下敎,而臣等旣已入侍,故湯劑亦爲待令,伏願進御焉。上曰,置之。上仍命退去,諸臣以次退出。
上在慶熙宮。停常參·經筵。
藥房都提調申晦,提調金鍾正,副提調安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。嗚呼,今日予懷千萬,氣何暇諭?待敎入侍。
中宮殿·惠嬪宮,藥房口傳問安。答曰,知道。
傳于姜俒曰,皇朝人孫,忠臣孫,皆待令於德游堂。
又傳于曰,坐直承旨與試官,持先捧試券入侍。
李崇祜啓曰,判義禁具善復,同義禁邊得讓,持申景濬草供·趙鎭禎口招,依下敎來待矣。傳曰,待下敎入侍。
李崇祜,以兵曹言啓曰,今三月二十日,文臣朔試射日次,故試官望備擬以入矣,親臨試射相値,不得爲之之意,敢啓。傳曰,知道。
又以義禁府言啓曰,水軍罪人兪漢人,巨濟府遠竄倍道押付事,承傳啓下矣。以傳敎內辭意,具罪目卽爲發遣府羅將,倍道押送配所之意,敢啓。傳曰,知道。
又以御營廳·一二所巡廳·左右捕廳言啓曰,去夜犯夜人無所捉之意,敢啓。傳曰,知道。
乙未三月十九日辰時,上御德游堂。諸承旨入侍時,行都承旨安兼濟,左承旨申益彬,右承旨洪秀輔,左副承旨李邦榮,右副承旨李崇枯,同副承旨姜俒,記事官朴思機,假注書愼師稷,記事官禹禎圭·朴聖集,以次進伏訖。上具翼善冠·黑圓領袍。俯伏庭中移時,上曰,皇朝人孫及忠良人孫,皆令入侍焉,賤臣出來召入。上曰,次次進前,各奏姓名,可也。上因下板位露坐,北向俯伏。兼濟曰,湯劑連日不進之餘,雨勢如此,地氣漏濕,伏願暫思聖躬調攝之道焉。益彬曰,顧今天下,皇朝陟降之靈,專依於我聖上一身上,臣等固知聖慕之無窮,而獨不念聖體之調護乎?伏願還坐板位焉。藥房都提調申晦,提調金鍾正,趨入進前奏曰,我聖上忠孝之誠,心雖無窮,而皇朝於昭之靈,亶依於我殿下一身,陟降之靈,今若照臨,則豈不惕然而動乎?伏願聖上,上體皇靈,下循群情,亟思調護之道焉。忠臣孫黃運祚等奏曰,今方雨下,地氣漏濕,有欠於保護之道,今久露坐,臣等不勝憂愛之忱,玆敢冒達。伏乞少敍聖慕,還坐板位焉。上曰,汝等獨爲忠臣孫乎?上因坐板位,命書傳敎曰,嗚呼,今日擧措,豈爲觀瞻?八十二歲,見一段微誠,前參奉黃運祚,以故忠臣孫,其心可嘉,特爲給牒敍用,待窠懸註調用。上曰,故忠臣孫金命淳,誰也?兼濟曰,故宰臣金應淳之弟也。上命書傳敎曰,噫,逢今日,予懷萬億,卽見故忠臣孫,噫,年今八十二歲,見故宰臣弟,若見故儒臣子,予懷何抑?噫,金應淳登俊試,尙今思焉,豈特忠臣,特其弟準職調用。上曰,二十五日親傳香,德游堂爲之。出榻敎上命書傳敎曰,明日殿座相値,再明日備局次對。上命忠臣孫李奎燮進前。上曰,年幾何?奎燮曰,十八歲也。兼濟奏曰,奎燮年雖少,而文才有名,昨年能捷生員壯元也。上曰,然乎?因命讀科作訖。上曰,奇哉。因命書傳敎曰,雖已下敎,忠臣孫豈拘此例?其令一體應擧。又命書傳敎曰,嗚呼,八十二歲,今者此擧,誠是千千萬萬料表,然豈豐亨乎?儒生給紙筆,武士欲給弓子,因慷慨有所爲,氣若此,其何寥寥而止?儒生懸題試取,武士明日隆武堂柳葉箭一巡試取,今日文試官,領相·騎判·大司成李瀰,入直騎堂,入直兩儒臣爲之,禮房承旨入侍,明日隆武堂,訓將·禁御兩將·入直騎郞,入直摠郞,同副承旨入侍,侍衛安徐。上曰,試官入侍,賤臣承命出去,試官領議政申晦,兵曹判書金鍾正,行大司成李瀰,兵曹參知李晉圭,校理李昌伋,修撰李在學召入進前訖。上命懸題後,因命退去,諸臣以次退出。
乙未三月十九日申時,上御集慶堂。科次入侍時,試官領議政申晦,兵曹判書金鍾正,行大司成李瀰,兵曹參知李晉圭,校理李昌伋,修撰李在學,右承旨洪秀輔,假注書愼師稷,記事官禹禎圭·朴聖集,以次進伏訖。上曰,李奎燮可謂才童也,能述每文乎?晦曰,李奎燮昨年能製易義,居魁生員,以此推之,則他文亦能製也。上因命科次,上曰。玉堂,誰也?晦曰,李昌伋·李在學也。秀輔奏曰,臣俄捧試券,而其中一張,非賜給之紙也。上曰,拔去可也,有甚麽意思,不可拔去而止,停擧可也。考券畢後,上命書傳敎曰,居首生員李奎燮直赴殿試,之次幼學金履文,幼學李世杭各給二分。晦曰,湯劑連二日不進一貼,臣等焦迫之情,雖不足言,而於昭在天之靈,今若有知,則豈不惕然而悶乎?伏願進御焉。上曰,其退去,其豈神丹乎?諸臣以次退出。
上在慶熙宮。停常參·經筵。
藥房都提調申晦,提調金鍾正,副提調安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。忍過冥然,嗚呼萬古,豈有若予者?待敎入侍。
中宮殿·惠嬪宮,藥房口傳問安。答曰,知道。
李邦榮,以都摠府言啓曰,今日入直內三廳,武兼禁軍及軍兵等,當爲中日習射,而親臨試射相値,不得爲之之意,敢啓。傳曰,知道。
李邦榮啓曰,大臣·備局堂上依下敎來待矣。
傳于洪秀輔曰,內局入侍,次對同爲入侍,該堂持供辭同入。
李邦榮,以刑曹言啓曰,該曹書吏,過齋後勿爲徵贖,只決杖一百事,命下矣。依傳敎,當該書吏韓在默,決杖一百之意,敢啓。傳曰,知道。
傳于李邦榮曰,左副承旨詣延和門闕外,鄕民來者招致,問今番雨澤形止,內局入侍,同入以奏。
傳于洪秀輔曰,內局入侍,詣閤承旨同爲入侍,入直儒臣,持徐命膺所撰編年,同爲入侍。
以黃海監司狀啓,長淵居金斗莒等渰死事,傳于申益彬曰,今本道恤典擧行。
李邦榮,以訓鍊都監·一二所巡廳·左右捕廳言啓曰,去夜無犯夜人被捉之意,敢啓。傳曰,知道。
副司直黃景源疏曰,伏以,臣伏奉敎旨,以臣爲兼知春秋館事者,臣誠惶感,不知所措,臣本來情勢危蹙,有不敢冒昧祗肅者,且臣與領館事臣申晦,有姻婭應避之嫌,在法當遞。伏乞聖明,亟命該曹,照法改差幸甚。踏啓字
黃海監司洪述海書。王若曰,海甸重按廉之權,其難其愼,騎省撤宿衛之職,于藩于宣,旣得二千石良才,庸畀卄三州隆寄,念諸藩孰非要重,而此路最難剸治,間松箕而據水隆之衝,地惟關防形勝,饒魚鹽而擅銅鐵之利,俗則弓馬貨財,蕃舶出沒於近沿,每勞控制之策,民瘼滋繁於比歲,曷爲矯捄之圖?惟卿,難弟難兄,是父是子,宅心持身之謹厚修飭,自有法家規模,應事接物之練達周詳,皆稱宰相器局,悉踐華貫,屢嘗擬屛翰於南訛,久從蔭塗,矧又慣謠俗於西土,玆授卿以守黃海道觀察使兼兵馬水軍節度使巡察使海州收使,卿其欽承寵旨,勉殫令猷,治專撫摩,海堧布陽春之澤,政先敎養,潭院挽絃誦之風,黜陟則務在公嚴,稟裁則厥有典例,於戲,功名毋損於治郡,政切期勉之心,澄淸必思於登車,須體簡畀之眷,故玆敎示,想宜知悉。知製敎臣李命彬製進
江華留守洪樂命書。王若曰,睠彼沁府,實我晉陽,十鎭之城堡相連,作唇齒於京邑,三路之舟楫交湊,控咽喉於海門,惟保障最重一方,顧在廷疇堪是選,惟卿,璿潢外派,經席宿譽,以奕世簪纓之家,自持恬泊之操,處闔門煒爀之際,猶存斂抑之心,肆於廟畵參論之餘,合試留鑰兼管之任,玆授卿以江華府留守兼鎭撫使,卿其祗服寵命,勉恢良猷,想先卿贊籌之勞,宜效未卒之報,繼乃兄憩棠之蹟,盍遵已成之規,自餘稟裁,厥有典例,於戲,裘帶坐鎭,匪爲卿翺翔之圖,衣袽寢疏,庶體予委毗之意,故玆敎示,想宜知悉。知製敎臣李昌伋製進
右尹洪益弼疏曰,伏以,臣卽常調一蔭吏耳,幸蒙國恩,屢典州郡,區區微分,只在於謹守先訓,粗效分憂之責,以圖報其萬一而已,昨夏緋玉之寵,忽紆於待罪南邑之時,日前銀臺之命,又下於病伏窮鄕之際,臣惝怳悚蹙,夢寐猶驚·臣固庸碌,百不猶人,何嘗一毫髣髴於此等之職,而前後恩榮,莫非我聖上追念臣祖之故,臣由是感激,不顧私義,章皇出肅,敢伸叩謝之忱,而唯其過福之懼,歷日彌切,迺者千萬意外,復有此亞卿陞擢之恩,而朝除暮遷,有若不次者然,天眷至此,尤出格外,臣是何人,荷洪造若是偏也?臣於是,五內惶隕,直欲鑽地而不能得也。夫命德之器,何等重也,而雖科目立朝,循例平進者,尙不宜容易濫授,以取無名之譏,況以蔭通籍,公然得之,亦豈有如臣不肖,而如臣驟躋者哉?古今天下,萬萬無此理,至若騎省,京兆,雖有官制之殊,顧其秩則猶自如也。臣若徒恃寵靈,冒據匪分,依舊蔭吏樣子,一朝頡頑於卿月之班,則臣之羞赧,已難自容,而人皆駭笑,亦將謂何?臣恐緣臣一身,貽累聖朝,其爲所損,實非尋常,反復思量,萬無承膺之望,玆敢不避煩猥,略具短章,仰暴至懇。伏乞天地父母,特垂諒察,將臣新授職名資級,亟賜改正,以重名器,以安私分,千萬幸甚。答曰,省疏具悉。因予精神,文蔭雖莫辨,今番特除,意蓋深矣,卿勿過辭,卽速察任,追榮繼其資。
乙未三月二十日卯時,上御隆武堂。忠臣孫·皇朝人孫試射入侍時,試官訓鍊大將李章吾,禁衛大將李潤成,御營大將尹泰淵,兵曹佐郞具性玉,都摠經歷李澄萬,都事金㷞,同副承旨姜俒,假注書愼師稷,記事官禹禎圭·朴聖集,以次進伏訖。俒奏曰,一貫革幾人當應射乎?上曰,六人可也。射員拜禮訖,俒奏執鼓。上曰,貫五邊三,可也。試射畢後,上曰,直赴人進退,可也。進退後,上命書傳敎曰,日猶早矣,暮年豈可踰日?次對今日爲之,因命退去,諸臣以次退出。
乙未三月二十日午時,上御集慶堂。藥房入診入侍時,都提調申晦,提調金鍾正,副提調安兼濟,記事官朴思機·禹禎圭·朴聖集,醫官方泰輿·吳道炯·鄭允德·徐命緯·柳光翼·康命徽·李敏德·元命述,以次進伏訖。晦曰,夜間聖體調攝,若何?上曰,一樣矣。寢睡·水刺之節,亦何如?上曰,一樣矣。晦曰,昨進蔘末進御乎?上曰,然矣。請進湯劑,上不許。晦曰,保護聖躬,惟在湯劑,何爲如此下敎乎?上進御湯劑。晦曰,二日旣不進御,此後則加意進御,是區區望也。上曰,藥房提調持湯劑更爲入侍。提調金鍾正進湯劑,上進御訖。晦曰,臣退待下敎,當更進一貼矣。上曰,不必多言,卿等退。晦曰,待下敎矣。上曰,爲之。諸臣以次退出。
乙未三月二十日午時,上御集慶堂。大臣·備局堂上引見,該堂同爲入侍時,領議政申晦,左議政李思觀,右議政洪麟漢,左參贊鄭弘淳,行司直李章吾,戶曹判書具允鈺,禮曹判書尹東暹,右參贊鄭存謙,行副司直李潤成,刑曹判書洪趾海,行副司直尹泰淵,同知中樞府事金華鎭,行大司成李瀰,大司憲任希敎,司諫安聖彬,應敎李命彬,掌令金致九,正言柳雲羽,同義禁邊得讓,左副承旨李邦榮,假注書愼師稷,事變假注書朴載德,記事官尹宗彦·朴聖集,以次進伏訖。上命讀申景濬供辭訖。命書傳敎曰,聞此前濟州牧使申景濬供辭,則狀啓同封,直由於鄕闇,其他亦然,旣遞其職,有何深非?特放。上曰,今日次對,有何事乎?晦曰,判義禁具善復,雖已入來,有實不得入侍,濬川數日間當始役云,亦不可仍帶而董飭,今姑許遞,知義禁李福源亦在外云,似有變通之道矣。思觀曰,同義禁金魯鎭,亦有實云矣。出擧條上曰,竝許遞,可也。晦曰,此平安監司蔡濟恭狀啓也,以爲,昨年舊還上軍餉居末古城僉使李寅賓,居二於汀權管丁大賢,居三孟山縣監朴尙忠,元還上居末古城僉使李寅賓,居二於汀權管丁大賢,居三西林僉使金愿慶等罪狀,令攸司稟處爲請矣,昨年參量本道年事舊還當捧之數,分排行會矣,有此未捧之處,決杖旣是事目,且有特敎,舊軍餉居末拿問,居六決杖,居三推考,元還上居末決杖,居二推考,居三勿論之意,分付,何如?出擧條上曰,依爲之。晦曰,此忠淸監司金致恭狀啓也,以爲,本道還穀不敷,麥前繼巡,實無其策,又當農節,種糧助給,時日爲急,還上軍餉留庫中,尤甚邑折半,之次邑三分一,稍實邑四分一特許加分事,請令廟堂稟處矣,昨年湖西年事,多被水災,未免失稔,則當此窮春,民情之切急,勢所必至,而軍餉體重,猝難許施,元還留庫中,依所請特許加分,以爲排巡繼給之意,分付,何如?出擧條上曰,依爲之。晦曰,聞戶判所言,則別營軍監放料,期日已迫,而稅船未及到來,不足之數雖不多,勢將貸用於惠廳,而自下不敢私相推移云,大同米先到者,限二千五百石,姑爲許貸於戶曹,以爲當朔放下之地,待新捧卽使還報似好,敢此仰達。出擧條上曰,依爲之。晦曰,頃日庭請時不參人,有刊削之命,現告不過五人,而其中四人,皆以遐方之人,官亦疲弊,初未及聞,不能趁參,無足怪矣,至於敦寧府官員,則家在江上,其所不及,勢固然矣,似宜有參恕之道,故敢達。出擧條上曰,若此則分揀,可也。晦曰,禁府都事李再漢·崔炅,或以入直,或以刑房,同被充軍之律,而李再漢則旋有安徐之命,崔炅則尙在被罪中云,故敢達。出擧條上曰,一竝安徐,可也。晦曰,禁府都事李敬克,日昨因特敎,方在拿囚中,而姑未有處分,故該府不敢循例擧行云矣。出擧條上曰,放送可也。晦曰,濟州出使都事申光祜,初有削職之命,而旣下安徐之敎,則當仍本職,而今已出代,事異常規,自下擧行,有不敢擅斷云,故敢達。出擧條上曰,仍其代復差,可也。上命讀次對府目訖。上曰,注書,誰也?晦曰,前參判愼爾復之子愼師稷也。上曰,備堂中有所懷則進奏,可也。趾海進前曰,保民司革罷之後,秋曹·京兆兩衙門員役料布,自廟堂已有所區劃,而數旣不足,目下接濟,亦無其道,就議廟堂,節目啓下,然後可以擧行,故敢達。出擧條上曰,依爲之。任希敎·金致九所啓,請固城縣充軍罪人咸道亨,依本律處斷。措辭見上上曰,勿煩。又所啓,請還寢罪人梁成卜減一律徒配之命。措辭見上上曰,勿煩。任希敎·安聖彬·金致九·柳雲羽所啓,請黑山島圍籬安置庶民罪人李迪輔,亟令王府拿鞫嚴問,快正王法。措辭見上上曰,已諭勿煩,安聖彬·柳雲羽所啓,請固城縣充軍罪人咸道亨,依本律處斷。措辭見上上曰,勿煩。上命書傳敎曰,不過申飭,前吏判鄭尙淳放。上曰,判義禁具善復,知義禁李福源,同義禁金魯鎭竝許遞。出榻敎上曰,充軍罪人崔炅安徐。出榻敎上曰,時囚罪人李敬克特放。出榻敎上曰,惠廳所納米多乎?晦曰,多於戶曹矣。上命退去,諸臣以次退出。
乙未三月二十日申時,上御集慶堂。藥房入診入侍時,都提調申晦,提調金鍾正,副提調安兼濟,記事官朴思機·尹宗彦·朴聖集,醫官方泰輿,以次進伏訖。晦曰,湯劑奉入矣。上進御。晦曰,明日亦當如例矣。命承旨讀奏公事後,諸臣以次退出。
乙未三月二十日酉時,上御集慶堂。左副承旨,儒臣同爲入侍時,左副承旨李邦榮,應敎李命彬,修撰李在學,假注書愼師稷,記事官尹宗彦·朴聖集,以次進伏訖。上曰,儒臣,誰也?邦榮對曰,應敎李命彬,修撰李在學也。上曰,然乎?上命考明史洪武以後皇帝在位幾年,享壽年紀,仍命讀高皇帝尊號,又命讀高皇帝以後列聖皇帝尊號。上命書傳敎曰,嗚呼,心萬倍,命考史記在位與壽,嗟哉涼德,一何至此?此則徒位徒壽,非予自召,而三十二字,曷勝歉然?其强受者,今何言也?予之固執,此皆當然之義,今考乎此,此心萬倍。命退去,諸臣以次退出。
上在慶熙宮。停常參·經筵。
藥房都提調申晦,提調金鍾正,副提調安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。休建功氣猶勝,日三飮氣若此,此前世乎,此今世乎?心悶心悶,氣何暇諭?待敎入侍。
中宮殿·惠嬪宮,藥房口傳問安。答曰,知道。
備忘記,傳于洪秀輔曰,問候雖諭,氣眩日甚,此前世乎,此今世乎?其悶曷勝?海西伯·關北伯,今皆辭朝云,而亦莫知何人,誠苟且誠苟且,江留敎書啓下,亦將何日?嗚呼,其君氣若此氣若此,此時其臣亦何心,爲應敎其有舊習,此何異於爭編次?此可謂無良,亦豈朝鮮臣子乎?曷勝慨然?心若此欲寓懷,今番製述被抄三人,今日內局皆令入侍。
傳于洪秀輔曰,兩道臣內局同爲入侍。
又傳于曰,內局入侍,道臣·儒生同爲入侍。
傳于李邦榮曰,騎馬一匹待令,宣傳官一員,送于三江,稅船幾隻入來與否知入。
洪秀輔啓曰,吏曹判書趙重晦牌不進推考傳旨,今方捧入,而開政命下之後,如是違脾,不卽擧行,事甚未安,更爲牌招開政,何如?傳曰,允。
備忘記,傳于安兼濟曰,若此,朝鮮其將五曹,只有西銓,豈有是理,豈曰三牌?雖百牌,開政後當飮建功,更爲牌招,入侍開政。
傳于姜俒曰,吏曹參判·參議望,入侍當下敎矣。
又傳于曰,內局入侍,政官同爲入侍。
有政。吏批,判書趙重晦進,參判尹得養未肅拜,參議李命植未肅拜,行都承旨安兼濟進,以宋霮爲執義,崔夢嵒爲掌令,李重馥爲持平,李昌漢爲獻納,林得浩爲兼司書,李商輅爲兵曹參議,鄭弘淳爲判義禁,洪梓爲同義禁,李宅鎭爲同義禁,李亨元爲左通禮,李馨德爲兵曹佐郞,趙榮慶爲工曹佐郞,趙墢爲定山縣監,以金載順爲慶尙監司,安中權爲參禮察訪,李赫胄爲漣川縣監,李元祥爲砥平縣監,金鍾正爲軍器提調,校書博士單李範和,兵曹參議李晉圭,參知李商輅,禁同義洪梓。
兵批,判書金鍾正病,參判洪梓入直進,參議未差,參知李晉圭病,左副承旨李邦榮進,以金永綬爲副護軍,鄭尙淳·朴師海爲副司直,李潤章爲副司果,安宗厚爲副司正。
申益彬,以戶曹言啓曰,文昭殿碑閣·淨業院碑閣·追慕洞碑閣·蠶壇碑閣·流霞亭,發遣本曹郞廳奉審,則俱爲無頉,而追慕洞碑閣墻垣夫瓦貳張,防草玖張折傷,流霞亭瓦子庫庫脫落處,卽令修改之意,敢啓。傳曰,知道。
李邦榮,以兵曹言啓曰,充軍罪人崔炅安徐事,命下矣。依傳敎,全羅道康津縣充軍罪人崔炅安徐事,分付該道道臣之意,敢啓。傳曰,知道。
姜俒,以承文院都提調言啓曰,本院寫字官李昌培·鄭志仁·金泰義·李希儉·李聖喆·趙元魯·朴萬協·崔宗爀·崔基遠陞實代,肆習洪泰運·鄭思潝·李桓·洪聖耉·趙宗澤·金益鍊·韓相澤,郭鎭·徐敬相,依例陞補,付軍職冠帶常仕,童蒙金景得·金完梅·閔元徹·金坰·金壎·鄭國信·洪箕福,筆才頗有成就之望,屬于本院肆習,使之鍊業,何如?傳曰,允。
李邦榮,以禁衛營·一二所巡廳·左右捕廳言啓曰,去夜犯夜人無所捉之意,敢啓。傳曰,知道。
大司憲任希敎,掌令金致九啓曰,宮城宿衛,何等嚴重,而咸道亨之肆然踰越,自有當律,充軍之命,雖出於好生之德意,論其罪犯,不可充軍而止,請固城縣充軍罪人咸道亨,依本律處斷。答曰,勿煩。又啓曰,罪人梁成卜酌處之命,實出於我聖上順時行仁之盛意,孰不欽仰,而第念刃刺致死,渠旣自服,年滿二十,非比蒙騃,此而見放,則死者之冤,旣無以慰,方來之憂,有難勝言,三尺至嚴,不可容貸,請還寢罪人梁成卜減一律島配之命。答曰,勿煩。
大司憲任希敎,司諫安聖彬,掌令金致九,正言柳雲羽啓曰,惟我殿下五十載建極之功,陶成平蕩之化,爲今日臣子,孰敢以黨之一字,萌於心發諸口,而乃者大逆罪人南絳老之一啓,背公死黨之心,綻露無餘,旣已正法,則罪人李迪輔之不先不後,闖進一疏,雄唱雌和,節節巧慘,渠苟有一分人心,焉敢放恣叵測之至此哉?其負國家無臣節,甘心私黨之類,不可一刻客貸於覆載之間,請黑山島圍籬安置庶民罪人李迪輔,亟令王府拿鞫嚴問,快正王法。答曰,已諭,勿煩。
司諫安聖彬,正言柳雲羽啓曰,充軍罪人咸道亨之踰越宮墻,自有當律,前後處分,雖出於聖上好生之德意,身爲禁旅,闖越至嚴之地,論其罪犯,實無一分容貸之道,不可充軍而止,請固城縣充軍罪人咸道亨,依本律處斷。答曰,勿煩。
右議政洪麟漢豐德地掃呈辭,傳于安兼濟曰,給由馬,澆奠床備給。
吏曹判書趙重晦疏曰,伏以,臣於昨日,忽伏奉除旨,以臣爲吏曹判書者,噫嘻,此何事也,冢宰之職,是何等責任,而此命之及於臣身,夫豈臣意慮之所嘗到哉?非但臣之意慮所未到,抑亦一世公議之所不許,不知聖明,何所取於至庸極陋之一微臣,而遽有此萬萬不敢當之命也?臣於是,驚惶懷惕,惝怳迷惑,不敢揣聖意之攸在,若曰是職也,無人不可辦,以臣簪履之舊,姑以備位而充員,則銓衡之設,豈亶使然哉?若曰其人也,孤立寡儔,可責以公平之政,則日月之明,亦有所遺照也。念臣家世寒素,根植孤弱,性本鈍滯,才無寸長,恒居杜門,罕與人接,朝士姓名,百不知十,見聞孤陋,鑑識全蔑,政注甄別,不省何事,兼以痰濕成疾,神精耗落,對人則朝見而夕忘,當事則遺前而失後,一切世務,都不經意,所謂孤立寡儔者,只可見倥侗無用之實而已。夫天官之任,操人物進退之柄,擧措得失之間,國家之汚隆係焉,其責任之重,何待臣言,而今殿下不少難愼,擧以畀之於人望之外,僬僥之强千勻,卽地摧拉,勢必無幸,到此之後,臣雖萬被誅戮,尙何及於國事之已僨哉?況中批除拜,本非聖世之美事,而臣之前後歷踐,特旨居多,至於今日此任而極矣。臣受恩深厚,與天無極,而旣不能少效絲毫,仰補襪線,反以螻蟻微軀,屢煩特簡,左右兜攬,徒爲已榮,而貽累於聖朝淸明之政,則其爲孤恩,罪莫大焉,臣雖無狀,豈忍爲此哉?司直之地,宜有刊正之論,而側聽屢日,尙未有聞,豈亦容臣自處而然耶?臣竊訝之,百爾思度,自量已審,鐵限在前,株守難改,玆敢悉暴肝膈之懇,仰瀆宸嚴之下。伏乞聖慈,天地父母,哀之憐之,將臣新授銓任,亟行刊汰,回授可堪之人,以重官方,以安微分,不勝幸甚。答曰,省疏具悉。當今冢宰,捨卿誰先,知卿忠質一也,抑今浮囂一也,況旣經西銓長,何辭東銓,精神索漠,聞卿章而猶未能曉問焉,旣經亞銓,可謂循次,欲試于卿,意亦深焉,噫,特授于卿,暮年意深,卿勿過辭,從速行分。傳曰,東銓無人,吏判批下,牌招開政。
姜俒,以侍講院言啓曰,本院下番連日姑降入直,事甚未安,今日政新除授,待下批牌招,仍卽入直之地,何如?傳曰,允。
乙未三月二十一日辰時,上御集慶堂。藥房入診入侍時,節提調申晦,提調金鍾正,副提調安兼濟,記事官朴思機·尹宗彦·朴聖集,醫官方泰輿·吳道炯·鄭允德·徐命緯·柳光翼·康命徽·元命述,以次進伏訖。晦曰,夜間聖體調攝,若何?上曰,一樣矣。寢睡·水刺之節,亦如何?上曰,一樣矣。請進湯劑,上進御訖,請診候。上曰,爲之。泰輿進前,診候退伏曰,脈候左右三部度數調均,脾胃脈候滑體,亦一樣好矣,道炯等診候後所達,與泰輿同矣。上曰,提調出,更煎以來。上曰,兩道臣入侍。咸鏡監司韓光會,黃海監司洪述海進伏。上曰,卿等去矣,其善爲之。光會曰,臣連爲待罪藥院,又以備局入侍矣,今方遠離,下情不勝悵缺,悠悠萬事,莫如保護聖躬,進御湯劑,無成間斷,是區區之望也。上命宣諭後,上曰,海伯曾見海西乎?述海曰,曾爲御史,或爲守令見之矣。上曰,海州儒鄕尤甚云,卿其善爲之。上曰,兩道臣先退。上曰,入格儒生入侍。李奎燮·金履文·李世杭進伏,上各問年紀姓名,又命誦其文後,上曰,昨日命題之意有在,而壯元家三世孝亦異矣,命儒生先退。上曰,吏判誰壻?晦曰,故相李觀命壻也。上曰,吏判之壻爲吏判矣。上曰,提調之遭言過乎?晦曰,此李正秉事也,正秉亦曾前爲之而未行者,故以公議擬之,而以一日再擬,有人言矣,然而正秉防禦之職,實公議也。上命讀趙重晦辭職上疏。上曰,予以爲捨此其誰?晦曰,然矣,又命奏公事,至畿伯各陵奉審狀啓。上起坐曰,畿伯屢處奉審,必難矣。晦曰,此京畿監司尹蓍東狀啓也,備陳道內還穀不足狀,仍請留庫中限五萬石加分事,請令廟堂稟旨分付矣,畿內穀簿,本來不敷,當此窮春,民情之切悶,不可不顧念,依所請許施,何如?上曰,依爲之出擧條命書傳敎曰,前參判徐命善,吏曹參判除授,牌招同爲入侍。命書傳敎曰,聞都提擧所奏,有其實恙,兵判內局提調許遞,其代戶判爲內局提調。上曰,內局掌務官安徐。上曰,藥房提調持湯劑更爲入侍。上進御湯劑後,諸臣以次退出。
乙未三月二十一日申時,上御集慶堂。藥房入診入侍時,都提調申晦,提調具允鈺,副提調安兼濟,記事官朴思機·尹宗彦·朴聖集,醫官方泰輿,以次進伏訖。晦請進湯劑,上進御訖,命承旨讀奏諸公事。上曰,吏判得亞堂,喜乎?晦曰,然矣。上曰,內局先退。吏兵曹政官入侍開政,諸臣以次退出。
乙未三月二十一日申時,上御集慶堂。吏·兵批政官入侍時,吏曹判書趙重晦,兵曹參判洪梓,吏曹正郞兪岳柱,正郞李有白,兵曹佐郞具性玉,行都承旨安兼濟,左副承旨李邦榮,假注書愼師稷,記事官尹宗彦·朴聖集,以次進伏訖。上命讀吏兵批望單子。上曰,吏判曾經亞銓乎?邦榮曰,二次爲之云矣。上曰,然則爲政可謂熟手也?上曰,徐命善入城乎?兼濟曰,受由在外矣。上命書傳敎曰,參判未來云,許遞,其代與參議,今日政,備三望備擬,此亦樹法之意也。上命書傳敎曰,昔薦將任時,兵判雖爲吏判,不薦,況侍從望下敎時乎?豈特長官,雖次堂於東銓,昔之勿爲檢擬者定式,與判書有異,參判·參議,依他望例,自今日備三望。吏判重晦進前奏曰,今有本曹亞堂,依他望例,自今日備三望下敎,而佐貳不參政席,則臣不敢獨當擧行,故敢達。上命書傳敎曰,長官以佐貳,新規若此,一番開道,然後無弊,前參判尹得養,參判除授,李命植爲參議,於今佐貳俱備,且有在外人,此非大政,何必備員?其亦仍爲,此後備三望。又命書傳敎曰,畿伯狀聞兩守令,今日政差之。上曰,徐命善·尹得養爲嘉義乎?兼濟曰,嘉善也。因命退去,諸臣以次退出。
上在慶熙宮。停常參·經筵。
藥房都提調申晦,提調具允鈺,副提調安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。卄六日只三日,是曰孝亦子道,憶永慕曷勝懷,氣何諭行敎侍。
中宮殿·惠嬪宮,藥房口傳問安。答曰,知道。
傳于洪秀輔曰,內局入侍時,都承旨持祭報府入侍。
又傳于曰,內句入侍,儒臣持問答,坐直承旨同爲入侍。
傳于姜俒曰,同副承旨,率入直禁軍,延和門入直軍,都監軍兵,待令于崇賢門,而除良代軍。
備忘記,傳于李邦榮曰,若三日是何日?憶丁丑心永慕,三日前明日,進定次對,二十五日德游堂親傳,凡皆依前。
又備忘記,傳于安兼濟曰,世間凡事,知足然後可謂知人,今予心,飮兩飮可謂足,其卽休,於明日亦兩飮,爲是守曷勝悶?自明日當停飮,令內局知悉,其若守當坐廳。
備忘記,傳于姜俒曰,爲予言于諸扁鵲,嗟,杜鵑其開久,今纔見,嗟,建功其果效,諸扁鵲皆可笑,彼建功曷勝慨?見懸鈴,此首扁鵲功,見杜鵑,此掌務官功,誠可笑亦冥然,其煎待初昏,月其兩飮,亘憶昔何加勸誰應?令扁鵲皆解衣,予亦此其亦便。
李邦榮,以義禁府言啓曰,古城僉使李寅賓拿問事,傳旨啓下矣。李寅賓時在任所云,依例發遣府書吏,交代後拿來,何如?傳曰,允。
李邦榮,以御營廳·一二所巡聽·左右捕廳言啓曰,去夜犯夜人無所捉之意,敢啓。傳曰,知道。
大司憲任希敎,司諫安聖彬,掌令崔夢嵒·金致九,持平李重馥,獻納李昌漢,正言柳雲羽啓曰,惟我殿下五十載建極之功,陶成平蕩之化,爲今日臣子,孰敢以黨之一字,萌於心發諸口,而乃者大逆罪人南絳老之一啓,背公死黨之心,綻露無餘,旣已正法,則罪人李迪輔之不先不後,闖進一疏,雄唱雌和,節節巧悿,苟有一分人心,焉敢放恣叵測之至此哉?其負國家無臣節,甘心私黨之類,不可一刻容貸於覆載之間,請黑山島圍籬安置庶民罪人李迪輔,亟令王府拿鞫嚴問,快正王法。答曰,已諭勿煩。
大司憲任希敎,掌令崔夢嵒·金致九,持平李重馥啓曰,宮城宿衛,何等嚴重,而咸道亨之肆然踰越,自有當律,充軍之命,雖出於好生之德意,論其罪犯,不可充軍而止,請固城縣充軍罪人咸道亨,依本律處斷。答曰,勿煩。又啓曰,罪人梁成卜酌處之命,實出於聖上順時行仁之盛意,孰不欽仰,而第念刃刺致死,渠旣自服,年滿二十,非比蒙騃,此而見放,則死者之冤,旣無以慰,方來之憂,有難勝言,三尺至嚴,不可容貸,請還寢罪人梁成卜減一律徒配之命。答曰,勿煩。又啓曰,新除授執義宋霮,時在京畿驪州地,請斯速乘馹上來事,下諭。答曰,依啓。
司諫安聖彬,獻納李昌漢,正言柳雲羽啓曰,充軍罪人咸道亨之踰越宮墻,自有當律,前後處分,雖出於我聖上好生之德意,身爲禁旅,闖越至嚴之地,論其罪犯,實無一分容貸之道,不可充軍而止,請固城縣充軍罪人咸道亨,依本律處斷。答曰,勿煩。
統制使趙書。王若曰,思深聽鼙,誰膺當一面之責,寵隆授鉞,庸畀統三道之權,玆申綸綍之音,俾增旌旗之彩,睠玆南洋巨鎭,卽我東國重防,歸波接出日之鄕,地形最要於控遠,龜艦戒未雨之備,軍政漸至於狃安,如欲師垣之得吉,宜取將門之有人,惟卿,器宇沈深,韜略宏達,曾任魏種首之備盜,桴鼓不驚,亦畀漢李廣之臨邊,鎻鑰克壯,矧玆重嶺·兩湖之旌節,卽卿一家三世之箕裘,玆授卿以三道統制使兼慶尙右道水軍節度使,卿其勉恢遠猷,祗服寵命,壯樓櫓而廣儲蓄,必若在桐閫之時,明紀律而繕甲兵,宜如摠禁旅之日,自餘臨機措置,唯在隨便弛張,於戲,玉塞金城,詎忘趙破虜之方略,標海銅柱,宜追馬伏波之功勳,故玆敎示,想宜知悉。知製敎臣李養鼎製進
兵曹判書金鍾正疏曰,伏以,臣之情勢,夫豈有抗顔朝瑞之望,而只爲嘗藥之任,非臣子辭避之地,故不遑他顧,冒沒承膺,微分粗伸,私義愈蹙,每登筵席,輒發愧汗,不意本兵特除之命,又下於臨門還內之際,玉輿暫駐,密符催宣,臣逃遁不得,顚倒趨謝,恩渥之隆,不啻如天,而惶恧之極,直欲鑽地,竊念人臣事君,最重廉防,官職去就,有關風習,蓋非獨爲一己之私事而已,臣曩忝東銓,人言甚憯,危辱備至,在臣自靖之道,雖閑司漫局,猶不宜遽膺,況今叨之職,亦係用人之地,而銓注之責,無間東西,則徒恃寵靈,揚揚冒處,豈臣之所敢出哉?噫,夏官之長,何等重任?卿月之班,不患無人,何可以僨誤之蹤?苟然充數,而臣之無似,雖不足道,亦豈忍甘心自歸於忘廉冒恥之科,使淸朝四維,由臣而不張也哉?百爾思量,惟有一遞,因仍盤礴,斷無是理,玆陳肝膈之懇,仰瀆崇嚴之聽,材器之不稱,疾病之難强,俱不暇煩及。伏乞聖明,俯賜照察,將臣新授職名,亟行刊改,以安私分,不勝幸甚。
傳于申益彬曰,旣已行公,如是陳章,過矣,給之。
工曹參判鄭厚謙疏批。答曰,省其章諒其心,豈待章予已諒,若杜門其亦知,此等駭其何有,其雖然,使其身卽予意,許解職遂其願,此何意一已字?予自靜淸其事,昔戊戌已承敎,彼雖宜,若莫聞焉,且暮年,將此道敎孫焉。原疏內入未下
乙未三月二十二日午時,上御集慶堂。藥房入診入侍時,都提調申晦,提調具允鈺,副提調安兼濟,記事官朴思機·尹宗彦·朴聖集,醫官方泰輿·吳道炯·鄭允德·徐命緯·柳光翼·康命徽·李春敷。晦曰,夜間聖候,若何?上曰,一樣矣。寢睡·水刺之節,若何?上曰,同矣。請進湯劑,上進御。請診候,上曰,置之。提調出,更煎而來。上命奏公事後,晦曰,頃者戶判,以頒料之不足,爲稱貸惠廳之請矣,今則稅船多來,不必稱貸矣。上曰,稅船事,近來多申飭矣,果有效耶?兼濟曰,連爲申飭,故近來則無敗船之事矣。命奏祭報府後,藥房提調持湯劑更爲入侍。上曰,過猶不及,不已過乎?晦曰,豈過也?臣竊觀酬應之際,無一遺漏,殿座時瞻望,則玉色之敷腴,勝於數十年前矣。上進御湯劑。晦曰,二十六日近矣,臣預爲憂悶,今日尙未午,待夕時更進一貼宜矣。上曰,置之。允鈺曰,臣等乍考藥院日記,則年年追慕之日,每進御矣。上命入大淸會典,賤臣承命持入,兼濟讀奏朝貢卷。上曰,卿等退。晦曰,今日則不可不進三貼,將退待閤外矣。上曰,止。允鈺曰,日尙早矣,何爲如此下敎乎?命退,諸臣以次退出。
乙未三月二十二日午時,上御集慶堂。坐直承旨儒臣同爲入侍時,應敎李命彬,修撰兪恒柱,同副承旨姜俒,假注書愼師稷,記事官尹宗彦·朴聖集,以次進伏訖。上曰,儒臣,誰也?俒對曰,應敎李命彬,修撰兪恒柱也。上命儒臣讀問答,至魯兩生事。上曰,勝於戰國時輩乎?命彬對曰,果勝也。兩生之言曰,積德百年而後興,此誠格言也。又命讀承旨翰注。上曰,注書,誰也?俒對曰,愼師稷也。仍命退去,諸臣以次退出。
上在慶熙宮。停常參·經筵。
藥房都提調申晦,提調具允鈺,副提調安兼濟啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。且日近曷勝懷?氣何諭次對入。
中宮殿·惠嬪宮,藥房口傳問安。答曰,知道。
李邦榮,以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李邦榮啓曰,大臣·備局堂上依下敎來待矣。傳曰,引見。
又啓曰,兵曹判書金鍾正牌不進推考傳旨,今方捧入,而特敎開政命下之後,如是違牌,不卽擧行,事甚未安,更卽牌招開政,何如?傳曰,允。
傳于李邦榮曰,兵批雖無首堂,次堂例有擧行,軍職單子,卽爲入啓。
有政。吏批,判書趙重晦進,參判尹得養·參議李命植牌不進,左承旨申益彬進,以李顯永爲弼善,徐命善爲工曹參判,趙㻐爲刑曹參議,具修溫爲右通禮,李東馨爲宗簿正,趙鎭容爲掌樂正,李世孝爲司宬,沈基泰爲禮曹正郞,李書九爲典籍,金命淵爲長興主簿,申光祜爲典設別提,徐命膺爲弘文提學,李魯述爲京畿都事,李有喆爲鍾城府使,李定鎭爲戶曹佐郞,尹得養爲觀象提調,崇仁殿監單鮮于鈺,智陵別檢單朱宗壎,養賢主簿單文采五。
兵批,判書金鍾正病,參判洪梓病,參議李晉圭病,參知李商輅入直進,左副承旨李邦榮進,以吳載紹爲副護軍,鄭厚謙·李澤遂爲副司直。
備忘記,傳于姜俒曰,噫,八旬其君,悶湯若此,將懸賞求焉,若有立貳者,自現政院,予當見矣。
又備忘記,傳于安兼濟曰,今朔予心,若何加悶,建功懸賞,書付闕門,有拔獻者,若大旱望霓。
又備忘記,嗟,今月何稠疊,豈曰孝誠冥然?今逢此五內隕,噫,六月尙有月,一朔內心何抑?給童車雖有例,予何乘其能步?憶昔年車猶此,況三湯,嗟,此湯雖百功,今暮年何心飮,若忍飮豈曰孝?初九飮其猶悔,一已過其況再,十九猶然,其況二十六,惟來日雖强飮,抑何心飮之,抑何心飮之?於其三若强勸,予有意其須見,憶永慕恨冥然,嗟,今日其何逢?
本院啓曰,臣等卽伏見備忘下者,有加悶建功書付闕門之敎,臣等竊不勝悶鬱之至,建功之保護聖躬,關係至重,苟有秉彝之天者,宜無立異之論,而況今不由政院,直付闕門,又是常例之所未有者,臣等職忝出納,不勝憂愛,冒貢衷懇,仰瀆崇嚴。伏乞聖明,穆然深思,亟收成命焉,惶恐敢啓。
備忘記,傳于安兼濟曰,雖諭何益,而今此擧,其曷勝悶而然乎?雖然職在喉院,能修惟允道,暮年見古例,特賜虎皮一令,以示嘉尙意。
以承傳色口傳下敎曰,當下敎書付還入,其儒待令于政院。
傳于姜俒曰,內局入侍。
安兼濟,以吏批言啓曰,造紙署別提金庚龍,受由過限未上來,依例改差,何如?傳曰,允。
李邦榮,以訓鍊都監·一二所巡廳·左右捕廳言啓曰,去夜無犯夜人被捉之意,敢啓。傳曰,知道。
乙未三月二十三日辰時,上御集慶堂。藥房入診入侍時,都提調申晦,提調具允鈺,副提調安兼濟,記事官朴思機·尹宗彦·朴聖集,醫官方泰輿·吳道炯·鄭允德·徐命緯·柳光翼·康命徽·李春普,以次進伏訖。晦曰,夜間聖候,若何?上曰,一樣矣。寢睡·水刺之節,亦何如?上曰,同矣。晦曰,湯劑陪來矣。上進湯劑後,晦曰,自上恒處一席之上,恐聖體不安,製一褥,展席上而處之好矣。上曰,何必如此,無已侈乎?請診候,上曰,爲之。泰輿進前診候。退伏奏曰,脈候左右三部調均,滑體亦好矣。道炯等次次診候,所達皆與首醫同矣。晦曰,徐命緯爲守令善治,而其他醫官之爲守令者皆善治,此無他,操心故也。諸臣以次退出。
乙未三月二十三日辰時,上御集慶堂。大臣·備局堂上引見入侍時,領議政申晦,左議政李思觀,右議政洪麟漢,仁陽君李景祜,行司直李章吾,吏曹判書趙重晦,行副司直李潤成·鄭尙淳,刑曹判書洪趾海,行副司直尹泰淵,同知中樞府事金華鎭,行大司成李瀰,大司憲任希敎,司諫安聖彬,應敎李命彬,掌令崔夢嵒·金致九,持平李重馥,獻納李昌漢,正言柳雲羽,左副承旨李邦榮,假注書愼師稷,事變假注書朴載德,記事官尹宗彦·朴聖集,以次進伏訖。上命讀狀啓,至還上反作自現者。上曰,此則果有實效也。晦曰,然矣。上命書傳敎曰,旣下敎,今聞湖西道臣狀聞,及作者其雖敷然,遵令可尙,子曰人無信不立,其何回啓?今當次對,竝特爲勿問,其反作者,今年準數畢捧,噫,一猶容恕,其再乎?將此下敎,申飭事,下諭。上曰,湖西道臣年幾何?晦曰,五十九歲也。上曰,騎判入來耶?晦曰,今日不爲入來,而兵判行公,然後今月內祿都目政事爲之矣。上曰,兪。命書傳敎曰,兵判其章給之之後,今日不參,其涉過矣,今月祿都目云,一體牌招察任,今月內擧行。晦曰,此忠淸監司金致恭還上捧未捧狀啓也。以爲,新還上·新軍餉未捧居末平澤前縣監兪漢章,新還上居二德山前縣監尹耆東,舊還上居末瑞山郡守李邦鳳,居二丹陽郡守徐日修矣,依事目,軍餉居末拿問,居二決杖,新舊還居末決杖,居二推考事,頃日筵中,旣已稟定,依此擧行之意,分付,何如?出擧條上曰,依爲之。晦曰,此忠淸監司金致恭狀啓也。以爲,雙樹山城城堞·門樓·庫舍等頹圮處及軍器作物之朽破者,趁今修改,而所入物力,實無措辦之路,本城甲午條軍餉耗米依前劃給事,請令廟堂稟處矣。雙樹山城,湖西最要之關防,則城堞軍器之頹傷者,不可不修改,而今此道臣,莅任屬耳,有此修擧之事,其在備陰雨之道,誠甚得宜,而以本道事力之凋殘,其不能辦,勢固然矣。且曾前修補之時,亦有餉耗區劃之例,甲午條耗米中,限折半特爲劃給,以爲及時完役之意,分付,何如?出擧條上曰,依爲之,晦曰,秋曹雖佐貳,自是劇務,而參議李澤遂,受由在外,不可一任其瘝曠,今姑許遞,何如?出擧條上曰,許遞,其代政官牌招開政。上曰,兵判爲人,果何如也?晦曰,端正且難也。上曰,刑曹參議李澤遂許遞,政官牌招開政。出榻敎任希敎·安聖彬·崔夢嵒·金致九·李重馥·李昌漢·柳雲羽所懷,臣等謂黑山島圍籬安置庶民罪人李迪輔,亟令王府拿鞫嚴問,快正王法宜矣。上曰,已諭,勿煩。上因命退去,諸臣以次退出。
乙未三月二十三日酉時,上御集慶堂。藥房入診入侍時,都提調申晦,提調具允鈺,副提調安兼濟,假注書愼師稷,記事官尹宗彦·朴聖集,醫官方泰輿,以次進伏訖。晦曰,午間聖體,若何?上曰,一樣矣。晦請進湯劑。上曰,姑置之,今則實難且苦,朝者爲付門之擧,而政院啓辭,誠得體也。上曰,儒生亦入來立庭乎?兼濟曰,然矣。上曰,儒生以何事入城,而莫重付門下敎,何敢擅拔乎?兼濟以儒生言奏曰,衿川鄕校近處,長溪君子李廷衡,欲占山地,故搆疏上來,而付門下敎,則年前曾有拔去者,特蒙賞賜,故渠亦欲得賞賜,拔去云矣。上曰,鄕校事似爲近理,而以儒爲名,志在望賞,陋矣。兼濟曰,凡儒封章,有太學私通,然後始許封章事,曾有令甲,故昨聞儒疏之來,太學答通,自本院持來待令矣。上命讀太學答通訖。上曰,大學答通,可謂知人事也。兼濟曰,得體也。上曰,今見太學答通,則誠爲得體,而莫重所揭下敎,何以拔去耶?其退去,儒生先退。晦曰,湯劑漸冷,伏願進御焉。上曰,實難實苦也。晦曰,雖苦口而保護聖躬,莫如建功,伏願勉强進御焉。兼濟曰,每日進御,豈無厭進之時,而必爲勉强進御,暫忘其難,而如進水刺焉。上曰,今當齋戒,行素難矣。允鈺曰,聖算望九,何以行素乎?上曰,北京猪肉,異於我國云,然乎?允鈺曰,北京善去猪油,故肉味好矣。上曰,黑糖曾前以川椒作末,和丸食之則好矣。晦曰,川椒能治痰症也,請令內局造進,何如?上曰,只一番煎進,可也。上曰,同副,姜世晃之子乎?晦曰,然矣。上曰,沈檀之象極好,而位至何境耶?晦曰,辛丑年爲吏判矣。上曰,同副有髥乎?兼濟曰,有髥而與年相等也。上曰,姜鋧曾任文衡,而文學有名,淸恬自守,可謂難人也。兼濟曰,誠如下敎矣。上曰,同副與姜,孰爲兄乎?兼濟曰,兄俒弟,而俒先登第也。上曰,同副與其兄,年幾歲參差乎?兼濟曰,近十年矣。上曰,姜之象貌,與同副惟肖乎?兼濟曰,少異也。晦曰,湯劑太冷,伏願勉進焉。上曰,實苦實苦,豈不苟且乎?晦曰,何以有如此下敎乎?上因進御湯劑。晦曰,三貼事當進御,而臣等惶悚,不敢更請,蔘末則待令矣。上曰,置之置之。上曰,長溪君之子,誰或見之乎?晦曰,見之矣。上曰,此大闕東向乎?晦曰,此大闕基址,卽人皇山別麓,而正東向也,開國時僧無學,斷爲東向,而鄭道傳,取王者南面之義,以爲南向也。上曰,前海伯與李潭,近族耶?兼濟曰,遠族也。上曰,李宅鎭兄弟多乎?兼濟曰,四兄弟,而宅鎭之同生定鎭,今日政爲戶郞矣。上曰,左相與卿孰老乎?晦曰,長於臣一歲,而左相確實則勝於臣也。上曰,武家故然乎?兼濟曰,別非武家也。上曰,李命植屢經吏議乎?兼濟曰,然矣。上曰,此外屢經者某某也?兼濟歷擧以奏。上命退去,諸臣以次退出。
上在慶熙宮。停常參·經筵。
自午時至初昏,灑雨下雨,測雨器水深二寸一分。
藥房都提調申晦,提調具允鈺,副提調安兼濟啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣何諭,何飮湯?
中宮殿·惠嬪宮,藥房口傳問安。答曰,知道。
藥房口傳啓曰,卽伏承問候批答,以何飮湯爲敎,下情竊不勝區區悶鬱之至,臣等非不知孝思篤於追慕,而聖躬保護,不容少忽,湯劑進御,關係至重,今日之有此下敎,尤豈不萬萬過中乎?臣等忝居嘗藥之地,決不當奉承,玆敢不避煩猥,仰瀆崇聽。伏乞亟降召命,俾得以奉進湯劑,千萬顒祝,惶恐敢啓。
傳于洪秀輔曰,太學兩掌議,色掌卽爲入來。
又傳于曰,內局入侍,都承旨率太學坐入侍。
李邦榮,以禁衛營·一二所巡廳·左右捕廳言啓曰,去夜犯夜人無所捉之意,敢啓。傳曰,知道。
靑陽幼學李錫浩疏曰,伏以,天佑我東,寶算彌高,聖德愈邵,經國之謨,安民之慮,日夕乾乾,夙夜惕惕,仁民愛物之誠心,不下於堯舜文武,而下無奉承宣化之才,膏澤不下及於民,民物不得其所,上天示警,式月斯生,靜攝中宵旰之憂,與日俱長,而至有應旨之敎,臣是下土腐儒,見譏淺薄,無足以仰答天意,而只以平日耳聞目覩之事,猥陳黈纊之下。伏願殿下,留神明察焉,蓋君依於民,民依於食,書曰,民維邦本,本固邦寧,旨哉言乎?臣竊伏念,雖當歉歲,而儲蓄罄渴,莫能撫恤者,實由政疎而民散,治效未著而然。孟子曰,無君子無以治野人,無野人莫養君子,所謂君子,卽士林之謂也,蓋士林者,乃國之元氣,其所培養之道,豈視尋常哉?近來士林之藏修待用者,必也學校,而目今爲學者無幾,自暴自棄,倩人文墨,徒竊料目者,已成習俗,恬不知愧,發軔之初,以欺君爲能事,士習若是,而可以做國事乎?若使道臣·守令,一定科規,只令文士赴擧,則倖科絶矣,不然,反不知擧孝廉之爲愈也。所謂倖科者,慾火先入爲主,罔念安民之道,只以利己爲心,訟獄不平,無以伸其情,冤枉日甚,歎息愁怨之聲,相聞閭里,足以傷和氣,所謂守令,當殿最之時,則因緣周旋,得上題而晏然居官,儻使幼而專心於聖學,豈有如是之理乎?申飭京鄕,務令勸學,實是當今之急務也。蓋社稷者,爲國爲民而立,而自是掌土穀之神,國家之安危,農民之豐凶係焉,則其享祀之節,旣重且敬,而近來獻官及執事者,初不沐其髮浴其身,而任自飮酒茹葷,不敬甚矣。申飭道臣,別遣廉察,其有慢瀆不敬之弊,從重科罪,以爲致敬之地焉。蓋聖明推關睢之化,男女之婚禮愆期者,自官備給婚需之令,非一非再,而當婚者,不惟不給其婚需,該吏多數虛錄,而民不得受其賜,各別申飭,俾無落漏稱冤之弊焉,向來災異之變,水旱之災,安知其不由於此乎?蓋古人有言曰,奢侈之害,甚於天災,今世豪貴之家,奢侈之資,出於窮民之膏血,一經外邑,則廣厦數百間,田土連阡陌,且謀利於市井之民,奪利於江湖之漁人,殖其貨而專事奢靡,貧者間有效嚬而敗家者,申飭京鄕,嚴禁其奢侈廣田土之弊焉。蓋生民之弊,不一其端,而一曰白骨徵布,二曰黃口充丁,三曰白地收稅,四曰糶糴,五曰稅,蓋徵隣徵族之弊,一室四五丁之弊,陳田勒徵之弊,空殼給民之弊,稅米加捧之弊,左右交侵,民不料生,失業流離者,不知其幾,下吏之逋欠,守令之謀利,一體符同,如是而奸猾寧有息乎?申飭諸道·列邑,罷其各廳契坊,而以壯丁充軍額,防其還上空殼之捧,禁其稅米加捧之患,俾無人民苦歇之弊,而且別遣御史,廉察科罪,罷職禁錮,則可以蘇斯民矣。蓋紀綱者,爲國之命脈也,紀綱不立,政敎無以立矣,威令不能行矣。朝家愛民恤民之綸音一下,則萬民咸仰雨露之澤,而但布空紙,終無實效,虛負元元如渴之望,天之視聽,出於民之視聽,則豈無災祥之示警乎?各別嚴飭,頒布之朝令,一一施行,俾免解弛無終之弊焉。蓋信者,人君之大寶也,信如四時之不錯,有令必行,則紀綱自立而百度擧矣,豈可爲空言無實之文具乎?近者字牧之官,不思安民之策,而晏起早罷,曠官歸家,徒喫排朔之物,而一以取便,不顧邑民副急之政,此等守令,罷職照律,以爲懲一礪百之地,則朝令可以行矣。蓋知人者,乃人君之第一件事,而知人之要,不過有孝行有學識有廉潔者,而在朝之臣,在外之臣,皆是殿下膝下出入之人,則聽其言觀其行,可以量其人,而人有學識而後,可以做百事,申飭京鄕之學宮,有才者歸之於學,無才者歸之於農,務其實地,則貪饕躁競之習,庶可以自止矣。臣幼抱蓼莪之痛,早失家庭之訓,而本以儒家之後裔,粗聞聖賢之餘論,入城先到太學,則上齋無洋洋絃誦之聲,後見都下往來之人,則無論上下,徒以服飾,有誇美之態,豈不爲慨然哉?伏願聖明,禁其奢侈,專以興學校,使多士優游於聖賢之訓,則士正其心,而可以做國事矣。臣雖草野疏蹤,區區所願,出於爲國之忱,夙夜靡懈,敢陳芻蕘愚騃之言,不勝惶悚屛營之至。批答見筵說中。
仁川幼學李漢運疏曰,伏以臣,伏聞我殿下,下敎政府,廣求直言,過災修省之意,藹然懇惻於十行絲綸之間,猗歟休哉,六事責己,大雨隨至,三慮營國,熒惑果徙,此誠轉災爲祥之一大機會,而有災之國,國必興焉,以其警惕而修省故也。古人有言曰,無災之災,天下之至災也,故楚莊王時,災異不興,而以天之忘予,禱于山川者,良以是也,噫,太陽今爲陰虹所掩迫,天何言哉?其所以垂象而戒飭我殿下者,無異於耳提面命,則上天之於殿下,眷顧不忘之意,的然可見,而幸莫大焉。恭惟我殿下居常對越,亦於一擧手一投足之間,不敢忘敬天之誠,則此正孔夫子所謂予之禱久矣,復何以過災敬天之道,仰勉於黈纊之下哉?然而警惕修省,在所不已,而減膳撤樂,乃其末也,懋德修政,卽其本也,其末雖不可慶,而方今至務,惟在其本,惟我殿下,修德懋政,亦有其素,則臣非敢曰德政之有所欠闕也,然而每人悅之,堯舜其猶病諸,則竊恐惠民之德,安民之政,或有未盡處耶?書曰,天視自我民視,天聽自我民聽。又曰,天矜于民,民之所欲,天必從之,則方今下民,或有矜之者耶?凡民所欲,惟在欲遂其生,欲安其業,而若有生業之未得其所者,則宜乎民怨於下,天怒於上也,此正我國君臣警惕修政之時也。我殿下或未盡惠民之德,而臣下以匡之,臣下亦未行安民之政,而殿下以飭之,君臣一體,交修不遠,俾無一夫一婦之不獲其所,則民怨自息,天怒自弭矣。召公之告成王也,以疾敬德爲祈命之本,以誠小民爲敬天之本,然則警惕修省之道,莫如敬民。伏願殿下,先以敬民,爲敬天之本焉,嗚呼敬天,如之何可也?詩云,畏天之威,敬民如之何可也?書云,可畏非民,夫畏之所存,敬之所存也,畏天而後,敬天之道至矣,畏民而後,敬民之道盡矣,而上下無間,天人一理,則畏民者乃所以畏天也。臣請以畏民言之,書云,顧畏于民巖,又云,愚夫愚婦一能勝予,記云,民猶水也,水能載舟,亦能覆舟,此皆畏民之謂也,然而徒畏斯民,而不盡其惠民之澤,安民之政,以致民瘼未祛,民怨未息,則烏在其敬民也?恭惟我殿下,五紀臨民,澟乎若朽索之御六馬,而居常軫念曰,不瑕有吾民中匹夫匹婦之有瘼而含冤也耶?堯齡舜年禹勤湯孜者,罔非惠民安民之道,則龍樓日昃,臣固知玉食之不遑,而民巖是畏矣,金箭漏移,臣亦知丙枕之不安,而民水惟畏矣,臣於此,非敢曰我殿下敬民之心,有所未盡,而惠民之德,安民之政,不究於下,有其瘼而含其怨者,不一而足,臣竊訝惑焉,無或任使之臣,不以殿下之心,爲心而然乎?自非然者,夫何上有堯舜之君,而下無堯舜之民乎?方今之民瘼民怨,臣未能枚數,而略以所聞所見,爲殿下陳之。夫還上之穀,春給秋捧,以便於民,故號曰,常平倉,而自古之規也,挽近以來,穀貴時發賣,春以半石之價,勒給於民,秋以一石之穀,勒捧於民者,比比有之,則顧此常平之穀,便作守令料理之物,利歸於官,弊御於民,罔有紀極矣。至於嶺湖兩南,有錢代米,立本米二件名色,所謂錢代米者,營門若有各邑句管米作錢之事,則各邑憑藉營關,十倍加出,春間穀貴,發賣作錢,假令每石捧價五兩,則各邑折用其半,復以其半,勒分民間,而下吏又於其半收稔十分之一,待秋準捧一石之米,則惟此貧民春之所受,不滿半石之價,秋之所納,全爲一石之米,歲若不登,以米論價,價幾三倍矣。逐年如是,仍爲定式,貧民不勝支當,太半逃散,侵及隣族,所謂立本米者,兵水營各鎭之兵校與首鎭撫輩,沖動官家,私出庫米,發賣作金,先用其半,分其半於各廳將校鎭下吏卒,待秋準捧,亦如錢代米之例,若當凶年,則頑校奸吏,課頉不納,只以已捧,虛錄文簿,實無庫入,年年如是,土卒一名逋欠,如過二三十石,則徵督時撤家逃亡,將校一人逋欠,如過五六十石,則摘奸時納賂彌縫,由是官庫蕩盡,土卒離散,脫有不虞,其爲狼狽,可勝言哉?顧此錢代,立本二米,不可不汲汲革罷也。伏請嚴飭道臣·帥臣,亟蠲二弊焉。臣伏聞嶺南民弊之最大者,又有二焉,水軍之疊役,席匠之苦役是也,沿海水軍,爲其海防之重地,朝家撫恤,異於凡軍,兩湖·海西,元無疊役之弊,獨於嶺南左水營及東萊·熊川·巨濟等邑各鎭所管二十八隻水軍,以其面對馬島,隣近倭館,故輪回入番,而倭館守直,修補樵汲及漂倭守護,偵探候望等役,已不勝其苦,加之以納布之役,故太半逃散,而隣族侵徵之弊,又踵而起,由是前後臺臣,累次陳達,大臣連爲稟達,備局又以疊役頉給之意,奉傳敎發關,非止一再,而本道本官,難於代定,仍循至今,尙未擧行,甚非重海防之意也。至於進上席子,分排於龍宮·醴泉等八邑,而席匠竝其保率,合爲數千餘名也。當初席價磨練,非不優厚,第席子織納時,京外吏隷,從重加徵,逐年轉甚,到今席子,倍入元數,浮費亦多,當年受價,每患不足,預賣來歲之價,以救目前之急,一包米價,僅爲一兩餘,一疋布價,不過六七錢,亦猶不足,甚至於賣田鬻家,艱辛彌縫,歲歲如此,已無可受之價,更無可賣之物,而數多席子,白地擔當,由是莞草旣不登時,買取席子,又不及期織造,莫重進獻,每致稽滯,未免生事,故席匠勢難支保,亦將渙散,而平民不肯與結婚,男女未得嫁娶者,亦多有之,此是苦役中尤苦,而誠爲矜惻者也。前後道臣,採取民情,連以席價米布,添付大同,移設京貢之意,論報備局,席匠等所願,顧免織席之役,願屬納布之役,而亦以移設京貢之意,年前上言蹕路,籌司亦知第一痼弊,而尙未變通者也。臣意以爲,依道臣所報,八邑席子,移作京貢,又以席匠等,代定水軍納布之役,則席匠之苦役,水軍之疊役,可以一擧俱革矣。請令廟堂特設京貢,俾革嶺南之二大民弊焉。臣伏念,都下小民,絶無田庄之收穫,艱辛辦錢,不時出市,買穀糊口,則其爲生理,專在於市直之高下,而近來市直,雖値稍豐之歲,斗米百錢,膠柱不變,哀我小民,何以爲生也?此弊槪有所從來矣。一自均役廳之設,六道田結,添出結錢,而每結收捧五錢,則一年所捧,殆近累萬兩也。聚錢本廳,而本廳亦有用米之事,故以錢貿米,而各樣貢人處,以廉價,預買受價之米,及其受價時,直自惠廳,直運本廳者過半,年前貢人受價,則米歇京市,故若當米貴,朝家每給貢價,使之米歇矣,到今貢價,半入本廳,故米貴價高者,良以此也。臣意以爲,山郡僻邑不通水路處,則所謂結錢,依前納錢,江海沿邊邑,則以米代納,添載漕船,分送本廳,本廳用米,自有裕足矣。請令禁斷貢價之預買,復使結錢之納來,則米穀多聚,市直自歇,都民可以資生矣。大凡國之本在民,而都下之民,尤爲其本也,故漢高祖徙天下豪傑,以實關中,至於我朝,奠鼎漢陽之後,亦莫不以都民生理爲本,故相臣文敬公許稠,翼成公黃喜,制民産業,皆有條理,而以其都民生理,在於江民,江民生理,在於船業,故漕運之役,委之於江上之民,俾專其船稅之利者,所以厚生利於江民,而賴及都民,則其爲實京師之深謀遠識,果如何哉?由是江上居民,以船爲業,專運國稅,間載私卜,且貿米租魚鹽柴炭之屬,而都民生理亦厚矣。去庚辰,嶺南漕運沙格,移定鄕民,戊子,又罷作隊船契,故江民無以爲業,相繼四散者數千餘戶,當初海船,殆過四五百隻,而到今十不一存,商賈不興,私卜亦沮,日用物價,比來極貴,若此不已,不出數十年,江民海艦,靡有孑遺,而害及都民,亦復如何哉?臣請以嶺南漕運事言之,夫漕倉之設,漕船之造,計出萬全,極爲便好,而節目完備,堅如金石,則議不可更到者也。第其漕運沙格,以鄕民充定,故棄其農業者,已爲不少,至於鄕民,且其所受役價,除置渠家,只載稅穀上來,每有欠縮,貿納京市,米價以此騰踊,至於江民,則一朝失業,致有如右之弊,畢竟江村盡墟,海濫盡無,則雖使許·黃兩相,復生於世,亦不知如之何矣。臣意以爲,漕運之役,復使江民擔當,而稅穀收置漕倉後,趁期下往,裝載漕船,一時竝發,若遇風浪,諸船相援,則保無臭載之患,而制船之能,何必讓頭於烏合鄕民也哉?設或有一船欠縮,而六十隻沙格,竝力充納,永爲定式,其他凡事,一依節目擧行,而鄕居沙格,還歸農業,江居沙格,復修船業,則只是換改沙格而已,而漕運節目,益復完備矣。數萬石役價,一竝上來,而且無貿納之事,則長安市上,可見粒米之狼戾也。頃者以此事,諫臣金養心所陳,擧末遺本,而未盡消詳,憲臣李溎所啓,執疑搆人,而似涉過激,俱失言事之道,誠可慨也。臣復以湖南作隊船契事言之,夫京江船載運湖南稅穀者,亦惟久矣。第其列邑稅穀之斗量優劣,自有不齊,而載去之船,元無定邑,故劣邑則船皆厭避,優邑則船多來集,故劣邑之僅僅捉船,自致晩載,優邑之操縱取捨,惟賂是索,則諸船沙格,恐不得載,爭先酬應,而賂有二件名色,其曰除只納于官家者也,其曰人情,給于吏輩者也,合費百餘石,然後始得一船之載,而役價所零,只爲八九十石,來往糧資與上納時,所謂浮費,太半不足,操縱索賂之際,以致時月之遷延,亦未免晩載之弊,又於上納之時,每當欠縮之罪,究而思之,實非沙格之罪,而罪在奸鄕猾吏矣。去乙酉年,廟堂洞悉此弊,創設作隊船契,勿論稅穀與斗量之優劣,分排各船於各邑,故各船各到所定該邑,所定該邑,只有一船,更無取舍,不得索賂,盡給役價,趁早出載,則自無晩載欠縮之弊,而又無一毫民間之瘼矣。徒緣奸猾輩恨不得容手,反以有關於民瘼之說,沖動官長,論報營門,因此啓聞,革罷船契,船人之圖占優邑,如前雲集,鄕吏之徵索賂物,依舊多端,晩載於風高浪起之時,涉海不利,間有臭載之患,護送該官,重被嚴譴,致敗沙格,俱入死地,此莫非鄕吏之操縱晩載而然也。今令度支·惠廳,査考船契革罷,前後欠敗有無,而前無後有,則利害自判矣,況復晩載稅穀,僅僅上納,然後各處私穀,各樣貿穀,始爲往載則輒値凍節,繫船中路,穀不入京,冬民飢餒,市直騰踊者,亦坐於此也。臣意以爲,復設船契,分排列邑,列邑必爲早載於風順浪平之時,而使之一齊竝發,又如嶺南漕運之例,則順運國穀,保無欠敗之慮,而亦無私穀中滯之患矣,凡厥兩南漕運,如此如此而後,江民之流散者,必爲還集,閭閻擈地,海艦接舳,商賈自通,百利俱興,江民與都民之生理,亦復歸厚矣,玆豈非篤近擧遠,而聚富民隆上都之第一良策也哉?伏願殿下,特令換改嶺南漕運之沙格,復設湖南漕運作隊船契,俾厚江民都民之生理,以實京師焉。仍伏念,山郡之運稅出浦,亦有路遠之弊矣,雲峯之距咸悅,爲三百五十里之程,踰嶺越谷,動費旬日,而一石稅米之運納也,路資浮費,又入一石之價,故雲峯之民,不勝其苦,以移納於求禮八十里海倉之意,年前白活於建明門殿座時,特蒙從民願擧行之敎,而本官誤聽奸吏言,瞞報營門,廢閣成命,尙不擧行,民冤澈天,若是而紀綱安得而振之,民弊何由而祛之乎?捨遠就近,存民便利,而奸吏之捨近就遠者,只爲憑藉剝民以肥己之計也。請令道臣,嚴治奸吏,以肅紀綱,移納近倉,以革民弊焉,且若下民之應賦稅納還上者,專在於農,而農之本在耕,耕之本在牛,則勸農之政,莫如使牛蕃息也。肆在我仁廟朝,牛疫大熾,倒損殆盡,命驅各處牧場所畜,散與郡邑,牛大蕃息,民不病耕,方今牛不蕃息,民有病耕之弊,弊之所從來,臣請數之。我國,內有二十四懸房,外有三百六十州,二十六大營及諸小營·諸鎭堡,諸郵官所屠,已過五百餘首,京鄕私屠,又過五百餘首,則通計一日爲千餘首,一月爲三萬餘首,又竝四名日京鄕公私所屠二三萬首,而一歲爲三十八九萬首矣,歲屠此數,其爲倒損,甚於牛疫,昔者牛價,多不過十餘兩,今者牛價三十餘兩,而農民無牛,十常七八,故借牛晩耕,以失其時,無牛廢耕,以荒其田,雖値豐歲,無以應賦納還上,而民不願豐歲矣,此無他故也,禁屠不嚴,而烏得爲勸農之政也?昔我宣祖大王,自龍灣回鑾之路,見內人炙食牛肉。下敎曰,非牛不能耕田,人而殺牛,不仁甚矣。今雖嚴禁,猶懼不足以孶息,況屠殺無忌乎?內人則已爲重究,本邑守令勘罪,聖祖之禁屠,不其嚴乎?臣意以爲,外方大營不可不設屠處,則輪送泮隷,其他列邑小營諸鎭各郵,只於四名日許屠,而無故屠殺,則亦依聖祖之敎,各別勘罪,別星廚傳,禁用牛肉,庶民只於歲時許屠,而無故犯禁,則勿受贖錢,依律刑配宜矣,苟如是也,不出四五年,牛必蕃息,家牧戶畜,自無晩耕之弊,而穀不可勝食也,上應賦稅還上之納,下盡仰事俯育之道,而民皆豐足矣。伏願殿下,嚴定牛禁,以勸民農焉。又伏念,都下物價之極貴,亦有其故矣,凡厥各樣物種,皆有廛名,又有都家,而率是龍斷網利之輩也,鄕居之民,以其土産,或負或駄,聚會京中,而不得私賣而現捉,則稱以亂廛,嚴囚猛杖,所持物件,盡爲屬公,而情債又多,以至費衣賣馬之境,賣之於本廛,而本廛勒定歇價,價亦不卽計給,以至屢日留連,落本太甚,欲爲私賣,而畏其亂廛,欲賣本廛,而畏其勒買,罕到京中,至於魚鹽柴炭之屬,船運泊江者,則江亦有都家,而廉價買取,重價發賣,故京中之物價,由此極貴,而鄕民之呼冤,京民之受弊,可勝言哉?臣意以爲,國初設立六廛之外,皆罷亂廛之禁,又罷都家之設宜矣,苟如是也。八路商賈,咸集都中,任自買賣,物價皆歇,京鄕之民,均蒙其利,請令平市署,趁速擧行焉。又伏念,有罪者,必罪其罪,然後有所徵勵矣,自夫受贖之後,笞也杖也刑也曁徒配也遠流也,一皆以錢圖免,故豪富悍民,雖有罪犯,不受其罪,故犯而怙縱者,此莫非受贖之故也,將何以懲勵之爲也?請令臬司,勿受贖錢,竝施當律焉,且京兆·秋曹吏隷,初無科布,故小民雖無所犯,輒出牌必徵例債,又於囚徒訟隻,侵虐溢甚,年前朝家磨鍊料布,俾勿侵徵,故小民無橫逆之受,囚者訟者,皆免困督矣,到今朝家以爲財力不足云,而不給料布,則侵徵困督,必復如前,民無所措手足也,夫何愛料布些少之物,復啓人民許多之弊乎?請令復給料布,俾杜此弊焉。若夫尊崇前代,表奬忠臣,自是朝家之盛典,而況敬順王之垂功德於後世,林慶業之扶節義於天下者乎?以敬順王子孫,竝許通錄儒案,而已有新頒受敎,林慶業後裔,勿侵賤役,而亦有累度傳旨,則尊崇表奬之典,比他自別,而凡厥以金爲姓者,皆入儒案,以林爲姓者,皆免賤役,獨於咸陽邑,有敬順王姓孫,而漏於儒案,又於尙州邑,有林慶業姓孫,而入於賤役,而皆抱譜牒,號泣路傍,則未蒙先代之遺蔭,獨漏於賞,延世宥及後之盛恩者,宜其有向隅之恨也,以是推之,各道列邑,亦多有若此者流矣。請令有司,行會各道,復以前朝敬順王子孫,通錄儒案,林慶業八兄弟後裔,勿定賤役之意,申飭知委,以盡尊崇表奬之典,俾施一視同仁之恩焉。大凡伏節死義,是謂忠臣,而忠臣自古又何恨哉?然而節義之士,出於人主素不識何狀之人,固罕矣,從容酬酢於危急之際,而視死如歸者又罕矣。在昔睢陽城張巡·南霽雲之後,逮我朝,先正臣文烈公趙憲門人權恪是也,權恪卽故相臣仲和之後孫,自幼素有出天之至孝,從師已學殉國之大義矣。及趙憲之倡義也,權恪自林川村舍,推身往赴,而不幸當錦山之敗,不離一步地於丸矢交集之中,趙憲呼恪曰,汝家名祖之忠,傳在汝身,恪應曰唯唯,憲又呼曰,今日只有一死,死生進退,無愧以義之一字耳,恪又應曰,敬聞命矣,遂不旋踵而死,夫以草野不識何狀之人,辦此卓卓節義,而相呼相應,若是從容,則少無愧於巡與霽雲矣,且恪,在家爲孝子,在國爲忠臣,則忠臣之必出於孝子之門者,豈不信乎?此在先正文集中,則班班乎可考矣。然而其時七百義士之中,指名登聞,前後得蒙褒贈者亦多,而顧此權恪,獨漏於一視之恩,故士林呈單,積成卷軸,則可以見公議所存,而百有八十餘年之間,士林之公議,竟未伸焉。道臣之登聞,尙此寂然,以如彼忠孝兼全之人,湮沒無稱,則其在樹風聲礪世道之義,大有所欠闕,而長使志士淚滿襟而已矣。臣於此,不勝慷慨,而不以褒奬表章等語,仰瀆四聰者,以其有爲他人干恩之禁也。惟願聖后俯察焉,猗歟盛哉,我殿下特憐三百年沈滯之跡,深軫億萬人幽鬱之冤,內以朝廷,旣許通淸於東西之班,外以州郡,復令竝錄於儒鄕之案,遵三代立賢無方之道,復國初用人以才之規,則曠蕩之化,博施之澤,普洽於八域之內,孰不欽仰於大聖人所作爲,出尋常萬萬也。然而聖敎之於各道列邑,或有奉行,或有廢閣,而其所廢閣者,非徒權鄕怪儒之如前防限,而道臣·守令,亦不無奉行之不善矣,以臣所聞言之,咸鏡一道,獨咸興之外,擧皆防限,至於永興府,亦我聖祖龍興之地,而多有璿璜之貴派,簪纓之華胄,曁名賢節士勳臣之子孫,則溯其來歷,少不讓於土鄕舊儒,而皆漏於儒鄕之錄,雖文武立身,已通仕路者,亦不得與焉,莫非權鄕怪儒之拒塞不錄,而以此推之,方今八路列邑,其爲抱恨者,豈惟永興而已哉?由是八路列邑之中,期其封章,欲其鳴冤,而㤼於道伯守令,中止退歸者,比比有之,而永興多士,亦然於今春矣。顧此通淸之法,寔我朝列聖未遑之典,亦先正諸臣累陳之謨,卽聖后蕩蕩平平至公無私之盛敎,則風行草偃,綱擧目張,宜其無奉行與廢閣之異同,而一天沛澤,澤未及於枯木,三春泰和,和不到於陰崖,則正是南枝向暖,北枝寒者也,恐有欠於一視之恩,亦豈無向隅之恨哉?伏願聖后,更飭有司,申命八路,均施曠蕩之澤,俾無防限之弊焉。又我殿下,欲知小民冤抑之情,特懸申聞之鼓,使之擊以鳴之,登以聞之,罔有匹夫匹婦不獲自陳,甚盛德事也,然而廷臣或欲徹去,是不體達下情之聖意也,況兵曹之吏,徵索賂物,多般操縱,且或擊鼓,鼓遠九重,未達四聰,而兵曹政院,有所取捨,驅而逐之,故抱冤而不得登聞者,亦多有之矣。以臣所聞言之,樂安郡有一老嫗,以竹田事,爲本郡挾勢宦者所構陷,毁家被逐,而渠之次子,久囚杖斃,長子又配遠地,將至瘐死,故無處訴冤,欲爲擊鼓,昨年秋上京,至今掩滯矣。開城府,有一寡女,而渠之舅家,頗爲饒富,渠之舅父異母弟,欲爲都呑家産,或用毒藥,或行龐刺,家屬長幼,沒死無遺,奸情綻露,而面任里任,齊會人民,呈于本府,其寡女亦爲訴冤,則本府捉致元犯,初欲嚴治,或囚或刑,而所謂元犯,因集貲産,行賂下吏,圖免重律,而尙能戴頭於覆載之間,故其寡女,又欲擊鼓,上京逗留,亦多日矣。顧此老嫗寡女,抱冤之痛,若果如是,則固可以上徹蒼穹,減傷和氣,而未得申聞於天日之明,致有掩滯逗遛,彷徨呼泣之弊,而伏未知若此類又何限哉?設有鳴鼓,而自上或申飭道臣,別遣按覈,使之詳査審理,庶幾無冤恨之民矣。所謂詳査者,反歸於扶强抑弱,所謂審理者,亦趨於護富擠貧,故曲不爲曲,直不爲直,冤中添冤,恨中添恨,終莫有伸雪之路,而其有違於申飭別遣之至意。伏願聖后,亟令兵曹,嚴禁該吏,俾無阻搪之弊,又爲之申加另飭,別擇差遣,使之詳査而益査,審理而益審,俾無曲直相蒙之弊焉。且伏念,西北兩道,關防之重地也,特設道科,俾以之慰悅民情,興起衆心,則亶出於廟算之長遠矣,是故十五年一科,文取四人,武取四百人者,當初定式,而中年於北關,或文取五人,武取三百餘人,則隨其才藝之多少,不拘定式也亦明矣,至於昨年,文取六人,武取四百人,而武之規,六·騎·柳三技也。三技入格,幾至五百餘人,而以六爲主,騎·柳爲次,故騎·柳多不與四百之中,而不與之中,卒以上老者又多焉,蓋老者,六不遠射,以其筋力之不逮,騎柳能中,以其技藝之不衰也。方其入格之時,試所皆以出身許之,成帖於御覽單子,則渠等亦以出身自處,率倡具樂,釀酒備饌,以爲應榜之計,及其坐次之時,先六而後騎·柳,以備四百之數,故老者騎·柳入格,皆拔榜眼,則其爲落莫,當復如何哉?入格而六親歡喜,拔榜而六親涕泣,且南隣北村,戴賜花奉紅牌,遨遊於街路之上,意氣揚揚者,率皆靑春少年也。顧此老者,掩戶斂迹,向壁低頭,淚橫白鬚,冤徹蒼穹,則均是入格之人,而有此悲歡之判異者,只緣老少之不同也。少者雖爲落科,前程尙遠,更有所望矣,老者幸而入格,反爲拔榜,更無試藝之日,永斷登科之望,而況六十以上者乎?宜其有抑鬱之冤,而恐有欠於慰悅興起之道也。初頭科規,雖有定數,間或增減於文武,且於昨年,旣爲取文六人,則武亦增數,伏未知何如哉?此係科事,事莫重焉,故只陳入格老者冤鬱之狀,恭俟聖后之裁處焉。嗚呼,曰若稽我成宗大王,戒飭百僚曰,比年以來,競尙華靡,飮食服玩,車馬第舍,皆極侈麗,予甚非之,惟爾臣僚,務要儉約,以革弊風。又稽我仁祖大王,告戒群工曰,凡我宗室公卿大夫,咸體予意,其於婚姻賓客之需,車馬衣服之制,儉約是務,丕革弊風。大哉二聖之言也,蓋奢侈則用必廣,用廣則財必竭,而廉恥因此墮喪,生民因此塗炭,則放僻驕溢之氣,怨咨愁歎之聲,登聞于天,而天災之來,安知非奢侈之所召乎?然而傳曰,驕奢淫溢,寵祿過也。書曰,世祿之家,鮮克由禮,然則奢侈之風,必是搢紳間所尙,故二聖所以戒飭於百僚群工者,若是懇到,而不及於庶人也。惟我殿下,仰體祖宗,躬行節儉,服文王之卑服食,大禹之菲食,奇異玩好之物,聲意彩色之美,不接於耳目之間,則茅宮土階之堯儉,投金抵玉之舜德,庶可爲百僚群工之準則,而奈之何華靡侈麗之習,殆甚於二聖之時也。夫第宅田園之屬,衣服飮食之物,軍馬聲色之類,必窮心志之所欲,則用於是必廣,財於是必竭,而財出於民也,剝此下民有限之財,費其自己無窮之用,則用之廣徒在於上,財之竭專歸於下矣。由是大東小東,杼柚皆空,遐方近方,炊烟罕起,歎息愁恨之聲,載於道路,而方且居華堂乘堅肥,衣輕煖喫膏梁,吳越之姬,鄭衛之音,列於左右,而交足而坐,解頤而唾曰,好官不如多得財也。下民之歎息愁恨,於我何哉?噫嘻,竭民之財,廣己之用,而落落無顧念矜惻之意,其亦不仁甚矣,廉恥之墮喪已極,生民之塗炭又極,而此臣所謂天災之召,職由於奢侈之極也。肆我仁祖大王,又下敎曰,古人云,奢侈之害,甚於天災。味斯一言,亦足以知戒,欽哉其永懲于玆,猗我聖祖此敎,非徒爲當時百僚之深戒也,亦可爲今日群工之永懲矣。然而漫不知戒,恬不爲懲,惟以奢侈爲務,而一夫一婦,不獲其所,若已推而納之溝壑之中者,蔑無其人,則民怨安得不沸,天災安得不興也?臣知其爲是者,有本有源矣。夫奢侈卽儉約之反,而奢侈者,貪暴之本,儉約者,淸白之源也,未有奢侈而不爲貪暴者矣,未有儉約而不爲淸白者矣。亦越我世祖大王,下敎曰,蓋天生烝民,立以司牧,天不自有所爲,必借之君,君不獨親庶政,必委之百官,然則人主與百官,均是代天理民,當日愼一日,常以不合天心爲慮,而不恤民事,天降之殃,若體予意,愛民如子,淸白勤儉,顯有超賞,名垂後世,若貪刻苛暴,貽害於民,卽受刑戮,身死家亡,十目所視,其能掩乎?猗歟聖祖之訓,實爲後世之法程也。臣竊伏料,儉約淸白,本心之所同好,奢侈貪暴,本心之所同惡,今我殿下,又以聖祖之訓,訓迪百工,明其本心之所同好惡,而若體聖訓,淸白愛民,則又依聖訓,顯加超賞,若違聖訓,貪暴害民,則又依聖訓,卽加刑戮,以施勸懲之道宜矣,勸之所存,興於淸白,懲之所在,戒於貪暴,而儉約之風,不期振而自振,奢侈之弊,不期革而自革,下有民情之胥悅,上有天心之底豫矣。更願殿下,惟以訓戒群臣,革祛奢侈,爲裕民財答天譴之第一緊務焉,臣又有區區欲陳之懷,而囁嚅而未敢也,旣而復自思曰,有懷必陳,臣子之職分,而況當遇災求言之日,泯默不言,是負我殿下勤懇之旨也,故乃敢唐突進言曰,方今天災民弊,徒在於紀綱之不振也。夫紀綱者,上下大小,皆有統攝,亦有條理,如網之有綱,如絲之有紀也,故鄕黨之紀綱,在守令,守令之紀綱,在監司,監司之紀綱,在朝廷,朝廷之紀綱,在宰相,宰相之紀綱,在人主之一身,而國之隆替,惟在紀綱之振不振如何,則臣不敢知我國之紀綱,振乎否乎,鄕黨而不遵守令之令,守令而不遵監司之令,監司而不遵朝廷之令,朝廷而不遵宰相之令,或相齮齕,頓無寅協之義,或相干囑,徒有媚悅之態,而國計民殷,恬然若越視秦瘠,則臣於此,不敢謂紀綱已立也。至若我殿下,治國之大猷,安民之仁政,徒曰唯唯而面從之,不爲卽卽奉行而仍循之者,間或有之,而直象魏之外,殿下之令,多不宣焉。臣又不敢曰,殿下之紀綱,有所肅振也,舜之戒禹,有曰汝無面從,退有後言,欽四隣,夫禹之於舜,必無面從之理,而舜猶以此戒禹,則其所以勉飭之意,吁,亦至矣。若使宰相,進無面從,退無後言,欽其四隣之義,行其一人之令,則人主之紀綱,於斯肅矣。亦我仁祖大王,嘗語領議政金瑬曰,近日百隷怠職,紀綱解弛,振肅頹綱之責,專在大臣·都憲之得其人。夫大臣者,在萬人之上,都憲者,司一國之憲,故聖祖所以專責其頹綱之肅振也。伏願殿下,先以大舜之戒,復飭宰相,使之佐殿下之紀綱,又以聖祖之敎,復責宰相,使之奮一世之紀綱焉,如其否者,太阿之柄,旣在殿下之手,以是柄董之威之,其於振肅頹綱,亦何難哉?誠能使紀綱振肅,如右所陳之弊,無異於洪爐點雪,滄海一介,而下民愁恨之聲,變以爲蹈舞,上天譴告之災,轉以爲嘉祥,則敬天敬民之道,少無欠矣。更伏願聖明,必以立紀綱留念焉,臣無任。批答見筵說中。
乙未三月二十四日午時,上御集慶堂。藥房入診入侍時,都提調申晦,提調具允鈺,副提調安兼濟,記事官朴思機·尹宗彦·朴聖集,醫官方泰輿·吳道炯·鄭允德·徐命緯·康命徽·白文昌,以次進伏訖。晦曰,夜間聖體,若何?上曰,一樣矣。寢睡·水刺之節,亦何如?上曰,同矣。上曰,儒生五人乎?兼濟曰,然而其中,又有仁川·靑陽儒矣。上命入疏本讀奏後,命書傳敎曰,衿川儒,此擧可駭者有三,噫,今予夙夜最悶,卽建功也,昨年果有此擧,而以予精神,其何記憶,曷勝悶爲此擧?嗟,今時體,誰有立異者,政院所懷,昔雖有今則無,其能爲此,故示嘉尙,尋其敎,此儒萬萬無狀者,有漆室之悶,慨其君之敎,若立異,旣諭,拔納政院,可也,以今時體,心若誠悶,拔而持伏,可也。此以他來,公然拔之云,故招問,對曰,昨年有此事而施賞,故今亦依此云,此何言此何言?此非徒時體,希功望賞也,冠儒冠而希功,是何人也,衣儒衣而望賞,此鄙夫也,噫,以予否德,雖莫能君師道,亦不飭,豈不自恧?此萬萬可駭者一也。噫,昔抱川雲觀置簿者,亦賜大君房,今諸山皆此也,其若靑龍內,已無可言,況不然者乎?噫,此宗室,卽昔甲午有社稷功,賜御製稱謹持,號儒川子也,況其夫用已久,其草已宿,妻隨於夫,固例事,初何不禁夫,今何禁其妻?此正半上落下也,其果用於鄕校至近處,則諸生,雖鳴鼓而攻,可也,此不禁夫禁其妻,噫,五倫有夫妻,諸生讀書而莫知乎?況此時何時,而衿川雖近畿,五人何其多,公然搆疏而來,拔下敎而希賞,亦抑何心,心無二用,此儒能不讀乎?此駭然者一也。噫,昔年一儒,有指斥大臣者,熙政庭前召入,由是聞焉。大抵頃年奇怪之事,此輩多太學掌議,曾唱外方怪輩作頭,有一氣聚者類,因此而徵索夥然,若或不中,掌議恣意停擧,鄕儒通文醜辱,靜日無多,心常慨然,鄕掌議類亦此也。嗚呼二字,夢裡自恧,頃因儒鄕事下敎時,此亦舊習,其復若前,此獜·亮之種下敎者,此亦瞑眩意也,言未已,㡌帶者果有駭擧,今有是事,此一也。靜臥思之,氣雖衰心不衰,其何抑乎?雖此人,嗚呼,館掌議,暮年若何,弛張擧措,若是駭然,故亟寢其命,況問于太學後陳章,已有令甲,聞太學所答,予庸嘉之,特召者,欲示嘉尙之意,噫,彼此儒,於無風欲浪,此浮囂也,不當禁而禁,此於予不諭事,衣儒衣望賞之意,自現於殿庭,此儒巾儒衣鄙夫,初意一氣中人,宋藝祖一軍軍法之意,皆停擧,更思,嗚呼暮年,若有借名之人,其豈忍乎?雖參酌,仍若循例置之,若擊鼓,奇奇怪怪事,必接跡而起,初聞五人,詳問三分衿川,而仁川儒·靑陽儒二焉云,恐或若何,命取讀,此非奇怪者,皆自備局申飭者,噫,訑訑之色,拒人千里,予知此道,所陳者首題也,今何備局已聞給之?衿川三儒,若不嚴飭,其弊曷勝?只三年其亦參酌,亦欲十年,亦爲斟酌,而公然拔敎,希望非分,士習無形,竝停擧,令太學書付復若守門,當充軍,以此嚴飭。晦曰,今日不進御,豈不悶迫?考見昨年日記,則今日亦爲進御矣。允鈺曰,雖在追慕之中,加意進御,乃所以仰體陟降降監之意也。上曰,今日進御,而太史書之則如何?晦曰,若書之則必曰,舜則五十而慕,聖上則九十而慕云矣。上命太學掌議吳光源等入侍。上曰,見汝等衿川答通,誠得體矣,此後亦善爲之。晦請進御,上不許。允鈺曰,雖二十六日,以昨年日記見之,則亦爲進御,而自今日如此,豈不悶迫乎?晦親奉以進。上曰,若能行素則心可紓矣。晦曰,八旬何可行素乎?兼濟曰,雖在追慕,固當强進,何可任情?上曰,黑糖爲乎?允鈺曰,明日入矣。上曰,卿等速退。晦曰,蔘末則如前入之乎?上曰,爲之。命退,諸臣以次退出。
上在慶熙宮。停常參·經筵。
藥房都提調申晦,提調具允鈺,副提調安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。明日何明日何?曷勝懷曷勝懷?憶永慕憶永慕,慷慨亘氣何諭,懷千萬待敎侍。
中宮殿·惠嬪宮,藥房口傳問安。答曰,知道。
傳于洪九瑞曰,內局入侍,奉審承旨同爲入侍。
李邦榮,以兵曹言啓曰,卽接東道參奉牒報,則御營廳所授興化門北邊駝駱山上體城四間許頹落云,依例令繕工監爲先把子圍排,分授軍門,急速修築,而把守軍兵,亦令該軍門量宜定送,修築間各別守直之意,分付,何如?傳曰,允。
又以御營廳言啓曰,本廳字內興化門北邊駝駱山近處體城四間許頹毁處,令分授軍門,急速修築,把守軍亦令該軍門多數定送,嚴加守直事,自兵曹草記矣,修尋則卽當擧行,而本廳將校率領鄕軍二十名,今日爲始,限修築間晝夜輪回守直之意,敢啓。傳曰,知道。
傳于姜俒曰,左承旨加資,今日內口傳下批。
備忘記,戶判在闕,同爲看檢,豹皮一令賜給。
備忘記,追慕千萬,傳香雖書,莫知何日以揭,今日揭焉,誠是料表,若隨詣宿此,能伸微忱,其涉可嘉,承命左承旨申益彬,特爲加資,當該戶郞李定鎭守令承傳,戶房書吏,看役戶曹書吏·工匠,令該曹賞給。
吏曹口傳政事,左承旨申益彬今加嘉善,特爲加資,口傳下批事承傳。
乙未三月二十五日卯時,上御德游堂。親傳香入侍時,行都承旨安兼濟,左承旨申益彬,右承旨洪秀輔,左副承旨李邦榮,右副承旨李崇祜,同副承旨姜俒,記事官朴思機,假注書愼師稷,記事官尹宗彦·朴聖集,以次侍立訖。上具翼善冠·黑圓領袍,親傳香祝,俯伏祇迎訖。上曰,禮房承旨馳詣明陵,奉審以來。出榻敎上露坐北向,俯伏移時,上曰,頃則爲君,今則爲親矣。兼濟曰,臣等如是仰達,極知惶悚,而如此雨濕之日,露坐久處,臣等誠極焦迫,伏願還坐板位焉。上命書傳敎曰,知中樞金器大,同敦寧金孝大,其令明日入來。又命書傳敎曰,慶恩府院君家,綿紬米太輸送,以表此意。上還坐階上,命宣傳官禁軍年六十以上人召入,八人,進前俯伏。上曰,此雨喜雨乎?八人俯伏對曰,喜雨也。上曰,近來魚族何如也?禁軍崔海壽對曰,貴矣。上曰,均役之害乎?海壽對曰,然也,均役之前,民皆設箭,而捉與不捉,無納稅之弊矣,一自均役後,無論魚之捉不捉,民皆納稅,故民皆厭避,不設箭而然矣。上曰,此言誠是矣。兼濟曰,近來民生繁殖,食之者衆,故魚族亦貴也。上曰,今予問於汝等,俗所謂阿彌陀佛,而夫建功大劑也,八十二歲君,日進三貼可乎?海壽對曰,臣等無識,雖不知湯劑之何如,而第伏念,以臣等至賤之身,年過六十,則不無藥餌,而況以聖上之壽考尊貴,何不進御三貼乎?八人所達如一。上曰,此亦時體也,汝等着時體鬪具以出,可也。因命各賜弓子一張,命退出。上命書傳敎曰,嗚呼冥然,今日親傳,遙瞻西郊,孝乎誠乎,追憶丁丑,五內若隕,何以然乎?誠由冥然,何以瀉懷?在今耆耉士庶中八十九歲,令該曹衣資食物題給,以表予意,上親書憶昔永慕親傳香祝八字,命益彬,令戶曹造板模寫,揭于永慕堂。因命退去,諸臣以次退出。
乙未三月二十五日未時,上御集慶堂。藥房入診入侍時,都提調申晦,提調具允鈺,副提調安兼濟,記事官朴思機·尹宗彦·朴聖集,醫官方泰輿·吳道炯·鄭允德·徐命緯·柳光翼·康命徽·白文昌,以次進伏訖。晦曰,聖候,若何?上曰,仰體昔年,見卿而將進御矣,豈以湯劑而飮乎?欲爲潤喉之意也。上進御湯劑。晦曰,一貼進御,亦爲萬幸矣。上曰,今日進御,卿亦不料矣。晦曰,請加進一貼。上曰,止。晦曰,下敎至此,蔘末則進御,何如?上曰,爲之。晦曰,黑糖入矣,果進御乎?上曰,然矣。晦曰,常常進御,則勝於痰候矣。兼濟讀奏公事後,上曰,雨澤知時矣。晦曰,然矣。請診候,上曰,湯劑猶不可,況診候乎?晦曰,明日則他大臣必爲承候而來待矣,召見伏望矣。允鈺曰,造入一褥好矣。晦曰,此言是矣,褥上加席則好矣。上不許。命退,諸臣以次退出。
上在慶熙宮。停常參·經筵。
藥房都提調申晦,提調具允鈺,副提調安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。嗚呼,尙冥然,料表逢今日,瞻永慕心先隕,問干支憶先兄,豈曰孝亦曰悌,永慕堂揭手筆,問其樣紗籠云,誠料表曷勝懷,今何日予何人,氣何諭何心飮?予心木予腸石,人皆然誰若予,莫能步欲西郊,呼寫此目掩抑,內局何扁鵲誰?過今日豈曰孝?
中宮殿·惠嬪宮,藥房口傳問安。答曰,知道。
備忘記,傳于姜俒曰,餘懷憧何以瀉?三明日當祗迎,儀安徐只入正,皆依前當殿庭。
備忘記,又傳于姜俒曰,八十二誠冥然,今支撑亦苟且,惟昔年豈曰孝,憶永慕亦云誠,一冥然二冥然,誠苟且亦苟且,曷勝懷呼永慕,曷勝懷誦蓼莪?此何人五內隕,此何人膽亦隕?何冥然今此年,何冥然逢此日?知予心是金鷄,聞鷄聲心少紓,將欲曙其聲頻,雖聞此豈問寢,聞此敎若尋常,豈人心予謂誰?嗟,今夜其惟此,一追慕一憶昔。
又傳于曰,八十二其何孝?一冥然亦苟且,八十二亦何悌?一支撑亦慨然,況今日心膽隕,其雖然體昔年,於予民何敢弛?予意然聞亦同,海族貴誠均役,昔海夫任爲網,嗟,於今悶其稅,且遺在其數多,於此廳予自守,何若此亦補民,嗟,此後飭京鄕,於捧稅其宜寬,亦以此曉海夫,寬其心設漁箭,嗟,今日有此敎,體昔年亦爲民,令備局卽頒布,今此敎見予心。
備忘記,傳于洪秀輔曰,其今日□副提調來,誠得體,亦見心,而已有故例,其雖未能建功,然何作闕,今適有窠,安兼濟爲同中樞,其令謝恩,都承旨牌招察任,況今日乎?金思穆爲承旨,一體牌招,三院副提調例兼,房順房。
李邦榮,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
申益彬啓曰,知中樞金器大,同敦寧金孝大,依下敎來待矣。
傳于洪秀輔曰,廣州府尹入京云,使之入來。
洪秀輔啓曰,廣州府尹尹東晢,依下敎來待矣。
傳于洪秀輔曰,承旨詣崇賢門外,闕門外六十以上皆待令。
又傳于曰,今日入來老民二十人,自惠廳各賜米三斗,其中八十三歲二人,加給紬各一疋。
又傳于洪秀輔曰,中官金完碩,聽下敎,不卽擧行,前排待令拿入。
又傳于曰,金完碩用謀如此,安徐,前排退去。
傳于申益彬曰,內局入侍。
傳于金思穆曰,內局入侍時,時原任大臣同爲入侍。
李邦榮,以兵曹言啓曰,卽接東所衛將牒報,則興化門南邊宮墻四間許,因雨頹圮云,依例令紫門監爲先把子圍排,急速修築,而東營入直砲手二十名除出,限修築間各別守直之意,敢啓。傳曰,知道。
注書朴思機病代,以朴天行爲假注書。
李邦榮,以訓鍊都監·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未三月二十六日巳時,上御集慶堂。藥房入診,時原任大臣同爲入侍時,都提調申晦,提調具允鈺,副提調申益彬,記事官朴思機·尹宗彦·朴聖集,領府事金相福,判府事韓翼謩·金尙喆·李溵,左議政李思觀,右議政洪麟漢,醫官方泰輿·吳道炯·鄭允德·柳光翼·徐命緯·康命徽以次進伏訖。晦曰,夜間聖候,若何?上曰,一樣矣。諸大臣以次問候後,上命益彬,讀奏御製。相福曰,臣在外,伏聞見杜鵑花之敎入來,見昨日御筆,則一字一劃,無非活動,與前少無異焉,豈非效乎?臣等不勝慶幸矣。尙喆曰,玉色亦大勝矣。上曰,今月如此,孝乎悌乎?尙喆曰,聖上之不進湯劑,陟降監臨,必憾然矣。晦請進御。上曰,止。晦曰,殿下仰體聖母之心,宜乎不待臣等之請而進御矣。思觀曰,昨日之親書八字,今日之御製問答,莫非建功之效也,進御宜矣。尙喆曰,帝王之孝,異於匹庶矣。上曰,孝則一也。晦曰,湯劑奉進矣,未進湯劑之前,臣等豈可退去乎?上曰,止之。上曰,廣州無田稅云,是乎?允鈺曰,當初以御供米定之矣,今則減之矣。上曰,前則承旨許遞時,無他職帶去,而前知申則同中樞除授,此前所無也,此知申登第時,着冠道令,果熟成矣。晦曰,然矣,科後看實爲文矣。晦請進御。上曰,今日進御,豈曰孝乎?溵曰,今日進御,則尤有光於聖孝矣。益彬曰,臣惶恐敢達,取考日記,則昨年今日,旣進三貼,今年今日,何爲不進乎?上曰,昨年則進御乎?益彬曰,然矣。尙喆曰,聖人制禮,纖悉無遺,齋戒日服藥,苟爲不可,則必載於曲禮三千之中矣。晦曰,終靳進御,臣等之忱誠淺薄,已無可言,而其在聖躬,關係,何如?臣極惶恐,而將退待閤外矣,夕間進御伏望矣。上曰,明日早當進御。翼謩曰,此都提擧沓沓,故爲此言也,何待夕時?允鈺曰,咫尺前席,終不得請,下情抑鬱,何可堪勝?上閉戶。晦曰,臣等雖退,晩後當詣閤矣,蔘末則進御乎?上曰,不爲也。晦曰,蔘末好矣,何爲不進?今日亦當入之矣。上曰,揭板八字,滿於一間乎?益彬曰,然矣,若相符合矣,其中一間則有御製詩矣。上曰,持來乎?益彬曰,然矣。上曰,此亦周密矣。仍開戶,命讀奏後,上曰,退去閉戶,諸臣以次退出。
乙未三月二十六日申時,上御集慶堂。藥房入侍時,都提調申晦,提調具允鈺,副提調申益彬,假注書柳協基,記事官尹宗彦·朴聖集,醫官方泰輿·吳道炯·鄭允德·柳光翼·徐命緯·李春敷·康命徽·鄭潙,進伏訖。晦曰,逢此日聖懷當如何?聖體又若何?日已報申,尙未承入診之命,臣等相守閤外,聞入侍之敎,奉湯劑入來。上曰,予冥然逢今日,何心服湯乎?晦曰,時原任大臣爲承候,朝者入來,尙在闕中矣。上命注書,使之入侍,領府事金相福,判府事韓翼謩·金尙喆·李溵,左議政李思觀,右議政洪麟漢,以次進伏。相福曰,日已向晩,尙不進湯劑,今日却湯,雖出於追慕之聖孝,若思仰慰陟降之道,則今日進湯,豈不有光聖孝乎?上曰,昨年今日,予之服湯,已是冥然,今於八十二歲逢此日,豈忍服湯乎?晦曰,此何下敎耶?今日服湯,然後聖孝尤有光矣。翼謩曰,日已過申,瞑色將生,尙不進湯,下情不勝焦迫。尙喆曰,追慕與服湯,事件有異,若以追慕之孝,不進湯劑,則豈不悶迫乎?溵曰,日已晩矣。伏乞亟進湯劑,以慰陟降,以光聖孝。思觀曰,今日進湯,尤光聖孝,臣等何敢以有傷聖孝之事仰請乎?麟漢曰,湯劑進然後聖躬安,聖躬安然後宗社安,臣民安,陟降亦悅豫矣。允鈺曰,申時之過久矣,若過申時,當以明日計之,申前則雖以孝思,不許進湯申後則何可不進乎?益彬曰,今日進湯,大光聖孝,伏乞亟從群請。上曰,卿等果以建功爲金丹神藥乎?今日則決不當進服矣。相福等曰,臣等之信建功,不啻如金丹靈藥,寧容一日間斷乎?仍齊聲力請,而上終不許之,王世孫遂進前扶起,擎進湯劑。相福等起伏迭請曰,東宮睿孝至此,誠宗社無疆之福,殿下雖不念臣等,獨不念春宮邸下睿孝乎?上曰,世孫至誠如此,予不得不强飮矣。仍進服湯劑,相福等起伏稱賀曰,宗社之慶,孰大於此,臣等退見家人,可以有辭,雖語之輿㒗,孰不蹈舞乎?今日事,貴矣貴矣。允鈺曰,連日不得進常進之劑,今幸進一貼,雖不勝慶忭,亦豈可一貼而止,臣請退出,更持湯劑而後入來矣。上曰,一貼足矣,何可再乎?上曰,元奉朝賀之夫人,何以支過?晦曰,僅僅支過矣。上曰,元義孫方帶何官?晦曰,方帶軍銜,而備堂亦姑減下矣。上曰,嗚呼此時,惟思前日任使人有奏,予有待莫能思,下問後乃覺,宰臣元義孫,復差備堂,次對當見,令備局知悉,亦令銓曹隨窠復擬。出傳敎晦曰,醫藥同參丁時泰,復爲差下,何如?上曰,此是古名醫之孫耶?復差可也。出傳敎晦曰,朝診旣不得爲之,請令諸醫診候。上曰,湯劑則雖强進,而診脈則極不緊矣,明日入診,亦未晩矣。允鈺持湯劑,更爲入來進伏。晦曰,再劑方煎入,請亟進服,今日日氣陰濕,更進一貼好矣。上曰,又何爲而持來乎?卿等必欲與八十人君相爭乎?予則決知建功之爲冷水,而卿等如是固請,誠悶矣。相福等曰,臣等頃日入侍,仰瞻玉色,頓勝於昨年,此豈非建功之效乎?上曰,卿等何以知勝於昨年乎?相福等曰,雖以發於辭令觀之,比昨年頓勝,昨日永慕堂揭板御筆,與盛壯時無異,以此一端,可以知玉候之有勝矣。仍交口力請曰,連日湯劑,不爲進御,其在節宣保嗇之道,誠不勝悶迫,朝者湯劑,旣不得進,何可以一貼進御而止乎?上曰,凡事過則不可矣,一貼足矣,須勿更請,王世孫又進前扶起。上曰,沖子又起予矣,起予矣。相福等起伏齊賀曰,東宮誠孝又如此,殿下豈不俯體乎?今日此擧,臣等之前日所未睹者,而今幸見之,實宗社臣民莫大之慶也。上仍進服曰,今日二貼,勝於常時百貼矣,苟非沖子至誠,則今日何可服湯乎?此事甚貴,左右史皆當詳記矣。晦曰,東宮之仰請,聖上之俯從,書諸史冊,豈不有光於慈孝乎?相福曰,今日事,實是吾東稀有之慶,不可不識喜而傳後矣。上仍命書御製一句曰,今歲堂中今日事,流傳億百萬千年,命東宮賡進。又命入侍卿宰翰注賡進,一件內入,一件入東宮,入侍諸臣處,竝頒賜御製與東宮賡韻,粧于一貼,諸臣賡韻,又粧于一帖,可也。出傳敎上曰,右相明果掃墳下直耶?麟漢曰,明日當下直矣。上曰,明日內局同爲入侍。出傳敎上曰,旣參今日問安,與入侍何異?前都承旨同中樞安兼濟,其令一體賡進。晦曰,明朝湯劑,當依例待令矣。諸臣退出。
上在慶熙宮。停常參·經筵。
藥房啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。一月內忍三日,是豈孝亦曰誠?昨强飮沖子誠,令八方皆咸知,其雖然予心何,氣何喩次對入,噫,此敎亦爲民。
中宮殿·惠嬪宮,藥房口傳問安。答曰,知道。
傳于李邦榮曰,次對進定於今日。
又傳于李邦榮曰,右相次對同爲入侍。
又傳于李邦榮曰,內局入侍,次對同爲入侍。
李邦榮啓曰,兵曹判書金鍾正牌不進推考傳旨,今方捧入,而祿都目擧行命下之後,如是違牌,事甚未安,更卽牌招,何如?傳曰,允。
傳于李邦榮曰,騎馬三匹立之,宣傳官三員待令,含春苑·鍊戎臺·景福宮木根,摘奸以來。
以備忘記,傳于李邦榮曰,嗟,其君八十二歲,噫,漢唐有雖有申飭若下敎則何敢怠?此則予莫知,故旣下敎牌招,則焉敢若此?然則予將其自內給料乎?萬萬駭然,予雖衰,國綱宜存,然則飮建功,困於臣乎?騎判記過待令,承旨時服待令,侍衛入直。
傳于金思穆曰,若此而內局勸建功乎?今則勿勸建功。
以承傳色口傳下敎曰,令今日朝鮮臣子,庶知八旬其君,皆申飭。
傳于李邦榮曰,初欲慷慨殿座,氣若此雖不爲,兵判分揀,入侍開政,吏判同爲入侍。
傳于申益彬曰,入侍開政,東西銓·承旨竝入侍。
又傳于申益彬曰,領相尙在,同爲入侍。
有政。吏批,判書趙重晦進,參判尹得養牌不進,參議未差,行都承旨申益彬進,以李成運爲吏曹佐郞,李漵爲造紙別提,鄭濡爲典籍,宋煥喆爲京畿都事,金履鎬爲寧陵參奉,李定鎭爲信川郡守,承倫單付西學訓導,故參奉洪濟猷贈吏曹參判,寫字官洪慶運加崇政,嚴思晩爲正言。
兵批,判書金鍾正進,參判洪梓病,參議李晉圭受由在外,參知李商輅入直進,左副承旨李邦榮進,徐有隣·金漢老付司直,李普天·金喆行·柳源付司果,張顯國·李埴付護軍,李錫徽單付同知,黃策·河命一·朴河潤單付僉知,以宋淳明·洪益弼爲副摠管,鄭觀采爲內禁將,宋岳載爲文兼,李鼎運爲武兼,金履安爲翊衛,朴龍正爲古城僉使,鄭觀由爲僉知。
吏曹口傳政事,前郡守柳爾胄加嘉善。
兵曹口傳政事,前主簿李榮逵加折衝。
金思穆,以內醫院都提調意啓曰,前議藥同參丁志泰,還屬本院事,命下矣。令該曹口傳付軍職,冠帶常仕,何如?傳曰,允。
李邦榮,以濬川司言啓曰,本司都廳李鎭璧有頉代,以御營廳千摠李長爀差下,使之察任,何如?傳曰,允。
李思穆,以吏曹言啓曰,新除授京畿都事李魯述呈狀內,除拜見職時,與本曹參議李命植,有妻三寸叔母夫應避之嫌,法不當冒赴云,除拜時,旣與銓官相避,則揆以法例,不可仍置,依例改差,何如?傳曰,允。
又以吏曹言啓曰,本曹佐郞南履寬,奉常寺正李秉模,寧陵參奉姜潚呈狀內,身病甚重,勢難察任云,竝依例改差,何如?傳曰,允。
又以吏曹言啓曰,儀賓都事南殷老,成均館典籍李書九呈狀內,身病甚重,勢難察任云,竝依例改差,何如?傳曰,允。
李邦榮,以戶曹言啓曰,景福殿與月廊眞殿及報春門外齋室於義本宮,依定式,參議臣李蓍建與佐郞臣申大益,工曹參判臣徐命善,正郞臣洪元燮,進詣奉審,則景福殿東翼閣雨漏庫庫前面層階後而花階塗灰剝落,愛蓮齋風遮草芚破傷,興慶軒雨漏庫庫,養志堂南行閣雨漏庫庫,於義本宮正堂後面回簷滲漏,啓慶軒雨漏二庫,分付各該司,使之卽速修改,亦令本曹郞廳,監董擧行,何如?傳曰,依爲之,此等修補,疎忽者多,豈曰今日,宜思昔年,着實修補,他無執頉者,於雨漏處,今日修補,明若復漏,當該郞廳·監役,當重處嚴飭,可也。
又以兵曹言啓曰,今三月二十三日,中部居別提李廷衡稱名人,自興化西挾門入來,鳴申聞鼓,依定式下該曹推問,而係是朝官,令攸司稟處,何如?傳曰,今者申聞,必有意思,而於今亦已下敎,何待訟冤?此必未及聞知而然,勿問以放事,分付。
又以兵曹言啓曰,今三月二十七日,晉州居幼學鄭綸臣稱名人,自興化西挾門入來,鳴申聞鼓,依定式下該曹推問,何如?傳曰,允。
李崇祜,以義禁府言啓曰,平澤前縣監兪漢章拿問事,傳旨啓下矣。兪漢章時在忠淸道平澤地云,依例發遣府羅將,拿來,何如?傳曰,允。
李邦榮,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
以咸鏡監司狀啓,永興等官居朴成國等囕死事,傳于洪秀輔曰,令本道恤典擧行。
都承旨申益彬疏曰,伏以,以臣庸愚,以臣空疏,百無一能,而已自釋褐之初,受恩無極,前後十七年,臣身陶鑄,惟我殿下,臣身生成,亦惟我殿下,殿下之於臣,卽天地也,父母也。臣銘心鏤骨,圖報無地,惟謂筋力奔奏,庶幾爲毫分之效,除旨之下,一不敢言私,而無心而自觸于辜者有之,有懷而不陳于前者有之,每日循省,孤負我殿下之恩者大,居常怵惕,徒積慙恧,乃於千萬夢想之外,特加嘉善之階,晉授喉院之長,誤恩聯翩,間日繼降,臣誠惶隕駭惑,不知所以自處也。日前揭板之擧,只仰聖上孝思之無窮,而一時董役,不足言勞,忽以罔功之賞,及於無似之身,聖念實出於重其事之道,而臣心自切於貪爲功之羞,況臣素門平進,才學俱乏,踐履兼蔑,而年未强仕,猥厠亞卿,歷數朝廷之上,如臣之惟特寵靈,太躐官秩者,有何人也,不稱之譏,過福之災,猶屬臣一已,固不暇論,而其於累則哲之明,汚命德之器,何哉?念臣萬不當之踨,夫豈有冒膺之勢,而昨値齋日,疏籲路阻,職忝嘗藥,義分是懼,黽勉祗肅,有愧初心,而仍蹲泯默,大關廉隅,玆敢略入文字,仰于崇嚴。伏願聖明,諒臣懇之至苦,察臣辭之非飾,亟令有司,回收新資,以安私分,以重公器,不勝萬幸之忱,臣無任屛營祈懇之至。答曰,省疏具悉。今者陞資,雖因所重,其授此任,意亦在焉,卿勿過辭察任。
慶尙監司金載順疏曰,伏以,臣本以無似,猥蒙洪造,前後叨竊,罔非踰濫,至於畿藩重寄,亦出特簡,首尾十許朔之間,一味尸素,上孤試可之眷,下負旬宣之責者,殆難數計,畢竟瘡疣悉露,薄勘難贖,臣方自訟之不暇,曾未幾何,又有此嶺臬之除命,噫嘻,此何爲也?夫承流宣化,綱紀一方,固無彼此之別,而嶠南一路,幅員之廣大,民物之殷衆,機務之繁氄,視他藩不啻倍蓗,必待威望才諝之人,方可以彈壓列州,振刷積弊,況此屢氈憂勤之日,朝政之所講究者,惟在恤民隱而宣上德,則此時此任,其重顧何如也,若臣者,姑置其庸瑣無能之實,而卽就目下已試僨誤之狀,尤不宜冒玷鈆刀之不堪再割,不待智者明矣。今乃纔遞近藩,又叨雄臬,有若非臣莫可者然,不但私分之兢惶無措,朝家綜核之政,恐不當若是苟簡,聞命以來,自量蓋熟,而綿力薄才,萬無承當之望,玆敢畢瀝肝血,仰瀆崇嚴之聽。伏乞聖明,念重任之不可輕授,察微懇之非出飾護,亟命鐫改臣新除職任,以重藩寄,以安愚分,千萬幸甚,臣無任屛營祈懇之至。答曰,省疏具悉。頃者之事,意在爲民,豈有深意?今者嶺伯,何云慶州?予則曰得人,前道臣爲親解其職,其何曠代?卿勿辭,往領哉。
正言柳雲羽疏曰,伏以,向臣之母病陳懇也,伏承所下批旨,恩言諄擊,特地眷眷,提及先臣,至有愴心之敎,臣奉讀未半,不覺涕汪汪下也,由是感激恩數,殫竭筋骸,隨行逐隊,累登前席,殆將浹月,而念臣所叨之職,言責重任,看作閒漫之局,還同土木之偶,一味尸素,因仍蹲冒,其辜恩溺職之罪,於是乎著矣。當此合辭方張之際,何敢言私,而且臣情理,有萬萬焦迫者,臣之老母,宿病委頓之中,又添感冒,症形非細,飮啖專却,轉側須人,臣以孤子之身,獨自扶將,實難暫時離捨,玆敢不避煩瀆之誅,更此仰籲煎悶之忱。伏乞天地父母,俯垂矜察,亟削臣所帶之職,仍治臣瀆告之罪,以肅朝綱,以便救護,千萬幸甚,臣無任屛營祈懇之至,踏啓字。
乙未三月二十七日辰時,上御集慶堂。藥房入侍,右相同爲入侍時,都提調申晦,提調具允鈺,右議政洪麟漢,右承旨金思穆,假注書柳協基,記事官尹宗彦·朴聖集,醫官方泰輿·吳道炯·鄭允德·柳光翼·徐命緯·李春敷·康命徽·金孝儉進伏訖。晦曰,夜間聖體,何如?上曰,一樣矣。晦請諸醫診候,泰輿進前診候,奏曰,脈候左右三部調均,滑體亦一樣矣。道炯·允德·光翼·命徽等,以次診候,奏與泰輿同,上進服湯劑,允鈺爲再劑監煎少退。晦曰,御筆揭板時監董戶郞,模寫寫字官,見漏於賞典中矣。上曰,寫字官乃洪聖源,而戶郞則誰也?晦曰,海伯之兄定鎭,曾經守令矣。上曰,今番賞典遺漏御筆模寫寫字官,特爲加資,戶郞旣經縣監云,其令右職調用。出傳敎上曰,入侍承旨,誰也?晦曰,都承旨申益彬,陳疏不爲仕進,金思穆,以代房入侍矣。思穆讀奏嶺伯金載順辭疏。晦曰,載順前任畿伯時,與前伯徐有隣,同爲罪罷,故其疏如此矣。上曰,同是道臣,豈可異焉?前畿伯徐有隣敍用。出傳敎思穆讀奏海伯延安還穀虛欠査出狀啓。上曰,海伯之詳査啓聞,頗綜核矣。晦曰,然矣。上曰,今聞海西道臣狀聞,延安反作之數,若是夥然,其涉駭然,而今府使權濟應,若頃者湖西,君命當信,特爲勿論,前府使洪相宜,旣不自現,豈可無飭,而卽是同縣,於本律減徒年,只施禁錮之律,道臣勿待罪事,回諭。出傳敎上曰,右相掃墳往來,當費幾日。麟漢曰,豐德爲二日程,往留二日,則當爲六七日矣。思穆曰,昨日傳敎中,有香祗迎三明日爲之事,下敎,而三明日,自今日計之乎?上曰,今朔大則自今日至晦日,爲三明,以此擧行,可也。允鈺持湯劑更爲入侍,上進服。晦曰,夕湯劑當依例待令矣。遂退出。
乙未三月二十七日辰時,上御集慶堂。大臣·備局堂上引見入侍時,領議政申晦,左議政李思觀,右議政洪麟漢,行司直李章吾,吏曹判書趙重晦,禮曹判書尹東暹,行副司直李潤成,行副司直鄭尙淳,刑曹判書洪趾海,行副司直尹泰淵,同中樞金華鎭,行副司直元義孫,行大司成李瀰,大司憲任希敎,司諫安聖彬,掌令崔夢嵒·金致九,持平李重馥,校理鄭景仁,正言柳雲羽·沈有鎭·左副承旨李邦榮,假注書朴天行,事變假注書朴載德,記事官尹宗彦·朴聖集,以次進伏訖。申晦啓曰,卽見忠淸監司所報,則以爲,本道還穀尠少,無路推移,濟民倉穀,依前定奪,量宜移轉事爲請矣。頃日筵中,前道臣請以移轉,而移轉之際,恐有民弊,故依加分例分給事,稟定行會矣。今此道臣所報又如此,且濟穀旣是爲民備荒之資,則不可無闊狹之道,依所請從便移轉之意,分付,何如?上曰,依爲之。又啓曰,卽見慶尙前監司所報,則以爲,晉州等四邑所在濟民穀三分一分給,故屢年留庫之穀,自致腐傷,將有空棄之慮,趁此時量宜分給,待秋成除耗收捧事爲請矣,濟民穀設置時,三年一改色,旣已定式,則海倉留庫之腐傷,勢所固然,就其中最傷者,自本營參量分給,以爲除耗改色之意,分付,何如?上曰,依爲之。又啓曰,水原府使金漢老,受由上京之後,有實恙,還任無路,累呈辭狀,實恙旣如此,則不可一任其瘝曠,今姑許遞,何如?上曰,依爲之。趙重晦進伏。上曰,祿都目爲之乎?重晦曰,兵判未行公,故不得爲之,行公則卽當爲之矣。上曰,兵判何以不爲行公?申晦曰,以向日事撕捱,宜有申飭矣。上曰,何事?晦曰,其時有鄭尙淳用謀,金鍾正行私之敎矣。上曰,然乎?命書傳敎曰,軍兵祿都目體重,今聞兵判撕捱,其涉過矣,雖與冬有異,月將暮矣,政官牌招開政,兵判一體牌招,祿都目其令爲之。重晦啓曰,本曹參判·參議三望備擬事,命下矣。參議今方有闕,後政,參判若同參,則當爲差出,而銓法至嚴,舊望次序,不可低仰,一從舊望,自上所以次備擬,而旣定三望,則外任越次備擬,何如?上曰,依爲之。上命元義孫進前。上曰,今見卿心,甚愴然矣,故相家眷,何以支過乎?義孫曰,得蒙天恩,好在矣。義孫退。麟漢曰,臣得蒙恩暇,今將辭退矣。上曰,豐德幾里?麟漢曰,二日程而往還似當費五六日矣。上曰,好爲往來焉。大司憲任希敎,司諫安聖彬,掌令崔夢嵒·金致九,持平李重馥,獻納李昌漢,正言柳雲羽·沈有鎭啓曰,請黑山島圍籬安置庶民罪人李迪輔,亟令王府拿鞫嚴問,快正王法。措辭見上上曰,已諭,勿煩。希敎等又啓曰,請還寢罪人梁成卜減一律徒配之命。措辭見上上曰,勿煩。又啓曰,請固城縣充軍罪人咸道亨,依本律處斷。措辭見上上曰,勿煩。聖彬等啓曰,固城縣充軍罪人咸道亨,依本律處斷。措辭見上上曰,勿煩。金致九啓曰,臣於昨日茶時之路,大僚前行,謂以前導聲高,至有下吏科記之擧,事未前有,大損臺體,此莫非臣人微見輕之致,其在廉隅,卽當引避,而適値齋日,不能瀆擾,今始來避,所失尤大,以此以彼,決難仍冒,請命遞斥臣職。上曰,勿辭。邦榮啓曰,掌令金致九再啓煩瀆,退待物論矣。上曰,其雖處置,亦不過不可輕遞言官,其何層階?勿退待。上命書都承旨申益彬疏批。見日記軸命書傳敎曰,此時內局,豈可若此?都承旨批下,牌招察任。命退,諸臣以次退出。
乙未三月二十七日未時,上御集慶堂。政官·領相同爲入侍時,領議政申晦,吏曹判書趙重晦,兵曹判書金鍾正,兵曹參知李商輅,吏曹正郞李有白,兵曹佐郞李馨德,行都承旨申益彬,左副承旨李邦榮,假注書朴天行,記事官尹宗彦·朴聖集,以次進伏訖。上命益彬讀奏吏批政望,至信川郡守望。上曰,以今日承傳,戶郞擬望,今日贈職望中,刑曹皆以工曹改入,邦榮讀奏兵批政望,下批畢,兩銓先退。命書傳敎曰,爲親追榮,人子至榮,頃者內局人,同時追榮,而猶不肯受,此予則過矣,以白徒追贈二品,其亦榮矣,況此乎?判書·判尹,予亦許之,此爲人子心也,予幾十年莫能察,今日乃覺,噫,成功則一也,而其書木主,常時職名也,應書者雖然,贈書者成功一也,豈可以此職名,書木主乎?自今爲始,以水部書塡,以示予暮年爲諸人祖先之意。上曰,正言柳雲羽踏下代,今日政備擬事,注書分付吏判。出榻敎上曰,祿都目旣爲之,則軍兵明日當受料乎?晦曰,然矣。晦曰,今日湯劑,尙未進御,臣當先退煎入矣。晦退出。益彬讀奏公事,命書傳敎曰,今聞北道前道臣狀聞,此等事其或稽忽者,而未過周年,單身赴任,其能着意軍器,單身而回,其心可嘉,特賜璽書,熟馬一匹,聞其後錄,豈特修補?新備夥然,嗚呼,暮年爲北關,豈可循例?自有其例,竝特爲加資,今日內口傳下批,璽書與官敎,一體下中道。內局入侍,賤臣退出。
乙未三月二十七日申時,上御集慶堂。藥房入侍時,都提調申晦,提調具允鈺,副提調申益彬,假注書柳協基,記事官尹宗彦·朴聖集,醫官方泰輿·吳道炯·鄭允德·柳光翼·徐命緯·李春敷·康命徽·金孝儉進伏訖。晦進湯劑。上曰,厭且苦矣,今夕則不服,好矣。晦曰,一日三劑,何可間斷乎?上曰,沖子又將來乎?仍進服。上曰,面部若小癤,然色紅,別無毒矣。晦曰,氣血盛故有面癤,極是吉好矣。允鈺曰,閭閻間老人,氣血滋潤,則或有面癤云,而未易得見,今聞聖敎,不勝慶幸。上命諸醫診候,泰輿·道炯等,以次診候,奏脈候,大體與朝一樣,而面部所生,此乃血潤氣盛之致,極爲吉好,一日三貼,無或間斷,尤好矣。晦曰,御筆模本,臣等伏見,則字劃間刻,旣均且正,推此而聖候凡百之康旺,可以仰揣矣,令戶曹印出頒布好矣。上曰,此何有奇,而至請印頒耶?晦曰,八旬二歲,有此御筆,豈非稀貴之事乎?上曰,御筆令度支印出,頒賜備堂以下,可也。允鈺曰,聞都令言,永慕堂奉審時,西邊略有頹圮處云,卽令修改,何如?上曰,依爲之。兩提調先退,上命景福宮·含春苑·鍊戎臺木根摘奸宣傳官入侍,皆以無頉仰對,遂退出。
上在慶熙宮。停常參·經筵。
藥房啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。三建功氣若此,彼建功其果功,曷勝慨氣何諭?待敎侍。
中宮殿·惠嬪宮,藥房口傳問安。答曰,知道。
以承傳色口傳下敎曰,聞內局來方臥廳,三貼豈必飮乎?終若不退,水刺當闕進,水刺可乎,淮湯劑可乎?令退去。
傳于金思穆曰,內局入侍,闕內入直,各司官員,桂坊官員,同爲入侍。
以備忘記,傳于姜俒曰,建功果有功,令予一若此,擧世雖皆信,予則惟自哂,今月其將暮,予懷誠千萬,予問國中人,豈曰謂予孝?
又以備忘記,傳于姜俒曰,建功予已見,氣亦若此,旣諭脈已勝,今日何三飮?見其鎖鈔,其若虎狼,提調扁鵲皆休,予亦從容休矣。
傳于姜俒曰,統制使明日待令。
以全羅監司狀啓,四月朔進上秀魚卵,節候尙早,未及産出,限內不得封進,惶恐待罪事,傳于姜俒曰,勿待罪事,回諭。
邦榮,以御營廳·一二所巡廳·右邊捕盜廳意啓曰,去夜犯夜人無所捉之意,敢啓。傳曰,知道。
乙未三月二十八日辰時,上御集慶堂。藥房入診,闕內入直官同爲入侍時,都提調申晦,提調具允鈺,副提調申益彬,兵曹佐郞具性玉,司饔院直長柳協基,承文院副正字李益海,司禦李沇,洗馬鄭志儉,尙衣院僉正鄭存養,典設司別提申濟,尙瑞院直長權煒,假注書朴天行,記事官尹宗彦·朴聖集,醫官方泰輿·吳道炯·鄭允德·徐命緯·柳光翼·康命徽·李春敷·元命述,以次進伏訖。晦曰,夜間聖體,何如?上曰,一樣矣。晦奉進湯劑,上進御。命泰輿診候,泰輿奏曰,脈度左右三部調均,脾胃滑體亦一樣好矣。道炯·允德·命緯·光翼·命徽·春敷·命述等,以次診候,所達與泰輿一般。上曰,今日亦欲勸三貼乎?晦曰,昨日吳道炯有所達,請從道炯等之言。上命道炯進前。上曰,今日脈度,果湯劑之效乎?道炯曰,極爲惶恐,而湯劑進御之後,則脈度顯勝矣。上曰,果異矣,脈度顯然活動矣。道炯曰,今日則果然有力矣。上曰,寢睡之稍穩,果是鹿茸之效矣。道炯曰,鹿茸最好矣。上命提調,持湯劑更爲入侍。出榻敎允鈺曰,御筆旣已刊出,五處史庫,皆奉安乎?上曰,只奉藝館,可也。上曰,今日謝恩摠管宋淳明·洪益弼入侍事,注書分付。出榻敎上曰,前吏判處,予果有用謀之敎,兵判處,有何下敎乎?晦曰,其時前吏判處,有用謀之敎,兵判則金養心疏中,有用私之語,故有此敎矣。上曰,入直官皆入來乎?桂坊先爲進前,李沇及鄭志儉進伏。上各問職姓名及年歲多少。上曰,世孫於汝等,亦問文義乎?沇等對曰,連爲下問矣,上曰,予在春邸時,桂坊另擇矣,今亦可謂擇矣,次命具性玉·柳協基·李益海·鄭存養·申濟·權煒進前,亦各問職姓名,年歲多少及職掌後命退,允鈺持湯劑更入,晦奉進,上進御。上曰,漁稅事何以爲之?晦曰,趙今爲統制使,臣則以爲得人矣,自上勉飭,自統營收稅上納則好矣。上曰,統帥豈均廳導掌乎?晦曰,此則不然,如是變通,則必有實效矣,趙爲人,足可爲矣。上命書傳敎曰,統制使趙夕入侍時,同爲入侍,命宋淳明·洪益弼進前,上各問年歲幾何?上曰,漁稅事,洪益弼必知之,領相與洪益弼,言之可也,予所尤悶者,均廳初欲爲民,而反爲民害矣。益弼曰,未及思量,其爲利害,未能知之矣。允鈺曰,統營最有疎虞之慮,統營前洋過去船隻,皆自本營點閱,故往來商船,皆繫轅門,營下之民,賴以爲生矣,今則不然矣。上曰,何故不得點閱?晦曰,均役之後,使不得相管故然也。命淳明·益弼先退。允鈺曰,永慕堂雨漏處,一體修補,何如?上曰,可也。內局先退,命益彬讀奏公事畢,命退,諸臣以次退出。
上在慶熙宮。停常參·經筵。
午時,日暈。
藥房啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。連飮建功,氣若此氣若此,誠悶誠悶,人亦若此,湯亦若此,其果扁鵲,其果金丹,予知予知,可笑可笑,予何顔對建功,扁鵲亦何顔對其君?待敎入侍。
中宮殿·惠嬪宮,藥房口傳問安。答曰,知道。
李邦榮,以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
申益彬啓曰,右副承旨李崇祜,今日不爲仕進,卽爲牌招,何如?傳曰,允。
傳于金思穆曰,內局入侍。
金思穆啓曰,慶尙監司金載順,依下敎來待矣。
傳于思穆曰,嶺伯入侍。
傳于邦榮曰,騎馬一匹立之,宣傳官一人,馳往江邊,牙山倉稅米入來之數,摘奸以來。
傳于思穆曰,內局入侍。
邦榮,以訓鍊都監·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未三月二十九日辰時,上御集慶堂。藥房入侍時,都提調申晦,提調具允鈺,副提調申益彬,假注書柳協基,記事官尹宗彦·朴聖集,醫官方泰輿·吳道炯·鄭允德·柳光翼·徐命緯·康命徽·白文昌·元命述,進伏訖。晦曰,夜間聖體,若何?昨夕守閤,恭俟入侍之命,而不許召見,臣等嚴畏退去,而下情不勝悶迫。上曰,昨夕雖不服湯,而達夜穩眼,有時間斷,有何妨乎?仍進服湯劑,晦請諸醫診候。上曰,今夜則寢睡最穩,無乃氣苶而然乎?泰輿進前診候曰,左右三部調均,滑體亦一樣,神氣平好,故寢睡安穩,一日三劑,若爲連進,則凡節當益勝矣。道炯·允德等,以次診候,奏與泰輿同。晦曰,前則內醫三廳,多有東班職調用者矣,近來則吏曹不爲收檢,渠等頗抑鬱,元命述醫技甚精,且已加資,僉使調用,然後當爲守令矣。上曰,嶺伯何當下去?晦曰,來月念間,當辭朝云矣。上命嶺伯金載順,使之入來入侍,允鈺爲再劑監煎少退。晦曰,統制使趙,昨夕未得入侍,又方來待矣。上命入侍,趙進伏。上曰,統營近甚凋弊,均役後魚鹽甚貴云,此何故耶?曰,臣未及到營,本營弊瘼,魚鹽貴賤,姑未目睹而詳知,何敢出意見仰對乎?上曰,下去善爲之。先退,載順入來進伏。上曰,曾聞慶州之治績,而今於一道按治,尤宜勉力爲之。載順曰,臣才識甚淺短,敢不竭心勉力乎?載順先退,允鈺奉進再劑,上進服。晦曰,夕湯劑當依例待令矣。上曰,注書出去,夏享大祭報府,持入可也。益彬讀奏祭報府。諸臣以次退出。
乙未三月二十九日申時,上御集慶堂。藥房入侍時,都提調申晦,提調具允鈺,副提調申益彬,假注書柳協基,記事官禹禎圭·朴聖集,醫官方泰輿·吳道炯·鄭允德·柳光翼·徐命緯·康命徽·白文昌·元命述,進伏訖。晦奉進湯劑,上進服。命諸醫診候,泰輿曰,三部調均,滑體平好,與朝一樣矣。道炯·允德等奏,與泰輿同。上命道炯進前曰,昌城尉嘗診候,以謂過三指外,亦有脈氣之可診者云,然否,道炯更爲診候,三部外脈氣有力,又有三部之可診者,此乃聖體康旺,氣血滋盛,故脈體如此。允德·光翼·命徽·命緯等更診,奏與道炯同。晦曰,三部外脈氣之有力,此實醫家所云極吉之象,此豈非建功之效乎?一日三劑,豈容間斷耶?上曰,卿等之酷信建功,何如是耶?益彬讀奏湖南·湖西·京畿三道臣稅船裝發護送狀啓。上曰,今年稅船能早發,且善護以來矣。允鈺曰,前後聖敎申飭甚嚴,故其效如此矣。允鈺又曰,向者有稅穀入倉後摘奸之敎,今當稅穀捧上之時,事當依傳敎擧行,而有所掣礙之端,敢此仰達,反庫之法,必使逐石負出,計數考閱,而米石移動之際,欠縮自多,所損不細,若待上下乘畢之時,計石反閱,則事役旣省,知數且易,而亦無滲漏見縮之患,從今定式,各倉留在將盡,新捧未到之前,詳閱庫中有無頉草記,何如?上曰,依爲之。出擧條晦曰,明日湯劑,當依例待令矣。遂退出。
乙未三月二十九日申時,上御集慶堂。坐直承旨·儒臣同爲入侍時,右承旨金思穆,校理李昌伋,修撰李在學,假注書朴天行,記事官禹禎圭·朴聖集,以次進伏訖。上曰,儒臣爲誰?思穆曰,校理李昌伋,修撰李在學也。上命昌伋·在學·思穆·天行·禎圭·聖集,各輪讀問答若干章畢,命儒臣先退。命書傳敎曰,噫,此人幾年後甄用頃者之事,不過一申飭前兵曹參判李昌儒,特爲敍用,此若此,其時長官,何異判書?朴相德一體敍用。又命書傳敎曰,噫,今予一心,惟在元元,當臨殿庭祗迎後,當殿座東月臺,進上領來人,因公幹來京人,皆令待令。命讀奏再明日朔祭祭報府畢,命退,諸臣以次退出。
上在慶熙宮。停常參·經筵。
辰時,有霧氣。
藥房啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今雖祗迎,初八命攝,其曰孝乎?待敎入侍。
中宮殿·惠嬪宮,藥房口傳問安。答曰,知道。
傳于金思穆曰,內局入侍,次對同爲入侍,禮房承旨入侍。
傳于李邦榮曰,昨日稅船摘奸宣傳官入侍。
以備忘記,傳于申益彬曰,領相內局許免,左相爲都提調。
申益彬啓曰,吏曹判書趙重晦,參判尹得養牌招不進推考傳旨,今方捧入,而開政命下之後,如是違牌,不卽擧行,事甚未安,竝更卽牌招開政,何如?傳曰,允。
傳于李邦榮曰,騎馬六匹立之,宣傳官二員待令。
有政。吏批,判書趙重晦進,參判尹得養進,參議未差,同副承旨姜俒進,以金致讓爲吏曹參議,任觀周爲奉常正,朴相德爲判義禁,朴華源爲儀賓都事,金憲球爲典籍,金峙默爲東學敎授,李素爲扶餘縣監,金鍾正爲右副賓客,沈念祖爲戶曹佐郞,李泰賢付承文副正字,徐有防爲副校理,李東馨·安大濟爲副修撰,柳義養爲輔德,李度默爲弼善,尹東晩爲司書,申光絅爲說書。
兵批,判書金鍾正病,參判洪梓病,參議李晉圭受由在外,參知李商輅入直進,左副承旨李邦榮進,以李檏單付僉知,朴相德·李昌儒付副司直,柳雲羽付副司果。
傳于姜俒曰,內局入侍。
又傳于姜俒曰,入直醫官竝入侍。
又傳于姜俒曰,承旨入侍。
申益彬,以吏曹言啓曰,今此宗廟夏享大祭及朔祭諸執事中,時無職名人,令該曹依例口傳付軍職,何如?傳曰,允。
姜俒,以吏曹言啓曰,東部奉事柳應爀,除拜後過限未肅拜,依例改差,何如?傳曰,允。
李邦榮,以禁衛營·一二所巡廳·左右捕盜廳言啓曰,去夜犯夜人無所捉,敢啓。傳曰,知道。
乙未三月三十日卯時,上御崇政殿。香祗迎入侍時,行都承旨申益彬,左承旨洪秀輔,右承旨金思穆,左副承旨李邦榮,右副承旨李崇祜,同副承旨姜俒,假注書柳協基·朴天行,記事官禹禎圭·朴聖集,以次侍立訖。上具翼善冠·絳紗袍,乘輿出自資政門,降輿,步詣崇政殿東庭板位,俯伏祗迎訖,還御東月臺,命禮房承旨馳詣太廟,奉審以來。出榻敎命召入平澤·醴泉及全羅監營因公事上來官吏,問各其處兩麥好否,雨澤均洽與否及黃口簽丁有無,市價高下後,命退。上曰,三南人一時俱入,其亦貴矣,今日待令各邑吏三人,令該曹各給木一匹。出榻敎命書傳敎曰,頃者次對二十五日進定也,今日次對,豈可闕也?合爲乘輿,還入大內,諸臣以次退出。
乙未三月三十日辰時,上御集慶堂。藥房入侍時,都提調李思觀,提調具允鈺,副提調申益彬,假注書柳協基,記事官禹禎圭·朴聖集,醫官方泰輿·吳道炯·鄭允德·柳光翼·徐命緯·李春敷·康命徽·鄭潙,進伏訖。思觀曰,近日聖體調攝,若何?上曰,一樣矣。思觀奉進湯劑,上進服,允鈺爲再劑監煎少退。上曰,次對諸臣入來乎?思觀曰,與內局同爲入來矣。允鈺進再劑,上進服。思觀曰,夕湯劑,當依例待下敎持入矣。遂退出。
乙未三月三十日辰時,上御集慶堂。奉審承旨先爲入侍時,右承旨金思穆,假注書朴天行,記事官禹禎圭·朴聖集,以次進伏訖。思穆讀奏奉審祭物單子,上起坐着笠,思穆又讀奏執事擧案畢。上命賤臣,內局次對同入事,分付,左議政李思觀,仁陽君李景祜,行司直李章吾,行副司直李潤成,兵曹判書金鍾正,行副司直尹泰淵,同知中樞府事金華鎭,工曹參判徐命善,行副司直元義孫,行大司成李瀰,掌令崔夢嵒·金致九,持平李重馥,正言沈有鎭,校理李昌伋,摘奸宣傳官鄭時采,左副承旨李邦榮,事變假注書朴載德,以次進伏。上以統營事,命書傳敎未半,命將臣進前,章吾·泰淵·潤成進伏。上曰,稅運船價,有至百石者云,果乎?戶曹判書具允鈺曰,亦有過百石者矣。上曰,船人輩豈不可痛乎?所食如許,而猶有無面乎?度支當付熟手,不然則易致誤事矣。思觀曰,然矣,雖然以古人之事言之,凡事必有餘,然後可以久而無弊,不然則有弊矣。上曰,故相臣宋寅明,以一殺字爲戒,予至今思之,申光履笑語相對,豈不過甚乎?沈儀之敢稱二字,焉敢爲此?如渠者,予不惜之矣。王府旣厭,闕中亦不可入,故坐門矣,路人皆指李潭云者,豈非深嫉而然乎?問其何故爲之,則渠自爲之云,故予果爲之,人無信不立,旣以獜亮爲敎,豈可但已?若但已,則朝鮮將如何?今番事,予雖不得已,心實不快矣,南哥自古如何,承旨南哥,未嘗離也。上曰,點船獨統營爲之乎?泰淵曰,全羅左水營亦爲之矣。上曰,升平日久故如此,此非細事也,諸將臣之意,何如?章吾曰,統營三南巨鎭,臣之待罪,已過二十年,而其時嘗以不得點船爲悶矣,今以餉穀言之,昔之四十萬石,今爲二十萬石云矣。上曰,何故而然?思觀曰,還穀不拘解由,故年年未收,皆以統穀載錄,以致如是矣。潤成曰,是亦歇看統營故也。上曰,李舜臣亦以有物力,故能有所爲矣,無物力何能爲乎?潤成曰,統營管轄三道,屹爲南邊巨鎭,國家所恃,惟有統營而已,來來漸致殘破,不成貌樣矣。上曰,領相每稱趙,果何如?三將臣齊奏曰,可做國事之人也。上曰,餉穀事非比點船,雖點船,無穀則何以有爲乎?救此弊,惟有解由法可救矣。潤成曰,古者水戰,不必用戰船,雖商船,亦嘗用以爲戰矣,統營之不得點船,豈非欠典乎?上曰,何故使統營不得點船?思觀曰,欲使之不相干,故使不得點矣。泰淵曰,統營之不知船隻往來者,實非備虞之道,故自下有此議久矣。上曰,倭人若稱以商人而入來,則何以爲之?章吾曰,實有是慮矣。上曰,魚産之貴,豈非不能任意結箭之弊乎?思觀曰,魚産之貴非一端,雖使任意往來,善爲結箭,何能必其如前之不貴乎?上曰,大體則均役之害也。益彬曰,均役後不能善捉魚云者,無稽之言也,豈有設均廳,而魚不見捉之理乎?使之隨處結箭,地方官收稅以納則好矣。允鈺曰,魚鹽事,自上必堅守不動宜矣。上曰,初以不可與民爭利故爲此,且以均役不足,故又有選武軍官,此亦山澤之利乎?命徐命善進前。上曰,此事,何如?命善曰,此則一疋代也,古有與民共之之言,而未嘗專屬於民矣。思觀曰,此非奪民也。命善曰,此不過均其役於民也。上曰,蓋聞近來僧徒漸少云矣。思觀曰,此必然之勢也。上曰,選武軍官,民有願入者乎?思觀曰,然矣。益彬曰,民之於中間者,皆樂赴矣。上曰,均役之後,朝鮮果無疊役乎?思觀曰,然矣。上曰,今日所講,誠不汎然也。命善曰,久有此議,而事關均役,故不敢輕達矣,今此處分,實爲好矣。上曰,四十萬之爲二十萬,豈不駭然?點船事,餉穀拘解由事,欲爲之,何如?命善曰,如此則宜有實效矣。上曰,均役則所謂加不得減不得者也。諸臣皆曰,然矣,所當固守者也。上仍命畢書傳敎曰,漁稅捧不捧,勿論統營點船,意蓋深也,因均役於今聞焉,點船亦止云,此豈特疎虞,關係非細,於今升平故若此,雖異國船逐日沓至,焉能知之也?況若此,故船皆隱而往來云,西洋船雖來,人孰知之?我國凡事,類皆若此,點船時若面幣有捧物,故均役後,謂以毛將焉傳若此?稅物自稅物,點船自點船,事件各異,則豈若此?時體二字,人皆厭之,此亦時體中一事,何則?一自均役後,昔爲者皆停,此非時體而何?昨聞此,暮年心若何?噫,無邊大洋,雖爲此,難知其詐,況此乎?聞此豈可曠日?噫,次對非特無一闕焉,時或進定,況今月經三日,次對亦闕,於統營事,有下問者,故有此命,而此猶第二件事,統營點船,依前以備不虞,有邊防軍餉莫重,而四十萬石,今至二十萬石云,曷勝寒心?況統營近來凋殘莫甚,一欲更張,今問莫過於兩件事,而董子云,正其誼不謀其利,明其道不計其功,此事政若此,當言誼與道,何云利與功?點船關係謀國,儲穀關係軍餉,此一號令事,是無他,無解由而然,此後依他,一體解由拘礙事定式。思觀曰,今日兩件事,實是國家大政令矣。上曰,政則政矣。思觀曰,今日別無回啓之事,而金吾多滯囚,判義禁鄭弘淳有實病云矣。上命書傳敎曰,金吾多滯云,判金吾許遞,其代政官牌招開政,待下批牌招察任。上曰,昔者閔鎭遠,能爲國做事,爲人難矣難矣。思觀曰,人到今稱之矣。上曰,其孫有以蔭官堂上者矣,誰也?思觀曰,閔百順也,而已作故矣。上命書傳敎曰,予莫知也,今聞已作故云,嗚呼,是誰之孫,此亦因予索漠而然也,嗚呼,置諸下大夫,莫知去處若此,人孰思也,況此人注意則深,聞此予心若何,況此何人,豈比於諸臣,家在外方,本致賻外,前承旨閔百順家,令本官米太輸送,若此何云萬機,聞其子果曾經儒臣,其子待闋服懸註調用,以示予嗟惜之意,此猶若此,況此乎?噫,閔百奮,登科日爲承旨,因揷花入侍者,而作散已久,相當窠有窠,今日政懸註調用,無窠,待窠,依此調用。上曰,內乘李輔國入侍事,注書分付。輔國進伏,上使立窓前,命三將臣見之。上笑曰,其身長,猶勝於弓長矣。命退,摘奸宣傳官鄭時采進伏。上曰,往見何處乎?對曰,往見通津境矣。上曰,稅船幾隻?對曰,十三隻矣。命退。上曰,統營事,可謂善處矣。思觀曰,然矣。大司憲任希敎,司諫安聖彬,掌令崔夢嵒·金致九,持平李重馥,獻納李昌漢,正言沈有鎭所懷,臣等謂黑山島圍籬安置庶民罪人李迪輔,亟令王府拿鞫嚴問,快正王法宜矣,上曰,已諭,勿煩。措辭見上命退諸臣以次退出。
乙未三月三十日申時,上御集慶堂。藥房入侍時,都提調李思觀,提調具允鈺,副提調申益彬,假注書柳協基,記事官禹禎圭·朴聖集,醫官方泰輿·吳道炯·鄭允德·柳光翼·徐命緯·李春敷·康命徽·鄭潙,進伏訖。思觀奉進湯劑,上進服。思觀曰,玉堂·春坊,多在外受由人云矣。上曰,玉堂·春坊在外人多云,與受由人一體許遞,其代今日政,以在京無故人備擬。出傳敎益彬讀奏關西伯灣尹弓角搜檢狀啓。上曰,弓角自是禁物,而旣有搜檢,則若是欺也,眼無國法而然也,狀聞旣聞,其何回啓?令道臣依律勘處事,回諭。出傳敎上命同副承旨·玉堂上下番,持大淸會典入侍。諸臣遂退出。
乙未三月三十日酉時,上御集慶堂。坐直承旨·儒臣同爲入侍時,同副承旨姜俒,校理李昌伋,修撰李在學,假注書朴天行,記事官禹禎圭·朴聖集,以次進伏。上命都承旨申益彬,讀奏公事。上曰,注書出去,秋曹·禁府時囚單子持入。賤臣持入,益彬讀奏,上命前海伯李宅鎭,內局同爲入侍。出榻敎昌伋·在學持大淸會典進伏。上命昌伋,讀奏會典序文,次命在學,讀奏會典纂進表文畢,命儒臣先退,吏批政望筒入,益彬讀奏畢。益彬啓曰,卽伏見政事望單子,有姓字誤書者矣,雖已改讀,殊涉未安,當該政官,推考,何如?上曰,依爲之。出擧條下批畢,命退,諸臣以次退出。
乙未三月三十日四更三點,上御集慶堂,坐直承旨率醫官入侍時,同副承旨姜俒,假注書朴天行,記事官禹禎圭·朴聖集,醫官方泰輿·鄭允德,以次進伏。上曰,承旨,誰也?俒曰,同副承旨臣姜俒也。時醫官徐命緯,已先入診候,退伏奏曰,脈候左右三部調均,滑體亦一樣,而活動之候,少似不及於夕間入診時矣。俒曰,藥房提調使之入來,何如?上曰,外間易動矣。方泰輿診候奏曰,脈候與夕診時,大體則同,而少似數,別無大段滯氣矣。鄭允德診候奏曰,左右三部調均,滑體與夕診時無異,而比夕間少數,似有外感矣。上曰,大體,何如?泰輿曰,藿香正氣散進御好矣。上命泰輿先退,與左副承旨,藿香正氣散,監煎以入,本方白朮代,入蒼朮,加人蔘三錢,桂皮二錢煎入。出榻敎上曰,前者氣滯時,正氣散亦嘗進御矣。命緯曰,正氣散調氣故好矣。上曰,提調皆在家矣。上謂鄭允德曰,氣難狀,似有嘔氣者然,此何症也,脈度不至甚下乎?允德曰,專是痰候凝滯,而非大段滯候,亦非氣不如前而然也。俒復奏曰,尙未撤漏,遲待甚難,藥院提調使之入采,何如?上曰,自當知而入來矣。上曰,俄者起坐,仍如厠,忽有嘔氣,不能指的,欲吐未吐,幾乎昏倒矣。允德曰,此專由於痰滯,且日氣稍冷故然也。上曰,今則比俄者自爾差勝,此果痰滯而然乎?允德曰,□□。上曰,正氣散果是王道乎?允德曰,王道矣,□□□藥院似已聞知矣。上曰,或已來乎?俒曰,似然矣。上曰,注書持標信,開陽門留門事,分付,賤臣出授宣傳官,還入進伏。上曰,果是痰滯之症,而非氣下之候乎?允德曰,非氣下也,元氣則好矣實矣。上曰,老人之氣下者,脈不能如是乎?允德曰,不如是矣。上曰,正氣散入藿香,而藿香行氣乎?命緯·允德曰,然矣。上曰,已開門,徐命緯出去,提調入來,與之同入。上曰,痰脈與老人氣下脈,辨之不難乎?允德曰,不難知矣,小臣雖迷劣,此則豈不知乎?今此下敎,決無是慮矣。上曰,按之則脈見於三部之外,此果有力而然乎?上曰,大腹皮性味,何如?允德曰,亦調氣矣。上曰,羊肉大補乎?允德曰,然矣。上謂允德曰,汝等入來時,昏暗特甚,難坐難臥,欲吐不吐,今則酬酢之後,不待正氣散而自愈何也,若是氣下,則漸漸益下,以此見之,似非氣下矣。允德曰,然矣,聖敎至當矣。上曰,今則愈矣,正氣散不必進御乎?允德曰,此是行氣之劑,進御好矣。左副承旨李邦榮與泰輿,奉進正氣散。上曰,已愈,似不必進御矣。泰輿曰,雖非調理之劑,入蔘朮,進御則必有益矣。上進御。上曰,進此方,知建功之好矣。泰輿曰,建功味亦好矣。副提調申益彬進伏問候。上曰,俄忽難狀,今則自愈,似痰矣。上曰,一貼外不必更進矣。泰輿曰,然矣。益彬曰,康命徽入來,請使診候。上曰,診候。命徽奏曰,三部調均,而脾胃似不調和以下缺
上在慶熙宮。停常參·經筵。
大殿·中宮殿·惠嬪宮,藥房口傳問安。答曰,知道。
傳于金思穆曰,內局入侍。
備忘記,前中官安國來特赦,其令內局知悉。
傳于金思穆曰,禁軍將都監哨官,禁衛哨官,內局入侍時,同爲入侍。
統制使狀啓,海毒遍熾,半乾全鰒進上,不敢循例封進,惶恐待罪事,傳于金思穆曰,勿待罪。
傳于姜俒曰,漢城判尹,內局同爲入侍。
傳于申益彬曰,內局入侍,前北伯牙山縣監·將官,同爲入侍。
備忘記,半乾旣封例連來,而統營駿然,持來人,令騎曹決棍。
李邦榮,以兵曹言啓曰,新除授翊衛司翊衛金履安,與本曹參判洪□,有舅甥應避之嫌,尙未能覺察,備擬受點,臣方惶恐待罪,金履安今姑改差,何如?傳曰,依啓,勿待罪。
又以兵曹言啓曰,今三月二十八日,永柔居幼學李敏晶,坡州居幼學許儆稱名人,自興化西挾門入來,鳴申聞鼓,依定式下該曹推問,何如?傳曰,允。
洪秀輔,以漢城府言啓曰,黑山島荐棘罪人李迪輔三族,依傳敎爲庶民矣。罪人李迪輔三族姓名成冊,自本道査出報來,故別單書名,竝爲庶民之意,敢啓。傳曰,知道。
李邦榮,以御營廳·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
領議政申晦箚曰,伏以臣之報效,只筋力奔奏而已,又況內局之任,義在嘗藥,惟幸職分之粗伸,不計衰病之難强,前後有除,輒皆趨承,昨於筵退之後,猝得寒疾,渾身浙瀝,頭疼如碎,意謂一時感冒,經夜必差,藥餌調理,曉將赴班,徙御已戒,强起梳洗,精神眩瞀,乍立還仆,以此病狀,萬無自力之望,玆陳短箚,仰暴微懇。伏乞聖明,俯賜諒察,遞臣藥院兼帶,俾得安意調息,仍治臣瀆擾之罪,以肅朝綱焉。答曰,省箚具悉卿懇,問候闕焉,予用悶焉,今日同入,曷勝其欣?業已諒矣,卿其安心勿辭,益加善攝焉。
大司憲任希敎疏曰,伏以臣之耋偏母,兩年以來,連經腦後毒瘇及滿身風丹之疾,多試鍼藥,僅得少蘇,而餘祟進退,長在澟綴,又自數日,重添寒感,諸般症形,一倍危劇,精神不能收拾,轉側一以須人,臣以終鮮之人,見方左右扶將,煎泣罔措,當此合辭方張之日,固不敢言私,而目今情理,實無暫時離捨之勢,昨日次對,亦不得進參,臣罪至此,益無所逃,玆不得不疾聲呼籲於孝理之下。伏乞天地父母,俯賜矜諒,亟命鐫遞,以便救護,仍治臣瀆擾之罪,以肅朝綱,千萬幸甚。答曰,省疏具悉。業已諒矣,卿其勿辭護焉。
司諫安聖彬疏曰,伏以臣於言職,自劃有素,而薇院新命,適降於合辭方張之日,義不敢辭,遂乃章皇出肅,冒沒隨行,自顧私義,只切愧悚,且臣昨遭殤慼,身旣犯染,出入淸禁,極涉未安,而目下情理,尤有所萬萬焦迫者,臣父才經重病之餘,諸症一倍添劇,胸膈痞塞,飮啖全廢,嘔泄交作,精神昏瞀,眞元凘敗,委頓涔涔,種種症形,雖不敢猥陳,而臣方左右扶將,晝宵煎灼,目今情私,實無離捨供職之望,玆敢略陳短章,疾聲仰籲於孝理之下。伏乞天地父母,俯賜矜察,亟遞臣職,以便救護,仍治臣罪,以肅朝綱,千萬幸甚。答曰,省疏具悉。爾其勿辭護焉。
乙未四月初一日丑時,上御集慶堂。藥房入診入侍時,都提調李思觀,提調具允鈺,副提調申益彬,記事官朴思機·尹宗彦·朴聖集,醫官方泰輿·吳道炯·鄭允德·徐命緯·柳光翼·康命徽·李春敷,以次進伏訖。允鈺持建功更入,上曰,過矣。思觀曰,此一時往來之候也,如此之時,加進則好矣。上曰,俄進正氣散,有效乎?允鈺曰,旣進正氣散,又爲進御建功,則益勝矣。上進湯劑。上曰,此湯可謂無廉恥也。思觀曰,天爲宗社,出此建功,若論其功,則可以錄勳矣。上曰,旣來朝問候以口傳爲之。思觀曰,雖一時之痰候,欲爲召見臣等與諸醫,可也,豈可一刻遲滯乎?上曰,正氣散則止之,可也。命退。思觀曰,第二貼當待下敎,今日早爲召見伏望。諸臣以次退出。
乙未四月初一日卯時,上御集慶堂。藥房入診,同義禁同爲入侍時,都提調李思觀,提調具允鈺,副提調申益彬,記事官朴思機·禹禎圭·朴聖集,同義禁李宅鎭,醫官方泰輿·吳道炯·鄭允德·徐命緯·柳光翼·康命徽·李春普,以次進伏訖。思觀進伏曰,俄間聖候,若何?上曰,同矣。請進湯,上進御湯劑訖。請診候,上曰,爲之。泰輿診候退伏奏曰,脈候左右三部度數調均,滑體比夜顯勝矣。道炯等以次診候後,所達與首醫同矣。上曰,時原任大臣,臺臣入侍。領府事金相福,判府事韓翼謩,領議政申晦,判府事李溵進伏。相福曰,聖候旋卽開霽,下情欣幸矣,其間進御湯劑乎?上曰,然矣。諸大臣皆問候。上曰,日氣異常矣。翼謩曰,自今日初夏也,益加節宣焉。上曰,正氣散進御之前,少差矣。相福曰,今番則非症候也。溵曰,仰瞻則玉色亦勝矣。上曰,領敦之病,亦何如?相福曰,尙未快差矣。上曰,閔百順,故相之孫乎?晦曰,奉祀孫矣。上曰,予則知以百奮,爲奉祀孫也。晦曰,百奮,驪陽之奉祀也。上曰,昨日點船事,善爲之矣。諸大臣之意,何如?晦曰,四萬石放料者,今爲二萬石半不反矣,魚稅事,視前爲歇役矣,前則所納處多,而今則不然,可給處給箭則好矣,次次新箭出,則民亦和矣,一箭所給,或至累千兩,一任統營,助力設箭,收稅以納則好矣。相福曰,外方有財者爲物主,其他則監兵營,亦可爲也,三南還上之弊,蓋由守令之無着手處故也,分付各營各邑,使之任自給箭則好矣。上曰,聞百姓言,皆以均役故魚貴云矣。相福曰,非均役之故,實人齒漸繁之故也,均役有略干儲積,而着實備置,則所用之時,皆是爲民也。思觀曰,此皆爲民,亦非經費也。上曰,武帝之窮兵黷武,亦豈害民之意哉?晦曰,故判書權尙游時,封不動爲四十萬兩,而今則次次用之,戶曹經費,如此之外,無可奈何矣。上曰,戶判初年度支之任,難於冢宰騎判,而今戶判善爲之矣。晦曰,然矣。上曰,卿等見御筆乎?諸大臣曰,見矣,曾前則點劃間,或有較正處,而今則劃劃活動,猶勝於二十年前矣。相福曰,廚院亦有御筆懸板,而今當勝矣。上曰,欲問統營事,招見三將臣,年歲略同,皆經統制矣,今日意謂卿等來矣,聞其來故,臺臣未入前先召之矣。上命海伯更入。上曰,海州儒鄕尤甚云,然乎?宅鎭曰,海州有先正書院,有略干儒生,非比他邑之貿貿故云,然而儒之子鄕,鄕之子儒,別無顯著,而今當申飭之後,可無憂矣。上曰,藥房提調持湯劑更爲入侍。上曰,服此勝乎?但無頉矣。思觀曰,此湯劑,聖劑也·王道也。上進湯劑。晦曰,四貼待下敎,而臣等輪次入直,醫官,以入直爲之,可也。時原任先退。上曰,詣臺臺臣入侍。掌令崔夢嵒·金致九,持平李重馥,獻納李昌漢,正言沈有鎭進伏曰,惟我殿下五十載建極之功,陶成平蕩之化,爲今日臣子,孰敢以黨之一字,萌於心發諸口,而乃者大逆罪人南絳老之一啓,背公死黨之心,綻露無餘,旣已正法,則李迪輔之不先不後,闖進一疏,雄昌雌和,節節巧慘,渠苟有一分人心,焉敢放恣叵測之至此哉?其負國家無臣節,甘心私黨之類,不可一刻容貸於覆載之間,請黑山島圍籬安置庶民罪人李迪輔,亟令王府,拿鞫嚴問,快正王法。上曰,已諭勿煩。掌令崔夢嵒·金致九,持平李重馥曰,請固城縣充軍罪人咸道亨,依本律處斷。上曰,勿煩。又曰,請還寢罪人梁成卜減一律島配之命。上曰,勿煩。正言沈有鎭曰,請固城縣充軍罪人咸道亨,依本律處斷。上曰,勿煩。又曰,新除授正言嚴思晩,時在京畿通津地,請斯速乘馹上來事,下諭。上曰,依啓。命臺臣先退。上曰,更爲診候。泰輿診候奏曰,度數與滑體俄者同,而深診則有力矣。道炯等以診候,所達與首醫同。晦曰,湯劑待下敎乎?上曰,然矣。晦請輪直。上曰,勿爲之。命承旨讀北伯啓本訖,命書傳敎曰,自省編旣云,名雖一魚,民弊則不少,故有此敎,今聞咸鏡舊道臣啓本,雖無可考文書,此是土産云,若此其何復諭乎?仍前事,令廚院分付。以次退出。
乙未四月初一日申時,上御集慶堂。藥房入診,漢城判尹,牙山縣監同爲入侍時,都提調李思觀,提調具允鈺,副提調申益彬,記事官朴思機·禹禎圭·朴聖集,漢城判尹李重祜,牙山縣監朴一源,醫官方泰輿·吳道炯·鄭允德·徐命緯·柳光翼·康命徽·李敏德,以此進伏訖。思觀曰,俄間聖體,若何?上曰,一樣矣。蔘末亦服之,而雖入鹿茸,味亦好矣。請進御,命前北伯入侍進前。上曰,見卿久矣,予欲先問,卿服蔘末云,何如?對曰,頗得其力矣。上曰,北道風俗,何如?對曰,異於三南,頗有淳朴之風,故從官令矣。上曰,年事,何如?對曰,前年六月以前,大豐之徵,而七八月以後,不善成,然而南關則大豐,北關則不及矣。上曰,璽書云而予用尙矣。對曰,此不過職分內事,而聖敎至此,惶感愧悚矣。上曰,道科無稱怨者乎?對曰,洽然矣,但赴科不過六七百,而無文者則初不赴矣。上命前北伯先退,命牙山縣監入侍,朴一源進伏。上曰,幾船幾石?對曰,十三隻·一千五百八十八石。上曰,和水申飭乎?對曰,旣有特敎,故着實申飭矣。命先退,上進湯劑後,都提曰,待下敎乎?上曰,四貼乎?都提曰,已稟定矣。上曰,提調出去,更煎以來。上命將官入侍,金衡柱·張志箸·鄭濟瞻·李大源·宋光錄以次進前,各奏職姓名而退,知申讀奏公事後,書判付。上命書傳敎曰,梁成卜外,意謂京中囹圄無人,昨聞囚徒三人,若此豈曰無人?其欲知之,此文案,令該堂,來朝經筵持入。上曰,藥房提調,持湯劑更爲入侍。允鈺進湯劑,上進御訖。命道炯診候,道炯診脈候退伏曰,脈候有滑體,不爲微矣,往來之候,乃痰候也。上曰,脈弱乎?道炯曰,不然矣。上曰,蔘鹿末好乎?道炯曰,若不難於進御,則進御好矣。思觀曰,明日亦如今日,而日已暮,臣等無意出闕門矣。允鈺曰,都承旨番直,而臣等之退,誠悶矣。上曰,退。諸臣以次退出。
上在慶熙宮。停常參·經筵。
自卯時至申時,日暈。
藥房啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。建功兩次兩飮,蔘茸末亦兩飮,氣益苶眩特甚,氣何諭待敎入侍。
中宮殿·惠嬪宮,藥房口傳問安。答曰,知道。
姜俒,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
傳于思穆曰,內局入侍,冬至使·江華留守,統制使同爲入侍。
又傳于思穆曰,使臣·內局同爲入侍。
兩司合啓,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上上曰,已諭勿煩。
府前啓,請罪人咸道亨,依本律處斷。措辭見上請還寢罪人梁成卜減一律島配之命。措辭見上答曰,勿煩。
院前啓,請罪人咸道亨,依本律處斷。措辭見上答曰,勿煩。
傳于姜俒曰,騎馬一匹立之,宣傳官一員,送于江上,牙山倉稅米來泊幾許,捧入幾許,米色好否,亦爲知來。
又傳于姜俒曰,日氣益勝,都承旨省記安徐,他承旨追省記以入。
又傳于姜俒曰,內局入侍,坐直承旨與儒臣,持問答同爲入侍,右相,肅謝後同爲入侍。
以備忘記,傳于姜俒曰,軍職春等試射時,崇政李春琦十巡五十分,依例加資,十巡且五十分,依古例熟馬一匹面給,崇祿徐完碩,十巡五十分而已資窮,熟馬一匹面給,片箭三中,熟馬一匹面給。
又以備忘記,傳于姜俒曰,李春琦,依昔李忠邦例,十巡加資,十巡熟馬面給,而徐完碩旣資窮,而柳葉箭十巡五十分,片箭三中,此今初可嘉,旣經僉使守令,於柳葉箭懸註守令承傳,片箭熟馬一匹面給。
益彬,以吏曹言啓曰,校書館副正字孫處仁呈狀內,身病甚重,勢難察任云,依例罷職,何如?傳曰,允。
姜俒,以兵曹言啓曰,去春等能麽兒考講時,中樞府經歷金致五,都事金九赫,刑曹正郞李郁延,司憲府監察李長喆,部將李琇等二次不通,依定式竝從重推考,何如?傳曰,允。
又以兵曹言啓曰,半乾旣封例連來,而統營駭然,持來人,令騎曹決棍事,命下矣。依傳敎,持來人黃福三,決棍十度之意,敢啓。傳曰,知道。
以承傳色口傳下敎曰,前排入之,承旨詣差備門摘奸宣傳官待令,內局前日下敎,明日當捧上云,此時何敢來奏?極爲駭然,當處分,而今夜警戒,十分參酌,而此後則修人事而行焉。
姜俒,以訓鍊都監·一二所巡廳·左右捕廳言啓曰,去夜犯夜人無所捉之意,敢啓。傳曰,知道。
乙未四月初二日辰時,上御集慶堂。藥房入診,秋判·上副使·統制使·江華留守同爲入侍時,都提調李思觀,提調具允鈺,副提調申益彬,記事官朴思機·禹禎圭·朴聖集,上使海溪君,副使趙德成,刑曹判書洪趾海,江華留守洪樂命,統制使趙,醫官方泰輿·吳道炯·鄭允德·徐命緯·柳光翼·康命徽·白文昌,以次進伏訖。思觀曰,夜間聖體調攝,若何?上曰,一樣矣。蔘末二次服之,寢亦爲矣。思觀曰,寢睡·水刺之節,亦何如?上曰,同矣。允鈺曰,蔘茸末,連爲製入乎?上曰,可矣,此則無時服之,和米飮則好矣。允鈺曰,以數年內言之,則聖候今年益勝矣。上曰,洪九瑞,予使而見之,果無等矣,誰之子?益彬曰,泰斗之子也。上曰,知申,何以與金孝大有戚分?益彬曰,臣之曾外家,卽故判書李寅燁家,而金孝大,亦李氏外孫也。上曰,李潭好人也。思觀曰,然矣,有氣力擔當國事者也。上曰,此人有氣矣。思觀曰,有略干氣,故居今之世,能久當銓地也。上曰,朴相德,判義禁肅謝乎?思觀曰,未矣。上曰,予好此人矣。思觀曰,此人夙成,三十前,爲海伯而善治矣,秉銓亦和平矣。命書傳敎曰,今聞判義禁在外云,不過畿甸,申飭其令卽爲入城,旣非儀獻則亦何遲滯?令次堂今日開坐,皆先爲捧招以聞。命書傳敎曰,噫,此人予用幾年,頃者下敎,卽爲賢求備意,嗚呼,此時此等人,其可久捨,前吏判李潭敍用。上進御湯劑訖。命診候,泰輿診脈候退伏奏曰,度數與滑體,今日則益勝矣,諸醫以次診候,所達與首醫同矣。上曰,提調出更煎以來。允鈺先退。上曰,江留進前,樂命進伏。上曰,予於暮年,擇卿任之,下去善爲之。思觀曰,此人久閑,故臣亦以國事責望矣,今爲江留,此保障重地也。上曰,兄弟皆爲江留乎?對曰,庚辰年臣兄爲之矣。趙進伏。上曰,此任重矣。予曰得人,須善爲之,點船事,着實擧行。曰,點船,與解由拘礙,乃臣營大政也,當竭力奉公矣。思觀曰,變通初,此統帥似善爲之矣。宣諭後仍退出。上曰,上副使進前。·德成進伏。上曰,去時杳矣,卽速還來,予心喜矣。曰,無事還矣。上曰,副使有其父典刑乎?上問彼中消息,何如?對曰,別單已盡達,更無可聞矣。命退出。上曰,秋判進前,趾海進伏。上曰,囚徒幾何?對曰,一則曾卜,一則燻造契人也,上命奏文案。上曰,此則非殺人也。對曰,雖有傷處,非卽地致斃處也。上曰,此則無疑,卿善爲之,曾卜事,雖陳於囹圄,不足惜也。命退出。上曰,藥房提調更爲入侍。允鈺進湯劑,上進御訖。上曰,稅船有和水之弊,則必奏乎?允鈺曰,下敎之後,宜申飭矣。上曰,郞廳,誰也?允鈺曰,洪思格也,景海之子也。上曰,如其父乎?思觀曰,然矣,可爲國事之人矣。諸臣以次退出。
乙未四月初二日申時,上御集慶堂。藥房入診,右議政·坐直承旨·儒臣同爲入侍時,都提調李思觀,提調具允鈺,副提調申益彬,記事官朴思機·禹禎圭·朴聖集,右議政洪麟漢,右承旨金思穆,副校理李命勳,修撰兪恒柱,醫官方泰輿,以次進伏訖。上曰,右相入乎?麟漢曰,其間有一時之候,而旋卽快復,下情欣幸矣。上曰,善爲往來乎?麟漢曰,未及盡省先山,聞有聖候,卽爲馳來矣。思觀請進御,上進御湯劑。上曰,診之。泰輿進前診候退伏奏曰,脈候左右三部度數調均,滑體之好,亦如朝診時矣。上命諸醫皆入,次次診候,鄭允協·慶絢·吳道炯·鄭允德·徐命緯·柳光翼以次診候,所達與首醫同。上曰,今日四貼可乎,三貼可乎?諸醫皆奏之。道炯·泰輿·允協·孝儉·絢·允德等皆曰,三貼宜矣。命緯·光翼曰,四貼宜矣。思觀曰,光翼·命緯之言如是,今日四貼,似好矣。允鈺·益彬,合辭更請一貼。上曰,提調出更煎以入。上曰,卿所經處,何如?麟漢曰,兩麥皆好,而聞農家之言,則春分之晴明,穀雨之雨,乃豐徵而今年然云矣。上曰,點船事,何如?麟漢曰,臣曾以此事,與議於領相矣,以統制使,不知船隻之往來可乎?脫有緩急,何以爲之?今番處分,誠好矣。益彬讀奏兪漢章草供,命書判付後,命書傳敎曰,金吾多滯,今日只捧一丈,大抵尙未謝恩,故欲爲下敎,頃者處分,不過申飭,其在分義,焉敢撕捱?判義禁卽爲牌招察任,其令卽爲開坐,今日內皆捧入。上命儒臣進前,讀問答,命兪恒柱以次進讀後,上曰,均役勝乎?思觀曰,均役乃一疋之代,而亦所以給民也,選武則以可爲軍役者充之者也,漁稅則實則比前減也。上曰,藥房提調持湯劑更爲入侍。允鈺奉進湯劑,上進御後,命書傳敎曰,暮年憶昔人一倍,蔭官見調用者多,今日忽思昌寧戊戌,尙今思焉,其孫今爲儒,莫知其名,其能爲仕乎?問于宗親府以聞,又命書傳敎曰,初八日當祗迎,凡諸等事,皆依前。命退,諸臣以次退出。
上在慶熙宮。停常參·經筵。
藥房啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。當下敎入侍。
中宮殿·惠嬪宮,藥房口傳問安。答曰,知道。
殿座罷後,政院·玉堂·藥房口傳問安。答曰,知道。
以備忘記,傳于姜俒曰,嗚呼,燕昭爲一國欲得士,築黃金臺,能致樂毅,曹操爲武安,三日小宴,五日大宴,上馬金下馬銀,此皆若此,況親乎?噫,旨年龍飛樓御製詩有曰,昔年聖祖奉慈聞,佳節登臨,獻玉色問答旣難,嗚呼,丁丑後,雖爲何爲?興惟及此,五內欲隕,今月何月?公然過月,此心若此,且雖逢名節,亦何奉歡?是豈孝也,亦豈孝乎?尙有八十九歲人,今崇政東月臺,當賜饌賜帛,其令扶杖入來,儀注時刻安徐,只承旨時服入侍。
又以備忘記,傳于姜俒曰,月臺耆耉賜饌時,只麪湯肉三器·紬一疋,入來時令其孫隨來。
益彬啓曰,右副承旨李崇祜,今日不爲仕進,卽爲牌招,何如?傳曰,允。
邦榮啓曰,同義禁李宅鎭·洪梓,持李謙彬等口招來待矣。
兩司合啓,請罪人李迪輔,亟令王府,拿鞫嚴問,快正王法。措辭見上答曰,已諭勿煩。
府前啓,請罪人咸道亨,依本律處斷。措辭見上請寢罪人梁成卜減一律島配之命。措辭見上答曰,勿煩。
院前啓,請罪人咸道亨,依本律處斷。措辭見上答曰,勿煩。
傳于邦榮曰,趙德昌,差備別監差下,卽爲加冠,現身次待令。
益彬啓曰,假注書朴天行,身病猝重,勢難察任,今姑改差,何如?傳曰,允。
以李益海爲假注書。
傳于思穆曰,禮房承旨,馳往養正齋,奉審以來入侍。
又傳于思穆曰,內局入侍,禮房承旨同爲入侍。
傳于邦榮曰,坐直承旨,令儒臣持問答,同爲入侍。
又傳于邦榮曰,御製印札作帖,二件內入,二件頒于師傅。
邦榮,以兵曹言啓曰,昌德宮衛將閔誾洙,昌慶宮衛將李必元,景福宮衛將邊致恒,俱以身病猝劇,勢難供職,呈狀乞遞,不可等待其差復,竝今姑改差,何如?傳曰,允。
又以兵曹言啓曰,僉知中樞府事朴㞳,素抱痰癖之症,近又添劇,無望供職,呈狀乞遞,雖是閑局,不可一向虛帶,今姑改差,何如?傳曰,允。
又以訓鍊都監言啓曰,宮墻外巡還牌將執捉,大殿別監尹仁成來告,故査問被捉委折,則渠以年幼,未諳事例,入直夕食代出去矣,還爲入去之際,更鼓已下,闕門頓閉,彷徨於宮門外,仍爲被捉云,此與無端犯夜有異,夜禁至嚴之時,有此犯夜,事極可駭,依更數治罪,何如?傳曰,依爲之。旣已申飭則其涉可駭,何問更數,棍汰,其代循例差定矣。
姜俒,以義禁府言啓曰,時囚罪人李謙彬口招公事判府內,刊名仕版,亟施告身三等之律,以放事,命下矣。杖八十依例收贖,奪告身·三等放送之意,敢啓。傳曰,知道。
邦榮,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
領敦寧金陽澤箚曰,伏以臣床玆昏囈之中,頃伏聞聖上,軫念賤臣之疾,命醫往見,仍下內院珍劑,申敎以多數賜與,天香滿襟,恩光浹肥,㱡㱡危喘,賴此而回甦,懍懍踐形,得此而支保,天地喣濡之德,若偏於臣身,嶽高海闊,未足以喩此寵渥,攢手雲天,不禁感涕被面,區區銘鏤之忱,竊欲以短箚叩謝,而神昏氣苶,莫能締思,日久之後,僅以數行,仰瀆宸嚴,稽緩之罪,難以自解,臣之今番所遘,如經一大關嶺,向來危兆,雖幸少減,種種諸症,尙此沈篤,眞元澌脫,虛汗如瀉,殘骸貼席,動輒須人,長時痛楚,生意索然,以此病勢,難望旬月內蘇完,乞垂矜諒,特許長暇,使之便意調治,不勝大願。取進止。答曰,省疏具悉卿懇。於頃日意謂偶然,其後聞大臣所奏,爲卿悶焉,尙未快愈,頃日可知,若此未參,於卿何有,卿體予意,安心勿辭,益加善攝焉。仍傳曰,遣史官傳諭。
大司諫韓光綮疏曰,伏以臣幸蒙洪造,濫竊晩第,猥荷我聖上,追念先臣及臣兄,恩言鄭重,榮寵曠絶,臣誠感激銘鏤,隕結是期,不自意薇垣新除,忽下於受暇省楸之日,繼以馹召有命,光動鄕里,眇末賤臣,何以得此?驚惶懍惕,莫省攸措,恩命之下,不敢久淹,今始來伏私次,而念臣庸愚,最居人下,言責重任,自知不稱,況且一院之長,地望尤別,是豈如臣才疎力淺者所可濫叨也哉?當此合辭方張,鎭日詣臺之時,固宜他不暇顧,竭蹶趨承,而第臣於荐棘罪人李迪輔,自來嫌怨,非比尋常,迪輔,曾以先臣水部時事,恣意揑誣,遣辭絶悖,雖幸聖明照燭,昭釋無餘,而至今進思,隱痛在心,伊後臣兄故參判臣光肇,叨拜都憲,適値迪輔以掌令在鄕,以此引避,不請下諭,聖慶曲諒,特許恩遞,至有處義得當之敎,今臣自處,宜無異同,其若不顧宿嫌,乘機參啓,非但臣兄弟引義不同,臺閣言議,或恐緣臣而苟簡,私心惶懼,尤當如何,臣旣官以諫名,不得參涉於大論,則其不可一刻仍冒也決矣,玆敢略構短章,仰暴情實。伏乞聖明,俯垂諒察,亟遞臣所叨職名,以重臺選,俾伸私義,千萬幸甚。答曰,省疏具悉。今聞爾章,事勢固然,本職許遞焉。
修撰兪恒柱疏曰,伏以臣蒙陋無似,最居人下,而濫厠經幄,亦已經歲,絲毫蔑效,愧懼恒深,矧當寶算彌隆,玉候靜攝之中,屢登前席,獲覲耿光,人臣至榮,於是極矣,復何餘望,而第臣有區區悲切之懇,不得不一暴於孝理之天焉。臣之偏母,質本脆弱,病又沈痼,委身枕席,迨玆四十年矣,居常懍綴,若不保朝夕,而臣家本貧寒,性又迂拙,菽水之供,尙患難繼,藥餌之補,尤何可望?身雖顯榮,子職都闕,夕照如飛,春暉難報,每一念至,寧不怵然傷痛也?第念近日朝臣之如臣情地者,多蒙矜諒,得遂便養之願,而顧臣切急之情,有倍他人,及今不陳,更待何時?玆不避猥越之誅,略控疾聲之籲。伏乞天地父母,俯垂矜察,持命選部,畀以一小縣,俾臣得以終養老母,少伸人子之情,不勝大願。答曰,省疏具悉。所請爲親,令銓曹依施焉。
乙未四月初三日辰時,上御集慶堂。藥房入診入侍時,都提調李思觀,提調具允鈺,副提調申益彬,記事官朴思機·禹禎圭·朴聖集,醫官方泰輿·吳道炯·鄭允德·徐命緯·柳光翼·康命徽·李敏德,以次進伏訖。思觀曰,聖候,若何?上曰,一樣矣。寢睡·水刺之節,若何?上曰,同矣。上曰,耆老人入來乎?益彬曰,五人入來矣。上曰,三器饌待令。允鈺曰,已有下敎矣。上曰,昨日四貼故今夜勝矣。允鈺曰,蔘茸末,亦極好云矣。上曰,似端的矣。允鈺曰,進御羊肉,似好矣。上曰,好云矣。允鈺曰,羊肉,自內局入之,何如?上不許,思觀請進御湯劑,上進御。請診候,上曰,爲之。泰輿進前診候退伏奏曰,脈候左右三部度數調均,脾胃脈候,今日亦好矣。諸醫以次診候,所達與首醫言同矣。上曰,湯劑不燥乎?命徽曰,蔘則補氣,茸則補血,所謂燥潤相半也。上曰,我國羊少,中國則多乎?思觀曰,中國之有羊,猶東土之有鷄犬也。益彬曰,昨承昌寧奉祀孫名知入之敎,故問之,則乃尙鉉也。命書傳敎曰,昌寧君孫李相鉉,其令該曹,懸註調用。允鈺曰,左兵營半乾全鰒停捧乎?上曰,然矣。思觀曰,統營亦有海毒云矣。上曰,停捧。思觀曰,待下敎。上曰,然矣。思觀·允鈺先退。命書韓光綮·兪恒柱及臺臣批答後,上曰,金吾堂上持公事進前。同義禁李宅鎭·洪梓進伏,讀奏草供,上命書判付,又命書傳敎曰,噫,生民休慼,係於守令,暮年用心,其亦爲民,則焉敢忽乎?況侍從乞郡者,予則曰此類,必也顧名,況奉親赴任,此等類,予常信矣,今問李謙彬,其誠削前事,此人若此,予何暮年馳心?諒筋力而行,卽古人戒,此後自諒誠難,思其君爲其親,乞郡二字,莫敢生意,若或若此,比他人予當嚴處,以此咸知,無使暮年其君,公然用心也。又命書傳敎曰,今聞京兆書啓,初意曰以僅能一二人,此亦料表,予懷何抑?凡養老宴,稱通禮贊,請爲群老興,卽在五禮儀,況此人,於東月臺,勿設校贊請興依禮,曾於問安廳,見老人入來時,雖闕中,皆執杖已有例,五禮儀亦有扶杖之文,皆令扶杖,其孫一人式,亦令隨後以入。上曰,內局入侍,爲守令者,其令今日還宮,上曰,坐直承旨,春坊上下堂入侍。命退,諸臣以次退出。
乙未四月初三日巳時,上御崇政殿東月臺殿座時,行都承旨申益彬,左承旨洪秀輔,右承旨金思穆,左副承旨李邦榮,右副承旨李崇祜,同副承旨姜俒,記事官朴思機,假注書朴天行,記事官禹禎圭·朴聖集,以次侍立訖。上具翼善冠·袞龍袍,乘輿出資政門,至崇政殿東月臺,降輿御板位。上曰,老人使之入來。益彬曰,當使之行拜於庭下矣。上命通禮進前,唱爲群老興,上起立,老人五人皆扶杖,各以子孫一人,扶掖而行拜禮,上命止行再拜訖,命近前進伏,各問生月日及少時役名,又問其扶入子孫役名,其中一人,有二十二歲總角者,上命進前,問其娶妻與否,命部官主婚,今日內加冠,趁速勸婚成禮。仍命書傳敎曰,今者勸婚時,亦有一總角,今已二十二,米一石·太一石·木五疋·布五疋·紬三疋·肉五斤·婚書紙一丈·燭二雙上下,其令成冠,仍爲成婚。命進饌後,五人各賜饌,入侍承史亦賜饌,益彬進蔘茶,上進御,命賜老人各賜一盞。仍問曰,此是何物,汝等能知之乎?老人等對曰,非酒非水,食而不知其味矣。上曰,入侍承旨,亦各賜一盞。上謂老人等曰,雖以汝等年歲言之,豈可以三器饌待之,而意有在焉,莫曰小宴,以大宴知之。老人等拜曰,感祝感祝,上製下宸章一句曰,今日月臺懷萬億,追惟丁丑曷勝新?仍命入侍諸臣賡進,命戶郞部官進前,敎曰,今此主婚,着實爲之,可也。命書傳敎曰,今日待令戶郞,特爲陞敍。命退饌,老人之饌,各令其孫,退而持去,命賜老人各紬一疋,命退,老人皆扶杖下臺,行四拜,上起立,仍命軍門,各賜三絃,率往其家。命書傳敎曰,今日月臺,予懷曷勝?隨來孫二人,其役名卽爲頉下,五老人綿紬雖面給,各米一石·太一石·肉三斤題給,以表予意。又命書傳敎曰,今日入庭中宮奴,特爲免賤,其代,令內需司代給。遂乘輿還入大內,諸臣以次退出。
乙未四月初三日申時,上御集慶堂。藥房入診,禮房承旨同爲入侍時,都提調李思觀,提調具允鈺,副提調申益彬,右承旨金思穆,記事官朴思機·禹禎圭·朴聖集,醫官方泰輿,以次進伏訖。上曰,禮房先爲進前,思穆進前,上起坐而冠。思穆奏曰,養正齋奉審無頉矣。上曰,禮房先退。思觀曰,勞動之餘,聖體,若何?上曰,同矣。請進御,上進湯劑。上曰,沈念祖,何如?思觀曰,極精矣。允鈺曰,爲人極精,故今堂自辟矣,上曰,提調出更煎以入。命書金陽澤箚子批答,又讀奏公事,命同副承旨姜俒,副校理李命勳,修撰兪恒柱入侍。上曰,儒臣讀問答,儒臣與承史以次輪讀後,藥房提調,持湯劑更爲入侍。出榻敎上曰,建功適逢時也。思觀曰,以君臣言之,則明良相逢,所謂時也,今日殿座,益見建功之效矣。上進湯劑後,命退。思觀曰,明日待下敎矣。遂以次退出。
乙未四月初三日申時,上御集慶堂。坐直承旨·春坊官員同爲入侍時,左副承旨李邦榮,文學朴載偉,兼司書林得浩,假注書朴天行,記事官禹禎圭·朴聖集,以次進伏。上曰,世孫講何書?載偉曰,書筵則講朱書節要,召對則講聖學要也。上曰,有文義問難之事乎?載偉曰,問難矣。上曰,亦問於桂坊乎?載偉曰,頻頻下問矣。上曰,桂坊中,沖子所好者誰耶?載偉曰,博問廣詢,故別無偏主者矣。上曰,今日講何書?載偉曰,朱書節要也。上曰,朱文中亦有發問者乎?載偉曰,章章而問之矣。上曰,好消息矣。桂坊,誰爲入直?載偉曰,翊贊曺允亨,副率尹光孚也。上曰,注書出往,桂坊上番入侍事,分付。出榻敎允亨·光孚進伏。上各問年歲履歷。上問允亨曰,聞汝善書,各體皆能書之乎?允亨曰,略知模倣矣。又問光孚曰,世孫問文義於汝等乎?光孚曰,連有下問,而臣等見識魯莽,無所開發矣。上曰,尹東昇之子,年幾何?光孚曰,二十三矣。上曰,曺允亨陞六乎?載偉曰,曾經報恩縣監矣。上曰,書筵時師傅亦爲入來乎?載偉曰,賓客入來矣。上製下暮年堂中書示文。仍命書傳敎曰,此御製陰字刻後,仍爲作帖,二件內入,一件入于春邸,一件藏于京史閣。命退,諸臣以次退出。
上在慶熙宮。停常參·經筵。
藥房都提調李思觀,提調具允鈺,副提調申益彬啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。連三飮,氣益苶,有何功,曷勝慨?誠冥然,亦苟且,氣何諭?次對入。
中宮殿·惠嬪宮,藥房口傳問安。答曰,知道。
申益彬啓曰,右副承旨李崇祜,今日不爲仕進,卽爲牌招,何如?傳曰,允。
金思穆啓曰,今日次對,兩司長官當爲進參,大司憲任希敎,卽爲牌招入侍,何如?傳曰,允。
金思穆啓曰,大臣·備局堂上,依下敎來待矣。
傳于洪九瑞曰,內局入侍,次對同爲入侍。
傳于金思穆曰,騎馬二匹立之,宣傳二員,分送江倉,稅米捧入幾許及偸竊之弊有無,卽爲知來。
傳于洪九瑞曰,摘奸宣傳官,內局入侍時,同爲入侍。
傳于姜俒曰,內局入侍,坐直承旨與儒臣,持問答同爲入侍。
以備忘記,傳于姜俒曰,此書下者,皆粧帖五件,一件內入,一件入于沖子,一件藏于京史庫,一件給春坊,一件給桂坊。噫,此金匱石室之意也。
以備局薦,以沈頤之爲水原府使。
京畿監司書啓,兵曹參議李晉圭病重,上去不得事。踏啓字。
金思穆,以備邊司言啓曰,本司武郞廳尹範敍,奔走勤仕,已滿十五朔,依例六品遷轉事,捧承傳施行,何如?傳曰,允。
金思穆,以御營廳·一二所巡廳·左右捕盜廳言啓曰,去夜犯夜人無所捉之意,敢啓。答曰,知道。
右議政洪麟漢箚曰,伏以臣,幸蒙恩暇,獲省先壟,情私粗伸,榮感交至。臣於往來之路,偶感風氣,微微作苦,而誠切承候,義重反面,强疾催䟎,忍痛祗肅,及還私次,轉益添劇,一日二日,有加無減。見今形情,轉成風痺之症,肢節漸覺麻木,手足亦自緩弱,移步甚艱,擧物無力,加以頑痰塞胸,全拒咀爵之物,虛汗遍體,最忌觸冒之氣,精神憒瞀,知覺顚眴,目下雖無危劇之勢,來頭實多淹痼之慮,此非偶發於一時,其爲積崇者,深矣。醫經云,以春遇此者爲筋痺,又云筋攣節痛,不可以行,名曰筋痺,今臣所遇之候與所患之形,卽是筋痺之漸而無疑矣。久而不已,必致癃廢,此誠醫家所大忌。臣爲是之懼,雜試藥餌,繼擬針灸,以倖其遄效,而恐非時月之所可期也。念臣受氣最薄,持分甚狹,濫被恩私,致位崇班,惡盈之咎,過福之災,宜其不死則病耳,耿耿此念,着在肚裏伏枕之中,恒發夢囈。夫治病,以治心爲本,而心所不安,病焉得已?思之又思,添一別症,今日賓對,亦無自力之望。玆將疾病之呼,仰暴悲苦之衷。伏乞天地父母,哀之憐之,遞臣職名,許臣長暇,得以安意調治,俾尋生路,千萬懇祝。取進止。答曰,省箚具悉。因予氣悤悤而回,予用嗟惜,朝聞左相所奏,因此卿亦若此云,爲卿悶焉,未參次對,其何傷乎?卿須勿辭,從容善攝焉,俟問造朝,庸副予意焉。仍傳曰,遺史官傳諭。
司諫安聖彬疏曰,伏以臣於日前,猥上請急之章,獲蒙恩暇,將護病父,感祝洪私,益增隕結,惟是父病,一向沈篤,有加無減,數日之間,別症多出,胸膈煩悶,虛熱輒升,嘔噦衝亘,眞元大脫,喘息綿綴,省覺昏蒙,委頓沈涔,莫辨昏曉,纔經重病之餘,未及差完,而又見目下慘境,衰懷易弱,病思增慼,致此猝添,一倍危劇,顧今症形之危惡,傍觀代懍,臣心焦灼,當復如何?目今情私,只自煎泣,離捨供職,非所暇論。且臣又有所不自安者,方遭子慼,身旣不潔,旬月之內,勢不敢出入淸禁,如非事狀之萬不獲已,則當此合辭方張之日,何敢爲言私之計,而情理切急,實狀如此,玆不得不更構短章,仰瀆崇聽。伏乞天地父母,俯垂矜諒,亟遞臣所帶之職,得以便護,仍治臣屢瀆之罪,以肅朝綱,不勝幸甚。臣無任云云。
正言嚴思晩疏曰,伏以臣,性旣鈍滯,才又魯下,實不足備數於百執事之末,而徼幸一第,不但爲家貧母老,苟竊升斗之祿,以供菽水之養而已。顧念先臣平生,偏被我聖上不世之知過,每功欲報之願,遽抱未卒之恨,而至今二十餘年,悼惜愴念之敎,屢及於筵席絲綸之間,恩曠今古,感結幽明,勉追遺意,圖報萬一,耿耿寸愧,惟在於此,乃於坼名之日,特命入侍,咫尺威顔,恩言鄭重,歸語老母,不勝感淚之被面,從今不肖之身,非復賤臣之所自有也。通津,卽臣外家丘墓桑梓之地,臣之老母,少小離鄕,常懷泉淇之戀,乘此春暮日和,偕臣榮掃之行,與之下來,而臣母年今七十有二,素抱貞疾,自先臣損背以後,羸毁凘鑠,重以數年以來,又哭臣兄,喪戚荐剝,居常凜綴,而忽於勞動之餘,添得寒感之疾,上吐下瀉,頭重身烘,精神昏眩,食飮全却,臣方獨自扶將,日事焦煎,薇垣除旨,勿降此際,豈不欲竭蹶趨承,一登文陛,以伸區區太馬之誠,而顧今母實無片時離捨之勢,又無旬月差愈之望,瞻望象魏,魂夢耿結,左右刀圭,情事憫迫,公私交戰,進退俱難。玆敢不避猥越,從縣道陳懇。伏乞聖慈,察臣悶迫,遞臣名俾使救護,治臣瀆僥,以肅朝綱云云。竝踏啓字。
乙未四月初四日辰時,上御集慶堂。藥房入診入侍時,都提調李思觀,提調具允鈺,副提調申益彬,記事官朴思機·禹禎圭·朴聖集,醫官方泰輿·吳道炯·徐命緯·鄭允德·柳光翼·康命徽·元命述,以次進伏訖。思觀曰,夜間聖體,若何?上曰,一樣矣。寢睡·水刺之節,何如?上曰,同矣。請進御,上進湯劑。請診候,上曰,爲之。泰輿進前診候,退伏奏曰,脈候左右三部度數調均,滑體亦一樣好矣。道炯等以次診候,所達皆與首醫言同。上曰,今日亦三帖乎?提調出更煎以來。允鈺先退。上命次對入侍。次對畢後,命內局更入。上命吳道炯更診。道炯診候,退伏奏曰,脈候潤而緩,深診則益好矣。命徽奏曰,輕按則雖如小異,重按則元力小無異矣,今日脈候,緩而好矣。上曰,左相所奏,此後則無弊乎?允鈺曰,倉中納斛之際,自有流出之弊,而前則放料時,以全石出給矣,今則斗量以給,故多縮,而洪相格爲戶郞後,亦無雜亂之弊矣。上曰,五重膏一番煎入,可也。思觀曰,將煎入矣。請進湯劑,上進御。命退。思觀曰,退待下敎矣。諸臣以次退出。
乙未四月初四日辰時,上御集慶堂。大臣·備局堂上引見入侍時,左議政李思觀,仁陽君李景祜,行司直李章吾,禮曹判書尹東暹,行副司直李潤成,兵曹判書金鍾正,行副司直鄭尙淳,刑曹判書洪趾海,行副司直尹泰淵,工曹參判徐命善,同知中樞府事元義孫,大司成李瀰,掌令崔夢嵒·金致九,持平李重馥,獻納李昌漢,正言沈有鎭,應敎李命彬,左副承旨金思穆,假注書李益海,事變假注書朴載德,記事官禹禎圭·朴聖集,以次進伏。思觀曰,大凡國穀石內之欠縮,皆由於捧納時穿偸之弊,而別營尤甚矣。上曰,何不嚴禁?思觀曰,禁者弱而偸者多,其弊不一,而傍近民人,專以此爲生涯,故雖欲嚴禁,不得止其弊矣。上命書傳敎曰,予則莫知,今聞大臣所奏,軍兵放料時,雜類偸竊國穀之弊特甚云。噫,倉穀欠縮,亦由於此,令捕廳,定軍官領軍看檢,有此類,卽其地決棍,喬相水軍充定事,分付。此所謂象魏懸法之意,非暮年欲得水軍之意,另加申飭,俾勿犯禁,而其若犯焉,該府官員,當嚴飭。該部書員不能申飭而然,其若預飭,民何犯禁?當該書員,當以此律施行,一體嚴飭。思觀曰,部隷甚疲劣,不能禁矣。捕廳雖不專任,間問摘發則好矣。上曰,無亂杖之後,民稍勝乎?思觀曰,民則感恩,而治盜則少不嚴云。上曰,予無所爲,惟除亂杖爲事業矣。思觀曰,刑者不可復屬,而一經此杖,則便乘於人,今則無此矣。若以重棍治之,則盜亦可禁矣。思觀曰,臣旣承下詢,故仰達矣。醫官元命述,以原平曾孫,入於同參,旣已年久,且蒙加資,頃者領相,以可合邊將之意仰陳,有所下敎矣,加資醫官之初授邊將,卽是相當之職,今此元命述,亦當除僉使矣。上曰,依爲之。出擧條鍾正奏曰,中日五中宣傳官朴光迪·李尙履,陞六命下,而曾以勿論階之高下,竝爲加資事,定式矣,何以爲之?上命書傳敎曰,頃日,內中日時二人五中,而循例付標,今聞果有定式,中日五中宣傳官朴光迪·李尙履,竝加資。上命義孫進伏。問曰,卿母筋力,近則,何如?義孫曰,不如前矣。上問故相及元繼孫之子,有幾人?義孫曰,臣兄有一子,臣弟有二子矣。上命書傳敎曰,故元贈領相,只有三子,而故相子,旣命待闋服調用,而三兄弟中,莫知其子幾人,故相子,只有一人而已有命,同中樞亦有一子,而年纔九歲,噫,故縣監元繼孫,果然尙今思焉,今日問其子,果有二子,而長子年二十云,噫,旣思其父,是何外孫?況頃者邊得讓陞資時,旣稱其父而敎,況此人乎?故相子闋服,於予渺然,元繼孫子兩人中最長者,待窠懸註調用,一以爲慰親之助,一以示憶昔之意。義孫伏而爲之泣。思觀曰,殿下追思奉朝賀之公平,至於此,滿庭臣僚,孰不欽仰?上曰,此蕩平主人也。思觀曰,如是故蕩平爲其家法矣。夢嵒·致九·重馥·昌漢·有鎭曰,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上上曰,已諭,勿煩。夢嵒·致九,重馥曰,請固城縣充軍罪人咸道亨,依本律處斷。措辭見上上曰,勿煩。又曰,請還寢罪人梁成卜減一律島配之命。措辭見上上曰,勿煩。有鎭曰,請固城縣充軍罪人咸道亨,依本律處斷。措辭見上上曰,勿煩。上命退,諸臣以次退出。
乙未四月初四日申時,上御集慶堂。藥房入診入侍時,都提調李思觀,提調具允鈺,副提調申益彬,記事官朴思機·禹禎圭·朴聖集,醫官方泰輿,以次進伏訖。思觀曰,湯劑陪來矣。上進御後,命宣傳官進前。宣傳官柳孝源奏曰,廣興倉別營,則初二日點檢,昨日入庫,軍資營別庫,亦初二日點檢,昨日入庫,而俱無穿偸之患矣。上曰,宣傳官退。命戶郞入侍。洪相格進伏。上曰,汝何色?對曰,別例房細布應販別營色也。上曰,遺在幾何?對曰,別營米遺在,一千五百石也。上曰,汝旣捧之,無和水之弊乎?對曰,米色比前大好,又無和水之弊矣。上曰,我國稅米,重乎輕乎?允鈺曰,一結不過稅米四斗,而其外則大同米十二斗也。思觀曰,大同則非屬於田土者也,民之身役,初則以各樣物上納矣,上納之際,浮費與點退,實多弊端,故以米納之,於民便矣。上曰,此故相金堉事業也,果便於民矣。上曰,洪景海貌好矣,此人,何如?思觀曰,此戶郞,有其父貌習,而有器局,且碩大矣。上曰,退。諸臣以次退出。
乙未四月初四日申時,上御集慶堂。坐直承旨·儒臣入侍時,同副承旨姜俒,假注書李益海,記事官禹禎圭·朴聖集,副應敎李命彬,副修撰李東馨進伏。上命奏公事畢,命書傳敎曰,右副許遞,其代李商輅爲承旨,牌招察任,房順房。仍命諸臣輪讀御製警世問答畢。命退,諸臣以次退出。
上在慶熙宮。停常參·經筵。
藥房都提調李思觀,提調具允鈺,副提調申益彬啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。悶夜長,氣何諭?待敎入侍。
申益彬啓曰,左承旨洪秀輔,今日不爲仕進,卽爲牌招,何如?傳曰,允。
金思穆,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
傳于洪九瑞曰,內局入侍,儒臣持問答,同爲入侍。
傳于金思穆曰,騎馬六匹立之,宣傳官二員待令。
吏曹口傳政事,以朴師海爲兵曹參議,閔百奮爲兵曹參知。
傳于洪九瑞曰,內局入侍。
姜俒啓曰,密符親納,例也,而大提學李徽之,前江華留守密符,使其褊裨替納,依定式推考傳旨捧入之意,敢啓。答曰,知道。
洪九瑞,以吏曹言啓曰,泰陵忌辰祭獻官,前大司諫韓光綮塡差矣,時無職名,令該曹口傳付軍職,何如?傳曰,允。
兵曹口傳政事,副司直韓光綮。
申益彬,以吏曹言啓曰,本曹佐郞李成運呈狀內,身病甚重,勢難察任云。今姑改差,何如?傳曰,允。
金思穆,以訓鍊都監·一二所巡廳·左右邊捕廳言啓曰,去夜犯夜人無所捉之意,敢啓。答曰,知道。
掌令崔夢嵒·金致九,持平李重馥,獻納李昌漢,正言沈有鎭啓曰,請黑山島圍籬安置庶民罪人李迪輔,亟令王府,拿鞫嚴問,快正王法。答曰,已諭勿煩。崔夢嵒·全致九·李重馥又啓曰,請固城縣充軍罪人咸道亨,依本律處斷。答曰,勿煩。又啓曰,請還寢罪人梁成卜減一律島配之命。答曰,勿煩。沈有鎭啓曰,請固城縣充軍罪人咸道亨,依本律處斷。措辭竝見上答曰,勿煩。以承傳色口傳下敎曰,連有相値之事,該府,令次堂擧行。又下敎曰,今日爲肄儀,皆齋宿與否,令吏曹郞廳摘奸以奏。
刑曹參議趙峻疏曰,伏以臣於月前,忝叨泮長,猥進一疏,自速郵罰,所被嚴敎,實爲人臣莫大之罪,雖因大臣之陳達,獲蒙天鑑之照燭,而臣心惶蹙,久而冞切。噫,禁吏之不敢入泮,自是四百年流傳之規,而近歲以來,賢關稍輕,至有今者秋曹事而極矣。夫宋洞與碑隅,其名雖異,其爲泮宮之地,一也,典僕與庫隷,其役雖殊,其爲泮宮之人,一也。捉泮人於泮地之中而曰吏不入泮,是何異於入江湖捕魚鱉而曰,吾不漁也。諺曰,泮村者,文廟之行廊也,吏不得䦨入喧擾者,所以敬文廟也。苟非然者,儒生何必控告於臣,臣亦豈可與秋堂,呶呶往復哉?臣之前疏所論,只欲稍存古規,而辭不達意,誠且淺薄,未能見信於君父,不惟臣身之被譴,而半百靑衿,同受其罰,至今追思,餘悚未已。古有出禁地而捉酒者,朱子謂爲無狀,而宰制馳騖,變亂詿誤者,又朱子之所歎也。臣之遭罹,不幸類此,恩除之下,不敢久淹鄕盧,纔已還伏私次,而顧臣踪地,其何敢晏然冒進,自同平人也哉?且臣之八耋偏母,宿病添劇,區區私情,實無離側供仕之勢。玆敢不避猥越略控衷懇。伏乞聖明,亟令有司,削臣之職,以便救護,治臣之罪,以昭政紀焉。臣無任云云。答曰,省疏具悉。往事今何撕捱?爾其勿辭護焉,俟少間察職。
乙未四月初五日卯時,上御集慶堂。藥房入診,儒臣同爲入侍時,都提調李思觀,提調具允鈺,副提調申益彬,記事官朴思機·禹禎圭·朴聖集,副應敎李命彬,副修撰李東馨,醫官方泰輿·吳道炯·鄭允德·徐命緯·柳光翼·康命徽·李敏德,以次進伏訖。思觀曰,夜間聖體,若何?上曰,一樣矣。寢睡·水刺之節,亦何如?上曰,同矣。請進湯劑,上進御。請診候,上曰,爲之。泰輿進前診候,退伏奏曰,脈候左右三部度數調均,深診則滑體亦與前同矣。上命入前乙未今月日記。諸醫以次診候,所達與首醫言同。道炯曰,三貼進御,附子則減之,好矣。上曰,諸醫皆奏。諸醫所達皆同。上命書傳敎曰,此後附子加入減,更觀前頭,加入。上曰,鹿茸無頉乎?道炯曰,若以單鹿茸則或有滯意,而旣合蔘劑,極好矣。上曰,柳源·鄭忠周明日診待令。思觀曰,騎堂一爲承旨,一則踏啓,入直苟艱矣。命書傳敎曰,兵曹入直堂上,只有一人云,參議·參知代,令該曹口傳備擬,牌招察任。上曰,新人同副,何如?思觀曰,純實矣。上曰,洪梓老矣。年,幾歲?思觀曰,六十九也。上曰,何如?思觀曰,老則老矣,而確實矣。上曰,洪致中有號乎?思觀曰,無矣。上曰,三淵應多文集矣。思觀曰,多矣。一生從事也。命儒臣進前。上曰,誰也?益彬曰,李命彬·李東馨也。思觀曰,東馨登第未久,命彬則登第旣久,方爲應敎,而乃命植之弟也。上曰,然乎?命讀問答後,上曰,藥房提調,持湯劑更爲入侍。上曰,唾嚔,人所皆有而予則無唾,無乃人蔘之害乎?道炯曰,非眞煩渴也,長壽之人,少唾矣。思觀曰,臣嘗聞矣,痰者眞液也,眞液順布於四肢,則少唾矣,眞液若失其道,則升而爲唾矣。諸醫所達,與首醫言略同。上進湯劑後,上曰,領府得子乎?思觀曰,以其弟之子,子之矣。命退,諸臣以次退出。
乙未四月初五日申時,上御集慶堂。藥房入診入侍時,都提調李思觀,提調具允鈺,副提調申益彬,記事官朴思機·禹禎圭·朴聖集,醫官方泰輿以次進伏訖。上曰,古人云,國無三年之蓄,則國不國云,而今則無一年之蓄,誠寒心矣。何時有剩乎?允鈺曰,近來無剩,而至於太則千餘石,常不足矣。上曰,惠廳勝乎?思觀曰,惠廳則規模甚難,故少有餘儲,而年年酬應,戶曹之稱貸,所謂貸者,名曰貸而已。上命奏祭報府後,命賤臣知入文定王后享年及昇遐之年,賤臣復命後,上進御湯劑。命退,諸臣以次退出。
乙未四月初五日酉時,上御集慶堂。坐直承旨·儒臣同爲入侍時,應敎李命彬,副修撰李東馨,右承旨洪九瑞,假注書李益海,記事官禹禎圭·朴聖集以次進伏訖。上曰,昭烈之甘夫人·糜夫人事實,在於何書?九瑞曰,似在於季漢書,而玉堂無其冊,故只持入二十一代史,而此則無可考者云矣。上曰,誰所撰也?命彬曰,馬維銘所作也。上命賤臣持入春坊所在季漢書皇后夫人卷。又命東馨持入二十一代史第一卷。命命彬讀盤古紀,至黃帝紀,命東馨讀昭烈甘皇后傳畢。上曰,甘皇后,是後帝所生母乎?東馨曰,然矣。已而命退,諸臣以次退出。
上在慶熙宮。行常參,只晝講。
文定王后忌辰齋戒。
藥房都提調李思觀,提調具允鈺,副提調申益彬啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區〈憂慮〉,敢來問安,竝此仰稟。答曰,知道。氣雖益苶,慷慨有命,此亦苟且。最悶者建功,氣何暇諭?待敎入侍。
中宮殿·惠嬪宮,藥房口傳問安。答曰,知道。
申益彬啓曰,今日常參,兩司長官當爲進參,大司憲任希敎,卽爲牌招,何如?傳曰,允。
傳于金相穆曰,承旨入侍。
姜俒啓曰,執義宋霮,下諭後過限不上來,依定式遞差傳旨及禁推傳旨捧入之意,敢啓。答曰,知道。
傳于申益彬曰,常參處所,以集慶堂爲之。
傳于洪九瑞曰,入侍單子,斯速入之。
傳于洪九瑞曰,夜中慨然下敎,則何敢若此?注書書入,置之。
傳于申益彬曰,政官入來與否,知入。
傳于申益彬曰,政官催促爲之。
傳于金思穆曰,宣傳二員待令,騎馬六匹立之。
傳于李商輅曰,內局入侍。
有政。吏曹判書趙重晦進,參判尹得養病,參議金致讓進,左副承旨金思穆進。
吏批,以蔡弘履爲大司諫,成胤儉爲執義,李亨元爲司諫,朴聖泰爲正言,洪景顔爲副應敎,洪樂任爲副修撰,李鎭衡爲弼善,洪國榮爲司書,趙尙鎭爲說書,嚴思晩爲吏曹佐郞,安宗仁爲社稷令,兪彦銻爲東部奉事,尹範行爲博川郡守,徐完碩爲康津縣監,待敎宋銓,漢學敎授李養鼎,學正李迪喆,學諭趙慶遠,應敎李命彬,副修撰李東馨,以上今加通政加資事,承傳。
兵曹判書金鍾正進,參判洪梓病,參議朴師海病,參知閔百奮入直進,左副承旨金思穆進。
兵批,以李運永·鄭景淳爲翊衛,鄭尙協爲守門將,鄭選爲部將,趙相命爲景福將,朴潤泰爲昌德將,金弘禛爲昌慶將,尙彦澤爲車嶺僉使,高信謙爲五衛將,李衍祥·安聖彬·李顯永·李度默·李榮逵付護軍,李潭·李晉圭·李崇祜·李邦榮·李命彬·李東馨·朴在源付副司直,李養鼎·趙元喆·嚴思晩·李會遂·尹東晩付副司果,金方行·尹光絅付副司正,宣傳官朴光迪·李尙履,以中日五中,加折衝,前縣監金履準,以江華軍器別備事,加折衝。
以備忘〈記〉,傳于申益彬曰,於今日予已判,予若此强三飮,於萬古謂予何?內局休鎖開陽,當夕食皆令知。
傳于申益彬曰,內局退去,開陽門下鑰後,當進水刺,卽爲退休。
以承傳色口傳下敎曰,前則回巡時軍呼,則坐軍亦皆應之,近來則不然,報更只於差備門,他處則不爲初巡,部將承旨坐延和門,直下標信,興化西挾留門前排入之,拿入問姓以奏。
傳于姜俒曰,只於差備報巡,政院·騎曹·摠府,應爲之而解弛,二更巡部將,一體拿入,問姓名以奏。
傳于姜俒曰,初二更巡部將拿入,宣薦與部薦知入,姓名亦爲知奏。
以承傳色口傳下敎曰,南所部將,尙不拿入,闕直而然乎?知入。
傳于姜俒曰,初更巡聲,甚低微,故當巡部將,卽令拿入,問名以奏,而二更巡亦低微,招致部將,各別申飭,巡軍之聲,只發於禁營信地,而他處則不然,各處巡更聲,各別申飭。
以承傳色口傳下敎曰,戊申年徹宵巡更之時有之,闕內巡更,何等重也,而近來巡更駭然,下敎然後,禁衛營獨爲之,都監不爲乎?當各別處分,而今日故十分參酌,以末薦施行,待開門爲守門將,守門將中,有部薦者,此代爲之,初二更報更房直,令騎曹撻楚五度。
傳于李商輅曰,闕內巡更,何等至重,而近來巡更,聲甚低微,且更更有單子,各巡部將處,申飭。
申益彬,以吏曹言啓曰,南海縣令李東植,本縣軍器城堞修繕之功,加資事,命下矣。雖已資窮,未經準職,何以爲之?敢稟。答曰,特爲加資。
姜俒,以義禁府言啓曰,判義禁朴相德,卽其地投畀事,承傳啓下矣。卽其地京畿仁川地投畀,而以承傳內辭意,具罪目,依例發遣府都事,卽爲押付配所之意,敢啓。答曰,知道。
姜俒,以義禁府言啓曰,時囚罪人兪漢章,本律草記勘律,而決杖代贖事,命下矣。兪漢章收贖放送之意,敢啓。答曰,知道。
金思穆,以禁衛營·一二所巡廳·左右邊捕盜廳言啓曰,去夜犯夜人無所捉之意,敢啓。答曰,知道。
大提學李徽之疏曰,伏以臣,猥以鹵莽之姿,久叨保障之責,未報涓埃,徒費廉俸,懍懍憂懼,莫敢遑寧,不意此際,祗奉三月初一日敎旨,以臣爲兩館大提學知成均館事者,臣聞命驚,精爽靡主,逃遁無路,罔知攸措。噫,臣不過悾悾然一庸人耳,受知聖明,屢蒙誤恩,未踰十載,遍歷淸華,冥升至此,濫踰莫甚,匪分之寵,人必譏議,過實之名,鬼亦忌嫉,匪榮伊懼,招殃宜戒。仍伏念文苑之首,提衡掌試,則有似於知貢擧之任,代命撰辭,則無異於古內翰之職,進參籌司,與聞廟謨,則取其才猷也,兼領國學,規正士趨,則推其德望也。是故國學掄選,是官最重,常其薦進,三公會焉,九卿同之,次苐圈點,廣收公議,覆甌而卜,設壇而拜,固其命將相之重禮,而亦未有如此之謹且嚴也。遴之旣愼,望亦隨之,士之抱負才學者,未受也搢紳佇待,旣除也章甫欣賀,然後方可以不玷名器,克贊皇猷,則官必有人,顧非如臣所可議擬,臣雖至愚,自知亦明。引弱線而曳翁仲之重,敲破磬而協黃鍾之音,非臣所可望也。臣本庸鈍,短於文學,提學之除,曹不敢濫膺,況於大者,尤何以冒當,不戒鵜梁之誚,自取獜楦之辱哉?叨三館之華貫,假一條之氷銜,自顧榮躍則極矣,而其於代斵血指,負乘致寇,何?臣久淹海曲,慣見舟揖之往來,三老長年,不量舴艫之體狹,惟競魚鹽之利贏,滿載冒險,風浪倏起,帆檣或墜,鮮能利涉。今臣若或貪竊恩榮,不揣才分,唐突冒進,其爲胥淪,將與此輩同歸,豈不大可懼哉?惟俟司直之論,而尙未有聞,計無所出,玆敢瀝血哀籲。伏乞聖明,俯察臣言之非飾,特軫人器之不稱,亟賜遞改,以重官方焉。臣今自江都回來,而是職未遞之前,何敢遽入禁扃?謹使褊裨,替納密付,尤功惶隕,亦望仍命有司,勘臣逋慢之罪,以肅朝綱,不勝幸甚。臣無任云云。答曰,今者文衡,其豈偶然?卿勿過辭,從速行公?仍傳曰,大提學批下,卽爲牌招察任。
乙未四月初六日丑時,上御集慶堂。坐直承旨入侍時,右副承旨姜俒,假注書李益海,記事官禹禎圭·朴聖集進伏。命書傳敎曰,噫,國之所以爲國,卽國綱也。昨日命讀二十一代史,今朝鮮君,若盤古氏,其果鴻荒則已。噫,嗣君,卽幾百年繼體之君,諸臣亦世祿之臣也,亦非比於國初檀君,而噫,五十年臨御,八十歲享年,漢唐以來其誰?噫,其君雖徒壽徒位,爲其臣焉敢若此?噫,近者眩氣,衰苶特甚,誠難誠難,而其猶强爲者宗國也。在近畿,人君一時飭勵,何過撕捱,而凝然不動,令次官代行,此果有國體乎,紀綱乎?臥而無睡,起思慷慨。頃者兵判,亦有下敎,況今判金吾,雖有前例,豈可任其逗遛,合眼不飭乎?臥而思之,何能自抑?判義禁朴相德,豈問遠近?卽其地投畀,使海東臣庶,少知八十二歲其君。噫,徒壽徒位,强而復政,曷勝慨然?旣行朝參·常參,晝講欲命,而誠難默。觀今擧措,以拜跪難,雖莫能躬行,坐而視政,宜自身飭,三年之內猶爲,況今日乎?今日資政殿,當常參朝講,儀注時刻單子安徐,待下敎只入正時。判金吾下敎代,以徐命應爲判義禁。予自歉然,何用牌爲?日未曙,卽爲分付,其令謝恩進參。命讀公事。命書傳敎曰,今聞湖南·湖西稅船過去狀聞,勿爲濫載,已有申飭,則其中一船,千石外加載三百石,一船,千石外加載二百石,此等事,因船雜費若此者,雖有此後,另加申飭。又傳曰,今聞沁留狀聞,大祗今番稅船,陸續無弊以來,予甚欣也,而監官·色吏同騎,申飭若何,而數多船,其或闕焉,不無參酌,咫尺畿甸,何敢若何?其涉駭然,當該縣監,事當營門決棍,而今番十分參酌,當該監色,決棍六十後,喬桐府充軍事,分付道臣。又傳曰,旣已下敎,監色一也,則沔川旣乘,色吏·監官無聞,當該道臣推考,監官比振威無甚異同,令道臣一體勘律。又傳曰,人君下敎,豈可異同?忠淸道處分若此,則京畿何異?畿伯推考,振威縣監重推,一依湖西例,捧傳旨。又傳曰,今聞湖南道臣狀聞,稅船若是陸續以來,而其中頃者有頉軍資監糙米亦來,殷監宜懲,今番若前,何付該府?當臨門,當該倉官決棍充軍,以此嚴飭。又傳曰,興惟昔年,予懷萬倍。曾見小說,中州卽上元日其時勿禁云,今番八日夜,曾亦下敎,殊常人外弛夜禁事,分付該軍門·一二巡廳·左右捕盜廳。又傳曰,嗚呼,旣行肄儀,夏禴親行,自古有焉,予年七十亦爲,而近者皆闕,今年予懷萬倍,豈特此乎?昌德亦闕焉,展拜亦然,是豈孝乎?氣雖益苶,心亦一倍。古人旣云,若無其誠,奚云祭乎?申飭獻官。肄儀已過,今則當齋宿,另飭諸執事,使八十二歲君,俾無不祭之歎。又傳曰,噫,以予氣豈爲萬機?萬念已冷,而日未曙,召承宣下敎,亦可見予氣,而此際聞湖南道臣農形狀聞,大麥已胚胎云,聞此其若親受,此心少紓。然其問登場,然後心可紓矣。又傳曰,夏禴在近,此等之類,豈可充於囹圄?兪漢章本律草記勘律,而淸齋相値,決杖代贖事,分付該府。又傳曰,今聞湖南道臣狀聞,事勢固然,豈可徒守常例?此亦民事,何稟處?依所請施行事,令備局卽爲分付。命退,諸臣以次退出。
乙未四月初六日卯時,上御集慶堂。常參·朝講入侍時,行都承旨申益彬,左承旨洪秀輔,右承旨洪九瑞,左副承旨金思穆,右副承旨姜俒,同副承旨李商輅,記事官朴思機,假注書李益海,記事官禹禎圭·朴聖集,先四拜升殿進伏。上具翼善冠·黑團領袍,殿坐訖,引儀唱興拜。上曰,朝講先爲之。領經筵事李思觀,知經筵事洪趾海,特進官具允鈺·宋淳明,侍講官李命彬·李東馨,大司憲任希敎,掌令崔夢嵒·金致九,持平李重馥,正言沈有鎭,以次進伏。上讀小學書題,命命彬讀之。上讀小學題辭,命東馨讀之。上命各陳文義。命彬曰,人情固無古今之異,而古則必使講習於幼穉之時,故及其長也,皆成良材,而後世則旣無豫敎之方,此所以古今人之不相及也。殿下旣任君師之責,必思留神於豫敎之道焉。上曰,從前三講書自我自,及此暮年,設行常參·朝講,誠是料表。所奏當體念焉。東馨曰,天人本自一理,而人君體天出治,在天爲元,而爲生物之始,在人爲仁,而是愛之理也。以元字仁字留神,切有望焉。上曰,元字仁字之說,甚好矣。思觀曰,今日法講,前古所無,臣亦以儒臣所陳,仰達矣。天人本一理,殿下措事發政之時,每必點檢,與天地之化,同乎異乎?同則行之,異則更思,而求其必同,以體天道。上曰,天人本自一理,豈有古今之異宜?人才或有長短,而作之不已,乃成君子,只在其人也。思觀曰,精一心法,自堯舜,至于今而無異,且才不借於異代,隨才器使,則可矣。趾海曰,灑掃應對,至微之事,修齊治平,至大之道,然自幼成習,推於小而至於大矣。殿下以小學之道,導率一國,使兆民同歸於小學之化,是臣之望也。允鈺曰,文義諸臣已陳達,而近來久未開講,今日仰瞻盛擧,不勝欣忭矣。淳明曰,臣再昨年入侍經筵,今又仰瞻耿光,天顔無減於前矣,不勝喜悅矣。上曰,卿等勸予建功,今日講聲不能敷,豈曰建功?思觀曰,今日殿下皆背講,閭閻老人,豈能如是乎?上曰,立敎篇何難盡誦?命書傳敎曰,嗚呼,爲人君者,卽視事而講學,自在其中,豈特一日萬幾?以此觀也,嗟其君無一刻休息者也。近者停闕已久,故頃日憶癸亥,朝參於崇政門,今日因慷慨,常參·朝講,近者欲爲未能者,果自量而然也。今日已判,更欲復爲,其何知也?故小學書題題辭兼講者,意在焉。且命朝講,意亦有在。今日入侍領事,熟馬一匹面給,知經筵特進官二人,參贊官,各熟馬一匹賜給。上番儒臣,是誰之弟?卽舊儒臣之弟,況準職,特爲加資。下番儒臣,其父之孝,予常深歎。今日入侍,一體加資。朝講入侍史官,各兒馬一匹,承旨職名,本參贊官,旣陞殿,各半熟馬一匹賜給。上曰,李廷傑·廷弼兄弟,卿等見之乎?思觀曰,臣見之矣。上謂東馨曰,爾父於延英門外抱疏泣血時,掖隷皆揮涕,予至今不忘矣。仍命挾侍進紙筆,親書表爾孝父四字,賜東馨。命常參諸臣入侍。領中樞府事金相福,左議政李思觀,戶曹判書具允鈺,吏曹判書趙重晦,兵曹判書金鍾正,刑曹判書洪趾海,大司憲任希敎,掌令崔夢嵒·金致九,持平李重馥,正言沈有鎭以次進伏訖。相福曰,殿下今日臨筵,皆背講,眞稀有之事。今日以後,益知建功之效矣。允鈺曰,己丑年外監貢物革罷時,各營門所負公債,一萬五千兩,自戶曹,每年流伊還報事,定奪,故自己丑,至甲午五年之間,已還報者六千九百兩,恰爲折半之數矣。卽今本曹形勢,十分苟簡,實無暇及於此等酬應,而況其所負私債,旣歸於一竝蕩減之科,公債似當一例區處,而此錢,若以公貨而難於蕩減,則間年或分排中折半還報,何如?上曰,蕩滌,何如?思觀曰,此係軍門之物,與私債有異,有難全然蕩滌。戶判之以間年爲奏者,果有參量矣。上曰,當初軍門給債者,私也。思觀曰,此非爲給債殖利,軍人等急於公役而得用者也。上曰,蕩滌,可也。重晦曰,進榮之規,雖資一品,若未經實職,則不得以一品追贈,而前知事金時鼎,資雖一品,未經實職,而單子中誤以一品啓下,臣之不察大矣,惶恐待罪,而單子中降品,改付標之意,敢達。上曰,勿待罪,付標,可也。鍾正曰,本曹騎步價布,是乃經費所需,排番上納,法意甚嚴,而近來各邑,稽緩成習,過當不納者,其數夥然,事誠可駭。今月內如未畢納,則當該守令,依法典營門決棍之意,爲先出擧條,嚴飭,何如?上曰,依爲之。趾海曰,秋曹,京兆兩衙門員役料布,自廟堂別般區劃,方將成節目啓下,則保民司之名雖罷,保民司之實,固自如矣。保民司設施時傳敎,在於節目,而安民保民之聖意,惻怛於數十行絲綸之間,不但爲都民莫大之惠澤,實爲法司遵守之良法。今當新節目啓下之時,不可不申明受敎,秋曹·京兆兩衙門,將爲揭板,以爲永久遵守之地,何如?上曰,依爲之。希敎·夢嵒·致九·重馥·昌漢·有鎭曰,臣等謂黑山島圍籬安置庶民罪人李迪輔,亟令王府,拿鞫嚴問,快正王法,宜矣。措辭見上上曰,已諭,勿煩。希敎·夢嵒·致九·重馥曰,臣等謂固城充軍罪人咸道亨,依本律處斷,宜矣。措辭見上上曰,勿煩。希敎·夢嵒·致九·重馥曰,臣等謂還寢罪人梁成卜減一律島配之命,宜矣。上曰,勿煩。有鎭曰,臣謂固城縣充軍罪人咸道亨,依本律處斷,宜矣。措辭見上上曰,勿煩。命退,諸臣以次退出。
乙未四月初六日未時,上御集慶堂。藥房入診入侍時,都提調李思觀,提調具允鈺,副提調申益彬,記事官朴思機·禹禎圭·朴聖集,醫官方泰輿·吳道炯·鄭允德·徐命緯·柳光翼·康命徽·白文昌,以次進伏訖。思觀曰,殿座移時,聖候若何?上曰,一樣矣。思觀曰,朝者講筵,王音若誦昨日之讀,臣等慶幸矣。上曰,兩儒臣貴矣。雖選擢,何過於此?思觀曰,皆是聖上思古事戀舊人而然也。上曰,任希敎入來矣。此人善矣。鄭光漢以爲無廉,而礪城之外孫則外孫也。思觀曰,其加資時,已爲陳達,則鄭光漢之言,過矣。上曰,參贊官,如其父乎?思觀曰,容貌則頗大於其父矣。上曰,無非故人之子也。上曰,予見李廷杰·廷弼,而李廷哲亦善矣。思觀曰,然矣。上曰,今日之事,亦建功效也。予因其宜制之,故猶如此也。思觀曰,學問乃所以收斂氣質,聖上五十年一言一動,無非學問上受用也。上曰,戶判今日之事,亦不偶矣。思觀曰,此人於國事,不泛然矣。上曰,大提學承牌乎?益彬曰,不爲矣。上曰,重任,故然矣。思觀曰,古規然矣。上曰,其祖亦爲文衡乎?益彬曰,然矣。凡三代矣。上曰,儒臣加資後,必歸家慰親矣。思觀曰,東馨,能文且精明,命彬,恬精之人也。上進湯劑,命提調更煎以入,提調先退。思觀請診候,上曰,兩首醫及柳源·鄭忠周診之。診候後退伏奏曰,度數調均,滑體好矣。上命書傳敎曰,今聞柳源,其祖柳瑞,曾祖故監司柳景緝,皆奉祀云,旣經察訪,相當守令待窠備擬,其令官享。益彬讀奏公事訖。命書傳敎曰,振威縣異於他縣,故今曉下敎,聞大臣所奏,有定式而勿杖,而雖已下敎安徐,充軍事,卽爲分付道臣。上曰,藥房提調,持湯劑更爲入侍。出榻敎上曰,今日予講小學二篇,二貼,宜矣。上曰,講經與製述,孰難?益彬曰,刻苦工夫,講經爲難,而製述則成功乃在於人手,此爲難矣。上曰,鄭錫五亦講經也。思觀曰,刻苦工夫者也。上曰,其父難矣。思觀曰,然矣。敎子甚嚴,兄弟成功也。上曰,故相兄弟,難矣。思觀曰,故相爲人謹愼,故參判爲人慷慨,知無不言矣。上曰,鄭弘淳無等也。思觀曰,善爲國事,可當一隅也,上進湯劑。命退,諸臣以次退出。
上在慶熙宮。停常參·經筵。
藥房都提調李思觀,提調具允鈺,副提調申益彬啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。萬古苟且人,逢萬古苟且世,飮萬古苟且湯。來日何日?萬懷千懷,其亦歇後語。此等心,中官駭然,莫知語字,君何堪,君何堪,氣何諭,氣何諭?雖在房中,若在雲霧,誠悶誠悶。建功何功,建功何功歟?入侍。
中宮殿·惠嬪宮,藥房口傳問安。答曰,知道。
申益彬啓曰,左承旨洪秀輔,今日不爲仕進,卽爲牌招,何如?傳曰,允。
姜俒,以兵曹言啓曰,依傳敎,初更過巡房直韓億昌,二更過巡房直張仁顯等,各撻楚五度之意,敢啓。傳曰,知道。
傳于金思穆曰,內局入侍時,書狀同爲入侍。
兵曹口傳政事,守門將李需克·李汝翼,部將林擎國·張齊賢。
以備忘記,傳于姜俒曰,昨日其涉駭然下敎,今日更聞,其果然,可知其此輩,旣知後宜參酌,末薦下敎安徐,部將二人,守門將二人,皆仍前任。
傳于金思穆曰,內局入侍。
申益彬,以吏曹言啓曰,高陽郡守趙德行,催促當日還官後,草記事,命下矣。高陽郡守趙德行,今方還官之意,敢啓。答曰,知道。
李商輅,以義禁府言啓曰,朴相德卽其地投畀之命,安徐事,命下矣。卽爲放送事,分付該道道臣之意,敢啓。答曰,知道。
姜俒,以御營廳·一二所巡廳·左邊捕盜廳言啓曰,去夜犯夜人無所捉之意,敢啓。答曰,知道。
又以右邊捕盜廳言啓曰,去夜二更三點量,幼學金履迪,犯夜被捉,故依傳敎移送秋曹之意,敢啓。答曰,知道。
李商輅,以刑曹言啓曰,右邊捕盜廳草記內,去夜二更三點量,幼學金履迪,犯夜被捉,依傳敎移送秋曹事,允下矣。犯夜罪人金履迪,依律文決笞五十度,放送之意,敢啓。答曰,知道。
乙未四月初七日辰時,上御集慶堂。藥房入診,書狀同爲入侍時,都提調李思觀,提調具允鈺,副提調申益彬,記事官朴思機·禹禎圭·朴聖集,書狀李世奭,醫官方泰輿·吳道炯·鄭允德·徐命緯·柳光翼·康命徽·韓命禧,以次進伏訖。思觀曰,夜間聖候,若何?上曰,一樣矣。寢睡·水刺之節,亦若何?上曰,同矣。請進御,上進湯劑,請診候。上曰,爲之。泰輿進前,診候後退伏奏曰,脈候左右三部度數調均,滑體亦一樣,好矣。道炯等以次診候,所達與首醫言同矣。允鈺曰,昨日所下傳敎中,稅船之千石外,雖雜費加減者,此後申飭事,命下矣。凡稅船實載,雖以千石爲定,海路稍遠之邑,則船價,或過二百石,或至三百石,此外如斛上加升等,不得已之名色者,則曾於作隊船節目時,許令加載,故各邑遵而行之,已成例規。今若減此數分載,則恐不無掣礙之之端,故敢此仰達。上曰,依前爲之,可也。思觀曰,大船多載,然後運之易矣。上曰,提調出,更煎而來。允鈺先退。思觀曰,臣昨入講筵,獲近耿光,至蒙賜馬之恩,生逢聖世,見此稀有之慶,臣之八字,亦可謂好矣。上命書狀入侍。世奭進伏。上曰,北京消息,何如?世奭曰,關東有百四歲老人,皇帝命賜額其門,皇太后年今八十四,隨皇帝往返江南云矣。上曰,與李世孝幾寸?世奭曰,十寸也。命書狀先退。上曰,宋淳明尙不衰,雖道臣之任,足可當矣。思觀曰,此人年少時,故相期待之,且屢經州牧,纔合道臣矣。上曰,一堂任之,可也。思觀曰,宋氏立朝者小,故領相亦亟稱此人矣,臣旣承下敎,當傳於領相矣。上曰,卽今知申,亦足可爲矣。思觀曰,年雖少,出身旣久,履歷亦多矣。上曰,然矣。徐有隣亦以知申,除畿伯,此人奇矣,有防,何如?思觀曰,貌甚好矣。上命入賡韻軸,益彬讀奏。至領府事金相福詩,有願得群情伸之句。上曰,願伸,何意?思觀曰,非但領府,群情然矣。方今日氣和暢,聖體康寧,臣亦有所請矣。益彬曰,臣極惶悚,而領府旣言志,左相亦發端,此乃臣子秉彝之天也,願勿拒之。思觀曰,頃者召見耆民,至有賜饍之擧,臣欽仰聖德,而臣等則陪九耋人君,尙此默默,此豈臣分?臣與領相,常常言及,領府與之志同,故自發於詩矣。小臣獨入,故不敢長達矣。上命讀奏公事後,藥房提調,持湯劑更爲入侍。上曰,左兵使李長燁,年多乎?思觀曰,多矣。其弟長爀,亦久矣。小臣待罪灣尹時,已爲嘉善定牧矣。上命書傳敎曰,予常以予之心期人,故頃者雖下敎,今聞相臣所奏,自覺過矣。且我國人,弟先者多,以予心望人,亦豈無沈滯之道。李長爀,依前無礙調用事,分付。若是自悔下敎之後,雖長爀,焉敢復以此撕捱?以此知悉。思觀曰,傳敎中自悔二字,豈大聖人之言也?臣不勝感歎也。上曰,賡韻軸持出。思觀曰,頃者鄭尙淳銓長時,謝恩次入來,而被罪矣,今者朴相德,亦入來而被罪矣。上曰,此人潔潔矣。思觀曰,公正和平矣。上命書傳敎曰,予無深意,故昨曉處分若此,今聞左相所奏,果入城云,旣聞之後,何云地之遠近?朴相德卽其地投畀之命,安徐。允鈺曰,竊觀萬機酬應,精神運用,漸漸勝矣,方今日氣和暢,聖候康寧,區區下情,願少伸慶忭之沈也。上曰,時則好時也,卿等之意,不全在於賀禮也。益彬曰,此乃秉彝之性也,此時不爲,更待何時?允鈺曰,臣等遇萬古稀有之慶,雖年年稱慶,月月陳賀,猶不足以稱其慶也。上曰,於予則過矣,於卿等則宜乎謂慶也。上曰,予視乎,聽乎?思觀曰,向者李輔國入侍時,旣已審察其長短,昨日鄭忠周入侍時,亦詳察其面廣矣。上曰,或明或不明矣。益彬曰,以昨日御筆見之,則字劃雖小,而間架甚均,以此推之矣。允鈺曰,八十法講,古所無也。上曰,衛武公則必爲之矣。思觀曰,只衛武公一人,故得聖之名矣。請進御,上進湯劑。思觀曰,待下敎矣。命退,諸臣以次退出。
乙未四月初七日未時,上御集慶堂。藥房入診入侍時,都提調李思觀,提調具允鈺,副提調申益彬,記事官朴思機·禹禎圭·朴聖集,醫官方泰輿以次進伏訖。思觀請進御湯劑,上進御後。上曰,何處儒來乎?益彬曰,一則關東儒,而以史庫修補事來,一則湖南儒,而以全鶴齡事來矣。上曰,過甚矣。此乃道臣狀聞事也,何關於渠乎?命書傳敎曰,方當暮年,憧憧國事,故下問者非求也,恐或有異事而然也。頃者衿川儒,已下敎,意謂息雜,今視三人,二嶺儒·一東儒云,故問其本事,東儒言史閣事,而此有道臣令本官,豈一儒,陳章者?二則嶺儒,而戊申至於今年,其幾十年,雖李述源,今請則過,況此乎?政院不捧,予若無問,自可止息,而此弊予已熟知。昔年廣州儒,以分院事陳章,而曷勝其弊?凡此等事,貽弊京鄕,亦難勝言,數日遲滯,民受其弊。嗚呼暮年,已知弊聞其此,其宜下敎,而未遑他事,只此敎其令今日內下去,復問若留,噫,雖衰,位則君師,當分付大學,以不遵君命,停擧一體嚴飭。上命讀奏公事後,上曰,趙德行情勢,何事?益彬曰,頃日以臺言就囚,持放也。思觀曰,臣曾爲湖西伯時,此人爲恩津縣監,善治矣,意外臺言,旣已落空,則催促下送,宜矣。頃見供辭,所謂皮之不存也。上命書傳敎曰,於渠勢使固然,於本事可謂毛將焉傅,此時曠官,其涉駭然,旣聞其可囚家僮催促而止,當令該府處之。呼寫未畢,更思近日,予心一倍,其何張大?令該曹嚴加申飭。且在只久,其令不愈此時,卽令還宮。還官後該曹申時前草記,而噫,八旬人君,若是申飭,則是誰之子,焉敢捉命於此日乎?此忠孝闕一也,豈可無人?當嶺沿定配,撕捱與分義,孰輕孰重?以此嚴飭。益彬奏承旨洪秀輔違牌傳旨,上命書傳敎曰,左承旨許遞,其代,李命彬爲承旨牌招察任,房順房。思觀曰,明日亦當依例矣。命退,諸臣以次退出。
上在慶熙宮。停常參·經筵。
藥房都提調李思觀,提調具允鈺,副提調申益彬啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今日何日?憶昔懷萬。豈特此乎?心懸丹門,是豈孝也。亦曰子道?予將何心,强飮建功?此心若此,氣何諭乎?
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
藥房口傳啓曰,朝奉批旨,不勝下情之悶鬱,詣閤祗俟矣,卽伏見備忘下者,至有休焉之敎,益切焦迫之至。臣等雖甚愚迷,今日追慕之聖心,豈不仰體,而其在保護之道,日三進劑,不容少緩,雖承下敎,不得進則不敢退,玆敢冒進衷懇。伏乞暫許召接,俾臣等奉湯劑以入,千萬顒祝,惶恐敢啓。以承傳色口傳下敎曰,今日欲見文故酬應,而建功則今日豈可下咽乎?若飮建功,則豈今日命製之意乎?於停擧儒生,亦何如耶?其退休。不然則當臥廳矣,速休焉。
姜俒,以都摠府言啓曰,今日入直內三廳武兼禁軍及軍兵等,當爲中日習射,而夏享大祭齋戒相値,不得爲之之意,敢啓。答曰,知道。
李相輅啓曰,持平吳大益,下諭後過限不上來,依定式遞差傳旨及禁推傳旨捧納之意,敢啓。答曰,知道。
以備忘記,傳于金思穆曰,憶昔甲午,予懷千萬。自古今日,其皆親享,冥然今日,能到丹門,展謁展拜,正朝亦闕,今日若此,是豈孝也,予豈子道?今日予懷,萬倍兼焉。八十二歲,此何景像?建功浮雲,內局禁越,卿等休焉。
以備忘記,傳于李命彬曰,爲此任者,擧皆二品,時嶺南右兵使,加資。
以備忘記,傳于金思穆曰,今日太學與學朝食堂儒生,待令。
以承傳色口傳下敎曰,注書書題儒生先拜,坐直承旨率儒臣儒生,時服來詣崇賢門,設油遮日,頒紙。
傳于姜俒曰,騎馬三匹立之,宣傳官一員待令。
傳于姜俒曰,前已下敎,而犯夜弛禁事,分付兩廳。
以慶尙監司狀啓,四月令薦新生竹筍,節序差晩,限內不得封進,惶恐待罪事,傳于姜俒曰,勿待罪事,回諭。
傳于李命彬曰,承旨與兩儒臣,持試券入侍。
姜俒,以訓鍊都監·一二所巡廳·左右捕盜廳言啓曰,去夜犯夜人無所捉之意,敢啓。答曰,知道。
乙未四月初八日辰時,上御延和門外。香祇迎入侍時,行都承旨申益彬,左承旨洪秀輔,右承旨金思穆,左副承旨李商輅,同副承旨李命彬,記事官朴思機,假注書李益海,記事官禹禎圭·朴聖集侍立訖。上具翼善冠·袞龍袍,乘輿出自通陽門,詣板位,香祗迎訖,禮房承旨馳詣太廟奉審以來事,下敎。仍爲還內,諸臣以次退出。
乙未四月初八日戌時,上御集慶堂。坐直承旨持試卷奉入侍時,校理鄭景仁,修撰安大濟,同副承旨李命彬,注書李益海,記事官禹禎圭·朴聖集進伏訖。上命上番儒生讀九丈,下番儒生讀十丈。儒臣讀奏,上命書等,次上者一,次下者三,其餘皆更,而間有傳敎書於試券者八。命書傳敎曰,今日試士,豈得儒於此中之意乎?嗚呼,追慕係心,慷慨亘中,有此擧問,其本卽忠孝,則捨其本而論其末,可乎?其中無形者,不可不下敎,而猶有人事者,次上者一,次下者三,此何書榜目者?次下者,依常時例勿論,次上者,待賢關之道,豈可闕榜?雖然,雖給分,非予命題,何論乎?只紙一卷筆三枝墨二笏賜給,以免無色。又傳曰,生員任豐周製,雖非問意,纔小科人,今日豈有助者。亦有寫手,而自製自寫,亦非無形,其亦次等。予之恒日所惜,卽才也。雖然,賞宜給分,而只賜物者,予意有在,紙二卷加給。又傳曰,今日製述意在,故卽爲科次,聞禮畢前,其何應酬,而中官無識混入,當該中官,從重推考。又傳曰,備局次對,進定於今日。又命騎馬一匹立之,宣傳官二員入侍,下敎。命退,諸臣以次退出,時夜五更矣。
上在慶熙宮。停常參·經筵。
自辰時至未時,日暈。
藥房都提調李思觀,提調具允鈺,副提調申益彬啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。過昨日憶昔年,豈曰孝誠冥然?聞問候心先隕。八十二誠苟且,製述儒閒汨董,六十八誠可笑,氣何諭次對入。
中宮殿·惠嬪宮,藥房口傳問安。答曰,知道。
李商輅啓曰,今日次對,兩司長官當爲進參,大司憲任希敎,卽爲牌招,以爲進參之地,何如?傳曰,允。
又啓曰,大臣·備局堂上,依下敎來待矣。
傳于姜俒曰,內局入侍,次對同爲人侍。
以備忘記,傳于姜俒曰,今予心今予心,惟在昔惟在昔,誠冥然誠冥然,曷勝慨曷勝慨?慷慨亘欲親問,太學生安徐可。應對者予當臨,昨日門侍衛安徐,承旨時服,待下敎詣閤。
傳于姜俒曰,昨日製述,次上儒生入侍。
姜俒啓曰,今日殿座時,承旨當爲備員,右副承旨李商輅,以式暇不爲仕進,卽爲牌招,何如?傳曰,允。
傳于姜俒曰,承旨與儒生入侍。
注書朴思機病,代以李兢淵爲假注書。
傳于姜俒曰,徐命膺下敎之後,何如是寥寥乎?書吏使令,懸之。
姜俒,以侍講院言啓曰,本月說書趙尙鎭,除拜之下,不爲出肅,卽爲牌招察任,何如?傳曰,允。
李商輅,以兵曹言啓曰,本曹堂上軍官禁軍遞兒窠,今方有闕矣,依節目禁軍別將,與各番將,眼同試取,以其居首者塡差之意,敢啓。答曰,知道。
又以兵曹意啓曰,羽林衛將元厚鎭,素抱痰癖之症,近又添劇,旬月之內,勢難起動供職,呈狀乞遞,宿衛輪番之任,不宜久曠,今姑改差,何如?傳曰,允。
又以兵曹意啓曰,昌德宮衛將金游,除授在外,過限未上來,依法典改差,何如?傳曰,允。
李命彬,以義禁府言啓曰,前持平吳大益禁推,過一朔後勘律事,傳旨啓下矣。吳大益,時在平安道平壤地云,依例發遣府羅將拿來,何如?傳曰,允。
李商輅,以禁衛營·一二所巡廳·左右邊捕盜廳言啓曰,依傳敎,去夜弛夜禁之意,敢啓。答曰,知道。
慶尙監司金載順疏曰,伏以臣,冒應藩任,行且陛辭矣,臣父墳,在於京畿高陽地,今將遠離,不禁霜露之感。伏乞聖慈,特許臣省掃往來之暇,俾伸至情,不勝幸甚。臣無任云云。答曰,省疏具悉。今者此請,人子當然之道也,許施焉。
大司憲任希敎疏曰,伏以臣,伏蒙恩暇,救護母病,感激洪私,闔門攢祝。第母病,浹旬進退,一味危篤,臣晝夜扶將,焦惶罔措。勢難離側,罪犯久曠,間經次對,亦未進參,辜負職冞切悚惶,日昨常參,出於特敎,情私雖迫,義分是懼,不得不抑情暫膺,而臣母年迫八耋,兩年大腫之後,眞元銷鑠無餘,種種諸症,乘虛迭發,㱡㱡床褥,乍歇乍劇,氣息綿綴,藥餌爲事,臣以終鮮之身,獨自扶將,煎灼度日,顧此情理,雖是晷刻之頃,萬無暫離之望。召牌之下,祗承無路,臣罪至此,益無所逃。玆敢忙陳短章,疾聲呼籲。伏乞天地父母,俯賜矜諒,亟遞臣職,以便將護,仍治臣煩瀆之罪,以肅朝綱,千萬幸甚。臣無任云云。答曰,省疏具悉。卿其勿辭護焉。
以儒生製述,傳于南溟學曰,今者此擧,意豈淺淺?知此故不召文任,而然其問孝悌,則不對莫重,先以建功起頭者,豈特曷勝慨然,雖然?此則異於彼,不書更而只書下等。噫,於此後,快洗時體心,學一直者,何以爲直?莫知建功補瀉,循例從套,其果直乎,復或若何?寧負於君,欲免一世駭異者也。
傳于李一運曰,其雖慷慨,而其本卽是孝悌,則以建功爲頭,此心何心?此莫知有苦心,從時體而循例,其惜靑衿,事當停擧,渠雖駭然,居齋之儒,公然召來,有此命,豈惜鳥卵之意乎?只諭而勿處分焉。
傳于李壽咸曰,此正時體中標下也,更猶惜也,其令讀書。
傳于金天欽曰,祈永豈學問乎?爾亦服建功登小科乎?雖衰,在君師位,況萬懷交中,於今此擧,意豈淺淺?
傳于金復仁曰,京儒宜停擧,而雖參酌,此則全捨忠孝,只言建功,萬萬無據,萬萬駭然。此時體中輿㒗,比需着儒巾着儒衣居齋,此辱食堂,甚矣,卽爲停擧,付籤靑衿錄。
傳于李得履曰,噫,六十八莫脫時體中,惜哉惜哉。
傳于李東燁曰,文何荒雜?文旣若此,亦何所望乎?
傳于李準海曰,此與無端直入有異,惜乎莫知予問也。
判義禁徐命膺疏曰,伏以臣,杜門自訟,爲日已久,忽於昨者,伏奉判金吾除旨,繼又有卽爲謝恩之命,而第臣於前冬試院事,引義控籲,及大僚之對章筵奏出,而本事自歸虛罔。夫以崇品之臣,誣引首相,欺蔽天聽,此不但淸朝之羞恥而已,乃是世道之大變也,雖荷聖明,以上天之至仁,曲示㴠貸,然臣亦有一端羞惡之未泯者,豈敢以苟免當律爲幸,而揚揚彈冠,復厠於搢紳之列乎?連値淸齋,今始自列。伏乞先遞臣職,仍加邦憲,以爲人臣誣罔者之戒焉。臣無任云云。無批答。
乙未四月初九日辰時,上御集慶堂。藥房入診入侍時,都提調李思觀,提調具允鈺,副提調申益彬,記事官禹禎圭·朴聖集,醫官方泰輿·吳道炯·鄭允德·徐命緯·柳光翼·康命徽·元命述,以次進伏訖。思觀曰,夜間聖體,若何?上曰,一樣矣。寢睡·水刺之節,亦若何?上曰,同矣。上曰,任豐周不偶然矣。思觀曰,昨日呈券儒生,有自作自書也。請進御湯劑,上進御。請診候,上曰,置之。命書傳敎曰,受由承旨許遞,其代李東馨爲承旨,牌招察任,房順房。仍命次對入侍。次對罷後,內局還入。上命玉堂徐有防,持入大淸會典,讀奏朝貢卷後。思觀曰,昨伏見祇迎時則果大勝矣。益彬曰,昨旣不進御,今日則加進,宜矣。上曰,藥房提調持湯劑,更爲入侍,上進湯劑後。思觀曰,今日則早爲召見,是伏望矣。命退,諸臣以次退出。
乙未四月初九日辰時,上御集慶堂。大臣·備局堂上引見入侍時,左議政李思觀,行司直李章吾,行副司直李潤成,兵曹判書金鍾正,行副司直鄭尙淳·尹泰淵·尹得養,行大司成李瀰,大司諫蔡弘履,掌令崔夢嵒·金致九,持平李重馥,副校理徐有防,左副承旨姜俒,假注書李益海,事變假注書朴載德,記事官禹禎圭·朴聖集,以次進伏訖。思觀曰,此全羅監司徐浩修狀啓也。以爲舊還居末興陽縣監李萬軾,居二古阜郡守姜柱箕,居三羅州兼任靈岩前郡守宋載岳,舊軍餉居末井邑前縣監金克行,居二光州牧使徐魯修,居三高敞縣監金聲九等罪狀,令廟堂稟處爲請矣,依事目,舊還上居末決杖,居二推考,居三勿論,舊軍餉居末拿問,居二決杖,居三推考事,頃日筵中旣已稟定矣。依此擧行之意,分付,何如?上曰,依爲之。弘履·夢嵒·致九·重馥·昌漢,有鎭曰,請黑山島圍籬安置庶民罪人李迪輔,亟令王府,拿鞫嚴問,快定王法。措辭見上上曰,已諭,勿煩。弘履曰,請固城縣充軍罪人咸道亨,依本律處斷。措辭見上上曰,勿煩。弘履曰,新除授司諫李亨元,時在江原道安峽地,正言朴聖泰,時在京畿南陽地,請竝斯速乘馹上來事,下諭。上曰,依啓。夢嵒·致九·重馥曰,請固城充軍罪人咸道亨,依本律處斷。措辭見上上曰,勿煩。夢嵒·致九·重馥曰,請還寢罪人梁成卜減一律島配之命。措辭見上上曰,勿煩。夢嵒·致九·重馥曰,新除授執義成胤儉,時在忠淸道大興地,請斯速乘馹上來事,下諭。上曰,依啓。摘奸宣傳官入侍事,下敎。已而命退,諸臣以次退出。
乙未四月初九日午時,上御集慶堂。承旨率儒生入侍時,右承旨姜俒,假注書李益海,記事官禹禎圭·朴聖集,進伏訖。上命諸儒生以次進前。任豐周進伏。上曰,誦昨日文。豐周誦之。上問建功三貼之過否。豐周曰,有助於保嗇,則雖過三貼,豈不可乎?金德行進伏。上問如前。德行曰,以昨日策題見之,孝悌爲重,可知殿下,是列聖朝遺體,何不顧保嗇之道也?上命書傳敎曰,金勉行·金善行尙今思焉,今日見其從弟,予用愴焉,豈無表意?依任豐周例,紙筆墨賜給,而噫,今予慨然者,于今時體也,言之何益?予有量焉。諸生,以次進伏。上問如前,所對亦無異同。至孔㐕,命書傳敎曰,今日召儒生,意蓋深矣,而見孔子六十八世孫孔㐕,恐或鋪張,詳問前朝恭愍王時,來我朝,冠冕旣相連,非孟浪可知。嗚呼,年今八旬,見孔聖孫,其涉異事。入我朝爲都憲國子長,初欲令銓曹,待窠調用,噫,今番事若此,後弊所關,依任豐周例,紙筆墨賞給,只表予意。命儒生先退。命書傳敎曰,泮儒慨然有此敎,而只有懷者入侍之命,則混同而隨,甚於昨日,其涉矇然。當該京,兆堂從重推考。仍命讀公事,以判義禁徐命膺疏。命書傳敎曰,人臣處義,無過不及,可矣,況事君乎?人皆若判金吾,心隨一事,皆納履而去,豈有是理,豈有是理?讀奏予聞已苦,況爲臣子者乎?萬萬過矣,萬萬寒心。捧納承旨推考,此章給之,卽爲牌招察任,其莫敢違牌,望以存國體。又傳曰,今聞關西伯狀聞,可謂得體,依狀請擧行事,卽爲回諭。命內局入侍。出榻敎命退,諸臣以次退出。
乙未四月初九日未時,上御集慶堂。藥房入診入侍時,都提調李思觀,提調具允鈺,副提調申益彬,記事官朴思機·禹禎圭·朴聖集,醫官方泰輿,以次進伏訖。思觀請進御。上曰,今日入侍儒生,亦有所見矣,然此予之過也。仍覆湯劑。思觀曰,何爲如此?益彬曰,焦迫矣。思觀曰,前年此日,臣等二人,俱爲提調,其時亦三貼矣。上曰,今日儒生,無希望之人。思觀曰,雖停擧,必無不勸之儒矣。上曰,徐命膺事,太過矣。思觀曰,過矣。上曰,予欲飮之,而慨然於儒生也。思觀曰,殿下若以此慨然,則將不勝其慨然也。昨日製述,皆爲無等,而殿下一竝揮斥,書以更次下,此不以文考之也。儒生,不過以所見製呈,亦可見其天眞也。宗社之托,臣民之望,專在殿下一身,何爲如此乎?允鈺曰,堯舜倦勤之年,必不得展拜於大廟,而聖上則已香祗迎矣。思觀請更煎以入。上曰,二貼足矣。今日復進,則席笑予矣。思觀曰,昨日則臣不敢一言,而今日之如此,實非所望也。允鈺曰,過用聖心,不顧聖躬,不勝焦迫矣。益彬曰,殿下之進御湯劑,卽一工夫,不宜間斷矣。思觀曰,昨年此日,亦爲進三貼矣。上曰,覺今是而昨非也。思觀曰,招見儒生,旣命製述,又爲下詢,而不用其言,又從以如此,大聖人事,亦近迫切也。上曰,卿等退。予則言顧行矣。允鈺曰,多士退去時,命入內局,渠輩必知以進御,而今聞如此,則必缺然矣。思觀曰,多士必若負罪矣。上曰,更煎以入。允鈺先退。上命讀奏公事訖。藥房提調持湯劑更入,上進御後,命退,諸臣以次退出。
上在慶熙宮。停常參·經筵。
自辰時至午時,日暈。
藥房都提調李思觀,提調具允鈺,副提調申益彬啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。日自悶,氣何諭?夜猶長,亦何堪?建功煎,待敎侍。
中宮殿,惠嬪宮,藥房口傳問安。答曰,知道。
傳于姜俒曰,內局入侍。
傳于申益彬曰,予心慨然,百姓野夫中,若有以湯劑三貼爲過者,知奏。果然有之,差備門伏地。
以備忘記,傳于李命彬曰,今日意雖在矣,李輔國是誰孫?初巡能中,尹弘儉一巡內三中,予今初見,暮年心喜。
以備忘記,傳于事命彬曰,兩等例射,近年稀闊,今日爲焉。南內乘李輔國,南宣傳尹弘儉,皆本廳居首,且李輔國,卽勳臣孫,今番皆用本廳,一體直赴殿試。
以備忘記,傳于金思穆曰,帶礪勳臣孫,將成婚云,追憶會盟時,予心喜,紬三疋·木五疋·米二石·太二石,令該曹助婚,以表予意。
申益彬,以弘文館言啓曰,副修撰洪樂任,除拜多日,尙不行公,卽爲牌招察任,何如?傳曰,允。
以備忘記,傳于李命彬曰,今日軍職試射時,王道弘居首,直赴殿試。
傳于申益彬曰,內局入侍。
李命彬,以兵曹言啓曰,今四月十一日,武臣賓廳武經講日次,而中日相値,不得爲之之意,敢啓。答曰,知道。
以承傳色口傳下敎曰,承旨惟允可嘉,虎皮一領特賜。
李命彬,以御營廳·一二所巡廳·左右邊捕盜廳言啓曰,去夜犯夜人無所捉之意,敢啓。答曰,知道。
大司諫蔡弘履,掌令崔夢嵒,持平李重馥,獻納李昌漢,正言沈有鎭啓曰,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上答曰,已諭勿煩。掌令崔夢嵒,持平李重馥啓曰,請固城縣充軍罪人咸道亨,依本律處斷。答曰,勿煩。
又啓曰,請還寢罪人梁成卜減一律島配之命。措辭見上答曰,勿煩。
掌令金致九疏曰,伏以臣,特一遐鄕冷跡耳,人旣湔劣,才又鹵莽,不足以備數於臺閣之列,而一日之內,特恩洊降,臣誠惶隕感激,黽勉供職,首尾數十日餘日,連登筵席,而不能出一言論一事,恩深罪大,悚恧方切,卽接鄕信,臣之八耋偏母,素患虛勞之症,越添於春夏換節之際,飮啖全却,眞元暗鑠,委頓昏囈,思欲見臣,自聞此報,方寸煎灼,按住不得,忙陳短章,徑尋鄕路。伏乞天地天母,諒臣懇急之私,亟遞職名,仍治擅行之罪,以肅朝綱,千萬幸甚。臣無任云云。答曰,省疏具悉。爾其勿辭護焉。
乙未四月初十日辰時,上御集慶堂。藥房入診時,都提調李思觀,提調具允鈺,副提調申益彬,假注書李益海,記事官禹禎圭,朴聖集,醫官方泰輿·吳道炯·鄭允德·徐命緯·柳光翼·康命徽·李春敷·元命述·丁志泰等,以次進伏。思觀問候,上曰,一樣。思觀請診候,上曰,置之。思觀曰,日前不進湯劑,臣等切以爲悶也。上曰,昨日儒生,可愛乎?思觀曰,雖更問,亦然也。上曰,此雖時體,亦有一段誠心矣。思觀曰,然矣。命書傳敎曰,其對雖駭然,其心卽爲國,更已足復何下敎?金復仁停擧,靑衿錄付籤下敎安徐。思觀曰,出送提調,再煎湯劑以來乎?上曰,此甚怪事,靡一世也。上曰,有咳嗽而無唾,何耶?思觀曰,此津液也,不出,好矣。上曰,今則坐臥俱不便,誠甚苟且矣。湯劑欲止十日,何如?思觀曰,豈可如是?連進爲好,而亦不必永定三貼,聖候若快復康寧,則雖二貼,亦無不可矣。丁志泰今日入來矣。上曰,診候。志泰診訖奏曰,脈候左右三部調均,滑體亦好矣。上曰,前已見之乎?思觀曰,曾待令於差備矣。仍命書傳敎曰,丁時悌,予則曰可名,況孔聖,亦稱三世,今見曾已差備待令,資亦嘉義,爲守令者多,其令同爲入侍?命讀公事。上曰,起坐時氣忽眩,提調出去,再煎湯劑以來。益彬曰,此臣等所以悶迫者也。提調奉湯劑入來。上曰,人皆謂予病瘳,豈不慨然?思觀曰,湯劑寒矣。上曰,寒亦不害矣。遂進御。命賤臣,坐直承旨與儒臣持問答入侍事,下敎。坐直承旨入來,藥房諸臣以次退出。
乙未四月初十日巳時,上御集慶堂。坐直承旨·儒臣同爲入侍時,副校理徐有防,修撰李在學,同副承旨李東馨,假注書李兢淵,記事官禹禎圭·朴聖集,以次進伏訖。上命讀問答,諸臣以次輪讀訖。上命退,諸臣以次退出。
乙未四月初十日酉時,上御集慶堂。藥房入侍時,都提調李思觀,提調具允鈺,副提調申益彬,假注書李益海,記事官禹禎圭·朴聖集,醫官方泰輿·吳道炯·鄭允德·徐命緯·柳光翼·康命徽·李春敷·元命述·丁志泰等進伏訖。思觀進湯劑,上卽爲進御曰,卿等喜乎?諸臣起伏曰,豈不喜幸也?命書傳敎曰,內乘李輔國,旣已直赴,今聞成婚云,子息成婚有前例,內乘豈有例?今姑許遞,以便成禮,此後其令待窠復差。益彬曰,小臣極爲惶恐,有懷敢達矣。朝者下敎,雖已頒布,而無識常漢,專以希覬之心,紛然而至,則事體極爲未安矣。上曰,所奏誠然。仍命書傳敎曰,俄者下敎,慷旣而然,今聞知申所奏,可謂惟允得體,下敎安徐。命退,諸臣以次退出。
上在慶熙宮。停常參·經筵。
藥房都提調李思觀,提調具允鈺,副提調申益彬啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。日三飮,氣若此,嗟金丹其何功?問扁鵲俟河淸,其損益予自先,今三貼,有何意?於今日當二貼,欲二貼可謂倖,定兩次各有時,宜其時入侍焉。
中宮殿·惠嬪宮,藥房口傳問安。答曰,知道。
李商輅,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
以備忘記,傳于李商輅曰,內乘李輔國下敎更思,夫婦五倫中一,子息與已,其何異乎?內乘仍任,若京中,直爲婚禮,若鄕,趁成婚事進去回來,成婚後入來。其令呈單,回來前,若有代直者,正常稱一內乘,其令入直,此後有若此者,以比定制。
傳于姜俒曰,內局入侍。
李商輅啓曰,事變假注書朴載德,身病猝重,勢難察任,今姑改差,何如?傳曰,允。
傳于李商輅曰,宣傳官一員待令,騎馬三匹立之。
事變假注書朴載德改差,代以鄭爲事變假注書。
申益彬啓曰,卽者吏曹郞廳來言,判書趙重晦,參判尹得養,參議金致讓,俱以病不來,不得爲政云,竝卽爲牌招,何如?傳曰,允。
傳于李東馨曰,耆社諸臣中,有可能入來者,使之入來。
以備忘記,傳于李東馨曰,壽則多辱,予聞帝堯,昔海昌尉問安廳,見問安諸老人扶將而來,笑曰,此皆冒年者。予幼時聞,心以爲過,近者氣若前,入睡者多。噫,今日初夢夢中,聞今世人冒年者夥然,其欲親問,而氣苶何能?令承旨問焉。果然渠雖駭然,年已七八十者,何棍?其孫欲代棍。噫,士夫豈若此?此皆常人而然,因此以覺,因日氣今雖咳嗽,豈一唾?意謂涸渴,申後連二唾,其亦異事。噫,予恃者民也。此輩若此,嗚呼,暮年,誰恃誰恃?今夢近年初,若是指導,若漢帝見金人求佛,是豈偶然?孔聖夢見周公,有吾衰歎,嗟哉,其夢,豈曰誕乎?尙今支撑,體鄒聖云。此亦於予一判。若是而三飮建功,聖賢見予,謂予若何?曷勝歉然?嗟哉,建功。神農雖勸,予當辭焉。內局諸臣扁鵲,皆令自休。
以備忘記,傳于李東馨曰,禮記旣云,今予於年八十九·八十八·八十三人敬待者,意蓋深矣,而今夢,必也指導此三人夥然,豈曰孝乎?興惟及此,曷勝曷勝?此詳知然後心可弛。歲饌單子中冒年者,其令自首,皆付標以入。聞此後當飮建功。大抵末世,倖門廣開,詐僞成習,若有一人,是豈孝,亦豈孝乎?此夢豈偶然,較正然後,可謂人子。特令五部,卽問本年,付標以入。噫,予恃者民也,於今世道已知,夢亦然,予心若何?卽令誠問,付標以入。
有政。吏批,判書趙重晦牌不進,參判尹得養進,參議金致讓式暇,都承旨申益彬進。以金履常爲持平,李宅鎭爲左尹,申熤爲左通禮,李遠培爲尙衣主簿,洪進漢爲繕工主簿,鄭忠彦爲奉常主簿,李夏材爲楊州牧使,沈墢爲仁川府使,朴取源爲靈光郡守,李喆遂爲谷城縣監,金載億爲靑山縣監,趙重晦爲同成均,兼執義李世奭減下,慶尙右兵使李性默,嘉善加資事,承傳,南海縣監李東植,以軍器修改,通政加資事,承傳,以金養純·李胤馥爲學諭,權禎爲宗簿正,李周顯爲萬寧殿別檢。
兵批,判書金鍾正進,參判洪梓病,參議朴師海病,參知悶百奮入直進,左副承旨李商輅進。以姜始顯·李敬天爲僉知,宋載瑞·申應周爲宣傳官,任嵂爲內禁將,曺命楫爲羽林將,李再煥爲忠翊,張世柱爲昌德將,朴尙謙爲同知,金履準·朴光迪·李尙履爲副護軍,嚴璹·洪九瑞·洪秀輔·朴相老爲副司直,內乘李輔國,部將李需克·李汝翼,守門將李擎國·張齊賢,竝仍任事,承傳。
吏批啓曰,判書趙重晦牌不進,參議金致讓式暇,小臣獨政未安,何以爲之?敢稟。傳曰,仍爲之。
傳于李東馨曰,今日政守令,皆令今日入侍。
李東馨啓曰,耆社諸臣,依下敎來待矣。
傳于李東馨曰,都承旨率耆堂入侍。
以備忘記,傳于李東馨曰,此三歲人,予若此意,若何?今夢若此,其豈偶然,豈比金人,果然豈曰孝乎?夢此心何抑?身爲部將,焉敢若此?雖初冒年,其若自首,予當安徐。其若走若欺隱,當該部官,當臨門,另加申飭。
以副修撰洪樂仁牌不進罷職傳旨,傳于姜俒曰,只推。事甚駭然,其將靜坐其家乎?
姜俒,以弘文館言啓曰,副修撰洪樂任,旣有只推之命,卽爲牌招察任,何如?傳曰,允。
吏批啓曰,新除授禮曹佐郞李頤祥,除拜後過限未肅拜,依例改差,何如?傳曰,允。
李商輅,以兵曹言啓曰,忠翊安翼濟,素抱痰癖之症,近又添劇,勢難供職,呈狀乞遞,不可等待其差復,今始改差,何如?傳曰,允。
又以兵曹言啓曰,禁衛將鄭觀采,素抱痰癖之症,挾感添劇,時月之內,勢難供職,呈狀乞遞,宿衛重任,不可等待其差復,今姑改差,何如?傳曰,允。
又以訓鍊都監·一二所巡廳·左右邊捕盜廳言啓曰,去夜犯夜人無所捉之意,敢啓。傳曰,知道。
大司諫蔡弘履,掌令崔夢嵒,持平李重馥,獻納李昌漢,正言沈有鎭啓曰,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上答曰,已諭勿煩。
掌令崔夢嵒,持平李重馥啓曰,請固城縣充軍罪人咸道亨,以本律處斷。措辭見上答曰,勿煩。
又啓曰,請還寢罪人梁成卜減一律島配之命。措辭見上答曰,勿煩。
李商輅,以兵曹言啓曰,今四月十一日,果川居童蒙黃景興稱名人,自興化西挾門入來,鳴申聞鼓,依定式下該曹推問,何如?傳曰,允。
乙未四月十一日卯時,上御集慶堂。藥房入侍,領議政追後入侍時,都提調李思觀,提調具允鈺,副提調申益彬,假注書李益海,記事官禹禎圭·朴聖集,醫官方泰輿·吳道炯·鄭允德·徐命緯·丁志泰·康命徽·鄭忠缺進伏訖。思觀曰,夜間聖體,若何?上曰,前則咳嗽時,所唾之痰多矣,今則雖有咳嗽,而痰無所出,是悶也。思觀曰,自何時有咳嗽矣?上曰,自日曙時有之矣。思觀進湯劑。上曰,有咳嗽而痰不出,必是涸渴而然也。思觀曰,無痰,豈不好哉?上曰,食色,人之大欲,而予則惟睡如太監,豈不苟且?思觀曰,寢睡之勝,誠爲萬幸矣。上曰,此則衰也。允鈺曰,氣潤故如是矣。思觀曰,伏承寢睡頗勝之敎,敢爲仰瞻,則玉色亦滋潤矣。上曰,謂之諂則如何,而眼不明矣。仍命賤臣,持入丁範祖所作建功歌。思觀請進湯劑,思觀遂進御。命診候。泰輿診候奏曰,脈候左右三部調均,滑體亦好,雖有咳嗽,而脈候則無異於前矣。但日氣不適,以致咳嗽,當用潤肺之料,建功湯中,減天麻,加杏仁,則似好矣。道炯診候奏曰,脈候比前無異,不必用杏仁,惟溫進建功,則好矣。諸醫所奏略同,而以不必用杏仁爲言者多。思觀曰,湯劑再煎以入乎?上曰,煎來。領議政申晦進伏問候,上曰,一樣矣。命道炯進伏。問曰,有咳無痰,於法有之乎?道炯曰,有之。大抵涕唾俱是津液,津液若善爲調和,則自然無痰,道家亦有嚥津法,不唾,甚好矣。上曰,喉中甚乾,此最難矣。道炯曰,其時或引飮乎?上曰,否矣。道炯曰,然則好矣。上命益彬讀奏建功歌訖。上曰,善作乎?咸曰,善作矣。晦曰,卽見濟州牧使柳爀所報,則以爲本島三邑各樣公用,專以寺奴婢貢米及靈光等四邑所在奴婢貢米,取用矣,婢貢今已全減,則許多公用,實無拮据之道,本州賑廳穀耗條中,折米六百石,年年除出,分俵三邑,以補公用事,爲請矣。濟州婢貢,則本來州倉捧留,故婢貢給代磨鍊時,初不擧論矣,今觀所報,則諸般公用,專以此婢貢取用云。其勢不可不給代。本州賑廳穀耗條中折米,限三百石逐年劃給,其餘不足之數,當以婢役價充給,而他道作役價,雖以三錢磨鍊,至於本州所管婢,則當初元貢旣少,役價亦隨而減,每口作役價一錢收捧,則幾乎相當於所請之數,以此定式需用之意,分付,何如?上曰,依爲之。出擧條晦曰,卽見統禦使所報,則本府民人等農糧繼巡,猶爲不足,餉米留庫中,限折半加分事,爲請矣。畿邑還穀,本來不敷,故每年窮春,輒請加分,旣多前例,而今番農作方殷之時,農糧絶巡,亦甚可慮,依所請,餉米留庫中限折半,特爲加分之意,分付,何如?上曰,依爲之。出擧條命讀公事訖,上曰,古者佐理功臣,何其多也?予則曰過矣。領府事雖有詩,而卿等無生怪意,使予乘駕轎。晦曰,臣等志願未伸,豈不悶迫乎?今則雖年年稱慶,月月進宴,未爲不可。允鈺奉湯劑入來,思觀進之。上曰,建功若有效,則似當視人矣。晦曰,向以見花下敎,及八日燈近者見之下敎推之,匪久當復常矣。思觀曰,昨今年虛過,豈臣子之誠也?仍請進湯劑。上曰,咳嗽似愈,不必飮也。允鈺曰,咳嗽已愈,則其有效,尤可驗也。思觀曰,臣等逢盛時,未能伸情,而今此太平之化,皆出於大成也。上曰,如呑敗肉,心甚不快矣。思觀又請進湯劑,上進御曰,尙不寒矣。傳曰,政事當日爲之。仍命退,諸臣以次退出。
乙未四月十一日酉時,上御集慶堂。耆社諸臣入侍,藥房及守令追後入侍時,判中樞府事韓翼謩,左議政李思觀,判敦寧府事李益炡,行知中樞府事沈㲄,行司直趙榮進,仁陽君李景祜,行司直韓師直·洪啓遠·邊致明,行都承旨申益彬,假注書李益海,記事官禹禎圭·朴聖集進伏。上曰,耆堂以年次進前,各問筋力之,何如,飮啖之多寡,子孫之有無。至沈㲄,命書傳敎曰,今日此擧,意蓋深矣。噫,知事沈㲄,予知熟矣。年今八十一,入侍于此,故次第詳問,果有二子,而第二子初入仕,長子尙在靑衿云。今日召見,豈無表意?令該曹,待窠懸註調用,因此聞其寸,憶故臣沈檀,問果此重臣八寸,而其孫登科,曾經騎郞云。嗚呼,己亥景賢堂入侍,予已自覩,誠正謂予之言,尙今在耳。其孫旣登科,已經騎郞,令該曹復職侍從,懸註調用。出傳敎至韓師直,命書傳敎曰,耆社臣韓師直,今日問焉,全山君壻云,貞聖之四寸親,今何聞遲?只有其孫云,令該曹調用,以示予意。出傳敎至洪啓遠,命誦耆科所製文。至李益炡,益炡曰,臣頃者往松都,臣子爲臣,會府中老人設酌於衙後小臺,臺邊,有石刻松都耆英臺五字,蓋此是前朝耆老所故基也。臣添在耆社,適會此地,臣子謂非偶然有此擧。臣子是一留守,而爲其父尙如此,今一國臣民,豈無至誠之願伸者也?上曰,卿爲好事矣。遂製下一句詩,使諸臣賡進,又命進筆硯,書憶先卿懷萬倍以賜。仍命藥房提調,持湯劑入侍事,及今日政新除守令入侍事,下敎。藥房提調具允鈺,仁川府使沈墢,楊州牧使金夏材,靈光郡守朴取源,谷城縣監李喆遂進伏。藥房都提調李思觀,副提調申益彬亦以次進伏。思觀進湯劑。上曰,當不進矣。思觀曰,更鼓已深,誠願進湯劑。上曰,有八十九·八十八冒年者,予何飮建功?翼謩曰,聖敎何爲而如此?上曰,如有一人冒年者,予豈孝乎?益彬曰,漢城方査出,而此與湯劑,不相關矣。上命耆社諸臣先退。命賤臣,催促京兆斯速査出事,下敎。漢城府,以申正起·金天碩二人冒年事,付標以入。命書傳敎曰,今聞京兆付標以入,乾道昭昭,於此可見。嗚呼,孔聖心在周公,故夢見,而吾衰之歎,亦見孔聖心也。於孔聖勢固然矣,於涼德,豈比於此,而暮年乎?然今聞付籤,嗚呼,予睡庶免莫知四度時節,此旣諭,庶明史誣人豈爲此?雖然,暮年若高,其宜勿問,而若或近者,聞此敎爲者,此其心萬萬可駭。噫,此兩齡人,豈可施杖,而配何免乎?今日非比乎前,當親問而決折,其何經夜?今當臨門,該曹堂上待令,興化西挾仍留。渠雖無狀,顧其年勿枷杻待令,時任大臣,與兩司入侍。又傳曰,泮直外承旨,一竝牌招,以時服入侍。又傳曰,此非該曹擧行者,令該府爲之,而勿枷杻問郞差定。又傳曰,今日入侍耆堂,各賜表裏一襲,以表暮年意。命墢·夏材·取源·喆遂以次進前。各奏職姓名以退,諸臣亦以次退出。
乙未四月十一日五更一點,上詣建明門。親鞫殿坐入侍時,行都承旨申益彬,左承旨金思穆,右承旨姜俒,左副承旨李商輅,右副承旨李命彬,同副承旨李東馨,假注書李益海·李兢淵,記事官禹禎圭·朴聖集,以次侍立訖。上具翼善冠·袞龍袍,乘輿出通陽門,詣建明門殿座。領議政申晦,左議政李思觀,判義禁徐命膺,同義禁李宅鎭·邊得讓·洪梓,問事郞廳校理鄭景仁,副校理徐有防,修撰兪恒柱,吏曹正郞兪岳柱,刑房都事趙長鎭·崔炅,以次進伏。上命羅卒入之,罪人申正起·金闡錫拿入。上問曰,爾等之冒年,在於何年,而必以此二生冒之者,何意也?正起供曰,矣身之冒年,在於十餘年之前,其時有八十歲老人參宴之故,矣身果加三歲,以八十一進參矣。闡錫供曰,矣身欲入於八十歲賜米之中,果加二歲,以八十受賜米矣。上曰,爾等本生年,幾何?皆直招。正起·闡錫供曰,矣身等俱是庚午生矣。上曰,爾等初何隱諱,於京兆査問時,至於再次後始服耶?兩罪人供曰,最初已爲直招,無隱諱之端矣。上命拿入漢城判官朴英秀而問之。英秀對曰,兩罪人初不直招,至於査籍更問後,乃自服矣。數三質問,所對俱如前。益彬奏曰,兩罪人之以査籍後自服,爲最初直招,京兆官之以爲再問乃服者,皆有所據矣。上命英秀退出。上謂益彬曰,彼無識之類,專爲得食之計,而有此冒年之擧,似無別意矣。益彬曰,然矣。上下敎于兩罪人曰,爾等當嚴治,而雖以本生年計之,已過八十,參酌放送,爾等更勿生慾而犯科也。仍放出。更命英秀入侍。下敎曰,兩罪人,削其加資與所加年於戶籍。仍退出。晦曰,夜氣不好,願卽還內。益彬曰,殿座移時,該府堂郞,未卽待令,殊涉未安,該府堂郞,竝推考,何如?上曰,依爲之。出擧條上還內後,諸臣退出。
上在慶熙宮。停常參·經筵。
藥房都提調李思觀,提調具允鈺,副提調申益彬啓曰,昨日深夜臨門,移時還內,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。昨夜臨門,予懷千萬,氣益苶,夢自詳,是誰是誰?曷勝此心?事已妥貼,其亦幸。待敎入侍。嗚呼此夢,濟予昏迷,冞切幸甚,冞切幸甚。
中宮殿·惠嬪宮,藥房口傳問安。答曰,知道。
殿座罷後,政院·玉堂·藥房口傳問安。答曰,知道。
傳于姜俒曰,內局入侍。
傳于李命彬曰,臺諫入侍,傳啓。
備忘記,傳于姜俒曰,昔帝堯對華封人視曰,壽則多辱,誠聖言也,誠聖言也。初則意在年,曷勝悚然?於今洞然,予心少紓。雖然,問其本,一饌一宴而然矣,其由何?此近者豐亨而然也。噫,今此後宴一字孰敢請?昨夜以後,心若石矣。
備忘記,傳于申益彬曰,嗟哉,昨日,氣雖衰,心免衰可知。孔聖猶有吾衰歎,予何若此?且晝有思,夜必夢,此豈千千萬萬夢想料表,豈有思?誠異常也。
李命彬啓曰,臣依定式,今日進詣崇政殿月臺,入直禁軍戎器服色點考,則皆無頉。仍以傳敎內辭意勞問,則亦皆好在云矣,敢啓。傳曰,知道。
傳于金思穆曰,夜見申正起·金闡錫,心一倍詳知然後,欲望西郊,歲饌單子中丁卯生人,使之入來,漢城府官員,待式年帳籍來待。
傳于李東馨曰,承旨來詣通陽門,侍衛置之。
傳于申益彬曰,內局入侍。
傳于李東馨曰,坐直承旨與儒臣持問答,內局同爲入侍。
傳于李命彬曰,宣傳官二員待令,騎馬六匹立之。
李命彬,以兵曹言啓曰,宣傳官尹弘儉呈狀內,日昨試射時,得蒙直赴之恩命,所帶本職,係是南行窠,不可仍帶,卽賜啓遞云,依例改差,何如?傳曰,允。
李命彬,以兵曹言啓曰,今四月十二日,長興居幼學白瑞章稱名人,自興化門西挾門入來,鳴申聞鼓,依定式下該曹推問,何如?傳曰,允。
李命彬,以刑曹言啓曰,因臺臣所啓,申正起·金闡碩,冒年自服加三年者,畿甸徒三年定配,一人則特減二年,徒一年定配,當日押付事,命下矣。依傳敎,罪人申正起,京畿麻田郡徒三年,金闡碩,振威縣徒一年定配,竝卽押送之意,敢啓。傳曰,知道。
李命彬,以禁衛營·一二所巡廳·左右邊捕廳言啓曰,去夜犯夜人無所捉之意,敢啓。傳曰,知道。
乙未四月十二日卯時,上御集慶堂。藥房入診,詣臺臺臣同爲入侍時,都提調李思觀,提調具允鈺,副提調申益彬,假注書李益海,記事官禹禎圭·朴聖集,大司諫蔡弘履,掌令崔夢嵒,持平李重馥進伏。思觀曰,勞動之餘,聖體,若何?上曰,無損矣。思觀進湯劑,上卽爲進御。思觀請診候,上曰,置之。藥房提調,持湯劑更爲入侍事,下敎。仍命書傳敎曰,噫,凡人所生,卽親也,違其生年生月,卽他人子也。且爲軍役爲此者,事雖駭也,心則可矜,而旣無此爲一慾爲此者,此心無兩親,卽一慾也。昔帝舜,以五品不遜猶命契,況無倫理者乎?噫,氣雖衰,心不衰。雖誠淺亦言敎,然豈忍默乎?此後聞此而復若此者,非海東人也。隨現卽爲較正,而雖崇品,勿論賞加,他加資,雖崇品,一竝刊名,勿齒人類事,捧承傳。昔帝堯對華封人祝曰,壽則多辱,此誠大聖之言也。今番冒年之類,亦一慾字而然也,其慾伊何?卽飮食也。孟子亦云,飮食之人,卽人賤之,此心慷慨。昔孔聖,式負版者,式國之所重者也。昨日部官開眼,乙酉式年帳籍者,皆合眼乎?此後帳籍後,當設校正廳,若果爲差誤者,主帳人於守令禁錮事,捧承傳,以此令備局,諸道一體申飭。仍命臺臣進前。弘履·夢嵒·重馥曰,俄者臨門時,有兩司入侍之敎,而臣等所居稍間,成命之下,未及入參,揆以義分,萬萬惶悚,臣等何敢一刻晏然於臺次乎?請命遞斥臣等之職。上曰,昨夜事勢固然,其何過嫌?亦勿退待。弘履·夢嵒·重馥曰,請黑山島圍離安置庶民罪人李迪輔,亟令王府拿鞫嚴問,快正王法。措辭見上上曰,已諭勿煩。弘履曰,請固城縣充軍罪人咸道亨,依本律處斷。措辭見上上曰,勿煩。弘履曰,申正起·金闡碩之敢希僥倖,冒增其年,萬萬可駭。今者特放之敎,雖出於聖上優老之聖意,而渠旣以冒年自服,則年歲冒錄,自有當律,揆以國體,不可白放,請申正起·金闡碩,依律處治。上曰,一則此非引嫌者,故特命入侍,而一則予雖若此,臺閣無言,莫知爲入侍寥無一言,此亦關係國體,故欲聞規正,而然夜深强臨,其意則大。其若爲年而爲此,此不可一刻復置於覆載之間,於今雖事洞然,關係則重,雖惜一律,渠焉敢晏然輦下?雖然,本律於重於輕,皆有杖,豈可施諸年八十人?作罪與否,乾道昭昭,此亦於予體元行政之道。然皆篤老之人,加三年者,其令於畿甸徒三年定配。大抵此則由於因夢而然,一人則其宜分揀,而所重無異,豈可白釋?且下敎之後得奏,其亦乾道昭昭,亦畿甸特減二年,徒一年定配,其令當日押付。弘履曰,臣以申正起·金闡碩之冒增其年,關係國體,有所論啓矣,及承聖批,迺有徒配之命,臣之擬律不審之失,於是著矣,臣何敢一刻晏然於臺次乎?請命遞斥臣職。上日,今者下敎,差等其律而然,非曰,擬律太輕,其所撕捱,無乃太過?勿辭,亦勿退待。夢嵒·重馥曰,請固城縣充軍罪人咸道亨,依本律處斷。措辭見上上曰,勿煩。夢嵒·重馥曰,請還寢罪人梁成卜減一律島配之命。措辭見上上曰,勿煩。夢嵒·重馥曰,新除授持平金履常,時在慶尙道尙州地,請斯速乘馹上來事,下諭。上曰,依啓。仍命臺臣先退。命書傳敎曰,雖孔聖,式負版者,籍法,何等重也,而刻手決以踏時,其何照管?此後嚴禁此弊。又命書傳敎曰,此時豈可曠官?未下直守令,皆令今日辭朝。昨欲下敎而未果,於今日宜在一體,水原府使,除拜已久,尙未辭朝,其令一體今日辭朝。允鈺奉湯劑以入。上曰,昨日無唾,今日則有唾矣。允鈺曰,今日殿座時,仰瞻天顔,神色大勝矣。上曰,然則愈矣,何必三貼?思觀曰,昨日勞動,尤不可止矣。上進御湯劑。仍命退,諸臣以次退出。醫官方泰輿·吳道炯·鄭允德·徐命緯·丁志泰·康命徽等,自外退出。
乙未四月十二日申時,上詣延和門。殿座入侍時,行都承旨申益彬,右副承旨李命彬,同副承旨李東馨,假注書李益海·李兢淵,記事官宋銓·朴聖集,以次侍立。上具翼善冠·袞龍袍,乘輿出通陽門,詣延和門殿座。上曰,諸承旨牌招,置之。出榻敎上曰,漢城府官員入侍。出榻敎上命招入老人。上曰,向來見爾等,爲其年矣,昨有冒年者,故今玆臨門,爾等中或有如此者,其各自首。自首則予不罪爾矣,爾等無隱也。老人,皆以入籍年久,初無冒年之事,對之。上命漢城府官員進前,下詢査籍事。仍下敎于諸老人曰,今番兩老人處分,於渠可謂賞矣,爾等出去,曉諭諸人,愼勿生如此之意也。遂還內,諸臣退出。
乙未四月十二日酉時,上御集慶堂。藥房夕診入侍時,都提調李思觀,提調具允鈺,副提調申益彬,假注書李益海,記事官禹禎圭·朴聖集進伏。上曰,建功不欲飮之,以都承旨之故,不得已飮之。遂進御。藥房提調,持湯劑更爲入侍事,下敎。上曰,童蒙不偶然矣。思觀曰,出去時見之,多好童子矣。上曰,此在朝廷申飭之如何耳。思觀曰,他日國家需用之材,在其中矣。命書傳敎曰,遐方人,其或欲免軍役冒年,究其心則可憐,而在京人,因一食慾,焉敢若此?此已無狀,而況計其年,敢欲同莫重者,豈云八十?雖九十,此秩無赦者也。曉前旣白放,猶思其年,爲八十餘也。然臺臣引嫌勿退待,欲存國綱,須監其二冒年,其意思萬萬駭然,免一律足矣,豈可臥京?其雖末勘,意蓋深矣。噫,今八十二,雖免莫知四到時節,似孔聖吾衰之歎,其夢亦非孟浪,此豈晝所思而夢乎?於此予果無疑矣。若此人心,蓋可知矣。陟降指導,乾道昭昭,焉可誣也?然以强而求得者推之,若或有一人,此卽予不孝,其若體指導之意乎?亦非命承宣問奏者,故雖强忍臨門,今日果誠難,而三次以問,果無疑違,況一人,近數十年帳籍持來,此心少紓。雖然,若不嚴懲,何以礪末世爭欲食之人?此決非求飮食而然。二漢冒籍,意蓋在焉。故有此處分,此後申·金兩漢,冒年年犯冒者,此非不敎之民,焉可容也?噫,雖然,正法之時宜審,於渠,雖無毫分惜,體昔聖德,宜參酌,此後犯者,雖貸一律,豈可配畿甸徒年?黑山島限餘年充軍,三代勿許其科。雖各司輿㒗,勿付事,奉承傳,使中外曉然知之。豈特此?冒年帳籍者隨現,此卽禽獸也,勿齒人類事,亦爲捧承傳。於今觀也,此一人卽軍器寺鄕砲手,一卽豆錫匠,頭戴金圈,於渠足矣。舊闕衛將望同中樞,萬萬過矣。若此故初命該曹,而再命金吾,辱名器莫大於此。若此不已,着帽子雖坐,野間人若倖資,亦衛將同知乎?其欲下敎,而此無他,此亦若兩人欲食之心,受私囑而然也。噫,於文蔭,武人多,故沈滯者,莫知其人。雖承文分館,猶有莫能一禮郞者,雖宣薦者,未爲部將者,此非銓官之過,人衆而然也,而此等人若此,其果自擬望乎?非私而何?問答亦諭,另加申飭。帳籍旣嚴飭,些少冒籍,外方特甚,宜體八十二歲其君慨然之心,申飭諸道。噫,里名勝母,曾子不入,人與禽獸,判若二焉。以禽獸食則人何敢犯也?嗚呼,人若自勉,若無昨夢,今者下敎,一何至此?另飭另飭,莫負八旬其君之敎。嗚呼,無識常漢,猶可恕也。有識士夫,焉可不自礪乎?噫,成其奸者,受其私囑者,非士夫而何?宜體昏苶中慷慨之敎。允鈺奉湯劑以入,思觀進之,上進御。諸臣以次退出。
乙未四月十二日酉時,上御集慶堂。藥房入診,坐直承旨·儒臣同爲入侍時,都提調李思觀,提調具允鈺,副提調申益彬,右副承旨李命彬,校理李昌伋,修撰兪恒柱,假注書李兢淵,記事官宋銓·朴聖集,醫官方泰輿·吳道炯·鄭允德·徐命緯·柳光翼·康命徽·李敏德,以次進伏訖。上曰,今日始唾痰矣,此其建功之效乎?思觀曰,然矣。上曰,今日則頗穩睡矣。今欲服二貼,然苟且矣。遂進御湯劑,仍命診候,泰輿等以次入診,退伏奏曰,脈候左右三部調均,滑體亦一樣,好矣。上曰,比昨,如何?泰輿等曰,比昨大勝矣。上曰,俄者氣候甚難,進御一貼少愈矣,一貼更爲煎入。上命書冒年申飭傳敎,仍命持入耆社臣賡韻,賤臣持入,命益彬讀奏訖。命讀問答,諸臣以次輪讀。上命退,諸臣以次退出。
上在慶熙宮。停常參·經筵。
藥房都提調李思觀,提調具允鈺,副提調申益彬啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。於建功,於建功,百處效,百處效,曷勝慨,曷勝慨?曰金丹,曰金丹,予自笑,予自笑,其果然,其果然。氣何苶,氣何苶?苟且翁,苟且翁,支撑飮,支撑飮,日三次,日三次,昨一加,昨一加,氣一樣,氣一樣。隨其時,隨其時,君子道,君子道,予已量,予已量。於次對同入焉。
中宮殿·惠嬪宮,藥房口傳問安。答曰,知道。
傳于姜俒曰,次對進定於今日。
姜俒啓曰,今日次對,兩司長官當爲進參,大司憲任希敎,卽爲牌招入侍,何如?傳曰,允。
又啓曰,大臣·備局堂上,依下敎來待矣。
傳于姜俒曰,該房承旨,來詣崇賢門,入直軍兵食代外待令。
備忘記,傳于姜俒曰,嗟,臨御五十年,夙宵心在軍民,豈予意體昔年,因誠淺其能孚?今駭擧卽二人,彼匠人何足道?軍器軍亦予軍,每歲末入殿中,八十內已多年,何工巧冒此年?於將來必冒予,嗟,於此予何云?於今番心欲隕,愛爾等,何負予?於其軍,欲免役,許多年,冒此年,問其心,一持食,嗟爾等雖有此,宜自首,其心嘉。予當徐,爾等知,宜廣諭。嗟予軍,皆善人。
以承傳色口傳下敎曰,軍兵本生年之如此者然矣,若冒年則直奏。爾等之親戚中,如有冒年者直奏,則當赦之矣。
又以承傳色口傳下敎曰,知冒年然後,可以禁異日,一年冒年者,限其子禁錮,二年冒年者,限其孫禁錮,三年冒年者,限其曾孫禁錮,咸使爾等知悉。
備忘記,傳于金思穆曰,予於此三生,加給歲饌者,此爲人子爲人弟心,亦孝悌中一事。心自謂曰,此生人等,必自謂貴也。且冒年自古有工巧,此年千千萬萬料表。大抵凡事,晝有思夜必夢,於此事晝已若此,夜何夢焉?此豈他?此漢一則軍器寺執銃人,一則豆錫匠,豈爲食?許多八十中,以此生冒稱者,此食乳人可知,況八十八歲,豈比於豆錫匠乎?心切悚然。問其本,加給歲饌而然,興惟乎此,予心懍然。若此而漠然於暮年,若耳提面命,此豈夜夢?寁時晝夢,若此初敢欺隱,部官査得,是豈偶然?此年冒稱,萬萬可駭。陟降指導,焉可已乎?冥然中能守子道矣。噫,六十甲子其同者幾人,而冒稱而同,萬萬爲駭?故若此若此,問其本卽予,歲饌加給,嗟彼兩人,加資足矣,有何衛將?其況實同知。噫,應衛將應同知,只懸金圈,在牖下者其幾人,而若是濫擬,莫知其足,敢求乎此?曷勝慨然?此豈就諭而知?乾道昭昭,曷勝悚懍?日雖諭,此後冒稱者已下敎,而歲饌加給已下敎,八道皆知,其中若有冒年者,宜卽自首果然,予當安徐。若欺隱,亦將下敎,以此申飭八道與兩都。
傳于姜俒曰,內局入侍,次對同爲入侍。
又傳于姜俒曰,童蒙敎官,率童蒙入侍。
又傳于姜俒曰,明日當香祗迎,凡節依前擧行。
兵曹口傳政事,以海溪君爲都摠管,李宅鎭·申大顯·李爲副摠管。
姜俒,以御營廳·一二所巡廳·左右邊捕盜廳言啓曰,去夜犯夜人無所捉之意敢啓。答曰,知道。
大提學李徽之疏曰,伏以臣,冒陳危懇,冀蒙矜察,批旨靳許,仍令察職,臣誠抑塞悶蹙,寧欲鑽地而不得也。臣不敢知殿下,以臣爲才則堪承,而言是例讓,無或嫌於銷刻,將試可乃已耶?夫人之不德而謂之德,無能而有其能者,以其存諸內者,雖發於事爲,而依俙難狀,人未能眞的見得,於是有鄕愿之易欺,嗇夫之自衒,而至於詞翰,則如人面之著於外,姸醜肥瘦,卽在眼前,不待手模而立判也。工拙難掩,名價素定,疏固不可使密,虛亦不可使實。顧臣才旣蔑裂,性又惰窳,粗習尋摘,不過葫蘆之依椽。久困簿書,已作笆籬之棄物,加以年邁病侵,神耗才退,豐牌沒字,直一頑石耳。然則是選之非,其何待試而後知之?適足以謬誤國體,貽笑文苑而已。抑臣又有私義之異於人者,臣祖曁父,俱以雅望,主盟詞垣,爲世欽艶,臣又幸藉先蔭,踵襲淸顯,大硯之傳,人必指以臣家之靑氈,而苟使池上鳳毛,有世掌絲綸之譽,則臣祖亦肯曰余有後,而臣亦與榮矣。銀根之車,反譏於文章之家,則癡兒之爲學士,亦可見貽羞於昌黎,此尤臣萬萬憂懼,不敢爲冒進之計也。赴湯圖報,雖是分義之當然,而循墻曲避,亦有辭受之難强。玆不得不連章瀆撓,自速慢蹇之誅,臣情亦云慼矣。伏乞聖明,俯垂矜察,亟賜遞改,無使濫授之譏,上累朝廷,負乘之咎,下及賤臣,不勝至願。臣無任云云。答曰,省疏具悉。噫,若他職,今於暮年,其何再批,而此任與他異焉,故若此。噫,子曰,醫不三世,不服其藥,此猶若此,況一國文衡乎?卿正當三歲文衡,捨卿誰先?雖特授,卿不敢辭,況久儲公議,今用圈點,卿何辭焉?今者再批,其亦待文衡,且聞其君八十二歲,爲文衡者,其誰?況於今神氣益苶,酬應誠難,一章之答,其若百章,第二行不聽,苦心在焉。雖於今,以文衡牌招,義不敢違牌,況兼備局者乎?且予有深愴者,卿父昔年爲此任,今卿於予亦然。意必欲用,勢所固然矣。兼答三章之批,仍命牌招,卿勿過辭,其卽膺命,聽我前席之諭。頃者舊邸,南門踞坐,執卿手下敎者,卿忍忘乎?今者此批,其若此日,中間雖在江留,予則心常憶此矣。
同副承旨李東馨疏曰,伏以臣之釋褐,纔周歲矣,歷歇華顯,已極踰濫,超躋緋玉,益切兢惶。況於咫尺前席,恩眷隆摯,念及先臣,四字旌孝,寶墨璀璨,臣雙擎九頓,自不覺血涕被面,歸語老母,感徹泉塗,闔門頌祝,隕結是期,繼以有銀臺除旨,召牌儼臨,臣含恩怵義,不敢遲回,章皇出肅,粗伸叩謝之忱,而卽於直中,伏見獻納李昌漢疏本,則以其辭章之不許捧入,詆斥該府,謂以阻搪,蓋其措辭張皇言病,末以日昨臨門時未及入侍,强引爲嫌,以疏代避,有違格例,臣之不捧,固有所據,而彼其不諒,胡乃至此?原疏雖已退却,私義有難泯默,略陳短章,徑出禁門。伏乞聖慈,亟賜鐫遞,以安私分,仍治臣瀆擾之罪,以肅朝綱,不勝幸甚。臣無任云云。答曰,省疏具悉。聞其大略,心切訝之,今讀而知誠,惟允得體,此等事,何足介意?爾勿辭察職。
乙未四月十三日午時,上御集慶堂。藥房入診入侍時,都提調李思觀,提調具允鈺,副提調申益彬,假注書李益海,記事官宋銓·朴聖集進伏。思觀曰,聖體,若何?上曰,痰或有出者矣,今日則只進二貼,似好矣。思觀曰,此非停進之時矣。上曰,昨進四貼,而今日氣甚低微,此可謂有效乎?允鈺曰,連進不輟,則自然奏效矣,思觀進湯劑。上曰,口無唾,最難堪矣。思觀曰,湯劑過冷矣。上曰,卿等强勸,不得已飮之。遂進之。思觀請診候,上曰,置之。藥房提調,持湯劑更爲入侍事,下敎。仍命次對。諸臣進前,藥房諸臣退出。次對說話,別有記註次對罷後,藥房諸臣及領議政·禮判同爲入侍時,領議政申晦,都提調李思觀,提調具允鈺,副提調申益彬,禮曹判書尹東暹,假註書李益海,記事官宋銓·朴聖集進伏。思觀進湯劑,上進御。晦曰,頃已陳達,而今當次對之日,又此仰達矣。昨今年臣等無事虛過,豈臣子之誠耶?今況時正和暢,決不可又爲虛度也。上曰,怪矣,怪矣。今日臣子,雖月月呈宴,不爲過矣,而仰體聖上撝讓之德,不敢直請進豐呈,而臣等所請,非爲張大矣。東暹曰,臣等逢往牒所無之時,當以往牒所無之事仰請,而今日所請,不過國朝常典,何其遲難也?上曰,明日若復如是,則當不進建功矣。思觀曰,凡事之不協聖意者,每以建功爲敎,臣實悶迫也。上曰,當詣舊邸矣。晦曰,何爲而下此敎耶?今此所請,本非張大,意謂一言蒙允,臣等誠淺,未能格天,是臣等之罪也。敢請卽下允音,俾伸群下之至情。東暹曰,三代以後,逢如此時者,幾人?臣等一未伸誠,其抑鬱,當如何哉?思觀曰,不但臣等之至情未伸,其於國體,亦爲虧損,將見國不國而臣不臣矣。上曰,彼國四十年不稱慶,亦可謂賢矣。思觀曰,彼國之如是,臣固不取也。此彼國之所以爲彼國也,河淸之時,必不如是矣。晦曰,今日已暮,明日當入侍畢其說矣。上不答,諸臣以次退出。醫官方泰輿·吳道炯·鄭允德·柳光翼·徐命緯·丁志泰·康命徽·韓命禧·鄭潙自外退出。
乙未四月十三日未時,上御集慶堂。內局·次對同爲入侍時,都提調李思觀,提調具允鈺,副提調申益彬,領議政申晦,仁陽君李景祜,左參贊鄭弘淳,行司直李章吾,吏曹判書趙重海,禮曹判書尹東暹,行副司直李潤成,兵曹判書金鍾正,刑曹判書洪趾海,行副司直尹泰淵,吏曹參判尹得養,工曹參判徐命善,行大司成李瀰,大司諫蔡弘履,掌令崔夢嵒,持平李重馥,校理李昌伋,右承旨姜俒,假注書李益海·李兢淵,事變假注書鄭,記事官宋銓·朴聖集,以次進伏訖。上命內局先退。命益彬讀奏同副承旨李東馨疏。上曰,爲人精矣,其疏亦得體矣。命書批答。又命讀大提學李徽之疏。上曰,此任,幾代?晦曰,三代爲之矣。上曰,前者李福源爲之時,入圈點乎?晦曰,然矣。上曰,此人甚從容矣。晦曰,爲人極美。上命書疏批。又命書傳敎曰,近者氣益苶,心益耗,且爲國備文衡,當諭前席,大提學李徽之代三章措辭批答,辭已竭矣,有下敎者,卽爲牌招入侍。又命書傳敎曰,同副承旨批下,牌招入直。仍命讀奏狀啓。上曰,鴻山稅船之濫載,極可駭也。命書傳敎曰,以濫載,曾以申飭,故頃者聞千百餘石,欲下敎,而其時戶判船雜費,不在此數云,故參酌,今聞湖西道臣狀聞,此則近二千石濫載,若不申飭,豈有申飭之意?亦由於受囑於船人,恣意濫載者,且其鄕其船,不爲書塡。噫,暮年憧憧一心,惟在於此,則不思八十二歲其君夙夜用心,敢若此而臥東軒乎?事當臨門,令諸府處之。此等恃先慢蹇守令,何用杖?當重棍,而曠官可悶,故十分參酌,令道臣,事當依石數決杖,而亦減七十,營門決杖一百。聞近二千石裝載,夙宵心弛,令本官坐首乘船,進到京江入倉後,其令還官事,自政院,下諭定禁軍傳命。晦曰,此卽前統制使具顯謙狀啓也,以爲嶺南·湖西兩道舊還,一從分數準捧,而至於湖南各邑舊所捧,則或未滿十分一,或未滿百分一者,極涉寒心,而時値歲後,且與新還有異,故參酌磨勘,不爲抄啓爲辭矣。統穀,係是軍餉,則各邑守令固當着意準捧,而未捧之數,若是夥然,誠極可駭。且新舊還未捧,所當一體論罪,而今此帥臣之不爲抄啓,有違規例,亦涉未安。前統制使具顯謙推考,當該未捧守令,更爲今三等抄啓,依事目勘處之意,分付,何如?上曰,依爲之。出擧條晦曰,卽見慶尙右兵使田得雨所報,則以爲本營私賑穀中牟還,爲三千七十餘石,而糶糴之際,爲弊滋甚,從民願,限折半待秋換租事,爲請矣。還上節目中,非土宜而爲民弊者,從便相換,旣有定式,且牟還,異於他穀,難於久儲,依所請特許限折半換作正租,俾除民弊之意,分付,何如?上曰,依爲之。出擧條晦曰,前備堂朴相德·李潭·李重祜·李徽之,前副提調尹養厚,竝還差,備堂中洪趾海,兼察有司之任,貢市堂上李重祜,堤堰堂上鄭尙淳,關西句管朴相德,關東句管金鍾正,竝差下,朴相德惠廳堂上,一體還差,何如?上曰,依爲之。出擧條晦曰,摠管鄭尙淳·金魯鎭·李邦一·洪益弼,或在呈告中,或受由在外,番次苟艱,合有變通之道,故敢達。上曰,竝許遞,其代,令該曹口傳備擬,可也。出擧條景祜曰,南漢軍餉一萬五千石,定式還分,而每有不足之患,故年年加請矣,今亦折米二千石,許令加分似宜,下詢大臣處之,何如?上曰,大臣之意,何如?晦曰,一自定式還分之後,每患不足,加請便成前例,其數亦不甚多矣。上曰,依爲之。出擧條弘履·夢嵒·重馥·有鎭所啓,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上上曰,已諭勿煩。夢嵒·重馥所啓,請固城縣充軍罪人咸道亨,依本律處斷。措辭見上又所啓,請還寢罪人梁成卜減一律島配之命。措辭見上上曰,勿煩。弘履所啓,請固城縣充軍罪人咸道亨,依本律處斷。措辭見上上曰,勿煩。上曰,藥房提調,持湯劑更爲入侍。出榻敎上曰,童蒙敎官,率童蒙入侍。出榻敎次對諸臣,先爲退出。上曰,注書持入祭報府。賤臣承命持入。上命益彬讀奏訖,仍命童蒙敎官,率童蒙以次進前。命童蒙講小學,仍親問文義,講訖。上問童蒙中柳發之孫曰,爾祖服人蔘乎?對曰,未得服矣。上命注書持入內局人蔘一兩,益海承命持入。上賜柳發之孫曰,持與爾祖,使服之也。仍命書傳敎曰,童蒙敎官申飭之後,於今庶免孟浪,而童蒙,亦已必也講小學,敎官亦旣昔日禮講時求得以講者,心庸欣矣。童蒙中純通者,紙二卷·筆五枝·墨三笏,通者紙一卷·筆三枝,墨二笏,請敎官童蒙皆受賞可尙,皆鹿皮一領賜給。噫,因此見故相孫,故判敦寧孫,暮年心,若何?亦非偶然也。上曰,在外摠管及呈辭摠管許遞,其代口傳備擬。出榻敎上曰,前備堂副提調堤堰句管,惠廳堂上,一體還差。出榻敎上曰,藥房提調,持湯劑入侍。出榻敎遂退出。
上在慶熙宮。停常參·經筵。
恭惠王后忌辰齋戒。
夜二更三更,月暈。
藥房都提調李思觀,提調具允鈺,副提調申益彬啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。祗迎亦闕,其曰孝乎?待敎入侍。
中宮殿,惠嬪宮,藥房口傳問安。答曰,知道。
李東馨啓曰,都摠府郞廳來言,今日入直軍兵,夜巡檢云矣,敢啓。傳曰,知道。
姜俒,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。答曰,知道。
傳于李東馨曰,今日祗迎安徐。
備忘記,傳于姜俒曰,雖平人,貴相知心,況君臣乎?嗟,予心彼蒼照,況今番心益固。乙酉年曷勝悔?近從容何生心?問予心誠若金,問予意亦若石。金領府應製後,嗟,予心誠一倍,昨聞奏加萬倍,其令見相臣來,時原任其果來,自內局其宜却也。雖入侍,孰敢撓予?敬大臣載九經,宜觀勢,何輕先?召內局宜同入也。其若默,予當飮,或若提,有舊邸,從容何若此?誠慨然,皆令知。
備忘記,傳于姜俒曰,凡人能守其心,然後可謂大丈夫,人猶若此,況君乎?昨聞是何心是何心,雖前心若金石,兩漢冒年,誠由爲老,聞此後予心益固。今若有此擧,豈特何心建功?當詣舊邸過歲,今日大小諸臣,皆令知悉。
姜俒啓曰,同副承旨李東馨,因獻納李昌漢到院疏,謂有情勢,纔已徑出,卽爲牌招,何如?傳曰,允。
備忘記,傳于姜俒曰,於今眩暈特甚,今者請眩暈宴,誠可笑誠可笑。豈聞於隣國?須看舊邸,於予得矣。
傳于姜俒曰,內局入侍,入來人竝入侍,翰林持京史庫形止案,承旨持乙酉年日記,入侍。
傳于申益彬曰,宣傳官所騎馬立之。
傳于姜俒曰,內局入侍,時原任大臣同爲入侍。
李東馨,以訓鍊都監·一二所巡廳·左右邊捕盜廳言啓曰,去夜犯夜人無所捉之意,敢啓。傳曰,知道。
以承傳色口傳下敎曰,坐直承旨,坐崇賢門,召中部書員,招入鍾街乞人,惠廳米各給三斗後,以奏。
又以承傳色口傳下敎曰,春秋館堂上,使之入來,與上番翰林,光海朝慶熙宮何年營建,相考其時堂郞書之,或有草記等事書出,入侍以奏。
右議政洪麟漢箚曰,伏以臣,淹病之中,伏聞僚相,屢有所仰請於前席者,此固天理人情之所不容已也。噫,邦家之慶,何代無之,而豈有如今日臣子之所獲覩者哉?凡有秉彝之心者,莫不攢手顒望,則如臣下忱,尤當如何,而徒抱耿耿,久猶囁嚅,宜請而不敢請者,只緣誠懇未格,强聒是懼,泯泯虛度者,前年如是,今年又如是,邦禮曠矣,臣分虧矣。伏況自春以來,玉候快復,天顔勝昔,太平萬歲,懽慶無疆,猗歟休哉,此誰所賜也?詩曰,顯顯令德,受祿于天。又曰,綏我眉壽,以介繁祉。伏願殿下,俯察輿情,亟賜兪音,以副臣民之日夜祈望焉。仍伏念臣偶然一疾,轉輾添加,于今旬有餘日,向所麻木者,變爲牽攣,初所緩弱者,漸成疼痿,房闥之動作,亦或須人,衣巾之脫着,有難自力,肌肉不仁,爬之而莫覺,氣血多滯,疏之而不調,其他寢啖減却,胸膈痞悶等諸症,雜然竝萃,難以遍擧,而又況藥餌誤投,調治失宜,目下所見,比初落下幾層矣。夫痺之爲病,本非虐厲暴猛,雖未必遽判安危,久則其兆不佳,而難治不治,卽次第事耳,寧不俱且悶哉?噫,臣之濫叨匪據,居然五箇月矣,無所猷爲,一味尸素,歇後之歎,模稜之譏,不惟臣自知之,國人共知之,聖明亦已洞知之。如此而下不思去,上不命斥,揆以事體,寧有是哉?無才而冒其位,瘝也,有病而退其職,曠也。曠與瘝,厥罪惟均,今若得遞,則罪少贖而病少除,不得遞,則病愈深而罪愈大,遞與不遞,卽臣人鬼關頭,伏惟父母之於子,所憂者病,天地之於物,所遂者情,惟我聖慈,父母也天地也。如臣情,庶蒙軫其所憂而思其所遂,伏望俯垂憐恤,亟許遞改,俾便調理,獲尋生路,不勝千萬泣禱。臣之病狀,如右所陳,不得隨諸臣後齊聲同請,而耿結之忱,消鑠不得,敢於祈免之章,略效顒祝之情,誠禮都虧,尤增惶悚。臣無任云云。答曰,省箚具急卿懇。今卿若此,專由乎因予趲程而然,爲卿悶焉。雖然,此不過一時,卿何過辭?箚中付陳,今者此擧,予則曰過,予則曰過。乙酉事,予何記得?因其今番命奏日記,聞奏不覺靦然。雖因沖子之誠,一猶愧恧,況再乎?今予此心,彼蒼照臨,焉敢欺也?心若木石,今予歇後語,豈庸多批?卿須安心勿辭。不過一時,自可勿藥,體予此意,安心益加善攝,俟間造朝,用副慇懃之意。仍傳曰,遣史官傳諭。
領敦寧金陽澤箚曰,伏以臣,昏倒床席,不省外事,晩聞時原任大臣,以賀宴事求對,此固從前陳請,而臣亦隨大臣後,同聲齊籲者也。今雖病未能進身入參,下懷自不勝耿耿。歷論近年,何莫非稱慶之年,而寶算望九之時,尤有異焉。宗社之慶,非聖躬之私有,蹈忭之忱,寔擧國之同情,大庭之呼崇,北斗之稱觴,焉可已乎?況今聖候康寧,朝野安泰,飾喜之擧,宜不容少緩,乞垂俯察,勉循群情焉。臣神昏氣短,未克罄悉微忱,只自瞻天望聖,攢手顒祝而已。臣治箚將上之際,忽伏聞自上,俯詢賤疾,復有補劑材料多數輸送之敎,臣呻囈中噘然驚動,五內失守,不知所以自措。噫,前日恩數,旣非常例,今此異渥,又出格外,人臣之得此於君父,曾所未有,臣之所患,纔經危域,近添別症,頭疼而不能擧,膈滯而食不下,雖以參朮爲命,內院莫重之劑,豈因狗馬之疾,前後寵錫,至此之過乎?雙擎恩旨,感淚沾襟,聖慈雖切於曲念,私心益增其難安。玆敢尾陳數語,仰暴微悰。伏乞俯賜鑑諒,以重恩典,不勝幸甚云云。答曰,省箚具悉卿懇。使卿若此,專由於久任內局之致,爲卿悶焉,亦歇後語也。雖然,頃聞差愈,意旣夬復,尙今若此,予心何言?加傳參補,意豈偶然?今者所請,豈特料表?良欲無言。右相箚批已諭,今何復諭?昨日見卿子,若見卿焉。卿須體予此意,安心勿辭,益加善攝,用副此意。仍傳曰,遣史官傳諭。
乙未四月十四日辰時,上御集慶堂。藥房入診,時原任大臣,禮堂追後入侍時,都提調李思觀,提調具允鈺,副提調申益彬,假注書李益海,記事官宋銓,朴聖集進伏。思觀曰,夜間聖體,若何?上曰,一樣矣。仍命時原任大臣,禮堂入侍。領中樞府事金相福,判中樞府事韓翼謩·金尙喆,領議政申晦,判中樞府事李溵,禮曹判書尹東暹,參判李海重進伏。諸臣問候,上曰,一樣矣。上曰,乙酉年日記持來乎?益彬曰,待矣。上曰,其時何以爲之耶?益彬曰,十月初一日命下,十一日行之矣。思觀進湯劑。上命讀兩日日記,益彬讀奏。至四百年勝事,上曰,何謂四百年勝事?晦曰,以聖算望八仰請矣。尙喆曰,以望八進宴,則今於望九,豈無此請乎?上曰,頃因金領府賡進,知幾微,昨又發端,而今又如此,當不進建功矣。思觀曰,殿下,曾以雖有某事不復建功爲敎之意,揭板於藥院,而今何以有此敎也?上曰,然則建功雖進,舊邸亦有下敎乎?仍命賤臣,持入藥院所揭御製板。上曰,卿等夢始覺乎?今日何爲此請?晦曰,臣等何日忘之?但昨年聖候,連在靜攝中,冬則日氣甚寒,故泯默至今,今日氣和暢,誠願少伸臣等慶忭之忱。益彬讀奏揭板。上曰,此中有其意乎?益彬曰,御製以踐其言爲敎,王世孫亦以不思從今聖有言之句,贊祝聖敎矣。上曰,踐言,是何意耶?允鈺曰,此是不以他事不進建功之敎也。上進御湯劑。思觀請診候,醫官方泰輿·吳道炯·鄭允德·柳光翼·徐命緯·丁志泰·康命緯·韓命禧,鄭潙進伏。泰輿等診候訖,奏曰,脈候左右三部調均,滑體亦如前矣。晦曰,臣等所請,非爲張大,領府事有詩,而諸臣無不然矣。相福曰,臣與時任大臣,有所酬酢,而自發於侍矣。翼謩曰,今此邦慶,可以日日稱慶矣。上曰,堯舜爲此乎?尙喆曰,堯舜尙矣無論,三代以後,實無此慶矣。晦曰,前以世孫疏許之,以今比前,則可謂十倍。溵曰,國朝無稱慶之禮則已,有之,此時豈可闕乎?相福曰,向者常參法講之日,忝叨筵席,慶幸之心,尤別於前矣。諸臣齊奏曰,以常參法講,當爲一別慶矣。上曰,宴則好乎?東暹曰,此事固不足以表揚其萬一,而群下區區之情,或可少伸也。相福曰,堯之遊康衢,舜之薰殿彈琴,皆慶也。溵曰,不但群情抑鬱,國體亦虧損矣。上曰,舟梁七十年,而不先不後,此時此擧,豈非如何乎?晦曰,不敢請進豐呈者,亦以此也。東暹曰,先朝己亥年只外宴,亦有此例矣。思觀曰,臣等雖不敢請,而舟梁七十年之慶,亦竝行於其中矣。上曰,覺今是而昨非,卿等知之乎?東暹曰,臣等所請,雖聖人復起,必爲可行,幸望特下兪音,當與日官,推擇日子矣。晦曰,集慶堂行此例,則豈不慶乎?尙喆曰,領相所奏集慶堂之說,誠矣。上命讀右相箚子,仍書批答。又命書傳敎曰,領敦寧今日亦不來,予心曷勝?因聞補劑功效云,今用補劑材料,令內局多數輸送。上曰,詩云,無已太康,卿等不知乎?尙喆曰,蟋蜶章年年如是,故有太康之戒也。上曰,吾孫勝於卿等,尙不請矣。思觀曰,以乙酉年懇請之誠,今當百倍,而尙不敢請,其心當如何?自上,亦宜俯念其不敢請之情矣。上曰,彼國亦不爲之也。尙喆曰,臣之入北京也,胡皇生日,宴樂盛矣。益彬曰,我國盛禮,何可比於彼國也?晦曰,未蒙兪音之前,若非被罪,不敢退矣。益彬曰,大凡上下和同,然後百事可做,而臣於今朝,竊有所見矣。諸大臣入來,使臣稟求對矣,及見備忘,落莫有惶懼逡巡之意,此非上下相通之道。幸卽推其誠心,許其所請,是所望也。晦曰,夕診,臣等當更爲入侍矣。諸臣以次退出。
乙未四月十四日申時,上御集慶堂。藥房入診,時原任大臣,禮堂同爲入侍時,都提調李思觀,提調具允鈺,副提調申益彬,領中樞府事金相福,判中樞府事韓翼謩·金尙喆,領議政申晦,判中樞府事李溵,禮曹判書尹東暹,禮曹參判李海重,假注書李益海,記事官宋銓·朴聖集進伏。思觀進湯劑,上進御。諸臣請復進,上曰,置之。晦曰,臣等所請,如可得已,則何敢如是煩聒乎?上曰,卿等勿復言。子豈欺陟降?若負陟降,是負蒼蒼也,卿等勿復言。晦等齊奏曰,臣等誠淺,有此下敎,不知所以仰達也。上曰,傲不可長,樂不可極。諫臣但惶悚起伏而已。上命吳道炯診候。道炯曰,左右三部調均,滑體亦如前矣。上曰,然則愈乎?道炯曰,然矣。上曰,怪矣。是亦反常矣。諸臣惶恐退出。
上在慶熙宮。停常參·經筵。
恭惠王后忌辰。
自昧爽至巳時,有霧氣。酉時,日暈,暈上有冠。
藥房都提調李思觀,提調具允鈺,副提調申益彬啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。一諭妥帖,曷勝其喜?自此以後,庶可幸便,氣何暇諭?待敎入侍。
中宮殿·惠嬪宮,藥房口傳問安。答曰,知道。
殿座罷後,政院·玉堂·藥房口傳問安。答曰,知道。
傳于姜俒曰,內局入侍,儒臣持問答,坐直承旨同爲入侍。
傳于李東馨曰,分付漢城府,士庶中勿論京鄕老人,有下詢事,待令於祗迎門。
傳于姜俒曰,侍衛安徐,承旨以時服入侍。
傳于李東馨曰,頃者濫載邑民人,或京主人待令。
申益彬啓曰,今日殿座時,承旨當爲備員,左承旨金思穆,左副承旨李商輅,右副承旨李命彬,俱以式暇,不爲仕進,竝卽牌招,何如?傳曰,允。
傳于李東馨曰,騎馬一匹立之,宣傳官一員,送于江頭,漕船來泊爲幾隻,而近二千石所載船,方到何處乎?知來。
傳于姜俒曰,內局入侍。
姜俒啓曰,文臣製述試官申景濬,方在罷散中,何以爲之?敢稟。
姜俒啓曰,大提學李徽之,特敎申飭之下,懸牌闕外,終不謝恩,事甚未安,推考警責,何如?
傳于姜俒曰,聞昨日下敎,敢如是乎?氣亦若此,故八十二欲備文衡,入來然後當就寢,牌招使之入來,牌去來,申飭。
傳于李東馨曰,宣傳官一員待令。
李東馨,以禁衛營·一二所巡廳·左右邊捕廳言啓曰,去夜犯夜人無所捉之意,敢啓。答曰,知道。
乙未四月十五日辰時,上御集慶堂。藥房入診,坐直承旨·儒臣同爲入侍時,都提調李思觀,提調具允鈺,副提調申益彬,坐直承旨李東馨,校理李昌伋,副修撰安大濟,假注書李益海,記事官宋銓·朴聖集進伏。思觀曰,夜間聖體,若何?上曰,一樣。思觀曰,痰候咳嗽,何如?上曰,少愈。思觀進湯劑,上進御。思觀請診候,醫官方泰輿·吳道炯·鄭允德·徐命緯·丁志泰·鄭忠周進伏,以次診候訖,奏曰,脈候左右三部調均,滑體亦如前矣。上命退去,待下敎。思觀·允鈺先退。命讀奏公事訖。命書傳敎曰,明日德游堂文臣製述試官金判府事,騎判徐命善·閔百奮·洪九瑞·申景濬·趙載俊,只禮房承旨入侍。仍命儒臣讀問答,諸臣輪讀訖,命儒臣先退。又命東馨讀奏公事畢。命退,諸臣以次退出。
乙未四月初五日申時,上詣延和門。殿坐入侍時,行都承旨申益彬,左承旨金思穆,右承旨姜俒,左副承旨李商輅,右副承旨李命彬,同副承旨李東馨,假注書李益海·李兢淵,記事官宋銓·朴聖集,以次侍立。上具翼善冠·黑團領袍,乘輿出通陽門,詣延和門殿座。上曰,老人盡爲召入。儒生老人先爲進前。上曰,帝堯五十載,問天下治歟,不治歟?予今特召爾等而問之,民瘼,何如,世道,何如,時弊,何如?其各悉奏。咸對曰,世道雖未及於古時,而別無民瘼與時弊矣。上又問曰,予之五十年事業,卽是蕩平,果有效否?或以有效對之,或以不知對之。上又遍詢于庶民等曰,均役之利害,何如?都下魚鮮之貴,亦何故也,世道亦比昔,何如?諸老人各以其所知者對之。上又問于儒生曰,君臣猶父子,凡民猶然,況靑襟異乎他,湯劑之日三貼,無乃過乎?各奏所見。儒生咸曰,連進宜矣。上命益彬書傳敎曰,今日入庭中,無論士庶,年八十以上人,各給表裡。摘奸宣傳官進伏奏曰,鴻山稅船,姑未來泊矣。上命召入鴻山邸人,下詢歲船消息。邸人奏曰,姑無聞矣。上遂還內,諸臣以次退出。
乙未四月十五日申時,上御集慶堂。藥房入診入侍時,都提調李思觀,提調具允鈺,副提調申益彬,假注書李益海,記事官宋銓·朴聖集進伏。思觀進湯劑。上命書傳敎曰,試官申景濬,代李邦榮爲試官。益彬奏曰,翰注自前以蔭官代差,然後觀之矣。上曰,依例爲之。命書傳敎曰,昨日下敎若何,而其違牌,豈思暮年君意乎?其涉過矣。且有文臣製述之命,今日謝恩後,方可爲也。大提學李徽之,卽爲牌招察任,此後嚴飭,莫敢違牌望。仍進御湯劑。思觀曰,昨日只呈二貼,今又如是,下情甚悶鬱。上曰,勿言。思觀·允鈺先退。命讀公事訖。諸臣以次退出。醫官方泰輿·吳道炯·鄭允德·徐命緯·丁志泰·鄭忠周,自外退出。
上在慶熙宮。停常參·經筵。
自未時至酉時,灑雨下雨,測雨器水深一分。
酉時,灑雨下雨,測雨器水深三分。
自酉時至初昏,灑雨下雨,測雨器水深五分。
藥房都提調李思觀,提調具允鈺,副提調申益彬啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今朔過半,一何悶焉?昨見士庶耆耉,皆勝於予,曷勝慨然?氣何暇諭?手中有執,貼身乎席,此誠苟且翁,曷勝慷慨?氣何諭乎?待敎入侍。
中宮殿·惠嬪宮,藥房口傳問安。答曰,知道。
傳于申益彬曰,內局入侍,都承旨與試官,持先捧軸入侍,禮房承旨畢捧後入侍。
備忘記,傳于李東馨曰,今日聞原溪君今年八十云,其可嘉,特爲加資,口傳下批。
傳于李東馨曰,原溪君加資下敎安徐。
備忘記,傳于李商輅曰,今下弓矢,車嶺僉使尙彦鐸處給送。
傳于李商輅曰,騎馬一匹立之,宣傳官一員,自三間石橋,至五間水門,左右石築無頉與否,知來。
大司憲任希敎,掌令崔夢嵒,持平李重馥,正言沈有鎭啓曰,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上答曰,已諭勿煩。
掌令崔夢嵒,持平李重馥啓曰,請固城縣充軍罪人咸道亨,依律處斷,請還寢罪人梁成卜減一律島配之命。措辭見上答曰,勿煩。
正言忱有鎭啓曰,請固城縣充軍罪人咸道亨,依本律處斷。措辭見上答曰,勿煩。
傳于李東馨曰,坐直承旨與儒臣,持問答入侍。
姜俒,以內醫院官員,以都提調,提調意啓曰,御醫李養善,今已闋服,依例還屬本院,令該曹付軍職,冠帶常仕,何如?傳曰,允。
申益彬,以吏曹言啓曰,本曹佐郞嚴思晩呈狀內,身病甚重,勢難察任云,今姑改差,何如?傳曰,允。
李商輅,以兵曹言啓曰,翊衛司翊衛鄭景淳,素抱風癱之症,近又添劇,時月之內,萬無起動供職之望,呈狀乞遞。實病旣如是,則陪衛輪番之任,不宜久曠,今姑改差,何如?傳曰,允。
李商輅,以御營廳言啓曰,本廳字內惠化門北邊鷹峯體城頹毁處修築事,前已啓下矣。明日爲始,修築之意,敢啓。答曰,知道。
李商輅,以御營廳·一二聽巡廳·左右邊捕盜廳言啓曰,去夜犯夜人無所捉之意,敢啓。答曰,知道。
大司諫蔡弘履疏曰,伏以臣,年少才疎,最居人下,而早竊科第,濫蒙洪造,五六年間,歷叨淸華,玉署銀臺,節次陞遷,若固有之,一則聖恩,二則聖恩,私心愧懼,若隕淵谷,惟是一分報效,在於筋力奔走,故有除輒膺,不敢隨俗辭避之計矣,迺者諫長新命,遽及臣身。噫,官以諫名,孰非緊重,而至於一院之長,地望尤別,有非如臣巽軟所可堪承。日前出肅,只爲一登前席,覲耿光於逖違之餘,而逐日詣臺,不能出一書論一事,以副我聖上虛受之盛意,自顧惶恧,無地自容,因仍盤礴,決非私義之所敢安。且臣偏母,年迫七耋,夙嬰奇疾,風痰宿祟,挾感添劇,飮啖全却,眞元澌綴,藥餌爲事,轉側須人,臣以終鮮之身,目無嗣息,晝宵扶護,臣外無人,以此情勢,尤無一刻離捨供職之路。玆敢略陳短章,疾聲呼籲。伏乞天地父母,俯垂矜諒,亟遞臣職,以便將護,仍治臣煩瀆之罪,以肅朝綱,千萬幸甚。臣無任云云。答曰,省疏具悉。今番膺命,予已尙矣,請懇若此,本職許遞焉。
乙未四月十六日卯時,上御德游堂。親臨文臣製述入侍時,試官判府事金尙喆,兵曹判書金鍾正,工曹參判徐命善,兵曹參知閔百奮,司直洪九瑞·李邦榮·趙載俊,右承旨姜俒,假注書李兢淵,記注官任玉,記事官朴聖集,以次進伏訖。上曰,書題紙入之。尙喆曰,日間聖候,若何?上曰,一樣矣。仍奏曰,昨日大提學承牌謝恩,今日當入參乎?上曰,牌招。尙喆曰,大提學卽亞卿,而旣入於試官,則試官徐命善,何以爲乎?上曰,徐命善出去,可也。上命俒讀奏製述人擧案。上曰,翰林見之乎?俒曰,上番見之,下番不得見矣。上命書書題訖。尙喆曰,書題中能守之能字,在群下之情,似涉未安矣。上曰,何者好乎?尙喆曰,克字似好矣。上曰,改之。仍命懸題。上曰,科次,當於集慶堂爲之,製述,前日所坐處爲之,而設給油遮日。上命催促大提學牌招。上曰,川邊築石,好乎?尙喆曰,果好矣。上曰,川邊植木,亦好乎?尙喆曰,此亦好矣。川邊築石之後,無壅閼水溢之患,故川邊之家,皆價高云矣。上曰,李益炡設宴云矣。尙喆曰,其意出於表揚聖世壽考之化矣。上曰,注薦,何當爲之?尙喆曰,召試未付者尙多,故姑不爲薦矣。上曰,翰林當付者,是李性遂之子乎?尙喆曰,然矣。上曰,李彦衡三子登科,壯矣。上曰,頃者童蒙申飭,頗有效矣。尙喆曰,然矣。上曰,近來爲僧者少云,然乎?尙喆曰,減一匹之後,良役頗歇,故果少矣。大提學李徽之進伏。上曰,沁都農形,何如?徽之日,牟麥皆好矣。上曰,武事,何如?徽之曰,甚貿貿,故頃有所仰達者矣。上命俒進往試所。上曰,試官徐命善代,大提學李徽之牌招爲之。出榻敎上命退,諸臣以次退出。
乙未四月十六日辰時,上御集慶堂。藥房入診,試官同爲入侍時,都提調李思觀,提調具允鈺,副提調申益彬,試官判府事金尙喆,兵曹判書金鍾正,大提學李徽之,兵曹參知閔百奮,行副司直趙載俊·洪九瑞·李邦榮,右承旨姜俒,假注書李兢淵,記注官任玉,記事官朴聖集,以次進伏訖。思觀曰,夜間咳嗽,若何?上曰,一樣矣。思觀奉進湯劑,上進御。思觀曰,諸御醫入診,何如?上曰,置之。上命益彬,讀奏諸宗臣聯名疏,仍命書傳敎曰,粵昔癸巳,予年二十歲,元月朝參也,宗臣夏川君,有陳請事,命讀而莫能,故其時承旨,奏以猥濫却之,侍衛目覩,一承旨猶然,況苦心其君乎?聞諸宗章來,恩全若同參,其欲下敎,更思乙酉年,予年十二歲,諸宗臣有此擧,故雖未就邸,亦參今何異焉?此則雖參酌,依癸巳一宗臣例,其何聞耳?欲令直却,而其章恐或有挾雜之句,命讀,文雖親也,大抵一般。噫,此何而然?蓋寔固頃者諸大臣求對而然。噫,諸大臣旣求對,諸宗臣亦豈默默?雖然,頃日初欲拒之,而體九經,雖見一諭,若甲戌年莫敢復請,旣有諸大臣,今何賜批答?於予心金,猶鍊石可鑽,以予心固於金堅於石,夢裡雖聞,予當掩耳而走,奚特洗耳?於問答已諭巢許事。於今日雖三頭六臂者,執敢强予?噫,大官猶覺亦莫敢,況嗚呼略干今日諸宗乎?且其時承旨猶然,況其君乎?且旣下敎後,何心賜批?若一字賜批,此負蒼蒼也,陟降猶不敢言,此章特給。此後此等章,勿爲呼望,若捧入,當該承旨,當下敎矣。噫,今日氣少勝,聞此心若此,此豈稱慶,亦曰忠乎?不覺長吁慨歎也。益彬書傳敎後,起伏奏曰,傳敎中負蒼蒼一句,伏願收還。上曰,置之。思觀曰,諸宗臣亦皆有秉彝之天,安得不然乎?上曰,注書持入宗臣官安。賤臣持入,益彬讀奏。思觀曰,連日勞動之餘,湯劑不可不連進矣。上曰,待下敎爲之。內局先退。諸試官進前,讀試券。上曰,所作,何如?尙喆曰,近來文體漸勝矣。上曰,題中五十年志,卽蕩平之謂也,以此考取。拆榜後,讀奏入格四人姓名。上命書傳敎曰,居首朴道翔,半熟馬一匹賜給。入庭不作人,勿論。俒讀奏各道狀啓訖。上曰,內局入侍。出榻敎諸臣以次退出。
乙未四月十六日申時,上御集慶堂。藥房入診入侍時,都提調李思觀,提調具允鈺,副提調申益彬,假注書李益海,記事官宋銓·朴聖集進伏。思觀進湯劑,上卽爲進御。命退,諸臣以次退出。醫官方泰輿·吳道炯·鄭允德·徐命緯·丁志泰·康命徽,自外退出。
乙未四月十六日初更五點,上御集慶堂。坐直承旨·儒臣同爲入侍時,副應敎洪景顔,修撰安大濟,左副承旨李商輅,假注書李兢淵,記事官宋銓·朴聖集,以次進伏訖。上命商輅讀奏各道狀啓。上曰,往公州禁軍,誰也,而何日當還?注書知入。賤臣承命出知奏。上命讀問答,景顔·大濟·商輅·兢淵·銓·聖集,以次輪讀。上命退,諸臣以次退出。
上在慶熙宮。停常參·經筵。
酉時,灑雨下雨,測雨器水深三分。
藥房都提調李思觀,提調具允鈺,副提調申益彬啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝比仰稟。答曰,知道。一二日若是悶,三百餘六十日,何能堪,何能堪?於前日貼身便,嗟,近日其亦悶。予何人予何人?萬古苟且翁,何暇諭氣?待敎入侍。
中宮殿·惠嬪宮,藥房口傳問安。答曰,知道。
李商輅,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。答曰,知道。
傳于申益彬曰,內局入侍。
閔百奮啓曰,新除授奉敎尹宗彦,時在京畿楊根地,斯速乘馹上來事,下諭,何如?傳曰,允。
大司憲任希敎,掌令崔夢嵒,持平李重馥,正言沈有鎭啓曰,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上答曰,已諭勿煩。
掌令崔夢嵒,持平李重馥啓曰,請固城縣充軍罪人咸道亨,依本律處斷。措辭見上請還寢罪人梁成卜減一律島配之命。措辭見上答曰,勿煩。
正言沈有鎭啓曰,請固城縣充軍罪人咸道亨,依本律處斷。措辭見上答曰,勿煩。
有政。吏批,判書趙重晦進,參判尹得養,參議金致讓病,都承旨申益彬進。以洪錀爲大司諫,洪宗藎爲正言,洪相簡爲應敎,徐有臣爲兵曹參知,羅㷜爲吏曹佐郞,金奎祥爲禮曹佐郞,蔡百休爲貞陵令,李潭爲司饔提調,朴相德爲繕工提調,申漢彬爲重林察訪,李致中爲安邊府使,奉敎單尹宗彦。
兵批,判書金鍾正病,參判洪梓受由在外,參議朴思海入直進,參知未差,左副承旨李商輅進。副護軍朴㞳·金宇淳·李養善,副司直蔡弘履·姜俒,副司果朴聖泰·許根,同知單徐行德·高信謙,朴瑬。
傳于李東馨曰,內局入侍。
傳于李東馨曰,坐直承旨與儒臣,持問答同爲入侍。
黃海監司狀啓,兎山柳村坊居郭旣德家失火,與其祖母南氏及母李氏,俱爲燒死,可見誠孝之卓異,似有褒奬之典,令該曹考例稟處事,傳于李東馨曰,令本道恤典擧行。
傳于李商輅曰,見安邊事,極爲駭然。京中似有如此事,五部官員記過待令,前排待令,承旨,以時服隨時入侍。
傳于李商輅曰,該房承旨詣延和門,前排入之。
以承傳色口傳下敎曰,今見安邊事,萬萬駭然。故今已定式,部書員洞任,當初欺隱,故終乃欺罔。使之現出以奏。終若欺罔,則朝鮮字牧之任,不可爲之,某條現納之意,分付。
李商輅,以訓鍊都監·一二所巡廳·左右邊捕盜廳言啓曰,去夜犯夜人,無所捉之意,敢啓。答曰,知道。
海溪君·密安君焍·鶴城君楡·順義君烜·原溪君·樂林君埏·全春君堦·元興君橏·雲南君榗·密春君焌·恩全君禶·河南君垙·雲山君楢·茂林君塘·鶴林君焴·安川君烓·新溪君·安南君·西春君燁·銀溪君楔·西溪君熠·西淸君煋·廣陵君烻·雲峯君杺·光春君棬·凝善君爔等疏曰,伏以惟天惟祖宗,眷佑我宗邦,何歲非慶,何日非慶,而今年之慶,大於昨年,今日之慶,大於昨日,苟有秉彝之心者,孰不歡欣聳抃,而況臣等忝在宗臣之列,躬覩曠古之慶,其攢祝顒望之忱,尤當如何哉?宜瀝肝膈之懇,仰請輿情之一伸,而瀆擾是懼,囁嚅此久,今伏聞筵中,時原任大臣,已有所仰請,臣等區區之誠,豈後於外廷諸臣,而反不如漢宗正之有懍輒陳達矣。聚首相顧,愧恧靡措。第玆天理人情之所不容已之擧,只緣群下之誠淺,未蒙兪音之遄降,則是豈所以仰答惟天惟祖宗眷佑之至意也哉?伏願殿下,俯察頌祝之悃,亟垂允許之命,以副臣等相率攢手之望,千萬幸甚。臣等無任云云。傳敎給之。
正言朴聖泰疏曰,伏以臣,庸愚譾劣,最居人下,前後恩除,輒煩辭巽,至今進思,餘悚未已,迺於夢想之外,薇院新命,又降於來省病母之日,繼以馹召,遠辱於蓬蓽之下,榮光所被,鄕里動色,如臣無狀,何以得此?揆以義分,固當卽日登途,以伸叩謝之忱,而臣之本生偏母,年滿七耋,素抱貞疾,居常凜綴,偶因脫着失宜,重添感冒,宿祟新恙,一時危苦,啖飮全却,眞元澌陷,臣方左右扶將,方寸煼灼,目下情理,實無離捨遠去之勢。玆從縣道,敢控至懇。伏乞聖慈,俯垂憐察,亟削臣所帶之職,仍治臣瀆擾之罪,以肅朝綱,以便救護,千萬幸甚。臣無任云云。踏啓字。
乙未四月十七日辰時,上御集慶堂。藥房入診入侍時,都提調李思觀,提調具允鈺,副提調申益彬,假注書李益海,記事官宋銓,朴聖集進伏。思觀問候,上曰,一樣。思觀進湯劑。上命書傳敎曰,承旨受由許遞,參知閔百奮爲承旨,牌招察任,房順房。上仍問曰,閔百奮,驪陽奉祀乎?思觀曰,然矣。上曰,氣減則痰加乎?思觀曰,有咳嗽時,則痰出好矣。允鈺曰,以氣之加減,痰無尤盛之事矣。傳曰,政事當日爲之。出榻敎上進湯劑。思觀請診候,醫官方泰輿·吳道炯·鄭允德·徐命緯·丁志泰·康命徽·鄭潙進伏。以次診候訖,奏曰,脈候左右三部調均,滑體亦勝矣。思觀·允鈺先退。上命讀公事訖,命書傳敎曰,江原道臣啓本中,年八十以上有九十歲人,此本給外,其加顧助事,分付。又傳曰,宣傳官二員入侍。出榻敎命書傳敎曰,禮記雖稱三十有室,噫,古今異焉。今聞北道狀聞,有四十歲未及二年者,若此,禮記本文,當書四十歲有室乎?若無今番下敎,莫知何年何日過婚。噫,其君其若有誠,京鄕亦豈若此?以此觀也,其遺者莫知幾何,曷勝寒心?況其中鄭昌聖,以曾經宰列之臣,況居於北道近畿,坐於東軒,不思暮年其君乎?不聞則已,旣聞之後,焉可無飭?以此觀也,其宜嚴飭,鄭昌聖亟施不敍之典,今日政擇差,給馬下送。若無今番下敎,曷可勝言?嗚呼,一婦呼冤,五月飛霜,況近四十歲鰥夫,曲肱土室乎?興惟及此,衰中益昏。當一番京鄕廉問,若有遺者,部官,當終身勿復守令。守令南令,當限己身投畀北道,北令,當限己身投畀南道,爲顔私以塞其君,其不狀聞者,當配沿湖,以此嚴飭。命退,諸臣以次退出。
乙未四月十七日申時,上御集慶堂。藥房入診,坐直承旨·儒臣同爲入侍時,都提調李思觀,提調具允鈺,副提調申益彬,坐直承旨李東馨,副應敎洪景顔,修撰李在學進伏。思觀進湯劑,上移時進御。思觀曰,日長矣,且有咳嗽,而只進二貼,臣等竊以爲悶也。上曰,有何效也?予氣好,故能飮也。思觀曰,隨時或加或減,固無害矣,而此時則不可不加進矣。上曰,止之。思觀曰,今聞戶判之言,鴻山事,有不然者矣。上曰,何也?思觀曰,其船已到,而將聞來矣。上命讀之。允鈺曰,臣考其文書,鴻山所納之數,只一千七石,而錦伯發送狀聞及畿伯護送狀聞,皆以爲一千七石,而獨錦伯之因安興僉使報狀狀聞,以爲一千七石云云,此必是安興僉使,誤加百字於七字之下矣。上曰,然矣。命書傳敎曰,聞忠淸道臣謄報安興儉使報狀狀聞,其涉駭然,有下敎,今日京江到迫,而大異於此報,聞戶判所奏,七石之石字,誤書百字而然。大抵本縣監,其雖無狀,當此申飭之下,豈若此?萬萬爲駭。於今予心解釋,誤爲決杖,孟浪曷勝?杖百安徐。今到京江,座首追到,可謂毛將焉傅,禁軍持去下敎,勿施事,自政院今日下諭。此船今來,其誠料表,令該廳,領來監色賞給,以示予意。思觀曰,俄者安邊事,亦有不然者,三十八歲之人,非安邊,乃他邑也。上曰,然則此亦誤矣。仍命書傳敎曰,今日誤聞年歲,此人非他人,故處分,今聞左相所奏,若湖西事,一則誤書其奏而然,一則年歲誤懸而然,伊後思之,此人今年爲知申,到任屬耳,輕遞雖可惜,此何恕云。今聞今春知申,卽鄭光漢,而亦誤矣。此本事勿論,今無可論,鄭昌聖仍任,李致中付軍職仍任。思觀·允鈺·益彬先退。命儒臣讀問答,諸臣輪讀訖。命退,諸臣以次退出。醫官方泰輿等,自外退出。
上在慶熙宮。停常參·經筵。
藥房都提調李思觀,提調具允鈺,副提調申益彬啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。八十二誠冥然,懷千萬,曷勝慨?建功湯何日休,時體湯孰敢停?自慷慨,氣何諭?下敎時入侍焉。
中宮殿·惠嬪宮,藥房口傳問安。答曰,知道。
傳于閔百奮曰,內局入侍,儒臣持問答,同爲入侍。
傳于李商輅曰,騎馬三匹立之,宣傳官一員待令。
傳于李商輅曰,騎馬一匹立之,宣傳官一員,馳往江頭,稅船幾隻來泊,稅穀幾許入倉與否,詳細知奏。
傳于李商輅曰,摘奸宣傳官,待下敎入侍。
傳于閔百奮曰,內局入侍,宣傳官同爲入侍。
傳于閔百奮曰,闕內入直官員,同爲入侍。
傳于閔百奮曰,上番翰林謄本置之,只持文集謄本入侍。
備忘記,傳于閔百奮曰,因承宣誤奏,辛卯年果誤矣,此亦國初,旣命旋止乎?當祗迎,而皆依前下敎,次對進定下敎,亦依前。
備忘記,傳于閔百奮曰,禮房入直,故問焉,全州五日預傳云,追憶辛卯,予心萬倍。明將祗迎,仍爲次對,儀注時刻安徐,待下敎只入正時,侍衛入直。
傳于閔百奮曰,明日祗迎,沖子亦當隨行,令春坊知悉,時刻單子安徐。
金思穆,以漢城府言啓曰,過時未婚者,使之現出以奏事,命下矣。卽接五部官員牒報,則男三十歲以上,女二十五歲以上未婚之類,修成冊報來,故別單書入之意,敢啓。答曰,知道。
李商輅,以兵曹言啓曰,依傳敎,東部當該書員朴世雄,西部當諸書員方必行,南部當該書員朴時一,北部當該書員黃仁澤,中部當該書員尹義後等五名,決棍十度之意,敢啓。答曰,知道。
李商輅,以武臣堂上以上,朔試射所差備官,以試官意啓曰,崇政權興道,折衝韓雲成,初不待令,事體所在,俱涉未安,竝依承傳罷職,何如?傳曰,允。
李商輅,以兵曹言啓曰,依傳敎,武臣堂上權興道·韓雲成等,各決棍十度之意,敢啓。答曰,知道。
李商輅,以禁衛營·一二所巡廳·左右邊捕盜廳言啓曰,去夜犯夜人無所捉之意,敢啓。答曰,知道。
李商輅啓曰,明日次對,兩司長官當爲進參,大司憲任希敎,待開門牌招,以爲入侍之地,何如?傳曰,允。
乙未四月十八日卯時,上御集慶堂。藥房入診,儒臣·詣臺臺臣同爲入侍時,都提調李思觀,提調具允鈺,副提調申益彬,副應敎洪景顔,修撰李在學,大司諫洪錀,掌令崔夢嵒,持平李重馥,正言沈有鎭,假注書李益海,記事官宋銓·朴聖集進伏。思觀曰,夜間聖候,若何?上曰,一樣。思觀曰,咳嗽,何如?上曰,少愈矣。思觀進湯劑,上卽爲進御,思觀請診候,上曰,置之。思觀·允鈺先退。上命讀公事訖。命書傳敎曰,豈特古例?予亦申飭,而京兆,有過三十歲者,故令宣傳,問于五部,敢稱無頉,故五部官員,命承宣飭礪之後,今有此草,其涉可駭,當該書員,令騎曹決棍,令部官,廣問成娶後草記。又傳曰,文臣武臣朔試射,自古設置若何,而近者百隷怠慢,聞差備官試官草記,其涉可駭,豈可止此?令該曹決棍。出傳敎錀·夢嵒·重馥·有鎭曰,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上上曰,已諭,勿煩。錀·有鎭曰,請固城充軍罪人咸道亨,依本律處斷。措辭見上上曰,勿煩。錀·有鎭曰,新除授正言洪宗藎,時在忠淸道忠州地,請斯速乘馹上來事,下諭。上曰,依啓。夢嵒·重馥曰,請固城縣充軍罪人咸道亨,依本律處斷。措辭見上上曰,勿煩。夢嵒·重馥曰,請還寢罪人梁成卜減一律島配之命。措辭見上上曰,勿煩。上命退,諸臣以次退出。醫官方泰輿·吳道炯·鄭允德·柳光翼·丁志泰·康命徽·鄭忠周,自外退出。
乙未四月十八日申時,上御集慶堂。藥房入診,摘奸宣傳官同爲入侍時,都提調李思觀,提調具允鈺,副提調申益彬,假注書李益海,記事官宋銓·朴聖集,宣傳官申錫範進伏。思觀進湯劑,上卽爲進御。錫範進前。上曰,汝往見稅船乎?錫範曰,龍山倉底,有四邑船矣。上曰,見鴻山船乎?錫範曰,鴻山船則不泊龍山矣。允鈺曰,鴻山船泊於玄石,而所載米,已運納惠倉,故只空船而已。上曰,然乎?命錫範先退,命諸醫進前。方泰輿·吳道炯·鄭允德·柳光翼·徐命緯·康命徽進伏。上曰,汝等亦讀通鑑,三代以後,有八十二歲人君乎?予今善進二時飯,可乎,飮建功可乎?且予於飮食之味,有同於前者,亦有異於前者,何耶?思觀曰,人皆如是矣。上曰,肉雖多,不使勝食氣,予則飯二匙,而建功則或三貼四貼,輕重相換,主客倒易,予胃好故能受矣,而今予腹中,皆是建功,是旣好哉?允鈺曰,近日連進二貼而止,臣等誠甚悶迫,請再煎以入。上曰,置之。上曰,問於臣則必曰禱神,而爾等直言之。道炯曰,在前則或可停止,而今則二貼,便同停止矣。水刺不善進,則湯劑尤宜加進也。泰輿曰,或加或減,似不爲顯然損益,而但月計有餘,不可停止也。上曰,予腹中,皆是蔘氣也。泰輿曰,自入五錢重,臣亦知三貼之或過,而平時則二貼不可減也。允德曰,進三貼然後,可以責效矣。命徽曰,日長矣,今日加進一貼,則好矣。命緯曰,飮食皆由脾胃,連進建功,則水刺自當善進矣。志泰曰,臣等以三貼,猶以爲不足也。光翼曰,建功調保脾胃,亦善進水刺之當劑也。命道炯診左脈。道炯曰,調均滑體,如前矣。命三提調使之進按。命曰,肌膚,何如?皆曰,滋潤矣。上曰,爾等以二貼爲休息耶?道炯曰,然矣。上曰,原溪君筋力,何如?思觀曰,無餘地矣。傳曰,原溪君入侍事,下敎。出榻敎藥房提調,持湯劑更爲入侍事,下敎。出榻敎原溪君進伏。上曰,能乘轎子乎?曰,不能矣。命書傳敎曰,噫,宗臣中八十人,只有二人,而頃日特加,已資窮安徐,故今聞入直,特召詳問,非予料,果慶平曾孫,問乘轎騎馬云,故今正一品宗臣,若何?問于宗親府,欲助其乘,更思雖造轎以給,其誰擔之?且問其食。噫,顯祿大夫,寄食於水工云,此宗頃者侍衛知矣,恒日何以知之?此亦異常。況八十宗臣,只有二人,自其子至曾孫,十餘人云,誠可貴也。嗚呼,歲寒知松柏,旣問,何無表意?昔漢文公,非肉不飽,非帛不煖,令該曹,衣資食物題給,以表予暮年敦親之意。嗚呼,宗英零替,莫若近日,亦令該曹,造給藍輿。昔陶潛乘藍輿,一子一壻擔云。今者下敎旣若此,十餘子孫,豈無擔僕?造給之後,雖閒置其家,此則予何知也?允鈺奉湯劑入來,思觀進之,上進御。命闕內入直官員入侍事,下敎。以次進伏,奏職姓名而退。思觀·允鈺先退。命讀公事訖。命退,諸臣以次退出。
上在慶熙宮。停常參·經筵。
藥房都提調李思觀,提調具允鈺,副提調申益彬啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳聖候爲宜,臣等不任區區憂慮,敢來問安,竝此仰稟。答曰,知道。誠可笑,曷勝慨?諭心腹,欲停湯,因此勸復準三,此何人,亦何樣?其且異,睡何甚?時體人必曰勝,予則曰由昏耗,八十二加昏耗,將若何,將若何,曷勝慨,曷勝慨?氣何諭?次對入。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
殿座罷後,政院·玉堂·藥房口傳問安。答曰,知道。
世孫宮,政院·王堂·藥房口傳問安。答曰,知道。
李商輅啓曰,大臣·備局堂上,依下敎來待矣。
傳于閔百奮曰,內局入侍,次對同爲入侍。
備忘記,傳于李商輅曰,全州卽豐沛之鄕,況今日祗迎,何殿,況南殿闕禮已久,隨到建明門,何伸子忱?全州武士有職與閑良者,中日廳,當柳葉箭一巡試射,軍中若有當銃試取,兼試官訓將·禁御兩將·騎郞·都摠府入直兩郞,入侍太學與學諭,全州儒生與全州文臣人,同爲便殿製述。試官左相·大提學判尹趙載俊·李邦榮,入直兩儒臣懸題後,當詣中日廳,儀注·時刻安徐,侍衛只入直,待下敎只入正時,此亦八十二歲慕國初意也。
備忘記,傳于閔百奮曰,南北一也,雖前傳香,兩殿一也,況全州雖本鄕,咸興亦若何?甲戌乙亥,微忱千萬。咸興武士與儒生有職者,鄕軍當一體兼爲,令禮曹·騎曹,單子卽爲書入。
傳于閔百奮曰,世孫當隨出,只入直擧行。
傳于閔百奮曰,世孫當隨出,桂房只入直擧行。
以文臣朔試射試官望筒,傳于李命彬曰,置之。
傳于申益彬曰,豈循常例?文武登科人,一體應試。
傳于李商輅曰,騎馬三匹立之,宣傳官一員待令。
傳于金思穆曰,稅船領來監官,待令于中日廳。
備忘記,傳于申益彬曰,今日入侍儒臣·春坊,皆陞敍,參下陞六已準職人·諸承旨,皆熟馬一匹,翰注兒馬一匹賞給。
有政。吏批,判書趙重晦牌不進,參判尹得養進,參議金致讓式暇,同副承旨李東馨進。啓曰,判書趙重晦牌招不進,參議金致讓式暇,小臣獨政未安,何以爲之?敢啓。傳曰,仍爲之。
以金魯鎭爲刑曹參判,元義孫爲右尹,柳宅夏爲宗廟令,趙翼鉉爲引儀,安邊府使鄭昌聖,仍任事,承傳。
兵批,判書金鍾正病,參判洪梓受由在外,參議朴師海入直進,參知徐有臣病,同副承旨李東馨進。副司直權噵·洪益弼,同知單李再煥,僉知單趙相命,副司果趙尙鎭。
傳于李商輅曰,騎馬三匹立之,宣傳官一員待令。
傳于閔百奮曰,試官入侍。
李商輅,以訓鍊都監言啓曰,全州陞戶砲手鄭德文,依傳敎,加出敎鍊官差定之意,敢啓。答曰,知道。
李商輅,以御營廳言啓曰,依傳敎,禁軍李宗植,本廳加出敎鍊官差下之意,敢啓。答曰,知道。
李商輅,以御營廳·一二所巡廳·左右邊捕盜廳言啓曰,去夜犯夜人無所捉之意,敢啓。答曰,知道。
司諫李亨元疏曰,伏以臣,爲護母病,方在臣父任所安峽縣,迺於今月十六日,忽伏承承政院有旨,以臣爲司諫院司諫,繼以有馹召之命,臣雙擎九頓,五內靡容,不知如臣疏賤,何以得此於君父。榮耀山谷,感結衷情。第臣母病,四十年貞疾,源委旣深,適當換節,舊症新恙,一倍添劇,峽邑窮僻,醫藥無路。臣方左右扶將,晝夜焦迫,而顧臣所叨之職,非比閒冗,揆以分義,宜卽趲程入城,叩謝文階,粗效奔走之勞,以伸區區之誠。故抑情登途,行至近畿,臣母病添苦劇之報,急足追至,促臣歸見,臣接此報,方寸如割,按住不得。玆從縣道,拜章還歸,臣罪至此,尤無所逃。伏乞聖慈,曲垂矜諒,亟許鐫免,俾便救護,仍治臣逋慢瀆撓之罪,以肅朝綱,千萬幸甚。臣無任云云。答曰,省疏具悉爾懇。若此,本職許遞,以便護焉。
乙未四月十九日卯時,上詣延和門外。香祗迎入侍時,行都承旨申益彬,左承旨金思穆,右承旨閔百奮,左副承旨李商輅,右副承旨李命彬,同副承旨李東馨,假注書李益海·李兢淵,記事官宋銓·朴聖集,以次侍立。上具翼善冠·袞龍袍,乘輿出通陽門,詣延和門外,就板位祗迎後,仍步詣建明門。俯伏良久,遂以乘輿還內,諸臣退出。
乙未四月十九日卯時,上御集慶堂。藥房入診入侍時,都提調李思觀,提調具允鈺,副提調申益彬,假注書李益海,記事官宋銓·朴聖集進伏。思觀問候,上曰,一樣。思觀曰,今日勞動,而行步比前大勝,臣等不勝欣幸。上曰,何勝矣?命判尹李重祜進伏。上曰,咸興,有太祖影幀乎?重祜曰,永興濬源殿,奉安矣。上曰,是暮年本乎?重祜曰,似是中年本也。上曰,袞衣乎?重祜曰,紅色袞衣也。思觀進湯劑,上移時進御,思觀請診候,上曰,置之。命讀次對座目,仍命提調再煎湯劑以入,次對諸臣入侍。次對說話,別有記註允鈺奉湯劑入來,思觀進之,上移時進御。命退,諸臣以次退出。醫官方泰輿·吳道炯·鄭允德·柳光翼·丁志泰·徐命緯·鄭忠周,自外退出。
乙未四月十九日辰時,上御集慶堂。大臣·備局堂上引見入侍時,領議政申晦,左議政李思觀,行司直具善復·朴相德·李章吾,禮曹判書尹東暹,行副司直李潤成,兵曹判書金鍾正,行副司直鄭尙淳,刑曹判書洪趾海,行副司直尹泰淵,吏曹參判尹得養,同知中樞府事金華鎭,工曹參判徐命善,行大司成李瀰,大司諫洪錀,掌令崔夢嵒,持平李重馥,正言徐有領,校理鄭景仁,左副承旨李商輅,假注書李兢淵,事變假注書鄭,記事官宋銓·朴聖集,以次進伏訖。上命書傳敎曰,該曹該府,有受由在外人,一竝許遞,其代政官牌招開政,以在京無故人備擬。頃者諸摠管備員,而昨聞番次苟艱云,此亦紀綱,一體申飭。又命書傳敎曰,頃聞袞衣服色,問于前道臣,而仍覺咸興奉位版,永興奉影幀云,若此,與下敎異焉。永興豈可闕焉?永興文武·儒生·武士,一體應赴。晦曰,卽見忠淸監司所報,則以爲本道還穀,本來不敷之中,以今番所許之數,實難分排於麥前,水營軍餉,限折半,其他軍餉,三分一加分事,爲請矣。頃日加分狀啓覆奏時,軍餉體重,故只許還上加分矣,目下民情,旣如是切急,且或有許施之例,水營所管軍餉則三分一,其他軍餉四分一,特許加分,何如?上曰,依爲之。出擧條晦曰,羅鋪設置,專爲耽羅接濟,而近年以來,移轉代出來涼藿等雜物,不但愆期,品甚麤劣,故分俵沿邑,發賣作穀之際,價不相當,民受其弊,誠可矜悶。幸此島農,連爲免歉,今年則前後未出送雜物,各別擇取,定監色盡數輸送,而或有如前延拖麤劣之弊,則當該牧使,各別論責之意,另飭分付,何如?上曰,依爲之。出擧條晦曰,刑漢城府員役料布,依前定奪,以其餘剩之物,區劃磨鍊,而其中帽利銀二萬兩,送于度支,其代請得關西稅小米二萬石,每年全耗取用,可爲永久遵行之道,而所謂耗條,歲末可以取用,而目下接濟,實無好策。當初保民司革罷時,甲胄米還屬惠廳者,姑爲仍留,以爲逐朔給料之地,似好,故敢達。上曰,依爲之。出擧條晦曰,原任大臣,則中樞府各有使令一名,而至於輔國則無之,朝報等事,甚苟艱。各出一隷,自兵曹,劃給朔下,似好矣。上曰,節損之時,爲輔國設,此何如也?善復進前奏曰,濬川已訖役,故敢達矣。上曰,石築好乎?思觀曰,川邊居人,自此高枕無憂矣。錀·夢嵒·重馥·有鎭所啓,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上上曰,已諭,勿煩。夢嵒·重馥所啓,請還寢罪人梁成卜減一律島配之命。措辭見上上曰,勿煩。又所啓,請固城縣充軍罪人咸道亨,依本律處斷。措辭見上上曰,勿煩。錀·有鎭所啓,請固城縣充軍罪人咸道亨,依本律處斷。措辭見上上曰,勿煩。上曰,在昔臺臣入來,則大官以下,無不警動,今也則不然矣。上曰,內局入侍。出榻敎上命退,諸臣以次退出。
乙未四月十九日午時,上詣中日廳殿座。南北人試射放入侍時,行都承旨申益彬,左承旨金思穆,右承旨閔百奮,左副承旨李商輅,右副承旨李命彬,同副承旨李東馨,假注書李益海·李兢淵,記事官宋銓·朴聖集,以次侍立訖。上具翼善冠·袞龍袍,出通陽門,詣中日廳殿座。試官訓鍊大將李章吾,禁衛大將李潤成,御營大將尹泰淵,兵曹佐郞李馨德,都摠經歷鄭雲逵,都摠都事李澄萬,以次進伏訖。上命射員盡射後進前。上問其居住與姓名後,命書傳敎曰,今日此擧,意蓋深矣。南北人得中者,各弓矢賜給,只五人有職者陞敍。北道抄上一人,禁御兩營中敎鍊官,加設以付,待窠以充。其餘令銓曹,待窠次第調用,前銜者,待窠一體陞敍調用。上曰,放砲而無鉦鼓聲,可駭,監的官記過。雖中日,不可如此,況殿座乎?萬萬可駭,分軍部將,亦爲記過。放砲畢後,上命砲軍進前,問其居住姓名。命書傳敎曰,噫,今番此擧,暮年偶然,射員五人,銃手九人,柳葉箭,咸興抄上閑良一人一中,柳葉箭一中直赴,亦有前例。鳥銃全州陞戶砲手一人,二中於南北,其涉異常,竝直赴殿試。又命書專敎曰,射夫,何異射員?一人,其令軍門執事調用,砲手直赴者一人,亦令軍門加設執事調用,待窠充焉,勿復其代。上命三將臣,呼新來退出,上曰,前排待令記過者,拿入。上曰,以今日之故,十分參酌,竝放送。仍命御前頒賞,銃手一中四人,各賜木綿一疋。又命歲船領來監官九人進前。上下詢中路作弊及船人作俑與否,皆以無弊對之。上又下詢雨澤及農形後,命書傳敎曰,監官九人,令惠廳米三斗式題給。還御時,上歷臨玉堂。上曰,儒臣持小學入侍。出榻敎王世孫侍坐,諸臣以次進伏訖。上進講小學題辭後,上曰,比同經筵儒臣先讀。上番鄭景仁,下番李在學,各讀一遍訖。上曰,惟聖性者,不加毫末,萬善足焉,而孔子曰,不如某之好學,何也?李在學曰,聖不自聖而然也。上曰,上下番各陳文義,可也。鄭景仁曰,天道之常,人性之綱,乃是天人一理,與天合道,自然不易之常理,而不加毫末,萬善足焉之大頭臚也。李在學曰,元亨利貞天道之常者,卽人性所具之理,而聖人之工,亦不過全其天而已,下所云,惟聖性者浩浩其天者,是也。天道之常之天字,浩浩其天之天字,互相照應矣。上命王世孫讀訖。上曰,藹然四端,隨感而見,何以見之乎?世孫對曰,仁義禮智之端,隨感而見矣。上曰,感之一字,有意矣。世孫對曰,以一端言之,則見孺子入井,而有惻隱之心者,卽是仁之端,而可見隨感而發也。以此推之,則三者之感,亦可以推類而見之矣。上曰,灑掃應對,至少底事,而爲治國平天下之本,何也?世孫對曰,灑掃應對,是最初工夫,先用力於此,以至於治國平天下,而此所以由小至大,下學上達之工也。上曰,小學敎人之法,旣如是,則人皆可以爲聖人,而三代以後,更無聖人,何也?世孫對曰,三代以後,小學之敎不明,聖人之不作,蓋以此也。上曰,然則孔子,何以爲聖人也?世孫對曰,三代以後,惟有孔子,而孔子之聖,卽生知也。上曰,小學之序,稱晦菴,而大學曰,新安朱某,是何意也?世孫對曰,大學,卽是經傳,而小學則親自編輯而授小子者,故書以晦菴也。上曰,小學,自處以師道,故然矣。上曰,大學小學,孰大孰小?世孫對曰,小學,雖爲大學之本,而以大小言之,則小學小矣。上曰,讀書好乎?世孫對曰,好矣。上曰,何以爲好也?世孫對曰,聖賢之言,故好矣。上曰,是矣。三人同行,必有我師,何必聖人?春坊之官,是亦師也,今汝隨予而來,坐此讀書,樂乎?世孫對曰,樂矣。上命春坊讀之,輔德柳義養,說書趙尙鎭以次讀訖。上曰,予十三入小學,十九入大學矣。今日祖孫同坐,旣誦小學,又當誦大學矣。進講經一章訖,命世孫讀之。上曰,旣云明德,而又加以明一字,何也?世孫對曰,明德本明,而人之氣稟不齊,物慾交蔽,本體之明,有時乎昏,故所以明之也。上曰,物有本末事有終始,何謂也?世孫對曰,明德本也,新民末也,知至始也,能得終也,本與始爲先,末與終爲後矣。上曰,能爲小學之灑掃,則於大學,易乎?世孫對曰,雖用力於小學,若不加工於大學,豈不難乎?上曰,大學·中庸,孰難?世孫對曰,庸學,固相爲表裡,似無難易之可別矣。上曰,汝年近三十,與春坊講磨,今時之人心世道,比古,何如?世孫對曰,臣旣不見古昔,未能知也。上曰,文義發問於春坊,可也。世孫問曰,物有本末,事有終始,物則先本而後末,事則先終而後始,何也?義養對曰,物是有形者,故以本末言之,事是運用者,故以終始言之。若以始終言之,不無止於終之嫌,故以終始言之,以明終而復始之意也。上曰,春坊亦發問於世孫,可也。義養仰問曰,明德,或謂之心,或謂之性,當屬之何也?世孫曰,謂之心則遺却性,謂之性則遺却心,當從先正栗谷所言,屬之本心而看得,好矣。世孫問於下番曰,明明德於天下者,誰明之謂耶?尙鎭曰,在上者明之,使天下之人,皆明之也。上命書御製一句,令世孫·諸臣賡進。又命書傳敎曰,其官賡韻後,當有賞典,而玉署吏隷,先令度支,考例賞給。還內時,又命書傳敎曰,噫,今日此擧,暮年意深,豈可伈伈而回?賡韻賡韻,賞典賞典,亦何待其賡?今日諸春坊準職者,孰馬一匹,餘皆陞一資,今在參下者陞六。遂還內,諸臣以次退出。
乙未四月十九日申時,上御集慶堂。試官率南北製述人入侍時,試官左議政李思觀,漢城判尹李重祜,大提學李徽之,副司直趙載俊·李邦榮,校理鄭景仁,修撰李在學,右承旨閔百奮,假注書李兢淵,記事官宋銓·朴聖集,以次進伏訖。上命擧子進前,各問其居住與姓名。思觀曰,南北人中,有時任察訪及堂上一人,此則何以爲之乎?上曰,此是製述,一體許赴,可也。仍命率入進前,又各問其居住姓名後,上命書書題揭之。上曰,頒紙·給寫手·命退,諸臣以次退出。
乙未四月十九日酉時,上御集慶堂。藥房入診入侍時,都提調李思觀,提調具允鈺,副提調申益彬,假注書李益海,記事官宋銓·朴聖集進伏。思觀進湯劑。上曰,今日爲好事矣。祖孫同講,誠異事,世孫文理,亦長進矣。思觀曰,誠千古盛事矣。上曰,世孫所問文義,何如?思觀曰,小臣雖不能入侍講筵,而聞諸臣所傳,世孫文義,誠好矣。且近來書筵文義,皆微奧矣。上曰,然乎?今日事誠可貴也。上命賤臣,應製人賜燭事,下敎。出榻敎上進御湯劑。思觀·允鈺先退。命讀公事訖,諸臣以次退出。醫官方泰輿等,自外退出。
乙未四月十九日四更二點,上御集慶堂。製述科次入侍時,試官左議政李思觀,漢城判尹李重祜,大提學李徽之,副司直趙載俊·李邦榮,校理鄭景仁,修撰李在學,右承旨閔百奮,假注書李兢淵,記事官朴聖集,以次進伏訖。上命讀券考之。思觀曰,三券文稍勝,盡抄乎?上曰,盡抄而定其高下,可也。拆榜後讀奏姓名。思觀曰,南北人皆參榜,而素有文名者,盡爲之矣。上曰,然乎?仍命書傳敎曰,今番此敎,比前有異,居首朱重純道科壯元,今又居首,其涉可嘉,特爲加資。之次李周顯陞六,李德溥熟馬一匹賜給。命試官先退。命書傳敎曰,百隷怠慢,故特爲摘奸,耆社直宿官宋重鉉,南部奉事趙載則,一則莫重,一則無異初仕,焉敢若此?竝令該府處之。東學假官洪信福,西學假官方泰綏,噫,彼此輩,一日代直,其何難也,而焉敢若此?亟施不敍之典。又命書傳敎曰,俄者下敎時,準職以陞敍,下敎傳旨以準職付標。上曰,內局入侍。出榻敎命退,諸臣以次退出。
上在慶熙宮。停常參·經筵。
藥房都提調李思觀,提調具允鈺,副提調申益彬啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。追憶國初,微忱萬倍。昨日擧措,夢裏豈料?與沖子同講,於予太康,氣何暇諭?入侍。
中宮殿·惠嬪宮,藥房口傳問安。答曰,知道。
李商輅,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
傳于閔百奮曰,儒臣同爲入侍。
傳于閔百奮曰,嶺伯同爲入侍。
備忘記,傳于李商輅曰,昨日全州·咸·永興此擧,意蓋追慕。射砲雖闕,其豈循常例?射闕者箭竹一浮式,砲闕者砲一疋式,闕製述者紙一卷以給,以表憶昔意。
備忘記,傳于申益彬曰,昔漢武,莫知仙何者,其猶求也,嗟哉,今予帝,神農在內局,於今大覺,其亦晩矣。今將爲大丈夫,復何爲賤丈夫?豈特他日欲休?卽一兩日皆曰神丹,中則止,其宜常也。氣勝日三,雖漢武長生草,中則宜止,其何爲甲神仙?今覺晩。予將爲大丈夫,乘轎提調乘轎,乘軒提調乘軒,皆卽其休。予於便心堂中,今覺亦醒翁功陋矣。臣庶焉敢鬧?八十二歲爲大丈夫,於暮年其自得,建功湯停兩日。此何過誠得中?冥然,故有此醒。
備忘記,傳于李東馨曰,恒日勸卽時體,於今日果然知。嗟,今予誠果悶,自朝夕人皆知,只知三提調,八旬君心乎?此下敎,雖可笑,君臣義亦宜顧。
備忘記,傳于申益彬曰,予雖昏耗,心則少年,豈可飾辭?今日下敎,若春夢醒,大夢已先覺,平生亦自知,暮年旣若此,何以復遲遲?
備忘記,傳于李東馨曰,旣醒夢,復苟且?大丈夫今日判,況於朝已飮一,嗟日三神農敎,三提調踰開陽,進丈夫昔常年,令內局皆知悉,已煎者掌務飮。
藥房口傳啓曰,臣等於朝筵,不敢一向瀆籲,以閤外祗俟之意,仰陳而退矣,日已向曛,召命尙靳,竊不勝抑菀焦迫之至。當此日三進劑,不容少間之時,尙未再進,雖承休焉之敎,其何敢昧然退去,不思保護之責乎?衷情所迫,敢此煩籲。伏乞暫許召接,俾臣等奉進湯劑,千萬顒祝,惶恐敢啓。以承傳色口傳下敎曰,惟內局,知八旬君乎?其止之,以進水刺焉。
藥房口傳再啓曰,臣等冒陳衷懇,未承兪音,日已迫曛,轉益焦迫。日三常御之劑,尙未再進,若徒以瀆擾爲懼,遽然退去,則其可曰有內局而盡保護之道乎?玆不得不疾聲更籲。伏乞深留聖念,暫許召接,千萬顒祝,惶恐敢啓。
申益彬啓曰,時原任大臣,來詣閤外請對矣。
傳于申益彬曰,竝入侍。
備忘記,今踰八旬,猶弄大官,靦然益深,唯唯此心,方寸自知。
昌城尉黃仁點加土呈辭,傳于閔百奮曰,給由馬。
備忘記,傳于申益彬曰,御製書宜院吏,昨日聞卽書寫韓斗樞,今書寫代宜酬功,諸書寫給木綿。
大司諫洪錀,掌令崔夢嵒,持平李重馥,正言沈有鎭啓曰,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上答曰,已諭,勿煩。
掌令崔夢嵒,持平李重馥啓曰,請固城縣充軍罪人咸道亨,依本律處斷。措辭見上又啓曰,請還寢罪人梁成卜減一律島配之命。措辭見上答曰,勿煩。
大司諫洪錀,正言沈有鎭啓曰,請固城縣充軍罪人咸道亨,依本律處斷。措辭見上答曰,勿煩。
傳于李東馨曰,承旨詣崇賢門,上下闕宗親府直房內班院,待漏廳近處老人,與殿庭有異,勿論男女,今年以前居生人,皆待令,惠廳米亦爲待令。
傳于李東馨曰,八十以上三斗,七十以上二斗,六十以上一斗賜給。
傳于李東馨曰,意爲建功而來,長湍儒雙樹山城,何相關乎?渠必有爲而來,若復守闕門,當停擧逐送南門外以奏。
李商輅,以訓鍊都監·一二所巡廳·左右邊捕盜廳言啓曰,去夜犯夜人無所捉之意,敢啓。答曰,知道。
乙未四月二十日卯時,上御集慶堂。藥房入診,慶尙監司·儒臣同爲入侍時,都提調李思觀,提調具允鈺,副提調申益彬,慶尙監司金載順,校理鄭景仁,修撰李在學,假注書李益海,記事官宋銓·朴聖集進伏。思觀曰,昨日勞動,夜間聖體,若何?寢睡·水刺,亦何如?上曰,俱一樣矣。思觀進湯劑,上卽爲進御。思觀請診候,上曰,置之。提調持湯劑,更爲入侍事,下敎。出榻敎思觀曰,中宮殿所進湯劑,停止已久,何以爲之?上命問議,醫官方泰輿進前奏曰,前者所進有效事,已有下敎,當更進矣。上曰,加減蔘香散,依前方五貼式,限三十貼日次製入事,下敎。出榻敎上曰,嶺伯入來乎?載順進前。上曰,卿爲道臣,無負暮年之意,往欽哉。載順曰,聖敎若此,敢不殫竭?上曰,有所奏乎?載順曰,姑未知事情,無所奏矣。上曰,宣諭。益彬讀訖。上命賜胡椒等物,依例先退。命讀公事訖。思觀曰,昨日事,誠盛擧也。上曰,與沖子同講,實國朝所無之事也。益彬曰,單以昨日事稱慶,亦無不可,而小臣惶恐不敢請矣。上命儒臣讀問答訖。上曰,內局有神農位牌乎?思觀曰,然矣。上曰,卿等問于神農位牌,若言當服,則予當進建功矣。諸臣曰,此必無之事,何可以此下敎也?上曰,夏禹氏壽,幾何?諸臣不能對。命賤臣持入皇極一元圖考之。奏曰,夏禹氏七十五攝位,九十三卽位,壽百歲矣。上曰,夏禹氏亦服建功而壽百歲乎?儒臣先退。允鈺奉湯劑入來。上曰,飮二貼之頃,不飮一勺水,此豈好乎?益彬曰,進御湯劑時刻,定以朝午夕,無使稀數,則好矣。思觀曰,知申所奏誠好,而今日則已煎入矣。復爲奉歸,誠極閔迫矣。上高聲曰,持來。思觀進湯劑,上執湯劑曰,神農氏監此心。遂覆之。思觀等俯伏奏曰,此莫非臣等不誠不肖之致,更何敢達?上曰,飮此,何功?思觀曰,事當更爲煎入,而已及水刺之時,不敢更請,惟冀更召。上曰,不但今日不飮,欲止數日,以觀其如何。諸臣曰,何爲而有此敎也?允鈺曰,臣等不敢歸本院,祗竣於閤外矣。上不答。諸臣以次退出。醫官方泰輿·吳道炯·鄭允德·柳光翼·徐命緯·丁志泰·康命徽,亦自外退出。
乙未四月二十日戌時,上御集慶堂。藥房入診,時原任大臣同爲入侍時,都提調李思觀,提調具允鈺,副提調申益彬,領中樞府事金相福,判中樞府事韓翼謩,領議政申晦,判中樞府事李溵,假注書申益海,假注書宋銓·朴聖集進伏。思觀進湯劑。上曰,誰來耶?思觀曰,時原任來矣。上起坐着笠,高聲曰,誰爲勸乎?湯劑持來。爲宗國飮之。故着笠耳。遂進御。相福·翼謩·晦·溵退出,下堂免冠待命。上曰,有下敎而請來勸予,誠苟且矣。如曰,日進三貼,今日只進二貼,故爲罪大臣云,則予心有可言者,當隨時下敎矣。命書傳敎曰,子之事親,臣之事君,莫云主恩,主義理則一也。予雖否德,此義少知。嗚呼,昨步近二百步,非予之步,卽所賜,其豈張大?初欲坐於中日廳,曾有前例,而排設者無形,近者莫設之日傘排設,故臨此見其色,其知此亦張大,而非特其撤過,況陞廳亦難。因此坐而試取,此亦非爲略干武士,所重全咸,而於射砲南北皆爲,此亦是誰之賜?豈予賜?僅數人卽畢,故因臨玉署,亦追慕之意也。予雖强爲,須問朝鮮人,祖孫小大學講,漢唐豈有?況諸大臣亦有?於予爲領事,於沖子亦有師者,是豈偶然?雖無今日下敎,其宜來也,而覺今是而昨非,今日大覺。頃年一詩句,一篇未覺,一篇有問,復何持難焉?正若今日謂故也。誠悶誠悶,而相持相持,以到于此,若諸葛之草堂大夢醒,旣覺之後,復何以待水,欲洗之心?卽予八十苦心,今日下敎,豈比于前?此非全然停却也,不過一兩日,而借問今日勸湯,予則曰時體,而諸臣稱冤,須看此日,予言過乎,稱冤過乎?蒼蒼照臨,予何多言?噫,予則常曰,今日海東大臣重宰,皆內局三提調也,聞此敎,內局水工,其可動也,況世祿臣乎?聞此若齊來,予何酬應?雖自悶,觀其擧措。噫,予雖涼學,九經體群臣,敬大臣,其少知之,蒼蒼高照,陟降若臨,予若一毫弄諸臣而爲此,此負蒼蒼也。其若欲觀勢爲比,則嗚呼,群臣卽世孫臣也,八旬暮年强爲此,嗚乎陟降,曰予謂何正大覺也,而於諸臣,若予意異,則高聲問何稱有時體之敎?于今觀也。其果誠乎?今旣來矣,予何其謂?今予此敎者,導諸臣於精白也。故今予之心,若金若石,此則惟在予而已。嗚呼,三百年宗國,將置於何?興惟及此,何顧歉然,何待問候?亦何待文具之請?蹶然而起,以予脚部,亦不敢側身而坐。噫,昔金奉朝賀,着道袍而受瓊玉膏,爲服食猶然,況强回初意,爲宗國强飮,特命索笠,仰奏而皆飮。噫,水欲洗之心,八十二歲,今日少伸,然國之所以爲國,綱紀也,其雖爲苟且翁,亦何忍苟且擧?昔人彈駁,猶曰簠簋不飾,比諸今齷齪之論,若何?心常欽慕者,今于亦曰,當局者迷,自古有焉,今者此擧,專由乎此,豈特此也?當局迷,予見多矣。大抵今聞此敎,若云,此等敎其聞多矣云,則此誠予誠淺,曷勝道哉,而身兼領事與師,聞此光景,嗚呼其君,誠淺莫能,闕禮者多,而旣不若其君,則何若是伈伈於樞府,亦有領事而何若是默默?嗚呼,今者下敎,其豈辭氣?乃存國體。其或來也,下問渺然,此等日長,申後聞焉,亦然不獲已有下敎,若此然後果來,此等國體,若不飭焉。嗟哉,海東,其曰有君,大臣若此,其誰來也?莫云原任多。綱擧然後目張。領議政申晦,領府事金相福,亟施不敍之典,使海東臣僚,咸知猶有君焉。思觀曰,臣不善周旋,實有不職之罪,敢請同被罪罰。上曰,卿等終日守閤强勸矣。思觀曰,今日實非問進之時,而竟無更進之敎,臣等之情,當如何哉?上曰,提調出去再煎來,予當進矣。命讀公事。因李聖龍父子事,命書傳敎曰,古人云,思良妻·思良相,噫,其父尙今思焉,而其子李衡萬,意亦在於此,于今思焉,下問止於下大夫云,曷勝嗟惜?今聞其子有云,予今不爲,其誰爲也。令該曹待窠調用,以示予尙今思其父子之意。允鈺奉湯劑入來,思觀進之,上進御。命退,諸臣以次退出,醫官方泰輿等,自外退出。
上在慶熙宮。停常參·經筵。
藥房都提調李思觀,提調具允鈺,副提調申益彬啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早人診,詳察聖候爲宜,臣等不任區區憂慮,敢來問安,竝此仰稟。答曰,知道。大覺者,何,曷勝歉然?慨世道,悶國事,氣何暇諭?待敎入侍。
中宮殿·惠嬪宮,藥房口傳問安。答曰,知道。
傳于閔百奮曰,內局入侍。
備忘記,傳于李商輅曰,今何世,予何人?大覺纔覺,其旋昏寢,自顧初心,此何人乎?曷勝慨然?只自慨歎。嗚呼今世,予見熟矣,今且判焉。海東苟且翁,支撑苟且湯,琉球雖聞,其將謂何?其況昏眩,若是特甚,雖在今世,世若前生。昨夜兩飮,其何益乎?予自一哂。觀今世道,何者其恃?欲籲高高,欲訴漠漠。千乘浮雲,萬機楚越,慷慨亘中。今日次對。
傳于閔百奮曰,旣與沖子同講,玉堂謝箋,崇賢門陪進。
以臺諫啓辭,傳于李命彬曰,旣定次對,入侍爲之。
備忘記,傳于申益彬曰,今日擧措,古豈有乎,況皆見乎?八十歲居齋,其可奇也,特爲陞敍,令銓曹若有窠今日口傳備擬。
備忘記,傳于悶百奮曰,祖孫小大學講,漢唐豈有?旣受謝箋,宜示志喜。太學今朝食堂到記儒生學儒,當殿講,先拜於殿庭,殿講於崇政殿,先拜時,承旨,只吏·禮房入侍,侍衛安徐。試官李判府,禮判元景孫·趙載俊·李邦榮,入直兩儒臣,時刻,待下敎只入正時。
傳于閔百奮曰,試官李邦榮代,以入直騎堂爲之。
傳于閔百奮曰,承旨與試官,率純通兩儒生入侍。
傳于申益彬曰,內局入侍。
吏曹口傳政事,以李若采爲禮賓參奉。
忠淸水使啓本,泰安郡居儒學趙重德等渰死事,傳于金思穆曰,令本道恤典擧行。
傳于李商輅曰,騎馬立之,宣傳官馳往江頭,船隻幾許入來與否,知來。
李商輅,以扈衛廳別將,以三廳大將言啓曰,三廳大將申晦,今有罷職不敍之命矣。其所帶軍官,當有區處之道,何以爲之?敢稟。傳曰,一廳大將兼察。
李商輅,以備邊司言啓曰,忠淸兵使李應爀,身病沈重,莫重軍務,一向抛置,連呈辭狀,實病旣如此,則不可一任其瘝曠,今姑許遞,何如?傳曰,允。
李命彬,以義禁府言啓曰,忠淸道結城縣定配罪人李鎭恒,唐津縣定配罪人鄭宇淳,京畿抱川縣定配罪人朴相來等特放,承傳啓下矣。竝卽放送事,分付各該道臣之意,敢啓。傳曰,知道。
李商輅,以禁衛營·一二所巡廳·左右邊捕盜廳言啓曰,去夜犯夜人無所捉之意,敢啓。各曰,知道。
右議政洪麟漢箚曰,伏以臣,伏聞日前,玉趾親臨瀛館,文孫侍坐,一席講討,酬酢如響,此誠前所未有之盛擧也。臣委蟄床玆,莫覩耿光,攢祝之餘,繼以耿結,此際伏見夜下傳敎,縷縷辭旨,嚴截懇惻,至有兩大臣不敍之命,奉讀再三,惶悚無措。臣之病情,首尾兼旬,一味沈頓,求遞未遞,去益悶迫,而至於昨日之闕禮,勢雖使然,然其虧分廢義,有不容自恕。假令臣無故造朝者,其所周旋,自當與諸臣同耳,及今處分之下,罪宜均被,義難獨逭,況臣偃處自便之誅,尤非諸臣之比者乎?玆敢强疾自列,仰瀆崇嚴,冀降譴罰,以存公體云云。答曰,省箚具悉卿懇。頃日玉署,餘懷而然,於予其亦異常。大抵日三建功,其效漠然,觀勢以停,自古聞焉,而於今無聞,若諸葛詩大夢今覺,而今番下敎,非比乎前,不過數日,而顧今時體,聞此豈可公勝,而昨日擧惜,誠當局而迷。雖然,國綱不可紊,故因慷慨而雖諭,問其本卽予也,曷勝歉然?於卿頃者,恐或驅馳,而若此一恙彌留,轉輾于此,爲卿甚悶,業已知矣。卿何若此?卿其安心,勿辭,益加善攝,俟間造朝焉。仍傳曰,遣史官傳諭。
判府事金尙喆箚曰,伏以臣,夜伏聞兩相臣被嚴旨,臣於此誠不勝悚蹙之至。昨日藥院,焦迫叫閤,時原諸僚,章皇詣闕,臣豈敢獨後於此時,而適遭功慼,未及淸齋,旣無以進身文陛,又未同泥首金吾,罪均虧分,跡涉倖免,區區自處之義,終難厭然。玆上首實之箚,仰陳同罰之請。伏乞聖明,亟降威譴,以靖私義,以嚴國體焉云云。答曰,省箚具悉卿懇。嗚呼,昨者擧措,其豈樂爲?苦心在卿獨不來,意謂實恙,今聞卿箚,果知事實。噫,人皆曰差勝,予則自知,嗟哉,蓼莪,門人雖不讀,子何不讀?彼蒼照心,今予大覺。將爲大丈夫,數時之間,反爲賤丈夫,方寸自愧,人謂斯何?其雖然,氣則益苶,須看義經,枯楊生柿。卿須安心勿辭焉。仍傳曰,遣史官傳諭。
大提學李徽之疏曰,伏以臣,於所叨之職,誠有萬萬難强,微執莫回,譴罰惟俟,日前荐承嚴召,誨責備至,繼有入來後就寢之敎,臣震迫懍悶,不遑他恤,蒼黃深夜,冒沒趨承,自顧初心,去就郞當,因仍苟蹲,愧恧彌增。向臣兩疏血懇,急於自引,蔑裂實狀,不當擬議於極選,故或近例讓,未蒙矜察,而念臣必遞之義,非特前所控籲而已。抑又有可嫌之一端,臣敢懸牌闕下,拜章仰暴,而喉院,以齋戒不捧,遂使迷滯之衷情,未克登徹,私義之難安,終不可泯默而自恕。蓋文衡會圈,極其愼重,人望所屬,惟在點數之多者,今者臣名,居於第二矣,固非公議之攸歸,而特承越次之誤恩,已定之稱星,緣臣而低仰,此臣所以兢縮不寧,寧欲循墻者也。嗚呼,臣之所被洪私,如天無極,微忱感激,豈避湯火?第辭受之節,有關廉隅,豈可諉以旣出而不思自處之道乎,且臣徑情打乎?與人寬和,屢荷濫授,易致强點,每戒懷璧之災,益切集木之懼,到今病隨年加,意與跡倦,惟期粗守謹拙,無或自犯睢盱,是固臣苦心至願,而儻蒙聖鑑之俯燭,聽卑之天,庶幾有從人之理。玆敢冒死哀號,瀆撓之罪,有不可顧也。伏乞天地父母,特遞臣職,俾安私分,千萬幸甚。臣無任云云。答曰,省疏具悉。旣已承命,今者陳章,其涉過矣。前文衡圈點,其自不書,三百年故規,其且次序,此亦舊例,兼爲撕捱,萬萬過矣。卿勿辭焉。
乙未四月二十一日卯時,上御集慶堂。藥房入診入侍時,都提調李思觀,提調具允鈺,副提調申益彬,假注書李益海,記事官宋銓·朴聖集進伏。思觀曰,夜間,聖體,若何?上曰,一樣矣。思觀進湯劑,上移時進御。思觀請診候,醫官方泰輿·吳道炯·鄭允德·柳光翼·丁志泰·康命徽·鄭潙,進伏。泰輿診訖奏曰,脈候左右三部調均,滑體亦如前。道炯曰,滑體小不如前矣。志泰與道炯同。上曰,脾胄脈法,與他脈,異乎?志泰曰,脾屬土,故本體和矣。潙曰,右關比前,似弱矣。上命提調再煎湯劑以入。仍命讀公事訖,上曰,申聞鼓,何如?思觀曰,固好矣,而或有濫者,惟在自上處分,而外方則或以此爲恐㤼,守令方伯之欛柄矣。允鈺奉湯劑以入,思觀進之,上進御。命次對諸臣入侍。
乙未四月二十一日辰時,上御集慶堂。大臣·備局堂上引見入侍時,左議政李思觀,行司直具善復,左參贊鄭弘淳,行司直朴相德·李章吾,吏曹判書趙重晦,禮曹判書金鍾正,行副司直鄭尙淳,刑曹判書洪趾海,行副同直尹泰淵,吏曹參判尹得養,工曹參判徐命善,漢城左尹元義孫,大司諫洪錀,掌令崔夢嵒,持平李重馥,正言沈有鎭,校理鄭景仁,左副承旨李商輅,假注書李兢淵,事變假注書鄭,記事官宋銓·朴聖集,以次進伏訖。上曰,今日有公事乎?思觀曰,回啓者亦無之云矣。上命書傳敎曰,韓判府事勿待命事,遣史官傳諭。章吾曰,訓局折受柴場處,在於春川·洪川·楊根等地矣,近來山下土豪與良民輩,圖出立案,稱以私養山,斧斤日尋,買賣狼藉云,事甚駭然。發遣郞廳,定界內各別嚴禁,以杜後弊,何如?上曰,依爲之。出擧條錀·夢嵒·重馥·有鎭所啓,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上上曰,已諭,勿煩。錀·有鎭所啓,請請固城縣充軍罪人咸道亨,以本律處斷。措辭見上上曰,勿煩。夢嵒·重馥所啓,請固城縣充軍罪人咸道亨,依本律處斷。措辭見上上曰,勿煩。又所啓,請還寢罪人梁成卜減一律島配之命。措辭見上上曰,勿煩。思觀曰,向來問郞四人中二人,以文案不卽擧行,被罪,而食卒之際,未及轉旋,四人同爲傳命,則別無彼此之異矣。上曰,特放,可也。出擧條思觀曰,儒鄕本自有別,以所謂鄕戰言之,儒與儒戰,鄕與鄕戰,不相干涉,而向來京畿都事朴相來,以推捉鄕人事被罪,蓋出於嚴飭儒鄕無敢相爭之聖意,而本事不然,其時道臣,亦已收敍矣。上曰,事件若此,飭已行,特放,可也。出擧條上命退。思觀曰,臣則更爲持湯劑入侍矣。上曰,定配罪人李鎭恒·鄭宇淳·朴相來特放。出榻敎諸臣以次退出。
乙未四月二十一日申時,上御集慶堂。試官率到記儒生入侍時,試官判府事李溵,禮曹判書尹東暹,右尹元義孫,行副司直趙載俊,兵曹參知徐有臣,應敎洪相簡,修撰兪恒柱,行都承旨申益彬,右承旨閔百奮,假注書李兢淵,記事官宋銓·朴聖集以次進伏訖。上曰,儒生盡入後,以次入侍。益彬曰,頃有限年赴科之敎矣,今則何以爲之乎?上命書傳敎曰,頃者因慷慨雖下敎,於科場定年限,豈有三百年?嗚呼,暮年,何創新制?其下敎特爲安徐。又命書傳敎曰,今日陪箋玉堂班首,特爲加資。儒生以次進前。上各問其居住姓名後,命往待于崇政殿庭。上曰,講經,以羲經爲之。溵曰,日間,聖候,若何?上曰,一樣矣。溵曰,逢此千一之慶會,願少伸慶忭之忱。上曰,今日聞封箋時樂聲,是亦太康矣。溵曰,洪相簡雖加資,亦當仍爲試官矣。上曰,然矣。命退,諸臣以次退出。
乙未四月二十一日戌時,上御集慶堂。藥房入診入侍時,都提調李思觀,提調具允鈺,副提調申益彬,假注書李益海,記事官宋銓·朴聖集進伏。思觀進湯劑,上移時進御。思觀·允鈺先退。上命讀公事訖,命賤臣催捉殿講。試官率純通儒生二人入侍。已而,殿講試官入侍。命藥房諸臣退去。遂以次退出。醫官方泰輿等自外退出。
乙未四月二十一日三更一點,上御集慶堂。到記儒生出榜入侍時,試官判府事李溵,禮曹判書尹東暹,右尹元義孫,行副司直趙載俊,兵曹參知徐有臣,應敎洪相簡,修撰徐恒周,右承旨閔百奮,假注書李兢淵,記事官宋銓·朴聖集,以次進伏訖。上命百奮讀奏草榜,上曰,純通兩儒生來待乎?百奮曰,然矣。上曰,入侍。卜台衡·柳誨進前,上問居住年歲後,命誦所講卦序。命書傳敎曰,二月雖爲,噫,頃者擧,其豈古有?況玉署封箋,豈靑襟乎,有此命,凡事雖戒,豐亨,靑襟異焉,而大抵,予意,豈特飾喜?欲垂後世者也。且憶國初,試射南北,射銃直赴,此誠異事。館學養士,亦國朝盛事,而其皆參焉,無異南北。着笠旣受拜,名雖命官,無異親臨。且到記殿講,無過二人事,已爲下敎,而二月亦取二人,況此乎?居首寄齋幼學卜台衡,東學幼學柳誨皆純通,竝直赴殿試。李萬榮·文尙离·金命彦·康致瑞·閔文洙·朴瑞源·宋徵一·白處玄·尹擎柱·姜一輔·宋濟康·安允炡,竝卽赴會試。安尙權·安鳳來,各給二分,李昌沃給一分。又命書傳敎曰,曾有飭,通粗判若二焉。今番殿講時,有通粗栍相雜者,旣已聞,何不飭?當該試官推考。上曰,承旨見其祖乎?百奮曰,未及見矣。上曰,承旨爲國舅奉祀乎?溵曰,然矣。上曰,承旨家,曾有御賜桃盃矣,尙今有之否?嘗聞飮酒,必以其盃云矣。百奮曰,傳來之言,臣亦聞之,而未曾見矣。上曰,承旨之家,想必傳守舊物,而何無此盃也?溵曰,似是前日有用處矣。上曰,似然矣。上曰,承旨之家,是前日所臨處耶?百奮曰,然矣。上曰,前日所御之房,果是何房?百奮曰,東西皆有房舍,而前日誤奏以東邊,故其時入侍陳達後,移揭懸板於西邊房矣。上曰,追慕洞果是耶?百奮曰,然矣,而自立碑建閣之後,臣家亦嘗看護矣。上曰,揷花而坐於承旨班者,承旨之外,必無他人矣。溵曰,然矣。上曰,此承宣,有故家風矣。溵曰,世以爲古家文獻所在,惟是承宣云矣。上曰,承旨之祖,有號乎?百奮曰,以趾齋爲號,蓋取傳家趾美之義也。上曰,文集出乎?百奮曰,臣祖嘗有戒,故臣父不敢爲刊行之計,以是臣亦未敢生意矣。上曰,予每思之矣。溵曰,其爲國之誠,尙爲人所欽歎矣。上命書傳敎曰,百歲人孫,登此科,亦涉異常,其祖,令該曹衣資食物題給,以表予意。命賤臣呼新來訖,諸臣退出。
上在慶熙宮。停常參·經筵。
自辰時至酉時,日暈。
藥房都提調李思觀,提調具允鈺,副提調申益彬啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。建功依前,氣昏特甚,豈云今世?怳若前生。氣何諭乎?待敎入侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂朝問安。答曰,知道。
大殿·中宮殿·惠嬪宮,藥房口傳朝問安。答曰,知道。
大殿·中宮殿,朝廷二品以上·奉朝賀·六曹堂上·大司憲·大司諫單子問安。答曰,知道。
大殿·中宮殿·惠嬪宮·世孫宮·嬪宮,政院·玉堂口傳夕問安。答曰,知道。
大殿·中宮殿·惠嬪宮,藥房口傳夕問安。答曰,知道。
大殿·中宮殿,朝廷二品以上·奉朝賀·六曹堂上·大司憲·大司諫單子夕問安。答曰,知道,勿爲問安。
申益彬啓曰,左承旨金思穆,今日不爲仕進,牌招,何如?傳曰,允。
傳于閔百奮曰,內局入侍。
傳于閔百奮曰,昨日除職八十老人,謝恩後使之入侍。
傳于閔百奮曰,內局入侍。
傳于李商輅曰,內局入侍,問安入來,時原任大臣同爲入侍。
傳于閔百奮曰,問安數多單子,覽之眩亂,明日口傳爲之。
備忘記,傳于李東馨曰,今番下敎時已諭,當局者迷,誠知時原任心。只自國體,初無深意,扈衛大將,可見予心,當今若此,其何遲哉?前領相,前領府事竝敍用,復授前任,諸提擧亦依前。扈衛大將,其令仍前大臣處置,旣已下敎,其何經宿?政官牌招開政。
備忘記,傳于李東馨曰,予氣自量,於今自知,特命直宿,意蓋深矣。近者此氣雖衰,其勝幾十年,復見此日,亂世作俑,於今可驗。雖然,建功幾貼,附子幾錢,其效漠然,二貼香橘茶,其氣止焉。仍尋羹粥,大覺下敎,嗟哉,諸臣今日,信予予哂。體孔聖訓,若信予言,豈有此日?諺所謂雖負兒踰耳而聽者,正謂此也。扁鵲爲身便,不思君悶,若朋瓮灌,讀書士大夫,一何昏乎?今者效卽初而然。噫,莫知何日更食,於今尋粥,衰年料表,其雖然,曷勝冥然?嗟哉,諸臣,今以此爲殷鑑,吾國庶幾,吾國庶幾。噫,抑用謀,若撞申聞鼓,豈使予受長晝悶,若鄙語束針而腰乎?已飮羹粥,直宿諸臣,其皆弛心而休,自此以後,所謂金丹,惟惜惟惜,爲寶丹焉。嗚呼此敎,其誠冥然,亦涉苟且。且二貼香橘茶,其雖連飮,若信予言。
傳于李東馨曰,羹粥已飮,諸臣其皆便休焉。
李命彬,以司饔院官員,以都提調·提調意啓曰,今因傳敎,藥房待令於本院矣,本院移接於南所之意,敢啓。答曰,知道。
傳于申益彬曰,內局入侍。
閔百奮,以內醫院,以都提調·提調意啓曰,御醫崔宅中,今已闋服,依例還屬本院,令該曹付軍職,冠帶常仕,何如?傳曰,允。
大司諫洪錀,掌令崔夢嵒,持平李重馥啓曰,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上答曰,已諭,勿煩。
掌令崔夢嵒,持平李重馥啓曰,請固城縣充軍罪人咸道亨,依本律處斷。措辭見上請還寢罪人梁成卜減一律島配之命。措辭見上答曰,勿煩。
有政。吏批,判書趙重晦式暇,參判尹得養進,參議金致讓進,右副承旨李命彬進。領議政申晦,復授前任事傳敎,奉常都提調領府事金相福,軍器都提調領府事金相福,社稷都提調領議政申晦,都監都提調領府事金相福,御營都提調領議政申晦,司僕都提調領府事金相福,以上仍前事,傳敎。以李世奭爲司諫,鄭日謙爲副修撰,禮曹佐郞朱重純,今加通政。
兵批,判書金鍾正病,參判洪梓受由在外,參議朴師海病,參知徐有臣入直進,右副承旨李命彬進。領府事金相福,副護軍李亨元,副司直金思穆·洪相簡,副司果洪樂任。
李商輅,以御營廳·一二所巡廳·左邊捕盜廳言啓曰,去夜犯夜人,無所捉之意,敢啓。答曰,知道。
李商輅,以右邊捕盜廳言啓曰,去夜二更一點量,大殿別監趙德昌,犯夜被捉,故依傳敎移送秋曹之意,敢啓。傳曰,渠何等人,而焉敢若此?於渠之道,豈可顧其衿而若此?萬萬可駭。何付於該曹?依更數決棍,而十分參酌,亦莫知某事,直自該廳,先爲問啓。
李命彬,以右邊捕盜廳言啓曰,依傳敎,犯夜人趙德昌處,査問其犯夜曲折,則以爲渠之妻家,在於新門外京營橋近處,渠之本家,在於西小門外車洞,而夕食於妻家,還其本家之路,被捉納供之意,敢啓。傳曰,聞具供,無他巧飾,分揀。
李商輅,以右邊捕盜廳言啓曰,依傳敎,犯夜人趙德昌,分揀之意,敢啓。答曰,知道。
同副承旨洪相簡疏曰,伏以駕臨玉署,鶴馭隨之,一席講討,酬酢如響,此誠曠世之盛事,臣適厠橫經之列,獲隨拜箋之後,慶祝之誠,彌切于中。仍念臣庸陋不才,自知無當,而偏蒙洪造,備叨恩榮,凡所踐歷,無不踰分,月之望矣,如將虧也,水之盈矣,如將溢也。恐恐焉,慄慄焉,靡敢自安,昨於匪意,乃以進箋班首,特降加資之命,繼以有銀臺除旨,臣於是益不勝惶隕慙恧之至。上箋稱謝,自是不容已之常禮,備數聯參,只爲所同然之職分,而獨受異恩,以榮一己,罔功之誚,權利之嫌,已不可言,而況臣通籍之歲,纔周一紀,强仕之限,尙餘八年,而進之不已,遽厠下大夫之列,臣若視同固有,不思力巽,則人之譏議,非敢自恤,其累聖簡,當如何哉?且今右承旨臣閔百奮,卽臣之內舅也。揆以法例,自在應遞,當此藥院移直·擧朝承候之日,亦不得隨衆進參,私心悚懍,尤難自容。玆敢短章仰籲。伏乞聖慈,亟令攸司,照例遞改,仍命收臣資級,以存公格,以重名器,不勝幸甚。臣無任云云。踏啓字
乙未四月二十二日卯時,上御集慶堂。藥房入診入侍時,都提調李思觀,提調具允鈺,副提調申益彬,記事官朴思機·宋銓·朴聖集,醫官方泰輿·吳道炯·鄭文德·徐命緯·柳光翼·丁志泰·康命徽·白文昌·金守儉,以次進伏訖。思觀曰,夜間,聖體,若何?上曰,昨今不能轉動,唾痰燥渴症,若昔日服礬蔥散之時也。請進湯劑,上進御訖。上曰,診之。泰輿進前診候,退伏奏曰,脈候左右三部度數調均,滑體活動,少減於前,而深診則大體同矣。道炯診候曰,度數調均,滑體亦如昨日同矣。上曰,然則何爲如此?道炯曰,如此之時,則不知之中,或以痰候而然矣。上曰,此時當有更入者乎?道炯曰,附子之減,已久矣。五分式加入於二貼,好矣。上命諸醫皆診候,所達與首醫言同矣。上曰,此涼痰乎?光翼曰,然矣。上曰,空然氣上,八十二初見也。命緯曰,日寒則痰凝,痰凝則牽掣,故然矣。道炯曰,附子加入言,誠好矣。上曰,泰輿奏之。泰輿曰,專以痰候,故然矣。附子有藥力,二貼,合一錢加入,好矣。上曰,理中建功湯本方,附子五分煎入。益彬讀奏公事後,命書傳敎曰,此輩漢唐呂强張承業,我朝金處善外,大抵,此輩,若此者多,而今崔鳳佐,雖罪於古,可謂滿腔小態,亟施不敍之典。上曰,夜間已然矣。今又如此,果痰凝矣。道炯曰,日寒則痰凝矣。上曰,附子溫乎?道炯曰,然矣。上曰,坐而臥時,昏頓矣,此何如?道炯曰,不過一時痰候也。上曰,腹部亦有何如者?此亦痰乎?道炯曰,全是痰也。溫進則痰解矣。上曰,藥房提調,持湯劑更爲入侍。允鈺進湯劑,上進御後,上曰,此症三四日內存矣,果是痰乎?道炯曰,人之有痰,如天地之有雲霧,隨氣而行,順布經絡則好,而不然則凝矣。上曰,莫踰於附子乎?道炯曰,附子,補藥力善行氣矣。上曰,氣弱而然乎?道炯曰,少有寒氣,則痰先知也。此眩亦由痰。故醫書曰,非痰,不能作眩也。上曰,更診之。泰輿等診候曰,與俄者小無異矣。允鈺曰,聖心不必以此驚動也。上曰,非㤼也,誠苦矣。命更診,泰輿等診候曰,一樣矣。命緯曰,寒入則痰動,一貼加進,好矣。上曰,雖非予言,予欲問之,諸醫皆奏所見,可也。泰輿等皆曰,平時或減,而此時則四貼,宜矣。上曰,腹部少差矣。道炯曰,次次勝矣。一貼加進,已爲稟定而其間進水刺,使有間隔後,又進二貼好矣。上曰,予欲進御矣。上曰,藥房提調,持湯劑更爲入侍。允鈺進湯劑,上進御訖,命書傳敎曰,左承旨許遞,其代洪相簡爲承旨,脾招察任,房順房。諸臣,以次退出。
乙未四月二十二日巳時,上御集慶堂。藥房入診入侍時,都提調李思觀,提調具允鈺,副提調申益彬,記事官朴思機·宋銓·朴聖集,醫官方泰輿·鄭允德·吳道炯·徐命緯·丁志泰·康命徽·白文昌·金守儉,以次進伏訖。上曰,道炯診之。道炯診候訖奏曰,度數與滑體,與俄者同矣,泰輿等所達皆同矣。命書傳敎曰,提調待令於廚院,只今日入侍方泰輿等,皆差備待令。上曰,氣運,何以如此難狀?命徽曰,痰候也,溫則解矣。上曰,正氣散,何如?命徽曰,正氣散,有外氣然後可用矣。上曰,或外氣入乎?道炯曰,非外氣也。雖有外氣,建功亦有薑桂,可治外氣矣。難狀之候,必是痰也。上曰,腹部,俄者則差勝矣,今又如此矣。道炯曰,此往來之候也。泰輿曰,非滯氣,非外氣矣。不過痰候之凝結於內也。進御湯劑,則痰布而差矣。道炯曰,建功湯附子多補蔘力,薑桂可治外氣也。上命徐命緯進前,上曰,前者問安時,汝診之乎?命緯曰,泰輿·允德·小臣同爲之,而今日脈候,與其時異矣。允德曰,其時則有外氣,故進正氣散一貼,而今則不然矣。上曰,腹部之不平,今日初也。上曰,頃者內局直宿時入直人,依前省記入直。上曰,禮賓參奉李若采入侍。參奉李若采進伏,上曰,居在何處?若采曰,在翰林洞矣。上曰,何以居齋?若采曰,臣乃朝鮮一貧,故非居齋,無以資産矣。臣於辛丑年聖上入學時以進士得參矣。命書傳敎曰,禮賓參奉李若采,召見下問,以庚子式年辛丑小科云,聞此予心何?噫,八十居齋,其窮可知,其間仍欲居齋云,嗟哉,此人章服何言?章服諸具,令該曹給之,以示予終始之意。命若采先退。思觀曰,聞醫官之言,則吉莄味飮,好於痰云矣。上曰,置之。思觀曰,雖粥水刺,進御穀氣,然後湯劑之力,居多矣。道炯曰,進水刺宜矣。命退出,諸臣以次退出。
乙未四月二十二日未時,上御集慶堂。藥房入診,時原任大臣同爲入侍時,都提調李思觀,提調具允鈺,副提調申益彬,記事官朴思機·宋銓·朴聖集,判府事韓翼謩·李溵,右議政洪麟漢,醫官方泰輿·吳道炯·鄭允德·徐命緯·柳光翼·丁志泰·康命徽·白文昌·金守儉,以次進伏訖。思觀曰,午間,聖候,若何?上曰,同矣。上進御湯劑後,命診候。泰輿等以次診候,退伏奏曰,度數與滑體,與俄者同矣。翼謩·溵·麟漢,進前問候後,翼謩曰,聞醫官之言則脈候一樣,而有呻吟之聲矣。麟漢曰,醫官知之矣。聖心不必過慮。思觀曰,奉朝賀亦入來矣。上曰,洪奉朝賀入侍。鳳漢進伏曰,連爲勞動,故或以往來痰候而然矣。頃伏聞步臨建明門,雖未仰瞻,下情欣矣。雖或有氣度之不調,而必卽瘳矣。今日進水刺乎?上曰,不爲之矣。允鈺曰,道炯輩,必不達未審之言,何爲不進水刺乎?上曰,如此之時,則不進宜矣。翼謩曰,卽今日氣,朝晝異候,聖上連爲勞動,或有外氣,亦非異也,食飮進御,好矣。鳳漢曰,醫官之言,旣如此,而臣等,亦豈不以保護之道,仰達乎?進御米飮,好矣。上起坐,少進御米飮,命道炯更診,道炯診候奏曰,與俄者同矣。上曰,正氣散,何如?道炯曰,旣無滯氣,正氣散則不必用矣。香橘茶,亦入蔘劑,進御前先用穀氣,好矣。上曰,頃者所步,將二百餘步矣。思觀曰,豈但此也?自中日廳至玉堂,又講大小學矣。上曰,此則萬古稀矣。上曰,人蔘不已過乎?道炯曰,治痰之資,香橘爲主材也。上曰,香橘茶,加入人蔘桂枝各二錢煎入事。出榻敎允鈺持香橘茶更入,上進御後,上曰,更進可乎?道炯曰,間進水刺,時或寢睡,則痰次次緩矣,香橘茶,端的一次似好矣。金守儉同爲待令事。出榻敎命退出,諸臣,以次退出。
乙未四月二十二日初更三點,上御集慶堂。藥房入診入侍時,都提調李思觀,提調具允鈺,副提調申益彬,記事官朴思機·宋銓·朴聖集,醫官方泰輿·吳道炯·鄭允德·徐命緯·柳光翼·康命徽·丁志泰·白文昌·金守儉·慶絢,以次進伏訖。思觀曰,聖候,若何?上曰,同矣。命診候,泰輿診候奏曰,左右三部度數調均,滑體亦同,而比朝則少展矣。絢曰,度數調均,滑亦同,而與平時少有異矣。道炯等,皆奏曰,比晝則差,好矣。上曰,更進蔘橘茶可乎?泰輿曰,一貼加進宜矣。道炯曰,以脈候見之,則顯然勝矣。若得汗候,則痰候自解矣。香橘茶,亦發散之劑,以建功進御宜矣。上曰,腹部潰亂矣。加進一貼,可也。提調出更煎而來,允鈺先退,奉香橘茶更入,上曰,名雖茶,緊乎?道炯曰,然矣。上進御訖,命書洪相簡批答後,書傳敎曰,此時承旨,豈可闕焉?同副承旨踏下代,趙載俊爲承旨,房順房。上曰,龍眼肉少進矣,或有此害乎?道炯曰,忌於痰矣。上曰,羹粥,何如?道炯曰,好矣。上曰,柳發在何處?思觀曰,門外也。上曰,柳薰不老乎?益彬曰,老矣。思觀曰,柳發之先祖,卽磻溪錄所作者也。上曰,磻溪其號乎?思觀曰,然矣。上曰,士乎?思觀曰,除職而行公矣。上曰,退。諸臣,以次退出。
上在慶熙宮。停常參·經筵。
藥房部提調李思觀,提調具允鈺,副提調申益彬啓曰,伏未審夜問,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。昨命直宿,其誠冥然氣猶若此,亦涉苟且,嗟哉,今番,予已自判,其猶若前,復尋羹粥,冥然苟且,曷勝道哉?噫,二十五初飮蟠蔥,氣復見於今日,誠宜然亦苟且,氣何諭?待敎侍。
中宮殿,惠嬪宮,藥房口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
大殿·中宮殿,朝廷二品以上·奉朝賀·六曹堂上·大司諫口傳朝問安。答曰,知道。
大殿·中宮殿·惠嬪宮,藥房口傳夕問安。答曰,知道。
李商輅,以都摠府言啓曰,今日入直內三廳,武兼禁軍及軍兵等,當爲中日習射,而上候未寧,藥院移設,限平復間姑停之意,敢啓。傳曰,知道。
傳于申益彬曰,內局入侍。
閔百奮啓曰,奉朝賀金致仁,依下敎來待矣。
傳于申益彬曰,內局入侍。
傳于申益彬曰,內局入侍。
備忘記,傳于申益彬曰,今予氣今予氣,予自知予自知,雖飮此雖飮此,猶一樣猶一樣,予知深予知深,何云效何云效?諸扁鵲諸扁鵲,古人稱古人稱,予懷何予懷何?自掩抑自掩抑,香橘茶香橘茶,昨兩貼昨兩貼,今兩貼今兩貼,兩日效兩日效,亦苟且亦苟且,問予氣問予氣,何形容何形容?予自知予自知,曷勝慨曷勝慨?
傳于閔百奮曰,內局入侍。
慶尙監司狀啓,四月令竹筍,日氣猶寒,尙未萌芽,不得封進,惶恐待罪事,傳于李東馨曰,勿待罪事,回諭。
李商輅,以訓鍊都監·一二所巡廳·左右邊捕盜廳言啓曰,去夜犯夜人,無所捉之意,敢啓。答曰,知道。
乙未四月二十三日卯時,上御集慶堂。藥房入診,時原任大臣·奉朝賀同爲入侍時,都提調李思觀,提調具允鈺,副提調申益彬,奉朝賀洪鳳漢,領府事金相福,判府事韓翼謩,領議政申晦,判府事李溵,右議政洪麟漢,記事官朴思機·宋銓·朴聖集,醫官方泰輿·慶絢·吳道炯·鄭允德·徐命緯·柳光翼·康命徽·丁志泰·白文昌·金守儉,以次進伏訖。思觀曰,夜間,聖候,若何?上曰,今日,亦如昨日矣。命診候,泰輿診候奏曰,脈候左右三部度數調均,滑體亦勝矣。香茶旣進二貼,今日則建功宜矣。思觀曰,鄭允協,亦自任所入來矣。上曰,入診。允協診候奏曰,脈候左右三部度數調均,脾胃脈候滑體亦好,而少有不足矣。臣今月初二日診候矣,視其時則少異矣。上曰,可用何劑?允協曰,香茶雖端的,脾脈順旋則建功宜矣。絢曰,度數與滑體,視昨勝矣,建功宜矣。道炯曰,度數與滑體,旣勝於昨日,香茶非一向當進之劑,建功宜矣。上曰,昨夜則勝,而今猶若此,或進御旣久而然乎?理中建功湯,藿香一錢煎入。鳳漢曰,夜間,聖體調攝,若何?上曰,今則不難狀矣。晦曰,羹粥之進御,誠欣幸矣。上曰,韓判府,養生之法,尙今爲之乎?翼謩曰,若有養生之法,則豈可不告於君父乎?不却湯劑,益加節宣,則所謂養生,何過於此?允鈺持湯劑更入,上進御後,上曰,守令入來者,亦爲差備待令乎?思觀曰,然矣。命退,諸臣,以次退出。
乙未四月二十三日辰時,上御集慶堂。藥房入診入侍時,都提調李思觀,提調具允鈺,副提調申益彬,記事官朴思機·宋銓·朴聖集,醫官方泰輿·吳道炯·慶絢·鄭允協·徐命緯·鄭允德·柳光翼·白文昌,以次進伏訖。上曰,診候。泰輿診候曰,度數調均,滑體與俄者,一樣矣。諸醫以次診候後,所達,與首醫言同矣。上曰,夜則勝矣,朝則不然矣。道炯曰,此有時往來之氣也,進御羹粥則好矣。上曰,腹部不平矣。道炯曰,以脾氣然矣,而進御水刺宜矣。允鈺曰,進御水刺,則聖心或慮其如何,而夜間旣進藿羹,此其已試有效也。上命道炯更診,道炯診候曰,一樣矣。上進羹粥後,上曰,盡進御矣。思觀曰,問安中强命進御,誠欣幸矣。上命玄啓淳入侍診候,啓淳診候奏曰,度數調均,滑體亦好矣。上曰,玄啓淳,一體差備待令。上曰,無他好道乎?道炯曰,曾前問安時,或有蛔氣,今番問安,亦安知其無此乎?建功與羹粥好矣。思觀曰,少間矣。請更進羹粥,允鈺亦起請,上進御羹粥後,上曰,能下咽矣。今於起坐之際,少勝矣。思觀曰,穀氣第一也。上命道炯更診,道炯診候曰,左右三部度數調均,滑體有力,氣且展矣。上曰,今日則勝矣。思觀曰,氣已順旋,又有汗氣,羹粥之煩進,藿香之加入,好矣。上曰,腹氣不進香橘茶而然乎?道炯曰,不然矣。上曰,藿香,足爲香橘之代乎?道炯曰,然矣。上曰,一貼更進乎?道炯曰,進粥水刺後,進御湯劑則好矣。上曰,金奉朝賀入城云,人侍事,遣史官傳諭。命退,諸臣,以次退出。
乙未四月二十三日午時,上御集慶堂。藥房入診入侍時,都提調李思觀,提調具允鈺,副提調申益彬,記事官朴思機·宋銓·朴聖集,醫官方泰輿·鄭允協·慶絢·吳道炯·鄭允德·徐命緯·柳光翼·金孝儉·康命徽·白文昌·玄啓淳·金守儉,以次進伏訖。思觀曰,聖候,若何?上曰,一樣矣。思觀曰,其間進御乎?上曰,俄爲之矣。上進湯劑後,上曰,兩廳四人外,皆輪直。命診候,泰輿進前診候退伏奏曰,度數調均,滑體之勝,與朝同矣。允協奏曰,度數調均,滑體益展而和,比朝勝矣。絢曰,度數調均,滑體展而勝矣。諸醫所達,與首醫言同。上曰,今日四貼乎?泰輿等曰,四貼宜矣。上曰,藥房提調,持湯劑更爲入侍。出榻敎思觀曰,四貼之間,進水刺宜矣。上曰,脈勝而下腹,何以如此?道炯曰,下腹之痰候,固不可以脈觀之,而湯劑溫進,則自然勝矣。上曰,此湯入藿香,亦有香橘茶意思乎?道炯曰,然矣。寒痰旣凝,溫劑進御,故布散之際,自有如何矣。下腹之如此,亦漸差之徵也。上曰,此言是也。允鈺奉進湯劑,上進御後,命更診,泰輿等奏曰,勝於朝矣。上曰,加入藿香乎?道炯曰,藿香不必復加,檳榔加入,好矣。上曰,理中建功湯,加檳榔一錢五分煎入。出榻敎上曰,方外,亦有與汝輩齊名者乎?命緯曰,無過於鄭忠周矣。上命忠周入診,忠周診後奏曰,度數與滑體,與四五日前同矣。允鈺奉進湯劑,上進御後,上曰,金奉朝賀入侍。奉朝賀金致仁進伏,上曰,如此之時,思卿矣。聞卿來心欣,使之入侍矣。致仁曰,臣雖在田野,近聞聖候之益康,每切伏幸矣。聞有問安之候,驚惶入城,得問漸差,此實皇天祖宗默佑也。小臣正月後始瞻望,則玉色勝於其時矣。況日前殿座與法講,豈非益勝而然乎?不過一時痰候,惟祝翼瘳矣。上曰,年事,何如?致仁曰,雨澤適中,注秧諸節,皆善爲矣。前年則麥事不實,而今年幾盡發穗,過數十日則登場矣。上曰,更進此湯乎?道炯曰,香橘茶,加檳榔以入好矣。命退,諸臣,以次退出。
乙未四月二十三日酉時,上御集慶堂。藥房入診入侍時,都提調李思觀,提調具允鈺,副提調申益彬,記事官朴思機·宋銓·朴聖集,醫官方泰輿·鄭允德·慶絢·吳道炯·鄭允德·徐命緯·柳光翼·金孝儉·康命徽·金守儉·李敏德·玄啓淳,以次進伏,思觀曰,其間聖體,若何?上曰,同矣。請進香橘茶,上進御後,請診,上曰,只二人爲之。泰輿,允協以次診候奏曰,度數與滑體,與午間同矣。上曰,今則只此湯乎?予欲觀夜爲之。道炯曰,臣等亦相議於外矣。氣度已順回,則不必更爲進御矣。命奏公事後,諸臣,以次退出。
乙未四月二十三日三更一點,上御集慶堂。藥房入診入侍時,都提調李思觀,提調具允鈺,副提調申益彬,記事官朴思機·宋銓·朴聖集,醫官方泰輿·鄭允協·吳道炯·慶絢·鄭允德·徐命緯·柳光翼·丁志泰·康命徽·李敏德·金守儉,以次進伏訖。上曰,有寒縮之候矣。和人蔘末以入。命金漢耆,鄭厚謙入侍,上曰,曾前亦如此乎?道炯曰,曾前問安時,則過於此矣。上曰,人蔘養胃湯,加入人蔘二錢五分,桂枝二錢煎入。上命診候,道炯診候奏曰,脈候完然好矣。命徽曰,度數調均,而少不展矣。允鈺奉入湯劑,上進御後,上曰,初則寒縮矣。湯劑後鎭定,而汗出浹洽矣。因仍就寢,諸臣退待于廳,撤漏後移時,上命內局及漢耆,厚謙進前,上曰,予睡乎?汗亦浹衣矣。承旨何不賀乎?允鈺奉進養胃湯,上進御後,請診,上曰,爲之。泰輿診候曰,脈候左右三部度數調均,脾胃脈候,比夜則快展而顯勝矣。諸醫以次診候後,所達與首醫同矣。上曰,以飮食致此乎,以風寒致此乎?道炯曰,今番則以風寒也。上曰,予欲觀氣也。引誦小學樂正崇四術一章後,上曰,予將加年乎?思觀曰,臣等今日,逢此無前之大慶,敢請山呼矣,仍山呼。上曰,八十二,乃漢唐後初,而今日之如此,亦漢唐後初也。上進御羹粥後,上曰,盡飮之矣。湯劑,以養胃湯一貼更爲,好矣。命退,諸臣,以次退出。
上在慶熙宮。停常參·經筵。
大殿·中宮殿·惠嬪宮,政院·玉堂口傳朝問安。答曰,知道。
大殿·中宮殿·惠嬪宮,藥房口傳朝問安。答曰,知道。
大殿·中宮殿,朝廷二品以上·奉朝賀·六曹堂上·大司憲·大司諫口傳朝問安。答曰,知道。時原任·奉朝賀入侍。
延和門外香祗迎罷後,政院·玉堂·藥房口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂夕問安。答曰,知道。
大殿·中宮殿·惠嬪宮,藥房口傳夕問安。答曰,知道。
陳賀罷後世孫宮,政院·玉堂口傳問安。答曰,知道。
陳賀罷後世孫宮,藥房口傳問安。答曰,知道。
傳于閔百奮曰,內局入侍。
傳于李東馨曰,二品以上入侍。
李命彬啓曰,今日陳賀頒事,命下矣。大提學李徽之,卽爲牌招,以爲頒赦文製述之地,何如?傳曰,允。
傳于李商輅曰,宗班一品以上來待。
傳于李東馨曰,宗臣下敎置之。
備忘記,傳于李東馨曰,旣已稱慶,近於撤直,況於昨夜?宜有其賞,內局都提調鞍具馬一匹,提調·副偍調加資,差備待令,昨夜入侍人掌務官加資,差備待令,下人木綿賞給。
傳于閔百奮曰,儲慶宮興恩副尉,毓祥宮昌城尉,徽寧殿光恩副尉進去。
申益彬啓曰,藥房三提調,有稟達事,來詣請待矣。
備忘記,傳于李東馨曰,差備待令中資窮人,熟馬面給。
閔百奮,以禮曹言啓曰,今此上候平復,告廟頒敎,卽曰,擧行事,命下矣。依前例,宗廟·永寧殿·杜稷·儲慶宮·毓祥宮·徽寧殿,先行告祭,午時頒敎,王世孫率百官,京外進箋陳駕事,知委擧行,何如?傳曰,允。
李命彬啓曰,頒赦百官加,爲之事,命下矣。未承受推考傳旨,自本院,依例爻周之意,敢啓。傳曰,知道。
傳于李東馨曰,祭文遲書官員,今番陳賀,拔之。
備忘記,傳于李商輅曰,今番依宴禮斟酌,廚院都提擧,熟馬一匹面給,諸提調·副提調給熟馬一匹,遵爵郞廳陞六,已陞六陞敍,太常官員若來,給兒馬一匹。
備忘記,今番豈比於前?復臨賞典,諸獻官禮畢後,大臣鞍具馬一匹,一品其餘獻官,熟馬面給,大祝半熟馬一匹,廟司壇司宮闈令·典祀官兒馬一匹,諸執事弦弓一張,守僕米布賞給。
備忘記,都承旨申益彬,同知除授。
備忘記,李得濟爲承旨,牌招察任,房順房。
備忘記,同敦寧金孝大,特爲知中樞,加設啓下。
備忘記,同敦寧金孝大,卽國舅奉祀,今日一倍,特爲正二品加資。
傳于閔百奮曰,建功有下敎事,內局入侍。
兵曹口傳政事,知中樞單金孝大。
備忘記,傳于李商輅曰,其擧措雖可駭,誰曾孫是誰孫,可謂三代長番者,今方邦慶,崔鳳佐下敎安徐。
備忘記,於夕幾乎若何?於今快愈,此正中則止,宜休酬應,粥飮自補時,今日建功安徐,從容足矣。將進粥飮,今日建功特停,內局便休。
李東馨,以兵曹言啓曰,洞開囹圄,徒年充軍者,一竝今日特放事,命下矣。依傳敎,卽爲洞開囹圄,徒年充軍定配罪人等,竝卽放送事,發關諸道道臣之意,敢啓。答曰,知道。
李命彬,以兵曹言啓曰,充軍者,一竝今日特放事,命下矣。依傳敎,喬桐府充軍罪人金得秋·金崇潤,安眼島充軍罪人興大·四奉·高永·旕男·長在·成昌順·汗喜·龍德·才乭·同訥·應乭·時老萬·守男·昌極,保寧縣充軍罪人張萬春,羅州牧充軍罪人洪相聖,珍島郡充軍罪人盧成郁·乙土伊,大靜縣充軍罪人李明夏,黑山島充軍罪人申憶福·金聲振·宋世郁·金光澤,海南縣充軍罪人金基得·金大得,巨濟府充軍罪人崔孟得·金致文·鄭福·宋龍,長鬐縣充軍罪人朴尙起,晉州牧充軍罪人李宜鎭,機張縣充軍罪人金俊起等,竝放送事,分付該道道臣之意,敢啓。答曰,知道。
李東馨,以義禁府言啓曰,先洞開囹圄,徒年充軍者,一竝今日特放事,命下矣。時囚罪人宋霮·金克行等,特爲放送,而京畿楊州牧綠楊驛徒三年定配罪人沈國賢·魚道采,驪州牧楊花驛徒三年定配罪人李益烍,富平府金輪驛徒三年定配罪人李崇,抱川縣安奇驛徒三年定配罪人金履煥,利川府吾川驛徒三年定配罪人洪鼎獻,慶尙道巨濟府充軍罪人崔興良·金長壽,南海縣充軍罪人李益瑞,熊川縣充軍罪人曺漢胤,全羅道海南縣充軍罪人李國芳,珍島郡充軍罪人安相衡·李廷恒·李興萬·李春和·智仁謙,羅州牧黑山島充軍罪人白尙采等,依傳敎,竝卽放送事,分付各該道臣之意,敢啓。答曰,知道。
有政。吏批,判書趙重晦進,參判尹得養式暇,參議金致讓式暇,右承旨李商輅進,百官加下批,以朴相甲爲應敎,韓晩裕爲說書,尹得孚爲禮曹佐郞,愼師稷爲萬寧副別檢,戶曹判書具允鈺今加正憲,行都承旨申益彬今加嘉義,已上上候平復後,藥院提調·副提調加資,右承旨閔百奮今加嘉善,上候平復陳賀時,禮房承旨加資事承傳,恩全君禶今加興祿,興恩副尉鄭在和今加明德,已上百官加親授承傳。
兵批,判書金鍾正進,參判洪梓入直進,參議朴師海病,參知徐有臣病,右承旨李商輅進,以趙德成·李萱爲同知,李謙海爲宣傳官,南益祥爲忠淸兵使,申禧爲翊衛,百官加下批,同知單張世柱,東林中軍邊海潮,前監察李宗漢今加折衡,公廳修補事,副護軍李應爀·朱重純,副司果李周顯。
敎中外大小臣僚耆老軍民閑良等書。王若曰,起居愆和,戒方切於無妄,陟降垂佑,慶惟新於乃瘳,旣製上告之文,更擧下布之典,眇予涼德,叨承丕基,四百年無疆之休,實仰列聖之眷顧,五十載徯志之治,常勉萬機之憂勤,那知靜攝之餘,復致疢疾之作,榮衛易損於積慮,旣院直之遽移,節宣差遲於復常,肆庭候之連設,臣民之焦遑普切,方深穆卜之誠,神祇之眷佑默垂,佇期勿藥之喜,何幸天和之遄復?爰有邦典之克修,親綴謝慶之辭,答祖宗之眷念,廣布志喜之諭,慰朝野之憂遑,猗歟億萬斯年綿祚之休,乃在八十餘歲戒康之曰,方當天地之同慶,詎無雷雨之旁流,於戲,洪圖永承,寔爲宗杜靈長之福,仁化普洽,益撫國家休泰之基,故玆敎示,想宜知悉。嘉義大夫行龍驤衛副司直兼守弘文館大提學藝文館大提學知成均館事臣李徽之製進
李得濟,以禁衛營·一二所巡廳·左右邊捕廳言啓曰,去夜犯夜人,無所捉之意,敢啓。答曰,知道。
乙未四月二十四日辰時,上御集慶堂。承旨入侍時,右承旨閔百奮,假注書李兢淵,記事官宋銓·朴聖集以次進伏訖。上曰,大臣入來乎?百奮曰,時原任二品以上,皆來待矣。上曰,承旨,誰也?對曰,右承旨閔百奮也。上命進前執手,退伏後,上曰,時原任二品以上皆入侍。賤臣承命出傳,奉朝賀洪鳳漢·金致仁,領府事金相福,判府事韓翼謩·金尙喆·李溵,領議政申晦,左講政李思觀,右議政洪麟漢,行司直具善復,綾恩君具允明,仁陽君李景祜,行司直朴相德·徐命膺·李章吾·沈鏞,知事南泰齊·沈殼·安允行,奉朝賀李最中·李彦衡,行司直趙明鼎,吏曹判書趙重晦,行司直趙曮·李翼元·洪樂性·黃景源,漢城判尹李重祜,禮曹判書尹東暹,戶曹判書具允鈺,工曹判書金漢耆,右參贊鄭存謙,刑曹判書洪趾海,行司直趙榮進·李福源·鄭尙淳,兵曹判書金鍾正,知事金器大,行副司直安·韓師直·李得宗·李溎·鄭光忠·李昌儒·鄭厚謙·鄭光漢·成天柱·洪樂仁·嚴璹·權噵·宋文載·李在協·魚錫定·具㢞·徐有隣·朴道源·金相翊·徐有寧·金朝潤,吏曹參判尹得養,工曹參判徐命善,左尹元義孫,右尹李宅鎭,禮曹參判李海重,刑曹參判金魯鎭,大司成李瀰,淸恩君韓必壽,戶曹參判李宜哲,兵曹參判洪梓,豐城君趙載得,延豐君李,同知沈履之·金華鎭·安兼濟·金孝大·李瀁,大司憲任希敎,開城留守李聖圭,江華留守洪樂命,行副司直尹得聖·宋淳明·洪良漢·宋載禧·任希曾·邊得讓·趙德成·李河述·李潤成·尹泰淵·成春君李昌運,行副護軍李柱國·李國賢·趙濟泰·李仁康·金範魯·李敏懋·閔趾烈·李漢昌·申大顯·李明運·鄭與曾召入,諸大臣進前,齊聲奏曰,聖候快復,臣等不勝歡欣鼓舞矣。上命書傳敎曰,嗚呼,今予今日,是誰之賜?況昨年?因沖子請許焉。於今豈比此?宜先謝陟降,噫,文王罔民之政其猶卽日,況謝陟降乎?宗杜告由祭,遣大臣今日卽行,文則製下矣。上製下宗廟·社稷,永禧殿儲慶宮毓祥宮告由祭文,又命書傳敎曰,水欲洗之敎,其豈幾下?今者此擧,爲沖子醒予而然,人君擧措,豈可庸庸?此雖陰騭上告,其所下布,卽次第事,今番此擧,誠千千萬萬料表,予何知乎?昨年則沖子,請爲當日,故問予,荷陰騭旣布,亦何敢踰日?予當爲日遂待云,何待群請?頒赦陳賀,卽此堂爲焉。然莫請而敎焉,亦宜示乎予意,頒赦百官加,依例爲焉。又命書傳敎曰,中外同慶,自古有焉,何待其請?似當增廣,而亦有前例,庭試,五月內擇曰以入,噫,今旣僅醒,而觀今諸下敎,此予五十年爲民之意也。又命書傳敎曰,噫,昨年若此,其亦漢然,其況今番,亦豈夢憶?是誰之賜,是誰之賜?嗚呼,此擧,寔爲元元,其誰否德,何以踰日?予雖誠淺,亦豈張大?所重深焉,先洞開囹圄,諸道兩府最久一年條蕩減,京中貢布人舊遺在一年條,泮村十日懸房贖特減徒年充軍者,一竝今日特放,嗚呼,予雖衰耗今者此擧,豈一毫張大?嗚呼,昨年,予雖莫量,八十二歲臨御,五十一年嗣服,其豈漢唐?意深意深,又命書傳敎曰,事有當爲,亦有節約,京中表裏物饍,依例爲焉。嗚呼,五十年臨御,無一惠民,嗟今日半夜,動我吾民,其雖冥然而然,心切悚焉,嗚呼,半夜冞思,動我民庶,何心苦民八道兩府?只封箋文,物饍勿封事,卽爲分付。又命書傳敎曰,噫,今日大小官僚,聽予今日下敎,此豈爲予,亦豈農亨?嗚呼,此敎,無加無減,予大聲言昨夜擧,專由於過張大而然,嗟哉,諸臣,莫曰,觀此下敎所望庶幾云,予心金石,金豈鍊石可磨乎?今予之氣,咳唾猶難,況大聲乎?心金故能聲,腸石故亦大也。上命二品以上以次進前,上各問姓名年歲訖,又命書傳敎曰,嗚呼,今曰,是誰賜,是誰賜?旣命相臣,莫詣丹門,曰,子道曰,子道,況昔漢高?爲創業猶捫足,況莫謂今日元元之心?此猶第二件事,嗚呼,洋洋監臨,宜遵陟降顧喜之心,其亦咫尺當祗迎,以謝陟降,凡諸等事,依前擧行,只入正時。上曰,人蔘養胃湯停止,理中建功湯前方中,減防風·半夏·檳榔煎入。出傳敎命退,諸臣,以次退出。
乙未四月二十四日巳時,上詣延和門外。香祗迎入侍時,行都承旨申益彬,左承旨趙載俊,右承旨閔百奮,左副承旨李商輅,右副承旨李命彬,同副承旨李東馨,記事官朴思機,假注書李兢淵,記事官宋銓·朴聖集以次侍立,上具翼善冠·袞龍袍,乘輿出通陽門,詣延和門外,就板位,俯伏祗迎。上曰,禮房承旨,馳詣杜稷·太廟,奉審以來。出榻敎上又曰,太室禮畢後,卽爲來奏。上還內,諸臣,以次退出。
乙未四月二十四日午時,上御集慶堂。陳賀入侍時,行都承旨申益彬,左承旨趙載俊,右承旨閔百奮,左副承旨李商輅,右副承旨李命彬,同副承旨李東馨,記事官朴思機,假注書李兢淵,記事官宋銓·朴聖集先四拜,陞殿侍立訖。上具翼善冠·袞龍袍殿座,上曰,庭樂緩奏。王世孫率百官,致詞拜禮畢,陞殿侍坐。上命書傳敎曰,今日此擧,寔蒼穹宗社之陰騭,特命賀儀,意在仰答,故受机杖後,其豈一番前導,而今思旣祗迎,又今陞殿,其意仰謝,況此杖?受靈壽閣,今日何闕?政爾植杖而坐此,豈一毫豐亨?意蓋深矣。噫,慈懿大王大妃殿,爲大孝服翟衣,垂涕登殿受酌,尙今美傳,旣承陟降之恩,有今日,嗚呼,所依者沖子,相依者群臣,嗚呼今日,豈無表意,況癸巳上尊號時?百官致詞中,稱上千千歲壽,此進宴致詞也。心常訝之,因千千萬萬予受號,下問領相,卽其時考實錄翰林。故對曰,其時予昔尊號故皆謄書以來,混稱此例云,故其時因進宴,有此語故此文據矣。噫,昨日半夜,豈意今日?其若伈伈,此禮彌縫,亦豈體群臣之意乎?且飮福之意,以太常酒,而此誠太康,昔爲此亦和醪而受,依此儀,嗚呼,今日八十二歲,再見群臣日也。蜜水廚院多待令,大常酒一盞待令,進酌時點滴,嗚呼,復臨群臣日,沖子先進酌,三公以下·時原任·諸宗儀賓,文臣二品,武將五軍門·亞將人曾經實職人,諸承旨,皆進酌,嗚呼,陟降,照予臨予,予豈一毫豊亨?且此亦體群臣意也。五十年君君臣臣之意,庶可補於今日,宣傳官讀頒敎文訖,上命書傳敎曰,今番敎旨,予豈樂爲?專在仰謝,而兼悅同慶,豈闕此文?故玆敎示。上曰,本年四月二十四日子夜後雜犯以下竝宥,百官加一資,資窮者代加,付標頒付。上製下御製一句,令進酌諸臣賓進,王世孫進酌,時原任·奉朝賀·宗臣·儀賓·文武二品以上·諸承旨,以次進酌訖。上書下御製七言二句·四言四句,令入侍諸臣及入庭諸文臣賓進,仍命樂工二人陞階,使之歌詠御製中四言。上命書傳敎曰,噫,今番頒敎,古豈有哉?禮房承旨,特爲加資,況是誰奉祀?又命書傳敎曰,昨日邦慶,古豈有焉?太常提調·典祀官下敎,竝安徐。又命書傳敎曰,百官加政事,今日爲之。又命書傳敎曰,興恩副尉鄭在和,百官加親受,大殿長番孫孝忠·李漢謙,世孫宮長番金相澤·金景祜,竝百官加親授,諸臣,退出。
乙未四月二十四日申時,上御集慶堂。藥房入診入侍時,都提調李思觀,提調具允鈺,副提調申益彬,記事官朴思機·宋銓·朴聖集,醫官方泰輿·鄭允協·吳道炯·鄭允德·徐命緯·柳光翼·丁志泰·康命徽·李敏德·金守儉,以次進伏訖。思觀曰,勞動之餘,聖候,若何?上曰,一樣矣。今日之如此,豈不異乎?思觀曰,此乃皇天祖宗默佑也,慶幸何可盡達?上命奏祭報府後,上曰,典祀官,誰也?益彬曰,朴孝參也。命書傳敎曰,噫,今日海東,昆蟲其有動意,而太常提調,萬萬可駭,提調亟施不敍之典,該官亟施告身三等之律。請診候,上曰,爲之。泰輿進前診候,退伏奏曰,脈候左右三部度數調均,滑體緩而展,大勝於朝矣。諸醫以次診候,所達與首醫言同矣。命時原任入侍,領府事金相福,判府事韓翼謩,判府事金尙喆,右議政洪麟漢,以次進伏奏曰,聖候不日卽瘳,不勝欣幸。思觀曰,臣待罪藥院,不過賤分內事,而至蒙賜馬之典,下情惶悚矣。麟漢曰,臣實無效勞,而亦蒙賜馬之典,尤不勝惶悚矣。思觀曰,金判府事,亦入侍矣。上曰,金判府事進前。尙喆進前奏曰,雖是一時感候,而以聖算,得此汗候,其爲慶幸,爲如何哉?得汗之後,尤爲別樣調攝,是望也。上曰,今日之事,於予太康矣。思觀曰,志喜之節,減之又減,未伸臣等之忱矣。上曰,然則設酌爲之,可伸矣。麟漢曰,今堂之賀,異於從前臣等之請矣。今夜光景,臣等聞之,來待於闕外矣,今日如此,此實無前之慶也。上曰,此後所進湯劑,詳議停當,以奏可也。泰輿等奏曰,建功湯,減檳榔·藿香·半夏·防風宜矣。上曰,依爲之。
乙未四月二十四日戌時,上御集慶堂。藥房入診入侍時,都提調李思觀,提調具允鈺,副提調申益彬,記事官朴思機·宋銓·朴聖集,醫官方泰輿·鄭允協·吳道炯·鄭允德·徐命緯·柳光翼·丁志泰·康命徽·李敏德·金守儉,以次進伏訖。上已就寢矣。諸臣退待于廳,撤漏後,上命入內局,上曰,昨年都提,誰也?思觀曰,昨春問安時則領相,昨秋問安時則小臣也。上曰,當初何以如此?道炯曰,痰候遇寒則凝,而殿下元氣甚好,故卽爲發汗矣。上曰,汗候之寢睡旣善,而今日之寢睡亦善矣。思觀曰,元氣善運故然矣。上曰,湯劑,何以爲之?道炯曰,養胃湯,非可常進,建功湯,亦有裁減者。上曰,養胃湯更進一貼可乎?道炯曰,養胃湯,所謂中則止也。上命入建功湯,上曰,檳榔入乎?思觀曰,檳榔則不入,而藿香,白豆久,縮砂加入矣。允鈺奉進湯劑,上曰,八味元,何如?道炯曰,八味元,非今時所當也。平時與建功而兼爲進御,則好矣。上曰,卿等見予寢睡乎?思觀曰,臣等在廳見之,極安穩矣。上曰,頓然勝矣,而猶有如何者矣。道炯曰,此時加意進御則好矣。上進御湯劑後,命書傳敎曰,當日只到闕門云,尙未快愈可知,予庸憫焉。令內局,相當補劑材料,輸送金領敦家,以表予眷戀之意。又命書傳敎曰,嗟高夢聖,卽一朝鱗强者,予常心尙,頃者闕焉。昨亦未參可知,令該署,相當補劑材料備給,以表此意。又命書傳敎曰,噫,具善行,豈特宿將?卽予信臣,昨日未參,曷勝歎然?蔘補之劑,令該院多數以給,以表予此時眷戀之意。又命書傳敎曰,子曰,棖也慾焉得剛,食色,人之大慾,非聖賢工,能守者鮮矣,況初頭擬律,非止乎此,轉輾至此,且聞其時事,宜乎參酌,況配已多月?今當國有慶,洪相聖特放事,分付。又命書傳敎曰,洪相簡特除,意蓋在矣。其遞可惜,日後各司佐貳有闕,其令卽爲懸註備擬。
上在慶熙宮。停常參·經筵。
藥房都提調李思觀,提調具允鈺,副提調閔百奮啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。再昨取汗,昨日初則若何?撤宵穩睡,提調在傍,而莫知撤漏,此亦異常,此亦異常,是眷戀朝鮮而然也,曷勝慨歎,曷勝慨歏?氣何諭氣何諭?待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂口傳朝問安。答曰,知道。
大殿·中宮殿,朝廷二品以上·奉朝賀·六曹堂上·大司憲·大司諫口傳朝問安。答曰,知道。勿爲問安。奉朝賀·時原任大臣,待敎入侍。
延和門殿座罷後,政院·玉堂·藥房口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂口傳夕問安。答曰,知道。
大殿·中宮殿·惠嬪宮,藥房口傳夕問安。答曰,知道。
傳于閔百奮曰,承旨入侍。
備忘記,傳于閔百奮曰,自知者深矣。其果然,今雖甦復氣何?今番若此而然昨則差勝,今日復若此,誠悶誠悶,取砂糖溫水,依甘露飮,飮一器一樣,已知已知,口渴特甚,曷勝其悶?此已知故已諭,噫,養胃湯於予靈劑,此宜惜用時用,其渴特甚,雖然,何食淸心元?若此故已諭,果然諸扁鵲處,問止渴者以奏,噫,雖欲飮氷水,以予氣何能?今日欲尋水刺,只數匙强飮羹粥,誠苟且亦宜然,宜問止渴者,於三昨已知,誠海東苟且翁,噫,誠若此,雖萬歲何益。
傳于李商輅曰,三院副提調依前。
閔百奮,以吏曹言啓曰,在前頒赦時,有別歲抄書入之例,今則何以爲之?敢稟。傳曰,依例書入。
李商輅,以吏曹言啓曰,別歲抄書入事,命下矣。居中居下·永不敍用,亦爲書入乎?敢稟。傳曰,一體書入。
李商輅,以吏批言啓曰,英陵參奉崔思賢呈伏內,身病甚重,勢難察任云,依例改差,何如?傳曰,允。
吏批啓曰,新除授禮曹佐郞沈基泰,除拜後過限未肅拜,奉常寺副奉事徐彙呈狀內,身病甚重,勢難察任云,竝依例改差,何如?傳曰,允。
李商輅,以吏曹言啓曰,昨冬都政,除拜陵官徐邁修·洪啓瑞·尹羲厚·趙德淵·趙基泓,有勿揀赦典之敎,而今番歲抄中,矇未覺察,混同書入,不勝惶恐待罪,而原單子中付標以入之意,敢啓。答曰,知道。頃者處分,意在莫重,今者大蕩滌,意亦仰謝,況永不敍用?亦命書入,今何異焉?所稟雖似執藝,付籤以稟,亦涉過矣。
李商輅,以禮曹言啓曰,今此上候平復,慶科庭試,以五月內擇入事,命下矣。卽令日官推擇,則今五月十九日,二十五日爲吉云,以何日擧行乎?敢稟。傳曰,以二十五日定行,文科當親臨,以慰靑衿,而其時氣雖若何,入崇政殿命官,以此知悉,武科初試,亦爲擇入。
李命彬,以兵曹言啓曰,上候平復慶科庭試,來五月二十五日設行事,自禮曹推擇,啓下矣。武科初試吉日,令日官推擇,則五月十一日爲吉云,以此日設行,而在前慶科庭試時,武科初試,或取二三百,或取五六百,今番則當取幾人乎?敢稟。答曰,知道。噫,今予一心,體昔年愛恤武士,其何惜也?特取五百人,因予氣困卽下者,今下日已狹,且有遠道,未開東前,卽爲分付。
以承傳色口傳下敎曰,效國初設申聞鼓,其意深矣。有攔入云,國爲國,君爲君乎?左副承旨詣崇賢門,騎郞興化門,守門將拿入知之然後,當進水刺,守門鄕軍,亦一竝捉問,若不自服,則棍問。
以承傳色又下敎曰,效國初設申聞鼓,意蓋在矣。謂之攔入則必有徵索之物,詳問以奏。
以承傳色又下敎曰,此處便,故行首守門將,入直行首守門將,拿入問之。
以承傳色又下敎曰,效國初設申聞鼓,意蓋深矣。謂之攔入,堂上爲之乎?郞廳爲之乎?稱以攔入,其果幾乎?一一直奏,若不直奏,雖至於百度,知之然後已,直奏行首守門,尤宜詳知,一體直奏。
以承傳色又下敎曰,申聞鼓,蓋是遵國初之意也。以爲攔入,守門將,以行首長直其處,必無不知之理,若不直招,在南者,當北道充軍,在北者,南道充軍,以此嚴問。
以承傳色又下敎曰,以汝爲嶺南質實之人矣。今於通下情若是,初欲充軍於南矣。汝必羞見南人,北靑府充軍。
以承傳色又下敎曰,守門將,聞將軍令,畏騎郞,騎郞之言,惟令是從,萬萬駭然,決棍十度後汰去。
傳于李得濟曰,如是下問,蓋爲通下情,若不直招,當殿座於興化門,回示三帀矣。
傳于李得濟曰,承舊例設申聞鼓,若以攔入却之,則是欺民也。訓將,坐直房結束色,書吏,一竝捉來棍問,其幾次逐之與否,直招則當分揀,若不直招,則當鍾閣回示三帀矣。
李命彬,以訓鍊都監言啓曰,依傳敎,結束色書吏,一竝棍問則書吏金重悅所告內,日不記三月晦間,順興居良人金千錫,以山訟事來到,而元無呈本官,本道監營文狀,故果爲逐送,書吏崔擎崙所告內,今月二十三日,安城居女人,以其夫殺獄事,方在定配,欲爲蒙放事來到云,而時値直宿,故後日更來之意退送云,書吏孫昌福所告內,昨年十二月,豐德居金召史,以其夫兄弟爭財事來到,而事涉褻漫,故退送云,書吏徐仁赫所告內,今月二十一日,聞慶居鄭國仁以良賤辨別事來到,而無紙債,故果爲退送云,書吏高道興所告內,三月晦間,南部居卞召史,以其夫殺獄事,方在定配,欲爲蒙放來到,而不給紙債,故果爲退送云事,敢啓。答曰,萬萬可駭,訓將坐西小門外,此輩皆回示三帀後,決棍五十度,此後此輩,雖各司隷屬,勿差事嚴飭,書其名付官舍,其中不給紙債逐者,無異强盜,定屬賤隷事,分付。
李命彬,以兵曹言啓曰,因傳敎,兵曹郞廳具性玉,北靑府充軍,以爲發配之意敢啓。
備忘記,傳于李命彬曰,效國初設申聞,通下情意蓋深,嗟郞吏,暗自令敢阻搪,臨門知棍自服,嗟若此謂國綱,其雖然國有慶,宜參酌充軍命,特安徐只差代,此鼓後意勝前猶若此,曷勝慨?入直堂木偶人,予惜者下大夫,嗟,堂郞在數間敢若此曰,騎堂,守門將其所稟,萬萬駭何足道?此等輩着帽惜,來卄五亦得多,曷勝慨只自歎?先觀光次勉飭,慷慨吟懷何抑?
傳于李商輅曰,騎郞·守門將,卽爲口傳擬入。
吏曹口傳政事,以尹得孚爲兵曹佐郞。
兵曹口傳政事,以李轅爲守門將。
李命彬,以兵曹言啓曰,今四月二十五日,西部居參奉李泰基,東部居黃潤坤,榮川居安元石,西部居李壽山·鄭道明,聞慶居鄭國仁,忠州居李鎭斗等,自興化西挾門入來,鳴申聞鼓,依定式下該曹推問,何如?答曰,知道。已下敎,依此擧行,一下敎,幾十人申聞,曾前阻搪綻露,萬萬寒心,該郞雖難遍問處分,守門將焉可一飭?事已參酌,亦難一竝汰去,前後興化門守門將,該堂坐興化門,勿汰足矣,何問杖數?一竝決棍三十度,使京外之民,咸知暮年其君再臨嚴飭之言,大抵此弊,已知有金則許入,無金則攔入,皆結束色近仗軍痼弊,勿問其門先吏後軍郞廳,坐於紅馬木,各決棍五十度,而此後復若此,若受一文錢,當施一律事,嚴飭。
李命彬,以兵曹言啓曰,今四月二十五日,洪州居幼學趙秀益,密陽居李世淵,水原居柳龍漢,公州居李齊億,順興居金千石等,自興化西挾門入來,鳴申聞鼓,依定式下該曹推問何如?答曰,知道。草記連續,此豈今日初聞而來者乎?阻搪綻露,結束色近仗軍,旣下敎,今無可論,當該堂郞,只食只睡,嗚呼,暮年,爲君難矣。曷勝寒心?若此其君,當直於騎省乎?不可使聞於隣國,此後復若此,任其下人之受賂,予雖衰,何問下吏?亦問郞廳,當詣沙場,當該堂上,當施軍律,以此嚴飭,噫,幾百年後,復設申聞鼓,豈特通下情?所重莫重,則爲世祿之臣,焉敢忽也?若忽,非朝鮮臣子也。昔故左相宋寅明,嘗謂予曰,法雖宜峻,只一殺字宜愼,其言尙在耳。於此等事,渠不體三百年舊規,若是駭然,予何惜也?臨沙場敎,宜皆着念。
李命彬,以兵曹言啓曰,今四月二十五日,永平居幼學李慶哲,廣州居童蒙申慶得稱名人,自興化西挾門入來,鳴申聞鼓,依定式下該曹推問,何如?答曰,知道。他草記已諭,令該曹,卽問以奏。
李命彬,以兵曹言啓曰,今四月二十五日,西部居幼學尹尙東,東部居童蒙趙再福稱名人,自興化西挾門入來,鳴申聞鼓,依定式下該曹推問,何如?答曰,知道。已下敎,一體卽問以啓。
李命彬,以兵曹言啓曰,今四月二十五日,祥原居金召使,安城居李召史,開城府居金召史,樂安居金召使,西部居姜召史等,自興化西挾門入來,鳴申問鼓,依定式下該曹推問,何如?答曰,知道。今聞此草記,前者莫體國初設申聞鼓,阻搪已露良可寒心,若頃者治政院隷時,何異同處一廊?郞有駭擧,而高枕而睡,此等該堂,將焉用哉?其時入直該堂,亟施不敍之典,申聞人,皆令該曹卽問以啓。
李命彬,以刑曹言啓曰,隨相聖入海島之人,今當慶,其下敎勿施事,命下矣。依傳敎,全羅道羅州牧黑山島爲婢定配罪人蓮心,卽爲放送事,發關分付于該道道臣之意,敢啓。傳曰,知道。
李命彬,以刑曹言啓曰,莫重朝宗門內,偸木者外皆配充軍者,皆特放事,命下矣。徒年充軍者,昨因特敎,一竝特放事,已爲發關,而其餘偸木定配罪人咸鏡道會寧府金益大,崔必昌,鍾城府李太玄,穩城府張太云·李奉辰,慶興府玄銀太,李太根,茂山府玄德奉·宋太永,全羅道珍島郡鄭芿同·金次先·宋尙起·李蕃興·金弼興,智島柳戒民,蝟島池時云,楸子島朴春泰,黑山島金大彬,海南縣池好溟,張信奎等仍配,竝依待敎擧行事,發關分付于各該道臣之意,敢啓。答曰,知道。
李命彬,以刑曹言啓曰,機張縣定配罪人金益同,放送事,命下矣。依傳敎,罪人金益同,卽爲放送事,發關分付于該道道臣之意,敢啓。答曰,知道。
李命彬,以兵曹言啓曰,莫重祖宗門內,偸木者外,其配充軍者,皆特放事命下,而充軍者,昨因特敎一竝特放事,已爲發關矣。祖宗門內偸木者,珍島郡充軍罪人中官盧成郁,大靜縣充軍罪人中官李明夏,巨濟府充軍罪人中官金致文,壇直鄭福·宋龍等仍置事,分付各該道道臣之意,敢啓。答曰,知道。
李命彬,以義禁府言啓曰,慶尙道新寧縣遠竄罪人趙重國,特放事,命下矣。依傳敎放送事,分付該道道臣之意,敢啓。答曰,知道。
李命彬,以義禁府言啓曰,祖宗門內偸木者外,其配充軍者,皆特放事,命下矣。慶尙道巨濟府充軍罪人金長壽,南海縣充軍罪人李益瑞等,昨因充軍罪人一竝放送之命,同入放秩中矣。勿爲放送,依前仍配之意,更爲分付道臣,而其餘以偸木事,定配罪人慶尙道南海縣崔峻亨,忠淸道稷山縣李慶郁,咸鏡道茂山府閔孝恒,慶源府金道欽等,竝依傳敎放送事,分付各該道臣之意,敢啓。傳曰,知道。
李命彬啓曰,判義禁徐命膺,同義禁李宅鎭·邊得讓·洪梓,持罪人李址恒文案,依下敎來待矣。
李商輅啓曰,禮曹參判李海重,宗廟·社稷兩宮奉審,參議申在善,南北郊壇所奉審後,依下敎來待矣。
傳于閔百奮曰,內局入侍,禮堂·金吾堂同爲入侍。
李得濟,以御營廳·一二所巡廳·左右邊捕盜廳言啓曰,去夜犯夜人無所捉之意,敢啓。答曰,知道。
領敦寧金陽澤箚曰,伏以日昨聖候違和,遄奏康復,慶關宗社,喜溢寰宇,及當便殿受賀之日,百僚咸造,而臣獨病勢沈篤,寸步難動,擔舁闕外,象魏入望,而無由致身於,呼崇之列,義分隳矣,情禮缺矣。方擬陳章訟愆,得接小報,聖上之俯念賤疾,辭敎勤懇,至下相當補劑輸送之命,臣叨此異數,今至三遭,聖渥過厚,私分濫溢,縱使臣隕結圖報,曷能答寵遇之萬一也哉?自承恩敎,惶懍悸恐,靡所容措,臣不幸嬰疾,人道都廢逖違軒陛,居然月將再易,近日庭候與邦慶,昏涔退處,一未爲臣職之當爲,反又貼憂於君父,屢勤悶恤之眷,聖恩日隆,臣罪日深,俯仰跼蹐,如無所歸,玆敢冒入文字,仰暴衷悃。伏願俯垂鑑諒,先降威罰,仍重恩典,以振朝綱,以安微性,不勝辛甚云云。答曰,省箚具悉卿懇。噫,再昨夜於予可謂復臨,此誠千千萬萬料表,旣受於靈壽閣,故持此杖而登座,此亦仰謝陟降之意,噫,其此時,卿誰卿誰?未登比班,深慨深慨,若干蔘補,何謝之有?卿體此意,安心勿辭,益加善攝,宜俟快愈而造朝,用副此意焉。仍傳曰,遣史官傳諭。
乙未四月二十五日卯時,上御集慶堂。藥房入診入侍時,都提調李思觀,提調具允鈺,副提調閔百奮,記事官朴思機·宋銓·朴聖集,醫官方泰輿·鄭允協·慶絢·吳道炯·鄭允德·徐命緯·柳光翼·丁志泰·康命徽·李春敷·金守儉,以次進伏訖。思觀曰,夜間,聖候,若何?上曰,一樣矣。上曰,內局·時原任·奉朝賀同爲入侍。奉朝賀洪鳳漢,領府事金相福,奉朝賀金致仁,判府事韓翼謩·金尙喆,領議政申晦,判府事李溵,右議政洪麟漢,以次進伏訖。鳳漢曰,昨日酬應浩多,聖體,若何?上曰,寢睡則能善爲矣。鳳漢曰,得汗,誠慶幸矣。上曰,八十二取汗,誠異矣。相福曰,殿下元氣甚好,故得汗不難矣。思觀請進湯劑,上進御後,上曰,昨日旣已進酌,如此足矣。相福曰,臣民之心,益抑鬱矣。上曰,知申之祖,有文集乎?百奮曰,臣之祖,有若干遺藁,而不欲出之,故以草藏於家矣。上曰,李判府,其外孫乎?百奮曰,故判書李周鎭,卽奉朝賀之壻也。理中建功湯前方中,減藿香煎入事。出榻敎允鈺奉進湯劑,上進御後,請診候,上曰,爲之。泰輿進前診候退伏奏曰,脈候左右三部度數調均,脾胃脈候滑體,與昨同矣。諸醫以次診候,所達皆與首醫言同矣。上命奉朝賀先退,命書傳敎曰,今雖戒豐亨而然,今番事,雖增廣,可也。是豈與靑衿同慶之意乎?直赴會試,旣無初試,其無可論,直赴殿試者,今番特爲依武科例,其令同付於今番庭試事,分付該曹。又命書傳敎曰,內局三提,何時異焉,而今番,果非比乎前者,都提調豈循例〈鞍〉具馬而止,亦有古例,子壻中奉承傳。待闕除職。晦曰,昨日傳敎中,有貢市人舊遺在最久年條蕩減之命矣。在前連以二千石爲限蕩減,今亦依前例,以二千石擧行,何如?上曰,依爲之。出擧條晦曰,昨日之一時駿奔,自是職分內事,而至蒙賜馬之典,臣不勝惶悚矣。溵曰,昨日之一時駿奔,臣與有榮焉。鞍具馬,是何等重典,而臣有何微勞?敢安是賞?不勝惶愧矣。尙喆曰,賜馬之典,至及於臣,臣有何功勞?蒙此重典,臣擧頭羞愧矣。上曰,尙有餘欠乎?晦曰,實然矣。思觀曰,昨日之擧,臣等亦爲少伸,而但昨日,則非臣等所請也。相福曰,謂之常禮則可也。此何爲宴?雖昨日以前,猶有所望,況昨日以後乎?溵曰,皇天祖宗,降此大慶,宜有仰答之擧矣。翼謩曰,非蜜非酒,奉進半酌,此之謂宴乎?晦曰,曾前自宗親府·耆社·廚院,皆進饍,今年亦如此爲之,則可少伸臣等一時之忱矣。上曰,此已足矣。更何豐亨?翼謩曰,臣極惶悚,而敢此陳達矣。昨夜焦遑之餘,旋卽殿座,下情悶矣。麟漢曰,今日亦有臨門下敎,一喜一悶。相福曰,臥內則加帽子,殿座時則只翼善冠,臣等悶矣。翼謩曰,古人云,無忘在莒,願聖上,亦無忘再昨焉。晦曰,臣等將設饍矣,待於差備門外矣。上曰,予不御矣。思觀曰,賜馬之典,已惶悚,而再度恩典,雖曰,舊例,尤極不安矣。上曰,何其然乎?命時原任先退,命百奮讀奏公事後,上命吏兵房承旨持歲抄入侍,內局仍退。
乙未四月二十五日卯時,上御集慶堂。承旨入侍時,同副承旨李得濟,假注書李兢淵,記事官宋銓·朴聖集,以次進伏訖。上命書傳敎曰,問答旣諭,此若無動,百彼何爲?噫,今番非比于前,復臨朝鮮,雖蟣蝨之類,其猶惜也。況人乎哉?此亦何望之有?隨相望入海島人,渠雖微物,亦朝鮮人也。今當慶,其下敎特爲勿施事,分付。又命書傳敎曰,來朝臨門後,當歲抄,吏兵房承旨,待下敎持歲抄入侍。又命書傳敎曰,噫,今番,卽予復臨朝鮮日也。昨日莫重朝宗門內偸木者外,其配充軍者,何待放未放?皆特放事,分付。又命書傳敎曰,嗚呼,年八十二,御五十一,昨日復臨朝鮮,誠是千千萬萬料表,亦是千千萬萬料表,是誰賜是誰賜?興惟此興惟此,五內隕五內隕,其所報謝,惟在祀典,凡致祭處,宗社·南北郊兩禮堂,城內參判,城外參議,精潔與否,奉審後入侍回奏,諸陵寢園,禮郞分遣東西奉審,仍爲新松根摘奸後,皆入侍以奏,祖宗門內,參判一體奉審,亦察新松根而來。又命書傳敎曰,昨日大覺,凡赦文皆曰,已發覺,未發覺,已決定,未決定咸宥之,在官者各加一資,此三百年古例也,而昨日靜思,已發覺,已決定,未決定,雖然未發覺,本事無其何除?此不過文字對擧而然,此後凡赦文時,必曰,無論覺與未已決未,以咸宥更撰敎文,大抵,京中,雖有時囚特放之擧,嗚呼,外方,只有放未放之聞,此後赦文到後,於輕囚,勿踰其日卽放後,啓聞中輕囚當日旋放之意,啓聞事定式。又命書傳敎曰,承旨房順房,軍士房同副。命退,諸臣,以次退出。
乙未四月二十五日辰時,上御集慶堂。吏兵房歲抄入侍時,行都承旨閔百奮,同副承旨李得濟,假注書李兢淵,記事官宋銓·朴聖集以次進伏訖。上命百奮讀奏吏曹歲抄,命書傳敎曰,吏曹歲抄中點下者,皆捧傳旨,無點者皆仍。上命得濟讀奏兵曹歲抄,命書傳敎曰,兵曹歲抄中點下者捧傳旨,無點者仍。又命傳敎曰,噫,昨日於予,甲辰嗣服日同,元年其猶可也。嗚呼,臨御五十載,無一惠政,八十二年若復元年,興惟及此,悚然歎然,兼焉。兩昨取汗,昨日穩睡,其亦千千萬萬料表,何以寫懍?曾有爲焉,嗚呼,此豈比於前?來朝當臨門,抱至冤者皆令待,承旨時服入侍,儀注·侍衛·時刻單子安徐,待下敎只入正時,命退,諸臣,以次退出。
乙未四月二十五日巳時,上詣延和門外。殿座入侍時,行都承旨閔百奮,左承旨趙載俊,右承旨李商輅,左副承旨李命彬,右副承旨李東馨,同副承旨李得濟,記事官朴思機,假注書李兢淵,記事官宋銓·朴聖集以次侍立。上具翼善冠·袞龍袍,乘輿出通陽門,詣延和門外殿座。上命抱冤人盡爲召入,上曰,各奏居住姓名後,陳其所懷。趙錫福,以其父重國被謫事訟冤,上下詢被謫之由,命書傳敎曰,趙重國所爲雖無狀,今聞其子所奏,父子可謂同,雖然,此不過申飭,今聞近八十有母云,今日臨門,若不參酌,何待他日?飭已行,特放事,分付。金姓人,以其兄益同被謫事訟冤,上下詢被謫之由及所配之地。上曰,機張縣定配罪人金益同放送。出榻敎張姓人,代其再從妹訟冤,上曰,旣有下敎,故雖如是,而堂陛不嚴,退送可也。李趾恒子,爲其父訟冤,上下詢本事後,下敎曰,詳覽文案後,當處分,退去可也。尹姓人,以山訟事稱冤,上曰,何不撞申聞鼓?今始來奏也。尹哥對曰,申聞鼓,難於上達故矣。上命拿入兵曹佐郞,下敎曰,申聞鼓,蓋遵國初盛事,關係甚重,爾等何故阻搪也?前後阻搪者爲幾次,卽爲知奏,若不直奏,當於鍾街回示,斯速知入。仍命退出。安恩君子,爲其父訟冤,上曰,殺人者被謫,猶幸矣。又望其放還乎?命退去。上曰,金吾堂上,持乙亥年日記李址恒文案,該房同爲入侍。出榻敎上還內,諸臣,以次退出。
乙未四月二十五日亥時,上御集慶堂。藥房入診,金吾堂上·禮堂同爲入侍時,都提調李思觀,提調具允鈺,行都承旨閔百奮,記事官朴思機·宋銓·朴聖集,判義禁徐命膺,同義禁邊得讓,禮曹參判李海重,同義禁李宅鎭·洪梓,禮曹參議申在善,醫官方泰輿·鄭允協·慶絢·吳道炯·鄭允德·徐命緯·柳光翼·丁志泰·康命徽·李敏德·金守儉,以次進伏訖。上曰,知申例兼之敎,未下也。思觀曰,尙未下,故以都承旨入來矣。上曰,然乎?思觀曰,夕間,聖候,若何?上曰,一樣矣。五味子氣稟好乎?道炯曰,止渴矣。上曰,文烈子孫,有趙重國父子,將安用之。思觀曰,處分好矣。初則以法處之,終則以孝理處之也。上曰,喉渴,非建功之害乎?氣耗則難汗,而再昨得汗,予亦自恃矣。道炯曰,渴候,以問安餘勞動故也。上曰,是矣。命書傳敎曰,臣有所懷,莫敢畢陳,其由堂陛而然,今日渴候,誠悶誠悶,吳道炯所奏,可見臣子之忠,特賜虎皮一領。思觀請進湯劑,上進御後,上曰,知申,已嘉義矣。予見於其未娶時,而爲人果無等矣。思觀曰,一朔之內,陞二資矣。上曰,予於今日,得備堂一人矣,依法當爲之人也。思觀曰,今知申乎?上曰,然矣。思觀請診候,上曰,爲之。泰輿進前診候退伏奏曰,度數調均,滑體一樣好矣。諸醫以次診後,所達皆同,思觀請更進一貼,上曰,何以則可乎?道炯曰,三貼不可遽然減也。上曰,不已過乎?道炯曰,渴候,非湯劑故也。上曰,藥房提調,持湯劑更爲入侍。出榻敎上命禮堂進前,海重·在善進伏,各奏宗廟·社稷·儲慶宮·毓祥宮·南北郊無頉。上命金吾堂上·他承旨進前,內局小退,撤漏後,命內局更入,上進湯劑後,命退,諸臣,以次退出。
乙未四月二十五日二更一點,上御集慶堂。內局入診,金吾堂上追後入侍時,判義禁徐命膺,同義禁李宅鎭·邊得讓·洪梓,左副承旨李命彬,假注書李兢淵,記事官宋銓·朴聖集,以次進伏訖。上命讀奏李址恒文案,上曰,大臣之意,何如?思觀曰,臣未能詳知其本事,而略見文案,則與李夏集,別無異同矣。上曰,判金吾之意,何如?命膺曰,與夏集本事旣同,而夏集旣伸雪,則臣亦無他見矣。上曰,諸禁堂之意,何如?宅鎭·得讓·梓曰,臣等之意,亦與判金吾同矣。上命書傳敎曰,噫,今日擧措,其豈偶然?人一也,事亦一也,則一釋一否,非特王政若何?爲子者稱冤,勢固然也,雖然,予無三昨,豈有此擧?臨門時予已量,昨年旣宥夏集,今年址恒子訟冤,勢固然矣,而此關係重,故有此命,今聞文案瞭然矣。噫,此政址恒人鬼關頭,因予氣今至夜深,噫,朝見其子光景,尙今稽滯,必也飮涕北望,本事暸然,其何多諭?李址恒果昨年未遑者,依李夏集例,一體伸冤事,分付該府。又命書傳敎曰,頃者寢郞所爲,其雖萬萬無據,嗚呼,復臨群下,是誰賜是誰賜?此亦仰謝之意,此亦仰謝之意,皆依前點下擧行。又命書傳敎曰,先奏歲抄,而有草記云,故問於入侍承傳色中官,無草記而有口傳以稟云,故以下敎書下矣。果有草記,近者中官,名雖承傳色,無異差備者多,若見蝶翅,問以紙者,此奏萬萬可駭,事當越廩,而方當大赦,旣橫一品帶,越廩有欠,此日十分參酌,此後於入直時,其令開其眼着其心。命讀申聞草記。上曰,今日申聞者,若是夥然,其阻搪可知矣。思觀曰,四件事外,曾有禁令,故該曹,禁其亂雜云矣。上曰,勿施者卽當勿施,何可自下阻搪乎?命書兵曹堂上不敍傳敎於申聞草記。命讀狀啓。命書傳敎曰,頃者七百石加載,欲爲下敎,而因石字誤書分揀,於今寶城郡五百石加載,此豈誤書?萬萬可駭,不飭道臣,從重推考,當該守令,予誦聶夷仲詩誰知盤中食·粒粒皆辛苦,此所重在矣。何云赦?當該守令,營門決杖,其若侍從,緘辭推考,座首代杖。又命書傳敎曰,俄者寶城加載下敎之後,珍島郡亦有加載半千石,一體決棍事,分付。下問寶城郡守朴世忠,珍島郡守李陽運,皆陞資人,法不當決杖,皆緘辭重推,皆座首代杖,命退,諸臣,退出。
上在慶熙宮。停常參·經筵。
藥房都提調李思觀,提調具允鈺,副提調閔百奮啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。體國初設申聞,官吏駭敢操縱,昨臨門其狀判,皆若此,曷勝慨?氣何諭?待敎侍。
中宮殿·惠嬪宮,藥房口傳問安。答曰,知道。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂口傳朝問安。答曰,知道。夕問安,勿爲問安。
大殿,中宮殿·惠嬪宮,藥房口傳夕問安。答曰,知道。
傳于閔百奮曰,內局入侍。
李命彬啓曰,執義成胤儉,下諭後過限不上來,依定式,遞差傳旨及禁推傳旨捧入之意,敢啓。答曰,知道。
傳于李得濟曰,承傳色文道器記過。
傳于趙載俊曰,自有前例,興恩副尉犀帶,自戶曹造給。
備邊司薦望,以具善復爲摠戎使。
傳于李世奭曰,摠使牌招,傳授密符。
趙載俊,以戶曹言啓曰,貢市人舊遺在二千石,蕩減事,命下矣。取考文書,則壬午遺在,曾已蕩減,癸未遺在蕩減窠實數,別單書入之意,敢啓。答曰,知道。
傳于李東馨曰,回啓中有得體者,虎皮一領賜給。
李得濟,以御營廳言啓曰,本廳來七月八月兩朔應立右部前司屬忠淸右道五哨軍兵,六月二十五日京中逢點,七月初一日,與中部後司軍兵,當爲遞代立番,趁期調送事,本道監兵使處,依前知會之意,敢啓。答曰,知道。
李得濟,以御營廳言啓曰,本廳來五月六月兩朔應立中部後司屬忠淸右道五哨軍兵六百七十名,已爲逢點整齊矣。五月初一日,與右司軍兵替代後,舊軍放送之意,敢啓。答曰,知道。
李得濟,以禁衛營言啓曰,來五月當六番中部左司屬京畿五哨軍兵逢點實數六百五十二名,已爲點閱整齊,來五月初一日,與內外各處入直將官軍兵等,依例替代後,舊軍放送之意,敢啓。答曰,知道。
李得濟,以禁衛營言啓曰,來七月當七番中部中司屬京畿四哨及江原道一哨,合五哨軍兵,來六月二十五日,京中逢點,依例準二朔立番之意,兩道監司處,預爲知委,何如?敢啓。答曰,允。
李東馨,以訓鍊都監言啓曰,依傳敎,結束色書吏金重悅·崔擎崙·孫昌福·徐仁赫·高道興等,西小門外回示三帀後,各決棍五十度之意,敢啓。答曰,知道。
李東馨,以兵曹言啓曰,依傳敎,結束色書吏六人,近仗軍士十名,各決棍五十度之意,敢啓。答曰,知道。
李東馨,以兵曹言啓曰,今四月二十六日,楊州居陵軍鄭點金,北部居幼學朴履燮,楊州居幼學具毅和稱名人,自興化西挾門入來,鳴申聞鼓,依定式下該曹推問何如?答曰,知道。壅蔽者雖飭,其濫者嚴禁,觀供辭,非四件事勿書,供辭草記勿施。
李東馨,以兵曹言啓曰,依傳敎,興化門守門將趙重暹·林擎國·丁德升·張齊賢·盧廷尹·高碩崙等,爲先各決棍三十度之意,敢啓。答曰,知道。以今申聞聞之,萬萬寒心,決棍守門將,一竝汰去,其代口傳擇擬。
李東馨,以兵曹言啓曰,依傳敎,興化門守門將李龍和·李春苾·韓尙協,亦皆決棍各三十度之意,敢啓。答曰,知道。一體汰去,一體差代。
兵曹口傳政事,以許根·趙應鉉·李光澤·李潤雨·李長益·具綱·朴瀅·朴晉煥·洪達溟·鄭夏·元殷輔爲守門將。
李東馨,以兵曹言啓曰,依傳敎,興化門守門將李廷海·丁運泰等,爲先各決棍三十度之意,敢啓。答曰,知道。
李東馨,以兵曹言啓曰,今四月二十六日,良才居驛吏宋乭伊,扶餘居幼學兪漢石稱名人,西部居沈召史稱姓女人,西部居幼學李鎭章,富平居幼學閔鏽稱名人,北部居良人成虎文,廣州居女兒萬分稱名人,自興化西挾門入來,鳴申聞鼓,依定式下該曹推問,何如?傳曰,允。
李東馨,以刑曹言啓曰,因柳龍煥鳴鼓原情啓目,柳春輝爲先放事判下矣。罪人柳春輝,自右捕廳,纔已移來,臣曹依判付,卽爲放送之意,敢啓。答曰,知道。
李東馨,以訓鍊都監言啓曰,依傳敎,柳春輝,決棍五十度以放之意,敢啓。答曰,知道。
李東馨,以刑曹言啓曰,因兵曹啓辭,前參奉李泰基,鳴申聞鼓,依定式下該曹推問事,命下矣。所當捧供以啓,而李泰基,係是前朝官嘉善,令義禁府擧行,何如?傳曰,允。
李東馨,以義禁府言啓曰,因刑曹啓辭,前參奉李泰基,鳴申聞鼓,而係是朝官,移本府擧行事,允下矣。李泰基今方待命,卽爲拿囚之意,敢啓。答曰,知道。
李東馨,以義禁府言啓曰,因刑曹啓辭,前參奉李泰基,鳴申聞鼓,而係是朝官嘉善,以本府擧行事,允下矣。臣等來會本府,開坐捧供,則以爲渠以八十三歲聾聵之人,誤聽朝家有養老之令,來詣闕下,則男女老少,爭擊申聞鼓,故扶杖隨入,觀光其傍矣,書吏問姓名,故以重聽所致,誤認以老人成冊次來問,而書給姓名而已,初無擊鼓之事云矣,則初無原情之可捧,而係是攔入,其爲情狀,萬萬可駭,所當然法嚴處,而大明律名例,年八十以上,盜及傷人者收贖,餘皆勿論,載在矣,李泰基年八十三云,何以爲之?敢稟。答曰,萬萬可笑,況其年?特放,以此觀也。結束色無狀孟浪可知,當該下吏,決棍三十度,逐西小門外,莫令復踰門內,若踰,南沿水軍充軍。
李東馨,以刑曹言啓曰,典僕黃潤坤原情,不可勿施而止,令本曹,杖飭以放,良人張道明,事當定配而方當大霈,決杖一百,逐門外事,命下矣。依傳敎黃潤坤,決杖六十放送,鄭道明決杖一百,卽爲逐送門外之意,敢啓。答曰,知道。
李東馨,以義禁府言啓曰,前執義成胤儉,禁推過一朔後勘律事,傳旨啓下矣。成胤儉時在忠淸道大興地云,依例發遣府羅將,拿來,何如?傳曰,允。
以承傳色口傳下敎曰,朝鮮朝鮮乎?申聞鼓之懸有意,該郞阻搪幾人爲之,而何時爲之者?至今不啓一丈,諸曹入直郞廳·承旨詣門,決棍三十度。
傳于李得濟曰,該曹書吏,保民司後駭然,訓將坐闕門外,各決棍三十度。
李得濟,以訓鍊都監言啓曰,依傳敎,該曹書吏金光兌·李萬鐘·趙重鉉·崔景浩·任希祚·文廷燁·張文煥·洪錫範·徐就恒等,各決棍三十度之意,敢啓。答曰,知道。
傳于李得濟曰,結束色書吏嚴問事,俄已下敎,而若不直告,待令沙場事,傳于訓將。
李東馨,以訓鍊都監言啓曰,依傳敎,結束色書吏等處指揮堂郞,嚴棍査問,則書吏劉景淳所告內,日不記今月趙重國子,以爲父訟冤事來到,故告于堂上朴師海,則此是已經處分者,不可更爲瀆撓爲言,故自外退送云,其餘諸吏,亦爲重棍嚴問則堂郞間元無指揮之事,極口發明之意,敢啓。答曰,知道。噫,一堂一郞,作此駭擧,萬萬可駭,若尋常處之,將撞申聞鼓,亟施刊版之典,限三歲抄勿復書入。
李東馨啓曰,訓將李章吾,持差備官草供,依下敎來待矣。傳曰,入侍。
傳于李得濟曰,旣已盡入,該房承旨入侍。
李東馨,以訓鍊都監·一二所巡廳·左右邊捕盜廳言啓曰,去夜犯夜人無所捉之意,敢啓。答曰,知道。
乙未四月二十六日辰時,上御集慶堂。藥房入診入侍時,都提調李思觀,提調具允鈺,副提調閔百奮,記事官朴思機·宋銓·朴聖集,醫官方泰輿·鄭允協·慶絢·吳道炯·鄭允德·徐命緯·丁志泰·柳光翼·康命徽·金守儉·白文昌,以次進伏訖。思觀曰,聖體,若何?上曰,一樣矣。寢睡·水刺之節,亦何如?上曰,同矣。請進御,上進湯劑,上曰,只四人診候。泰輿等曰,脈候左右三部調均,滑體益勝矣。上曰,今日幾貼,當不下三貼乎?道炯曰,然矣。上曰,時原大臣入侍。出榻敎賤臣承命出來,領府事金相福,判府事韓翼謩·金尙喆,領議政申晦,判府事李溵,右議政洪麟漢偕入進伏。相福等問候後奏曰,臣入闕中,聞入侍諸臣之言,則昨日酬應之際,盡爲記憶前日之處分,下情欣幸矣。上曰,文烈子孫,何其墮落也?渠言又及於領府矣。相福曰,語極支煩,不敢長達,而臣素知此家之事,自前相爭,而其間有曲折,故大臣兪拓基,已稟達處分,則今無可言,而重國則雖非長派,重國之祖,長派也。槪先正嫡子,與先正同爲殉節,只有庶子三人,而重國之祖,爲其長派也。上曰,可祭者祭之,豈以太守之故,奮去祀版?晦曰,向時處分,以此罪之也。上曰,申聞鼓旣設,則使之入來後,自該曹去其濫者,可也。渠輩,何以逐之?具性玉,予好見矣,今番事過甚矣。相福曰,具性玉之得至騎郞,皆國恩也。上曰,李趾恒事,非予則不得伸雪矣。相福曰,臣等入來時,渠見臣等,攅祝聖恩矣。上曰,洪梓,誰之子?晦曰,洪鳳祚之姪也。上曰,洪檍,誰也?晦曰,龍祚之子也。上曰,此人,予以爲用不盡其才矣。思觀曰,以才華言之,果不能盡用矣。上曰,今番果建功之效也。晦曰,然矣。相福曰,臣等之意,則得汗,已欣幸矣。得汗翌日,旋卽殿座,尤爲慶幸矣。陳賀時百官仰瞻,則扶杖,益爲慶賀矣。晦曰,堯舜以後所無也。思觀曰,武王有杖銘,而今之治平五十年,亦武王未爲也。思觀曰,禮判,以爲科擧當爲增廣,而不敢仰請云矣。晦曰,臣等有所達矣。上曰,當日予已爲之矣。相福曰,再昨之事,豈非盛擧,而以朝廷體面言之,則果爲何事乎?尙喆曰,在前藥院恩典,例在撤直之後,而今則預爲恩典,臣等亦以爲,臣等之所受恩典,亦預受也。晦曰,不能張大,若如德游堂時事,則亦可少伸也。翼謩曰,領相之請,出於迫不得已,而誠苟艱矣。上曰,其時,何以爲之?晦曰,自政府廚院耆社進饌矣。尙喆曰,耆社,尤異於他司也。思觀曰,政府先爲後,耆社爲之宜矣。上曰,八十二歲,又經今番,亦何不可之有?但太康矣。麟漢曰,間日連受則好矣。思觀曰,下敎,常曰,老君臣,臣等之年,亦不少矣。陪八旬君父設宴,豈不慶幸?尙喆曰,自上,如難種種酬應,則同日設行好矣。晦曰,尙不撤直,撤直後卽欲設行,願承下敎。溵曰,人情天理,斷不可已。相福曰,領敦寧病差後,其子夏材,近欲設宴,人子之情如此,則臣子亦安得已也?處所則從聖躬所便,爲之好矣。上曰,太康矣。溵曰,應當可謂之事,何康之有?上曰,人參養胃湯,今姑停止,理中建功湯,依前方煎入。出榻敎上曰,藥房提調,持湯劑更爲入侍。出榻敎允鈺奉進湯劑,上進御後,命書傳敎曰,玄起鵬有孫云,其令入屬內局。思觀曰,重蒸飯,自內局炊入,何如?上曰,依。命退,諸臣,以次退出。
乙未四月二十六日午時,上御集慶堂。該房承旨入侍時,左副承旨李命彬,假注書李兢淵,記事官宋銓,朴聖集以次進伏訖。上命讀申聞回啓,至黃州人推畓事,上曰,此可以遣御史審理矣。時任儒臣,誰誰也?命彬歷奏儒臣名,上曰,修撰兪恒柱牌招。出榻敎又讀奏回啓,至開城府人毒殺其嫡子孫事,上曰,朴相甲爲按覈御史,可也。仍命曰,儒臣朴相甲牌招出榻敎命書傳敎曰,嗚呼,設申聞鼓通事情,卽予暮年事業,則一號令間沓至幾何?噫,其君體國,若是勤懇,而其堂飽食臥房,其郞符同守門將,敢曰,攔入,噫,叱中有士夫,其無挾私,焉可知也?不可尋常處之,令訓將,棍問結束色,指揮堂郞,嚴査草記。又命書傳敎曰,金召史申聞,該曹回啓,可謂得體,雖踏下,君雖衰,國綱不衰,則中官之名,至登於此,可爲寒心,鄭德仁一時刊汰之事,言於此輩,登諸此聞,此不嚴懲,中官一時刊汰者,皆言於本鄕乎?分付內侍府,永刊內府,放逐田里。讀奏柳春輝科場事。上命書傳敎曰,差備官此等法,心常爲駭,若不嚴懲,今庭試若何?嚴問不爲直招,面質棍問遲晩後,持草供以奏,至於此境,亦爲嚴問棍問以奏,若隱諱,當梟示沙場,一體分付嚴問。又命書傳敎曰,中官崔鳳佐,可謂沐猴而冠者,豈可累稟越俸?上曰,御史率去軍官事,分付。命退,諸臣,以次退出。
乙未四月二十六日酉時,上御集慶堂。藥房入診入侍時,都提調李思觀,提調具允鈺,副提調閔百奮,記事官朴思機·宋銓·朴聖集,醫官方泰輿·鄭允協·慶絢·吳道炯·徐命緯·丁志泰·柳光翼·康命徽·李春敷·金守儉以次進伏訖。思觀曰,晩後,聖候,若何?上曰,一樣矣。思觀曰,進御水刺乎?上曰,少進之矣。上曰,申聞濫者,已下敎矣。思觀曰,好矣。上曰,三貼者減之乎?思觀曰,臣等,以三貼猶以爲小也。上持湯劑,注之于席,思觀曰,臣辭不達意,臣之罪也。上曰,過矣。允鈺曰,都提之意,以三貼爲不足,而辭不達意,致此誤奏,本意不如是,如此之時,三貼豈可減乎?上曰,爲大臣飮之,更爲煎入。藥房提調,持湯劑更爲入侍。出榻敎命書傳敎曰,承旨有闕,代書狀官李世奭爲承旨,牌招察任,房順房,軍士房右副。上曰,知申多經守命乎?思觀曰,屢經丹牧矣。允鈺奉進湯劑,上不爲進御,就寢移時,上曰,何爲如此?復如再昨夜寒縮矣。養胃湯卽卽煎入,理中建功湯,今姑停止,人參養胃湯,依前加入煎入事。出榻敎上連命催促湯劑,又命鄭厚謙·金漢耆入侍,思觀請診候,上曰,爲之。道炯診候奏曰,脈候少縮矣。允鈺奉進養胃湯,上進御,又命煎入,允鈺先退,持湯劑更入,上進御移時,厚謙曰,又得汗候矣。上因就寢,撤漏後,上曰,予睡乎?內局尙在乎?其退休。思觀等進伏曰,寢睡安穩,極爲慶幸矣。明日早爲召見伏望,因以次退出。
乙未四月二十六日酉時,上御集慶堂。訓將入侍時,訓將李章吾,左副承旨李命彬,假注書李兢淵,記事官宋銓,朴聖集以次進伏訖。上命讀奏訓將受來草供,上曰,柳春輝本事,何如?章吾曰,査問諸人,則柳哥,初科則果入格而見拔,末乃以給賂圖科,現捉被囚矣。上命書傳敎曰,今聞査問,初則以初事被囚云,今聞事體異焉。於今可謂毛將焉傅,雖充軍,若今朝下敎所謂已發覺未發覺者也。更無可論,而若此欲爲申聞,萬萬可該,於今事件異焉。不可循例白放,亦不可準繩考律,若不嚴懲,今番庭試,莫知何人,依給賂決棍五十以放。上命書兵曹參議朴師海刊版傳敎於訓將草記。上曰,內局入侍。賤臣承命出,召入內局,諸臣,以次退出。
上在慶熙宮。停常參·經筵。
自辰時至午時,日暈。
藥房都提調李思觀,提調具允鈺,副提調閔百奮啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。昨光景,何光景?今再次於予判,千乘誠浮雲,萬機亦楚越,氣何諭?同入焉。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂口傳朝問安。答曰,知道。
大殿·中宮殿,朝廷二品以上·奉朝賀·六曹堂上·大司憲·大司諫口傳朝問安。答曰,知道。勿爲問安。
大殿·中宮殿·惠嬪宮,藥房口傳夕問安,答曰,知道。
傳于閔百奮曰,內局入侍。
傳于李命彬曰,大臣留待。
李命彬啓曰,禮曹正郞韓㵛,東道各陵園奉審後,來待矣。
傳于李命彬曰,禮房承旨與禮郞先入侍。
李命彬,以內醫院官員,以都提調,提調意啓曰,玄起鵬有孫云,其令入屬內局事,命下矣。其孫必泰,議藥同參差下,令該曹付軍職,官帶常仕,何如?傳曰,允。
李命彬,以宗簿寺官員,以提調意啓曰,昨日擊鼓人密陽居李世淵,待捉現査處之意,纔已草記,而昨日黃昏時,其人蹰躇於本寺門外街路上,踪跡殊常,故本寺使令,多般說問,則果是擊鼓人李世淵,故捉來推問,考見其渠之片紙所錄世系及所謂單子,則渠之七代祖敦淸,稱以朱溪君深源子幼靖之子,而以此考準於本寺所在本錄加現錄等冊,則孝寧大君曾孫朱溪君,有二子,曰,幼寧·幼靖,而幼靖則無子,只有女,而幼靖,又以妻邊及妻外邊,見載於慶順宮主及讓寧大君派,故箇箇詳考,則三處皆無子,其無后,昭然無疑,而今此世淵之稱以幼靖子孫,誠極孟浪,厥漢之冒稱璿派,猥濫擊鼓,萬萬驚駭,還爲移刑曹依律重繩之意,敢啓。答曰,知道。
李命彬,以宗簿寺官員,以提調意啓曰,慶尙道密陽居幼學李世淵擊鼓原情,自刑曹啓下,判付內,此文案,下該寺嚴加決折後,草記事,命下矣。李世淵果是璿派,而見充賤役,則所當來訴本寺,以爲行關本道頉免之地,事理當然,而今乃不此之爲,直爲瀆擾於天聽,已涉殊常,自刑曹移送本寺之際,中間逃躱,廣加搜問,終無形影,尤極怪駭,待其捉現,査處之意,敢啓。傳曰,壅蔽宜飭,猥濫亦豈放忽?此事呈璿源廳者,而申聞過,故下敎果然,旣申聞莫知去,非徒褻越,關係甚,令捕廳譏捕,令該曹嚴刑後,充定軍役。
備忘記,今番大霈,頃者中官子逐鄕里者皆蕩滌事,令京兆,分付內侍府,祖宗門偸斫人勿問事下敎,其中一人,其祖辛丑年來者,充軍一也,一體特放事,分付。
李得濟,以刑曹言啓曰,祖宗門偸斫人勿問事下敎,其中一人,其祖辛丑年來者,充軍一也,一體特放事,命下矣。依傳敎,羅州牧黑山島充軍罪人池好溟·張信奎等,竝卽放送事,發關分付于該道道臣之意,敢啓。答曰,知道。
李得濟,以兵曹言啓曰,祖宗門偸斫充軍罪人,一體特放事,命下矣。依傳敎,珍島郡充軍罪人中官盧成郁,大靜縣充軍罪人中官李明夏,巨濟府充軍罪人中官金致文,壇僕鄭福,宋龍等一體特放事,分付各道道臣之意,敢啓。答曰,知道。
李得濟,以義禁府言啓曰,祖宗門偸斫人,一體特放事,命下矣。慶尙道巨濟府充軍罪人金長壽,南海縣充軍罪人李益瑞等,竝放送事,分付該道道臣之意,敢啓。答曰,知道。
李東馨,以漢城府言啓曰,中官子逐鄕里者,皆蕩滌事,命下矣。依傳敎,中官池好溟子李萬甲,張信奎子劉得良,盧聖勗子朴道弘,李明夏子李彦裕,白尙采子崔大鍰,逐鄕里蕩滌之意,敢啓。答曰,知道。
吏曹口傳政事,以鄭持淳爲鴻山縣監。
備忘記,傳于李得濟曰,今者申哥士夫,秦皇後一人,暮年何聞,此心何耐?其姓名,卽爲問啓,若在京中,令該曹,卽爲今日內擧行草記。
以承色口傳下敎曰,復臨朝鮮,意有在也。以今番擧措觀之,如此者尙多有之,承旨坐於建明門,招入抱冤民人,問之後書而持入,鄕民來京者,一體問奏。
以承傳色又下敎曰,申哥姓名,卽爲問啓。
李得濟啓曰,持抱冤人等所供,依下敎來待矣。傳曰,入侍。
李東馨,以刑曹言啓曰,申哥姓名,卽爲問啓事,命下矣。依傳敎,申哥姓名,問于鳴鼓人崔泰寬處,則以爲申哥居住,水原土範面,而其名則不知云,分付該道道臣,使之卽爲問啓之地,何如?敢啓。傳曰,依傳敎處置,則其名自知,卽爲擧行事,分付道臣。
李東馨,以刑曹言啓曰,具聖彦旣已伸雪,其子特放事,命下矣。具聖彦之子早故,元無定配之事,而其孫益謙,昨年五月,以駕前呼訴罪,因臺啓島配於南海縣何以爲之?敢啓。傳曰,此人特放。
李東馨,以刑曹言啓曰,因兵曹啓辭,揚州居鄭占金,鳴申聞鼓,依定式,下該曹推問事,命下矣。査問其委折,則其父芿叱同,以偸斫事,定配於全羅道珍島郡,故爲其父請放,有此呼籲云,而日前因傳敎,已爲蒙放,捧供一款,置之,何如?傳曰,允。
李東馨,以刑曹言啓曰,因兵曹啓辭,鳴鼓人私奴大元,下該曹推問事命下,而原情不爲書納,故査問其委折,則渠以定法罪人柔遠前僉使張宅夏之奴,宅夏,失其兵符於全克燁之婢彩鳳等處,竟至罪死,故有此鳴鼓云,而取考其所佩號牌,則上典,以張宅基書塡矣。失符罪人宅夏,旣已伏法,偸符罪人全克燁·彩鳳等,亦以待詳覆擧行次方囚鏡城,則今無可以鳴冤之端,而渠以張宅基之奴,冒稱爲上典伸冤,敢爲鳴鼓,猥越莫甚,本事勿施,嚴治懲後,何如?傳曰,其涉無狀,今當赦典,只刑推懲後。
李東馨,以刑曹言啓曰,鳴鼓人成虎文,自該曹決杖一百事,判下矣。依判付,罪人成虎文,決杖一百放送之意,敢啓。答曰,知道。
李得濟,以兵曹言啓曰,萬萬可笑,況其年?特放,以此觀也。結束色無狀孟浪可知,當該下吏,決棍三十度,逐西小門,莫令復踰門內事,命下矣。依傳敎,當該下吏崔擎倫,決棍三十度後,逐西小門,莫令復踰門內之意,敢啓。答曰,知道。已甚亂古人云,旣重棍,其逐安徐。
李得濟,以兵曹言啓曰,今四月二十七日,淳昌居幼學偰敬佐,咸陽居幼學金光玉,井邑居鄭召史,西部居良人崔泰寬,富寧居私奴大元,龍仁居進士柳漢翼,鐵原居全召史,南部居幼學趙雲亨稱名人,自興化西挾門入來,鳴申聞鼓,依定式下該曹推問,何如?傳曰,允。
李東馨,以刑曹言啓曰,因兵曹啓辭,鳴鼓人偰敬佐,令該曹推問事,命下矣。問其委折,則爲其遠祖故贊成偰長壽請達別廟云,旣非四件,亦係于恩,原情內辭緣勿施,何如?傳曰,允。
李東馨,以刑曹言啓曰,因兵曹啓辭,鳴鼓人金光玉,下該曹推問事,命下矣。査問委折,則以爲諸族皆參鄕案,而渠獨見漏,故有此鳴鼓云,事非四件,極涉猥越,本事勿施,治罪懲礪,何如?傳曰,事涉猥濫,勿爲微贖,決杖一百。
李得濟,以禁衛營·一二所巡廳·左右邊捕盜廳言啓曰,去夜犯夜人,無所捉之意,敢啓。答曰,知道。
乙未四月二十七日辰時,上御集慶堂。藥房入診入侍時,都提調李思觀,提調具允鈺,副提調閔百奮,記事官朴思機·宋銓·朴聖集,領府事金相福,判府事韓翼謩·金尙喆,領議政申晦,判府事李溵,右議政洪麟漢,醫官方泰輿·鄭允協·慶絢·吳道炯·鄭允德·徐命緯·柳光翼·康命徽·金孝儉·李敏德·金守儉,以次進伏訖。思觀曰,其間,聖候,若何?上曰,一樣矣。思觀曰,寢睡之安穩,臣等已知之,水刺更爲進御乎?上曰,爲矣。請進湯劑,上進御,泰輿進前診候奏曰,脈候左右三部調均,滑體比前時,則少有不足之候矣。諸醫所達,與首醫言皆同,上曰,湯劑進以何湯?泰輿曰,昨日餘候尙存,則養胃湯,今日進御好矣。道炯曰,脈候少弱,養胃湯進御宜矣,而養胃湯異於建功,水刺益爲勉進好矣。上曰,昨夜寢睡則善乎?思觀曰,昨夜臣在廳伏見,則二更時難寢至于撤漏後,極安穩矣。諸大臣以次問候後,思觀曰,奉朝賀亦入來云矣。上曰,入侍。奉朝賀洪鳳漢·金致仁,承命同入進伏,鳳漢曰,聖體,若何?上曰,少愈矣。鳳漢曰,此後則節宣外氣,伏望也。晦曰,今夜雖有靡寧之候,仰瞻則玉色益展矣。上曰,昨日,予之過也。恒臥甚難,故以小輿,自內動作矣。時原任先退,命百奮奏公事後,命書具聖彦·朴景洙申雪判付。命書傳敎曰,具聖彦旣已伸雪,其子特放事,分付。又命書傳敎曰,嗚呼,故摠戎使,豈特宿將?卽予盡臣,亦豈徒此?此所謂分數詳多之益辦矣。嗚呼,暮年,此將若此,予庸歎惜,祭文製下,遣史官,成服日致祭於故摠戎使家,藥房提調,持湯劑更爲入侍,允鈺奉進湯劑,上進御後,命退,思觀曰,進御水刺伏望矣。諸臣,以次退出。
乙未四月二十七日辰時,上御集慶堂。禮房承旨率禮郞入侍時,右承旨李命彬,假注書李兢淵,記事官宋銓·朴聖集,禮曹正郞韓㵛,以次進伏訖。上曰,禮郞,誰也?命彬曰,韓㵛也。上曰,奏之。㵛曰,諸陵園皆精潔無頉,丁字閣亦無頉,木根亦無之,惟順康園階砌石及紅箭門,有修改處,康陵石物塗灰有頉矣。上曰,禮堂睡乎?何不卽爲修改?命彬曰,端午,當兼行告由矣。上曰,然乎?命禮郞先退,命書傳敎曰,科場何等重也,而以登聞推之,公然遺漏,以至乎此,試官參試官,其若擧職,豈至此乎?今番又若此,當該試官,當刊版之典,參試官,當充軍嚴飭。上曰,內局·時原任同爲入侍。出榻敎諸臣,以次退出。
乙未四月二十七日未時,上御集慶堂。藥房入診入侍時,都提調李思觀,提調具允鈺,副提調閔百奮,記事官朴思機·宋銓·朴聖集,醫官方泰輿·鄭允協·慶絢·吳道炯·鄭允德·徐命緯·柳光翼·康命徽·白文昌,金守儉以次進伏訖。思觀曰,午間,聖候,若何?上曰,一樣矣。命吳道炯,與諸醫詳定湯劑以奏,道炯曰,養胃湯則只二貼好矣。建功湯,依昨加白荳䓻,縮砂,今日內進御一貼宜矣。上曰,今日養胃湯已三貼,則建功湯更進,似過矣。道炯曰,非過也。思觀請進御湯劑,上進御後,命診候,泰輿等以次進前診候,退伏奏曰,脈候左右三部度數調均,滑體勝於朝而同於昨矣。上曰,申益彬爲同中樞,其父生時,追榮其祖,命奏公事後,上曰,慶絢進前,絢進伏,上曰,稅般往來時,汝往見乎?絢曰,守令則無往見之例,而使一衙吏,領護於江邊,見其已過鹽倉頃,然後報營門矣。
乙未四月二十七日酉時,上御集慶堂。承旨入侍時,右副承旨李得濟,假注書李兢淵,記事官宋銓·朴聖集以次進伏訖。上曰,禮房何故入直也?得濟曰,以做度入直也。上曰,奏之。讀奏具聖彦原情回啓,上命書判付曰,特放。讀奏趙雲亨供辭,上曰,本事,何如?得濟曰,渠父之四寸來鎭,已收敍,而渠父之名,尙在罪籍中云矣。上命書判付曰,全沒本事,只稱判付,非特模糊,此等人泛而處之,其弊曷勝?勿施。命讀諸道狀啓訖,上曰,內局入侍。出榻敎命退,承旨退出。
乙未四月二十七日戌時,上御集慶堂。藥房入診入侍時,都提調李思觀,提調具允鈺,副提調閔百奮,記事官朴思機·宋銓·朴聖集,醫官方泰輿·鄭允協,慶絢·吳道炯·鄭允德·丁志泰·柳光翼·徐命緯·康命徽·白文昌,以次進伏訖。思觀曰,聖候,若何?上曰,一樣矣。思觀曰,進御水刺乎?上曰,進之矣。請進御建功湯,上曰,今日則姑爲停止,何如?思觀曰,不可矣。上曰,醫官之意皆,何如?泰輿奏曰,今日三貼,皆是養胃湯也。建功一貼,不可不進矣。道炯曰,養胃建功,有補瀉之分,先瀉後補宜矣。以脈候見之,旣瀉之後,少有不足矣,宜用補劑,小臣以此憧憧矣。上曰,旣云憧憧,可知汝意。允德·光翼·絢等所達皆同,命徽曰,自昨夜至今,旣進養胃湯五貼,建功不可踰日也。且旣入蒼朮·厚朴,則非純補,乃對症之劑也。諸醫所達皆同,上進御湯劑後,上曰,再次問安,汝等亦意其皆能如此乎?道炯曰,何可盡達?以殿下平日元氣,恃之矣。上曰,診之。道炯診候奏曰,脈候左右三部度數圴,滑體緩·精神勝矣。思觀曰,加意湯劑,勉進水刺,則一二日內,必如常矣。允鈺曰,益加愼攝宜矣。上曰,髥髪何以漸多?思觀曰,黑髮復生故也。命退,諸臣,以次退出。
上在慶熙宮。停常參·經筵。
自未時至戌時,日暈。
藥房都提調李思觀,提調具允鈺,副提調閔百奮啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢此問安,竝爲仰稟。答曰,知道。養胃湯養胃湯,連有效連有效,年已暮年已暮,其何益,其何益?復建功復建功,誠苟且誠苟且,曷勝慨曷勝慨?待敎侍待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂口傳朝問安。答曰,知道。
大殿·中宮殿·惠嬪宮,藥房口傳夕問安。答曰,知道。
傳于閔百奮曰,內局入侍。
備忘記,傳于李得濟曰,若無金領府事匡輔,幾乎誤矣。於今下敎,幾年任使之臣,能超人鬼關頭,八旬心欣,特賜廏馬一匹,以表此意。
傳于李命彬曰,明日當爲香祗迎,禮房知悉。
傳于閔百奮曰,都承旨入侍。
傳于閔百奮曰,內局入侍。
吏曹口傳政事,以李崇祜爲兵曹參議,洪相簡爲參知。
李命彬啓曰,禮曹正郞任煜,西道各陵奉審後,來待矣。
以承傳色口傳下敎曰,禮郞奉審以來云,無頉與否問奏。
傳于李得濟曰,宣傳二員待令,騎馬六匹立之。
李命彬啓曰,禮曹佐郞朴長燮,南道各陵奉審後,依下敎來待矣。
李得濟,以刑曹言啓曰,事涉猥濫,勿爲徵贖,決杖一百事,允下矣。依傳敎罪人金光玉,決棍一百之意,敢啓。答曰,知道。
李東馨,以兵曹言啓曰,今四月二十八日,南部居良人崔春得,幼學鄭太鍵稱名人,楊州居張召史稱姓女人,西部閑良李陽國,金浦居幼學沈好手,陽川居童蒙黃昌興稱名人,中部居李召史稱姓女人,中部居閑良金益胄,龍仁居幼學崔元吉,平山居閑良黃占碩稱名人,北部居李召史,楊州居李召史,西部居崔召史稱姓女人,谷山居幼學呂德春,知禮居幼學金琢稱名人,富平居李召史稱姓女人,自興化西挾門入來,鳴申聞鼓,依定式下該曹推問,何如?傳曰,允。
李東馨,以刑曹言啓曰,因兵曹啓辭,鳴鼓人沈好手推問事,命下矣,而原情不爲書納,故査問其委折,則其父行善,定配多年,尙未蒙放,故有此鳴鼓云,而取考徒流案,則罪人行善,以罪人萬剛之妻娚,以僧還俗,出沒海島,蹤跡陰秘罪,乙亥年因義禁府傳敎,關定配寧邊府,此與尋常定配有異,而希覬僥倖,敢爲登聞,萬萬無嚴,本事勿施,嚴治懲後,何如?答曰,依允。
李東馨,以刑曹言啓曰,鳴鼓人黃占碩·崔召史等嚴杖,李召史杖事,命下矣。依傳敎黃占碩,崔召史等,嚴杖一百,李召史決杖八十之意,敢啓。答曰,知道。
李東馨,以刑曹言啓曰,鳴鼓人呂德春,卽爲放逐,勿復着足於都下事,命下矣。依傳敎,呂德春出付部吏,卽爲逐送之意,敢啓。答曰,知道。
李東馨啓曰,刑曹判書洪趾海,持黃昌興畿營吏徐命默草供,依下敎,來待矣。
全羅監司狀啓,薦新進上大小麥,節候尙早,限內不得封進,惶恐待罪事,傳于李命彬曰,勿待罪事,回諭。
李東馨,以刑曹言啓曰,鳴鼓人李召史,決杖一百事,命下矣。依傳敎當爲決杖,而李召史,方今孕胎九朔,則依律文,待産後一百日決杖,何如?傳曰,若此特放。
李東馨,以刑曹言啓曰,農蠶兩壇直,令該曹杖遂門外事,命下矣。依傳敎,當該壇直韓道喜·金鉉·鄭春萬·李得重,各決杖八十度,出付部吏,逐出門外之意,敢啓。答曰,知道。
李得濟,以御營廳·一二所巡廳·左右邊捕盜廳言啓曰,去夜犯夜人,無所捉之意,敢啓。傳曰,知道。
正言洪宗藎疏曰,伏以臣空疏蔑劣,最居人下,幸際明時,冒占科第,唱臚之日,卽除騎郞,恩及三世,榮動一時,踵頂毛髪,罔非造化,糜身粉骨,一念圖報,凡於幕寮臺銜,有除輒膺,不敢爲逡巡計矣。乃於夢想之外,薇垣新命,又降於蓬蓽之中,繼以馹召遠辱,榮光所被,鄕里動色,臣固當不俟駕發竭蹶趨承,一覲耿光,以伸叩謝之忱,而臣父年迫八耋,素抱痰癖之症,近添毒感,病狀危劇,胸腹之氣輒發,有時昏窒,手足之用全麻,無以旋動,飮啖不下,呼吸轉促,臣方左右扶將,方寸煎灼,目下情理,實無一時離捨之勢,而不敢偃伏私次,馳詣近畿,拜章徑歸,辜恩慢命,有負素心,揆分揣義,實合萬隕。伏乞聖慈,俯垂諒察,亟削臣所帶之職,以便救護,仍治臣瀆擾之罪,以肅朝綱,千萬幸甚,臣無任云云。踏啓字。
敎摠戎使具善復書。王若曰,中權得人,出入三營者二紀,北城托重,前後一節之四持,寔出簡心,庸付熟手,睠玆摠戎一局,實我有國重藩,錢榖之富,甲兵之精,緩急有衣袽桑土,隋城在左,臨湍在右,控制則關阨金湯,苟非干城偉才,曷畀保障重寄?惟卿,箕裘鈇錢,靺鞈詩書,長於秋曹金吾,所佩朝著之聲望,出而高牙大纛,蔚有河朔之威名,顧今日屬子可乎,而宿將捨卿,誰也?玆授卿以摠戎使,卿其如輕車之就路,若游刀之發硎,嚴華陽之三掌重權,無替寵命,冠潁川之復尋宿趼,克恢壯圖,失吾爪牙,縱晦三軍之光彩,畀以屛翰,應有一堂之規模,於戲,臺瞻鍊戎,寧緩詰師旅之策,亭登洗創,宜盡壯鎖鑰之方,故玆敎示,想宜知悉。通訓大夫行弘文館副修撰知製敎兼經筵檢討官春秋館記事官臣安大濟製進
乙未四月二十八日卯時,上御集慶堂。藥房入診入侍時,都提調李思觀,提調具允鈺,副提調閔百奮,記事官朴思機·宋銓·朴聖集,醫官方泰輿·鄭允協·慶絢·吳道炯·丁志泰·徐命緯·柳光翼·金守儉·康命徽·李春敷,以次進伏訖。思觀曰,聖體,若何?上曰,一樣矣。寢睡·水刺之節,亦何如?上曰,爲矣。請進湯劑,上進御後,請診,上曰,爲之。泰輿診候奏曰,度數調均,滑體之勝,亦一樣矣。允協曰,度數均而緩,滑體有力而好矣。諸醫所達皆同,上曰,提調出更煎以入,藥房提調,持湯劑更爲入侍。出榻敎上曰,時原任大臣入侍。出榻敎領府事金相福,判府事韓翼謩·金尙喆,領議政申晦,判府事李溵,右議政洪麟漢以次進伏問候後,相福曰,連進建功,益加節宣,則氣候萬康矣。翼謩曰,加意節宣,則何日不康寧乎?晦曰,玉色益勝矣。上曰,庭試日字促迫,遠道之人,其或未及乎?晦曰,來而有餘矣。上曰,此闕狹矣。晦曰,自崇政殿,至興化門通之矣。思觀曰,入建明門,登崇政門難矣。尙喆曰,春搪臺則入靑陽門難矣。思觀曰,舊闕好矣。相福曰,曾前,有此闕則不設而臨時下敎之敎矣。命書傳敎曰,今聞果然,予意亦若此,今番庭試,定於舊闕事,預爲分付。相福曰,再昨李址恒之子,於路中感泣天恩矣。俄見柳漢翼供辭判付,則以爲是帳殿親問者,而此非帳殿所問,乃因臺啓而發此,故敢達矣。上曰,更入供辭。知申讀奏後,命書傳敎曰,柳漢翼供辭判付之後,因李址恒事,聞領府事所奏,心用若何?靜思曰,大者猶然,此不過一借軒事,俄者判付,無乃過乎云,非特此也,親問二字,其果誤矣。大抵,凡事,皆有先入之弊,而此則常時予意,與此臺臣無異故,嗚呼,八旬其敎若此,今聞其奏,若無匡輔,嗟彼柳繼柳綏,且有判付於海東,永作人鬼關中人,且其父柳綏,憶昔癸巳在私邸,爲獻官時初見,於東郊寢郞銅邸時爲春坊,至於嗣服之後,聞其供,中途奄忽時,執其子手,勉飭之言,其若親問供辭,問其子年六十三,若無今奏,嗟彼柳綏兄弟,況今判付?更無免鬼於海東之日,近八十歲其父,六十三歲其子,將飮恨於天壤,此世若無大臣,幾乎誤矣。以此觀也,凡諸此等事,不可先主已見,今日可驗,嗚呼,今後此兩臣,復將爲八旬君之臣,呼寫及此,不覺涕下,噫,九原之冤,其子之心,庶可慰矣,竝給牒,以示予意。相福曰,臣以所知者陳達矣,下敎至此,極爲惶悚矣。湯劑更入,上進御後,命書傳敎曰,騎堂有闕,代令該曹口傳補擬,又命書傳敎曰,明日香祗迎下敎停,上曰,儒臣持問答,坐直承旨同爲入侍。內局,諸臣以次退出。
乙未四月二十八日未時,上御集慶堂。藥房入診入侍時,都提調李思觀,提調具允鈺,副提調閔百奮,記事官朴思機·尹宗彦·朴聖集,醫官方泰輿·鄭允協·慶絢·吳道炯·徐命緯·柳光翼·金孝儉·丁志泰·康命徽·白文昌·金守儉,以次進伏訖。思觀曰,聖體,若何?上曰,一樣矣。思觀曰,水刺進御乎?上曰,爲矣。請進湯劑,上進御後,上曰,診之。泰輿進前診候退伏奏曰,脈候左右三部度數調均,滑體比朝益勝矣。允協曰,度數調均,滑體朝則似高矣,今則緩而好矣。諸醫所達皆同。上曰,蛔動乎?一蛔自水瑟中出矣。泰輿曰,蛔自水瑟中出,則非可以蛔動言也。道炯曰,前有蛔氣,則或用烏梅一介矣。諸醫皆曰,理中湯,鳥梅一介加入好矣。上曰,理中建功湯,加烏梅一介煎入。出榻敎命書傳敎曰,農蠶兩壇直,以此爲家者則此時焉敢忽也。諸堂推考,令該曹杖逐門外,其代以勤幹人擇差。百奮讀奏公事後,命退,諸臣以次退出。
乙未四月二十八日申時,上御集慶堂。坐直承旨·儒臣同爲入侍時,校理李昌伋,副修撰鄭日謙,左副承旨李東馨,假注書李兢淵,記事官尹宗彦·朴聖集,以次進伏訖。上曰,儒臣,誰也?東馨曰,上番李昌伋,下番鄭日謙也。上命讀問答,昌伋·日謙·東馨以次輪讀,上命退,以次退出。
乙未四月二十八日申時,上御集慶堂。都承旨入侍時,都承旨閔百奮,假注書李兢淵,記事官宋銓·朴聖集,以次進伏訖。上命讀奏陽川黃昌直之申聞供辭。上命書傳敎曰,申聞鼓聲,今日初聞,噫,九重深邃,何聞其聲,而嗚呼,暮年,初聞此聲,許多人中,雖莫知何人,此亦暮年綜核之意,不踰其時,雖過數時,亦莫能見,故有草供入之之敎,支繁者皆命勿施,亦以簡制繁之意,而其中一張,萬萬異常,下秋曹先問童蒙,嚴問本事於畿營吏,噫,予雖衰矣。於此等處莫衰,身爲推官,若爲道臣而糢糊,豈有五十年臨御之意?卽爲嚴問,該堂持草供以奏。又命書傳敎曰,今聞諸草供,濫觴特甚,其雖體國初,當此末世,濫觴宜嚴,該曹懲此,合眼勿問,日撞百鼓,此體昔年而反猥越,此後先問,非四件事,嚴禁事,分付該曹,噫,國有八旬其君,而其若挾雜阻搪,是誰欺乎?一體嚴飭。又讀奏前僉使李世煜女申聞供辭,上命書傳敎曰,今聞前僉使李世煜女申聞供,是誰孫,而爲邊將若是竭誠,畢賑後加資陞敍宜有,而聞其供,亦涉糢糊,令該曹詳査以聞。上曰,藥房提調,持湯劑更爲入侍。賤臣承命,召入內局後,退出。
乙未四月二十八日酉時,上御集慶堂。藥房入診入侍時,都提調李思觀,提調具允鈺,副提調閔百奮,記事官朴思機·宋銓·朴聖集,醫官方泰輿·鄭允協·慶絢·吳道炯·鄭允德·徐命緯·丁志泰·柳光翼·金孝儉·康命徽·李敏德,以次進伏訖。思觀請進御湯劑,上進御湯劑後,命書傳敎曰,此不過定配,身爲二品宗臣妻,駕前上言,其猶可也,而露面入闕門,若此已涉駭然,兄弟果若此,自撞可也。何囑兄嫂?方査殺人,尤不可若此,以親九族堯典攸載,以礪風敎,其亦親九族之意,安原君亟施不敍之典。允鈺曰,各陵寢奉審執頉處,盡爲修改,而又有報來者,自禮曹草記,故送算員奉審,則英陵丁字閣神門上土役旣乾,而有土浮處,神門開閉時,撓動有聲云,改爲土役,則日久又將然矣。以精板付之,仍丹雘則似好云,故敢達矣。上曰,依爲之。允鈺曰,端午告由而擧行,則似好矣。上曰,依爲之。上曰,醫官進前。泰輿等進伏,上曰,明日亦入烏梅乎?泰輿曰,不必入烏梅也。命退,諸臣,以此退出。
乙未四月二十八日戌時,上御集慶堂。藥房入診入侍時,都提調李思觀,提調具允鈺,副提調閔百奮·記事官朴思機·宋銓·朴聖集,醫官方泰輿·鄭允協·慶絢·吳道炯·鄭允德·徐命緯·柳光翼·康命徽·白文昌·金守儉,以次進伏訖。上曰,診之。泰輿進前診候退伏奏曰,脈候左右三部度數調均,滑體,與俄者同而小數矣。允協曰,度數調均,滑體之緩,一樣矣。諸醫所達,皆與允協同矣。思觀曰,今日養胃湯後,宜加意建功,建功一貼加進宜矣。泰輿曰,蛔氣或亂散,則安蛔理中湯,乃稍輕之劑也,進御宜矣。道炯曰,與諸醫相議,則安蛔理中湯,誠好矣。上曰,理中安蛔湯一貼,加人蔘一錢,桂心一錢煎入。出榻敎上曰,秋判入侍。出榻敎刑曹判書洪趾海進伏,上命百奮讀奏陽川殺獄公事後,思觀曰,前道臣金載順,時有持文案入侍之下敎,其時以亂石被打,異於手犯,有酌處之命,其後又送御史處決矣。上曰,御史,誰也?趾海曰,徐有慶也。上曰,秋判之意,何如?趾海讀奏前後酌處判付,思觀曰,秋判未及詳知,次堂未及同參,使之明日更爲詳思以奏,何如?上曰,依爲之。命道炯更診,道炯曰,與俄者小無異矣。上曰,禮郞入侍。出榻敎禮曹正郞朴長燮進伏奏曰,南郊各陵寢奉審則無頉,又無所斫松根矣。命秋判,禮郞先退,上曰,藥房提調,持湯劑更爲入侍。出榻敎上曰,秋曹三堂上,更考文案後,明日入侍。出榻敎允鈺奉進安蛔湯,上進御後,上曰,理中安蛔湯停止,理中建功湯,自明日煎入。出榻敎上曰,明日理中建功湯,依今日烏梅一介加入煎入。出榻敎命退,諸臣,以次退出。
上在慶熙宮。停常參·經筵。
自辰時至申時,日暈。
藥房都提調李思觀,提調具允鈺,副提調閔百奮啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。今月晦來吉近,曷勝懷世浮雲,氣益昏誠自悶,鷄聲頻先書答,氣可知待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
備忘記,傳于李命彬曰,嗟暮年月亦晦,曷勝懷只自難,今予氣予自知,且一心惟萬民。
傳于閔百奮曰,內局入侍。
傳于李得濟曰,今日次對爲之。
傳于李命彬曰,內局入侍。
李東馨啓曰,刑曹判書洪趾海,參判金魯鎭,參議趙俊,更考擊鼓人文案後,依下敎來待矣。
李得濟啓曰,大臣·備局堂上,依下敎來待矣。
傳于李得濟曰,引見,該堂同爲入侍。
全羅監司狀啓,三月令藥材物種中,馬藺花及玄胡索,未及産出,限內不得封進,惶恐待罪事,傳于李命彬曰,勿待罪事,回諭。
傳于閔百奮曰,內局入侍。
傳于閔百奮曰,內局入侍。
李命彬,以吏曹言啓曰,今此宗廟朔祭大祝前校理徐有慶,徽寧殿朔祭大祝前持平柳雲羽,時無職名,令該曹口傳付軍職,何如?傳曰,允。
李命彬,以禮曹言啓曰,今番庭試,設行於舊闕事,命下矣。文武科放榜吉日,令日官推擇,則今五月二十九日辰時爲吉云,以此日時擧行,何如?傳曰,允。
李命彬,以吏曹言啓曰,顯陵令申大孫,受由過限未上來,依例改差,何如?傳曰,允。
備忘記,傳于李東馨曰,憶昔懷千萬,殿中心自隕,嗚呼,今何日?初夏今將訖,冥然苟且翁,只自心中歎。
李東馨,以兵曹言啓曰,今四月二十九日,金海居良人金龐稱名人,楊州居幼學李曼稱名人,廣州居金召史稱姓女人,南部居李召史稱姓女人南部居朴休,仁川居幼學李漢運稱名人,自興化西挾門入來,鳴申聞鼓,依定式下該曹推問,何如?傳曰,允。
閔百奮,以刑曹言啓曰,兵曹啓辭,鳴鼓人朴休臣推問事命下,而問其委折,則其父景淳,以戊申鞫獄罪人,因臺啓定配,身歿謫中,尙在罪籍,有此呼籲云,其父所坐,關係若何,而敢爲登聞,殊極無嚴,況昨日鄭太鍵原情判付內,旣有勿爲書啓之敎,其供勿施,嚴治懲後,何如?答曰,知道。其涉可駭,令該曹決杖一百。
李東馨,以刑曹言啓曰,因朴休臣嚴治懲後草記,其涉可駭,令該曹決杖一百事,命下矣。依傳敎決杖一百之意,敢啓。答曰,知道。
李東馨,以兵曹言啓曰,因前僉使李世煜女所供糢糊,令該曹詳査以聞事,命下矣。詳査本事,則癸未年世煜,以古今島僉使,入於本道畢賑狀啓中,而其時備局覆奏,以雖有賙賑之誠,不過職分內事置之矣,敢啓。答曰,知道。
李東馨,以兵曹言啓曰,今四月二十九日,尙州居幼學金得載,楊州幼學李載文,黃州居閑良鄭弼大,江華居幼學李忠翊,北部居童蒙崔成哲,交河居良人金重伯稱名人,自興化西挾門入來,鳴申聞鼓,依定式下該曹推問,何如?傳曰,允。
李得濟,以訓鍊都監·一二所巡廳·左右邊捕盜廳言啓曰,去夜犯夜人,無所捉之意,敢啓。答曰,知道。
大司憲任希敎疏曰,伏以皇穹眷佑,陟降垂騭,聖候旣瘳於翼日,縟儀載擧於大庭,臣民慶忭,曷有其極?念臣母病,浹朔沈篤,再次陳懇,輒蒙恩暇,闔門感泣,攅祝洪私,第臣母病,非一時偶發之症,乃積年沈痼之疾,連施針藥,少無效應,臣晝夜扶將,焦熬罔措,屢違召命,罪積瘝曠,連値候班,不敢言私,趨參賀儀,粗伸微誠,而暫離親側憂慮萬端,卽此情理,通朝之所洪矜憐者也。卽者次對有命,天和遄復之餘,昵近耿光,卽是臣犬馬微誠,而母病一味危劇,實無晷刻離捨之勢,且臣亦有不可冒進者,凡合啓簡通之法,勿論詣臺與否,輪示簡問,與之聯名者,乃所以重合辭而嚴臺體之道也。日前傳啓之時,臣適陳情在家,簡問不及於臣,未知有何由而創此無前之規乎?此莫非諸臺,不以同臺視臣故也。臣何敢晏然冒據,不思所以自處之道乎?目下情私,旣難離捨,人之待臣,又復如此,以情以勢,趨進無路,玆陳短章,仰瀆崇嚴之下。伏乞天地父母,俯賜諒察,亟遞臣職,以便救護,以靖私義,不勝幸甚,臣無任區區云云。答曰,省疏具悉。纔聞諸臺撕捱,今聞卿章,亦有其例,身在三司之首,其所撕捱,豈曰,過矣,而已有其例則何若此乎?諸批無大段下敎,況卿乎?卿勿過辭察職。
乙未四月二十九日卯時,上御集慶堂。藥房入診入侍時,都提調李思觀,提調具允鈺,副提調閔百奮,記事官朴思機·宋銓·朴聖集,醫官方泰輿·鄭允協·慶絢·吳道炯·徐命緯·丁志泰·鄭允德·柳光翼·金守儉·康命徽·白文昌,以次進伏訖。思觀曰,夜間,聖候,若何?上曰,一樣矣。思觀曰,蛔氣已勝乎?上曰,止矣。思觀曰,寢睡,若何?上曰,爲矣。水刺之節,若何?上曰,爲矣。儒臣持問答入侍事。出榻敎校理李昌伋,副修撰鄭日謙進伏,命讀問答後,命退,時原任大臣入侍事。出榻敎領府事金相福,判府事韓翼謩·金尙喆,領議政申晦,判府事李溵,右議政洪麟漢,以次進伏問候後,相福起伏曰,臣以昨日一言之陳達,至蒙賜馬之典,不勝惶悚矣。臣適知此事之非親問酌處,而乃臺啓故偶然陳達,不過有懷必陳之義,以此蒙賞,千萬不當,還收伏望矣。上曰,予意如此,而大臣奏之,豈曰,不當乎?相福曰,向者廚院提調·進酌大臣之蒙賞,猶或可也,此則萬不當於賞典,百爾思之,無意承膺矣。上不許,思觀請進湯劑,上進御,時原任先退,藥房提調,持湯劑更爲入侍事。出榻敎上曰,理中建功湯,減烏梅煎入事。出榻敎上曰,異哉。以李重庚爲父,李正吾爲兄而有李章吾矣,李章吾善於騎馬乎?思觀曰,立兩馬,自此馬上彼馬云矣。上曰,其子得濟亦善矣。思觀曰,聞渠儕輩之言,則以精潔稱矣。上曰,洪秀輔兄弟亦善矣。思觀曰,和輔有骨氣,秀輔明敏矣。允鈺奉進湯劑,上進御後,命退,諸臣,以次退出。
乙未四月二十九日巳時,上御集慶堂。藥房入診入侍時,都提調李思觀,提調具允鈺,副提調閔百奮,記事官朴思機·宋銓,朴聖集,醫官方泰輿,鄭允協·慶絢·吳道炯·鄭允德·徐命緯·柳光翼·康命徽·韓命禧·金孝儉·金守儉,以次進伏訖。思觀曰,俄間,聖候,若何?上曰,一樣矣。思觀曰,進御水刺乎?上曰,爲矣。命道炯診候,道炯進前診候退伏奏曰,脈候左右三部度數調均,滑體緩而好矣。命命徽診候,命徽進前診候退伏奏曰,度數調均而緩,一如朝診時矣。思觀請進湯劑,上進御後,命退,諸臣,以次退出。
乙未四月二十九日巳時,上御集慶堂。大臣·備局堂上引見入侍時,領議政申晦,左議政李思觀,右議政洪麟漢,仁陽君李景祜,左參贊鄭弘淳,行司直朴相德·李章吾,吏曹判書趙重晦,漢城判尹李重祜,行副司直趙曮,禮曹判書尹東暹,右參贊鄭存謙,行副司直李潤成·鄭尙淳,刑曹判書洪趾海,行副司直尹泰淵,吏曹參判尹得養,行副司直權噵,同知中樞府事沈履之,行副司直金相翊,工曹參判徐命善,漢城左尹元義孫,行大司成李瀰,大司諫洪錀,掌令崔夢嵒·金致九,持平李重馥,正言沈有鎭,校理李昌伋,右副承旨李得濟,假注書李兢淵,事變假注書鄭,記事官宋銓·朴聖集,以次進伏訖。上曰,今番則備堂多入矣。晦曰,備堂幾盡入來,而惟騎判,以騎堂被罪事,惶恐不敢入來矣。上曰,然乎?晦曰,日昨傳敎中,諸臣舊還最久一年條蕩滌事,命下矣。在前邦慶時,舊還蕩滌,連以四萬五千石酌定擧行,今亦以此數,分排湯滌,何如?上曰,依爲之。出擧條晦曰,忠淸監司金致恭所報,則以爲本道還上居末瑞山郡守李邦鳳,當爲決杖而係是從二品,曾經實職者決杖一款,有難遽然擧行爲辭矣。在前曾經二品實職者,不爲決杖,只罷其職,雖有前例,此係宥旨前事,依例蕩滌之意分付,何如?上曰,此是宥旨前事,蕩滌可也。出擧條晦曰,卽見江原監司徐逈修所報,則以爲淮陽府耳牟麥還之穀過多,爲弊滋甚,扞城府木麥一種,本非土産,遠貿辦納,其勢不得不變通,淮陽春牟一千石,以粟換作,耳牟二千石,以稷換作,扞城郡木麥一百二十石,以租換作事爲請矣。兩邑穀物,或爲偏多,或非宜土,則糶糴之際,其爲民弊,勢所固然,依所請從便換作之意,分付,何如?上曰,依爲之。出擧條晦曰,今番歲抄中,如前郡守具八柱,前縣令徐命國,前縣監姜必敎,前府使朴載文,前府使金致晙,前正郞李顯模,前縣監金源,前典籍南鶴聞諸人,或因臺啓,或以祭官,皆爲罷散,所坐不甚大段,而獨未蒙敍,故敢達。上曰,一體敍用,可也。出擧條景祜曰,臣前以南漢餉穀加分事,仰請蒙允,而今年麥事尙遠,來月亦當排巡還分,故有不足之患,民情甚急云,折米一千五百石,更爲加劃似宜,下詢大臣處之,何如?上曰,大臣之意,何如?晦曰,南溪餉還定之後,每患不足,連爲加請矣。當此麥嶺,民情甚急,則不可不念,依所請加許似宜矣。上曰,依爲之。出擧條上命趾海進前,下詢曰,昨日下詢殺獄事,何如?趾海曰,昨筵下詢,而未及詳閱文案,故不敢質言仰對矣。今與兩堂同會,考閱文案,則初覆檢實因,皆以被打致死懸錄,募軍石打元犯之招,亦不能發明,設如元犯之招,果是亂石所傷,亂石,非各懷私憤者,則凝鼎,豈可免造謀之律乎?前道臣雖以非渠手犯,至於筵稟酌處,而當初繡衣,旣承按査之命,苟有一分,傅生之道,則豈有仍前同推之請乎?殺獄事體,至重且嚴,實因縣錄,明白無疑,還囚本縣,依前同推,恐不可已矣。上曰,旣命御史按覈,今已久矣,則今無可論,置之可也。出擧條趾海曰,今番洞開囹圄時,殺獄罪人增卜,亦被放矣,事當還囚或勘處,故敢達。上曰,置之。出擧條上曰,今日氣甚怪矣。麟漢曰,仰瞻玉色,滋潤勝昨矣。思觀曰,玉色舒而玉音有力。道炯輩,亦曰,脈候差勝云,願加少愈之戒焉。上命臺臣進前,錀·夢嵒·致九·重馥·有鎭所啓,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上上曰,已諭勿煩。又所啓,臣等卽伏見都憲疏本,則以合辭傳啓時不爲簡問,論斥臣等,語意甚緊,或曰,不以同臺視之,又曰,創出無前之規,譏詆諸臺,殆無餘地,臣等實不勝瞿然慙恧之至,蓋合啓時簡通,雖曰,古例,在家謹悉,名聯座目,亦非古例,況近年以來?長官以下,必皆齊會,乃所以重事體也。臣等果與諸臺相議,同爲詣臺,則聯名連啓,在家不進,則不復簡問矣。今者憲長,獨引爲嫌,有此情外之斥,臣等實未曉也,臣等忝居臺地,同臺之間,遭此譏斥,其在廉隅,何可一刻仍冒於臺次乎?請命遞斥臣等之職。上曰,俱非大段,以此撕捱,無乃太過?勿辭亦勿退待。出擧條錀·有鎭所啓,請固城縣充軍罪人咸道亨,依本律處斷。措辭見上上曰,勿煩。夢嵒·致九·重馥所啓,請固城縣充軍罪人咸道亨,依本律處斷。措辭見上上曰,勿煩。又所啓,請還寢罪人梁成卜減一律島配之命。措辭見上上曰,勿煩。上命讀奏大司憲任希敎疏,仍命書批答。又命讀奏趙雲亨供辭,上曰,本事與趙來鎭同則決非怪駭者矣。仍命抹去前判付,改書以給牒讀公事訖,命退,諸臣,以次退出。
乙未四月二十九日申時,上御集慶堂。藥房入診入侍時,都提調李思觀,提調具允鈺,副提調閔百奮,記事官朴思機·宋銓·朴聖集,醫官方泰輿·鄭允協·慶絢·吳道炯·徐命緯·鄭允德·柳光翼·丁志泰·康命徽·金孝儉·金守儉,以次進伏訖。思觀曰,聖候,若何?上曰,一樣矣。思觀曰,進御水刺乎?上曰,爲矣。命診候,泰輿診候奏曰,度數調均,昨日則或有小緩,之時矣,今日則一樣緩而好矣。允協曰,度數調均,而滑體比朝益勝矣。諸醫以次診候,所達與首醫同矣。百奮讀奏公事,至仁川李漢運供辭,上曰,兼文學鄭民始入侍事。出榻敎民始承命進伏,上曰,此事極殊常矣。持供辭,以暗行往察,嚴問以來。命給三馬牌,民始先退。嶺南前道臣入侍事。出榻敎前慶尙監司尹養厚進伏,上曰,新自嶺南來,如有所懷,陳達可也。養厚曰,臣在任時,欲以尤甚之次邑加分狀聞,而民情不至渴急,故未果矣。今則麥秋不遠,新道臣未知何以處之矣。上曰,今當下敎,陳達可也。養厚曰,臣意則尤甚之次邑,或以四分一加分,似好矣。上曰,依請施行,可也。出擧條上曰,一道中,有善治守令乎?養厚曰,多有善治者,而言其最勝,則三嘉縣監李琜,淸道郡守趙載萬是也,故歲初守令薦時,臣薦此二人矣。命書傳敎曰,古人疑之勿任,任之勿疑,不問則已,旣問不過二人,且此人,旣登此道臣薦,李琜·趙載萬,特命銓曹,準瓜後復爲調用,三嘉縣監李琜,瓜滿在近云,待都目調用,思觀請進湯劑。上進御,上曰,予信之故有此傳敎矣。思觀曰,下詢處分,極好矣。命退,諸臣,以次退出。
乙未四月二十九日戌時,上御集慶堂。藥房入診入侍時,都提調李思觀,提調具允鈺,副提調閔百奮,記事官朴思機·宋銓·朴聖集,醫官方泰輿·鄭允協·慶絢·吳道炯·鄭允德·徐命緯·丁志泰·柳光翼·康命徽·金守儉,以次進伏訖。思觀曰,聖候,若何?上曰,一樣矣。請診候,上曰,置之。思觀曰,進水刺乎?上曰,爲矣。上曰,建功盡爲進御乎?思觀曰,四貼矣。命退,諸臣,以次退出。
以上缺
乙未五月初一日戌時,上御集慶堂。藥房入診,秋判·行司直同爲入侍時,都提調李思觀,提調具允鈺,副提調閔百奮,記事官朴思機·朴聖集·崔烜,行司直李昌壽,刑曹判書洪趾海,副司直李秉鼎,醫官方泰輿·鄭允協·慶絢·吳道炯·徐命緯·丁志泰·鄭允德·柳光翼·金孝儉·康命徽·白文昌,以次進伏訖。思觀請進湯劑,上進御後,上曰,重臣入來乎?百奮曰,來待戶外矣。命入侍,上曰,卿何以能入來乎?近來,何如?昌壽曰,四年積違之餘,初登筵席,且値無前邦慶,極知其猥濫,而仰瞻天顔,惶恐敢請。上曰,其間已四年乎?卿欲見予,予豈臥視?仍起坐,命引燭近前笑曰,卿亦必以爲勝矣。對曰,癸巳以前,殆乎日覲耿光,而不登文陛,今幾年矣。入侍諸臣,或有來見者,輒先問天顔比前,何如?則皆云勝昔,今臣身親仰覩,實有勝於癸巳以前,下情歡欣,不可名狀,詩云如日之升,如月之恒,此乃臣下祈祝君上之辭,而於今,益覺大德必得,實理則然,國家億萬年無疆之慶,臣不勝仰忭矣。上曰,卿則果,何如?俄者未及聞之矣。對曰,賤臣癃痼之狀,不足仰煩聖聽,而今獲登筵,莫非生成之澤矣。上曰,所食,幾何?對曰,一時所食,僅數合矣。上曰,然乎?又下問曰,其子同入乎?對曰,率子入侍,聖意出於悶念,臣竊感激,而至敬之地,不敢率入,留之於閤外矣。上曰,然則以卿之脚力,能入來乎?對曰,適値多人入來之時,得賴衆力,殿陛至近處,則匍匐入來矣。上曰,過矣。予旣有命,過矣,過矣。仍命賤臣,招入李秉鼎,親書御製憶卿兄心倍切六字一句以下,上曰,其子入來乎?百奮曰,今方入來矣。命招入敎曰,須善扶以出,可也。上命秋堂入侍,洪趾海進伏,命奏崔成郁供辭,上命書傳敎曰,今聞申聞,莫知本事,故下敎更問,此輩所爲,其雖無狀,本無關係,人理可矜,崔成郁特放事,分付該曹。又命書傳敎曰,申聞鼓事下敎,而更思,于今紀綱,若不防限,雖關係戊申乙亥者,必也生心,捧供後若旣正法者族屬,非特勿施,決杖一百後草記事,分付該曹。百奮讀奏公事後,思觀曰,水原之訟,乃前官之事,而今則前官,已作故矣。上曰,誰也?思觀曰,李性遂也。命書傳敎曰,今聞左相所奏,頃者下敎水原前官李性遂纔作故云,非徒本事,此人予庸矜惻,今何慰乎?特爲給牒敍用事,分付。上曰,摘奸宣傳官入侍。出榻敎宣傳官李謙海進伏,上曰,藥房提調持湯劑,更爲入侍。出榻敎上曰,建功來乎?百奮曰,奉入矣。上曰,苟且矣。仍進御後命退,諸臣,以次退出。
上在慶熙宮。停常參·經筵。
自未時,至酉時,日暈。
藥房都提調李思觀,提調具允鈺,副提調閔百奮啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢此問安,竝爲仰稟。答曰,知道。憶庚子禫後入,若今日慕何抑?誠冥然復仲夏,氣何諭?待敎侍。
中宮殿·惠嬪宮,藥房口傳問安。答曰,知道。
大殿,中宮殿·惠嬪宮·世孫宮·嬪宮,政院玉堂口傳朝問安。答曰,知道。
傳于李命彬曰,內局入侍。
又傳于曰,時任判義禁入來則入侍。
傳于李東馨曰,承旨入侍。
傳于李命彬曰,時任大臣判義禁入侍。
又傳于曰,俄者下敎,今日政擧行。
李命彬,以侍講院言啓曰,本院新除授說書韓晩裕,時在咸鏡道咸興地,書筵入番事緊,斯速乘馹上來事,下諭,何如?傳曰,允。
有政。吏批,判書趙重晦進,參判尹得養病,參議金致讓進,右承旨李命彬進,兵批,判書金鍾正病不進,參判洪梓病不進,參議李崇祜病不進,參知洪相簡進,承旨李命彬進,以尹光禮爲執義,金樂洙爲司諫,趙尙鎭爲正言,魚錫定爲同敦寧,李書九爲禮曹正郞,任煜爲兵曹佐郞,鄭濡爲禮曹佐郞,李再漢爲顯陵令,權尙熺爲司䆃直長,沈爲通津府使,李一曾爲大同察訪,朴鎭宇爲兼春秋,折衝趙星彬今加嘉善,公廳修補事加資事承傳,金璞爲奉常副奉事,故右議政豐院府院君載浩給牒敍用事承傳,曺命楫爲僉知,張志恒·李漢泰·金養厚·朴聖善·洪宅夏·李道燮·閔範洙·李彦熙·李光宅·權䎐·李顯福·李得奎·金源·鄭允德·柳光翼·徐命緯·丁志泰·康命徽·金守儉·玄啓淳·金致儉·宋霮爲副護軍,金光國·鄭彦暹·朴思亨·李命植·洪纘海·鄭煥猷·申景濬·洪檢·宋德中,金熤,李壽鳳·徐有臣·朴師海·李商輅·吳大益爲副司直,洪宗藎·玄必泰爲副司果。
李東馨啓曰,持平金履常,下諭後過限不上來,依定式,遞差傳旨及禁推傳旨捧入之意,敢啓。傳曰,知道。
傳于閔百奮曰,御史入侍。
李命彬,以刑曹言啓曰,李漢運嚴刑定配事,命下矣。依傳敎,罪人李漢運,卽爲嚴刑發配事,發關分付該道道臣之意,敢啓。傳曰,知道。
李得濟,以御營廳·一二所巡廳·左右捕盜廳言啓曰,去夜無犯夜人所捉之意,敢啓。傳曰,知道。
檢閱崔烜疏曰,伏以皇穹眷佑,陟降垂騭,聖候卽瘳於翌日,縟儀載擧於大庭,臣民慶忭,小大同情,仍伏念臣,猥以鈍劣,獲忝簪筆,昵侍耿光,恩榮莫大,此時分義,何敢言他?第臣有七耋老母,素病虛勞,固已澟綴,而乃於日前,重患關格,且兼毒感,寒熱交作,嘔喘竝發,糜粥不下,眞元大陷,日夜辛苦,有加無減,臣之扶護焦灼,已有七八日,以此情理,實難暫時離捨,而昨日付職,適在直宿命撤之前,故不顧私情,蒼黃赴直,一晝一宵,憂煎在心,魂夢屢驚,俄又得接家信,夜來症形,一倍添劇,呼吸不通勺水難入,委頓昏綴,實有頃刻難保之慮,臣聞此報,心神飛越,按住不得,玆敢忙陳短章,徑出禁門。伏乞天地父母,俯垂矜察,亟削臣所帶之職以便救護,仍治臣擅行之罪,以昭法紀,千萬幸甚。踏啓字。
乙未五月初二日卯時,上御集慶堂。藥房入診,時任大臣同爲入侍時,提調具允鈺,副提調閔百奮,記事官朴思機·宋銓·朴聖集,領議政申晦,右議政洪麟漢,醫官方泰輿·鄭允協·慶絢·吳道炯·鄭允德·徐命緯·柳光翼·康命徽·丁志泰·李敏德·金孝儉·金守儉,以次進伏訖。允鈺曰,夜間,聖候,若何?上曰,一樣矣。寢睡·水刺之節,何如?上曰,同矣。請進湯劑,上進御後,允鈺曰,都提今日則不得入侍矣。上命書傳敎曰,都提調內局許免,其代李判府爲都提擧,今日差勝,其何準三日?直宿安徐。請診候。上曰,爲之。泰輿進前診候,退伏奏曰,脈候左右三部,度數調均,滑體亦一樣好矣。諸醫與首醫言皆同,上曰,昨日則雖差勝,而若如何矣,今日則果勝矣。允鈺曰,李昌壽昨日入侍,在於四年之後,仰瞻玉色,以爲大勝於數年前,此眞知也。上命時原任進前,晦·麟漢,進伏問候後,命判府事李溵入侍,溵進伏曰,仰瞻天顔,則玉色滋潤,下情欣幸矣。百奮讀奏公事,晦曰,浩多公事,無遺酬應,下情欣幸矣。麟漢曰,如此酬應,一則以欣,一則以悶。百奮讀至趙召史供辭,上曰,古人云,富貴者驕人乎,貧賤者驕人乎?此人全盛之時,安知有其女之申聞乎?百奮讀至李瀰二字,上曰,李判府之弟,亦入於供辭中矣。此等事,予以爲逐之可也。其子何去,而乃其女申聞?晦曰,其子則在鄕,故其女替行云矣。百奮讀至用權屠戮等語,上曰,謂之放恣可也,此題目則外也。但杜門不言,則何有此事?官至大官,而率弘福輩,中伏日會食狗肉可乎?卿等入來之時,必不知有此事矣。作供辭以給者,誰也?或林哥爲之乎?晦曰,林哥不當矣。上曰,此由於一心之誤也。予思之久矣,然予思取友必端之意也。命書勿施判付,上曰,卿等意以爲如何?晦曰,旣有處分,非臣所敢言也。上曰,今日爲大政矣。晦曰,嶺南漕船,數日內盡來云,臣與右相,欲往觀光矣。上曰,往見之。晦曰,戶判乃稅船主人,而連在內局,故不得往見矣。上命書傳敎曰,三南漕船齊到,萬古今初聞,此欲一臨江,而嗚呼,歲初以後,尙未伸禮,民事雖重,於禮何?昨欲諭而其默者此也。雖然予若此,亦令次官點船,予心何?戶判兼帶內局許遞,其令着意點檢,以騎判爲內局提擧。上曰,藥房提調持湯劑,更爲入侍。出榻敎允鈺奉進湯劑,上進御後,溵曰,今番平復,建功之效也。命退,百奮曰,輪直雖安徐,而臣則自政院,請省記入直矣。上曰,爲之。諸臣,以次退出。
乙未五月初二日未時,上御集慶堂。承旨先爲入侍時,同副承旨李世奭,假注書李兢淵,記事官宋銓·朴聖集,以次進伏訖。上曰,承旨,誰也?對曰,同副承旨李世奭也。上曰,注書,誰也?翰林,誰也?世奭歷奏翰注姓名,上命書傳敎曰,昔漢馬援,戒兄子嚴敦,予嘗贊矣。其中議論人長短句語,其誠切實,今者浮囂,亦由於此,況旣無躁競之心,則其何浮囂,予則曰,事體雖異,其心一也。嗚呼,體昔設申聞鼓,意豈淺淺然?自此以後,其君時當日三,亦不無猥濫者,故已,下敎,而今日噫,建功幾次飮,而今日之氣誠難,嗚呼,申聞之中趙召史卽一也。嗚呼,其誰?聞其父卽趙載浩也。嗚呼,此人無關係國典,予何去姓?噫,雖楊雄,紫陽綱目,特書其姓,況此人乎?大抵,心已靈矣,近日憶此事思此人者多,嗚呼,此人有何端緖?亦何關係犯分乎?嗚呼,豈意今日聞此申聞?聞此心若何?拾心神首尾詳聞,此若漢緹縈,而其亦晩矣,何過十年?雖然問其本,卽自召也,身爲大官,莫戒取友必端之義,交結非類,釀成于此,噫,弘福何樣人,綵·容若何人,烹狗何意,相飮何意?問亂本卽此,問至此亦此,雖然予於此事,予心異焉,此事有何關係,亦何關國之興替乎?其若不覩不聞,自起自消,古人云耳可聞,口不可言,耳雖聞,口若不傳,何聞知?轉輾至此,末梢何境,況今日以趙召史招聞也?正若予心,果若此何至此?此一節,予心常若此,豈意八旬暮年?聞於今日,大抵,其時言,不過爲惡己者意耳,何關於國之存亡乎?往事勿說,事亦冷矣。雖然止於此足矣,豈以此爲累於其族乎?本事已帖然,然事至于此,心常嗟惜,故今於暮年,中夜自嗟,予雖昏,此等之計,何售於今日乎?況處分旣嚴?事亦決,何足道之?不過卽一事而止,雖然是誰子是誰姪,嗚呼,問其人,其兄弟,卽予建儲時春坊,其亦戊申樹功者,嗚呼,問戊申,卽功存社稷,噫彼此人,雖百世宥可也況此乎?頃者興懷,莫知爲令,下問其弟果爲令,聞此心弛,今日何聞?一弛一張,文武道也。申聞鼓批答雖諭,嗚呼此事,予若不爲,其誰爲也?靜臥興惟,心不能耐,特召時任判金吾,先召承宣呼寫,嗚呼,孝純,卽予孝婦,嗚呼,予年三十四得此婦,嗚呼,翌年,孝婦辭予,莫云八十,亦曰,衰耗,嗚呼,予先得孝純,次得惠嬪,妯娌無間,禁中洽然,嗚呼,孝婦九原心若何,則惠嬪思妯娌之心亦若何?呼寫及此,涕沾于席,予今不爲,其誰爲之?況於沖子?今繼孝章,心豈異乎?今日下敎,靜臥思焉。嗚呼,趙召史,可謂漢之緹縈,今日未決,嗚呼,孝婦,其將飮涕於冥冥,予略言,此不過一時心術之誤着陷於此者,況其人在,則爲世道,處分宜嚴,噫,處分旣嚴,人亦無,則國是大定,本事已冷,況乾道十年則貞,況過十者乎?予氣若此,雪其冤復其官,慰孝婦爲沖子,豈可踰時日?昔日緹縈訟冤,漢文猶寬,況今日乎?噫,其雖下敎,人已冷,復何葛藤?況作此弘福·綵·容?皆正法,尤何足道?況此等處分?前後何限,且若此然後,於趙載溥,可爲全人,趙載浩給牒敍用,慰孝婦九原之魂,亦慰豐陵·豐原,亦使豐陵·豐原,知予今日之意。上曰,大臣及判金吾,如已入來使之入侍,賤臣承命召入,領議政申晦,右議政洪麟漢,判義禁徐命膺,以次進伏,上命世奭,讀傳敎訖,上曰,大臣之意,何如?晦曰,此事與惡逆有異矣,臣等亦無爭執之意矣。麟漢曰,臣於年前詢問時,亦陳意見,而到今年久之後聖敎及於孝純,辭旨惻怛,臣等不勝感歎矣。上曰,判金吾之見,何如?命膺曰,傳敎中止於此足矣一句,聖敎誠至當,無容更議也。上曰,何謂也?命膺曰,當初處分,旣嚴且正,到今歲月,已至十年之久,法如是足矣。過乎此,則未免過於分數,且豐陵,有戊申之功,先朝亦有功臣子孫十世宥之之敎,今此傳敎中,論其事則辭嚴義正,惜其人則委曲懇惻,區區賤見,竊以爲適中也。上曰,然矣。此與係國家安危存亡者,不同矣。予常以爲耳可聞,口不可言,當初若不傳聞於予,則當自起自滅,豈有此事?麟漢曰,伊時弘福,以危言悖說,到處傳播,旣聞之後,勢不可但已也。命膺曰,臣於其時,適在外,不見其光景,而此等之說,不聞則幸也。旣入於耳,則何敢不上聞乎?此則臣分,決不當然也。上曰,予則常以李瀰,爲如何矣。麟漢曰,伊時李瀰,適以時任玉堂,聞弘福之危言悖說,陳達請罪矣。自上遂下親問之命,而弘福之招,援引趙載浩,初非李瀰之陳達趙載浩也。上曰,然乎?予則意以李瀰,陳達趙載浩也。麟漢曰,不然矣。上曰,果然乎?於今始釋然於李瀰矣。嚴直長趙判樞之書,事極怪矣。此類豈可與之烹狗團欒乎?弘福,卿等曾見之否?晦曰,臣則不見其面,而聞弘福善文,故趙載浩,以文爲交云矣。麟漢曰,臣則只一見其面,而初無相知之事矣。上曰,判金吾見之否?命膺曰,弘福數次來見臣,而臣見其人,不正難近,故疏絶之,自後不復來矣。麟漢曰,此重臣,疏絶弘福,故弘福含憾於此,而此重臣,亦入於屠戮之中云矣。上曰,何以知其人之難近乎?豈相貌不好乎?命膺曰,非特相貌不好,其瞻視極其回邪,所謂觀其眸子,人焉瘦哉者是矣。上曰,趙載浩無子乎?其女何爲擊鼓也?麟漢曰,其子趙安鎭,年已踰三十,似因在鄕而其女爲之矣。其原情中,亦言安鎭所構之草登聞云矣。上曰,其女之夫誰耶?命膺曰,故承旨林象老孫婦,而早寡矣。上曰,注書知入趙召史申聞時服色凡節。賤臣承命出,問騎曹後還奏曰,趙召史頭戴裳而入,四拜後三撞申聞云矣。上曰,趙女賢矣,且有識見矣。此女獨爲趙載浩之子息乎?命膺曰,趙載浩之女三人中,獨此女亦非其長,而挺身作此事,似是出自己見,非他人所勸成也。上曰,然矣。其女則緹縈也,三女嫁於誰誰也?麟漢曰,一爲林象老之子婦,一爲其孫婦,一爲李秉鼎之妻矣。晦曰,贈參判蔡以恒,以嶺外一布韋,甲子丁卯之難,千里勤王,丙子之難,又赴南漢圍城之外,聞和議已成,痛哭而歸,抗疏斥和,仍陳復讐雪恥之策,辭語澟然,及其彼人索執爲中朝效節者三人以去也。以恒與文正公金尙憲,文忠公曹漢英,同拘瀋獄,備嘗艱難,生還之後,猶尙惓惓於大義,又復陳疏,其節義之終是如一,至今照人耳目,向來故重臣李成中,陳達筵中,雖有贈職之命,其樹立之卓然,無愧於文正·文忠,而但以官不顯達,子孫零替,尙未蒙節惠之典,人皆嗟惜,褒忠奬節,固王政之先務,而以一布韋,有此特異之節,如此之人,雖在百年之後,加贈加謚,實合於樹風聲勸來後之道故敢達。上曰,依爲之。聞甚可尙,加贈加謚,可也。出擧條命退,諸臣,以次退出。
乙未五月初二日申時,上御集慶堂。藥房入診入侍時,都提調李溵,提調金鍾正,副提調閔百奮,記事官朴思機·宋銓·朴聖集,醫官方泰輿·鄭允協·慶絢·吳道炯·鄭允德·徐命緯·柳光翼·康命徽·金孝儉·李春敷·金守儉,以次進伏訖。溵請進湯劑,上進御後,請診候,上曰,置之。溵曰,日尙早矣。請更進一貼。上曰,三貼足矣其止之。命退,溵曰,臣將退閤外待下敎矣。上曰,中則止矣。明日則依例爲之。溵曰,臣等新入早出,下情缺然,雖一日入直是區區之望也。上曰,直宿何爲?命退,諸臣,以次退出。
乙未五月初二日申時,上御集慶堂。藥房入診入侍時,都提調李溵,提調金鍾正,副提調閔百奮,記事官朴思機·宋銓·朴聖集,醫官方泰輿,以次進伏訖。上曰,今日之四貼抑何心?皆曰,脈勝而氣若此,溵請進湯劑。上進御後,請診候,上曰,置之。知申何爲省記?百奮曰,直宿雖撤,而不可遽退,故省記入直矣。上曰,明日則替直,可也。命退,諸臣,以次退出。
乙未五月初二日申時,上御集慶堂。承旨·御史同爲入侍時,御史兼文學鄭民始,右承旨李命彬,假注書李兢淵,記事官宋銓·朴聖集,以次進伏訖。上命讀奏書啓訖,上曰,本事,何如?民始曰,李漢運,爲人甚惡,不能見容於鄕中,以此含憾,今番申聞,搆誣諸人矣。上曰,非儒鄕之戰乎?民始曰,非儒鄕之戰,而憑藉於此,欲逞憾鄕人之意也。上命書傳敎曰,今聞御史書啓所奏,李漢運事,萬萬可駭,自本道嚴刑定配事,分付。上曰,內局入侍。出榻敎命退,諸臣退出。
上在慶熙宮。停常參·經筵。
藥房都提調李溵,提調金鍾正,副提調閔百奮啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣若此心若此,其何諭?待敎入侍。
中宮殿·惠嬪宮,藥房口傳問安。答曰,知道。
李得濟,以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
傳于李命彬曰,內局入侍。
李命彬,以吏曹言啓曰,今此宗廟各陵殿端午祭大祝,俱以侍從塡差,而時無職名人員,令該曹,口傳付軍職,何如?傳曰,允。
傳于李命彬曰,內局入侍,儒臣持問答,同爲入侍。
又傳于曰,宣傳官二員待令,騎馬六匹立之。
又傳于曰,御史留待,下敎時入侍。
李命彬,以內醫院言啓曰,醫官玄啓淳,爲人輕率,擧措駭妄,不可置之醫官之列,汰去,何如?傳曰,允。
李東馨,以兵曹言啓曰,今五月初二日,江華居私奴春云稱名人,自興化西挾門入來,鳴申聞鼓,依定式,下該曹推問,何如?傳曰,允。
又以義禁府言啓曰,前持平金履常禁推,過一朔後勘律事,傳旨啓下矣。金履常,時在慶尙道尙州地云,依例發遣府羅將拿來,何如?傳曰,允。
傳于李命彬曰,御史入侍。
李得濟,以訓鍊都監·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
行都承旨閔百奮疏曰,伏以慶奏翌瘳,神人胥悅,職忝夙夜,倍切蹈忭,念臣晩竊科名,殊無短長,而釋褐以後,每擧先故,恩言鄭重,異數稠疊,前後叨冒,孰非涯分之外,而若論其萬萬不稱,至於今日而極矣。反顧惝怳,以榮爲災,命德之器,一院之長,此爲何等難愼之物,而遽以畀之於萬不近似之身,負乘之懼,已無可言,雖以微分言之,出身事君,未及一紀,無才無德,又無才勞之可錄,而節次推排,驟躋宰列,似此超躐,又豈身家之福也哉?祗緣候班未徹,義重嘗藥,逃遁不得,冒沒承膺,而因仍蹲據,實非私心之所敢安,玆始仰首一暴,而靜攝之中,惟瀆擾是懼,又不敢竭盡底蘊,草草數語,殆同備列辭巽,臣尤死罪。伏乞聖慈,俯賜諒察,亟收臣新授職秩,以幸公私,區區不勝大願,臣無任屛營祈懇之至。答曰,省疏具悉。今者賞典,式遵舊例,其亦偶然,其資遠近,何云之有?卿勿辭察職。
乙未五月初三日卯時,上御集慶堂。藥房入診,儒臣同爲入侍時,都提調李溵,提調金鍾正,副提調閔百奮,假注書李兢淵,記事官宋銓·朴聖集,副應敎洪景顔,修撰李在學,醫官方泰輿·鄭允協·慶絢·吳道炯·鄭允德·徐命緯·柳光翼·康命徽·金孝儉·李春敷·金守儉,以次進伏訖。溵曰,夜間,聖體,若何?上曰,一樣矣。溵曰,寢睡之節,亦若何?上曰,一樣矣。溵曰,中宮殿進御湯劑後,氣候,若何?上曰,一樣矣。溵奉進湯劑,上曰,再明莫能伸禮,是豈子道?苟且甚矣。注湯劑于席曰,過再明後當進矣。溵曰,昨日更未進一貼,臣等不敢强聒而退,達宵焦迫矣。下敎又如此,湯劑何關於追慕乎?此臣等誠意淺薄之致也。鍾正曰,臣當更爲煎入矣。退出,百奮曰,追慕中宜益勉進,而下敎如此,下情不勝悶迫矣。上曰,今日服湯,於子道,甚歉然矣。溵曰,方當聖候差勝之時,加意進御,爲仰體陟降之道矣,何爲有此下敎耶?諸大臣方來待矣。上曰,時原任大臣入侍。出榻敎賤臣承命召入,領府事金相福,判府事金尙喆,領議政申晦,右議政洪麟漢,以次進前問候訖。相福曰,聖候夬復,藥院撤直,誠不勝慶幸矣。上曰,初五在近,莫能伸禮,是豈孝乎?相福曰,靜攝之中,不宜以此爲敎矣。上曰,昨日下敎,卿等見之乎?相福曰,前後下敎,恩威竝施,處分的當矣。相喆曰,是乃自取也。常時自以好文,延攬此輩矣。上曰,其叔常憂之云乎?晦曰,故相趙相愚,有經綸冊子及一酒壺,傳于豐陵·豐原,而豐原則不傳於其姪云,似有先見矣。上曰,趙載洪,何如?晦曰,此人則蘊藉,異於其兄矣。上曰,趙召史賢矣。綵·容者,誰也?相福曰,能文爲名,而與弘福,俱有一名矣。上曰,春川趙判樞札怪矣。至誠請之,必是深處也。卿等何以入來乎?晦曰,今番聖候平復,其在志喜之道,宜可以一番進宴矣。上曰,何志喜之有哉?尙喆曰,自有國體,不可闕也。上曰,此何慶乎?今番受賀,已萬萬過矣。溵奉進湯劑,上曰,其休矣。晦曰,上敎雖如是,藥院決不可退去矣。上曰,趙召史與領府,爲幾寸乎?相福曰,七寸親矣。上曰,李瀰予以爲如何?故有耳可聞口不可言之敎矣。聞之果非直傳趙言也。暫時之候,何爲之邦慶耶?晦曰,聖候平復非邦慶,則何事爲慶乎?上曰,卿等之來,千萬料表。晦曰,此當然之事也。臣等未蒙允許,則是無臣分,何以冒據於相職乎?三提調固請進御湯劑,上不許。上曰,卿等之請,不在此矣。麟漢曰,聖壽九旬,臨御五紀,舟梁十七年,豈徒以宴仰請,而頃年有嚴敎故不敢矣。晦曰,宜請進豐,而有所不敢,原任之意皆同矣。上曰,予意已定矣。命書傳敎曰,于今初意,此則莫料,靜思歲初今月,其皆闕焉,若此而飮建功,豈曰,孝乎?故此三日,定意却也。諸時原任强請,此猶人事,竝與沖子而闕焉,是豈孝乎?特召沖子,再明日代予,詣兩處奠酌,豈若親詣,而若此微忱,庶可少伸,旣命後,何以固執?强飮,再明日儀註時刻單子安徐,早開門預待,待下敎只入正時,先詣昌德展禮後次詣奠酌,外營入直,禁營五十名爲先牌,御營五十名爲後牌,挾輿軍六十名,以內營入直陪衛,回來後依前入直。上進御湯劑,仍命更煎以入。出榻敎命書傳敎曰,噫,昔之緹縈,予聞于漢,豈意今聞趙氏?嗚呼,十年後能辦此,且召史亦有識見,嗚呼,爲其父,其時聞焉者,有何惜也,而語不過中,且有其子同氣有三,而挺身爲此,其能伸冤,若無趙氏,於豐恩,何有此擧?嗚呼,暮年,緹縈復聞,且聞其祖,卽故敎官金昌業也。嗚呼,果有外祖,噫,昔之漢文,其赦而已,今予常以此憶豐陵,心若何?嗚呼,暮年,卽復其官,其何異焉?令該曹,趙氏特賜衣資食物,示予嘉孝之意。晦曰,臣等之請,未蒙允許,而今日則日勢已晩,臣等不敢强聒而退矣。上曰,卿等之來有意,而因予不進湯劑而縮矣。其忘之可也。晦曰,此非可忘之事也。不得請則臣分缺矣。上更爲進御湯劑後,命書傳敎曰,昨日踏下翰林,意謂前下番踏下,今聞果新翰林,嗟哉,凡事,類皆若此,勿遞,以爾其勿辭護焉批答。命退,諸臣,以次退出。
乙未五月初三日午時,上御集慶堂。藥房入診入侍時,都提調李溵,提調金鍾正,副提調閔百奮,假注書李兢淵,記事官宋銓·朴聖集,醫官方泰輿·鄭允協·慶絢·吳道炯·鄭允德·徐命緯·柳光翼·康命徽·金孝儉·李春敷·金守儉,以次進伏訖。上曰,諸醫盡入來乎?溵曰,入來矣,俄間,聖候,若何?上曰,俄者氣甚難,兼有眩症矣,少進羹湯後,氣頗定矣。仍命入診,泰輿入診後,退伏奏曰,脈候左右三部調均,滑體亦一樣好矣。諸醫以次入診,所對皆與首醫同,上曰,昨日下蛔,而今日之氣甚難,何故也?泰輿曰,脾弱故蛔動,而眩意,似是痰帶食滯而然也。上曰,予何嘗進水刺乎?何謂食滯也?慶絢曰,下蛔則氣降之致也。道炯曰,水刺過時,脾弱而然矣。加進湯劑,水刺亦頻頻進御好矣。上曰,眩氣耶,氣弱而然耶?道炯曰,此是一時痰候,非元氣弱而然也。上曰,此言是矣。俄者氣難狀,故命內局入侍,而自內勸羹湯,故進御則果少勝矣。溵奉進湯劑曰,如此之時,溫進好矣。上進御曰,今番則盡服之矣。溵曰,下情甚欣幸矣。上曰,湯劑有加入者乎?道炯曰,別無加入者,前所加入者,皆好矣。溵曰,輪直遽然撤之,下情甚悶迫,三提各加數日輪直,何如?上曰,置之,湯劑待下敎可也。命內局先退,仍命坐直承旨與儒臣持問答入侍。賤臣承命召入,右承旨李命彬,副應敎洪景顔,修撰李在學,以次進伏。上命讀都承旨疏,仍命書批答,命讀申聞供辭,命持入張千翼文案,賤臣承命持入,上命書判付後,命讀問答,儒臣承旨注書·翰林,以次輪讀訖,上命儒臣先退又命知入稅船分倉與否,賤臣承命出知奏,上曰,藥房提調持湯劑,更爲入侍。出榻敎賤臣承命出傳,內局入侍後,退出。
乙未五月初三日戌時,上御集慶堂。御史入侍時,御史朴相甲,右承旨李命彬,記事官朴思機·宋銓·朴聖集,以次進伏訖。上命相甲,讀奏書啓,上曰,此萬古所無也。往問則果,何如?相甲曰,埋凶之事,雖無明證,而松都有口者,皆曰,厥女人物,足爲埋凶云矣。上曰,申聞之金召史,何如?相甲曰,異常矣。其夫生時所佩刀,常置諸懷,以爲復讐之計矣。上曰,此女非尋常女也。相甲曰,可爲節烈凜凜矣。悲憤之色,足令人感動矣。上曰,福德之夫,不置意乎?相甲曰,福德之夫,亦見家道大亂,連喪子孫,知其爲福德之所爲,願復讐云矣。上曰,見金召史所佩刀乎?相甲曰,臣見之,而以爲復讐後,卽地自處云矣。上曰,此訟已久乎?相甲曰,前經歷李澤徵,初以廉問推捉,而末乃公然退訟,使金召史見屈,誠可怪矣。臣無所摸捉,故雖不入於書啓中,而大抵李澤徵在官時,松都富民,皆入於廉問中,多有破家者矣。上曰,有妙理而然矣。相甲曰,似然矣。怨謗載路矣。上命書傳敎曰,噫,設申聞鼓,故此等異常者多,而此則萬萬怪駭,故命御史,今聞書啓,甚於初聞,大抵,難知者荒誕者,此等事,而聞書啓聞所奏,亦無廉問,福德無疑,雖不可以此,直爲處分,殺無赦判也。三子中其二子者,渠雖無狀,二次刑訊足懲,況此非以子證者,三子竝放,所謂巫,大抵,此輩孟浪,心常爲駭,而旣刑訊,亦無可問,放,福德,令本府經歷,日次嚴刑,期於取服,聞御史所奏,金召史所爲,無愧古人,爲此俾勿尋常,福德除尋常嚴刑,御史雖奏,此本事之外,予何問也,而於本事,旣廉問以問何也?金召史旣狀,則其所處置,亦涉不察,御史旣聞,不可不處,當該留守,亟施不敍之典。命御史先退,命彬讀奏公事,上曰,承旨,誰也?命彬曰,右承旨也。上曰,今日欠潔,明日傳香,知申爲之。命退,諸臣,以次退出。
上在慶熙宮。停常參·經筵。
藥房都提調李溵,提調金鍾正,副提調閔百奮啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮·敢來問安,竝此仰稟。答曰,知道。予何人誠冥然?此何世亦苟且?曷勝慨?只自歎,心若此三建功,此何心此何心?自苟且自苟且,氣何諭?待敎侍。
中宮殿·惠嬪宮,藥房口傳問安。答曰,知道。
香祗迎罷後,政院·玉堂藥房口傳問安。答曰,知道。
備忘記,將者知申傳香祗迎,以伸此忱,其傳依前月臺祗迎當祗迎處,儀註時刻安徐,侍衛入直,待下敎入正時。
閔百奮啓曰,今日香祗迎時,承旨當爲備員,而左承旨趙載俊,不爲仕進,左副承旨李東馨服制,不爲仕進,卽爲牌招,何如?傳曰,允。
傳于李世奭曰,內局入侍。
備忘記,傳于李命彬曰,嗚呼,辛丑,憶昔乙酉,其常銘心,其況今日,建功誤予?雖坐人世,何云人世,若此若此,八十可笑,其況明日?何拜何覿?興惟及此,心膽皆隕,千乘浮雲,萬機楚越,悠悠此心,憧憧乎昔,其況此月?亦有交河,十日亦何日,嗚呼,十日,忠耶孝耶?俯仰斯世,此何人哉?
備忘記,傳于閔百奮曰,嗚呼,今日,昏眩特甚,臨門莫知人樣,建功亦莫知鹿茸,是豈孝也,亦豈孝乎?至於袞衣,有所重,而着於鹿茸,豈若此豈若此?此正冥然,此正冥然,旣覺復飮,內局皆令休焉。
藥房口傳啓曰,臣等於朝筵,旣伏承待下敎之命,而日已報申,尙無召命,方將詣閤之際,卽伏見備忘下者,有內局休焉之敎,臣等相顧愕眙,不知所出,顧今聖候新復,政是加意進湯之時,而朝者進御,只爲一貼,今遽有此敎,是豈大聖人保嗇之道,而亦豈臣等所敢奉承者哉?玆敢不避煩瀆,齊聲仰籲。伏乞亟許臣等持湯劑入侍,千萬顒祝,惶恐敢啓。答曰,嗚呼,今月何月,今日何日,八日何日?嗚呼,辛亥,復拜丁閣,嗚呼,十日,一日兩兼,忠耶孝耶?今日建功,可謂孝乎?卿等休焉。
藥房口傳再啓曰,臣等猥陳口啓,顒俟兪音,卽伏見批旨下者,益不勝焦迫罔措之至,湯劑關係之重,何時不然,而況當院直纔撤之餘?尤宜加進於平日,不容一貼之或減,而今此縷縷下敎,臣等雖甚愚微,聖意所在,豈不仰體,而律之禮意,考諸聖訓,湯劑進御,有何一毫有違於追慕之誠乎?決知其萬萬無此理,而徒懷嚴畏,伈伈退去,則其可曰,有臣分乎?玆又冒罪申籲。伏乞暫借方寸之地,許臣等持湯劑入侍,千萬幸甚,惶恐敢啓。
備忘記,傳于李命彬曰,嗚呼,今將心昏氣眩,設飮建功,興惟及此,五內欲隕,其旣覺也,何心再乎?其況此時,且復請讌,予何人也,予何人也?諸中官皆入,心訝端午亦問安乎?問焉乃覺,諸扁鵲皆差備待令而然也。嗟予心氣,類皆若此,旣命撤直,此何眷戀?可笑可笑,自今日,皆令本院本廳,依前直宿焉。
傳于李命彬曰,諸道進上方物物膳領來人,待令于建明門。
傳于趙載俊曰,戶房承旨來詣崇賢門,領來人搜訪以待。
傳于李世奭曰,御史入侍。
閔百奮啓曰,時原任大臣,來詣閤外請對矣。
吏曹口傳政事,以李禾爲仁川府使。
李得濟,以禁衛營·一二所巡廳·左右邊捕盜廳言啓曰,去夜犯夜人,無所捉之意,敢啓。答曰,知道。
左議政李思觀箚曰,伏以上天申佑,陟降垂騭,聖候不日康復,萬年無疆之休,自今伊始,凡在含生,莫不蹈舞,況臣適忝保護之任,其所以歡欣慶忭,萬倍他人,而院直纔撤,遽以賤疾上聞,俾得以歸家調治,臣且惶且感,靡所容措,仍伏聞日來,諸大臣連登筵席,有所陳請,此卽國家應行之彝典,而爲今日臣子者,出於秉彝,不能自已者也。噫,今者邦慶,求之千古史牒,論以三代盛時,亦未見可以彷彿比擬者,則當此我聖上執謙戒康之時,縱未能盡臣等飾喜志慶之道,而近日玉色漸康,時候淸和,君臣一堂,獻酬有節,仰獻北斗南山之祝,略存天保鹿鳴之義,豈非天理人情之所當然乎?噫,履盛冞抑,雖認聖意之所在,而禮簡義厚,初不涉於一毫張大,豈云康乎哉?惟願聖明,深加體諒,亟允諸臣之請,俾邦禮擧而輿情伸焉。臣於前後登對,亦嘗略陳情懇,而今乃委身床玆,無以隨諸臣後,竭誠齊籲,期於孚回,臣罪滋大,念臣所患,初旣重感風寒,痰嗽頭眩,夜不交睫,廢食凘頓,衰氣日下,目下形症,實無時日起動之望,虧分廢職,益增惶恐。伏乞聖慈垂憐,亟許解免,俾得隨分療治,仍勘臣瀆擾之罪,以警具僚焉云云。答曰,省箚具悉卿懇。七旬直宿,卿恙若此,予庸悶焉,雖然予自知卿,自可勿藥,尙今彌留,曷勝悶焉?附陳者非今日,答豈云此?心若金腸若石,今者此請,可謂迂矣。予則但當守其心,其何多諭?卿須體小子暮年用心之意,安心勿辭,其須益加善攝焉。仍傳曰,遣史官傳諭。
乙未五月初四日卯時,上詣延和門外。香祗迎入侍時,行都承旨閔百奮,左承旨趙載俊,右承旨李命彬,左副承旨李東馨,右副承旨李得濟,同副承旨李世奭,記事官朴思機,假注書李兢淵,記事官宋銓·朴聖集,以次侍立,上具翼善冠·袞龍袍,乘輿出通陽門,詣延和門外,就板位俯伏祗迎後,上曰,禮房承旨,馳詣太室永禧殿,奉審以來。出榻敎命百奮,讀奏祭報府訖,上還內,諸臣,退出。
乙未五月初四日辰時,上御集慶堂。藥房入診入侍時,都提調李溵,提調金鍾正,副提調閔百奮,記事官朴思機·宋銓·朴聖集,醫官方泰輿·鄭允協·慶絢·吳道炯·鄭允德·徐命緯·柳光翼·康命徽·金孝儉·韓命禧·金守儉,以次進伏訖。溵曰,夜間,聖候,若何?上曰,一樣。溵曰,早爲祗迎,下情欣辛之中,亦甚悶矣。請進御湯劑,上進御後,請診候,上曰,至吳道炯爲之可也。泰輿進前診候,退伏奏曰,脈候左右三部,度數調均,滑體差勝矣。允協等所達,皆與首醫言同,上曰,時原任大臣入侍。出榻敎上命禮房承旨李命彬,奏無頉後,命讀奏祭物單子,命禮房先退,領府事金相福,判府事金尙喆,領議政申晦,右議政洪麟漢,禮曹判書尹東暹,以次進伏問候後,相福曰,如此邦慶,豈無飾喜之擧乎?晦曰,昨日日晏,故臣等徑退,而如此邦慶,雖日日陪歡,可也。在國體,亦當爲之事也。上曰,有何國體?尙喆曰,千載嘉會,臣等幸逢。上數每曰,豐亨,而此非張大之擧也。麟漢曰,前後累請而靳許矣。況今番邦慶,尤當如何?東暹曰,以詩經言之,天保以下,無非歌頌之事也。晦曰,今不得請,則臣等豈有臣分?上曰,愧乎?麟漢曰,輿㒗亦可愧也。上曰,已賀矣。何必宴乎?三代以前,寧有宴也?尙喆曰,豈無宴也?麟漢曰,曾前內局賞典,亦豈三代時所有?宴非張大,不必靳許,靜攝之中,煩聒惶悚,若蒙允可,則下情欣矣。相福曰,雖宴何勝於聖躬,而臣等之意,則願伸一日之下情矣。上曰,卿言是也。尙喆曰,殿下若上侍而逢此慶,則聖心若何?以此推之,則可知王世孫之心矣。東暹曰,外方之人,聞鍾鼓之聲,擧皆欣欣,此乃慰悅民心之一事也。如此一事,慰悅八路,豈非好乎?上曰,開留誰可?晦曰,留守異於道臣,雖老宰臣,亦可爲也,旣有開留下敎,頃者監司下敎之人好矣。上曰,誰也?晦曰,宋淳明也。名雖耆科,而宋載禧·宋淳明,則非可以耆科論也。上曰,好矣。晦曰,國初則留守,稱以留後,老大臣亦爲之矣。溵曰,日已晏矣,更進湯劑好矣。百奮曰,今日多勞動矣。上曰,日後進御矣。上曰,進饌何益?東暹曰,只爲其禮,非爲饌也。上命退,諸臣,以次退出。
乙未五月初四日酉時,上御集慶堂。御史入侍時,御史輔德柳義養,同副承旨李世奭,假注書李兢淵,記事官宋銓·朴聖集,以次進伏訖。上命讀奏御史書啓訖,上曰,沈哥何如人也?義養曰,曾經府使沈東祥之孫也。上曰,李哥何如人耶?義養曰,稱以兩班,而甚殘微矣。上曰,本事,何如?義養曰,事之始末,皆載於書啓中,而大抵,兩隻,皆有所失矣。上命書傳敎曰,聞此不勝爲駭,此三百年所無之事,有御史之命矣。大抵,其皆山慾,此等之事,十常八九,李載文供辭中,有三件事,而一則放砲,此村人皆聞砲聲,何掩?沈哥則曰,逐虎云,而偸葬於古何限,而有此聞此,所謂三百年所無也,一則李師稷結縛者也。尙有縛痕,渠焉敢欺也?此道一開,其弊曷勝?所謂砲聲,雖曰,逐虎,已無古聞,而此一節,予則曰,於渠斷案,頃者一人若此,業已嚴處,況此乎?一則李哥父所謂汚穢物所盛之甁,悖戾特甚,大抵,玆事,互相爲非,而虎無影,而公然放銃之事,近六十人結縛無義,乘轎婦若此,今亦初聞,有三件事,以御史書啓聞也。俱涉可駭,以李載文爲立科,令本官,刻期嚴飭擧行,其若逡巡,與三件事,竝以考律勘處事,分付,此後雖有應用者,有放砲之事,以落科處決,先結縛者,依此施行者奉承傳,以杜末俗無限之弊。上命御史先退,命讀奏狀啓,至江都狀啓咸安稅船一隻致敗事,上命書傳敎曰,今年稅船,皆陸續無弊運來,心常喜矣。今者嶺南左漕倉許多船中一船若此,曷勝惜哉?況拯米民受弊,予常悶焉?且許多船中一船若此,其尤可惜,差員邊將,亟施三等之典,當該府使,到任屬耳,若是不謹,其若善爲指路,一船焉有此弊?亟施不敍之典,其代今日內擇擬,待朝辭朝,以示予暮年勤勤之意。上曰,時原任大臣入侍。出榻敎賤臣承命出,召入大臣後,退出。
乙未五月初四日戌時,上御集慶堂。藥房入診入侍時,都提調李溵,提調金鍾正,副提調閔百奮,記事官朴思機·宋銓·朴聖集,醫官方泰輿,以次進伏訖。上命,時原任入侍,領府事金相福,判府事金尙喆,領議政申晦,右議政洪麟漢,以次進伏。晦曰,此時何不顧聖躬而如此乎?上曰,奈忠孝何?麟漢曰,進御湯劑,何關於忠孝?雖在他時,不當如是,況今靜攝之餘?豈可朝進一貼,尙不進御乎?鍾正奉進湯劑,上曰,過矣。諸大臣合辭固請,上進御湯劑,晦曰,欣幸矣。上曰,副提調爲人,誠長者矣。麟漢曰,古家規模,異於他人矣。晦曰,仁川府使,雖是當罪,而所到之餘,誠可惜矣。上曰,宋淳明,何如?晦曰,宋淳明·宋載禧,非可以耆老科稱也。上曰,湯劑不進之前,氣固苶矣。旣進之後,氣差勝矣。相福曰,自上旣有差勝之敎,何不更爲進御乎?上曰,藥房提調持湯劑,更爲入侍,鍾正奉進湯劑,上進御後,上曰,果已三貼矣。朝者下敎之後,似不更請,而自此以後,不復生意焉。溵曰,人情天理,自不得不然矣。命退,諸臣,以次退出。
上在慶熙宮。停常參·經筵。
酉時,日暈,左珥暈上有背。
藥房都提調李溵,提調金鍾正,副提調閔百奮啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今日何日?此心千萬,氣何暇諭?待敎入侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,遣講官口傳問安。答曰,知道。
王世孫還內後,政院·玉堂·藥房口傳問安。答曰,知道。
備忘記,傳于閔百奮曰,誠冥然誠冥然,逢此月逢此月,一月內一月內,予何心予何心?於月吉於月吉,憶庚子憶庚子,心先隕心先隕,嗟今日嗟今日,憶昔年憶昔年,乙酉年辛丑年,豈偶然豈偶然?初八日初八日,憶辛丑憶辛丑,初十日初十日,一兩兼一兩兼,嗟今月嗟今月,予木石予木石,況今日況今日?萬念氷萬念氷,來初六來初六,詣昌德詣昌德,予何必予何必?興惟此興惟此,欲溘然欲溘然,豈木石豈木石,何能堪何能堪?嗟千乘嗟千乘,誠浮雲誠浮雲,況萬機況萬機?亦楚越,將何心將何心?飮建功。
備忘記,予張目謂,今日海東諸臣聞下敎,於今月,敢何請敢何請?予心其若金石,何敢售何敢售?來朝卽將來,予已知雖三重,大官其何酬應?心若此月若此,可謂於予得矣。
備忘記,今予心誠異常,昔徐庶稱方寸,此猶然況予乎?景賢南廊,幾時待沖子,計今朔五日,此心亦萬倍,此亦於予月也。持建功卿等休。
備忘記,八十二豈曰,孝,觀今日予已判,豈特此靜以思?昨日何日,八日何日?其況初十日兩兼?興惟此五內隕,卄三日何祗迎?昔乙亥予甲戌,雖中年何能堪?況暮年曷勝懷?於今日惟憶昔,將建功卿等休。
藥房口傳啓曰,臣等來詣閤外,煩瀆是懼,泯默恭俟,焦迫轉甚,卽伏奉備忘卿等休之敎,卽今湯劑之係關於聖躬顧,何如,而臣等昨日肝膈之言,聖上亦不以爲不可,則纔經一宿,又復靳進,此豈臣等所仰望於平日者,而湯劑調護,亦有其時,則今旣過午,尙未奉進,尤豈不萬萬罔措乎?衷情所迫,仰瀆至此。伏乞亟許召接,以爲趁今進湯之地,千萬幸甚,惶恐敢啓。
傳于李世奭曰,次對仍爲之。
李東馨啓曰,今日次對,兩司當爲進參,除在外陳疏入啓外,不爲行公人員,竝卽牌招,以爲推移入侍之地,何如?傳曰,允。
傳于李命彬曰,內局次對,同爲入侍。
李世奭啓曰,大臣·備局堂上,依下敎來待矣。
傳于閔百奮曰,內局先爲入侍。
閔百奮啓曰,假注書李兢淵,身病猝重,勢難察任,今姑改差,何如?傳曰,允。
假注書望,李兢淵改差代,李洪載爲假注書。
備邊司望,宋淳明爲開城留守。
李命彬,以吏曹言啓曰,掌樂院正趙鎭容呈狀內,身病甚重,勢難察任云,依例改差,何如?傳曰,允。
有政。吏批,判書趙重晦進,參判尹得養進,參議金致讓式暇,右承旨李命彬進,尹坊爲承旨,鄭光漢爲大司憲,徐有元爲大司諫,宋霮爲執義,沈命德爲司諫,柳匡國·申昕爲掌令,柳翰申·韓光暹爲持平,李顯模·安廷鉉爲正言,金履正爲獻納,李淑爲繕工副正,李商岳爲司僕正,李養鼎爲掌樂正,鄭錫祥爲禮曹正郞,洪益烈爲禁府都事,李鳳模爲司饔主簿,盧以漸爲西部奉事,李仁鎭爲洪原縣監,許爲靑丹察訪。
兵批,判書金鍾正藥房監劑進,參判洪梓入直進,參議李崇祜病,參知洪相簡病,右承旨李命彬進,僉知權廷赫,護軍金樂洙·尹光禮,副司直沈墢·洪錀·李東馨,副司果趙尙鎭。
李得濟,以兵曹言啓曰,宣傳官李廷壽,守門將李轅,俱以身病猝劇,勢難供職,呈狀乞遞,不可等待其差復,竝今姑改差,何如?傳曰,允。
李世奭,以義禁府言啓曰,差使員濟物萬戶沈彭齡,亟施三等之典事,傳旨啓下矣。沈彭齡時未上來,依例發遣府羅將,所到處拿來,何如?傳曰,允。
又以義禁府言啓曰,差使員濟物萬戶沈彭齡,亟施三等之典事,傳旨啓下矣。沈彭齡今已拿囚,杖八十依例收贖,奪告身三等放送之意,敢啓。傳曰,知道。
李世奭,以御營廳·一二所巡廳·左右捕廳言啓曰,去夜犯夜人,無所捉之意,敢啓。傳曰,知道。
大司諫洪錀疏曰,伏以天休滋至,聖候遄復,縟儀載擧,臣民慶忭,曷有其極?臣於見識,黽勉隨行,亦已久矣。苟非情理之切急,當此合辭方張之日,何敢爲辭免之計,而臣之七耋老母,素抱疾病,居常澟澟,重添輪感,食飮全廢,元氣凘敗,症形彌篤,臣終鮮兄弟,獨自扶護,實無離側供職之望,賓待有命,亦末由進參,惶蹙之極,靡所容措,玆敢猥入文字,仰暴情懇。伏乞聖慈,特命鐫遞臣職,以便救護,仍治臣瀆擾之罪,以肅頹綱,不勝幸甚。踏啓字。
乙未五月初五日卯時,上御集慶堂。藥房入診入侍時,都提調李溵,提調金鍾正,副提調閔百奮,記事官朴思機·宋銓·朴聖集,醫官方泰輿·吳道炯·鄭允協·徐命緯·柳光翼·康命徽,以次進伏訖。溵曰,夜間,聖候,若何?上曰,一樣矣。寢睡·水刺之節,亦何如?上曰,同矣。請進湯劑,上進御訖,請診候,上曰,爲之。泰輿進前診候,退伏奏曰,脈候左右三部調均,滑體與昨日同矣。諸醫等所達,與首醫同矣。溵曰,更煎湯劑以入,何如?上曰,爲之。溵曰,時原任方入闕矣。上曰,入侍。溵曰,禮堂亦入來矣。上曰,入侍。領府事金相福,判府事韓翼謩·金尙喆,領議政申晦,右議政洪麟漢,禮曹判書尹東暹,參判李海重,參議申在善,以次進伏訖。相福曰,聖候,若何?上曰,一樣矣。相福曰,近間常饍,以重蒸水刺進御乎?上曰,然矣。晦曰,臣等連爲入侍,豈爲他事?昨見備忘,則有豐亨之下敎,不勝悶迫矣。惟願重顧國體,俾得少伸微忱矣。上曰,息壤在彼矣。翼謩曰,臣等所達,非敢張大,而聖上,看作大事矣。溵曰,慶則大而宴則小也。麟漢曰,與禮所在也。上曰,來月初八,將何以耐?晦曰,如此故今月內,請設行矣。東暹曰,臣以無似之身,猥當禮官,逢此邦慶故敢達矣。賁飾表揚宜無所不用其極,而嚴不敢請,今臣等所達,乃三代以來之常例,我列聖已行之規也。海重·在善,以次陳達,上曰,申在善,亦爲是請乎?晦曰,旣在禮官,安得不然?上曰,卿等入而空出,則愧於輿㒗乎?麟漢曰,一日二日,尙未得請,臣等之有愧輿㒗,猶屬餘事,究諸國體,果將如何?東暹曰,唐屬極其勤儉,而亦曰,好樂無荒,云無荒耳,豈云不樂?且閭閻間言之,奉老之人,設爵宴樂,乃常事也。爲臣子者,不得爲可爲之事,則殿下,亦安用此等臣爲哉?太史書之,必曰,無人矣。命書動駕傳敎,諸大臣皆起伏曰,治臣等之罪宜矣。靜攝之中,何可動駕乎?上曰,已下敎,不可中止,其退去。鍾正曰,殿下從容處分宜矣。旣有動駕之敎,又不進湯劑,下情益切焦迫矣。溵曰,湯劑已爲陪來,而以群下之罪,不進湯劑,則臣等之心,尤當如何?上曰,予不飮,其退去。因閉戶良久,上曰,提調與承旨退去。鍾正曰,臣等只知藥院之事,俄者却湯,下敎動駕,下敎敢請繳還矣。溵曰,臣極惶悚,而日已晏矣。請進湯劑,上連命退去。諸臣,以次退出。
乙未五月初五日申時,上御集慶堂。藥房入診入侍時,都提調李溵,提調金鍾正,副提調閔百奮,記事官朴思機·尹宗彦·朴聖集,醫官方泰輿,以次進伏訖。溵曰,聖候,若何?上曰,一樣矣。請進御,上曰,次對入侍。次對諸臣,以次進伏訖。領議政申晦奏曰,湯劑乃常饍,而日晏不進御,豈不惶悶乎?上曰,不能展禮,何心進湯?右議政洪麟漢奏曰,今番雖不得展禮,此後將爲之,次對方入矣,爲國事加意宜矣。王世孫扶上而起,諸大臣皆起立曰,此宗社無疆之福也,豈有如此貴慶之事乎?上進湯劑後,上曰,可賀乎?諸大臣以下,皆山呼後,溵請診候,上曰,爲之。泰輿進前診候,退伏奏曰,脈候左右三部,度數調均,滑體好矣。諸醫所達,與首醫皆同,溵曰,次對旣入,臣等姑退,陪湯而方入矣。上曰,依。內局先退,次對罷後,上曰,藥房提調持湯劑,更爲入侍。出榻敎內局進伏,奉進湯劑,上進御後,溵曰,一貼待下敎乎?上曰,置之。命退,諸臣,以次退出。
乙未五月初五日酉時,上御集慶堂。大臣·備局堂上引見入侍時,領議政申晦,右議政洪麟漢,仁陽君李景祜,吏曹判書趙重晦,禮曹判書尹東暹,右參贊鄭存謙,行副司直鄭尙淳·尹泰淵,吏曹參判尹得養,同中樞府事金華鎭,行副司直權噵·金相翊,工曹參判徐命善,右尹元義孫,行大司成李瀰,行副司直尹養厚,副校理李命勳,同副承旨李世奭,假注書李洪載,事變假注書鄭,記事官尹宗彦·朴聖集,以次進伏訖。晦曰,日間,聖候,若何?上曰,一樣矣。上命注書讀座目,賤臣讀訖,上曰,臺諫入來耶?世奭奏曰,姑未入來矣。上命注書探知以來,賤臣出來問之,則或在外或牌不進,無一人入來矣,晦曰,臺諫頃以簡通違例事多違牌,洪錀亦避嫌矣。上命書傳敎曰,今予氣,況於今日有此命,意蓋深矣。則若是違牌,其涉寒心,而今聞大臣所奏,雖非無端,事體寒心。違牌諸臺,一倂施以不敍之典,在外人竝遞差,多臺若此,政官牌招開政,以在京無故人備擬。事勢雖若此,旣有合辭,則闕啓多日,該房袖手傍觀,此何國體?當該承旨,爲先遞差。上又命書傳敎曰,近者無此弊,若此故下敎,聞其拯無一遺,似當參酌,而其代已下直,今無可謂,仁川府使不敍之命,特爲分揀。晦曰,旣見水原府使沈頤之所報,則以爲本府穀摠減縮,排巡不足,將有廢農之慮,米太留庫中,限三分二加分事爲請矣。窮春民情,雖甚可悶,軍餉體重,麥秋不遠,所請中只許折半加分,以爲目下接濟之意分付,何如?上曰,予心民事而已,其何減乎?依請許施可也。晦曰,卽見平安監司蔡濟恭所報則以爲還上居末,軍餉居二決杖,連以拿問擧行矣。今則何以擧行爲辭矣,昨冬旣有特敎,故本道還上居末,軍餉居二決杖及還上居二,軍餉居三推考,一依本事目施行之意,頃已稟定,固當依此擧行,而今則係是宥旨前事,竝依例蕩滌之意分付何如?以上出擧條上曰,依爲之。上曰,左相筋力實矣。晦曰,然矣。偶以感症,自咳嗽方痛,不得入來,今日次對入來者,十四員矣。上命書傳敎曰,左相若用補劑,令本院以給事,分付。上曰,備局副提調爲人好矣。晦曰,爲人極善矣。重晦曰,大政不遠,今方儲窠,而郡守以上窠,則京職可擬之人,每患苟艱。雖非啓請邑,限都政前,以限滿守令,勿拘純望,通融備擬,以爲次次遷轉之地,而雖値口傳政事時,亦爲一體擧行,已成近例,今亦依此爲之乎?上曰,所奏是,依爲之。養厚曰,臣極爲惶悚,而有仰達事矣。臣待罪嶺藩時,晉州人,有以固城地山訟事擊鼓,其原情中,有結縛山主,壓葬來脈之說。自上以結縛山主,萬萬無狀,有關後弊,令本道嚴刑後,行査啓聞矣。臣以晉州牧使·固城縣令,差定査官,詳細査實,則果是來脈壓葬,故分付本縣,使之掘移,以此意啓聞矣。元狀啓未及回下,彼隻之子,又來擊鼓,方有更令行査之擧。特敎行査,啓聞未下,彼隻之肆然更爲擊鼓,遐土民習,萬萬可駭。國體所關,似不可因渠輩互相稱冤,査啓屬耳,又爲行査,此等事,各別嚴處似宜矣。事係臣所自斷者,則更爲行査之前,有不敢仰達,而其時特敎,判付截嚴,故臣果奉令査啓矣。今其原情,截去頭尾,有若臣任意處斷者然,情狀絶痛故仰達矣。以上出擧條上曰,萬萬爲駭此不嚴懲,何懲末世?自本道嚴刑後復若此,北塞投畀。上曰,嶺南人心如何?養厚曰,山郡勝,沿海則不好矣。晦曰,大體淳朴矣。上曰,誠是可信矣。上曰,牟麥如何?養厚曰,春雨均適,善爲立苗,而注秧亦得時矣。上曰,漕船如何?養厚曰,漕船卽善設之法,自此法後,無致敗之患,十餘年內,只是一船見敗,他道無此事矣。晦曰,然矣然矣。晦·麟漢請進宴。上曰,勿復言也。晦·麟漢曰,群情抑鬱,伏願從之。上曰,爲其聽好每如此,勿復言也。諸臣以次退出。
上在慶熙宮。停常參·經筵。
寅時卯時,有霧氣。辰時,日暈。
藥房都提調李溵,提調金鍾正,副提調閔百奮啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。昨强飮經夜歎,況今日其欲請,誠果然有舊邸,心浮雲意楚越。卽此請何敢售?雖內局予將拒,只自歎氣何諭?今予心何云此,從容後入侍焉。
中宮殿·惠嬪宮,藥房口傳問安。答曰,知道。
李得濟,以都摠府言啓曰,今日入直內三廳,武兼禁軍及軍兵等,中日習射,請出標信。答曰,知道。
傳于趙載俊曰,內局入侍。
趙載俊啓曰,檢閱崔烜,由限已過,卽爲牌招入直,何如?傳曰,允。
假注書望,朴思機病代,南亨雲爲假注書。
備忘記,傳于閔百奮曰,嗚呼海東,與坤殿沖子相依,宴何爲賀何爲?於國中一心有民,何豐亨何張大?若此若此,何心建功,何心建功?嗚呼,今月何月,心浮雲意楚越,此時此請,抑何心抑何心,若此故朝已諭,必强請,予何心飮建功,予何心飮建功?
備忘記,傳于趙載俊曰,興惟慕明心隕,雖從容心萬倍,旣聞也惟若此,予何堪何能抑?何以然由誠淺,曷勝慨只自歎,詣舊邸過兩朔,是子道固當然。何苟且受其困,何以然由建功?予自笑此亦功,藏鎖鈔過兩朔。
藥房口傳啓曰,臣等朝登筵席,敬奉湯劑,冀蒙進御,而不惟不許,荐下不敢聞之敎。臣等惶懍之極,逬出閤外,卽伏見備忘下者,又有何心飮建功之敎,聚首相顧,益不勝抑塞之至。今日諸臣之請,初非相關於湯劑,則兪咈之際,何乃過費聖念,至拒常進之湯劑乎?況今翌瘳有日,少愈宜戒,而不思加進之道,每有疎間之歎,昨僅再進,今只一貼。臣等焦迫,顧不足恤,是豈大聖人節宣之方,而亦豈不念聖上一身,爲宗社神人之托也哉?衷情所迫,言不知裁。伏乞穆然深思,亟回聖心,所下嚴敎,竝爲收還,仍許臣等持湯入侍,千萬懇祝,惶恐敢啓。
備忘記,傳于趙載俊曰,今予心惟憶昔,賀與宴若楚越,雖强受憶巳年,予自受舟梁何,其雖受頃亦然,況予心今若石。何以然因予宴,前賀悔其況宴,若强請予心定,嗟朝鮮今予依,惟內殿與沖子,何苟且大丈夫。
藥房口傳再啓曰,冒陳口啓,未承一字之批,顒俟竟日,尙無召接之命,下懷焦迫,轉益罔措。顧今悠悠萬事,無過於湯劑之連進,而日長如年,只進一貼,則尙可曰,有藥院否乎?不敢遲待批旨,更此冒罪瀆擾。伏乞深念保護之重,亟借方寸之地,俾得以奉進湯劑,千萬懇祝,惶恐敢啓。
備忘記,傳于趙載俊曰,見機作羲經,在曉已諭,旣曰機,强請何此擧何?嗟何此嘆誠淺,其皆休予亦休。令史官其傳諭。
閔百奮啓曰,左承旨尹坊,今纔自鄕上來云,卽爲牌招察任,何如?傳曰,允。房順房,右副爲軍師房。
傳于李命彬曰,御史入侍。
江華留守啓本,端午祭,病勢猝重,不得進參,獻官以預差陞實,惶恐待罪事。傳于李命彬曰,勿待罪事,回諭。
傳于李得濟曰,騎馬三匹立之,宣傳官三員馳往三江,稅船入倉幾隻與否知來。
掌令申昕啓曰,請固城縣充軍罪人咸道亨,依本律處斷。答曰,不允。
又啓曰,請還寢罪人梁成卜減一律島配之命。答曰,不允。
又啓曰,新除授執義宋霮,時在京畿驪州地,掌令柳匡國,時在忠淸道木川地,持平韓光暹,時在洪州地,持平柳翰申,時在京畿竹山地,司諫院大司諫徐有元,時在忠淸道忠州地,司諫沈命德,時在京畿楊根地,獻納金履正,時在楊州地,正言安廷鉉時在忠淸道忠州地,正言李顯模,時在韓山地。請竝斯速乘馹上來事,下諭。答曰,依啓。
趙載俊,以吏曹言啓曰,禮曹正郞李書九呈狀內,身病甚重,勢難察任云,依例改差,何如?傳曰,允。
有政。吏批,判書趙重晦牌不進,參判尹得養進,參議金致讓進,同副承旨李世奭進。洪檍爲大司諫,林得浩爲執義,任觀周爲司諫,李廷烈爲掌令,洪履健·李羽逵爲持平,任希雨爲獻納,李儒慶·宋民載爲正言,許洉爲禮曹正郞,南紀雲爲平市主簿,李景烈爲北部都事。
兵批,判書金鍾正藥房監劑進,參判洪梓病,參議李崇祜入直進,參知洪相簡病,同副承旨李世奭進,副司直徐有元·柳翰申·韓光暹·金履正,護軍宋霮·柳匡國·沈命德,副司果安廷鉉·李顯模。
李世奭,以御營廳言啓曰,本廳字內興仁門北邊駝駱山近處體城頹毁處修改事,前已啓下矣。明日爲始,修築之意敢啓。答曰,知道。
尹坊,以漢城府言啓曰,今番抄啓中,過期未婚者十一人,令部官,廣問成婚後,草記事命下矣。卽接五部牒報,則中部都事南履道所報內,部屬良人方福同子崇伊,與良人金貴先女成婚。東部奉事兪彦錦所報內,部屬良人趙慶祚女,與良人金道弘子壽海成婚。忠翊衛李完根子明煥,與良人韓泰英女成婚。良人吳時萬子命得,與良人金泰成女成婚。西部都事李惟稱所報內,部屬閑良趙胤錫女,與良人安國熙子昌福成婚。忠義衛李命老女,與良人崔斗衡子興必成婚。扈衛軍官金兌義子光振,與良人朱德徵女成婚。忠翊衛申遇成子德相,與通政崔弼立女成婚。南部都事林重遠所報內,部屬良人林枝炫子得培,與閑良金光彩女成婚。良人金德起子麗江與閑良朴弼采女成婚。北部奉事洪若漢所報內,部屬前同知李德祚孫女,與幼學吳命哲子錫斗成婚事報來矣。未婚十一人,竝爲過婚之意,敢啓。傳曰,知道。
李得濟,以兵曹言啓曰,內禁衛將尹性淵,身病猝劇,勢難供職,呈狀乞遞。宿衛輪番之任,不宜久曠,今姑改差,何如?傳曰,允。
李得濟,以兵曹言啓曰,今五月初四日,楊根居閑良李宅壽稱名人,自興化西挾門入來,鳴申聞鼓。依定式,下該曹推問,何如?傳曰,允。
李得濟,以兵曹言啓曰,今五月初三日,江華居崔召史稱姓女人,豐德居幼學尹就元稱名人,自興化西挾門入來,鳴申聞鼓。依定式,下該曹推問,何如?傳曰,允。
李得濟,以兵曹言啓曰,今五月初五日,水原居良人金萬興稱名人,自興化西挾門入來,鳴申聞鼓。依定式,下該曹推問,何如?傳曰,允。
李命彬,以兵曹言啓曰,今五月初六日,東部居幼學李廷忠稱名人,自興化西挾門入來,鳴申聞鼓。依定式,下該曹推問,何如?傳曰,允。
李得濟,以兵曹言啓曰,今五月初三日,水原居幼學南鵬翰稱名人,自興化西挾門入來,鳴申聞鼓。依定式,下該曹推問,何如?傳曰,允。
李得濟,以兵曹言啓曰,禁軍來秋冬等都試,因政府及本曹有故,不得設行,今已過時矣。在前如此之時,有仍停都試,代行祿試射之規,今亦依此擧行,何如?傳曰,允。
李得濟,以訓鍊都監·一二所巡廳·左右捕廳言啓曰,去夜犯夜人,無被捉之意,敢啓。傳曰,知道。
檢閱崔烜疏曰,伏以臣於日前,以臣老母病勢危劇,敢有陳疏徑出之擧,情急歸護,罪犯擅離,而聖明俯察,不惟不罪,乃反許以往護。臣聞命惶感,尙切頌祝,由限已滿於三日,召牌儼降於九天。在臣分義,固當竭蹶膺命,不容少遲,而第臣母病關格之症,自臣歸見之日,今至四日,一味沈重。粥飮不能呑下,精神漸至昏窒,凜綴之狀,日以益加。臣方左右扶將,盡宵煎灼,時日之內,萬無離捨之勢,今若專任私情,遽違召命,則臣分虧矣。亟趨君命,不顧私情,則子道蔑如,臣之情勢,去就兩難,玆不得不更陳短章,隨牌仰呈。伏乞天地父母,俯垂矜察,特遞臣所帶之職,仍治臣逋命之罪,以便救護,以昭法紀,千萬幸甚。踏啓字
乙未五月初六日酉時,上御集慶堂。黃州御史入侍時,修撰兪恒柱,左副承旨李命彬,假注書李洪載,記事官尹宗彦·朴聖集,以次進伏訖。上命讀御史書啓,恒柱讀畢。上曰,本事果如何?恒柱曰,臣詳察其十里內,則元無御印坪之名,張哥言定方山城東麓下有之云,故往而問之亦無之矣。上曰,御印坪之說則久矣。恒柱曰,御印坪及御筆啓下文書等說,皆無所據矣。臣歸時,到開城府,逢張哥問所謂岩刻,則答以不知,又答以紗帽岩,又答以他處或有之,其說無可考矣。上曰,渠之原情有之,故當初發遣御史矣。恒柱曰,乙酉年云云文書,節節相反矣。上曰,今聞本事,誠孟浪矣,御史親見形止乎?恒柱曰,其處皆土山,而定方,只有一麤岩,故渠始言此岩深刻云云,臣往見,則終無書刻之痕矣。上曰,御字印字非乎?恒柱曰,然矣,官文書及俗呼,則謂之於日坪矣。上命書傳敎曰,以御史所奏聞也,專由於李齊億之無據,干連諸人竝放事,其爲分付道臣。張哥姜哥二人,亦令道臣嚴處,以杜末世之弊。又命書傳敎曰,體國初設申聞鼓後,猥濫者過多,今者李齊億,尤萬萬可駭,若不嚴懲,末世此弊何禁?令道臣,勿爲徵贖,嚴加處決。上曰,民田幾何耶?恒柱曰,百餘結矣。上曰,李哥何許人耶?或是品官耶?恒柱曰,似是鄕班,而目不識丁,使渠考渠文書,亦不曉一丈,與姜哥扶同,作此事矣。御史先退,上曰,都提調胥命乎?命彬曰,然矣。上命書傳敎曰,此何景像,此何擧措?專由於豐亨張大之致。嗚呼暮年,將何酬應,況此月乎?勿胥命事,遣史官傳諭,命召亦令此史官傳授。又命書傳敎曰,噫,其莫能知,則爲此,事勢亦然,旣詳諭之後,强爲此,抑何意?況都提擧,雖曰,原任,所重在焉,則一體胥命,其令提調守閣,其果穩當乎?予莫知也。其雖衰,何飮苟且湯?旣命勿胥命,都提擧若來,持入,不然置之。上命內局入侍,賤臣承命出來,都提調李溵,提調金鍾正,副提調閔百奮,醫官方泰輿·慶絢·鄭允協·吳道炯·鄭允德·柳光翼·徐命緯·金孝儉·丁志泰·李敏德召入進前,溵奉進湯劑。上曰,苦哉苦哉。溵曰,臣惶恐敢達,此藥不可已之藥也。仍進御,上曰,御史爲人,甚佳矣。溵曰,極疎明矣。上命書傳敎曰,噫,精神索漠,雖聞者莫能記,況此乎?大抵今者若御史御印坪三字,其聞蓋久,況暮年若此,旣曰,御筆,則不可不詳問,故今聞御史書啓,其皆孟浪。噫,此聞久矣,今詳知也,非御印坪也,卽於日坪,今若不査,幾乎誤矣。況李齊億,莫識字之人,隨逐姜哥,見欺張哥有此擧,綻露無餘,萬萬可駭,令本道嚴處事,分付。其田畓民人,文券皆昭昭云,以此決給事,亦爲分付道臣。又命書傳敎曰,近者在外,其涉駭然,莫重合辭,其闕已久,亦涉寒心,若元在外許遞,非元在外者,亟施不敍之典。政官牌招,以在京無故人備擬。溵請使醫官診脈。上曰,止之。百奮曰,藥力均,然後可責其效,今日只進二貼,如此長日,豈不悶迫乎?今方更煎一貼,以爲進御之計矣。上曰,苦哉苦哉,又進御後,諸臣退出。
上在慶熙宮。停常參·經筵。
仁祖大王齋戒。
藥房都提調李溵,提調金鍾正,副提調閔百奮啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。昨三飮氣果勝,予自笑其誠陋矣。扁鵲奉尊待,至此諭待敎侍。
中宮殿·惠嬪宮,藥房口傳問安。答曰,知道。
傳于趙載俊曰,內局入侍。
備忘記,傳于趙載俊曰,惟日候若陰曀,禁漏官任操縱,曷勝駭心慷慨?曰十六刻,曰十刻,曰八刻。今有一時,況漏水亦麥浪,乳嗅類莫能知,皆在室中,聽令下人,卯時何時,酉時何時,曷勝駭然?申飭禁漏。
李得濟啓曰,事變假注書鄭,身病猝重,勢難察任,今姑改差,何如?傳曰,允。
鄭改差代,以宋重鉉爲事變假注書。
傳于李得濟曰,騎馬六匹立之,宣傳官二員待令。
傳于趙載俊曰,心憧憧,禮房馳詣交河,奉審以來。
傳于李命彬曰,承旨與宣傳官,來詣崇賢門。
備忘記,傳于閔百奮曰,建功果有功,昨日闕祗迎,建功果有功,明日闕祗迎,一心憶昔,一心在軍。雖詣南廊,只聞其對苟且翁,雖飮苟且湯,苟且若此,曷勝慨歎?將何以詣東郊,亦何以拜西陵?誠冥然亦苟且,曷勝慨只自歎,建功誠浮雲,內局亦楚越。
傳于閔百奮曰,內局入侍,坐直承旨與儒臣持問答,同爲入侍。
李得濟,以兵批言啓曰,昌德宮衛將朴潤泰,昌慶宮衛將金錫禹,景福宮衛將金景欽·趙相命,俱以身病,有難供職,呈狀乞遞,不可等對其差復。竝今姑改差,何如?傳曰,允。
又以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
領議政申晦,右議政洪麟漢箚曰,伏以臣等,幸逢千載難逢之盛會,區區所以齎誠彈職者,不過頌祉飾慶,以發揮我聖上仁壽之化,而亦附古人祝君萬年之義也。況伏念邇來,玉度遄復,邦慶尤大,愛日微忱,無以少伸。乃敢冒干嚴畏,有所仰請,而崇聽邈然,終靳允可,繼以有非常之敎。臣等蒼黃逬退,聚首竢命,雖聖度寬假,不加譴何,而瀆擾之罪,有難容貸,抑鬱之懷,轉益耿結。噫,匹婦有願猶能動天,臣等忝在都兪之地,不能爲匹婦之所能爲。此全由臣等言辭拙訥,誠意淺簿,莫回聖德之撝謙,反致淵衷之激惱。一則臣等之罪也,二則臣等之罪也。四方聽之,後史書之,以臣等爲有臣分也哉?相顧失圖,達宵惶愧,玆敢略陳短箚,仰暴危懇。伏乞亟降威罰,以爲人臣不職者之戒焉,臣等無任屛營之至。取進止。答曰,省箚具悉卿懇。予則其雖强爲酬應,而心何諭乎?卿等豈若此?予意固守,安心勿辭,須勉國事焉。仍傳曰,遣史官傳諭于領右相。
乙未五月初七日卯時,上御集慶堂。藥房入診入侍時,都提調李溵,提調金鍾正,副提調閔百奮,假注書李洪載,記事官尹宗彦·朴聖集,醫官方泰輿·慶絢·鄭允協·吳道炯·鄭允德·柳光翼·徐命緯·金孝儉·丁志泰·李敏德,以次進伏訖。溵曰,夜間聖體,調攝若何?上曰,一樣矣。寢睡·水刺之節,亦何如?上曰,一樣矣。溵奉進湯劑,上進御訖,命方泰輿等診候,泰輿等退伏奏曰,左右三部調均,脾胃滑體,亦一樣矣。上曰,藥房提調持湯劑,更爲入侍。出榻敎諸臣以次退出。
乙未五月初七日酉時,上御集慶堂。藥房入診入侍時,都提調李溵,提調金鍾正,副提調閔百奮,假注書李洪載,記事官尹宗彦·朴聖集,醫官方泰輿以次進伏訖。溵曰,午間聖候若何?上曰,一樣矣。溵奉進湯劑,上曰,建功何爲更進耶?上曰,內醫論脈,可謂萬古小人矣。予心在追慕,況今月乎,何忍進湯劑乎?百奮曰,追慕安得不然,而湯劑豈不進御乎?上曰,予嘗奉審梓宮於百年後,今當忌辰,感懷何抑?溵曰,長陵誕降,卽萬曆乙未年,今爲三周甲歲矣。上曰,然乎然乎?五十慕,大舜事也,予則何足言哉?溵曰,五十慕卽大舜,而聖上,九十而慕矣。上進御訖,命儒臣,持警世問答入侍,賤臣承命出來,召入儒臣徐有防·鄭日謙進前。諸臣輪讀訖,儒臣先退,溵奉進湯劑。上曰,過矣過矣,此果忠乎,此果孝乎?溵曰,進御湯劑,卽保護聖躬之道,此豈不仰慰陟降而爲忠孝之道耶?上進御湯劑。上曰,藥房提調持湯劑,更爲入侍。出榻敎諸臣以次退出。
乙未五月初七日酉時,上御集慶堂。坐直承旨儒臣同爲入侍時,副校理徐有防,副修撰鄭日謙,同副承旨李世奭,假注書南亨雲,記事官尹宗彦·朴聖集,以次進伏訖。上命儒臣讀問答,至漢武帝用上官桀事。上曰,以漢武之明,不識上官桀爲小人,則分別忠臣與小人,誠難矣。賤臣讀問答,上曰,注書,誰也?世奭奏曰,南亨雲也。上曰,何年何科?世奭曰,昨年冬登增廣矣。上曰,誰之族也?世奭曰,燕山朝直臣典翰南世周之七代孫,故翰林南虯年之六代孫也。上曰,注書善讀書矣。聖集讀問答,至孫思邈心欲小而膽欲大之語,上曰,予嘗最好此語也。命退,諸臣以次退出。
上在慶熙宮。停常參·經筵。
仁祖大王忌辰。
藥房都提調李溵,提調金鍾正,副提調閔百奮啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。昨初聞追慕倍,今何聞豈曰孝,噫若此飮建功,亦曰孝曷勝慨,慷慨亘氣何諭?踰今日舒其心,明將飮卿等休。
中宮殿·惠嬪宮,藥房口傳問安。答曰,知道。
藥房口傳啓曰,昨筵臨退,罄陳衷懇,庶幾微誠,仰格仁天回照,卽伏奉問候之批,至有明將飮卿等休之敎。臣等相顧愕眙,不省所出,此時湯劑,關係,何如?固宜速進,以收全功,暫時疎間,猶爲悶迫,況至於經宿停進乎?聖敎雖如此,臣等決不敢奉承。伏乞卽下持湯劑入侍之命,俾盡保護之道,千萬顒祝,惶恐敢啓。
備忘記,傳于閔百奮曰,今何年予重逢,此何日冥然過,是豈孝予心隕,旣興惟只憶昔,將何心飮建功?昨日飮其猶悔,一猶駭其況再,況一人逢兩年,是豈孝憶辛亥,此等時敢豐亨,前來月受一爵。況兩月予心何,嗟於今是幾兼,憶昔年懷萬億,彼建功孰敢勸?
備忘記,又傳于曰,逢此年聞憶昔,況此日其何抑,憶辛亥若復拜,昔大舜五十慕。嗟冥然況八十,逢今年憶誕彌,至此日況若今,何建功何內局,心浮雲意楚越。
備忘記,又傳于曰,八十二再聞此,是曰孝況今年,其纔聞亦曰孝,誠冥然亦苟且,建功何扁鵲何?心若彼浮雲,予意亦楚越。
藥房口傳再啓曰,臣等衷情所迫,冒陳口啓,聚首顒竢,尙未承一字之批,備忘荐下,辭敎縷縷,抑鬱之極,轉益罔措。伏惟聖孝出天,追遠之慕,冞篤於九旬,凡在臣僚,孰不欽仰,而保嗇聖躬,仰體眷佑,乃所以增光孝思,則此時湯劑之進,固宜益勉,不宜疎間。聖念何不及此,而乃有此不敢承之敎耶?朝診之時,過已久矣,常進之劑,一未進焉,臣等之罪,益無所逃,不敢遲待批下,更此干瀆崇聽。伏乞亟降召命,俾進湯劑,千萬懇祝,惶恐敢啓。
答曰,一朔內五日心欲隕。嗚呼八十二,知今年卽誕彌,其何今聞,心若此,飮建功豈曰孝,能拜壇能拜堂。嗚呼五倫闕二,建功浮雲,扁鵲楚越,何心强勸,亦何强請?
藥房口傳三啓曰,冒陳再啓,未承一兪,焦灼抑鬱,來詣閤外,卽伏承批旨下者,天聽愈邈,晉對無路。是何聖慮,不及於保護之方,而連有此萬萬不敢承之下敎耶?晝漏將報,日勢已晏,此時進湯,不容小緩,又敢齊籲。伏乞亟借方寸之地,俾得奉進,千萬幸甚,惶恐敢啓。
備忘記,傳于閔百奮曰,苟且國苟且年,苟且院苟且湯,苟且勸誠苟且,苟且歎莫云暮,嗟哉八十二,豈爲苟且翁。
閔百奮啓曰,時原任大臣,來詣請對矣。
傳于趙載俊曰,禮房承旨入侍。
趙載俊,以吏曹言啓曰,今此獻陵忌辰祭大祝,前正言李敬彬塡差,而時無職名,令該曹,口傳付軍職何如?傳曰,允。
備忘記,傳于趙載俊曰,淸心是良方,見鎖鈔心先動,二次飮是料表,內局皆休,若固守,予何食夕饌,今靜睡皆令休。
傳于趙載俊曰,再明當拜敬奉閣,侍衛入直,時刻待下敎,只入正時。
又傳于曰,二貼進御足矣,如有更煎之擧,過初十日後,掌務官,當臨門決棍,掌務官知名以奏,鼻尖首扁鵲退休。
李命彬,以御營廳·一二巡廳·左右捕廳言啓曰,去夜犯夜人無所捉,敢啓。傳曰,知道。
領議政申晦箚曰,伏以臣卽伏聞,藥院屢陳口啓,日已過午,湯劑尙未進御,臣焦遑抑塞,五內如焚。噫,湯劑之於聖躬,關係如何?聖人之血氣,有時而衰,則藥餌扶將,所不可已。雖以閭巷匹庶言之,家有老親,而不許用滋補之劑,則爲子孫者,必竭誠開陳,不得許則不止。況聖上保護之節,寧容少忽?在常日,猶不可一日暫闕,矧當翌瘳之後,宜存少愈之戒,何可不進常進之劑乎?臣固知我聖上此擧,實出追慕之聖孝,而臣愚死罪,竊以爲過矣。使殿下,日進湯劑,聖體康旺,則陟降之靈,亦必悅豫,大聖達孝,孰過於是?以殿下之明聖,何不念及於此乎?臣衷情煎灼,無所控訴,宜卽叩閽陳懇,冀回天聽,而忽於昨日,偶得輪行感冒。寒熱交作,肢節刺痛,頭痛如碎,肌熱如火,精神眩瞀,勺水不入,氣息凜綴,宛轉叫苦,若不能頃刻支捂。以此病狀,決無束帶造朝之望,臣職闕矣,常分虧矣。有臣如此,生不如死,惟願聖上,俯循諸臣之請,亟許連進湯劑,仍治臣瀆擾之罪,以警具僚,千萬幸甚。取進止。
傳于趙載俊曰,今何酬應,承旨敦諭,開門後爲之。
乙未五月初八日未時,上御集慶堂。藥房入診,時原任大臣同爲入侍時,都提調李溵,提調金鍾正,副提調閔百奮,領府事金相福,右議政洪麟漢,假注書李洪載,記事官尹宗彦·朴聖集,醫官方泰輿·慶絢·鄭允協·吳道炯·鄭允德·柳光翼·徐命緯·金孝儉·丁志泰·李敏德,以次進伏訖。溵曰,夜間聖體,調攝若何,寢睡·水刺之節,亦何如?上曰,何可言也?溵曰,追慕之道,在於進湯劑,蓋進御湯劑,卽保護之道,保護之道,所以慰陟降之心也。相福曰,伏願湯劑進御。麟漢曰,伏願湯劑速進御。上曰,不可進也。相福曰,聖算彌高,今年保護之道,必倍於昨年,然後可以爲宗社神人之福矣。上曰,服此而不能行禮,其止之。麟漢曰,保護聖躬,則自然有行禮之道矣。上曰,閔弘烈,卽故相之子耶?麟漢曰,以閔百興之子,出繼於故相矣。上曰,閔百興爲人休休,貌亦如其人矣。故相則與百興頗異,弘烈亦頗異矣。溵曰,日將暮,奉進湯劑。上曰,止之。相福曰,前日國忌,未嘗不進御湯劑,今何若是過中耶?溵曰,臣於昨日,以長陵誕降之年仰達者,稱其稀貴,爲進湯劑之地矣。今反承却藥之敎,是臣之罪也。仍下庭,免冠請罪。相福·麟漢,陳其惶悚請罪之狀。上曰,過矣。命注書,使之上來。賤臣承命,使之上來,則溵以罪重,不敢承命云。命注書,更使之上來曰,都提調若上來,則當進湯劑。溵上來,上進御,溵請使醫官診候。上曰,止之。上曰,予立志不固,進湯劑。相福曰,間斷卽立志不固,豈進御爲立志不固耶?上曰,尹東晢八分,好矣。相福曰,有古法矣。上曰,尹東暹亦書八分云矣。相福曰,合於酬應,而古法,則不及東晢矣。上曰,金奉朝賀容貌,與其父故奉朝賀相似乎?麟漢曰,似異矣。上曰,提調之貌,恰似其父乎?溵曰,然矣。麟漢曰,貌與規模,甚簡精矣。麟漢曰,副提調之貌亦好矣。臣同居一洞,以其罕出入,不得相面,及其釋褐後,始知之矣。上曰,貴矣。麟漢曰,副提調祖父故重臣,有古人風,卓乎難及矣。上曰,然矣。麟漢曰,故重臣,一心王室,其忠愛之誠,老而不衰,其弟奉朝賀亦然矣。上曰,故重臣兄弟,誠不易矣。上命他承旨入侍,諸臣以次退出。
乙未五月初八日未時,上御集慶堂。禮房承旨入侍時,右承旨趙載俊,假注書南亨雲,記事官尹宗彦·朴聖集,以次進伏訖。上曰,陵所奉審,則果何如耶?載俊曰,陵上石物及丁字閣,一無欠頉處矣。上曰,祭物單子及執事擧案讀奏後。上曰,內局·時原任大臣入侍。出榻敎命退去,諸臣以次退出。
乙未五月初八日申時,上御集慶堂。他承旨入侍時,左承旨尹坊,假注書南亨雲,記事官尹宗彦·朴聖集進伏訖。上曰,知申之祖故重臣文集序,予將親製以下,而其謚號,問于知申以奏也。賤臣承命出去,問于知申,則其謚號,乃忠文也。賤臣入奏,序文製下後,命退。諸臣以次退出。
上在慶熙宮。停常參·經筵。
太宗大王齋戒。
藥房都提調臣李溵,提調臣金鍾正,副提調臣閔百奮啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。嗟辛丑建儲日,引何例自掩抑,至涼德繼聖嗣,兼兩日五倫二,氣何諭?待敎侍。
中宮殿·惠嬪宮,藥房口傳問安。答曰,知道。
李得濟,以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。答曰,知道。
傳于李得濟曰,次對今日爲之。
李得濟啓曰,今日次對,諫院無進參之員,除在外外,未肅拜人員,竝卽牌招,以爲推移入侍之地,何如?傳曰,允。
傳于李得濟曰,內局入侍,次對同爲入侍。
又傳于曰,騎馬六匹立之,宣傳官二員待令。
又傳于曰,近來私勝公,中官摘奸若關,捉而來當決棍,前排闕門外待令。
備忘記,傳于閔百奮曰,物久神理自常,咸曰神咸曰神,今果神今果神,惟支撑惟支撑,猶有效猶有效。嗟於今嗟於今,其亦判其亦判,連二貼連二貼,曷勝氣曷勝氣,何以然何以然?大小人大小人,過奬然過奬然。嗟此理嗟此理,予先知予先知,於幼時見一書,其曰,一人當道,萬人扣掌。於今建功今予亦曰,一鈔藏庫,萬訛皆靜。嗟哉內局帽帶官着笠隷,其自休其自息,今若此於予幸。
備忘記,又傳于曰,爲予言於諸扁鵲,昨睡差勝,一睡而醒,鷄聲頻何以曙,今朝氣果爲差勝。建功二貼,昏眩特甚,前世此生,莫知建功果靈乎,建功果神乎?雖對食亦莫知食,可見可見,可笑可笑。萬古鄙夫掌務官,連坐鎖鈔前,揮扇促煎,若煎,當該書員,開金已封鎖其鈔,奉盤前濃矣。首扁鵲隨後陪詣,若此若此,而予何若此,予何若此?此後建功湯,因封藏於內局,鎖鈔藏于內局庫,令水工火呼曰,建功於今,有頉停止,此亦循環理也。三提調皆乘轎乘軒,卽休卽休,諸扁鵲,廳入直者例入直,餘皆乘馬,各休其家。嗟哉今予今日,建功已判,予庸欣喜,予庸欣喜。
李得濟,以訓鍊都監·一二巡廳·左右捕廳言啓曰,去夜犯夜人無所捉之意,敢啓。傳曰,知道。
藥房口傳啓曰,朝筵臨退,以待下敎更入之意,有所仰達,聖敎亦賜允許。臣等半日顒俟,而申牌已報,召命尙遲,備忘連下,至有皆休之敎。相顧愕眙不勝焦迫之至,顧今湯劑之進,宜加而不宜減,非特群情之所同然,抑亦聖鑑之所俯悉。未知聖上何爲而有此敎也。臣等徒懷瀆擾之懼,而不思保護之重,則是廢職責也,虧臣分也。顧何敢出此哉?衷情所迫,玆敢詣閤齊籲。伏乞深留聖意,卽許持湯劑入侍,千萬懇祝,惶恐敢啓。答曰,若是困之,內局問安勿爲之。
備忘記,傳于閔百奮曰,金丹今庸丹,八十二今大覺,旣兩飮復何勸?朝鮮人知此湯。受神農·岐伯獻,予自歎曷勝慨,丁寧敎猶若此,掌務官宜百棍,嗟扁鵲着圓帽藏本廳。
備忘記,又傳于曰,建功勢於今見,若此敎其猶守閤,建功勢勝於君。昔韓信,多多益辨猶勝敵,於此湯,多多益辨君何堪?若此守何夕食?食勝乎湯勝乎?誠悶誠悶,其甚者首扁鵲,問小人掌務官,其果若此,三重大匡先飭,本予可便首扁鵲掌務官,刊名此院。
藥房口傳再啓曰,纔入口啓,顒俟兪音,卽者下敎,萬萬嚴截,有不敢承聞者。臣等抑塞焦迫,五內如焚,此無非臣等誠意淺薄之致,今若嚴畏責敎,伈伈退去,則尙可曰有臣分乎?玆又冒罪更瀆。伏乞亟許臣等持湯劑暫時入侍,千萬懇禱,惶恐敢啓。答曰,閤門豁然後,當入溫突矣。
以承傳色口傳下敎曰,若如是,今日當宿敬奉閣,明日行禮,內局知悉。建功雖重,豈重於君父乎?諸扁鵲拔去省記,逐出開陽門外。
傳于李命彬曰,西郊則有之,東郊駭然,中官·宣傳官竝記過。
傳于趙載俊曰,旣爲二貼,而猶胥命欲困之,若胥命,則當闕水刺矣。
傳于李命彬曰,胥命爲不爲,任爲之。
以承傳色口傳下敎曰,不知其然乎?太酸其止之。
乙未五月初九日辰時,上御集慶堂。藥房入診時,都提調李溵,提調金鍾正,副提調閔百奮,假注書李洪載,記事官尹宗彦·朴聖集,醫官方泰輿·慶絢·鄭允協·吳道炯·鄭允德·柳光翼·徐命緯·金孝儉·丁志泰·李敏德,以次進伏訖。溵曰,夜間聖體,調攝若何,寢睡·水刺之節,亦何如?上曰,一樣矣。溵奉進湯劑,上進御,溵請使醫官診候。上曰,止之。上曰,此萬古苟且之事也。溵曰,下敎如何是過重耶?奉進湯劑,上進御。上曰,藥房提調持湯劑,更爲入侍。出榻敎諸臣以次退出。
乙未五月初九日辰時,上御集慶堂。大臣·備局堂上·編次人引見,同爲入侍時,右議政洪麟漢,行司直具善復·李章吾,禮曹判書尹東暹,右參贊鄭存謙,吏曹參判尹得養,行副司直權噵,工曹參判徐命善,行大司成李瀰,行副司直尹養厚,大司憲鄭光漢,掌令申昕,持平洪履健,正言宋民載,副校理徐有防,綾恩君具允明,右副承旨李得濟,假注書南亨雲,事變假注書宋重鉉,記事官尹宗彦·朴聖集,以次進伏訖。上曰,編次人,詳見閔忠文文集序,仍加潤色,可也。允明曰,御製中特依金領敦寧,先贈領相,例命芸閣刊布者,似涉如何?請改以依金鎭圭文集例,何如?上曰,以竹泉文集書之,勿書其名,可也。麟漢曰,自上於閔忠文·金竹泉,俱不書其名,聖心摯矣。麟漢曰,卽見坡州牧使鄭肅良所報,則以爲本州元還不敷,當此麥嶺,無以繼給,北漢米限千石許給事爲請矣。當初本州創設防營時,有所區劃者,而到今還穀絶乏,民憂可悶之時,不可無推移之道,而亦難如數盡許。所請中三分一,姑爲許給,待秋成捧納於山城之意分付,何如?出擧條上曰,依爲之。光漢·昕·履健·民載所懷,請黑山島圍籬安置庶民罪人李迪輔,亟令王府,拿鞫嚴問,快正王法,宜矣。措辭見上上曰,已諭勿煩。命退,諸臣以次退出。
上在慶熙宮。停常參·經筵。
太宗大王忌辰。
藥房提調臣金鍾正,副提調臣閔百奮啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。抑其請抑其請,只兩飮只兩飮,於昨夜於昨夜,氣亦勝氣亦勝,其雖然其雖然,今何日今何日,於五倫於五倫,其二闕其二闕,氣何諭待敎侍。
中宮殿·惠嬪宮,藥房口傳問安。答曰,知道。
傳于閔百奮曰,掌務官記過待令。
傳于李得濟曰,宣傳官二員待令,騎馬六匹立之。
李世奭,以司諫任觀周牌不進,罷職傳旨捧入之意,敢啓。傳曰,只推。
李得濟啓曰,明日武科初試一二所,兩司當爲進參,而諫院諸臺,或在外,或傳旨未下,將無以備員,合有變通之道,何以爲之?敢稟。傳曰,於監視官,豈可若此乎?牌招而書吏懸之,若復違牌,則承旨當下敎矣。
李世奭啓曰,卽者司書洪國榮,以其親病,陳疏徑出,原疏以國忌齋戒退却矣。所當直捧禁推傳旨,而此與無端徑出有異,推考警責,何如?傳曰,允。
趙載俊,以侍講院言啓曰,本院司書洪國榮,連日入直矣。以親病,陳疏徑出,兼司書林得浩,方帶臺職,說書韓晩裕在外,兼說書未差。下番他無推移之員,不得已以上番,姑降入直之意,敢啓。傳曰,知道。
有政。吏批,判書趙重晦牌不進,參判尹得養進,參議金致讓受由在外,右副承旨李得濟進。
吏批啓曰,判書趙重晦牌招不進,參議金致讓受由在外,小臣獨政未安,何以爲之?敢稟。傳曰,仍爲之。
以朴志源爲大司諫,朴宗彦爲持平,兪恒柱爲獻納,李性吾爲正言,金鑧爲宗簿主簿,李壽垈爲典籍。
兵批,判書金鍾正病,參判洪梓病,參議李崇祜病,參知洪相簡入直進,右副承旨李得濟進,副護軍李廷壽,副司直洪檍·任希雨·李羽逵,副司果李儒慶·申大年。
以承傳色口傳下敎曰,昨日東西郊摘奸中官·宣傳官持久,意謂多捉而來矣。多受山直之請,小捉而來,萬萬駭然,承旨坐差備門拿入當決棍,而今日異於他日,十分參酌,更爲摘奸以來。
傳于李得濟曰,宣傳官二員待令,騎馬六匹立之。
又傳于曰,騎馬六匹立之。
藥房口傳啓曰,臣等於朝筵,待下敎之命,奉若金石,祗擎湯劑,晉詣閤外,而不敢爲瀆擾之計,惟召命是俟。今則日勢已曛,門限將迫,而終日所進,僅爲一貼,下情焦悶,有不勝言。玆不得不齊聲仰籲,亟降兪音,俾進湯劑,千萬伏祝,惶恐敢啓。傳曰,內局入侍。
備忘記,傳于李命彬曰,見狀聞嶺船來,後漕倉今聞來,嗟,暮年心自欣,猶嗟惜卽一船,嗟,暮年心憧憧,聞農報猶勝昔。參軍效勝監役,其雖然來月近,懷何抑誠沓沓,此等時三達功,其若二卽方欠,此何時建功世?
李得濟,以御營廳言啓曰,本廳字內惠化門北邊鷹峯下體城頹毁處,今已畢築,而女墻,仍爲始役矣。把守軍依例撤罷之意,敢啓。傳曰,知道。
又以禁衛營·一二巡廳·左右捕廳言啓曰,去夜犯夜人無所捉之意,敢啓。傳曰,知道。
乙未五月初十日卯時,上詣敬奉閣。展拜入侍時,行都承旨閔百奮,左承旨尹坊,右承旨趙載俊,左副承旨李命彬,右副承旨李得濟,同副承旨李世奭,假注書李洪載·南亨雲,記事官尹宗彦·朴聖集,以次侍立訖。上具翼善冠·黑圓領袍,以乘輿出通陽門,詣敬奉閣,行四拜禮,俯伏良久,以乘輿還入大內,諸臣以次退出。
乙未五月初十日辰時,上御集慶堂。時原任大臣·藥房提調·他承旨同爲入侍時,領府事金相福,判府事金尙喆,右議政洪麟漢,提調金鍾正,副提調閔百奮,右副承旨李得濟,假注書南亨雲,記事官尹宗彦·朴聖集進伏訖。相福等問候畢,請進御湯劑。上曰,今日雖詣敬奉閣,而不能行拜禮,此豈忠也?今日則予必不進御矣。尙喆曰,都提調於昨日,以湯劑之終靳進御,情私悶迫,胥命闕外,而實在於下嚴敎之前矣。嚴敎旣下之後,則旣以胥命仰達,故尙伏於闕門外矣。上曰,然則其胥命,果在嚴敎之前乎?上曰,內局都提調李溵,勿胥命入侍。出榻敎賤臣承命出去傳諭後,召入進前,溵奉進湯劑,上不爲進御。上曰,理中建功湯,去鹿茸煎入。出榻敎上曰,昨日醫官下敎安徐。出榻敎命書傳敎曰,兩司在外人竝許遞,其代政官牌招開政,以在京無故人備擬。又命書傳敎曰,今日臣子,若知八旬其君,豈敢若此楚越邦慶也?試官違牌人竝禁推,唱榜後勘律,使海東,少知有八旬其君。又命書傳敎曰,今番松根摘奸,其涉駭然,故當該中官纔申飭,今番比前果少,其雖加報,未滿十株,比前果勝。參軍令該府,依株數只決杖,山直令各其軍門,只依株數決棍,待朝擧行。上曰,以玄孫而再見高祖誕年,實世所稀有之事也。卿等以爲可賀乎?溵曰,此乃漢唐以下所未有之慶也。志喜之擧,凡在含生,孰無顒望之忱乎?命退,諸臣以次退出。
乙未五月初十日戌時,上御集慶堂。藥房入診入侍時,都提調李溵,提調金鍾正,副提調閔百奮,假注書李洪載,記事官宋銓·朴聖集,醫官方泰輿等,以次進伏訖。溵曰,午間聖候,若何?上曰,一樣矣。上曰,贈領相金鎭圭文集序,誰寫乎?溵曰,領敦寧金陽澤寫之矣。上曰,故重臣閔鎭厚文集序,則知申寫之,可也。進湯劑,溵曰,連進四貼之餘,昨今進二貼,下情焦迫矣。上曰,止之。請診候,上曰,止之。命書傳敎曰,今日臣子,若知八旬其君,豈敢若此?此楚越邦慶也。試官違牌人竝禁推,唱榜後勘律,使海東,少知有八旬其君。又命書傳敎曰,今番松根摘奸,其涉駭然,故當該中官纔申飭,今番比前果少,其雖加報,未滿十株,比前果勝。參軍令該府,依株數只決杖,山直令各其軍門,只依株數決棍,待朝擧行。諸臣以次退出。
上在慶熙宮。停常參·經筵。
藥房都提調臣李溵,提調臣金鍾正,副提調臣閔百奮啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。朔朝何憶庚子,先追慕瞻驪州,且憶昔瞻交河,況昨日兩慕兼,於五倫嗟闕二。噫,二十三祗迎,瞻東郊懷千萬,況來月曷勝堪?誠冥然亦苟且,豈曰孝亦子道,自掩抑懷何抑?氣何諭待敎侍。
中宮殿·惠嬪宮,藥房口傳問安。答曰,知道。
閔百奮啓曰,右承旨趙載俊,今日不爲仕進,卽爲牌招,何如?傳曰,允。
又啓曰,假注書李洪載,身病猝重,勢難察任,今姑改差,何如?傳曰,允。
李洪載改差,代以朴長卨爲假注書。
傳于李命彬曰,內局入侍。
傳于李得濟曰,今番所捉亦多,此專由於山直輩契房之致,五部官員,四山參軍,發牌問其契房與否,入侍時以奏。
傳于李世奭曰,諸承旨持留院公事,竝入侍。
閔百奮啓曰,吏曹判書趙重晦,參判尹得養牌不進,推考傳旨今方捧入,而開政命下之後,如是違牌,不卽擧行,事甚未安。判書·參判,更卽牌招開政,何如?傳曰,允。
備忘記,傳于李得濟曰,八十二歲此前生是今世,誠苟且亦冥然,今初試何初試,誠可笑曷勝慨?
又傳于曰,騎馬二匹立之,宣傳官分送一二所,申飭差備官。
備忘記,傳于李世奭曰,建功擧世咸曰,金丹神丹云,予今更名曰,庸丹悶丹,何以然?日雖三氣若此,可庸丹,於每日困予,心誠悶也。扁鵲萬古愚者,內局萬古閑局,曰人則誠冥然亦苟且,曰世則誠可笑亦時體,曷勝慨只自歎。
備忘記,傳于李命彬曰,予何人予何人?誠苟且誠苟且,何以然何以然?於今判於今判,予雖耄予雖耄,誠內局誠內局,將建功將建功,朋甕灌朋甕灌。嗟今日嗟今日,於二貼於二貼,若冷水若冷水,其益耗其益耗。一貼兩一貼兩,千乘尊千乘尊,蔘何乏蔘何乏,將一斤將一斤,其若何其若何。兩日兩兩日兩,曷勝慨曷勝慨,爲予身爲予身,亦爲國亦爲國。將臨門將臨門,幼與庶幼與庶,心慷慨心慷慨,皆待令皆待令。今此敎今此敎,誠由心誠由心,卽令知卽令知,一齊來一齊來。
備忘記,又傳于曰,若有超時體者,當超二資賞百金,其令一體知悉來待,見此敎心可知。
又傳于曰,勿論士庶,貫珠者皆令入來,盡爲後當進水刺矣。
傳于李得濟曰,宣傳官二員,分送一二所,已射幾人,入格幾人知來。
延和門殿座罷後,政院·玉堂·藥房口傳問安。答曰,知道。
傳于李世奭曰,內局入侍。
閔百奮,以吏曹言啓曰,本曹佐郞申致權呈狀內身病甚重,勢難察任,今姑改差,何如?傳曰,允。
李得濟,以兵曹言啓曰,本曹佐郞尹得孚,身病猝重,呈狀乞遞,宿衛重地,不可久曠,今姑改差,何如?傳曰,允。
又以司僕寺言啓曰,濟州前判官全宇成遞任,進一馬三匹,今纔上來,禾毛色別單書入,依例內廐立養之意,敢啓。傳曰,知道。
又以武一所言啓曰,臣等來詣試所,今方開場,而會試日字不遠,遐方擧子,多日留滯,亦甚可悶,加設四貫革,柳葉箭先試之意,敢啓。傳曰,知道。
又以武二所言啓曰,臣等來詣試所,今方開場,而會試不遠,遐方擧子,多日留滯,實爲可悶。加設四貫革,先試柳葉箭之意,敢啓。傳曰,知道。
又以兵曹言啓曰,今五月十一日,陰竹居幼學金得騫,龍仁居幼學宋守恒稱名人,自興化西挾門入來,鳴申聞鼓,依定式,下該曹推問,何如?傳曰,允。
又以兵曹言啓曰,今五月十一日,高陽居守護軍朴善興,唐津居生員尹鎰稱名人,自興化西挾門入來,鳴申聞鼓,依定式,下該曹推問,何如?傳曰,允。
又以兵曹言啓曰,今五月十一日,恩津居幼學姜脩敬,北部居劉召史稱姓人,自興化西挾門入來,鳴申聞鼓,依定式,下該曹推問,何如?傳曰,允。
又以兵曹言啓曰,今五月十一日,開城府居幼學具弘祖稱名人,自興化西挾門入來,鳴申聞鼓,依定式,下該曹推問,何如?傳曰,允。
又以兵曹言啓曰,今五月十一日,交河居幼學李廷益稱名人,西部居尹召史稱姓女人,春川居全召史,楊州居崔召史稱姓女人,自興化西挾門入來,鳴申聞鼓,依定式,下該曹推問,何如?傳曰,允。
又以義禁府言啓曰,參軍令該府,依株數只決杖事,命下矣。東道參軍趙拓壤,西道參軍辛弘老,南道參軍鄭淳範,北道參軍金克成等,今已拿囚。依株數,趙拓壤·辛弘老等,各決杖四度,鄭淳範決杖五度,金克成決杖六度後,竝放送之意,敢啓。傳曰,知道。
又以義禁府言啓曰,李壽鵬,南沿充軍事,承傳啓下矣。李壽鵬全羅道海南縣充軍,而時在忠淸道扶餘地云。以承傳內辭意具罪目,依例發遣府書吏,自其處執捉,仍令押送配所,何如?傳曰,允。
又以義禁府言啓曰,前大司諫朴志源,前正言李性吾等禁推事,傳旨啓下矣。朴志源,時在京畿豐德地,李性吾時在楊州地云,依例發遣府書吏羅將,竝拿來,何如?傳曰,允。
又以訓鍊都監言啓曰,依傳敎,禁松軍高興蕃等六名,依株數決棍之意,敢啓。傳曰,知道。
又以禁衛營言啓曰,依傳敎,本營禁松軍等,依株數決棍之意,敢啓。傳曰,知道。
又以御營廳言啓曰,依傳敎,本廳當牌禁松軍,依株數決棍之意,敢啓。傳曰,知道。
又以摠戎廳言啓曰,依傳敎,本廳禁松軍等,依株數,決棍之意,敢啓。傳曰,知道。
又以御營廳·一二巡廳·左右捕廳言啓曰,去夜犯夜人無所捉,敢啓。傳曰,知道。
掌令李廷烈,持平朴宗彦·洪履健,正言宋民載啓曰,惟我殿下,五十載建極之功,陶成平蕩之化。爲今日臣子,孰敢以黨之一字,萌於心發諸口,而乃者大逆罪人南絳老之一啓,背公死黨之心,綻露無餘。旣已定法,則罪人李迪輔之不先不後闖進一疏,雄唱雌和,節節巧慘。渠苟有一分人心,焉敢放恣叵測之至此哉?其負國家無臣節,甘心私黨之類,不可一刻容貸於覆載之間。請黑山島圍籬安置庶民罪人李迪輔,亟令王府,拿鞫嚴問,快正王法。答曰,已諭勿煩。
掌令李廷烈,持平朴宗彦·洪履健啓曰,宮城宿衛,何等嚴重,而咸道亨之肆然踰越,自有當律,充軍之命,雖出於好生之德意,論其罪犯,不可充軍而止。請固城縣充軍罪人咸道亨,依本律處斷。罪人梁成卜酌處之命,實出於我聖上順時行仁之盛意,孰不欽仰,而第念刃刺致死,渠旣自服,年滿二十,非比蒙騃。此而見放,則死者之冤,旣無以慰,方來之憂,有難勝言,三尺至嚴,不可容貸。請還寢罪人梁成卜減一律島配之命。答曰,勿煩。
正言宋民載啓曰,充軍罪人咸道亨之踰越宮墻,自有當律,前後處分,雖出於我聖上好生之德意。身爲禁旅,闖越至嚴之地,論其罪犯,實無一分容貸之道,不可充軍而止。請固城縣充軍罪人咸道亨,依本律處斷。答曰,勿煩。
又啓曰,新除授大司諫朴志源,時在京畿豐德地,正言李性吾,時在楊州地,請斯速乘馹上來事,下諭。答曰,噫,國有八旬其君,而侍從近畿逗遛,此何國體,此何紀綱?予雖衰也,何命下諭?先遞差後禁推。
開城留守宋淳明疏曰,伏以惟天惟祖宗,默祐我宗枋,聖候遄復,縟儀載擧,凡厥含生,莫不歡聳。況臣猥忝進酌之末,獲伸呼嵩之忱,下懷欣祝,尤當如何?仍伏念臣,才諛識淺,百無肖似,半生從蔭,晩竊科第,幸際千一之會,獲蒙不世之恩。緋玉金貂,驟躐於周歲之間,前後歷揚,罔非踰分,而每登筵席,輒奉溫諭。追念臣諸兄之殊遇,尙謂臣衰質之堪任,恩數鄭重,眷顧出常,天地雨露,若偏臣身。臣每承玉音,愚衷自激,臣雖粉骨糜身,無以效涓埃之萬一,夙夜兢惶,如負大何。卽者亞京居留之命,忽下於千萬夢寐之外,臣驚惶踧踖,莫知所以自措也。噫,保釐責重,管理任大,從前膺是職者,苟非才猷通練,望實俱著者,則莫或居之。其所愼簡之道,視他尤別,而今乃擧而畀之於譾劣如臣,衰朽如臣,而不少留難。臣不知聖上則哲之明,何取於臣,而有此誤恩也?臣若不自揣量,徒恃寵靈冒膺重寄,若固自有,則臣身僨敗,固不足恤,而其於累聖簡而招譏議何哉?反復思量,萬無堪承之望,連値淸齋,疏籲路阻,今始瀝血,仰暴於天地父母之前。伏乞聖慈,諒臣不稱之實,察臣由中之懇,亟遞臣新授職名,以重公器,以安私分,千萬幸甚。答曰,省疏具悉。雖登耆老科,筋力尙旺,業已知矣,卿勿辭赴任焉。
乙未五月十一日卯時,上御集慶堂。藥房入診入侍時,都提調李溵,提調金鍾正,副提調閔百奮,假注書李洪載,記事官宋銓·朴聖集,醫官方泰輿·慶絢·鄭允協·吳道炯·鄭允德·柳光翼·徐命緯·金孝儉·丁志泰·李敏德,以次進伏訖。溵曰,夜間聖體調攝,若何?上曰,一樣矣。寢睡·水刺之節,何如?上曰,一樣矣。中宮殿氣候,何如?上曰,一樣矣。世孫宮氣候,何如?上曰,一樣矣。進湯劑請診候,上命診候,診候後,泰輿以次仰奏曰,脈候左右三部,度數調均,滑體比前一樣矣。諸臣以次退出。
乙未五月十一日辰時,上御集慶堂。諸承旨持公事入侍時,行都承旨閔百奮,左承旨尹坊,左副承旨李命彬,右副承旨李得濟,同副承旨李世奭,假注書南亨雲,記事官宋銓·朴聖集,以次進伏訖。百奮持公事,讀奏刑曹申聞鼓啓目。至楊州居李定妻所供,以爲其父,與趙德勤,泛舟大同江時,德勤曰,關西伯蔡濟恭,於一名人,有何讎怨,而昔年許通時,關西伯,獨欲阻搪,眞是包藏凶心者也云云,矣夫與之酬酢矣。濟恭巡到渭原,發差捉矣夫,以別杖限死嚴刑,而仍定配于慶興府云云。上曰,箕伯豈有是乎?以私憾欲治,則趙德勤其本,而李定其隨也。顧乃舍其本,而治其隨者,實爲殊常,且定配于慶興地,則其關係,似不細矣,其所供勿施也。命書傳敎曰,承旨趙載俊許遞,其代李崇祜爲承旨,牌招察任,房順房,李得濟爲軍士房。上曰,一二所摘奸宣傳官入侍。出榻敎命書傳敎曰,多臺處分,政官牌招開政,以在京無故人備擬。又命書傳敎曰,以江華中軍事已下敎,今聞忠淸道臣狀聞,此人所爲,節節無狀。雖命令該府處之,身爲緋玉武臣,甘心爲秦皇事,身爲中軍,亦此駭擧,此等武弁,將焉用哉?李壽鵬勿捧供辭,南沿充軍事,分付該府。上曰,四山監役,改以參軍,而以武弁差出者,蓋出於加飭松禁之意,而今聞犯斫者甚夥,此等武弁,將焉用之哉?命書傳敎曰,四山監役,爲參軍後,庶有其效,于今若此,萬萬可駭,竝汰去,其代擇差,此類雖軍門,勿復檢擬。又命書傳敎曰,近者夜禁草記,皆以無草記,其果無乎?此必駭然而然,況近者尤涉孟浪,同監軍設立,事體何等重也而若此?事當決棍,而今番參酌申飭。命退,諸臣以次退出。
乙未五月十一日申時,上詣延和門。殿座入侍時,行都承旨閔百奮,左承旨尹坊,右承旨李命彬,左副承旨李崇祜,右副承旨李得濟,同副承旨李世奭,假注書李洪載·南亨雲,記事官宋銓·朴聖集,以次侍立訖。上具翼善冠·袞龍袍,以乘輿出通陽門,詣延和門外,降輿殿座。上曰,幼學先爲進伏。上曰,孔子有曰過猶不及,今湯劑之四貼進御,豈非過乎?懸賞下問汝等,勿拘時體,各陳意見。居前一儒生先奏曰,以臣愚見,四貼非過矣。上曰,汝居在何部,而姓名云何耶?儒生曰,臣東部居李萬吉,而臣高祖,曾於丙子年,扈東宮入瀋陽矣。上曰,以次仰陳,能不入於時體中,則銀百兩超二資,當特施賞典矣。鄭鄯之子仰奏曰,湯劑之一日四貼,以臣愚見,少無所過矣。上曰,此亦時體也。又命庶民進伏。嘉善朴受文奏曰,湯劑之於聖躬,關係甚重,則毋論四貼,而雖一日進御五六貼,實非過也。命書傳敎曰,東部人李萬吉,以曾經扈從臣孫,於今之加,年今八十,猶尙角圈。令該曹,實僉知口傳單付,今日下批。朴受文,亦扈從人玄孫,令該曹,今日內加設同知啓下。鄭鄯豈特聞名久也?頃者都監未參,其尙嗟惜,豈意今日見其子乎?況其父,經同知贈判尹乎?噫,其父樂志論,松下問童子圖寫者,昔時已見。噫,八十二見其子,年亦近七十。噫,此等人予何惜資?況其父,頃者都監未參,予猶嗟惜,特授加設僉中樞,以表予意。上曰,一二所摘奸宣傳官入侍。出榻敎上還內,諸臣以次退出。
乙未五月十一日酉時,上御集慶堂。藥房入診入侍時,都提調李溵,提調金鍾正,副提調閔百奮,假注書南亨雲,記事官宋銓·朴聖集,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰·李敏德,以次進伏訖。溵曰,殿座動駕之餘,聖候,何如?上曰,一樣矣。上曰,俄者幼庶之入侍也,有對以夏月則人氣易虛,加進湯劑云者,亦有理之言也。溵曰,然矣。奉進湯劑,上進御,更命進一貼。百奮持公事,讀奏刑曹申聞鼓啓目,至陰竹居金稙子所供。上曰,金稙以何罪,而絶島圍籬乎?其徒流案,令注書索入,可也。賤臣承命出閤外,百奮曰,其文案在該府,猝難索入矣。上曰,然則姑置之也。溵又奉進湯劑,上進御後,百奮又讀奏刑曹啓目,至崔益男之女所供。上曰,崔益男,誰也?百奮曰,益男登科經侍從,而玉堂則乃特除也。上曰,此乃能文者也,其名甚熟,而供辭中,全沒本事,卿等其知之乎?溵曰,未知也。上曰,益男之關係似非細,勿施,可也。藥房三提調少退。上曰,藥房提調持湯劑,更爲入侍。出榻敎溵更進湯劑,上進御。溵起伏曰,臣有愚衷矣,昨日鹿茸事,雖屬過境,而追慕日,不進鹿茸,雖律之禮意,豈不萬萬過中乎?此後則毋爲如此下敎,是臣區區之望也。上曰,然則鹿茸,依前加入,可也。上曰,理中建功湯,鹿茸依前加入。出榻敎命退,諸臣以次退出。
上在慶熙宮。停常參·經筵。
自未時至酉時,日暈。自初昏至夜三更,月暈。
藥房都提調李溵,提調金鍾正,副提調閔百奮啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。昨三飮氣若何?予睥睨諸扁鵲,兼可笑建功湯,氣何諭待敎侍。
中宮殿·惠嬪宮,藥房口傳問安。答曰,知道。
李得濟,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
備忘記,傳于李命彬曰,領相纔若何?兼帶許免,其代金領府爲內局。
又傳于曰,內局入侍。
傳于李得濟曰,宣傳官二員,分送一二所,已射幾字,入格幾人知來。
傳于李命彬曰,內局入侍。
李命彬,以內醫院官員,以都提調·提調意啓曰,內醫邊致翰·金相祜,入屬旣久,術業且精,兼差御醫,何如?傳曰,允。
傳于李得濟曰,崔益男文案,次堂持入。
李得濟,以兵曹言啓曰,今五月十一日,東部居孫召史稱姓女人,淮陽居良人申福男稱名人,自興化西挾門入來,鳴申聞鼓,依定式,下該曹推問,何如?傳曰,允。
又以兵曹言啓曰,今五月十一日,南部居出身張翼大稱名人,自興化西挾門入來,鳴申聞鼓,依定式,下該曹推問,何如?傳曰,允。
又以訓鍊都監言啓曰,去夜無犯夜人,被捉之意,敢啓。傳曰,知道。
又以一所巡廳言啓曰,去夜二更三點,犯夜人內寺府生徒金斗瑞執捉,而依傳敎,移送秋曹之意,敢啓。傳曰,太監犯夜,萬萬可駭,其何單褌決棍?刊名內府,其令任意。
又以二所巡廳言啓曰,去夜二更一點,犯夜人出身成位方執捉,而依傳敎,移送秋曹之意,敢啓。傳曰,此乃初試時武士,若此其非異事,特爲分揀。
又以左右邊捕盜廳言啓曰,去夜犯夜人無所捉,敢啓。傳曰,知道。
藥房口傳啓曰,湯劑進御,自有常例,而今日所進,未滿三貼,臣等恭俟召命,日勢向曛,兪音尙靳,下情憂悶,相率詣閤,敢此仰籲。伏乞卽許仍接,以進湯劑,千萬幸甚,惶恐敢啓。答曰,今日旣進二貼,休而勝矣。氣亦差勝,其止之。
藥房口傳再啓曰,猥陳口啓,顒俟召命,卽伏承下答,有其止之敎,相顧愕眙,大失所圖。顧今晝晷甚長,三貼之進,臣等猶以爲不足,況豈可二貼而已乎?聖敎之下,有不敢奉承,不避煩瀆,更此申籲。卽許臣等持湯劑入侍,千萬懇祝,惶恐敢啓。答曰,臥內酬應難矣,其止之。
江原監司徐逈修狀啓,平海等郡居良人黃處垕等燒死·囕死·渰死事。傳于李得濟曰,令本道恤典擧行。
掌令李廷烈,持平朴宗彦·洪履健,正言宋民載啓曰,惟我殿下五十載建極之功,陶成平蕩之化。爲今日臣子,孰敢以黨之一字,萌於心發諸口,而乃者大逆罪人南絳老之一啓,背公死黨之心,綻露無餘。旣以正法,則罪人李迪輔之不先不後,闖進一疏,雄唱雌和,節節巧慘。渠苟有一分人心,焉敢放恣叵測之至此哉?其負國家無臣節,甘心私黨之類,不可一刻容貸於覆載之間。請黑山島圍籬安置庶民罪人李迪輔,亟令王府,拿鞫嚴問,快正王法。答曰,已諭勿煩。
掌令李廷烈,持平洪履健啓曰,請咸道亨事措辭見上答曰,勿煩。又啓曰,請梁成卜事。措辭見上答曰,勿煩。
正言宋民載啓曰,請咸道亨事。措辭見上答曰,勿煩。
領中樞府事金相福箚曰,伏以臣伏承傳敎,以臣爲內局都提調,其在分義,何敢不顚倒趨命,而臣自再昨日筵退之後,適患輪症,晝夜叫痛,昏不省事。保護之地,自效臣分,其勢末由,敢進短箚,仰陳實狀,惶隕之極,惟重譴是俟。取進止。答曰,省箚具悉卿懇。雖命于卿,於卿若何云,豈特此乎?聞卿箚果然,兼帶內局許免,便卿調攝焉。
乙未五月十二日卯時,上御集慶堂。藥房入診入侍時,提調金鍾正,副提調閔百奮,假注書南亨雲,記事官宋銓·朴聖集,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰·李敏德,以次進伏訖。鍾正曰,夜間聖體調攝,若何?上曰,一樣矣。鍾正曰,寢睡·水刺等節,亦何如?上曰,亦一樣矣。鍾正曰,都提調有病,未得入侍,故臣敢進湯劑矣。上曰,其置之也。鍾正曰,請令御醫,診察聖候。上曰,其止之。命書傳敎曰,都提調兼帶許免,其代領相爲都提擧。命退,諸臣以次退出。
乙未五月十二日申時,上御集慶堂。藥房入診入侍時,提調金鍾正,副提調閔百奮,假注書南亨雲,記事官宋銓·朴聖集,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰·李敏德,以次進伏訖。鍾正擎進湯劑,上進御。鍾正曰,請更進一貼。上曰,其止之。百奮持忠淸監司放未放啓本讀奏。上命書傳敎曰,忠淸監司放未放啓本,下該曹回啓,而其中已稟者,旣已示法,今當赦典,特放事,分付。上曰,崔益男事,觀其女擊鼓供辭,則專沒本事,極爲殊常,卿等詳知其委折乎?百奮曰,未能詳知矣。上命書傳敎曰,申聞供辭,莫若于今,而其中崔益男名熟,心竊異常,而關係非細,故雖勿施,心竊殊常。令判金吾,其時文案,來朝持入。上曰,李定之凌辱箕伯,極爲駭然,而趙德成,必知其委折矣。明日朝入診時,趙德成同爲入侍事,下敎。上命書傳敎曰,領府事內局都提調許副代,右相爲都提擧。命退,諸臣以次退出。
上在慶熙宮。停常參·經筵。
藥房都提調洪麟漢,提調金鍾正,副提調閔百奮啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。逢此年懷萬倍,月將半心何抑,建功效氣若此,於近日誠自悶,坐今世若前生,氣何諭待敎侍。
中宮殿·惠嬪宮,藥房口傳問安。答曰,知道。
傳于李命彬曰,內局入侍時,趙德成同爲入侍。
又傳于曰,內局入侍,禮房承旨同爲入侍。
傳于李得濟曰,古亦有申聞鼓,何故變爲錚?玉堂考文獻備考入侍,該曹亦考知以奏。
李崇祜啓曰,同義禁邊得讓,持崔益男文案來待矣。
傳于李崇祜曰,金吾堂上同爲入侍。
傳于李得濟曰,宣傳官二員,分送一二所,已射幾字,入格幾人知來。
又傳于曰,右副承旨,來詣崇賢門。
又傳于曰,前排入之,興化東挾門守門將所對可駭,拿入。傳命宣傳官亦可駭,一體決棍。
傳于李命彬曰,內局入侍。
又傳于曰,坐直承旨與儒臣,持問答入侍。
忠淸監司金致恭狀啓,忠州等官居權召史等燒死渰死事。傳于李命彬曰,令本道,恤典擧行。
李得濟,以刑曹言啓曰,因兵曹啓辭,鳴鼓人張翼大,下該曹推問事,命下矣。所當捧供以啓,而張翼大,係是出身,令義禁府擧行,何如?傳曰,允。
又以義禁府言啓曰,因刑曹啓辭,出身張翼大,令義禁府擧行事,允下矣。張翼大,今方待命於本府,卽爲拿囚之意,敢啓。傳曰,知道。
又以兵曹言啓曰,今五月十三日,北部居金召史稱姓女人,自興化西挾門入來,鳴申聞鼓,依定式,下該曹推問,何如?傳曰,允。
又以兵曹言啓曰,今五月十二日,廣州居幼學吳師百,康津居幼學洪廷復稱名人,自興化西挾門入來,鳴申聞鼓,依定式,下該曹推問,何如?傳曰,允。
又以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
掌令李廷烈,持平朴宗彦·洪履健,正言宋民載啓曰,請黑山島圍籬安置庶民罪人李迪輔,亟令王府,拿鞫嚴問,快正王法事。措辭見上答曰,已諭勿煩。
掌令李廷烈,持平洪履健啓曰,請咸道亨,依本律處斷事。措辭見上請還寢罪人梁成卜減一律島配之命事。措辭見上答曰,勿煩。
正言宋民載啓曰,請咸道亨,依本律處斷事。措辭見上答曰,勿煩。
正言宋民載疏曰,伏以臣以學則淺,以識則蔑,倖竊科第,濫廁仕籍。至於淸朝耳目之寄,何嘗彷彿於臣,而比近以來,誤恩洊加,薇垣·柏府除旨聯翩,榮耀雖極,愧懼冞切。日前新命,忽下於合辭方張之時,章皇承膺,雖伸分義,而仍因蹲據,有愧素心。冒入文字,仰控衷懇,日月之明,庶幾俯燭,恐不待薇臣之畢辭,有以處之也。抑臣情理,有萬萬切悶者,臣之所生父,在忠州地,今踰七耋,衰病轉甚,居常澟綴。卽聞臣父,近添輪行感氣,適値朝晝異候之際,將攝失宜,症勢深重。家僮踵至,促臣歸護,臣自聞此奇,方寸煎灼,按住不得。玆敢忙陳短章,徑尋鄕路。伏乞聖慈,天地父母,俯垂矜察,特賜鐫免,仍治臣擅行之罪,以嚴邦紀,以安微分,千萬幸甚。踏啓字。
乙未五月十三日辰時,上御集慶堂。藥房入診,金吾次堂同爲入侍時,都提調洪麟漢,提調金鍾正,副提調閔百奮,假注書南亨雲,記事官宋銓·朴聖集,同義禁邊得讓,醫官方泰輿·鄭允協·慶絢·吳道炯·鄭允德·柳光翼·金孝儉·丁志泰·李敏德·邊致翰·金相祜,以次進伏訖。麟漢曰,夜間聖候若何?上曰,一樣矣。麟漢曰,中宮殿氣候,若何?上曰,一樣矣。麟漢奉進湯劑,上進御後,命醫官診候,泰輿等曰,脈左右三部調均,滑體亦一樣好矣。上曰,乾隆皇太后年八十,乾隆之年,亦六十五,而無稱慶受賀之擧云,豈不善乎?麟漢曰,無禮義之類,何足數也?上曰,夷狄之有君,不如諸夏之亡,彼國尙今靜如,不似我國人之躁躁也。百奮奏曰,同知趙德成,依下敎來待矣。上曰,入侍,可也。德成進伏,上曰,李定事怪矣。卿詳知其委折乎?德成曰,臣自義州到平壤,已聞李定慘辱西伯,而臣弟德勤,則適有疾落後。三四日後,與書狀官偕來,則與李定船遊,慘辱西伯者,眞麥浪也。上命書傳敎曰,噫,設申聞鼓,意在體昔。噫,昔則緹縈等二人,今何多乎?況製給供辭,其敢欺君,莫若李定,此亦綜核之義。聞趙德成言,其弟其時果未到云,而今聞其果有名以一名慍憾,頃者所奏,作此無疑。此輩雖不足說,此亦紀綱攸在,萬萬可駭,此不嚴懲,其弊曷勝?李定初欲命三水,雖參酌,仍其地勿限年定配事,分付。且問入闕門時,先示供辭若前云,非四件事,以攔入施行事,奉承傳施行,以杜末世之弊。上曰,李定其誰之族也?麟漢曰,李山海之後孫云矣。得讓持崔益男文案進伏,讀其供辭。上曰,怪哉,供辭中全沒本事矣。又命讀成普招辭,至李世璡之近族一節語。上曰,李世璡名熟矣。麟漢曰,故奉朝賀李世瑾之弟也。上曰,李世瑾,極精者也,世璡純謹人也。益男事未能詳知,而關係似重,金吾次堂,持文案退出,可也。上曰,藥房提調少退,他承旨入侍,可也。賤臣承命出閤門外,召入李命彬。上命書傳敎曰,明日香祗迎凡諸等節,皆依前。又命書傳敎曰,藥房提調持湯劑,更爲入侍。上曰,申聞鼓創於何時,廢於何年?未能詳知,令儒臣,詳考以奏,可也。賤臣承命,召入校理鄭景仁,修撰安大濟進伏。上曰,申聞事,其果考出乎?景仁曰,臣謹考文獻備考,則申聞鼓,創設於太宗朝,而其後掌者阻搪,故抱冤者,擊人定以聞。自上以壅蔽天聽,罪掌者,而其後仍許擊錚云矣。大濟曰,雖無文蹟可考,而申聞,似廢於壬辰亂後矣。麟漢擎進湯劑,上進御後,命退。諸臣以次退出。
乙未五月十三日酉時,上御集慶堂。藥房入診入侍時,都提調洪麟漢,提調金鍾正,副提調閔百奮,假注書南亨雲,記事官宋銓·朴聖集,以次進伏訖。麟漢擎進湯劑,上進御後,麟漢曰,請更進一貼。上曰,更煎以來,可也。上曰,以玄孫而再見高祖誕年,其足賀乎?麟漢曰,歷代所無之事也,豈不可賀乎?上曰,舟梁十七年,其亦可賀乎?麟漢曰,莫非慶也,而僚相適有故,尙今默如,下情抑鬱甚矣。今月將半,待新榜唱名之日,設行進宴則好矣。上曰,然則與新及第同宴乎?麟漢擎進湯劑,上進御,命退。諸臣以次退出。
乙未五月十三日戌時,上御集慶堂。坐直承旨·儒臣同爲入侍時,右承旨李命彬,校理鄭景仁,副修撰安大濟,假注書朴長卨,記事官宋銓·朴聖集,以次進伏訖。上命讀問答,儒臣上下番以次讀,承史輪讀訖。命書傳敎曰,噫,今番庭試,咸曰慶科,予則一哂,雖然科則科也。暮年此科,其誠千千萬萬料表,於文庭試,當設於舊闕,武庭試,當親臨於中日廳。侍衛只入直,儒生捧券後當入侍,科次前例,房軍士房,以次知悉。又命書傳敎曰,明日香祗迎時,世孫同禮,仍命退。諸臣以次出。
上在慶熙宮。停常參·經筵。
藥房都提調洪麟漢,提調金鍾正,副提調閔百奮啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。果建功果建功,氣若此氣若此,誠可笑誠可笑,將祗迎將祗迎,能若禮能若禮,氣何諭待敎侍。
中宮殿·惠嬪宮,藥房口傳問安。答曰,知道。
香祗迎罷後,大殿·世孫宮,政院·玉堂口傳問安。答曰,知道。
大殿,藥房口傳問安。答曰,知道。
備忘記,傳于李得濟曰,西湖比西子,更鼓撤予心何,只聞鷄誠苟且,次對進定今日。
李得濟啓曰,今日次對,兩司無進參之員,除試所進去外,掌令李廷烈,持平朴宗彦·洪履健,竝卽牌招,以爲推移入侍之地,何如?傳曰,允。
傳于李得濟曰,內局入侍,次對同爲入侍。
閔百奮啓曰,假注書朴長卨,身病猝重,勢難察任,今姑改差,何如?傳曰,允。
假注書望,朴長卨改差,代以朴廣源爲假注書。
傳于李得濟曰,騎馬六匹立之,宣傳官二員待令。
有政。吏批啓曰,判書趙重晦陳疏入啓,參議未差,小臣獨政未安,何以爲之?敢稟。傳曰,仍爲之。
吏批,判書趙重晦陳疏入啓,參判尹得養進,參議未差,右副承旨李得濟進。以申益彬爲大司諫,李普溫爲執義,李敬彬·尹在醇爲正言,李商建爲修撰,朴相老爲兵曹參議,李命植爲刑曹參議,柳雲羽爲吏曹佐郞,洪履祚·鄭濡爲兵曹佐郞,朴相德爲判義禁,宋在淵爲丹陽郡守。檢閱單崔烜,承文正字單李泰賢,學諭單李胤馥,兼春秋單鄭濡。
兵批,判書金鍾正進,參判洪梓病,參議朴相老未肅拜,參知洪相簡入直,右副承旨李得濟進。以李尙蕃爲北道參軍,朴泂爲折衝,副護軍李宗漢·趙星彬·趙榮煜·成胤儉·林得浩,副司直金致讓·朴志源·趙㻐,副司果李性吾·宋民載·李翼鉉。以銀溪君楔爲都摠管,李徽中爲副摠管,申大觀爲內禁將,李漢泰爲宣傳官,李思九·尹最彦爲景福將,河龍宅爲昌慶將,金啓澤爲昌德將,林擎國爲守門將,柳鎭赫爲東道參軍,宋應休爲西道參軍,趙道源爲南道參軍,尹文淵爲釜山僉使,張鎭崇爲白峙僉使,尹大任爲濟物萬戶。
傳于李世奭曰,承旨詣崇賢門闕外,鄕民待令。
又傳于曰,漕軍黃老得,令惠廳給回糧。
傳于李得濟曰,宣傳官二員,分送一二所,已射幾字,入格幾人知來。
備忘記,傳于李世奭曰,大抵予氣若此時,今日特甚,何以然?莫知前世今世,問于諸扁鵲氏,建功果有功,八十二歲君,一何若此?先乘輿詣南廊,今復詣問鄕民,知漕運船着,實予心喜。回來臥堂,亦莫知此生,建功幾貼果有功,令予若此,誠苟且亦冥然。雖然一片予心,惟在乎民,今聞其聲,若見其民,果勝建功,嗟哉,諸扁鵲,只以此建功,一三困我,互相自謂曰,補瀉旣定。於君日勸其三,於余輩只奏脈一樣,有何補瀉相爭?皆自便焉。於渠可謂得矣,八旬其君何?嗟,今日云動作,將更勸一貼,誠悶誠悶,與惟建功,若對猛虎。雖中年若何,況八旬暮年,夙夜其祝,此建功若休數日,髮將復黑,此可勝於豐享矣。
備忘記,又傳于曰,八旬暮年,於今大覺,其覺何?卽建功也。一入侍兩飮,卽一飮一兩也,其何有效?嗟,予脾胃,卽人蔘腸胃,昔南奉朝賀,童子水其猶惜也。況大劑乎?況近者加入附子,此甲大劑也。若此故氣益苶,今日雖臥今世,怳若前生,已飮者蔘一兩,附子六錢,若此而豈有一人慷慨來章者乎?予當諒予當諒,其何待其何待,今蔘一兩附子六錢,尙在脾胃。夕待日,有必曰猶在,當更煎云,尙今遲待者,意蓋此也。朝鮮人徒知此,八旬君其何堪,大夢今醒,復何昏乎?二貼足矣,一兩足矣,六錢足矣。內局皆休,扁鵲皆睡,於今予心,萬古初矣。
藥房口傳啓曰,臣等以待下敎更入之意,陳達於朝筵,聖敎亦已俯許矣。日勢向曛,召命尙遲,方切悶鬱,備忘荐下,至有皆休之敎。臣等聚首相顧,尤不勝焦迫之至,玆敢詣閤,仰瀆崇嚴。伏乞亟許持湯劑入侍,千萬顒祝,惶恐敢啓。答曰,建功果有功,建功悶予湯,建功何處來,欲悶予暮年來,建功果有功,今日氣若此?坐今世卽當飮,在前生將何飮,大夢予今醒,其何疑?自此後日兩貼,脈若勝數日停,今者覺其亦晩,何能睡堂中靜。
藥房口傳再啓曰,臣等詣閤顒俟之際,卽伏見口啓下答,天聽邈然,區區下情,轉益焦悶。湯劑之關係聖躬,顧何如也,而朝進二貼之後,尙不得繼進,是豈保護之道乎?況有氣若此之敎,則臣等卽入前席,奉進承候,尤不可少緩,不避煩聒,復此冒籲。伏乞亟加三思,俾得入侍,千萬懇祝,惶恐敢啓。備忘記,傳于閔百奮曰,連飮建功氣若此,此一也,今日兩飮氣若此,此二也。晩後休氣猶勝,此可知一也,日向昏其猶拒氣益勝,此可知二也。飮若此二,休若此二,一日見二焉,旣見而復見欺,於予得矣寢自便。卿等休扁鵲睡,飮時氣休氣,豈可同日而語?飮時若前生,休時果今世矣。
以承傳色口傳下敎曰,欲休,其休焉。
閔百奮,以吏曹言啓曰,今此宗廟望祭大祝,副司果李度默·柳焵塡差矣。或稱在外,或稱身病,終不受香,不得已吏曹正郞李有白,副司果申大年塡差,而本曹請推之外,他無可施之罰,何以爲之?敢稟。傳曰,其涉駭然,亟施刊版之典。
李得濟,以武一所差備官,以試官意啓曰,試官同知中樞府事申益彬,移拜司諫院大司諫矣。莫重試所,試官不可不備員,令政院,急速稟旨變通,何如?傳曰,允。
李得濟啓曰,因武一所草記,試官申益彬,移拜臺職,令本院,稟旨變通事,允下矣。原單子改付標以入之意,敢啓。傳曰,知道。
平安監司蔡濟恭狀啓,慈山等官居金永太等渰死·燒死·囕死事。傳于尹坊曰,令本道,恤典擧行。
李得濟,以御營廳·一二所巡廳·左右邊捕盜廳言啓曰,去夜犯夜人,無所捉之意,敢啓。傳曰,知道。
乙未五月十四日卯時,上詣延和門外。香祗迎入侍時,行都承旨閔百奮,左承旨尹坊,右承旨李命彬,左副承旨李崇祜,右副承旨李得濟,同副承旨李世奭,假注書南亨雲·朴長卨,記事官宋銓·朴聖集諸臣,以次侍立訖。上具翼善冠·袞龍袍,乘輿出通陽門,仍詣延和門外,降輿就板位,香祗迎後俯伏訖。上命禮房,讀祭報府,仍命奉審太室以來。上曰,禁旅扈衛軍官中,有武擧閑良,皆進前。上曰,禁旅中入格幾人乎?曾聞差備官,多行私意云,今番無此弊乎?仍命退去,還內後,諸臣退出。
乙未五月十四日辰時,上御集慶堂。藥房入診入侍時,都提調洪麟漢,提調金鍾正,副提調閔百奮,假注書南亨雲,記事官宋銓·崔烜,醫官方泰輿·鄭允協·慶絢·吳道炯·鄭允德·柳光翼·金孝儉·丁志泰·李敏德,以次進伏訖。麟漢擎進湯劑,上進御,麟漢請命醫官診候。上曰,其止之。麟漢曰,日候尙早,請更進一貼。上曰,更爲煎入。鍾正曰,本曹佐郞任煜,今日侍衛回旋之際,致有顚錯駭妄之擧,事體所在,誠萬萬寒心,卽爲汰去,何如?出擧條上曰,依爲之。上曰,藥房提調持湯劑,更爲入侍。出榻敎麟漢奉進湯劑,上進御,命退,諸臣以次退出。
乙未五月十四日辰時,上御集慶堂。大臣·備局堂上引見入侍時,左議政李思觀,右議政洪麟漢,行司直具善復·李章吾,戶曹判書具允鈺,禮曹判書尹東暹,行副司直李潤成·鄭尙淳,同知中樞府事金華鎭,行副司直權噵,工曹參判徐命善,行大司成李瀰,開城留守宋淳明,行副司直尹養厚,掌令李廷烈,校理鄭景仁,右副承旨李得濟,假注書朴長卨,事變假注書宋重鉉,記事官宋銓·朴聖集,以次進伏訖。思觀曰,聖候,若何?上曰,一樣矣。思觀曰,領相病未能進,今日無他回啓事矣。卽見座目,多臺不備,曾有開政之命,而長·亞堂,俱有實病,連爲違召,今更牌招開政,似好矣。上命書傳敎曰,政官牌招開政。上曰,李定之辱,眞世怪也,卿聞之乎?思觀曰,臣聞之矣。道臣在京居官時,雖下吏輩,未嘗有暴怒過度之事,以此推之,必有委折而然矣。上曰,怪矣。思觀曰,向來一名通淸後,有儒疏請鄕黨亦用此例者,自上以此非朝廷之所知爲敎。伊時西伯奏之曰,鄕黨若用此例,則似有弊端,今此聖敎至當矣。以此仰奏,臣亦以爲西伯之對爲好矣,李定似以此事含憾矣。上曰,其時大同,誰也?麟漢曰,申光洙之子禹相也,今遭故遞來矣。思觀曰,囹圄多有久囚臺臣,而皆有實故云矣。麟漢曰,前執義成胤儉,有實恙矣。上曰,誰也?思觀曰,湖中人也。上命書傳敎曰,成胤儉放,禁推臺臣一體放。上曰,右相昨奏,領相以病未進云,而果有意矣,以唱榜日設宴,爲好云矣。思觀曰,臣等尙聚首抑鬱矣。自上若快許,則一國鼓舞矣。上曰,雖爲之,百姓見之乎?思觀曰,雖未見,聞之莫不欣欣然有喜色。上曰,宴之一字,於予誠防門矣。麟漢曰,上敎雖如此,宴者國之常典,伏望俯從群下之請矣。掌令李廷烈所啓,咸道亨事。措辭見上上曰,勿煩。又所啓,梁成卜事。措辭見上上曰,勿煩。上命退,諸臣以次退出。
乙未五月十四日申時,上御集慶堂。藥房入診入侍時,都提調洪麟漢,提調金鍾正,副提調閔百奮,假注書南亨雲,記事官宋銓·朴聖集,醫官方泰輿·鄭允協·慶絢·吳道炯·鄭允德·柳光翼·金孝儉·丁志泰·李敏德,以次進伏訖。麟漢曰,今朝聖躬勞動,則湯劑之加意進御宜矣。上曰,當進御矣。麟漢擎進湯劑,上進御。麟漢曰,請命醫官,詳診聖候。上曰,其止之。麟漢請更進一貼。上曰,兩貼過矣。命退,諸臣以次退出。
上在慶熙宮。停常參·經筵。
自辰時至酉時,日暈。
藥房都提調洪麟漢,提調金鍾正,副提調閔百奮啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳聖候爲宜。臣等不任區區憂慮,敢來問安,竝此仰稟。答曰,知道。昨夕休氣頓勝,建功予自哂,冥然翁誠苟且,八十二亦支撑,飮兩貼予何辭,氣何諭待敎侍。
傳于李命彬曰,內局入侍。
李崇祜啓曰,合辭闕啓,已至多日,而今日諫院,無進參之員。除在外試所進外,大司諫申益彬,卽爲牌招,何如?傳曰,允。
備忘記,今夜睡建功德,其能一睡,醒已撤漏,而諸太監皆昏睡,豈曰有君?記過,吳喜得先爲記過。
傳于李得濟曰,該房承旨,來待延和門,中官吳喜得拿入。
又傳于曰,中官吳喜得,刋名內府。
又傳于曰,騎馬二匹立之。
又傳于曰,宣傳官二員,分送一二所,入格幾人,柳片箭竝試與否知來。
備忘記,今慶科誠料表,初試抄時,若有欠精,豈八道周慶意乎?必也其精,以示予意事,令兩宣傳,申飭兩處。
傳于李世奭曰,內局入侍。
傳于李世奭曰,湖南道臣勿待罪事,回諭。
李世奭,以弘文館言啓曰,新除授修撰李商建,時在忠淸道洪州地,經筵入番事緊,請斯速乘馹上來事,下諭。傳曰,依啓。
李得濟,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以禁府言啓曰,因平安監司狀啓,刑曹粘目內,恃寨前僉使朴泰鳳·李東建等,移本府處之事,允下矣。李東建,今方待命,卽爲拿囚,而朴泰鳳時在黃海道安岳地云,依例發遣羅將拿來,何如?傳曰,允。
又以訓鍊都監言啓曰,去夜無犯夜人被捉之意,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
又以左右捕盜廳言啓曰,去夜犯夜人無所捉,敢啓。傳曰,知道。
又以兵曹言啓曰,今五月十五日,海州居幼學安繕國稱名人,自興化門挾門入來,鳴申聞鼓,依定式,下該曹推問,何如?傳曰,允。
又以兵曹言啓曰,今五月十五日,東都居良人田廷載稱名人,自興化西挾門入來,鳴申聞鼓,依定式,下該曹推問,何如?傳曰,允。
又以武二所差備官,以試官意言啓曰,擧子鄭弼達,改名聖達,又改其父之名,掛兩單。再次入射之際,現捉於試所摘發,箇箇直招。故勘律嚴治次,押送該曹時,中間同接四五人作黨,歐打鎖匠,破碎着枷,仍爲逃走,事極驚駭。其在重國試嚴科場之道,不可置而無論,鄭弼達,令該曹,捉致重勘,作黨諸人,亦爲査出勘處,何如?傳曰,允。
掌令李廷烈啓曰,宮城宿衛,何等嚴重,而咸道亨之肆然踰越,自有當律,充軍之命,雖出於好生之德意,論其罪犯,不可充軍而止。請固城縣充軍罪人咸道亨,依本律處斷。罪人梁成卜酌處之命,實出於我聖上順時行仁之盛意,孰不欽仰,而第念刃刺致死,渠旣自服。年滿二十,非比蒙騃,此而見放,則死者之冤,旣無以慰,方來之憂,有難勝言,三尺至嚴,不可容貸。請還寢罪人梁成卜,減一律島配之命。新除授司諫院正言尹在醇,時在京畿通津地,正言李敬彬,時在忠淸道連山地,請竝斯速乘馹上來事,下諭。答曰,勿煩。下諭事,依啓。
持平洪履建疏曰,伏以臣昨陳請急之章,尋蒙許護之音,滿心惶感,扶將病父,今則三日之限已過矣。固當竭蹶詣臺,恭伸義分,而第臣父病,有加無減,寒熱互乘,而頭疼不止,咳喘轉甚,而隔鬱未解,終日昏窒,不省人事。蓋其素患疾病,源委已痼,時感所添,一倍危劇,有非一朝一夕所可療治者。臣終鮮兄弟,且無近親,藥餌飮啖,非臣則無以勸進,坐臥轉側,非臣則無以扶護,臣之情私,良亦慼矣。臣雖愚昧,豈不知區區報效之道,惟在於筋力趨走,而目下情地,實難離捨。虛縻職事,徒增罪戾,玆敢不避猥越,更暴血懇。伏乞天地父母,俯賜鑑諒,亟削臣所帶之職,仍治臣瀆擾之罪,以肅朝綱,以安私分,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
執義李普溫疏曰,伏以天休滋至,聖候康復,慶抃之忱,曷有其極?臣於臺端一步,自知其萬萬不稱,前後除旨,積犯違逋,罪在難赦,恩出曲貸,闔門頌祝,隕結是期。迺者亞憲除命,忽下於千萬夢想之外,臣誠惝怳感激,莫知措躬之所也。其在義分,宜卽竭蹶趨承之不暇,而第臣母宿病,自數日以來,又添毒感。寒熱互乘,症形屢變,委頓床席,氣息澟綴,臣之情私,實無離捨供職之望。且臣與都憲臣鄭光漢,有從娚妹應避之嫌,揆以正格,亦難仍冒,玆陳短章,仰瀆崇聽。伏乞聖慈,俯垂諒察,亟賜鐫削,以便救護,以昭法例焉。答曰,省疏具悉。今聞爾章,其宜當遞,本職許遞焉。
大司諫申益彬疏曰,伏以天祐宗祊,玉候翌瘳,呼嵩禮擧,朝野慶抃,曷有其極,而況臣伊時,職添藥院,躬覩盛儀,歡欣蹈舞,有倍常品。仍念臣,至庸極陋,無一可取,而濫蒙我殿下不世之洪私,前後踐歷,涯分已溢,而至於今年極矣。噫,爵賞有國之重典,而兩月內,濫超二資,不稱之譏,過福之災,猶屬臣一已,其爲玷名器而駭聽聞,果如何哉?宜卽引章,仰請收還,而院直纔罷,瀆擾是懼,昧然仍冒,不知所以自處。迺於試事未竣之際,諫長新命,忽下於千萬夢想之外,其宜祗肅恩命,以伸叩謝之忱,而臣之自來情勢,非比尋常。臺垣一步,矢心自劃,不敢爲進身之計者,卽通朝之所共諒,抑或聖明,亦必記有矣。今於召牌之下,承膺無路,敢陳短章,自外徑退。伏乞天地父母,俯垂鑑諒,命收臣資級,亟遞臣所帶,以重公器,以安私分,千萬幸甚。答曰,省疏具悉。頃者賞典,式遵舊例,卿何辭焉?兩司合啓,其闕多日,卿其勿辭察職。
吏曹判書趙重晦疏曰,伏以惟天惟祖宗,默祐宗祊,聖候遄復,縟儀載擧,臣民慶抃,曷有其極?仍念臣,以百不肖之身,叨萬不堪之任,瀝血陳懇,誠未上格,恩批曠絶,奬勉隆重。此豈庸陋賤臣所當得於君父,而嚴命所迫,冒沒趨承,自顧初心,有靦面目。居然三朔,八九當政,而昏昧之識,不足以甄別品格,愚樸之性,不足以調適甘辛。一任冥墑,動輒顚錯,注措之間,瑕釁日積,夙夜憂懼,如集于木。迺於月初,自政席夜深罷還,忽覺肢體灑淅,痛勢猝劇,始謂一時寒感,取汗可解。轉輾沈篤,日甚一日,頑痰大肆,脅若刃刺,往往知覺昏瞀,語言譫迷,呼短吸促,欲絶者數。雖其少間時,虛火潮升,頭目暈眩,如坐風舟,加以手足頑麻,脛膝拘攣,腰膂疼痛,跂步難動。種種醜陋之形,雖不敢煩陳,而蓋臣數十年前重患風痺之症,積費辛苦,幾危僅甦,醫言今此病祟,兆朕不佳。若不及時調息,則將有舊症再發之慮,而再發則危矣。臣殘齡近七,賤分逾濫,螻蟻微軀,非所敢惜,而重務未解,强加驅策,終至於決性命而止,則豈不仰累於天地父母生成之大德乎?開政有命,召牌屢降,而蠢動無路,積犯違逋。臣罪至此,誅殛猶輕,玆敢略陳短章,仰首嗚呼。伏乞聖慈,俯垂矜諒,特許鐫削臣職名,仍治臣瀆擾之罪,以安微分,不勝幸甚。答曰,省疏具悉。今者冢宰,予則曰得人,勿過辭調理行公。
乙未五月十五日申時,上御集慶堂。藥房入診入侍時,都提調洪麟漢,提調金鍾正,副提調閔百奮,假注書南亨雲,記事官宋銓·崔烜,醫官方泰輿·鄭允協·慶絢·吳道炯·鄭允德·柳光翼·金孝儉·丁志泰·李敏德,以次進伏訖。麟漢擎進湯劑,上進御,麟漢請命醫官診候。上曰,其止之。麟漢請更進一貼。上曰,更煎以來。命書傳敎曰,統制使狀聞旣到,下備局草記稟處,以此觀之,前統制使所爲,其涉矇矓,初若詳審,有何更査?亟施不敍之典。又命書傳敎曰,今聞松都啓本,冒年者若是夥然,曷勝駭然?旣下敎,今番雖勿問只勿施,此後復若此者,其子弟當杖治,若有士夫名,亦當勿齒士夫,以此嚴飭諸道。噫,因晝夢知其此,乾道昭昭,其可知也。麟漢擎進湯劑,上進御。麟漢曰,今則日長,進御三貼,其於保護聖躬之方,少無所過,而聖上每有休焉之敎,故臣不敢强勸矣。自上試下問于諸醫官,則必皆以三貼進御爲宜矣。上曰,醫官許,何足下詢乎?此輩所爲,比如女巫必勸人作神事以祈禱也。麟漢曰,提調方帶兵判,而大政不遠,合有變通之道矣,命書傳敎曰,提調兼帶內局,都政不遠,許遞,鄭尙淳爲其代。命退,諸臣以次退出。
上在慶熙宮。停常參·經筵。
藥房都提調洪麟漢,提調鄭尙淳,副提調閔百奮啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。金丹日兩,予心雖勝,八十二歲,氣何言乎?於今猶勝,待曙少弛,氣何暇諭?待敎入侍。
中宮殿·惠嬪宮,藥房口傳問安。答曰,知道。
傳于李命彬曰,內局入侍,開城留守同爲入侍。
備忘記,皇朝錢宰作詩云,四鼓鼕鼕起着衣,午門朝見尙嫌遲,何時得遂田園樂,睡到人間飯熟時,聞此特賜睡暇云。今予旣謝詩只一句曰,何時其聞停湯請?一日雖然心可伸,聞此予心可知,曷勝慨曷勝慨。
藥房口傳啓曰,臣等於朝筵,伏承待敎入侍之命,顒俟竟日,今已迫曛,而召命尙遲,焦鬱之極,敢此詣閤,相率齊籲。伏乞暫許召接,俾得奉進湯劑,千萬懇祝,惶恐敢啓。
口傳再啓曰,湯劑之不可間貼,不可待臣等之仰請,伏想聖明,亦已俯諒矣。況當日晷甚長,天時向熱,其所保護之道,有不容少緩,朝進一貼之後,更不得繼進。臣等焦迫悶鬱,俄陳口啓,恭俟兪音,而門鑰已下,更鼓將動。相顧罔措,有不敢遲待批旨,不避煩聒,輒又冒懇。伏乞亟降召命,俾得入侍,千萬幸甚,惶恐敢啓。
傳于李得濟曰,內局入侍,坐直承旨同爲入侍。
李命彬啓曰,開城留守宋淳明,下直肅拜單子入啓之後,不爲入來,依定式,推考警責,何如?傳曰,允。
以承傳色口傳下敎曰,禁軍扈衛廳除食代,其將率之,該房承旨率入崇賢門。
傳于李得濟曰,騎馬二匹立之,宣傳官二員,分送一二所,六兩射差幾字,兩技入格幾人知來。
李得濟,以備邊司言啓曰,統制使趙舊軍餉未捧狀啓,有令備局稟處之命矣。取考未捧之數,則古阜郡守姜柱箕居末,興德縣監曺信居二,海南縣監李普漢居三,而軍餉居末,雖有赦典,曾無蕩滌之規,依例拿處。至於居二居三,則係是宥旨前事,竝分揀之意,分付,何如?
又以兵曹言啓曰,今五月十七日,武臣堂上朔試射日次,而慕華館·訓鍊院,武科初試設場,故依前例,不得設行之意,敢啓。傳曰,知道。
李崇祜,以義禁府言啓曰,古阜郡守姜柱箕拿處事,傳旨啓下矣。姜柱箕時在任所云,依例發遣府羅將拿來,何如?傳曰,允。
李得濟,以禁衛營言啓曰,去夜犯夜人無所捉之意,敢啓。傳曰,知道。
又以左右捕盜廳言啓曰,去夜犯夜人無所捉,敢啓。傳曰,知道。
又以一二所巡廳言啓曰,去夜犯夜人無所捉之意,敢啓。傳曰,知道。
行大司諫申益彬,掌令李廷烈啓曰,惟我殿下五十載建極之功,陶成平蕩之化。爲今日臣子,孰敢以黨之一字,萌於心發諸口,而乃者大逆罪人南絳老之一啓,背公死黨之心,綻露無餘。旣已正法,則罪人李迪輔之不先不後,闖進一疏,雄唱雌和,節節巧慘。渠苟有一分人心,焉敢放恣叵測之至此哉?其負國家無臣節,甘心私黨之類,不可一刻容貸於覆載之間。請黑山島圍籬安置庶民罪人李迪輔,亟令王府,拿鞫嚴問,快正王法。答曰,已諭勿煩。
掌令李廷烈啓曰,請固城縣充軍罪人咸道亨,依本律處斷。措辭見上請還寢罪人梁成卜,減一律島配之命。措辭見上答府曰,勿煩。
敎開城府留守兼管理使宋淳明書。王若曰,公朝重藩臬之任,方屬簡心,舊京托保釐之權,允叶僉擧。如欲得賢與共,當今捨卿其誰?惟卿,承家忠勤,不世恩遇,少日儲公輔之望,夙著黃覇之聲名,晩年占耆英之科,益勵同甫之志氣。居然一歲之超擢,久矣亞卿之周旋。睠玆崧陽一方,卽我貳都重地,箕城之冠蓋相續,在宋則兩京分司,沁府之舟航交通,若漢之三輔竝峙。所以管理之責重,必待通鍊之才優。玆授卿以開城府留守兼管理使。卿其祗服寵章,毋替隆寄,花潭之舊閤是式,治懋崇儒,竹橋之遺躅不磨,政先培節。於戲,暫出甸服,莫懷離違之嘆,兼賛廟籌,自有晉接之時。故玆敎示,想宜知悉。副修撰安大濟製進
乙未五月十六日辰時,上御集慶堂。藥房入診入侍時,都提調洪麟漢,提調鄭尙淳,副提調閔百奮,假注書南亨雲,記事官宋銓·崔烜,醫官方泰輿·鄭允協·慶絢·吳道炯·鄭允德·柳光翼·金孝儉·丁志泰·李敏德,以次進伏訖。麟漢擎進湯劑,上進御,麟漢請命醫官診候,上曰,止之。麟漢曰,日氣陰濕,請更進一貼。上曰,其置之。上曰,注書持入前乙未年政院日記也。賤臣承命出閤門外,搜出持入。上命百奮,讀奏五月日記訖,上曰,卿祖文集,其已修正乎?百奮曰,未及修整也。上曰,其文集,以何爲名乎?百奮曰,臣祖別號,乃趾齋也,當名之以趾齋集矣。上曰,奉朝賀別號云何耶?百奮曰,乃丹巖也。命退,諸臣以次退出。
乙未五月十六日酉時,上御集慶堂。藥房入診入侍時,都提調洪麟漢,提調鄭尙淳,副提調閔百奮,假注書南亨雲,記事官朴聖集·崔烜,醫官方泰輿等,以次進伏訖。麟漢擎進湯劑,上進御。上曰,蔘幾兩爲一斤耶?麟漢曰,十六兩爲一斤也。麟漢曰,自昨日,一日進御,只是二貼,下情憫迫,何可陳達乎?今又煩聒,極知未安,而在保護聖躬之道,更進一貼,有不可已,亟賜兪音,是臣等區區之望也。上曰,飮建功,不如趁早就寢,卿等其止之。命退,諸臣以次退出。
乙未五月十六日初更,上御集慶堂。坐直承旨入侍時,同副承旨李世奭,假注書尹履相,記事官朴聖集·崔烜進伏訖。上命讀公事,世奭讀畢。命書傳敎曰,下問鳴申聞鼓其供辭,騎堂見後許入云。李齊億事,非四件事,則當初許入,該堂駭然,此後嚴飭,俾無雜亂之弊,仍退出。
上在慶熙宮。停常參·經筵。
藥房都提調洪麟漢,提調鄭尙淳,右承旨李命彬啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。氣益苶其何諭,待敎入侍。
中宮殿·惠嬪宮,藥房口傳問安。答曰,知道。
殿座罷後,政院·玉堂·藥房口傳問安。答曰,知道。
傳于尹坊曰,承旨來詣崇賢門,海西民招入。
傳于李得濟曰,暮年一心,惟在于民,海西有旱徵,八道亦有下詢事。今日次對爲之,入道句管堂上,盡爲入來。
傳于李命彬曰,內局入侍,次對若來,同爲入侍,開城留守亦爲入侍。
傳于李崇祜曰,臺諫啓辭,入侍爲之。
備忘記,嗟哉,暮年,氣益苶心日耗,悠悠此心,一則追慕,一則爲民。於追慕,此朔五日,已過一日,兼月將晦矣。來月何月,初八其若復逢,豈曰孝也,亦曰孝乎?興懷及此,欲先溘然,慶科何慶?嗟哉,六百,將取幾人,今問海西人三人,一人兩技云。能爲庭試,八旬何旬,慶科何科?誠可笑亦冥然,可笑諸扁鵲,持建功揚揚。嗟哉,諸臣,其欲豐亨。
傳于李得濟曰,騎馬一匹立之,宣傳官一員,送于水標橋,善濬與否,看審以來。
傳于李世奭曰,摘奸宣傳官,同爲入侍。
傳于李得濟曰,該房承旨詣閤,前排待令。
又傳于曰,復差於渠,幸莫大矣。八十人君,時刻猶爲操縱,萬萬無據,各決棍十度,逐出開陽門外。
又傳于曰,決棍禁漏官姓名置簿,若更復,屬騎郞當決棍二十度。
又傳于曰,禁漏使令,亦令騎郞,決棍各五度,廳直,各撻楚。
又傳于曰,別監看時牌回奏,禁漏官三人,竝看日影云。此則爲禁漏官營護瞞告,令騎堂,決棍十度。
備忘記,噫,暮年其君猶倚者,晝則時夜更點,而此輩若亥子生息,初入者亦欺君,萬古一日影看者三人乎?萬萬可駭,知來者已命騎曹決棍,況囑者乎?該房承旨詣差備門,三人皆決棍十度,逐開陽門。
傳于李命彬曰,漕船凡稅船監官色吏,當臨門,皆令待令,承旨時服,侍衛入直爲之。
傳于李得濟曰,宣傳官二員待令,騎馬六匹立之。
又傳于曰,騎馬二匹立之,宣傳官二員,分送一二所,何日畢射,而六兩,有代射者乎?亦爲知來。
備忘記,氣益苶心益悶特甚,連日二貼,氣連勝食亦勝,今何架疊?從容此自平安,一貼停,來日入侍。
備忘記,連日睡勝食勝,此果二貼而然,其果停,其效曷勝?聞此强勸其疊,是豈爲八十二歲君意乎?聞詣閤,若見鈔見猛虎心自悶,諸扁鵲亦夜叉,卿等休卿等休,令予便令予便。
備忘記,金圈金帶,其君命莫能對,其涉異常,今聞中日,云巡巡能曰某中,可知常時用謀自判。莫能對何能食,中官曺壽喆,卽內班院一喑啞中官,長興庫祿,可勝惜哉,何以祿喑啞?若此而射中日,人面何心,曷勝惜哉?刊名內府,若能言,令內府以奏。
傳于安兼濟曰,中官吳喜得下敎安徐。
傳于李世奭曰,承旨入侍。
傳于李得濟曰,武一所榜催促。
又傳于曰,試官復命後,守門將及主掌官,各決棍二十度。
又傳于曰,騎馬一匹立之,宣傳官一員,馳往一所,尙稽出榜委折知來。
又傳于曰,開陽門旣留門,則守門將當出立,而偃然坐廳,極爲駭然,記過。主掌官若是稽滯,亦涉駭然,記過,一倂待令。
李得濟,以兵曹言啓曰,禁軍別將李漢膺,素抱痰癖之症,挾感添劇,轉仄須人,旬月之內,無望供職,呈狀乞遞。實病旣如是,則領軍重任,不宜瘝曠,今姑改差,何如?傳曰,允。
又以御營廳·一二所巡廳·左右邊捕盜廳言啓曰,去夜犯夜人無所捉,敢啓。答曰,知道。
又以御營廳言啓曰,本廳分授惠化門鷹峯近處體城頹毁處女墻,亦已畢築之意,敢啓。答曰,知道。
又以兵曹言啓曰,依傳敎,別監朴東春,決棍十度,禁漏使令金喆大·孔成郁等,各決棍五度,廳直李二得,撻楚七度之意,敢啓。答曰,知道。
又以司僕寺官員,以一二提調意啓曰,大靜前縣監安相徹遞任。進上馬二匹,今纔上來,禾毛色別單書入,依例內廐立養之意,敢啓。答曰,知道。
兵曹,以李國賢爲禁軍別將。
李得濟啓曰,武二所監試官獻納兪恒柱,以其親病,陳疏到院,而門限已過,原疏纔已退却矣。肅拜單子,仍不來呈,推考警責,何如?傳曰,允。
藥房口傳啓曰,悠悠萬事,莫過於保護聖躬,其所保護之道,又莫過於湯劑,而近間不得加進,下情固已悶迫。至於今日,早朝酬應,晩後勞動,尤宜加意進御,而卽伏見傳敎下者。臣等相顧愕眙,繼以罔措,不避煩聒,玆敢詣閤冒籲。伏乞暫許方寸之地,奉進湯劑,千萬至祝,惶恐敢啓。
以承傳色口傳下敎曰,欲從容休,其退去。
又口傳下敎曰,氣勝矣,思建功悶矣。若是固守,當臥古廊,其退去。
大司諫申益彬疏曰,伏以臣於日前,敢陳辭疏,及承批旨,未蒙鞶禠,義分是懼,章皇出肅,粗伸叩謝之忱,而及登前席,獲近耿光,榮耀極矣。噫,以臣無似,濫被洪私,險道夷庚,身非已有,豈敢有一毫辭避之計,而抑臣情私,有萬萬切急者。臣母素抱貞疾,居常澟澟,而賓對纔罷,歸見病母,則猝得毒感,症形添重,目下情理,實無一刻離次供職之望。玆敢疾聲仰籲,於天地父母之前。伏乞聖明,俯垂諒察,亟遞臣所帶之職,仍治臣瀆擾之罪,以肅朝綱,以便救護,千萬幸甚。答曰,省疏具悉。卿其勿辭護焉。
副修撰安大濟疏曰,伏以臣於見職,固知不稱,而前後冒膺,祗自惶愧。玆者臣弟臣兼濟,新除知申,臣之所帶春秋兼銜,自在應避之科,敢此引例仰籲。伏乞聖慈,亟命遞改,以存公格,以安微分,不勝幸甚。答曰,省疏具悉。承旨春秋減下,爾其勿辭察職。
乙未五月十七日辰時,上御集慶堂。藥房入診入侍時,都提調洪麟漢,提調鄭尙淳,右承旨李命彬,假注書南亨雲,記事官朴聖集·崔烜,醫官方泰輿·鄭允協·慶絢·吳道炯·鄭允德·柳光翼·金孝儉·丁志泰·李敏德,以次進伏訖。麟漢曰,夜來寢睡等節,何如?上曰,寢睡極安穩,似是建功之效也。麟漢曰,下情慶幸,何可盡達乎?擎進湯劑,上進御。麟漢曰,副提調閔百奮有病,不得入侍矣。上命書傳敎曰,副提調許遞,其代安兼濟爲承旨,牌招察任,房順房,軍士房依前,三院副提調例兼。麟漢曰,今日聖上,酬應甚多,請更進湯劑。上曰,更煎以入。上曰,安兼濟之兄弟,皆善文者也。上曰,藥房提調持湯劑,更爲入侍。出榻敎麟漢擎進湯劑,上進御後,命退,諸臣以次退出。
乙未五月十七日辰時,上御集慶堂。大臣·備局堂上引見入侍時,領議政申晦,右議政洪麟漢,行司直具善復,仁陽君李景祜,行司直朴相德,行司直李章吾,行司直洪樂性,行司直趙曮,禮曹判書尹東暹,右參贊鄭存謙,行司直李潤成,行司直尹泰淵,吏曹參判尹得養,同知中樞府事金華鎭,行副司直權噵,同知中樞府事沈履之,開城留守宋淳明,行副司直尹養厚,大司諫申益彬,應敎朴相甲,掌令李廷烈,右副承旨李得濟,假注書尹履相,事變假注書宋重鉉,記事官朴聖集·崔烜,以次進伏訖。晦曰,聖候調攝,若何?上曰,一樣矣。晦曰,寢睡·水刺之節,亦何如?上曰,寢睡近來頗穩矣。晦曰,血氣柔和而然矣。上曰,入鹿茸而然耶?晦曰,然。臣近十日,未得入侍,今日入來,非但問候,兼有仰達者矣。臣等屢次仰請,天心未格,今月將盡,豈不抑鬱乎?東暹曰,若降兪音,則當於今月內擧行矣。上曰,待豐請之,可也。舟梁十七年,予何獨受乎?晦曰,他日豐亨,臣等當行之,而今月內,不可無志喜之擧也,此乃一國群情之所顒望者也。麟漢曰,若過今月,則來月何敢請乎?冀蒙允許矣。備局諸堂,一時以此仰請,上終靳允許。上曰,前統帥,其何事乎?麟漢曰,其父病重,倉黃上來,事多未了,亦有可恕矣。上曰,其父已故,祭文製下,而予忘之矣。命書傳敎曰,以統營事下敎。噫嗟,予心耗,卽此一事可知,旣致祭人若何?若思此豈下敎,前統帥不敍之命特寢。晦曰,京兆自是劇務,而判尹李重祜,受由在外,久未上來,瘝曠可悶,合有變通之道,故敢達。上曰,許遞,可也。晦曰,此卽東萊府使金悌行狀啓也。以爲倭館監董譯官崔鳳齡·金大昌等,東館二百四間修理之役,盡心擧行,趁速訖工,不可無酬勞之典,請令廟堂稟處矣。今番修理,果是巨役,而當該監董譯官等,不煩民力,如期完畢,不可無論賞之擧,而亦不無首從之別。堂上譯官崔鳳齡,依例加資,堂下譯官金大昌,令本院,考例施賞,何如?上曰,依爲之。
相甲曰,臣於頃日奉命,開城府按覈時,以前經歷李澤徵不究重獄,任意低仰之狀,請罪於書啓中。又於筵奏,其以竊弄刑獄,恣通奸賂之罪,陳達矣。今已累日,未承處分,以臣之耳目所聞見論之,李澤徵,終不可無罪,故復此仰達矣。上曰,大臣之意,何如?晦曰,御史所達如此,則其於重獄,任意低仰之罪,不輕而重,宜有嚴處矣。麟漢曰,繡衣之書啓筵奏,旣非風聞之比,則在朝家綜核之政,不可無處分矣。上曰,頃者果遺矣,所奏誠是,李澤徵,令該府處之。
益彬·廷烈曰,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上上曰,已諭勿煩。
廷烈曰,請固城縣充軍罪人咸道亨,依本律處斷。措辭見上上曰,勿煩。請還寢罪人梁成卜,減一律島配之命。措辭見上上曰,勿煩。得濟讀奏公事訖,再進湯劑,上進御,諸臣以次退出。
乙未五月十七日申時,上詣延和門。殿座入侍時,行都承旨安兼濟,左承旨尹坊,右承旨李命彬,左副承旨李崇祜,右副承旨李得濟,同副承旨李世奭,假注書南亨雲·尹履相,記事官朴聖集·崔烜,以次侍立訖。上具翼善冠·袞龍袍,乘輿出通陽門,仍詣延和門殿座後。上命各邑漕船監色進前,上一一詢問其居住。上曰,汝等近聞鄕信,而雨澤何如云耶?對曰,鄕信果皆接聞,而近日連得雨霈,及時移秧云矣。上曰,嶺南漕船盡來云,可喜,汝等須速下去。監色輩盡退出,上仍還內,諸臣問安後卽退。
乙未五月十七日三更二點,上御集慶堂。坐直承旨入侍時,右副承旨李得濟,假注書尹履相,記事官朴聖集·崔烜進伏。上命讀公事訖,退出。
上在慶熙宮。停常參·經筵。
巳時,灑雨下雨,測雨器水深一分。巳時午時,灑雨下雨,測雨器水深三分。自巳時至申時,灑雨下雨,測雨器水深五分。
藥房都提調洪麟漢,提調鄭尙淳,副提調安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。睡自勝食自勝,誠苟且亦冥然,曷勝慨只自歎,氣何諭待敎侍。
中宮殿·惠嬪宮·世孫宮,藥房口傳問安。答曰,知道。
李得濟啓曰,諫院之合辭闕啓,事甚未安,除在外·受由·陳疏入啓外,獻納兪恒柱,卽爲牌招,何如?傳曰,允。
傳于李命彬曰,內局入侍。
傳于安兼濟曰,秋判三度,只遞本職。
傳于李得濟曰,承旨詣崇賢門,抄上禁軍待令。
又傳于曰,雖中日,結束書吏駭然,令騎郞決棍。
又傳于曰,昨日禁漏三人,俱看日影瞞告,今日無一人看日影云,尤涉痛駭,令騎郞決棍。
有政。吏批,判書趙重晦牌招不進,參判尹得養進,參議未差,同副承旨李世奭進。啓曰,判書趙重晦牌招不進,參議未差,小臣獨政未安,何以爲之?敢稟。傳曰,仍爲之。李衍祥爲執義,金翊休爲持平,李潭爲刑曹判書,金孝大爲判尹,閔百奮爲左尹,李在學爲奉常正,禹禎鳳爲禮曹佐郞,許鞏爲監察,李命楫爲司僕僉正,金恒柱爲長城府使,李遠培爲咸興判官。左尹李宅鎭,右尹閔百奮。兵批,判書金鍾正病,參判洪梓病,參議朴相老病,參知洪相簡入直進,同副承旨李世奭進。李普溫爲護軍,李重祜·洪趾海·閔百奮爲司直,僉知單李思九。
傳于安兼濟曰,內局入侍,開陽門仍留。
藥房口傳啓曰,朝筵臨退,第二貼更進之意,旣奉聖敎,而竟日顒俟,召命尙遲,區區下情,不勝悶鬱,玆敢詣閤煩籲。伏乞亟降兪音,俾得以奉進湯劑,千萬懇祝,惶恐敢啓。
李得濟啓曰,武一所監試官任觀周,陳疏到院,而原疏,因夜深退却矣。肅拜單子,仍不來呈,推考警責,何如?傳曰,允。
李世奭啓曰,兵曹參議朴相老,除拜後過三日,不爲出肅,依定式推考警責,仍爲牌招察任,何如?傳曰,允。
傳于李得濟曰,擧子所爲,萬萬駭然,令該曹卽爲捧供。
李得濟啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,入直軍兵等中日習射事,標信命下矣。雨勢如此,不得設行之意,敢啓。傳曰,知道。
又啓曰,依傳敎,開陽門守門將朴晉煥及一所主掌官吳福命,各決棍二十度之意,敢啓。傳曰,知道。
又以義禁府言啓曰,開城府前經歷李澤徵,令該府處之事,傳旨啓下矣。李澤徵,時在江原道原州地云,依例發遣府羅將拿來,何如?傳曰,允。
又以訓鍊都監·一二所巡廳·左右捕廳言啓曰,去夜犯夜人無所捉,敢啓。傳曰,知道。
又以兵曹言啓曰,依傳敎,禁漏官鄭德和·趙道鎭·申龍等,各決棍十度之意,敢啓。傳曰,知道。
又以兵曹言啓曰,依傳敎,當該結束色書吏白景禧,決棍十度之意,敢啓。傳曰,知道。
掌令申昕啓曰,請固城縣充軍罪人咸道亨,依本律處斷。措辭見上請還寢罪人梁成卜,減一律島配之命。措辭見上答曰,勿煩。
同副承旨李世奭疏曰,伏以皇天垂騭,陟降眷佑,聖候旋復,縟儀已擧,臣民慶抃,曷有其極?仍伏念臣,猥以庸陋,濫被洪造,星槎纔返,恩除遽降,惟以感激盛恩,竭蹶趨承,爲萬一圖報之地矣。昨見正言李敬彬到院之疏,則言辭浩繁,有異論事之體,間入情私,結以丐身之請。臣意以爲,當今靜攝之時,似難煩瀆,故卽爲退却矣。俄者其疏又到,以臣之阻搪不捧,歸之於壅蔽之科,臣何敢一時晏然於職次乎?玆敢投陳短章,徑出禁門。伏乞聖明,亟降威罰,以謝臺言,以肅朝網焉。答曰,省疏具悉。不捧得體,料外之斥,於爾何有?其勿辭速察職。
正言李敬彬疏曰,伏以臣聞,上之官人,不特以恩澤,爲眷遇而已,將以用其材,故量能而授職。下之求仕,不徒以爵祿,爲餔歠而已,將以達其道,故量己而受命。雖在微官庶僚,苟非可堪之材,上不可以謬擧,下不可以冒進也明矣。況諫官之職,責任至重,上自袞闕,下至民隱,無一非諫官之責。立乎殿陛之間,而與人主爭是非,雖以雷霆之威,不得以撓奪之,則此歐陽修所謂諫官雖卑,與宰相等者也。其爲任不亦重且大,而苟非其人,則尙可以謬擧而冒進也哉?今臣本一章句腐儒,賦性戇愚,不通時務,加之以志軟才下,學無所成,自知甚明。念絶名途,而猥通蔭籍,得霑斗祿,猶懼不克負荷。速戾厥躬,而家有老父,不能任情,區區所望,只在一遂專城之養,退作負耒之民矣。臣父惜臣粗解文字,强令赴擧,父在觀志,不得自由,時或黽勉作擧人,出入場屋,而僥倖一第,出於不意。反顧初心,已不勝其靦然,而曾未幾月,言責重任,遽及無似,除旨遠降於海西,馹召繼下於中途。臣自聞命以來,夙夜憂懼,不寒亦慄,披肝瀝血,路構辭章,䟎步兼程,冀徹震極,而未入城闉,已蒙遞解。臣之區區衷情,未及仰暴,而猶編侍從之籍,冞切惶愧之忱。不意今者,薇垣新命,又下此際,臣實驚惶悚懍,不知所以置躬之所也。方今聖明在上,天命維新,籌添海屋,化躋壽域,周庭頌翌瘳之慶,唐民切華封之祝。苟使臣言論風裁,有足以一分仰裨於聖明之治,則豈不欲周旋殿陛,密通耿光。少伸臣子區區愛戴之忱,而第臣所帶職名,太不近似,量能度分,決非可堪。臣若一日膺命,則便是以諫官自處也,臣之微諒,有不足恤,而其於汚名器而辱朝廷何哉?況今聖明,憂勤於上,而國事日非於下,上而朝廷之得失,下而生民之休戚,自愚夫愚婦之所能知。推以至於智慮者之所不能周,殆朱子所謂一毛一髮,無不受病,而雖於起居飮食,未至有妨。然其危迫之症,非俗醫常藥之所能及者,不幸近之矣。于斯時也,上格宸衷,下達輿情,不激不隨,進盡忠言。不至於大承氣證,用四君子湯,使病邪日退,正氣日復,專在諫官之得其人。當擇忠直敢言明理達變之士,大開不諱之門,俾盡來諫之道,尤豈如臣新進下品至愚極陋者,所可容易承當者哉?臣謹按虞書曰,予違汝弼,汝無面從,退有後言。夫以舜之聖,繼堯而作,治做無爲,化成無名,則似若無可弼之違,而豈至有面從後言之人哉?然而舜之心,兢兢業業,常若有違而冀聞弼直之言,惟恐其面從而後言。舜之臣,又能不以主聖而忽其納誨之規,必曰無若丹朱傲,必曰罔失法度,必曰無怠無荒,其所以眷眷告戒之者,殆若衰季之慮庸君凡主者然。此舜之所以爲舜,而聖日益聖,治日益治,非後世之所能及也。然則今日之治,比虞舜之時,果何如也?殿陛之間,未聞有弼違之言,而面從後言,不可謂無此弊,則告殿下以無若丹朱傲者誰歟,告殿下以罔失法度者誰歟,告殿下以無息無荒者亦誰歟?求言之敎,亦嘗屢下,而前後王言,非不懇惻,人之視之也,有若文具,不知警惕。上自大官,下至庶僚,無一人慨然膺命,實心仰對,惟以彌縫目前,苟全祿位爲身計。初猶知愧,末乃狃常,擧世同流,波奔飆倒,甚至於大言不慙,視作典常,打成一片,牢不可破。嗚呼,以虞舜之聖,而猶必曰予違汝弼,則雖以殿下之聖德,而亦豈全然無可弼之違哉?殿下試於都兪之際,虛心而徐察,則不待微臣之言,可知面從之成習,而面從者,必有後言,亦理之當然也。此虞舜之所深懼者,而實當今之痼弊也。臣亦嘗聞,薦紳之間,往往有以父子,比君臣而爲言者。其言曰人子之奉篤老親者,惟當順適親意,而不可進瀆擾之言,人臣事君,亦何異於是?噫,此說得行,則宜其無弼違之言,而面從後言,此其根本也。臣愚竊以爲,君臣父子,俱出秉彝之倫,而父子主恩,君臣主義。居家則順親,固其宜也,而在廷,亦可曰順君乎哉?且衛武公,九十五猶作抑戒詩,使人朝夕諷誦而箴戒之。況殿下,視武公之年,未及十三歲,爲今日臣子者,又安敢先處殿下於武公之下,而直謂其不能乎?世道至此,莫可救正,有識竊歎,固已久矣,而殿下,亦將何所恃於此輩哉?使如朱子者出而論事,必以大本急務,反復陳說,如戊申封事。上而格宸衷,下而達輿情,旣知受病之源,亦施救藥之術,而如臣蒙昧卑下者,見識旣無以知其病源,學術又無以施其救藥。尙可以一日冒居於言責重地也哉?臣之姿品懦弱,居家雖或粗勉順親,而立朝,如欲移以事君。順之一字,旣非所宜,而他無所能,亦將隨行逐隊,爛漫同歸於面從後言而已乎?臣雖庸陋,決知其不成義理,此所以寧受逋慢之罪,而不敢爲一日冒進之計者也。且臣竊伏念,臣父今年七十有一歲矣。疾病沈淹,藥餌爲命,左右扶將,臣實任之,而無他兄弟可以替行者。臣父䑛犢之情,又老而彌篤,雖一日之間,臣父無臣,則憂形於色,寢食不甘。臣於蔭仕之日,猶有此患,屢經悶隘,則矧今出身以後,又非前日之比也。臣若不顧烏鳥之私,而束帶立朝,低徊恩寵,則人臣事君,自有常經,致身之義,載於魯論,匪躬之節,著於周易。當此之時,君臣爲重,父子爲輕,若以親老自解,而瞻前顧後,較計利害,或占便宜,或避機穽。不思所以致身匪躬之義,而死生禍福,一有所撓奪於中,則不惟臣之愧負初心,國家得如此之臣,而將焉用之哉?反復思惟,實無兩全之道,而竊恐一有蹉跌,終成忠孝罪人。惟有丐身一路,可以無愧於心,不悖於義,而公私之間,庶獲兩便矣。臣在朝則於國家,若九牛一毛,而無裨於淸明之治,在家則於臣父,若千金一瓠,而有補於孝理之化。兩者之間,得失較然,可不待臣言之畢,而庶蒙聖明之俯燭矣。伏願聖明,特垂矜憐,使朝廷無謬擧之失,小臣免冒進之譏,而君親之間,得以兩全,豈不傳誦四方,以爲美事哉?假使國家之用人,如匠師之鳩材,細大不捐,俱收竝畜,亦宜量材授任,使之可堪,不宜輕授以非分之職,反招其負乘之寇矣。今臣所叨之職,非若郞署百執事之職,猶可效其尺寸之愚,而責任之重,如右所陳。負乘致寇,勢所必至,臣雖欲抗顔冒出,其可得乎?臣固異於山林高蹈之士,而非有意於潔身長往者也。苟非匪分之職,而猶有可堪之勢,臣雖至愚,豈敢爲永謝明時之計,而甘自歸辜恩慢命之科乎?臣之此言,實出由中之懇,而非爲飾議之辭。伏乞聖慈,將臣職名,亟賜刋改,仍命選部,勿復檢擬。俾臣得以扶護老父,歌詠聖德,以卒天地父母終始生成之澤焉。臣旣不以諫官自處,故雖不敢以某事某事,指的爲言,而若其斷斷憂危之忱,亦已槪見於陳情丐免之中,跡涉僭猥,而情則慼矣。倘於燕閑之中,留神澄省,深創面從之習,亟恢舍己之量。必以當代第一流,畀之言責之任,而勿使如臣譾劣㤼懦者,參錯於其間。以重臺閣,以廣耳目,以爲格宸衷達輿情之本,則虞廷弼違之美,可復覩於今日,而從欲之治,指日可待。臣雖退伏田野,而志願滿足,與有榮矣。臣於昨夕,治疏將上,而見阻喉院,諉以張皇而却之。噫嘻,此豈盛世事耶?雖在輿㒗之賤,宜無不輸之情,況臣官以諫名,則諫臣之章,尤豈喉院之所可阻搪,而使不得輸其情者耶?且臣疏語,陳情乞休之外,間附憂明之忱,慨世之意,則便一言事之疏,而臣旣不敢以諫官自處,故體段自不得不少異者也。喉院之格而不奏,實是事理之外,而不幾於壅蔽之歸乎?此莫非如臣卑劣者,濫授臺閣之致,臣方自訟之不暇,而竊恐喉司諸臣,亦不宜無飭也。答曰,省疏具悉。爾叔注書登筵,官至亞長,一亦下大夫,以文蔭其幾人,旣登科爲侍從。噫,爾叔壽海,秉筆入侍。噫,其時漠然建極時,而因其諸大臣,感動之色形於外。其後有不若乎此者故勉飭,而爾叔德海,官亦何止,今爾登科。嗟,予暮年,欲見諤諤之色,欲聞錚錚之語,初聞爾章,滿紙條列,荒雜支蔓,欲聞彈世,語涉糢糊。若曰乞郡,只稱家養,此正所謂外似剛直,內無實事者也。嗚呼,暮年,予何酬答?承宣不捧,得惟允之道,予甚嘉尙,爾何斥乎?若右下敎,無指的可答,予竊慨然,勿辭察職。
獻納兪恒柱疏曰,伏以惟天惟祖宗,默垂眷騭,聖候翌瘳,縟儀載擧,臣民慶抃,曷有其極?仍伏念臣,本以無似,猥蒙洪造,從前踐歷,罔非踰涯,絲毫未報,愧懼徒積,只以筋力奔走,爲一分報效之道。日前薇垣新除,忽下於玉署持被之日,試牌踵臨,故章皇出肅,粗效往役之義矣。今則試事已竣,而抑臣目下情私,有萬萬悶迫者。臣之偏母,素嬰奇疾,居常澟綴,若不保朝夕,又自數日前,重添輪行毒感。頭疼體烘,症情危篤,食飮全廢,氣息奄奄,雜試刀圭,了無動靜。臣以終鮮之人,且乏嗣續,孑然一身,無他替勞之人,而緣臣往來試役,不遑在家。扶護無人,調攝失宜,種種諸症,轉輾層加,家僮踵至,促臣歸視。臣於是,五內飛越,按住不得,昨於詣闕之路,未暇復命,拜章徑歸矣。適値門限已過,因致喉院之退却,且以不爲入來肅拜,至有請推之擧,繼以有今日牌招之命,而顧臣母病,夜來尤劇。臣方左右扶將,實無一刻離拾供職之望。臣之情勢到此,可謂進退兩難矣。玆敢不避瀆擾之誅,略陳懇迫之私,疾聲呼籲於天地父母之前。伏乞聖慈,俯垂諒察,特許鐫削臣職,使之專意救護,仍治臣逋慢之罪,以肅朝網,以安私分,千萬幸甚。答曰,省疏具悉。爾其勿辭護焉。
司諫任觀周疏曰,伏以皇天默佑,聖候遄復,縟儀載擧,臣民慶抃,曷有其極?臣自遭人言之後,臺端一步,便同鐵限,豈有一分冒膺之理,而辭章見阻,召牌坐違,只俟逋慢之罪,特下只推之命。試牌踵臨,飭敎截嚴,義同往役,冒沒出肅,連日參試矣。晨夕往來之際,素患吐血之症,挾感猝發,嘔咯無算,今當竣事復命之時,情病俱苦,末由自力,不得不徑歸私次。伏乞聖慈,俯諒臣踪地之難强,賤疾之徒劇,亟削臣職,仍治臣罪,以肅朝網,以安私分焉。臣固不以言官自處,而適有試院之目擊者,敢此尾陳焉。有一擧子,因試所之戢奸,乘憤突入於一試官之家,詬辱狼藉,擧措駭悖。事未前聞,大關後弊,雖已移送法曹,而其在懲礪之道,決不可尋常處之。臣謂令該曹,嚴刑遠配,有不可已也。答曰,省疏具悉。聞爾章,此亦關係紀網,萬萬可駭,依施焉。
持平洪履健疏曰,伏以臣釋褐五年,濫叨誤恩,前後臺銜,非止一再,而學識淺狹,言議巽軟,虛縻豸冠之責,厚招烏噤之譏。每一思量,愧汗浹背,日前又伏承柏府除旨,合啓之時,未敢辭避。章皇出肅,粗伸義分,而一旬詣臺,徒事謄傳,伈伈泄泄,又復如前,似臣庸懦,將焉用哉?今若不以爲愧,因仍蹲冒,則一身廉防,有不足恤,其玷辱臺省,貽羞淸朝,豈細故也哉?抑臣有情私之萬萬煎迫者,臣父素患疾病,轉益添痼,居常綿惙,委頓床席。近因涼煖不適,調養失宜,添以重感,症勢危劇,寒熱竝作,咳喘不止,食飮全却,轉側須人。臣方左右扶將,焦遑罔措,官職去就,有未暇論。玆敢略暴血懇,仰瀆崇聽,臣罪至此,尤無所逃。伏乞天地父母,俯垂諒察,亟賜鐫削,以安私分,以便救護,千萬幸甚。答曰,省疏具悉。爾其勿辭護焉。
領中樞府事金相福箚曰,伏以臣於床笫呻頓之中,伏聞大臣,率備局諸宰,有所陳請,是請也,卽天理人情之所固然,而不得請則不可止者也。下情未孚,天威甚嚴前嘗屢發而旋止,然爲殿下臣子者,未行當行之禮,何嘗一日而弛于心哉?邦慶實屬於無前,臣禮宜效於殫分,大臣·宰臣,退自筵席,方在禁中,以冀積誠之垂察。顧臣忝在原任之列,豈敢或後於人哉?不幸目前之感傷忒重,仍以宿症之闖肆,痰盛咳劇,臂脚戰掉,脋牽癖動,眠食全廢。日昨內局之命,伏承於年久之後,義當竭蹶,而適當轉動之無路,未免陳懇而遞解。惶悚之極,不如無生,蒙恩調治,亦旣六七日,而一味沈淹。今此莫重之陳情,未效同聲而齊籲,秉彝之心,不以沈痾而全泯。玆敢力疾具箚,仰薦微誠。伏乞亟允所請,以副群情,仍治臣廢闕瀆擾之罪,以安私分,千萬幸甚。答曰,省箚具悉卿懇。入侍左相·諸堂,意謂已去,日昏復請,未參諸原任,其皆陳箚,此何景象,此何擧措?其雖若此,賁育雖來,何敢有無?徒使予自困而已,其所未參,其何若此?卿須安心善攝焉。仍傳曰,遣史官傳諭。
行判中樞府事臣韓翼謩箚曰,伏以臣於病狀昏涔之中,伏聞今日大臣諸宰,有入對陳請之擧。夫是請也,蓋自前日,屢發而屢止,其始發也,未嘗不據國典因人情,而其終,則輒緣殿下過謙之敎,非常之擧而止焉。雖然,國典不可以終闕,人情不可以終遏,則今日之重發,亦晩矣。噫,當千載始有之慶,擧列朝已行之典,何涉於張大,何近於康樂,而迺殿下,一例牢拒,不少體諒。群下之抑鬱落莫,固不足恤,獨不念眷荷陟降,不可無揄揚,慶關宗社,不可以自私者耶?以殿下之明,聖念及于此,其必有翻然回悟者,一兪之音,臣實翹首而祝焉。臣旣年至,無他自效,所可殫誠者,惟是承候陳請等節,而月初一感,日前重添,證狀危厲,氣息澟綴。今者齊籲,末由致身,有臣如此,生不如死。伏枕惶恐,惟大何是俟,臣不勝祈懇隕越之至。答曰,省箚具悉卿懇。今者此擧,萬萬過矣。若問予心,金石而已,若此若此,只自悶甚,今何多諭?卿須體諒焉。仍傳曰,遣史官傳諭。
行判中樞府事臣李溵箚曰,伏以臣蒙恩調治,爲日已多,有加無減,轉輾沈劇,虛嘔而食飮不下,膈煩而寢寐全失,冷汗如雨,眞元凘脫,苶然呻頓,收拾不得。此際伏聞朝廷,更有所陳請,此固輿情之所同也。臣亦嘗屢陳筵席者,而見方宛轉床玆,末由隨諸臣後,愚衷耿耿,又此附陳。卽今所請,乃天理之所不可已,邦禮之所不可闕。伏況近日,天顔勝昔,邦慶無前,凡有秉彝之天者,若不得少伸志慶之忱,則群情之抑鬱,姑勿論己,其於國體何哉?瞻天顒祝,言不知裁。伏乞亟允諸臣之請,用副擧國之望,仍治臣虧分之罪,以警具僚,不勝幸甚。答曰,省箚具悉卿懇。頃者特免,意謂快愈,尙今若此,爲卿悶焉。所請過矣,若問予心,問金問石,卿其安心勿辭,其須善攝焉。仍傳曰,遣史宮傳諭。
行判中樞府事金尙喆箚曰,伏以近日臣等之所仰請者,卽天理人情之所不可已,國體臣分之所不容廢,而群下之忱誠未孚,聖上之靳固至此。小大抑鬱,日甚一日,卽者諸大僚,又有登對申請之擧。臣亦當同聲齊籲,冀回天聽,而臣於日前,重經輪行寒疾,服藥調治。大勢雖幸少減,最是食飮全却,神息昏綴,咳嗽苦劇,聲音啞凘。以此難强之形,實無以入侍前席,未能隨諸大臣後。有臣如此,萬隕猶輕,而若其願忠之誠,寧以身進退有間?玆敢短箚以聞,惟願亟允群請,以副擧國喁喁之望,仍治臣虧分廢禮之罪,使私心安而具僚警焉。答曰,省箚具悉卿懇。今者所請,已答於韓判府批。嗟哉,衿紳孰敢撓予?未能同對,業已知矣。今見卿箚,爲卿悶焉,卿須安心善攝焉。仍傳曰,遣史官傳諭。
乙未五月十八日卯時,上御集慶堂。藥房入診入侍時,都提調洪麟漢,提調鄭尙淳,副提調安兼濟,記事官朴思機·朴聖集·崔烜,醫官方泰輿·吳道炯·鄭允德·柳光翼·丁志泰·康命徽·韓命禧,以次進伏訖。麟漢曰,昨日屢次酬應之餘,聖候若何?上曰,一樣矣。寢睡·水刺之節,亦何如?上曰,亦一樣。請進湯劑,上進御後,請診候。上曰,置之。上曰,坐直承旨入侍。出榻敎上曰,大臣·備堂·禮堂入侍。出榻敎命內局退出,諸臣以次退出。
乙未五月十八日辰時,上御集慶堂。大臣·備堂·禮堂入侍時,左議政李思觀,右議政洪麟漢,行司直具善復,仁陽君李景祜,行司直徐命膺,行司直李章吾,戶曹判書具允鈺,行司直洪樂性,禮曹判書尹東暹,右參贊鄭存謙,行司直李潤成,行司直尹泰淵,吏曹參判尹得養,同知中樞府事金華鎭,行副司直權噵,同知中樞府事沈履之,禮曹參判李海重,副司直尹養厚,右副承旨李得濟,假注書尹履相,記事官朴聖集·崔烜,以次進伏訖。上命讀李敬彬疏。上曰,同副之不受,可謂得體矣。命書疏批。上曰,同副承旨牌招入直事下敎。上又曰,大臣·備堂·禮堂入侍事下敎。賤臣履相,承命出來,與思觀等入侍,思觀進問候。上曰,一樣矣。思觀曰,此月將盡,餘日無多,臣等有一時切迫之心,敢此率備堂入來矣。上曰,黃鳥止于丘隅,聖人以爲知其所止,予之固守,亦知其所止者也。麟漢曰,初無所止之事,於何知之乎?東暹曰,止其所止,卽聖人之道,而殿下固守之心,臣以爲止於不當止之處矣。思觀曰,幸回聖心,翻然允從,臣等之所顒望也。備堂以次輪請。上曰,享年八十二,臨御五十一年,舟梁十七年,果皆慶耶?一則張大,一則豐亨,予心固守,決不允許。思觀與麟漢,請被重譴。上命退去,更命書傳敎曰,判尹有闕,秋判今已三度,守令亦有窠云,政官牌招開政。得濟讀平安道臣狀啓。上命書傳敎曰,關西道臣放未放啓本中,所稟惟一人,一體以放事,分付,他餘依啓本施行。諸臣仍退出。
乙未五月十八日酉時,上御集慶堂。藥房入診入侍時,都提調洪麟漢,提調鄭尙淳,副提調安兼濟,記事官朴思機·朴聖集·崔烜,醫官方泰輿,以次進伏訖。麟漢曰,湯劑奉進矣。上進御後,上曰,退。麟漢曰,明日亦依前乎?上曰,然矣。麟漢曰,大臣·備堂·禮堂,皆尙在矣。上曰,入侍。賤臣出來,左議政李思觀,行司直具善復,仁陽君李景祜,行司直徐命膺·李章吾,右參贊鄭存謙·洪樂性,禮曹判書尹東暹,行司直李潤成,戶曹判書具允鈺,行副司直尹泰淵,吏曹參判尹得養,同知沈履之,行副司直金華鎭,禮曹參判李海重,行副司直權噵·尹養厚偕入進伏。命書三原任批答後,上曰,領敦寧無箚,病必不差矣。思觀曰,病勢雖差,必無精神而然矣。命書領府事批答。東暹進伏奏曰,若果可已之事,則何敢如是强聒,而百而思之,不可得已,故敢此煩達矣。上曰,予欲無答矣。思觀曰,下情悶迫,願賜垂察焉。上曰,察故若是酬應矣。麟漢曰,察而有其實,伏望矣。東暹曰,今日雨澤,天所以副萬民之望也。臣等之所望,亦豈非殿下之所當副者乎?思觀曰,禮判之言是矣,體天宜矣。上曰,退。思觀曰,更鼓將下,侵夜陳達,極甚惶悚矣。臣等宜待首席之出,而今月不多,故若是煩聒,願被體下之恩。上曰,退。東暹曰,若有古之良臣碩輔,則應有感回之道,而此臣等不職之罪也。思觀曰,今雖退去,而寧被罪,不得不更入陳達矣。大臣以下先退,命書兪恒柱批答,命奏公事。
上在慶熙宮。停常參·經筵。
夜五更,灑雨下雨,測雨器水深二分。
藥房都提調洪麟漢,提調鄭尙淳,副提調安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。兩次悶予,予心萬倍,氣何暇諭?只歎冥然,觀今擧措,予有意焉,其若從容,予當見焉。若有駭擧,雖建功何飮焉。
中宮殿·惠嬪宮,藥房口傳問安。答曰,知道。
傳于李命彬曰,內局入侍,忠淸兵使同爲入侍。
李得濟啓曰,合辭闕啓,已至多日,而諫院無進參之員,除在外·陳疏受由外,司諫任觀周,卽爲牌招,何如?傳曰,允。
掌令李廷烈啓曰,請固城縣充軍罪人咸道亨,依本律處斷。措辭見上請還寢罪人梁成卜,減一律島配之命。措辭見上新除授執義李衍祥,時在江原道金化地,請斯速乘馹上來事,下諭。答曰,勿煩。下諭事,依啓。
李得濟,以兵曹言啓曰,今五月十九日,靈巖居幼學宋祥弼,海州居幼學李春培稱名人,自興化西挾門入來,鳴申聞鼓,依定式,下該曹推問,何如?傳曰,允。
又以刑曹言啓曰,除授本曹判書李潭,時在京畿廣州地,乘馹上來事,令政院,稟旨擧行,何如?傳曰,允。
李命彬,以奉常寺官員,以都提調·提調意言啓曰,東籍親耕田所種大麥,今五月念間,當爲成熟之意,敢啓。傳曰,當德游親受矣。
又以禮曹言啓曰,卽接奉常寺所報,則大麥,今五月二十日刈取封進云。依傳敎,親受以此日擧行之意,分付,何如?傳曰,允。
李得濟,以兵曹言啓曰,今五月二十日,文臣朔試射日次而親臨受麥相値,不得爲之之意,敢啓。傳曰,允。
傳于李命彬曰,明日大麥親受安徐,麥穗依親受例內入,所盛之器,亦一體入之。
李得濟,以禁衛營·左右捕廳·一二所巡廳言啓曰,去夜犯夜人無所捉,敢啓。傳曰,知道。
又以御營廳言啓曰,去夜三更量,本廳新營冶所灰庫,偶然失火,空廊十六間許,連爲燒燼。仍卽救火,而入直將校不能檢飭之罪,自臣營從重科治之意,敢啓。傳曰,知道。
李命彬,以侍講院言啓曰,本院除授說書韓晩裕,自鄕上來云,卽爲牌招察任,何如?傳曰,允。
藥房口傳啓曰,臣等祗奉湯劑,顒俟召音,備忘連下,辭旨截嚴,至令逐送扁鵲,繼下退去之命。未敢知聖明,何爲而有此擧乎?湯劑之關重,顧何如也?聖念不及於保護之方,過重之敎,若是荐疊,臣等誠不勝區區焦迫之至。日勢向暮,轉益抑鬱,玆敢不避煩猥,詣閤控籲。伏乞暫許持湯劑入侍,千萬至祝,惶恐敢啓。
藥房口傳再啓曰,臣等冒控悶鬱之忱,未蒙召接之恩,日勢已曛,門鑰漸近,顒俟閤外,轉益焦遑,衷情所迫,有不敢遲待批下,更此煩籲。伏乞亟降兪音,俾進湯劑,千萬懇祝,惶恐敢啓。
備忘記,悶晝長困諸臣,此可代百日宴,招內局衆隨來,三猶悶其況加,從容然後飮建功,令掌務藏鎖鈔。
備忘記,五爵酒可乎,兩建功可乎?令大臣諸臣,其宜自擇焉。
備忘記,連建功延年可乎?日受悶受宴漠然,若何若何,其若何其若何?今日海東諸臣,咸知此意焉。
備忘記,嗟哉,近日食息勝,造物來日困予,宴勝於建功,一何若此?予自矢心,觀其勢將駭擧,予有駕轎,一有命掩三窓。若今日來擧子,三行衣詣舊邸,千乘浮雲,萬機楚越,此心可欺,彼蒼可見。其像必擧措,見幾作何待日,豈特此?若復請先却湯,此果勝乎,從容勝乎?令諸臣皆知悉。
備忘記,悠悠此心,蒼蒼照臨,心雖欺蒼可欺,若是冥然卽建功,若是支撑亦建功,受困諸臣卽建功,曰宴曰宴亦建功,觀其像必有擧,臥舊邸於予得。嗟哉,此世,於朝鮮何?觀其像,其若默,豈曰智,其若受何顔拜,自此日,困建功停飮。雖下敎者,只見承旨,內局何敢進?鎖鈔亦何捧,若復酬應,豈曰孝乎?觀其氣像,將會二品。嗟,來月何月,何來月,雖今月,一朔有五兩日慮焉。此時許宴,豈曰孝乎?亦云何人,自今後,爲國酬應文書,何飮建功?諸扁鵲逐開陽門。
傳于李命彬曰,大臣·諸宰尙在云,藥房其亦退去。
傳于李得濟曰,次對爲之時,備堂方許入,常時則勿許入開陽門事,分付。
備忘記,今聞大臣·備堂皆在云,聞此敎猶若此,此豈誠勸耶?是脅君也。予心旣定,何飮建功?建功湯灌禁川橋,諸扁鵲逐開陽門,若遲滯當殿座。
備忘記,其令見今從容,其果然此勉承,復建功必將來,以予氣何乘轎?一建功當禦百,若循例明將會。嗟,予心彼蒼照,豈飾言誠由中,於近日因其此,八十二加六年,其果然八十八,慷慨亘懷萬億。
備忘記,嗟,暮年當今日,一建功禦百鬧,以予氣何乘轎,氣少勝因此苶,其果息予果信。
備忘記,今予此走舊邸,八十二豈曰君,凝然拒何苟且,今若此皆建功。
備忘記,近者宿食少勝,心切訝焉,造物果來,宴其勝乎,君便勝乎?令今日諸君子擇焉,因此而氣若此,今日海東人,諒何若此乎?
備忘記,今受宴果百歲,諒君心何敢請?今若此皆誠淺,興懷此何心食,猶追慕只自飽,少勝氣今若此,嗟,諸臣其曰忠。
傳于李得濟曰,騎馬二匹立之,宣傳官二員,分送東西郊,牟麥看審來奏。
卽者議政府錄事來言,右議政洪麟漢,以爲誠未格天,荐奉嚴敎,罪在溺職,徒煩冒籲,惶懍之極。逬出闕外,恭俟鈇鉞之誅,今方胥命云,仍納命召,何以爲之?敢稟。傳于李得濟曰,右議政勿胥命事,遣史官傳諭,因傳命召。
傳于安兼濟曰,都提調入來後,卽爲入侍。
傳于李命彬曰,內局入侍。
平安監司蔡濟恭疏曰,伏以惟天惟祖宗,眷佑我聖躬,藥院撤宿,乃在翌日,薄海民胥,歡忭惟均。況臣積年嘗藥之餘,逖違天陛,始也焦遑,終焉舞蹈,百倍常品。仍念臣,以菲才薄能,濫叨雄藩,居然周歲于玆矣。懼私分之太濫,願淸光之歸覲,繕寫辭疏,已有日矣,而但民債一事,旣已質言於狀聞之中矣。事幾就緖,猶有鄭重,姑未及上聞,而要亦不遠矣。此際因李定妻擊鼓籲天,十行絲綸之出於朝紙者,誣罔情狀,旣盡俯燭。終又庇覆臣慰藉臣,殆無餘蘊,雖使臣自明,亦不當外此而別爲之說。日月之照容光,慈母之保稚子,何以加此?奉讀以來,涕血霑襟,益不知死所。臣雖疲劣,豈忍與渠爭辨?有若較挈之爲,而第其援辭,滿紙構虛。一則爲欺罔天聽之圖,一則爲驅臣私憾之計,臣安得不痛陳其本末,以破奸細之心腸乎?蓋此李定者,或以李定爲名,或以李宅爲名,幻名閃倏,蹤跡殊常,爲人所指目者久矣。臣未嘗一接其面,忽於今春,造門請謁,待小人不惡而嚴,聖經攸訓,臣强意招見,一二言而止。其後再來三來,亦未嘗接話,臣固慮其慍憾之在此,而亦豈料次骨之怒,別在於臣之年前筵席奏語乎?臣於春巡在途之時,聞承召憲臣,因李定之詬辱臣於浿江舟中稠廣之座,捉囚獄中而去云。故臣不勝怪駭,使人廉之,則蓋定以臣年前奏語,爲必報之讎,而又以初未嘗發於臣口者,造作爲言,旨意極其陰慘。末乃醜辱臣無數,同舟之人,莫不扼腕憤憤。噫,臣雖無似,卽朝廷之重臣也。爲重臣者,有懷無隱,奏事筵席,而人以其言之有妨於自己,爲必報之計者,古豈有乎?率是道以往,廟堂之上,臺閣之中,凡論斥人者,當不免遭罹辱境於被論之人矣。國若有一分紀網,渠以幺麽微品,安敢逞毒於筵奏之語,以爲報復之圖乎?況臣年前奏語,不過爲慮嶺南鄕戰之日益熾發,仰冀聖上之隨處照察而已。初未嘗別有他語,此則聖明,當記有之矣。於此,定有何可怒之端?況筵席奏語,何等嚴重,而敢以臣所不奏者,僞造句語,欲於年久之後,煽動衆聽。律文所云妖言二字,實爲定準備,況憲臣旣令囚繫,故臣果捉來巡到處諭之曰,國之所以爲國,紀網與名分而已。汝於在京時,若詬辱重臣,則秋曹當刑之矣,憲府當刑之矣。況衆辱道臣於營下稠會之中,於紀綱何,於名分何?其所添改奏語叵測爲辭者,又非妖言而何?定亦始乃自知其罪,惟願受刑。臣果只施一次刑,以妖言照律,定配於慶興地,本事顚末,如斯而已。今其妻乃敢突入禁門,有若眞有抱冤之事,而其所爲言,首引趙德謹,爲推諉之資,終以私憾等語,爲構臣之計。德謹之時未到平壤,四聰已悉,傳敎隨下,臣不必更事架疊,而至若私憾,尤不滿一哂。臣忝居宣化之地,所欲樹者紀綱,所欲扶者名分,何嘗有一毫私喜怒於一介李定,而爲法外之刑乎?嘻噫,女人何知?慫㥚而爲此事,欲欺聖聰者,其亦可痛也已矣。雖然,臣以崇品道臣,名入於秋曹納供之中,淸朝之貽羞極矣。以何顔面,更對四十州民庶乎?況臣周歲西關,不習風氣,臂脚有痿痺之漸,神精多昏昧之時,公牒民訴,漫不酬應。若不及今還京,任便調治,則前頭之慮,有不可言矣。疾痛之極,玆敢鳴號。伏乞聖慈,曲推終始之恩,亟降鐫削之命,以幸公私,以卒生成,千萬幸甚。答曰,省疏具悉。李定妻鳴申聞鼓,此事不問可知,故先下敎,問於趙德成,則其亦孟浪,而伊後更思,此必是渠自製其文。令妻若此,不問可知,然緣何若此,以待卿章。今聞卿章,其亦瞭然,於卿何足掛齒?非特此也,因爲此卿若解職,於國體何?卿勿過辭察任。
傳于安兼濟曰,內局入侍,儒臣持問答,同爲入侍。
乙未五月十九日辰時,上御集慶堂。藥房入診,忠淸兵使同爲入侍時,都提調洪麟漢,提調鄭尙淳,副提調安兼濟,記事官朴思機·朴聖集·崔烜,忠淸兵使南益祥,醫官方泰輿·吳道炯·鄭允德·徐命緯·柳光翼·丁志泰·康命緯·白文昌,以次進伏訖。麟漢曰,夜間聖體,若何?上曰,一樣矣。寢睡·水刺之節,亦何如?上曰,亦一樣矣。請進湯劑,上進御後,請診候。上曰,置之,退待下敎。麟漢曰,大臣·備〈堂〉·禮堂入來矣。上曰,入侍。賤臣出來,左議政李思觀,行司直具善復,仁陽君李景祜,行司直李章吾,戶曹判書具允鈺,司直洪樂性,禮曹判書尹東暹,右參贊鄭存謙,副司直李潤成·洪趾海,副司直尹泰淵,吏曹參判尹得養,同知金華鎭,副司直權噵·尹養厚,偕入進伏,以次問候後。上曰,不須多言,太康矣。予雖步,當臥於舊邸矣。思觀曰,何爲如此下敎?今月將盡矣。上曰,視中州。東暹曰,卽今何問於中州乎?思觀曰,彼人不過以田獵,爲典禮矣。上曰,考見大淸會典,亦有禮矣。東暹曰,取法三代可也。上曰,帝堯游康衢之後,又過幾年,其時未聞有賀也。麟漢曰,豈無賀乎?但儀文未備耳。景祜·允鈺·趾海等,亦合辭固請。上不許。麟漢曰,昨日以更鼓將下,故惶恐而退矣。日日如此,豈不悶乎?上曰,予若許之,則十日內,將有日乎?麟漢曰,豈無日乎?兪音若下,則可擇日矣。上曰,此後更有,則何以爲之?麟漢曰,明年亦可爲矣,而非此時所可達也。上曰,予意欲往舊闕,親試文武,而此猶不爲,亦或太康之意也。思觀曰,臣則曰太伈伈矣。允鈺曰,此非太康,願下兪音。上曰,戶曹其有擧行物力乎?允鈺曰,兪音若下,則豈無擧行之物乎?詩云躋彼公堂,稱彼兕觥,此亦頌君之辭也。上曰,此亦有樂乎?東暹曰,雖土鼓,亦有之矣。允鈺曰,以書傳觀之,賡載之歌,擊石之音,無非樂也。麟漢曰,備堂責臣等以何不會二品以上,而臣意則欲從容陳達,故不敢會二品矣。東暹曰,非但臣等之心,雖問於輿㒗,必請之矣。上曰,輿㒗亦時體也,若聞二品聚會,則予亦有下敎者矣。其退去,思觀起伏曰,今此所達,乃莫重莫大之慶,而欲至簡至略爲之,旣非張大之事,則殿下,何爲看作大事乎?殿下若以臣等所請爲非,則明降責罰,然後國體尊矣,群情伸矣。今年明年,伈伈度日,此豈臣分之所在乎?東暹曰,雖有退去之下敎,旣借此方寸之地,不得請則不敢退矣。上曰,退。思觀起伏曰,瀆擾之罪漸大,而實有慨然者矣。此慶堯舜之所無也,當時稷契,若逢此慶,則豈不能感回堯舜之聽乎?臣等雖無似,若其所請,則乃天理人情之當然,質諸聖人而無疑者也。上曰,問於聖人而來,命退。大臣·諸宰先退,仍命忠淸兵使南益祥進前。宣諭後,上曰,爲人,何如?兼濟曰,精矣。命儒臣,持問答入侍,副應敎洪景顔,副修撰安大濟進伏。命讀問答後,命書傳敎曰,近者申聞,可謂寒心,而今者善興極矣。除他事,爲其子,其父以有謂無,此關係倫綱,不可尋常處之。善興亟施訊配律,以勵風敎,此事已然,禁其偸用,倍於閭家借入。此等處嚴加禁斷事,申飭,仍命退出,以次退出。
乙未五月十九日酉時,上御集慶堂。藥房入診時,都提調洪麟漢,提調鄭尙淳,副提調安兼濟,假注書尹履相,記事官朴聖集·崔烜,醫官方泰輿,以次進伏訖。上進服湯劑。麟漢曰,臣等精誠淺薄,不能格天,莫非臣罪,乞被重譴。上曰,予以爲卿等知予之心,予心惟在於固守二字矣。麟漢曰,俄者所下傳敎中脅君二字,是臣子之大罪目,臣等承此嚴敎,何敢抗顔乎?上命書傳敎曰,噫,今予心可質彼蒼,故慷慨中下敎,其中二字,自覺過矣。更以將何擧措頒布?麟漢曰,諸醫依下敎盡逐,內局無守直之人,何以爲之耶?上命書傳敎曰,旣下敎,特寢諸扁鵲下敎。上曰,各廳醫官入直事,下敎。麟漢曰,明日大麥親受,命下矣。太常提擧,當爲陪進,而李瀰有實恙云,何以爲之耶?上命書傳敎曰,當受麥,太常提擧李瀰許遞,以判金吾爲提調。內局先退,上曰,坐直承旨入侍事,下敎。右副承旨李得濟進伏,命讀公事,得濟讀畿伯狀啓。命書傳敎曰,今聞畿伯狀聞,金就徵與金若淵妻所爲,其涉可尙,令該曹,考例草記褒嘉。又讀關東伯狀啓,命書傳敎曰,江原道臣狀聞,其年或加或減,欲同其年者,若是夥然,曷勝寒心?旣下敎渠自首,今番則參酌,此後復若此,其子當投畀,以此嚴飭諸道。仍退出。
上在慶熙宮。停常參·經筵。
藥房都提調洪麟漢,提調鄭尙淳,副提調安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。因豐亨此心動,今者氣曷勝悶,從容息便調攝,庶可爲陽世人。
中宮殿·惠嬪宮,藥房口傳問安。答曰,知道。
傳于安兼濟曰,內局入侍。
傳于李命彬曰,赴擧儒生幾許人來知入。
李命彬啓曰,因刑曹草記,本曹判書李潭,時在京畿廣州地,乘馹上來事,令本院,稟旨擧行事,允下矣。斯速乘馹上來事,下諭,何如?傳曰,允。
李崇祜啓曰,合辭闕啓,已至多日,而今日諫院,無進參之員,除在外·陳疏受由外,司諫任觀周,卽爲牌招,何如?傳曰,允。
備忘記,嗚呼,憶昔年興懷,眞孝悌道也。因此而有駭然,且晝夢豈偶然?因此特査關東果然猶本道而然。嗟,其夢若指導,加十年抑何意?雖加資猶駭然,加歲饌誠微事。昔帝堯壽多辱,正今日謂此輩,初追慕以猥雜,於此後豈此命,從容惟於今後。朝鮮人稱甲戌,免軍役加其年,究其心誠可殆,因其恐爲此擧,何異乎曰爲人?於今日招六十,給米斗亦由乎慨然,此後若此,豈曰人,慷慨亘今復諭。
傳于李世奭曰,承旨詣崇賢門。
又傳于曰,文化儒生李時聃,令該曹,試紙給之,闕門外老人九名,令惠廳,各給米三斗,惠郞坐於闕門外,使之分給。
李命彬,以奉常寺官員,以都提調·提調意言啓曰,東籍親耕田所種大麥打作,則所出爲三石十斗之意,敢啓。傳曰,知道。
李世奭,以禮曹言啓曰,今聞畿伯狀聞,金就徵與金若淵妻所爲,其涉可尙,令該曹,考例草記褒嘉事,命下矣。取考道臣狀本,則金就徵爲親誠孝,金若淵妻洪氏,從夫殉節,俱甚嘉尙。金就徵,合施贈職,洪氏宜有旌表之道,而事係恩典,臣曹不敢擅便,上裁,何如?傳曰,依例旌表贈職。
又以禮曹言啓曰,今此庭試時諸試官,所當依前定奪,書入書題,待啓下後,進往試所,而戊戌丙辰己未丙戌甲午,因本曹啓辭,書題陪往,自是承旨之任。諸試官,不必留待,若待落點書題啓下後進去,則擧子入庭,必至差晩。諸試官則先爲進詣試所,承旨待書題啓下後,追後陪往事,亦有定奪矣。今番依此擧行,何如?傳曰,允。
李崇祜,以兵曹言啓曰,今五月二十日,水原居幼學朴基祖稱名人,自興化西挾門入來,鳴申聞鼓,依定式,下該曹推問,何如?傳曰,允。
又以御營廳·一二所巡廳·左右捕廳言啓曰,去夜犯夜人無所捉,敢啓。傳曰,知道。
持平金翊休啓曰,請固城縣充軍罪人咸道亨,依本律處斷。措辭見上請還寢罪人梁成卜,減一律島配之命。措辭見上答曰,勿煩。
副校理李命勳疏曰,伏以皇穹眷顧,陟降垂祐,聖候遄復,賀儀載擧,臣民慶抃,曷有其極?仍伏念臣於見職,豈有一分堪承之望,而含恩畏義,未敢言私,因仍蹲冒,今至屢朔矣。目今情事,實有萬萬難强者,臣之偏母宿病,素以風眩,苦歇無常,近添輪感,諸症增劇,食飮全廢,元氣凘綴。臣以終鮮之身,左右扶將,晝宵焦灼,時日之內,實難離捨供仕,玆敢冒昧仰籲於仁覆之下。伏乞天地父母,俯垂矜諒,特許鐫遞,俾便救護,仍治臣瀆擾之罪,以昭法紀,千萬幸甚。踏啓字。
乙未五月二十日卯時,上御集慶堂。藥房入診入侍時,都提調洪麟漢,提調鄭尙淳,副提調安兼濟,記事官朴思機·朴聖集·崔烜,醫官方泰輿·吳道炯·鄭允德·柳光翼·丁志泰·康命徽·韓命禧,以次進伏訖。麟漢曰,夜間聖候若何?上曰,一樣。寢睡·水刺之節,亦何如?上曰,爲矣。上曰,李定誰之族?麟漢曰,不能詳知,而侍從李秀逸之族云也。上曰,關西伯曾有所奏,故必如此矣。麟漢曰,昨見關西伯疏語,則以嶺南鄕案事有所奏,而致此云矣。上曰,故相李宜顯,爲人疎脫,而於嶺南,見辱云矣。麟漢曰,然矣。疎於凡事,而密於文矣。上曰,其子孫,何如?麟漢曰,有蔭仕者矣,今則無矣。仍命書傳敎曰,嗚呼,故相李宜顯,予則曰脫俗人,因一事偶然而思,今日問其孫莫知,若是零替,予庸愴惜。令禮曹特爲立後,仍令銓曹調用,以表予憶故相之意。上曰,故相立後之人,將何處得來?麟漢曰,頃聞仁陽與領相酬酢之言矣。旣有傳敎,問於仁陽,則宜有其人矣。上曰,仁陽之族乎?然則無疑矣。請進湯劑,上進御,請診候。上曰,今日則盡爲診之。泰輿奏曰,脈候左右三部,度數調均,滑體一樣好矣。道炯診候奏曰,度數調均,滑體則大體同矣。上曰,與前異乎?道炯曰,少不足矣。允德等曰,度數調均,滑體一樣,而少不足矣。麟漢曰,三貼不進,今已久矣,今日則三貼宜矣。上曰,苟且矣。麟漢曰,每每如此,不能無憾於天地之大也。上曰,卿等先退。麟漢曰,今日欲請出送提調更煎以入,而一入侍兼進未安,午間一貼,夕間一貼好矣。上曰,領敦寧今則差乎?麟漢曰,向時一兩日,極重矣。命書傳敎曰,此等時金領敦寧無一箚,於予可謂扶助,而予庸悶焉。令內局,蔘補材助焉,以示予意。上曰,故重臣,非可以疎脫論者也,領敦寧旣老之後,漸漸同矣。麟漢曰,臣雖退,而今日,則三貼進御伏望矣。命退,諸臣以次退出。
乙未五月二十日酉時,上御集慶堂。藥房入診入侍時,都提調洪麟漢,提調鄭尙淳,副提調安兼濟,記事官朴思機·朴聖集·崔烜,醫官方泰輿,以次進伏訖。麟漢曰,湯劑陪來矣。上進御後命退,麟漢曰,明日亦依前乎?上曰,然矣。兩提調先退,兼濟讀奏公事後,諸臣以次退出。
上在慶熙宮。停常參·經筵。
藥房都提調洪麟漢,提調鄭尙淳,副提調安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診詳察聖候爲宜。臣等不任區區憂慮,敢來問安,竝此仰稟。答曰,知道。月幾畢予懷何,悶予心惟建功,若數日停此湯,嗟,予心庶可伸,氣何諭待敎侍。
中宮殿·惠嬪宮,藥房口傳問安。答曰,知道。
李得濟,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
備忘記,若今日開門,何有待漏院記,其君醒待開闕門,何時開誠慨然,承旨何時醒,於暮年誠慨然。
傳于安兼濟曰,內局入侍。
備忘記,嗟哉,暮年惟依,其時禁漏三官,以此爲權,其敢操縱,差備三人,亦效此輩,報時遲滯,此意海東人皆記過。
備忘記,嗚呼,八十二歲,洞諭五十餘年予懷,爲予今日海東大小臣僚衆庶,咸聽咸聽。嗚呼噫,見諸葛表若尋常,豈曰忠?見李密表其若尋常,亦曰孝乎?聞此敎若泛看,亦曰海東北面者。嗚呼,予年十九前,長在闕中,問寢龍樓,侍奉承歡。十九歲二月十二日就邸,纔三歲甲午直宿,八朔後復就邸,而冬臘復直宿。嗚呼,戊戌三朔,心膽皆氷,起服復直宿,至於庚子,五朔藝文,微忱若何?十月詣邸,翌年八月,承建儲命,復入闕。自此以後,復闕中人,纔五歲逢甲辰,五倫中孝悌二字,何謂乎予?嗚呼,此後,依我慈聖,嗚呼,丁丑,永慕堂辭慈顔,嗚呼,此後,其作何樣人?況八十二歲今月。嗚呼,頃年,怳若乙酉,驪州一拜後,嗟哉,幾十年,其能復拜,若此而暮年逢今月,心若何若何?嗚呼,百年後,復瞻攢宮,少伸其誠,而其後幾年,陵草已宿,其能復拜,暮年逢此日,心若何若何?嗟,予建儲,怳若獻陵,而于今暮年,諱辰復逢,亦豈孝乎,豈特此乎?其兼何日,遙瞻祖宗,心膽皆隕,雖瞻敬奉,微忱何抑?以此觀也,五倫豈有三?嗚呼,中旬後,瞻彼東郊,惟憶國初。嗟哉,八旬,今何逢此?甲戌乙亥,晝夜尙誦,雖逢此日,咫尺東郊,其能伸禮,若此豈八十,其雖八百,何足道乎?此諭云大,今日何日,予豈木石?初則莫諒,今覺曰五,加以今日,是曰慈乎?頃年受爵,一則追慕,一則尊年,其猶悔也。嗟哉,一宴,於予判矣,其況今月,何豐亨何張大?嗟哉,近者,睡雖勝亦思食,因此後,雖今世若前生,此亦造物豐亨。嗟哉,諸臣,聞此敎復萌心,曰予臣曰予臣。
傳于安兼濟曰,內局入侍。
傳于李世奭曰,內局入侍。
傳于李得濟曰,騎馬二匹立之,宣傳官二員,出送江上,漕船幾隻來泊,而入倉與否知來。
李世奭,以內醫院官員,以都提調·提調意言啓曰,鍼醫李春敷,言語輕率,擧措駭妄,不可置之於醫官之列,卽爲汰去,何如?傳曰,允。
又以禮曹言啓曰,直赴殿試人,特爲同赴於今番庭試事,命下矣。乙未二月儒生製述入格進士朴行淳,同月殿講入格生員韓永運,幼學申配權。同年三月三日製入格幼學沈能弼,同月忠良科入格生員李奎燮。同年四月殿講入格幼學卜台衡·柳誨,竝直赴於今此慶科文科庭試。癸巳三月三日製入格幼學趙公鎭遭故,今已闋服,一體許赴,而甲午年二月濟州道科入格幼學姜鳳瑞·張漢喆·金慶會,以海外,未及上來,許赴於後科殿試,何如?傳曰,允。
又以禮曹言啓曰,傳曰,嗚呼,故相李宜顯,予則曰脫俗人,因一事偶然而思,今日問其孫莫知,若是零替,予庸愴惜。令禮曹,特爲立後,仍令銓曹調用,以表予憶故相之意事,命下矣。問于本家,則故相臣李宜顯奉祀孫故郡守李學祚無後,以其同姓八寸兄完祜之子在德,完定立後云。依聖敎,李完祜之子在德,立爲李學祚之後,立案成給之意,敢啓。傳曰,知道。旣下敎,年若成長,依下敎,令銓曹,亦爲調用。
李得濟,以兵曹言啓曰,今五月二十一日,武臣賓廳講書日次,而中日相値,不得爲之之意,敢啓。傳曰,知道。
備忘記,昔年勸奬者,庭試在近,直赴者當赴庭試,明日隆武堂親臨,三廳勸武軍官,柳葉箭一巡,片箭一巡待令。試官騎判·訓·御兩將,郞廳試官入直騎郞·入直兩摠郞,侍衛只入直,只入正時,儀注時刻單子安徐。
傳于李世奭曰,明日試射時,只該房承旨入侍。
李得濟,以訓鍊都監·一二所巡廳·左右捕廳言啓曰,去夜無犯夜人被捉之意,敢啓。傳曰,知道。
大司憲鄭光漢,大司諫申益彬,掌令李廷烈·申昕,持平金翊休·洪履健,獻納兪恒柱啓曰,請黑山島圍籬安置庶民罪人李迪輔,亟令王府,拿鞫嚴問,快正王法。措語見上答曰,已諭勿煩。
大司憲鄭光漢,掌令李廷烈·申昕,持平金翊休啓曰,請固城充軍罪人咸道亨,依本律處斷。措辭見上請還寢罪人梁成卜,減一律島配之命。答曰,勿煩。
乙未五月二十一日辰時,上御集慶堂。藥房入診入侍時,都提調洪麟漢,提調鄭尙淳,副提調安兼濟,記事官朴思機·朴聖集·崔烜,醫官方泰輿·吳道炯·鄭允德·徐命緯·柳光翼·康命徽·白文昌,以次進伏訖。麟漢曰,今日日氣蒸鬱矣,聖候,若何?上曰,一樣矣。寢睡·水刺之節,亦何如?上曰,同矣。請進湯劑,上進御後,請診候。上曰,置之,退待下敎。麟漢曰,連未三貼,下情悶矣。上曰,二貼足矣。麟漢曰,中宮殿湯劑,三十貼稟定矣。繼用當否,下詢處之,何如?上曰,何如?泰輿等曰,姑停宜矣。上曰,中宮殿進御湯劑,旣準三十貼,姑停事。出榻敎兩提調先退,兼濟讀奏公事。上曰,此草記何爲復入?兼濟曰,再昨日草記,乃朔試射相値,此草記,乃受麥相値也。上曰,然乎?爻周改書知道。命退,諸臣以次退出。
乙未五月二十一日酉時,上御集慶堂。藥房入診時,都提調洪麟漢,提調鄭尙淳,副提調安兼濟,假注書尹履相,記事官朴聖集·崔烜,醫官方泰輿進伏訖。上盡覆湯劑,麟漢曰,目今悠悠萬事,惟在於聖躬之保護,而此何事也?上曰,忠孝之道盡虧,予決不飮此湯矣。麟漢曰,臣等非不知追慕之心,而進御建功,亦追慕中事,陟降下臨,豈不喜殿下之進服湯劑乎?請更煎來,尙淳出去,更煎進來,麟漢等苦請進御,上仍進服。麟漢曰,備堂下敎之後,雖有事,不得入闕,已屢日矣。上命書傳敎曰,再昨日備堂下敎安徐,諸臣仍退出。
上在慶熙宮。停常參·經筵。
寅時,下雨,測雨器水深八分。
自昧爽至辰時,下雨,測雨器水深八分。
昧爽,下雨,測雨器水深五分。
藥房都提調洪麟漢,提調鄭尙淳,副提調安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。昨諭予懷,强飮建功,是豈孝乎?亦曰悌乎?今予若此,其皆此湯,竟夕慷慨,心何抑乎,氣何諭乎?待敎入侍。
中宮殿·惠嬪宮,藥房口傳問安。答曰,知道。
傳于李世奭曰,內局入侍。
備忘記,建功兩次進,若飮冷水,苟且湯今爲冷水湯,復何强飮?內局皆休知然後,予當夕水刺,其令知悉。
傳于李世奭曰,次對進定於明日。
備忘記,明日當爲祗迎,皆依前,待下敎只入正時。
傳于李得濟曰,該房承旨詣閤。
又傳于曰,日勢如此,試射停,三軍門大將觀日勢,勸武軍官柳葉箭一巡,片箭一巡試射以入。
備忘記,尙書曰敬授人時,其敬字意深,而近者駭然特甚,敬意焉在?另飭雲觀。
備忘記,予見唐音,昔漢時,圖畵中興功臣二十八將南宮雲臺。今予以文,代畵形容,今日南衙北寺,此亦苟且翁一端也。
備忘記,昨已夢醒,强勸以飮,此何人乎?予悶者,今皆言食色,卽人重者,而色已判。食雖强坐以食,莫知其食,製述寓懷,而中官皆用謀。頃者能書者,用謀以啞,佯若莫能對,昔之多氣者,於今已挫,其雖善書者,僅具人形。欲製述其誰書?左右中官,其皆乳臭之人,予何能悶也?差備待令人,長僅尺餘,能步而已。昔則其能號令百司,於今諂諛此輩,凡諸命知來,徒知此輩欺君爲能。自曰讀書士夫庶可勝也,顧瞻爲乎一般時體,懇惻之敎,視若尋常,一皆豐亨。嗚呼,八十二歲,將何爲君?嗟哉,今日,其知者煎陳根苟且湯,何云此命?令予若此,皆此湯而然也。於文於武,庭試在近,故雖體昔命此,此亦節目也。何云大體?誠苟且亦冥然矣。雖然,自夜今雨,吾民萬幸,嗟哉,暮年,庶可一助也夫。
傳于李命彬曰,禮房承旨馳詣太學,朝食堂到記取來。
備忘記,今予若此,昔奬者今闕者多,況庭試在近,昨見禮曹草記,予心若何?於武旣命,文武何異?旣命禮房,取來朝食堂到記,取來後明朝崇政殿。太學朝食堂儒生,今日學殿講,而試官左相·禮判·國子長,趙載俊·李在協·兪恒柱·朴相甲,講經書入受點。
傳于李命彬曰,試官李瀰代李海重,李在協代李邦榮爲之。
又傳于曰,明日祗迎處,當受試官·儒生之拜,其令知悉。
李命彬啓曰,試官趙載俊,時無職名,令該曹,口傳付軍職,何如?傳曰,允。
兵曹口傳政事,副司直趙載俊。
傳于李命彬曰,承旨詣崇賢門,鄕民待令。
傳于李世奭曰,中官安國來,莫重下敎,駭然傳之,記過。承旨詣差備門,前排待令。
又傳于曰,中官安國來,刋名內府。
李命彬,以內醫院官員,以都提調·提調意言啓曰,院鍼醫李春敷汰去代,前鍼醫朴春源還差,令該曹付軍職,冠帶當仕,何如?傳曰,允。
李得濟,以訓鍊都監·禁衛營·御營廳言啓曰,三軍門大將觀日勢,勸武軍官柳葉箭一巡,片箭一巡,試射以入事,命下矣。依傳敎,慕華館,試射設行之意,敢啓。傳曰,知道。
李世奭,以訓鍊都監·禁衛營·御營廳言啓曰,三軍門勸武軍官等柳葉箭一巡,片箭一巡試射後,入格之類,單子書入之意,敢啓。傳曰,知道。
又以禁衛營·一二所巡廳·左右捕廳言啓曰,去夜犯夜人無所捉,敢啓。傳曰,知道。
傳于李世奭曰,今番勸武科直赴人,皆付今庭試。
大司憲鄭光漢,行大司諫申益彬,掌令李廷烈·申昕,持平金翊休·洪履健,獻納兪恒柱啓曰,請黑山島圍籬安置庶民罪人李迪輔,亟令王府,拿鞫嚴問,快正王法。措語見上答曰,已諭勿煩。
大司憲鄭光漢,掌令申昕,持平金翊休啓曰,請固城縣充軍罪人咸道亨,依本律處斷。措語見上請還寢罪人梁成卜,減一律島配之命。措語見上答曰,勿煩。
行大司諫申益彬,獻納兪恒柱啓曰,請固城縣充軍罪人咸道亨,依本律處斷。措辭見上答曰,勿煩。
左承旨尹坊疏曰,伏以臣跡本孤覊,而濫蒙洪造,出入近密,居然幾數十年矣。恩得簡拔,報蔑絲毫,居常愧懼,若無所容,惟殫竭心力,奔走供仕,是臣區區自效之道。雖有切至懇,豈敢爲以私干瀆之計,而第臣有情理之萬萬悲切者,不敢自外於孝理之下,輒此冒陳焉。臣之偏母,夙嬰奇禍,積包危疾,床笫寄命,羸毁無餘,而近年以來,轉成風痺之症。手足之始以麻木者,漸至偏枯,肢體之艱於運動者,幾乎不遂,痰火內熾,寒熱交作,膚柴削,氣息綿惙。每有朝夕難保之慮,而臣本家世貧窶,臣亦拙於營生,藥餌扶護之節,不能盡情。臣又以終鮮之人,情私之懇迫,尤異於他人,而十日飢寒,反爲病母憂瘁之端。臣每念古人傷哉之歎,未嘗不慼然而自悲。幸逢聖上以孝爲治,凡有近臣之爲親丐養者,無不曲遂。臣旣名忝近列,則隨例陳情,冀蒙一視之澤者,庶不至僭猥之罪矣。第今聖候靜攝之中,近臣之求外,誠非私心之所能安,而情私切急,恐抱靡逮之恨,玆不得不冒控至懇。伏乞聖慈,俯賜矜憫,特命選部,畀臣便近一小邑,得以伸便養之願,則天地洪恩,隕結是期,臣無任區區。答曰,省疏具悉。所陳者,令該曹依施焉。
兵曹判書金鍾正疏曰,伏以陟降眷佑,玉候康復,凡有血氣,孰不蹈抃?仍竊伏念,臣於見職,豈有一分堪承之望,而怵迫嚴命,顚倒承膺,因仍冒據,居然三朔許矣。不稱之愧,恒切寤寐,必遞之義,參倚前衡,而此猶有不暇論者。素賦甚薄,疾病易乘,痰積一症,半生沈痼,稍涉勞劇,發作如期。近挾重感,宿症頓加,肘腋胸服,無不牽痛,坐臥皆妨,寢食俱廢,虛汗如注,咳喘復劇。種種危苦之狀,雖不敢煩瀆,而時月之內,無望起動。本兵重任,決不可一時瘝曠之,況親臨殿試,期日不遠,而無以進參,京察大政,一朔伊邇,而無以擧行。臣若徒懷嚴畏,不早自陳以冀處分,則臨急狼狽,厥罪尤大。方將疾痛之呼,擬瀆崇嚴之聽,卽於此際,又伏承勸武試射試官之命,而狗馬賤疾,如右所陳。欲起還仆,末由趨承,伏地俟罪,益切惶隕,玆不得不竝此附陳。伏乞聖明,俯賜照察,將臣職名,亟加鐫改,目下試命,亦卽變通,因治臣瀆擾之罪,以幸公私,不勝大願。答曰,省疏具悉。莫重此任,豈可過辭?卿勿辭調理行公。
乙未五月二十二日午時,上御集慶堂。藥房入診入侍時,都提調洪麟漢,提調鄭尙淳,副提調安兼濟,記事官朴思機·朴聖集·崔烜,醫官方泰輿·吳道炯·鄭允德·柳光翼·徐命緯·丁志泰·康命徽·韓命禧,以次進伏訖。麟漢曰,甘霈知時矣。夜來聖候,若何?上曰,一樣矣。寢睡·水刺之節,亦何如?上曰,爲矣。請進御,上進御後。上曰,雨澤不過不少矣。麟漢曰,然矣。上曰,庭試亦有殿試,座次何以爲之?麟漢曰,皆付下端矣,曾前則殿試,不付於庭試矣。向來一次付之,今又有下敎故付之矣。請診候,上曰,爲之。泰輿進前診候,退伏奏曰,脈候左右三部,度數調均,滑體如前好矣。諸醫言,與首醫言同。麟漢啓曰,聖念及於醫官,至下資高者,知事單付之命,而知事,自是輔國重臣例帶之窠。如數見帶,殆無餘窠,不得見付云,然則謹奉聖敎,醫官中資高者,依近例加設知事單付。俾得以追榮後,卽爲減下之意,分付該曹,何如?上曰,依爲之。出擧條上曰,提調出,更煎以入。尙淳先退,兼濟讀奏騎判疏,命書批答,又命書尹坊批答。又命書傳敎曰,一自建申聞鼓後,猥雜者多,而今者此事,今聞啓本,尤爲孟浪。因此許多塚,其何若此?況幾百年前此墓,反爲護塚,尤何禁也?道臣決折是矣,依此嚴飭,俾無此擧。兼濟曰,明日試官兪恒柱,乃時臺也。命書傳敎曰,殿講試官下敎中一人,卽時臺,以入直上番儒臣代差。上曰,藥房提調持湯劑,更爲入侍。出榻敎尙淳奉進湯劑,上進御後,麟漢曰,申牌尙未揷,更爲召見,伏望矣。上曰,置之。麟漢曰,二貼進御已久,今日則三貼伏望矣。上曰,置之,雖久留,只下其止之敎,不如申退也。麟漢曰,待下敎矣。上曰,坐直承旨·儒臣,持問答入侍。出榻敎同副承旨李世奭,副應敎洪景顔,修撰鄭日謙進伏。命讀問答,承史與儒臣,以次輪讀後,命退,以次退出。
上在慶熙宮。停常參·經筵。
太祖康獻大王忌辰齋戒。
藥房都提調洪麟漢,提調鄭尙淳,副提調安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。昨亦免日三飮,心自淸氣亦勝,其雖然是今世,氣何諭待敎侍。
中宮殿·惠嬪宮,藥房口傳問安。答曰,知道。
李得濟啓曰,大臣·備局堂上,依下敎來待矣。
傳曰,內局同爲入侍。
傳于李命彬曰,昨日中官下敎安徐。
傳于李得濟曰,中官文道紀,記過待令。
傳于安兼濟曰,八十人君,若是困乎?謝恩催促,今日內雖部官,如不爲,皆墨名。
傳于李世奭曰,試官駭然,當該試官禁推。
又傳于曰,試官禁推安徐,連爲催促。
又傳于曰,當該承旨遞差,左副承旨爲之。
傳于安兼濟曰,試官承旨代,以春坊上番爲之。
備忘記,應敎洪景顔爲承旨,牌招察任,房依前。
傳于李命彬曰,試官以吏參尹得養爲之,洪梓駭然,永宗僉使補外,今日內辭朝,時任僉使,遞付京職。
傳于李崇祜曰,入直騎郞爲試官。
傳于李得濟曰,承旨詣崇賢門,太學典僕待令。
又傳于曰,騎曹參判,雖不爲拿入,永宗僉使,亦不可拿入乎?前排待令,永宗僉使拿入。
又傳于曰,於試官,雖偃便,於永宗,豈可偃便乎?永宗主人,開陽門外懸之。
又傳于曰,新除人,皆令今日謝恩。
又傳于曰,永宗僉使,爲領議政後,始可以謝恩乎?於八十二歲人君,毋用年老之勢。
又傳于曰,雖萬萬駭然,其年七十云,安徐,永刋仕版,使之老於其家,前僉使仍任。
備忘記,頃者晝夢,其豈偶然?誠若指導,八十,三加年,其猶駭也,況八乎?此禽獸心也。關東若此多,京鄕可知,於歲首歲饌,雖一刻,誠其冒年,卽令校整後,草記狀聞。
傳于安兼濟曰,今日不謝恩者,當墨名仕案。
傳于李世奭曰,再明日三嚴,寅正二刻爲之,植炬安徐。
傳于安兼濟曰,六卿宜待,卽爲牌招。
傳于李命彬曰,科次畢後,亞堂牌招開政。
又傳于曰,奉審承旨入侍,內局亦爲入侍。
又傳于曰,明日德游堂,當親傳香,禮房知悉。
傳于李崇祜曰,試官入侍。
傳于李命彬曰,政事催促爲之。
李崇祜,以兵曹言啓曰,今五月二十二日,鐵原居良人尹興甲稱名人,自興化西挾門入來,鳴申聞鼓,依定式,下該曹推問,何如?傳曰,允。
又以司僕寺內乘,以一二提調意言啓曰,再明日動駕時,本寺正,例爲進輿差備,而正李商岳,受由在外矣。今姑改差,其代令該曹,卽爲口傳差出,以爲進參之地,何如?傳曰,今政一體擧行。
李得濟,以御營廳·一二所巡廳·左右捕廳言啓曰,去夜犯夜人無所捉,敢啓。傳曰,知道。
判尹金孝大疏曰,伏以惟天惟祖宗,默佑宗祊,聖候康復,縟儀載擧,此實億萬年無疆之休,懽抃攢祝,曷有其極?仍伏念臣,以百不猶之人姿,荷天地曠絶之恩,由蔭吏而監廁宰列,以書生而猥掌戎柄。內而侍從,外而藩臬,殆若文宰宿望之循資歷試者然。從古人臣之受恩於君父者何限,而豈有如臣之偏且濫也哉?祗緣臣地處,有異於他人,每以瀆擾爲懼,趨走爲恭。循墻之志,未敢自遂,越分之職,輒若固有,自顧多慙,人將謂何?居常悚懍,若隕淵谷,向者樞府陞秩之命,忽下於禁庭承候之時。雖不得不章皇祗肅,而兢惕之私,歷日靡定,不意京兆新命,又下此際。臣尤惝怳悸恐,誠不知措躬之所也。噫,八座之列,是何等峻望,京尹之職,是何等重任?今乃加之於千不近萬不似之賤品,而不少難愼。恩數之屑越,名器之玷辱,臣不敢覶縷煩陳,而抑臣之竊自衋傷者有之。殿下所以垂知於臣家者,以其稍守謙愼也。臣祖之所以遺訓於子孫者,亦不外乎謙愼二字,而不肖如臣,偏蒙眷擢,恩寵所及,身不自有。有受無辭,視如儻來,上未能副聖王之殊知,下未能遵家庭之至訓。此臣所以撫躬自悼,中夜無寐者也。況玆一步更進之地,萬分難冒之職,其不容憑恃寵靈,揚揚遽膺也決矣。司直之地,駁正無聞,天牌之下,義難泯默。玆敢隨詣禁扃之外,略陳瀝血之懇,讓非飾外,情實由中。伏乞聖慈,俯垂諒察,將臣新授職秩,亟賜收還,以重官方,以安私分,千萬幸甚。答曰,省疏具悉。特命陞資,意蓋深矣。今者京兆,予則曰得人,卿勿過辭,從速行公。
領敦寧府事金陽澤箚曰,伏以臣三朔淹疾,萬念都除,惟以逖違天陛,每切戀闕之思。頃値諸臣之陳請,臣獨貼席呻涔,有懷耿耿,只自瞻天祝聖,竊冀有俯諒之道矣。群請未幾,聖志牢拒,至以嚴敎而却之,滿廷臣僚,奔逬於禁扃之外。伊日光景,聞來驚惶,此事發之已久,臣亦曾齊聲仰控。今雖未能與同,及其僨事之後,悚蹙之私,若已當着,愁鬱之意,與衆無間。縱未敢追提强聒,若其一端愛日之忱,豈食息少弛也?此際伏聞,自上屢問賤疾,又下珍劑,前後寵眷,至此之極。聞命感惶,措躬無所,臣病勢沈重,精爽迷瞀,旣未克陳暴於衆籲之時。間添毒感,氣息澟綴,亦未卽叩謝於恩賚之下。臣罪宜勘而不勘,聖渥旣隆而且隆,伏地感泣,不知所達。玆待神識之少定,略控危困,乞垂諒察,先治臣墮分之罪。仍重恩典,俾朝綱振私悰安,不勝幸甚。答曰,省箚具悉卿懇。尙今若此,爲卿深悶,補劑顧助,亦爲大臣,卿須體予此意,安心益加善攝焉。仍傳曰,遣史官傳諭。
有政。吏批,判書趙重晦牌不進,參判尹得養進,參議未差。啓曰,判書趙重晦牌招不進,參議未差,小臣獨政未安,何以爲之?敢稟。傳曰,仍爲之。以成胤儉爲司諫,李級爲正言,吳載紹爲副校理,鄭一祥爲修撰,閔百奮爲兵曹參判,安聖彬爲司僕正,閔百奮爲同義禁,李在亨爲金山郡守,黃仁廉爲公州判官,金思義爲鎭安縣監。兵批,判書金鍾正病,參判未差,參議朴相老病,參知洪相簡入直進,右承旨李命彬進。以丁志泰·康命徽爲知事,河龍宅·金啓澤爲僉知。永宗僉使白東毅仍任事承傳,以鄭述祚·李世奭·李命勳爲副司直,朴春源爲副司果。
乙未五月二十三日辰時,上詣延和門。香祗迎入侍時,行都承旨安兼濟,左承旨尹坊,右承旨李命彬,左副承旨李崇祜,右副承旨李得濟,同副承旨李世奭,記事官朴思機,假注書尹履相,記事官朴聖集·崔烜,以次侍立訖。上具翼善冠·黑圓領袍,乘輿出通陽門,仍詣延和門就板位,俯伏祗迎後。上曰,禮房承旨馳詣健元陵,奉審以來,五陵一體奉審事,下敎。試官·儒生行拜禮,上命儒生進前,詢問其姓名。上曰,更聞今年三次設行云,而旣已進來,汝等着實觀之。上命書傳敎曰,嗚呼,今朔內,今已五日旣準,遙瞻東郊,微忱若何,忠耶孝耶?可謂冥然,莫能躬詣,微忱何抑?況明日,卽國初諱辰。嗚呼,八十二歲逢此日,逢甲戌乙亥,此心何抑?遙瞻東郊俯伏,香過門後,呼寫下敎,其諭維何?今番稱慶,夢裏豈憶,因此豐亨,曰慶科在近,今番此科,是誰賜?初欲文科設場於舊闕,武科親臨於此處。於曉靜思,昨今文武諸試取,追慕乎昔,只見武科,文庭試命官,幾千靑衿,裹糧而來,豈無向隅之歎?況俱不過殿座而已,豈特此乎?今日此禮,漠然舊闕,豈追憶國初創業之意,況旣建文昭殿乎?嗚呼,此殿建後,若奉陟降,再明日當詣舊闕,予何能拜禮,亦何能奉審?只先俯伏於殿庭,略奏其來。仍爲殿座,懸題後武科試取,而諸試官,捧券而來,入侍便殿科次。仍坐此遙瞻東郊,而此敎,意蓋深矣。然亦何敢張大?侍衛只入直,隨駕只大官與文武試官,隨駕儀注·時刻單子安徐。三嚴寅正三刻單嚴,挾輦軍六十名,入直訓局軍爲之。嗚呼,此追慕心,宜示沖子,世孫隨駕,挾輦軍三十名,亦訓局入直軍,禁營軍六十名爲先廂,御營軍六十名爲後廂。皆外營入直軍隨駕,回駕後復入直,世孫同牌中隨駕。嗚呼,今者此擧,予豈好勝?于今此科,誠是千千萬萬料表。嗟哉,諸靑衿,卽昔年養育者,旣來舊闕,莫見其君,豈五十年臨御之意乎?予雖莫見,靑衿宜見,意豈偶然也哉?上曰,試官李海重代,以騎曹參判洪梓爲之事,下敎。上還內時,上曰,次對入侍事,下敎。諸臣問安後退出。
乙未五月二十三日辰時,上御集慶堂。藥房入診入侍時,都提調洪麟漢,提調鄭尙淳,副提調安兼濟,記事官朴思機·朴聖集·崔烜,醫官方泰輿·吳道炯·鄭允德·柳光翼·康命徽·韓命禧,以次進伏訖。領議政申晦曰,早爲勞動,聖候,若何?上曰,卿來乎?晦曰,寢睡·水刺之節,若何?上曰,睡則爲矣。麟漢請進湯劑,上進御後,請診候。上曰,置之。命書傳敎曰,旣有太僕草記,今聞守令多窠,政官牌招開政。又命書傳敎曰,明日當爲香祗迎,禮房知悉,依前擧行,時刻待下敎,只入正時。又命書傳敎曰,隨駕兩營中訓將都領,禁將留陣。上曰,再明日隨駕依例。出榻敎命次對引入,內局退出。
乙未五月二十三日巳時,上御集慶堂。大臣·備堂引見入侍時,領議政申晦,右議政洪麟漢,行司直具善復,行司直李章吾,行司直李潤成,行司直洪趾海,行司直尹泰淵,吏曹參判尹得養,同知中樞府事金華鎭,副司直尹養厚,大司憲鄭光漢,大司諫申益彬,修撰鄭日謙,掌令李廷烈·申昕,持平金翊休·洪履健,獻納兪恒柱,右副承旨李得濟,假注書尹履相,事變假注書宋重鉉,記事官朴聖集·崔烜,以次進伏訖。晦進問候,上曰,一樣矣。晦曰,卽見黃海監司洪述海所報,則以爲本營別會穀十分一蕩減之代,以賑穀五千石移劃事爲請矣。當初別會穀設置,專爲營下接濟之需,則今於蕩減之後,其爲減縮,勢所固然。其代不可不區劃,而賑穀元數旣多,則前頭或有用處,亦無不足之慮。依所請特爲許施,以充蕩減之代爲宜,以此分付,如何?上曰,依爲之。晦曰,卽見忠淸水使金麟瑞所報,則以爲本營防卒一年所受,只是三疋木三兩錢,而因其公用之浩繁。防卒未給代,錢爲一千二兩,木爲八同五疋,而本營形勢,實無推移充給之道,故許多防卒,累朔絶哺,景像可矜。本營所在安興米今年耗條二百九十九石零,元山倉米·太·皮牟今年耗條二百四十二石及隣近邑某樣錢米間,特爲區劃事爲請矣。關防所恃,莫如防卒,而一年所受,旣如是零些,未給代又如是夥然,則其所難保,勢所必至。不可無顧恤之道,而今此耗穀,旣是本營所管,數亦不多。依所請特爲許施,以爲分排給代之地,而至於隣近邑錢米,則湖邑之殘薄,在在皆然,豈可有着手處乎?此則置之之意分付,何如?上曰,依爲之。晦曰,諸道各邑自備穀居首居末,分等賞罰,自是定式矣。取考昨年自備穀數,則義州府尹沈勗之,當爲居首,係是堂上官,陞敍之典,非所可論,而居末之稷山縣監宋煥九,越五等之意分付,何如?上曰,依爲之。晦曰,守·摠兩營軍餉度支·惠廳貸去之代,朝家以關西小米,區劃以給,而作米之際,多有所縮,故頃者守禦使李景祜陳達,依添餉例,從市直,從便貿置事定奪矣。摠廳亦依此施行,何如?上曰,依爲之。晦曰,漢城右尹閔百奮地處才猷,實是倚任之人,才已陞資,差下備堂,何如?上曰,果得其人,依爲之。光漢·益彬·廷烈·昕·翊休·履健·恒柱曰,臣等謂黑山島圍籬安置庶民罪人李迪輔,亟令王府,拿鞫嚴問,快正王法。措辭見上上曰,已諭勿煩。上曰,武科殿試,舊闕爲之事,下敎。上曰,左尹閔百奮,備堂差下事,下敎。諸臣仍退出。
乙未五月二十三日申時,上御集慶堂。藥房入診,奉審承旨同爲入侍時,都提調洪麟漢,提調鄭尙淳,副提調安兼濟,右承旨李命彬,記事官朴思機·朴聖集·崔烜,醫官方泰輿,以次進伏訖。上命命彬進前,命彬奏曰,健元陵陵上碑閣·丁字閣·諸執事·進排官無頉。上命奏祭物單子,命彬又奏穆陵·顯陵·徽陵·崇陵陵上碑閣·丁字閣·諸執事·進排官無頉。命奏祭物單子,麟漢曰,湯劑陪來矣。上進御後,上曰,左相率純通儒生入侍。出榻敎儒生等進伏,上命誦序卦。上曰,入格儒生五人,皆令比較。出榻敎上曰,試所承旨入侍。出榻敎試所承旨李崇祜進伏,上命書題以出。上曰,比較試所,設行於賓廳,儒生頒紙捧券後,入侍科次。出榻敎兼濟讀奏公事後,命退,諸臣以次退出。
乙未五月二十三日亥時,上御集慶堂。科次入侍時,試官左議政李思觀,禮曹判書尹東暹,吏曹參判尹得養,副司直趙載俊·李邦榮,應敎朴相甲,兵曹佐郞洪履祚,左副承旨李崇祜,假注書尹履相,記事官朴聖集·崔烜以次進伏訖。上曰,五人皆能呈券乎?思觀曰,三人呈券,二人以白文呈之矣。上命相甲讀券,上曰,其文,何如?思觀曰,二券可合入格,而一券,宜見落矣。上曰,然則書等,可也。思觀書等,畿秘封奏之。上命書傳敎曰,居首幼學洪聖淵·宋徵一,比較,三下直赴殿試。之次幼學李彦祜,雖次等,大抵到記殿講,毋過三人,日次殿講,毋過二人,曾已定制。今番五人,故有此製述,而二人快能,一人雖次,比諸二人懸殊,能製述免更,王言宜信。嗚呼,今番此學,亦非偶然。嗟哉,暮年,豈惜一科,一體直赴殿試,幼學蔡弘直·尹擎柱,直赴會試,幼學宋濟康·徐美修,進士洪光一,各給二分,幼學金致簡·金宗燮·李相訥·安潤瑞·李升濟,各給一分。諸臣以次退出。
上在慶熙宮。停常參·經筵。
太祖康獻大王忌辰。
未時,下雨,測雨器水深一分。
藥房都提調洪麟漢,提調鄭尙淳,副提調安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。冬至昨歲見,夏至明將見,誠冥然亦苟且。曷勝慨?只自嘆,今予心誠千萬,氣何諭?待敎侍。
中宮殿·惠嬪宮,藥房口傳問安。答曰,知道。
李得濟,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
傳于李命彬曰,今日慶科,正卿豈若是乎?極爲駭然,點下者牌招,盡爲承牌,然後當進水刺矣。身爲備堂,如此而請宴乎?見傔從,豈不愧乎?以水刺下敎,則焉敢若此乎?牌去來催促,徐命膺牌招安徐。
傳于李命彬曰,水刺下敎後,爲臣子敢若是乎?催促。
又傳于曰,今日只有重臣,豈有如許事乎?初牌下吏,懸于鍾街。
又傳于曰,水刺下敎之後,敢若是乎?牌去來催促,若或遲滯,藥房其止之,連爲申飭。
又傳于曰,連爲催促,斯速修整以入。
又傳于曰,有政院而如此乎?先爲入來人書入。
藥房口傳啓曰,臣等祗奉湯劑,恭俟閤外,而門鑰已下,召命尙靳,下情不勝悶鬱,玆敢冒籲。伏乞暫許方寸之地,俾得以奉進湯劑,千萬顒祝,惶恐敢啓。
傳于李命彬曰,內局入侍。
傳于李得濟曰,宣傳官二員待令,騎馬六匹立之。
傳于李命彬曰,試官先詣,率儒生祗迎。
又傳于曰,儒生前期入場事,分付。
李得濟,以兵曹言啓曰,明日擧動時,本曹侍衛,不可不備員,而新除授參判閔百奮與參知洪相簡,有內舅甥庭避之嫌,在下當遞,參知洪相簡,今姑改差,其代令該曹,以在京無故人,口傳差出,待下批仍卽牌招,以爲備員之地,何如?傳曰,允。以趙載俊代差。
又以兵曹言啓曰,直赴殿試捧承傳人標下軍全世柱等一百三十九人,及今番三廳勸武軍官直赴人洪檊等四人,直赴會試人別武士李昌夏等二人,隨其錄名,依例許赴於明日庭試殿試之意,敢啓。傳曰,知道。
李崇祜,以義禁府言啓曰,明日親臨慶科庭試時,本府都事隨駕後,皆爲赴擧,武都事一員本府入直,而光化門禁亂都事,呈券作處禁亂都事,武所禁亂都事及還宮時各差備都事,無以推移,假都事十四員,令該曹,依例差出,以爲分排之地,何如?傳曰,允。
李得濟,以訓鍊都監·一二所巡廳·左右捕廳言啓曰,去夜犯夜人,無所捉,敢啓。傳曰,知道。
乙未五月二十四日辰時,上御德游堂。親傳香入侍時,行都承旨安兼濟,左承旨尹坊,右承旨李命彬,左副承旨李崇祜,右副承旨李得濟,同副承旨李世奭,記事官朴思機,假注書尹履相,記事官朴聖集·崔烜,以次侍立訖。上詣庭中傳香後,上曰,禮房承旨詣儲慶宮·毓祥宮,祭物奉審以來事,下敎。上命書傳敎曰,禮曹草記已下,昨日殿講純通三人,勸武科直赴人,皆許赴於今番庭試事,分付該曹。又命書傳敎曰,今予氣自量,爲宜明日動駕,自延和門,乘輦詣景福宮,文科懸題,武科開場後,先入文試官捧券後,入便殿科次,武試官畢場後,持榜目入侍,回駕時,當興明門入,仍乘輿至淨雲門乘轎,欲聞鼓吹於長樂殿,鼓吹其令依例輦前後隨入。諸臣仍退出。
乙未五月二十四日卯時,上御集慶堂。藥房入診,儒臣同爲入侍時,都提調洪麟漢,提調鄭尙淳,副提調安兼濟,記事官朴思機·朴聖集·崔烜,校理徐有防,修撰鄭日謙,醫官方泰輿·吳道炯·鄭允德·徐命緯·柳光翼·康命徽·白文昌,以次進伏訖。麟漢曰,夜間移時酬應,聖候,若何?上曰,一樣矣。寢睡·水刺之節,亦若何?上曰,同矣。請進湯劑,上進御訖。請診候,上曰,置之。麟漢曰,明日懸題後回駕乎?上曰,初意則欲見武科,呼新來而來矣,自量則有難矣。上曰,忠淸道安興生鰒,此時來矣,此則自內局入之,可也。麟漢曰,明日將爲動駕,今日三貼爲宜矣。上曰,爲之。麟漢曰,不必一時進御矣。午間夕間,爲進御,好矣。上曰,觀勢爲之。命儒臣進前,命讀問答後,命儒臣先退。上曰,奉審承旨入侍。右承旨李命彬,進伏奏曰,儲慶宮·毓祥宮奉審,則祭物·諸執事皆無頉,而毓祥宮奏時官,不爲待令矣。命奏祭物單子後,諸臣以次退出。
乙未四月二十四日戌時,上御集慶堂。藥房入診時,都提調洪麟漢,提調鄭尙淳,副提調安兼濟,假注書尹履相,記事官朴聖集·崔烜,醫官方泰輿,進伏訖。上曰,今日重臣試官,多違牌者矣。麟漢曰,卿宰中曾經文任者多,故體面似然矣。上曰,徐命膺則領相有何言,而每以此事,輒爲撕捱,予於再牌安徐,實有意矣。麟漢曰,臣之今日違牌,亦極惶悚,而別有區區所執。臣之登科,雖非早年,尋摘應擧,全昧科體,至於考文,亦甚生疎,自知甚明,自前春臺三十試官,或免擬望,或違召牌,如是而過矣。臣受厚恩,忝居大官,雖赴湯蹈火,固不敢辭,況一時試役,豈敢生圖免之計乎?昔年故相臣鄭錫五·金尙魯,亦以科文之生疎,屢達筵中,終免考官,臣之所執亦同矣,而身在禁中,遽然違牌,尤不勝惶悚之至。上進御湯劑,麟漢·尙淳先退。上曰,奉審承旨入侍事,下敎。右承旨李命彬進伏曰,儲慶宮·毓祥宮,祭物淨潔,諸執事無頉,而毓祥宮奏時官,不爲待令矣。上曰,奏時官闕焉,禁漏官行首,其令待令事,下敎。兼濟曰,試官已落點,而正卿牌吏,尙懸在鍾街矣。上曰,正卿牌吏安徐事,下敎。上命書傳敎曰,今番武科殿試規矩,依昨年試取,今番文科取人,亦依昨年例。上命賤臣曰,都提調如未及出闕門,更爲召入,已出去則置之。賤臣履相,承命出來,卽還奏曰,都提調已出去矣。上曰,然則召入直醫官入侍。賤臣承命出來,與方泰輿四人進伏。上命診脈候,上曰,似有眩氣,何也?脈度更何如也?諸醫皆對曰,左右三部皆調均,滑體亦好,而似是痰氣往來,有此症也。上曰,有痰而然乎?諸醫曰,然。上命退去,諸臣仍退出。
上在慶熙宮。停常參·經筵。
夜二更,坤方有氣如火光。
夜自三更至五更,灑雨下雨,測雨器水深五分。
大殿·中宮殿·惠嬪宮,藥房口傳問安。答曰,知道。
大駕還宮後,政院·玉堂·藥房問安。答曰,知道。
中宮殿·惠嬪宮,王世孫遣宮官問安。答曰,知道。
王世孫還宮後,政院·玉堂問安。答曰,知道。
傳于尹坊曰,扈輦隊,令政院,依例施賞。
又傳于曰,騎馬一匹立之。
又傳于曰,騎馬一匹立之,宣傳官馳往文武試所,捧券及入格知來。
又傳于曰,俄者宣傳官所奏糢糊,騎馬一匹立之,宣傳官一員馳往文武所,捧券幾軸,入格幾人,更爲知來。
又傳于曰,騎馬一匹立之,宣傳官一員馳往試所,武科入格,幾人知來。
又傳于曰,騎馬一匹立之,宣傳官一員馳往文武試所,捧券幾軸及武人入格幾人,其中五中人姓名知來。
傳于洪景顔曰,今日武科入格人皆待令。
又傳于曰,承旨率入格武擧子,來詣崇賢門。
傳于李命彬曰,試官持試券四軸入侍。
傳于李得濟曰,武所諸試官竝退去,只承旨留待。
尹坊,以漢城府言啓曰,今五月二十三日備忘記,頃者晝夢,其豈偶然?誠若指導,八十,三加年,其猶駭也,況八乎?此禽獸心也,關東若此多,京鄕可知,於歲首歲饌,雖一刻,誠其冒年,卽令皆較整後,草記狀聞事,命下矣。依傳敎,卽爲知委于八道·兩都,而京中則令五部,曉諭坊曲,歲饌單子中八十八·八十三冒年自首之類,一竝拔去,別單書入之意,敢啓。傳曰,知道。萬萬可駭,而旣有自首勿問之敎,雖參酌,在都下,何敢若是?歲饌單子,永爲拔去。
洪景顔,以刑曹言啓曰,因兵曹啓辭,鳴鼓人鐵原居尹興甲,下該曹推問事,命下矣。取覽其供辭,則以年前宮畓買賣事,因宮差之侵困,其父其母,因此恐㤼,得疾自斃,至有鳴鼓之擧,而其母,初無爲人被打之事,則以其邂逅致死,乃於歲月旣久之後,有此恐動天聽之計者,情狀可惡,至於錢兩致給之說,猥越莫甚,尹興甲,各別嚴治,以懲其習。宮差李道成·李鳳得,初旣有備局之論題,本道之査報,則不悛舊習,非理橫徵,致有此鄕民籲冤之擧,論其罪犯,極爲驚駭,自臣曹嚴査,照法重勘,何如?傳曰,允。
又以禁衛營·一二所巡廳·左右捕廳言啓曰,去夜犯夜人,無所捉,敢啓。傳曰,知道。
大司憲鄭光漢,行大司諫申益彬,掌令李廷烈·申昕,持平金翊休·洪履健,獻納兪恒柱啓曰,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上答曰,已諭勿煩。
大司憲鄭光漢,掌令李廷烈·申昕,持平金翊休·洪履健啓曰,請固城縣充軍罪人咸道亨,依本律處斷。措辭見上請還寢罪人梁成卜,減一律島配之命。措辭見上答曰,勿煩。
行大司諫申益彬,獻納兪恒柱啓曰,請固城縣充軍罪人咸道亨,依本律處斷。措辭見上新除授司諫成胤儉,時在忠淸道大興地,正言李級,時在慶尙道禮安地,請竝斯速乘馹上來事,下諭。答曰,勿煩,下諭事,依啓。
乙未五月二十五日寅時,上御勤政殿。擧動入侍時,行都承旨安兼濟,左承旨尹坊,右承旨李命彬,左副承旨李崇祜,右副承旨李得濟,同副承旨洪景顔,記事官朴思機,假注書尹履相,記事官宋銓·崔烜,以次侍立訖。上具翼善冠·袞龍袍,出通陽門詣延和門,下輿乘輦。上曰,藥房提調持湯劑入侍。麟漢進湯劑,上進御。仍出興化門,詣勤政殿庭俯伏。命世孫奉審文昭殿,世孫承命,奉審以還。上殿座幕次,諸試官率儒生,行四拜禮,命書題五倫中忠孝先賦懸之。又命武科,射二隊而暫止之。藥房提調持湯劑入侍,上進御。上命書傳敎曰,武試所命官左相進去,比較以片箭爲之。又命書傳敎曰,今者來此,實是千千萬萬料表。舊闕東西門居住人,六曹前人,竝限一年免役,舊闕守直中官,內府陞敍,舊闕衛將,邊將承傳。又命書傳敎曰,濟州直赴三人,一體許赴事,下敎。上仍還宮,諸臣問安後退出。
乙未五月二十五日申時,上御集慶堂。藥房入診入侍時,都提調洪麟漢,提調鄭尙淳,副提調安兼濟,記事官朴思機·尹宗彦·崔烜,醫官方泰輿·吳道炯·鄭允德·徐命緯·康命徽·李敏德,以次進伏訖。麟漢曰,早朝勞動,俄者酬應多矣,聖候,若何?上曰,今日則氣差勝矣。請進湯劑,上曰,不能展拜展禮,何以服此?麟漢曰,勉進湯劑,此後亦當展拜矣。今日都民等,聞駕前鼓吹之聲,擧皆欣欣矣。上曰,儒生過萬狀矣。麟漢曰,然矣。上曰,武科入格擧子待令與否知入。上曰,鼓吹之聲,久後聞矣。尙淳曰,非但鼓吹,動駕亦久,故士女聳觀矣。上進御湯劑訖,麟漢曰,日勢未暮,更待下敎矣。上曰,置之,予不召卿等矣。命退,諸臣以次退出。
乙未五月二十五日酉時,上御集慶堂。科次入侍時,命官申晦,試官朴相德·李福源·趙曮·李徽之·閔百奮·李·尹養厚·李在簡·洪檢·鄭晩淳·徐有臣·朴相甲·韓鼎裕·林得浩·洪國榮·柳義養,右承旨李命彬,假注書尹履相,記事官尹宗彦·崔烜,以次進伏。上命領相,與時原文衡,進讀試券。自一天至十黃,盡書外字先退,命命彬讀公事,仍命內局入侍。諸臣以次退出。
乙未五月二十五日五更,上御集慶堂。科次入侍時,試官申晦,試官朴相德·李福源·趙曮·李徽之·閔百奮·李·尹養厚·李在簡·洪檢·鄭晩淳·徐有臣·朴相甲·韓鼎裕·林得浩·洪國榮·柳義養,右承旨李命彬,右副承旨李得濟,假注書尹履相,記事官尹宗彦·崔烜,以次進伏訖。上命相甲,讀壯元試券。仍命書等坼封,讀奏鄭克煥等二十人姓名。上命書傳敎曰,今番新榜,明日待令。又命書傳敎曰,新榜分館翰林圈點,唱榜後其令卽爲。得濟進讀武科榜目,上命讀公事。命書傳敎曰,京畿冒年者,依關東例施行。諸臣退出。
上在慶熙宮。停常參·經筵。
自午時至申時,日暈。
藥房都提調洪麟漢,提調鄭尙淳,副提調安兼濟啓曰,昨日侵曉,動駕設場,回鑾仍命科次,酬應亦多,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。王世孫隨駕之餘,氣候,何如?臣等不任區區憂慮,敢來問安,竝此仰稟。答曰,知道。噫,今八旬,一則冥然,二則苟且,曷勝慨然?予何人,氣何諭?其誠悶,待敎侍。世孫氣候,一樣矣。
中宮殿·惠嬪宮,藥房口傳問安。答曰,知道。
殿座罷後,政院·玉堂·藥房口傳問安。答曰,知道。
傳于洪景顔曰,內局入侍。
備忘記,昨日飮其猶强,況兩日連若此?其强飮詣昌德,其强飮能展拜,兩禮闕强三飮,豈曰孝亦子道?一貼飮誠苟且,予自量心金石,互相爭輿㒗何?雖至夜豈加飮?以此意內局封,宜速休便予心。
傳于尹坊曰,鄕儒固然,京儒釋褐前,如此驕乎?祗迎處當殿座,若不及時則充軍,以此申飭,承旨時服詣閤,館主人懸之。
傳于尹坊曰,鄕儒如有留者,欲問建功,使之來待。
李得濟啓曰,今此慶科武科殿試時,初試劉聖麟·吳成就·魚春淵,直赴金世柱·李弼龍·池天江·孫二根·文德弼·金遇秋·張元翼·李厚珍·金大寬·金潤玉·全一泰·金玉良·金一雲·池載蓮等錄名單子,無緣不呈,依例陳試之意,敢啓。傳曰,知道。
傳于李命彬曰,敎婦初來,入來新恩呼新來。
安兼濟啓曰,卽者吏曹郞廳來言,今日爲政事,命下矣,而判書趙重晦,參判尹得養,俱以病不來,參議未差,不得開政云。判書·參判,竝卽牌招開政,何如?傳曰,允。
傳于李得濟曰,騎馬一匹立之,宣傳官馳送江上,漕船盡入與否知來。
李得濟,以御營廳·一二所巡廳·左右捕廳言啓曰,去夜犯夜人,無所捉,敢啓。傳曰,知道。
行大司諫申益彬,掌令李廷烈·申昕,持平金翊休·洪履健,獻納兪恒柱啓曰,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上答曰,已諭勿煩。
掌令申昕,持平金翊休·洪履健啓曰,請固城縣充軍罪人咸道亨,依本律處斷。措辭見上請還寢罪人梁成卜,減一律島配之命。措辭見上答曰,酬應謄傳,暮年自慨。
獻納兪恒柱啓曰,請固城縣充軍罪人咸道亨,依本律處斷。措辭見上答曰,謄傳酬應,自慨暮年。
行大司諫申益彬啓曰,臣言議巽軟,本不合於淸朝耳目之任,而至於長官,地望自別,尤豈如臣無似所可濫竽?自來情地,亦豈有一分蹲冒之勢,而只緣聖恩如天,有命輒膺,循例傳啓,不得出一言論一事,職責全負,愧懼徒積,及承今日批旨,以謄傳酬應自慨暮年爲敎。臣於是,尤不勝惶隕之至,含默之罪,不職之失,於是益著,臣何可晏然於職次乎?請命遞斥臣職。答曰,勿辭。
獻納兪恒柱啓曰,臣之前後屢玷言地,絲毫未報,愧懼徒積,而濫叨是任,殆近數旬,逐日詣臺,只傳故紙,方切悚懍。卽伏見聖批,有謄傳酬應自慨暮年之敎,臣之溺職之失,於是尤著矣,臣何敢一刻晏然於臺次乎?請命遞斥臣職。答曰,勿辭。
掌令申昕,持平金翊休·洪履健啓曰,臣等俱以無似,忝叨是任,逐日詣臺,于今數旬,而未嘗出一言論一事,以效一日之責,愧懼之心,方切于中。卽伏見聖批,誨責備至,有酬應謄傳暮年自慨之敎,臣等溺職之罪,於是尤著矣,何敢一刻晏然於臺次乎?請命遞斥臣等之職。答曰,勿辭。
李得濟啓曰,行大司諫申益彬,獻納兪恒柱,掌令申昕,持平金翊休·洪履健,再啓煩瀆,退待物論矣。
以承傳色口傳下敎曰,如是則當不進水刺,聞內局退去之後,當進水刺矣。
又下敎曰,聞退去然後,當進水刺,卽速爲之。
有政。吏批,啓曰,判書趙重晦牌招不進,參議未差,小臣獨政未安,何以爲之?敢稟。傳曰,仍爲之。判書趙重晦牌不進,參判尹得養進,參議未差,同副承旨洪景顔進。以邊得讓爲右尹,李敬倫爲禮曹參議,兪駿柱爲工曹佐郞,李商進爲社稷令,申光祜爲漢城主簿,姜世晃爲尙衣主簿,南有宅爲奉化縣監,典籍單鄭克煥。文科甲科第一人活人別提單張鉉五。武科甲科第一人前牧使宋翼彦今加通政,登科前資窮準職,學諭單趙彦哲。兵批,判書金鍾正病,參判閔百奮病,參議趙載俊入直進,參知朴相老病,同副承旨洪景顔進。尹最彦爲同知,申在善·洪相簡爲副司直。
乙未五月二十六日辰時,上御延和門。新恩入侍時,行都承旨安兼濟,左承旨尹坊,右承旨李命彬,右副承旨李得濟,同副承旨洪景顔,記事官朴思機,假注書尹履相,記事官朴聖集·崔烜,以次侍立訖。上具翼善冠·袞龍袍,乘輿出通陽門,詣延和門殿座。命新恩,一一進前。上問其姓名,命誦科作。上曰,不參鄕儒名誰,而居何處耶?兼濟曰,許策居延豐,李邦仁居公州云矣。上命書傳敎曰,嗚呼,故相,與我蕩平同事之主人,其子今番此科,以年五十能中,況與其生父,數年內登科,其涉異常。祭文製下,令承旨,今日致祭於故相。李剛中其父,卽予潛邸時師傅,今見其子登科,予庸愴深,何以表意?今日政,先付職名。上命兼濟書祭文。仍命書傳敎曰,祭文製下,今日致祭承旨,左承旨進去。上曰,新恩政事,當日爲之事,下敎。上曰,時原任大臣入侍事,下敎。金相福·韓翼謩·金尙喆·李思觀·李溵,進伏問候曰,動駕擾攘,聖體安寧,不勝欣幸。上曰,一樣矣。命鄕儒進前,上問姓名居住。上曰,予以建功,一欲問於汝等。汝等父兄,有厭食之事,汝等雖或强勸,而似有休息之時,汝等雖未知建功材料,而予之厭食近甚,汝等有所見則奏之,可也。咸曰,減之則不可,加進則似好矣。上命退去,仍還內,諸臣退出。
乙未五月二十六日未時,上御集慶堂。藥房入診入侍時,都提調洪麟漢,提調鄭尙淳,副提調安兼濟,記事官朴思機·朴聖集·崔烜,醫官方泰輿·吳道炯·鄭允德·徐命緯·柳光翼·康命徽·李敏德,以次進伏訖。麟漢曰,今日酬應後,進御水刺乎?上曰,爲矣。上曰,昨日榜好矣,亦無後庭試矣。麟漢曰,然矣。上曰,韓判府·領相,何如?麟漢曰,以在下之人言,則筋力好矣,而無一黑髮矣。上曰,李鎭常父彦世何官?對曰,侍從也。上曰,趙明鼎之子,何如?麟漢曰,美矣。上曰,稅船善來矣。麟漢曰,稅船之善來,莫今年若也。上曰,吏判有實恙乎?麟漢曰,臣〈未〉得見,未能的知矣。上曰,亞銓何以違牌?麟漢曰,無論實恙與否,今則入來云矣。請進湯劑,上進御後,請診候。上曰,置之。今日則只此貼,可也。麟漢曰,何可一貼乎?雖有下敎,不能退去矣。尙淳曰,以今日儒生之言觀之,可見建功有效矣。渠輩若爲人所敎,則豈不知某材,而不知材料,直曰建功之當進,此秉彝之天。上曰,此則直矣,而今日則只此,可也。麟漢曰,只此而退,則豈曰臣分?上曰,於此何論臣分?麟漢曰,下敎不可奉承矣。上曰,提調出,更煎以入。兼濟讀奏公事後,命書傳敎曰,噫,猛虎捉物,其猶有民除弊,況此乎?此人若放,甚於猛虎。今聞北道道臣放未放啓本所稟者,俱是不經,僞造印信流配,於渠誠是寬典。噫,暮年爲民,此等類若放,何異養虎?所稟過矣,道臣推考勿施,竝仍配,他餘令該曹,依例回啓。命書傳敎曰,今聞稅船狀聞,一百石加載,其若過矣。此爲船雜費,而五百石,亦豈雜費?此加載無疑。今者文武兩守令,若是違法,咸平縣監,令道臣,營門決杖,令誦聶夷中粒粒皆辛苦之句,靈巖郡守,事當一體決杖,而曾經儒臣云,拿問此時,亦有弊於民,緘辭重推,座首自監營代杖。上曰,藥房提調持湯劑,更爲入侍。尙淳進湯劑,上進御後,上曰,咸平扇處乎?麟漢曰,造扇處乃南平,非咸平矣。上曰,造扇不難乎?麟漢曰,有弊矣。上曰,串進上駄人情,眞扇之謂也,今則無魚頭扇何也?麟漢曰,扇中亦有得名者,非魚頭·非僧頭·非唐扇,稱曰蕩平扇也。兼濟曰,扇政亦良法美制,凡在侍從者,則雖翰注,皆給之矣。上曰,然乎?此則奇矣。麟漢曰,不然則京中,何以遍扇乎?上曰,壯元鄭澈之子孫乎?麟漢曰,然矣。上曰,鄭澔亦鄭澈之子孫乎?麟漢曰,然矣。上曰,李爲人難矣,與徐有隣,何如?麟漢曰,所長各異,而俱明敏矣。命退出。麟漢曰,日勢尙早,今日則更進,好矣。上曰,國人皆稱神丹,此何神丹?麟漢曰,不必他論,今日傳敎中,記憶故相上元陳章,此非建功之效乎?閭閻間老人,或不辨子孫,而聖聰,則覺臣等之所未覺矣。非必日日三貼,今日則限門限更召,伏望矣,願承丁寧下敎。上曰,予思以爲之矣。麟漢曰,待下敎矣。諸臣以次退出。
上在慶熙宮。停常參·經筵。
藥房都提調洪麟漢,提調鄭尙淳,副提調安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。自慷慨氣何諭?建功其宜止,待下敎只入侍。
中宮殿·惠嬪宮,藥房口傳問安。答曰,知道。
安兼濟啓曰,右承旨李命彬,今日不爲仕進,卽爲牌招,何如?傳曰,允。
李得濟,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于安兼濟曰,內局入侍。
備忘記,萬人必有一愚者,而中官猶然,況諸生?此皆用謀,苟且者爲君,此等輩曷勝其羞?聞此欲奔闕門,何心飮湯?莫云建功曰以飮湯,可見今予心。鄙夫勸苟且湯,予何心飮數匙?鎖鈔藏於庫,扁鵲逐開陽。陋矣諸靑衿,,何問百萬家?五部官員,豈特決棍?當令五軍門將,回示三帀。於今慷慨,欲免見鄙夫儒。
備忘記,于今朝鮮,有靑衿乎?一則用謀,一則從時體,此等人其何冠儒冠·衣儒衣?其將皆墨名賢關,欲視御五十其君,雖內局其何顔對?今若飮建功,此若今駭儒。予志固定,內局自休。
備忘記,自古來今,君親一也,今番命題,予意攸在。其親三百六十日皆悶者,其子心若何?雖然果有效,其猶强勸,而視一樣·聽一樣·步一樣·食一樣·氣一樣,視其悶尋常,若是强勸,爲親曰孝,爲君曰忠。況今世道,時體世界,其皆閑汨董,徒知者建功,日勸者此湯也,若此故見君曰勝,聞此心何抑?京人旣陷此湯,勢猶然,鄕儒莫知此,料其亦同,此誠閑汨董,此時若有超類者,曷勝忻乎?於今快諭,聞此慷慨,詣闕自現,予當超二資賞百金,何以超資類故也?曰斥爲賞,此必小人也,何憚趑趄,嗚呼?詣闕莫拜,建功果有功,詣咫尺莫能省,此湯亦有效,自此以後,予心萬倍。聞此敎,超時體慷慨來,予當蹶然而坐,當招見,以此令五部,布諭京鄕儒中其來。
傳于尹坊曰,漢城判官朴英秀,永刋仕版,放逐門外。
又傳于曰,漢城入直郞廳汰去,今日政備擬。
傳于洪景顔曰,立異有無間,豈無入來之人,而該府官員及五部官員,果能盡諭於長安百萬家乎?極爲駭然。該府官·五部官姓名書入,五部書員,令騎曹決棍。
又傳于曰,郞廳旣決棍,書吏·使令,令騎曹決棍,五部書員,令該曹,決杖一百。
洪景顔啓曰,正言尹在醇,下諭後過限不上來,依定式,遞差傳旨及禁推傳旨捧入之意,敢啓。傳曰,知道。
安兼濟啓曰,吏曹判書趙重晦,參判尹得養,牌不進推考傳旨,今方捧入,而開政命下之後,如是違牌,不卽擧行,事甚未安,判書·參判,更卽牌招開政,何如?傳曰,允。
傳于李崇祜曰,如此則不得開政而爲國乎?只參判牌招。
傳于洪景顔曰,左承旨詣崇賢門,前排待令,漢城府官員待令。
傳于李崇祜曰,今日午時,萬古所無,禮房進往,禁漏如果差誤,禁漏官,當施軍律矣。
傳于李得濟曰,左副承旨詣崇賢門,禁軍正領二三人,扈衛軍官·行首掌務,竝食隊外待令。
傳于尹坊曰,宣傳官柳孝源,刋名宣薦。
備忘記,於今已判,若唐帝過金丹,朝鮮人其果誤,莫知對京兆郞,曷勝駭予心倍?判官次諸儒,載大典亦駭然,入直郞敢用謀,以此心何事君?聽令來誠鄙夫,以此湯見駭多,豈特此於予判?卿等休予水刺,水刺重此湯重,抑此湯抑駭儒,誤予者朝鮮人。
備忘記,今予心已諭焉,慷慨者今靑衿,駭然者亦靑衿,今若飮建功,何異於彼靑衿?予志固定,卿等休焉。
藥房口傳啓曰,臣等祗奉湯劑,恭俟召命,卽伏見荐下備忘,有內局其休,而藏鎖鈔逐扁鵲之敎,臣等相顧愕眙,誠不勝抑鬱之至。建功之奏效於聖躬,今已數十年矣。凡有秉彝之天者,擧懷願進之誠,前後詢問之下,未曾見一人之立異,則今此京鄕諸儒之皆無異議,亦可見人情之同然。伏惟聖學高明,庶幾俯垂鑑燭,何爲而有此過中之敎也?區區下情,冞切焦迫,玆敢冒罪仰籲。伏乞亟加三思,收還成命,仍許召接,千萬懇祝,惶恐敢啓。以承傳色口傳下敎曰,內局退去,然後當進水刺,其止之。
藥房口傳再啓曰,臣等冒陳衷懇,冀蒙體諒,及承繼下備忘,又有休焉之敎,相顧失圖,尤不任焦迫之至。顧今保護之地,其所自效,惟在湯劑,而常進之貼,未得滿數,日勢向曛,召命尙靳,區區下情,轉益罔措,玆不得不詣閤更煩。伏乞卽許方寸之地,俾得以入侍奉進,千萬祈祝,惶恐敢啓。
傳于安兼濟曰,內局退去,然後當進水刺,卽速爲之。
藥房口傳三啓曰,臣等冒陳再啓,連伏承退去然後水刺之敎,臣等雖甚愚迷,豈不知水刺之重,而常進珍劑,關係亦不輕。朝進一貼之後,更不得繼進,而徒知嚴畏,遽然退去,則職在保護,其可曰有臣分乎?此時煩聒,極知悚悶,而下情焦迫,冒罪更籲。伏乞暫許入侍,俾卽奉進,千萬懇祝,惶恐敢啓。以承傳色下敎曰,慨然之心亘中,其止之。
藥房口傳四啓曰,臣等冒進懇迫之私,冀蒙體諒之恩,更鼓已深,召命未下,區區下情,益切罔措。湯劑之關係,何如而二貼奉進,漸至過時,臣等忝叨保護之任,不思陳請之道,則虧分溺職,無所逃罪。雖未承批,不待遲,輒又冒控。伏乞少賜引接,俾進湯劑,不勝懇禱,惶恐敢啓。以承傳色口傳下敎曰,何如是困乎?予心,將如何?其止之。
藥房口傳五啓曰,臣等忱誠淺薄,未能仰格,又伏承其止之之敎,惶隕罔措,不知所圖,深夜屢聒,固知萬萬悚懍,而第二貼未進之前,不敢爲退去之計。伏乞少賜諒察,亟降兪音,俾得以自效於保護之道,千萬攢祝,惶恐敢啓。
傳于洪景顔曰,耳目牌招。
李得濟,以兵曹言啓曰,今五月二十七日,富平居李召史稱姓女人,靈巖居童蒙張一三稱名人,杆城居良人崔宗秀稱名人,自興化西挾門入來,鳴申聞鼓,依定式,下該曹推問,何如?傳曰,允。
又以兵曹言啓曰,依傳敎,五部書員金世煥·林泰夏·金國良·金益采·朴世雄等,各決棍十度之意,敢啓。傳曰,知道。
傳于尹坊曰,申聞鼓人,今日內卽爲捧供以入。
洪景顔,以義禁府言啓曰,前正言尹在醇,時在京畿通津地云,依例發遣府羅將拿來,何如?傳曰,允。
李得濟,以御營廳言啓曰,本廳字內興仁門北邊駝駱山近處體城頹毁處,今已畢築,而女墻,仍爲始役矣。把守軍,依例撤罷之意,敢啓。傳曰,知道。
又以訓鍊都監·一二所巡廳·左右捕廳言啓曰,去夜犯夜人,無所捉,敢啓。傳曰,允。
有政。吏批,啓曰,判書趙重晦牌招不進,參議未差,小臣獨政未安,何以爲之?敢稟。傳曰,仍爲之。判書趙重晦牌不進,參判尹得養進,參議未差,右副承旨洪景顔進。以趙德成爲大司憲,鄭昌順爲大司諫,趙鎭衡·盧允中爲掌令,朴聖泰·李性吾爲持平,李身晦爲獻納,李儒慶爲正言,李重祜爲刑曹判書,李商烈爲工曹佐郞,申光健爲大丘判官,康堯愼爲典牲主簿,金重行爲漢城主簿。兵批,判書金鍾正病,參判閔百奮病,參議趙載俊入直進,參知朴相老病,右副承旨洪景顔進。李廷烈·申昕爲護軍,李潭·鄭光漢·申益彬·李命彬·兪恒柱·金翊休·洪履健爲副司直。
大司憲趙德成,大司諫鄭昌順,掌令盧允中,持平李性吾啓曰,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上掌令盧允中,持平李性吾啓曰,請固城縣充軍罪人咸道亨,依本律處斷。措辭見上請還寢罪人梁成卜,減一律島配之命。措辭見上新除授掌令趙鎭衡,時在忠淸道舒川地,持平朴聖泰,時在忠淸道定山地,獻納李身晦,時在全羅道全州地,正言李儒慶,時在平安道平壤地,請斯速乘馹上來事,下諭。答合啓曰,已諭勿煩。答府曰,勿煩。下諭事,依啓。
乙未五月二十七日辰時,上御集慶堂。藥房入診時,都提調洪麟漢,提調鄭尙淳,副提調安兼濟,假注書尹履相,記事官朴聖集·崔烜,醫官方泰輿·吳道炯·鄭允德·柳光翼,以次進伏訖。麟漢曰,聖體調攝,若何?上曰,一樣矣。麟漢曰,寢睡·水刺之節,亦何如?上曰,一樣,而諸大臣勝昔之言,萬萬過矣。麟漢曰,非但大臣之言如此,路傍觀者皆云矣。麟漢曰,湯劑奉來矣。上命持來進御。上曰,鄕儒來待乎?兼濟曰,然矣。上命入侍。賤臣履相,承命出來,與許策·李邦仁進伏。上命誦科作。上曰,汝等昨日,何不入來耶?策·邦仁對曰,農時方急,留京亦難,呈券後卽發鄕,行到銅雀津,聞而入來,未及於昨日入侍矣。上命先退。麟漢曰,領敦寧,問候入來矣。上曰,領敦寧入侍。賤臣履相承命出來,與金陽澤進伏。陽澤曰,臣於屢月,不得承候,近來聖候,何如?上曰,一樣,而近則卿疾果愈耶?陽澤曰,大體少差,而餘症尙苦伏悶。上曰,藥房都提調·提調入侍事,下敎。麟漢·尙淳進伏,上曰,中宮殿進御加減蔘香散,限二十貼,五貼式日次製入事,下敎。兼濟請右承旨李命彬牌招。上命書傳敎曰,右承旨許遞,通政宋翼彦爲承旨,房依前。兼濟讀公事。上命書傳敎曰,被彈一臺臣,撕捱過矣。李迪輔,尤無可論,而以冢宰事撕捱,司寇亦涉太過,雖然本曹,其曠久矣,特爲許遞。今方備堂,何可滯鄕?卽爲上來事,回諭。此代今日政備擬,待下批牌招察任。上曰,詣臺臺臣入侍事,下敎。賤臣承命出來,與掌令李廷烈進伏。廷烈曰,臣見識淺短,志氣摧頹,耳目之任,自知不稱,而憲職新除,適在於合辭方張之日。臣他不暇論,自鄕上來,一望供職,昨日賤疾甚苦,未克詣臺,合辭之啓,只書謹悉矣。恩批之下,僚臺擧皆引避,其只謄故紙,不出一言之失,臣與僚臺,元無異同,則臣何可獨爲晏然於職次乎?請命遞斥臣職。上曰,一時勅勵,其何撕捱,而他臺旣以此許遞,則宜無異同,亦何循例?依啓。上命書傳敎曰,唱榜在近,兩司宜備,其雖一時,一遞當然,何人處置?退待諸臺,一竝許遞,呈辭都憲亦許遞,政官牌招開政,以在京無故人備擬,牌招察任。噫,謄傳故紙,于今謬習,今者侍從人皆若此,此後若以此撕捱,將無兩司,於此已磨勘,此後此等撕捱,政院切勿呼望。諸臣以次退出。
上在慶熙宮。停常參·經筵。
藥房都提調洪麟漢,提調鄭尙淳,副提調安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。八十二猶然,此湯因其過勸,心若唐宗,是誰是誰?於予雖便,孔訓果驗,今從容氣何諭?下敎日入侍。
中宮殿·惠嬪宮,藥房口傳問安。答曰,知道。
藥房口傳啓曰,臣等達宵守閤,忱誠淺薄,未蒙召接之恩,及承問候之批,又有下敎日入侍之敎,始焉惝怳,繼以抑塞,未知聖上何爲而有此敎也。常進之劑,昨日之只進一貼,已極悶鬱,今日臣等之所顒望者,惟是早賜引接,而批旨辭敎,有若固執者然。區區下情,有不暇言,而以聖學之高明,豈不念及於保嗇之節耶?焦迫之至,未敢緩聲,相率控籲,瀝陳衷懇。伏乞特加三思,亟賜兪音,俾得趁早承候,奉進湯劑,千萬至祝,惶恐敢啓。
安兼濟啓曰,藥房三提調,來詣閤外求對矣。
李崇祜啓曰,時原任大臣,來詣請對矣。
安兼濟啓曰,時原任大臣,更爲請對矣。
傳于安兼濟曰,竝入侍。
備忘記,頃者執只由悶,今者敎亦爲予,大劑弊豈先文,於今予豈特先文?徵兆已見,今若强飮,莫至何境。復永停只數日,況此時慷慨時體,見鎖鈔若逢虎狼,心若此氣若此,卿等果若此奔闕門,將若何將若何?卿等量之量之。
李得濟,以兵曹言啓曰,依傳敎,漢城府書吏蔡喜得,使令崔老味等,各決棍十度之意,敢啓。傳曰,知道。
又以兵曹言啓曰,今五月二十八日,咸興居幼學朱重年稱名人,自興化挾門入來,鳴申聞鼓,依定式,下該曹推問,何如?傳曰,允。
又以兵曹言啓曰,今五月二十八日,豐德居黃召史稱姓女,自興化挾門入來,鳴申聞鼓,依定式,下該曹推問,何如?傳曰,允。
洪景顔,以刑曹言啓曰,五部書員,令該曹決杖一百事,命下矣。依傳敎,中部書員金世煥,東部書員尹得心,西部書員林泰夏,南部書員尹盛昌,北部書員黃仁澤等,各決杖一百之意,敢啓。傳曰,知道。
李崇祜,以奉常寺官員,以都提調意言啓曰,東籍親耕田所種小麥,今五月晦間,當爲成熟之意,敢啓。傳曰,知道。
傳于洪景顔曰,騎馬二匹立之,宣傳官二員,馳往江上,稅船幾隻入來與否知來。
備忘記,明日放榜,已權停例,再明日謝恩,當受於德游堂,宣酒。
藥房口傳啓曰,臣等咫尺前席,伏承屢屢下敎,豈不思一分仰體之道,而昨日所進,旣不滿二貼,今日只進一貼而止,則實有違於保護之方,聖敎又下,固當奉承,而衷情所迫,不得請則不敢退。伏乞俯垂諒察,暫許召接,千萬懇禱,惶恐敢啓。以承傳色口傳下敎曰,今日一貼之進,以沖子之勸也。今日當如昨日,方臥廳中,內局速退,然後當進水刺,其速爲之。
備忘記,予志固定,今日見時原任·沖子勸,其雖然顧初心,只祛附子强飮,曷勝自恧?噫,於今海東,祖依於孫,孫依於祖,故雖然,一猶爲沖子强矣,況再乎?只此後心可舒百世。且旣諭,昨一飮今一飮,況昨日朝飮,長晝若此,今日午後飮,百勝於昨。內局宜休,若此然後,心可舒也,若强請,夕水刺亦停矣。
李得濟,以禁衛營言啓曰,去夜犯夜人,無所捉之意,敢啓。傳曰,知道。
又以一二所巡廳·左右捕廳言啓曰,去夜犯夜人,無所捉,敢啓。傳曰,知道。
大司憲趙德成,大司諫鄭昌順,掌令盧允中,持平李性吾啓曰,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上答曰,已諭勿煩。
持平李性吾啓曰,請固城縣充軍罪人咸道亨,依本律處斷。措辭見上答曰,勿煩。又啓曰,請還寢罪人梁成卜,減一律島配之命。答曰,勿煩。
乙未五月二十八日申時,上御集慶堂。藥房入診,時原任大臣同爲入侍時,都提調洪麟漢,提調鄭尙淳,副提調安兼濟,記事官朴思機·朴聖集·崔烜,領府事金相福,判府事韓翼謩·金尙喆,領議政申晦,判府事李溵,左議政李思觀,醫官方泰輿·吳道炯·鄭允德·徐命緯·柳光翼·康命徽·李敏德,以次進伏訖。麟漢曰,夜間聖候,若何?上曰,一樣矣。寢睡·水刺之節,亦何如?上曰,同矣。上曰,時原任入來乎?麟漢曰,方在廳矣。時原任進伏,以次問候訖。上曰,湯劑大劑故有頉矣。麟漢曰,其頉,何如?召醫官問議,宜矣。尙喆曰,湯劑有加入之材,此則隨時入之,可也。相福曰,蔘茸則豈有頉乎?上曰,予亦非以爲人蔘有頉也。命醫官進前。上曰,汝等診脈。其或有頉於加入之劑乎?泰輿進前診候,退伏奏曰,脈候左右三部,度數調均,滑體亦一樣矣。湯劑中他材料,則別無加減者,而附子則姑減,宜矣。臣亦與諸醫,相議於外,附子熱劑,而日氣漸熱,姑爲拔之,隨時進御,好矣。諸醫所達皆同。相福曰,人蔘如君子,不可一日無矣,附子如猛將,非必常用也。命書傳敎曰,今者藥石,諸大臣雖來,予無應愈,豈特此乎?況纔諭今者之卽,果因沖子之勸也。予意專在此湯,莫思些少節目,入侍後聞所奏乃覺。噫,附子加入,何扁鵲勸乎?鹿茸因問而然,此則予果敎,今者此不無因此而然。予言蔘芪性偏,古人亦豈不云?元湯言停數日,只減附子,豈特聞者?予自媿於方寸。雖然,其過者先減,湯劑中附子,依請減焉。麟漢曰,傳敎中,有沖子勸之敎,貴矣慶矣。奉入湯劑,則附子入矣,更爲減附子煎入乎?上曰,爲之。尙淳先退。上曰,朝參山呼時,予心驚動,故明日亦不欲親臨矣。麟漢曰,尙無親臨下敎矣。上曰,今日則予欲不見卿等矣,因世孫請而見也。麟漢曰,益見睿孝矣。明日親臨,亦一時勞動,不敢陳達,而世孫所請則好矣。思觀曰,昨日親臨,親臨靑衿,有光矣。兼濟曰,昨日儒生,多來闕下,而政院誤達矣,渠輩見科次來矣。麟漢曰,京兆郞,其日肅謝入番,而次知則判官,故判官來云矣。上曰,判官誰耶?麟漢曰,靈城之至親也,主簿則申銋之孫也,與領相族矣。命書傳敎曰,今聞其時事勢,不無參酌,竝勿汰,申光祐代亦仍任前職。兼濟奏公事,命書李宅徵照律判付。尙淳奉進湯劑,上進御後,命兩提調先退。命右副承旨入侍,右副承旨洪景顔進伏。奏公事後,命書傳敎曰,今聞狀聞,二名生還,餘皆渰沒云,曷勝慘焉?令所居官,顧恤妻孥事,回諭。仍命退,諸臣以次退出。
上在慶熙宮。停常參·經筵。
辰時巳時,灑雨下雨,測雨器水深一分。
自辰時,灑雨下雨,測雨器水深三分。
自辰時至申時,灑雨下雨,測雨器水深一寸。
自辰時,灑雨下雨,測雨器水深一寸七分。
藥房都提調洪麟漢,提調鄭尙淳,副提調安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。雖減附子,莫知氣勝,此何由?年衰耗而然,數日若前,氣幸必勝,此理的然。臣勉君飮,曷勝慨然,其將爲誰?今日唱榜,予自哂焉,氣何諭?待敎入侍。
中宮殿·惠嬪宮,藥房口傳問安。答曰,知道。
傳于李崇祜曰,今日唱榜,相臣有入來者,內局同爲入侍。
又傳于曰,唱榜早爲之。
又傳于曰,今日慶科,千萬料表,新恩若來,則盡爲來詣。欲聞拜聲,速爲之。
又傳于曰,兩司傳啓,入侍爲之。
又傳于曰,明日德游堂新恩謝恩時,侍衛安徐,只兩房承旨入侍。
又傳于曰,八十其君,中官用謀者多,中官申漢章,令內府記過。
傳于洪景顔曰,內局入侍。
洪景顔,以兵曹言啓曰,今五月二十九日,全州居良人朱福龍稱名人,自興化西挾門入來,鳴申聞鼓,依定式下該曹,何如?傳曰,允。
李崇祜,以奉常寺官員,以都提調·提調意言啓曰,東籍親耕田所種小麥打作,則所出爲一石五斗之意,敢啓。傳曰,知道。
李得濟,以御營廳·一二所巡廳·左右捕廳言啓曰,去夜犯夜人,無所捉,敢啓。傳曰,知道。
大司諫鄭昌順啓曰,臣於俄者入侍,以海南前縣監之見漏於傳旨,至請該房承旨之譴責,則當該守令,亦宜更請拿問,而倉卒之際,未及仰請,疎率之失,臣方自訟,追聞大僚之奏,始有更拿之請,臣之當論不論之失著矣。臣何敢一刻晏然於臺次乎?請命遞斥臣職。答曰,勿辭。
洪景顔啓曰,大司諫鄭昌順,再啓煩瀆,退待物論矣。
乙未五月二十九日辰時,上御集慶堂。藥房入診,領左相同爲入侍時,都提調洪麟漢,提調鄭尙淳,副提調安兼濟,記事官朴思機·朴聖集·崔烜,領議政申晦,左議政李思觀,醫官方泰輿·吳道炯·鄭允德·柳光翼·徐命緯·丁志泰·康命徽·鄭忠周,以次進伏訖。麟漢曰,夜間聖候,若何?上曰,一樣。寢睡·水刺之節,亦何如?上曰,同矣。上曰,附子加入卽予意,而拔之後,予意若何者矣。晦曰,湯劑之間斷,未有甚於此時,昨日進御,不過半貼矣。麟漢請進湯劑,上進御後,請診候。上曰,爲之。泰輿進前診候,退伏奏曰,脈候左右三部,度數調均,脾胃脈候,滑體亦一樣矣。上曰,予先自按之脈,則果異常也。諸醫以次診候,所達皆與首醫言同。上曰,附子則拔之,人蔘又以三錢重入之,何如?道炯曰,附子非常進之劑,人蔘則不可減也。麟漢曰,昨日前席,旣承丁寧下敎,而旣退之後,連有備忘嚴截,故不得已退去矣。上曰,若不進一貼,脈不好乎?醫官各奏。泰輿奏曰,聖上脈候本好,故雖減貼不必下,雖加貼不必勝矣。道炯曰,一二日不進,雖不關係於脈候,而建功乃水刺,假使一二日不進水刺,則豈無損於聖躬乎?況當夏節,可加而不可減矣。諸醫所達皆同,上曰,此所謂問於巫也。麟漢曰,旣已下詢於諸醫,今日則加意進御,宜矣。上曰,無效之物,何爲勸之?麟漢曰,建功之效,大矣者。上曰,若有效則何不能步?麟漢曰,昨年秋冬,則不能祗迎,而近來則連爲祗迎,此爲步勝矣。屢屢旣減進,今日則三貼,伏望。上曰,如此則以予爲何樣人?千古人君,無日服人蔘兩半者矣。麟漢曰,漢唐以下,何足論乎?上曰,心不可二用也。麟漢曰,非必一入侍兼進,午間夕間,分進三貼,好矣。上曰,二貼不可,況三貼乎?思觀曰,今日入侍,欲達下情而來矣,加意進御,伏望。上曰,宋翼彦父子,數年內皆登科,貴矣。思觀曰,趙載翰·宋翼彦,皆殿下前日同事臣之子也。故朝廷,亦似爲貴矣。晦曰,頃日所請,殿下旣牢拒,臣不敢强請,而至於湯劑,乃保護之道也。聖躬安然後,宗社安矣,願賜允許。上曰,允許,則有媿矣。麟漢曰,何愧於聖德?臣則謂有光也。麟漢曰,出送提調,更爲煎入,何如?上曰,爲之。尙淳先退,上曰,詣臺臺臣入侍事。出榻敎
大司憲趙德成,大司諫鄭昌順,堂令盧允中,持平李性吾進伏啓曰,惟我殿下五十載建極之功,陶成平蕩之化,爲今日臣子,孰敢以黨之一字,萌於心發諸口,而乃者大逆罪人南絳老之一啓,背公死黨之心,綻露無餘,旣已正法,則罪人李迪輔之不先不後,闖進一疏,雄唱雌和,節節巧慘,渠苟有一分人心,焉敢放恣叵測之至此哉?其負國家無臣節,甘心私黨之類,不可一刻容貸於覆載之間。請黑山島圍籬安置庶民罪人李迪輔,亟令王府,拿鞫嚴問,快正王法。上曰,已諭勿煩。
大司憲趙德成,掌令盧允中,持平李性吾啓曰,請固城縣充軍罪人咸道亨,依本律處斷。上曰,勿煩。又啓曰,請還寢罪人梁成卜,減一律島配之命。上曰,勿煩。
掌令盧允中啓曰,臣猥以賤品,濫荷聖渥,出入臺省,已有年矣。感激恩造,雖不敢爲引義力辭,而揣量私分,亦不敢以言責自居,一昧含默,居常愧懼。年前憲疏不言之斥,不諒賤臣被罪之時,一筆句斷,殆無餘地,臣固受而爲罪,而自此臺端一步,矢心自劃矣。乃者掌憲除旨,遽降於合辭方張之日,他不暇顧,冒膺聯參,而以此踪地,其不容因仍蹲冒則決矣。昨日引避,蓋出自靖之意,而喉司退却,終未登徹,入侍有命。又不免抗顔隨進,廉防全虧,惶愧交積,以此以彼,何可一刻晏然於臺次乎?請命遞斥臣職。上曰,頃者下敎,今者入侍之命,意亦在焉,則乘此撕捱,萬萬太過,勿辭亦勿退待。
大司諫鄭昌順啓曰,請固城縣充軍罪人咸道亨,依本律處斷。上曰,勿煩。又啓曰,日前黃州按査時,聞有姜姓人,素行無賴,干連獄事,推問之時,詰其系派,則變幻其父之名字,指爲寸外之疎族,苟有人心,寧忍爲此。此則本事之外,罪犯倫紀,事關風敎,宜卽嚴査,以正其罪,而其時御史,略施例刑,竟歸白放,傳說藉藉,莫不爲駭。請當該御史罷職,姜姓人,令本道依律定罪。上曰,依啓。又啓曰,海南前縣監李堉,入於御史書啓,有口招之命,而政院,遺漏於傳旨,該府無以憑覈,尙今未得就囚云。惟允之地,疎率至此,請其時該房承旨罷職。上曰,依啓。又啓曰,臣之自來情地,本不合於臺端,而昨日多臺差出之命,蓋爲備員陪班之地,則許多侍從之中,諫垣諸臺,多以元在外,矇然備擬,銓家旨意,誠所莫曉。臣獨在京,庚牌踵臨,臣若不出,則兩司無以備員,合辭將至闕啓,雖不得也,章皇冒膺。兩司之長,地望自別,則臣之季父光漢,纔遞都憲,臣又旋長薇垣,一日之內,叔姪兩人,輪差於兩司長席,有若非臣家莫可者然,非但在臣私分,萬萬極惶,其於國體政格,豈不苟艱?雖在無事之時,猶爲難安之端,況當合辭之際,宜存共公之議,叔姪連主發簡,臺體豈容如是?雖彼爲銓官者,亦何敢以臺閣之重任?視同臣一家之私物,而偏擬苟充也哉?公格私義,不可以副急一出,爲因仍蹲冒之計,臣何敢晏然於臺次乎?請命遞斥臣職。上曰,所辭太過,勿辭亦勿退待。領議政申晦啓曰,臺臣旣以現告中不捧傳旨,請罷承宣,則海南前縣監李堉,有不可置之,令該府,一體勘處,何如?上曰,所奏誠是,依爲之。上曰,初二日翰林召試。出傳敎兼濟讀奏公事訖。上曰,藥房提調持湯劑,更爲入侍。出榻敎尙淳奉進湯劑。上進御後,上曰,今日待下敎。麟漢曰,旣承下敎,召見伏望。兩提調先退,上曰,坐直承旨入侍事。出榻敎內局諸臣退出。
乙未五月二十九日申時,上御集慶堂。藥房入診入侍時,都提調洪麟漢,提調鄭尙淳,副提調安兼濟,記事官朴思機·朴聖集·崔烜,醫官方泰輿·吳道炯·鄭允德·徐命緯·柳光翼·康命徽·李敏德,以次進伏訖。麟漢曰,湯劑奉進矣。上曰,先奏承文圈點。兼濟讀奏,上曰,博士,誰也?兼濟曰,趙章漢也。上曰,奏翰圈。兼濟讀奏,上曰,誰主圈?烜曰,尹宗彦·宋銓·朴聖集及臣也。上曰,注書則前圈當付者優足乎?麟漢曰,前召試人多有矣。上曰,由他承旨,陞知申者,此知申外,誰也?麟漢曰,閔百奮·申益彬也。上曰,薇垣長,又避嫌矣。麟漢曰,臺臣果做錯矣。大臣旣奏,則諫長,宜避嫌矣。上曰,予亦聞之殊常矣,領相之言,果是矣。大臣·臺臣,各自愼之,可也。麟漢曰,曰可曰否,古之道也。請進御湯劑,上進御訖。上曰,在內局者,皆世醫也。麟漢曰,然矣。命退,諸臣以次退出。
乙未五月二十九日申時,上御集慶堂。坐直承旨入侍時,右副承旨洪景顔,假注書尹履相,記事官朴聖集·崔烜,以次進伏。上命讀公事。讀訖,仍退出。
上在慶熙宮。停常參·經筵。
自昧爽至午時,灑雨下雨,測雨器水深一寸三分。
藥房都提調洪麟漢,提調鄭尙淳,副提調安兼濟啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今月晦懷千萬,且來月予心何?興懷此五內隕。此等時三建功,其曰孝亦曰人?氣何諭?待敎侍。
中宮殿·惠嬪宮,藥房問安。答曰,知道。
傳于李崇祜曰,內局入侍,次對同爲入侍。
備忘記,都承旨請知味誠得體,熟馬面給,政院親受。
傳于洪景顔曰,持歲抄,兩房承旨入侍。
李崇祜啓曰,吏曹參判尹得養,牌不進推考傳旨,今方捧入,而開政命下之後,如是違牌,不卽擧行,事甚未安,更卽牌招開政,何如?傳曰,允。
安兼濟啓曰,吏曹參判尹得養,再牌不進推考傳旨,今方捧入,而開政命下之後,如是違牌,尙不擧行,事體誠極未安。所當更請牌招,而一日三牌,有傷事體,何以爲之?敢稟。傳曰,如此稟勿爲捧入,更爲牌招。
李得濟啓曰,吏曹判書趙曮,牌招不進,推考傳旨,今方捧入,而特敎開政命下之後,如是違牌,不卽擧行,事甚未安,更卽牌招開政,何如?傳曰,允。
傳于李得濟曰,騎馬一疋立之,宣傳官一員馳往江上,稅船幾隻入來與否知來。
吏曹參判尹得養疏曰,伏以臣,卽伏見大司諫鄭昌順避嫌,則專以臣備擬臺望,蹈藉無餘地,臣看來,不勝愧悚之至。兩司長官,雖曰自別,而其叔旣遞之後,其姪之不可復擬,如此政格,非臣愚昧之所可知也。至於元在外充擬,雖可謂銓家不察之失,而未必爲臺臣引避之端,則張皇爲說,大費聲氣者,臣亦莫曉其旨意也。噫,臺閣重任也,而看作一家私物,此是銓家莫大之罪,名雖避辭,實則彈章,臣何可諉其自引,而終爲晏然之計哉?仍念臣適當長僚之引病,前後政命,黽勉冒赴,政眼一開,瘡疣百出,自顧恧蹙,分甘顚沛,果然人言,若是深緊,旣詆以矇然,又斥以偏擬,在臣廉隅,勢難蹲據,玆陳短章,仰瀆崇聽。乞降威罰,仍治臣罪,以謝臺言,以安私分,不勝幸甚。答曰,省疏具悉。此非一毫撕捱者,卿勿過辭,從速察職。
傳于李得濟曰,宣傳官一員待令,騎馬三疋立之。
傳于洪景顔曰,今日已下敎,而此月已過,且當來月,予心若何?吏判初拜而若此乎?捧納承旨推考,此章給之,開陽門留門,更爲牌招。雖五更,開政而後已,此後則再拜而如此者,勿爲呼望事,捧承傳。
吏曹判書趙曮疏曰,伏以臣,忽伏承東銓特除之命,驚惶震越,莫省攸措。臣於是職,素知不稱,已試蔑效,而自遭逆理之慟,便成喪性之人,疾病沈痼,神精消鑠,顚妄之態,朽落之形,卽通朝之所共知也。以此癃廢之狀,其不宜復當重任也審矣。且臣於再昨年親臨帳殿時,以吏判則決難行公之意,仰對之矣。雖於敵以下,固不當質言而背之,況旣丁寧奏達於君父淸問之下?乃復揚揚冒進,則是不但爲貪榮固寵之歸,臣豈忍爲是哉?抑臣又有所抑鬱者,從前之辭避銓長,得遂所願者多,雖以近事言之,故判書臣趙雲逵,於崇文堂入侍也,以吏判陳情乞免,特蒙俯諒,永謝東銓,臣每誦殿下體下之恩渥,臣何獨未蒙一視之聖德也哉?嚴召荐下,未克趨承,病裏惶悚,如添一病,玆敢略陳短章,仰瀆崇嚴。伏乞聖明,俯賜諒察,亟命先遞臣職名,仍治臣罪戾,以肅朝綱,以安私分,千萬幸甚。
備忘記,今向昏憶萬百。於今日欲開政,吏判先故侍從,以何心莫量予?果若此予兼此,雖六更見開政,君臣義今日判。嗟,政院何泄泄?今臥廳另飭牌。
傳于洪景顔曰,吏曹書吏,懸開陽門,待吏判入來解之。
又傳于曰,吏判曾經人竝書入。
備忘記,趙曮所爲,萬萬爲駭,爲永宗僉使,今日辭朝,倍道赴任,鄭尙淳爲吏判,牌招開政。
傳于洪景顔曰,吏判牌去來,催促。
又傳于曰,前排入之,中官韓聖規拿入。
又傳于曰,前排置之,韓聖規逐出水口門外。
又傳于曰,下敎之後,萬萬駭然,投畀永宗僉使仍任,趙曮三倍道後,令道臣狀聞。
洪景顔,以義禁府言啓曰,趙曮永宗鎭投畀,三倍道押送事,命下矣。以傳旨內辭意,具罪目,卽爲發遣府都事,三倍道押送配所之意,敢啓。傳曰,知道。
李得濟,以都摠府言啓曰,今日入直內三廳武兼禁軍及軍兵等,當爲中日習射,而雨執如此,不得爲之之意,敢啓。傳曰,知道。
又以兵曹言啓曰,今五月三十日,西部居姜召史稱姓人,自興化西挾門入來,鳴申聞鼓,依定式,下該曹推問,何如?傳曰,允。
又以訓鍊都監·一二所巡廳·左右捕廳言啓曰,去夜犯夜人,無所捉,敢啓。傳曰,知道。
應敎朴相甲疏曰,伏以臣,頃以開城府前經歷李澤徵事,有所論啓矣。卽見澤徵供辭,則滿紙張皇,或眩幻獄情,或推諉上官,奸情遁辭,逐節可破,況此受賂一事,端緖旣露,證左與受,昭然具在,而厭然掩護,歸之䵝昧,究厥情態,誠可厭惡。乃聖明洞照,處分嚴正,臣無庸更事條辨,以煩上聽,而但其遣辭之際,詬詈臣脅持臣,無復餘地,臣之疲惱姑無論,國體朝綱,寧有是哉?夫身爲牧民之官,不思國法之至嚴,輕出入人死罪,以通奸賂,使三尺失平,而匹婦號冤,澤徵之罪,尙可置而不問乎?澤徵而不罪,則臣雖三四筵稟,繼之以疏,固將置之典憲而後已,今澤徵,反以束縛斷斷等說,爲脅臣之說頭,至於遠嫌云云,臣實莫曉所指,而此不過閃弄抑勒,欲使臣不敢復言也,其爲計亦疎矣。乘機井石,乃宵小陷人之術,渠雖急於自解,何敢以此等題目,輕加於受命按獄之臣哉?臣以奉使之臣,論一鬻獄之吏,而受其反詈,至於此極,貽羞朝廷,有辱君命。伏乞聖明,亟勘臣罪,以安私分焉。答曰,省疏具悉。李澤徵供辭,其涉駭然,故旣令擬律,何足撕捱?爾其勿辭察職。
有政。吏批,判書鄭尙淳進,參判·參議未差,右副承旨洪景顔進。李得臣爲大司諫,李命植爲吏曹參議,金鍾正爲知經筵,金華鎭爲同經筵,鄭存謙爲藝文提學,李重祜爲歸厚提調,李徽之爲社稷提調,李鋐爲典獄參奉,延豐君單李,敦寧主簿金重行仍任事,承傳。備忘記,徐命善爲吏曹參判。兵批,判書金鍾正病,參判閔百奮病,參議趙載俊病,參知朴相老入直進,右副承旨洪景顔進。以趙重晦·尹得養·任希敎·尹東晢·李聖圭·沈勗之·鄭昌順·李普觀·尹冕東爲副司直,以李邦綏·宋載岳·黃暹·盧載垕爲副護軍,永宗僉使白東毅仍任事,承傳。
乙未五月三十日辰時,上御德游堂。親受謝恩入侍時,行都承旨安兼濟,左副承旨李得濟,假注書尹履相,記事官朴聖集·崔烜,以次侍立訖。上曰,文科則翰注呼新來,武科則宣傳官呼新來。以次進退,行四拜禮,謝恩宣醞。命甲科人·乙科人進前,使之進酌。兼濟曰,旣命進酌,小臣知味後,當進御矣。上曰,依爲之。壯元鄭克煥,乙科宋翼彦進酌。上仍下一句御製親書,使兼濟宣讀。命賡進。取尙方銀盃二部而來,各賜一部。命十八歲人進前。李奎燮進伏。上命書傳敎曰,今聞文科李奎燮,三歲始學云,予今初聞,察訪調用。上曰,新恩賜花濕破者,令該寺,改造以給事下敎。仍命行中宮殿·世孫宮謝恩後,以次退去。諸臣亦退出。
乙未五月三十日辰時,上御集慶堂。藥房入診入侍時,都提調洪麟漢,提調鄭尙淳,副提調安兼濟,記事官朴思機·朴聖集·崔烜,醫官方泰輿·吳道炯·鄭允德·徐命緯·丁志泰·柳光翼·康命徽,以次進伏訖。麟漢曰,夜間聖候,若何?上曰,一樣矣。寢睡·水刺之節,亦何如?上曰,同矣。請進湯劑,上進御訖。請診候,上曰,置之。今日亦爲三貼乎?麟漢曰,今日不可不三貼矣。一入侍陳達未安,使提調先出,監煎以待,何如?上曰,然矣。藥房提調持湯劑入侍,進湯劑,上進御訖。內局以次退出。
乙未五月三十日巳時,上御集慶堂。大臣·備局堂上引見入侍時,領議政申晦,左議政李思觀,右議政洪麟漢,行司直具善復·李章吾,刑曹判書李重祜,禮曹判書尹東暹,司直李潤成·洪趾海,同知金華鎭·沈履之,大司成李瀰,司直權噵,開城留守宋淳明,大司憲趙德成,副校理吳載紹,左副承旨李得濟,假注書尹履相,事變假注書宋重鉉,記事官朴聖集·崔烜,以次進伏訖。晦曰,夜間聖候,若何?上曰,一樣矣。晦曰,昨日則進御三貼,不勝欣幸矣。上曰,不能視不能步,有何效乎?上曰,亞銓何以呈疏耶?得濟曰,以薇垣長之避嫌,呈疏矣。命讀其書而賜批。上曰,吏判何不出仕耶?晦曰,吏判有實恙,都政不遠,似有變通矣。上命書傳敎曰,予意若此,因亞銓章,大臣意亦若此,都政在近,吏判本職許遞,其代政官牌招,卽爲開政。晦曰,故相鄭琢宗祀事,有所仰達者矣。向來仍其後孫擊鼓,使其長派奉祀事,有特敎矣。伊後又因他孫原情,該曹以長與奉祀,分以二之之意,覆啓蒙允,其間彼此辭說甚多,不必煩陳,而旣曰長,則奉祀之分以二之,有違禮意。人家正倫,固難輕議,況故大臣奉祀乎?不可以該曹覆啓施行,下詢他大臣而處之,何如?上曰,左右相之意,何如?各陳所見。思觀曰,長派未立後之前,支子奉祀,今至累代,故果不無鄕中紛紜之議。然長派旣已立後,則奉祀自當歸宗,宗派與奉祀,不當分以二之者,誠若領相所陳,臣意亦然矣。麟漢曰,此事委折,今日始爲略聞於僚相矣。旣有曾前特敎,則該曹之今番覆啓,未有何所據,而宗派爲重,大體則然。僚相旣奏,臣豈有別般意見乎?上曰,予亦殊常,相臣所奏是,復何更議?仍前可也。晦曰,義州府尹沈勗之,三年塞邊,病狀沈重,累呈辭狀,廣州府尹尹東晢,受由上京之後,以其親病,不得還官,亦呈辭狀。情理如此,則有難强令察任,義州府尹沈勗之,廣州府尹尹東晢,竝姑許遞,何如?上曰,依爲之。晦曰,重臣榮進,方有實恙,所兼歸厚署褒貶,不得擧行云。申飭之時,不可等對其差歇,提調之任,今姑許遞,何如?上曰,依爲之。晦曰,江原監司徐逈修放未放啓本也,本司所管定配罪人未放秩,所犯不輕,雖有赦典,不可遽議放釋,依啓聞施行之意分付,何如?上曰,依爲之。晦曰,卽見忠淸監司金致恭所報,則以爲鎭岑·堤川兩邑大同米出浦輸運之際,爲弊滋甚,作木以納事爲請矣。鎭岑本來峽邑,故大同,以木上納矣。中年入於本道弊瘼狀啓,以米換作,而行數十年,民邑之受弊旣如此,則不可無變通之道。依前以木上納,而至於堤川大同米,則雖有些少弊端,自初大同磨鍊時,作木作米,旣有酌定,則不可續續變改,此則置之之意,分付,何如?上曰,依爲之。晦曰,御營廳鑄錢,姑爲撤役,以待倭銅之出來,而先鑄者,當爲區處矣。餘利八萬兩中,五萬兩移送度支,二萬兩屬之本營,而當初設施,旣由摠廳,則摠廳形勢,實爲可悶,三千兩劃送本廳,所餘七千兩,置之賑廳,令備局句管,以爲前頭不時之需,而自六月初一日爲始,行用,何如?上曰,依爲之。晦曰,漢城府官員,旣命仍存,則宣傳官,似蒙一視之澤矣。上命書傳敎曰,依昨日京兆郞例,宣傳官下敎一體安徐。德成曰,請固城縣充軍罪人咸道亨,依本律處斷。措辭見上上曰,勿煩。德成曰,請還寢罪人梁成卜減一律島配之命。措辭見上上曰,勿煩。德成曰,大司諫鄭昌順,以臣於俄者入侍,以海南前縣監之見漏於傳旨,至請該房承旨之譴責,則當該守令,亦宜更請拿問,而倉卒之際,未及仰請。疎率之失,臣方自訟,追聞大僚之奏,始有更拿之請,臣之當論不論之失,著矣,臣何敢一刻晏然於臺次乎?引嫌而退,當論不論,旣有所失,揆以臺體,勢難仍在,請大司諫鄭昌順遞差。上曰,依啓。諸臣以次退出。
乙未五月三十日申時,上御集慶堂。藥房入診入侍時,都提調洪麟漢,提調鄭尙淳,副提調安兼濟,記事官朴思機·朴聖集·崔烜,醫官方泰輿,以次進伏訖。上曰,午後則氣甚難矣。麟漢曰,然則使兩廳按脈,宜矣。上曰,脈則好矣,今日有涼意,何也?麟漢曰,日氣然矣。請進湯劑,上進御訖。麟漢曰,按脈,何如?上曰,置之。麟漢曰,明日依例乎?上曰,明日初一日也,進御有如何矣?麟漢曰,臣知聖意之所在,而湯劑何關於追慕乎?上曰,初八只隔七日矣。命退,諸臣以次退出。
上在慶熙宮。停常參·經筵。
藥房都提調洪麟漢,提調鄭尙淳,副提調安兼濟啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。逢今月逢此日,是豈孝亦曰孝?此支撑雖冥然,問其本皆建功,若此而其能效,況此日飮此湯,其何爲其何爲?於今日欲從容,卿等休予亦休。百入侍百藁席,氣何諭?待敎侍。
中宮殿·惠嬪宮,藥房口傳問安。答曰,知道。
安兼濟啓曰,假注書尹履相,事變假注書宋重鉉,身病猝重,勢難察任,今姑改差,何如?傳曰,允。
以洪文海·沈能弼·洪聖淵爲假注書。
傳于李崇祜曰,新恩謁聖時,巡堂與否知入。
又傳于曰,祗迎門當殿座,侍衛安徐,承旨時服入侍。
又傳于曰,庚子爲二十七歲,其時儒生若在,皆令入來。
又傳于曰,礪城君·密城君子若孫待令,其時入番宗臣子若孫,一體待令。
又傳于曰,昨夜中官駭然,故下敎矣,更思之,其父卽庚子年今日中官,安徐。
備忘記,故軍職河海雲子,入屬扈衛廳,有其子乎?問奏。
傳于李崇祜曰,大提學·儒臣來侍。
又傳于曰,大提學·儒臣入侍。
安兼濟啓曰,藥房三提調,來詣閤外請對矣。
又啓曰,時原任大臣,來詣閤外請對矣。
備忘記,八十二逢今月,予心木予腸石。今日臨門欲祗迎矣,仍常袍,憶一年藏藥意,心猶憧憧。況今月,當令沖子攝爲,興惟及此,今日飮此,人理虧矣,豈曰孝?雖然,只今日亦深諒,於前有一日者,況今日果若此,予當臥池塘東便夜,卿等速休。卿等稱此靈丹,故時體儒亦學此,莫重書此字,曷勝悚然?
李崇祜啓曰,明日翰林召試事,命下矣。領監事·春秋館堂上·館閣堂上,待開門竝卽牌招,何如?傳曰,允。
傳于李得濟曰,騎馬三疋立之,宣傳官一員待令。
洪景顔,以義禁府言啓曰,因全羅道放未放狀聞,本府所管罪人未放秩中,海南縣投畀罪人申大謙,放送事,命下矣。放送事,分付該道道臣之意,敢啓。傳曰,知道。
持平李性吾啓曰,請固城縣充軍罪人咸道亨,依本律處斷。措辭見上請還寢罪人梁成卜減一律島配之命。措辭見上新除授大司諫李得臣,時在京畿衿川地,請斯速乘馹上來事,下諭。答曰,勿煩。下諭事,依啓。
殿座罷後,政院·玉堂·藥房口傳問安。答曰,知道。
藥房口傳啓曰,臣等於朝者問候之批,伏承待敎侍之命,祗奉湯劑,恭俟召音,日已過午,晉對尙遲,區區下情,不勝悶鬱,玆敢相率仰籲。伏乞卽許臣等持湯劑入侍,千萬顒祝,惶恐敢啓。
藥房口傳再啓曰,臣等俄者臨門之時,僅得咫尺之地,雙擎珍劑,忱誠淺薄,未蒙許進,下情焦菀。固知聖孝無窮,而竊念禮意有節,何可以追慕之月,不御常進之劑?況又聖體勞動,酬應旣多,此時保護之道,不容少緩,玆不得不相率守閤,復此控籲。伏乞穆然深思,暫賜召接,俾得以奉進湯劑,千萬懇禱,惶恐敢啓。
洪景顔,以禁衛營·一二所巡廳·左右捕廳言啓曰,去夜犯夜人,無所捉,敢啓。傳曰,知道。
又以兵曹言啓曰,景福宮衛將李思九,昌德宮衛將張世柱,昌慶宮衛將金弘禎,以身病猝重,勢難供職,呈伏乞遞,不可等待其差復,竝今姑改差,何如?傳曰,允。
乙未六月初一日午時,上詣延和門。殿座入侍時,行都承旨安兼濟,左承旨尹坊,右承旨李崇祜,左副承旨李得濟,右副承旨洪景顔,記事官朴思機,假注書尹履相,記事官朴聖集·崔烜,以次侍立訖。上具翼善冠·袞龍袍,乘輿出通陽門,詣延和門殿座。上命書傳敎曰,前吏判撕捱,萬萬爲駭,永宗僉使謝恩,亦涉寒心故下敎,今聞大臣所奏,本事撕捱雖過,近者果有實云,若此三倍道下敎,豈體君臣之道乎?特爲安徐。上命諸老人進前,各奏姓名居住。上曰,過猶不及,孔子攸訓,大劑日進三貼,汝等之意,如何?李台亮奏曰,保嗇聖躬,卽建功之功也,何可減乎?上曰,此亦時體也。上曰,汝等旣入來,當命製述。命崇祜書憶昔銘,使儒生製進。上命庚子年爲掖隷者招來,崔壽天等四人進伏,上各問姓名年歲。命書傳敎曰,崔壽天·姜得海·金世傑·李壽郁,俱以昔年差備待令人,尙今生存,今見于此,予庸愴傷。竝特爲加資,今該曹衣資食物題給。崇祜曰,旣命製述,當有試官矣。上命書傳敎曰,大提學牌招。兼濟曰,都提調·提調,承候進來矣。洪麟漢·鄭尙淳,奉進湯劑,上受置案。上曰,此湯若飮,則彼蒼云何?麟漢曰,彼蒼照臨,必爲悅喜矣。臣昨年待罪藥院,故臣知之。去年今日,進御三貼,而今年何不進御乎?上曰,予決不飮之。仍噤口還却而還入內,諸臣問安後退出。
乙未六月初一日酉時,上御集慶堂。老人·儒生製述科次入侍時,大提學李徽之,玉堂鄭景仁·鄭一祥,右承旨李崇祜,假注書尹履相,記事官朴聖集·崔烜,以次進伏訖。上命讀試券書等。上命書傳敎曰,居首進士李台亮,之次生員權星彦,直赴殿試,其餘違外外次等者,今製述古豈有哉?各紙一卷·筆五枝·墨三笏賜給。上曰,都承旨入侍事下敎。都承旨安兼濟進伏,上曰,兩宗臣子孫入侍事下敎。賤臣履相,承命出來,與李正圭·李惟稱·李迪等進伏。上命書傳敎曰,故守陵官礪城君孫李正圭,陞六調用,故代奠官密城君曾孫李惟稱,右職調用,皆待窠卽爲調用。兼濟曰,都提調洪麟漢,待罪闕下云矣。上命書傳敎曰,都提調右相,命召傳授,勿待命事,傳諭。諸臣仍退出。
上在慶熙宮。停常參·經筵。
下直,咸興判官李遠培,金山郡守李在亨,鎭安縣監金思義,梨津萬戶。
藥房都提調洪麟漢,提調鄭尙淳,副提調安兼濟啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。是今日惟五日,昨停飮伸子道,今將飮誠苟且。日三飮氣若何?停建功其猶勝,氣何喩?待敎侍。
中宮殿·惠嬪宮,藥房口傳問安。答曰,知道。
傳于李得濟曰,中官記過安徐。
傳曰,左副承旨,詣崇賢門,禁軍扈衛軍官,食隊外待令。
又傳曰,禁軍中庚子生以上,令騎曹竝書入。
又傳曰,禁軍中庚子年十六歲人,入直摠管,於中日廳,柳葉箭一巡,片箭一巡,試取以來。
又傳曰,禁軍中,庚子年十歲以上,亦一體試射。
又傳曰,入番禁軍將,庚子年五六歲云,一體試射。
又傳曰,入番禁軍中,庚子年知陽世人,且於今月初入番,令該寺,各弓一張賜給,番將弓矢賜給,扈衛軍官一體擧行。
李得濟,以都摠府言啓曰,依傳敎,禁軍將及禁軍中庚子十歲以上人,一體試射事,請出標信。傳曰,允。
李崇祜啓曰,假注書洪文海·沈能弼,事變假注書洪聖淵,時無職名,令該曹竝依例付軍職,冠帶常仕,何如?傳曰,允。
以備忘記,傳于李崇祜曰,初八日當命沖子替當,御營入直軍六十名爲前後牌,訓局內入直軍三十名爲挾輿。噫,昨年忽忽回,正朝展謁展拜皆闕禮,三月亦闕,若能拜何若此,能奠酌何若此?能周旋何若此?今此命豈曰陽世人?若此飮建功,是曰孝?此下敎雖翰試何心?先詣景賢堂回來後當爲,此意何憶錫宴?悠悠蒼蒼,此何人哉?
傳于宋翼彦曰,於今朝鮮下諭世界,在外人許遞,政官牌招開政。
李得濟,以兵曹言啓曰,內禁將任嵂,身病猝劇,旬月之內,勢難供職,呈狀乞遞。宿衛輪番之任,不宜久曠,今姑改差,何如?傳曰,允。
有政。吏批,判書鄭尙淳進,參判徐命善,以春秋館堂上,翰林召試進,參議李命植牌不進,左副承旨李得濟進。以趙載翰爲大司諫,李東郁爲執義,申應顯爲司諫,朴宗彦·尹謐爲掌令,李普天爲持平,朴在源爲獻納,李會遂·李祖源爲正言,尹得養爲工曹參判,金致讓爲刑曹參議,閔百準爲建元陵令。兵批,判書金鍾正進,參判閔百奮入直,參議趙載俊病不進,參知朴相老病不進,左副承旨李得濟進。以徐有隣·宋龜明爲同知,洪良漢·申益彬爲副摠管,徐㬦·李仁彬·權必稱·李麟錫爲五衛將,李弘祥爲忠翊將,趙楘爲僉知,崔朝岳爲慶尙左兵使,金聲九爲忠州營將,咸德顯爲造山萬戶,李衍祥·成胤儉·趙鎭衡·盧允中爲副護軍,李得臣·朴聖泰·李身晦爲司直,李伋·李儒慶爲司果,洪文海·沈能弼·洪聖淵·趙在善爲司正,前都事南性五,今加折衝,加資事承傳。
洪景顔,以義禁府言啓曰,時囚罪人李澤徵,照律公事判付內,依允啓下矣。杖一百收贖,告身盡行追奪,忠淸道忠州牧連原驛,徒三年定配,而以傳旨辭意,具罪目,依例發遣府羅將,押送配所,何如?傳曰,允。
大司憲趙德成啓曰,臣姿性巽懦,知識淺短,本不合於淸朝耳目之任,況此風憲之長,地望自別?尤豈有一分堪承之望,而當此合辭方張之日,不敢生犯違逋,冒沒出肅,數次登筵,而徒事故紙之謄傳,未有一言之自效,惶愧之極,無地自容。卽伏見傳敎下者,以近日臺臣之含默,責敎截嚴,臣尤悚懍震越,恭俟誅罰之遄加,其何敢一刻仍冒於臺次乎?請命遞斥臣職。答曰,勿辭。
持平李性吾啓曰,臣於臺地,豈有一分冒玷之望,而適値合辭之方張,怵分畏義,冒沒出肅,而累日詣臺,未能出一言論一事,虛負職事,愧懼無地。卽伏見傳敎下者,辭旨極嚴,誨責備至,至有兩司權減可也之敎,臣誠愧恧惶懍,不省攸措。僚臺旣已引避蒙遞,臣尤何敢一刻晏然於臺次乎?請命遞斥臣職。答曰,勿辭。
傳于李崇祜曰,持試券入侍。
李得濟,以御營廳·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
乙未六月初二日卯時,上御集慶堂。翰林召試入侍時,領事申晦,監事李思觀·洪麟漢,知春秋鄭尙淳,同春秋徐命善·洪良漢,校理鄭景仁,副修撰安大濟,右承旨李崇祜,假注書尹履相,記事官朴聖集·崔烜,以次進伏訖。上命書題,擬漢霍光,爲博陸候大司馬大將軍制懸之。上曰,內局入侍事下敎。上曰,坐直承旨入侍事下敎。右副承旨洪景顔進伏,上曰,詣臺臺臣入侍。掌令盧允中曰,請還寢罪人梁成卜減一律島配之命。措辭見上上曰,勿煩。上命書傳敎曰,若今臺臣,曾已申飭,而謄傳故紙,若此雖百詣臺,人何忌憚?予則曰權減兩司,可也。允中曰,臣之賤品,本不合於淸朝耳日之責,而感激恩造,前後冒膺,揆分惶蹙,不敢自居,一味循默,居常愧懼。年前登對,飭敎諄複,臣至今莊誦,感涕交逬,今叨前席,只謄故紙,而溺職之罪,尤切自訟。伏承聖敎,誨責備至,惶愧之極,益無所措,臣何敢一副仰冒於臺次?請命遞斥臣職。上曰,旣承此敎,其何晏然?依啓。諸臣仍退出。
乙未六月初二日卯時,上御集慶堂。藥房入診入侍時,都提調洪麟漢,提調鄭尙淳,副提調安兼濟,記事官朴思機·朴聖集·崔烜,醫官方泰輿·吳道炯·鄭允德·徐命緯·柳光翼·康命徽,以次進伏訖。麟漢曰,夜間聖候,若何?上曰,一樣矣。寢睡·水刺之節,亦若何?上曰,同矣。請進湯劑,上曰,不能展拜,雖進御,有何效乎?麟漢曰,加意進御,則亦當展拜矣。上進御後,上曰,今日只此,可也。麟漢曰,何爲如此下敎乎?上曰,爲之。詣臺臺臣入侍事。出榻敎坐直入侍事。出榻敎以吏曹參議李命植,牌不進罷職傳旨,傳曰,只推。麟漢曰,忠淸水使所當請罪,而爲先推考,宜矣。上曰,置之。命退,內局以次退出。
乙未六月初二日申時,上御集慶堂。翰林召試科次入侍,內局同爲入侍時,試官領春秋申晦,監春秋李思觀·洪麟漢,知春秋鄭尙淳,同春秋徐命善·洪良漢,春秋館鄭景仁·安大濟,副提調安兼濟,右承旨李崇祜,假注書沈能弼,記事官朴聖集·崔烜,以次進伏訖。上曰,呈券者,幾人?崇祜曰,五十六人中,三人白文呈券矣。麟漢請進御湯劑,上曰,其止之。晦·思觀·麟漢,迭相固請,上乃進御。麟漢曰,今日天氣陰濕,又多酬應,而日力尙早,當更煎以入矣。內局因少退。上命讀試券,景仁·大濟,迭奏試券。上曰,下番讀言之聲,恰似都承旨矣。考訖取四人,崇祜拆封,奏沈能弼·成鼎鎭·李洪載·柳儞等姓名。上曰,沈能弼,誰也?命善曰,宰臣沈履之之子也。思觀曰,方以廳注書入侍矣。上曰,年少乎?晦曰,然矣。命退,諸試官以次出。藥房都提調洪麟漢,提調鄭尙淳,副提調安兼濟,持湯劑更爲入侍。麟漢請進御湯劑,上曰,不可進也。麟漢曰,臣親奉湯劑,伏願諒此進御。上曰,二貼足矣,若三貼,誠無狀矣。麟漢曰,下敎如此,臣不敢强聒,而下誠則有所抑塞矣。上終不御,命奏公事。兼濟讀奏都摠府試射草記。命書傳敎曰,禁軍將金宗淵,柳葉箭貫一中,禁軍崔海秀,片箭邊一中,片箭邊一中倍畵,與柳葉箭貫一中等分,豈可常例施賞?各筒箇一部賜給。又讀奏吏曹參議李命植,牌不進罷職傳旨,上曰,久勤矣。年幾何?麟漢曰,五十六矣。命書只推。麟漢又請進湯劑,上固辭,因覆于閾前,連下苦辭之敎。諸臣以次退出。
上在慶熙宮。停常參·經筵。
寅時至午時,灑雨下雨,測雨器水深三分。
寅時至申時,灑雨下雨,測雨器水深七分。
藥房都提調洪麟漢,提調鄭尙淳,副提調安兼濟啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今三日只五日,嗟,此日代沖子,是豈孝?亦子道。昔拜禮若前生,豈八十?若八百。嗟,今日敢勸湯,氣何諭?侍敎侍。
中宮殿·惠嬪宮,藥房口傳問安。答曰,知道。李得濟,以都摠府言啓曰,今日入直內三廳,武兼禁軍及軍兵等,中日習射,請出標信。答曰,知道。
洪景顔啓曰,大司憲趙德成,持平李性吾,引避退待,已至經宿,尙未處置,合辭闕啓,亦至多日,俱涉未安。除在外·陳疏入啓外,未肅拜人員,竝卽牌招,何如?傳曰,此時若知有君,則豈可請牌乎?其置之。
安兼濟啓曰,同副承旨宋翼彦,不爲仕進,卽爲牌招,何如?傳曰,允。
李得濟,以都摠府言啓曰,入直各樣軍兵等,中日習射事,標信命下矣。雨勢如此,不得爲之之意,敢啓。答曰,知道。
李崇祜,以承文院官員,以都提調意啓曰,今日新來揀擇坐起出令,而許多提調中,無一人進參,將不得開坐,事體極爲寒心。老病實故外,一倂從重推考,卽爲牌招,以爲備員參坐之地,何如?傳曰,允。若知八旬其君,豈若此乎?萬萬可駭,卽爲牌招,復若此,朝廷問安,莫敢同參。
備忘記,傳于李崇祜曰,今日朝鮮有紀綱乎?有八十二其君,且今月初二日,翰試科次,則初三日今聞揀擇皆以世祿臣,雖三人若來,予豈若此?漢高有蕭何,予雖耗矣,其豈爲衆卿宰碌碌乎?今日擧措,雖問於日本·琉球,必也爲駭。
傳于李崇祜曰,內局入侍,坐直承旨與儒臣,持問答同爲入侍。
假注書望,洪文海有頉,代李心淵爲假注書,沈能弼有頉,代李彦祜爲假注書,事變假注書望洪聖淵有頉,代趙公鎭爲假注書。
洪景顔啓曰,假注書李心淵·李彦祜,令該曹依例付軍職,冠帶常仕,何如?傳曰,允。
以承傳色口傳下敎曰,承文提調,若知八十二歲其君,何如是乎?曰有其君?雖已擧行,豈可已乎?竝禁推。
傳于洪景顔曰,莫重君命,隨南衙而稽滯,當該中官禁推。
有政。吏批,判書鄭尙淳進,參判徐命善進,參議李命植牌不進,右承旨李崇祜進。吏批啓曰,黃州牧使,今當差出,而本州以營下孔道劇邑,素稱難治,不可不擇差,同道有聲績未準朔守今,竝擬,何如?傳曰,允。以朴相老爲大司諫,郭鎭純爲司諫,尹慶龍爲掌令,李頤祥爲持平,洪相纘爲校理,姜世晃爲監察,朴師沃爲黃州牧使,鄭觀采爲慶興府使,金就大爲高敞縣監,權恢爲左通禮。
兵批,判書金鍾正病,參判閔百奮入直進,參議趙載俊病,參知朴相老病,右副承旨洪景顔進。副司直金履祥·李普天·李昌伋,副司果尹在醇,副司正李心淵·李彦祜。
備忘記,傳于安兼濟曰,嗚呼,今月予心萬倍,二貼强飮,況三?於今按脈,諸扁鵲奏脈曰一樣,今日已判,八十二歲,豈何恃乎?若此而惟勸建功,萬古豈有此理?速令內局皆休。聞休後,予當安休。
藥房口傳啓曰,臣等卽伏承備忘下者,有速令皆休之敎,詣閤顒俟之餘,伏不勝悶鬱之至。今日湯劑之加意進御,已爲停當於前席矣。日勢已曛,不宜少緩,聖敎雖如此,有不敢遽然退去,謹此冒瀆。伏乞亟降召命,暫許入侍,千萬至祝,惶恐敢啓。
備忘記,旣莫知其脈,亦何能建功?其雖辱莫知羞,嗟,扁鵲莫知脈,何知湯?此猶末節,曰三飮豈曰效?若是强勸,今夜當宿於廳中,卿等休焉,後當入睡。誠悶誠悶,何勸何勸?卿等速休。
李得濟,以備邊司意啓曰,黃海水使李漢豐,以其親年,今爲七十五歲,且其病狀沈重,累呈辭狀。揆以法典,情理不可强令察任,今姑許遞,何如?傳曰,允。
備忘記,傳于洪景顔曰,旣示國體,嗟哉,暮年,豈可經宿?單子旣入,承文提調特釋。
洪景顔,以義禁府意啓曰,承文提調特釋事,命下矣。時囚罪人鄭弘淳·鄭存謙·尹東暹·具允鈺·洪趾海·權噵·朴道源·李得宗·徐命善·宋文載·洪良漢·金相翊·金華鎭·李海重等,依傳敎,竝卽放送之意,敢啓。傳曰,知道。
吏批啓曰,成均館學諭趙慶遠,除拜後過限未上來,依例罷職,何如?傳曰,允。
吏批啓曰,宗親府典籍李鎭常呈狀內,身病甚重,勢難察任云,依例改差,何如?傳曰,允。
李得濟,以兵曹言啓曰,今六月初一日,居昌居幼學全晉學稱名人,自興化西挾門入來,鳴申聞鼓,依定式,下該曹推問,何如?傳曰,允。
洪景顔,以兵曹言啓曰,今番庭試,武科出身南正咸,借射情跡,旣自秋曹,取召覈實移關矣。依定式,水軍充定,而原榜目中,付標以入,紅牌令政院收取爻周之意,敢啓。答曰,知道。雖萬萬駭然,究其心則爲親。凡諸等事,皆依草記施行,若爲定配,則於渠可謂無親之歸,水軍充定,限己身依例定配,則徵贖,可也。
假注書望,李心淵有頉,代李復一爲假注書,李彦祜有頉,代趙德潤爲假注書。
事變假注書望,趙公鎭在外,代尹翊東爲假注書。
大司諫朴相老,掌令尹慶龍啓曰,惟我殿下,五十載建極之功,陶成平蕩之化,爲今日臣子,孰敢以黨之一字,萌於心發於口,而乃者大逆罪人南絳老之一啓,背公死黨之心,綻露無餘,旣已正法,則罪人李迪輔之不先不後,闖進一疏,雄唱雌和,節節巧慘,渠苟有一分人心,焉敢放恣叵測之至此哉?其負國家無臣節,甘心私黨之類,不可一刻容貸於覆載之間,請黑山島圍籬安置庶民罪人李迪輔,亟令王府,拿鞫嚴問,快正王法。答曰,已諭勿煩。
尹慶龍啓曰,請固城縣充軍罪人咸道亨,依本律處斷。答曰,不允。又啓曰,請還寢罪人梁成卜減一律島配之命。答曰,不允。又啓曰,百官頒祿,何等重事,而近來紀綱解弛,吏屬幻弄,米則換以磨造,太則雜以塵土,初非正稅所捧之穀,傳說狼籍,所見駭然。請廣興倉近日頒祿官員,從重推考,庫直輩査出科罪,以杜後弊。答曰,依啓。又啓曰,新除授掌令尹謐,時在京畿衿川地,持平李頤祥,時在忠淸道結城地,司諫郭鎭純,時在京畿長湍地,獻納朴在源,時在全羅道泰仁地,正言李祖源,時在京畿利川地,正言李會遂,時在慶尙道安東地,請竝斯速乘馹上來事,下諭。答曰,依啓。又啓曰,大司憲趙德成,以臣姿性巽懦,知識淺短,本不合於淸朝耳目之任,況且風憲之長,地望自別,尤豈有一分堪承之望,而當此合辭方張之日,不敢坐犯違逋,冒沒出肅,敎次登筵,而徒事故紙之謄傳,未有一言之自效,惶愧之極,無地自容。卽伏見傳敎下者,以近日臺臣之含默,責敎截嚴,臣尤悚懍震越,恭俟誅罰之遄加,其何敢一刻仍冒於臺次乎?持平李性吾,以臣於臺地,豈有一分冒玷之望,而適値合辭之方張,怵分畏義,冒沒出肅,而累日詣臺,未能出一言論一事,虛負職事,愧懼無地。卽伏見傳敎下者,辭旨極嚴,誨責備至,至有兩司權減可也之敎,臣誠愧恧惶懍,不旨攸措,僚臺旣已引避蒙遞,臣尤何敢一刻晏然於臺次乎?竝引嫌而退,謄傳故紙,旣無彼此之殊,嚴敎之下,不可或遞或否,請大司憲趙德成,持平李性吾,遞差。答曰,依啓。
李得濟,以訓鍊都監·一二所巡廳·左右捕廳言啓曰,犯夜人,無所捉之意,敢啓。答曰,知道。
乙未六月初三日巳時,上御集慶堂。藥房入侍,儒臣·坐直承旨,同爲入侍時,都提調洪麟漢,提調鄭尙淳,副提調安兼濟,應敎朴相甲,副修撰安大濟,右副承旨洪景顔,假注書李心淵,記事官朴聖集·崔烜,醫官方泰輿·吳道炯·鄭允德·徐命緯·丁志泰·柳光翼·康命徽·白文昌,以次進伏訖。都提調洪麟漢曰,夜間聖體,若何?上曰,一樣矣。麟漢曰,寢睡·水刺之節,亦若何?上曰,一樣矣。麟漢封進湯劑,上進御,麟漢請診脈候。泰輿等進前診候,退伏奏曰,脈候左右三部調均,滑體一樣矣。麟漢曰,昨日有喉問如何之敎,夜間,更若何?上曰,不能詳知矣。上曰,承文提調啓下乎,例兼乎?麟漢曰,啓下矣。上曰,誰某?麟漢曰,備堂中多兼帶,而今日似適不入來矣。上曰,噫,須思今日海東其君年,漢唐豈有?況逢今月,萬念已冷,其猶强爲召試,且問揀擇坐起,意以爲開門卽爲,有此槐院草記,此何心腸,此何分義?今日旣下敎,其若不參,予有下敎者,大臣旣奏,故雖參酌,噫,逢今月其君若此之時,以喬木世臣,若此曰有臣分?令政府嚴飭。出傳敎上曰,坐直,誰也?兼濟曰,洪景顔也。上曰,於今兩司,無日闕啓,予自謂曰此果大成之效乎?然此前勝焉,有心無心予何論?此則勝於昔日,近者已有闕啓之日,今番下敎,不過飭勵,其後亦飭下敎,令政院勿捧。其日諸臺爲嫌,勢所固然,今日闕啓,此何分義?衆皆若此,今番新榜人,通淸爲臺然後,臺廳門可開耶?其在分義,萬萬寒心。在京諸臺,一傡施以不敍之典,使中外,猶知朝鮮八旬其君,政官牌招開政,以在京無故人備擬,待下批牌招察任。此後或更爲撕捱,隨駭例違牌,勿捧循例傳旨,直捧嶺沿投畀傳旨。出傳敎上曰,金器大爲工判乎?麟漢曰,然矣,而爲人恬雅,有士大夫之風,家亦貧甚,幾闕朝夕矣。上曰,何其貧寒之若是?可知其賢矣。藥房提調,持湯劑更爲入侍。出榻敎都提調洪麟漢,封進湯劑,上進御。命內局先退,命儒臣讀問答,讀訖。命承史輪讀,讀訖,儒臣先退。上命注書出去,知入承文堂上幾人入來及揀擇坐起擧行與否。賤臣承命出問,還入伏奏曰,揀擇坐起,已爲擧行,而承文提調無故人十八員中,四人違牌矣。承旨讀盡公事訖。上命退出。
上在慶熙宮。停常參·經筵。
藥房都提調洪麟漢,提調鄭尙淳,副提調安兼濟啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。八日在近,予心萬倍,氣何諭乎?待敎入侍。
中宮殿·惠嬪宮,藥房口傳問安。答曰,知道。
備忘記,傳于李崇祜曰,三明日當崇政月臺親傳,儀註·時刻單子安徐,待下敎只入正時。
備忘記,又傳于曰,三明日崇政月臺當祗迎,入直侍衛·儀註·時刻單子安徐,待下敎只入正時。
傳于安兼濟曰,分館單子,有留置之命,而中官混下,都承旨入侍時持入。
傳于尹坊曰,庚子年爲十歲者,勿論士庶,來待事,分付五部。
傳丁李崇祜曰,耆社諸臣,使之入來,己亥耆堂子孫,雖儒生,亦使來待。
傳于李得濟曰,中官金允謙放送。
傳于安兼濟曰,昌寧君子若孫,使之入來。
傳于李崇祜曰,丁丑守陵官子若孫,使之入來。
備忘記,傳于李崇祜曰,日淸朗庶可爲,心若此氣若此,況此時首扁鵲,莫知脈誠庸庸,建功湯日悶予,曷勝慨欲籲何?坐今世若前生,中官答予何聽?禁漏官有三人,見日影見瀉水,猶餘一差備人,相締結敢欺君,君只自便。嗟,此輩皆若此,庸扁鵲亦何謂?莫知浸曰一樣。禁漏官雖車載何足道?庸扁鵲亦斗量水工同,此等時惟從容,於予得何苟且?嗟,建功若浮雲,鄙扁鵲亦楚越,金貫子亦一樣,嗟,玉圈其亦同,此等人將何用?脈若此湯亦然,況今月飮孝乎?
傳于李崇祜曰,春秋館堂郞與入直翰林,考謄光海朝建此闕日記及賞典,以奏。
又傳于曰,侍衛安徐,都承旨及坐直承旨入侍。
洪景顔啓曰,假注書李復一·趙德潤,令該曹依例付軍職,冠帶常仕,何如?傳曰,允。
事變假注書望,以朴相集爲假注書。
洪景顔啓曰,事變假注書朴相集,令該曹依例付軍職,冠帶常仕,何如?傳曰,允。
傳于洪景顔曰,耆社堂上入侍。
備忘記,傳于宋翼彦曰,昌城尉子與婦皆見,而曰以初聞,萬古豈有此等精神乎?此亦建功效乎?若此而强飮二貼,豈何孝豈何孝?
吏曹口傳政事,以黃基玉爲典牲奉事。
傳于洪景顔曰,臺啓批答,當書答曰,而書以上曰,注書陪使令,令該曹決棍。
又傳于曰,右副傳焉,亦爲捧入,則見入侍二字,宜爲改書以入,而矇然捧入,當該承旨推考。
李崇祜,以弘文館言啓曰,新除授校理洪相纘,時在京畿驪州地,經筵入番事緊,請斯速乘馹上來事,下諭。
洪景顔,以兵曹言啓曰,卽接武兼廳牒報,則武臣兼宣傳官鄭宅慶,今番庭試武科殿試時,借射充軍罪人南正咸,借射形跡,欲爲掩諱,挺身保證於試所,覈辨之際,今已現露,不可尋常置之云。鄭宅慶身爲朝官,所爲駭然,汰去,何如?傳曰,允。
又以御營廳言啓曰,本廳字內,興仁門北邊駝駱山近處,體城頹毁處女墻,亦已畢築之意,敢啓。傳曰,知道。
又以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
大司諫朴相老,執義李東郁,掌令尹慶龍啓曰,請黑山島圍籬安置庶民罪人李迪輔,亟令王府,拿鞫嚴問,快正王法。答曰,已諭勿煩。
執義李東郁,掌令尹慶龍啓曰,請固城縣充軍罪人咸道亨,依本律處斷。請還寢罪人梁成卜,減一律島配之命。措辭見上答曰,勿煩。以吏曹參議李命植,牌不進罷職傳旨,傳于宋翼彦曰,只推。
乙未六月初四日申時,上詣延和門。殿座入侍時,行都承旨安兼濟,右承旨洪景顔,同副承旨宋翼彦,假注書李復一·趙德潤,記事官朴聖集,以次侍立訖。上具翼善冠·袞龍袍,乘輿出通陽門外,降輿殿座訖。上曰,庚子年十歲以上人入侍,各奏姓名及年歲。上曰,坐直,誰也?兼濟曰,景顔與翼彦也。上曰,右副做度乎?兼濟曰,然矣。上曰,丁丑守陵官子孫待令乎?兼濟曰,待令矣。至庚子十歲人郭恒濟,上曰,誰也?兼濟曰,郭時徵曾孫也。上曰,古師傅矣。命書傳敎曰,今日見耆耉時郭時徵曾孫恒濟,噫,此丙戌年予年十三歲就學時師傅也。於今見焉,予懷何抑?令銓曹,待窠卽爲懸註調用。上命庶民中庚子以前生進前,各奏姓名年歲。藥房都提調洪麟漢曰,聖候諸節,夜來,何如?上曰,一樣矣。上曰,明日次對乎?麟漢曰,然矣。上曰,沈檀孫,誰也?麟漢曰,沈達方爲歙谷倅,特恩出六,累蒙恩數矣。上曰,同副父子,連爲登科,果有世間滋味乎?翼彦曰,天恩罔極,無以仰達矣。都提調洪麟漢,提調鄭尙淳,副提調安兼濟,固請進御湯劑。上命吳道炯·康命徽,進前診候訖。道炯·命徽退伏奏曰,脈度比昨一樣矣。麟漢又手奉湯劑,屢屢固請,上强爲進御,仍還內。諸臣退出。
乙未六月初四日酉時,上御集慶堂。領左相·耆社堂上,同爲入侍時,領議政申晦,左議政李思觀,行知事南泰齊·安允行·沈星鎭,仁陽君李景祜,行司直趙榮進·邊致明·韓師直·申絅,同副承旨宋翼彦,假注書趙德潤,記事官朴聖集·崔烜,以次進伏。晦曰,夜來聖候諸節,何如?上曰,一樣矣。思觀曰,聖候,何如?上曰,一樣矣。上曰,耆堂,幾人?晦曰,十人矣。泰齊進伏,上曰,何如?晦曰,老矣。年幾何?泰齊曰,七十七矣。上以御筆,親書七言一句賜之曰,賡韻而入。泰齊曰,今奉御題,當爲子孫之寶矣。上曰,有子乎?泰齊曰,承旨玄老卽臣子也。安允行進伏,上曰,頃者不入矣,今則入來矣。晦·思觀曰,臣等今日亦以耆堂入來矣。沈星鎭進伏,上曰,如何?晦曰,貌不如前矣。邊致明進伏,上曰,今日入來,病果勝乎?李景祜進伏,上曰,此則不老乎?思觀曰,猶不如前矣。榮進進伏,上曰,年幾何?榮進曰,七十三矣。師直進伏,上曰,年幾何?師直曰,八十一矣。絅進伏,上曰,年幾何?絅曰,八十六矣。上命諸番堂,一竝賡韻以進。命書傳敎曰,今日耆社十人,雖非昔年人,其府卽同,故追慕中特召,値今日亦莫能賜饌,予庸悵焉。令該曹各表裏一襲賜給以表予意。藥房都提調洪麟漢,提調鄭尙淳,副提調安兼濟奏曰,湯劑未進御前,皆是閑漫事也。請進湯劑,屢屢固請。晦曰,陟降俯臨,今日進御,可謂聽於無聲矣。上曰,領相一言,予可進矣。仍進御湯劑。上命己亥耆堂子孫,昌寧君子孫,守陵官海春君子孫入侍。李最中進伏,上曰,年幾何?最重曰,六十一矣。上曰,有子乎?最重曰,有子而爲進士矣。任宗周進伏,上曰,誰也?兼濟曰,故判書任埅之孫也。姜世晃進伏,上曰,誰也?兼濟曰,故判書姜鋧之子也。上曰,其子尙有之乎?命書傳敎曰,監察姜世晃,卽故大提學姜鋧子也,其涉異常。旣已陞六,年過六十,令銓曹善地守令懸註備擬,其令官享。洪若漢進伏,上曰,誰也?兼濟曰,故判書洪萬朝之曾孫也。命書傳敎曰,北部奉事洪若漢,噫,辛丑年建儲初賓客也,今見曾孫,予心,若何?特爲陞六調用,以示予意。金履基進伏,上曰,誰也?兼濟曰,故相臣金昌集之曾孫也。命書傳敎曰,今金履基,以故相金昌集孫,其祖己變年耆社臣,況今日入來中最長,令銓曹準職調用,以示予意。崔粹絅進伏,上曰,誰也?兼濟曰,故相臣崔奎瑞之曾孫也。命書傳敎曰,嗚呼,幼學崔粹絅,卽故奉朝賀曾孫,可謂功留百世者,其孫雖兄弟調用,何代封勳?此後次第調用。又命書傳敎曰,幼學崔粹養,其曾祖戊申功存社稷,而仍其固辭,莫施恩典。況己亥年耆社臣,予懷一倍,此人何拘常例?特令銓曹懸註調用,以表予意。黃基厚進伏,上曰,誰也?兼濟曰,黃欽之曾孫也。命書傳敎曰,幼學黃基厚,己亥耆社判書黃欽玄孫,況予年十歲三加時,其祖爲賓贊官,其父亦廉吏,今見玄孫,其亦異常。令該曹懸註調用,以表予意。黃基玉進伏,上曰,誰也?兼濟曰,昌城尉之子也。上曰,吾不知外孫之面矣。汝年,幾何?基玉曰,十五矣。上曰,汝讀何書?基玉曰,方讀大學矣。命誦一章訖,命書傳敎曰,嗚呼,予衰今日判矣。其雖知特授承旨,亦莫能記,況年少外孫乎?莫能記,今見乃覺,若此故年今十五,尙未見焉,己亥耆社人孫,今八十二歲君,外孫初見。外孫朴泓壽,頃者宴時,特命除職,申在善登科爲承宣,噫,以昔耆社子孫,爲今予外孫,可謂稀矣。況年今十五,令該曹口傳付職。申光儀進伏,上曰,誰也?兼濟曰,申銋之曾孫也。命書傳敎曰,噫,今日此擧,意在追慕,而故耆社申銋曾孫,年近五十,以幼學入侍,予心一倍。幼學申光儀,令該曹懸註調用。金履運·金正淳進伏,上曰,誰也?兼濟曰,故相臣金昌集曾孫·玄孫也。命書傳敎曰,今日此擧,專在追慕,故相金昌集曾孫,旣命陞敍。其餘兩人皆儒生,其中金履運,特爲待窠,懸註調用,其姪令校書館,孟子俱諺解賜給,以表追昔年之意。金濟萬進伏,上曰,誰也?兼濟曰,故相臣金宇杭孫也,昨年初仕,以年尙幼工未專,謝恩後卽不仕矣。上曰,貴矣。命書傳敎曰,故相金宇杭,豈特耆社?頃年崇政殿宴禮時氣象,尙今思焉。故頃者聞孫名除職,今聞以年幼故呈遞云,其亦可取。令芸閣,論語一部,俱諺解賜給,其令工夫事君。申光憲進伏,上曰,誰也?兼濟曰,申銋之曾孫也。命書傳敎曰,參奉申光憲,申光儀之從弟,而旣授其職,與金正淳異焉。其令銓曹,右職調用。李海柱進伏,上曰,誰也?兼濟曰,儒臣李謙彬之父也。命書傳敎曰,幼學李海柱,故判書李善溥孫,昔年錫宴時,欣然卿等來否,猶今仰承,自省篇已錄,今見其孫,予心,若何?況年過六十,令銓曹先爲懸註調用。金國鉉進伏,上曰,誰也?兼濟曰,故相金宇杭曾孫也。命書傳敎曰,生員金國鉉,昨年思故相,年幼呈遞,今見曾孫,令該曹懸註調用。李尙玄進伏,上曰,誰也?兼濟曰,昌寧君之孫也。命書傳敎曰,昌寧君,噫,戊戌年知其名果稱,嗚呼,今日何?惟戊戌以此問焉,果有曾孫,而家貧,文武莫能工夫云,予用嗟惜。旣若此似蔭調用何云?今該曹懸註調用,以表憶昔之意。李喆憲進伏,上曰,誰也?兼濟曰,海運君之孫也。命書傳敎曰,噫,今惟庚子,況丁丑?有下敎,果有其孫,幼學李喆憲,令銓曹調用。麟漢又進湯劑,上進御訖。麟漢請遞,又請提調許遞。命書傳敎曰,都提調有所奏,兼帶許副,提調今當都政月,許遞,李判府事爲都提調,鄭弘淳爲提調。藥房三提調·耆社堂上,以次先退。翼彦讀奏刑曹啓目訖,命書傳敎曰,昨日府啓,依啓下,則今者該曹啓目中,曰以入侍,萬萬爲駭。此該曹之誤乎,政院之誤乎?若該曹該堂,從重推考,注書若以此書下,當該注書,施以不敍之典。上曰,同副何間欲省墓乎?翼彦曰,明日當呈呈辭矣。命書傳敎曰,頃者漠然,今何復焉?同副承旨榮墓時,令本官澆奠床備給。右副承旨入侍事。出榻敎德潤出來,右副承旨洪景顔召入進前。命景顔,讀奏黃海監司狀啓訖。諸臣以次退出。
上在慶熙宮。停常參·經筵。
藥房都提調申晦,提調趙明鼎,副提調安兼濟啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。强酬酢于今世,見事爲則前世,嗟庸建功,一日兩飮,只自歉然,曷勝苟且?心若奮意亦飛。可笑中官,呼南書北,一張批答,用心百萬。昨已慨然,今何復乎?
中宮殿·惠嬪宮,藥房口傳問安。答曰,知道。
傳于宋翼彦曰,內局入侍,次對同爲入侍。
李復一有頉,代金載器爲假注書,趙德潤有頉,代李養遠爲假注書,事變假注書朴相集有頉,代洪時溥爲假注書。
備忘記,傳于安兼濟曰,鄭好仁爲承旨,牌招察任,房依前。
備忘記,傳于鄭好仁曰,日三貼神農令·伏羲令,常時猶駭然。況今日一貼飮氣益苶,加一貼,將若何?興惟此曷勝悶,有此敎何人飮?令內局皆速休。其問焉鄕儒臣來見,承旨鎖鈔來,今日內何爲此?令速休,令速休。
傳于鄭好仁曰,雖不若此,予心萬倍,而八十人君,何如是困也?
金載器有頉,代申配權爲假注書。
李養遠在外,代吳翰源爲假注書。
洪時溥在外,代柳誨爲事變假注書。
宋翼彦,以兵曹言啓曰,注書陪使令千聖仁,依傳敎,決棍十度之意,敢啓。傳曰,知道。
宋翼彦,以兵曹言啓曰,今六月初四日,忠州居李基祖稱名人,自興化門西挾入來,鳴申聞鼓,依定式,下該曹推問,何如?傳曰,知道。
宋翼彦,以兵曹言啓曰,今六月初五日,振威居洪召史稱姓女人,自興化西挾門入來,鳴申聞鼓,依定式,下該曹推問,何如?傳曰,知道。
宋翼彦,以義禁府言啓曰,時囚罪人朴泰鳳·李東建等,告身盡行追奪,徒三年定配五年禁錮,照律公事判付內,依允,啓下矣。朴泰鳳,黃海道信川郡元山驛,告身盡行追奪,徒三年定配五年禁錮,李東建,京畿通津府終生驛,告身盡行追奪,徒三年定配五年禁錮,而依例發遣府書吏·羅將,竝押送于各其配所,何如?傳曰,允。
宋翼彦,以義禁府言啓曰,時囚罪人李堉,杖一百收贖,告身盡行追奪,流三千里,照律公事判付內,功減一等,啓下矣。李堉,流三千里減一等,杖一百收贖,告身盡行追奪,京畿廣州府德豐驛,徒三年定配,而依例發遣府書吏,押送配所,何如?傳曰,知道。
藥房口傳啓曰,臣等於朝筵,以待下敎入侍之意,陳稟而退矣。卽伏見備忘下者,以內局速休爲敎,臣等相顧愕眙,實不勝焦迫抑鬱之至。惟此湯劑,關係於聖躬者,顧何如也?三貼之日日例進者,今日只進一貼,迫於嚴敎,昧然而退,決非臣分之所敢出,玆敢不避煩畏,冒罪仰籲。伏乞俯加諒察,卽許持湯劑入侍,千萬顒祝,惶恐敢啓。批答無。
口傳再啓曰,臣等俄陳口啓,恭竢兪音,日勢向昏,未得一字下答,焦迫之極,更不敢遲待,玆敢持湯劑進伏閤外,復此仰籲。此時瀆撓,非不知其萬萬惶悚,而關係至重,有不可他顧。乞賜俯燭,亟許召接焉,惶恐敢啓。
以承傳色口傳下敎曰,卿等若此,則今夜當經過外處。卿等退去然後,予當入處矣,其退去。
又下敎曰,脈若此而如是困予乎?方坐高廊,卽速退去。
判府事李溵箚曰,伏以,臣於夜中,伏奉內局之命,臣之區區所報效之地,惟此一路,而昨朝以來,忽患登溷之症,俄入旋出,殆無霎時間斷,一日之問,幾不計其度數。元氣又從以虛脫,若不得扶接,欲起還仆,末由趁入,達曙辛苦,竟不免陳箚請譴,惟伏枕戰恐而已。伏願亟降威罰,以警具僚,以安臣心,不勝幸甚。
答曰,省箚具悉卿懇。雖命此任,意猶若何?果然,兼帶內局許副,卿須安心善攝焉。遣史官傳諭。
乙未六月初五日辰時,上御集慶堂。藥房入診,次對同爲入侍時,提調鄭弘淳,副提調安兼濟,領議政申晦,行司直具善復,仁陽君李景祜,行司直李章吾,戶曹判書具允鈺,禮曹判書尹東暹,行副司直李潤成,兵曹判書金鍾正,吏曹判書鄭尙淳,行副司直洪趾海·尹泰淵,工曹參判尹得養,同中樞府事金華鎭,行副司直權噵,吏曹參判徐命善,開城留守宋淳明,大司諫朴相老,執義李東郁,掌令尹慶龍,副應敎朴相甲,右副承旨洪景顔,假注書李復一·趙德潤,事變假注書朴相集,記事官朴聖集·崔烜,醫官方泰輿·吳道炯·鄭允德·柳光翼·徐命緯·丁志泰·康命徽·白文昌,以次進伏訖。弘淳奉進湯劑。上曰,只命次對,內局同入,傳命中官,極爲駭然。命書傳敎曰,只令次對,兼傳內局,當該中官,越捧一等。又命書傳敎曰,不知脈,何敢奉鎻鈔?當該扁鵲,刋名本院。兼濟奏讀藥房都提調箚子,上命許副賜批。上命德潤,讀奏次對座目。晦曰,聖候,何如?上曰,一樣矣。晦曰,自今日不進湯劑,將何爲之?上曰,行素之意也。晦曰,以殿下寶算,何可論行素乎?弘淳手奉湯劑,屢屢固請,上進御訖。弘淳請診候,上許之,允德等診候訖,退伏奏曰,左右脈體調均,而似有不足矣。上曰,昨日秋曹啓目,以臺臣傳啓,該書入侍,萬萬怪矣。重祜進前引罪。晦曰,內局提調,行步不仁,似難此任矣。上曰,提調爲人好矣。命書傳敎曰,聞領相所奏,噫,此重臣豈只用於此?許遞,其代趙明鼎爲內局提調。晦曰,入侍注書,卽提調子也。上曰,然乎?其貌,如何?晦曰,俊秀矣。兼濟曰,都提調姑無代矣。命書傳敎曰,領相爲內局都提調。東暹曰,今月初八日,王世孫將展謁昌德宮矣。頃於三月毓祥宮展謁時,前一日先詣,而其時有六月初八日昌德宮亦若此之命矣,今番亦當前一日先詣乎?敢稟。上曰,依毓祥宮例爲之,而以酉時爲之。出擧條又啓曰,頃年永禧殿親臨修改時,因傳敎,衣香二封,奉置於榻上,自下不敢撤去,今已三年矣。依黑長櫃衣香例,計年限改備乎?此是各室所無者,使之撤去乎?敢稟。上曰,撤去之,可也。又啓曰,凡國家祭享,禮幣最重,京中則濟用監,以苧布進排,外方則以大同米會減,各自備用,非苧布所産邑,則或用綿布,或用麻布,故間不無不正之事。年前禮堂及臺諫,屢有言之,而依舊仍循,事甚未安,自今依濟用監貢物例,各邑禮幣價大同劃給米,除船價添載於稅船上送,自京付之苧布本廛,精備苧幣,自禮曹監封,每歲香祝下去時,付送於各道監營,分送各邑,則祀典無京外斑駁不精之弊,而在經費亦無所損,下詢廟堂處之,何如?上曰,所奏甚好,依爲之。允鈺曰,俄者禮判尹東暹,以外方祭享所用禮幣苧布,自京備送之意,陳達而蒙允矣。蓋此事,年前有爲如此之論者,而以其有弊端防塞矣。祭享禮幣之或用苧或用布,雖似有斑駁之嫌,而以土産行用,其來已久,且聞雖非産苧之邑,皆能先時準備云。春秋節祭,亦有自京司備送之規,今若收價外邑,自京貿送,則勢將作貢而擧行,作貢之後,其爲弊端,將不可勝言。年前防塞者,蓋以此也,決不可容易變通,下詢有司之臣而處之,何如?上曰,大臣之意,何如?晦曰,享祀之典,禮幣爲重,而京外所用,有不齊之歎,釐正之議,其來已久。若自京司措備,分送於外邑,則勢將作貢然後,可以擧行,而作貢之際,不無其弊,故頃年仍禮堂陳稟,有成節目定式之敎,伊後又因大臣所達,以作貢之弊,寢而不行矣。今者禮判,又以此仰陳,其意雖出於重祀典之道,戶判之以作貢有弊爲言者,誠有所據,恐不可遽然變通者矣。上曰,初請卽允,意在祀典,今者所請,意亦深矣,其何只問於有司?關係祀典,令禮曹問于大臣稟處。出擧條鍾正啓曰,武科出身放榜後,例自臣曹,分送赴防,而近年則連有特敎除防矣。今番科後,旣無下敎,當依例分防以送乎?上曰,今番除防,可也。出擧條大司陳朴相老,執義李東郁,掌令尹慶龍所懷,臣等傳啓之前,略有所懷,敢此先陳矣。臣等伏見日作傳敎中,有予則曰權減兩司之敎,臣等固知我聖上激勵臺閣之盛意,而第念國家之設置臺閣,與閑司體貌自別,權減二字,不宜輕加。一時飭敎,雖異成命,而王言一播,四方傳誦,有礙瞻聆,關係言路,不但有違於王者無戲言之道,抑恐大損於聖朝禮臺閣之意,臣等竊以爲權減之敎,亟命還收,斷不可已也。上曰,昔一宰臣慷慨,有革臺閣之言,今者下敎,亦此意也。粤昔盛時,臺臣金槹,一詣臺十啓,臺臣鄭東俊能啓,中官亦啓都民婚奢之弊。嗚呼,此時開陽門,一聞喝導之聲,衆皆疎然,況臺臣旣許風聞,于今若此故若然。於今一司喑啞,一司聾瞽,其雖逐日詣臺,衆皆尋常,臺自臺人自人,若此而誰能自啓?若無道亨,其將無啓,以此故予則曰此後兩司無啓矣,故頃日廣興倉啓,卽允者蓋此也。頃者此敎,外面雖似戲言,裏面誠因慷慨,然今者所懷,深得臺體,依啓。大司諫朴相老,執義李東郁,掌令尹慶龍所啓,請黑山島圍籬安置庶民罪人李迪輔,亟令王府,拿鞫嚴問,快正王法。上曰,已諭勿煩。措辭見上大司諫朴相老所啓,請固城縣充軍罪人咸道亨,依本律處斷。上曰,勿煩。措辭見上執義李東郁,掌令尹慶龍所啓,請固城縣充軍罪人咸道亨,依本律處斷。上曰,勿煩。措辭見上又所啓,請還寢罪人梁成卜減一律島配之命。上曰,勿煩。措辭見上大司諫朴相老所啓,奏御文字,事體謹嚴,古人有以字劃之誤,至稱有罪,今者秋曹啓目,多有錯誤之書,雖是下吏之事,而秋曹呈之,政院捧之,致煩聖聰,事甚未安。不察之實,均有所失,請該房承旨·該曹堂上竝遞差。上曰,纔下敎,該堂莫知入侍與否,何能省察?至於喉院,此人若此,誠是料表。雖然,今者此請,臺體則然,遞雖可惜,依啓。執義李東郁所啓,臣自遭向來之臺言,便作聖世之僇人,杜門跧伏,不敢爲抗顔周行之計,目今所叨之職,雖異館銜,其爲三司則一也。前後除旨,輒皆辭巽,曲蒙恩遞,臣之情勢,非但通朝之所共知,抑亦聖明之所俯燭矣。適當合辭方張之日,他不暇顧,冒沒登筵,而放倒廉隅,無復餘地,騂顔雖擡,十指堪羞。夫官職去就,有關風敎,非直爲一己之私而已,豈可使淸朝四維,緣臣而不張也哉?百爾思量,株守難變,以此踪地,何可一刻仍冒於臺次乎?請命遞斥臣職。上曰,以館職所遭,撕捱兩司,萬萬過也,勿辭,亦勿退待。掌令尹慶龍所啓,臣言議拙訥,本不合於淸朝耳目之任,而咋年猥叨是職,愚衷所激,妄論一事,及承嚴敎,錯認臺職之已遞,末卽引避,率爾退去,至承壞損臺風之嚴敎,莫非臣生疎不敏之致,至今追思,惶汗沾背。自玆以後,臺端一步,便同鐵限,意外新除,適及於經年訟愆之際,召牌儼臨,繼有飭敎,且當合辭方張之日,怵分畏義,他不暇顧,終已出肅,而因仍蹲冒,斷無是理。且以日下廣興倉事言之,頒祿事體,至重且大,則豈可以一時風聞發啓乎?臣有所目覩而的知者,不勝駭然,且關後弊,故草草陳達矣。及伏見秋曹啓本批旨,以臺言意外爲敎,臣之辭不達意,誠未孚格,尤益著矣,以此以彼,臣何敢晏然於臺次乎?請命遞斥臣職。上曰,臺臣旣許風聞,何過撕捱?昨允今遞,豈勸奬之意哉?勿辭,亦勿退待。諸臣以次退出。
上在慶熙宮。停常參·經筵。
藥房都提調申晦,提調趙明鼎,副提調安兼濟啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予心千萬,予懷億百,況於再明,其何抑乎?建功浮雲,扁鵲楚越,悠悠此心,蒼蒼臨照,其何問候,亦何以答?
中宮殿·惠嬪宮,藥房口傳問安。答曰,知道。
鄭好仁,以都摠府言啓曰,今日入直內三廳,武兼禁軍及軍兵等,當爲中日習射,而國忌齊戒相値,不得爲之之意,敢啓。傳曰,知道。
備忘記,傳于尹坊曰,當宁時初八日,文陰中一品塡差。
備忘記,又傳于曰,嗟哉,朝鮮一品宗臣,皆舊宗子,嗟哉,諸臣,其皆喬木,今年駭然,曷勝寒心?於今若此,來頭何言?承文猶飭,其況此乎?嗟哉,此後,其堂例差,嗟哉,朝鮮,一何昏歟?
又傳于曰,禮房承旨入侍。
假注書望,以李奎燮爲假注書。
尹坊啓曰,假注書金載器·李奎燮,令該曹依例付軍職,冠帶常仕,何如?傳曰,允。
假注書望,以金樂誠爲假注書。
事變假注書望,以朴行淳爲事變假注書。
傳于鄭好仁曰,宗室中,若有庚子年付職者,竝書入。
藥房口傳啓曰,臣等,昨夕詣閤,荐承嚴敎,惶恐迫阨,雖不免蒼黃徑退,而區區下情,終宵憂悶,惟俟今日入侍,診察脈候,奉進湯劑,卽伏承批旨,天聽愈邈,竝與召見而靳許,何殿下不念聖躬,至此之極也?臣等雖甚愚迷,豈不知此日聖慕之難抑,亦豈不知此時煩聒之甚惶,而一日三進之湯劑,昨日只進一貼,今日又不得入侍診候,循例問候而退,則豈有如許藥院,尙可曰有臣分乎?臣等職忝保護,不得請之前,決無退去之理。伏乞更加三思,亟許一兪,千萬顒祝,惶恐敢啓。以承傳色口傳下敎曰,儒生亦已叱退,方欲便休,其止之。
藥房口傳再啓曰,臣等,爲臣不忠,奉職無狀,朝請入診而不能得,繼陳口啓,又伏承其止之敎,矯首顒企之餘,實不勝憂悶罔措。臣等備員內局,問其職責,則乃是調和御藥,保護聖躬八字矣。今殿下旣畀其任,而使不得效其責,固拒常進之劑,不借方寸之地,臣等固不足恤,其於國體,果何如也?惟此湯劑之勸進,聖敎雖責以時體,而臣等則竊以爲關係至重,有不可斯須放忽。且其遲速疎密之間,效害之判,焦迫之極,未暇緩聲,玆敢進伏閤外,冒死仰籲。伏乞細思深量,卽許持湯劑入侍,千萬至祝,惶恐敢啓。答曰,嗟,再明日命沖子,噫,今日飮建功,豈子道亦曰孝?今曠禮八旬初,興惟此五內隕,嗟,此時惟憶昔,守其門欲酬應,亦誠淺曷勝歎?已奏祝何心飮?京鄕近攝行,此日欲揚揚,若前勸誠沓沓。世祿臣皆若此,彼扁鵲何足道?渠雖然亦皆世,其何今欲揚揚?首扁鵲亦鄙夫,若是强何夕食?乘藍輿詣資政,當經夜,內局休予亦留。
傳于鄭好仁曰,內局入侍。
又傳于曰,庚子年前付職者,亦爲知入。
又傳于曰,聞儒生昨日來云矣,今日又來云,故當此三日齋之時,使之退去,則對以御覽後退去云,極爲過甚。分付太學,削名於靑衿錄,四學亦爲一體分付,以此嚴飭逐送。
又傳于曰,儒生持來之疏奪來,置于政院。
又傳于曰,終不退去之狀,極爲駭然,令該曹水軍充定。
備忘記,又傳于曰,昔庚子年,一大臣欲差陵獻官,問前例莫能爲,其後一大臣,陵求差,此甲乙年,爲內局都提調相也。噫,昔丞相謝心寶,幼時奉母,其昏特甚,故其母指三人,此昔年最親者,令求米,一則曰聾莫聽,一則辱焉臣,母曰二皆若此,一何聞焉?道坐流涕,此果偶然來聞焉,慷慨同入,顧助令讀書,爲壻登科,爲此名相,登載本鑑,其母聞焉嗟嘆曰,昔來時高談大言,今若此慨然云爾。噫,於宗諸宗,其親其祖,皆蒙親九族恩,而今果睦乎?今諸臣,此可謂喬木世臣,而三十年深恩頓然,若惟今年其君心,莫若庚子一大臣,何云?今五十年曷勝慷慨?然惟知者,時君建功,昔徐宗一爲陵官,謂予歎曰,幾十年卿宰,今日求差獻官者,惟一李台佐云,昔猶若此,況予乎?今擧世熟聞者,惟建功湯,今果有臣,必也求差獻官,當謂予曰今臣求差,殿下建功若此,今差獻官奠爵時,當心中以奏仰慰,諒此心强飮,予何心拒焉?噫,日雖西陞,豈有此人?嗟哉,中官,今予一下敎,聞東書西,用心數時,噫,南衙若此,北寺亦然,八十惟依,其惟沖子焉。
備忘記,又傳于曰,以一聖訓雖書,予意,若何?以古編次人以奏,其涉可嘉,特賜虎皮一令。
備忘記,又傳于曰,今日朝鮮,太監朝鮮,皆勢金玉,年少人皆驕蹇,況其中昔年中官孫者乎?中官金壽敏,越捧一等。
假注書望,以韓永運爲假注書。
事變假注書望,以李福潤爲事變假注書。
傳于鄭好仁曰,昌城尉傳旨中拔之。
備忘記,又傳于曰,曷勝慨然?今雖來只答,況昌城尉,憶祖憶下敎其子意,錦城·永城常執杖,昌城亦執杖,況少年靑城,況二副尉何品,皆若此乎?於予曰有多壻,若憶予心,其宜爭求,曷勝慷慨?竝施不敍之典。
備忘記,又傳于曰,繼先意雖美,豈有若憶今意?況此時,其時莫思其美,於今若何?雲峯君其言雖用,自慨能抑,雲峯君特施一等之典。
備忘記,又傳于曰,噫,昔東平尉,憶昔因海昌尉爲予欲詣,因司直言莫能,今少年壻,一何自便?今若此,來頭何言,曷勝慨然?
鄭好仁,以兵曹言啓曰,禁軍來秋冬等祿試射時沒技人別單中,依例懸註以入之意,敢啓。傳曰,知道。
又以兵曹言啓曰,依傳敎,龍岡居幼學宋奎瑞·金思惕,瑞興居幼學李賢迪,水軍充定事,命下矣。宋奎瑞全羅道康津縣充軍,金思惕海南縣充軍,李賢迪珍島郡充軍,卽爲發配之意,敢啓。傳曰,知道。
又以禁衛營·一二所巡廳,左右捕盜廳言啓曰,去夜犯夜人,無所捉之意,敢啓。傳曰,知道。
又以兵曹言啓曰,今兩儒墨名充軍之命,安徐事命下矣。依傳敎,全羅道康津縣充軍罪人宋奎瑞,海南縣充軍罪人金思惕,珍島郡充軍罪人李賢迪,竝放送事,分付該道道臣之意,敢啓。傳曰,知道。
同副承旨宋翼彦疏曰,伏以臣,本無寸長,徒藉先蔭,跡廁庶僚,意斷榮達,幸値聖際,猥竊濫第,坼名之日,卽虛前席,唱第之辰,特宣內觴,此豈微末賤臣,所敢承當,而縷縷恩敎,每及先臣,綴宸翰而賜乘,擢銀臺而授官,榮動臣隣,感結幽明,臣於是,以首九煩,不覺血淚之被面也。從今以往,臣之一身,非臣所自有,而湯火糜粉,非所敢辭,不淚之痛,遇喜而悲,只欲卽省先壟,庸侈殊榮,而適値聖心追慕之際,未敢言私,黽勉供職矣。聖意愈往愈摯,乃於前夜入侍之時,特許恩暇,因命澆奠,臣誠驚惶踧踖,罔知攸措,區區欲報之忱,非寸管尺紙,所可形容其萬一。此際臣之外從兄鄭好仁,新除承宣矣,揆以公格,自在當遞,玆陳短章,敢暴微悃。伏乞聖慈,俯賜鑑諒,亟令該曹,照例遞改,以安私分,不勝幸甚。答曰,省疏具悉。非徒此也,旣命省墓,本職許遞焉。
雲峯君杺疏曰,伏以,我殿下,誠深追遠,禮隆報本,靡不周極,至於列聖朝一時住輦之處,列聖后誕降之墓,莫不立碑而揄揚,孰不欽仰我聖德迥出百王之大孝也哉?往年庚寅,臣弟臣雲南君榗,以東二陵西三陵,獨未立碑,誠爲欠典之意,陳章徹聽,卽命擧行,東二陵則果先立碑,而西三陵則未及立焉。卽恭陵·順陵·溫陵是爾,其時特命,次第更稟,則居然六載,迄未聞擧行之事。噫,彼有司之臣,不體聖意,遷就至今,臣實慨然也。況石已具矣,材亦備矣,當此國家安閑,年穀豐登之際,何所拘而不爲乎?竊稽我章順王后曁恭惠王后,棣萼蓮芳,繼御坤極,而寢陵又在一洞之內,象設相望,月遊相連,此非偶然而,亦我殿下前日歷幸時,嗟異不已者也。今此三陵碑役,若竝擧於一時,則先后在天之靈,亦豈不悅豫於冥冥之中乎?臣忝在屬籍,有難泯默,不避瀆擾之誅,仰陳於崇嚴之下。伏願殿下,亟令該曹,三陵碑役,一體擧行,以慰先靈,以光聖德焉。答曰,省疏具悉。今隨兄意而陳章,所樹處其雖三陵,實則二處,況溫陵乎?雖然,今方望大有體昔年,其何用民?令該曹待明春擧行。
乙未六月初六日辰時,上御集慶堂。禮房承旨入侍時,右承旨鄭好仁,假注書金載器,記事官朴聖集·崔烜,諸臣以次進伏訖。上曰,明日親傳香乎?好仁曰,然矣。上命書明陵忌辰祭祝文。畢書後,諸臣以次退出。
乙未六月初六日酉時,上御集慶堂。藥房入診入侍時,都提調申晦,提調趙明鼎,副提調安兼濟,假注書李奎燮,記事官朴聖集·崔烜,醫官吳道炯·鄭允德·柳光翼·徐命緯·丁志泰·康命徽·白文昌,以次進伏訖。晦曰,聖候,若何?上曰,一樣矣。晦曰,湯劑尙未進御,臣等不勝焦迫矣。時原任大臣,亦皆來待閤外矣。上曰,召入。奎燮承命出來,領府事金相福,判府事韓翼謩·金尙喆,左議政李思觀,右議政洪麟漢,召入進前。相福等曰,聖體,若何?上曰,一樣矣。相福曰,今日已晩,而湯劑尙未一次進御,臣等不勝焦悶矣。上曰,朝鮮人徒知湯劑乎?晦曰,果然矣。兼濟曰,俄下當宁時初八日塡品塡差之敎,而朝者親製祝文,旣有前留替酌之敎,何以爲之?上曰,自今以後,以一品定式爲之,可也。相福等固請進御湯劑。上曰,明當親傳香,何心飮湯?相福等曰,明日親傳香之故,尤宜進御也。晦曰,望九之年,親行傳香,古亦未聞,有何未足於聖孝,而不爲進湯乎?尙喆曰,雖私家人,年老不得參祭,而使其孫替行,則其心嘉喜,少無自歉之意。況帝王家,有異於匹夫乎?上固辭,相福等因縷縷固請。王世孫亦親自扶起,懇請進御曰,今若善爲進御,則明當仰奏於替酌時矣。藥房提調,持湯劑入侍。出榻敎晦捧進湯劑,上仍進御。上曰,廣州府尹薦,誰也?晦曰,李得宗也。義州府尹薦,誰也?晦曰,李亨逵也。上曰,李亨逵,何如?晦曰,以善治有名,如此之州,以如此之人爲之則好矣。上曰,俄者儒生疏,不知何言,而使之逐送,則以爲登覽然後退去云,怪矣。其疏奪置政院,而大體云何?晦曰,以金景瑞忠節,請旌閭贈謚事也。上命書傳敎曰,關西儒章,政院不捧云,必也猥濫而然。莫知三日戒,若是守門,其涉駭然故下敎,其敢拒逆,故特命墨名,旣墨名則何敢以儒自處?特命充軍,而封章二儒之名,意亦在焉,其若入侍,下問本事,今聞領相所奏,金景瑞果然樹節,況本道人,其睡何今醒?旣聞此人,尙今寥寥,其涉慨然。令該曹依金應河例,特爲旌閭贈謚,其章藏于藝文館北閣,今日下問,意亦在焉,今兩儒墨名充軍之命,一倂安徐。兼濟奏曰,明日王世孫,昌德擧動時,前後牌軍,以何營軍爲之?上曰,以南營軍爲之。王世孫詣昌德宮後,前後牌軍,入直南營事下敎。出榻敎兼濟曰,宗臣雲峯君,以恭·順·溫三陵立碑事上疏矣。命書待明春擧行批答。又命書同副承旨宋翼彦許遞批答。上曰,誰有以堂上未經承旨者乎?兼濟曰,前承旨洪相簡,雖爲承旨,以閔百奮之故,未及行功而遞之矣。上沈吟良久,命書傳敎曰,承旨許遞代,昨已諭飭已施,前承旨洪景顔,復爲承旨,牌招察任,房順房,依前下敎。上曰,洪景顔爲人精矣。兼濟曰,果極精矣。兼濟讀公事訖,晦再進湯劑,上遂進御。明鼎奏曰,初八日祝文中,扁鵲二字,便同戲言,未知何如。上曰,編次人得體矣。命改一句,諸臣以次退出。
上在慶熙宮。停常參·經筵。
自味爽至辰時,有霧氣。
藥房都提調申晦,提調趙明鼎,副提調安兼濟啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。其雖親傳,豈比躬詣?沖子替攝,曷勝此懷?嗚呼,今日是曰孝是曰孝?何心建功何心建功?
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
大殿·中宮殿·惠嬪宮,王世孫遣宮官問安。答曰,知道。
傳于鄭好仁曰,轎子通陽門待令,當由麗春門矣。
備忘記,傳于安兼濟曰,飮建功其猶飮也,飮冥然湯冥然,在此是豈孝乎?今日若詣閤,予何意水刺?嗟哉,今日予心萬倍矣。
安兼濟啓曰,檢閱朴聖集·崔烜,旣已陞六,奉敎尹宗彦,待敎宋銓,卽爲牌招,推移入直,何如?傳曰,允。
又啓曰,檢閱李益運,旣已付職,卽爲牌招入直,何如?傳曰,允。
兵曹口傳政事,以朴聖集·崔烜爲副司果。
傳于洪景顔曰,光恩副尉,三月旣已差往,傳旨中付標。
備忘記,傳于尹坊曰,於今承傳色中官,其便莫甚,今入直便臥,諸承傳色,皆越捧三等。
藥房口傳啓曰,臣等,昨日入侍,仰聽玉音之悽咽,今朝連伏見所下傳敎,其追昔感時,累噫惻愴之旨,直可以上徹穹蒼,下泣豚魚,臣等心非木石,寧不感動?第伏念聖人之孝,不在踰節,在今日欲冀陟降之慰悅,實無過於聖躬之康安,欲求聖躬之康安,亦無過於湯劑之勉進,此是天理人事之所必然者,以殿下無窮之孝思,何不念仰體惟憂之道乎?親傳香祝,聖體之營動已多,夕後春邸之命攝,又將有移次之擧,此時湯劑之不能奉進,實不勝萬萬焦迫,玆敢略陳口啓,願得召命。俄者祗逐之班,臣等進詣月臺之下,而或恐聖心之煩惱,徊徨畏懼,不敢問候而退,繼奉嚴敎,亦不得進身於閤外,臣等之心,良亦慼矣,而分義都虧,惶愧靡容。伏乞聖慈,俯賜鑑諒,卽降兪音焉,惶恐敢啓。
傳于洪景顔曰,奉審承旨入侍。
傳于李得濟曰,兵曹郞廳,申時則例爲待令,今日則不爲待令,汰去,知名以入。
又傳于曰,承旨來詣崇賢門,前排待令。
又傳于曰,中官曺壽喆,今該府處之,能爲酬酢然後以放。
又傳于曰,傳命宣傳官申應周拿入。
又傳于曰,中官孫孝忠拿入。
又傳于曰,分付兵曹,今日禁漏官三人,使近仗軍士,出付當部書員,卽逐漢江然後,卽爲草記。
又傳于曰,此後則如此者類,勿置禁漏,以雲觀人爲之。
又傳于曰,庶可知之,雲觀員使之待令禁漏。
洪景顔啓曰,時原任大臣,爲承候求對矣。
傳于洪景顔曰,時原任竝入侍。
假注書望,以延東憲爲假注書。
事變假注書望,以池德斌爲事變假注書。
備邊司薦望,以李亨逵爲義州府尹,以李得宗爲廣州府尹。
李得濟,以訓鍊都監言啓曰,今六月初七日,王世孫詣昌德宮後,挾輿軍三十名,將官率領,敦化門·金虎門,依節目分半入直,而還宮時,因爲陪衛之意,敢啓。傳曰,知道。
又以訓鍊都監言啓曰,依傳敎,挾輿軍代,以他軍充數入直,而王世孫還宮後,替代之意,敢啓。傳曰,知道。
又以御營廳言啓曰,依傳敎,北二營入直軍六十名陪衛代,以他軍兵充數入直之意,敢啓。傳曰,知道。
又以御營廳·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
乙未六月初七日辰時,上詣崇政殿月臺。親傳香入侍時,行都承旨安兼濟,左承旨尹坊,右承旨鄭好仁,左副承旨李崇祜,右副承旨李得濟,同副承旨洪景顔,假注書金載器·李奎燮,記事官朴聖集·崔烜,以次侍立訖。上具翼善冠·黑團領,陞輿出通陽門,至麗春門降輿,步詣崇政月臺。親傳香後,禮房承旨馳詣西五陵,奉審以來事下敎。出榻敎仍步詣麗春門,香祗迎俯伏訖。王世孫詣昌德宮經宿時,挾輿軍前後牌軍陪衛代,以他軍兵充數入直事及昌德宮內外巡羅等節,依例爲之事下敎。出榻敎上陞輿仍詣藝文館。殿座入侍時,上曰,付職翰林,幾人?兼濟曰,四人矣。上曰,四人,誰也?兼濟曰,尹宗彦·宋銓,今入直,上番則朴聖集,下番則崔烜也。上曰,入直出六,則雖有右位,無拘礙耶?兼濟曰,然矣。上命書傳敎曰,嗚呼,冥然至今八十二歲,又坐此館,五朔五時陪奠,怳若今日?嗚呼,資政·崇政,其雖若前,追憶庚子,予懷曷勝?悠悠蒼蒼,此何人哉?其雖坐此,其何資政月廊,隨皇兄陪奠,亦何欑宮傍陪慈聖?興惟及此,心隕膽墜。嗚呼,昔年遺敎,資政殿以挾小,設欑宮於宣政殿,而其時大臣齊奏,仍設欑宮於此殿。嗚呼,昔遺敎時,予侍坐仰覩更奏焉,此時予亦覩焉。嗚呼,皇兄嗣服時,與守侍陵官代奠官仍縗服,崇政西邊祇迎,皇兄陪奠資政西廊,卽予陪奠,亦此西廊。嗚呼,雖重逢此日,龍馭杳邈,雖瞻此殿,欑宮焉在?興惟及此,心若狂亦歇語,尙今冥然,是誰是誰?建功建功,其果神丹,令予若此?嗚呼,此館其雖霎時,怳若五朔,旣坐此館,于今翰林卽主人,今日入直兩翰林竝陞六,本館吏隷廳直,令該曹米布題給,政院禮房,同爲題給。上曰,庚子年日記持入。奎燮承命持入。上曰,同副持日記入侍。命讀座直座次。至同副趙觀彬,上曰,趙觀彬,其時新爲之矣。上曰,皇兄嗣服初,其時大臣,誰也?兼濟曰,金昌集也。上命書傳敎曰,翰林二人旣陞六,今只有二人陞六,今日擧行應付者,其亦今日以付。又命書傳敎曰,旣未植炬,來朝世孫回駕單子安徐,諸司預備,回駕而酉時詣昌德時,當詣景賢南廊見詣,將明時亦詣此以待,詣昌德時,興政乘輿,回來時崇賢門入事,分付春坊。上命翰林,持入昨日龍岡儒生疏,命同副讀訖,上曰,文則善作矣。金景瑞何如人耶?兼濟曰,若如疏中所奏,則果是高忠卓節,而渠豈以無徵之事,誣告之乎?上命書傳敎曰,其聞所對,必有意思,而果非其時,墨名下敎之後,其猶不去,士習駭然故下敎,而此心未弛,聞領相所奏,初命雖安徐,亦莫知其章來。此命取讀,非他也,金景瑞卽本縣之人,其所陳章,勢所固然矣。聞其章,語甚截直,旣命表節,則封章宜嘉,其章頭,令本道取其中最初者調用,以示樹風聲之意。又命書傳敎曰,莫重陞降,做錯以奏,豈有若此通禮?卽爲汰去,此後擇差。又命書傳敎曰,有雨勢,隨駕軍旣下敎,軍門自主號令,雨具隨駕人,春坊若有雨勢,稟雨具卽爲。又命書傳敎曰,世孫在昌德,春·桂坊在昌慶,今何通?春·桂坊,昌德近處公廨入直事,分付。還內後,諸臣以次退去。
乙未六月初七日申時,上御集慶堂。奉審承旨入侍時,右承旨鄭好仁,假注書李奎燮,記事官宋銓·李益運,以次進伏訖。上命好仁,讀各陵入直及祭物單子及祭官擧案。好仁讀之訖,諸臣以次退出。
乙未六月初七日酉時,上御集慶堂。時原任大臣入侍時,領府事金相福,判府事韓翼謩·金尙喆,領議政申晦,左議政李思觀,右議政洪麟漢,行都承旨安兼濟,假注書李奎燮,記事官宋銓·李益運,以次進伏訖。晦曰,聖候,若何?上曰,一樣矣。晦曰,臣等雖無內局入侍之命,而湯劑尙未進御,故臣等不勝焦迫,捧進湯劑矣。上曰,方値齋戒之日,何心飮此乎?晦曰,殿下豈不念王世孫仰奏之意乎?上曰,今日進湯,是豈孝乎?相福等曰,今日進湯,尤有光於聖孝矣。晦請召吳道炯診候,上許之。道炯診候後,退伏奏曰,滑體似沈矣。上曰,然乎?相福曰,今日不進湯劑,故脈候如此矣。上曰,卿等退去。翼謩曰,殿下仰體陟降之意,俯察春宮之睿孝,若爲進湯,則實是宗社莫大之慶幸,不宜如是之牢拒矣。麟漢曰,世孫邸下在昌德,以湯劑之進御與否,連送春坊,自下來探於內局矣。上曰,然乎?相福等縷縷仰達。藥房提調,持湯劑入侍。出榻敎提調趙明鼎,捧進湯劑,上進御。相福等奏曰,今日雖二貼,亦不及平時之一貼,臣等當更進矣。上曰,一貼猶過,況再乎?晦捧進湯劑,上曰,二貼則決不進矣。相福等曰,王世孫連送宮官,來探進湯矣。上曰,然乎?春坊問安官入侍事下敎。出榻敎奎燮出來,春坊二員召入進前。上曰,宮官何以來耶?朴相甲對曰,湯劑進御之前,王世孫召臣等,以焦迫之意下令,令臣馳詣問候,故臣來詣已久。上曰,春坊一人,誰也?兼濟曰,趙載偉也。上曰,汝則又何以來耶?載偉對曰,王世孫初承一貼進御之報,不勝慶忭,而猶未知二貼之進御,故令臣馳詣矣。上曰,沖子至誠矣。予當進湯,使宮官見之,以安心將事之意,報可也。藥房提調,持湯劑更爲入侍。出榻敎晦捧進湯劑,上進御。諸臣以次退出。
上在慶熙宮。停常參·經筵。
肅宗大王忌辰,王世孫遣宮官,大殿·中宮殿·惠嬪宮問安。答曰,知道。
王世孫還宮後,政院·玉堂口傳問安。答曰,知道。
藥房都提調申晦,提調趙明鼎,副提調安兼濟啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,王世孫行禮之餘,氣候,何如?臣等不任區區憂慮,敢來問安,竝此仰稟。答曰,知道。今何批?卿等休,世孫氣候,亦一樣矣。
傳于安兼濟曰,今日不知謝恩乎?極爲駭然,盡汰之,卽捧刋名傳旨。又傳曰,惠嬪宮·嬪宮,別監懸之,着帽者汰之。又傳曰,萬萬駭然,問安答之後,承言色刋名內府。
備忘記,傳于安兼濟曰,昨日飮猶冥然,況於今重逢誠料表。況此時飮建功,大臣留予何召?果若此舊邸命。
傳于李得濟曰,昔則雖大君出入,闕門猶爲盡開,況儲君在外,中官錯傳,當該中官記過待令,闕門盡開。
傳于鄭好仁曰,禮房承旨與獻官入侍。
傳于鄭好仁曰,靑城尉昨年亦已差徵云,傳旨中一例拔之。
傳于李得濟曰,今日豈不知若此乎?開門稽滯,昌德宮衛將記過,明日令該曹決棍。
傳于李崇祜曰,惠嬪宮·嬪宮,中官司鑰及別監下敎,竝安徐。
傳于李得濟曰,昨日處分禁漏官,豈踰今日?特爲安徐,昌德宮衛將,亦爲安徐。
藥房口傳啓曰,近日臣等之干冒尊嚴,固已多矣。況逢今辰,聖孝靡極,追慕益深,顧臣等分義道理,尤豈敢爲瀆擾之計,而特以診候進湯之節,在今日益不可暫時少緩,故朝陳請診之啓,顒俟召命之下矣。伏承批旨,未蒙允許,臣等實不勝悶鬱焦迫之至,昨今殿下之勞神費心,果何如也?齋殿寢睡,旣不得安穩,凌曉移次,又不得靜攝,至於朝夕水刺之饌,亦必無資補之需,此時湯劑之進御,尤豈不萬萬緊急乎?臣等職忝保護,雖欲仰體聖意,泯默挨過,有不可得,玆敢冒陳口啓,畢暴微忱。伏乞聖慈,俯加諒察,卽許持湯劑入侍,千萬至祝,惶恐敢啓。
答曰,連日强飮,予心,若何?況正日,其雖百僚皆來,予何酬應?內局皆休焉。
傳于尹坊曰,大殿長番十人,差備十人,依世孫宮例施賞。
鄭好仁啓曰,時原任,以承候來待。
傳于洪景顔曰,內局入侍。
傳于安兼濟曰,時原任大臣,同爲入侍。
傳于洪景顔曰,飭已施,興恩副尉一體拔之。
李得濟,以御營聽·一二所巡廳·左右捕盜廳言啓曰,去夜犯夜人,無所捉,敢啓。傳曰,知道。
以備忘記,傳于李崇祜曰,世孫旣攝禮,春·桂坊官員下人,依正月例施賞。挾輦軍禁軍,正月若爲,一體施賞。世孫宮挾侍隨駕中官與薜里以下,差備司鑰以下,凡諸下人,亦爲正月例施賞。
乙未六月初八日辰時,上御集慶堂。禮房承旨·獻官,同爲入侍時,獻官李聖圭,右承旨鄭好仁,假注書延東憲,記事官宋銓·李益運,進伏訖。聖圭曰,陵寢奉審則無頉。上曰,退出。諸臣以次退出。
乙未六月初八日酉時,上御集慶堂。藥房入診,時原任大臣,同爲入侍時,都提調申晦,提調趙明鼎,副提調安兼濟,領府事金相福,領敦寧金陽澤,判府事韓翼謩·金尙喆,左議政李思觀,右議政洪麟漢,假注書李奎燮,記事官宋銓·李益運,醫官吳道炯·鄭允德·柳光翼·丁志泰·康命徽·白文昌,以次進伏訖。晦曰,聖候,何如?上曰,一樣矣。卿等以進湯之事,皆入來耶?何於今日而爲此擧乎?相福曰,臣等豈敢不以進湯之事入來乎?陽澤曰,湯劑之所關,實爲護聖躬衛社稷之本矣。在聖心追慕之日,尤可進御,有以悅豫陟降矣。翼謩曰,今日若爲進御,則實是有光於聖孝矣。晦請診候,上許之。道炯等診候後,退伏奏曰,左右三部度數則調均,而滑體似不足矣。晦曰,滑體之不足,實由於湯劑之停進矣。明鼎捧進湯劑,相福等固請進御,上不許。王世孫親自扶起懇請進御,相福等曰,世孫邸下睿孝甚盛,至於如此,宜俯察焦悶之私,亟爲進御矣。上進御,命書傳敎曰,首醫下敎置之。上曰,沖子之勸湯,出於善心之藹然,史官書之乎?晦曰,史官不書此等事,而將書何等事乎?麟漢曰,書與不書,在史官,而睿孝則四方皆聞之欽敬矣。命陽澤先退,麟漢曰,今日與平時有異,故判府事李溵亦入來,而病憊有難登筵,待於閤外矣。上曰,注書,誰也?兼濟曰,李奎燮也,年幼而極精妙矣。上曰,然乎?藥房提調,持湯劑更爲入侍。出榻敎晦捧進湯劑。上曰,今日再進湯劑,是豈孝乎?相福等曰,湯劑之再進,實是有光於睿孝,何下敎之如是也?上曰,予每聞此等言,則以爲過矣。相福等縷縷固請進御,上遂進御。諸臣以次退出。
上在慶熙宮。停常參·經筵。
藥房都提調申晦,提調趙明鼎,副提調安兼濟啓曰,伏未審夜問,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今年三日且今日,此忱何抑,氣何暇諭?待敎次對同入。
中宮殿·惠嬪宮,藥房口傳問安。答曰,知道。
李崇祜,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
傳于金思穆曰,次對今日爲之。
又傳于曰,內局入侍,次對同爲入侍。
以卜台衡·金慶會爲假注書。
李崇祜啓曰,假注書金慶會,時無職名,令該曹依例付軍職,冠帶常仕,何如?傳曰,允。
傳于李崇祜曰,次對入侍。
李崇祜,以兵曹言啓曰,依下敎,禁漏官三人,令近仗軍士,出付該府書員處,使之逐出漢江之意,敢啓。傳曰,知道。
又以兵曹言啓曰,僉知中樞府事趙楘,病伏鄕廬,上來無期,羽林衛將曺命楫,老父在於京畿水原地,而宿病侵痼,勢難供職,俱爲呈狀乞遞,竝今姑改差,何如?傳曰,允。
又以兵曹言啓曰,依下敎,世孫宮隨駕差備下人及春·桂坊下人等處,太·綿施賞之意,敢啓。傳曰,知道。
李崇祜,以義禁府言啓曰,雲峯君杺,特施一等之典事,傳旨啓下矣。今已拿囚,杖六十依例收贖,奪告身一等,放送之意,敢啓。傳曰,知道。
又以兵曹言啓曰,今六月初九日,靈光居良人朴良欽稱名人,自興化西挾門入來,鳴申聞鼓,依定式,下該曹推問,何如?傳曰,允。
又以兵曹言啓曰,今六月初九日,羅州居幼學南啓義稱名人,自興化西挾門入來,鳴申聞鼓,依定式,下該曹推問,何如?傳曰,允。
傳于李崇祜曰,方有多窠,政官牌招開政。
李崇祜,以吏批言啓曰,掌樂院正李養鼎,宗簿寺正權禛,社稷暑令李商進呈狀內,俱以身病,勢難察任云,典牲署奉事黃基玉呈狀內,親病甚重,勢難察任云,竝今姑改差,何如?傳曰,允。
有政。吏批,判書鄭尙淳進,參判徐命善進,參議未差,左副承旨李崇祜進。李爲大司憲,任珹爲大司諫,李宗榮爲執義,李德師爲司諫,羅㷜·柳煥德爲掌令,沈·尹行晉爲持平,李世孝爲獻納,李書九·沈基泰爲正言,李養鼎爲校理,趙重晦爲刑曹判書,李命俊爲兵曹參知,宋翼彦爲刑曹參議,李奎緯爲左通禮,洪檢爲吏曹參議,尹養厚爲工曹參議,慶再觀爲相禮,朴長燮爲兵曹佐郞,洪進漢爲典簿,文采五爲社稷令,尹勉遠爲瑞興府使。
權知承文院副正字金樂誠·申配權,俱以登科前年滿五十,依法典,六品遷轉事。
兵批,判書金鍾正進,參判閔百奮進,參議李命俊未肅拜,參知未差,左副承旨李崇祜進。僉知李麟錫·李仁彬,護軍李漢豐·李得濟·李東郁·尹慶龍·尹謐,副司直李重祜·趙曮·趙德成·朴相岳·朴相老·尹坊·宋翼彦·李性吾,副司正金慶會·李奎燮,山馬監牧官單金以範,朴瑬爲內禁將,朱重統爲僉知,洪鼎瑞爲慶福將,趙成彬爲昌德將,金成秋爲昌慶將,成致鳳爲武兼,具以謙爲黃海水使,副司果柳振㷜,李龍協爲同知。
以吳泰彦·許瑈爲假注書。
藥房口傳啓曰,臣等俄者退出時,以待下教更爲入侍之意,陳達蒙允,祗伏閤外,翹首恭俟者,已過累時,尙未得召命,臣等誠不勝焦迫悶菀之忱,日勢亦已向暮,有不容遲回等待,敢此略陳口啓。伏乞特許召接焉,惶恐敢啓。無批答
口傳再啓,臣等俄陳口啓,不能得一字下答,日勢遽又向曛矣。湯劑之一日二貼,自是常進之例,雖以昨再昨追慕方新之日,厥數而猶不減焉,況今日諸醫之診候,乃在於積用下慮之餘,則臣等之所相議者,正在於一貼之請加,而終日力爭,所進者不過一貼而止,如是而不服,畏泯懸坐,待召命之自下,而可曰有臣分乎?慈不得不疾聲更籲,願俟一兪之音,惶恐敢啓。無批答
口傳三啓曰,凡有陳請於君上者,有一請不得而止者,有再請不得而止者,亦有三四五六請不得而止者。蓋其所請,雖有輕重之殊,而不得請則終有可止之道,而今臣等之所陳請者,關係甚重,分義至嚴,不得請之前,決無可止之勢。區區焦迫之忱,更不敢每每煩瀆,惟有祗伏閤外,恭俟召命而已,惶恐敢啓。
傳于安兼濟曰,內局入侍。
傳于李崇祜曰,關西事,勿出朝報。
李崇祜,以義禁府言啓曰,京畿仁川府永宗鎭投畀罪人趙曮,特放承傳啓下矣。卽爲放送事,分付該道道臣之意,敢啓。傳曰,知道。
洪景顔,以訓鍊都監·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
司書洪國榮疏曰,伏以,聖候康復,縟儀載擧,匝域群生,蹈舞惟均。仍念臣濫叨見職亦已月矣。侍講之任,勸導之責,不輕而重,非臣淺學,所可萬一,而嚴畏分義,不敢瀆擾,因循蹲冒,尙此虛縻,自顧汗慙,若無所容。此際臣之病父所患,挾感闖發,症頗不細,歷日彌苦,終鮮之身,獨自扶護,離捨供職,情理之所不敢出也。於公於私,不得不玆暴微懇,仰于崇嚴。伏願天地父母,亟遞臣職,以便救護,千萬幸甚。答曰,省疏具悉。爾其勿辭護焉。聞師與傅所奏,將命久任,俟其少間,卽爲察職。
金思穆,以禮曹言啓曰,今六月初五日,大臣·備局堂上,引見入侍時,本曹判書尹東暹所啓,凡國家祭享,禮幣最重,京中則濟用監,以苧布進排,外方則以大同米會減,各自備用,非苧布所産邑,則或用綿布,或用麻布,故間不無不精之事。年前禮堂及臺諫,累有言之,而依舊因循,事甚未安,自今依濟用監供物,各邑禮幣價大同劃給米,除船價添載於稅船上送,自京付之苧布本廛,精備苧幣,自禮曹監封,每歲香祝下去時,付送於各道監營,分送各邑,則祀典無京外斑駁不精之弊,而在經費亦無所損矣,下詢廟堂處之。上曰,所奏甚好,依爲之。同日入侍時,戶曹判書具允鈺所啓,俄者禮判尹東暹,以外方祭享所用禮幣苧布,自京備送之意,陳達而蒙允矣。蓋此事,年前有爲如此之論者,而以其有弊端防塞矣。祭享禮幣之或用苧或用布,雖似有斑駁之嫌,而以土産所用,其來已久。且聞雖非産苧之邑,皆能先時準備云,春秋祭節,亦有自京司備送之規,今若收價外邑,自京貿送,則勢將作貢而擧行,作貢之後,其爲弊端,將不可勝言。年前防塞者,蓋以此也,決不可容易變通,下詢有司之臣而處之,何如?上曰,大臣之意,何如?領議政申晦曰,享祀之典,禮幣爲重,而京外所用布不齊之歎,釐正之議,其來已久。若自京司措備,分送於外邑,則勢將作貢然後,可以擧行,而作貢之際,不無弊端,故頃年因禮堂陳稟,有成節目定式之敎,伊後又因大臣所達,以作貢之弊,寢而不行矣。今者禮判,又以此仰陳,其意雖出於重祀典之道,戶判之以作貢有弊爲言者,誠有所據,不可遽然變通者矣。上曰,初請卽允,意在祀典,今者所請,意亦深矣,其何只問於有司?關係典祀,令禮曹問于大臣稟處事,啓下矣。發遣本曹郞廳,問議于諸大臣,則領議政申晦以爲,臣之迷見,已悉於日前筵中,今不必更陳云矣。左議政李思觀以爲,禮幣之重,同當齊其不齊,而自京作貢,果有弊端。且用以土産,其來已久,今雖循用前規,飭其精潔,恐無妨於重祀之道。右議政洪麟漢以爲,禮判之以外方祭享禮幣作貢事,雖有陳達,三南貢物,自有定數,而至若本無大同之西北,創此貢物,亦豈不掣礙乎?其若零瑣溱合,一如近來權來之契,則事面尤涉未安,流來古規,今不可猝然變改,依前遵行,恐合事宜云。奉朝賀洪鳳漢病不收議,領中樞府事金相福以爲,今命而旋寢,作貢有弊,誠亦可慮。領相筵奏,旣已詳悉,臣無所容議云。領敦寧府事金陽澤以爲,病昏未能敷奏,而作貢有弊之慮,與領中樞府事金相福獻議同。判中樞府事韓翼謩以爲,今此禮官變通之請,不無所見,而創出無前之貢物,不但有弊,以土宜而薦幣,亦合重祀典之道,淺見如此,無容他議。判中樞府事金尙喆以爲,作貢之不便,臣亦豈有他見,而享祀所重,尤在禮幣,今以京外幣品之不齊,必欲齊其不齊,至有京作貢之論,則禮幣措辦,自有諸道會減之價,自京司備送,與自諸道貿用,其費則同,而其品無不同之慮,申飭諸道,從便釐正,革其因循之習,息此紛紜之議,恐合事宜云。判中樞府事李溵以爲,宗伯之臣所奏祭幣釐正一事,誠出於重祀典同禮軌之意,外方若有此弊,則固不可不釐正,而然以臣所聞推之,各邑之或用綿或用麻者,年前朝家申飭之後,雖非産紵之邑,亦皆前期貿儲,以備需用,故今則邑各不同者,幾盡歸一云。今不必張大設貢,只自禮曹,關飭諸道,更申前令,如有復踵謬弊之邑,則使道臣隨現論責而已,則不待更法,自當矯革,今無容他議云。大臣之意如此,上裁,何如?
傳曰,今聞卽允者,旣用此法,末梢未遵云故卽允,聞戶判所奏,乃覺有此命,其後更思,勿論三色,隨産用幣,其亦三百年古規,故雖獻議來,欲以此下敎。今聞獻議,大略與予意同,閔子騫仍舊貫之言,孔聖旣稱,此誠爲今也。依韓判府事·金判府事獻議,其申飭諸道,頃者依允下敎,安徐爲良如敎。
乙未六月初九日卯時,上御集慶堂。藥房入診入侍時,都提調申晦,提調趙明鼎,副提調安兼濟,假注書李奎燮,記事官宋銓·李益運,醫官方泰輿·吳道炯·鄭允德·柳光翼·丁志泰·康命徽·白文昌,以次進伏訖。晦曰,聖候,若何?上曰,一樣矣。寢睡·水刺之節,亦何如?上曰,亦一樣矣。晦捧進湯劑,上曰,今日豈復飮此乎?仍覆湯於門欄。兼濟曰,聖人之孝思,當止於行祀之日,今日則不宜如是矣。晦請診候,上許之。泰輿等診候後,退伏奏曰,左右三部度數調均,而滑體之不足,與昨日同矣。上曰,建功無靈矣。兼濟讀公事,至黃海道啓冒年秩,上命書傳敎曰,晝夢若此,有此下敎,海西人若是夥然,旣有自首勿問之敎,故今雖參酌,此後若此冒年之道,特置八道之末事,分付諸道當該道臣,越俸一等事,一體分付。晦捧進湯劑,上曰,前三日後皆可齊戒,吾豈飮此乎?晦曰,此則於禮未聞,萬萬過矣。晦曰,王世孫在傍,誠貴矣。懇請進御,上終不許。王世孫亦扶起,上亦不動,又覆湯劑。晦曰,聖上若是牢拒,臣不得已退去,而次對時當捧進矣。遂先退。兼濟曰,承旨二人有故矣。上曰,誰也?兼濟曰,尹坊·李得濟也,上曰,李得濟有何故也?兼濟曰,其生父有病云矣。上命持入承旨前望單子,奎燮持入。命書傳敎曰,左承旨尹坊,右副承旨李得濟許遞,其代,金思穆·李晉圭除授,牌招察任,房順房。諸臣以次退出。
六月初九日午時,上御集慶堂。藥房入診入侍時,都提調申晦,提調趙明鼎,副提調安兼濟,假注書李奎燮,記事官宋銓·李益運,醫官方泰輿,以次進伏訖。晦曰,午間聖候,何如?上曰,一樣矣。晦捧進湯劑。上曰,今日誠難矣。晦曰,昨日過用聖心,今日又如此,下情焦悶矣。情雖無窮,禮則有節矣。上曰,有節故昨已進御矣。晦曰,昨日旣進御,則今日豈可停進乎?上一向牢拒,王世孫扶起,上猶未進御。王世孫免冠扶坐,諸臣皆免。上曰,沖子免冠而猶捧進,其心可見。晦曰,王世孫睿孝,殿下豈不體念乎?上始進御,諸臣奏山呼。明鼎捧進湯劑。上曰,都提調不來乎?明鼎曰,然矣。豈提調之大小而不進?臣則重聽,未承聖敎,只自仰勸而已。上曰,其言淳實矣。明鼎又懇請進御,上命速退。明鼎曰,聖敎如此,故臣等不得已退伏閤外,伏望召接矣。諸臣以次退出。
乙未六月初九日午時,上御集慶堂。大臣·備局堂上,引見入侍時,領議政申晦,左議政李思觀,右議政洪麟漢,仁陽君李景祜,行司直朴相德·李章吾,行副司直趙重晦,戶曹判書具允鈺,禮曹判書尹東暹,行副司直李潤成,兵曹判書金鍾正,吏曹判書鄭尙淳,行副司直洪趾海·尹泰淵,工曹參判尹得養,行副司直權噵,吏曹參判徐命善,行副司直尹養厚,大司諫朴相老,執義李東郁,掌令尹慶龍·尹謐,校理鄭景仁,左副承旨李崇祜,假注書延東憲,事變假注書池德斌,記事官宋銓·李益運,以次進伏訖。晦曰,聖體,何如?上曰,一樣矣。痰候,何如?上曰,一樣矣。晦曰,湯劑進御,俄已稟矣,聖心雖出於至孝,何必如是?思觀曰,爲宗社保聖躬之道,昨日已過,今不必如是。提調趙明鼎曰,今至幾日,焦勞聖心,實是千萬望外。上曰,右承旨,誰耶?晦曰,金思穆。上曰,肅拜耶?晦曰,俄已肅拜矣。麟漢通于備局堂上,齊聲請進御。上曰,昨日進御,猶甚冥然,至于今日,生亦何爲?世邸欲扶起,晦曰,世邸至孝,何不念此?麟漢曰,不亦貴乎?堯舜之時,恐亦未有此事,書出此擧,後有光矣。東暹曰,止孝止慈,聖人有言,伏願殿下,推其止孝,以念止慈之道。世邸扶起,上曰,諸臣與世邸,皆以此爲金丹,此關係宗國乎?皆曰,然。上曰,予初不知世邸免冠矣。大臣以下皆免冠固請,上曰,實愧屋漏矣。遂進御曰,此則釣名,爲人子之道,豈可爲親釣名?命入上疏。晦啓曰,咸鏡監司韓光會,慶尙監司金載順,黃海監司洪述海,全羅監司徐浩修放未放啓本也,本司所管定配罪人等仍秩未放秩,或係潛商犯越,或係松田放火矣。所坐不輕,雖經赦典,今不可遽議放釋,竝依啓聞施行之意,分付,何如?上曰,依爲之。晦又啓曰,卽見摠戎使具善復所報,則以爲,本廳餉穀,入於十分一蕩減之中,其代,以兩西添餉條劃給事爲請矣。本廳軍餉本來不敷之中,元穀旣如是減縮,則其代不可不區劃,添餉條關西小米二千石,海西小米一千石,特爲許劃,以爲充補之意,分付,何如?上曰,依爲之。上命書傳敎曰,中官事體截嚴,而俄者大臣近入侍故掩戶,於今異於前,而無下敎而掩戶,此中官不爲俯伏,探君擧措自現。頃者特資中官二人,一則庚子年中官子,一則其孫,故予下敎,近觀一則關西人,一則湖西人,小人之態,難兄難弟,故方下敎,聞出此擧,無異於蔡京直。視曰中官此習,其不嚴飭,何可勝言?當該中官問名內府,亟施不敍之典。晦曰,褒貶時急。廣州府尹李得宗,從速下直事,分付,何如?上曰,李得宗待開門辭朝。晦曰,前判書趙曮,久在永宗謫所,特放,何如?上曰,飭已施,趙曮特放,仍爲給牒敍用。命書傳敎曰,頃聞濟州監牧官所奏,以獻馬功承襲云,莫知果然,今聞本牧使所報,詳知果是受敎,何待回啓?依狀聞單付給貼事,分付該曹。大司諫朴相老,執義李東郁,掌令尹慶龍·尹謐所啓,請黑山島圍籬安置庶民罪人李迪輔,亟令王府,拿鞫嚴問,快正王法。上曰,已諭勿煩。朴相老又所啓,咸道亨事。措辭見上上曰,勿煩。又所啓,殿最之法,專在考績,近來百度解弛,文具爲事,今當貶月,各道殿最,想已封啓,至於京司衙門,錢穀詞訟之地,尤宜嚴明,期日不遠,董飭之政,不容少緩。請申飭各衙門,核實考績,不顧顔私,限內封啓,無至稽滯,以明黜陟之典。上曰,所奏得體,依爲之。又所啓,每當大政,輒下飭敎,不憚勤勞,親操鑑衡,聖意藹然,孰不欽仰,而振拔淹滯,裨補政化,曾未見實效,此莫非前後掌銓者之不善奉承,臣於此事,尋常慨然。今當都政不遠,尤宜預加飭勵,請另飭兩銓,痛革循私蔑公之習,俾著爲官擇人之效。上曰,所啓誠是,依啓。又所啓,褒尙忠節,有國令典,關係風勵,在所詳審,日昨有金景瑞旌閭·贈謚,依金應河例擧行之命,臣竊以爲過矣。解甲投降,明有文蹟,大節一虧,餘無足觀。雖云有所猷爲,遇害弘立,向國之心,有足可取,而其不可比擬於忠義卓然之應河則審矣。若使李陵,欲得當報國,被殺於衛律輩,則在漢家褒賞之典,寧可與韓延年一例同稱乎?伸冤贈職,於分足矣,褒忠奬節,無乃過乎?況事在於百有餘年之前?言出於一二鄕儒之疏,固當博考古蹟,廣詢群議,備得事實,務歸至當,請還寢金景瑞旌閭·贈謚之命,更令博攷故事,以重褒忠之典。上曰,本事雖未知,而聞大略,果然則欠典矣。命讀其章下敎,今聞臺啓是矣。若此特放充軍,於渠足矣,三昨下敎,一倂勿施,可也。又所啓,臺啓未發落之前,雖大臣不爲分疏,蓋以嚴筵體而重臺啓也。臣以金景瑞事,有所仰陳,未承批之前,大僚先爲分疏,臣竊慨然,此莫非臣人輕言微,不能見重之致,其何敢晏然於臺次乎?請命遞斥臣職。上曰,大臣·臺臣筵席相可否,卽是古規初擧,首相大臣體重,故一司不敢論斥,亦例也。俟其畢,欲爲下敎,曰以慨然,終以爲嫌,雖以此有異,擧措苟且,亦關後弊,其將下敎云,何待其嫌?命書傳敎曰,薇垣長所奏,其涉苟且,而問其本,仍領相三昨所奏而然,心非此事,强引未發落,旣云苟且,末世豈無擧直措枉之政?當該臺臣,特遞其職。又書傳敎曰,次對臺臣同入,舊法深矣。今者申聞二度中,李基祖申聞,放恣莫甚,而予則雖命勿施,意待臺臣規警,兩司皆默,薇垣長末稍所奏,予則曰此事云,皆若此,此猶若此,人何忌憚?事雖一事,關係則重,今日入侍臺臣,一倂遞差,以存國體。執義李東郁,掌令尹慶龍·尹謐所啓,梁成卜事。措辭見上上曰,勿煩。又所啓,咸道亨事。措辭見上上曰,勿煩。仍命退出,諸臣遂退出。
乙未六月初九日酉時,上御集慶堂。藥房入診入侍時,提調趙明鼎,副提調安兼濟,假注書金慶會,記事官宋銓·李益運,醫官方泰輿·吳道炯·鄭允德·柳光翼·丁志泰·康命徽·白文昌,以次進伏訖。明鼎奉進湯劑,上進御。明鼎請診,上曰,今日雖一貼,不欲進御,更思之,有不然者,召內局矣。明鼎曰,下情慶幸矣。泰輿等入診,如朝診時仰對。兼濟曰,臣等之今日所望,乃三貼矣。上無發落,明鼎退出監煎。兼濟曰,左右相亦留待閤外矣。上曰,左右相入侍。出榻敎賤臣承命出來,左議政李思觀,右議政洪麟漢,召入進伏。上曰,卿等尙在矣。思觀·麟漢齊奏曰,臣等不勝焦悶,留待闕中矣。俄承二貼進御之報,不勝欣忭矣。明鼎更進湯劑,上進御,思觀·麟漢先退。明鼎曰,臣等累欲仰奏而仍擾擾,今始仰達矣。此時夏日正長,臣隣召接之暇,消遣似難矣。文憲備考,雖似該備,以向日申聞鼓事觀之,則未免疎漏,臣等與一二編次人,博考淨業院追慕洞等事實及闕內御製詩文懸板,至於宮中事,亦一一採錄,入侍編次,使之開卷瞭然,則庶可爲消遣之資矣。上曰,豈可更爲編次乎?命坐直承旨入侍事。出榻敎賤臣承命出來,左副承旨李崇祜召入進伏,內局先退。上命讀公事,崇祜讀奏訖。上命書傳敎曰,雖設申聞鼓,供辭先示兵曹若前云,故纔下敎,若此者勿捧云,其雖四件事,戊申·乙亥年被論者之子弟,亦訟冤乎?若此國將亡矣。聞此許入入侍聞供辭,予亦爲駭,況臺臣聽者乎?雖曰坐席稍遠云,而供辭與下敎,承旨高聲讀之,非聾者其孰不聞?亦有四件事者,雖無下敎,入侍臺臣,何可默默?今靜思,見供辭許入該堂,萬萬爲駭。初啓時,意爲此先政曹,且意或此後聞啓,無聞,此臺臣其時騎堂也,前後曚然一也。大抵近來申聞鼓,放恣忒甚,若不嚴飭,何以礪末世?李基祖申聞時,郞廳許入,萬萬無嚴,該堂若聞,其昏特甚,若三郞廳,亟施削職之典,該堂參聞,亦施不敍之典。上曰,領相將欲進箚乎?崇祜曰,內局退去,將未知如何矣。上曰,大臣與臺臣,互相可否,例也,而薇垣長以强嫌,誠苟且矣。李基祖擊鼓,極爲猥越,而諫長不論非矣。今日處分中官,猶可彈駁,況於關係莫重之李基祖乎?慨然二字,頗有意思矣。臺臣不論基祖,極涉駭然,領相不卽陳箚,亦爲如何矣?解甲投降之說,果有實矣,此乃先正之筆乎?崇祜曰,聞臺臣言,則先正所撰金應河碑文云矣。上曰,然則其後官猶過矣。再昨日替遣沖子,予坐南廊待則都提當宿于朝房,而開門旣久之後下問,則都提尙不來云,予其時,欲下敎而未果矣。今日則不卽陳箚,領相非矣。李賢汲非細故,而耳目不論,如此而尙何爲哉?崇祜曰,近日鳴鼓猥濫者,上擧皆參酌不問,雖出於聖上廣蕩之德意,而群下則所當爭之矣,臺臣之不論者非矣。上命書傳敎曰,嗚呼,八十二歲內局,古豈有乎?時原任勸建功,而此因此而然也。雖非直宿,此豈一刻莫能備員之時入侍?問此若此,其勢固然,意謂卿箚必至漠然,此果爲何慨然?夜深陳箚,勸建功之意焉在?翌朝若爲,噫,此日無都提擧而問候日,於國體萬萬過矣。予雖衰矣,何待卿箚?重事體,令史官傳諭。況大臣相可否於臺臣,卽是古例,因前挾今,已涉苟且。若飾政曹之啓初,予曰以嚴字,卽其席曰以申飭。予雖衰,尺寸地旣知此,猶若此,況强引前而今爲嫌乎?其雖若此,所啓時,頃者相奏,臣亦慨然云,亦非深嫌者,況本事已苟且者乎?此等爲嫌,八旬初見,苟且薇垣長,焉可不飭?旣已特遞,此則可謂毛將焉傅。予今先諭,卿何陳箚?安心問候事,遣史官傳諭于領相。又命書傳敎曰,旣視意於承宣,令史官傳諭,此心二也。嗚呼,八旬,豈忍若此?開門後晩到,果都提擧不審也。於此於彼,一旣伸國體,其何强也?領相內局都提擧特命許副,以伸廉隅,韓判府事爲都提擧。又命書傳敎曰,旣下敎都提調傳諭,置之。諸臣遂以次退出。
上在慶熙宮。停常參·經筵。
自昧爽至卯時,灑雨下雨,測雨器水深三分。
自昧爽至未時,灑雨下雨,測雨器水深七分。
自昧爽至酉時,灑雨下雨,測雨器水深一寸。
藥房都提調韓翼謩,提調趙明鼎,副提調安兼濟啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今夜徹宵侍慈聖,微忱萬倍,曉來心若何,氣何暇諭?待敎入侍。
中宮殿·惠嬪宮,藥房口傳問安。答曰,知道。
備忘記,金允謙,雖萬萬駭然,卽昔年有功人孫,旣示予意,昨日下敎安徐。
傳于金思穆曰,內局入侍,廣州府尹同爲入侍。
傳于洪景顔曰,臺諫傳啓,入侍爲之。
傳于安兼濟曰,內局入侍。
假注書望,許揉在外,代李邦仁爲假注書。
李崇祜,以兵曹言啓曰,昌慶宮衛將河龍宅,景福宮衛將尹最彦,俱以身病猝劇,呈狀乞遞,不可等待其差復,竝今姑改差,何如?傳曰,允。
李崇祜,〈以〉兵曹言啓曰,摠戎廳敎鍊官禁軍遞兒窠,今方有闕矣。依節目禁軍別將與該營中軍,眼同試取,以其居首者,塡差之意,分付,何如?傳曰,允。
又以禁衛營·一二所巡廳·左右捕盜廳言啓曰,犯夜人,無所捉之意,敢啓。傳曰,知道。
說書韓晩裕疏曰,伏以臣,向在臣父北藩任所,伏奉春坊除音,繼而召命遠降,臣於是,感惶交中,有不敢偃便在外,遂乃乘馹登途,隨牌肅陛,惟知義分之是懼,不顧職任之難稱,反躬循省,滿心慙恧。仍伏念胄筵侍講之官,責在輔導,非通經博雅之士,莫宜居之,而況今睿學日就,勤接宮僚,此時此任,尤宜擇人而授之,決非如臣年淺學疎者,所可濫竽也明矣。顧臣以百無能之資,犯一不幸之戒,當擬揆分而退縮,稍俟進學而從仕,粗守微諒,庶免大過,雖在冗官,猶有逡巡之志,矧玆榮選,敢生盤礡之計哉?且臣目下情私,有萬萬焦迫者,臣母素患痰滯,轉成沈痼,長在床席,寧日無多,而値臣就直之日,將攝災宜,毒感猝添,諸症闖發,臣旣無他兄弟,藥餌調護之節,全靠臣身,旬日之間,斷無離捨供職之望,玆不得不短章仰籲。伏乞聖慈,亟遞臣職名,俾便救護,千萬幸甚。答曰,省疏具悉。爾其勿辭護焉。
持平尹行晉疏曰,伏以臣,本以無似,猥蒙洪造,釋褐屬耳,驟被陞六之典,恩諭所及,闔門感祝,在臣報效萬一之道,不過殫誠竭力,奔走供職而已,而臺閣之職,責任尤別,揣量才分,實無堪承之望。臣於昨年冬,猥忝諫職,義分是懼,瀆擾爲嫌,輒敢冒沒膺命,而及其初登筵席,體例全疎,醜拙畢露,擧措自至顚錯,避辭未及導達,致勤誨責,惶汗沾背,退而自省,靡所容措。臺章又發,斥臣以昏庸之失,論臣以譴削之典,此在臣猶爲薄勘也,臣方屛蟄自訟之不暇,何敢有怨尤之意?不自意恩敍復降,除旨繼辱,此雖出於我聖上滌垢用人之盛意,而顧此已僨之地,決無冒進之勢。臣若貪榮畏義,不思自靖之道,則其爲辱朝廷而羞臺閣,非細故也。去就一節,初無可論,而且臣偏母,年方七十,衰病本劇,猝添暑感,食飮全廢,轉側須人,勢不可一時離捨,於公於私,義在必遞。伏乞二天父母,諒臣情勢,察臣危懇,亟令選部,永刋臣名於臺閣之案,勿復檢擬,以謝人言,以遂私願,不勝幸甚。臣無任屛營祈懇之至,謹昧死以聞。批答踏啓字。
乙未六月初十日午時,上御集慶堂。藥房入診入侍時,都提調韓翼謩,提調趙明鼎,副提調安兼濟,記事官朴思機·宋銓·李益運,醫官方泰輿·吳道炯·鄭允德·徐命緯·丁志泰·柳光翼·康命徽·李敏德,以次進伏訖。翼謩曰,夜間聖候,若何?上曰,一樣。寢睡·水刺之節,若何?上曰,同矣。中宮殿氣候,若何?上曰,一樣。王世孫睿候,若何?上曰,善在矣。請進御湯劑,上進御訖。請診候,上曰,爲之。泰輿進前診候,退伏奏曰,脈候左右三部度數調均,滑體則似勝於昨日,而尙不已矣。道炯進前診候,退伏奏曰,度數調均,而滑體尙不已矣。上曰,左强右弱乎?道炯曰,脾脈弱矣。諸醫所達,與首醫同。翼謩曰,此非對症之劑,乃資補之劑,毋或間斷誠宜矣。請更煎以入,上曰,爲之。上命廣州府尹入侍,李得宗進前,上曰,年幾何?兼濟曰,五十八也。上曰,誰族?得宗曰,李得臣之十寸也。上曰,廣州乃保障重地,予曰得人也,有可稟者則稟之,可也。得宗曰,旣未赴任,下去後如有可稟者,則當稟達矣。命宣諭訖,命廣尹先退。命臺臣入侍,掌令柳煥德·羅㷜,獻納李世孝,以次進伏訖。煥德等曰,請黑山島圍籬安置庶民罪人李迪輔,亟令王府,拿鞫嚴問,快正王法。上曰,已諭勿煩。措語見上煥德·㷜曰,請固城縣充軍罪人咸道亨,依本律處斷。措語見上上曰,勿煩。煥德·㷜曰,請還寢罪人梁成卜減一律島配之命。措語見上上曰,勿煩。煥德·㷜曰,復設申聞鼓,卽我聖上體昔察隱之盛意,而近年望幸之輩,率多猥濫之弊。李基祖之肆然瀆擾於靜攝之中者,尤萬萬駭然,不可勿施而止,請李基祖亟施徒配之律。上曰,於今可曰有臺,依啓。煥德·㷜曰,新除授大司憲李,時在京畿廣州地,執義李宗榮,時在忠淸道海美地,持平沈,時在京畿連川地,請竝斯速乘馹上來事,下諭。上曰,多臺于今,猶勝於古,闕啓者鮮。連次開政,在外者多,國體寒心,下諭事依啓,當該中官從重推考。世孝曰,請固城縣充軍罪人咸道亨,依本律處斷。措語見上上曰,勿煩。世孝曰,復設申聞鼓,卽我聖上體昔年之盛意,而卽此以後,猥濫特甚,至於李基祖而極矣。不可勿施而止,請李基祖亟施徒配之律。上曰,旣允府啓,依啓。世孝曰,新除授大司諫任珹,時在京畿楊根地,司諫李德師,時在楊根地,正言李書九,時在永平地,正言沈基泰,時在慶尙道靑松地,請竝斯速乘馹上來事,下諭。上曰,依啓。府啓雖允,兩司其中近畿者下諭,在湖中·嶺南者,廚傳有弊,特遞。臺臣先退,上命書傳敎曰,有臣則欲命入侍,故先問李基祖,兩司皆請李哥曰金,與本事大異,此等承傳色,尙安用哉?越捧一等,問名內府捧傳旨。命書說書韓晩裕批答。命兼濟,讀奏公事。上曰,藥房提調,持湯劑入侍。明鼎奉進湯劑,上進御訖。翼謩曰,第三貼待下敎乎?上曰,然矣。翼謩曰,鍼醫李春敷,向者內局草記請汰,而本事初不大段,且聞亦非實狀云矣。其術業,本廳不可無者,許令還屬,何如?上曰,依爲之。上曰,坐直承旨入侍。出榻敎命內局先退,諸臣以次退出。
乙未六月初十日未時,上御集慶堂。坐直承旨入侍時,右副承旨洪景顔,假注書金慶會,記事官宋銓·李益運,以次進伏訖。上命讀公事,景顔讀奏江原道臣非時雨雹狀啓。上命書傳敎曰,他道亦聞此報,今聞江原道臣狀聞,非時雨雹,曷勝殘忍?大抵今年農事,初望大有,有此報,心若何心若何?予心若此,八道道臣與兩道留守,凡諸守宰,體此意務盡勸課,撫恤元元等事,夙夜靡懈,以期秋成事,自政院下諭。又命書傳敎曰,一自設申聞後,猥濫特甚,至於李基祖而極矣。今者道臣之査啓啓本正是,以此決折,通者宜通,濫者飭濫,猥濫申聞人,令道臣決杖事,令該曹分付。諸臣以次退出。
乙未六月初十日酉時,上御集慶堂。藥房入診入侍時,都提調韓翼謩,提調趙明鼎,副提調安兼濟,記事官朴思機·宋銓·李益運,醫官方泰輿,以次進伏訖。翼謩曰,午間聖候,若何?上曰,一樣。請進湯劑上進御後,命退。翼謩曰,明日亦依例乎?上曰,然矣。命退,兩提調先退。兼濟讀奏公事後,諸臣以次退出。
上在慶熙宮。停常參·經筵。
夜自一更至三更,月暈。
藥房都提調韓翼謩,提調趙明鼎,右承旨金思穆啓曰,伏未審夜間,聖禮調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。心已倍懷千萬,脈猶勝亦冥然,此何人亦苟且?氣何諭?待敎侍。
中宮殿·惠嬪宮,藥房口傳問安。答曰,知道。
傳于金思穆曰,內局入侍。
備忘記,傳于李崇祜曰,今日內乘軍職宣傳官試射時,南宣傳柳葉箭五巡等劃同居首,一體直赴殿試,軍職李春琦,片箭貫一中邊一中而旣資窮,熟馬一匹面給。
假注書望,李邦仁有頉,代姜鳳瑞爲假注書。
傳于李崇祜曰,騎馬二匹立之,宣傳官二員,馳往江上,看稅船以來。
傳于李崇祜曰,承旨詣崇賢門,興化門·開陽門軍士中,五月上來者及闕外鄕民,使近仗軍士待令。
備忘記,傳于閔百奮曰,建功果效耶?氣若此若是苟且,曰以支撑可也,何功何功?可笑扁鵲,其欲長便,齊聲勸加,渠輩雖得意,暮年君,若何?今若三飮,曷勝自恧?其若强勸,當廳經夜,卿等速休。爲暮年君,所惜者心術何足道?
藥房口傳啓曰,臣等,俄以湯劑不可不加進一貼之意,縷縷陳達,而終未蒙允許,酬應移時,或恐有妨於靜攝。雖不免黽勉退出,而區區憂悶之忱,猶不敢自已,謹此祗詣閤外,冒陳口啓。伏乞聖慈,更加三思,特許臣等持湯劑暫爲入侍,千萬敢祝,惶恐敢啓。以承傳色口傳下敎曰,如此則明日雖一貼當不進,速休速休。
金思穆,以內醫院官員,以都提調·提調意啓曰,副提調安兼濟,今日問安,不爲仕進,事體未安,卽爲牌招,以爲備員入侍之地,何如?答曰,已下敎矣。
金思穆,以內醫院官員,以都提調·提調意啓曰,鍼醫李春敷,還屬本院事,命下矣。令該曹口傳付軍職,冠帶常仕,何如?傳曰,允。
洪景顔,以刑曹言啓曰,因臺所啓,李基祖徒配事,命下矣。依傳敎,罪人李基祖,徒三年定配於慶尙道河陽縣,卽爲押送之意,敢啓。傳曰,知道。
兵曹口傳政事,副護軍李春敷。
假注書望,朴思機病,代許策爲假注書。
假注書望,姜鳳瑞有頉,代宋徵一爲假注書。
掌令柳煥德·羅㷜,獻納李世孝,請黑山島圍籬安置庶民罪人李迪輔,亟令王府,拿鞫嚴問,快正王法。答曰,已諭勿煩。
掌令柳煥德·羅㷜,請固城縣充軍罪人咸道亨,依本律處斷,請還寢罪人梁成卜減一律徒配之命。答曰,勿煩。
獻納李世孝,請固城縣充軍罪人咸道亨,依本律處斷。答曰,勿煩。
領議政申晦箚曰,伏以臣,於日昨諫長避辭,有不敢晏然者,退自筵席,直還私次,湯劑旣不得奉進,夕診亦未能備員,惶隕耿結,罪上添罪,非不知卽暴情勢之難强,以冀譴罰之遄加,而聖慕方深,瀆擾是懼,臺言體重,較辨爲戒,蹙伏泯默,恭俟處分。乃蒙聖慈,曲加諒察,特解臣內局之任,俾伸廉隅,繼降溫音,又示慰勉之意,臣於是,感激震越,益不知措躬之所。第於本事,有不可不略暴委折者,臣曾聞仁廟改玉後,特伸金景瑞之冤,侈以議政之贈,故相臣閔鎭遠,有所撰文字,詳載事實,至許以精忠義烈,其言信而有徵,故日前儒疏之登徹也,臣果以所聞見者,有所仰對。及其諫長之發啓也,臣又因下詢,只擧儒疏中梗槪,初未有分疏之語,則臺臣之强作葛藤,曲爲引避,實非臣意慮所及。至於三昨事,緣臣之錯認時刻,自不免稽緩後時,跡涉慢蹇,罪合誅譴,雖聖度包容,過加寬恕,而臣心之悚恐慙恧,尤當如何?仍念臣宜去不去,久叨匪據,觸事瘡疣,隨處吹覓,當遞之義,不可以一二數,況今年衰病痼,形殼徒存,鍾鳴漏盡,愧懼實深,職名之一日在身,如針刺體,如縛求解,不但爲諫臣之避,而始有此鳴號也。伏惟天地至仁,日月至明,必有所鑑燭而矜諒者矣。乞命先遞臣職,仍勘臣罪,以存國體,以謝臺言,公私不勝萬幸。取進止。答曰,省箚具悉。予雖不至,若是衰耗之時,曾聞中庸一誠字,故雖大官深戒者也。頃者薇垣長所奏,雖卿慨然則慨然,事君以實之道,而此則不然。已驗於前奏,而若改注申飭,初欲曰飭嚴,況吟良久,更以他字,咫尺前席,其以難欺,慨然二字,於前於後,有何緊關,而以引嫌彌縫者,暮年初見,卽此一事,不足慨意,故初不以此,先爲傳諭。大抵其日問候之晩,兩昨寥寥尋箚,此非看作重事之事,況若此,再昨問候,都提調將闕,故不可不下敎,此正人誰無過之意也?今者此擧,萬萬過矣,若遂卿心,於國體何?只諭予意。且三明開拆相値,有若次對,卿須體予意,安心勿辭,卽起視事,庸副此意。仍傳曰,遣史官傳諭。
洪景顔,以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
乙未六月十一日午時,上御集慶堂。藥房入診入侍時,都提調韓翼謩,提調趙明鼎,右承旨金思穆,記事官朴思機·宋銓·李益運,醫官方泰輿·吳道炯·鄭允德·徐命緯·柳光翼·丁志泰·康命徽·元命述·白文昌,以次進伏訖。翼謩曰,夜間聖體,若何?上曰,一樣。寢睡·水刺之節,若何?上曰,同矣。中宮殿氣候,若何?上曰,一樣。王世孫氣候,若何?上曰,善在矣。請進湯劑,上進御後,請診候,上曰,爲之。泰輿等進前診候,退伏奏曰,脈候左右三部度數調均,滑體今日益勝矣。上曰,提調出更煎以入。翼謩曰,副提調不入矣。上命書傳敎曰,都承旨許遞,其代閔百奮爲都承旨,牌招察任,房依前,三院副提調例兼。上曰,前知申,以至誠行矣。命書傳敎曰,內局提調數遞,幾許?若此者非誠不足也,誠難堪而然。況前都承旨,豈特此也?今月擔當用心,意謂若何?果然,此正可謂古人所謂知勁草。若此人豈可無故作散?今適有窠,特拜騎曹亞堂,以示予思其誠之意。思穆讀奏領相箚子及畿伯狀啓後,上曰,畿伯予初不知矣,近者見之,果善矣。上曰,金景瑞解甲投降之說,果在先正文集乎?翼謩曰,臣未得見矣。上曰,與金應河事異矣。翼謩曰,然矣。應河則貞忠大節也。金景瑞初雖投降,末乃爲本朝,見殺於弘立,亦不可以一爲投降論之也。上曰,弘立亦兩班乎?翼謩曰,其祖大官也。上曰,金景澄,何官?翼謩曰,丙子檢察使也。上曰,張紳,誰也?翼謩曰,其時舟師大將也。上曰,卿以鄭纘述,爲何如人?翼謩曰,武弁貌樣也。上曰,此人一生毁之者元奉朝賀,譽之者豐原也。張志恒,何如?翼謩曰,不及其祖而亦善矣。上曰,常平時故不知,而眞武將也。卽今御將,何如?翼謩曰,自上曾多飭勵矣。上曰,尹慤亦武將也。翼謩曰,俄承下敎,今月則不得不三貼也。上曰,中則止,欲止者,君子之心也,勸之者,時體之心也。上曰,藥房提調,持湯劑更爲入侍。明鼎奉進湯劑,上進御訖,上曰,提調雖欲勸湯,而重聽故不能達也。命書旣畢飮卿等速休七字以示之。明鼎起伏曰,臣無眞知的見,不能强勸三貼也。上曰,此言誠實,眞提調也。明鼎曰,一二貼固是大經大法,而此時則三貼宜矣。上曰,彼亦時體也。翼謩請退待下敎,上曰,若有酬應,則雖召見承旨,而不見內局矣。翼謩曰,湯劑加減,事體重大,下詢醫官,宜矣。泰輿等奏曰,脈候快復之時,則雖或減進,而此時則不可減矣。明鼎曰,凡事皆可以庶謀獨斷,而至於湯劑,則旣置內局,殿下不信醫官言則已,旣信之,則豈不從其言乎?耕當問奴,正謂此也。翼謩曰,臣等議於醫官,則皆曰三貼可也。臣等亦請之,而不惟不得請,又從以連下未安之敎,退待閤外之外,無策矣。上命書傳敎曰,三明次對,進定於明日。命退,諸臣以次退出。
上在慶熙宮。停常參·經筵。
藥房都提調韓翼謩,提調趙明鼎,副提調閔百奮啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣益苶食亦僅,建功聞久長臥,欲穿故藍輿東西而轎中睡,此豈甘睡而然?誠昏而然也。今月特甚,近日誠悶誠悶矣。建功果功,建功果功,諸扁鵲日便,冥然若日困,此何人此何世?氣何諭?自次對入。
中宮殿·惠嬪宮,藥房口傳問安。答曰,知道。
延和門殿座罷後,政院·玉堂口傳問安,答曰,知道。
洪景顔,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
備忘記,昔則多,一自申飭後,近者莫聞。於今悶建功時,予欲詳聞,令五部,以儒爲名能文,能通入門寶鑑者,廣問待令,予當見矣。
洪景顔啓曰,大臣·備局堂上,依下敎來待矣。
傳于金思穆曰,內局入侍,次對同爲入侍。
備忘記,傳于金思穆曰,古人云蔘芪性偏過有下,亦云何?況建功大劑,連日猶過,況兩次三次,況加一乎?昔南相局房人,勸童子水,答曰此等良劑,爾何勸過云?此誠是。今予大劑,若飮冷水,中則止亦古訓,而今予下敎豈特悶?誠此意也。於今判何也?日兩日三,甚至加一,故予則曰將來必也五飮六飮,何以知乎?將來氣弱則何云五錢與一兩錢?到此地頭,必也五貼六貼,餘數豈可勝言?何以知乎?於今加附子然後蔘有效,數日兼附子後,氣果頓然?若此嗟脈度浸,怳若昔庚子,嗟,予其惜予則曰先見,誠若此誠若此。附子當加一兩,人蔘何云兩?將近斤然後,庶可神效,此等時,若何?然則朝夕水刺,況兩時加二,此則猶飮食,於大劑,若何?於今果徵,而例瞻脈亦若此,將若何將若何?昔有甲乙今若此,特召爾等,豈特意悶?其悶可知。先問當次親問,給紙筆,其各書懷,入侍時親呈。
洪景顔啓曰,知敦寧李廷喆,依下敎來待矣。
有政。吏批,判書鄭尙淳進,參判徐命善進,參議洪檢進,行都承旨閔百奮進。李奭輔爲大司諫,李顯永爲執義,宋濟龜爲司諫,黃宅仁爲持平,趙思忠爲正言,尹在醇爲正言,韓鼎裕爲副應敎,李秉模爲副校理,金漢老爲兵曹參知,李衍祥爲宗簿正,李東泰爲掌樂正,尹慶龍爲司成,李成運爲吏曹佐郞,金翊休爲吏曹佐郞,鄭克煥爲禮曹佐郞,金孝大爲同義禁,李龜應爲白川郡守,甕津府使單具以謙,學諭單洪聖臣,校書著作單李果。兵批,判書金鍾正褒貶進,參判安兼濟褒貶進,參議李命俊入直進,參知未差,右承旨金思穆進。同知金成秋,副護軍李宗榮,副司直吳載紹,副司果沈基泰·金樂誠·申弼權,副司直尹行普,廣州中軍單李光台。
備忘記,傳于閔百奮曰,前都憲趙德成爲都憲。
傳于李晉圭曰,今日政,薇垣·柏府竝牌招。
傳于李晉圭曰,曾經都憲人書入。
傳于李晉圭曰,何人子孫,而萬萬駭然,李春敷記過待令。前排入之。
以兵曹參知金漢老牌不進罷職傳旨。傳于李晉圭曰,只推。
洪景顔,以都摠府言啓曰,今日入直內三廳武兼禁軍,雖已畢射,而軍兵等試放之際,殿座相値,不得爲之之意,敢啓。傳曰,知道。
藥房口傳啓曰,臣等於朝筵,待下敎,更爲入侍之意稟定而退,故來待閤外已久,門限亦將迫近,而尙未得召命,不但下情之抑鬱,湯劑之不能卽進,亦甚可悶,敢此略陳口啓。伏乞卽許召見,惶恐敢啓。
傳于閔百奮曰,內局入侍。
傳于李晉圭曰,坐直承旨入侍。
金思穆,以侍講院言啓曰,本院司書洪國榮,由限已過,卽爲牌招察任,何如?傳曰,允。
又以兵曹言啓曰,依傳敎,兵曹下人金儀大等,都摠府下人李漢標等,各決棍十五度之意,敢啓。傳曰,知道。
洪景顔,以兵曹言啓曰,本曹褒貶,設行於今日矣。磨勘堂上,不可不備員,而參判安兼濟病不來,參議李命俊入直,參知今方有闕,他無推移之員,參判安兼濟,卽爲牌招。今日新除參知,亦待下批牌招,以爲兼同參之地,何如?答曰,允。
閔百奮,以吏曹言啓曰,成均館典籍許晪,受由過限未上來,依例改差,何如?傳曰,允。
又以吏曹言啓曰,本曹佐郞柳雲羽呈狀內,身病甚重,勢難察任云,依例改差,何如?答曰,允。
宋徵一在外,代張漢喆爲假注書。
洪景顔,以訓鍊都監·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
乙未六月十二日卯時,上御集慶堂。藥房入診入侍時,都提調韓翼謩,提調趙明鼎,副提調閔百奮,記事官朴思機·宋銓·李益運,醫官方泰輿·吳道炯·鄭允德·徐命緯·柳光翼·康命徽,以次進伏訖。翼謩曰,夜間聖候,若何?上曰,一樣矣。寢睡·水刺之節,亦何如?上曰,同矣。請進湯劑,上進御後,請診候,上曰,爲之。泰輿進前診候,退伏奏曰,度數調均,滑體不如昨日矣。道炯奏曰,度數調均,右邊脾胃脈候不足矣。諸醫與道炯言同矣。上曰,附子加入好乎?泰輿曰,一日一貼式,加進五分好矣。諸醫皆同。上曰,理中建功湯,每日初貼,本方中加入附子五分煎入事。出榻敎翼謩曰,第二貼加入附子乎?上曰,然矣。次對仍入,內局小退。上曰,藥房提調,持湯劑更爲入侍。明鼎奉入湯劑,翼謩曰,湯劑陪來矣。上進御湯劑,上命書傳敎曰,因下敎,欲見其人,知敦寧李廷喆,其若能入,入侍。以司書洪國榮牌不進罷職傳旨,傳曰,傳旨勿施,只推。
乙未六月十二日辰時,上御集慶堂。大臣·備局堂上,引見入侍時,領議政申晦,左議政李思觀,右議政洪麟漢,行司直具善復·李章吾,行副司直李重祜,戶曹判書具允鈺,行副司直李潤成,吏曹判書鄭尙淳,行副司直洪趾海·權噵,吏曹參判徐命善,掌令柳煥德·羅㷜,持平沈,獻納李世孝,應敎朴相甲,左副承旨李崇祜,假注書李邦仁,事變假注書池德斌,記事官宋銓·李益運,以次進伏訖。晦曰,聖體調攝,何如?上曰,一樣矣。晦曰,中宮殿氣候,何如?上曰,一樣矣。製入湯劑有效矣。上命書傳敎曰,旣已申飭,遠道許遞,則不過一號令事,翌日其宜濟濟,尙至今日,一無謝恩者,此何國體?廣州楊根,其豈百日程乎?京畿下諭,尙未謝恩臺臣,一倂施以不敍之典。今日政官牌招,以在京無故人代差,而近者以耳目開政,無日不爲,此何國體,此何國體?況謄傳故紙,亦何難也?非特此也,萬萬可駭者,聞入臺望,速裝近畿隱避者,今番開政,復若有近畿下諭請,下諭勿施,卽捧禁推傳旨,過三朔後勘律,以存國體。嗚呼,國有八旬其君,而臣子偃蹇,若此將來何言?大抵近者雖若此,大官或請百計用謀,朝入囹圄,暮旋揚揚而然也。此後果有此類,以過三朔,予則曰,國將亡矣。上命書傳敎曰,昔年今六月十二日次對入侍時,傳曰呈單紛紜,故有下敎,耳目其亦規警,近者果從宜作,今聞三章三度,而非他人皆春坊。數昨大臣,雖有一人久任之請,其若請復差時任者,若此古亦有之,於今此人本有職,同官尋單,其無意義,而下敎雖過,彼請久任自同,余則充位而已,果若此則春坊亦圈點乎?其涉異常。爲承旨只捧春坊呈辭,古亦有之。暮年其宜嚴飭,當該捧納承旨遞差,日後嚴飭,春坊呈辭,政院勿爲呼望。此外若有初度入啓者,竝勿施。出傳敎晦曰,卽見統制使趙所報則以爲,本營舊還,自前則所捧之數稍多,而庚寅改定式以後,則所捧甚小,依舊例收捧事爲請矣。近因三南荐歉,統穀之未捧,至於十萬九千餘石之多。今若一依庚寅定式,入於該道舊還,分排收捧,則雖至累十年,准捧無期,且所捧元穀旣小,則耗條亦隨以減縮,其何以接濟校卒乎?此則不可無變通之道。每年諸道舊還,自本司分排時,統還則勿入於三南舊還分定中,依兩道例,別爲磨鍊收捧,而如是定式之後,或有未捧,則自本營分三等馳啓,依事目勘處,其於居二守令·邊將,則自統營拿致決杖,以爲懲勵之地,何如?上曰,依爲之。出擧條晦曰,卽見黃海前水使李漢豐所報,則以爲,今年麥事,未免無實,農糧已絶,無路鋤役行,本營軍糧小米留庫中,限六百石,卽許加分事爲請矣。軍餉雖曰體重,民情旣如是切急,且所請之數,亦不夥多,依所請特許加分,以爲及時分給之意,分付,何如?上曰,依爲之,卽爲分付,可也。出擧條晦曰,向來以統還解由拘礙事,有特敎,而解由拘礙之規,京司上納未收處,則果有之,而至於外方,雖國穀未捧,元無拘礙之事,獨於統營,不宜創出於無前之規,故敢達。上曰,特寢其命,可也。出擧條麟漢曰,臣於醫官輩事,有可仰達矣。向者李春敷,有所失云,而傳說頗不美矣。及臣待罪內局時,自中醫官數人,或面訴或呈狀,謂之羞與爲列,渠亦呈狀,縷縷自明,其勢難掩置,故起送本院掌務官及渠廳入直官,使之詳探以來,則春敷果不無所失,而醫官進退,不可輕遽,姑使院中之罰,以示警責,則院中諸醫,又相率齊聲,以爲此若只施薄罰而止,則有關後弊,草記汰去,在所不已云,而交口力請,故臣果不已草記。伊日下詢時,只以春敷所失,卽廳議不相容者仰對矣。今聞醫官輩,忽反前見,遽圖復屬,以至於日前還差之境。渠輩果有此意,則臣之當初持難之時,何爲力言其不可不汰,纔過十餘日,有此更請於臣遞任之後乎?凡汰去與復屬,固自不輕,一循廳議,則渠輩之惟意反復,若是無難。此輩所爲,大關事體,故略此仰陳其委折矣。上曰,兩廳前後擧廳救解人,一倂汰去,可也。晦曰,處分旣如此,則李春敷亦不可置之矣。上曰,此若此,況李春敷乎?此等事,心常爲駭者,汰去。出擧條允鈺曰,湖南三漕倉,而法聖·群山,則該鎭僉使,各自捧稅後,仍爲領運,至於聖堂倉,則自前咸悅縣監捧稅,使群山僉使兼運矣。再昨年因湖南御史書啓,以每年捧稅時,多有防納之弊,本道守令中,擇定差員,使之監捧,而今番漕運上來後,詳探事實,則輪定之守令,視若一時過去之役,或不能着意擧行,故防納操縱與前無異。遠民稽滯,反生一弊,雖以船上什物言之,自官檢飭,不能如前。昨年已有三隻之致敗,今年漕運,亦爲來泊云,莫重漕運,旣如是疎虞,則前頭之慮,有不可勝言。若使咸悅縣監,依前監捧,使遠邑之民,毋至滯淹,船隻什物,另加檢飭,有勝於他邑守令擧之時,則還爲屬之於本官。抑或另擇差員,着實捧稅,兼飭船隻,毋至如昨今年泛忽之爲,則此亦爲好,分付道臣,商量便否,從長狀聞後,稟處,何如?上曰,仍舊貫爲之。嚴加申飭,可也。出擧條上命書傳敎曰,今聞都承旨,以下敎撕捱云,其雖果然,此不過例飭,況兼帶內局者乎?其若牌招,此亦損國體,其令卽爲入來察任。出傳敎煥德·㷜··世孝所啓,惟我殿下五十載建極之功,陶成平蕩之化,爲今日臣子,孰敢以黨之一字,萌於心發諸口,而乃者大逆罪人南絳老之一啓,背公死黨之心,綻露無餘。旣已正法,則罪人李迪輔之不先不後,闖進一疏,雄唱雌和,節節巧慘,渠苟有一分人心,焉敢放恣叵測之至此哉?其負國家無臣節,甘心私黨之類,不可一刻容貸於覆載之間,請黑山島圍籬安置庶民罪人李迪輔,亟令王府,拿鞫嚴問,快正王法。上曰,已諭勿煩。世孝所啓,請固城縣充軍罪人咸道亨,依本律處斷。上曰,勿煩。煥德·㷜·所啓,請還寢罪人梁成卜減一律島配之命。上曰,勿煩。又所啓,請固城縣充軍罪人咸道亨,依本律處斷。上曰,勿煩。措辭見上上命退去,諸臣以次退出。
乙未六月十二日午時,上詣延和門。殿座入侍時,行都承旨閔百奮,左承旨鄭好仁,右承旨金思穆,左副承旨洪景顔,右副承旨李晉圭,記事官朴思機,假注書李邦仁,記事官宋銓·李益運,以次侍立。上具翼善冠·袞龍袍,乘輿出通陽門,詣延和門殿座。命書傳敎曰,雖開場,聞殿座,撤試待令例也。輿將動聞砲聲,萬萬可駭。該堂摠管,一倂亟施削職之典。所謂江流石不轉,下吏若能規正豈若此?摠府·兵曹下人,令騎郞從重決棍。上命書傳敎曰,旣有前排待令,則預爲待令,而雖殿座漠然,此該房之過,當該承旨遞差,其代,獻納李世孝除授,牌招察任,房依前順房。上曰,儒生幾人?景顔對曰,七人矣。李春敷拿入,上曰,今見汝之狂氣矣,何其從容也?春敷曰,臣惟知忠當竭力四字矣。上笑曰,其言似無狂氣矣。上曰,汝之至於,皆豐原之力,而汝何不恭於趙載翰?是所謂養狗嚙趾者也。春敷對曰,臣與載翰,別無胥失,而惟戲言反爲惡言。上曰,汝父丁酉獨上疏草有之乎?對曰,考於政院謄來矣。上命書趙載翰不敍之典,醫官方泰輿等拿出,命儒生入侍,令讀其所製,退出。上命書傳敎曰,莫知本事,今日詳知,此非推上於朝者,此專由於三廳都行首暗劣之致,李春敷其若雍容,豈有此事?趙載翰初若斟量,亦何此擧?果然屋下不交,可也。渠雖無狀,亦一腰金冠帶之人,雖大臣豈有此擧?不聞則已,旣聞之後,宜有申飭,趙載翰特施不敍之典。此專由於因其嫌而鋪張之致,渠以一掌務本廳中人,焉敢若此?大抵此輩猜疑,自幼知之,竝施刋名之典。今者日淸,亦淸內局。出傳敎上曰,知敦寧李廷喆入侍事。出榻敎上曰,編次人入侍事。出榻敎上曰,翼成公孫入侍事。出榻敎上命書傳敎曰,非肉不飽,非帛不煖。漢帝旣云,況此人?知敦寧李廷喆,旣已召見,衣資食物,特爲題給,以表予意。聞其帶,卽造帶也,令該曹得正帶以給。出傳敎上曰,今見故相畵像,見十四代孫黃道源,暮年異常,令該曹懸註調用,以表憶昔之意。祭文製下,遣禮房承旨,明日致祭,令本官擧行。出傳敎上曰,翼成致祭,左副承旨進去事。出榻敎上命書傳敎曰,再明日當爲此處香祗迎,儀注安徐,只入正時,入直侍衛,皆依前。出榻敎上命退去,諸臣以次退出。
乙未六月十二日申時,上御集慶堂。藥房入診入侍時,都提調韓翼謩,提調趙明鼎,副提調閔百奮,記事官朴思機·宋銓·李益運,醫官吳道炯等,以次進伏訖。翼謩曰,夕間聖體,若何?上曰,一樣。請進御湯劑,上進御訖。上曰,診脈,可也。道炯進前診候,退伏奏曰,度數調均,而左三部則勝矣,右三部則滑體猶不足矣。允德·命緯,與道炯言同。翼謩曰,醫官近來苟艱之中,方泰輿·康命緯,亦在罪中。自前雖在罪中之人,亦有冠帶常仕之規矣。上曰,姑置之。渠以首醫,作此駭擧,萬萬無據。趙載翰亦非矣,渠雖忘恩,腰金頂玉之人,豈可如是侍之?百奮曰,今日處分中,無指命者矣。上曰,李敏德及掌務官也。百奮曰,以吳命儉·崔重鼎現告乎?上曰,然矣。上命坐直承旨入侍奏公事。命內局先退,諸臣以次退出。
乙未六月十二日初更五點,上御集慶堂。坐直承旨入侍時,右副承旨李晉圭,假注書李邦仁,記事官宋銓·李益運,以次進伏訖。上曰,江原道狀聞。晉圭讀奏訖,命退去,諸臣以次退出。
上在慶熙宮。停常參·經筵。
未時,下雨,測雨器水深一寸。
藥房都提調韓翼謩,提調趙明鼎,副提調閔百奮啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予於今其旣判,曷勝慨,氣何諭?一樣睡,待敎侍。
中宮殿·惠嬪宮,藥房口傳問安。答曰,知道。
鄭好仁啓曰,同副承旨李世孝,今日不爲仕進,卽爲牌招,何如?傳曰,允。
行司直具善復,明陵鸎峯奉審後來待矣。
傳于金思穆曰,內局入侍,具善復同爲入侍。
傳于金思穆曰,坐直承旨,同爲入侍。
張漢喆改差,代宋文輅爲假注書。
金思穆啓曰,假注書宋文輅,時無職名,令該曹依例付軍職,冠帶常仕,何如?傳曰,允。
以大司成李瀰三度呈辭,傳于金思穆曰,旣下敎,則以堂上故爲此耶?給之。
備忘記,傳于金思穆曰,加附子飮一貼,只人蔘亦一貼,日二貼其猶過,若此故予若此。嗟,此道內局誠,三提調其卽休,若竝待詣資政,經夜廳此等時,心若何?其若此,皆由心抑何心?加予心誠若此,於資政殿南月臺,豈夕食?當經夜掌務官其强煎,嗟,此者當決棍。
備忘記,傳于金思穆曰,庸掌務若是困,前十五依其數當決棍,今掌務名何人,將下敎奏其名。
以承傳色口傳下敎曰,如此者皆建功而然,聞退去然後,當進水刺矣。
以承傳色,口傳下敎於都承旨,下敎曰,當令承旨,決棍掌務官,知名以入。
備忘記,傳于李晉圭曰,扈衛三廳軍官孫喜福·朴象臣,柳葉箭三中,直赴殿試。
備忘記,傳于金思穆曰,爲予言於海東諸君子,嗟哉,建功,飮時飮停時停。嗚呼,暮年,功何勝言?嗟哉,今予飮時停時,其皆强勸,若明甕灌水焉。若此故若此,欲鑄甕何能,其欲效將若何?誠若此日將十飮,蔘附亦將用斤,此等時此等時,將若何將若何?昨來儒昨來儒,誠可笑誠可笑。此等類此等類,日雖百日雖百,木偶人木偶人,何益予何益予?予自悔予自悔。
閔百奮,以吏曹言啓曰,西學訓道承綸,除授後過限未肅拜,依例改差,何如?傳曰,允。
李晉圭,以兵曹言啓曰,本曹褒貶,昨日因堂上不備,不得設行矣。參判安兼濟入直,參知金漢老旣有只推之命,卽爲牌招。參議有闕代,令該曹以在京無故人,口傳差出,仍卽待下批牌招,以爲同參磨勘之地,何如?傳曰,允。
吏曹口傳政事,宋鍈爲兵曹參議。
洪景顔,以御營廳言啓曰,今日本廳褒貶時,北二營入直千摠·騎士將·把摠·哨官,當爲來參,而宿衛重地,不可一時暫曠,以將校替代後,使之進參之意,敢啓。傳曰,知道。
掌令柳煥德·羅㷜,持平沈,正言尹在醇啓曰,惟我殿下五十載建極之功,陶成平蕩之化,爲今日臣子,孰敢以黨之一字,萌於心發諸口,而乃者大逆罪人南降老之一啓,背公死黨之心,綻露無餘。旣已正法,則罪人李迪輔之不先不後闖進一疏,雄唱雌和,節節巧慘,渠苟有一分人心,焉敢放恣叵測之至此哉?其負國家無臣節,甘心私黨之類,不可一刻容貸於覆載之間。請黑山島圍籬安置庶民罪人李迪輔,亟令王府,拿鞫嚴問,快正王法。答曰,已諭勿煩。
掌令柳煥德·羅㷜,持平沈啓曰,請固城縣充軍罪人咸道亨,依律處斷。答曰,不允。
又啓曰,請還寢罪人梁成卜減一律島配之命。答曰,不允。
又啓曰,新除授執義李顯永,時在忠淸道大興地,持平黃宅仁,時在黃海道金川地,請竝斯速乘馹上來事,下諭。答曰,依啓。
正言尹在醇啓曰,請固城縣充軍罪人咸道亨,依本律處斷。答曰,不允。
又啓曰,近來臺望,多以在外人備擬,故幾乎逐日開政,而至於昨日,則飭敎切嚴,在銓官奉承之道,固當以無故人差擬,而乃以元在外,苟然充差,揆以事體,誠極未安,請當該銓官,從重推考。答曰,依啓。
又啓曰,新除授大司諫李奭輔,時在江原道平康地,司諫宋濟魯,時在洪川地,請竝斯速乘馹上來事,下諭。答曰,依啓。
李晉圭,以禁衛營·一二巡廳·左右捕廳言啓曰,去夜犯夜人,無所捉之意,敢啓。傳曰,知道。
乙未六月十三日未時,上御集慶堂。藥房入診入侍時,都提調韓翼謩,提調趙明鼎,副提調閔百奮,記事官朴思機·宋銓·李益運,行司直具善復,右副承旨李晉圭,醫官吳道炯·徐命緯·白文昌,以次進伏訖。翼謩曰,夜間聖體,若何?上曰,一樣。寢睡·水刺之節,若何?上曰,同矣。中宮殿氣候,若何?上曰,一樣。王世孫睿候,若何?上曰,善在矣。請進御湯劑,上進御訖。請診候,上曰,爲之。道炯等次次診候後,奏曰,度數調均,滑體勝於昨日矣。上曰,附子雖加入,亦無效矣。翼謩曰,五分附子,一日加進豈有顯效?連爲進御,則自有效矣。上命摠戎使進前,善復曰,臣馳往奉審明陵,則元峯與長谷內靑龍水道,俱無頉,而樹木茂密,莎草亦盛,陵官今年又展石於水道矣。近來申飭之後,毓祥宮後麓,亦無傷處矣。上曰,此人勤幹故然矣。上命摠戎使先退,上曰,今番新榜,已皆經假官乎?賤臣對曰,一竝勉新矣。上曰,今番都政實官,只一人也。百奮讀奏趙思忠牌不進罷職傳旨,上命書傳敎曰,已下敎,直捧禁推傳旨。上曰,思忠,誰也?百奮曰,以先正子孫,特除持平而被斥者也。上命書傳敎曰,旣下敎故下敎,今聞趙思忠初特除,而果被斥人,其後今初,事勢固然,一番伸廉,其亦廉隅,禁推下敎安徐,本職許遞。上曰,藥房提調,持湯劑更爲入侍。明鼎奉進湯劑,上進御訖。上曰,附子出於何處?翼謩曰,産於蜀近,而貿於北京矣。上曰,人蔘亦在北京乎?翼謩曰,本草云出於上黨潞州,而又稱朝鮮羅蔘矣。上曰,退。翼謩曰,昨日入侍而退,則已二更三點矣。上曰,今日則不召矣。命退,諸臣以次退出。
上在慶熙宮。停常參·經筵。
藥房都提調韓翼謩,提調趙明鼎,副提調閔百奮啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。加附子氣益苶,予已知,待敎侍。
中宮殿·惠嬪宮,藥房口傳問安。答曰,知道。
殿座罷後,政院·玉堂·藥房口傳問安。答曰,知道。
傳于李晉圭曰,見已久矣。奉朝賀入來事,遣史官傳諭。
傳于金思穆曰,內局入侍,奉朝賀同爲入侍。
閔百奮啓曰,卽者吏曹郞廳來言,褒貶卽爲事,批下矣。判書鄭尙淳,參判徐命善,參議洪檢,因諫臣未徹之避辭,不得開坐云。疏批申飭之下,如是稽滯,事甚未安。判書·參判參議,竝卽牌招,以爲趁卽擧行之地,何如?傳曰,前日耆社則雖爲之,今日八十人君前,此亦爲之乎?吏曹三堂上推考,牌招擧行,而該曹書吏,懸於開陽門,聞開坐後解放。捧入承旨,亦爲推考。
傳于閔百奮曰,殿最爲之乎?武人文臣,侍從堂上堂下在京人,盡爲待令。
傳于李晉圭曰,吏曹三堂上,朝鮮臣子也,其敢如是乎?催促,吏曹行首書吏,令騎郞決棍。
傳于李晉圭曰,銓曹駭然,故中官亦駭然,中官文道器記過。
以承傳色口傳下敎曰,問備後,敢如是乎?耳目之媕娿宜矣,八十二歲人君爲之乎?極爲駭然,吏曹書吏,開陽門外懸之,殿最後解放。
傳于李晉圭曰,殿座時,只入直侍衛待令。
傳于閔百奮曰,盡爲待令後,當殿座於朝殿座之門。知悉,承旨以時服待令。
傳于閔百奮曰,侍從已待令,則承旨以時服詣閤,侍衛安徐。
傳于李晉圭曰,八十人君之承傳色,若是便乎?出番承傳色,一竝記過。
傳于李晉圭曰,中官文道器·金允謙,記過安徐。
傳于李晉圭曰,記過承傳色拿入,中官金允謙拿入。
傳于李晉圭曰,中官曺壽培,尙今寥寥,前排待令上之。
傳于李晉圭曰,記過中官中,精詣中官拔之。
傳于閔百奮曰,從容中困予,請承傳色之掌務官,知名以入。
傳于李晉圭曰,承傳色掌務官,記過待令,前排待令。
鄭好仁,以侍講院言啓曰,本院說書韓晩裕,由限已過,卽爲牌招察任,何如?傳曰,允。
李晉圭,以刑曹言啓曰,今春夏等褒貶等,當爲磨勘以入,而參判金魯鎭病不來,參議宋翼彦在外未肅拜,無以備員,不得開坐。參判金魯鎭,卽爲牌招,以爲同參磨勘之地,何如?傳曰,允。
李晉圭,以御營廳·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
藥房口傳啓曰,朝筵退出時,敢聽差晩後更爲入侍,伏承商量之敎,而日勢向夕,召命尙遲,下情已不勝抑鬱。今日湯劑之進御,視前頗早,當此日晷甚長,暑氣漸熾之時,帳殿酬應,一日至再,聖體必多勞憊,區區憂悶之忱,尤不敢少弛,略陳書啓,恭俟兪音,惶恐敢啓。以承傳色口傳下敎曰,方臥齋廊,內局退去,然後當入。卽爲退去。
吏曹判書鄭尙淳,參判徐命善,參議洪檢等疏曰,伏以臣等,卽伏見院啓,以昨政臺望之苟充以元在外,至請問備之罰,臣等竊不勝悚恧之至。噫,臺望一出,下諭居多,飭敎連下,開政頻繁,爲官者豈不念仰體聖意,差擬無故之人,而不但臣等聞見孤陋,在京在鄕,未能詳知。雖方帶軍銜者,除旨之出,輒稱在外,如或不得已承命,則又從以論之,此實今日銓家之痼弊,而亦莫非臣等不相見孚之致,尙誰咎哉?貶坐將行,臺評峻發,以此情踪,實無抗顔冒赴之勢,玆敢聯章自列,仰請譴何。伏乞俯賜鑑諒,亟許鐫免,仍治臣等不善注擬之罪,以謝臺言,以嚴朝綱,不勝幸甚。答曰,省疏具悉。此弊用謀者非,於銓官何?今聞本曹殿最,昨欲爲而未果云。豈特一曹?諸司皆廢,卿等勿辭行公,只有此日,其令卽爲焉。
乙未六月十四日卯時,上御集慶堂。藥房入診,奉朝賀同爲入侍時,都提調韓翼謩,提調趙明鼎,副提調閔百奮,記事官朴思機·宋銓·李益運,醫官吳道炯·鄭允德·柳光翼·徐命緯·康命徽·鄭潙,以次進伏訖。翼謩曰,夜間聖候,若何?上曰,一樣。上曰,俄者祗迎,又多酬應,下情不敢弛矣。寢睡·水刺之節,若何?上曰,爲矣。中宮殿氣候,若何?上曰,一樣。王世孫睿候,若何?上曰,善在矣。上曰,奉朝賀入來乎?翼謩曰,入來矣。上曰,爲奉朝賀進御矣。鳳漢進伏曰,旣承爲小臣進御之敎,溫時進御好矣。上進御湯劑後,請診候,上曰,爲之。道炯等進前診候,退伏奏曰,度數調均,滑體與昨同矣。諸醫與首醫言同。上曰,奉朝賀進前。鳳漢進伏曰,何月何日,非追慕之時,而今月彌切,下情憫矣。寢睡·水刺之節,若何?上曰,睡則善矣。鳳漢曰,中宮殿氣候,王世孫睿候,若何?上曰,善在,而連爲書筵,予心喜矣。鳳漢曰,惟天惟祖宗默佑宗祊矣。保護聖躬之道,宜莫如湯劑。臣雖在外,每聞建功下敎,則豈不憫迫乎?上曰,扁鵲輩安矣。鳳漢曰,奚但扁鵲?卽今朝臣,亦皆好八字也。湯劑進御,則百無憂矣。上曰,卿見予貌,果何如?因以起坐,鳳漢仰瞻曰,果勝矣。臣入侍時,每仰瞻則每勝矣。臣竊以爲,可得黃帝堯舜之年矣。宗臣中鶴城君及李益炡何敢望聖上筋力乎?堯舜尙矣,臣不能知,而三代以後人君,寧有八十香祗迎乎?臣雖在外,每聞祗迎之報,則一則以憂,一則以喜矣。上曰,恒臥難堪矣。鳳漢曰,在外之人,旣設蒲團,又加褥矣。殿下常臥於一席之上,豈不難堪乎?上曰,何其然乎?鳳漢曰,臣仰瞻則黑髮復生矣。上曰,然乎?鳳漢曰,每有建功立異人得成之下敎,此人何處得之?若有立異者,非愚則狂也。上曰,提調亦長壽之人也。鳳漢曰,然矣。文在中故,言語酬酢之亦貴矣。上曰,必欲一貼矣,爲卿更飮矣。鳳漢曰,下敎如此,惶恐無地矣。上曰,卿何時始見予乎?鳳漢曰,癸亥年也。其時故奉朝賀金尙魯,以大司成率儒生入侍時,臣亦與矣。上曰,卿今年,幾何?鳳漢曰,六十三而不敢稱老矣。自娶妻至于生子生孫,乃頃刻間事也。上曰,然矣。鳳漢曰,以外人言之,長壽之人,目前事則忘之,曾前事則皆記,臣之年不爲多矣,而在傍子孫之名,或不能記矣。臣點檢平生,子子孫孫,莫非殿下生成之澤也。上曰,昨見黃翼成畵像,果勤鬚也,黃喜·孟思誠,皆一時之人乎?鳳漢曰,然矣。孟思誠則作相不久,而黃喜則三十年久任。陵寢素祭磨鍊之後,自以爲國家長遠慮也。明鼎奉進湯劑,鳳漢曰,俄承爲小臣進御之下敎,臣請奉進。上進御,上曰,都提調之心樂乎?翼謩曰,豈不樂乎?鳳漢曰,今日則臣旣奉進,都提調不能爲其任矣。翼謩曰,日勢尙早,更進宜矣,夕後更爲進御伏望矣。上曰,思而爲之矣。上命奉朝賀先退,翼謩曰,請待下敎矣。上曰,予見而爲之矣。明鼎曰,湯劑之加減,在於脈候之足不足,今日脈候旣不足,則臣等勸之之外無策,殿下進御之外無他道矣。命退,諸臣以次退出。
乙未六月十四日辰時,上詣延和門。香祗迎入侍時,行都承旨閔百奮,左承旨鄭好仁,右承旨金思穆,右副承旨李晉圭,同副承旨李世孝,記事官朴思機,假注書宋文輅,記事官宋銓·李益運,以次侍立訖。上具翼善冠·袞龍砲,步輿出通陽門,仍詣延和門版位上,命讀祭報府。上曰,禮房承旨,馳詣太廟奉審以來。出榻敎上曰,詣臺臺臣入侍。出榻敎掌令柳煥德·羅㷜,持平沈,正言尹在醇所啓,請黑山島圍籬安置庶民罪人李迪輔,亟令王府,拿鞫嚴問,快正王法。上曰,已諭勿煩。出擧條掌令柳煥德·羅㷜,持平沈所啓,請固城縣充軍罪人咸道亨,依本律處斷。上曰,勿煩。出擧條又所啓,請還寢罪人梁成卜減一律島配之命。上曰,勿煩。出擧條正言尹在醇所啓,請固城縣充軍罪人咸道亨,依本律處斷。上曰,勿煩。出擧條上曰,吏曹殿最爲之乎?百奮曰,政官以疏批未下,姑未及擧行云矣。命讀吏堂辭疏,賜批。上曰,戶曹郞廳入侍。出榻敎戶郞進前,上曰,誰也?對曰,沈念祖也。上曰,稅船盡捧乎?對曰,入倉者盡捧,各倉分倉,別營別庫,昨日亦捧矣。上曰,殿最多來乎?好仁曰,然矣。上曰,戶郞年,幾許?念祖曰,四十二矣。上曰,誰之子?百奮曰,故宰臣聖希之孫也。上曰,貌類其祖乎?百奮曰,然矣。上曰,奉朝賀入來乎?百奮曰,未及來矣。上曰,奉朝賀姑不知乎?百奮曰,已傳諭矣。上曰,世孫進講與否知入。好仁曰,問于春坊,則書筵日開,師傅相見禮,亦已爲之云矣。上曰,稅船領納監官待令。百奮曰,領納後卽已下去云矣。上曰,向來誰之文集命刊也?百奮曰,臣之祖父文集,去月承刊印之命矣。思穆奉審入來,讀奏祭物單子及祭官擧業訖,上還內,諸臣以次退出。
乙未六月十四日申時,上詣延和門外,殿座入侍時,行都承旨閔百奮,左承旨鄭好仁,右承旨金思穆,右副承旨李晉圭,同副承旨李世孝,記事官朴思機,假注書宋文輅,記事官宋銓·李益運,以次侍立訖。上具翼蟬冠·袞龍袍,步輿出延明門,仍詣延和門版位,上曰,逢今月心懷萬倍,祗迎日先坐藝文館,此憶昔庚子五朔而然也。意每在於此,而其誌與藝文館異焉故莫能。氣若此于今不爲,更待何時?嗚呼,諭書中八朔侍湯中,初直處卽此也,其後至庚子直司謁焉。嗚呼,八朔晝夜侍湯,接目誠小,噫,其後司謁,尙雖有調理之時,到今思焉,其亦不孝。八朔內班院,五朔㙯文館,豈有一日調理乎?若此故嗚呼,興政南退,雖夜有立睡之時,而三更後下此酬應廚院文書,東邊庫中官聞此,何不付於提調?噫,予意豈若此,何敢自便?令坐此房,有仲由負米之歎,亦歇後語也。雖然,每至夜深,欲明時詣差備,而其時莫辨板子,今日乃見,予懷曷勝?噫,初直宿卽此後,居廬卽藝文,何後於內班院?此正昔諸葛宮中府中俱爲一體,不宜異同者也。然今在內班院者只二人,而一則已資窮,一則今崇政,已資窮者孰馬一匹面給,居崇政者,特爲加資,其餘今日內班院入直者,其苦奚比於前?已陞資者,各賜鹿皮一令,堂下長番,各賜表裏一襲。內班院直今日下人,依翰苑例,米布題給,以示憶昔之意。出傳敎上曰,侍從已待令則進前。李蓍達進伏,奏職姓名,上曰,年幾何?蓍遠曰,七十矣。上曰,老矣。李敬倫進伏奏職姓名,上曰,此故相之子也。百奮曰,然矣。至洪錀,上曰,其子今番登科乎?錀曰,然矣。至李秉鼎,上曰,堂上乎?百奮曰,加資已久矣。上曰,年幾何?秉鼎曰,三十四矣。上曰,少年矣。至吳載純,上曰,年幾何?載純曰,四十九矣。上曰,此人向於臺望,果不落點,非爲渠也,予有所思矣。堂上侍從,以次各奏職姓名後先退,命堂下侍從進伏。金履正奏姓名,上曰,誰也?百奮曰,故宰臣勉行之子也。上曰,金勉行好人矣。至李在學,上曰,誰也?好仁曰,前承旨李崇祜之子也。上曰,昨年北評事。至吳大益,上曰,誰也?百奮曰,吳光運之侄矣。上曰,堂下侍從太小矣。昔李密陳情表豈不云乎?忠孝本無二致,如此用謀,而何時事君乎?兩司媕娿,國事無可爲矣。政官請推者,誰也?百奮曰,尹在醇矣。上曰,汝輩若是用謀,八十二歲君,將何爲乎?非朝鮮臣子矣。挾試紙入場之時,必無用謀之心,而今乃如此,世祿之臣極非矣。蒼蒼照臨,聞此下敎,爲朝鮮臣子,心若如前,禽獸不食其餘矣。上曰,李奭輔在何處?百奮曰,爲覲親往平康云矣。上曰,此則無足怪矣。上曰,在外者幾人?百奮曰,三人矣。上曰,宋濟魯,誰也?百奮曰,瓚之子也。上曰,然乎?此則屬在外矣。上曰,近者邦內寧謐,庶無舊習,而近者酬應者,因還報而然乎,因國事而然乎?極可過,偃蹇而然。頃者以承文院事言之,效少年文官,金圈腰金之人,爲此駭擧,而堂下文臣之用謀,莫甚於近日,聞政望促裝而隱樓院,是忠乎孝乎?國有八旬其君而若此,決非忠也。況一事言之,氣苶特甚,君親雖曰不同,忠孝本無二致,於家其親若衰,而雖數里之程,用謀而行,則決非孝子,而尤可笑者,雖勸建切,心則二,故今者用謀,飮建功快愈而然乎?知此義,興仁門一步地,門鑰已下,而下寢穩睡,其祖先冥冥,必自歎曰,余則旣已矣,其難若此,其何能也,而余子余孫若此,雖莫謝於其君,將何顔而拜陟降?冥冥之中,必也相與飮涕。若不嚴飭來頭殿最,其將闕焉,若此將行於十六日乎?觀其擧措,雖至晦日,若然,興惟及此,曷勝慨然?況推緘滿囊,卽銓官問備,若此其若加焉,亦莫思八旬其君,若此則其國亡,於今判焉。故嚴飭謹行,特召此輩,其將乏人乎?欲知今者來此者,可謂千中一,雖有入侍之人,予意遍他。況無據者?聞入望,束裝向樓院,樓院亦遠,踰興仁門,可謂在鄕,其欲面飭而然也。旣非單望,卽三望,用謀一何甚,院啓請寥寥時,亦可觀也。今日此擧,曷勝寒心?雖然,問其本卽此類,欲察其本卽此敎,今日下敎,彼蒼照臨,各其祖先在頂,雖入望,予之參量,亦諭吳載純,豈爲其人,退思昔年?噫,今日此擧後,聽下敎諸臣,若有此擧,是誠無臣節,予何心臨百僚?今亦有下敎,政官聞此,加以用謀,將何心帶金玉事衰君?以今日事撕捱者,政院切勿呼望。出傳敎上曰,纔已下敎,其何多?先用一人,觀其擧措權特除正言,其何苟且牌招?其令自任意。出傳敎上曰,中官加資,口傳下批。出榻敎侍從先命退出,上曰,內侍府書員,令兵曹決棍三十度。出榻敎上曰,中官曺壽喆拿入。上曰,近者以做又消日,而彼中官忽稱啞病用謀,誠無據矣。好仁曰,閭閻亦有如此之病,似是痰崇而然矣。百奮曰,聞曺壽喆,問病於內局醫官云,此非用謀而然矣。上曰,殘忍矣。非用謀者也,特放。仍卽還內,諸臣以次退出。
上在慶熙宮。停常參·經筵。
自寅時至辰時,灑雨下雨,測雨器水深五分。
自寅時至午時,灑雨下雨,測雨器水深一寸六分。
藥房提調趙明鼎,副提調閔百奮啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。逢今日心萬倍,氣何諭?待敎侍。
中宮殿·惠嬪宮,藥房口傳問安。答曰,知道。
李晉圭,以都摠府言啓曰,今日入直內三廳,武兼禁軍及軍兵等,當爲中日習射,而上前開坼相値,不得爲之之意,敢啓。傳曰,知道。
傳于洪景顔曰,都提調安心勿待命事,遣史官傳諭。
傳于閔百奮曰,吏曹房承旨入侍。
備忘記,傳于洪景顔曰,令下弓矢,造山萬戶咸德顯處,給送。
傳于金思穆曰,都提調若來則入侍。
傳于李世孝曰,坐直承旨,同爲入侍。
備忘記,前後敎誠至誠,莫諒者今世人,其雖久氣頓勝,見此道何心勸?惟建功氣復苶,今扁鵲若漢雍,負兒言猶回顧,八旬諭何若此?
備忘記,傳于李世孝曰,已開拆已開拆,悶予氣悶予氣,凡諸事凡諸事,其皆達其皆達,都目政都目政,擇日入擇日入。
閔百奮,以吏曹言啓曰,曹所屬司饔院·宗簿寺官員等矣,今乙未年春夏褒貶,當爲等第,而都提調·提調有故,不得磨勘之意,敢啓。傳曰,知道。
閔百奮,以戶曹言啓曰,本曹郞廳及所屬各司官員,今乙未春夏等褒貶,依前例磨鍊以入,而軍資監·司宰監·內贍寺·平市署,則因各其司都提調·提調有故,不得磨勘,至於平市署,去秋冬等褒貶,因該署提調有故,未得限內磨勘矣。今則其時官員,旣有遷轉,難以考績,依近例蕩滌,何如?傳曰,允。
金思穆,以禮曹言啓曰,卽接宗廟署所報,則正殿西門外,連抱皂角木,竝根顚仆,西門屋甍,爲其所壓,南邊甍角破碎,朴工全板墜落,瓦子亦多頹傷云。正殿至近之地,有此甍瓦頹壓之患,不可無慰安之擧。慰安祭不卜日,今日十七日設行,有頉處,待快晴卽爲擇日修改,何如?傳曰,允。
閔百奮,以禮曹言啓曰,社稷署各陵殿園墓及本曹郞廳,童蒙敎官·四學·通禮院·校書館·歸厚署·禮賓寺·掌樂院·奉常寺·典牲署·東西活人署·東西氷庫·觀象監·內醫院·圖畵署官員等,今乙未年春夏等褒貶等第以入,而宗廟署·弘文館·藝文館·春秋館·承文院·成均館·司譯院·典醫監·惠民署·東南關王廟官員等,各其司都提調·提調堂上有故,不得一時磨勘之意,敢啓。傳曰,知道。
閔百奮,以禮曹言啓曰,今此本曹所屬各司官員等褒貶時,獻陵令鄭東閔,與判書臣尹東暹,有應避之嫌,思陵令金履基,與參判臣李海重,亦有應避之嫌,不得同議磨勘,各其別啓本等第以入之意,敢啓。傳曰,知道。
閔百奮,以兵曹言啓曰,本曹今乙未年春夏等褒貶啓本中,刀擦四處之意,敢啓。傳曰,知道。
閔百奮,以兵曹言啓曰,本曹今乙未年春夏等褒貶等第磨勘以入,而曹屬訓鍊院官員等褒貶,因本院堂上有故,不得一體磨勘以入之意,敢啓。傳曰,知道。
李晉圭,以兵曹言啓曰,依傳敎,吏曹行首書吏金昌錫,決棍十度之意,敢啓。傳曰,知道。
李晉圭,以兵曹言啓曰,依傳敎內該府書員洪應福,決棍三十度之意,敢啓。傳曰,知道。
閔百奮,以刑曹言啓曰,曹屬典獄署官員等,今春夏等褒貶,本曹參議,例與該府承旨同爲磨勘,而參議宋翼彦在外未肅拜,不得一體磨勘以入之意,敢啓。傳曰,知道。
閔百奮,以工曹言啓曰,本曹郞廳,今乙未年春夏等褒貶及屬司中繕工監·尙衣院·掌苑署·造紙署·瓦署·典涓司,今乙未年春夏等褒貶,合七度磨勘以入之意,敢啓。傳曰,知道。
閔百奮,以敦寧府言啓曰,今乙未年春夏等府郞廳等矣,褒貶等第,當爲磨勘,而領敦寧府事臣金陽澤有身病,限內不得爲之之意,敢啓。傳曰,知道。
閔百奮,以宗親府郞廳,以有司堂上言啓曰,本府郞廳矣,今乙未年春夏等褒貶等第,當爲磨勘,而典簿洪進漢,以除授日淺,限內不得爲之之意,敢啓。傳曰,知道。
洪景顔,以宣惠廳郞廳,以都提調言啓曰,本廳郞廳等,今乙未年春夏等褒貶等第,磨勘以入之意,敢啓。傳曰,知道。
洪景顔,以濬川司郞廳,以都提調言啓曰,本司都廳及郞廳,今乙未年春夏等褒貶等第,磨勘以入之意,敢啓。傳曰,知道。
洪景顔,以訓鍊都監從事官,以都提調言啓曰,今乙未年春夏等褒貶,磨勘以入之意,敢啓。傳曰,知道。
洪景顔,以禁衛營從事官,以都提調言啓曰,本營從事官及諸將官,今春夏等褒貶,當爲等第,而臣金陽澤有身病,限內不得磨勘之意,敢啓。傳曰,知道。
洪景顔,以御營廳言啓曰,今乙未年春夏等褒貶,依例磨勘以入之意,敢啓。傳曰,知道。
掌令柳煥德·羅㷜,持平沈,正言權啓曰,請黑山島圍籬安置庶民罪人李迪輔,亟令王府,拿鞫嚴問,快正王法。答曰,已諭勿煩。
掌令柳煥德·羅㷜,持平沈,請固城縣充軍罪人咸道亨,依律處斷。請還寢罪人梁成卜減一律島配之命。答曰,勿煩。
正言權啓曰,請固城縣充軍罪人咸道亨,依本律處斷。答曰,勿煩。
正言尹在醇疏曰,伏以,臣於見職,豈有一分堪承之望,而義分是懼,章皇出肅,一次登筵,昵近耿光,榮耀極矣。第其言議蔑如,莫效一日之責,自顧慙恧,靡所容措。日昨銓官問備之請,卽是官師之規,而及其聯名之章,大槪有箚逼之語,故適仍詣臺,略陳自引之辭,則喉院以銓疏批旨之未下,退却不捧。臣果未諳規例,不免徑先,而入侍命下,只傳故紙,臣之乖損臺體,無復餘地。迺者全本之出,一二句語,有若臣有意而發,此實情外之誚,而其所不詳審,胡至於此?此莫非臣巽軟之致,尙誰咎哉?且臣之老母,素有貞疾,數十年來,長在床笫,而近因日氣漸熟,將攝失宜,添以食傷,胸膈痞塞,多般藥治,未卽見效。臣以孑孑單身,左右扶將,實無一刻離捨之勢,官職去就,已無可論,玆陳短章,略暴至懇。伏乞聖慈俯垂矜諒,亟遞臣職,俾便救護,千萬幸甚。踏啓字。
洪景顔,以訓鍊都監·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
乙未六月十五日辰時,上御集慶堂。殿最入侍時,行都承旨閔百奮,右副承旨李晉圭,假注書宋文輅,記事官宋銓·李益運,以次進伏訖。上曰,吏曹,誰也?百奮曰,臣閔百奮矣。百奮曰,左副承旨俄纔入來,而未及肅拜,故代房入侍矣。上曰,代房退去,該房肅拜後卽入,可也。賤臣承命出去,左副承旨洪景顔召入進前,百奮曰,日勢已晩,進御湯劑後,酬應望也。上曰,第貶目讀奏,可也。至鄭允協題目,上曰,果善治矣。至金相肅題目,上曰,領府之弟乎?百奮曰,然矣。至黃仁廉題日,上曰,故重臣之弟乎?百奮曰,然矣。至李克生題目,上曰,故師傅之孫乎?上曰,今年殿最多矣,盡來乎?百奮曰,嶺南道臣未及封進,而念間當入來云矣。至崇寧殿參奉題目,上曰,外方參奉,一任見滯,心常慨然矣。今聞平安道臣崇寧殿參奉題目,抱才可惜,此等人循例陞敍則已,其將止此,曷勝可惜,況此殿乎?令銓曹,今大政先爲調用。出傳敎至內資主簿題目,上曰,京殿最各司題目,苟且者多,而內資主簿孫卿昌,旣曰不能事事,則何爲中考?宜置下考,而置諸中考,曷勝寒心?當該提調,從重推考。其卽旣書下考,都目政差代,雖書題目,旣曰同議,則何不規正?該曹堂亦爲推考。出傳敎至濟用判官尹得徽題目,上曰,濟用監判官尹得徽題目,惜不大試,京殿最初聞,若不勸奬,豈有題目之義乎?今都政,守令先爲調用。出傳敎至宮官題目,上命書中考曰,使渠輩欲知中道矣。至洪元燮題目,上曰,誰也?百奮曰,故相臣洪致中之曾孫也。至吏曹郞廳題目,上曰,連爲撕捱,何能詳知?本曹郞皆書中。出傳敎先命百奮先退,景顔曰,黃海監司田光勳啓本,九月山城別將金光說題目,北兵使柳鎭夏啓本,訓戎僉使洪允中題目,致勤點下,殊無嚴明殿最之意,竝推考警責,何如?上曰,依爲之。出擧條景顔曰,卽伏見統制使趙,京畿水使徐有大,全羅兵使李聖師,左水使洪和輔,忠淸水使李漢豐,今春夏等褒貶啓本,則邊將無一人居下,殊無嚴明殿最之意,竝推考警責,何如?上曰,依例推考。出擧條諸臣以次退出。
乙未六月十五日酉時,上御集慶堂。藥房入診入侍時,都提調韓翼謩,提調趙明鼎,副提調閔百奮,記事官朴思機·宋銓·李益運,醫官吳道炯·鄭允德·柳光翼·徐命緯·丁志泰·康命徽·元命述,以次進伏訖。翼謩曰,夜間聖候,若何?上曰,一樣。寢睡·水刺之節,若何?上曰,同矣。中宮殿氣候,若何?上曰,一樣。王世孫睿候,若何?上曰,善在矣。翼謩曰,臣不善奉職,至承嚴敎,不勝惶恐,恭俟處分矣。遄下勿待命之敎,故臣敢入來矣。請進御湯劑,上進御後,請診候,上曰,爲之。道炯等次次診候,退伏奏曰,度數調均,滑體連好,而脾胃脈候少不足矣。上命內局退待第二貼下敎。命坐直承旨入侍,奏公事後,命內局更入。三提調更爲進伏,請進御湯劑。上進御後,翼謩曰,連有下敎至嚴,故今日則不敢達三貼矣。上曰,每如此則豈不喜乎?命退,諸臣以次退出。
上在慶熙宮。停常參·經筵。
藥房都提調韓翼謩,提調趙明鼎,副提調閔百奮啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。誠冥然誠冥然,卽惟予卽惟予,建功湯建功湯,卽何功卽何功,擧世迷擧世迷,曷勝慨曷勝慨,諭何益諭何益,只自慨只自慨,氣何諭?待敎侍。
中宮殿·惠嬪宮,藥房口傳問安。答曰,知道。
傳于金思穆曰,內局入侍,禮房承旨,率敎官·童蒙入侍。
傳于金思穆曰,童蒙敎官,率訓下入來,內侍敎官善爲勸課云,欲見之,亦令入來。
閔百奮啓曰,今月二十日,都目政事爲之之意,敢稟。傳曰,知道。當親政。
李晉圭,以兵曹言啓曰,昌德宮衛將金明澤,身病猝劇,勢難供職,呈狀乞遞,不可等待其差復,今姑改差,何如?傳曰,允。
李晉圭,以兵曹言啓曰,宣傳官鄭時采·李謙海等呈狀內,日昨內試射時,俱蒙直赴恩命,所帶本職,係是南行窠,不可仍帶,卽賜啓遞云。竝依例改差,何如?傳曰,允。
咸鏡監司狀啓,永興府東下里李萬柱妻金召史等,虎囕·渰死等事。傳于李世孝曰,令本道恤典擧行。
掌令柳煥德·羅㷜,持平沈,正言權啓曰,請黑山島圍籬安置庶民罪人李迪輔,亟令王府,拿鞫嚴問,快正王法。答曰,已諭勿煩。
掌令柳煥德·羅㷜,持平沈啓曰,請還寢罪人梁成卜減一律島配之命。答曰,勿煩。
正言權啓曰,請固城縣充軍罪人咸道亨,依本律處斷。答曰,勿煩。
掌令柳煥德·羅㷜,持平沈啓曰,請固城縣充軍罪人咸道亨,依本律處斷。答曰,勿煩。
李晉圭,以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
乙未六月十六日未時,上御集慶堂。禮房承旨·童蒙敎官,率童蒙同爲入侍時,右承旨金昌穆,假注書宋文輅,記事官宋銓·李益運,童蒙敎官兪彦錥·閔百權·洪義榮·鄭昌期,內侍敎官具膺·宋持敬,以次進伏訖。上曰,兪彦錥,誰也?思穆曰,故重臣最基之子也。童蒙尹曾福,上曰,誰也?思穆曰,故重臣尹鳳五之曾孫也。上曰,年幾何?曾福曰,十三矣。上命讀書,上曰,使民如承大祭,何謂也?曾福曰,民卽本也,是故如是矣。上曰,己所不欲,勿施於人,何謂也?曾福曰,不欲之事,何可施之於人乎?命書通。李一源進伏,上曰,誰也?思穆曰,故判書李光迪曾孫也。命讀書訖,下詢文義後,命書純通。柳祿大進伏,命讀書,上曰,一番戲言,至賣猪肉而食之,何也?祿大曰,不欲欺兒,故如是矣。上曰,大儒,何謂也?祿大曰,聖人矣。命書通。李豐孫進伏,上曰,誰也?思穆曰,李得劑之子也,故判書台重之孫也。命讀書,上曰,秉彝者,何謂?豐孫曰,天性矣。命書略。閔百權率訓兒進伏,上曰,都承旨族乎?百權曰,六寸矣。李昌孫進伏,上曰,誰也?百權曰,李宜哲之族矣。命讀書,上曰,可謂好學也已,何謂也?昌孫曰,雖有知者,就有道者而正然後,可以成就故云云矣。上曰,使汝讀小學之意知之乎?昌孫曰,欲使就善故也。命書純通。李康孫進伏,命讀書,上曰,何事謂非禮也?康孫曰,禮外之事也。上曰,見非禮之人則可知其非禮乎?康孫曰,似知之矣。上曰,非禮之食,非禮之色,能不食不見乎?康孫曰,欲不食不見矣。命書純通。洪義榮率訓下進前,上曰,誰也?思穆曰,洪樂性之子也。金順興進伏,上命讀書,上曰,讀此能可行之乎?順興曰,何可行之,而心之願行,古人言行規模皆備矣,不可不學矣。上曰,奇矣。命書純通。朴好大·柳甲得·曺弘鎭·吳茂應,以次進前讀書,命各書純通。先命退出,上曰,童蒙敎官,雖勝於前,見殿最其或果也,有此擧其果然,予庸欣喜。敎官各賜鹿皮一令,童蒙純通者,各紙三卷·筆五枝·墨二笏。通者紙二卷·筆三枝·墨二笏。略者紙一卷·筆三枝·墨一笏。噫,時有此擧,噫,此類將來事沖子者,若此皆以小學爲本讀,予庸嘉之,莫見其人,聞聲音聞其對,亦皆了然。予庸爲沖子深喜焉。出傳敎宋持敬進伏,上曰,內侍敎官乎?誰之族?持敬曰,行副司直臣文載之子也。思穆曰,故相臣宋寅明之從孫矣。上曰,然乎?具膺進前,上曰,誰也?思穆曰,戶判之子也。上曰,今聞殿最有此擧,召見陞六,皆今夏始旣見,豈無示意?況一人故相從孫,一人時戶判子也。內侍敎官與王子師傅同,其亦重也。都政陞六時,擇差陞六。出傳敎西敎官先退。思穆讀奏慶尙兵使褒貶啓本及諸道狀聞後,諸臣以次退出。
乙未六月十六日未時,上御集慶堂。藥房入診入侍時,都提調韓翼謩,提調趙明鼎,副提調閔百奮,記事官朴思機·宋銓·李益運,醫官吳道炯·鄭允德·柳光翼·徐命緯·丁志泰·康命徽·鄭忠周,以次進伏訖。翼謩曰,夜間聖候,若何?上曰,一樣。寢睡·水刺之節,若何?上曰,同矣。中宮殿氣候,若何?上曰,一樣。王世孫氣候,若何?上曰,善在。請進御湯劑,上進御後,請診候,上曰,爲之。道炯等進前診候,退伏奏曰,脈候左右三部度數調均,滑體勝於昨日矣。上曰,附子自明日拔之,何如?道炯等曰,附子利給藥力,五分重不甚多,近間則不拔宜矣。上曰,今日則果勝,此必附子效也。上曰,臍中太深,或近來益肥乎?道炯曰,玉體不瘦故也。上曰,黑鬚多生乎?道炯曰,然矣。翼謩曰,中宮殿湯劑,盡爲進御乎?上曰,昨日已盡爲進御矣。中宮殿進御加減參香散,限二十貼,式日次製入。出榻敎命退,諸臣以次退出。
乙未六月十六日申時,上御集慶堂。藥房入診入侍時,都提調韓翼謩,提調趙明鼎,副提調閔百奮,記事官朴思機·宋銓·李益運,醫官吳道炯等,以次進伏訖。翼謩曰,日氣熱矣,酬應多矣,聖候,若何?上曰,一樣。請進御湯劑,上進御後,上曰,退。翼謩曰,提調有老母,而恰滿八十矣。上命書傳敎曰,提調許遞,其代,戶判爲提調。明鼎起伏曰,臣年久後入來,十餘日嘗藥,朝夕監煎,日覲耿光,下情欣幸矣。家有八十老母,不得已退去,而殿下每以滋益之湯劑,多有不進之時,下情悶迫矣。殿下一生工夫,專在心學,古語不云乎?心定則氣自定。殿下以湯劑看作茶飯,勿爲過用聖慮,每自勉强,是臣區區之望也。昔衛武公,令瞽誦詩,臣聾者也。瑩於聽言,殿下使承旨,若有下敎書示,臣當有一分披衷之道矣。翼謩曰,明日亦依例乎?上曰,然矣。命退,諸臣以次退出。
上在慶熙宮。停常參·經筵。
自昧爽至未時,灑雨下雨,測雨器水深三分。
自昧爽至酉時,灑水下雨,測雨器水深一寸二分。
藥房都提調韓翼謩,提調具允鈺,副提調閔百奮啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。入侍時下敎矣。
中宮殿·惠嬪宮,藥房口傳問安。答曰,知道。
傳于閔百奮曰,內局入侍。
傳于金思穆曰,內局入侍,坐直承旨同爲入侍。
傳于洪景顔曰,騎馬二匹立之,宣傳官二員,分送東南西北道,松根摘奸以來。
金思穆,以內醫院官員,以都提調言啓曰,醫官方泰輿,敍用事命下矣。令該曹口傳付軍職,冠帶常仕,何如?傳曰,允。
洪景顔,以兵曹言啓曰,內禁衛將朴瑬,身病猝劇,勢難供職,呈狀乞遞,宿衛輪番之任,不宜久曠,今姑改差,何如?傳曰,允。
洪景顔,以兵曹言啓曰,拆見諸道褒貶啓本,則北兵使柳鎭夏啓本中,訓戎僉使洪允中,以差欠謹略爲目,黃海兵使田光勳啓本中,九月山城別將金匡說,以報語何妄爲目,則竝宜置下考,而署諸中考,致勤點下,殊無嚴明殿最之意。北兵使柳鎭夏,黃海兵使田先勳,竝推考警責。洪允中·金匡說,以下考施行,何如?傳曰,允。
掌令柳煥德·羅㷜,持平沈,正言權啓曰,請黑山島圍籬安置庶民罪人李迪輔,亟令王府,拿鞫嚴問,快正王法。答曰,已諭勿煩。
掌令柳煥德·羅㷜,持平沈啓曰,請固城縣充軍罪人咸道亨,依本律處斷,請還寢罪人梁成卜減一律島配之命。答曰,勿煩。
正言權啓曰,請固城縣充軍罪人咸道亨,依本律處斷。答曰,勿煩。
以承傳色口傳下敎曰,欲下詢脈候,兩廳中以前未經診脈在闕者,率而入侍。
以承傳色口傳下敎曰,欲下詢建功,使之入侍矣。若復進御,則萬古豈若此乎?盡爲退去然後,夕水刺當進,速退去。
洪景顔,以御營廳·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
乙未六月十七日卯時,上御集慶堂。藥房入診,坐直承旨同爲入侍時,都提調韓翼謩,提調具允鈺,副提調閔百奮,右副承旨李晉圭,假注書宋文輅,記事官宋銓·李益運,醫官吳道炯·鄭允德·柳光翼·徐命緯·康命徽·丁志泰·李敏德,以次進伏訖。翼謩曰,夜間聖體,若何?上曰,一樣矣。翼謩曰,寢睡·水刺之節,亦何如?上曰,一樣矣。翼謩曰,中宮殿氣候,若何?上曰,一樣平安矣。翼謩奉進湯劑,上進御,上曰,飭已施,方泰輿敍用。出傳敎翼謩曰,諸醫皆入來,許診候望耳。上曰,然則診候宜矣。吳道炯診候後,退伏曰,脈候左右三部調均,滑體亦一樣好矣。諸醫,以次診候,所奏一如道炯之言。翼謩曰,昨日湯劑,旣未多進,今日則三貼不可不進御矣。上曰,當觀勢爲之矣。翼謩曰,昨旣只進二貼,今日又有此下敎,臣等下情誠悶迫矣。上曰,不過玉成,宜思其先。趙載翰特爲敍用。出傳敎命內局先退,晉圭讀奏諸道狀啓,至京畿道臣狀啓,上曰,今聞京畿道臣査啓,聞果穩當,其何稟處?依狀聞施行事,令該曹分付本道。出傳敎上曰,身年或加或減者夥然,其雖爲加資,已涉駭然,況歲饌乎?雖爲子者,辱其親,雖爲親者,亦辱其先,今番自現,勿問事,下敎。故雖參酌,此後焉知無此弊?此後雖報來,仔細詳考帳籍,的實後啓聞。後亦復若此者,雖百歲,加資歲饌,永勿擧行事定式。出傳敎至北道狀聞,上曰,下敎雖再下,再考加得,則狀聞可也。一事疊狀聞,其亦曚然,當該道臣推考。出傳敎諸臣以次退出。
乙未六月十七日未時,上御集慶堂。藥房入診,右承旨·坐直承旨,退後入侍時,都提調韓翼謩,提調具允鈺,副提調閔百奮,假注書宋文輅,記事官宋銓·李益運,醫官方泰輿·吳道炯·鄭允德·柳光翼·徐命緯·康命徽·丁志泰·李敏德·金成五·玄必東,以次進伏訖。上曰,右承旨入侍。出榻敎賤臣承命出來,與金思穆同入進前,上曰,此承旨兒時見之,豈意今日?以承旨入侍。慶恩家,尙守謹愼之風誠貴矣。上誦小學馬援戒兄子書曰,馬援誠賢矣。翼謩曰,臣等孰不好讀此書,而皆已忘之,卽伏聞誦此書,誠不勝欽仰矣。上曰,卿等皆忘乎?翼謩曰,全不記憶矣。上曰,附子諸醫,初無一言,而予果加入矣。翼謩曰,附子助蔘力而行氣,故果神效矣。上曰,今此呻吟皆痰矣。翼謩曰,近日天氣,連値陰濕故似然矣。上曰,常談所謂雖好歌,長聽則厭。建功誠支離,今日所恃者,附子而已。上曰,補中益氣湯弱乎?吳道炯曰,果弱矣。上曰,然則建功獨不弱乎?翼謩曰,比之益氣湯,大有力矣。上曰,附子自明日欲拔之矣。翼謩曰,此是將來事,今何爲如此下敎?上曰,卿等皆偏矣。翼謩曰,方泰輿日久後入來,許診,好矣。上曰,入診,可也。方泰輿診候,退伏曰,脈候左右二部調均,脾胃脈候之弱,無異於前日矣。諸醫以次診候,皆如泰輿之奏。至玄必東,翼謩曰,此是曾未診候者矣。上曰,然乎?必東診候,退伏曰,脈候左右三部調均,脾胃脈候似弱矣。上曰,稅船幾盡入來乎?允鈺曰,餘者無多而皆入京江云矣。上曰,今日日氣如此,湯劑二貼,可也。鄭允德曰,日氣旣陰濕,且有痰候,今日三貼,斷不可已矣。上曰,諸藥皆無右於此乎?允德曰,然矣。上曰,醫言皆云差勝,都是心也。翼謩曰,勿論宮家道家,淸心爲第一矣。翼謩曰,湯劑待令於外矣。上曰,持來,可也。翼謩奉進湯劑,上進御,翼謩曰,旣有醫官,而不用其言可乎?加進一貼,區區之望。上曰,己與心違,置之,可也。翼謩曰,聖敎每云心燥,而決非心燥矣。允鈺曰,建功天爲聖躬而生矣。人臣事君,如子事父,旣知有效,則何可不力勸乎?上曰,坐直承旨與摘奸宣傳官入侍。出榻敎賤臣承命出來,與同副承旨李世孝及宣傳官申應周·韓聖養,同入進前。上命內局入,右承旨先退。上曰,宣傳官摘奸以來乎?應周·聖養對曰,東道·北道無頉,南道有舊斫一株,西道有新木根一株,而此是小松矣。上曰,四山命宣傳官摘奸,東道·北道無頉,南道有舊斫,而西道雖有新斫,不過小松,旣已執頉,當該參軍棍汰。出傳敎諸臣以次退出。
上在慶熙宮。停常參·經筵。
自昧爽至辰時,灑雨下雨,測雨器水深六分。
自昧爽至未時,灑雨下雨,測雨器水深八分。
自昧爽至申時,灑雨下雨,測雨器水深一寸。
藥房都提調韓翼謩,提調具允鈺,副提調閔百奮啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。昨諭意水投石,慨時體復何諭,心若此何悶歎,氣何諭?待敎侍。予何心見扁鵲?
中宮殿·惠嬪宮,藥房口傳問安。答曰,知道。
大殿·中宮殿·世孫宮·嬪宮,政院·玉堂口傳問安。答曰,知道。
惠嬪宮,政院·玉堂單子問安。答曰,知道。
洪景顔,以都摠府言啓曰,今日入直內三廳,武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
傳于金思穆曰,內局入侍,坐直承旨同爲入侍。
以備忘記,傳于洪景顔曰,親政在近,次對進定於來日。
李晉圭啓曰,明日次對,兩司長官,當爲進參,大司憲趙德成,待開門牌招,諫院無進參之員,除在外外,正言權,一體牌招,以爲入侍之地,何如?傳曰,允。
以備忘記,傳于金思穆曰,效古忠良科,效漢賢良科,爲年耆耉科,昔漢武初遊海中,求諸孟浪,豈有神仙之說?輪臺一詔,可謂萬古豪傑,能得董仲舒。嗟哉,暮年,其亦效焉。京中諸生儒名有志者皆來待,大提學一體牌招。
以承傳色口傳下敎曰,擇文必取袞闕俱體者,無義趣者皆拔之。
傳于金思穆曰,坐直承旨,持先捧軸,與大提學先爲入侍。
吏曹口傳政事,以尹象厚爲大司成。
洪景顔,以兵曹言啓曰,守門將李潤河,身病猝劇,勢難供職,呈狀乞遞,不可等待其差復,今姑改差,何如?傳曰,允。
洪景顔,以兵曹言啓曰,依傳敎,西道參軍宋應休,南道參軍趙道源等,各決棍十度後,汰去之意,敢啓。傳曰,知道。下敎誤看,舊斫勿問,雖少,旣有斫痕,決棍可也。舊斫勿汰。
李晉圭,以兵曹言啓曰,卽接北所衛將牒報,則武德門西邊宮墻二間許,因雨頹落云。令紫門監,爲先把子圍排,急速修築,而把守軍兵,西營入直砲手十五名除出,限修築間,各別守直之意,敢啓。傳曰,知道。
又以兵曹言啓曰,卽接南所衛將牒報,則開陽門西邊宮墻二間許,因雨頹落云。依例令紫門監,爲先把子圍排,急速修築,而把守軍兵,南營入直禁衛軍十五名除出,限修築間,各別守直之意,敢啓。傳曰,知道。
掌令羅㷜,正言權啓曰,請黑山島圍籬安置庶民罪人李迪輔,亟令王府,拿鞫嚴問,快正王法。答曰,已諭勿煩。
掌令羅㷜啓曰,請固城縣充軍罪人咸道亨,依本律處斷。請還寢罪人梁成卜減一律島配之命。答曰,勿煩。
正言權啓曰,請固城縣充軍罪人咸道亨,依本律處斷。答曰,勿煩。措辭見上。
洪景顔,以訓鍊都監·一二巡廳·左右捕盜廳言啓曰,去夜犯夜人,無所捉之意,敢啓。傳曰,知道。
掌令柳煥德疏曰,伏以,臣於臺職,豈有堪勝之望,而有除輒承者,恩造曠絶,報答無路,惟筋力是圖,故家有七耋偏母,素嬰貞疾,長時委頓,而亦不敢以情私控訴矣。昨日退自臺廳,來見母病,則挾感越添,證形危篤,達夜調救,少無動靜,臣以終鮮之身,且無廳門之童,左右扶將,未忍離捨,玆不得不疾聲呼籲於天地父母之前。伏乞聖慈,亟削臣所帶之職,仍治臣瀆擾之罪,俾便救護,以肅朝綱,千萬幸甚。踏啓字。
持平沈疏曰,伏以,惟天惟祖宗,默垂眷佑,聖候翼瘳,縟儀戴擧,臣民慶忭,曷有其極?仍伏念臣本以鹵姿,濫被洪造,得厠朝籍,于今十有餘年矣。樗散之材,分甘跧退葵傾之忱,惟切寤寐,每念臣家,偏蒙我聖上不世之殊渥,前後筵席,縷縷恩言,輒提臣祖故奉朝賀臣檀,至以一片丹心,尙今憶焉爲敎。起用之典,至及於臣堂弟臣逵,且臣族兄臣㲄,俱以耆班入侍,念舊垂問之恩,又及臣身,闔門攢祝,血淚被面。若使臣祖有知,亦將感泣於九地之下,隕結縻粉,不足以圖酬萬一,迺者柏府新命,忽降於千萬夢想之外,臣於是惝怳震惕,莫省攸措。噫,臣之百無肖似,雖閑司冗職,猶懼不稱,況此所叨,卽是淸朝耳目之寄,責任甚重,豈有一分堪承之望,而徒以仰感殊私,俯怵義分。且當合辭方張之時,他不假顧,章皇出肅,猥登文陛,昵近耿光,榮耀備至,涯分已踰,顧不出一言論一事,以塞一日之責,反顧慙恧,惶汗浹背,冒沒一出。雖伸叩謝之忱,曠日虛帶,徒積尸素之辜,臣若不知自處,仍因盤礡,則孤恩溺職爲罪甚大,玆不得不披瀝肝血,仰瀆崇嚴。伏乞聖慈,俯垂諒察,亟許鐫削臣職名,以肅朝綱,以安私分,不勝大幸。臣旣不以臺職自居,而適有草草愚見,敢此附陳焉。仰惟我聖上一念憂勤,惟在元元,而元元之休戚,亶係守宰之賢否,其不可不愼簡也明矣。夫唐虞盛際,亦見黜陟幽明,西漢治規,專在奬用淳良,古哲王制治之要,不越乎是矣。目今大政當前,此正另擇守令之時,臣謂申飭銓曹,精白一心,爲官擇人,俾有實效宜矣。陞庠課試,所以培養人材,逐朔考較,法意甚嚴,前後飭敎,非止一再,而近年以來,怠弛成習,風和日長之時,擔閣不行,拖至冬末,草率了當,未見多士作成之效,徒失三餘讀書之工,臣謂另加嚴飭,稍待秋涼,刻期擧行,俾無如前因循之弊宜矣。答曰,省疏具悉。其雖暮年,憶爾祖一也。頃者下敎,意蓋此也。初登臺地,兼附所懷,而二條所陳,言簡意精,問今時弊,舍此誰先?令政院特書兩條,申飭銓曹與太學。旣已行公,爾勿過辭察職。
乙未六月十八日午時,上御集慶堂。藥房入診入侍時,都提調韓翼謩,提調具允鈺,副提調閔百奮,記事官朴思機·宋銓·李益運,醫官方泰輿·吳道炯·鄭允德·徐命緯·柳光翼·康命徽·丁志泰·白文昌,以次進伏訖。翼謩曰,夜間聖候,若何?上曰,一樣。寢睡·水刺之節,若何?上曰,同矣。翼謩曰,昨進大麥米,果爲麥水刺乎?上曰,爲矣。請進湯劑,上曰,此何效乎?翼謩曰,其效大矣。上曰,湯劑前後所服當幾貼?翼謩曰,將萬貼矣。上曰,予本陽氣不足,而三十後益好,惟不循欲故也。上進御湯劑後,請診候,上曰,爲之。泰輿等進前診,退伏奏曰,度數調均,脾胃脈候今日勝矣。上曰,卿等退待下敎。命禮房承旨金思穆書策題,命儒臣韓鼎裕,正書策題後,上曰,注書,誰也?思穆曰,案官朴思機也。上曰,注書則親政出六,而翰林則不出乎?思穆曰,然矣。命退,諸臣以次退出。
乙未六月十八日申時,上御集慶堂。禮房承旨入侍時,右承旨金思穆,假注書宋文輅,記事官宋銓·李益運,以次進伏訖。上命思穆書策題,王若曰,云云。命儒臣上下番,持題紙入侍。賤臣承命出來,召入進前,副應敎韓鼎裕,修撰鄭一祥進伏。上命鼎裕,謄書策題訖,上曰,注書出去,儒生先到者,使之率入。追後入來者,隨到入來。賤臣承命出來,率儒生先到者進伏,上命諸生,以次一一入侍,下詢姓名。命承旨曰,諸生行四拜禮後,懸題則於此處爲之,開場則於崇政月廊爲之。上曰,太學儒生,若是不多,國子長睡乎?知入。賤臣承命出來,還奏太學儒生已來者爲十人,必次次入來云矣。上曰,賢關靑衿之本,而今日莫聞也,則可謂寒心。聞旣來者,於太學,例有試紙助給之事,不來者不助而然。國子長三度加給之後若此,事體寒心。當該國子長,施以不叙之典,其代,令該曹口傳備擬。出傳敎儒臣洪敷海,推袖奏對之際,語意駭妄。上曰,極爲駭然,此兩儒竝停擧。諸臣以次退出。
乙未六月十八日申時,上御集慶堂。藥房入診入侍時,都提調韓翼謩,提調具允鈺,副提調閔百奮,記事官朴思機·宋銓·李益運,醫官方泰輿,以次進伏訖。翼謩曰,俄間酬應多矣,聖候,若何?上曰,一樣。請進御湯劑。上進御後,翼謩曰,今日酬應,似當侵夜,三貼好矣。上曰,置之。翼謩曰,明日亦依例乎?上曰,然矣。命退,諸臣以次退出。
乙未六月十八日二更五點,上御集慶堂。科次入侍時,同副承旨李世孝,大提學李徽之,對讀官韓鼎裕·鄭一祥,假注書宋文輅,記事官宋銓·李益運,以次進伏訖。世孝讀奏諸道狀聞·試官考券。上曰,今日所作,果何如?徽之曰,無善作者矣。上曰,今予欲得者,是直言極諫矣。只考天字軸,上曰,夜已深,退考賓廳,待明入侍,可矣。諸臣以次退出。
上在慶熙宮。停常參·經筵。
藥房都提調韓翼謩,提調具允鈺,副提調閔百奮啓曰,昨日臨軒策士,深夜酬應,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。心一倍氣何諭?次對同入。
中宮殿·惠嬪宮,藥房口傳問安。答曰,知道。
洪景顔啓曰,大臣·備局堂上,依下敎來待矣。傳曰,內局次對同爲入侍。
傳于金思穆曰,禮房承旨與大提學入侍。
金思穆啓曰,大提學科次後,持合考軸來待矣。
傳于金思穆曰,禮房承旨·試官,持試券,同爲入侍。
傳于李晉圭曰,今日兩儒生,紙筆墨給之。
閔百奮,以禮曹言啓曰,卽接成均館所報則,大成殿東北墻門內梧桐古木,年久腐傷,今日酉時量,絶根倒壓云,聖殿至近之地,有此古木顚仆之患,依前例慰安祭,不卜日今二十日設行事,知委,何如?傳曰,允。
洪景顔,以兵曹言啓曰,今六月二十日,文臣朔試射日次,而親臨都政相値,不得爲之之意,敢啓。傳曰,知道。
又以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
乙未六月十九日卯時,上御集慶堂。藥房入診入侍時,都提調韓翼謩,提調具允鈺,副提調閔百奮,記事官朴思機·宋銓·李益運,醫官方泰輿·吳道炯·鄭允德·徐命緯·丁志泰·柳光翼·康命徽·白文昌,以次進伏訖。翼謩曰,夜間聖體,若何?上曰,一樣,而睡則善矣。請進御湯劑。上進御後,請診候。上曰,爲之。泰輿進前診候,退伏奏曰,脈候左右三部度數調均,而脾胃脈候尙不足矣。翼謩曰,脈候不足,酬應亦多,今日則三貼好矣。上曰,爲之。翼謩曰,頃有褥製入之下敎,而臣聽瑩不能聞矣。入侍承史,不爲書納,請當該承史,從重推考。上曰,置之。次對仍入,內局少退。
乙未六月十九日辰時,上御集慶堂。藥房入診入侍時,都提調韓翼謩,提調具允鈺,副提調閔百奮,記事官朴思機·宋銓·李益運,醫官方泰輿·吳道炯·鄭允德·徐命緯·丁志泰·柳光翼·康命徽,以次進伏訖。翼謩請進御湯劑。上曰,八月望日,九月二十九日,只隔一月矣。今日予何心三貼乎?翼謩曰,俄承丁寧下敎矣。上曰,此豈靈丹乎?今日諸臣之心,何以開悟?翼謩曰,更無開悟之事矣。上進御湯劑後,上曰,坐直承旨入侍。右副承旨洪景顔進伏,奏慶尙左水使褒貶等第後,景顔曰,慶尙左水使邊將等第,無一人居下。請當該水使,從重推考。上曰,依爲之。上命右副承旨金思穆書再策題,命與大提學,同在賓廳,待儒生來謄給。命書傳敎曰,京中殿最,皆已限內封進,則松都今無故而限後封進,當該留守推考。命退,諸臣以次退出。
乙未六月十九日辰時,上御集慶堂。大臣·備局堂上,引見入侍,科次同爲入侍時,領議政申晦,右議政洪麟漢,行司直李章吾,行副司直李重祜,禮曹判書尹東暹,右參贊鄭存謙,行副司直李潤成,行副司直洪趾海,行副司直權噵,掌令羅㷜,持平黃宅仁·沈,正言權,副應敎韓鼎裕,對讀官鄭一祥,左副承旨洪景顔,大提學李徽之,右承旨金思穆,假注書宋文輅,事變假注書池德斌,記事官宋銓·李益運,以次進伏訖。上曰,試官先入。李徽之·韓鼎裕·鄭一祥進伏。上曰,合考爲幾張?徽之曰,十張持入,而無如聖敎所作,只有二張僅可矣。上曰,然則只讀其二張,可也。一祥讀試券。上曰,此文則稍有條理乎?徽之曰,合考中此其稍勝者矣。上曰,編末不如首矣。命讀他文。一祥讀奏。上曰,此則俱體矣。徽之曰,然矣。他文則不及此兩文矣。上曰,此兩文中,何者勝乎?徽之曰,先讀之文稍勝矣。上曰,此文無愧於予暮年乎?徽之曰,先讀之文,揄揚太過,而下端亦有直切之言矣。上曰,皆書三下,而先讀之文書一字。思穆拆秘封,讀奏姓名。上曰,誰也?思穆曰,不知矣。上曰,與臺臣同姓乎?知入。賤臣承命,問于臺臣沈,以同姓之意還奏。次拆第二秘封。上曰,此果順義君子也,此宗班果善人矣。上曰,噫,再昨內局入侍,予自知而然矣。昨日臨軒對策,八十年苦心,徒受三十二字,若無此擧,自恧曷勝?嗚呼,今年內其科誠不小,嗟哉暮年,空然設科,以充其名,人雖不喩,自不愧於心乎?昔漢武帝,一張中稱豪傑,果若予意,昨題欲諭而默者,況此帝,憶昔年首稱以敎者,然豈特體昔而已?世間豈有神仙之語?其亦豪傑之言。大抵凡人氣衰則慾勝,理之常也,而此帝心常慕之,嗟哉食色,人之大者,而臥而自衰,嗚呼,其雖衰自望卽高,何不問堯舜,只問漢武乎?此亦意深,昨夜聞數丈,意亦寒心,雖貫,噫,昔年雖節製,有會試之命,將欲體此,今聞二丈,二百餘丈只有此,豈特錚錚佼佼,心切欣喜。雖然,只聞此若賜第,嗟哉暮年,不過爲觀瞻,予豈忍爲此,豈忍爲此?昔漢武爲一董子三策,嗟哉涼德,豈不若漢武乎?更書題以下,入格兩儒,其召於賓廳,製述以入。嗚呼,今此擧,三百年來所無者,嗚呼,八十二歲,惟此彌縫,豈不愧於後世乎?此擧亦飭末世苟且時體之習,況夜已諭,一丈雖得予意,猶欠骨骾,一丈逐條能對,設弊猶勝,而嗟哉首篇,不無贊揚之態,予甚惜也。欲聞此,暮年何有此擧?此予意深也。嗚呼,暮年,雖水欲洗之心,可見今日矣。出傳敎晦及麟漢曰,近日聖體,若何?上曰,一樣矣。晦曰,寢睡·水刺之節,亦何如?上曰,亦一樣矣。晦曰,此開城留守宋淳明狀啓也。以爲農糧告乏,民情渴悶,泰安·礪峴兩倉軍餉留庫中,限折半加分事,請令廟堂稟旨分付矣。軍餉雖曰體重,民情旣如此,則不可無顧念之道,而折半則過多,兩倉留庫中,限三分一,特許加分,以爲及時分給之意分付,何如?上曰,依爲之。出擧條晦曰,今番都政,當出使臣,而今年則無謝恩,當以單使差出矣。上曰,然矣。晦曰,臣於向入書筵時,仰聆東宮發問文義之擧,益知春坊·桂坊之無所異同矣。桂坊亦不可不極擇,故業欲薦進可合之人而未果矣。今聞前監役金養淳,前參奉李沖,閉門讀書,經明行修之士。如此之人,出入書筵,必有所益。今番都政,亦有多窠云,此兩人擬差,似好,故敢達。上曰,所奏誠若予意,依爲之。出擧條上曰,金養淳,誰也?晦曰,故宰臣金應淳之兄也。上曰,然乎?晦曰,東宮發問文義者,非凡儒所可仰對者。上曰,然乎?予甚喜矣。晦曰,朝臣之呈辭受由後,還爲行公者,身病出仕卽例也。刑曹參判金魯鎭,赴衙已過多日,尙不肅命,有關朝體,罷職,何如?上曰,依爲之。出擧條晦曰,宰臣中徐有寧,恬約謹飭之人,朝家所待,固自有異。臣等非不知,一試於相當處,而遠固難便,近且未易,尙今遷就矣。今聞都政,海西有相當窠云,使之首擬,何如?上曰,依爲之。出擧條晦曰,此人甚貧云矣。上曰,若是之甚乎?晦曰,李得宗·徐有寧兩宰臣,以至貧稱,而一則已除廣尹,只餘此人矣。上曰,然乎?麟漢曰,黃景源·金器大,亦以至貧稱矣。上曰,然乎?晦曰,黃景源尤甚者矣。晦曰,日前上前開拆時,吏曹郞廳,以堂上之不卽行公,有命置中考,而郞署中考,例爲遞職,故敢達。上曰,中考蕩滌,可也。出擧條晦曰,日前宣傳官,松根摘奸時,西道以新斫一株被捉,而聞訓將之言,非生松,卽自枯松之中折者執頉云,果如此,則似有參恕之道矣。上曰,勿汰,可也。出擧條晦曰,備局副提調尹養厚,出入籌司,今已三年矣,宜有陞資之道矣。上曰,有窠乎?麟漢曰,秋曹亞堂,俄者作窠矣。晦曰,然則加望以入乎?上曰,依爲之。出擧條晦曰,武臣中有將來之人,預爲儲望,自是當然之道,前兵使李得濟·申大謙兩人,俱以乃父之子,當爲倚奬。臣意則特陞其資,以爲進用之楷,似好,故敢達。上曰,誠是。可謂得其人,依爲之。晦曰,申大謙姑未給牒敍用矣。上曰,給牒敍用,可也。出擧條晦曰,判義禁朴相德,非但除拜已久,方有實恙云,許遞,何如?上曰,許遞可也。晦曰,當品可擬者非不多矣,皆有故云,在前如此之時,多有陞品之例矣。上曰,誰有之乎?晦曰,有趙明鼎·洪樂性矣。上曰,洪樂性爲之,可也。晦曰,當爲加望以入乎?上曰,然矣。予欲下敎,聞此洪樂仁之久礙諸望過矣,欲循其意非公道,不然亦無義意,此後調用事,分付。出擧條晦曰,玉堂·春坊在外者多,摠府亦然云,都政在明,竝改差,何如?上曰,皆許遞,可也。出擧條上曰,臺臣進前。掌令羅㷜,持平黃宅仁·沈,正言權曰,請黑山島圍籬安置庶民罪人李迪輔,亟令王府,拿鞫嚴問,快正王法。上曰,已諭勿煩。出擧條掌令羅㷜,持平黃宅仁·沈曰,請固城縣充軍罪人咸道亨,依本律處斷。上曰,勿煩。出擧條掌令羅㷜,持平黃宅仁·沈曰,請還寢罪人梁成卜,減一律島配之命。上曰,勿煩。出擧條正言權曰,請固城縣充軍罪人咸道亨,依本律處斷。上曰,勿煩。出擧條持平黃宅仁曰,臣才識淺短,言議拙訥,本不合於淸朝耳目之任,而年前見叨是職也,適値邦慶之無前,冒沒出肅,而初登筵席,觸處生疣,致勤嚴敎,臣之醜拙,於是乎盡著矣。縮伏惶愧,愈久而愈深,迺者柏府除命,忽下於退伏鄕廬之中,臣且惶且感,罔知攸措,當此合辭方張之日,不敢稽滯,蒼黃登途,竭蹶趨承,而追惟往日,愧恧益倍,因仍蹲冒,斷無是理。臣何可一刻晏然於臺次乎?請命遞斥臣職。上曰,雖莫知某事,以此爲嫌,其涉太過。勿辭,亦勿退待。出擧條上曰,黃宅仁,誰也?麟漢曰,翼成公後也。上曰,然乎?上曰,松留以區劃事狀請,自處以不老矣。晦曰,猶若少年矣。麟漢曰,出身未久故如是矣。上命拆合考軸。至安周彬,上曰,誰也?麟漢曰,大濟之子,兼濟之姪也。上曰,然乎?安兼濟善文矣。晦曰,其父故都正安楷,善於策文有石,故其子孫着實工夫矣。上曰,左相善表云矣。麟漢曰,然矣。今日有實恙,不得入來矣。上曰,予已知矣。上曰,儒生二人來待與否,其家在於何處知入。賤臣承命出來,以姑不入來,不知其家之意還奏。上命書策題,令禮房召被抄二人,於賓廳製入。大臣·備堂及禮房承旨·諸試官·臺臣·玉堂竝先退。景顔讀奏慶尙左水營褒貶題目後,景顔曰,卽伏見慶尙左水使李邦緯今春夏等褒貶啓本,則邊將無一人居下,殊無嚴明殿最之意,推考警責,何如?上曰,依爲之。出擧條諸臣以次退出。
乙未六月十九日酉時,上御集慶堂。科次入侍時,右承旨金思穆,大提學李徽之,應敎韓鼎裕,修撰鄭一祥,記事官朴思機·宋銓·李益運,以次進伏訖。上命儒臣,讀奏一人試券。上命批曰,此文有人事矣。徽之書等後,上命書傳敎曰,嗚呼,今番此擧,本雖誠淺,此則至誠,噫,漢武三策後,復今此擧,幾千餘年,爲此科得此人,暮年深喜。況兩處命批,居首沈樂洙,再試三下,其文尙有餘策可尙。嗟今暮年,得此人益庸尙矣,直付殿試。之次李厚圭初抄其旣同等,再抄亦能三下。嗚呼,此幾千年後再擧也,旣免次等,嗚呼,八十二歲暮年,豈惜一人,況璿派乎?一體直付殿試。出榻敎上曰,入格儒生入侍。出榻敎儒生沈樂洙·李厚圭進伏。上曰,汝何居?樂洙曰,在鑄洞矣。厚圭曰,在駱洞矣。命誦試券文,厚圭不能誦,樂洙連誦數行。上曰,難矣。今日設科之意,欲得董仲舒矣,果得之矣,何必三策?命翰林濃墨呼新來退出後,上曰,宗班子孫之如此,誠不易矣。上曰,內局入侍。出榻敎都提調韓翼謩,提調具允鈺,副提調閔百奮,醫官方泰輿,以次進伏訖。上曰,卿等勸建功之時,若曰以此支撑,可矣,若曰以此益勝,則過矣。翼謩曰,有效無害,何爲不勝?請進御湯劑。上進御後,翼謩曰,明日亦依例乎?上曰,明日親政,必益勸矣。翼謩請遞,上命書傳敎曰,旣諭,都提調內局兼帶許遞,其代,右相爲內局都提調。上曰,坐直承旨入侍。右副承旨李晉圭進伏。內局·玉堂·大提學·禮房,以次退出。
上在慶熙宮。停常參·經筵。
藥房都提調洪麟漢,提調具允鈺,副提調閔百奮啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今當親政,曷勝予懷?嗟哉暮年,此亦爲國,氣何暇諭?待敎入侍。
中宮殿·惠嬪宮,藥房口傳問安。答曰,知道。
傳于李晉圭曰,兩銓先爲詣閤。
傳于閔百奮曰,兩銓與內局同入,而扁鵲則勿入。
洪景顔,以兵批言啓曰,景福宮衛將魚彰水·洪鼎瑞,昌德宮衛將金成,俱以病難供職,呈狀乞遞,竝今姑改差,何如?傳曰,允。
掌令羅㷜,持平黃宅仁·沈,正言權啓曰,請黑山島圍籬安置庶民罪人李迪輔,亟令王府,拿鞫嚴問,快正王法。答曰,已諭勿煩。
掌令羅㷜,持平黃宅仁·沈啓曰,請固城縣充軍罪人咸道亨,依本律處斷。請還寢罪人梁成卜,減一律島配之命。答曰,勿煩。
正言權啓曰,請固城縣充軍罪人咸道亨,依本律處斷。答曰,勿煩。
親政。吏批,判書鄭尙淳進,參判徐命善病,參議洪檢進。
洪樂仁爲吏曹參判,尹行晉爲吏曹佐郞,李鼎運爲兵曹正郞,閔師伯爲造紙別提,吳泰讓爲掌苑別提,尹定國爲典設別提,李銖爲禮賓主簿,金載均爲引儀,尹養厚爲刑曹參判,洪樂性爲判義禁,康堯愼爲引儀,金履鐸爲淸風府使,李成祜爲盈德縣令,李鳳模爲狼川縣監,尹光禮爲泰安郡守,柳雲羽爲文川郡守,李德溥爲北靑府使,柳戇爲寧海府使,李匡垕爲舒川郡守,朴景新爲孟山縣監,朴忠行爲安奇察訪,權煒爲司圃別提,宋持敬爲尙衣主簿,尹光孚爲繕工主簿,李得濬爲司宰直長,李周憲爲宗簿直長,權綜爲濟用直長,任屹爲金海府使,李仁彬爲朔州府使,李潤彬爲中和府使,行副護軍李得濟,前兵使申大謙,以上今加嘉善,加資事承傳。居山察訪申大億,今加通政,軍器公廨新備修補之功,加資事承傳,內需司別座單徐有行,書題單崔益齡,李顯紀爲和順縣監,洪相文爲安義縣監,朴載潤爲長興府使,蔡顯一爲金川郡守,李漢興爲明川郡守,鄭忠彦爲幽谷察訪,任靖周爲典牲主簿,林濬浩爲司饔主簿,李大永爲典牲奉事,韓大裕爲司饔奉事,朴鳴漢爲濟用奉事,徐有後爲掌苑奉事,趙光逵爲尙瑞直長,徐有寧爲谷山府使,李榮鳳爲靑巖察訪,金必鐸爲鎭海縣監,李正模爲永川郡守,金基大爲工曹參議,朱命一爲內資主簿,李商逸爲義興縣監,洪相格爲三嘉縣令,尹得徽爲懷德縣監,閔致協爲樂安郡守,權必稱爲光陽縣監,朴長奠爲咸鏡都事,趙光逵爲瓦署別提,沈命吉爲尙書副直長,金宗澤爲純陵奉事,申昕爲掌令,兪彦修爲獻納,尹得宗爲正言,李泰永爲說書,李光玄爲監察,沈和鎭爲贊儀,朴鼎源爲同福縣監,金漢燁爲珍島郡守,金載東爲南海縣監,李衛廷爲居山察訪,李徽之爲吏曹參判,沈命吉爲尙瑞直長,李曾祜爲繕工副奉事,閔百遠爲眞寶縣監,任希雨爲校理,洪樂任爲副校理,李勉修爲副校理,李得永爲文學,崔致白爲典籍,朴思機爲典籍,宋文輅爲典籍,鄭東閔爲濟用判官,金基厚爲戶曹正郞,李東植爲戶曹佐郞,林重遠爲燕岐縣監,吳鵬南爲昌樂察訪,任嵂爲甲山府使,李耀爲茂山府使,閔範洙爲會寧府使,趙鎭完爲尙瑞副直長,徐有龍爲監察,洪樂性爲冬至使,徐有臣爲副使,金鎭善爲書狀,曺學臣爲吉州牧使,金養厚爲豐德府使,洪履海爲宗廟副奉事,魏樂祖爲濬源殿令,曺允精爲禮山縣監,文彩五爲司藝,崔星鎭爲儀賓都事,命淳爲戶曹佐郞,白東煥爲南部都事,禹禎鳳爲社稷令,曺命楫爲柒谷府使,朴世潤爲彦陽縣監,吳載徽爲軍威縣監,李攀龍爲德陵直長,朴永秀爲敦寧判官,鄭益儉爲戶曹正郞,金璟爲禮曹佐郞,李德泓爲義陵奉事,姜聖鳳爲兵曹佐郞,趙學晉爲平寺令,丁彙東爲軍器主簿,崔遠起爲軍器主簿,朴弼瑞爲內贍主簿,任遫爲長興主簿,朴尙春爲智陵參奉,吳尙慶爲安陵參奉,玄啓實爲假引儀,申師顯爲漢城判官,趙載完爲軍資判官,金重行爲漢城主簿,朴弼瑞爲禁府都事,金純澤爲獻陵令,尹得弘爲恭陵令,趙光逵爲敦寧主簿,林濬浩爲監察,安重一爲假引儀,兪漢敦爲司饔主簿,柳光命爲瓦署別提,尹尙東爲司饔奉事,柳光命爲監察,林濬浩爲刑曹佐郞,鄭重羽爲內贍主簿,羅昌郁爲瓦署別提,任靖周爲監察,安任權爲校檢,睦祖洙爲監察,李錫稷爲典牲主簿,典籍三單金觀欽·宋重鉉·李範和,養賢主簿單金觀欽,西學訓導單金載聲,成均博士單崔錫春,學正單金應麟·鄭徵最,學諭單金,養賢奉事單金養純,金斗應爲內寺敎官,朴始榮爲敦寧參奉,韓重裕爲莊陵參奉,申大權爲徽寧殿參奉,任希游爲泰陵參奉,金善材爲肇慶廟參奉,閔昰祥爲肇慶廟參奉,丁述祖爲慶基殿參奉。
親政。兵批,判書金鍾正進,參判安兼濟進,參議宋鍈進,參知金漢老進。
訓鍊主簿單韓之喆,本院居官判官徐在淵,主簿禹德運·朴聖福·金漢明以上減下,副護軍申大謙·李長燁·申大觀·李弘祥·權必稱·方泰輿·尹僖東,副司果金魯直·李文喆,副司正洪啓漢·洪龍運,同知魚彰水,僉知三鄭游良·趙完玉·朴師德,金孝大爲都摠管,西平君煋爲副摠管,沈益聖爲副摠管,金漢謙爲羽林將,李宗胤爲忠翊將,許侙爲咸鏡中軍,南光默爲安東營將,高遠喆爲昌德將,高廷協爲昌慶將,李澄萬爲慶尙右兵虞候,趙蒙錫爲京畿中軍,任道東爲訓鍊判官,趙命說·鄭重赫·鄭弼基爲訓鍊主簿,吳載衡爲江華中軍,林永老爲南虞候,李光洙爲訓戎僉使,崔道敏爲方踏僉使,朴尙復爲注文僉使,李章漢爲內禁將,南舞兢爲羽林將,沈潭爲五衛將,金有聲爲蝟島僉使,白師誾爲訓鍊正,凝善君爔爲副摠管,李吉培爲都摠經歷,金壽齡爲臨淄僉使,金慶弘爲唐浦萬戶,金致和爲鍊浦萬戶,李禹濟爲薪智島萬戶,鄭東賓爲西平萬戶,李昌得爲舒川萬戶,朴天衡爲北評事,權得中爲古埮山別將,李繼聖爲神門別將,金禹復爲景福將,金商潤爲獜山僉使,沈爲許沙僉使,吳春白爲五老梁萬戶,金采河爲玉江萬戶,白役樂爲在德萬戶,成枝東爲寅火堡萬戶,朴相海爲晉州監牧官,金福壽爲金烏別將,林慶春爲保山別將,吳載重爲訓鍊僉正,李彦章爲阿吾地萬戶,李德彙爲九月山城別將,康輔完爲阿山萬戶,同知單洪鼎瑞,金麗海爲五衛將,閔致協爲訓鍊副正,李球爲訓鍊僉正,李光玄爲訓鍊判官,李鼎秀爲江原中軍,金致五爲宣傳官,朴師德爲忠淸監營中軍,柳文植爲都摠經歷,白鳳麟爲北虞候,趙國鎭爲蔚山僉使,李爲加德僉使,李延弼爲訓鍊副正,金㷞爲宣傳官,李慶鄕爲忠壯將,金命赫爲中樞經歷,李光玄爲全羅右水虞候,閔百恒爲都摠都事,金命耉爲武兼,李光國爲慶尙中軍,申大順爲都摠經歷,鄭雲達爲高山里僉使,金宗耀爲中樞都事,成隅爲訓鍊主簿,趙逸鎭爲神方萬戶,張集紹爲平南萬戶,李泰協爲從浦萬戶,金天健·安星霽爲景福將,申大益爲訓鍊判官,沈光運爲訓鍊主簿,安允奭爲都摠都事,金魯成·李弘遠爲都摠經歷,李邦福·金聖麟·李尙顯爲訓鍊主簿,吳載重爲宣傳官,姜柱植爲昌德將,李柏龍爲都摠都事,李泰亨爲武兼,李長潝爲訓鍊主簿,趙城爲訓鍊僉正,李耀·權綸爲都摠都事,申晤爲訓鍊判官,權璹·尹範敍·金輔明·李商五爲訓鍊主簿,李亨默爲訓鍊判官,鄭宅興爲武兼,曺希元爲夞怪萬戶,柳文範爲羅暖萬戶,申大坤·李潤培·金樂祜·沈緯鎭·金魯正爲宣傳官,尹守調·鄭益華爲東通參軍,金處憲爲武兼,金吉行·桂德周·金鼎九爲部將,邊聖淳·張錫祚·張齊賢·安思愼爲守門將,文廷周爲昌慶將,韓之喆爲壽洞萬戶,李汝翼·張志濟·李潤宰爲武兼,金養淳爲副率,趙鎭寬爲侍直,李沖爲洗馬權管秩,李邦翊爲馬馬海,車錫裕爲栗浦,申弼潤爲安原,金辰明爲大坡兒,吳泰亨爲廣坪,沈夢說爲甲岩,鄭復恒爲吾村。
注書朴思機遷轉代,柳誨爲假注書。
假注書宋文輅遷轉代,柳河源爲假注書。
傳于李晉圭曰,明日謝恩中,初謝恩人,內局同爲入侍。
洪景顔,以御營廳·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
乙未六月二十日卯時,上御集慶堂。親政入侍時,上曰,內局入侍。出榻敎都提調洪麟漢,提調具允鈺,副提調閔百奮,記事官朴思機·尹宗彦·李益運,醫官方泰輿·吳道炯·鄭允德·徐命緯·柳光翼·康命徽·白文昌,以次進伏訖。麟漢曰,夜間聖候,若何?上曰,一樣矣。寢睡·水刺之節,亦若何?上曰,同矣。中宮殿氣候,若何?上曰,一樣矣。王世孫氣候,若何?上曰,善在矣。請進御湯劑,上進御後,請診候。上曰,置之。退待下敎。未時內局入侍事。出榻敎三提調以次進伏,請進湯劑。上進御後,命退。三提調以次退出。
乙未六月二十日辰時,上御集慶堂。親臨都政入侍時,吏曹判書鄭尙淳,參議洪檢,兵曹判書金鍾正,參判安兼濟,參議宋銓,參知金漢老,行都承旨閔百奮,左副承旨洪景顔,記事官朴思機,假注書宋文輅,記事官尹宗彦·李益運,以次進伏訖。上曰,親政,國之重事,暮年今爲,憶昔盛世,今雖强爲,曷勝予懷?今此政異於前,一心惟公,生民休戚,係於字牧,字牧擇擬,況邊將,一自登科後,只抱紅牌,自歎牖下者多,況初入仕,漢明豈云應列宿宰百里,皆由於此,況今政乎?爲官擇人,擧沈滯事,申飭兩銓,皆在親政。東銓沈滯檢擬,尙今嘉焉,另飭銓曹。出榻敎上曰,十考十上,五考五上,純褒抄啓守令·邊將,另加錄用。於敎官,雖內侍敎官·童蒙敎官,於三朔陞六,與大君王子師傅同,於今雖童蒙敎官能擇人,予庸嘉之。況內侍敎官今番入侍下問,一則今政陞六,一則冬政陞六云。一體擇擬事,申飭,一重臣·一宰臣,莫知如此,昨聞領相所奏,一宰臣事勢然矣。一重臣曾經道臣而亦若此,誠可貴也。令番政善地擇用。出傳敎尙淳曰,本曹參判徐命善有實恙,今日不得入來矣。上曰,吏曹參判許遞,其代先備擬,待下批牌招參政。出傳敎尙淳曰,本曹郞廳李成運,亦不得入來矣。上曰,吏曹郞廳李成運,一體許遞。今政備擬。出傳敎尙淳曰,本曹郞廳二員,昨日雖有蕩滌之命,未有分揀之命,故敢達。上曰,吏郞二員,一體分揀蕩滌。出傳敎尙淳曰,今都目大政,各岐仕備應遷者,相避及未準朔監察·禁府都事·戶曹·刑曹·工曹·漢城府·平市署·五部都事,各司久任時推人員,竝擬,何如?上曰,允。出擧條尙淳曰,吉州牧使,今當差出,而本州以防禦重地,物衆地大,素稱難治,不可不擇差。本道有聲績未準朔守令,竝擬,何如?上曰,允。出擧條尙淳曰,玉堂闕員,今當差出,而擬望之人乏少,相避竝擬,何如?上曰,允。出擧條尙淳曰,守令多窠,今當差出,而未準朔禁軍將及營將·邊將·虞候·中官·守令·察訪·都事,竝擬,何如?上曰,允。出擧條尙淳曰,四館陞出六品之時,有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之例矣。今春夏等褒貶,不得爲之,故當出六品者,未免積滯,依例遷轉,何如?上曰,允。出擧條尙淳曰,今日大政祿都目兼行之意,敢啓。上曰,知道。出擧條鍾正曰,訓鍊正今當差出,而擬望之人乏少,外任竝擬,何如?上曰,允。出擧條鍾正曰,訓戎僉使今當差出,而擬望之人乏少,未準朔禁軍將,竝擬,何如?上曰,允。出擧條上曰,於武弁,昔則異此,於今曾經防禦使者皆若此,於防禦使,亦有沈滯者,申飭銓曹,另加調用。出傳敎百奮讀奏政望,至兵曹正郞望,上曰,首望,誰也?百奮曰,下番翰林之兄也。至北靑府使望,上曰,誰也?百奮曰,北道人矣。上曰,然乎?至安義望,上曰,洪相文,益三之子矣。百奮曰,然矣。上曰,吏參承牌與否知入。賤臣承命出來,以違牌之意還奏。上曰,初望若此,勢固然矣。今姑許遞,卽爲備擬,牌招參政。出傳敎百奮曰,屢經非初望矣。上曰,然乎?上曰,噫,文臣猶然,況數百武科者乎?徒抱紅牌,沈滯遐方者多,曷勝其數,況今親政乎?必也恢公事,申飭西銓。出傳敎上曰,駕後禁軍,有過二十年者,本廳久勤,偶然而然乎?駕後駕前異於他,果有前例乎?問啓。出傳敎上曰,今番親政,兩注書·尙瑞院官員,依例陞六。出傳敎至谷山府使望,上曰,其人矣。百奮曰,自有承傳矣。上曰,末仕皆區處乎?尙淳曰,今方次次陞遷,末仕可以區處矣。上曰,注書書闕記乎?百奮曰,方書之矣。上曰,凡入侍,帽頭幾着席,而近者中官半擧頭,故史官亦若此,此後申飭。出傳敎百奮曰,臣未能申飭,承此下敎,臣惶恐待罪矣。上曰,於知申何有?上曰,近來國綱解弛,俄者下敎之後,入侍中官,猶不爲着席,次官甚焉。故有疑史官,下敎,果堂下中官,渠兒時若此可也,焉敢若此?入侍中官,越俸一等,堂下中官,越俸二等,以懲驕慢。出傳敎至刑曹參判望,上曰,昨有下敎者矣。百奮曰,然矣。至副校理望,上曰,洪樂任年幾何?百奮曰,三十五矣。上曰,一弛一張,文武之道,吏曹參判下敎,可謂斟量。儒臣洪樂任,牌招察任,於他職非私故,亦非兩司,則其令依例備擬事,分付銓曹。出傳敎至衛將望,上曰,爲此則有追榮乎?百奮曰,付同前然後,有追榮矣。上曰,俄者下敎,則入侍中官其敢坐,今方下敎,而亦不低頭,萬萬寒心,加越俸三等。出傳敎上曰,昔在春邸時,入侍中官,不爲低頭,奏不掩口,請推其人,卽黃晸也。庶可有紀綱,而於今以君視昏,放恣無憚,於常時任自以步入侍時,其品亦然,曷勝寒心?昔則堂二郞二,左右入侍,於今只有一人,此亦勝於春邸入侍,而若此若此,若不嚴飭,當該中官,恃其莫視,將同坐其君,後復若此,當下敎,當該中官,令該府單褌決杖一百,以樹紀綱。其不敎者,付籤內府,以此申飭內府。出傳敎至內侍敎官望,上曰,金斗應,誰也?百奮曰,前參議金相定之子也。至慶基殿參奉望,上曰,丁述祖,誰也?百奮曰,似是丁範祖之族矣。吏堂先退。上曰,兵批今餘幾望?鍾正曰,不過四五望矣。上曰,速速書入,可也。景顔讀奏諸道狀啓後,竝退出。
乙未六月二十日酉時,上御集慶堂。藥房入診入侍時,都提調洪麟漢,提調具允鈺,副提調閔百奮,記事官朴思機·宋銓·李益運,醫官方泰輿,以次進伏訖。麟漢曰,今日酬應浩多,聖候,若何?上曰,一樣矣。麟漢曰,臣見落點,則欽仰聖聰之留意也。請進湯劑,上進御後,上曰,診之。泰輿等進前,次次診候,奏曰,度數調均,滑體與脾胃脈候益勝矣。麟漢曰,初伏之際,不得不三貼也。命退,諸臣以次退出。
上在慶熙宮。停常參·經筵。
藥房都提調臣洪麟漢,提調臣具允鈺,右承旨金思穆啓曰,昨日親臨大政,酬應旣多,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予懷千萬,氣則一樣,待敎入侍。中宮殿·惠嬪宮,藥房口傳問安。答曰,知道。
金思穆,以內醫院官員,以都提調·提調意言啓曰,副提調閔百奮,今日問安,不爲仕進,卽爲牌招,備員入侍,何如?傳曰,允。
傳于李世孝曰,判尹旣見之,置之。今日謝恩人,內局入侍,同爲入侍。
洪景顔,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
以副校理洪樂任牌不進罷職傳旨。傳于李世孝曰,只推。
傳于李世孝曰,內局入侍。
傳于李晉圭曰,坐直承旨,同爲入侍。
傳于李晉圭曰,騎馬二匹立之,宣傳官二員,馳往江上,看船以來。
傳于李晉圭曰,騎馬二匹加立,宣傳官姑爲留待。
傳于李晉圭曰,中官崔鳳佐記過,前排待令。
備忘記,今日令兩宣傳,見稅船來,則公然以奏,見何處船云。嗚呼,今予心一心在運船,則頃以命見,其問殊常,更令東則中官,西則宣傳,尙無消息,其涉訝之,命見漕運者,見津船而來,此中官常稱萬古小人者,非漕運船,今何稽滯?況問於政院,稅船皆到云,未入倉者亦多,今者所稟,其涉異常。雖誤聞,遲滯宣傳官,亦涉駭然。旣問之後,莫重漕運津船,只見此來,此等中官,將焉用哉?以此下敎,當逐開陽門,此輩何足道,以此分付後,越俸三等以逐。宣傳官卽新進生疎之致,參酌分揀。
閔百奮,以吏曹言啓曰,本曹佐郞金翊休呈狀內,身病猝重,不得察任云,今姑改差,何如?傳曰,允。
李晉圭,以訓鍊都監言啓曰,去夜犯夜人,無被捉之意,敢啓。傳曰,知道。
李晉圭,以一二所巡廳·左右捕廳言啓曰,去夜犯夜人,無所捉之意,敢啓。傳曰,知道。
司諫宋濟魯,掌令申昕·羅㷜,持平黃宅仁·沈,正言權啓曰,惟我殿下五十載建極之功,陶成平蕩之化,爲今日臣子,孰敢以黨之一字,萌於心發諸口,而乃者大逆罪人南絳老之一啓,背公死黨之心,綻露無餘。旣已定法,則罪人李迪輔之不先不後,闖進一疏,雄唱雌和,節節巧慘,渠苟有一分人心,焉敢放恣叵測之至此哉?其負國家無臣節,甘心私黨之類,不可一刻容貸於覆載之間。請黑山島圍籬安罪庶民罪人李迪輔,亟令王府,拿鞫嚴問,快正王法。答曰,已諭勿煩。
掌令申昕·羅㷜,持平黃宅仁·沈啓曰,宮城宿衛,何等嚴重,而咸道亨之肆然踰越,自有當律,充軍之命,雖出於好生之德意,論其罪犯,不可充軍而止。請固城縣充軍罪人咸道亨,依本律處斷。罪人梁成卜,酌處之命,實出於我聖上順時行仁之盛意,孰不欽仰,而第念刀刺致死,渠旣自服,年滿二十,非比蒙騃,此而見放,則死者之冤,旣無以慰,方來之憂,有難勝言。三尺至嚴,不可容貸。請還寢罪人梁成卜減一律島配之命。答曰,勿煩。
司諫宋濟魯,正言權啓曰,充軍罪人咸道亨之踰越宮墻,自有當律,前後處分,雖出於我聖上好生之德意,身爲禁旅,闖越至嚴之地,論其罪犯,實無一分容貸之道,不可充軍而止。請固城縣充軍罪人咸道亨,依本律處斷。新除授正言尹得孚,時在慶尙道星州地,請斯速乘馹上來事,下諭。答曰,勿煩。下諭事依啓。
通政大夫工曹參議臣金基大疏曰,伏以臣,早失所恃,無他兄弟,嚴事慈覆,父子爲命,獲戾神天,先臣捐背,臣則頑如木石,不能下從,視息苟存,歲月屢更,俯仰穹壤,此何人哉?我殿下隱卒崇終,恩禮曠絶,特下十行之綸,深示悼惜之念,幽明感結,圖報無地。不自意騎省寵擢之命,遽下於三年不呼之餘,驚惶感激,涕淚無從,不孝如臣,無狀如臣,何以得此於聖明?此固出於追念先臣,不棄其孤之聖意也。伊時臣適在楸下,旋卽遞解,未暴情懇,只切悚惶。曾未幾何,又有此水部新命。在臣分義,惟當竭蹶趨肅,以伸犬馬之戀,而顧臣餘殃未艾,積憊成疾,風發而肢體痿痺,痰結而語言艱澁。首尾期年,刀圭罔效,自分癃廢,實無復起爲人之望。束帶趨朝,不可以時月期也。宛轉床玆,欲起還仆,百爾思量,承膺無路,瞻望雲天,益增耿結之忱,玆不得不疾聲呼籲於天地父母之前。伏乞聖慈,俯垂矜諒,亟命削臣見職,仍治臣瀆擾之罪,以安微分,以肅朝綱,千萬幸甚。答曰,省疏具悉。聞相奏豈特此?纔聞此憶爾祖,予懷曷勝?今予若此,爾何逡巡?勿過辭,從速察職
乙未六月二十一日辰時,上御集慶堂。藥房入診,守令同爲入侍時,都提調洪麟漢,提調具允鈺,右承旨金思穆,假注書柳誨,記事官尹宗彦·李益運,醫官方泰輿·吳道炯·鄭允德·徐命緯·康命徽,以次進伏訖。麟漢曰,夜來聖候,若何?上曰,特甚矣。麟漢奉進湯劑,上進御訖。上曰,判尹金孝大,俄者見之,未知貌狀之如何?而其父與予同庚,其叔與延齡同庚,國舅於先朝亦若此,誠非偶然矣。麟漢曰,誠貴矣。上曰,日前知申及禮房,同爲召見,兩家予常恃矣。麟漢曰,臣聞判尹之言,則其考亞卿贈職特命,故今爲正卿,而目下不敢加贈矣。上曰,其心貴而過矣。麟漢請診候,上許之。泰輿等診候訖,退伏奏曰,脈候左右三部度數調均,胃脈·滑體,一樣差勝矣。上曰,藥房提調,持湯劑更爲入侍。出榻敎麟漢奉進湯劑,上進御。上曰,禮房之祖,贈亞卿乎?麟漢曰,然矣。命書傳敎。麟漢曰,承旨以其家事,故不敢書之矣。上曰,似然矣。命書傳敎曰,都承旨牌招入侍。上曰,近日則寢睡甚安穩矣。泰輿等曰,寢睡安穩則好矣。麟漢曰,中宮殿進御湯劑五貼製入矣。上曰,有效而似太溫矣。泰輿等曰,溫後有效矣。上曰,中宮殿與惠嬪賢,故無間然,予甚恃之矣。麟漢曰,自古聖人,每稱齊家治國平天下,於此尤可見聖德矣。上曰,世孫賢矣。麟漢曰,聖敎如此,非但臣民之幸,宗社之慶矣。上曰,世孫於凡事不泛矣。頃日科次時,予則以壯元爲第二,而世孫聽其文,辨其壯元矣。上曰,守令入來乎?思穆曰,竝入來矣。命諸守令,鱗次入侍。下詢職姓名及七事,至金海府使任屹,命書傳敎曰,知名已久,故付標而因下問。聞相臣所奏,其父有命而未果云,聞甚嗟惜。此後防禦使,待窠調用。諸臣以次退出。
乙未六月二十一日申時,上御集慶堂。藥房夕入診,坐直承旨同爲入侍時,都提調洪麟漢,提調具允鈺,副提調閔百奮,假注書柳誨,記事官尹宗彦·李益運,右副承旨李晉圭,醫官方泰輿等,以次進伏訖。麟漢奉進湯劑,上進御。請診候,上許之。泰輿等診候訖,退伏奏曰,脈候與朝診一樣矣。上曰,三貼效乎?今日則特甚矣。麟漢曰,豈可責效於一二間乎?上曰,諸醫不知矣。麟漢曰,諸醫長時診候,故有的見矣。百奮曰,頃日御製賡韻,領敦必欲親上矣,有病未果,只呈賡韻於政院矣。命賤臣持入。麟漢曰,領敦今番必欲親呈,兼爲承候,緣病曠日,未果云矣。上曰,何如是病弱也?百奮讀奏賡韻訖。上曰,感激如彼矣。命書傳敎曰,憶昔年偶然製,豈特此惟府院,其雖然曰一詩,卿何聞有此擧,今日知今知申,豈偶然?予懷倍,頃者見欲一問,今予氣其誠難,此等時聞賡韻,曷勝懷?心萬倍。嗟,卿氣何强忍,爲卿悶難卿心。嗟,此事古豈有?同粧帖受藏焉。以此觀其可知,令內局加助蔘,加善攝,知予意。仍傳曰,遣史官傳諭于金領敦寧。上曰,領敦父知申祖誠忠矣,於國血誠矣,今則無如此人矣。麟漢曰,知申祖視國如家云矣。其兄弟皆爲國盡力,今則殿下難得如此人矣。諸臣以次退出。
上在慶熙宮。停常參·經筵。
藥房都提調洪麟漢,提調具允鈺,副提調閔百奮啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。問今日其何日,己卯年舟梁日,誠冥然曷勝慨,若此日建功何,自從容踰其日,待下敎入侍焉。
中宮殿·惠嬪宮,藥房口傳問安。答曰,知道。
傳于金思穆曰,內局入侍,坐直承旨,同爲入侍。
備忘記,傳于李世孝曰,今日何日,憶昔己卯,予懷曷勝?嗚呼,國舅家,米太各五石,紬綿各十疋輸納。
備忘記,貼身于席,其何酬應,脈勝强飮,扁鵲計中,建功揚揚,況命次對,其欲便休,聞卿等休,予當水刺,速休速休。
傳于閔百奮曰,聞雨聲心自悶,抑何心飮建功。
備忘記,傳于洪景顔曰,頃者次對旣進定,五日次對,進定於明日。
洪景顔啓曰,明日次對,兩司長官,當爲進參,大司憲趙德成,待開門牌招,以爲入侍之地,何如?傳曰,允。
備忘記,傳于洪景顔曰,頃者庸中官,命稅船誤見船,命宣傳待開門,見稅船以來奏。
備忘記,傳于李世孝曰,庚子以前少年中官,雖今有者,年近八十,其中少年,今踰回甲,興惟及此,懷何抑懷何抑?此則爲今長番者,差備則年踰九十者,南衙耆社,自有其年,北寺勝焉,中庶特甚,於爲歲饌,加十歲者居多,此年世界復揚揚,此豈曰得其壽?誠八九十,九十君曷勝慨然,曷勝慨然?此時豈若此,曷勝慨曷勝慨?聞內局休,予今亦休。
李世孝,以侍講院言啓曰,本院新除授文學李得永,時在忠淸道結城地,說書李泰永,時在京畿廣州地,書筵入番事緊,斯速乘馹上來事,下諭,何如?傳曰,允。
閔百奮,以吏曹言啓曰,新除授會寧府使閔範洙戶奴呈狀內,矣上典自月初,忽得浮漲之症,腹部膨脹,喘氣隨劇,不能運動,坐而達曙。雖房闥之間,不能運動,以此病狀,萬無肅命之望云。病狀旣如是沈重,則不可强令赴任,依例罷黜,何如?傳曰,允。
有政。吏批,判書鄭尙淳呈辭受由,參判李徽之未肅拜,參議洪檢進,同副承旨李世孝進。吏批啓曰,判書鄭尙淳呈辭受由,參判李徽之未肅拜,小臣獨政未安,何以爲之?敢稟。傳曰,只出緊任。以李性吾爲吏曹佐郞,鄭興曾爲會寧府使,贈吏參金後衍,贈吏判例兼,判尹金孝大考。
兵批,判書金鍾正呈辭受由,參判安兼濟病,參議宋鍈病,參知金漢老入直進,同副承旨李世孝進。兵批無政事。
金思穆啓曰,大司成尹象厚,除拜後過三日,不爲出肅,依定式推考警責,仍卽牌招察任,何如?傳曰,允。
洪景顔,以禁衛營·一二所巡廳·左右捕廳言啓曰,去夜犯夜人,無所捉之意,敢啓。傳曰,知道。
司諫宋濟魯,掌令申昕·羅㷜,持平黃宅仁·沈啓曰,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上答曰,已諭勿煩。掌令羅㷜,持平黃宅仁·沈啓曰,請固城縣充軍罪人咸道亨,依本律處斷。措辭見上答曰,勿煩。又啓曰,請還寢罪人梁成卜,減一律島配之命。措辭見上答曰,勿煩。司諫宋濟魯,正言權啓曰,請固城縣充軍罪人咸道亨,依本律處斷。措辭見上答曰,勿煩。
乙未六月二十二日午時,上御集慶堂。藥房入診,坐直承旨,同爲入侍時,都提調洪麟漢,提調具允鈺,副提調閔百奮,假注書柳誨,記事官宋銓·李益運,同副承旨李世孝,醫官吳道炯·鄭允德·徐命緯·柳光翼·康命徽·白文昌,以次進伏訖。麟漢曰,夜間聖體,若何?上曰,特甚矣。麟漢封進湯劑,上進御。麟漢請診候,上許之。道炯等診候訖,以次退伏奏曰,脈候左右三部度數調均,胃脈滑體,比昨差勝矣。上曰,予氣如此,而脈度稍勝云,誠異矣。方泰輿入來乎?麟漢曰,病未得待令矣。上曰,今日則只一貼,可也。麟漢曰,此下敎不敢奉行矣。臣等伏見備忘下者,以今日重逢己卯舟梁日爲敎,己卯回甲,聖上豈不重逢乎?上曰,今日入內殿,甚艱辛矣。上曰,戶判之任最難云矣。麟漢曰,然矣。上曰,權以鎭爲戶判,其時大臣,以書相賀云。權於戶判,果善爲矣。麟漢曰,然矣。上曰,昨日領敦家,人蔘出送乎?麟漢曰,已輸送矣。上曰,其數幾何?對曰,前例一兩矣。上曰,領敦之病,今則向差乎?麟漢曰,少減矣。命書傳敎曰,昨日下敎,而內局未諭,故欲爲下敎下問,其果擧行而只一兩云,加下一兩事,分付。麟漢曰,臣等退待下敎矣。上曰,予不答矣。麟漢曰,日已過午,一貼更爲煎入乎?上曰,藥房提調,持湯劑更爲入侍。出榻敎麟漢曰,昨日以判尹家贈職事,命書傳敎,禮房以其家事,不敢書之,故未果矣。上曰,然矣。以特贈亞卿,不爲加贈云,誠過矣。命書傳敎曰,判尹宜乎贈職,而尙今寥然,故昨日下問,其心可尙,極涉過矣。旣聞今日開政,依例下批。李世孝讀奏公事,至湖西伯狀,命書傳敎曰,一自申聞鼓之後,猥濫者太多,故有此敎。今聞忠淸監司査啓果然,其何回啓,依啓聞施行,以懲猥濫之習。麟漢奉進湯劑,上進御。諸臣以次退出。
上在慶熙宮。停常參·經筵。
藥房都提調洪麟漢,提調具允鈺,副提調閔百奮啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣益苶建功功,視一樣建功功,加重聽建功功,可笑脈敢何能?諸扁鵲何足道?彼建功可棍百,何以然?恃公卿自揚揚,今特甚何默默?日三飮曷勝悶?敢自功欺一世。諸扁鵲予自笑,脈果沒其將何?掌務官誠隨從,將以此超三資。曷勝慨只自歎,慷慨亘氣何諭?命次對强酬應。
中宮殿·惠嬪宮,藥房口傳問安,答曰,知道。
傳于洪景顔曰,莫重下敎之人替代,當該承傳色記過,前排入之。
傳于洪景顔曰,後復若此,當於沙場爲之,前排退去。
傳于洪景顔曰,若有八旬其君,焉敢若此,焉敢若此?金允謙永刊內府,燈燭金處仁,掌務李春郁,月廊差備田有成,刊名內府。標信下,逐敦義門曾已下敎,莫知其君,莫能敎子者,問名內府,令漢城府,倍三道逐本鄕爲鄕吏。
傳于洪景顔曰,分付漢城府,卽爲擧行。
洪景顔啓曰,大臣備局堂上,依下敎來待矣。
傳于洪景顔曰,內局次對,同爲入侍。
傳于李晉圭曰,康津·海南稅船來到云,監色倂待令。
傳于洪景顔曰,八十二歲人君,每待午正,而禁漏官操縱,行首禁漏官記過。
傳于閔百奮曰,掌務官本事雖如此,帳殿敢以俯聽此言爲對者,極涉無狀,崔重珽雖其祖之孫,朝者下敎安徐。
備忘記,二貼脈猶勝,加一貼抑何意,孔聖訓過,猶下書何等字,中則止亦古訓,今朝臣溺此湯,其欲加勢固然,陋建功三入鈔,唾其面其猶欠,諸扁鵲將欲便休,莫思其君,若是悶,以此心何金玉,因此休予亦便。其更煎,豈特夕水刺,自此後,雖勺水其何飮?興惟此欲奮闕門,臥呼寫令知悉,掌務官逐開陽,煎水工逐敦義。見此敎知予悶。
傳于洪景顔曰,騎馬六疋立之,宣傳官待令。
傳于李晉圭曰,儒臣持問答入侍。
傳于洪景顔曰,明禮宮今屬於此,米二百石,錢文六百貫輸納事,分付該曹。勿出朝報
洪景顔,以兵曹言啓曰,今六月二十二日,洪州居禁衛保李春男,陰城居良人郭德彬稱名人,自興化西挾門入來,鳴申聞鼓,依定式下該曹推問,何如?傳曰,允。
備忘記,湖西自古予知矣,其宜擇焉。都承旨閔百奮爲湖西道臣,前海西伯李宅鎭爲都承旨。房順房,三院副提調例兼。
吏曹口傳政事,以李龍中爲靑陽縣監。
領敦寧府事金陽澤箚子,伏以我殿下,追念先臣,眷顧後屬,前後非常之寵遇,指不勝摟,私心常切感祝。曩者眷念之聖意,復及於臣父,製下二十句宸藻,字字恩言,家人視臣,聞者莫不嗟歎。從古人臣之得此異數於君父,似不多有,區區感戴之忱,猥有賡和,始擬前席,欲一叩謝,床玆之身,未易起動,抱玆耿耿,適因近臣提奏,至徹聖聰,十行別諭,諄復勤摯,繼而俯軫賤疾,連日洊下珍劑,臣祗奉綸音,驚惶靡措。今玆一篇賡韻,不過自伸微悃,而不料天地之德,曲加庇覆,屢煩恩賚之至此,聖慈彌篤於憫恤,私踪反歸於媒寵,俯仰恧蹙,如無所容,玆敢冒入文字,仰瀆崇聽,乞垂鑑諒,亟收恩典,俾安私踪,不勝幸甚。取進止。答曰,省箚具悉卿懇。聞卿箚猶爲念卿,加助蔘補,何謝之有?於今三伏已近,涼月不遠,卿須益加安心益攝,涼生後量力而入侍焉。仍傳曰,遣史官傳諭。
左議政李思觀箚子,伏以臣,病未趨朝,已旬有餘矣。寒熱諸症,比初乍歇,而胃氣積敗,口味先失,對案生嘔,全廢飮啖,終日貼席,欲起眩掉,今日賓對,又無以自力趨造,伏枕惶隕,靡所容措。念臣以宜休之年,居不堪之任,平居尸素,愧悔已積,而顧今病隨年加,入夏尤甚,筋力自效,亦未從心。若復遲回明時,盤礴高位,則非但犯古人鍾漏之戒,其如誤國事而負聖知何哉?方當寶算冞高,聖志益勵之日,曠廢常職,至再至三,以中書爲養病之坊,決非臣義分之所敢出。玆敢短箚陳懇,伏乞聖明,俯垂鑑諒。亟許遞免,以便調息,仍降譴何,以爲瘝曠之戒。取進止。答曰,省箚具悉卿懇。近者次對,卿未入侍,意謂此不過一時,今日待卿入侍,又復若此,爲卿悶焉。其所未參,何傷之有?卿須體此意,安心勿辭,益加善攝,俟間造朝,庸副小子之意。仍傳曰,遣史官傳諭。
大司成尹象厚疏曰,伏以臣,鹵莽鈍劣之一庸品,晩竊科名,亦僥倖耳。偏荷洪造,濫仄邇列,自顧賤分,居常愧恧,不圖國子除命,出於意外。臣踧踖惝怳,莫省攸措。噫,朝廷分職,孰非難愼,而遴選之法,尤重是任。夫國學,卽四方之表率,而爲多士之矜式,董正士趨,敎育人才,其責重,故其選難,苟非經述有以模範諸生,雅望足以稱洽一代,則上不可以虛授,下不可以冒當。自昔宏儒碩德之任是職者,今可摟指,雖人以世降,官由人輕,何曾有如臣空疎,百無一能者,苟然充擬也哉?臣謏聞蔑學,直是顓蒙,少小致力,不過爲功令之具,而其亦太半摧落於數十年陰塗,若其追踵古人,尙矣無論,至如課文考試,亦且齟齬,臣固自知審矣。今若徒知華踐之爲榮,而承命之爲恭,全忘己量之所稱,昧然爲冒進之計,則放倒廉愧,固不暇恤,辱皐比而羞靑衿,將自臣始矣。臣豈敢一時誤恩,攀作固有,以之玷名器而招駭笑也?召牌之下,不敢坐違,隨詣禁局之外,仰陳肝膈之懇。伏乞聖明,俯賜諒察,亟命鐫改臣職名,仍治臣違傲之罪,以重官方,以安私分,臣無任云云。答曰,省疏具悉。今者此任,於爾晩矣,況升補何滯?爾勿過辭,從速察職。
判義禁洪樂性疏曰,伏以臣,猥以無似,濫蒙洪造,立朝三十餘年,節次推遷,忝居八座之列,涓埃莫報,罪戾徒積,居常慙懼,若隕淵谷,乃者金吾一寵擢之命,遽下於千萬夢想之外,臣尤驚惶感激,歷累日而靡定。念臣素蔑才識,不合需世,加以年來疾病侵尋,神精衰耗,閒漫職務,猶患不堪,況玆崇峻之秩,地望自別,議讞之長,責任至重,而不少難愼,輕加超擢,殆同庶官末僚之循資例陞者然,此豈淸朝重名器惜嚬笑之道乎?至於節使之命,尤有區區難强之端,臣素患痰癖冷疝之症,歲加月增,便成貞痼,每當秋冬寒冷之節,發作無常,頃刻昏倒,以此病狀,朝班之間,亦難陳力,萬里氷雪,衝冒驅馳,萬無其路。往役義重,微臣之死生顚仆,固不足恤,而若因犬馬之疾,以致國事之狼狽,則亦豈細故也哉?於此於彼,反覆揣量,有萬分必辭之義,無一毫可膺之勢。玆敢披瀝肝血,疾聲哀籲於天地父母之前。伏乞聖慈,曲垂矜憐,亟命收還臣新授秩職使价之任,亦乞劃卽變通,俾無臨急窘束之弊,仍治臣瀆擾逋慢之罪,以肅朝綱,以安賤分,公私不勝萬幸。答曰,省疏具悉。於卿此任,予則曰晩矣,旣授之後,其何徑遞?卿勿過辭,從速行公。
洪景顔,以御營廳·一二所巡廳·左右捕廳言啓曰,去夜犯夜人,無所捉之意,敢啓。傳曰,知道。
乙未六月二十三日卯時,上御集慶堂。大臣·備局堂上,引見入侍時,領議政申晦,右議政洪麟漢,行司直具善復·李章吾,刑曹判書趙重晦,行副司直李重祜·洪趾海·尹泰淵,工曹參判尹得養,行副司直權噵,司諫宋濟魯,掌令申昕·羅㷜,持平黃宅仁·沈,正言權,校理李勉修,左副承旨洪景顔,假注書柳河源,事變假注書池德斌,記事官宋銓·李益運,以次進伏訖。晦曰,聖體調攝,若何?上曰,一樣矣。醫言脈稍勝,豈不怪哉?晦曰,臣今日仰瞻,玉音愈勝,玉色滋潤矣。寢睡·水刺之節,亦何如?上曰,一樣,而近者進麥飯,好矣。晦曰,雖非可以長服之物,而以秋牟炊之則好矣。晦曰,中宮殿氣候,何如?上曰,一樣。晦曰,世孫氣候,何如?上曰,亦一樣矣。上曰,今日宣傳官摘奸稅船,其果再昨日所到者乎?戶曹判書具允鈺,以藥房提調入侍,進對曰,然矣。羅州大同及安峽田稅也。上曰,盡來乎?允鈺曰,未及盡來矣,上曰,近來雨澤,何如?晦曰,雨雖頻數,不至於翻盆,故禾穀無消瀜之慮,近來則稱庚戌之豐矣。命讀座目,賤臣承命讀訖。上曰,注書誰耶?景顔曰,柳河源也。其父榮鎭,再昨年經翰注矣。上曰,今番大政何如乎?晦曰,文官之淹滯,莫有甚於近來,而今番都政,雖郞署中應遷者許多,守令之窠,一無檢擬,宜有稱冤之端。且交差邑之連以武臣差出,有違續典,故相臣黃喜奉祀孫,前後有三次錄用之命,而以副擬塞責,雖緣窠窄之之致,事體則未安,吏堂推考,何如?上曰,當該政官推考,可也。出擧條晦曰,頃日親見黃翼成畵像,致勤聖敎,而今獨見漏,不爲體行,豈不可惜乎?上曰,都政可爲之人,多爲之矣乎?晦曰,大體則好,而交遞之窠,連用武弁矣。上曰,今番守令窠多乎?麟漢曰,窠不多,且無大邑。上曰,內院扁鵲輩除拜,必以近邑乎?麟漢曰,古規則或有遠地除差者,而近來則必以近地矣。上曰,渠輩何功?公然爲之矣。上曰,頃日請申飭兩銓者誰耶?晦曰,朴相老矣。上曰,非也。沈姓名爲何?麟漢曰,沈也。上曰,今番大政之好,似不無言之效。上曰,冬至使好矣。晦曰,上使年老,似難出疆矣。上曰,副使則年少,一行往返,倚以恢恢矣。上曰,書狀誰耶?晦曰,金鍾善也。上曰,其人,何如?晦曰,貌似堅固,而其性則臣未及詳知矣。上曰,日食月食,皆推步以知乎?晦曰,然矣。皆雲觀預知者也。上曰,以朔望而食乎?晦曰,然矣。上曰,近無儒醫如洪晟者乎?麟漢曰,前日有如洪晟·申大奎者,今也則未之聞也。上曰,此湯,朝鮮兩班皆聞之乎?麟漢·允鈺等齊聲曰,雖輿儓下賤,有秉彝心者,皆知之矣。於保護聖躬,此湯爲根本也。上笑曰,羅蔘若絶種,何以爲之耶?麟漢曰,天爲聖躬,生此靈蔘,必無絶種之理矣。晦曰,連見各道農形啓本,則入夏以後,雨水均適,移秧及時,西成有望,誠極多幸,而當此耘耔旁午之時,蔀屋窮民,絶乏農糧,未盡人力之弊,難保其必無,此則各邑守宰,親行田疇,詳察民情,或自官助給農糧,或使之有無相資,俾有實效事,申飭諸道,何如?上曰,依爲之。出擧條晦曰,前注書申史澳,有衆所共知之實恙,不能起動,供職登筵,初無可論,向來付職,不得已違罷。前頭出仕,亦無其期。當次應付者,因此而拘礙,在前如此之人,或有陞六區處之道,故敢達。上曰,依爲之。出擧條注書申史澳陞六事,下敎。出榻敎上曰,申史澳誰家人也?晦曰,故承旨申一淸·申五淸子姪也。上曰,史澳年多乎?晦曰,不知矣。命書領敦寧箚批,命書大司成疏批,命書判義禁疏批。命書傳敎曰,金吾長席,其曠已久,判義禁批下,牌招察任。上曰,予俄者命書傳曰,而誤喚答曰,人則或有如此事,愧而諱之,予則諭之矣。景顔讀奏左相疏。上曰,金領敦之病,亦寒熱乎?晦曰,然矣。上曰,左相減食飮乎?晦曰,然矣。上曰,左相有幾子?晦曰,左相之本生子,出系於其兄,方養子矣。上曰,爲宗而然乎?李養和本子乎?晦曰,然矣。上曰,大臣中左相,重臣中仁陽,兩皆老矣。凡百甚好矣。仁陽之父仁平,享壽幾許?晦曰,七十九歲云矣。上曰,兩世享壽希罕矣。命書左相箚批。上曰,判尹之父,卽予同甲,其弟安國洞同庚,慶恩於先朝亦同年矣。閔維重亦好人矣。重晦曰,有稟達事,敢達矣。頃日臺臣,以黃州御史按査時干連姜姓人,變幻父名,指謂疎族,本事外,罪犯倫紀,而略施例刑,竟歸白放。依律定罪爲請,自臣曹行會本道矣。卽見回移,則固御史書啓,傳敎關罪人姜冕煥,以和同令人犯法,罪已爲杖,流於全羅道興陽地云,而取考法文,則變幻父名,亦係流罪,姜冕煥旣已流配,則雖無加等之律,變幻父名,指謂疎族,罪犯倫常,以此罪目,添錄於徒流案事,分付湖南道臣,何如?上曰,依爲之。出擧條濟魯·昕·㷜·宅仁··啓曰,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上上曰,已諭勿煩。昕·㷜·宅仁·曰,請固城縣充軍罪人咸道亨,依本律處斷。措辭見上上曰,勿煩。又啓曰,請還寢罪人梁成卜,減一律島配之命。措辭見上上曰,勿煩。濟魯·啓曰,請固城縣充軍罪人咸道亨,依本律處斷。措辭見上上曰,勿煩。臺臣退出,藥房提調,持湯劑更爲入侍。出榻敎景顔讀奏慶尙左兵使軍器修補褒啓狀。上曰,軍威縣監,何許武弁耶?晦曰,素昧武弁也,曾經監察云矣。上曰,軍威何如邑耶?麟漢曰,薄小邑也。景顔讀忠淸監司稅船狀啓。上曰,稅船加載,申飭之後有效乎?晦曰,然矣。景顔讀奏慶尙水使·東萊府使倭船狀啓及平安監司狀啓·黃海水使荒唐船狀啓及日本對馬島太守拾遺平義暢安永四年月日書啓。上曰,承旨萊府陞資乎?晦曰,非也。上曰,同副承旨老矣,年幾何?景顔曰,同副李世孝,年五十一矣。晦曰,入侍承旨非同副,乃軍士房也。上曰,同副年不多矣。上曰,本草倭版乎,唐版乎?麟漢曰,唐倭版俱有之矣。內局掌務官崔重珽,針醫吳命儉,竝勿汰事,榻前下敎。諸臣以次退出。
乙未六月二十三日酉時,上御集慶堂。坐直承旨·儒臣,持警世問答,同爲入侍時,左副承旨李晉圭,副校理李勉修,修撰李商建,假注書柳河源,記事官宋銓·李益運,以次進伏訖。上曰,入侍承旨,誰也?晉圭曰,小臣右副承旨李晉圭也。上曰,上下番儒臣誰耶?晉圭曰,李勉修·李商建也。上曰,李勉修之祖名爲何?晉圭曰,故參判李匡世也。上曰,李匡世與故相宋寅明,同榜科矣。與故相有戚分,爲幾寸乎?勉修曰,臣祖與故相爲八寸矣。上曰,李商建誰家人耶?晉圭曰,李徽中之姪也。命輪讀警世問答,晉圭等承命,以次讀奏,至益運而讀訖。上曰,承旨之從祖礪城與密城,俱是庚子守陵官矣,因今日追憶而記之矣。其奉祀孫,頃有承傳,果爲初仕乎?晉圭曰,未及爲之矣。上曰,無窠而然乎?晉圭曰,未及詳知矣。上曰,礪城之孫及密城之孫,頃日入侍者,其名爲何?晉圭曰,臣之從弟鼎圭及密城孫李惟稱,曾孫李,頃日同入侍矣。命書傳敎曰,頃者追憶昔年,召見庚子代奠官密城孫與曾孫·礪城君孫有下敎,以予氣何以記憶,亦何能記名?今聞今政果闕,雖百人若此,豈此人,且今日下問,兄弟果兩次守陵官故若此,今日因政注事,領相雖請問備餘官,嗚呼,此事豈比他?雖因予昏耄而然,旣覺之後,不可無飭,當該銓官,從重推考。雖散政若有窠,勿問齋郞京職,懸註調用。噫,銓官若此,容或諒矣。此下敎豈循例比江流石不轉之,執吏若詳記,雖散政提醒,關係重焉,其豈問備政官而止?當該執吏,今日內令該曹從重決杖。命書傳敎曰,以今觀也,于今執吏,復若故李世億而然也。申飭銓曹,古人云,我國事專在于吏,凡事若此,皆由於吏,另飭兩銓。勉修·商建先退。晉圭讀奏忠淸監司山訟狀啓及郭哥擊鼓草供。命書靑陽縣監告身三等傳敎,命書兩山訟判付,命書忠淸監司金致恭不敍之敎。命注書,召下番儒臣入侍。命持三馬牌以來,下番儒臣入侍事。出榻敎商建承命入侍,以靑陽·陰城按覈事,承命出去。諸臣以次退出。
上在慶熙宮。停常參·經筵。
觀象監,今月二十四日,自昧爽至辰時,有霧氣,啓。
藥房都提調洪麟漢,提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。連飮建功,予氣若此,建功果何建功,扁鵲果何扁鵲?此輩皆揚揚,予則誠沓沓,氣何暇諭?待敎入侍。
中宮殿·惠嬪宮,藥房口傳問安。答曰,知道。
建明門殿座罷後,政院·玉堂·藥房口傳問安。答曰,知道。
洪景顔,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
洪景顔,以漢城府言啓曰,曾已下敎,莫知其君,莫能敎子者,問名內府,令漢城府倍三道逐本鄕,爲鄕吏事,命下矣。田有成父李世郁,金處仁父金時大,倍三道逐本鄕,爲鄕吏之意,敢啓。傳曰,知道。
洪景顔啓曰,獻納兪彦修,除拜後過三日,不爲出肅,依定式推考警責,仍卽牌招,何如?傳曰,允。
以獻納兪彦修牌不進罷職傳旨,傳于洪景顔曰,只推。
備忘記,傳于洪景顔曰,今暮年予欲問,貢市堂領貢市人來待。
以全羅監司徐浩修狀啓,咸平·靈岩稅船,一百石加載,致勤特敎,惶恐待罪事。傳于洪景顔曰,勿待罪事,回諭。
以全羅監司徐浩修狀啓,慶尙道昌寧縣漕船沙工金益昌等,回路渰死事。傳于洪景顔曰,令本道恤典擧行。
傳于金思穆曰,延和門當殿座,承旨以時服來詣。
洪景顔,以都摠府言啓曰,今日入直內三廳武兼禁軍,纔以畢試,而殿座相値,不得爲之之意,敢啓。傳曰,知道。
洪景顔,以刑曹言啓曰,其豈問備政官而止,當該執吏,今日內令該曹從重決杖事,命下矣。依傳敎,吏曹當該執吏書吏李之綱,決杖一百之意,敢啓。傳曰,知道。
洪景顔,以刑曹言啓曰,文世昌捉囚,聞畢捧後放送草記事,命下矣。依傳敎,罪人文世昌,卽爲捉囚之意,敢啓。傳曰,旣下敎特釋。
洪景顔,以刑曹言啓曰,文世昌特釋事,命下矣。依傳敎,卽爲放送之意,敢啓。傳曰,知道。
洪景顔,以訓鍊都監言啓曰,依傳敎,市色文壽謙,畢捧問拘留之意,敢啓。傳曰,旣下敎特釋。
洪景顔,以訓鍊都監言啓曰,拘留罪人文壽謙,依傳敎放送之意,敢啓。傳曰,知道。
傳于金思穆曰,內局入侍。
洪景顔,以義禁府言啓曰,靑陽縣監任琨,亟施告身三等之律事,傳旨啓下矣。任琨今已拿囚,杖八十依例收贖,奪告身三等放送之意,敢啓。傳曰,知道。
洪景顔,以司譯院官員言,以都提調·提調意啓曰,本院訓上,最爲緊任,而漢倭兩學訓上,則必以曾經敎誨堂上差下,例也。至於倭學堂上,視他學元來數少,而其中或因公在外,或老病難任,故訓上有闕,實無推移塡差之人,而責任緊重,不可一任其曠闕,在前如此之時,以敎誨中抄擇,草記陞資,亦多其例。倭學敎誨崔麒齡,爲人履歷,俱合陞用,特爲加資,以爲任使之地,何如?啓依允。
傳于鄭好仁曰,承旨入侍。
傳于洪景顔曰,書員三人,問前事且年少,屬於世孫宮,捉囚加杖下敎安徐,竝復屬。
司諫宋濟魯,掌令申昕·羅㷜,持平黃宅仁·沈,正言權啓曰,請黑山島圍籬安置庶民罪人李迪輔,亟令王府,拿鞫嚴問,夬正王法。措辭見上答曰,已諭勿煩。掌令申昕·羅㷜啓曰,請固城縣充軍罪人咸道亨,依本律處斷。措辭見上答曰,勿煩。又啓曰,請還寢罪人梁成卜,減一律島配之命。措辭見上答曰,勿煩。司諫宋濟魯,正言權啓曰,請固城縣充軍罪人咸道亨,依本律處斷。措辭見上答曰,勿煩。
洪景顔,以兵曹言啓曰,今六月二十四日南部居幼學朴光興稱名人,自興化西挾門入來,鳴申聞鼓,依定式下該曹推問,何如?傳曰,允。
洪景顔,以訓鍊都監·一二所巡廳·左右捕廳言啓曰,去夜犯夜人,無所捉之意,敢啓。傳曰,知道。
乙未六月二十四日未時,上詣延和門。殿座入侍時,行都承旨李宅鎭,左承旨鄭好仁,右承旨金思穆,左副承旨洪景顔,假注書柳誨·柳河源,記事官宋銓·李益運,以次序立訖。上具翼善冠·袞龍袍,乘輿出通陽門,詣延和門殿座。上曰,貢市堂入侍。貢市堂上徐命善進前。上曰,貢市人來乎?皆召入。景顔曰,盡入矣。上曰,汝等貢市,近無弊端乎?貢人曰,無矣。望門床廛市人先答曰,無弊矣。上曰,汝輩立廛何不達,小廛敢先達乎?勢家眞無作弊之事乎?各廛市人俱對曰,無作弊之事矣。命善曰,下敎申飭截嚴,故近無此弊矣。上曰,市井無外上之弊乎?市人曰,無矣。上曰,貢價善給乎?鄕民以農知之,汝輩以貢價知之,市直,何如?貢人曰,貢價則善受,而市直則比春而高矣。上曰,何以騰踊耶?貢人曰,舊穀旣沒,新穀未生故然矣。上曰,今年稔凶,何如?貢人曰,大豐矣。上曰,然乎?宅鎭曰,臣新自海西藩任上來,來時雖未快見豐徵,而方雨暘適中,庶有大登之望矣。上曰,都下專依汝輩,故特問有意。各宮果無侵奪之弊乎,鄙彦云寧爲兩班之所惡,無爲盤下之所憎,此輩必不肯直告矣。上曰,今明禮宮五千兩債,何從而生乎?汝輩先納物種,未及受價乎?預爲外上,則於汝輩價厚乎?今番弊端,自內洞知而下問,何不直告乎?予之所聞,已爲五千兩,則於汝輩處,必倍蓰此數也。縇廛·白木廛人,俱以無此弊仰對。命紬廛民進前。上曰,時近染藍,必多外上之弊矣。紬廛亦曰,無矣。上曰,汝輩欺隱,當決杖,而愛民故參酌矣,紬廛市人李寅爀逐送。紵布廛市人亦對曰,無矣。白木廛三所任進前。上曰,汝廛眞無此弊乎?三所任曰,明宮於小市,無一尺隻錢之外上,而宮內進排,宮屬中市色擧行,故小市民人等不知矣。上曰,彼輩卽江流石不轉。宮屬作弊雖多,汝豈直來伏地以告乎?上曰,諺云朝鮮謀國,果然用謀矣。魚物廛民,亦以無仰對。上曰,人之日用衣與食也,亦不可徒食,五宮之人,俱不識一鱗乎?上問各廛民人年齒,俱不過三四十。上曰,八十臨門,扶杖之民不來,民皆獸矣。特命命善,分付各廛市民行首皆損徒。上曰,明禮宮市色待令。上曰,前排入之,市色拿入。上曰,市民之不直告,卽汝市色操切之致。汝不直告,當回示矣。決棍一度。市色曰,明禮宮債,自均役廳貸來矣。上曰,均廳債,均廳堂郞給汝乎?若不直告,汝父當決棍回示沙場矣。上曰,市色之父,待令於闕外。宮書員拿入。市色曰,宮之所用,皆有判付矣。花紬十七疋,紬幾疋,錢二千兩,白木二十同,米二百石,皆手本判下之物矣。宮書員及馬直六七人俱拿入,手本持來,無粘連文書。上問無粘連曲折,以市色及宮屬,終不遲晩,仍詣建明門殿座。小開門時,上曰,宣傳官,誰也?景顔曰,申應矩也。命書傳敎曰,宣傳官參現不齊,竝從重推考。市色及宮屬三人回示後,市色決棍三十度,宮屬各十度。上曰,市色父名父年知入。景顔曰,市色父文世昌,年七十九。命書傳敎曰,文世昌捉囚,聞畢捧後草記放,市色·訓鍊都監拘留,聞畢捧後,喬桐府限己身水軍充定。書員三人捉囚,該曹本處草記後,加杖十度放。上曰,昨日明禮宮判付勿施。出榻敎仍回鑾。諸臣以次退出。
乙未六月二十四日申時,上御集慶堂。藥房入診時,都提調洪麟漢,提調具允鈺,副提調李宅鎭,假注書柳誨,記事官宋銓·李益運,醫官吳道炯·鄭允德·徐命緯·柳光翼·丁志泰·康命徽以次進伏訖。麟漢奉進湯劑,上進御。麟漢請診候,上許之。道炯等診候,退伏奏曰,脈候左右三部度數調均,胃脈滑體,與昨一樣矣。命書傳敎曰,此等世若此者多,故今有此擧,而聞取用均廳三色。嗚呼,均廳之設,其本爲民膏血,予今用焉,何以只取於民?聞此於門殿座,意蓋此也。聞手本此始知其㤼也,雖心舒,此等舊債,自古有之,故只嚴處而入來,考自內置簿文書,一千二百兩,果故用於市色者,其亦㤼中以對者,豈特此也?屬於世孫宮屬耳有此擧,故詳考以聞,意蓋此也。若此加捧市色,非王者之政也。雖然,豈無餘負?令次知中官詣本宮,可捧者捧,旣捧者勿論,以文書觀也,皆有月月,非市色負債者,該曹文哥,訓局其子特釋。應報未報者,其令當日內以捧,卽令草記,未則所,前錢則只二百貫,依初下敎,仍納明禮宮,明禮宮書員三人,亦釋事,分付。上曰,明禮宮判付者,戶曹施行乎?允鈺曰,自本宮欲於今日輸送,故朝者果輸送矣。下敎後,將還送本曹云矣。上曰,昨日判付中,米則無乎?允鈺曰,二百石矣。命書傳敎曰,明禮宮米錢,依初下敎輸送事,下敎。出榻敎允鈺曰,俄者二百貫輸送下敎,以榻敎爲之乎?上曰,依。允鈺曰,俄者市民之以無外上仰奏者,當給者有限今年勿給之敎矣。上曰,置之。麟漢奉進湯劑,上進御訖。諸臣以次退出。
乙未六月二十四日夜三更四點,上御集慶堂。坐直承旨入侍時,左副承旨洪景顔,假注書柳河源,記事官宋銓·李益運,以次進伏訖。上曰,今日申聞鼓草供來乎?先奏。景顔讀奏,命書判付,議處下秋曹。上曰,擊鼓人朴光興年七十四乎?景顔曰,然矣。景顔讀奏各道狀啓,上連就寢,至四更三點。上命退出,諸臣方退之際,上問曰,俄者朴哥之年七十四乎?景顔曰,然矣。上曰,七十翁擊鼓怪矣。無其子及孫乎?景顔曰,渠之供內,有子弘圭矣。上曰,忠淸道某縣稅船米石數如許乎?景顔披見狀啓,仰對曰,其石數果然矣。仍命退,諸臣以次退出。
上在慶熙宮。停常參·經筵。
觀象監,寅時卯時有霧氣,啓。
藥房都提調洪麟漢,提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。入侍時下敎,而其氣誠憫誠憫,建功亦停矣。
中宮殿·惠嬪宮,藥房口傳問安。答曰,知道。
延和門殿座罷後,政院·玉堂·藥房口傳問安。答曰,知道。
傳于金思穆曰,內局入侍。
備忘記,傳于洪景顔曰,今下弓矢,從浦萬戶李泰協,夞怪萬戶曺希元,吾老梁萬戶吳春白等處,給送。
備忘記,傳于洪景顔曰,今下弓矢,羅暖萬戶柳文範處,給送。
傳于金思穆曰,貢市堂上,內局同爲入侍。
傳于金思穆曰,領相·賑恤堂上,內局入侍,同爲入侍。
傳于李晉圭曰,昨日擊鼓人朴哥事,何事?該堂知而來侍。
傳于金思穆曰,臺諫入侍傳啓。
傳于鄭好仁曰,稅船必多來,監官·色吏待令。
傳于鄭好仁曰,壯洞老人,毋論士庶,皆令來待,祗迎門當殿座,承旨時服待令,侍衛入直擧行。
洪景顔,以禁衛營·一二所巡廳·左右捕廳言啓曰,去夜犯夜人,無所捉之意,敢啓。傳曰,知道。
乙未六月二十五日辰時,上御集慶堂。藥房入診,領相·惠堂·坐直承旨,同爲入侍時,都提調洪麟漢,提調具允鈺,副提調李宅鎭,假注書柳誨,記事官宋銓·李益運,領議政申晦,惠堂朴相德,貢市堂上李重祜·徐命善,同副承旨李世孝,醫官吳道炯·鄭允德·徐命緯·柳光翼·丁志泰·康命徽·白文昌,以次進伏訖。麟漢曰,夜間聖體調攝,若何,上曰,特甚矣。麟漢奉進湯劑,上進御訖。麟漢請診候,上許之。道炯等以次診候,退伏奏曰,左右三部調均,滑體一樣矣。上曰,予之鬚髮,漸覺多矣。麟漢曰,漸多黑髮矣。上曰,領相·貢堂入來乎?麟漢曰,入來矣。命書傳敎曰,嗚呼,穆陵癸亥事,只聞日記,其後更考,禮陟仁慶,設布帳武德,而入各殿步後,光明設欑,見此心何,卽於其日,由武德而來,昔則惟知國忌,見此心懷萬倍,況慶運宮幾次臨焉?八十二歲重逢此日,二十八日忌辰,前一日當祗迎,香祝,禮房知悉,凡事依前,命書懿陵祭文。上曰,詣臺臺臣入侍。司諫宋濟魯,掌令申昕·羅㷜,持平黃宅仁·沈,獻納柳彦修,正言權,以次進伏曰,請黑山島圍籬安置庶民罪人李迪輔,亟令王府,拿鞫嚴問,夬正王法。措辭見上上曰,恐或日晩,必於其朝傳啓,故今日特命入侍,意蓋此也。嗟,見今日朝鮮大小人,皆高枕而臥,況輿儓乎?喝導之聲,無異巡邏,若此而亦能爲國乎?以謄傳故紙,欲飭而命入,豈特此也?兩司入侍,意蓋此也。嗚呼,昏耗日甚,謄傳故紙,何可酬應?勿煩。濟魯·彦修·曰,請固城縣充軍罪人咸道亨,依本律處斷。上曰,勿煩。昕·㷜·宅仁·曰,請還寢罪人梁成卜,減一律島配之命。上曰,勿煩。又啓曰,請固城縣充軍罪人咸道亨,依本律處斷。上曰,今番下敎,比前有異,雖啓中寢撕捱,其亦古例,近者莫敢寥寥,只爲合辭,則聞此敎視若尋常,謄傳免不作,今日已判,若此雖留門來傳啓,非文具而何?雖一日百臺入侍,亦何益哉?嗚呼,暮年臺閣若此,予誰恃也?相規何論?大損臺體,何可例批?其當卽薇垣,薇垣循例傳啓,臺臣特遞。又啓曰,臣等知識魯莽,言議巽軟,實不合於淸朝耳目之任,而當此合辭方張之時,不敢言私,章皇出肅,累登筵席,只傳故紙,其所愧恧,已極無謂,及承聖敎,誨責截嚴,臣等溺職之罪,於是乎尤著矣。臣等何敢晏然於臺次乎?請命遞斥臣等之職。上曰,自反宜正,無則加勉,若此而遞職,若此而遞職,謄傳一樣,謄傳一樣,暮年其君,酬應而已,勿辭,亦勿退待。彦修·啓曰,臣等俱以無似,猥叨見職,一味循默,臣實知罪,今於僚臺特遞之敎,尤萬萬惶愧,只傳故紙一也,豈可罪同而罰異乎?請命遞斥臣等之職。上曰,旣答府啓,勿辭,亦勿退待。命書傳敎曰,千千萬萬料表,將逢卄九日,心何抑心何抑?祭文製下,當於卄八日親傳,儀注安徐,只入正時,侍衛入直皆依前,當自麗春門詣月臺矣。命書傳敎曰,兩銓三度加由,卽三百年古規,吏兵判三度命書加字,以傳旨兩單中,騎判呈辭踏下云,年少人所爲,不足道也。然關係國體,越俸一等,當該承傳色,此正所謂他毛豈爲貂毛,此等類,何食長興庫祿?越俸三等。呈單啓字,擧措駭然,內入爻周。吏兵判三度書加給由事,頒布朝報。上曰,沈,何如?麟漢曰,相好矣。上曰,沈檀·洪萬朝皆好人矣。洪萬朝卿見之乎?麟漢曰,未矣。上曰,按藩八道乎?麟漢曰,七道而一道則再任矣。麟漢奉進湯劑,上曰,實難更服之矣。麟漢曰,何如是乎?上曰,限三日欲停進矣。麟漢曰,不敢奉行矣。上進御訖,內局·臺臣先退。上曰,秋判入侍。趙重晦持山訟擊鼓人草供入侍。命書傳敎曰,近者此弊特甚,其欲飭也,宜先其本,其所爭者,宜飭其本,此後此等者,諸道各官該曹,爲地官者,或勸於甲,反勸於乙,甲者乙者,何知奸計?無據之本,卽其地官也,可否從公處決,其地官一口勸左右有此擧,萬萬爲駭。報査前,此等地官若査得,爲先刑推一次後,沿海充軍。奉承傳申飭。又命書傳敎曰,前者入侍中官,一入侍四人,於今一人,以帽着席,於今則半擧首,放恣特甚,故纔以申飭,今日亦然。加越捧三等,此後入侍承旨,察此後,若如此,請推。不爲者嶺沿投畀。諸臣以次退出。
乙未六月二十五日申時,上詣延和門外。殿座入侍時,行都承旨李宅鎭,左承旨鄭好仁,右承旨金思穆,左副承旨洪景顔,右副承旨李晉圭,同副承旨李世孝,假注書柳誨·柳河源,記事官宋銓·李益運,以次侍立訖。上具翼善冠·袞龍袍,乘輿出通陽門,仍詣延和門外殿座。上曰,壯洞老人及童子來待乎?召入。命書傳敎曰,君親雖云二,忠孝其誠一。嗚呼八十,夙夜其憫,其惟建功,曷勝堪乎?中則止。古人旣云,脈雖勝,日三其勸,身雖貼席,中心此湯,公卿何益,庶民亦甚。昔之漢高,憶舊第而雖到豐沛,今予此心,萬倍乎此。初意詣邸,召爾等問,亦爲三軍,臨門廣詢,爾中老人,卽昔年人,八十二歲夙夜悶焉。爾等不助,予將恃誰?欲籲彼蒼,其惟高,故臨門見爾。嗚呼,今日爾等見予,予何見也?雖莫能見,其理一也。今將夕矣,鎖鈔將來,沓沓欲語,曷勝悶焉?頃者旣諭,皆從時體,若水投石,予知一樣,其君此困,其若皆言,超資之賞,予何惜也?雖爲歲饌冒增十年,欺吾君心,豈比乎此?今若循同,何見爾等?諒予諒予,其覺汨董世,雖曰狂,予當謂忠。上命老人,以次進前。一老人姓李者進伏,年八十二,戴帽着袍,其帶伊絲。上曰,汝何許人,何爲而公服乎?對曰,海安君六代孫而去年正月陞資憲,特賜帽袍,故着來矣。上問其視聽飮啖,因問曰,汝色欲,何如?對曰,臣不識字,無乃酒乎?上微笑。更對曰,五年以來,色念遂空。上曰,汝有妻乎?對曰,小臣之妻,年今八十,昔住橫城,移寓于京,妻則騎牛,臣則徒行。上笑曰,汝必陪行矣。汝食沙乎,何以資生?對曰,有子四人,捆屨負薪,少子蒙恩,給需成姻。上曰,汝之消日其誦反切,抑千字乎,百聯乎?對曰,臣父敎農,讀止千字,命誦千字,卽兼方言。誦至日字,上曰,汝知日字爲何物乎?對曰,小臣認爲今日來日之來日矣。上曰,先見汝可愛汝,爲予立異,建功停之可乎,服之可乎?對曰,可服。君上萬人父母,爲子者豈不願服?賤慮固知進御爲好。宅鎭曰,寔秉彝心,婦孺皆然。金聖弼年七十,宋奎彬年八十。上曰,汝奎彬矣,汝奉祀宋尙宮乎?奎彬曰,臣姪德欽爲之矣。上曰,汝宮無作弊怪才操乎?奎彬曰,臣不知矣。上曰,汝之久視樂乎?奎彬曰,身爲聖世樂民,只顧毋死。上詢建功如前。奎彬曰,天之視聽,自民視聽,建功宜進,天亦知之。上曰,濬川,何如?奎彬曰,甲戌之春,臣效方略,承命往治,石築甚緻,堤柳亦茂,水平沙明萬萬世矣。呂雲龜年九十一。上曰,汝食幾許?雲龜曰,一合矣。上曰,步來乎?對曰,騎馬矣。上曰,其亦難矣。有子幾人?對曰,有一子,年六十四矣。又詢建功下敎,雲龜亦曰,進御爲好。上曰,汝岐伯之弟子乎?建功何物?對曰,神丹也。尹趾興年七十二,詢建功。對曰,萬民皆願。高必昌年七十三,趙錫輝年七十九,李厚遠年七十四,宋世翰年七十,下詢建功,所對皆如前。內司工匠高時永年七十六,上曰,匠人之祖若追榮,豈不好乎?速立異。對又如前。孔昌伯年七十六,劉錫俊年七十,俱對曰,進御誠好,萬民顒祝。上曰,此輩皆時體也。宅鎭曰,此是秉彝,決非時體。命小童進前,刑曹書吏朴淸熙子年十六。上曰,童子其豈超資?若立異於建功,爾父當超資矣。對曰,其父超資,人子之情,豈不爲好?而第以義理言之,則進御當然矣。上曰,汝言雖驕,第坐,足行藝文館廳直矣。高福得年二十二,上曰,頃日申飭勸婚,汝至此不娶乎?文喜得年十四,詢建功敎,所對亦如前,問所讀書,命誦通鑑第二卷,喜得誦六七行訖。上曰,使翰林朱鞭汝,汝不立異乎?喜得曰,言出秉彝,雖鞭,豈敢異辭乎?上曰,此兒難矣。梁福商年十六,上曰,汝之願予進湯,誰敎汝乎?福商曰,由中之言,自然生矣。趙福世·金車卜所對亦一般。命書藥房提調,持湯劑入侍。出榻敎上曰,時體可怪。都提調洪麟漢,提調具允鈺曰,此非時體,一國共然之誠,可見於如此蒙騃輩矣。允鈺·宅鎭曰,下詢無一異辭,旣問髫白,俯從其言,似好矣。命書傳敎曰,嗚呼,暮年今者此擧,可知予心。嗚呼,舊邸洞內,八十七十,若是多有,其涉異常,況九十乎?且八十二歲人,亦涉異常,夫妻尙存,年今八十,以此觀也,今世年苞苴者可知,其甚慨然者,老與幼皆陷時體者。雖然,予志予彼亦彼,聞何動曷足道?雖然,旣臨門以問,此正夫子所謂人無信不立者,豈云信彼,此亦一時示臨門之意,初意只下備忘,臨此以問,八十二歲耆耉,此亦消日,此正今日建功,可謂買飮也。臨此座以飮,只示其信。其中九十歲人紬三疋·綿三疋·米二石·太一石賜給。八十歲人米一石·紬二疋·綿一疋賜給,夫妻俱存者,問數加給。八十二歲人,有四子云,此亦忠義役,其中可堪者,令軍門調用一人。幼兒六人中,年過二十者,令該曹給婚需,其令卽爲成婚後,令京兆草記。舊邸東門外兒,奉常寺兒,令該廳米布題給,以示予憶豐沛人之意。十六歲兒亦助婚,婚成後草記,其中二人對雖過甚,雖鞭當勸云,而父兄超二資,視若尋常,開陽門外代崔立之人,可見吾民之心,令該廳亦給米布,以示心嘉之意。命書傳敎曰,宋奎彬異於他人,令戶曹紬綿賜給,以示予意。上曰,汝等見予進御而去,進湯訖。上曰,予買飮盡御矣。麟漢曰,皮鞭之敎,少無動心,可謂良知良能也。上曰,文喜得,中檢待窠調用。上曰,九十人善將去。麟漢等曰,於此可見一國之情,敢請日日俯從此願。上曰,明日則予當不飮矣。上乘輿還內,至延和門內,特召禮房,命書傳敎曰,噫,精神昏迷,今書下敎乃覺,嗚呼,八日九日猶然,況太室乎?兩日親傳祗迎,九日臥於此處,是何人是何人?二十九日當祗迎,凡諸等皆依前。上還內,諸臣退出。
上在慶熙宮。停常參·經筵。
懿仁王后忌辰齋戒。
藥房都提調洪麟漢,提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡,水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。於建功夙夜憫,昨日擧誠可笑,皆時體今已知,昨日飮爲古洞,旣已諭其何强?氣何諭?待敎侍。
中宮殿·惠嬪宮,藥房口傳問安。答曰,知道。
李晉圭啓曰,司憲府執義李顯永,下諭後過限不上來,依定式遞差傳旨及禁推傳旨捧入之意,敢啓。傳曰,知道。
傳于金思穆曰,內局入侍,坐直承旨同爲入侍。
傳于金思穆曰,禮房承旨,持祭報府入侍。
備忘記,傳于金思穆曰,兩字受號,夙夜在心,於今判脈度異常,是果造物,爲朝鮮臣子,若有八旬其君,焉敢若此?予雖涼德,見機而作,此豈特見機?何心揚揚?建功浮雲,萬機楚越,自古推緘滿囊,雖然問備可也,其豈至此?意在冢宰,其意若此,其本大成,果若此,頃者入傳,其何默默?其章聞也,人旣多,奚諭一人?興惟及此,何心建功,況何顔臨門?兩次祗迎停,旣製其文,再明親傳香,當內庭爲矣。內局卽休。
都提調洪麟漢,提調具允鈺,副提調李宅鎭,口傳啓曰,俄者前席,臣等以待下敎更爲入侍之意,稟定而退矣。伏見備忘下者,以內局卽休爲敎,臣等大失所圖,不勝悶菀之至。當此庚炎,其所保護,尤爲加愼,未承召命之前,決不敢退去。伏乞暫賜兪音,俾得以持湯劑入侍,千萬顒祝,惶恐敢啓。以承傳色口傳下敎曰,旣下敎,速爲退去。受大成之君,敢如是乎?此非爲二三人而爲之者,雖百年,知入然後當進御。如是下敎後,內局若不退去,當處庭下矣。
以承傳色口傳下敎曰,其君如是之時,時·原任大臣,其敢不來乎?
李完鎭啓曰,都承旨與在院承旨,來詣閤外請對矣。
以承傳色口傳下敎曰,聞下敎而後,大臣·耳目,宜卽詣閤,而尙不然乎?
傳于李宅鎭曰,今方臥庭中,兩司謝恩催促。
傳于李世孝曰,謝恩若稽滯,豈止於公事留院之敎乎?
傳于李世孝曰,聞兩司長官肅拜然後,當進水刺,催促。
傳于李世孝曰,黃哥令該府拿處,情踪知入,若稽滯,該堂當下敎矣。
備忘記,傳于李晉圭曰,黨人黃哥之心,以舊習此人爲東銓長故爲此,聞下敎豈比鳥雀。
傳于李宅鎭曰,八旬其君,兩司長官不知乎?今日若不謝恩,此日本人,兩司書吏,開陽門三街懸之。
傳于李世孝曰,聞俄者下敎而後,朝鮮臣子若不動心,豈曰朝鮮臣子乎?薇垣·柏府,皆入睡乎?申飭。
傳于李世孝曰,黃哥起立之言皆黨,知入。
傳于李世孝曰,兩司長官謝恩,連爲催促。
傳于李世孝曰,兩司長官,有所見不欲爲此,謝恩催促。
傳于李世孝曰,喝導令該郞決棍,自政院懸之。
傳于李世孝曰,騎郞誰,以尙今寥寥耶?知名以入,前排待令。
傳于李世孝曰,騎郞諛於耳目而然,喝導決棍後,騎郞喬桐府充軍。
傳于李世孝曰,喝導諛於耳目而然,決棍三十度。
金思穆啓曰,時原任大臣,來詣閤外請對矣。
金思穆啓曰,掌令申昕·羅㷜,持平沈,獻納兪彦修,來詣閤外請對矣。
金思穆啓曰,正言權,來詣閤外請對矣。
傳于金思穆曰,竝入侍。
傳于金思穆曰,今日別監闕直多,諸承宣色,竝越俸一等。
傳于李世孝曰,今日別監闕直者多,行首別監羅泰綱,決棍三十度,逐送開陽門。前承傳色孫效忠,敢護此等之輩,越俸一等。
傳于李世孝曰,差備闕直者多,分付京兆,卽爲驅入。
傳于李世孝曰,中官越俸下敎,一竝安徐。
洪景顔,以賑恤廳言啓曰,明禮宮丁亥貸去未報錢四百二十五兩,木二十同,米二百石,畢捧之意,敢啓。傳曰,知道。
洪景顔,以御營廳言啓曰,本廳來七月八月兩朔應立右部前司屬忠淸右道五哨軍兵六百七十名,已爲逢點整齊矣。七月初一日與中部後司軍兵替代後,舊軍放送之意,敢啓。傳曰,知道。
洪景顔,以御營廳言啓曰,今此下番軍兵試才賞格,從分數多寡,以本廳所儲木綿,面給後別單書入之意,敢啓。傳曰,知道。
洪景顔,以禁衛營言啓曰,來七月當七番中部中司屬京畿四哨及江原道一哨,合五哨軍兵,逢點實數六百五十二名,已爲點閱整齊,來七月初一日,與內外各處入直長官軍兵等,依例替代後,舊軍放送之意,敢啓。傳曰,知道。
洪景顔,以禁衛營言啓曰,來九月當七番中部右司屬江原道五哨軍兵,來八月二十五日京中逢點,依例準二朔立番之意,本道監司處,預爲知委,何如?傳曰,允。
洪景顔,以御營廳言啓曰,本廳來九月十月兩朔應立右部左司屬忠淸左道五哨軍兵,八月二十五日京中逢點,九月初一日,與前司軍兵,當爲替代立番,趁期調送事,本道監司處,依前知會之意,敢啓。傳曰,知道。
洪景顔,以御營廳·一二所巡廳·左右捕廳言啓曰,去夜犯夜人,無所捉之意,敢啓。傳曰,知道。
吏曹判書鄭尙淳疏曰,伏以臣於冢宰之職,才有所未逮,識有所不周,自量旣熟,堪承無望,故屢蒙除命,而不敢遽然承膺,以致自速譴何,苟究其情,則非出於一毫占便之意也。迺者身帶內局之任,時當大政之朔,而忽叨新除,未遑他顧,出而膺命,以臣鑑識之不明,見聞之不廣,顧何能別臧否而疏沈鬱乎?咫尺前席,瑕纇百出,淵鑑之明,必當俯燭無餘,而至於三度加由之命,尤出常格之外,臣誠狼狽失圖,罔知所以爲計也。噫,天之蓋高而必聽卑,父母之尊而有願必從,臣於是任,萬萬不稱,則哲之鑑,已知之審矣。臣旣不敢膠守己見,仰承明命,則天地父母之慈,亦宜矜其不能,哀其不逮,早賜遞改,無使之重添罪戾也。今臣仰首而鳴號,伏地而祈祝者,惟此一事而已,纔經京察,陳章蘄免,便成銓家之近例,臣非敢效此而爲飾讓也。濟濟明廷,望實俱茂者,不患無人,則何必以如臣之百不逾人者,久縻權要之任,以之玷名器而羞當世乎?且於日昨筵中,以承傳之不卽奉行,聖上下重推之命,文官之多所淹滯,大僚有問備之請。臣於此,尤不勝惶蹙之至。臣初當都政,神短手忙,未及周思,致使當擬者不擬,莫非昏謬之故,如是而其可一刻蹲冒於匪據之職乎?伏乞聖明,念弱力之不可厚擔,諒重任之難以久曠,亟許鐫免,以安私分,仍治臣瀆擾之罪,以肅朝綱,千萬幸甚。答曰,省疏具悉。大臣請推,其後特命重推,不過體例,卿何過嫌?若此故,今三度加由後,循例陳章,事已妥帖,而臺章適來,其雖齋日取來,命讀其頭辭,予亦殊常,末稍所請,不過一事,此則本非難知者,其政卿與三堂,故窠闕多少,特召問焉。此非欺隱者,卿何撕捱?嗟,予於今兩銓得人。嗚呼,暮年豈忍數遞?卿勿過辭,從速行公。
兵曹判書金鍾正疏曰,伏以臣疎方蔑識,百無一取,樗櫟無補於大厦之用,僬僥難責以千勻之擔。顧玆西銓之任,豈或一毫近似,而倉卒膺命,微諒莫守,屢控血懇,天聽逾邈,終至大政之冒當,寔非始料之所及,三告已徹,一遞是俟,不意加由之命,又下常格之外,臣於是愕然失圖,不省攸措。夫大政之爲銓瓜期,自昔之然,誠以政柄重任,不可久專,一經察典,便屬當遞,況臣纔躋卿班,驟歷華顯,未及周歲,迭據兩銓,恩渥偏深,榮耀太過,常恐天道惡盈,眇福招災,夙宵祈祝,惟在於獲卸重擔,退守本〈分〉,則耿耿此心可質神命,加以資性疎率,精力昏短,尋常政例,亦失照檢。至於侍直之望,誤擬生進,雖幸承批之人,不在違格之科,而做錯之失,已自難恕。且臣於日前,重觸暑感,寒熱交攻,百體皆痛,泄症兼作,度數甚頻,連投藥物,亦未見效,以此病狀,時月之內,斷無起動之望,本兵重地,決非臣養病之方,則雖無如上所陳,其不可一日虛縻也審矣。玆陳肝膈之懇,仰瀆崇嚴之聽。伏乞聖明,諒臣言之非出例讓,察臣病之決難任使,將臣職名,亟賜鐫改,以幸公私,不勝大願。答曰,省疏具悉。三度加由之後,此時其何過辭?況三日有事,卿勿過辭,從速行公。傳曰,兵判批下,牌招察任。
乙未六月二十六日午時,上御集慶堂。藥房入診,坐直承旨同爲入侍時,都提調洪麟漢,提調具允鈺,副提調李宅鎭,假注書柳誨,記事官宋銓·李益運,同副承旨李世孝,醫官吳道炯·鄭允德·徐命緯·柳光翼·丁志泰·康命徽,以次進伏訖。麟漢曰,夜間聖體,若何?上曰,一樣矣。麟漢奉進湯劑,上曰,無效矣。上曰,昨召老人童子,問湯劑而一無立異者,皆時體矣。麟漢曰,皆出於秉彝矣。上進御。麟漢請診候,上許之。道炯等診候,退伏奏曰,脈候左右三部度數調均,胃脈滑體,比昨稍勝矣。上曰,藥房提調,持湯劑更爲入侍。坐直承旨,持留院上疏入侍事,下敎。出榻敎麟漢曰,內殿湯劑,連爲進御乎?上曰,有效矣。宅鎭曰,明日侍衛,騎判當參,而疏批未下矣。上曰,以三度踏啓撕捱乎?麟漢曰,此則不足爲嫌,而吏判有所遭矣。上曰,臺臣,誰也?對曰,黃宅仁也。上曰,遣辭甚緊乎?麟漢曰,臣未及見之矣。命賤臣持入臺疏,賜騎判疏批,仍命牌招。世孝讀奏臺疏至文臣不擬外任事,上曰,此則領相言矣。麟漢曰,然矣。至陞六人隨窠不擬事,上曰,此則臺言,抑或是耶?諸臣之意,何如?麟漢曰,臣於此事,未知委折,而事關臺言,臣不敢言矣。上曰,陞六不擬事,似或有之矣。麟漢曰,聞吏判言然後,可得其詳矣。上曰,亞堂,誰也?麟漢曰,李徽之·洪檢也。命書傳敎曰,吏曹參議其令入侍。上曰,臺言上行則似涉黨論,下件則異矣。吏判雖欠周詳,精則精矣。麟漢曰,爲人精詳,執其所見,事無踰越矣。上曰,以沈通淸見之,其無偏可知矣。吏議進伏。上曰,臺疏有陞六人有窠不擬之言,然否?對曰,臣待罪佐貳,事無異同,今承下問,不勝惶悚矣。上曰,只辱判書,參議則不關矣。上曰,郞窠則有之乎?檢對曰,兵禮曹各有一窠,而皆以年久淹滯之人擬入。又有騎郞一窠,而此則自辟矣。上曰,無窠亦奈何?仍命吏議先退,命世孝更讀臺疏。上曰,予受大成後,豈料此等疏乎?朝鮮着帽者,何敢書此等文字於疏章乎?予寧杜言路,舊習不敢售矣。命書傳敎曰,古所謂都政後,銓官推緘滿囊,而今番無言世界故無聞,予則慨然,今此章來,其亦錚錚,結語所奏以綜核之道,特問其時窠闕多少,事勢固然。於本事不無官師相規之意,而以結語觀之,無異官師相規,予只允不允而已,聞其頭辭,此初意決非官師相規之意,起頭若此,結語莫敢而然,況通淸何時?予哂,今吏判可謂爲法受弊者也,此亦不過付諸一哂,而嗚呼,大成二字,夙宵歉然,今於暮年,强爲親政後,其習卽古風也,結語雖莫敢,若用古法,予當瞋目以坐,當爲嚴處,此習當銷於下,不曰此輩,其曰其下,予將惜二字之意也。今雖昏迷,湖西聞申聞處分,一則命御史,一則直處分,於此可見,此猶若此,況用昔日文字者乎?當殿座召大僚,洞諭嚴處,而今予氣誠難,故只下敎。嗚呼,受二字,其雖莫敢,首尾矛盾,聞此若循例下答,予何心三明,書此號祝文祗迎乎?令百人觀也,舊習未定可知,敢抱舊習,其猶莫敢,予何陋書其名?黃宅仁永刊仕版,放逐鄕里,使高高彼蒼,臨照强受二字之意,其章何可一刻仍留?注書坐於開陽門外洗草,其中亦有所重之字,注書監灌於門外淨處。嗚呼,有此心何心挾名紙?其榜目亦付籤。麟漢奉進湯劑,上進御訖。諸臣以次退出。
乙未六月二十六日二更三點,上御集慶堂。時原任大臣·諸承旨·兩司,請對入侍時,領府事金相福,領議政申晦,左議政李思觀,判府事李溵,右議政洪麟漢,藥房提調具允鈺,都承旨李宅鎭,左承旨鄭好仁,右承旨金思穆,左副承旨洪景顔,右副承旨李晉圭,同副承旨李世孝,假注書柳河源,記事官宋銓·李益運,以次進伏訖。相福等曰,聖候若何?上曰,卿等須休,卿等須休。卿等勸予受二字,使予今日見困至此,受二字之世,固如是乎?今日朝鮮,是黨人朝鮮也。以玉手叩閾,下不忍聞之敎。上曰,專嫉冢宰,而非特此也,專欲沮戲予苦心也,予豈不知乎?冢宰必怒,如不怒,是忘其先也。相福等曰,黃哥萬萬無狀,自上下敎至此,罔非臣等之罪。更鼓已深,湯劑未進,殿下何因此而不顧保嗇之道哉?上曰,予不答矣。陋矣,如此輩敢恣肆,如此世如此臣,將焉用哉?故夜雖深,下敎矣。無事之時,闖呈駭擧,世豈有如此道乎?上曰,昨日秋曹供,卿等見之乎?地師輩無狀,誘人葬先,必皆發福,爭訟紛紜,有何益哉?相福等曰,地師刑推,上敎誠是。上曰,錦伯初按節乎?相福曰,曾經錦伯,而亦以此等事罷歸矣。上曰,然乎?錦伯有大家規模矣。上曰,頃日黃宅仁,筵席下詢,乃敢自稱翼成之後,臺體固如是乎?掌令申昕·羅㷜,持平沈,獻納兪彦修,正言權進伏曰,今日卽齋日,故敢以所懷仰達矣。昕等所懷,臣等謂黑山島圍籬安置庶民罪人李迪輔,亟令王府,拿鞫嚴問,快正王法。上曰,更奏其下。仍不賜批。昕·㷜··彦修·所懷,臣等雖未見黃宅仁上疏全本,而伏見傳敎下者,宅仁不體我聖上平蕩之聖意,敢售舊習,挾雜陳章,瀆擾於靜攝之中者,萬萬可駭,不可以永刊放逐而止。臣等謂放逐鄕里罪人黃宅仁,爲先絶島定配,宜矣。上曰,依啓。昕·㷜··彦修·所懷,臣等於前啓合辭,終未承下批,惶悚之極,不敢冒據於臺次,請命遞斥臣職。上曰,古人云見無禮於君,如鷹鸇之逐鳥雀,今日黃黨人,豈比於鳥雀?今日臺臣,庶可勝於鷹鸇,則今聞下敎,況非漫職,庶可卽聞,設有些少情勢,於今宜卽謝命詣闕,而幾次以水刺申飭下敎後,强忍入來,此果南蠻來乎?聞喝導聲,聞甚駭然,令騎郞決棍,而於今卽君不君臣不臣之日也,猶有職名,其涉陋矣。從孔聖筆法,予何記書?頃者詣臺,見今强忍已判,忘其君不思其父,忠孝皆闕,不忠不孝趙德成,珍島郡島配。大司諫之除拜已久,尙無消息,此甚於趙德成,楸子島投畀,倍道押付,直爲擧行。噫,此等臺臣,例稱遠竄,而皆云其配者,予意深焉。此等之類,何云搢紳?此關係萬古國綱,故雖賜答,聞今下敎,雖諸臺敢辭鷹鸇之道乎?今日雖齋日,亦有所懷,聞此敎何敢遲徊?一刻遲徊,臣分百墜,二刻遲徊,臣分萬墜,于今詣臺兩司,竝施削版之典,臺臣避嫌後下批。以傳敎命書,而至楸子島投畀倍道押付,直爲擧行之下,有勿爲草記四字。景顔承命書讀訖。景顔曰,此是群下不敢奉行之事,敢請繳還四字。相福·宅鎭等齊聲奏曰,罪人擧行,不可一刻遲滯,四字未收之前,勢難頒布。聖人之道,物來順應,處分之敎,旣亟嚴正,下敎何如是太過耶?亟請還收。上曰,黃宅仁何年登科乎?知入。河源承命,持己卯榜入來。上曰,此是慶科乎?居魁者誰?相福曰,沈翼雲也。上曰,趙德成何不入來?宅鎭曰,未及肅拜,故來待闕外,不敢請對矣。上曰,李奭輔,誰也?晦曰,故相天輔·重臣鼎輔之群從也。上曰,德成卽明履之子,而忘其父矣。人君暮年,如此之時,何敢如是?奭輔之托以在外,尤萬萬無據矣。今日臺官,無異竹冠矣。上曰,沈·權入來乎?相福曰,俱入來參啓而退去矣。上曰,沈檀·洪萬朝俱善人矣。上曰,黃宅仁何居乎?晦曰,金川贅居云矣。相福等宅鎭等,懇請四字還收。上曰,承旨之惟九之道,可謂得體,然而欲見予改,此則似難矣,予甚悶矣。上曰,此是嫉吏判而爲之也。嫉吏判之人,又安知其不在於此筵席中耶?相福·宅鎭等,縷縷懇請。上曰,四字還收。諸臣以次退出。
上在集慶堂。停常參·經筵。
懿仁王后忌辰。
仁穆王后忌辰齋戒。
藥房都提調洪麟漢,提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。批答無
中宮殿·惠嬪宮,藥房口傳問安。答曰,知道。
太僕殿座罷後,政院·玉堂·藥房口傳問安。答曰,知道。
洪景顔,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
傳于李晉圭曰,黃哥當太僕親問,卽爲擧行,金吾諸堂竝牌招。
傳于李晉圭曰,時原任大臣命招。
備忘記,傳于金思穆曰,宋瑩中爲都憲,李世孝爲薇垣長,牌招察任。
傳于李晉圭曰,今日違牌人,非朝鮮臣子矣。
傳于李晉圭曰,催促禁府,卽爲之。
傳于洪景顔曰,侍衛只入直擧行。
李晉圭啓曰,親問爲之事,命下矣。左右捕將,卽爲牌招,何如?傳曰,允。
傳于李晉圭曰,問郞尙不書入,大臣慨然矣,使君爲之乎?
傳于李晉圭曰,該府郞廳若遲滯,則當施軍律矣。
備忘記,傳于李晉圭曰,朴相甲·李勉修·鄭一祥·任希雨爲問郞。
傳于李晉圭曰,盡爲待令耶?若遲滯則該府郞,當施軍律矣。
傳于洪景顔曰,若不卽知入,大將當決棍,卽爲知入。
備忘記,傳于李晉圭曰,嗚呼,幾十年固心,此時蕩然,何心對箋文?勸愚者爲此陳章,三黨內有此漢,自現前,何心見諸臣?今予若此皆建功,雖半匙建功何飮?若此予當臥於庭中,黨人隷儓來京者,必有居處,莫問官與儒,捕將開陽嚴問,知而以奏,若直對,於渠有何關?若欺隱,以捕廳問者,嚴問以奏。
傳于金思穆曰,知入命下之後,何如是遲滯?當臨門,催促知入。
以承傳色口傳下敎曰,內局問安批答尙存,巡監軍單子混下,當該中官,越捧一等,不能檢飭承傳色拿入,軍號入後,以矇然之意,申飭拿出。
傳于金思穆曰,同入於此望者,將焉用哉?竝抹去侍從案。
以承傳色口傳下敎曰,如許事知入事下敎,尙不知入。捕廳郞廳,爲先拿入,決棍十度,而若知今日有其君,此等事知入,其何難也,而若是遲滯乎?所當大特下敎,而十分參酌止此,卽爲知入。
李宅鎭啓曰,藥房三提調,來詣閤外請對矣。
李宅鎭啓曰,藥房三提調,以日勢向晩,召命尙靳,不勝焦迫,更爲冒罪求對矣。
金思穆啓曰,禮房承旨,有稟達事,來詣請對矣。
金思穆啓曰,諸承旨來詣閤外請對矣。玉堂上下番,來詣閤外請對矣。
金思穆啓曰,時原任大臣,率備局諸宰,更爲請對矣。
以承傳色口傳下敎曰,如是則當臥庭中,悶甚悶甚,速退。
傳于金思穆曰,明日傳香,當於月臺爲之,知悉。
備忘記,傳于金思穆曰,五十年卽予心,御五紀能成蕩。嗟,二字尙慊然,豈暮年見舞異人?其漢卽砲手壻,一登科挾勢,得乘馹上來,是何處於盤松哨軍家,於國初丘從,直稱盛事,此豈比金川農問諸代皆學生,彼學生皆冒稱,若此類何通淸,何備擬於多勢?見顔面,此等輩欲生色,果若此心何大?於泮村其猶可,盤松坊曷勝慨?曾祖名其漠然,問曹操敢用謀,辱侍從於今日,陋此輩見光景,八十二曷勝慨?今侍從歲于甚,爲其君曷勝慨?問其由苟且湯,以此心臣何見?欲灌川豈飮匙?冥然今見今日,其是誰嘆支撑,予志定豈比前?貼席身自慷慨,其雖然爲宗國,製者現其猶强,嗟其前日,陞西守此心,噫,今日,問予心,誠浮雲亦楚越,三公何百僚誰?嗟軍號百日仍,予何心其踏下,憶庚戌魚藻堂,只自歎瞻東郊,若是守何夕食,湯與食其將闕,彼蒼蒼此何人?曷勝懷誠沓沓,嗟萬民聞此敎。
備忘記,傳于金思穆曰,誠冥然誠冥然,何支撑何支撑,嗟今日嗟今日,充侍從充侍從,嗟八旬嗟八旬,受侮陋受侮陋,問朝鮮問朝鮮,此何時此何時?今通淸今通淸,生色條生色條,自曰貴自曰貴,勒砲手勒砲手,嗟銓官嗟銓官,聞通淸聞通淸,搢紳羞搢紳羞,侍從恧侍從恧,豈本事豈本事?亦歉然亦歉然,誠若此誠若此,嗟傔從嗟傔從,爲持平爲持平,亦掌令亦掌令,嗟官梯嗟官梯,一何紊一何紊?其苟且其苟且,逢八十逢八十,本追慕本追慕,其何勝?盤松賤盤松賤,乘馹來乘馹來,其道羞其道羞,況此輩況此輩,書其號書其號,欲舊習欲舊習,興惟此興惟此,若食汚若食汚,嗟銓官嗟銓官,何莫諒何莫諒?今搢紳今搢紳,視尋常視尋常,嗟朝鮮嗟朝鮮,何世界何世界?予志定予志定,卿等休卿等休。
傳于金思穆備忘記曰,嗚呼,暮年用心,黨人受弄扁鵲,曷勝堪曷勝堪?卿等休卿等休。
傳于李晉圭曰,有女而得兩班壻陋矣,令訓將決棍逐之。
傳于金思穆曰,砲手妾壻通淸,而四祖無顯官者,亦通淸乎?陋矣,初雖不知,今亦不擇乎?
傳于金思穆曰,初通淸時擬望三人,今番擬望三人書入。
以承傳色口傳下敎于藥房曰,其何答也。
以承傳色口傳下敎曰,卿等厭矣,況備堂何來?砲手之壻,亦爲之通淸,不擇之致。卿等皆退然後,當進夕水刺矣。
以承傳色口傳下敎曰,莫重下敎,淹滯中官申德龍,越俸三等。
傳于金思穆曰,竝入侍。
李晉圭,以義禁府言啓曰,黃哥親問事,命下矣。罪人黃宅仁,依法例具枷杻,而親鞫罪人往來時,有軍兵排圍之事,令訓鍊都監擧行,何如?傳曰,允。
傳于金思穆曰,持己卯年榜目入侍,承文院圈點,翰苑圈點,亦知入。
金思穆,以禮曹言啓曰,黃宅仁榜目付籤事,命下矣。依聖敎,黃宅仁原榜目中,付籤以入之意,敢啓。傳曰,知道。
李晉圭,以義禁府言啓曰,前大司憲珍島郡島配,前大司諫李奭輔,楸子島投畀倍道押付,直爲擧行事,命下矣。趙德成以傳敎內辭意,具罪目,依例發遣府書吏,卽爲押送配所,而李奭輔下去江原道平康地云,依例發遣府書吏執捉,仍令押送配所之意,敢啓。傳曰,知道。
洪景顔,以兵曹言啓曰,依傳敎,喝導李貴福等四名,各決棍三十度之意,敢啓。傳曰,知道。
洪景顔,以兵曹言啓曰,因傳敎,兵曹郞廳鄭濡,喬桐府充軍,卽爲發配之意,敢啓。傳曰,知道。
李晉圭,以義禁府言啓曰,黃宅仁永刊仕版,放逐鄕里事,命下矣。依傳敎,放逐鄕里之意,敢啓。傳曰,知道。
洪景顔,以漢城府言啓曰,依傳敎,黃宅正仍其本鄕,永爲庶民,分付本道,限三族爲庶民之意,敢啓。傳曰,知道。
洪景顔,以兵曹言啓曰,依傳敎,行首別監羅泰康,決棍三十度後,逐出開陽門之意,敢啓。傳曰,知道。
洪景顔,以兵曹言啓曰,因傳敎,罪人黃宅仁,黑山島限己身充軍,卽爲發配之意,敢啓。傳曰,知道。
洪景顔,以兵曹言啓曰,行首羅將鄭重玉,依傳敎決棍十度之意,敢啓。傳曰,知道。
洪景顔,以訓鍊都監·一二所巡廳·左右捕廳言啓曰,去夜犯夜人,無所捉之意,敢啓。傳曰,知道。
乙未六月二十七日辰時,上詣太僕殿座。親鞫入侍時,都承旨李宅鎭,左承旨鄭好仁,左副承旨洪景顔,右副承旨李晉圭,假注書柳河源,事變假注書池德斌,記事官宋銓·李益運,以次侍立訖。上具翼善冠·黑團領袍,乘輿出通陽門,詣太僕殿座。領府事金相福,判府事金尙喆,領議政申晦,判府事李溵,左議政李思觀,右議政洪麟漢,判義禁洪樂性,同義禁邊得養,大司諫李世孝,右副承旨李晉圭,問事郞廳朴相甲·李勉修·任希雨·鄭一祥,刑房都事朴弼瑞·洪益烈,文書色都事沈禧·趙長鎭,以次進伏訖。上曰,罪人拿入。命書傳敎曰,散杖聲低微,判義禁推考,該郞記過,行首羅將,決令騎郞決棍十度。命書傳敎曰,噫,再明日其何日?其若昔年,此人豈兼此任?知義禁兼帶許遞。命書侤音。上曰,罪人年幾何?罪人宅仁曰,癸丑生。上曰,帳殿焉敢以生奏?最爲放恣矣。罪人有父母乎?罪人曰,無矣。上曰,昨何多氣,今何蹙也?相甲等高聲曰,罪人聽問目。上曰,汝爲黨魁,雖百番定法,無足惜矣。俸侤音時,問罪人四祖。罪人曰,矣身父通德郞景烈,祖武兼渭耉,至其曾祖不能答。良久曰,外祖奉權也。相福等笑曰,罪人不識其曾祖矣。上曰,世間寧有不知其祖名之人乎?罪人曰,矣身曾祖學生禮元也。上曰,汝海西,何其多學生也?上曰,汝之登科借手乎?直招當減一律矣。罪人曰,借兄之作而登科矣。兄年丙午生矣。上曰,汝疏誰製?若不直招,當問汝兄,欲摘冢宰之人,見汝伸其志矣。罪人曰,自鄕上來,無逢着人,大政之語,京城藉藉,故得聞矣。上曰,汝不見人,藉藉之言,從何聽乎?汝專調戲蕩平,其意何居,何人勸汝?罪人曰,在鄕曲時,聞吏判恢公,建玆大政,武弁及士人,以郞窠郵望,多有嗟惜,故矣身之疏,不過相規也。上曰,汝豈官師相規者乎?依法。上曰,汝何年科而試題則何?罪人曰,己卯慶科,而題則戒太康也。上曰,汝有五十之兄,紾取其科,汝得罪於五倫矣。罪人曰,兄先而弟後矣,不幸偶中。上曰,汝兄何在?罪人曰,兄在遂安。上曰,汝兄必製給汝疏矣。汝不直招,令本道當鞫汝兄矣。命書傳敎曰,遂安黃宅正,代製其弟,勸弟該擧,爲先捉囚監營事,令該曹卽爲分付。罪人曰,以矣身故,聖躬勞動,萬死無惜,遲晩矣。上曰,汝人面獸心,豈思今日勞動之事乎?得於兄占科已幸,何泛濫如彼,誰作耶?決非汝作矣。罪人曰,矣身構草矣。上曰,限直招刑推。罪人曰,受人指揮也。上曰,汝疏決非汝作,起頭陰譎,末端不成說,起頭是人之作,而末端是獸之作矣。汝謂初則心偉吏判,而末乃被人指嗾,首尾兩截矣。直招嗾汝者,汝雖死,當爲潔鬼矣。其君八旬之歲,沮戲蕩平者,若不承款,羅將當處分矣。上曰,頃日筵啓時,汝自稱翼成之後,如爾臺閣,雖不足賁,汝必有甚麽意而然也。罪人曰,非矣身所奏,卽領揆所陳也。上曰,汝所爲雖陋,快遲晩,京中藉藉之人,誰也?誰作汝疏乎?直招。罪人曰,矣身所製,僅僅依持成篇矣。上曰,辱吏判而已,何敢沮戲予苦心乎?上曰,不折之杖勿計,予則愧矣。二字何如?而汝疏中至有同寅協恭之語,粧撰如許乎?決是黨作,非渠之構。上曰,汝之科時借作,現露今日,欲問誘汝者,陋矣。已命刮去侍從案及紅牌,汝不過爲金川一農夫耳。若不直招,當下捕廳。上曰,召入捕校,置罪人之前。捕校入來。上曰,平居稱持平號者,若下捕廳周牢,則豈不羞哉?汝本是盜科者,周牢何妨之有,何惜之有哉?汝直告汝同志黨人,則汝則脫空矣。其兄所作盜科則告,京人則不告,無人倫矣。上連勅曰,不折之杖勿計,其疏上段用意,雖無狀人之文也,下段則獸也。黨人汝叔乎汝兄乎?今處置汝不難,而欲覈黨人故如是矣。罪人曰,黨人無矣。上曰,如無黨人,何從生此乎?汝好行持平矣。汝通淸三年,無一資半級之加。故欲效俗諺所謂聳嶺之計耳,汝有相規之意,則後日傳啓,可也,乃作窮極之文,不先不後,闖呈於齋日乎?節節可痛,齋郞承傳,旣是翼成之後,而渠亦稱翼成爲先,以此解怒,尤可痛也。上曰,其疏中陞六未及付職者,知名以入。此皆黨人,除草必除根,此輩可問也。上曰,汝兄捉囚草記,姑留不下,而汝終不直招,汝無人倫矣。罪人曰,矣身雖死,願丐兄活,身欲亡而爲此願,遲晩於正法侤音。上曰,正法何難?厥杖勿計,除草必除根,黨人指嗾者,若留一介於今日,則將蔓於朝鮮矣。今可問矣。上曰,今番登科出六人中,未付職者,以禁推例拿來。出榻敎上曰,汝輩所爲,比莽·操·懿·溫,何如?罪人不能知不能答。上曰,史略,童子亦皆知此,不識莽·操之人,能上疏乎?於汝,心似何物乎,人乎獸乎?二人之名乎,三人之名乎?罪人連不能答。上曰,世間寧有不識莽·操·懿·溫·之持平乎?殿庭侍衛,皆視汝非人矣。汝聞曹操之名乎?不識曹操,應愧羅卒矣。連加刑,至訊杖二十四度,罪人更不語,命救療官審視,救療告以氣絶,命罪人解縛着枷下府。上曰,今下配所,解枷解縛,放送西小門外。命書傳敎曰,該曹草記置之。命書傳敎曰,黃宅仁受黨人意,作此擧措,萬萬可駭,快正其律,以礪末世,而今無人形,旣削其科,黑山島限己身充軍。其兄宅正,一手二製綻露,仍其本鄕,永爲庶民。嗚呼,幾十年苦心,曷勝駭憤?雖十族之律何惜?分付本道,限三族免爲庶民。命書傳敎曰,來處未詳者,公然通淸,且復擬臺通淸銓官,今擬銓官,亟施不敍之典。相福等進前曰,今日勞動,聖體,若何?臣等不能贊揚苦心,致有今日,莫非臣等之罪。此輩孤雛腐鼠,不足責以義理,不識其祖之人,何足責乎?殿下每以如此之輩,過動聖體,獨不有傷於國體乎?此輩處之何難?上曰,慶科陞六人草記入乎?晦曰,鄭克煥·李商進·李鎭常·宋載中·金樂誠·申配權,而李商進有文職承傳矣。思觀曰,鄭克煥·李商進,已付職落空矣。溵曰,慶科陞六人,無論已付未付,似無罪矣。思觀曰,其下未付者,例付虛司果,待窠以次陞付,故銓曹或無窠,未及付職,當次者知其倘來,不怨銓官矣。上曰,克煥誰耶?晦曰,故相澈之後,重臣實之至親也。上曰,商進,李商建之族乎?麟漢曰,然矣。上曰,其下,誰也?晦曰,如樂誠·配權者,多是鄕人,不能知也。上曰,世間有不知其祖名者矣。見其狀貌,亦似疲劣矣。晦曰,誠如聖敎,黃哥貌甚迂怪,別無凶險矣。溵曰,慶科新榜,決不懷此心矣。且如配權·樂誠之流,似是年五十出六,居於鄕曲,坐待其次矣。上閉閤,相福等少退。上開閤,相福等進前,上連下不忍聞之敎。思觀曰,文王之不大聲以色,此正儘好於國體也。溵曰,堯舜之世,尙有共·兜,此輩何損於建極之化哉?麟漢曰,黃哥不過孤腐之類,共·兜亦羞與爲比矣。上曰,陞六人六人,亟命拿處。思觀曰,此屬奚罪?彼皆知不久陞付,決不懷如許心矣。溵曰,此屬纔登莫大之慶科,方張樂遊街未幾,遭拿處之境,其景色,倘何如哉?相福·麟漢曰,溵之言是也。上曰,禁推下敎,竝安徐。榻前下敎仍命回鑾,至通陽門外下敎曰,同議製疏人,若不自現,當不進水刺矣。仍回鑾,諸臣以次退出。
乙未六月二十七日夜二更三點,上御集慶堂。時原任大臣,備局堂上,諸承旨,大司諫,諸玉堂,請對入侍時,領府事金相福,判府事金尙喆,領議政申晦,判府事李溵,左議政李思觀,右議政洪麟漢,行司直具善復,仁陽君李景祜,行司直朴相德·李章吾,判義禁洪樂性,戶曹判書具允鈺,刑曹判書趙重晦,行副司直李重祜·鄭存謙·李潤成·洪趾海·尹泰淵·權噵,行都承旨李宅鎭,左承旨鄭好仁,右承旨金思穆,左副承旨洪景顔,右副承旨李晉圭,校理任希雨,修撰鄭一祥,假注書柳河源,記事官宋銓·李益運,以次進伏訖。相福等曰,今日勞動,聖候若何?上曰,氣何暇諭?上曰,己卯榜目及槐圈翰圈持入。河源持榜目及槐圈以入,銓持翰圈以入。上曰,己卯春塘慶科乎,翰圈不入乎?宅鎭曰,然矣。上曰,槐院準點怪矣。命持獻官記以奏。上曰,捕廳捉得黃哥妾翁尹哥,持草供以來。上曰,捕校如此等事神通矣。麟漢曰,今日聖體勞動,敢請入診。醫官吳道炯等,承命入診。道炯等曰,脈候調均,而滑體少不足矣。麟漢曰,請進湯劑。上連下嚴敎。麟漢曰,何爲而如此乎?爲宗社進御。溵曰,聞醫診候之言,下情愈悶。相福等曰,孤雛腐鼠之輩,處分旣嚴,誅之亦何難也?因此而不思保嗇,何也?請進湯劑。善復等齊奏曰,夜鼓已深,須下敎進御。宅鎭等曰,下情悶迫,亟許進御。上命中官,亟閉臥閤。元孫侍坐,懇請進御。世孝曰,今日悠悠所望,無過於保護聖躬,頃日下敎,有祖依孫孫依祖之句矣。今文孫侍坐,亟請進御。相福等曰,王世孫侍坐,殿下雖不顧臣等顒祝,豈可孤元孫之誠意乎?如宅仁輩,誅之何難,罪之何難?過費聖心,至有拒湯之敎耶?上曰,此是靈丹乎?進御。命書傳敎曰,近者精神昏錯,莫能記聞,獻官記知焉。奇怪者通淸,其何恐或後時。噫,彼此人,莫知其人者幾十年,頃年奉東朝時,決不若此,何處在今爲獻官,予在此親傳。嗚呼,陵內此日初侍,興惟及此,心隕膽墜,此果銓官之非矣。相福等曰,今日親問,勞動太過,此時豈可不連進湯劑乎?只進一貼,不勝抑菀,帳殿親問,與乙亥年無少異,實不勝天顔勝昔之歡矣。上曰,金領敦寧入來乎?相福曰,扶病詣闕外,門鑰已下,故不得入來矣。上曰,領敦服何藥?麟漢曰,方服丸藥云,而顯有藥效矣。伏願自上無間建功之日進,間製丸藥進御,則豈不有效乎?請更進湯劑。相福等縷縷陳請,藥房提調,持湯劑更爲入侍。榻前下敎上進御。相福等山呼千歲,山呼千歲,再山呼千千歲。諸臣以次退出。
上在慶熙宮。停常參·經筵。
仁穆王后忌辰。
宣懿王后忌辰齋戒。
觀象監,自初昏至夜四更,灑雨下雨,測雨器水深一寸二分。啓。
藥房都提調洪麟漢,提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。
中宮殿·惠嬪宮,藥房口傳問安。答曰,知道。
崇政殿月臺親傳香罷後,政院·玉堂·藥房口傳問安。答曰,知道。
傳于金思穆曰,禮房承旨,馳詣懿陵,奉審以來。
洪景顔,啓以巡監軍單子。傳曰,仍。
李宅鎭啓曰,諸承旨有稟達事,來詣閤外請對矣。
李宅鎭啓曰,藥房三提調,來詣閤外請對矣。玉堂上下番,來詣閤外請對矣。時原任大臣,有稟達事,來詣閤外請對矣。
傳于李宅鎭曰,竝入侍。
李宅鎭啓曰,藥房三提調,旣承下敎,而日勢已暮,敢此求對矣。
以承傳色口傳下敎曰,果然憫矣。旣進一貼,方臥廳中,其退去。
藥房都提調洪麟漢,提調具允鈺,副提調李宅鎭口傳啓曰,臣等俄於筵席,未及更進湯劑,蒼黃下殿,仍以逬退,而日勢已暮,召命尙閟。方此焦迫之際,卽伏承退去之敎,臣等相顧驚惶,罔知所措。當此庚炎轉甚,連日勞動之時,其所保護之道,有不可少緩,玆不得不冒罪煩瀆。伏乞亟加三思,暫許方寸之地,俾得以奉進湯劑,千萬顒祝,惶恐敢啓。
以承傳色口傳下敎曰,如是悶矣。進三升水刺而猶難矣。湯劑雖勸進二貼,而如是則亦難矣。卽今臥庭,退去閉門然後,當休息矣。
洪景顔,以禁衛營·一二所巡廳·左右捕廳言啓曰,去夜犯夜人,無所捉之意,敢啓。傳曰,知道。
刑曹參判尹養厚疏曰,伏以臣向蒙恩暇,往省先壟,未及反面,宿病猝劇,將息鄕廬,沈淹累日,亞卿寵擢之命,忽降於此際,臣聞命驚惶,不敢偃處,扶曳前進,今始來伏私次,而悚蹙之極,歷日靡定。噫,國家分職,孰非難愼,而命德之器,尤不容假借而羈縻,上或濫授,下若冒膺,非所以惜名器而重廉防也。念臣猥以無似之賤品,偏荷不世之洪造,內外踐歷,罔非逾濫,聖恩如天,絲毫無補,居常懍惕,若隕淵谷。況此晉秩之寵,豈臣夢寐之所到也哉?臣若徒恃聖眷,冒沒承當,則一世之嗤點,雖不足恤,其於累聖簡而壞官方,何哉?左右思量,承膺無路,玆敢略暴危懇,冒死仰陳。伏乞聖明,俯賜諒察,亟許收還臣新授爵秩,以重公器,以安私分,千萬幸甚。批答七月草記見上
乙未六月二十八日卯時,上詣崇政殿月臺。親傳香入侍時,行都承旨李宅鎭,左承旨鄭好仁,右承旨金思穆,左副承旨洪景顔,右副承旨李晉圭,假注書柳誨·柳河源,記事官宋銓·李益運,以次序立訖。上具翼善冠·黑圓領袍,乘輿出通陽門,仍詣崇政殿東月臺,降輿就位親傳香,仍爲殿庭,香祗迎俯伏,移時乘輿,仍還內。諸臣以次退出。
乙未六月二十八日申時,上御集慶堂。時原任大臣·諸承旨·玉堂,請對入侍時,領府事金相福,領議政申晦,左議政李思觀,右議政洪麟漢,行都承旨李宅鎭,左承旨鄭好仁,右承旨金思穆,左副承旨洪景顔,右副承旨李晉圭,校理任希雨,修撰鄭一祥,假注書柳誨·柳河源,記事官宋銓·李益運,以次進伏訖。相福等曰,聖體調攝,若何?上曰,一樣矣。上曰,國子分館,或有承文調用者乎?相福曰,然矣。上曰,黃哥準點過矣。麟漢曰,近多過濫之弊矣。思觀曰,主張分館,多是鄕人,欲爲生色,故不無混雜之弊。晦曰,先正臣李彦迪,故相李元翼皆國子,而故相鄭琢亦芸閣矣。上屢下嚴敎,不進湯劑。相福等曰,須思宗社而進湯焉。上曰,時原任大臣,緣何盡入來乎?相福等曰,俄聞下政院之敎,故不敢不入來矣。上曰,文王之鷄初鳴問寢,問於何人?思觀曰,問於內豎矣。麟漢曰,以今藥院論之,晨朝自外問安,興朝現有異,若是之謂也。上曰,大臣之盡來,誠訝矣。必爲大小公事留院之敎也。麟漢曰,果然而所重在進湯,故未及仰達矣。上曰,藥名何首烏何義?麟漢曰,古語有服此而髮還黑者故名之。上曰,近來予髮漸黑異哉。麟漢請遣提調,監煎重湯以來。提調具允鈺出去。麟漢曰,喉院之事,最爲緊急,留置之敎,豈可奉承?思觀曰,此非殿下之私事,乃一國之所行,非一國之所私,乃祖宗之所典也。命入留院公事,讀奏至新稻狀啓。上曰,何晩耶?宅鎭曰,今歲有閏故不晩矣。上又下却公事之敎。宅鎭曰,臣等如奉承此敎,殿下將焉用此臣哉?相福等曰,臣等悶迫,公事之請,非特承宣,擧國同然。希雨等曰,決非一時奉承之敎,亟許反汗。上曰,儒臣誰耶?宅鎭曰,任希雨。麟漢曰,進御旣是莫大之事,公事亦是莫重之事。上命讀公事。宅鎭讀奏慶尙水使李性默之殿最狀啓。上曰,令中官只於殿最踏啓,可也。宅鎭曰,臣等欲平踏啓字,不敢傳與中官矣。相福等曰,事無論大小輕重,俱爲緊切矣。麟漢曰,殿下雖罪斥臣等,不可以此脅持臣等也。宅鎭曰,臣等雖斥,豈無他臣哉?又不奉承,豈可勝斥乎?上連下嚴敎,諸臣下庭免冠。上命承傳色,口傳下敎曰,齊上而冠。相福等曰,不敢矣。承公事之敎後,敢上矣。上又口傳下敎曰,旣許建功,又如何而作如許擧措耶?予欲臥資政殿,速退。諸臣以次退待閤外。
上在慶熙宮。停常參·經筵。
宣懿王后忌辰。
藥房都提調洪麟漢,提調具允鈺,副提調李宅鎭啓曰,庚炎轉甚。伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。中宮殿氣候,何如?惠嬪宮氣候,何如?世孫宮氣候,何如?嬪宮氣候,何如?臣等不任區區憂慮,敢來問安,竝此仰稟。
中宮殿·惠嬪宮,藥房口傳問安。答曰,知道。
仁慶宮擧動罷後,政院·玉堂·藥房口傳問安。答曰,知道。
李宅鎭啓曰,藥房都提調,來詣閤外求對矣。領議政申晦,左議政李思觀,率備局諸宰,來詣閤外求對矣。
洪景顔啓曰,領府事金相福,判府事金尙喆·李溵,來詣閤外求對矣。
金思穆啓曰,時原任大臣,率備局諸宰,來詣閤外求對矣。
李宅鎭啓曰,諸承旨有稟達事,來詣閤外請對矣。
傳于洪景顔曰,雖今日,以此時之故,臣等來會之意,稟之可乎,頉稟可乎?慨然矣。此後次對勿爲之。
傳于洪景顔曰,應行次對不爲之,何爲求對乎?勿爲之。
傳于洪景顔曰,備局門閉之。
以巡監軍單子,傳于洪景顔曰,三昨日單子仍。
洪景顔啓曰,卽者議政府錄事來言,領議政申晦,左議政李思觀,右議政洪麟漢,以爲洊承嚴敎,萬萬惶懍,走伏金吾門外,恭俟重勘云,仍納命召,何以爲之?敢稟。傳曰,傳授命召,勿胥命傳諭。
李宅鎭啓曰,諸承旨有稟達事,更爲請對矣。諸玉堂來詣閤外請對矣。
李宅鎭啓曰,藥房提調·副提調,來詣閤外求對矣。
以全羅監司徐浩修狀啓,六月令薦新新稻米進上,節候尙早,限內不得封進,惶恐待罪事。傳于金思穆曰,勿待罪事,回諭。
金思穆啓曰,大司諫李世孝來詣閤外求對矣。
傳于金思穆曰,禮房馳詣傳香所,奉審以來,請承傳色以奏。
傳于李晉圭曰,中官奉審于儲慶宮後,當只見魚錫定矣。
傳于李晉圭曰,當只見魚錫定,禮房承旨,奉審後入侍。
傳于鄭好仁曰,昔年仁慶宮設布帳入闕時何年,動駕時何年乎?知入。
傳于鄭好仁曰,前者動駕時,有家舍矣。今則只有石,何爲而然乎?知入。家主人姓名,亦爲知入,分繕工內居人姓名,竝爲知入。
傳于洪景顔曰,騎馬一匹立之,宣傳官一員,馳往社壇,松根摘奸以來。
李宅鎭啓曰,藥房三提調,以日勢已暮,湯劑尙未奉進,焦迫之極,更此求對矣。
金思穆啓曰,時原任大臣,率二品以上,更爲求對矣。
傳于李晉圭曰,盤松坊尹哥供,步行往來云。雖不見其章,見黃哥人自現然後,當見朝臣,酬應內局矣。
洪景顔啓曰,左右捕將,依下敎來待矣。
傳于李晉圭曰,左右捕將入侍。
傳于洪景顔曰,御史入侍。
李晉圭啓曰,捕將李漢膺,罪人更査後來待矣。
傳于李晉圭曰,西部奉事盧以漸汰去。
傳于李晉圭曰,西部奉事代,次次陞付,其代,以銓官下敎人擬入,而只書姓名。
傳于李晉圭曰,初聞申聞聲,該堂坐於直房,卽爲捧供以入。
傳于李晉圭曰,在近該堂,坐於直房擧行。
傳于李晉圭曰,右副承旨,先爲入侍,該堂持草供入侍。
傳于李晉圭曰,近者中官,卽强項令,因今慷慨而諭,帽猶不着於席,此何由乎?卽不敎子而然。申宅夏越俸一等。
鄭好仁,以漢城府言啓曰,儒生年踰六十以上,今猶見科人,米布題給,免科者,特爲加資事,命下矣。木洞以舊宮基址,元無兩班儒生居接之事,故只以洞口內居人姓名開錄,而武人及免役之類,區別書入之意,敢啓。傳曰,知道。只仁慶宮坊內東西南北人,依下敎擧行,一何多也?六十外則勿爲擧行。
洪景顔,以兵曹言啓曰,卽接東所衛將牒報,則興化水門鐵箭,因雨破傷,興化門南邊宮墻一間半許,今日頹落云。令紫門監,爲先把子圍排,竝爲急速修築修改,而把守軍,東營入直砲手二十名除出,限修築各十名式,分排守直之意,敢啓。傳曰,知道。
洪景顔,以兵曹言啓曰,依傳敎,罪人延德行,全羅道旌義縣充軍事,分付該道道臣,卽爲發配之意,敢啓。傳曰,知道。
洪景顔,以御營廳·一二所巡廳·左右捕廳言啓曰,去夜犯夜人,無所捉,敢啓。傳曰,知道。
乙未六月二十九日辰時,上御集慶堂。奉審承旨入侍時,右承旨金思穆,假注書柳河源,記事官宋銓·李益運,以次進伏訖。上曰,奉審之返何晩耶?思穆曰,徽寧殿亦一體奉審以來矣。上曰,然乎?宜乎遲滯也。思穆讀奏祭享物件記。命書傳敎曰,嗚呼,今日卽穆陵忌辰第二日也,三昨其能祗迎莫能,此忱何抑?今逢此日,誠是千千萬萬料表,光明殿卽其時何殿?此殿乘輿,由武德門見仁慶宮而來,卽咫尺,當以小輿詣,前後廂軍安徐,禁軍亦安徐,只入直都監軍爲挾輦,隨駕侍衛只入直,世孫隨駕挾輿軍亦安徐,陪衛所春桂坊入直,亦待令於玄明門,班列隨駕亦安徐,承旨玄明門待令,而黑團領入來後,禮房東道五陵奉審。諸臣以次退出。
乙未六月二十九日辰時,上詣仁慶宮。擧動入侍時,行都承旨李宅鎭,左承旨鄭好仁,右承旨金思穆,左副承旨洪景顔,右副承旨李晉圭,假注書柳誨·柳河源,記事官宋銓·李益運,以次序立於玄明門外。上具翼善冠·黑圓領袍,乘輿出玄明門。道由武德門,過社稷洞街,降輿俯伏。王世孫隨駕亦降輿。上乘輿仍詣仁慶宮舊基,降輿露坐。上曰,舊基前有閭家三家,今有兩家耶?家主人誰耶?仁達坊大乎?景顔曰,仁達旣是坊名,坊則大矣。上曰,此亦有士夫居之乎?宅鎭曰,似有之矣。命書傳敎曰,此處兩臨,而此坊幾人,特爲免役,以示憶昔之意。儒生年踰六十以上人,今猶見科人,米布題給,免科者,特爲加資。藥房提調具允鈺,持湯劑進前。上厲聲謂挾侍曰,將欲回鑾,汝輩遲緩,仍不進湯劑,乘輿回鑾過社稷洞口,降輿俯伏,禮房承旨馳詣社壇,奉審以來事。榻前下敎上曰,令戶曹印納仁慶宮石麟。仍乘輿還宮。諸臣於玄明門外,問候而退。
乙未六月二十九日申時,上御集慶堂。該房承旨·御史同爲入侍時,右副承旨李晉圭,御史李商建,假注書柳河源,記事官宋銓·李益運,以次進伏訖。上命晉圭,讀奏書啓。上曰,延哥事,何如?商建曰,延哥卽强族梗民,多豪强侵凌之事矣。上曰,邑臣誰耶?商建曰,嶺人李世述也。初則決給郭哥後,爲延哥所恐動而翻訟矣。上曰,延哥刑推乎?商建曰,以恐動邑臣之罪刑推矣。命書傳敎曰,近者申聞,猥濫太多,而今者兩漢,一則了然,故其道道臣嚴處而此則不可不詳審,故有此擧。今聞御史書啓,延東煥旣施其律,今無可論。李世述若是無形,而道臣例考,豈嚴殿最之意,而於此於彼,不能自顯,律何過也?亦無可論。李世述可謂爲國羞也。北道鍾城府定配。原犯旣已處治,延德行此等豪强,若不嚴懲,何以礪末俗?旌義縣充軍。上曰,御史所往處,年事,何如?商建曰,田野之間,麥糧方盡,束手於鋤役矣。命書傳敎曰,頃者因領相所奏下敎,今聞御史所奏,其果農糧不足,束手鋤役云。此中曷勝寒心?此道若此,諸道可知。自政院下諭,無論三分一某分,必也以除爲限事,一體下諭。上曰,捕將入侍。捕將李漢膺入侍。上曰,如黃哥之類,必多在泮村矣。推問黃哥妾丈人尹哥,持供以來。上曰,尹哥不知黃哥凡節乎?漢膺曰,尹哥無識,不能知矣。上曰,其妾,何如?漢膺曰,閭閻家汲水之類也。漢膺退出。命書傳敎曰,今番可駭之章,決非自辦,誑誘此輩爲此擧,自古有之,日雖久,曷勝寒心?噫,彼戊申·乙亥下敎之後,尙今寥寥,此莽·操·懿·溫之屬,彼曹操不忠無據之人,其何知之?能猾用事之人,其豈不知?其若自現,快正其本律,何惜也?不然,三族之律,渠焉敢逭?況今悶者,渠雖萬萬無狀,身爲侍從,徒步石竇,綻露無餘。猶此雖一面之分者,其若自現。今予庶可少紓,酬應國事飮建功,不然,此正亂臣賊子,置諸都下,予何心暮年曰君?令京兆以此嚴飭,其令卽日來現,隱匿此等無狀者,外面勸湯,彼蒼敢逃,筵中雖下敎,㤼於此輩,莫敢聞奏,豈特此湯?興惟及此,不滿于心。雖常食何食?若此而其亦寥然,當該部官,當施庶人之律,自政院牌招部官,以此嚴飭,其隱匿者,當施三族之律,以此分付。噫,不識渠曾祖之漢,何知調劑?隱匿慫慂,欲爲鷹犬者,必在此城竇內,雖陋爲侍從,徒步尋訪,豈無其人?果若前,必也嚴査,三族爲先重律,聞此下敎,雖部官,焉敢臥於其家?一體分付。初則爲此漢作文,揂有嚴畏之心,中撤,使此等鄙夫成其末,三尺可知,焉敢欺也?果若此,豈無參酌?一體嚴飭。上曰,禮房承旨入侍。出榻敎上曰,今日予召見魚錫定矣。錫定年幾何?晉圭曰,似可四十五六矣。上曰,府院君好人矣。上曰,判尹誰也?晉圭曰,金孝大也。諸臣仍退出。
乙未六月二十九日酉時,上御集慶堂。右副承旨入侍時,藥房·時原任大臣·二品以上,追後入侍,右副承旨李晉圭,假注書柳河源,記事官宋銓·李益運,以次進伏訖。晉圭曰,部官來告自現四人,而皆盤松居武弁也。命書傳敎曰,予命自現,豈此乎?其本武種,予命自現者,章奏製給也。命秋判持沈哥妻擊鼓草供入侍。刑曹判書趙重晦承命入侍。上曰,其原隻朴光興乎?命書傳敎曰,金召史申聞鼓,予今初聞,故有此下敎,本事非予所知,咫尺畿甸,有此駭擧,除本事若不嚴懲,何以礪末世?當該柳,亟施刊版之典,勿復檢擬於守宰事,分付該曹。頃者回啓,以此供聞也。不可徑先直斷,京兆回啓勿施,令畿營嚴査,摘奸後狀聞。左副承旨入侍事。榻前下敎捕將入侍事。榻前下敎命書傳敎曰,今日朝鮮,朝鮮乎?其君下敎,其敢寢焉。前判書朴相德,判書除授,牌招察任。參判李徽之,尙未謝恩,其涉寒心,一體牌招察任。西部官員單望啓下,自現爲武臣乎?西部當該書入官員,記過待令,非文非武,以侍從徒步往來,非文臣,況莫重奏語,非草記而入乎?亦涉寒心。洪景顔·李漢膺,承命入侍。上曰,尹哥更鞫乎?漢膺曰,與前無異辭矣。渠是出身,夜則入直,黃哥每於深夜步出,故無以知之云矣。上曰,黃哥擁其妾,與妾翁同房而居云。不亦陋乎?於翰圈則不入云。其時槐院博士切痛矣。景顔曰,敢請入奏留院公事。命書傳敎曰,今日東國,有朝鮮乎否乎?雖飮建功,萬幾以第二件事乎?昨日光景,若何?沖子闕食,故日暮後許一飮,而然固請將欲再煎,果諭公事留院,關係若何不許?諸承旨下庭,臣分誠然,予亦言其命,幾日承旨守閤,大臣恝然,昨日建功,非比於前,不過欲晩飮,晩後入侍。其曰,聞建功不進,故入來云。問候不答,其亦歇也。雖飮建功,大小公事,豈視若尋常?因承宣之據理下庭,不待建功,來同下庭,一時於予,可謂幸矣,而昨夜擧措,暮年自羞,觀此光景,其若循例酬應,白首暮年,豈不愧乎?此等光景,亦予冥然而然。於今固執,豈予無端而作此?若此若此,雖或倖飮,若是支撑,曷勝苟且?不忍耐略諭,若今日一日二日萬幾,尙書何書?予今諭志亦固矣。建功浮雲,萬幾楚越之敎,於今可遂也。景顔等曰,傳敎中,若是支撑等語,所不忍聞,不敢奉承,亟請還收。且湯劑尙今未進,亟許召接。上曰,爾勿復言,予欲爲僅可人矣。藥房都提調洪麟漢,提調具允鈺,副提調李宅鎭,直入進前曰,已爲初更,而召命尙靳,故臣等奉湯劑而來,惶恐惶恐。時原任大臣·備局諸宰·二品以上·大司諫·諸玉堂,同爲隨入進前。領府事金相福等曰,臣等俄於伏閤,入侍承宣之言,以水刺當闕下敎云。聖學高明,何如是下敎也?上曰,符同黃哥之人,自現然後,當進御矣。麟漢等曰,如以自現後進御,則臣等自當製疏矣。上曰,翼成,賢相也,豈知其子孫如是乎?麟漢曰,君臣猶父子,臣請洞陳聖聰之未及聞者,臣等之未能的知者,入告之辭,雖不可輕易,設或有如是者,臣請自當而面駁之。上曰,予之方寸甚悶,湯劑姑置之。麟漢曰,殿下何如是下敎也?上手覆湯劑。上曰,自現其止武弁數人而已乎?朝鮮持平,誠可畏也。麟漢曰,臣請自當自現,湯劑有何罪而覆之乎?允鈺曰,同寅協恭之句語,伊日臣亦有仰達,臣雖不識裏面,而以其文勢不然之端仰達。且以其非指時銓之言仰達,臣請以此爲自現之資。上笑曰,內局諸臣,豈製疏以給乎?昨日光景過怪矣。世孫闕夕食,故召卿等,只進一貼,隨承宣下庭,仍爲退去,果何如耶?麟漢曰,前日下敎中不爲二字,臣錯認以不復更爲留院之敎,故退與領左揆歡忭矣。昨日之後,惶悚極矣。上曰,指揮黃哥者,必根於輦轂矣。大臣不請亟正邦刑,假手於臺閣而已乎?上曰,鄭尙淳精矣。予以其無偏故伏用渠,欲除去,爲有功於黨人故也。麟漢曰,尙淳,規模極精詳矣。藥房提調,持湯劑。出榻敎允鈺擧湯以進。上曰,無據湯來矣。王世孫侍側勸湯。麟漢曰,元孫侍側矣。允鈺·宅鎭齊聲曰,世孫誠孝如是,亟許進御。上曰,副提初見世孫勸湯乎?宅鎭曰,臣等逢此聖世,躬見宗社莫大之慶,臣等之八字好矣。敢請進御。上曰,予試進乎?進御湯劑訖。麟漢等請更進一貼。上曰,知申爲人甚合當矣。麟漢曰,臣兄責臣以同寅之義,故臣與副提調,近相親好,臣雖私室,口不到偏黨矣。上曰,其言貴矣。上曰,故相趙泰采賢矣。□□□麟漢曰,□□順卽其□□今日長湍□□順之亡兄,曾經大臣矣。上曰,故相於辛壬無所犯矣。麟漢曰,然矣。上曰,以申□□□爲幾寸?麟漢曰,十七寸也。上曰,與李判府爲幾寸?麟漢曰,十一寸也。上曰,徐浩修年雖少,善治矣。麟漢曰,然。上曰,嶺伯,何如?麟漢曰,亦善治矣。麟漢曰,近來世祿之家新進之士,多可恃矣。上曰,然矣。安兼濟·沈頤之皆好矣。麟漢曰,入侍知申,臣以遠大期之,金思穆地處尤別,誠可用矣。鄭好仁勤擧,洪景顔貌及凡百皆好,李晉圭亦然矣。上曰,晉圭甚質實,不輕淺矣。麟漢曰,上下翰注亦皆好,而像亦佳矣。上曰,予以此輩爲甚恃,若然則幸也。麟漢曰,宋銓淳實,李益運年最少,周旋可愛,柳誨·柳河源,貌皆甚好,臣入闕初見,不爲彼此,可見建極之化矣。上笑曰,翰注皆卿等素昧之人耶?麟漢曰,然。請更進湯劑。堯舜之世,有如元·凱,亦有如共·兜,何足爲累於聖治乎?藥房提調,持湯劑更爲入侍。出榻敎持湯劑奉進。上曰,卿等亦善服藥乎?麟漢曰,然。上曰,能知蔘品乎?麟漢曰,羅蔘爲第一矣。關東蔘次之。上進御。麟漢曰,請進公事。上命讀公事而不賜批。相福等宅鎭等,齊聲固請。上曰,仁達坊與彰義洞近乎?宅鎭曰,然矣。上曰,其處有兩班家乎?宅鎭曰,其上有弼雲臺,故相李德馨,曾居之云矣。上曰,然乎?上曰,黃哥豈不怪哉?當於金川鄕里,得喫爛飯而臥足矣。作此擧萬萬無據,連下嚴敎。諸臣以次退出。
上在慶熙宮。停常參·經筵。
觀象臺,夜自二更至五更,灑雨下雨,測雨器水深三分。啓。
藥房都提調洪麟漢,提調具允鈺,副提調李宅鎭啓曰,昨日命駕,當炎勞動。伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。王世孫隨駕之餘,氣候,何如?臣等不任區區憂慮,敢來問安,竝此仰稟。答曰,知道。
中宮殿·惠嬪宮,藥房口傳問安。答曰,知道。
洪景顔,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金思穆,以禮曹言啓曰,太廟展謁,每年春秋定式,取稟矣。今秋展謁,當爲稟定,而聖候方在靜攝中,推擇日字,有不敢循例仰請,何以爲之?敢稟。傳曰,曠禮久,豈子道?今若命昨闕拜,若幸勝予將命,誠杳然待下敎,只書此心先隕。
李宅鎭啓曰,諸承旨有稟達事,來詣閤外請對矣。
傳于鄭好仁曰,戶房承旨,詣崇賢門仁慶宮,六十以上人待令。
傳于鄭好仁曰,令惠廳米待令。
李宅鎭啓曰,藥房三提調,詣閤已久,召命尙靳,焦迫之極,敢此求對矣。
備忘記,傳于洪景顔曰,今下弓矢,麟山僉使金商潤,在德萬戶白後樂,平南萬戶張焦紹,梨洞萬戶韓之喆,阿山萬戶康輔堯處,給送。
金思穆啓曰,玉堂上下番有稟達事,來詣閤外請對矣。
金思穆啓曰,大司諫李世孝,有稟達事,來詣閤外請對矣。諸玉堂來詣閤外請對矣。傳曰,何如是困乎?南衙若此,故北寺敢奏,當該中官,越俸一等。
領中樞金相福,領敦寧金陽澤,判府事金尙喆,領議政申晦,判府事李溵,左議政李思觀,右議政洪麟漢,行司直具善復,仁陽君李景祜,吏曹判書朴相德,行副司直李章吾·洪樂性,刑曹判書趙重晦,行副司直李重祜,戶曹判書具允鈺,行副司直趙明鼎·黃景源,禮曹判書尹東暹,右參贊鄭存謙,副司直李潤成,行副司直李福源·洪趾晦,漢城判尹金孝大,戶曹參判李宜哲,副司直李聖圭,副護軍張志恒,副司直沈墢·申益彬,副護軍尹泰淵,同敦寧李瀁,副護軍李昌運·李邦綏·李柱國·李明運·趙濟泰,訓鍊都正李漢膺,副護軍李國賢·李漢昌,副司直宋文載·權噵·金光國,同敦寧魚錫定,副司直具㢞·金相翊,兵曹參判安兼濟,副司直任希敎,副護軍李邦一,禮曹參判李海重,副司直洪良漢·宋載禧·鄭煥猷,漢城右尹邊得讓,同知中樞徐有隣等啓曰,嗚呼,今日之事,莫非臣等不誠不忠之罪也。惟此公事留院之命,實是萬萬非常之擧,非臣子晷刻承聞者,而臣等屢次登筵,四日守閤,天聽逾邈,嚴敎荐下,國事轉益罔措,而臣等之憂遑焦迫,當如何哉?噫,堯舜之世,雖有共·兜之凶,不足有損於昭明之治,殿下五十年調劑之苦心,可質神明,可感豚魚,爲今日廷臣者,孰敢不洗心仰承,而惟彼蟣蝨之微,雖或自干於鈇鉞之誅,天討有罪,處分旣定,聖人之心,物來順應,可怒在彼,此何足仰累於䢖極之化哉?惟我殿下,受皇天之眷畀,承列聖之付托,寶算彌高,聖志益勵,一日萬機之繁,未嘗時日有滯,乃所以爲宗社也,爲繼述也。顧此無識干紀之類,不過一處分事,而乃反曠廢天工,虧損國體,以至於上下否隔,中外波蕩,臣等愚昧,實不能無憾於天地之大也。此不得反汗,則其將國不國而臣不臣,臣等安敢徒畏煩瀆之誅,而不思所以疾聲呼號,以冀仁天之俯諒乎?前後筵席,辭窮意竭,不得不相率齊籲於靜攝之中。伏願聖明,淵然深思,廓然遠覽,公事留院之命,亟許收回焉。答曰,予何答爲留院?此等請今初聞,彌縫誤爲此擧,此等事越朔乎?嗟,予心今益固,關莫重此何擧?見駭擧湯亦飮。
賓廳再啓曰,臣等敢將焦迫之忱,仰瀆崇嚴,顒俟兪音,及承批旨,誨諭截嚴,臣等聚首抑塞,益不知所措。然明主可以理奪,事到此境,亦何敢徒畏分義,不一開陳乎?嗚呼,公事留院,是何等大擧措耶?臣等之所望於殿下者,在於法堯舜,而堯舜之世,未聞有此擧。臣等之所望於殿下者,在於法祖宗,而祖宗之朝,亦未聞有此擧。今因蟣蝨之賤,妄干天誅,以殿下之聖明,乃有此非常之擧,一日二日,不思寢還,致令朝象泮渙綱紀墜壞,烏在其法堯舜法祖宗之意也?至於批旨中初聞之敎,臣等之意,則竊以謂國事之罔措,莫大於此。於此事,不爲齊籲而將行於何事?越朔之敎,亦與臣等之所料有異。凡臣下之陳請於君上者,有一二次而止者,有一二日而止者,而今臣等之所陳請者,關係,何如也?不得請之前,萬無退去之理,殿下何不念及於此,而不卽反汗,以慰擧國臣民憂迫之情耶?臣等前後迷錯之罪,方此自訟之不暇,所當退俟鈇鉞之誅,而猶且冒昧煩瀆,而不知止者,正所以爲宗國也,爲聖德也。惟願聖上,更加三思,先寢非常之敎,仍治臣等不誠不忠之罪,以幸國事,以嚴朝綱,不勝幸甚。答曰,予何答?八十誠悶,八十誠悶,睡醒乎?此其皆求食,曷勝歉然?果若此,當詣舊邸矣。
備忘記,南衙困職,北寺駭然,其況此時,二次以請,趨從近二十駭然,中官駭然,先自開陽門,倍三道仍逐本鄕。
賓廳三啓曰,臣等罄竭憂迫之忱,荐犯瀆擾之罪,竊冀聽卑之聰,亟恢轉圜之量,及承批旨,辭敎截嚴,有非臣子所敢承聞者,臣等聚首愕眙,益不勝惶隕抑塞之至。噫,帝王之代天莅物,君國子民,專在於一日萬幾,一或間斷,則天工有曠,庶事叢脞。我殿下一心民國,宵旰憂勤,果何如,而只緣群下之罪,有此非常之擧,致令機務委滯,綱紀虧損,此豈臣等所仰望於聖明者哉?惟此朝著之不靖,仰貽聖心之煩惱者,一則臣等之罪,二則臣等之罪,亶宜亟降嚴誅,以彰其慢,而至於公事留院之敎,決非晷刻承奉。臣等雖荐承嚴敎,而憂遑之極,不敢知止。伏乞穆然深思,幡然回聽,卽下反汗之命,大慰臣民之望焉。答曰,旣諭。若此五十年君心,其何諭乎?予矢乎心果若此,更聞此將詣鍊戎臺,千乘浮雲,萬機楚越。
傳于洪景顔曰,此後諸承傳色使令,令兵曹決棍五十度,前導中檢,撻楚五十度。
藥房都提調洪麟漢,提調具允鈺,副提調李宅鎭口傳啓曰,臣等竟夕守閤,恭俟召命,千萬意慮之外,伏承非常之敎,臣等驚懍抑塞,莫省攸措也。此時保護之節,尤宜加愼於常日,而只緣臣等之誠意淺薄,以致常進湯劑之尙靳,區區下情,萬萬焦迫,冒罪煩瀆。伏乞亟加三思,暫許召接,俾得以奉進,不勝顒祝,惶恐敢啓。
以承傳色口傳下敎曰,鍊戎臺下敎,今將爲之,而卽今露坐矣。
傳于洪景顔曰,內局本廳行首掌務官,逐送開陽門外。
傳于金思穆曰,如此之時,不見日影,禁漏官申英,逐敦義門。
傳于李宅鎭曰,二品令出之乎?不出然後,當進水刺矣。
以承傳色口傳下敎曰,可爲之事,已卷爲之,八十二歲之君,何如是困之乎?卽今露坐,入直人入直,皆退去而閉門然後,當進水刺矣。速爲退去。
傳于李宅鎭曰,雖月廊,何可坐乎?方坐階上,皆退去然後當休息。皆退去。
以承傳色口傳下敎曰,卽今露坐,退去閉門。
以承傳色口傳下敎曰,今日豈進建功乎?退去。
傳于洪景顔曰,入直者入直,出去者出去,閉門以奏。
傳于洪景顔曰,巡監軍用三昨,入直用前五三日。
上在慶熙宮。停常參·經筵。
藥房提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。
中宮殿·惠嬪宮,藥房口傳問安。答曰,知道。
李宅鎭啓曰,諸承旨有稟達事,來詣閤外請對矣。
金思穆啓曰,諸玉堂有稟達事,來詣閤外請對矣。
李晉圭啓曰,大司諫李世孝,有稟達事,來詣閤外請對矣。
以巡監軍單子,傳于洪景顔曰,仍。
藥房口傳啓曰,昨日嚴敎之下,雖不得已黽勉退出,湯劑之一日闕進,固已萬萬悶切,而今日問候,又未承入侍之批,臣等達夜顒望之餘,益不勝焦迫之至,玆敢相率詣閤,略陳衷懇。伏乞俯賜諒察,俾得以趁早入侍,奉進湯劑,千萬幸甚,惶恐敢啓。以承傳色口傳下敎曰,今則得元犯知之後,當進建功,其卽退去。殆若尹鳳九指揮,未問之前,豈可寢睡乎?
傳于李宅鎭曰,今則知其本,得納其人然後,當進建功矣。
傳于鄭好仁曰,有君然後有太監,其君不酬應之時,承傳色·中官,焉敢放恣前導?各殿承傳色·承言色,一倂嚴飭,有冒犯者,記過。
傳于李晉圭曰,承傳色·承言色,率別監三人而往來,則先記過以奏。
李晉圭啓曰,明日殿座時,左右捕將,一體牌招進參,何如?傳曰,允。
李晉圭啓曰,右邊捕將李潤成卽爲牌招,傳授命召及大將牌·傳令牌,何如?傳曰,允。
傳于鄭好仁曰,勿胥命事,命召傳授。
李宅鎭啓曰,都提調洪麟漢,來詣閤外求對矣。
鄭好仁啓曰,時原任大臣,來詣閤外求對矣。
傳于鄭好仁曰,內局入侍。
備忘記,傳于金思穆曰,今下弓矢,玉江萬戶金宗河處,給送。
備忘記,傳于李宅鎭曰,觀今朝鮮,景象,若何?雖中官悶予一日,嗟哉卿等,困予幾日?問首扁鵲,莫云七十,曰東則東,曰西則西,擧措駭然,莫重侍從,人孰不知,而日步城內,其何莫見?其自現數介武臣,通淸銓官莫見,其人通淸乎?嗟哉,持正通一何從乎?嗚呼,觀今朝廷,昔則依恃人,一何判貳乎?其雖名相孫,只觀其人,其何過稱,使無狀輩,幾次藉冠,果若此,一執吏足矣。幾日寥寥,三昨何意?三昨氣象,二品擧措,予心決矣。今者氣若頃者直宿時,復尋臂甲,此何人此何人?於予得矣。爲宗國將欲見矣。雖然,一朝鮮苟且翁,嗟哉,中官一則滿心驕縱,一則萬古小人,趨從申飭,自古受敎,而其請雖可笑,幾請强詣,前遮後擁,其聲遍於闕中,其心可知,故已嚴處而觀今擧措,此果朝鮮,皆曰盛世,無一點汗,果有此氣,其雖差勝,豈復稱慶?其何召見?亦爲沖子,豈爲無語世界乎?然此亦苟且,嗟哉,八旬曷勝慨乎?況一登科,有傔從心爲過,七十苟且,軍半子,掌通猶可惜,何敢隱默?一時偶見何敢欺,令君若此乎?其若果然,領相孫亦何知?
傳于李晉圭曰,該房承旨,與持草供該堂入侍,而他人若隨入,則當詣鍊戎臺矣。
備忘記,以尹冕東爲承旨,牌招察任,房順房。吏曹左承旨尹冕東。
李晉圭啓曰,判義禁洪樂性,同義禁邊得讓,持罪人宋瑩中口招草供,依下敎來待矣。
傳于李晉圭曰,該堂持草供入侍。
傳于李晉圭曰,儒生之事,詳細知入,政院使令列立,得來與否催促。
傳于李晉圭曰,必來矣。亦爲知入。
傳于李晉圭曰,敦義門留門,催促得來,亦爲問入。
李晉圭啓曰,刑曹判書趙重晦,持罪人草供,依下敎來待矣。捕將持罪人草供,依下敎來待矣。
李晉圭啓曰,左捕將李漢膺,右捕將李柱國,持草供來待矣。傳曰,入侍。
傳于李晉圭曰,得來與否知入,厥漢渠豈率來乎?亦問以奏。
李宅鎭啓曰,藥房都提調李溵,來詣閤外請對矣。
傳于鄭好仁曰,坐直承旨入侍。
傳于李宅鎭曰,如此而勸建功乎?
李晉圭啓曰,捕盜大將削職事,命下矣。新除左捕將張志恒,今方出牌,而右捕將時未差出,在前如此之時,有他邊大將兼察之例,何以爲之?敢稟。傳曰,張志恒兼察。
李晉圭啓曰,右捕將,以張志恒兼察事,命下矣。卽爲牌招,以爲聽傳敎之地,何如?傳曰,允。
傳于李晉圭曰,書吏亦爲問之。
傳于李晉圭曰,厥漢文書搜來。
兵曹口傳政事,以李潤成爲右捕將。
傳于李晉圭曰,承旨與捕將入侍。
有政。吏批,行判書朴相德進,參判李徽之,參議未差,同副承旨李〈世奭〉進。吏批啓曰,左議政李思觀,右議政洪麟漢,解見任事,命下矣。當爲置處,而本曹無相當窠,依例送西之意,敢啓。傳曰,知道。以沈商賢爲注書,以朴師海爲吏曹參議,李溎爲大司憲,柳義養爲執義,李東泰爲司諫,慶再觀·李秉模爲掌令,兪岳柱·朴聖泰爲持平,金履正爲獻納,尹行修爲正言,金相翊爲工曹參判,金光國爲知義禁,李聖圭爲左尹,申益彬爲同義禁,鄭智模爲陰城縣監,趙武範爲兵曹佐郞,同義禁金光國。
兵批,判書金鍾正病,參判安兼濟病,參議宋鍈病,參知金漢老入直進,右副承旨李晉圭進。兵批啓曰,左議政李思觀,右議政洪麟漢,解見任送西事,命下矣。當爲隨品置處,而領中樞一窠,判中樞二窠,他大臣今方見帶,依例加設判中樞,下批之意,敢啓。傳曰,知道。同知單金禹復,副護軍宋濟魯,副司直洪景顔·李敬玉,副司果申史漢,判府事李思觀·洪麟漢。
金思穆,以漢城府言啓曰,依下敎,承傳色崔鳳佐,開陽門逐爲鄕民之意,敢啓。傳曰,知道。
李晉圭,以義禁府言啓曰,承傳色中官申德龍,先自開陽門,倍三道仍逐本鄕事,依傳敎擧行,敢啓。傳曰,知道。
李晉圭,以義禁府言啓曰,前大司憲宋瑩中,拿鞫嚴問口招以奏事,傳旨啓下矣。宋瑩中下去京畿楊州地云。卽爲發遣府書吏,拿來,何如?傳曰,允。
金思穆,以禁衛營·一二所巡廳·左右捕廳言啓曰,去夜犯夜人無所捉,敢啓。傳曰,知道。
大司憲宋瑩中疏曰,伏以臣之前後待罪於憲長之任者,已過十餘次矣。身無疾,則有除輒承,未嘗爲逡巡圖免之計,伏想天日之明,亦必俯燭其心事矣。臣於月前,有事先壟,辭陛下鄕,偶得輪感,累旬呻痛,繼以大腫,生於要害之處,毒氣大肆,半身浮高,日應鍼焫,有加無減,僵仆叫呼,作一籧篨,雖床簀咫尺之地,無忍痛轉動之勢,還朝肅謝之稽滯,自知罪負之日深,而顧其本情,實非樂爲。此際都憲特除之命,又下於帳殿訊囚之日,家人驚遑,急足來傳,臣聞命震越,罔知攸措。聖躬方在勞動之中,固非賤臣言病之時,而目下症形,初無自强之望,記存之感雖深,疾痛之呼難禁。玆敢不待下諭之降,隨縣道短章呼籲於天地父母之前。伏乞聖慈,俯諒疾狀之如右,特垂矜憐,亟賜遞改之恩,俾得安意調治,以尋生路,千萬幸甚。批答見同日臺臣下諭啓辭批
乙未七月初二日辰時,上御集慶堂。藥房入診入侍時,都提調洪麟漢,提調具允鈺,副提調李宅鎭,假注書柳誨,記事官尹宗彦·李益運,醫官吳道炯·鄭允德·徐命緯·柳光翼,以次進伏訖。麟漢曰,夜間聖體調攝,若何?上曰,今日則特甚矣。麟漢請診候。上許之。道炯等,以次診候退伏奏曰,脈候比昨日大體不足,而左右三部,亦未調均矣。上曰,連日氣像如是,何進湯劑乎?麟漢曰,連日勞動,聖心煩惱,莫非臣等之罪。惟願速進湯劑,嚴處臣等之罪,千萬伏望。昨今嚴敎荐下,何敢抗顔仰對乎?上曰,去於何處,再昨始爲來瀆乎?麟漢曰,臣等誤聽聖敎,未及周旋,悚惶悚惶矣。上曰,黃哥之文字,亦有外表露見者矣。麟漢曰,堯舜之世,亦有工驩之徒,此輩何累於聖德乎?上曰,此必有指嗾矣。麟漢曰,莫非臣等之罪,其通淸時,銓官不善爲之。向者金奉朝賀,亦以此人通淸,有所云云矣。命書時原任大臣入侍傳敎。出榻敎上下詢承傳色曰,汝輩知原任來詣乎?承傳色仰對曰,知之矣。命書傳敎曰,大臣體面,若何,而旣命勿胥命,則非特都提擧,時任必來,本事時任主張,時任來,則原任豈問先內局?此亦稍久而曰來,故意謂只都提調來矣。今聞時原任非特來也。政院已奏云,而萬古小人承傳色,欲諂于君,隱而不奏,予嘗下敎,於今已判,承傳色鳳佐,刊名內府,開陽門逐爲鄕民,時原任大臣竝入侍。麟漢奉進湯劑。上曰,此藥果有效,則脈度大損乎?麟漢曰,豈不念祖宗之默佑,何以下如此敎乎?曠湯已多日,誠切悶矣。上連下嚴敎。左相李思觀曰,四百年,在於殿下一身,當此之時,莫非臣等之罪,治臣罪而進湯劑,允合如天之量,殿下獨不念國事乎?判府事金尙喆曰,殿下累日不接臣僚,公事皆留院,非但臣民之悶迫,王世孫誠孝,亦豈負乎?中外焦煎,國事罔涯矣。上曰,予之不進湯不接朝已多日,終無一言,今始數日塞責,大臣如此,予將何恃?麟漢曰,奉湯已久,惟伏望進御矣。上又下嚴敎,不進御,諸臣下殿庭免冠。移時,上命復入。諸臣更爲進伏。麟漢奉進湯劑。上進御。命宅鎭,只奏農形狀啓。諸臣以次退出。
乙未七月初二日巳時,上御集慶堂。時原任大臣·諸承旨·大司諫·諸玉堂請對,藥房入診,追後入侍時,領府事金相福,判府事金尙喆,領議政申晦,判府事李溵,左議政李思觀,左承旨鄭好仁,右承旨金思穆,左副承旨洪景顔,右副承旨李晉圭,大司諫李世孝,校理任希雨·李勉修·安大濟,修撰鄭一祥·李商建,假注書柳河源,記事官宋銓·李益運,以次進伏訖。藥房都提調洪麟漢曰,今已累日矣。顧世孫焦遑之狀,特命反汗,而許進湯劑。上手覆湯劑。相福等曰,國事不賜顧念,臣等不勝痛迫。溵曰,公事之留院今幾日,聖躬之自輕又如此,擧國人情,若無止泊矣。思觀曰,臨御五十年以來,何嘗一日廢閣公事乎?每責勵群工,俾無一日間斷,于今凡幾日乎?上曰,予氣苶然。相福等曰,此是湯劑間斷之致,自今加意進御。上曰,予何爲而服藥乎?相福等曰,爲宗社而服矣。提調具允鈺,持湯劑奉進。上曰,苦物又來矣。上曰,湯劑以沙器盛來。麟漢·允鈺曰,進御之藥,豈盛於如許器乎?上又下嚴敎。相福等皆下庭免冠。上命皆上。相福等齊上。內醫吳道炯等入診曰,脈候左右三部少沈,滑體太不足矣。上曰,比前日,何如?道炯曰,脈候之不足,近來初也,左部顯有氣縮底意,近日聖躬勞瘁,過費聖心,故脈候如是矣。上曰,東宮感候,何如?道炯曰,臣等請診。下令曰,思量然後爲之。睿意似待殿下進湯之後也。麟漢曰,不待醫言,臣亦知之,玉音近不舒暢矣。相福等曰,昨已諭爲世孫進湯之敎,王言信如四時,豈可如是乎?今殿下朝廷之憂,猶不及唐堯九年之水也。奉進湯劑。上曰,農形狀入來乎?景顔讀奏,至江華留守請合操狀啓。上曰,此時合操,何如?晦曰,此江華留守洪樂命狀啓也。以爲本營所屬四營軍兵,今秋合操,依例擧行事,請令廟堂稟旨分付矣。今年穡事,頗有豐登之望,如此之年,詰戎之政,不可停廢,而但秋農,以閏朔之故,收穫似在十月之後,習操每在九月之內,軍兵之裹糧赴操,其勢誠難,而畿農則似早於他道,或無相妨之端,合操依例設行之意,分付,何如?上曰,停操,可也。出擧條景顔讀奏宋瑩中疏。上曰,置之。景顔奏犯夜草記。上曰,予不爲矣。上曰,臺臣進前。大司諫李世孝曰,請固城縣充軍罪人咸道亨,依本律處斷。措辭見上上曰,勿煩。世孝曰,充軍罪人黃宅仁,不體我聖上平蕩之聖意,敢售舊習,挾雜陳章,瀆擾於靜攝之中者,萬萬可駭。帳殿處分,雖出於我聖上好生之德意,而究厥情狀,尤極痛駭。請黑山島充軍罪人黃宅仁,依律處斷。上曰,此啓可謂得體,而庶可謂有朝鮮,而旣問而因其用謀,未得指揮之人,若此而何可徑先置法?不允。予則曰,仍謂無氣,尙今在焉。當該救療官,萬萬無據。珍島郡限己身充軍。世孝曰,新除授司憲府大司憲宋瑩中,時在京畿楊州地,請斯速乘馹上來事,下諭。上曰,此等之時爲都憲,爲孤雛腐鼠,何敢用謀?其章給之。宋瑩中亟施刊版之典。觀擧措,無乃指揮之人,令該府拿鞫嚴問,捧口招以奏。上曰,注書出去,卽命拿來,卽爲捧入傳旨。河源承命出去,書納傳旨。踏啓字上曰,宋瑩中用謀無狀矣。命書中官傳敎。諸臣以次退出。
乙未七月初二日申時,上御集慶堂。右副承旨入侍,捕將·金吾堂上,追後入侍時,右副承旨洪景顔,假注書柳河源,記事官尹宗彦·李益運,以次進伏訖。上曰,陳章前一日,侍從往來人,自捕廳嚴杖究問,入侍以奏。榻前下敎捕將李漢膺,承命持草供入侍。上曰,非問尹哥之謂也。問慶哥爲臺時憲府吏隷矣。漢膺曰,俄者傳敎中無此意,故未及問也。命書傳敎曰,莫重下敎誤聽,此等捕將,將焉用哉?亟施不敍之典。漢膺問於景顔曰,起去乎?命改書傳敎曰,下敎之後卽去,而問于承旨,此等無廉恥將臣,將焉用哉?亟施削職之典。前大將張志恒爲捕將牌招,傳授命召及大將牌·傳令牌,秋堂直房開坐。黃宅仁爲臺時所由書吏,陳章前一日侍從人,來者尋訪者,杖問草供以奏。上曰,宜卽起去,而遲徊顧問,極爲駭然。判義禁洪樂性,同義禁邊得讓,持宋瑩中草供來待。上曰,入侍。命讀口招。命書傳敎曰,此人其常知之,其供非誣,特放,而宅仁今在,則懲討之典,何可一刻稽忽而若此?此則萬萬駭然,何可例放?亟施削版之典。命書傳敎曰,近者分館,可知飭效,而昔日有以校書館有大拜之人,則此等四祖無顯官,莫知其曾祖者準點。此等承政院官員,將焉用哉?況可謂僅具人形者,則亦何免新?宅仁準點免新,當該官員,一竝施削職之典。上曰,捕將推問憲府吏隷入來乎?景顔曰,未及入來矣。上曰,秋堂亦令合坐以問。景顔曰,亦令秋堂合問乎?上曰,然矣。仍命退出。諸臣以次退出。
乙未七月初二日申時,上御集慶堂。同副承旨入侍時,同副承旨李晉圭,假注書柳河源,記事官尹宗彦·李益運,以次進伏訖。命書傳敎曰,右副承旨意謂了了,今日擧措,其涉駭然。特遞,其代,李世奭爲承旨,牌招察任,房順房。命書傳敎曰,掌通之名,自古有之,此人不過掌通,則遽擬持·正望,已涉駭然。況在外人檢擬,臺臣譏斥,則此人八面觀也,持·正之任,强應受點,亦涉駭然。其時亦豈只有此人乎?循私在京人苟充,此人有此光景,萬萬可駭。持·正備擬該堂,不可不敍而止,亟施削職之典。命書傳敎曰,兵判以呈辭給之,其未行公,勢固然矣。旣見其章,更爲牌招,其令除單子謝恩。上曰,秋堂入來乎?命書傳敎曰,黃宅仁此章時,何處書呈?府吏·院隷,決無不知之理,令該堂一體杖問。來時,成均館亦爲幾次往來,亦爲杖問。晉圭曰,大臣方胥命矣。上切責中官曰,汝輩俱是難兄難弟之類,予認爲備堂,怪而問之,大臣胥命,何不卽白乎?中官曰,俄者上達矣。上曰,汝何時達乎?大臣緣何胥命,汝早知之,何不卽白?汝非鄭良玉之子,卽崔鳳佐之子也。汝輩豈不知汝等所爲,入於注書日記乎?昔時承傳色之擧行凡節,予聞而見之,豈有如近來乎?上仍顧晉圭曰,予眞諭矣。聞頃日下敎之後,領相當卽撕捱爲宜矣。且昨日鷄鳴問寢之諭,亦何如哉?上曰,昨日賓啓座次,金領府雖居上,而其實領相主張乎?晉圭曰,然矣。上曰,然則今日不爲賓啓,而備堂緣何入來耶?晉圭曰,大臣胥命,而備堂無入來之事矣。上曰,中官輩無狀,誤傳以備堂也。上曰,昨日世孫,聞政院所繳還下敎中,有傳位二字,仍廢夕食云矣。上曰,朝者退去之諭,謂承宣,非謂大臣,而大臣乃反下庭,豈不怪哉?予今日疑有怪擧,果然予服靈丹,故脈靈而知之。上曰,頃者沖子詣何處,何時回還乎?身爲內局,日高然後,徐徐循例,此豈曰有人臣分義乎?上曰,人君八十暮年,諭以脈候如此,聞之似當,他不暇顧,而乃反揚揚然賓啓胥命之爲哉?命書傳敎曰,予默予默,觀今光景,予何默也?留院下敎幾日,昨日擧措,若何,由何而然?因下敎而然。二品令其誰爲之?領相引嫌,則左相雖爲,昨日三啓,其誰爲乎?頃者沖子詣何處,而八旬其祖,莫能合眼而待來,則況身爲內局,入來後,宜卽問安,而沖子旣入而問焉。領相不來開門抉曙,循例問候,其時旣下敎,此果胥命時不爲。昨日批答,若何,而亦非循例賜答,他不暇顧,宜撕捱,而非賜答,而連爲三啓,此果國體,他相非爲。領相,果若何,而循例揚揚,今則下敎,亦若何,而昏耗文不盡意未瑩而然乎?噫,頃年文慶宮所奏,尙今歎服,故今者卜相,意蓋此也。若黃覇遜於治郡時,故微予意於筵中矣。今者事,皆在元輔,況備堂乎?此等有令而隨,無令而止者,昨日有此擧,冥然若此,俄者按脈亦然,心常怪之。聞此奏,脈果靈矣。此何擧措,此何景像?俄者下敎,不過諭承宣,亦涉異常。領府事雖首揆,於此等事,領〈相〉豈可辭?領議政申晦,亟施不敍之典。左相·右相,同被雖過,於今事勢亦難問,只解見任,諸原任勿胥命,遣史官傳諭。吏判牌招開政,卽爲擧行。內局雖一刻無都提擧,以李判府事爲都提擧,其令內局備員。上曰,李世孝年少而然乎?晉圭曰,無鬚故年似少矣。晉圭曰,捕將·秋曹,合坐憲府,書寫草供入來矣。上命讀,命捕將張志恒入侍。上曰,書寫供內,有士人在坐云。令捉來杖問以奏,如不直招,自捕廳周牢以問。上曰,士人尊待罪人云,怪矣。上曰,予得贓物矣。志恒承命先出。命開陽門仍留。諸臣以次退出。
乙未七月初二日二更,上御集慶堂。右副承旨·捕將入侍時,右副承旨李晉圭,捕將張志恒,假注書柳河源,記事官尹宗彦·李益運,以次進伏訖。上曰,憲府書寫,其名謂何?晉圭曰,金兌復也。上曰,其士人誰耶?志恒曰,卽宅仁姪子黃瑾也。上曰,何以知其士人所在,而捉來問之乎?志恒曰,臣廳捕校,窺捉以來矣。上曰,捕校奇哉。黃瑾周牢以問乎?志恒曰,然矣。晉圭讀奏黃瑾盤問草供供辭。有曰,矣身之四寸妹夫,坡州居前都事尹復厚,袖持疏草,傳給矣身,故矣身傳給宅仁云云。上曰,尹復厚何許人云耶?志恒曰,尹鳳九之從孫云矣。命書密旨曰,尹復厚拿來。上曰,注書持此,傳給當直都事,分付倍三道拿來。開門前若不拿待,則當該都事,當施軍律矣。河源承命,傳給後入來。志恒先退。上命持來捕廳搜檢文書,命晉圭披見。晉圭曰,只有郞階帖·習字冊·吊狀囊子而已。上曰,尹復厚誰之子也?其供內,謂心濬之子矣。上曰,尹鳳九尹鳳九,怪哉怪哉。上曰,注書入來時,汝其知來出去都事爲誰耶?河源曰,武都事朴弼敍也。上曰,黃哥卽武弁之孫。尹復厚亦武都事云耶?命書傳敎曰,今得原犯,可見乾道昭昭。誰從孫?雖然,爲今日臣子若此,曷勝歉然?乃承款,雖快正典法,予心,若何?況未聞乎?夬承款正法然後,當飮建功,以武弁捉來武弁乎?令該府更定他都事,倍三道捉來,命召入捉黃瑾捕校於集慶堂前階上。上曰,汝姓名謂何?捕校曰,白祥傑也。上問捉黃哥始終。上曰,獲於何處?捕校曰,黃瑾亦有妾,居住於廣通橋傍洞,故捉於其處矣。命書傳敎曰,廣通橋何部?部官亦爲捉來,其代,口傳備擬。上曰,汝何許人?捕校曰,內醫白興全之孫也。上曰,然乎?命書傳敎曰,尹復厚捉來後,當爲親問,黃瑾爲先南間依法囚,尹復厚捉來,亦爲一體囚,待下敎只入正時。宮城扈衛安徐。問郞,以頃者問郞爲之。觀今此擧,其涉異常,當該部將,爲先加資,口傳下批,以此觀也。捕廳二大將,其涉駭然,此等捕將,將焉用哉?竝施不敍之典。命書傳敎曰,大臣·金吾諸堂·兩司長官·兩司,待開門牌招。上曰,捕將更入侍。志恒承命入侍。上曰,周牢幾次爲準乎?志恒曰,一番爲準一次矣。命放送書寫。晉圭曰,都提調李溵等,持湯劑來待閤外。上曰,今得元犯,知之後,當進建功,皆速退去。殆若尹鳳九指揮,未回之前,豈可寢睡乎?仍命退出。諸臣以次退出。
上在慶熙宮。停常參·經筵。
藥房都提調李溵,提調具允鈺,副提調李宅鎭啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。當下敎矣。
中宮殿·惠嬪宮,藥房口傳問安。答曰,知道。
傳于鄭好仁曰,內局入侍。
傳于鄭好仁曰,禮房承旨·左副承旨入侍。
傳于李晉圭曰,於脈候甲乙則可也,其所奏脈,每異常例,心常駭然,柳光翼亟施不敍之典。
尹冕東啓曰,新除授注書沈商賢時在江原道三陟地,乘馹上來事,下諭,何如?傳曰,允。
又啓曰,注書沈商賢在外,假注書柳誨姑令仍察,何如?傳曰,允。
傳于李宅鎭曰,國子長兄弟,爲先永刊仕版。
傳于金思穆曰,今過肄儀,或有不潔之事,只施威以問後入來。
傳于李晉圭曰,秋曹使之姑徐,若捧初供,卽爲入來。
傳于金思穆曰,右副承旨,持初供入侍事下敎,而尙不入來,卽爲知入。
傳于金思穆曰,承旨催促入來,雖未及捧供,卽爲入來。
傳于金思穆曰,承旨連爲催促。
吏曹口傳政事,以曺雨任爲南部都事。
傳曰,承旨入侍。
金思穆,以扈衛廳別將,以一二廳大將意啓曰,三廳大將申晦,今有不敍之命矣。其所帶軍官,當有區處之道,何以爲之?敢稟。傳曰,以入侍李判府事爲扈衛大將。
金思穆,以都摠府言啓曰,都摠管雲南君榗,以宗廟秋享大祭初獻官,議政府肄儀事,晝仕出去之意,敢啓。傳曰,知道。
金思穆,以弘文館言啓曰,上番校理任希雨,以問事郞廳,本府推鞫坐起,晝仕出去之意,敢啓。傳曰,知道。
李晉圭,以義禁府言啓曰,今此親鞫時,假都事十員,令該曹依例差出,何如?傳曰,允。
李晉圭啓曰,今此親鞫時,罪人往來,例有軍兵排圍之事,令訓鍊都監擧行,何如?傳曰,允。
李晉圭,以義禁府言啓曰,陰城縣監李世述,鍾洞府定配事,承傳啓下矣。李世述時在任所云,以承傳內辭意,具罪目,依例發遣羅將,自任所,仍令押送配所之意,敢啓。傳曰,知道。
李晉圭,以義禁府言啓曰,時囚宋瑩中特放,而亟施削版之典事,命下矣。依傳敎,亟施削版之典,放送之意,敢啓。傳曰,知道。
李晉圭,以左右捕廳言啓曰,罪人司憲府書寫金兌復,依傳敎放送之意,敢啓。傳曰,知道。
李晉圭,以左右捕廳言啓曰,依傳敎,罪人黃瑾,移送義禁府之之意,敢啓。傳曰,知道。
李晉圭,以義禁言啓曰,罪人黃瑾,楸子島倍三道,永爲充軍,勿齒士類。罪人尹復厚,大靜縣限己身爲庶民倍道,當日以水口門卽爲押付事,命下矣。黃瑾出付兵曹,尹復厚出付漢城府,使之卽爲擧行之意,敢啓。傳曰,知道。
尹冕東,以漢城府言啓曰,依傳敎,尹復厚大靜縣限己身爲庶民,倍三道押付之意,敢啓。傳曰,知道。
金思穆,以兵曹言啓曰,依傳敎,罪人黃瑾,楸子島倍三道,永爲充軍之意,敢啓。傳曰,知道。
金思穆,以訓鍊都監言啓曰,依傳敎,尹壽雄決棍十五度,逐之之意,敢啓。傳曰,知道。
金思穆,以兵曹言啓曰,依傳敎,當該救療官洪達濂,全羅道珍島郡限己身充軍,卽爲發配之意,敢啓。傳曰,知道。
金思穆,以御營廳·一二所巡廳·左右捕廳言啓曰,去夜犯夜人,無所捉,敢啓。傳曰,知道。
判府事李思觀·洪麟漢等箚曰,伏以臣等之罪,可勝言哉?受國厚恩,猥廁三事,經歲伴食,專蔑朝象之鎭服,當事迷錯,以貽聖心之煩惱,一則臣等之罪,二則臣等泥首金吾,鈇鉞是俟。昨日處分之下,罰止解任,以臣等之前後釁負,此何足以贖其萬一也哉?況又首相,獨被嚴譴,而臣等乃受薄勘,論其僨誤之罪,本無異同,而畢竟責罰,輕重懸殊,私心之萬萬惶恧,姑捨勿論,其於國體何哉?公議何哉?當此擧朝焦遑之時,非不知樞銜卽謝,分義則當,而廉隅所關,有不敢唐突入肅,玆敢冒罪仰瀆。伏乞聖明,俯垂鑑諒,亟降威譴,俾公法正而私分安,不勝萬幸。答曰,省箚具悉卿懇。嗟,予下敎,旣爲世道也,卿等何若此?安心勿辭焉。仍傳曰,遣史官傳諭。
判府事金相福,判中樞金尙喆箚曰,伏以臣等,連登筵席,荐承嚴敎,泥首金吾,惟大何是俟,昨奉傳敎,罷免之罰,只及於三公,勿胥之命,反下於臣等,以惶以愧,益不知措躬之所。噫,時任原任,雖曰有間,當擧朝焦遑之時,其未彈分,均有其責,則今於處分之區別,臣等何敢獨爲晏然,有若無罪者然哉?玆敢聯控短箚,仰陳同罪之請。伏乞亟降威罰,以嚴國體,以靖私義焉。答曰,省箚具悉卿懇。予有參量,卿等其何若此?卿等安心勿辭。方有擧行,其卽行公焉。仍傳曰,譴史官傳諭。
乙未七月初三日辰時,上御集慶堂。藥房入診,右承旨·右副承旨,同爲入侍時,都提調李溵,提調具允鈺,副提調李宅鎭,右承旨鄭好仁,右副承旨李晉圭,假注書柳河源,記事官尹宗彦·李益運,醫官吳道炯等,以次進伏訖。溵曰,連日勞動,聖體,若何?上曰,氣何暇諭?溵曰,中宮殿湯劑進御後,近爲平復乎?上曰,差減矣。溵曰,王世孫問侯,昨夜不能寢睡云,仰慮萬萬。上曰,禮房入乎?肄儀何日爲之乎?好仁曰,今初二日已行矣。上曰,大祭正日何日乎?好仁曰,初六日也。上曰,大祭在近,不可親問。命書傳敎曰,於今非難知,肄儀已過,其何親問?尹哥來後,問目書下,以此本府推鞫嚴問,該房承旨,持供以奏。命詣臺臺臣入侍。上曰,尹鳳九事,卽庚午年乎?上曰,雖翼成之子,犯此決不可赦,李潭之通淸此漢,果怪矣。溵曰,乾道不誣,元犯果現矣。請診候。上曰,昨日領相多非矣。道炯等入診曰,脈候滑體之似不足,如昨日矣。大司憲李溎,大司諫李世孝,執義柳義養,司諫李東泰,掌令慶再觀,獻納金履正進伏曰,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上上曰,今看宅仁,迪輔可謂孤雛腐鼠。雖然,今聞臺啓,予則曰於今朝鮮有臺閣,勿煩。溎·義養·再觀曰,請固城縣充軍罪人咸道亨,依本律處斷。措辭見上上曰,勿煩。又啓曰,請還寢罪人梁成卜,減一律島配之命。措辭見上上曰,勿煩。又啓曰,充軍罪人黃宅仁,本以庸瑣之徒,猥玷臺閣之選,不體建極之聖意,敢售挾雜之舊習,肆然陳章,用意叵測。帳殿處分,雖出好生之德意,究厥情狀,不可薄勘而止。請黑山島充軍罪人黃宅仁,依律處斷。上曰,此可見今有臺閣,而予意不足道者,而然今有尹哥,其魁自現,孤雛腐鼠,其何可施王法?況予則莫知尙今存焉。昨聞院啓而知,尙今寥寥,曷勝寒心?於今旣得元犯,何云孤雛?不允。又啓曰,新除授掌令李秉模,時在江原道原州地,持平朴聖泰,時在忠淸道定山地,持平兪岳柱,時在溫陽地,請竝斯速乘馹上來事,下諭。上曰,依啓。世孝·東泰·履正曰,請固城縣充軍罪人咸道亨,依本律處斷。措辭見上上曰,勿煩。又啓曰,請黑山島充軍罪人黃宅仁,依律處斷。措辭見上上曰,勿煩。又啓曰,請黑山島充軍罪人黃宅仁,依律處斷。措辭見初二日巳時上曰,勿煩。又啓曰,新除授正言尹行修,時在京畿安山地,請斯速乘馹上來事,下諭。上曰,依啓。再觀曰,臣學識鹵莽,言議巽軟,本不合於淸朝耳目之任,而嚴畏分義,有除輒膺矣。臣於昨秋,待罪本府時,以任聖周經學治民之各有長短,略有所論,蓋四科中,政事·文學之所長,各異故也。且漢之孔光,雖經學而未聞有治郡之績,黃覇雖稱良吏,而未聞以經學之道,以此論之,治民之政,未必皆由於經學之中,從可知也。其在相規之義,欲效一日之責矣。其時諫長,論臣以語涉郞當,至有請罷之擧,此莫非臣人微言輕,不能見重於僚臺之致。臣何敢一刻晏然於臺次乎?請命遞斥臣職。上曰,往事今撕捱,其涉太過,勿辭,亦勿退待。臺臣退出。命書醫官柳光翼不敍之敎。上曰,予進劑,則朝鮮臣子,豈爲朝鮮臣子乎?溵曰,若然則尤加自護,怪鬼蟣蝨之輩,處之何難?允鈺曰,小臣先退監煎矣。上曰,止之。上曰,罪人就囚耶?知入,連爲申飭該府。上曰,以李判府事爲扈衛大將。宅鎭曰,今李判府有二矣。上曰,以入侍判府事爲之。命書前左右相箚批。命書金領府事·金判府事箚批。上曰,豈不怪哉?黃哥無乃欲適他元輔之意而然耶?命書傳敎曰,噫,乾道昭昭,於今可見,幾日却湯,幾日留院?此聲音笑貌之時乎?況萬萬無狀。宅仁之姪,何由知之?適來都下,部官掩匿,元輔聲音笑貌其雖健,此時持正備擬,作此光景,曷勝慨然?此則猶有公義,當該部官,萬萬可駭,亟施永刊仕版之典。嗟哉,部將受新將之令,問其丐妾,能得瑾,而前將莫知下敎,公然決棍二十度,於七十莫知者,此等捕將,當用於太古民,可也。豈可止此?亟施刊名之典。上曰,李溎曾經關東伯乎?其時善爲之矣。溵曰,甚得方伯之政體,善治云矣。上曰,誰家人耶?溵曰,李敏坤之姪也。藥房提調,持湯劑更爲入侍。出榻敎溵曰,時任原任,本無異同,冒膺嘗藥,章皇以出,惶恐則極矣。上曰,騎判出仕乎?宅鎭曰,昨因下敎,除單謝恩矣。上曰,復厚蔭官乎?宅鎭曰,然矣。上曰,蔭官又作此擧,可駭可怪,魚頭鬼面皆跳踉,予何堪乎?上曰,鞫問時,宅仁狀貌,何如?宅鎭曰,至於其境,豈可識狀貌好否?而前日登筵時見之,擧措多怪駭矣。仍命退出。諸臣以次退出。
乙未七月初三日午時,上御集慶堂。右副承旨入侍時,右副承旨李晉圭,假注書柳河源,記事官尹宗彦·李益運,以次進伏訖。上曰,讀奏罪人草供。晉圭讀奏。上曰,其供內,尹哥來時,犯馬於戶曹參判云,其時戶參誰耶?知入。河源承命知入曰,李宜哲也。上曰,罪人施威,草供速爲持入事,遣院隷特傳。上曰,尹哥·黃哥面質之言,與時日黃哥之供逕庭矣。黃哥之譎,似勝於其叔矣。上曰,尹哥與尹象厚·養厚至親乎?晉圭曰,然矣。上曰,尹哥供內,渠戒宅仁曰,愼無如前日捉食守令之言怪矣。命書傳敎曰,尹象厚·尹養厚,亟施刊版之典。時囚罪人白東煥特放事。榻前下敎上曰,瑾甚譎詐,難於其叔,其初供,稱尹哥持疏草,來其叔之座,多洞內兒輩,故使渠替傳。今則曰三人鼎坐,出其疏草,其言極殊常矣。上曰,捉食等語甚怪,令注書考納。河源承命考納曰,癸巳十月初八日,宅仁陳疏,論牙山縣監尹得欽,松禾縣監南泰憲,固城縣令鄭汝益,刑曹佐郞金基長矣。上命讀其疏。上曰,捉食之稱怪矣。命書傳敎曰,昨聞時根有在焉。尹哥雖喙長三尺,而何敢不服云。於今原犯已得云。今聞供辭,其日宅仁家先到者瑾,尹哥次到云。宅仁之欲遞臺職,眞僞何知,而尹哥所答之言,亦非孟浪,而昨日則瑾於家,受尹哥草,給於其叔云。今供大相反,三人二十五日松停洞宅仁本家,瑾先到,尹哥自鄕次到,三人同坐一間,果然若此。其草當給宅仁,而有何階梯於姪?以此觀也,其文不若其姪,故給其章於瑾,仍令瑾看檢而書,萬無其義。昨日捕廳嚴問,莫敢欺隱,其時三人,邂逅同處於一房,曰以尹哥,亦無其義,以酬酢聞之,尹哥見其草亦無義,而構草看檢,瑾何辭焉?雖然,於此窩主亦陋矣。周牢於渠足懲,楸子島倍三道,永爲充軍,勿齒士類。尹哥無據者有三,渠誰之孫,此等不齒人類者,爲四寸男妹,此一也。四寸一人,爲國子長,一人曾經領伯,宜乎謹愼,而與無狀之類結婚,尋訪無狀之類,行己無狀二也。瑾以四寸男妹之間,相知其心,故此等處,欲作窩主,此正不與同中國之人也。若不嚴治,莫思其祖庚午之心,不思暮年其君,莫知至何境,亦非爲其祖之意也。大靜縣限己身爲庶民,倍道押付,使無事世界,洗欺君之輩,當日以水口門卽爲押付。仍命退出。諸臣以次退出。
乙未七月初三日未時,上御集慶堂。藥房入診時,都提調李溵,提調具允鈺,副提調李宅鎭,假注書柳誨,記事官尹宗彦·李益運,醫官吳道炯·鄭允德·徐命緯·康命徽·元命述·丁志泰,以次進伏訖。溵請診候,上許之。道炯等,以次診候退伏奏曰,脈候左右三部,度數調均,而胃脈滑體差勝矣。上曰,卿等以建功爲金丹乎?溵曰,然矣。溵奉進湯劑。上進御。上問道炯曰,世孫,何如?道炯仰對曰,漸漸差復矣。溵曰,殿下連進湯劑,則世孫未寧,自然復常矣。上曰,國子長,尹鳳五之從孫乎?宅鎭對曰,鳳朝之從孫,心衡之子也。上曰,然乎?尹復厚以尹鳳九之從孫,爲黃瑾之從妹夫者,誠陋矣。上曰,藥房提調,持湯劑更爲入侍。上曰,李世孝有予,故官能至此矣。溵曰,滿廷臣僚,孰非聖恩,而於世孝,天恩尤罔極矣。上曰,左相亦予仗用而至此矣。溵曰,戶相頂踵毛髮,莫非聖恩矣。溵奉進湯劑,上進御訖。諸臣以次退出。
乙未七月初三日酉時,上御集慶堂。同副承旨入侍時,同副承旨李世奭,假注書柳河源,記事官尹宗彦·李益運,以次進伏訖。上曰,注書持春坊癸卯日記以來。世奭曰,使持何月日記以來乎?上顧注書微笑曰,春坊則一年爲單卷矣。河源承命持來。上命尋世弟時代行延勅儀例以讀。世奭披自正月至六月卷。上曰,其年則分爲二卷乎?命讀下卷。世奭承命讀訖。上曰,翰林去藝文館,持五處形址案以來。上再命。益運起伏曰,筵席未及罷,小臣不可出。且揆館例,上番主張,請遣宗彦。上曰,上番出去持來。宗彦承命持來。上曰,上番讀二卷,下番讀三卷,而太白山卷則上番讀之,五臺山卷,下番讀之。宗彦·益運,承命讀訖。諸臣以次退出。
上在慶熙宮。停常參·經筵。
藥房都提調李溵,提調具允鈺,副提調李宅鎭啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。入侍時下敎矣。
中宮殿·惠嬪宮,藥房口傳問安。答曰,知道。
金思穆,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,停。
傳于鄭好仁曰,內局入侍。
傳子金思穆曰,臺臣·內局,同爲入侍。
傳于鄭好仁曰,內局入侍。
吏曹口傳政事,以尹坊爲靈巖郡守。
鄭好仁,以禮曹言啓曰,卽接昭寧園守奉官所報,則園上莎草枯損處尺量,則前面三處,各二三尺許,北邊大處,長六尺廣五尺餘,小處長五尺廣四尺餘,腦後二三尺,枯損處五庫,其他間間稀疎處亦多云。莫重園上莎草枯損,至於此多,本曹堂上郞廳,依例進去奉審後,稟處,何如?傳曰,初八日奉審。
李世奭,以吏曹言啓曰,兵曹佐郞趙武範,中部都事南履道呈狀內,俱以身病甚重,勢難察任云。竝依例改差,何如?傳曰,允。
李世奭,以漢城府言啓曰,今六月二十五日老人入侍時,兒六人中,年過二十者,令該曹給婚需,其令卽爲成婚,十六歲兒,亦助婚成婚後草記事,命下矣。扈衛軍官高必昌子福得,年二十二,與良人朴根煥女,今七月初三日過婚,使令朴聖喜子慶得年十六,與良人金得伊女,六月二十九日過婚之意,敢啓。傳曰,知道。
傳子鄭好仁曰,明日傳香後,徽寧殿外奉審以來,請承傳色以奏。
金思穆,以兵曹言啓曰,去夏三朔能麽兒考講時,訓鍊院判官申大益·申晤,宣傳官李恒林,武臣兼宣傳官洪格·丁志說,部將李需克等,一次講不通,一次陳不通,部將具守諒,一次講不通,依定式竝從重推考,何如?傳曰,允。
李世奭,以兵曹言啓曰,卽接守門將廳牒報,則守門將鄭夏,持身不謹,事多可駭,貽羞一廳云。該廳所報旣如是,則不可仍置,汰去,何如?傳曰,知道。
李世奭,以兵曹言啓曰,昌德宮衛將姜柱道,昌慶宮衛將高廷協,俱以病難供職,呈狀乞遞,竝今姑改差,何如?傳曰,允。
金思穆,以訓鍊都監·一二所巡廳·左右捕廳言啓曰,去夜犯夜人,無所捉,敢啓。傳曰,知道。
乙未七月初四日卯時,上御集慶堂。藥房入診,詣臺臺臣,同爲入侍時,都提調李溵,提調具允鈺,副提調李宅鎭,假注書柳誨,記事官宋銓·李益運,大司憲李溎,大司諫李世孝,執義柳義養,司諫李東泰,掌令慶再觀,醫官吳道炯·鄭允德·徐命緯·元命述,以次進伏訖。溵曰,夜間聖體調攝,若何?上曰,一樣矣。奉進湯劑。上進御訖。溵請診候。上許之。道炯等,以次診候退伏奏曰,脈候度數,比昨差勝矣。溵曰,王世孫睿候,少臻平復,臣民慶忭矣。上曰,今日則果差勝乎?溵曰,睿候之靡寧,出於用心,今則殿下,連進湯劑,故安心善調矣。上曰,臺臣進前。大司憲李溎,大司諫李世孝,執義柳義養,司諫李東泰,掌令慶再觀啓曰,請黑山島圍籬安置庶民罪人李迪輔,亟令王府,拿鞫嚴問,快正王法。上曰,已諭勿煩。溎·義養·再觀啓曰,請固城縣充軍罪人咸道亨,依本律處斷。上曰,勿煩。又啓曰,請還寢罪人梁成卜,減一律島配之命。上曰,勿煩。又啓曰,充軍罪人黃宅仁,本以庸瑣之徒,猥玷臺閣之選,不體建極之聖意,敢售挾雜之舊習,肆然陳章,用意叵測。帳前處分,雖出好生之德意,究厥情狀,不可薄勘而止。請黑山島充軍罪人黃宅仁,依律處斷。上曰,此何足言?勿煩。溎曰,國家用人之不取地閥,亶出於雨露不擇地之意,是固眧代之盛事,而至於臺閣之任,則上而匡救袞闕,下而規正官師,一國言責,咸萃於其身,則其爲任亦重且大,不可人人而濫授,作一輪除例差之窠明矣。古之銓官,通一掌望,而極其難愼,上自大臣,下至諸僚,無不知其人之可合然後,始乃通擬,至今傳之爲美談。近日則不過以一銓官之顔私,遽然通擬於持正臺望之出世,不識其地閥人器之如何。以今番黃宅仁事觀之,臺選之淆雜,槪可知矣。三司通擬,自是古規,而一登瀛選之後,則臺垣一步,便作羞恥,不但當之者厭怒,銓官亦不敢遽擬,是豈重言責而尊臺閣之意哉?前後飭敎,非不屢矣,而時移之後,未免解弛,此誠慨然矣。請申飭銓官,此後臺望,另加擇擬。上曰,所奏誠是,依啓。豈特此也?承文圈點,其涉寒心。今者此人,其亦準點,予已申飭矣。世孝·東泰啓曰,充軍罪人咸道亨之踰越宮墻,自有當律,前後處分,雖出於我聖上好生之德意,身爲禁旅,闖越至嚴之地,論其罪犯,實無一分容貸之道,不可充軍而止。請固城縣充軍罪人咸道亨,依本律處斷。上曰,勿煩。世孝·東泰又啓曰,充軍罪人黃宅仁,不體我聖上平蕩之聖意,敢售舊習,挾雜陳章,瀆擾於靜攝之中者,萬萬可駭。帳殿處分,雖出於我聖上好生之德意,而究厥情狀,尤極痛駭。請黑山島充軍罪人黃宅仁,依律處斷。上曰,勿煩。上曰,尹復厚,與象厚四寸乎?宅鎭曰,八寸矣。命書傳敎曰,萬萬駭然,下敎,昨觀擧措,決非兩人從弟,聞所奏,其亦八寸,兩尹下敎,特爲安徐。諸臣以次退出。
乙未七月初四日申時,上御集慶堂。藥房入診入侍時,都提調李溵,提調具允鈺,副提調李宅鎭,假注書柳誨,記事官尹宗彦·李益運,醫官吳道炯,以次進伏訖。溵奉進湯劑。上進御。溵曰,此時湯劑,不可暫時停進。伏望益加保護,無所間斷矣。上曰,進御甚難堪,其止之。溵曰,臣不敢强請,明日則依例矣。上曰,依。宅鎭讀奏公事,至湖南稅船狀啓。上曰,二百石添載者,何邑乎?宅鎭曰,靈巖矣。命書傳敎曰,稅船多載,幾次下敎,則湖南稅船,六十石加載,已涉駭然。況二百石乎?有二百石加載者,萬萬可駭。當該地方官靈巖郡守金履禧,特解現任,勿復檢擬於守宰。其代,口傳備擬,今日給馬辭朝。諸臣以次退出。
上在慶熙宮。停常參·經筵。
藥房都提調李溵,提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。氣則一樣,下敎時入侍焉。
中宮殿·惠嬪宮,藥房口傳問安。答曰,知道。
傳于鄭好仁曰,內局入侍。
李宅鎭,以吏曹言啓曰,今此宗廟·永寧殿,秋享大祭執禮大祝,皆以侍從塡差,而時無職名,令該曹口傳付軍職,何如?傳曰,允。
李晉圭,以禁衛營·一二所巡廳·左右捕廳言啓曰,去夜犯夜人,無所捉,敢啓。傳曰,知道。
乙未七月初五日未時,上御集慶堂。藥房入診時,都提調李溵,提調具允鈺,副提調李宅鎭,假注書柳誨,記事官尹宗彦·李益運,醫官吳道炯·鄭允德·徐命緯·柳光翼,以次進伏訖。溵曰,夜間聖體調攝,若何?中宮殿·王世孫氣候,亦何如?上曰,一樣矣。溵奉進湯劑。上曰,予今暮年追慕,俄遣禮房奉審以來,而不得親奠,少伸微忱。今日進湯,實非人子情理矣。卿其退去。溵曰,追慕雖亘中,一貼旣已煎進,伏望進御。上曰,卿等見備忘,則今日不可勸矣。溵曰,退待閤外,恭俟召命矣。上命諸臣退出。
上在慶熙宮。停常參·經筵。
藥房都提調臣李溵,提調臣具允鈺,副提調臣李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。徹宵此堂,何聞贊拜?此室五更,鍾鼓何聞,此何人也?亦何子道?可笑內局便輿之請,曰以起動,其勸建功,房中酬應,亦曰酬應,且勸建功,若然則三百六十日,當飮三百九十貼,人蔘計斤,其幾十斤。嗟哉,朝鮮君,金腸石胃,頭着時體建功胄,八十二君,宜姑飮也,況此夜乎?惟憶禮畢撤饍,追慕萬倍,氣何暇諭?誠可笑亦苟且。待敎入侍。
中宮殿·惠嬪宮,藥房口傳問安。答曰,知道。
傳于李世奭曰,內局入侍。
尹冕東,以宣惠廳言啓曰,翊衛司翊衛申暿,本廳郞廳差下矣。本廳事務繁重,勢難兼行,在前亦有本職改遞之例,申暿翊衛之任,依例許遞,仍令該曹付軍職,使之專察本廳之任,何如?傳曰,允。
李晉圭,以訓鍊都監言啓曰,鳥銃·環刀,乃是軍器中最緊之物,而節省物力,勤勞造納,則前後監官,例蒙恩資矣。監官前哨官李迪,鳥銃九百二十六柄新造,七十七柄修補,合一千三柄,監官前別將安尙恒,環刀八百五十柄新造,三百四十柄修補,合一千一百九十柄,而其所監董之數,已滿千數,宜有激勸之道,而事係恩典,不敢擅便。令該曹考例稟處,何如?傳曰,允。
李世奭,以內醫院官員,以都提調·提調意言啓曰,柳光翼敍用事,命下矣。令該曹口傳付軍職,冠帶常仕,何如?傳曰,允。
李晉圭,以御營廳言啓曰,去夜犯夜人,無所捉,敢啓。傳曰,知道。
李晉圭,以一二所巡廳·左右捕廳言啓曰,去夜犯夜人,無所捉,敢啓。傳曰,知道。
大司憲李溎,大司諫李世孝,執義柳義養,司諫李東泰,掌令慶再觀,獻納金履正啓曰,請黑山島圍籬安置庶民罪人李迪輔,亟令王府,拿鞫嚴問,快正王法。答曰,已諭勿煩。
大司憲李溎,執義柳義養,掌令慶再觀啓曰,請固城縣充軍罪人咸道亨,依本律處斷。請還寢罪人梁成卜,減一律島配之命。請黑山島充軍罪人黃宅仁,依律處斷。以上措辭見上答曰,勿煩。
大司諫李世孝,司諫李東泰啓曰,請固城縣充軍罪人咸道亨,依本律處斷。請黑山島充軍罪人黃宅仁,依律處斷。措辭見上答曰,勿煩。
李世奭啓曰,工曹參判金相翊,除拜後過三日不爲出肅,依定式推考警責,仍卽牌招察任,何如?傳曰,允。
通政大夫吏曹參議臣朴師海疏曰,伏以臣於銓職,豈有一分堪承之望?向者一膺,實出於感溵恩數,嚴畏分義,而自知不稱,惶愧無地。不自意曾未幾何,除旨又降,聖上奚取於無似之賤臣,而有此寵除之頻繁也?臣誠惝怳震越,莫省攸措。適値擧朝憂遑之日,不敢偃處,章皇出肅,而區區私義,有必遞乃已之義。本曹判書臣朴相德,卽臣之族親也。一門之內,竝據銓地,揆以私分,大有不安,而臣是下僚,在下引遞,自是格例,一謝恩命,旋卽控免,乃臣本意,而初非因仍蹲冒之計也。玆敢短章自列,仰瀆宸嚴。伏乞聖慈,俯垂諒察,特賜鐫免,以安私分,以存公格,千萬幸甚。傳于李世奭曰,此章給之。
乙未七月初六日辰時,上御集慶堂。藥房入診時,都提調李溵,提調具允鈺,副提調李宅鎭,假注書柳誨,記事官尹宗彦·李益運,醫官吳道炯·鄭允德·徐命緯·柳光翼,以次進伏訖。溵曰,夜間聖體調攝,若何?上曰,一樣矣。溵奉進湯劑。上進御。溵請診。上許之。道炯等,以次診候退伏奏曰,脈候左右三部調均,而胃脈滑體,比昨日似不足矣。溵曰,臣伏聞醫女口傳,則中宮殿泄候,雖不至大段,而此必是暑症,下問醫官,治暑之劑,依例進御,何如?命書傳敎曰,中宮殿進御加減蔘香散,今姑停止,茹藿湯加檳榔一錢·縮砂七分,三貼煎入事。出榻敎上曰,世孫微,何如?溵曰,今日則少臻差復矣。上曰,醫官問候乎?道炯仰對曰,臣朝已入診承候矣。上曰,藥房提調,持湯劑更爲入侍。命書傳敎曰,柳光翼敍用,宅鎭讀奏公事。命書傳敎曰,關西祈晴,湖西日悶無此,一體爲之事,分付。溵奉進湯劑。上進御。命書傳敎曰,湖西道臣,待開門辭朝事,分付。諸臣以次退出。
上在慶熙宮。停常參·經筵。
藥房都提調李溵,提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。入侍時下敎矣。
中宮殿·惠嬪宮,藥房口傳問安。答曰,知道。
金思穆,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,平安道聞祈晴,湖南特命爲今日,中日停。
傳于金思穆曰,旣下敎,中日停。
傳于李世奭曰,內局入侍,忠淸監司,內局同爲入侍。
李世奭啓曰,卽者檢閱李益運,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責。待敎宋銓,卽爲牌招,入直,何如?傳曰,允。
以吏判朴相德疏,傳于李世奭曰,給之。又以檢閱李益運疏,傳曰,吏判疏已爲下敎,則此章又何捧入乎?給之。
傳于李世奭曰,俄已下敎矣。內局今方召見,而入侍若陳奏則駭然,故給之矣。
傳于李宅鎭曰,內局入侍。
李宅鎭啓曰,諸承旨有稟達事,來詣閤外請對矣。領府事金相福,判府事李溵,有稟達事,請對矣。判府事韓翼謩,有稟達事,請對矣。
傳于李世奭曰,原任請對及肅拜何事?知入。
傳于李世奭曰,竝入侍。
以七月初七日慶尙右兵使狀啓,城內居男女二十三名渰死事,傳于尹冕東曰,令本道恤典擧行。
李世奭,以成均館員,以同知館事大司成意啓曰,今七月初七日,儒生上旬輪次,當爲設行,而大提學李徽之,以身病,限內不得設行之意,敢啓。傳曰,知道。
大司憲李溎,大司諫李世孝,執義柳義養,司諫李東泰,掌令慶再觀,獻納金履正啓曰,請黑山島圍籬安置庶民罪人李迪輔亟令王府,拿鞫嚴問,快正王法。措辭見上答曰,已諭勿煩。大司憲李溎,執義柳義養,掌令慶再觀啓曰,請固城縣充軍罪人咸道亨,依本律處斷。措辭見上答曰,勿煩。又啓曰,請還寢罪人梁成卜,減一律島配之命。措辭見上答曰,勿煩。又啓曰,請黑山島充軍罪人黃宅仁,依律處斷。措辭見上答曰,勿煩。大司諫李世孝,司諫李東泰啓曰,請固城縣充軍罪人咸道亨,依本律處斷。措辭見上答曰,勿煩。又啓曰,請黑山島充軍罪人黃宅仁,依律處斷。措辭見上答曰,勿煩。
有政。吏批,判書朴相德進,參判李徽之進,參議未差,同副承旨進。以李衍祥爲輔德,鄭彦暹爲鍾城府使,李在簡爲吏曹參議,兪駿柱爲陽城縣監,李正圭爲中部都事,李徽之爲同春秋。以韓翼謩爲領議政,洪麟漢爲左議政,承文院都提調二韓翼謩·洪麟漢。
兵批,判書金鍾正病,參判安兼濟病,參議宋鍈入直進,參知金漢老病,同副承旨李世奭進,副司直朴師海,副司果申暿·李衡直。
金思穆,以訓鍊都監·一二所巡廳·左右捕廳言啓曰,去夜無犯夜人被捉之意,敢啓。傳曰,知道。
吏曹判書朴相德疏曰,伏以臣於銓職,訖可以止矣。長席之忝叨,已過十年,除旨之頻繁,殆近來所未有,而顧臣才疎識淺,曾不能激揚振滯,仰贊平明之治,雖荷聖度包容,得免重譴,而每一循省,惶汗沾背,日前特除,適下於守閤憂遑之時,雖不免蒼黃出肅,冒當政命而蔑效之地,理難抗顔,其不可以副急暫出,因仍蹲冒也,決矣。且新除授參議臣朴師海,卽臣之同宗大父也。族分雖曰稍疎,而情好無間至親,長貳之席,一時竝據,實有私義之萬萬難安者。曾見銓選之官,若有一姓之司除者,則引義必遞,亦自成近例,有不可放倒,玆敢冒陳短章,仰暴微懇。伏乞聖明,俯賜鑑燭,亟許鐫遞臣銓任,以存公格,以安私分,不勝幸甚。答曰,省疏具悉。已有前例,三堂本職許遞焉,爾勿過辭,行公。
檢閱李益運疏曰,伏以臣父素患風痺之症,常有凛綴之憂,每當暑月,一倍添劇,以臣情私,萬無離側供仕之勢,而忝叨簪筆之列,依近日月之光,感祝鴻恩,不敢言私。臣於俄者筵退,得接家售,則臣父本病之外,又添暑癨,膈滯而食飮不下,頭眩而寒熱交攻,蕉症新恙,俱涉危劇。臣自聞此報,方寸煎灼,按住不得,玆敢忙陳短章,徑出禁門。伏乞天地父母,俯垂諒察,亟削臣職,以便救護,仍治臣擅離之罪,以肅朝綱,千萬幸甚。答曰,省疏具悉。前朝參後護焉。
敎忠淸道觀察使閔百奮書。知製敎鄭一祥製進王若曰,忠淸一路,虞憂多端,地異荊·楊之饒,公私蓋藏之歲漸罄竭,俗衰鄒魯之美,訟獄詞牒之日益氄繁。前年降蠲租之綸,猶慮有白地之橫斂,今春飭簽丁之弊,難保無黃口之充丁,須得二千石惟良,可責五十州重寄。惟卿才負通鍊而著循吏擧,局度峻凝而有古家風,宜爾置之巖廊之中,俾參輦劃,使人得於湖山之外,盍副去思?況本道方面之數更,當是生手之難付,玆授卿以忠淸道觀察使,具例兼卿其克體分符之意,庸慰騎竹之迎,區劃自有成規,恢然餘地之游刃,謠俗皆所備諳,沛乎熟路之輕車,於戲,蘇孺文之按法故人,卿所已能也,寇萊公之再試重鎭,予何多誥焉?故玆敎示,想宜知悉。同副承旨李世奭奉敎可啓下。
答刑曹參判尹養厚疏曰,省疏具悉。今者陞資豈過?卿勿過辭,行公。
乙未七月初七日卯時,上御集慶堂。藥房入診,忠淸監司同爲入侍時,都提調李溵,提調具允鈺,副提調李宅鎭,假注書柳誨,記事官尹宗彦·李益運,忠淸監司閔百奮,醫官吳道炯·鄭允德·徐命緯·康命徽·李敏德,以次進伏訖。溵曰,夜間聖體調攝,若何?上曰,一樣矣。溵奉進湯劑,上灌注于席。溵曰,臣等顒望而奉進矣,今又如此,下情焦迫矣。允鈺曰,臣當退去煎入矣。上曰,已下敎,人君一言,信如金石矣。上曰,湖西伯入來乎?宅鎭曰,入侍矣。溵曰,臣等愚迷,昨日下敎奉承而退矣,今日又何牢拒乎?允鈺曰,臣等聽瑩,俄者下敎,未能詳承矣。上曰,見吏判疏後,豈可進湯乎?溵曰,臣等姑未見吏判疏本,未知疏語之何如,而何關於湯劑乎?上曰,予不欲見大成二字矣。溵等齊奏曰,殿下何以下如此之敎乎?近日事已妥帖,惟望湯劑之進御,而又下不忍聞之敎,臣等抑塞,不知所達矣。上曰,藥房提調,持湯劑更爲入侍。出榻敎湖西伯進伏。上曰,再到之地,卿必善爲矣。百奮曰,臣百無一能,而今以特除再任,尤萬萬惶悚矣。且以特恩加資,待罪內局之際,以安藩之命退去,血每切耿耿矣。今伏見湯劑如是牢拒,惟伏望加意進御矣。上曰,卿須往欽哉。對曰,臣雖粉骨糜身,莫效天恩之萬一矣。命宅鎭,讀宣諭別諭。湖西伯先退。溵奉進湯齊,上進御。溵等曰,慶幸矣。請診候,上曰,姑止之。仍下敎曰,世孫,何如?道炯曰,少臻差勝,而猶未快復矣。溵曰,臣伏聞醫女口傳,則中宮殿問安,昨日進御二貼之後,雖有差復之效,猶未快和云,湯劑之製進當否,議定,好矣。上命諸醫議奏。道炯曰,昨進筎藿湯二貼,而今日則進御六和湯,好矣。上曰,人蔘入幾何?道炯曰,一貼所八五分矣。命書傳敎曰,中官進御茹藿湯停止,淸暑六和湯,加人蔘五分·香附子檳榔各一錢,五貼製入事。出榻敎諸臣退出。
乙未七月初七日申時,上御集慶堂。藥房入診入侍時,都提調李溵,提調具允鈺,副提調李宅鎭,假注書柳誨,記事官尹宗彦·宋銓,醫官吳道炯等,以次進伏訖。溵奉進湯劑,上進御。溵曰,敢請明日依例矣。內局先退。
乙未七月初七日戌時,上御集慶堂。原任大臣·諸承旨,同爲入侍時,領府事金相福,判府事韓翼謩·李溵·李思觀·洪麟漢,都承旨李宅鎭,左承旨尹冕東,同副承旨李世奭,假注書柳河源,記事官尹宗彦·宋銓,以次進伏訖。上曰,大臣緣何而入來乎?宅鎭曰,吏判檢閱之疏,俱命給之,此莫非臣等之罪,而處分旣定後,又何若是乎?相福等曰,聖候,若何?上曰,一樣矣。相福曰,臣等,俄始得聞下敎,故敢來求對矣。上曰,事已妥帖,又何求對?溵曰,本事旣已妥帖,則又何若是乎?思觀曰,此事不可踰日,故敢卽求對矣。上曰,其事予已忘之矣,因中官用心,有此下敎矣,吏判之外,又有翰林乎?宅鎭曰,然矣。上曰,韓判府何以入來?翼謩曰,獲蒙聖恩,安意調理,日者暑癨陡劇,久未登筵,今聞下敎,驚惶入來矣。上曰,金領敦·金判府入來乎?相福曰,方來詣闕外,門鑰已下,故未及入來矣。上曰,注書出去,召錄事使傳諭曰,事已妥帖,事已妥帖,卿其自外退休。上曰,事必有終,明日予將臨門洞諭矣。命書宣諭,又命書傳敎曰,朝參有命,時任不可不備。韓判府事爲領相,前右相爲左相,明日朝參排立只入直,儀注及時刻單子安徐,承旨先拜安徐,待下敎,只入正時。命書傳敎曰,卜相,政官牌招開政。命書傳敎曰,今番朝參時,沖子焉知?世孫祗迎安徐。命書傳敎曰,今番異於前,勿差陪箋官,其下政府·六曹·京兆。上曰,明日朝參,延和門爲之,太學生亦爲來待。榻前下敎命書吏判·檢閱疏批。宅鎭曰,尹養厚疏批,尙未下矣。命書答批曰,省疏具悉。今者陞資豈過?卿勿過辭,行公。仍命退出,諸臣以次退出。
上在慶熙宮。停常參·經筵。
藥房都提調李溵,提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。入侍當下敎矣。
中宮殿·惠嬪宮,藥房口傳問安。答曰,知道。
朝參殿座罷後,政院·玉堂·藥房問安。答曰,知道。
傳于鄭好仁曰,內局入侍。
備忘記,傳于李世奭曰,長樂殿修補,待下敎爲之。
備忘記,傳于鄭好仁曰,安興與海西水營,自其處,造熟鰒封進事,分付。
尹冕東啓曰,假注書柳誨,身病猝重,勢難察任,今姑改差,何如?傳曰,允。
柳誨改差,代以鄭喆祚爲假注書。
鄭喆祚在外,代以朴行淳爲假注書。
藥房口傳啓曰,臣等,以待下敎,更爲入侍之意,陳達,而日勢已晏,召命尙靳,當此庚炎益熾,今日聖躬勞動又多,此時湯劑,尤宜加進,瀆擾靜攝,雖極惶悚,區區下情,不勝焦迫,玆敢相率詣閤,仰籲崇聽。伏乞亟許召接,俾得以奉進湯劑,千萬幸甚,惶恐敢啓。
以承傳色口傳下敎曰,中官及掌務官,令武藝廳逐送洞口外,內局知悉。
備忘記,傳于李宅鎭曰,渠雖年少螟蛉,以北寺敢聽南衙請敢若此,豈曰人心?
鄭好仁,以吏曹言啓曰,成均館典籍宋文輅呈狀內,身病猝重,勢難察任云,依例改差,何如?傳曰,允。
金思穆,以禁衛營·一二所巡廳·左右捕廳言啓曰,去夜犯夜人,無所捉之意,敢啓。傳曰,知道。
乙未七月初八日卯時,上詣延和門。朝參殿座入侍時,行都承旨李宅鎭,左承旨尹冕東,右承旨鄭好仁,左副承旨金思穆,右副承旨李晉圭,同副承旨李世奭,假注書柳誨·柳河源,記事官尹宗彦·李益運,以次序立訖。上具翼善冠·袞龍袍,乘輿出通陽門,仍詣延和門,朝參殿座,時原任大臣·諸備堂·百官·太學儒生,序立行禮訖。上曰,宣敎官誰耶?好仁曰,應敎韓鼎裕也。鼎裕跪讀臨門宣諭,王若曰,日者受一字之號,於夙於夜,嗚呼,此時爲宅仁臥而聽其章,萬萬駭然,故處分後,或恐誤聽,命承旨更讀,予意深矣。果有窩窟,猶有朝鮮人君,何爲君?初下敎其果深矣,必得指嗾者,意蓋深矣。頃者下敎後,孰能爲此?問捕廳得其人,嚴問其指嗾者,問瑾果有其人,予則曰只此窩主可得云,聞本府更推問,業已下敎,而若此後,曰以窩主,其涉陋矣,故已下敎,而筵中旣云今日中官無形,因此用心,吏判章來云,故有此下敎,而內局入侍,亦欲諭此意,因予心耗,亦以吏判章,下敎亦諭,而亦莫能知,聞時原任來,聞非時謝恩,心常訝之,問於政院,中官曰,已承旨亦來云,曷勝駭然?因此靜思,豈特吏判翰林同然?一體下敎而然,此由於心耗而然。事勢果然,卽召時原,一諭此意。噫,玆事已妥帖,嗚呼,人君擧措,其何庸庸?若止此,則何異於銓官?持正道充耳命,何異於此?人君擧措,豈可苟且一堂間彌縫乎?明朝當於延和門朝參,洞諭予意,洞問百僚。嗟哉,諸臣皆來咫尺門前,其勿依違,開予慷慨之懷,太學生一體咸來,咸聽此諭,今番已見,其若泯默,予何心對百僚?咸使聞知,其卽無隱,莫使八旬其君,臨門例語。相福等進伏曰,夜深就寢,平明臨門,聖體,若何?上曰,今日下敎,何如耶?相福等曰,盛擧矣。大司憲李溎,大司諫李世孝,執義柳義養,司諫李東泰,掌令慶再觀,獻納金履正曰,請黑山島圍籬安置庶民罪人李迪輔,亟令王府拿鞫嚴問,快正王法。措辭見上上曰,已諭,勿煩。溎·義養·再觀啓曰,請固城縣充軍罪人咸道亨,依本律處斷。措辭見上上曰,勿煩。又啓曰,請還寢罪人梁成卜,減一律島配之命。措辭見上上曰,勿煩。又啓曰,請黑山島充軍罪人黃宅仁,依律處斷。措辭見上上曰,何足惜也,而業已諭之,勿煩。世孝·東泰·履正曰,請固城縣充軍罪人咸道亨,依本律處斷。措辭見上上曰,勿煩。又啓曰,請黑山島充軍罪人黃宅仁,依律處斷。措辭見上上曰,已諭,勿煩。溎·義養·再觀所懷,臣等於昨日,固當與大臣同時求對,而蒼黃詣闕,門鑰已下,徊徨闕外,只抱耿耿。俄伏聞洞諭綸音,快示妥帖之意,咸造搢紳,至及靑衿,丁寧誨諭,辭意懇惻,有若慈父之詔迷子,爲今日臣子者,苟非木石心腸,豈無感動之心?第臣等區區之憂,則我殿下每緣群下之無狀,輒致聖心之煩惱,節宣方因此,而亦不免有忽,臣等之焦遑煎熬,惟在於此矣。今日洞諭之後,惟望聖心之益復渙然,使神氣和平,以盡節宣之方,以副擧國臣民之望。上曰,所陳雖得臺體,每逢駭擧,心懷何抑?其雖臺體,今者臨門,予心何抑?旣諭亘中,莫敢自隱,可也。上曰,俱爲入參,而無落漏者耶?宅鎭曰,傳敎夜下,待明頒布,未及知者應多,而如此下敎之後,豈復有敢爲駭擧者乎?都提調李溵曰,日勢已晩,風氣不佳,請還內。上乘輿回鑾,到通陽門外,命回輿出延和門,詣長樂殿降輿,俯伏於殿階上。命戶判及戶房承旨入侍,命戶曹修理長樂殿滲圮處。上曰,諸臣退待於延光門,仍自內差備回鑾。諸臣於延光門問安後,以次退出。
乙未七月初八日午時,上御集慶堂。藥房入診時,都提調李溵,提調具允鈺,副提調李宅鎭,假注書柳誨,記事官尹宗彦·宋銓,醫官吳道炯·鄭允德·徐命緯·柳光翼·康命徽·白文昌,以次進伏訖。溵曰,朝者勞動之餘,玉體不瑕有損,而中宮殿·王世孫氣候,亦何如?上曰,一樣云矣。溵奉進湯劑,上進御。溵請診候,上許之。道炯等,以次診候,退伏奏曰,脈候左右三部,度數雖調均,而胃脈滑體,少欠不足矣。溵曰,自前或有滑體不足之時,則例有湯劑中,加入材料矣。上下詢道炯曰,加入,何如?道炯仰對曰,痰候如此時,加入,好矣。允鈺曰,昨年亦有顯效矣。上曰,姑勿加入,可也。上曰,藥房提調,持湯劑更爲入侍。出榻敎宅鎭讀奏公事。命書傳敎曰,水操狀聞,已到來朝,次對爲之事,分付。溵奉進湯劑,上進御。命諸臣退出。
上在慶熙宮。停常參·經筵。
藥房都提調李溵,提調具允鈺,副提調李宅鎭啓曰,昨日親臨朝參,移時還來,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問來,竝此仰稟。答藥房曰,知道。嗚呼,暮年一刻爲難,氣何暇諭?藥房三提調,持湯劑入侍。
中宮殿·惠嬪宮,藥房口傳問安。答曰,知道。
殿座罷後,政院·玉堂·藥房口傳問安。答曰,知道。
李宅鎭啓曰,左副承旨金思穆,右副承旨李晉圭,今日不爲仕進,竝卽牌招,何如?傳曰,允。
傳于朴相甲曰,禮判入侍。
又傳于曰,詣藝文館,有可爲之事,監春秋·知春秋·同春秋,使之待令,侍衛以入直承旨,以時服入侍。
尹冕東啓曰,今日殿座,承旨當爲備員,而右承旨鄭好仁,纔以已申退矣,卽爲牌招,何如?傳曰,允。
傳于尹冕東曰,有下問事,民人無論上下年老者皆待令,承旨以時服來待。
傳于朴相甲曰,正時置之,承旨詣閤。
李世奭,以御營廳·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
領議政韓翼謩箚曰,伏以今玆重卜之命,又何爲而及於臣也?臣以年紀則衰邁已極,以筋力則凋謝無餘,雖西樞散銜之無甚職責者,尙懼其不能堪勝,一心耿耿,惟在於退休,聖明在上,亦應監燭,則今玆之命,何爲而及於臣也?臣誠惝怳震迫,莫省其所以。臣於相職,叨竊有年,除拜最多,三數年來,幾乎無歲不蒙恩,而輒旋罪免,未嘗終時月淹,則其摧頹不堪,蹇劣無能之狀,此已可驗,而矧今病日以深,力日以愆,聰明全減,形殼徒存,朝見之人,夕已忘名,昨爲之事,今或不記,如是而猶復昧古人知足之戒,處百責所萃之地,遲徊前却,不早引去,則畢竟狼狽,可立以待。除非顚仆於禁庭,必致觸冒於邦憲,到此,臣身不足言,其於國事何哉?況臣乞骸之懇,已積數歲,今春以還,尙不敢更瀆者,誠以前冬批旨,旣極肅溫,伊後筵敎,又復勤摯,臣非木石,寧不感動?泯默低回,以至于今,蓋自附於德意之少酬,分義之自伸,而不意玆者,承此誤恩,臣心之驚愧落莫,已不可言。人之爲執跡之論者,必將曰彼相之尙今濡滯,其亦有覬於今日,臣雖有喙三尺,何以自明?思之及此,愧汗如瀉。藉令臣病可强而力可堪,卽此一節,其不可抗顔於具瞻之地也,明矣。伏惟聖明,天地於臣,父母於臣,臣情至此,亦必有終始曲保之道矣。近日以來,淵衷不豫,辭敎非常,此莫非群下之罪,而小大焦遑,靡所止屆,何幸昨日,渙發德音,快釋群憂,繼而有朝參之命,仰惟聖意,槪將以洞諭在庭,與之更始,甚盛擧也。臣於此時,適叨新命,不敢以區區情勢,自阻於咸造之列,遂不得不冒沒入肅,仍參庭班,自顧多恧,人謂斯何?自緣事會,淟涊盤礴,實非廉隅之所敢安。卽者次對有命,而末由趨詣,逋慢之罪,尤無所逃。伏乞聖慈,曲垂矜諒,察臣言之非飭,念臣懇之由中,先將臣所帶相職,亟行鐫免,仍治臣此時瀆撓之罪,千萬幸甚。取進止。答曰,省箚具悉卿懇。今者枚卜,意蓋深矣。旣謝其命,有何尋箚?嗚呼,今予爲宗國而强忍,卿等若此,予何爲君?今予元輔,捨卿誰先?須體予此意,安心勿辭,卽爲次對。仍傳曰,遣史官傳諭。
左議政臣洪麟漢,伏以臣於再昨夜入侍之際,忽承相職重拜之恩,朝參有命,事會猝遽,他靡暇顧,雖不得不顚倒暫膺,臣心愧恧,終難自恕,念臣以才則萬萬無似,以情則萬萬難安,中書重任,自知不稱,受命之初,非不欲力辭乃已,分義是懼,微守不固,冒沒承當,迄過半載,終未能達一言劃一策,以贊我聖上平明之治,臣之不職之罪,不專在於近日事而已。因此免相,匪罰伊榮,臣竊喜卸却重負,優遊散局,曾未幾何,新命更縻,不但以臣代臣,位序反復進焉,臣誠惝怳驚懍,終不敢以副急一出,爲因仍蹲據之計,況臣與其時元輔,首尾周旋,出啓入奏,無不同焉。凡有咎責,宜無差殊,而臣及左揆,只止解任,元輔重譴,尙今自如,乃者復拜之命,獨及臣身,臣若幸王章之始逭,恃恩寵之偏蒙,揚揚冒出,無所顧忌,則臣實自愧,人謂斯何?區區處義,終難放倒。今日賓對,末由承命,跡涉偃蹇,冞切悚蹙,玆構短箚,仰瀆崇嚴。伏乞聖明,俯垂諒察,將臣職秩,亟賜鐫免,以存廉防,俾安賤分焉。取進止。答曰,省箚具悉卿懇。首箚已諭,卿勿過辭,次對後當飮建功,卿等速爲焉。仍傳曰,遣史官傳諭。
副應敎韓鼎裕疏曰,伏以臣父,昨日伏蒙聖恩,重拜相職矣。相職例領春秋館事,則臣之所兼編修之任,法不當仍帶。伏乞聖明,俯賜處分,亟令該曹,照例遞改,千萬幸甚。答曰,省疏具悉。兼帶春秋許遞,爾其勿辭察職。
乙未七月初九日辰時,上御集慶堂。禮判入侍時,禮曹判書尹東暹,右承旨鄭好仁,假注書朴行淳,記事官金奎祥·宋銓,以次進伏訖。命好仁,讀奉審書啓。東暹曰,臣奉審園上,則莎草間間枯損,故問于守奉官,則以爲稍待夏潦,知其加損與否,報于禮曹,故以致遲滯矣。修改日字,今日官推擇,則以爲七月則拘忌,八月十九日爲吉云矣。命書傳敎曰,禮官奉審莎草枯損處,以禮官擇日吉日,卽爲擧行。東暹曰,大享何等重大,而今番大享,臣以獻官往見,則祭官一窠,或至四五次改付籤,至有當夜塡差入參者,不爲齋戒,而何可參大享乎?好仁曰,臣亦今番奉審時,取考擧案,則與元報府相左者多,故享吏今方囚禁矣。東暹曰,聞享吏曾前特敎遠配者,而復爲該吏,故有此弊云矣。上曰,駭然矣。禮判先退。命書領左相箚批。上曰,左副誰也?好仁曰,卽金思穆,而今以實恙違牌,右副亦然矣。上曰,應敎誰也?好仁曰,朴相甲·韓鼎裕也。執義·輔德誰也?對曰,執義卽柳義養,而輔德則未能的知矣。命左右副承旨許遞,其代,蔡弘履·朴相甲除授。出傳敎命寶鑑中孝陵卷持入。好仁曰,寶鑑持入,而文廟以後元無之矣。上曰,下番出去持入。好仁曰,入侍未退,下番出去,如何,而上番則兼史矣。上曰,下番出去,史庫中持入。好仁曰,下番旣出,臣亦竝退,待其還入侍,可乎?上不言,問下番誰也?好仁曰,宋銓也。兼史誰也?好仁曰,金奎祥也。命大臣·備堂入侍。出傳敎好仁奏領左相以陳箚,故次對入頉稟矣。皆命入侍次對。諸臣以次退出。
乙未七月初九日辰時,上御集慶堂。藥房入診入侍時,都提調李溵,提調具允鈺,副提調李宅鎭,假注書柳河源,記事官金奎祥·宋銓,醫官吳道炯等,以次進伏訖。上曰,次對入侍。溵曰,連日勞動,聖候,若何?有次對時同入之敎,故臣等奉來湯劑矣。領議政韓翼謩,左議政洪麟漢曰,箚批有次對時進湯之敎,故臣等不暇顧私義而入來矣。溵曰,昨日勞動之餘,終未進夕湯,近且聖候不調,今日晩矣。麟漢曰,庚炎若此,加意進御。上進湯至半,上曰,湯劑無效矣。仍灌于地。溵曰,昨日二貼,皆半爲進御,今又若此,何也?翼謩等曰,今當盛暑,何爲此也?溵曰,此是臣罪,惶悚無語矣。允鈺曰,臣當出去,更進湯劑矣。上曰,章敬王后忌辰何日也?宅鎭曰,明日卽獻陵忌辰也,章敬則禧陵也。上曰,孝陵陵號,何以然耶?聞臣民尙今思之云矣。溵·翼謩·麟漢齊奏曰,湯劑未入之前,先爲診候,何如?醫官之盡數入診,如或煩,則抄出似好。上曰,吳道炯,可矣。方泰輿亦入來乎?宅鎭曰,泰輿在近方,使之入來矣。上曰,湯劑奉來者誰耶,掌務官乎?宅鎭曰,鄭允德也。溵曰,掌務官亦令入診乎?上曰,可矣。吳道炯等入診曰,脈候度數雖調,而滑體三部不足矣。溵曰,中宮殿調候,何如?道炯輩以謂製入淸暑六和湯,好矣。中宮殿進御淸暑六和湯五貼,加製入事。榻前下敎命讀次對座目。上曰,柳義養誰也?宅鎭曰,善養之從,而曾經玉暑。允鈺持湯劑入來。上曰,長樂殿修改乎?允鈺曰,昨承下敎,方始算摘矣。溵奉湯以進。上曰,昨日予下待下敎之言而不進乎?溵曰,然矣。宅鎭·允鈺曰,都提手奉以進矣。上進御到半,溵等曰,暫傾之,餘者尙多矣。上進御。上曰,褥席新入,似過厚矣。允鈺曰,經日稍久,自然爲薄,此褥尙薄,更造厚件,何如?上曰,不緊矣。宅鎭曰,方泰輿入來矣。上曰,使入診。泰輿入診曰,脈候度數雖調,滑體不足,胃脈弱矣。上曰,眞箇曰東曰西者也。溵曰,次對臨罷時,更進湯劑,好矣。上曰,止之。溵曰,今日未承啓批矣。上曰,旣進湯,何用批爲?仍命書批答。翼謩曰,日候極熱,酬應亦多,臨退時更進,好矣。上曰,予不知暑,不爲疲也。麟漢曰,非特藥院之懇,臣等之情,亦如是矣。溵等少退。允鈺仍以備堂入侍,次對臨罷時,翼謩等屢陳辭免之意。麟漢曰,臣則黽勉承膺,而日前所遭,與僚相無異同,而臣進彼退,臣何冒據乎?上曰,慨然矣。翼謩曰,臣之迷懇,今將泣陳矣。允鈺曰,次對將退,內局入來矣。上曰,建功故如是矣。麟漢曰,下敎何如是也?臣等,欲仰瞻進御而退矣。允鈺曰,因大臣之奏,下慨然之敎,而至於不許進湯,奈何不顧聖躬乎?都提調方奉湯來待矣。翼謩·麟漢曰,緣臣煩聒,不許進湯,臣等,退而胥命矣。允鈺曰,不見進湯而退,大臣之心何如哉?命書中官處分傳敎,諸臣仍退出。
乙未七月初九日巳時,上御集慶堂。大臣·備局堂上,引見入侍時,領議政韓翼謩,左議政洪麟漢,行司直具善復,左參贊鄭弘淳,行吏曹判書朴相德,行司直李章吾·洪樂性,刑曹判書趙重晦,禮曹判書尹東暹,右參贊鄭存謙,行副司直李潤成,兵曹判書金鍾正,行副司直洪趾晦·尹泰淵,同知中樞府事金華鎭,行副司直權噵,大司憲李溎,大司諫李世孝,執義柳義養,司諫李東泰,掌令慶再觀,獻納金履正,副校理韓鼎裕,右承旨鄭好仁,假注書朴行淳,記事官金奎祥·宋銓,以次進伏訖。翼謩·麟漢曰,聖體,若何?上曰,一樣矣。麟漢曰,箚批有次對後進湯之敎,故臣等不顧私義而入來,內局命入侍,好矣。內局進前,都提問候訖,進湯劑。上曰,無效矣。命讀次對座目。上曰,執義柳善養之族乎?好仁曰,然矣。麟漢曰,曾經儒臣矣。命注書,取來寶鑑孝陵卷。上曰,孝陵仁宗陵乎?翼謩曰,然矣。上曰,何以名孝字?翼謩曰,故相臣所製詩可知矣。上曰,聞臣民尙今思之矣。麟漢請診候,命方泰輿·吳道炯等入診。上曰,世孫,何如?都提曰,道炯以爲比初差勝,而尙未夬差云矣。翼謩曰,日候極熱,酬應亦多,臨退時更進,何如?上曰,予不知暑矣。內局先退。翼謩曰,臣犬馬之齒已老,此任不可冒膺,而因昨日洞諭,不得已一出,俄承箚批,又復冒出,此後當申前懇,而旣入侍,習操等狀,方陳達回啓矣。上曰,國有君乎有臣乎?首醫·掌務官下敎安徐事。出榻敎命書傳敎曰,書寫中官,其若用謀,不敎子申漢章,令內府刋名逐鄕,此後若此,又不敎子者,草記刋名逐鄕事,分付內府。韓翼謩所啓,此忠淸兵使南益祥狀啓也。以爲今秋習操巡歷與各鎭營將巡點,依例擧行事,請令廟堂稟旨分付矣。詰戎事重,今年秋穡,且有登熟之望,如非迫不得已之事,不可無端停止,依例擧行之意,分付,何如?出擧條上曰,依爲之。又所啓,此京畿水使徐有大狀啓也,以爲本營所管畿海兩道,今秋水操,各其前洋,依例設行事,請令廟堂稟旨分付矣。合操事重,不可無端停止,依例擧行之意,分付,何如?出擧條上曰,依爲之。洪麟漢曰,日前江華留守洪樂命,本營所屬合操之稟請也,已有停操之命矣。畿民軫念,似無異同,故敢此仰達矣。出擧條上曰,旣已下敎,停止。又所啓,此黃海兵使田光勳,秋操取稟狀啓也。以爲今秋習操點視及別武士·鄕騎士·武學都試設行事,令廟堂稟旨分付矣,一體依例擧行之意,分付,何如?出擧條上曰,秋操依例爲之,其他竝勿爲,而都試則一體設行,可也。又所啓,此永宗防禦使白東毅狀啓也。以爲今秋水陸操,依例設行事,請令廟堂稟旨分付矣。水營習操,旣命停止,則此乃水營所管,似無異同矣。出擧條上曰,與江華喬桐何異?一體停止。又所啓,此守禦使李景祜狀啓也。以爲本廳屬三營束伍及左右部牙兵合操,今春因朝令停止,今秋合操,何以爲之事,請令廟堂稟旨分付矣。春操旣令停止,則秋操何可不行?依例擧行之意,分付,何如?出擧條上曰,太張大,停止,可也。又所啓,此摠戎使具善復狀啓也。以爲坡州長湍,當次輪操,依例擧行事,請令廟堂稟旨分付矣,此亦同是京畿也。似當一體停止,以此分付,何如?出擧條上曰,一體停止。鄭弘淳所啓,官長之以私財與小民作拮据,已損事面,廉與厚取,尤爲厲民之根抵,向來嶺南後漕倉所納,多有欠縮,問其曲折,則漕卒多有負債於領運差員,先已徵償於上納之前,致此虧欠云。所欠穀物,雖卽準捧,而事旣現發,大關後弊,不可無懲勵之道,當該差員,拿問嚴處,何如?出擧條上曰,依爲之。趙重晦所啓,每於赦典,諸道放未放畢到後,同罪未放者,抄奏以放事,曾有定式矣。今番放未放狀啓,纔已齊到,而其中康翎柳大成,吉州鄭景道等,俱以同罪未放,故敢此仰達矣。出擧條上曰,一體放。李溎·柳義養·慶再觀所懷,臣等,謂黑山島充軍罪人黃宅仁,依律處斷。措辭見上上曰,勿煩。李溎·李世孝·柳義養·李東泰·慶再觀·金履正所懷,臣等,謂黑山島圍籬安置庶民罪人李迪輔,亟令王府拿鞫嚴問,快正王法,宜矣。措辭見上上曰,勿煩。李溎·柳義養·慶再觀所懷,臣等,謂固城縣充軍罪人咸道亨,依本律處斷,宜矣。措辭見上上曰,勿煩。李世孝·李東泰·金履正所啓,臣謂固城縣充軍罪人咸道亨,依本律處斷,宜矣。措辭見上上曰,勿煩。李溎·柳義養·慶再觀所啓,臣等,謂還寢罪人梁成卜,減一律島配之命,宜矣。措辭見上上曰,勿煩。李世孝·李東泰·金履正所啓,臣謂黑山島充軍罪人黃宅仁,依律處斷,宜矣。措辭見上上曰,勿煩。柳義養所啓,今日之第一痼弊,惟在於玩愒成習,各司卯仕,只談丘價多小,而竟不過晝眠一枕而罷,備局日會,不聞軍國機務,而亦只是烟茶數竹而歸,朝參之庭,敷奏者何人?次對之席,釐正者何事?國計民憂,振刷無期,或有執古法之說,則必曰古今異宜,或有創新法之說,則必曰此無前例,或有酌古參今之說,則必曰猝難變通,惟此數句語,便成一副當時體。噫,彼先私後公之徒,固不足說,而憂國如家者,亦豈全無其人乎?只是坐於因循而然也。百官皆世臣也,若能以嘉謨懿策,日陳於前,措邦業於泰山盤石之安,則諸臣之家,子子孫孫,亦將與國同休,而不此之思,只爲目前姑息之計,文怙武嬉,大玩小愒,未見其擔當國事者,以使我聖上,憂勤徒勞於宵旰,實惠未究於遠邇,甚可惜也。臣謂董飭百官,自今以後,精白一心,亟祛因循之弊,必務振刷之方,以幸民國,宜矣。上曰,今者所陳,其竭時弊,予庸尙矣,可不猛省而申飭焉?翼謩曰,臣之情勢,箚本及俄奏已悉,而臣立朝五十年矣。筋力凡百,如可堪任,則何敢生偃便之計,而有此休退之懇乎?上曰,此非若此者,卿若此,則若予者,當如何?爲卿慨然。麟漢曰,此時煩聒,極知不敢,而領相則宿德耆舊也。如臣者,有何可堪,而國恩罔極,故黽勉承命。日前事,臣與僚相,少無異同,而末乃臣則罪反爲榮,僚相尙未蒙敍,若此而其可冒據見職乎?上曰,慨然矣。翼謩曰,臣之微懇,今將泣陳矣。上下嚴敎。麟漢曰,臣等遽出,只仰體聖意,俄承箚批,蒼黃入來,次對將退,內局復召,好矣。上曰,建功故如是矣。麟漢曰,何爲如此下敎?躬見進藥而後退矣。上不許。翼謩·麟漢曰,緣臣煩聒,不爲進湯,豈不遑悶乎?水刺時已晩矣,而聖敎惶悚,臣等,退而胥命矣。仍退出。
乙未七月初九日申時,上詣藝文館。殿座入侍時,知春秋館事具允鈺,同知春秋館事李徽之·洪良漢,行都承旨李宅鎭,左承旨尹冕陳,同副承旨朴相甲,假注書柳河源·朴行淳,兼春秋金奎祥,記事官宋銓,以次序立訖。上具翼善冠·黑圓領袍,乘輿出通陽門,仍詣藝文館殿座。上曰,春秋館堂上,俱入來乎?宅鎭曰,監春秋方胥命,未及入來,知事具允鈺·李徽之·洪良漢入侍矣。上曰,奉考孝陵實錄。允鈺曰,此處奉安,宣廟以後實錄而已矣。上曰,然則取考誌狀,銓承命啓西庫,上命遣兼春秋,傳授命召於領左相,勿待命事,傳諭。宅鎭讀奏孝陵行狀。上曰,誰作耶?宅鎭曰,左贊成李彦迪撰也。又讀誌文,領春秋館事韓翼謩入來進前曰,如此盛熱勞動,聖候,若何?上曰,何謂誌狀?翼謩曰,私家則謂之諡狀,國家則謂之誌狀矣。上曰,誌狀還奉安。上曰,使之知入,則宜副知來之實,而使予公然臨於藝苑矣。允鈺曰,日熟最甚,以追慕用心萬倍,此時尤宜進御,請命內局入侍。上曰,提調之兼春秋館事者,尤勸固道理耶?翼謩曰,進御湯劑,亦是仰體之事。允鈺曰,今若進湯,列聖陟降,豈不悅豫乎?上曰,月臺當俯伏設席。上詣東月臺,俯伏良久。上曰,老人來待乎?當召見矣。命召入。上曰,予亦苦。召汝輩,欲詢建功立異,則當超資賞金矣。老人等曰,民等皆知建功之爲靈丹矣。勸進湯劑,是臣民當然之道,超資賞金,民等,皆不願矣。都提調李溵進前,請進湯劑。老人等齊聲曰,皆願進湯。上曰,追慕之時,豈可進此乎?溵等曰,陟降之心,豈不仰慰乎?且今日民情,大可見矣,尤信於頃日召見之老人,爲頃日民則進御,今則不進,雖彼下情,豈不抑鬱乎?上進御,老人等皆呼千歲後,命退出。仍爲還內,諸臣遂退出。
乙未七月初九日酉時,上詣藝文館。殿座入侍時,行都承旨李宅鎭,左承旨尹冕東,右承旨上鄭好仁,同副承旨朴相甲,假注書朴行淳,記事官金奎祥·宋銓,以次侍立訖。上具翼善冠·黑圓領袍,乘輿出通陽門,詣藝文館殿座入侍時,令同春秋洪良漢,翰林宋銓,取來孝陵實錄。上曰,奉安于何庫?宅鎭曰,奉安于兩庫矣。上曰,明日獻陵忌辰乎?宅鎭曰,然矣。上曰,領左相勿胥命入侍事,遣史官傳諭。仍傳命召事,榻前下敎。命宅鎭讀實錄。上曰,誰所作也?宅鎭曰,李彦迪所撰也。上曰,誌文誰所作也?宅鎭曰,申光漢所撰也。上曰,誌狀無乎?宅鎭曰,竝誌文行狀,爲之誌狀也。上問實錄已還奉安乎?宅鎭曰,已奉安矣。宅鎭曰,日氣方熱,又當追慕,內局召入,幸矣。洪麟漢曰,不但今日勞攘聖躬,悠悠萬事,惟在於湯劑,請召入內局。韓翼謩曰,內局已待令矣。上不答。仍詣崇政殿東月臺殿座,召入耆民,各問役姓名,復下詢其寢食,仍問建功。耆民皆請御,齊聲呼嵩,皆願仰瞻進御而退。上仍進湯劑,諭以汝等請進御矣。卽還內,諸臣以次退出。
上在慶熙宮。停常參·經筵。
藥房都提調李溵,提調具允鈺,副提調李宅鎭啓曰,昨日藝苑考牒,月臺詢民,侵夜還內,勞動旣多,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。待下敎入侍焉。
中宮殿·惠嬪宮,藥房口傳問安。答曰,知道。
李宅鎭啓曰,右承旨鄭好仁,今日不爲仕進,卽爲牌招,何如?傳曰,允。
朴相甲,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
傳于朴相甲曰,內局入侍。
朴相甲,以訓鍊都監·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
乙未七月初十日辰時,上御集慶堂。藥房入診入侍時,都提調李溵,提調具允鈺,副提調李宅鎭,假注書柳河源,記事官金奎祥·宋銓,醫官方泰輿·吳道炯等,以次進伏訖。溵曰,昨日勞動旣多,聖體,若何?湯劑奉來,敢上矣。上曰,苦矣。進御訖。泰輿等入診曰,脈候稍勝,而胃脈之弱,一樣矣。上曰,建功之效乎?溵曰,果然,加意進御,則可期勝昔之效矣。上曰,兩司詣臺乎?宅鎭曰,今日卽齊日,故茶時矣。宅鎭曰,左副承旨蔡弘履,與右副承旨李世奭,相避陳疏矣。上曰,何以然耶?宅鎭曰,弘履卽世奭之壻,而壻居右位故也。命書傳敎曰,左副右副許遞,其代,李邦榮·趙昌逵爲承旨,牌招察任,房順房。上曰,北道有聲績者李宗榮乎?宅鎭曰,宗榮之弟邦榮,通判鏡城,昨年特資矣。宅鎭曰,右承旨鄭好仁,有實違牌矣。命書傳敎曰,右承旨許遞,其代,前承旨李在簡爲承旨,牌招察任,房順房。宅鎭讀奏禮曹昭寧園改莎草節目磨鍊啓。命書改莎時御製告由祭祝文奉安祭祝文,藥房提調,持湯劑更爲入侍。出榻敎命書傳敎曰,來月十八日當親傳,儀注安徐,侍衛入直,待下敎只入正時。命書傳敎曰,若是伈伈,豈曰孝乎?來月十五日,當詣昌德宮展禮,儀注安徐,時刻寅初三刻,待下敎,只入正時,禮畢後回時當展拜,前後廂軍禁營一哨·御營一哨以入直畢,隨駕禁單,亦入直隨駕,世孫隨駕安徐。允鈺奉進湯劑,上進御訖。溵曰,喜幸矣。允鈺曰,今日以後,進御三貼,則功效必倍,敢望向晩更召臣等矣。宅鎭曰,建功之效,聖候漸勝,今日伏見製下祭文,皆自然成韻矣。上曰,昨日予何爲而往藝文館乎?允鈺曰,聖孝憧憧之致也。上曰,人蔘五錢,豈不惜乎?溵曰,聖候差勝之時,今日加進一貼,其效勝於明進二貼,明進二貼,勝於再明進三貼也。上曰,止之。諸臣仍退出。
上在慶熙宮。停常參·經筵。
藥房都提調李溵,提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予何人苟且翁,問何時苟且世,中則止今內局,其何時日强觀?卽建功脈一樣,曰靑囊是脈勝,曰岐伯嗟南衙,呑含枚皆時體,顧北寺古人何?爲其君只自歎。悶建功爲甚時,皆苟且只祿位,追慕日百勝,晝夜曷勝慨?建功若仙丹豈至此?欲籲誠高高,欲訴亦漠漠,問候答誠苟且,曷勝慨只自歎,氣何諭待敎侍。
中宮殿·惠嬪宮,藥房口傳問安。答曰,知道。
傳于趙昌逵曰,今日次對,各司舊任郞廳,同爲入侍。
傳于朴相甲曰,臺諫入侍傳啓。
傳于李邦榮曰,竝入侍。
事變假注書池德斌汰去,代以權坰爲事變假注書。
傳于朴相甲曰,政官牌招開政。
傳于尹冕東曰,內局入侍前後掌務官皆率入。
傳于李邦榮曰,坐直承旨入侍。
有政。行吏曹判書朴相德式暇,參判李徽之進,參議未差,右副承旨李邦榮進。
吏批啓曰,判書朴相德式暇,參議未差,小臣獨政未安,何以爲之?敢稟。傳曰,仍爲之。以趙鎭容爲文學,李商岳爲兼輔德,朴相德爲知春秋,尹行晉爲吏曹正郞,權恢爲相禮,朴命球爲兵曹佐郞,閔百寅爲工曹正郞,李範和爲奉常主簿,徐命瑞爲活人別提,趙榮克爲氷庫別提,申益彬爲江界府使,宋箕晉爲軍器直長,趙彦哲爲學錄。
兵批,判書金鍾正病,參判安兼濟病,參議宋鍈病,參知金漢老入直進,承旨李邦榮進。以韓光濟·李顯永爲副護軍,以金思穆·蔡弘履·李晉圭·李世奭·鄭好仁爲副司直,以文廷周爲同知。
尹冕東,以侍講院言啓曰,本院新除授文學李得永,自鄕上來云,卽爲牌招察任,何如?傳曰,允。
趙昌逵,以兵曹言啓曰,宣傳官李漢泰,兼司僕將金衡柱,俱以身病,呈狀乞遞,宿衛領軍之任,不可久曠,竝姑改差,何如?傳曰,允。
李邦榮,以兵曹言啓曰,今七月十一日,宜寧居業武安聖老稱名人,自興化西挾門入來,鳴申聞鼓,依定式下該曹推問,何如?傳曰,允。
又以兵曹言啓曰,今七月十一日,武臣賓廳武經講書人員望單子,纔已入啓,而次對相値,不得爲之之意,敢啓。答曰,知道。
又以義禁府言啓曰,慶尙道後漕倉領運差使員薺浦萬尸徐挺龜,拿問嚴處事,傳旨啓下矣。徐挺龜時在任所云,依例發遣府羅將,交代後拿來,何如?傳曰,允。
傳于朴相甲曰,忠淸監司金致恭狀啓,定山縣靑所面內洞里居朴崇玄妻田氏等,壓死·渰死·燒死事,令本道恤典擧行。
檢閱李益運疏曰,伏以右副承旨臣李邦榮,卽臣之內舅也,承旨例兼春秋,則臣之所帶記事之任,在法當遞,玆以援例陳懇。伏乞聖明,俯賜處分,亟令該曹照例遞改,以存公格,千萬幸甚。臣無任屛營祈懇之至,謹昧死以聞。答曰,省疏具悉。已有定式,承旨兼帶春秋許遞,爾勿辭察職。
李邦榮,以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
乙未七月十一日辰時,上御集慶堂。次對,各司久任郞廳,同爲入侍時,領議政韓翼謩,左議政洪麟漢,行司直具善復,仁陽君李景祜,行司直李章吾,兵曹判書金鍾正,吏曹參判李徽之,行副司直尹泰淵·權噵,大司憲李溎,大司諫李世孝,執義柳義養,司諫李東泰,掌令慶再觀,副校理李勉修,司僕僉正李命楫,判官洪獻輔,軍資判官趙載完,宣惠郞廳金持默·沈公猷,戶曹正郞鄭益儉,佐郞沈念祖,廣興副奉事洪大宇,兵曹正郞李師濂·李鼎運,刑曹正郞兪漢寧,漢城庶尹李彦中,掌樂主簿李宅源,成均博士鄭衡臣,養賢庫兼主簿金觀欽,右副承旨李邦榮,假注書朴行淳,記事官宋銓·李益運,以次進伏訖。翼謩曰,聖體,若何?上曰,一樣矣。寢睡·水刺之節,亦何如?上曰,一樣矣。都承旨李宅鎭曰,左副承旨趙昌逵,與兵判有親査應避之嫌也。上曰,左右副換房。出榻敎韓翼謩所啓,此平安兵使崔東岳秋操取稟狀啓也。詰戎事重,西北異於他道,依例擧行之意,分付,何如?出擧條上曰,依爲之。又所啓,統禦營水操,旣有停止之命,則海西水操,似當一體停止矣。出擧條上曰,一體停操。又所啓,向者有備局門鎖閉之敎矣,此出於一時飭敎而其間爲日亦久,敢達。出擧條上曰,此等世界,閉籌司門爲何事?特寢其命。上曰,擊申聞鼓者何事?命注書知入。卽良賤分辨事也。上曰,何如?翼謩曰,近來申聞多濫,此與四件事有異矣。命該堂推考,供辭勿施。又命草供持入,事變,以爲連爲催促而未及來矣。命書傳敎曰,此等注書,把筆苟充,汰去。翼謩奏此人申聞,俄以濫雜仰奏矣。聞左相言,則其中亦有四件事云矣。上曰,然矣。承旨讀奏供辭。上曰,白地押良者多矣。麟漢奏元四件外,又有良賤分辨等四件條矣。上曰,然矣。令道臣嚴處,仍命該堂推考及供辭勿施傳敎竝安徐。命久任郞廳入侍,各詢職掌所懷。一軍色李鼎運奏,財用久竭,裕財之道,申飭,好矣。上曰,所奏是,依施,可也。二軍色李師濂奏,昇平日久,武備疎虞,臣謂申飭各道,隨毁隨補,以爲陰雨之備,似好矣。上曰,令備局申飭,可也。司僕僉正李命楫奏,牧場馬數,比前太縮,慨然矣。上曰,何以然?對曰,新到故未詳知矣。命書傳敎曰,版籍司郞廳,下敎之下,不卽以奏,當該郞廳推考,兩司進前。李溎·李世孝·柳義養·李東泰·慶再觀所啓,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上上曰,已諭勿煩。李溎·柳義養·慶再觀所啓,請固城縣充軍罪人咸道亨,依本律處斷。措辭見上上曰,勿煩。又所啓,請黑山島充軍罪人黃宅仁,依律處斷。措辭見上上曰,勿煩。又所啓,請還寢罪人梁成卜,減一律島配之命。措辭見上上曰,勿煩。李世孝·李東泰所啓,請黑山島充軍罪人黃宅仁,依律處斷。措辭見上上曰,勿煩。又所啓,請固城縣充軍罪人咸道亨,依本律處斷。措辭見上上曰,勿煩。李溎所啓,外邑穀簿,皆是地部惠廳之所句管,而國家緩急之需,全賴於是矣。我聖上夙宵一念,惟在元元,損上益下之政,無歲無之,至於昨年之蠲稅減貢,又是曠絶之德意,深仁厚澤,浹民肌髓,而若其國計,則大縮於前,經國之臣,視國如家,則固當如巧婦之理産,不容少忽,而近聞廟堂之臣,慈諒太過,無論籓閫外邑,若有憑公而請得者,則一經稟裁,容易許施,是或出於共濟之意,而獨不念國計之哀痛哉?請申飭廟堂,營閫邑錢穀之憑公請得者,非歉歲賙賑,則一切勿施。上曰,依啓。又所啓,江界卽文武交遞之窠,向來銓曹之以文侍從差出,實循格例,而伊時大臣,慮其參政之或疎,陳白筵中,猝易於辭朝之後,以武代文,夫江之貢參,自有定例,朝廷私饋,未知文武之孰勝,而常定例貢,似無文武之優劣,則大臣之必以武臣差遣,臣實未曉。且李達海之貪婪善事,爲世指目,今乃畀之以産參之地,則其爲弊,有不可勝言。況文武不易之次,不可猝變,請江界府使李達海罷職。上曰,依啓。又所啓,仕宦躁競之風,莫甚於近日,雖是當來之職,鮮有安坐而得之者,此非世道之細憂矣。乃者前統帥具顯謙,固無求遞之意,而自廟堂分付迫遞,乃以趙而代之,如趙之地處才具,其於此職,固當循次可得,而今乃動得廟堂,作此擧措,自除拜之後,外議喧騰,久而未息,雖是武臣,位躋卿列,得一閫任,而致此衆口之疑謗,擧世之指點,則其在廉義,勢難蹲據,請統制使趙遞差。上曰,其時事,予則知之,依啓。柳義養所懷,殿下每成奢侈之習,前後飭敎,非止一再,不但發於絲論者如此。臣每入筵中,伏覩殿席不完,壁紙盡煤,臣於是,有以知殿下克儉之德,實與古聖王卑宮菲衣,同一心法,而試看今日臣僚,則第宅服飭,能體我聖上躬儉之化者,果幾人乎?纔經郡縣,則峻宇雕墻,侈其宮室,一茌藩閫,則連阡亘陌,侈其田園,富家一髢之飭,可敵凡人十家之産,朱門半夜之饌,殆過常民半年之糧,其餘服食器用之屬,極其巧窮其奢者,不可盡擧。朝廷之上,勤儉質朴者,亦豈專無其人,而衆咻齊起,必目之以迂闊不解事,以是之故,靡然一世,奢侈相尙而不知恥,財用耗竭由於此,官長貪濁由於此,生民疾苦由於此,風俗壞敗亦由於此,可勝歎哉?臣謂大小臣工,益加另飭,痛祛舊習,以使聖世純儉之化,大行於域中。上曰,聞此所懷,予庸嘉焉。方今暮年,予心皆冷水,一則時體,此所謂閑汨董,何事能做?一則媕娿世界,何事規正?一則奇怪世界,庸碌氣像,暮年興惟,若癡若狂者,然今者所懷,誠得臺體,依啓。上曰,御營鑄錢,今幾了當乎?泰淵對曰,折半則已區處,折半則方辦備鐵物矣。上曰,錢品不劣乎?對曰,不然矣。備堂已退。翼謩·麟漢曰,臣等,非不知水刺前煩聒爲難,而內局必欲入侍連進矣。上曰,差晩當進,卿等退去。仍退出。
乙未七月十一日辰時,上御集慶堂。藥房入診入侍時,都提調李溵,提調具允鈺,副提調李宅鎭,假注書柳河源,記事官宋銓·李益運,以次進伏訖。溵曰,聖候,若何?上曰,一樣矣。溵曰,中宮殿進湯劑,調候,若何?王世孫氣候,亦若何?上曰,一樣矣。溵曰,湯劑奉進矣。上就睡良久。溵曰,湯劑之奉入已久,更煖以進乎?上曰,置之。溵曰,今日已晩,且有次對及久任郞來待之命,酬應將浩繁矣,請亟進湯劑。上進御訖。溵曰,請使醫官入診。上曰,扁鵲何知?方泰輿等入診曰,脈候左右三部調均,而滑體不足,胃脈之弱,與昨日一樣矣。宅鎭曰,左副與本兵,有應避之嫌矣。上曰,左右副換房。上曰,次對入侍。內局·諸臣,以次先爲退出。
乙未七月十一日申時,上御集慶堂。坐直承旨入侍時,同副承旨朴相甲,假注書朴行淳,記事官宋銓·李益運,以次進伏訖。朴相甲讀奏李益運上疏,命書批答。又讀奏全羅監司殺獄査狀。命書傳敎曰,今覽湖南道臣査狀,本道道臣若此,君何詳知?亟令道臣詳細決折後啓聞。仍命退出。
乙未七月十一日申時,上御集慶堂。藥房入侍時,都提調李溵,提調具允鈺,副提調李宅鎭,假注書柳河源,記事官宋銓·李益運,醫官方泰輿等,以次進伏訖。溵曰,湯劑奉來矣。上曰,予甚憊苶矣。上曰,掌務官入來乎?宅鎭曰,時掌務來待,而前掌務未及待令矣。上曰,前後建功所入人蔘爲幾斤乎?知入。本草綱目人蔘卷,亦爲持入。上曰,李達海誰子乎?宅鎭曰,李鳳祥之孫也。溵曰,鳳祥戊申殉節矣。宅鎭曰,人蔘卷持來矣。上曰,人蔘何以稱之?讀奏。上曰,蔣仲璟製本草乎?遼蔘,何如?宅鎭曰,遼東是我土,上黨蔘及羅蔘,爲第一矣。宅鎭讀奏,至明目句語。上曰,何以能明目乎?溵曰,蔘能開心血云矣。醫官入奏曰,自丁丑至今年,進御蔘數,爲一百七十八斤矣。上曰,以予之氣,安在其服蔘之效乎?人蔘能使人明目開心血,如所云云耶?溵曰,若是故稱蔘矣。上曰,予欲不服,人蔘殆盡矣。允鈺曰,天爲聖躬,生此神草,何爲過慮耶?上曰,服而無效,何哉?允鈺曰,不然矣。臣見閭家老人,纔過六十,皮皺肉黃,而殿下則韶華不減,此是蔘效。溵曰,天顔渥丹,不減於二十年前,固知鍾毓元氣,天神扶護之致,而亦不無靈蔘之力矣。上曰,雖進而不見顯效矣。溵曰,譬如盈科,而進一百八十斤,未見之效,當顯於二百斤之時矣。上曰,一日暫停,何妨之有?宅鎭曰,譬如學問工夫,不可一刻間斷也。上進御訖。泰輿進伏曰,惶恐而有所懷,敢達矣。上曰,何也?泰輿曰,天顔雖不減於昔,而動作運用之節,似不及於前矣。上曰,然矣。泰輿曰,此是暑濕助痰之致,附子加入於第二貼第三貼,似好矣,小臣亦與吳道炯相議耳。曾前提調,請進三貼之時,臣或勸其停進,而至如近日,則敢請加入附子,連進三貼矣。上曰,汝能勸不進三貼乎?溵曰,或有如許之時矣。上曰,吳道炯之見,何如?道炯曰,臣果相議,未及仰達,加入附子,日進三貼爲好矣。理中建功湯第二貼,自明日亦附子五分煎入事。榻前下敎諸臣以次退出。
上在慶熙宮。停常參·經筵。
藥房都提調李溵,提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。入侍諭矣。
中宮殿·惠嬪宮,藥房口傳問安。答曰,知道。
李宅鎭啓曰,假注書朴行淳,身病猝重,勢難察任,今姑改差,何如?傳曰,允。
假注書朴行淳改差,代以洪時溥爲假注書。
李宅鎭啓曰,時原任大臣,來詣請對矣。
以備忘記,傳于尹冕東曰,予今何爲百歲孟浪君,萬古可笑君?此敎,令注書見時原任。
又傳于曰,建功置之,時原任入來云,欲請賀而來乎?欲求對而來乎?知入。
傳于李宅鎭曰,予年今八十二。噫,召時原任,飮萬古悶建功乎?若此,此萬古賤丈夫,且昏浸睡,爲受賀睡,自古來今,豈有此理,豈有此理?聞知奉承然後,予當酬應,若此若此,此敎此敎。
李宅鎭啓曰,藥房三提調,來詣閤外求對矣。
以備忘記傳于李宅鎭曰,予笑庸扁鵲,加附子闕建功,附子何鹿茸何?予昏睡予昏睡。
李宅鎭啓曰,時原任大臣,下敎之下,有稟達事,來詣閤外請對矣。
藥房口傳啓曰,臣等,以待下敎更入之意,陳達而退矣。顧今庚炎流金,蒸鬱轉甚,此時聖躬保嗇之道,尤宜加愼於常日,而自朝入侍,只進一貼,此莫非臣等忱誠淺薄之致,區區悚惶之外,實不勝焦迫之至。今若徒懷嚴畏,不復陳請,而伈伈退去,則其可曰有臣子之分,而盡保護之責乎?玆敢不避煩猥,詣閤陳籲。伏乞亟加三思,特許召接,俾得以奉進湯劑,千萬顒祝,惶恐敢啓。
傳于李宅鎭曰,入侍。
假注書洪時溥在外,代以李養遠爲假注書。
李宅鎭,以吏曹言啓曰,新除授谷山府使徐有寧戶奴呈狀內,奴矣上典,素患伏暑之症,當炎復發,委頓床席,轉側須人,以此病狀,時月之內,萬無起動赴任之望云,身病旣如是危重,則不可强令赴任,依例罷黜,何如?傳曰,允。
又以吏曹言啓曰,本曹佐郞李性吾呈狀內,身病甚重,勢難察任云,依例改差,何如?傳曰,允。
李邦榮,以濬川司言啓曰,本司都廳李長爀有頉,代以御營廳千摠鄭景曾差下,使之察任,何如?傳曰,允。
趙昌逵,以御營廳·一二所巡廳·左右捕盜廳言啓曰,去夜犯夜人,無所捉,敢啓。答曰,知道。
大司憲李溎,大司諫李世孝,執義柳義養,司諫李東泰,掌令慶再觀,獻納金履正啓曰,請黑山島圍籬安置庶民罪人李迪輔,亟令王府拿鞫嚴問,快正王法。措辭見上答曰,已諭勿煩。
執義柳義養,掌令慶再觀啓曰,請固城縣充軍罪人咸道亨,依本律處斷。請還寢罪人梁成卜,減一律島配之命。請黑山島充軍罪人黃宅仁,依律處斷。措辭見上答曰,勿煩。
司諫李東泰啓曰,請固城縣充軍罪人咸道亨,依本律處斷。請黑山島充軍罪人黃宅仁,依律處斷。答曰,勿煩。
乙未七月十二日巳時,上御集慶堂。藥房入診入侍時,都提調李溵,提調具允鈺,副提調李宅鎭,假注書柳河源,記事官白鳳周·李益運,醫官方泰輿等,以次進伏訖。溵曰,聖候,若何?湯劑奉進矣。上曰,臺臣傳啓入乎?宅鎭曰,入啓矣。上曰,有新啓乎?宅鎭曰,無矣。允鈺曰,湯劑之奉來已久。上曰,湯劑少涼,何害之有?仍運就寢睡。溵曰,聖候頗勝乎?寢睡亦善矣。上曰,似是予氣不健之故也。溵曰,不然。允鈺曰,寢睡安穩,雖極喜幸,而無乃有倦困而然乎?如此之時進御,則似有顯效矣。上曰,紙筆持來,予將書答矣。上書下御筆十四字曰,氣勝穩睡,今日停建功,此殿其宜賀。溵曰,伏承御筆下敎,氣勝之諭,雖極喜幸,停湯之敎,不敢奉承。上曰,予欲試一次不進,當爲受賀矣。溵·允鈺曰,莫非建功之效,進之宜賀,停之寧爲賀乎?宅鎭曰,御筆筆劃甚好,氣勝二字尤健矣。進湯然後受賀,則豈不尤好哉?上曰,使入侍注書,奉御筆,往諭于時原任大臣。上曰,注書汝往,諭以八十暮年,書下十四字,卿等以爲進而不賀,宜乎?以爲停而受賀,宜乎?河源承命出去。上曰,注書回來然後,當進湯劑,姑置之。諸臣以次退出。
乙未七月十二日未時,上御集慶堂。時原任大臣入侍,藥房同爲入侍時,領敦寧金陽澤,領議政韓翼謩,判府事金尙喆·李思觀,左議政洪麟漢,都提調李溵,提調具允鈺,副提調李宅鎭,假注書柳河源,記事官白鳳周·李益運,醫官方泰輿等,以次進伏訖。陽澤等曰,聖候,若何?暑氣如許之時,尤當加意進御,臣等聞藥料才加入云,下敎不當如是也。上曰,予所進御過矣,予豈欲服建功,而使卿等入來乎?陽澤等曰,暑退之時,冷痰必作,尤當進御。上曰,今已復常矣。麟漢曰,傳敎雖下,臣等則以進御後,稱慶爲計矣。上曰,時原任俱來乎?陽澤曰,金領府事有故,來待闕外,不敢入來矣。藥房提調,持湯劑入侍。出榻敎上曰,湯劑不進然後稱慶,何如?麟漢曰,此豈臣等奉行之事乎?方泰輿之言,臣亦聞之,不無意見,三貼極好。上曰,予今盡差矣。溵奉進湯劑,上覆之。陽澤等曰,何爲而如是哉?上曰,大臣緣何而每稱神丹耶?酷信者愚矣。溵曰,臣等豈不酷信乎?上曰,卿等溺於建功矣。陽澤等曰,溺建功三字,臣等不必辭矣。宅鎭曰,如不溺於建功,豈曰朝鮮臣子乎?上又覆湯劑。翼謩曰,臣等入來,見二貼至此,豈不落莫乎?溵曰,湯劑三次煎入矣,極知煩聒,而敢請進御。上進御。陽澤等齊聲曰,喜幸慶幸矣。允鈺曰,纔進一貼,請更煎入。上曰,勿復更言。溵請診候,上曰,何用診候?予爲扁鵲輩所困尤多矣。命讀公事,宅鎭讀奏,至忠淸道雨潦狀啓。上曰,雨潦爲災,而不祈晴者,何也?宅鎭曰,雨雖爲災,似卽晴,故不行矣。溵曰,惟我聖上,進御建功之效,此是臣子莫大之慶也。上命退出,諸臣以次退出。
上在慶熙宮。停常參·經筵。
藥房都提調李溵,提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢此問安,竝爲仰稟。答曰,知道。停建功欲受賀,時原任一時來,强令飮曷勝慨?然可笑亦苟且,若予君漢唐有,只自慨徹宵嘆,洗此後予心便,氣何諭待敎侍,扁鵲若虎狼,建功悶予心。
中宮殿·惠嬪宮,藥房口傳問安。答曰,知道。
李邦榮,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,旣聞狀聞知道。
以備忘記傳于尹冕東曰,昨日擧措,誠可笑誠多睡,拜神農將籲心,百官其何信?萬民亦睥睨,今日知惟建功,欲受賀其何受?誠可笑亦苟且,睡五更加一夜,將若何將若何?昨日誠慨然,於今日其亦然。
以備忘記又傳于曰,今予心若建功爲第一,付諸提調,意蓋此也。若此日悶亦行,可見予心,可見予心,雖免建功,靜惟昔孟母,母子間惟戒其戲,買肉令食,況幾十年君臣乎?賀有大小,停庭見雖爲,只時原任·內局承旨翰注,黑團領依陞殿,呼山呼例,安徐其文,只拜山呼,百官·侍衛·禁軍皆安徐,以示予信其言戒其過意。
傳于李宅鎭曰,都承旨,持王世孫上疏入侍。
尹冕東,以侍講院言啓曰,本院新除授兼輔德李商岳時在京畿驪州地,文學趙鎭容,時在京畿楊州地,書筵入番事緊,竝斯速乘馹上來事,下諭,何如?傳曰,允。
又以禮曹言啓曰,今此陳賀時,王世孫坐堂受賀之節,何以爲之?敢稟。答曰,安徐。
又以禮曹言啓曰,今此陳賀時,中宮殿陳賀異於常時,不得磨鍊,而王世孫自內所進表裏及二品以上所進表裏,依例擧行,何如?傳曰,何張大?安徐。
有政。吏批,行判書朴相德進,參判李徽之進,參議未差,右承旨尹冕東進。啓曰,土庶年八十以上,今日政擧行事,命下矣。年歲已知者,爲先啓下,而勿論京外,待其三式年戶口來納,依前例隨聞擧行,何如?傳曰,允。
以趙㻐爲吏曹參議,林得浩爲掌樂正,吳大益爲吏曹佐郞,朴盛集·尹在明爲典籍,金常行爲軍資主簿,沈墢爲同義禁,趙曮爲觀象監提調,李景祜爲司僕提調,黃仁點爲司圃提調,金履厚爲吏曹佐郞,任宗周爲谷山府使,承文著作單李泰賢。
兵批,判書金鍾正進,參判安兼濟病,參議宋鍈病,參知金漢老入直進,承旨兼進。以具埉爲兼司僕將,尹復淵爲宣傳官,李宗漢爲五衛將,趙榮煜爲昌德將,申道涵爲昌慶將,尹範敍爲都摠都事,白光宅·鄭必忠爲文兼,申大顯爲訓鍊都正,李商質爲衛率,韓用和爲翊衛,盧廷尹爲守門將,任希曾爲副摠管,金宗大爲薺浦萬戶,李漢泰·李商岳·田時雨·孫興國·白相啓爲副護軍,城機別將單邊鎭城。
藥房口傳啓曰,今此賀禮,實是國朝所未有之盛擧也。建功奏效,而玉體庚寧,睿孝仰格,而群情胥悅,臣等,忝在嘗藥之任,區區慶忭之忱,實有倍於常品,而湯劑勸進之誠,尤有切於今日矣。伏祝時方盛暑,而勞動旣多,日且向夕,而一貼未進,下情焦迫,當復如何?玆不得不相率詣閤,冒陳衷懇。伏乞府賜諒察,亟許召接,俾臣等奉進湯劑,千萬顒祝,惶恐敢啓。
李宅鎭啓曰,時原任大臣,來詣閤外求對矣。
傳于朴相甲曰,內局時原任,同爲入侍。
傳于尹冕東曰,試所承旨,禮房爲之。
朴相甲,以義禁府言啓曰,明日崇政殿兼試京鄕時,本府都事,皆爲赴擧,武都事一員,本府入直,而當直入直都事,公事回公都事及崇政門·麗春門·宜秋門禁亂都事,無以推移,假都事五員,令該曹依例差出,以爲分排之地,何如?傳曰,允。
李邦榮,以訓鍊都監·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
黃海監司洪述海狀啓也,薦新蓮實,節序差晩,限內不得封進,惶恐待罪事。傳于尹冕東曰,勿待罪事,回諭。
王世孫疏曰,伏以建功珍劑,日奏奇效,聖體益復康寧,天顔勝昔,睿聰惟新,此固億萬年無疆之休,而建功之誠有功於我殿下者,尤可驗矣。夫豈可以一日不進三貼未準哉?顧今邦休無前,景貺滋至,何日非可慶之日,何事非可賀之事,而況昨十四字宸翰,日是昭回,點劃無差。第伏念萬機之無滯,已仰玉候之康復,而臣則以爲卽此一事,卽建功之功,無處不在也。聖敎雖以停湯爲可賀,而聖敎中氣勝穩睡,皆是進湯之功效,則今日之賀,賀進湯,則可也,豈爲停湯而賀哉?御筆一下,便同成命,桐葉之敎,且亦承聆,區區小子之忱,其於岡陵之祝,豈敢後於諸臣,而昨日之未及陳請,有待於大臣之筵奏,而側聽經宿,尙今寂然,臣竊爲之慨歎也。玆不得不冒陳愛日之懇,仰瀆慈覆之下。伏乞亟命有司,卽擧縟儀,以爲鋪張湯劑之功,賁飭康復之慶,不勝幸甚。臣無任激切祈懇之至,謹拜疏以聞。答曰,省爾之章,嘉爾夙成,思昨書,蓋悶建功若戲言,雖曰戲,頃者因都憲所懷嘉納,今又此豈特此?見下敎可知。噫,予雖戲言,昨日擧措,可謂貽羞隣國,其將慨歎。內局批答旣諭,祖孫果同,仍下此,亦諭下敎焉。此果爲沖子,勝於東家猪肉語。仍傳曰,知申傳諭。
大司憲李溎,大司諫李世孝,執義柳義養,司諫李東泰,掌令慶再觀,獻納金履正啓曰,請黑山島圍籬安置庶民罪人李迪輔,亟令王府,拿鞫嚴問,快正王法。答合啓曰,已諭勿煩。措辭見上。
司諫李東泰啓曰,請黑山島充軍罪人黃宅仁,依律處斷。答院曰,勿煩。措辭見上。
執義柳義養,掌令慶再觀啓曰,請固城縣,充軍罪人咸道亨,依本律處斷。又啓曰,請還寢罪人梁成卜,減一律島配之命。又啓曰,請黑山島充軍罪人黃宅仁,依律處斷。答府曰,勿煩。措辭見上
乙未七月十三日午時,上御集慶堂。藥房入診入侍時,都提調李溵,提調具允鈺,副提調李宅鎭,右承旨尹冕東,假注書柳河源,記事官白鳳周·李益運,醫官方泰輿等,以次進伏訖。溵曰,聖候,若何?今日已晩,尙靳進湯劑,下情焦㦖。上曰,此湯,予不欲服矣。溵曰,臣於閤外,伏聞王世孫陳疏,誠不勝慶忭,由王世孫誠懇,賀儀將擧,慶幸慶幸。昨日臣以進湯後陳賀爲言,而臣極愚迷,不能力請矣。幸賴睿孝,內局與有榮焉,而旣發端而不能力請,臣罪難逃矣。允鈺曰,昨日下敎,臣等固不敢奉行,而以邦慶言之,則日日可賀,臣等愚見,以爲進御後當賀,故昨日不能力請矣。溵曰,春邸疏徹,旣降嘉允,而繼有內局入侍之敎,故奉來湯劑矣。上曰,受賀後持入,可也。溵曰,然則退待矣。諸臣以次退出。
乙未七月十三日未時,上御集慶堂。持王世孫上疏入侍時,行都承旨李宅鎭,假注書李養遠,記事官白鳳周·李益運,以次進伏訖。上命宅鎭,讀王世孫上疏。仍賜批,而命宅鎭傳諭。上曰,只時原任·內局·承旨·翰注進參,可也。宅鎭奏曰,賀是盛擧,而百官不參,則儀注太草草矣。又奏曰,昨日臣等惶悚,不敢力陳陳賀之請,而今日賀儀,若是草草,東宮睿孝,殿下豈不俯念乎?王世孫上疏,有慨然於大臣之意,世孫之言誠切,當今日賀禮,豈不如例乎?臣則謂日日陳賀,猶恐不足矣。上曰,百官頒敎·頒赦安徐。宅鎭曰,百官安徐,已極草草。且賀無頒赦之時,而頒敎則不可無矣。上曰,置之。宅鎭曰,百官旣安徐,二品以上,當入參矣。上曰,二品入參,可也。宅鎭曰,侍衛以入直擧行,則入直禁軍,當依例侍衛乎?上曰,此堂狹窄,禁軍安徐。上命書傳敎曰,下昨書,當有下敎爲敎,此沖子誠宜顧,旣爲則若此,其心,若何?已有例,當此殿受,侍衛只入直,只致詞頒敎安徐,賀時只設鼓吹,待整齊,只入正時,知申請,旣命二品矣。且有前例,今日賀,當以龍袍坐,以黑團領如禮焉,此內庭禁軍安徐,承旨先拜亦依例。宅鎭奏曰,內局方在閤外,召接好矣。上曰,內局禮房入侍,知申退去。遂退出。
乙未七月十三日酉時,上御集慶堂。陳賀入侍時,行都承旨李宅鎭,左承旨李在簡,右承旨尹冕東,左副承旨趙昌逵,右副承旨李邦榮,同副承旨朴相甲,假注書柳河源·李養遠,記事官白鳳周·李益運,以次侍立訖。上具翼善冠·袞龍袍御床,諸承旨先四拜後,王世孫率二品以上,唱臚山呼四拜後,上殿侍坐,諸臣以次進伏。領府事金相福曰,聖體,若何?上曰,一樣矣。相福曰,今日賀禮,實賴陟降眷祐,亦出建功之效。領議政韓翼謩曰,今日陳賀,湯劑之效,尤可驗矣。左議政洪麟漢曰,賀則慶忭而臣等愚迷,昨日入陳,不得力請而退,臣等之罪,實無所逃矣。翼謩曰,臣等被罪然後,國事可正矣。上曰,座次受賀,心切恥之,卿等速退。大臣先退。上命書傳敎曰,今者此擧,受佑陟降,曷勝此慨,受此佑恝?然民貢市人舊留在,卽爲蕩滌,懸房贖限三日停捧,士庶年八十人,特爲加資。今日開政下批,口傳下批,明日太學生學生當製述,試官領相·吏判,大提學鄭好仁·李蓍建,入直兩儒臣爲試官,便殿懸題,殿庭捧券,入侍科次。上曰,柳善養堂上乎?宅鎭曰,曾爲加資,今也則無。上曰,新遞承旨誰也?宅鎭曰,金思穆·李世奭·蔡弘履·鄭好仁也。上曰,以鄭好仁爲試官。命書傳敎曰,當兼試京鄕,明日殿座,東月臺懸題後,入捧券後,入侍科次,時刻,待下敎,只入正時。宅鎭曰,內局待令矣。命速退,諸臣以次退出。
乙未七月十三日初更,上御集慶堂。藥房入侍,時原任同爲入侍時,領府事金相福,領敦寧金陽澤,領議政韓翼謩,判府事金尙喆·李思觀,左議政洪麟漢,都提調李溵,提調具允鈺,副提調李宅鎭,假注書柳河源,記事官白鳳周·李益運,醫官方泰輿等,以次進伏訖。相福等曰,睿孝上格,賀儀誕擧,聖候,若何?上曰,一樣。溵曰,建功之停,已爲一日,今又入夜,敢奉進湯劑。上進御。溵曰,敢請診候。上曰,姑置之。溵曰,敢請先遣提調,更進一貼矣。上曰,旣服矣,何用更爲?此時服此未及下,卿等又勸,誠悶矣。上曰,時原任,緣何尙今在乎?相福口,湯劑未及進,故臣等不敢退在於藥院,隨詣閤外,而惶恐極矣。允鈺曰,昨日只一貼,今日又如此,不勝悶鬱。溵曰,連日若此,明日則加意進御,區區伏望矣。允鈺曰,舊遺在蕩減,近年連以二千石陳達擧行矣,今番亦依此例蕩減,何如?上曰,依爲之。出擧條諸臣以次退出。
上在慶熙宮。停常參·經筵。
藥房都提調李溵,提調具允鈺,副提調李宅鎭啓曰,昨日勉循睿誠,克擧賀儀,臨殿移時,滿庭同歡。伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,王世孫行禮之餘,氣候,何如?臣等,不任區區憂慮,敢來問安,竝此仰稟。答曰,知道。氣一樣其何諭?懸題後待敎侍,世孫氣候一樣矣。
中宮殿·惠嬪宮,藥房口傳問安。答曰,知道。
殿座罷後,政院·王堂·藥房口傳問安。答曰,知道。
傳于尹冕東曰,試官入侍。
傳于朴相甲曰,坐直承旨入侍。
李宅鎭,以吏曹言啓曰,今此宗廟·徽寧殿望祭大祝,皆以侍從塡差,而時無職名人員,令該曹口傳付軍職,何如?傳曰,允。
李邦榮,以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
領議政韓翼謩,左議政洪麟漢箚曰,伏以陟降垂祐,珍劑奏效,聖體益康,景祿彌隆,三呼之禮克擧,萬壽之祝愈切。仍伏念再昨日,十四字御筆之頒示,實是曠世之盛典,臣等,百拜擎玩,寶墨璀璨,歡忭之極,顚倒登筵,而只緣臣等之愚迷,當行典禮,未及陳請,何幸睿章,仰徹聖心俯嘉,親臨便殿,誕受賀儀,文孫愛日之孝,欽歎萬萬,而臣等不職之辜,愧悚不暇。且況縷縷傳敎,誨責備至,臣等於此,尤無逃罪,終不敢以事過而自恕,達宵胥咎,待曉聯籲。伏乞聖明,亟降威罰,以彰臣等之慢焉。取進止。答曰,省箚具悉卿等之懇。今番事料表若此,只循沖子誠,此何若此者?卿等勿爲過辭,安心視事焉。仍傳曰,遣史官傳諭。
大司憲李溎,執義柳義養,掌令慶再觀疏曰,伏以睿誠仰格,縟儀將擧於當日,成命一下,跛躄皆聳,而第伏承傳敎下者,有旣命二品百官安徐之敎,臣等於慶忭之餘,旋不勝愕眙之至。夫今日之賀,卽宗社莫大之慶也。其於儀文節度之間,一有不備,則有非飾嘉同慶之意,前後賀禮,或多有擧行猝遽之時,卽未聞百官安徐之擧,蓋其事體之至重,不可不備儀而然也。今玆之敎,何爲而發也?今日之名在朝籍者,皆有秉彝之天,無論官秩之高下,獨阻於呼嵩之座,則其爲情理之抑鬱,固不暇論,而以我邸下出天之睿孝,一疏仰格,有此無前之盛擧,而草草賀班,不成儀度,則其於我邸下,與百僚同慶之心,亦豈不缺然之甚乎?伏願殿下,俯燭邸下之至誠,曲察群忱之顒祝,特寢百官安徐之命焉。臣等,無任屛營祈懇之至,謹昧死以聞。答曰,省疏具悉。卿等之請,雖爲國體,予之下敎,意蓋深焉,旣已過禮,今何爲言?
乙未七月十四日卯時,上詣崇政殿東月臺。殿座入待時,行都承旨李宅鎭,左承旨李在簡,右承旨尹冕東,左副承旨趙昌逵,右副承旨李邦榮,同副承旨朴相甲,假注書柳河源·李養遠,記事官白鳳周·李益運,以次侍立訖。上具翼善冠·袞龍袍,乘輿出紫政門,降輿殿座,命入儒生。冕東奏曰,命官韓翼謩以陳箚不進。上曰,命官李判府爲之。出榻敎冕東奏曰,儒臣鄭景仁,與試官鄭好仁,有相避之歉,故不參。上曰,試官鄭景仁代,以春坊入直上番爲之。出榻敎試官四拜後,以次進伏訖。李溵曰,夜間聖體,若何?寢睡·水刺之節,亦何如?上曰,一樣矣。命懸題,仍爲還內。諸臣以次退出。
乙未七月十四日午時,上御集慶堂。科次入侍時,試官判府事李溵,吏曹判書朴相德,大提學李徽之,戶曹參判李蓍建,副司直鄭好仁,校理李鎭衡·鄭一祥,右承旨尹冕東,假注書柳河源,記事官白鳳周·李益運,以次進伏訖。溵曰,親臨試士,勞動之餘,聖候,若何?上曰,一樣。試券來乎?仍爲科次。溵曰,今日已晩,敢請內局入侍。藥房提調,持湯劑入侍事。出榻敎提調具允鈺,副提調李宅鎭,持湯劑入侍。上曰,大提學先爲科次,可也。上就睡。允鈺曰,玉體,何如?是困倦也。請進湯劑,上曰,試券中戒存太康之句,內隻何也?一祥曰,學懋自省也。上曰,第幾字耶?一祥曰,三洪也。上進御湯劑。上曰,兩廳首醫只入診。方泰輿·吳道炯入診曰,脈候調均,而胃脈猶似不足矣。溵曰,中宮殿進御六和湯,加製入,何如?中宮殿進御淸署六和湯五貼,自明日更爲製入事。榻前下敎溵曰,第二貼何時更進乎?上曰,待下敎。允鈺等先退。上曰,已考幾軸,而取幾許耶?徽之曰,已考七十張,只取二張矣。上曰,日甚蒸暑,出去考文,諸試官詣崇政殿科次後,持試券入侍事。榻前下敎命書傳敎曰,今日中官,無廉恥二人,刋名內府,一人不遵下敎,越俸十等。諸臣以次退出。詣崇政殿科次。
乙未七月十四日酉時,上御集慶堂。坐直承旨入侍時,同副承旨朴相甲,假注書李養遠,記事官白鳳周·李益運以次進伏訖。上命相甲讀公事,而至北道狀聞,命書傳敎曰,北道詰戎重,習操狀聞,依狀請爲之事,令備局回諭。上曰,試所考券幾丈,而未考者幾丈,命注書知來。賤臣養遠,承命出來,以三百丈先考,三十六丈未及考復命。上曰,雖未及考,試官持試券入侍。賤臣養遠,承命出來,與試官進前。上曰,承旨退去。遂退出。
乙未七月十四日酉時,上御集慶堂。科次入侍時,試官判府事李溵,吏曹判書朴相德,大提學李徽之,戶曹參判李蓍建,副司直鄭好仁,校理李鎭衡·鄭一祥,右承旨尹冕東,假注書柳河源,記事官白鳳周·李益運,以次進伏訖。上曰,可合之券讀奏。徽之曰,取幾人乎?上曰,京鄕各取一人,預備次各一張亦拔置。溵曰,其間進御湯劑,何如?上曰,先考券。藥房提調提湯劑入侍。出榻敎提調具允鈺,副提調李宅鎭承命入侍。溵曰,臣雖承命考試,文衡主試,已有定例,合考則一委文衡,而臣不敢當矣。上曰,兩魁得之乎?徽之曰,已得矣。命讀京魁試券。上曰,第五句謂何?徽之曰,言念我后五十年固守,亶在平日一勉字堅持。上曰,有批點乎?至第六長句會有極而歸有極,年彌高而德彌高之句。徽之曰,此句可批。命賜批。上曰,書等惟何?徽之曰,書以三下一矣。有批,當爲三中。上曰,依。坼封,生員鄭文啓,父象仁。好仁起伏曰,臣之侄子也。鄕魁亦坼封,生員白師謹也。上曰,其文頗似洛人乎?徽之曰,畿內則從事功令,故然矣。上曰,畿人素多鄕闇,而文則不然乎?命坼京鄕預備文,李守鎭。上曰,誰也?宅鎭曰,臣之兄也。進士柳光鎭。上曰,誰也?宅鎭曰,注書之七寸云矣。命書傳敎曰,京居首生員鄭文啓,鄕居首白師謹,竝直赴殿試。上曰,預備二人,亦竝直赴。徽之曰,俄者二張竝書等以次上,故不爲入格矣。上曰,然乎?上曰,鄭文啓得人才乎?上曰,舊遺在蕩減,貢市人蒙惠,何如?允鈺曰,蒙惠多矣,而版曹之所失亦多矣。上曰,榜甚精乎?上進湯。上曰,今日予睡則美矣。允鈺曰,建功呈效,氣血舒緩之致也,不勝喜幸。上曰,稅舡盡來乎?允鈺曰,晦間當畢到矣。溵曰,臣雖惶恐,而天地父母之前,疾痛必呼,敢此仰達。允鈺曰,都提有故陳懇矣。命書傳敎曰,都提調陳懇,內局兼帶許副,其代,李判府爲都提擧。諸臣以次退出。
上在慶熙宮。停常參·經筵。
藥房提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。入侍下敎矣。
中宮殿·惠嬪宮,藥房口傳問安。答曰,知道。
李宅鎭啓曰,假注書李養遠,身病猝重,勢難察任,今姑改差,何如?傳曰,允。
尹冕東啓曰,卽者檢閱李益運,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
假注書望,李養遠改差,代以尹翊東爲假注書。
尹翊東在外,代以李星俊爲假注書。
傳于尹冕東曰,昨日直赴儒生二人,竝令來待。
以備忘記傳于尹冕東曰,左相爲都提調。
傳于李邦榮曰,內局·次對,同爲入侍。
李宅鎭,以吏曹言啓曰,禮曹佐郞鄭克煥,除拜後過限未肅拜,依例改差,何如?傳曰,允。
有政。吏批,行判書朴相德牌不進,參判李徽之進,參議趙㻐牌不進,同副承旨朴相甲進。啓曰,判書朴相德,參議趙㻐,竝牌招不進,小臣獨政未安,何以爲之?敢稟。傳曰,仍爲之。以洪彦喆爲獻納,吳載紹爲文學,韓鼎裕爲兼輔德,朴聖集爲禮曹佐郞,檢閱單李益運,學諭單崔大恒,前都正趙泰果贈吏參,例兼同知,趙星彬考。兵批,判書金鍾正病,參判安兼濟入直進,參議宋鍈病,參知金漢老病,同副承旨朴相甲兼進,同知單金天鍵,僉知單李宗漢,副護軍趙,副司直趙鎭容·金履正。
李邦榮啓曰,卽者藝文館待敎宋銓,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
朴相甲啓曰,檢閱李益運旣已付職,卽爲牌招入直,何如?傳曰,允。
又以戶曹言啓曰,貢市人舊遺在二千石蕩減事,命下矣。取考文書,癸未遺在蕩減實數,別單書入之意,敢啓。傳曰,知道。
李邦榮,以兵曹言啓曰,景福宮衛將安星濟,昌慶宮衛將文廷周,俱以病難供職,呈狀乞遞,竝姑改差,何如?傳曰,允。
趙昌逵,以御營廳·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
行判中樞府事李思觀箚曰,伏以臣於夜中,伏承內局提擧之命,今日臣子,所當一分自效者,惟在於嘗藥保護,則惟當竭蹶趨承,而臣於再昨罷對歸家之後,忽覺中焦隔塞,腹脹痰牽,不能屈伸,氣促喘急,水飮不入,雜試藥物,終未透下。蓋臣此症,中暑輒劇,卽衆所共知,床席宛轉,狀同籧篨,束帶趨朝,實無其望。非不知此時瀆擾之爲萬萬惶懍,而疾痛之呼,未暇緩聲。伏乞聖明,俯垂諒察,特許變通,仍降威譴,以勵臣分焉。取進止。答曰,省箚具悉卿懇。於問候業已知矣,卿勿過辭,安心善攝焉。仍傳曰,遣史官傳諭。
檢閱李益運疏曰,伏以睿孝仰格,縟儀載擧,歡欣舞蹈,大小惟均。況臣昵近耿光,獲覩盛事,區區慶祝之忱,有倍常品。仍念臣,以臣父病,冒死請急,俯推錫類之恩,特降救護之命,臣歸視病父,闔門感泣,日事刀圭,未見差歇,而恩暇有限,義分是懼,黽勉就直,已有日矣。卽接家信,則臣父病勢,又復添劇,諸般症形,尤倍向日。蓋緣炎熱之轉劇,未免調將之失宜,委頓床褥,氣息澟綴,臣自聞此報,心神飛越,按住不得,更陳血懇,徑出禁扃,瀆擾之罪,尤無所逃。伏乞天地父母,俯賜諒察,亟削臣所帶之職,以便救護,仍治臣擅離之罪,以肅朝綱焉。臣無任屛營祈懇之至,謹昧死以聞。踏啓字。
獻納金履正疏曰,伏以珍劑奏功,玉體康寧,睿誠仰格,縟儀載擧,邦休維新,景貺無前,臣民慶忭,曷有其極?伏念臣愚陋無狀,最居人下,本不堪備數於淸朝任使之末,而幸逢盛世,叨被誤恩,前後忝竊,罔非踰分,而怵畏嚴命,無所逃遁,輒皆出而冒膺,有若己分之所當得者,蚊山鵜梁,慙懼冞深。且於仲春,待罪玉署,昵侍前席,聖衷特念臣父臣叔,便蕃之恩,至及於微末賤臣,調用之命,繼降於臣之從姪,十行絲綸,字字鄭重,臣是何人,得此殊渥於聖明之世也?闔門感激,涕淚被面。在臣忱誠,雖粉骨虀身,固當益礪鹵鈍,以效一半分報答之道,而竊有所區區煎急之私,不敢不冒罪陳瀆於閔覆之天。臣之偏母,年迫八旬,素嬰奇疾,轉益沈淹,委頓床褥,寒暖之所脫着,飢飽之所飮啖,皆俟臣口喩而手掣,一愆其節,輒失數月調養之功。臣又無他兄弟共護者,只有臣身,賴以爲命,半月臺垣,隨隊奔走,實非臣私情之所可堪,而嚴畏分義,他不暇顧,黽勉遲徊,以至今日,間以疹患,家甚不潔,適公義重,宿齊居外,屢違母側,朝夕寢食之節,旣無以自盡,左右扶護之方,亦不免多曠,以致調將失宜,病上添病,暑症闖發,上吐下㵼,眞元澌脫,氣息奄奄。臣方宵晝扶持,五內焦灼,尋常房闥之間,亦不能暫離,以此情理,强拂從仕,顧人子之所不忍也,玆不得不疾聲哀籲於仁天孝理之下。伏乞聖慈,俯垂矜諒,亟命鐫改臣職,俾便救護,仍治臣瀆擾之罪,以肅朝綱,以安賤分,不勝幸甚。臣無任屛營祈懇之至,謹昧死以聞。踏啓字。
乙未七月十五日午時,上御集慶堂。藥房入侍,大臣·備局堂上引見,同爲入侍時,都提調洪麟漢,提調具允鈺,副提調李宅鎭,左議政洪麟漢,行司直具善復·李章吾,行副司直李潤成·洪趾晦·尹泰淵,大司憲李溎,大司諫李世孝,執義柳義養,司諫李東泰,掌令慶再觀,副修撰安大濟,右副承旨李邦榮,假注書柳河源,事變假注書權坰,編修官鄭兼濟,記事官宋銓,以次進伏訖。麟漢曰,聖體,若何?上曰,一樣矣。麟漢曰,中宮殿湯劑,連爲進御乎?上曰,然矣。麟漢曰,王世孫睿候平復後,一向安順乎?上曰,安順矣。命書判府事李思觀箚批。允鈺曰,湯劑溫冷適中矣。上進御。麟漢曰,敢請診候。上曰,次對入侍。上命承旨,讀守禦使李景祜中軍巡點事狀啓。上曰,此事,何如?卿已入侍,稟處,可也。麟漢曰,習操停止之時,替送巡點,旣是前例,則似不可全廢,依狀請擧行之意,分付,何如?上曰,依爲之。出擧條麟漢曰,此前統制使趙狀啓也。今秋三南水操,依定式各其前洋設行,而本營舟師,則八月十九日設行爲辭矣。水操之停,今已多年,其在詰戎之政,不可不念,竝依狀請擧行,而至於湖西,則昨年失稔,今秋穡事,又未可知。且兩南設行之時,亦多停止之例,湖西水操,則姑爲停止之意,分付,何如?上曰,依爲之。出擧條麟漢曰,此卽全羅兵使李聖師,慶尙右兵使李性默狀啓也。以爲今秋習操及巡默等事,請令廟堂稟旨分付矣。詰戎體重,不可多年停止,竝依例擧行,而至於湖南·嶺南之城將·營將·節制使等巡默一節,行操之亦多停止之例,此則依近例安徐之意,分付,何如?上曰,依爲之,城將·營將巡點,安徐,可也。出擧條命書傳敎曰,春坊在外人許遞,政官牌招開政,以在京無故人備擬。麟漢曰,臣前日愚迷遲鈍,不能周旋,慶賀之儀,何等重大,而臣不能奏一言,惶愧無地矣。上曰,卿之引嫌,過矣過矣。善復曰,本廳句管軍餉中,因朝令,十分一蕩減代,請得兩西小米,今方還作大米,而依守禦廳甲午年定奪,量市直從便作米,以爲充報於元餉之地,何如?上曰,依爲之。出擧條直赴儒生入侍事。榻前下敎大司憲李溎,大司諫李世孝,執義柳義養,司諫李東泰,掌令慶再觀曰,請黑山島圍籬安置庶民罪人李迪輔,亟令王府拿鞫嚴問,快正王法。措辭見上上曰,已諭勿煩。溎·義養·再觀曰,固城縣充軍罪人咸道亨,依本律處斷。措辭見上上曰,勿煩。又曰,請還寢罪人梁成卜,減一律島配之命。措辭見上上曰,勿煩。又曰,請黑山島充軍罪人黃宅仁,依律處齗。措辭見上上曰,勿煩。溎曰,我聖上一月六對,雖祁寒盛暑,未嘗或廢,備堂諸臣,仰體勤勵之聖意,則固不當無緣不赴於賓對,而今日入來之備堂,極其數小,雖未知實故之如何,而其在事體,誠極未安,請今日不入來備堂,竝從重推考。上曰,依啓。世孝·東泰曰,請固城縣充軍罪人咸道亨,依本律處斷。措辭見上上曰,勿煩。又曰,請黑山島充軍罪人黃宅仁,依律處斷。上曰,勿煩。臺臣退出。麟漢曰,今日備堂,果多不入來,雖各有些故,而臺啓誠得體矣。邦榮曰,直赴兩儒來待矣。命入侍,鄭文啓進伏。命誦其作。上曰,汝多誦矣,止之。汝小科時入侍乎?文啓曰,然矣。白師謹進伏。上曰,汝一家有登科乎?師謹曰,有武科矣。上曰,汝誰家人耶?師謹曰,故兵使白時耉之孫矣。上曰,非白仁傑之裔耶?師謹曰,傍孫矣。儒生先退。藥房提調,持湯劑更爲入侍。出榻敎上曰,予韶華頗勝云,然乎?麟漢曰,仰瞻於賀班,王色勝昔矣。上曰,然則當稱賀耶?麟漢曰,誠日日賀之時也。上進湯。允鈺曰,貢市人舊遺在,湯減事,命下矣。貢人遺在,纔已擧行,而市民則逢授物種外,本無遺在,故年前遇慶施惠之時,以徭役蠲減,筵稟定奪,今番何以爲之乎?上曰,依前蠲役,可也。允鈺曰,取考前例,則或有一朔除減,或有二朔除減,何以爲之?上曰,一朔蠲給,可也。出擧條諸臣退出。
上在慶熙宮。停常參·經筵。
藥房都提調洪麟漢,提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。月已半心萬倍,氣何諭?待敎侍。
中宮殿·惠嬪宮,藥房口傳問安。答曰,知道。
李邦榮,以都摠府言啓曰,今日入直內三廳,武兼禁軍及軍兵等,當爲中日習射,而月食齋戒相値,不得爲之之意,敢啓。傳曰,知道。
又啓曰,臣依聖敎,進詣崇政殿月臺,入直禁軍等戎器點閱,則竝無頉,仍以傳敎內辭意勞問,則皆好在云矣,敢啓。傳曰,知道。
傳于李宅鎭曰,內局入侍。
以吏曹參議趙㻐牌不進罷職傳旨,傳于李宅鎭曰,只推。
李邦榮,以訓鍊都監·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
乙未七月十六日午時,上御集慶堂。藥房入診入侍時,都提調洪麟漢,提調具允鈺,副提調李宅鎭,假注書柳河源,編修官鄭兼濟,記事官金奎祥,醫官方泰輿等,以次進伏訖。麟漢曰,聖候,若何?上曰,一樣矣。麟漢曰,奉進湯劑矣。上進御。泰輿等入診曰,脈候左右三部調均,而滑體比數日前差勝,尙爲不足矣。宅鎭曰,頃日傳敎,有士庶年八十以上加資之命,而朝士則何以擧行乎?麟漢曰,伊時聖敎,似是只行於士庶,而朝士則與士庶有異,何以爲之乎?上曰,朝士亦一體爲之。藥房提調,持湯劑更爲入侍。出榻敎上連就睡,命讀公事,命兩翰林宋銓·李益運傳旨踏啓字,命書吏曹參議只推之敎。宅鎭讀奏忠淸兵營褒貶狀啓。上曰,營將用履歷乎?宅鎭曰,然矣。上又就睡良久。允鈺曰,湯劑奉來已久,就寢亦已久矣。麟漢曰,寢睡太久,當此蒸暑,不瑕有損乎?上曰,予甚困睡,似痰候矣。麟漢曰,聖躬有所不調乎?上又就睡。藥院諸臣少退坐前窓外,更入進伏。湯劑已四次煖之於爐矣。上睡少回。麟漢曰,寢睡之美雖好,何如而至此久乎?上曰,久乎?麟漢曰,其間太曠,申牌之報亦久矣。寢睡頗久,下詢於兩廳醫官,何如?上曰,此屬何知乎?麟漢曰,持來已久,更進新湯以來乎?上曰,何用更煎乎?仍進御。麟漢曰,當此蒸暑,寢睡太久,如許之時,或引接儒臣,使之讀警世問答等書,破寢似好矣。上曰,暑日引接,使之讀書甚難矣,予欲製下御製,以破寂矣。上曰,近則御製,不爲粧貼,而裝以冊乎?允鈺曰,然矣。命退,諸臣以次退出。
上在慶熙宮。停常參·經筵。
藥房都提調洪麟漢,提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。連兩飮氣日下,更命湯庸碌飮,氣何諭?待敎侍,先掌務腮其百。
中宮殿·惠嬪宮,藥房口傳問安。答曰,知道。
李邦榮啓曰,掌令李秉模,持平兪岳柱,正言尹行修,下諭後,過限不上來,依定式遞差傳旨及禁推傳旨捧入之意,敢啓。傳曰,知道。
傳于李邦榮曰,內局入侍。
傳于朴相甲曰,詣臺臺臣,內局同爲入侍。
李宅鎭啓曰,假注書柳河源,身病卒重,勢難察任,今姑改差,何如?傳曰,允。
假注書望,柳河源改差,代以趙章漢爲假注書。
兵曹口傳政事,以柳鎭說爲內乘。
假注書趙章漢在外代,以鄭爲假注書。
以備忘記傳于李宅鎭曰,晝夢有一人,請停建功,故滿心喜示內局,至其夕若此,其何飮?三提調皆令休。
李宅鎭啓曰,藥房三提調,備忘之下,不勝抑鬱之忱,來詣閤外求對矣。
以承傳色口傳下敎曰,俄已下敎,而如是困予,若如此,當爲留院,下敎雖遲,亦爲下敎,速爲退去。
傳于李邦榮曰,開陽門留門,坐內局老首扁鵲逐送。
李邦榮,以司僕寺內乘來,以一二提調意言啓曰,兼內乘許,身病猝重,勢難供職,今姑改差,其代,令該曹口傳差出,以爲推移入直之地,何如?傳曰,允。
又以義禁府言啓曰,前掌令李秉模,前持平兪岳柱,前正言尹行修等禁推,過一朔後勘律事,傳旨啓下矣。尹行修今方待命於本府,卽爲拿囚,而李秉模時在江原道原州地,兪岳柱時在忠淸道溫陽地云,依例發遣府羅將,竝拿來,何如?傳曰,允。
又以禁衙營·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
乙未七月十七日辰時,上御集慶堂。藥房入診,詣臺臺臣同爲入侍時,都提調洪麟漢,提調具允鈺,副提調李宅鎭,大司諫李世孝,司諫李東泰,掌令慶再觀,假注書柳河源,編修官鄭兼濟,記事官金奎祥,醫官方泰輿等,以次進伏訖。麟漢曰,風氣不佳,聖體調攝,若何?上曰,一樣。麟漢曰,湯劑奉來矣。上曰,掌務官欲下敎矣,敢奉來耶?麟漢曰,臣奉來矣。上曰,此湯,令方泰輿服之,可也,苦哉?允鈺曰,近來聖候差勝,寢睡時或過久而甚美,故慶幸矣。上曰,此是昏睡,不能自强,豈云氣勝乎?允鈺曰,昨見寢睡之餘酬應公事,翰林則踏罷,吏議則只推,於此亦可知矣。上曰,每服而無效,予不欲服。麟漢曰,顯效,寧期於一二貼乎?積纍之漸,自然有益矣。上曰,湯劑便成一部當義理矣,先診而後服,第置之。泰輿等入診曰,脈候左右三部調均,滑體一樣,胃脈猶弱矣。上曰,脈度比前判然難識乎?如云六部難辨,則予當服湯矣。麟漢曰,下敎不當如是,渠輩安敢欺罔乎?上曰,比春時別無加減否?泰輿曰,比日前則頗勝,而比春時則頗不及,加意日進三貼,千萬伏望。上曰,停服然後,可驗效否矣。允鈺曰,間有不御之日,間有一貼之日,此可見停服已然之驗也,醫言如此,請進三貼。上曰,若然則一時之頃,合勸三貼,予豈不難?麟漢曰,不然。朝一貼午一貼夕一貼,豈敢合進?上曰,當問諸知藥理者,曰服則服。麟漢曰,雖有精術高技,診察聖躬,無過於方泰輿矣。上曰,朝鮮人皆勸湯,不勸者,將於他得來矣。宅鎭曰,假使得來,不知藥理,不知藥性,何足質問,何足取信乎?上曰,煎水之數幾何?允鈺曰,升合有定,煎出不過三合。上曰,此湯近一升矣。仍進御。麟漢曰,進御每遲,漸有冷暖不適之慮,日後則卽爲進御幸甚。上曰,然則製入于內,可也。麟漢曰,豈敢製入?固當奉入矣。藥院先退。世孝·東泰·再觀進伏曰,請黑山島圍籬安置庶民罪人李迪輔,亟令王府拿鞫嚴問,快正王法。措辭見上上曰,已諭勿煩。世孝曰,請固城縣充軍罪人咸道亨,依本律處斷。措辭見上上曰,勿煩。又曰,請黑山島充軍罪人黃宅仁,依律處斷。措辭見上上曰,勿煩。又曰,新除授司諫院獻納洪彦喆,時在江原道春川地,請斯速乘馹上來事,下諭。上曰,依啓。再觀曰,請固城縣充軍罪人咸道亨,依本律處斷。措辭見上上曰,勿煩。又曰,請還寢罪人梁成卜減一律島配之命措辭見上上曰,勿煩。又曰,請黑山島充軍罪人黃宅仁,依律處斷。措辭見上上曰,勿煩。東泰曰,新除授獻納臣洪彦喆,卽臣之侄女壻也。旣有相避之嫌,勢難竝據於一院,揆以公格,不可仍冒於臺次,請命遞斥臣職。上曰,在下當遞,當遞者遞差,勿辭,亦勿退待。臺臣退出,命讀公事,宅鎭讀奏訖。諸臣退出。
上在慶熙宮。停常參·經筵。
藥房都提調洪麟漢,提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。昨朝心欣,夕何用心?超二資賞百金者,今焉在?庸碌苟且湯,令予若此,氣何諭?待敎侍。
中宮殿·惠嬪宮,藥房口傳問安。答曰,知道。
趙昌逵啓曰,正言尹得孚,下諭後過限不上來,依定式遞差傳旨及禁推傳旨捧入之意,敢啓。傳曰,知道。
傳于尹冕東曰,內局入侍。
李宅鎭啓曰,藥房三提,來詣閤外求對矣。
藥房口傳啓曰,臣等,詣閤求對,恭俟召命,更鼓已下,兪音尙靳,竟夕顒俟之餘,誠不勝悶鬱之至,方當日晷甚長,老炎愈熱之時,常進之湯劑,固當加意然後,庶可爲保護之道,而近日所進,反有減於前日,莫非臣等忱誠淺薄之致,區區悚惶,無所逃罪,而亦豈不有妨於我聖上保嗇之方乎?臣等,不避煩聒,敢此齊籲。伏乞暫許召接,俾得以奉進湯劑,千萬顒祝,惶恐敢啓。
以承傳色口傳下敎曰,朝鮮內局,何若是困人君乎?首扁鵲掌務官記過,方下標信,速退然後,當入溫堗,速爲退去。
備忘記,旣超資賞百金,兩飮豈曰强輔?令予加飮,萬古鄙夫首扁鵲,其若加飮,其曰何樣人?若强勸予,備一下敎,標信下內局,皆寥寥然後,予當入房矣。
朴相甲啓曰,卽者校理任希雨,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳于李邦榮曰,明日次對爲之。
趙昌逵,以義禁府言啓曰,前正言尹得孚,禁推過一朔後勘律事,傳旨啓下矣。尹得孚下去慶尙道星州地云,依例發遣府羅將,拿來,何如?傳曰,允。
李邦榮,以御營廳·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
大司憲李溎,大司諫李世孝,執義柳義養,司諫李東泰,掌令慶再觀啓曰,請黑山島圍籬安置庶民罪人李迪輔,亟令王府拿鞫嚴問,快正王法。答曰,已諭勿煩。
大司憲李溎,執義柳義養,掌令慶再觀啓曰,請固城縣充軍罪人咸道亨,依本律處斷。又啓曰,請還寢罪人梁成卜,減一律島配之命。又啓曰,請黑山島充軍罪人黃宅仁,依律處斷。措辭見上答曰,勿煩。
司諫李東泰啓曰,請固城縣充軍罪人咸道亨,依本律處斷。又啓曰,請黑山島充軍罪人黃宅仁,依律處斷措辭見上答曰,勿煩。
乙未七月十八日卯時,上御集慶堂。藥房入診入侍時,都提調洪麟漢,提調具允鈺,副提調李宅鎭,假注書李星俊,編修官鄭兼濟,記事官金奎祥,醫官吳道炯·鄭允德·徐命緯·柳光翼·丁志泰,以次進伏訖。麟漢曰,夜間聖體,若何?上曰,一樣矣。麟漢奉進湯劑,上進御。麟漢奏曰,昨日兩廳醫官,以三貼進御之意仰奏,臣等,亦爲仰奏,而常進二貼之內,又減一貼,累下嚴敎,實多惶悚矣。上曰,忽有夢中人,奏予停飮建功,故超二資賞百金矣。麟漢曰,世豈有如此之人?雖有之,將安用哉?麟漢曰,中宮殿湯劑連進乎?上許之。麟漢曰,臣等旣命入侍,醫官下敎,或可還寢乎?上不許。麟漢曰,第二貼當待下敎進御乎?上許之。允鈺啓曰,每年冬至使回還時,齎來獤皮四百令,下本曹,則進上串衣女帽,次及頒賜耳掩所入,一依尙方所報,以此封進,而今番則直下尙方矣。冬間進上頒賜之節,自尙方以此獤皮,直爲擧行,何如?上曰,依爲之。出擧條諸臣以次退出。
上在慶熙宮。停常參·經筵。
夜中興懷,命書政院日記,夜中興懷,丁酉溫泉宿所揭板,命書日記,今予夙夜追慕可知也。歲乙未初秋甲子日,此今日第一張書。嗚呼,書寫日記者,能剛腸書,半夜沾涕書下。
有特書第一張之下敎,故敬書問候之首。出禮房入侍
藥房都提調洪麟漢,提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。當諭入侍矣。
中宮殿·惠嬪宮,藥房口傳問安。答曰,知道。
趙昌逵啓曰,持平朴聖泰,下諭後過限不上來,依定式遞差傳旨及禁推傳旨捧入之意,敢啓。答曰,知道。
李邦榮,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
傳于尹冕東曰,禮房承旨入侍。
李邦榮啓曰,大臣·備局堂上,依下敎來待矣。
傳于李邦榮曰,引見,內局同爲入侍。
傳于趙昌逵曰,內局入侍。
李邦榮,以都摠府言啓曰,各樣軍兵等,中日試放事,標信命下矣。自上方在減膳中,復膳間,依例停止之意,敢啓。傳曰,知道。
又以兵曹言啓曰,今七月二十日,文臣朔試射日次,而減膳相値,不得爲之之意,敢啓。傳曰,知道。
傳于李邦榮曰,內局入侍。
又傳于曰,摘奸宣傳官,內局同爲入侍。
李邦榮,以司僕寺內乘,以一二提調意言啓曰,新除授兼內乘趙嵃,以前任釜山僉使,未及交代,難以等待其上來,今姑改差,其代,令該曹卽爲口傳差出,以爲推移入直之地,何如?傳曰,允。
兵曹口傳政事,尹珖爲兼內乘。
備邊司薦望,李敬懋爲統制使。
趙昌逵,以義禁府言啓曰,前持平朴聖泰禁推,過一朔後勘律事,傳旨啓下矣。朴聖泰下去忠淸道定山地云,依例發遣府羅將,拿來,何如?傳曰,允。
又以義禁府言啓曰,咸鏡道鍾城府定配罪人李世述特放,承傳啓下矣。放送事,分付該道道臣之意,敢啓。答曰,知道。
李在簡,以漢城府言啓曰,本月十三日,士庶年八十人,特爲加資,今日開政下批事,命下矣。事勢甚急,隨所聞先爲啓下,而一邊知委各部,更爲抄出,相考帳籍,別單書入之意,敢啓。答曰,知道。
李邦榮,以訓鍊都監·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
校理任希雨疏曰,伏以睿孝仰格,縟儀載擧,臣民慶忭,曷有其極?仍伏念臣卽接家信,臣之七耋老母,猝得暑症,症甚不輕,促臣來視,臣得聞此報,心神飛越,按住不得,徑出禁扃。伏乞聖慈,俯垂諒察,亟削臣職名,以便救護,仍治臣擅離之罪,以肅朝綱,不勝幸甚,臣無任屛營祈懇之至,謹昧死以聞。踏啓字。
乙未七月十九日卯時,上御集慶堂。藥房入診入侍時,都提調洪麟漢,提調具允鈺,副提調李宅鎭,假注書李星俊,編修官鄭兼濟,記事官金奎祥,醫官吳道炯·鄭允德·徐命緯·柳光翼·丁志泰,以次進伏訖。麟漢曰,夜間聖體,若何?上曰,腹部頗有不平之氣矣。麟漢曰,聖候若此,而湯劑近多靳進,實爲焦迫矣。仍諸奉進湯劑,上不許,麟漢又請診候,上命先診候。道炯等診候訖,退伏奏曰,左右三部度數調均,胃脈滑體,一樣差勝,而比前稍弱矣。上曰,腹部不平之氣,一如昨夏之症,此果暑症乎?道炯奏曰,六和湯似合進御矣。上曰,不如茹藿湯之有力矣。上命煎入茹藿湯,上曰,理中建功湯,今姑停止,茹藿湯本方中,加人蔘三錢煎入事,下敎。出榻敎麟漢奉進湯劑,上進御。麟漢曰,湯劑一貼頗不足,連爲繼進乎?上許之。麟漢更進湯劑,上進御,麟漢更請診候,上曰,兩廳各一人,可也。道炯等診候訖奏曰,左右三部度數調均,胃脈滑體一樣差勝,而別無滯氣矣。上命方泰輿入侍,下詢曰,茹藿湯比六和湯,何如?泰輿奏曰,茹藿湯頗有力於六和湯,而猶不如建功湯之有效矣。上曰,直用建功湯,可乎?對曰,誠然矣。上曰,茹藿湯停止,理中建功湯,依前煎入事。出榻敎麟漢曰,中宮殿所進淸暑六和湯,連爲劑進乎?上下詢,泰輿等奏曰,湯劑旣進十五貼,今姑停進,好矣。上曰,中宮殿進御淸暑六和湯停止事。出榻敎允鈺啓曰,年分事目,非久當啓下矣,敬差宮下送與否,一番稟定後,可以擧行,而近年連使道臣擧行,今番亦依近例爲之乎?上曰,依爲之。出擧條麟漢曰,當此聖算無疆之時,宴賀之禮,固當年年設行,而昨年以來,不得設行,群下之情,不勝抑鬱,請俯循臣等之請焉。上不許。麟漢曰,夕湯劑,當待下敎進御乎?上許之,諸臣以次退出。
乙未七月十九日卯時,上御集慶堂。禮房承旨入侍時,右承旨尹冕東,假注書鄭,編修官鄭兼濟,記事官金奎祥,以次進伏訖。上命書夜中興懷,命書政院日記下敎訖,承史以次退出。
乙未七月十九日卯時,上御集慶堂。大臣·備局堂上,引見入侍時,領議政韓翼謩,左議政洪麟漢,仁陽君李景祜,左參贊鄭弘淳,行司直李章吾,刑曹判書趙重晦,禮曹判書尹東暹,右參贊鄭存謙,行副司直李潤成,行副司直洪趾晦,吏曹參判李徽之,行副司直尹泰淵,大司憲李溎,大司諫李世孝,執義柳義養,掌令慶再觀,副修撰安大濟,右副承旨李邦榮,假注書鄭,事變假注書權坰,編修官鄭兼濟,記事官金奎祥,以次進伏訖。翼謩曰,夜間聖體,若何?上曰,一樣矣。寢睡·水刺之節,亦何如?上曰,亦一樣矣。中宮殿氣候,若何?上曰,如前矣。王世孫氣候,亦何如?上曰,如前矣。翼謩曰,臣俄伏承聖候,有腹部不平之敎,今則,何如?上曰,似欠平穩,故命進茹藿湯矣。翼謩曰,茹藿湯小利於治暑矣。翼謩曰,殿下之進建功今幾年,聖躬之收奇效,亦幾年,而常進三貼,連減二貼,於保嗇豈不切憫乎?上曰,超二資賞百金,已示予意矣。翼謩曰,下情徒增抑鬱矣。翼謩曰,臣之凡事,愚迷不逮,日前賀儀,臣未仰請,睿孝先勢,至格天聽,國事雖幸,而臣心則惶悚矣。上曰,不須至此也。翼謩曰,聖度至寬,臣罪輒容,非臣之幸,損國之體矣。上命入次對,讀公事而命校理任希雨親病上疏踏啓字,又讀奏統制使趙水操狀啓訖,上命書傳敎曰,次對下問,依例爲之事,分付。邦榮又讀奏諸道農形狀啓,至關西伯水災狀啓訖,上命書傳敎曰,頃者狀聞,意涉用心,今觀狀聞,是誰是誰?關西封進者,一倂停封限三日減饍,以表悚然之意。噫,關西三國始初而若此,曷勝悚然?人家漂流,人物渰溺,聞甚慘然,恤典擧行。上曰,紅疹癘祭,京外卽爲設行事。出榻敎翼謩曰,近來紅疹熾行,札瘥甚多,在前如此之時,有癘祭設行之規,分付該曹,依例設行,何如?上曰,依例擧行,可也。翼謩曰,不但京城,外方亦然云,似當一體設行矣。上曰,依爲之。出擧條翼謩曰,日前湖西習操狀回啓時,以營域將巡點,一體設行之意,稟旨分付矣。其後嶺湖兩南,則以操點竝行之有弊,許停巡點矣。等是三南,不可異同,湖西巡點,亦令停止,何如?上曰,安徐,可也。出擧條翼謩曰,陰城前縣監李世述,頃以山訟誤決事,至被遠配之典矣。世述是嶺南人,年將七十,其母今年八十九歲云,母子南北,情理絶可矜,孝理之下,宜有寬假之道,故敢達。上曰,聞甚矜惻,旣示其申飭,特放,可也。出擧條翼謩曰,廟薦之必令諸堂各薦者,法意不偶,挽近以來,便成文具,以今番統使薦言之,許多諸堂薦者,只五人,揆以事體,極爲未安,此後則各別申飭,俾勿如前,何如?上曰,依爲之。出擧條大司憲李溎,大司諫李世孝,執義柳義養,掌令慶再觀曰,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上上曰,已諭勿煩。出擧條大司憲李溎,執義柳義養,掌令慶再觀曰,請固城縣充軍罪人咸道亨,依本律處斷。措辭見上上曰,勿煩。出擧條又曰,請還寢罪人梁成卜,減一律島配之命。措辭見上上曰,勿煩。出擧條又曰,請黑山島充軍罪人黃宅仁,依律處斷。措辭見上上曰,勿煩。出擧條大司諫李世孝曰,請固城縣充軍罪人咸道亨,依本律處斷。措辭見上上曰,勿煩。出擧條又曰,請黑山島充軍罪人黃宅仁,依律處斷。措辭見上上曰,勿煩。出擧條次對先退。
乙未七月十九日未時,上御集慶堂。藥房入診入侍時,都提調洪麟漢,提調具允鈺,副提調李宅鎭,假注書李星俊,編修官鄭兼濟,記事官金奎祥,醫官方泰輿·吳道炯·鄭允德·徐命緯·柳光翼·丁志泰,以次進伏訖。麟漢曰,午間聖體,若何?上曰,比朝差勝矣。麟漢奉進湯劑,上進御。麟漢請診候,上許之。泰輿等診候訖,退伏奏曰,左右三部度數調均,胃脈滑體,比朝差勝矣。上曰,宣傳官一員入侍事,下敎。出榻敎命宣傳官,馳往江上,舡隻入來與否及捧上多寡,詳探以奏。上曰,領議政入侍事,下敎。出榻敎翼謩承命入侍,進前問候。上曰,比朝差勝矣。水刺之節,亦何如?上曰,甚厭矣。翼謩曰,雖甚厭進,必加意於湯劑及水刺等節,則有效矣。俄聞下敎,聖上以建功爲有力而進御,貼數有減於前日,實爲焦迫矣,此後則無至靳進焉。翼謩復奏曰,臣有區區愛日之誠,而且當聖候不日旋復之時,尤豈可不盡衷曲乎?前日睿孝上格,縟儀載擧,雖甚慶幸,而在臣等之心,豈不惶愧乎?請亟擧宴賀之禮,快伸臣等顒祝之望焉。麟漢亦合辭以奏,上不許。宅鎭讀奏諸道狀啓,命書傳敎曰,朝聞關西狀聞,已有減饍之命,今聞嶺南狀聞,尤不若關西,予心,若何?沈沒處,令本官顧恤顧助等事,另加着意,而安東特甚,亦爲申飭,減饍依前下敎,旬後初日擧行,只大殿擧行事,分付廚院。又命書傳敎曰,今日予心,非特茹藿湯,曷勝萬倍?此時領左相所奏,豈諒予心乎?輔相若此,予何恃乎?尤切慨歎也。翼謩等奏曰,臣等之所仰請,固是擧國臣民之所顒望,而聖敎如此,臣等,惶悚愧恧,無辭可達矣,請斥退臣等,而俯循下情,伏望。麟漢請更進一貼,上許之。上曰,藥房提調,持湯劑更爲入侍。出榻敎麟漢奉進湯劑,上進御。麟漢曰,明日亦當依例煎入乎?上許之。諸臣以次退出。
乙未七月十九日初更三點,上御集慶堂。坐直承旨,率醫官同爲入侍時,右副承旨李邦榮,假注書鄭,編修官鄭兼濟,記事官金奎祥,醫官方泰輿·吳道炯·鄭允德·徐命緯·柳光翼·丁志泰,以次進伏訖。上命泰輿·道炯診脈,泰輿進診退奏曰,脈候左右三部度數調均,滑體亦好,而但胃脈似弱矣。道炯診退,亦同辭以奏。邦榮曰,醫官使之以次診候乎?上曰,盡爲入來乎?命柳光翼診脈,光翼診退曰,脈候與晝一樣矣。上曰,脈有滯氣乎?光翼對曰,非滯氣也,似有膈痰矣。上曰,更用茹藿湯,似好耶?光翼對曰,茹藿湯朝進二貼,非不足,而建功湯似宜矣。上曰,好矣。上曰,今日入侍時,醫官與坐直承旨,理中建功湯煎入事。出榻敎邦榮曰,夜色不闌,三提調當催召乎?上曰,可也。上曰,藥房三提調入侍事。出榻敎上曰,都提調所居何洞?邦榮對曰,泥洞矣。上命注書,召入江頭摘奸宣傳官,賤臣出召偕入。上問漕舡來泊幾隻乎?宣傳官金對曰,庇仁·康津舡來泊,而姑未捧上矣。上曰,色吏領到,而舡頭有印字乎?對曰,色吏則領到,而印字非京舡,則無之矣。上曰,三提調入來乎?邦榮奏曰,已抵門外,而禁鑰已下,故未入矣。上曰,出標信,開陽門仍留。仍命注書召入,賤臣承命偕入。麟漢進伏曰,聖體俄來,若何?上曰,微有滯氣矣。麟漢曰,夕間宜進建功湯一貼,而午進茹藿湯二貼,故不敢復請,而今聞道炯言,則脈候無損,微臣又仰瞻,則玉色亦滋潤矣。上曰,煎湯乎?麟漢曰,提調方來監煎矣。允鈺·宅鎭,奉湯劑入侍,上進御。允鈺·宅鎭曰,聖體,若何?上曰,甚如何矣。上命道炯診脈,道炯診退曰,脈候左邊近或不足,而自日昨稍勝矣。上曰,桂薑溫中乎?道炯對曰,建功入附子,尤溫中矣。麟漢曰,副提調姑令留直,本院提調,亦使留直摠府,好矣。上曰,可也。命書傳敎曰,呈告摠管許遞,其代,戶判除授。麟漢曰,夜深後更進一貼,似好矣。上曰,予意亦然,依此爲之。上命退,諸臣以次退出。
上在慶熙宮。停常參·經筵。
藥房都提調洪麟漢,提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢此問安,竝爲仰稟。批答未下
中宮殿·惠嬪宮,藥房口傳問安。答曰,知道。
傳于朴相甲曰,內局入侍。
傳于李宅鎭曰,中官申宅夏·崔鳳佐下敎安徐。
傳于尹冕東曰,內局入侍。
李邦榮,以司僕寺官員來,以一二提調意言啓曰,濟州前牧使申景濬遞任,進上馬二匹,今纔上來,禾毛色別單書入,依例內廐立養,而一匹蹇病特甚,其外二匹,亦皆體小無才,本島馬品,素稱雄健,進上事體,何等重大,而三馬俱是病劣之類,當該牧使,不可無飭,推考警責,何如?傳曰,允。
又以司僕寺官員來,以一二提調意言啓曰,濟州出來先運三名日進上馬六十匹,兵曹別啓請山屯馬一百匹,凶咎駑駘馬二十匹,合一百八十匹內,三匹舡中故失,實納馬一百七十七匹,禾毛色別單書入之意,敢啓。傳曰,知道。
又以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
乙未七月二十日卯時,上御集慶堂。藥房入診入侍時,都提調洪麟漢,提調具允鈺,副提調李宅鎭,假注書李星俊,編修官鄭兼濟,記事官金奎祥,醫官方泰輿·吳道炯·鄭允德·徐命緯·柳光翼·丁志泰·白文昌,以次進伏訖。麟漢曰,夜間聖體,若何?上曰,一樣矣。麟漢曰,腹部不平之氣,亦何如?上曰,時或有之矣。麟漢請診候,上許之。泰輿等診候訖,退伏奏曰,脈候左右三部度數調均,胃脈滑體,比昨夜一樣矣。上下詢道炯曰,有所滯而然乎?對曰,若有之而不爲大段矣。道炯又奏曰,建功湯若誠實進御,則痰候差勝矣。進湯劑,上進御。麟漢曰,時原任,不勝下情之憂鬱,方來詣閤外矣。上曰,時原任大臣入侍。出榻敎賤臣星俊,承命出來,與領府事金相福,領敦寧金陽澤,領議政韓翼謩,判府事金尙喆·李溵·李思觀偕入,相福等進伏奏曰,昨日進御茹藿湯,夜間聖候,若何?上曰,差勝矣。翼謩曰,昨日知其聖候之快復,故退出,而夜間提調之入直,故臣與諸大臣,趨詣闕外而未入矣。溵曰,仰聽玉音,比前差勝,實爲慶幸矣。宅鎭奉讀御製訖,上曰,寢睡之安穩,由氣血差勝而然乎?麟漢曰,寢睡之安穩,專由於氣血之調順矣。上曰,藥房提調,持湯劑更爲入侍。出榻敎進湯劑,上進御。麟漢曰,夕湯劑當待下敎乎?上許之。麟漢請兩廳醫官,更令診候,上曰,置之。諸臣以次退出。
乙未七月二十日戌時,上御集慶堂。藥房入診入侍時,都提調洪麟漢,提調具允鈺,副提調李宅鎭,假注書鄭,編修官鄭兼濟,記事官金奎祥,醫官方泰輿·吳道炯·鄭允德·徐命緯·柳光翼·丁志泰,以次進伏訖。麟漢曰,午間聖體,若何?上曰,一樣矣。麟漢曰,湯劑溫進,好矣。上進湯劑,麟漢請診脈候,上曰,止之。諸臣以次退出。
上在慶熙宮。停常參·經筵。
藥房都提調洪麟漢,提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。下敎時入侍矣。
中宮殿·惠嬪宮,藥房口傳問安,答曰,知道。
以備忘記,傳于李宅鎭曰,八十二歲一何悶?飮茹藿湯氣誠悶,飮建功湯氣誠悶,以此觀,彼此皆悶,其皆從容,於予得,嗟哉扁鵲,引導諸臣,予志定,建功深藏,雖此下敎,前生今世,其何知乎?可謂矜也,內局皆休,以便予心。
李宅鎭啓曰,藥房提調具允鈺,副提調李宅鎭,傳敎之下,萬萬焦迫,更爲冒罪求對矣。
朴相甲啓曰,卽者議政府錄事來言,領議政韓翼謩,左議政洪麟漢以爲,前後嚴敎之下,萬萬惶悚,走伏金吾門外,恭俟重譴云,仍納命召,何以爲之?敢稟。
又啓曰,卽者義禁府都事來言,領議政韓翼謩,左議政洪麟漢,領府事金相福,判府事金尙喆,判府事李溵,今方待命於金吾門外云,係是大臣去就,敢啓。
藥房口傳啓曰,朝者診筵,旣承更進之敎,而只緣臣等忱誠淺薄,未蒙許進,退待閤外,時已過午,而召命尙靳,下情焦悶,當復如何?湯劑之關係聖躬顧,何如,而以言乎今日,則其爲關重,尤倍於常時,玉候新瘳,少愈宜戒,則加意進御,在所不已,聖念何不及此,而忽保嗇之道哉?敢將前席仰請之餘忱,復此煩瀆於旣退之後。伏乞亟加三思,特許召接,借臣等方寸之地,俾得以奉進湯劑,千萬顒祝,惶恐敢啓。無批答
傳于李邦榮曰,勿待命事,遣史官傳諭領左相處,仍傳命召。
李宅鎭啓曰,藥房都提調洪麟漢,來詣閤外求對矣。
又啓曰,時原任大臣,伏見所下內局備忘,不勝進迫,來詣閤外求對矣。
藥房口傳再啓曰,臣等,冒陳衷懇,冀蒙兪音,卽伏見備忘下者,縷縷辭敎,無非固拒湯劑之聖意,而至有皆休之敎,臣等,相顧驚愕,罔知所措,此時何時?蒸炎愈酷,其所保護聖躬之道,固當靡不用極,況於近日,尤宜加進,而朝進一貼之後,日勢向夕,尙不得更爲奉進,臣等,忝居嘗藥之任,其若伈伈而退,則其可曰,有臣分而盡職責乎?區區下情,不勝焦迫,更此仰籲。伏乞亟許召接,俾臣等擎進湯劑,千萬懇禱,惶恐敢啓。無批答
口傳三啓曰,臣等,再籲衷情,天聽愈邈,實不勝抑鬱焦迫之至,今日拒湯,此何擧也?聖躬之保嗇,專在於湯劑之勤進,或因群下之有失,輒示拒塞之聖意,臣等於此,不能無憾於天地之大也。屢煩瀆擾,極知悚惶,而日勢漸至向暮,下情轉益罔措,不暇緩聲,更此冒聒。伏乞俯賜諒察,卽許晉對,俾奉常進之劑,獲伸顒望之忱,萬萬懇祝,惶恐敢啓。無批答
傳于李宅鎭曰,時原任大臣,皆退去然後,當入溫堗,開陽門留門。
以備忘記傳于李宅鎭曰,若此宴次知排設,於渠有益,差備丹骨人亦承傳,故互相以奏,諸中官差備人,皆記過復奏,予當殿座,今日差勝,奏脈靑囊記過,諸掌務官,皆刊名內局,諸水工,喬桐水軍充定。
又以備忘記傳于曰,今此請,皆予皆予,一則建功,一則扁鵲,雖見帽帶人猶人色,況一國時原任,皆休然後,奚特建功?强忍水刺,予當食,公然請宴,闕大食,忠乎?雖矢而請,何心酬應?皆令知悉。
朴相甲啓曰,卽者中樞府錄事來言,領中樞府事金相福,行判中樞府事金尙喆,行判中樞府事李溵,嚴敎之下,不勝惶悚,走伏金吾,恭俟重勘云,係是大臣去就,敢啓。
李邦榮,以兵曹言啓曰,今七月二十一日,武臣賓廳講書日次,而當此減膳之時,不敢擧行,今姑停止之意,敢啓。傳曰,知道。
又以禦營廳·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
乙未七月二十一日辰時,上御集慶堂。藥房入診,時原任大臣,追後入侍時,都提調洪麟漢,提調具允鈺,副提調李宅鎭,假注書李星俊,編修官鄭兼濟,記事官金奎祥,醫官方泰輿·吳道炯·鄭允德·徐命緯·柳光翼·丁志泰,以次進伏訖。麟漢曰,夜間聖體,若何?上曰,一樣矣。麟漢進湯劑,上進御。麟漢請診候,上許之。泰輿等診候訖,退伏奏曰,脈候左右三部,度數調均,胃脈滑體,今日差勝矣。上曰,建功果靈丹乎?麟漢曰,臣等則以爲靈丹矣,日前數次停進,故有再昨不平之候矣。麟漢曰,中宮殿氣候,尙欠快復,下詢醫官,定進湯劑,好矣。上下詢,泰輿奏曰,暑症候,未得快祛,五貼中加減以進,好矣。中宮殿進御六和湯,加人蔘縮砂各五分,香附一錢,丁香七分,五貼製入事,下敎。出榻敎宅鎭讀奏各道狀啓訖,麟漢曰,時原任大臣,來詣閤外矣。時原任大臣入侍事,下敎。出榻敎賤臣星俊,承命出來,與領府事金相福,領議政韓翼謩,判府事金尙喆·李溵入侍。相福等曰,夜間聖體,若何?上曰,一樣矣。相福等奏曰,仰請王音,比前差勝,若加意進湯,則必有效矣。翼謩曰,腹部不平之候,快無餘症乎?上曰,然矣。相福等奏曰,日前聖候,不日平復,實是擧國莫大之慶,而自昨年以來,不得行宴賀之禮,非但臣等之心,多有抑鬱,一國民情,亦多顒望矣,必伸臣等齊懇之誠焉,雖今日進賀,必無害矣。上曰,無日不賀,可乎?對曰,然矣。上曰,安東·關西多被災,豈可獻賀乎?俄有減饍之敎矣。翼謩曰,禮堂方來待令,擇定吉日,好矣,禮堂使之入侍乎?上曰,非其時矣,置之,可也。相福等更奏曰,此實歷代所無之慶,且近年內,多未設行宴禮,豈非抑鬱之甚者乎?伏願亟降兪音焉。上曰,豈非太康乎?以木米餠稷甘酒爲之,可乎?麟漢曰,雖如是簡薄,何妨乎?從簡設行,好矣。進湯劑,上曰,卿等爲勸湯劑而來乎?仍灌注湯劑,相福等奏曰,臣等則固當斥退,而湯劑豈可如是乎?翼謩曰,此實臣等不善周旋之罪,而此時湯劑,豈可如是乎?上命覆奏狀啓,翼謩啓曰,此北兵使柳鎭夏狀啓也。本營戎政,尤不當少忽,昨年春秋操,旣因朝令停止,今年茂山以北春操,亦因道臣狀請,不爲設行,誠甚悶慮。今秋營屬軍兵合操,富寧以南各衛及軍兵巡操,依定式擧行,親騎衛當年條,都試設行之意馳啓矣。詰戎之政,北路爲尤重,一向停廢,殊欠重邊政之道,竝依狀請施行之意,分付,何如?上曰,依爲之。又所啓,此咸鏡監司韓光會狀啓也,以爲會寧開市時,大國人牛馬料,每年容入,殆近千餘石,而本府元會付耳麥,只是四百四十石零,傍近邑會付,亦甚數少,無以推移,富寧所在賑廳耳麥七百石,移劃會寧,以爲需用事,爲請矣。本府元會,旣如是零星,他邑又無以推移,則使之依例取用於富寧爲宜,以此分付,何如?上曰,依爲之。竝出擧條更進湯劑,上曰,甚厭矣。麟漢曰,進御後,當酬應庶務,豈不仰念聖躬乎?且日將午矣,進御伏望。上曰,卿等退去,可也。翼謩曰,湯劑之如是靳進,莫非臣等之罪,惶悚無地,固當待罪階下矣。時原任大臣,竝退伏階下,上曰,尙未進水刺,甚苦悶矣。又灌注湯劑,允鈺曰,何爲如此固拒之敎乎?上曰,如此則大小公事,當留院矣,允鈺曰,固知煩達之惶悚,而待下敎更進湯劑,伏望。諸臣以次退出。
上在慶熙宮。停常參·經筵。
藥房提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢此問安,竝爲仰稟。批答未下
中宮殿·惠嬪宮,藥房口傳問安。答曰,知道。
李宅鎭啓曰,藥房提調具允鈺,副提調李宅鎭,來詣閤外求對矣。
傳于朴相甲曰,勿待命事,遣史官傳諭,命召亦爲傳授。
李宅鎭啓曰,藥房都提調洪麟漢,來詣閤外求對矣。
傳于趙昌逵曰,次對明日爲之。
以備忘記傳于李宅鎭曰,今月將晦,來月何月?予心千萬,況近日自量其氣,展謁展拜,若何,若何?能拜乎,能周旋乎?若復沖子代,爲何心建功?以此興惟,用心萬倍,此時有此請,聞此心,若何?以駕轎欲詣舊邸,今月闕禮,雖舊邸何心,此何此何?建功建功,其雖然,心在宗國,前統制使心猶訝之,豈特此?其時事,心猶若此者,昨日首擬者其何子?下問而政院莫對,其涉異常,況此人是誰子?心猶惜,都憲所奏,予尙糢糊,三道統帥,宗國若何而糢糊予待乎?今予心豈特次對?何心凡諸酬應,而命此者,寔爲宗國也,因扁鵲爲此擧,曷勝可駭?其雖命,次對然後,可謂次對也。於今國事,糢糊若此者,多矣,此時何心?建功若飮,則輒曰,脈勝勸此,駭擧扁鵲,一問其心然後,一飮可飮也。
藥房口傳啓曰,臣等,昨日意夕守閤,遂至達曙,而陳啓求對,終未蒙俯察,區區悚鬱之忱,惟望今日趁早入侍,承候奉湯矣。朝伸起居,而批旨不下,日且過午,召命尙靳,臣等之誠淺未格,罪固難逭,而聖上之不念保嗇,何至此極也?靜攝中兩日所進湯劑,不過爲一貼矣。雖在常日,猶爲悶切,況當此時,尤豈不萬萬焦迫乎?詣閤求對之餘,又敢齊聲仰籲。伏乞亟加三思,暫許臣等奉湯劑入侍,千萬顒祝,惶恐敢啓。無批答
口傳再啓曰,臣等,俄陳口啓,兪音尙閟,下情焦迫,愈益罔措,顧今湯劑奉進,不可一時少遲,而昨今日尙不得如例,則臣等溺職之罪,固無可言,其於聖躬保護之節,果將何如哉?玆敢不避屢瀆,冒死更煩。伏乞亟許召接,俾進湯劑,千萬至祝,惶恐敢啓。無批答
口傳三啓曰,悠悠萬事,莫過於保護聖躬,其所保護,亦莫過於連進湯劑,常時不可暫停,況此時乎?昨日之只進一貼,已有違於保嗇之道,而又於今日,尙未進一貼,臣等之焦悶罔措姑捨之,以聖上高明之學,何不念宗社之重,臣民之托,若是固拒乎?更鼓將下,衷情抑塞,不待批下,謹又仰籲。伏乞暫許方寸之地,奉進湯劑,千萬顒祝,惶恐敢啓。
以承傳色口傳下敎曰,何如是困之乎?若如此則當露處,明日次對入侍焉,提調·副提調入直亦已之。
藥房口傳四啓曰,今日臣等之屢瀆而不知止者,誠以湯劑之不可一日暫停故也,卽奉批下,辭敎至嚴,衷情抑塞,不知所達,聖敎雖如此,湯劑未進之前,決不敢遽然退去,敢此疾聲更籲。伏乞俯賜諒察,暫許入侍,千萬懇祝,惶恐敢啓。
以承傳色口傳下敎曰,已下敎矣,尙今在焉,中官入侍,當下敎矣。
江原監司徐逈修狀啓,暴雨翻盆,寧越等邑人家漂沒與人物渰死,若是夥多,事極驚慘事,傳于李在簡曰,令本道恤典擧行。
大司憲李溎,大司諫李世孝,執義柳義養,司諫李東泰,堂令慶再觀啓曰,請黑山島圍籬安置庶民罪人李迪輔,亟令王府拿鞫嚴問,快正王法。答合啓曰,已諭,勿煩。
掌令慶再觀啓曰,請固城縣充軍罪人咸道亨,依本律處斷。請還寢罪人梁成卜,減一律島配之命。請黑山島充軍罪人黃宅仁,依律處斷。答府曰,勿煩。
大司諫李世孝,司諫李東泰啓曰,請固城縣充軍罪人咸道亨,依本律處斷。請黑山島充軍罪人黃宅仁,依律處斷。措辭竝見上答院曰,勿煩。
朴相甲,以訓鍊都監都監·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
上在慶熙宮。停常參·經筵。
藥房都提調洪麟漢,提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢此問安,竝爲仰稟。答曰,知道。予心千萬,氣何諭乎?爲國次對,其時同入焉。
中宮殿·惠嬪宮,藥房口傳問安。答曰,知道。
李邦榮啓曰,大臣·備局堂上,依下敎來對矣。
傳于朴相甲曰,內局入侍,次對同爲入侍。
備忘記,傳于李邦榮曰,問國富,古則數馬而對,而於今提調,爲人以差牧官,惟知肥己,貢馬御覽後,餘馬,僉正闕中皆酬應帖馬,此曾予熟知,若此而何時數馬?況國初,八駿生於北道,龍馬亦生沁都,今何若此,曷勝寒心?此後若此,當該監牧官當臨門,以此申飭。
朴相甲,以禮曹言啓曰,今七月十九日所下傳敎中,減膳三日只大殿,自後初日擧行事,命下矣。後初日卽二十一日,自二十一日計之,則三日之限,止於今日,自明日依例復舊封進之意,分付,何如?傳曰,予心千萬,其何請?此置之。
李宅鎭啓曰,藥房三提調,來詣閤外求對矣。
備忘記,傳于李宅鎭曰,今予心,皆由建功而然,今日擧措,此亦建功效乎?憶三貼心欲奮,日將夕心一倍,乘小輿遊某處,然後心少紓,對案莫知食,雖休莫知便,內局休然後,予心便矣。聞內局休,開陽門下鑰然後,庶可紓脚,令內局知悉,已煎建功湯,灌于禁川橋。
口傳啓曰,卽伏見備忘下者,縷縷下敎,莫非固拒湯劑之聖意,而至令內局休焉,臣等詣閤顒望之餘,不覺愕然失圖,今日湯劑之加意進御,不待臣等之仰請,伏想聖明,亦必俯燭其不可已矣。伏乞暫許召接,俾得奉進,千萬懇祝,惶恐敢啓。
以承傳色口傳下敎曰,何如是困之乎?若如此則當露處矣。
傳于李邦榮曰,騎馬一匹立之,宣傳官一員,馳往三江,稅舡幾隻來泊與否知來。
又傳于李邦榮曰,兵房承旨,來詣崇賢門,兵曹入番點考馬皆入之,馬軍營入番哨官率入,番軍馬亦待令,宣傳官亦率來。
又傳于李邦榮曰,宣傳官一員,馳往馬軍營,立馬與否,摘奸以來。
又傳于李邦榮曰,立馬何等重也,而如是遲滯,前排入之,當該馬色郞廳拿入。
又傳于李邦榮曰,騎郞決棍。
濟州牧使柳爀狀啓,歲貢馬·山屯馬,年例進上者,駿者鮮少,惶恐待罪事,傳于朴相甲曰,勿待罪事,回諭。
李邦榮,以兵曹言啓曰,依傳敎,內局水工金鎭立·崔纛金,喬桐府水軍充定之意,敢啓。傳曰,飭已施,特爲揀。
李邦榮,以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
平安監司蔡濟恭疏曰,伏以聖體如岡,睿孝格天,親御便殿,縟儀載擧,此實宗社無疆之慶,凡在含生,孰不欣忭?仍念臣,頃陳辭章,顒俟恩遞,及承聖批,諭之以何足掛齒,仍令勿辭察任,終始覆壽之眷,山高海深,實非朝暮待勘之臣,所當得者,涕血橫襟,不知所云,第其必遞之願,未蒙一兪之音,或者臣之疏語,專暴伊時事實,故末端所請,意雖至懇,言若附陳,雖以聽卑之天,認之以隨例飾讓而然耶?噫,名藩厚廩,翶翔安逸,卽人臣之至榮也,臣之好惡,亦與人同,苟非病在難醫,情切首丘,何苦爲辭遜之計,以重犯瀆擾之誅乎?臣之稟質,自外視之,似不甚脆弱,而其中則至虛至薄,無與爲對,祗緣平生攝養,僅得比數恒人,自叨西藩以來,國恩愈重,而報效之念,日炎於中,民事多端,而酬應之勞,日鑠於外,形以益削,鬢以益化,今日之臣非前日之臣矣。況且西關風氣,不竝以南,自昨冬以後,右臂忽地不仁,把筆則不能自力,結紐則輒倩傍人,而每當風雨之候,曉夜之際,牽痛刺疼,其苦萬端,醫言若不急還京裏,避遠風氣,則前頭雖百鍼千焫,不遂之患,必無幸矣。念臣位已極矣,福亦過矣,廢疾之眹,理所無怪,本不足憂恐,而但重擔在身,不卽卸解,則四十州秋務民事,緣臣養病,將不免叢脞洋渙,靡所止屆,一念及此,每夜失睡,玆不得不悉將衷悃,仰暴宸嚴。伏乞聖慈,曲加哀憐,亟命鐫遞,使藩務無至瘝曠,賤疾得以調息,上以幸國事,下以延微命,不勝萬幸。答曰,省疏具悉。頃批旣諭,卿何復此?西門鎖鑰,體任固重,嗟於西藩,予自高枕,其一遞字,今不可論,事當命下而猶批,卿勿過辭,宜體倚任之意,察任。
乙未七月二十三日卯時,上御集慶堂。藥房入診入侍時,都提調洪麟漢,提調具允鈺,副提調李宅鎭,假注書李星俊,編修官鄭兼濟,記事官金奎祥,醫官方泰輿·吳道炯·鄭允德·徐命緯·柳光翼·丁志泰,以次進伏訖。麟漢曰,夜間聖體,若何?上曰,一樣矣。麟漢曰,昨日未蒙兪音,竟未進湯劑,下情焦迫矣。上曰,次對諸宰入來乎?對曰,方來詣矣。奉進湯劑,上進御。麟漢曰,諸醫飭敎之下,不敢入侍矣。上命入侍診候,泰輿等診候訖,退伏奏曰,脈候左右三部,度數調均,胃脈候一樣差勝矣。藥房提調,持湯劑更爲入侍。出榻敎麟漢曰,第二貼,當於次對罷後煎入乎?上許之。上曰,予氣若此,望日行禮,恐未可必矣。麟漢曰,日氣漸涼,若加意進劑,則何難動駕乎?內局先退,次對罷後,麟漢奉進湯劑。上曰,何勸二貼乎?對曰,昨日連未進御,朝進時差久,固當進御矣。上進御。麟漢曰,夕湯劑當待下敎乎?上曰,觀勢飮之,可也。麟漢曰,水營旣有安徐之敎,內局掌務,何以爲之乎?上曰,安徐,可也。內局掌務官下敎置之事。出榻敎諸臣以次退出。
乙未七月二十三日卯時,上御集慶堂。大臣·備局堂上,引見入侍時,領議政韓翼謩,左議政洪麟漢,行司直具善復,左參贊鄭弘淳,行司直李章吾,行副司直李重祜,禮曹判書尹東暹,右參贊鄭存謙,行副司直李潤成,兵曹判書金鍾正,行副司直洪趾海,吏曹參判李徽之,行副司直尹泰淵,同知中樞府事金華鎭,行副司直權噵,大司憲李溎,大司諫李世孝,執義柳義養,掌令慶再觀,校理鄭景仁,右副承旨李邦榮,假注書鄭,事變假注書權坰,編修官鄭兼濟,記事官金奎祥,以次進伏訖。翼謩曰,日間聖體,若何?上曰,氣苶甚㦖矣。寢睡·水刺之節,亦何如?上曰,不大減矣。翼謩復曰,中宮殿進藥頗闊,氣候,若何?上曰,差勝矣。王世孫氣候,何如?上曰,無大段矣。翼謩曰,昨日之終日不進湯劑,貽惱聖心,莫非臣等愚迷之罪矣。上曰,不專在於卿言,予心有所定矣。上命都憲進前曰,臣事君當無隱,前統帥迫遞一事詳奏。溎對曰,伊時廟堂,不無用意之跡,而前遞統帥,亦有冒廉之嫌,故臣有所啓矣。上曰,臺閣之直風如此,國其庶乎?李邦榮讀奏江原監司徐逈修習操,取稟,狀啓,上曰,大臣奏之。翼謩曰,詰戎大政,連歲停止,實爲重難,如使每年春秋設行,則民必習以爲常,不知其苦,區區之見,本自如此,故以爲自非大歉之歲,不可不行矣。上曰,左相之意,何如?麟漢曰,詰戎大政,停止重難,臣意亦與領相同,而但本道雨水過多,各穀不無被傷之慮,則此時民情,不可不念矣。上曰,予意亦然下詢,今秋巡操特停,考講都試等事,秋巡時,依例擧行,何如?命書傳敎曰,今聞灣尹狀聞,凡事法久則解弛,比包文緞,果有其效乎?另加申飭。命書傳敎曰,有下敎者,昨日下鑰時,不爲稟奏,當該中官,越俸三等。命書傳敎曰,荒唐船,只是漁採,昔年不有狀聞之擧,禮部咨文,且有射砲從事之答,此事解弛,曾已知也。大追逐大張威儀,予則曰,可笑,若一番猛逐,豈敢若是頻數?另飭該道,李邦榮讀奏,慶尙監司金載順水陵城操請狀啓。上曰,大臣之意,何如?翼謩曰,臣之淺見,纔已陳達,小小水旱,何歲無之,而詰戎重事,輒許停止,此誠可憫矣。上曰,所奏誠然,今聞嶺伯狀聞,嶺南事勢固然,今秋水陵操,特命停止,可也。弘淳曰,漁鹽船稅,卽均稅,設立最初,主財語其歲入,比數十年前,殆減數萬,臣常爲之慮矣。日前興陽縣監李萬軾,因事上京,語及此事,以爲三年海邑略悉裏面,差員點舡亦詳事情,蓋各樣收稅,隨其大中小爲等,而定稅之際,大者爲中,中者爲小,守令未易親執,下屬倠意闊狹,其勢不得不減縮,溯考稅案,從其高摠,各定其數,專責本邑,毋使有加減,則守令自當躬執査檢,以防奸僞云,苟可使之每年無減,則雖用中年之摠,亦當有實效,而以一二聞見,輒議通變,恐生別弊,然而所聞旣如此,令本道監司,詳察事情,或博議守令,或秋巡之時,細加採探,論理啓聞,以爲議處之地,似好,故敢達矣。上曰,依爲之。麟漢曰,湖南此事,臣亦曾已略聞,該堂旣奏前席之後,何可遲待道臣之發巡?另査虛實,細加採探,或問於沿海守令,從速狀聞之地,而湖南如此,他道亦可推知,一體分付,詳察事實,以啓爲宜矣。上曰,湖南先爲擧行,他道觀勢爲之,可也。李邦榮讀奏,京畿監司尹蓍東狀啓訖。上命書傳敎曰,關西·嶺南,雨過甚悶,今聞畿伯狀聞,鋤後旱,農家最慮,今日禮曹復饍草記,命置之,今聞此報,一雨一旱,是誰是誰?寔予寔予,加減三日,依前下敎,自明日擧行,只大殿事,分付。翼謩曰,俄因畿伯狀聞,有減膳之命矣。御膳事體,何等重大,隨事輒減,實涉太過,亟命還寢,區區之望也。東暹曰,減膳體重,不可輕易,況以京畿道臣狀聞言之,道內四五邑,已爲得雨,豈可以若干邑之乍有旱氣,遽有是命乎?極爲過重矣,敢此仰達。上曰,靳者宜靳,許者宜許,俄者下敎特寢,減膳下敎特寢事。出榻敎命書傳敎曰,一狀聞已下敎,此亦可知,當該追捕將,令水營張威儀決棍申飭。大司憲李溎,大司諫李世孝,執義柳義養,掌令慶再觀曰,請黑山島圍籬安置庶民罪人李迪輔,亟令王府拿鞫嚴問,快正王法。措辭見上上曰,已諭勿煩。出擧條大司憲李溎,執義柳義養,掌令慶再觀曰,請固城縣充軍罪人咸道亨,依本律處斷。措辭見上上曰,勿煩。出擧條又曰,請還寢罪人梁成卜,減一律島配之命。措辭見上上曰,勿煩。出擧條又曰,請黑山島充軍罪人黃宅仁,依律處斷。措辭見上上曰,勿煩。出擧條大司諫李世孝曰,請固城縣充軍罪人咸道亨,依本律處斷。措辭見上上曰,勿煩。出擧條又曰,請黑山島充軍〈罪〉人黃宅仁,依律處斷。措辭見上上曰,勿煩。出擧條上命退去,諸臣以次退出。
上在慶熙宮。停常參·經筵。
藥房都提調洪麟漢,提調具允鈺,副提調李宅鎭啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予心千萬,可憫建功,入侍焉。
中宮殿·惠嬪宮,藥房口傳問安。答曰,知道。
李在簡啓曰,右承旨尹冕東,同副承旨朴相甲,今日不爲仕進,竝卽牌招,何如?傳曰,允。
傳于李邦榮曰,內局入侍。
李在簡啓曰,新除授左副承旨崔台衡,時在京畿南陽地,斯速乘馹上來事,下諭,何如?傳曰,允。
吏曹口傳政事,待敎單宋銓,檢閱單李益運。
尹冕東啓曰,待敎宋銓,旣已付職,牌招入直,檢閱李益運,時在京畿楊州地,上來事下諭,何如?傳曰,允。
有政。吏批,判書朴相德牌不進,參判李徽之進,參議趙㻐牌不進,右承旨趙昌逵進。
吏批啓曰,判書朴相德,參議趙㻐,竝牌招不進,小臣獨政未安,何以爲之?敢稟。傳曰,仍爲之。以呂龜周爲掌令,嚴思晩·鄭德弼爲持平,辛應三爲獻納,金翊休·宋民載爲正言,李奎緯爲校理,宋樂爲吏曹正郞,崔烜爲典籍,朴相鼎爲連山縣監,朴英秀爲安峽縣監,奉常直長單李泰賢,成均博士單辛普謙,故通德郞洪受淵贈吏參,例兼知事洪啓遠本生祖,副司直邊致明,今加輔國,副護軍魚必溟·李休臣,今加崇祿,副司直金龜禎·李世師·李齊嵒·康弘濟·姜浩溥·韓師直·金時敎·韓師浹·柳徽之,以上今加崇政,副司直申絅·郭聖濟·洪啓遠·沈廷最·李敬中,以上今加正憲,盧遾·黃晙·朴徵佐·沈益聖,以上今加資憲。
兵批,判書金鍾正病,參判安兼濟病,參議宋鍈入直進,參知金漢老病,右承旨趙昌逵進,副司直尹冕東·任希雨·洪彦喆,副司果白光澤·鄭必忠·李弘之·李東弼,同知單申道涵。
傳于李邦榮曰,宣傳官十五員待令,騎馬三十匹立之。
李宅鎭啓曰,藥房三提調,來詣閤外求對矣。
備忘記,傳于李宅鎭曰,脈勝其何建功?內局其令休,門卽下鑰。
李宅鎭啓曰,藥房三提調,雖承下敎,不敢退去,更爲求對矣。
以承傳色口傳下敎曰,中官五人,今姑入來,眼鼻莫開,卽速退去。
李邦榮,以兵曹言啓曰,景福宮衛將金禹復,除授在外,過限未上來,忠壯衛將李樸,五衛將李宗漢,俱以身病,勢難供職,呈狀乞遞,宿衛之任,不宜暫曠,竝姑改差,何如?傳曰,允。
大司憲李溎,大司諫李世孝,執義柳義養,司諫李東泰,掌令慶再觀啓曰,請黑山島圍籬安置庶民罪人李迪輔,亟令王府拿鞫嚴問,快正王法。措辭見上上曰,已諭勿煩。
司諫李東泰啓曰,請固城縣充軍罪人咸道亨,依本律處斷。上曰,勿煩。
又啓曰,請黑山島充軍罪人黃宅仁,依律處斷。措辭竝見上上曰,勿煩。府啓入侍傳啓
乙未七月二十四日卯時,上御集慶堂。藥房入診入侍時,都提調洪麟漢,提調具允鈺,副提調李宅鎭,假注書李星俊,編修官鄭兼濟,記事官金奎祥,醫官方泰輿·吳道炯·鄭允德·徐命緯·柳光翼·丁志泰,以次進伏訖。麟漢曰,夜間聖體,若何?上曰,一樣矣。奉進湯劑,上進御。麟漢請診候,上曰,置之。麟漢曰,第二貼待下敎乎?上曰,持入,可也。藥房提調,持湯劑更爲入侍。出榻敎宅鎭讀奏諸公事訖,麟漢曰,昨聞荒唐舡事一次來到,似或易矣,若申飭遠送,則生梗易矣。命書傳敎曰,昨雖下敎,更思之,仍存前例,可也,一依前例事,分付海西帥臣事。出傳敎麟漢曰,左右史不備矣。上曰,敍用,可也。宅鎭曰,旣敍用,則口傳付軍職乎?違牌翰林敍用,口傳付軍職事,下敎。出榻敎上曰,預備翰林乎?對曰,上下番皆未入,而兼春秋入侍矣。宅鎭曰,右承旨牌招,而有實,不得仕進矣。上曰,牌招安徐,右承旨許遞,其代前府使崔台衡爲承旨,牌招察任,房順房。出榻敎麟漢曰,臺諫多闕,且有守令窠,政事爲之,好矣,政官牌招開政事,下敎。出榻敎上曰,道炯入來乎?命入侍診候,道炯診候訖,退伏奏曰,脈候左右三部,度數調均,胃脈滑體,一樣差勝矣。上曰,進三貼則快情乎?道炯曰,然矣。奉進湯劑,上曰,脈候果差勝乎?道炯曰,誠然矣。允鈺曰,非但脈候之差勝,近日精神運用,比前大勝矣。上曰,予氣好,而此劑亦助氣矣。麟漢曰,比如堯舜之君,有元凱之輔矣。上進御。麟漢曰,進御貼數,令醫官稟定煎入,好矣。上曰,必勸飮矣,向日水宮亦勸進矣。麟漢曰,望日不遠,尤當加意之時,今日當更待下敎矣。允鈺曰,近日所藉御褥,何如?當改進乎?上曰,何必求其極備乎?麟漢曰,群下不體聖上之儉德矣。命新啓臺臣入侍。出榻敎執義柳義養,掌令慶再觀所啓,請固城縣充軍罪人咸道亨,依本律處斷。上曰,勿煩。義養·再觀所啓,請還寢罪人梁成卜,減一律島配之命。上曰,勿煩。義養·再觀所啓,請黑山島充軍罪人黃宅仁,依律處斷。上曰,勿煩。措辭竝見上義養·再觀所啓,吏曹每於祭官差出之際,操縱不公之習,臨事窘急之弊,無時不然,而至於今番秋享時祭官差出之事,尤極無狀,此莫非郞廳之專委下吏,下吏之恣意幻弄之致,聽聞莫不驚駭,事體極涉無嚴,不可以事過而無飭,請當該吏曹郞廳,亟施罷職之典,書吏亦爲嚴刑遠配,以杜後弊。上曰,聞甚駭然,當該郞廳,亟施刊版之典,下吏刑配過矣,決杖一百,可也。義養·再觀所啓,今番秋享祭官事,操縱狼藉,遞易紛紜,各司莫不傳說,筵臣亦已陳達,吏曹該郞與下吏,不可無嚴治,故臣等有所論啓矣。及承批旨,臣等擬律不審之失,著矣,臣等,何敢一刻晏然於臺次乎?請命遞斥臣等之職。上曰,勿辭,亦勿退待。義養所懷,臣每以祭官紛紜之弊,一欲陳達,而今適發端,故敢達矣。大抵吏曹之操縱一從顔私之厚薄,下吏又從以受賂幼弄,故數差者,則或有一月數三差者,或至有曉纔行祭,而朝又隨香者,圖免者,則或一年不一差,或十年不一差,或終身不一差,事之不均,莫此爲甚。古人以執事爲榮,此箇義理,有難盡責於今人,而第堂堂千乘之國,赫赫閟宮之享,執事之列,決不宜若是其紛紜,致有窘急苟艱之弊也。媚竈圖免之習,誠極無狀,挾私操縱之弊,亦極駭痛,臣謂另擇該曹郞廳,凡於祭官差出之時,不拘顔私,親執分排,觀其差祭之久近,從公均差,無復如前之不公,宜矣。上曰,所奏誠是,以此嚴飭,可也。仍命退,諸臣以次退出。
上在慶熙宮。停常參·經筵。
藥房都提調洪麟漢,提調具允鈺,副提調李宅鎭啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。當下敎於入侍矣。
中宮殿·惠嬪宮,藥房口傳問安。答曰,知道。
李邦榮,以都摠府言啓曰,今日入直內三廳,武兼禁軍及軍兵等,中日習射,請出標信。答曰,知道。
備忘記,傳于趙昌逵曰,夫子曰,每也某好學也,予十三小學,十五大學,卄八建儲後,卅一嗣服後,豈闕講筵?昔有程子答門人,今八十二,亦得學文,昔有稱儒臣朋,亦有呼字事,雖在今世,若在前生,乘小輿,闕中東西遊,豈若講學?今日當詣弘文館講學以來,領經筵·知經筵·同知經筵待令,時刻待下敎,只入正時,依東宮會講禮,黑團領侍衛入直。
傳于趙昌逵曰,內局入侍。
李宅鎭啓曰,今日殿座時,承旨當爲備員,而左承旨李在簡,須資出去,左副承旨崔台衡,自鄕上來,竝下牌招,以爲入侍之地,何如?傳曰,允。
崔台衡,以都摠府言啓曰,入直軍兵等,中日試射放事,標信命下矣。殿座相値,不得爲之之意,敢啓。答曰,知道。
崔台衡,以都摠府言啓曰,都摠管金孝大,以漢城府判尹,本府坐起晝仕出去,而逐日煩稟未安,入番間,除草記往來之意,敢啓。答曰,知道。
備忘記,傳于趙昌逵曰,今日賞典遺者,挾侍中官,熟馬一匹,輸注·兩司謁書房色,兒馬一匹賞給。
以吏曹參議趙㻐牌不進罷職傳旨,傳于朴相甲曰,只推,今者違牌,此何固執?此後申飭,無敢若此。
兵曹口傳政事,副司果奇彦鼎·崔夢嵒。
吏曹口傳政事,修撰鄭日謙,今加通政。
慶尙監司狀啓,星州內防面居良女趙召史等,雨水暴至,家舍覆壓,仍爲致死等事,傳于李在簡曰,令本道恤典擧行。
趙昌逵,以弘文館言啓曰,新除授校理李奎緯,時在忠淸道公州地,經筵入番事緊,請斯速乘馹上來事,下諭。傳曰,依啓。
趙昌逵,以吏曹言啓曰,今此社稷祭執禮·大祝,皆以侍從塡差,而時無職名人,令該曹口傳付軍職,何如?傳曰,允。
李邦榮,以刑曹言啓曰,因臺臣所啓,下吏決杖一百事,命下矣。依傳敎,當該吏曹書吏吳重浩,決杖一百之意,敢啓。答曰,知道。
朴相甲,以兵曹言啓曰,今七月二十五日,西部居柳氏稱姓女人,自興化西挾門入來,鳴申聞鼓,依定式下該曹推問,何如?傳曰,允。
朴相甲,以兵曹言啓曰,今七月二十四日,竹山居幼學朴暾稱名人,自興化西挾門入來,鳴申聞鼓,依定式下該曹推問,何如?傳曰,允。
崔台衡,以訓鍊都監·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
弘文館殿座罷後,政院·玉堂·藥房口傳問安。答曰,知道。
世孫宮,政院·玉堂·藥房口傳問安。答曰,知道。
大司憲李溎,大司諫李世孝,執義柳義養,司諫李東泰,掌令慶再觀·呂龜周,獻納辛應三,正言金翊休啓曰,請黑山島圍籬安置庶民罪人李迪輔,亟令王府拿鞫嚴問,快正王法。答曰,已諭勿煩。
執義柳義養,掌令呂龜周啓曰,請固城縣充軍罪人咸道亨,依本律處斷。答曰,勿煩。
又啓曰,請還寢罪人梁成卜,減一律島配之命。答曰,勿煩。
又啓曰,請黑山島充軍罪人黃宅仁,依律處斷。
大司諫李世孝,正言金翊休啓曰,請固城縣充軍罪人咸道亨,依本律處斷。答曰,勿煩。
又啓曰,請黑山島充軍罪人黃宅仁,依律處斷。措辭竝見上答曰,勿煩。
乙未七月二十五日辰時,上御集慶堂。藥房入診入侍時,都提調洪麟漢,提調具允鈺,副提調李宅鎭,假注書李星俊,記事官金奎祥·宋銓,醫官吳道炯·鄭允德·徐命緯·柳光翼·丁志泰,以次進伏訖。麟漢曰,夜間聖體,若何?上曰,甚苶然,而寢睡·水刺,則似勝矣,見俄者下敎乎?麟漢曰,臣等伏見,而甚盛擧也,實是歷代及國朝所無之事矣。上曰,果無之,而古有字呼儒臣之事矣,今日有若視學,戶判欲有爲,而今必欲爲之矣。麟漢曰,王世孫以湯劑獻壽,似好矣。上曰,似勝於醴,而誠太康矣。允鈺曰,會講則列聖朝多爲之,而今日日候明朗,有此盛擧,以湯劑進獻固好,而俄旣承敎,如干物饌備進,何如?上曰,麥假餠亦好矣。麟漢曰,臣等,當此盛時,莫能賁飭,而今有盛擧,時刻亦急,雖不張大,從略爲之,好矣。上曰,君則九耋矣,領事年幾何?對曰,七十三矣。上曰,少年矣,此非太康乎?麟漢曰,會講有何太康乎?戶判願承下敎矣。上曰,有若受饌而爲之者,置之,可也。允鈺曰,國朝會講時經筵官必賜饌矣。上曰,麥假餠一器,史官書之,可乎?允鈺曰,略具麪與果實,何如?上曰,可也,世孫最喜進講,向時事,亦不勝欣悅云矣。允鈺曰,古有環橋觀聽之事,如此盛事,觀視中外,好矣。進湯劑,上進御。請診候,上曰,置之。麟漢曰,第二貼,當待下敎乎?上許之。麟漢曰,中宮殿進御湯劑,依前煎入乎?中宮殿進御六和湯,依前五貼製入事,下敎。出榻敎上曰,講則以大學爲之,可也。諸臣以次退出。
乙未七月二十五日巳時,上詣弘文館殿座。會講入侍時,行都承旨李宅鎭,左承旨李在簡,右承旨趙昌逵,左副承旨崔台衡,右副承旨李邦榮,同副承旨朴相甲,假注書李星俊·鄭,記事官金奎祥·宋銓,以次侍立訖。上具翼善冠·袞龍袍,乘輿出通陽門,仍詣弘文館殿座,王世孫侍坐,領事韓翼謩·洪麟漢,知事趙重晦,特進官具允鈺,知事鄭存謙·金鍾正,同知事洪趾海,特進官金孝大,同知事金華鎭,侍講官韓鼎裕,侍讀官鄭景仁·李勉修,檢討官李商建·鄭一祥·鄭日謙,以次趨進,四拜畢,各執大學登筵。上命宅鎭讀座目,宅鎭讀訖,上命儒臣進前,領事以下進伏訖。上親講經一章,自子程子曰,止序次如左,上命繼讀,翼謩敬讀,上曰,玉堂奏之。勉修敬讀,上曰,誰也?宅鎭對曰,上番李勉修也。上曰,應敎入來乎?宅鎭對曰,入侍矣。上曰,應敎及末儒臣讀之。鼎裕·日謙,以次讀訖,上曰,五部坊民,令待令于金商門外,上更讀補亡章,自間嘗竊取,止知之至也,上曰,此章甚明白矣。仍下敎曰,詳討文義。翼謩曰,殿下德邵而學勤於大學一部,體認極矣,然古語曰,已到百尺竿,更進一步地,伏願殿下,益典于學。上曰,知之非難,行之難也。上曰,中庸與大學孰重孰輕?翼謩曰,同一脈絡,而中庸則成始成終矣。上曰,左相奏之。麟漢曰,相爲表裏,而中庸工夫,尤精約矣。上曰,以天命率性及費隱天道人道觀之,中庸尤集成矣。勉修曰,知行工夫,貴止於至善,願我聖懋止於至善。鼎裕曰,大學聖上已躬行心得,而第伏念實算彌高,則睿工易至於退託,伏願聖上,法衛武九十抑戒,益勉自强。日謙曰,大學工夫,要在修己治人,而堯典之自克明峻德,至於變時雍,亦大學之祖宗,願我聖先修于己。上命書傳敎曰,今日擧措,是豈偶然,而欲聞嘉言善謨矣。一儒臣所奏偸安二字,可體得予五十年夙宵兢業之意也,本館賞典,畢講後當下敎。噫,忠良科莫聞裕言,今聞此奏,良欲下床而拜,若能體此,今日海東豈若此,亦何用心?旣聞格言,何無表奬?特爲加資,口傳下批,嗚呼,古人云其善以寶物,須此當終身敬守,寶物猶然,況三百年大寶龜乎?凡事守則存,捨則亡,此正今日特講補亡章之意,今日君臣上下,能知此道,吾東其庶幾,仍命王世孫,講聖學輯要,世孫講訖,上曰,國依於民何謂?世孫對曰,君無民,則無以固邦,故輔車相依也。上又下問曰,君恩何以浹民骨髓乎?世孫對曰,人君以實心行實政,則浹民骨髓矣。上曰,春坊來乎?宅鎭對曰,李普行·李泰永來矣。上曰,上下番讀之。讀畢,上命書傳敎曰,今日此擧,漢唐豈有?入侍領經筵,廐馬一匹賜給,知經筵·同經筵兩司長官·知申,各熟馬一匹賜給,諸參贊官,各半孰馬一匹賜給,講讀儒臣三人中,一人特資,三人加資,爲上番者准職,爲下番者陞敍,春坊上下番皆陞敍,摠府騎曹侍衛人堂上,半孰馬,郞廳兒馬,政院·玉堂書吏·使令考例米布賞給。上曰,賜饌。翼謩·麟漢竝奏曰,慶賀至大,今日令王世孫獻壽,而建功進之,何如?上曰,太康矣,蜜水可也。大司憲李溎進前奏曰,以八旬聖算,率文孫臨講筵,丕慶盛事,無以能名,但經一章補亡章雖極至於格致工夫,而傳十章節財用,最合於治國,願殿下法之。且王世孫進講中,欲利於己必害於人八字,非特爲聖工之勉勵,今月民生受困,專係於此,願聖上,以此飭廷臣焉。上曰,其言善矣。仍命書傳敎曰,今日講補七章,予意深也,而都憲之至傳十章,以節用爲戒,亦以聖學輯要申勉,令人感動,古有匹帛之賞,況廐馬乎?特賜廐馬一匹,此庭親授。翼謩曰,王世孫將獻酌,當以何物乎?上曰,必也正名,以淸酒進之。王世孫進酌呼嵩後,自領事以下,至本館上下番,以次進酌,上手書祖孫會講初秋卄五八字,命鐫揭本館,上曰,戶判亦進酌。允鈺進酌,上賜盃允鈺曰,斟酒此觴,歸遺卿兄,仍頒膳於諸臣。麟漢曰,鼓吹待令,使之庭陳乎?上曰,暫講而受此太康矣。翼謩曰,非太康矣。上,命陳樂,小頃,上命撤筵,進輿仍還內,駐輿於金商門外,下問五部民人曰,予講大學以絜矩章,同好惡之意,召見汝輩,予雖涼德,五十年爲父母矣,如有疾苦,皆無隱焉。諸民對曰,久沐聖化,何有民弊乎?但願進湯劑矣。上微哂進一貼,諸民皆呼嵩,上下敎曰,國依於民,民依於國,八旬此日,所恃惟汝矣。上出建明門,由延光門還宮,承史問安後退出。
乙未七月二十五日酉時,上御集慶堂。藥房入診入侍時,都提調洪麟漢,提調具允鈺,副提調李宅鎭,假注書李星俊,記事官金奎祥·宋銓,醫官吳道炯·鄭允德·徐命緯·柳光翼·丁志泰,以次進伏訖。麟漢曰,今日盛擧,建牒所無,勞動之餘,聖體,若何?上曰,予聽瑩乎?今日諸臣聲音似小矣,朝鮮之民惟知建功,聞湯劑之未進,而渠輩仰請矣。麟漢曰,渠雖莫知,出於秉彝,至有呼嵩之擧矣。上曰,領相所奏,未得詳聽,予似重聽矣。麟漢曰,其奏語頗低微矣。上曰,原任及漏於經筵官諸備堂,必缺然矣,今爲太康,必有造物矣。麟漢曰,豈有如此之理乎?上曰,如此而何能展禮乎?麟漢曰,日子尙遠,自當加勝矣,殿座時,仰聽玉音,與前無異,臣等,相顧欣忭矣。上曰,其酒傳于卿兄乎?允鈺曰,奉傳下敎而送之,感泣無地云矣。進湯劑,上進御。麟漢曰,經筵諸臣,方議明日進箋矣。上曰,又何爲之?麟漢曰,前亦爲之矣。上曰,進箋則古亦賜饌,時原任明日入來之意,傳之可也。麟漢曰,雖無下敎,明當入來矣。上曰,此果太康矣。允鈺曰,饌需當辦備乎?上曰,自內當爲之矣。麟漢曰,臣有區區所懷,敢此仰達矣。向時黃宅仁,旣命削科,則不過爲庶人,而有下捕廳之敎,渠雖無惜,不必若此者,而聖敎一下,事體當,何如?上曰,予果悔矣。麟漢曰,其姪雖不足道,旣以儒名周牢之擧,誠過矣,曾有除惡刑之敎,此後則愼之,好矣。上曰,予以爲悔,此後當愼之,卿奏可貴,當銘心矣。允鈺曰,臣亦有所懷,而嫶於越俎未果矣,大臣旣有奏,極知憯越而仰達矣。近來處分,時有三族之敎,此律我國所無,古亦有罰不及嗣之訓,更加三思焉。麟漢曰,重臣之奏,是矣。上曰,果是矣。麟漢曰,臣之未奏誠愧矣。上曰,其言好矣。命書傳敎曰,頃者事,予自悔焉,輔相陳勉,予將欽歎,戶判因此而陳懷,嗚呼,此法我國果無,雖因憤駭而然,大臣所奏,予已悔焉,然只此事亦未覺也。戶判起奏,今無此奏,我國復生此法,予心,若何?噫,賞千金賞百金,豈比乎此?史氏特書,人君雖惜嚬笑,惜此何爲?大臣體重,雖嘉奬而無賞,況重臣?特賜豹皮一令,今日政院親授,其令開陽門外掛轎而回。嗚呼,自此以後,朝鮮士庶三族自安矣。宅鎭曰,聖敎雖云太康,今有嘉言善謨,不爲太康矣。上曰,然矣。命書傳敎曰,今雖無狀,雖人君之尊,於登科一無處分,稱直赴黃宅仁所爲,雖萬萬無狀,於科下敎,大關後弊,此下敎爻周,以示後昆,仍此更思,昔李顯弼所爲,亦雖無狀,此道何開?其時處分,果若黃哥而有焉,特爲爻周,示予意於百歲。宅鎭讀奏關西伯狀啓,命書傳敎曰,今聞關西道臣狀聞,可得道臣之體,予有藩臣,心竊欣喜,諸道道臣效此,有此狀聞,嗚呼,八旬庶可紓心,以此關西外,下諭。竝出傳敎宅鎭讀奏諸公事訖,諸臣以次退出。
上在慶熙宮。停常參·經筵。
藥房都提調洪麟漢,提調具允鈺,副提調李宅鎭啓曰,昨日玉署臨講,文孫侍講,事曠簡冊,慶溢宗祊,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,王世孫侍坐之餘,氣候,何如?臣等,不任區區憂慮,敢來問安,竝此仰稟。答曰,知道。昨日擧措,竟夕太康,氣何暇諭?待敎入侍。世孫氣候,亦一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,德游堂當親受,鼓吹安徐,進箋。
備忘記,傳于崔台衡曰,今予精神,類皆若此漠然,今日昨此擧重猶然,況此乎?噫,三百年再安,是誰功?今日受爵,予心仁乎信乎?聞鼓吹乃覺,今日德游堂,只受箋文,賜饌當於集慶堂,再明爲侍衛,只堂上侍衛,只禮房入侍,時原任內局入侍。
傳于崔台衡曰,禮房承旨·都承旨入侍。
傳于崔台衡曰,內局·時原任入侍。
傳于崔台衡曰,內局入侍。
崔台衡,以禮曹言啓曰,黃宅仁所爲,萬萬無狀,於科下敎,大關後弊,此下敎爻周,以示後昆,仍此更思,昔李顯弼所爲,亦雖無狀,此道何開?特爲爻周,以示予意於今歲事,命下矣。依聖敎,黃宅仁·李顯弼,原榜目中付籤爻周之意,敢啓。答曰,知道。
朴相甲,以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
大司憲李溎,大司諫李世孝,執義柳義養,司諫李東泰,掌令慶再觀·呂龜周,獻納辛應三,正言金翊休啓曰,請黑山島圍籬安置庶民罪人李迪輔,亟令王府拿鞫嚴問,快正王法。答曰,已諭勿煩。
執義柳義養,掌令呂龜周啓曰,請固城縣充軍罪人咸道亨,依本律處斷。答曰,勿煩。
又啓曰,請還寢罪人梁成卜,減一律島配之命。答曰,勿煩。
又啓曰,請黑山島充軍罪人黃宅仁,依律處斷。答曰,勿煩。
正言金翊休啓曰,請固城縣充軍罪人咸道亨,依本律處斷。答曰,勿煩。
又啓曰,請黑山島充軍罪人黃宅仁,依律處斷。措辭竝見上答曰,勿煩。
乙未七月二十六日辰時,上詣德游堂。箋文親受入侍時,行都承旨李宅鎭,右承旨趙昌逵,假注書鄭,記事官金奎祥·宋銓,以次侍立。上具翼善冠·袞龍袍,德游堂殿座,領議政韓翼謩,左議政洪麟漢,刑曹判書趙重晦,兵曹判書金鍾正,右參贊鄭存謙,行副司直洪趾海,同知中樞府使金華鎭,校理鄭景仁,修撰鄭一祥,以次進前,四拜畢,上曰,領相班首乎?宅鎭對曰,然矣。上曰,箋文進之。宅鎭進箋文,讀奏訖,上曰,儒臣進前。景仁·一祥進伏,上曰,誰也?宅鎭對曰,鄭景仁·鄭一祥矣。上曰,予十三入小學,十九入大學,而昨日旣講大學,小學·大學無異同矣,予當先讀,儒臣繼奏。命注書持來小學,賤臣持入。上讀小學首章,自古者小學,止惟聖之謨,上曰,儒臣讀之。景仁·一祥,以次讀首章訖,上又講自韓文公作董生行,止嗟哉董生無與爲儔,命書傳敎曰,噫,予年十三,初受小學也,其受學,卽古師傅郭時徵,十九歲潛邸養性,初受大學也,受學於古師傅李顯益,其子孫今皆調用乎?若未焉,令銓曹廣問,懸註調用。又命書傳敎曰,噫,嗟予于今若此,卽入銅闈時,春桂坊功也,辛丑年爲世弟入闕時,春桂坊孫今其誰?吏房入侍,問于銓曹,內局入侍以奏。又命書傳敎曰,噫,下番儒臣鄭一祥,卽故判書鄭亨復子也,兄弟事我,爵至正卿,而其叔予嗣服初事予,甚剛鐵者也。其姪今番講學時進講,今亦講焉,其涉異常,昨雖陞敍,依上番例,一體准職調用,仍傳鹿皮一領。宅鎭奏曰,都提調及大臣,當承候乎?上曰,內局入侍焉。仍呼禮畢,上命退去,諸臣以次退出。
乙未七月二十六日辰時,上御集慶堂。藥房入診,時原任大臣,同爲入侍時,都提調洪麟漢,提調具允鈺,副提調李宅鎭,領府事金相福,領敦寧金陽澤,領議政韓翼謩,判府事金尙喆·李溵·李思觀,假注書李星俊,記事官金奎祥·宋銓,醫官吳道炯·鄭允德·徐命緯·柳光翼·丁志泰,以次進伏訖。麟漢曰,酬應之餘,聖體,若何?上曰,一樣矣。麟漢曰,今日之事,甚盛擧矣。奉進湯劑,上曰,甚厭矣,予聽乎視乎?麟漢曰,若過涼則難以進御矣,昨今酬接講討,皆建功之效也。上曰,望日動駕似難矣。麟漢曰,若加意進御,則可爲之矣。上曰,湯劑還爲持去。麟漢曰,何爲如此下敎乎?上曰,昨日事太康矣。麟漢曰,豈有此慮?雖日日設行,不爲太康矣,時原任大臣,方來詣戶外,進湯後召見,好矣。上灌注湯劑,麟漢曰,小無太康之慮,何必如是乎?命諸大臣入侍,相福等進伏奏曰,昨行盛儀,夜間聖體,若何?上曰,爲太康事,漢唐果無之矣。相福等奏曰,臣等抑鬱之餘,昨日之擧,與太康相反矣。上曰,自諒聲音之與前無異,而昨講時聲音似減矣。翼謩曰,仰聽玉音,小無所減矣,昨日所進,不過麥餠與如干物,何過之有?上曰,麥餠昨始食之矣。宅鎭讀奏庚子春桂坊名字訖,翼謩曰,臣之不肖子,昨蒙陞資之恩,臣亦被錫馬之盛眷,恐有過分之憂,惶悚無地矣,臣伏聞昨夕處分,欽仰聖意矣。上曰,人心必洽然矣。宅鎭曰,今番御製賡韻,當頒賜乎?上曰,頒賜可也。命書傳敎曰,古人云傒我后來,諸原任再明當入,九卿中亦然,豈予意乎?然不欲張大,亦予意也,再明日九卿中未參者,更思特進官金孝大亦不參,金孝大·金器大·尹東晢·魚錫定,其令同爲入侍,爲予外孫而爵至二品者,一體入侍,原任中奉朝賀,同爲入侍。出傳敎允鈺曰,饌品何以爲之乎?上曰,蕪婁亭豆粥,胡沱河麥飯好矣,豆粥一器足矣,自內當爲之。麟漢奉進湯劑,上進御。請診候,上曰,置之。麟漢曰,第二貼當待下敎乎?允鈺曰,玉署揭板方待令,使之持入乎?上命持入,令讀奏,宅鎭奏訖,更請揭之,上許之,宅鎭又讀奏諸臣賡韻訖,諸臣以次退出。
乙未七月二十六日申時,上御集慶堂,藥房入診入侍時,都提調洪麟漢,提調具允鈺,副提調李宅鎭,假注書李星俊,記事官金奎祥·宋銓,醫官吳道炯等,以次進伏訖。麟漢曰,午間聖體,若何?上曰,一樣矣。奉進湯劑,上進御。麟漢曰,昨今兩日,連爲勞動,湯劑更令煎入乎?上曰,甚厭矣。宅鎭讀奏諸公事訖,上曰,關西儒生來乎?麟漢曰,未聞矣。宅鎭曰,左承旨李在簡有實,未得仕進矣。上曰,昨有陞資人故也。命書傳敎曰,左承旨許遞,其代,昨日新資人爲承旨,牌招察任,房順房出傳敎麟漢曰,臣伏覩昨日之盛儀,且蒙錫馬之殊恩,實多感悚之忱,欲以書陳達,而在藥院故未果矣。上曰,箋文誰作耶?麟漢曰,鄭存謙作之,儒臣潤色之矣。上曰,太康矣。麟漢曰,豈有如此之理乎?上曰,九卿中未參人,皆令進參,可也。麟漢曰,藥院提調與副提調,當入參乎?上曰,藥房竝入參,可也。諸臣以次退出。
上在慶熙宮。停常參·經筵。
藥房都提調洪麟漢,提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予心一倍,加以太康,氣何暇諭?入侍下敎矣。
中宮殿·惠嬪宮,藥房口傳問安。答曰,知道。
傳于崔台衡曰,內局入侍時,闕內各司入直郞廳,同爲入侍。
傳于崔台衡曰,內局入侍。
備忘記,傳于李邦榮曰,中官安國來,受囑扁鵲,御製書敢書見內局,此只人面者,棍何惜?記過。
李宅鎭啓曰,吏曹郞廳來言,今日爲政事命下,而判書朴相德,參判李徽之,俱以病不來,參議趙㻐未肅拜,不得開政云,判書·參判·參議,竝卽牌招開政,何如?傳曰,允。
備忘記,傳于李宅鎭曰,開政酬應若前坐,令內局類夕入侍,煎今生湯入。
有政。判書朴相德牌不進,參判李徽之進,參議趙㻐式暇,左副承旨李邦榮進。
吏批啓曰,判書朴相德牌招不進,參議趙㻐式暇,小臣獨政未安,何以爲之?敢稟。傳曰,仍爲之。以兪彦鎬爲副應敎,徐有慶爲副校理,李養鼎爲副修撰,兪彦鎬爲兼輔德,柳榮鎭爲左通禮,李惟稱爲敦寧判官,金相翊爲觀象提調,李再煥爲龍川府使,安聖彬爲安州牧使,李聖模爲原州判官,副應敎韓鼎裕,副校理李勉修,以上今加通政,折衝李斗煥今加嘉善,書題單曺彦臣。
兵批,判書金鍾正病,參判安兼濟病,參議宋鍈病,參知金漢老入直進,左副承旨李邦榮進,同知單趙榮煜,僉知單高遠培,副司直李在簡,都摠管單沈益聖。
傳于鄭日謙曰,坐直承旨與儒臣,持問答同爲入侍,內局入侍。
李邦榮,以御營廳·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
大司憲李溎,大司諫李世孝,執義柳義養,司諫李東泰,掌令慶再觀·呂龜周,獻納辛應三,正言金翊休啓曰,請黑山島圍籬安置庶民罪人李迪輔,亟令王府拿鞫嚴問,快正王法。措辭見上答曰,已諭勿煩。
執義柳義養,掌令呂龜周啓曰,請固城縣充軍罪人咸道亨,依本律處斷。措辭見上答曰,勿煩。
又啓曰,請還寢罪人梁成卜,減一律島配之命。措辭見上答曰,勿煩。
又啓曰,請黑山島充軍罪人黃宅仁,依律處斷。措辭見上答曰,勿煩。
大司諫李世孝,正言金翊休啓曰,請固城縣充軍罪人咸道亨,依本律處斷。措辭見上答曰,勿煩。
又啓曰,請黑山島充軍罪人黃宅仁,依律處斷。措辭見上答曰,勿煩。
乙未七月二十七日卯時,上御集慶堂。藥房入診,闕內入直各司郞廳同爲入侍時,都提調洪麟漢,提調具允鈺,副提調李宅鎭,尙瑞直長沈命吉,尙衣直長成德雨,典設別檢李昌會,承文院副正字李養遠,司饔奉事韓大裕,都摠都事李博淵·尹範瑞,兵曹佐郞姜聖鳳,假注書李星俊,記事官金奎祥·宋銓,醫官吳道炯·鄭允德·徐命緯·柳光翼·丁志泰·康命徽,以次進伏訖。麟漢曰,夜間聖體,若何?上曰,一樣矣。奉進湯劑,上進御。請診候,上許之。道炯等診候訖,退伏奏曰,脈候左右三部,度數調均,胃脈滑體,一樣差勝矣。上曰,左承旨誰也?對曰,趙昌逵矣。上曰,戶房乎?對曰,禮房矣。上曰,左副誰也?對曰,李邦榮矣。上曰,明日正時,待下敎入之,可也,明日賜饌時時刻,待下敎,只入正時事,下敎。出榻敎麟漢曰,第二貼,當待下敎乎?上許之。宅鎭曰,闕內各司郞廳,竝待令矣。上命入侍,命吉等以次進伏。上下詢姓名年紀與職掌所懷,各以其姓名年紀職掌仰對,所懷則俱以無有,仰達矣。至昌會,下詢曰,汝誰之孫也?對曰,故判書德壽之孫也。命書傳敎曰,故文衡李德壽,問平生一團忠實,且於予補劑主人,尙今思焉,今八十二,見其孫李昌會,予心,若何?令銓曹特爲陞六,令爲字牧官享。出傳敎至大裕,上曰,誰之孫也?對曰,光肇之侄矣。上曰,師得之孫乎?麟漢曰,奉祀孫也。命書傳敎曰,故宰臣韓光肇父子,尙今思焉,嗟今八旬,爲其孫爲其侄者見焉,予用愴甚,奉事韓大裕,令銓曹今日政陞六調用。出傳敎宅鎭曰,各司郞廳盡入矣。命先退,宅鎭曰,有今日政下敎,而無傳敎矣。命書傳敎曰,政事當日爲之。出傳敎宅鎭讀奏諸公事訖,上曰,戶曹有大同乎?允鈺曰,誤書矣。宅鎭曰,莫重啓目,田稅以大同誤書,請推。上曰,一時做錯,勿推,可也,上曰,田稅盡捧乎?允鈺曰,未捧只是五千石,而次次捧之矣。上曰,監色以何人爲之乎?對曰,監色以鄕人爲之,將校以吏屬爲之矣。上曰,予之食麥餠,亦爲太康矣。麟漢曰,臣等,以聖上爲過謙矣,有何太康乎?麟漢曰,再明日異於他日,特伸群下之情,好矣。允鈺曰,雖閭巷老人,多有設宴獻壽者矣。麟漢曰,於耆老所設宴,則甚好矣。上曰,太康矣。命退,諸臣以次退出。
乙未七月二十七日申時,上御集慶堂。藥房入診,坐直承旨·儒臣,同爲入侍時,都提調洪麟漢,提調具允鈺,副提調李宅鎭,校理鄭景仁,修撰鄭一祥,右副承旨鄭日謙,假注書李星俊,記事官金奎祥·宋銓,醫官吳道炯等,以次進伏訖。麟漢奉進湯劑,上曰,明日賜饌時,應參人爲幾何?竝翰注爲三十人乎?麟漢曰,未及詳知,而似爲三十餘人矣。上曰,耆社閣名云何?對曰,靈壽閣矣。上進御。麟漢曰,明日湯劑,當依例煎入乎?上曰,賜饌後煎入,可也,儒臣入來乎?日謙曰,入來矣。命儒臣上下番讀問答,又命承旨讀問答,讀訖,日謙讀奏諸道狀啓,仍命退,諸臣以次退出。
上在慶熙宮。停常參·經筵。
藥房都提調洪麟漢,提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,宰諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。太康調疊,是爲悶也,氣何暇諭?入侍焉。
中宮殿·惠嬪宮,藥房口傳問安。答曰,知道。
李邦榮,以都摠府言啓曰,今日入直內三廳,武兼禁軍及軍兵等,當爲中日習射,而親臨賜饌相値,不得爲之之意,敢啓。答曰,知道。
傳于崔台衡曰,今日入侍承旨竝入侍。
傳于崔台衡曰,鼓吹待令。
傳于崔台衡曰,內局入侍。
崔台衡,以弘文館言啓曰,新除授副校理徐有慶,卽爲牌招察任,何如?傳曰,允。
備忘記,傳于崔台衡曰,耆社堂·政府·樞府·該院提擧·奉朝賀,今日入侍人都尉·副尉·諸承旨入侍,金器大·金孝大子入侍,餘皆安徐。
崔台衡,以弘文館言啓曰,新除授副應敎兪彦鎬,時在京畿安城地,經筵入番事緊,請斯速乘馹上來事,下諭。答曰,依啓。
又以吏曹言啓曰,本曹正郞李有白呈狀內,身病猝重,勢難察任云,今姑改差,何如?傳曰,允。
又以議政府言啓曰,今此本府進饌,不可無郞廳,擬望以入之意,敢啓。答曰,知道。
李邦榮,以司僕寺內乘,以一二提調意啓曰,明日動駕時,本寺正例爲進輿差備,而正安聖彬,移拜外任矣,其代,令該曹卽爲口傳差出,以爲進參之地,何如?傳曰,允。
李邦榮,以兵曹言啓曰,明日動駕時,挾輦軍前後廂軍,以內外入直軍擧行事,命下矣。禁軍隨駕,亦以內入直依例擧行,而留營·留陳,何以爲之?敢稟。
吏曹口傳政事,檢詳鄭一祥·李養鼎·徐有防。
吏曹口傳政事,司僕正李普行·申大升·任觀周。
崔台衡啓曰,前谷山府使徐有寧,明日參宴事,命下矣。方在罷散中,何以爲之?敢稟。傳曰,敍用。
崔台衡啓曰,前府使徐有寧,旣已敍用,令該曹口傳付軍職,何如?傳曰,允。
兵曹口傳政事,副司直徐有寧。
李邦榮,以訓鍊都監·一二所巡廳·右邊捕盜廳言啓曰,去夜犯夜人,無所捉之意,敢啓。答曰,知道。
大司憲李溎,大司諫李世孝,執義柳義養,司諫李東泰,掌令慶再觀·呂龜周,獻納辛應三,正言金翊休啓曰,請黑山島圍離安置庶民罪人李迪輔,亟令王府拿鞫嚴問,快正王法。措辭見上答曰,已諭勿煩。
執義柳義養,掌令慶再觀·呂龜周啓曰,請固城縣充軍罪人咸道亨,依本律處斷。措辭見上答曰,勿煩。
又啓曰,請還寢罪人梁成卜,減一律島配之命。措辭見上答曰,勿煩。
又啓曰,請黑山島充軍罪人黃宅仁,依律處斷。措辭見上答曰,勿煩。獻納辛應三啓曰,請固城縣充軍罪人咸道亨,依本律處斷。措辭見上答曰,勿煩。
又啓曰,請黑山島充軍罪人黃宅仁,依律處斷。措辭見上答曰,勿煩。
乙未七月二十八日辰時,上御集慶堂。賜饌入侍時,行都承旨李宅鎭,左承旨趙昌逵,右承旨崔台衡,左副承旨李邦榮,同副承旨鄭日謙,假注書李星俊·鄭,記事官宋銓·李益運,先四拜以次侍立,王世孫侍坐,奉朝賀洪鳳漢,領府事金相福,領敦寧金陽澤,領議政韓翼謩,判府事金尙喆·李溵·李思觀,左議政洪麟漢,左參贊鄭弘淳,吏曹判書朴相德,禮曹判書尹東暹,戶曹判書具允鈺,工曹判書金漢耆,漢城判尹金孝大,同敦寧魚錫定,以次四拜畢侍立。上曰,諸臣盡入來乎?宅鎭對曰,盡爲入侍矣。上曰,今日奉朝賀·時原任進爵,戶判主人進酌,都承旨亦如之,左承旨驪陽外孫亦進爵,新資承旨亦獻爵,可也。鳳漢曰,昵侍仰瞻,天顔勝昔,臣等歡忭,不勝蹈舞。上曰,太康矣。麟漢曰,今日盛擧,三代罕有,何以太康爲敎乎?上曰,昨者進麥餠,今日設豆粥矣。相福曰,上獨錫饌,而下未伸情,臣等顔厚矣。上曰,一椀豆粥,何顔厚之?有王世孫進酌呼嵩,鳳漢以下,以次進爵。上命金漢老進酌,上命宅鎭,書下御製歌章,使樂工歌奏,命允鈺,饋侍衛人,命樂工進前。下敎曰,古者工,執藝事以諫,汝等亦陳善謨。樂工對曰,別無所奏,惟望進劑。上曰,樂工亦時體矣。命禁軍將進前,饋豆粥,下敎曰,依蕪簍亭例而賜之矣。翼謩曰,前未蒙兪於請宴,今徒拜恩於賜酌,群情抑鬱矣。上曰,豈可張大乎?尙喆曰,政府六曹進宴,旣載國典,宮中府中爲一體,自內旣賜饌,則臣等豈不欲進饌乎?上曰,太康故不許矣。溵曰,徒飽王德,而未伸臣禮,何抑下情乎?思觀曰,此日豈可虛度乎?陽澤曰,俾臣等少伸下情。翼謩曰,天保答鹿鳴,旣醉繼行葦,則聖上宜體下情矣。上曰,由小門入大門矣。東暹曰,臣在宗伯,故敢達矣,典禮旣載,微誠難抑,伏望亟許允兪。命書傳敎曰,今日入庭大臣,廐馬一匹,重臣熟馬一匹面給,宰臣熟馬一匹賜給,樂工令該曹木綿賞給,典樂令本院商品付料。翼謩曰,政府·樞府進饌,當依例爲之矣。上曰,豈獨政樞府乎?諸大臣曰,果如聖敎矣。思觀曰,明日卽甲戌日也,干支異於他日,耆社異於諸司,明日先受耆社進饌,好矣。命書傳敎曰,嗚呼,此殿何殿?憶昔甲寅,賜饌于庭,干支明日,心甚愴然。嗚呼,八十二豈無表意?明日詣舊邸,與耆社臣同受而來。嗚呼,外面雖太康,裏面實追慕也,其咫尺,世孫二品隨駕,挾輦軍一百名,挾輿軍六十名,以內入直隨駕,前後廂軍一百名,以外入直,世孫同牌隨駕。麟漢曰,政府·樞府進饌,姑待他日矣。上曰,同日爲之。尙喆曰,廚院進饌,亦於明日乎?上許之。儒臣持詩傳蟋蟀章入侍事,下敎。出榻敎賤臣出召偕入,校理鄭景仁,修撰鄭一祥,挾冊入侍,上先講蟋蟀首章,自蟋蟀在堂,止良士瞿瞿,命兩儒臣讀第二章三章,景仁·一祥,以次讀之。鳳漢曰,臣之特蒙進參之命,已踰涯分,而又被錫馬之典,尤切不安矣。上曰,卿言過矣。禮畢,上命退去,諸臣以次退出。
乙未七月二十八日申時,上御集慶堂。藥房入診入侍時,都提調洪麟漢,提調具允鈺,副提調李宅鎭,假注書李星俊,記事官宋銓·李益運,醫官吳道炯·鄭允德·徐命緯·柳光翼·丁志泰·康命徽,以次進伏訖。麟漢曰,日吉辰良,盛儀載擧,酬應之餘,聖體,若何?上曰,一樣矣。掌樂提調誰也?對曰,金漢耆與金鍾正矣。奉進湯劑,上進御。請診候,上曰,置之。上曰,藥工勸我進湯,誠怪矣。麟漢曰,皆出於秉彝之性矣,臣等,未得詳察聖候,而今日仰瞻玉色,比前益勝,實爲欣幸矣,第二貼當進御乎?上曰,何勸三貼乎?對曰,此是若二貼,而非三貼矣,今日朝問候後,未承批答矣。命宅鎭書藥院批答,宅鎭曰,明日儀注,當待下敎乎?命書傳敎曰,爲舊邸下敎,能秋展謁乎,來月將謁陵乎?若此而詣舊邸受爵,豈曰,孝乎?明當德游堂爲,動駕下敎安徐,三昨禮講故袞袍,而今日闕中故着笠,而袍衣明日,古詩云圓帽翁正謂予也。凡事臥堂而應,凡試才仍其服,閉門而臥,三日若此,於予太康太康,何太康也?明日德游堂,亦意在然,旣受爵雖開門,只是便服着笠,侍衛只入直堂上,予亦然,下問舞童處容,今日果待令云,此必有徯我后之歎,二六坐起猶爲,況親臨受爵乎?明日依次序爲之,旣受爵莫聞樂章,新受樂章,其令依例先唱。出傳敎麟漢曰,德游堂亦好矣,昨年此堂設行矣,今日於政府當設行而未果,靈壽閣亦異於他,詣此受爵,好矣。上曰,若往靈壽閣,則當詣舊邸矣,靈壽閣予冒忝入之矣。麟漢曰,何爲如此下敎乎?命書傳敎曰,參宴人耆社堂上·政府·樞府參贊以上,諸承旨六曹長官,與今日陪宴諸臣亦同入。噫,舞童猶然,況都尉·副尉,有徯我后之嘆乎?與僉尉其令一體入侍,大臣·奉朝賀同庚宗臣·時任儒臣,一體入侍,五軍門將臣·亞將·龍虎將,同爲入侍,兩都留守其若來京,入侍。出傳敎上曰,金奉朝賀在何?麟漢曰,在仁川矣,俄者所製御詩,下衷二字,誤書以民情,何以爲之乎?上曰,以體民情書之,可也,誠太康矣。麟漢曰,群情尙多抑鬱矣。上曰,又於何處爲之乎?麟漢曰,政府·樞府,旣承兪音,而六曹必多抑鬱矣。樂房提調,持湯劑更爲入侍。出榻敎奉進湯劑,麟漢曰,適仍言端,仰達矣。頃者銀溪君,以摠管被罪,而其時入參於侍衛矣。命書傳敎曰,今聞事實不然云,銀溪君特爲敍用。又命書傳敎曰,書曰,上老老而民興孝,況明日何日?受饌後何可踰日?當殿座東月臺,依頃年例,親臨賜饌,其器數,考舊例待令,士庶年八十人待令。又命書傳敎曰,明日世孫,同爲侍宴。又命書傳敎曰,金頤柱父子,朴泓壽·申在善,昌城尉子,明日同爲入侍竝出傳敎上進御。麟漢曰,金商門必多暑氣之蒸熱,殿座於崇政東月臺,好矣。命書傳敎曰,禮畢後當臨東月臺,以此知悉。又命書傳敎曰,昔年差備待令類,有御前錫馬之事,於今扁鵲果若何闕焉?於予悶則悶,勤則勤,此亦古例,貢馬令太僕,其令擇給于只入侍之人。竝出傳敎宅鎭曰,明日殿座時,承旨當備員,而朴相甲有故未入矣。命書傳敎曰,右副承旨許遞,其代,新加資下批人韓鼎裕爲承旨,牌招察任,房順房。出傳敎麟漢曰,明日湯劑,當依例煎入乎?上許之。上曰,明日所賜之饌,自何處爲之乎?宅鎭曰,戶曹當爲辦備矣。命書傳敎曰,明日賜饌,無過五器。出傳敎上曰,徐有寧,有慶之兄乎?宅鎭曰,有慶之弟矣,上曰,金時默之子,其名云何?對曰,思穆矣。命書傳敎曰,前承旨金思穆·徐有寧·徐有隣,明日同爲入侍。出傳敎宅鎭讀奏諸公事訖,上曰,嶺儒胡爲來京?其令知入。宅鎭奏曰,以其通淸事上來云矣。命退,諸臣以次退出。
上在慶熙宮。停常參·經筵。
午時,日暈。
藥房都提調洪麟漢,提調具允鈺,副提調李宅鎭啓曰,昨日禮成宣饌,歡騰祝岡,當暑酬應,移時勞動,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,王世孫傳坐之餘,氣候何如?臣等,不任區區憂慮,敢來問安,竝此仰稟。答曰,知道。今日懷千萬先太康,氣何暇諭?於建功常茶飮,悶太康待敎侍,世孫氣候一樣矣。
中宮殿·惠嬪宮,藥房口傳問安。答曰,知道。
傳于崔台衡曰,先拜後山呼是矣,今日則先拜山呼後進爵。
傳于崔台衡曰,內局入侍,時原任大臣·奉朝賀若留在,同爲入侍。
鄭日謙,以司僕寺官員,以一二提調意啓曰,卽下傳敎內,昔年差備侍令類,有御前錫馬之事,於今扁鵲,果若何闕焉?悶則悶勤則勤,此亦古例,貢馬令太僕,其令擇給于只入侍之人事,命下矣。依傳敎醫官方泰輿·吳道炯·鄭允德·柳光翼·徐命緯·康命徽·丁志泰,貢馬各一匹擇給之意,敢啓。答曰,知道。
鄭日謙啓曰,明日次對,兩司長官,當爲進參,大司憲李溎,待開門牌招,以爲入侍之地,何如?傳曰,允。
李邦榮,以禁衛營·一二所巡廳·右邊捕盜廳言啓曰,去夜犯夜人,無所捉之意,敢啓。答曰,知道。
又以左邊捕盜廳言啓曰,去夜二更五點量,武藝別監李宗燁,與禁軍李聖得,俱着白衣,酗酒橫行,巡邏捕卒,問其犯夜曲折,則捕卒及伏處座更人,恣意驅打,故捉來矣。三更三點量,武藝別監李益輝·梁致彦等,亦爲犯夜而來,欲爲奪去,竝依例治罪之意,敢啓。答曰,此誠初聞,萬古駭然,於鍾街會衆民令都監決棍三十度。
大司憲李溎,大司諫李世孝,執義柳義養,司諫李東泰,掌令慶再觀·呂龜周,獻納辛應三,正言金翊休啓曰,請黑山島圍籬安置庶民罪人李迪輔,亟令王府拿鞫嚴問,快正王法。措辭見上答曰,已諭勿煩。執義柳義養,掌令呂龜周啓曰,請固城縣充軍罪人咸道亨,依本律處斷。措辭見上答曰,勿煩。又啓曰,請還寢罪人梁成卜,減一律島配之命。措辭見上答曰,勿煩。又啓曰,請黑山島充軍罪人黃宅仁,依律處斷。措辭見上答曰,勿煩。正言金翊休啓曰,請固城縣充軍罪人咸道亨,依本律處斷。措辭見上答曰,勿煩。又啓曰,請黑山島充軍罪人黃宅仁,依律處斷。措辭見上答曰,勿煩。
乙未七月二十九日辰時,上御德游堂。進饌入侍時,行都承旨李宅鎭,左承旨趙昌逵,右承旨崔台衡,左副承旨李邦榮,右副承旨鄭日謙,同副承旨韓鼎裕,假注書李星俊·鄭,記事官宋銓·李益運,先四拜,以次侍立,王世孫侍坐,奉朝賀洪鳳漢,領府事金相福,領敦寧金陽澤,領議政韓翼謩,判府事金尙喆·李溵·李思觀,左議政洪麟漢,判敦寧李益炡,行知事安允行·沈星鎭,仁陽君李景祜,左參贊鄭弘淳,知敦寧李廷喆,行司直趙榮進,右參贊鄭存謙,戶曹判書具允鈺,鶴城君,錦城尉朴明源,永城尉申光綏,光恩副尉金斗性,工曹判書金漢耆,同知中樞府事金華鎭·徐有隣,同敦寧魚錫定,副司直鄭厚謙,司直金思穆,以次趨進。王世孫率奉朝賀以下四拜,上曰,先爲呼嵩,世孫呼嵩復四拜。上曰,使之先唱,樂工進奏昨日所下御製歌童,諸大臣以次問候訖。麟漢曰,昨日下敎士庶,召待門外,畢禮後引見,好矣。上曰,可也。榮進曰,耆社進饌備來,當進御乎?上曰,進之。卽下床而坐,監饌後復御玉座,上命麟漢進前曰,耆臣呼新來,前雖一行,今可再爲,左相率入,命注書呼新來。賤臣呼新來,三進三退,上命益炡·廷喆對舞,允行·星鎭對舞,相福曰,耆社饌已進之,政樞府·廚院饌,亦當進之矣。上曰,可也,以次進之。宅鎭曰,獻饌已畢,進酌當始乎?上曰,可也。王世孫獻盃,上曰,諸臣以爵次進酌。奉朝賀以下皆進酌,上曰,趙昌逵父子,韓鼎裕父子對舞。上賜酒徐有隣,仍敎曰,受此酌薦爾祖,上曰,趙昌逵與金思穆對舞。上召見士庶,命其中年九十二老人進前曰,方帶何資?老人對曰,崇政。上曰,予當增資崇祿,汝自唱興拜,御前謝命。上命老人,與處容舞人,爲角抵戲,老人能爲,上曰,壯哉。仍命退士庶,命書傳敎曰,光城國舅家,驪陽國舅家,慶恩國舅家,達城府院君家,鰲興府院君家,饌一盤酒一壺輸納。禮畢,上命退,諸臣以次退出。
乙未七月二十九日未時,上御集慶堂。藥房入診入侍時,都提調洪麟漢,提調具允鈺,副提調李宅鎭,假注書李星俊,記事官宋銓·李益運,醫官吳道炯·鄭允德·徐命緯·柳光翼·丁志泰·康命徽,以次進伏訖。麟漢曰,今日盛擧,往牒所無,勞動之餘,聖體,若何?上曰,豐亨矣。王世孫侍坐之餘,氣候,何如?上曰,一樣矣。麟漢曰,臣等,獲覩盛儀,實多下情之榮幸矣。上曰,諸老人善饋乎?對曰,然矣。麟漢曰,時原任大臣,今日酬接之餘,不敢入侍,已爲退出,而明日更當入侍矣。上曰,李益炡頗老矣。麟漢曰,近未相面,而今日見之果老矣,鶴城君有所仰達,而回鑾時未及陳達矣。命書傳敎曰,今日此擧,一豐享一太康,摠而言,誠異常,雖然,日吉辰良,能遂諸臣之心,予甚欣喜,禮已成,豈無賞?耆社堂中已資窮者,熟馬一匹面給,未資窮者加資,耆社郞廳陞敍,耆堂以參宴者施行,議政府·中樞府饍品郞廳竝承傳,三處下人,令該曹施賞,對舞人面幣,表裏賜給。出傳敎進湯劑,上進御。請診候,上曰,置之。上曰,掌樂院樂工頒賞乎?麟漢曰,無下敎,故未果矣。命書傳敎曰,下敎中官,中官無形莫傳,掌樂院樂工,令戶曹依例施賞,處容古例賞紬,依此施賞。又命書傳敎曰,今日入直禁軍扈衛軍官,特賜兒馬帖,以表予意,步軍,令本營特爲賞中日。又命書傳敎曰,頃者旣施惠,今無可施者,今夜特爲夜巡勿禁,示予君民同慶之意。竝出傳敎宅鎭讀奏左右捕廳與各營啓目訖,奏曰,有對舞人面幣表裏賜給之敎,而未能詳知其人之幾何矣。上下詢大臣,麟漢奏曰,李益炡·沈星鎭·安允行·李廷喆·趙榮進五人矣。藥房提調,持湯劑更爲入侍。出榻敎進湯劑,上曰,諸臣所賜之饌,器數幾何?麟漢曰,五器矣。上進御。麟漢曰,明日湯劑,當依例持入乎?上許之。宅鎭曰,犯夜人令軍門治罪乎,令該曹治罪乎?上曰,令都監決棍,可也。仍命退,諸臣以次退出。
上在慶熙宮。停常參·經筵。
藥房都提調洪麟漢,提調具允鈺,副提調李宅鎭啓曰,昨日禮成體下,恩遍及老,盛擧光前,酬應移時,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,王世孫侍坐之餘,氣候,何如?臣等,不任區區憂慮,敢來問安,竝此仰稟。答曰,知道。予憫者建功,最苦者扁鵲,一豐亨一太康,易勝歎曷勝歎?誦周文讀夏忠,亦此時也。予甚慨然者,三尺童耆舊民,隨今世時體,曰建功,曰建功,其果靈丹,其果靈丹,此時若是張大,果愛八十二歲其君乎?今若此而幾受爵,主人翁笑冥然,氣何諭氣何諭?
中宮殿·惠嬪宮,藥房口傳問安。答曰,知道。
敬奉閣殿座罷後,政院·玉堂·藥房口傳問安。答曰,知道。
崔台衡啓曰,宗親府有司堂上海溪君,順義君烜,有稟達事,來詣請對矣。
備忘記,傳于崔台衡曰,着整衣食,着笠而食,着浩然而食,八旬冥然翁,一何堪乎?宗府若此,六曹必也生心,三猶過矣,況五乎?先示予意焉。
傳于李邦榮曰,引見。
傳于崔台衡曰,內局次對,同爲入侍,宗親府有司堂上,同爲入侍。
傳于趙昌逵曰,德游堂乘轎往來後,當饋饌於德游堂,三洞里民人,待令於闕門。
傳于李邦榮曰,中樞府旣諭,況廚院?廚院監造郞廳,一體陞六。
李邦榮,以兵曹言啓曰,景福宮衛將金天鍵,昌慶宮衛將申道涵,俱以身病,勢難供職,呈狀乞遞,竝姑改差,何如?傳曰,允。
李邦榮,以訓鍊都監言啓曰,依傳敎入直步軍等賞,中日後,得中之類,依例施賞之意,敢啓。答曰,知道。
又以禁衛營言啓曰,依傳敎,入直軍兵賞,中日設行後,鳥銃貫一中邊中一名,邊二中十名,木綿各二疋,貫一中三名,邊一中二十名,木綿各一疋,依例分等施賞之意,敢啓。答曰,知道。
又以訓鍊都監言啓曰,依傳敎武藝別監李益運·梁致彦·李宗燁,禁軍李聖得,鍾街決棍三十度之意,敢啓。答曰,知道。
忠淸監司狀啓,八月令生松茸及早紅柿子,節序差早,限內不得封進,惶恐待罪事。傳于李宅鎭曰,勿待罪事,回諭。
李邦榮,以御營廳·一二所巡廳·左右捕盜廳言啓曰,依傳敎,去夜巡邏勿禁之意,敢啓。答曰,知道。
校理李奎緯疏曰,伏以聖候康復,邦慶無疆,文孫上壽,群僚騰頌,歡忭之忱,中外惟均,臣獨阻覲天之列,徒激愛日之誠。仍念臣十年去國,全不識朝廷事例,向當入臺之日,昏謬一語,自速譴遞,匪怒伊敎,臣實惶感,繼而憲斥隨發,罪名層生,臣狼狽還鄕,杜門訟愆,不自意玉署新除,召命繼下,臣惝怳隕越,莫省厥由,殿下奚取乎無狀如臣,而特取於衆棄之中,若是其勤摯乎?臣本愚妄之性,迷不知化,孤弱之蹤,偏爲人嫉,譬如摧殘一木,獨受風霜,非有日月之照臨,其不免斧斤之伐,已允矣。今殿下旣爲之曲保,又使之處於帷幄之中,在臣隕結之私,豈無竭蹶叩謝之忱哉?第玆見銜,鐵限在前,進身無路,抑又有切急之私,臣之父母,年俱八耋,方在鄕廬,衰病澟澟,臣實無離側之勢,而聞有除旨,不敢偃處,顚倒上來,爲入城控辭之計,卽者家信踵至,老母感氣有添云,臣得此報,方寸搖搖,情急歸護,罪犯擅行,臣罪尤大。伏乞聖慈,命遞臣職,仍付有司,勘以常憲焉。批答踏啓字。
乙未七月三十日辰時,上御集慶堂。藥房入診入侍時,都提調洪麟漢,提調具允鈺,副提調李宅鎭,假注書李星俊,記事官宋銓·李益運,醫官吳道炯·鄭允德·徐命緯·柳光翼·丁志泰·康命徽,以次進伏訖。麟漢曰,夜間聖體,若何?上曰,太康矣。麟漢曰,有何太康之事乎?命書傳敎曰,昨日干支何,今日干支何?昨日豐享太康,今日昧然,是曰,孝乎?當詣敬奉閣門前,以俯伏代拜,以玄明門入當詣,昔年幾次受宴光明殿南門,建禮門坐,仁慶舊基民,松峴洞民,於義洞民六十以上,當自內賜饌,政院知悉,分付京兆,諸民皆以武德門入。出傳敎奉進湯劑,上進御。請診候,上曰,只三人診候。道炯等診候訖,退伏奏曰,脈候左右三部,度數調均,胃脈滑體,一樣差勝矣。上曰,次對諸宰入來乎?麟漢曰,俱爲來待矣。麟漢曰,今日藥院批答未下矣。命書批答。麟漢曰,次對酬應當移時矣,第二貼更爲進御,第三貼殿座時進御,誠好矣。藥房提調,持湯劑更爲入侍。出榻敎內局先退,次對罷後,奉進湯劑,上進御。麟漢曰,第三貼當待下敎乎?上曰,甚厭矣。麟漢曰,今日酬接之餘,三貼固當進御矣,中宮殿進御湯劑,當爲連進乎?下詢醫官,好矣,中宮殿進御六和湯停止事,下敎。出榻敎宅鎭曰,兩宗臣方留待矣。命入侍,海溪君·順義君奏曰,臣等,固知惶悚,而敢此仰達矣,進饌盛禮,諸府旣已奉行,而臣府以百司之首,獨不得奉行,實多向隅之歎,特許一視之典,俾伸臣等抑鬱之情焉。宅鎭曰,宗親府與他司自別矣。上曰,若然則六曹豈不請乎?誠萬太康,雖一器殽,豈可受乎?宗臣曰,下敎如此,臣等,不敢煩達,而殿下胡不念親九族之義乎?臣等,誠多抑鬱矣。麟漢曰,宗臣想多悶鬱之情,特降兪音,好矣。上曰,昨日同庚宗臣饋之矣。宗臣曰,鶴城君今日有故未入矣,臣等之煩達,極知惶悚,而聖敎靳許,臣等雖被鈇鉞之誅,決不敢遽退,特施敦睦之義焉,臣等,若未蒙允音,則何顔歸見諸宗臣乎?特許臣等之請伏望矣。命書傳敎曰,今者宗親府有司堂上所奏,予若親九族,宜諒予心,豈若此?此無睦族之效,不可聲音笑貌而拒之,宗親府有司二人,特解見任。出傳敎兩宗臣先退,宅鎭讀奏公事訖,諸臣以次退出。
乙未七月三十日辰時,上御集慶堂。大臣·備局堂上引見,原任大臣追後入侍時,領議政韓翼謩,左議政洪麟漢,行司直具善復,行副司直李重祜,禮曹判書尹東暹,右參贊鄭存謙,兵曹判書金鍾正,行副司直洪趾海,行副司直尹泰淵,行副司直權噵,大司諫李世孝,執義柳義養,掌令慶再觀·呂龜周,獻納辛應三,正言金翊休,副校理徐有慶,左副承旨李邦榮,假注書鄭,事變假注書權坰,記事官李益運,以次進伏訖。翼謩曰,夜間聖體,若何?上曰,一樣矣。寢睡·水刺之節,若何?上曰,如前矣。脈候則,何如?上曰,脈道稍勝,甚怪矣。中宮殿氣候,若何?上曰,依昨矣。王世孫氣候,何如?上曰,好頓矣。上曰,原任大臣入侍事,下敎。出榻敎領府事金相福,領敦寧金陽澤,判府事金尙喆·李溵·李思觀,以次進伏曰,日間聖體調攝,若何?上曰,一樣矣。寢睡·水刺之節,亦何如?上曰,只進建功與食矣。中宮殿氣候,若何?上曰,安勝矣。王世孫氣候,何如?上曰,無事矣。相福曰,日昨仰瞻寶座,則珠纓燦輝,玉色光潤矣。上曰,昨日事太康,故尙今自愧。相福曰,匪康伊慶矣。原任諸大臣先退,翼謩曰,禁御兩營上番軍,多遘紅疹,不無禮瘥事,誠可矜,疹患未久,自當寢熄寐熄間,宜有矜恤之道,敢達。上曰,停番,可也。出擧條麟漢曰,禁御兩營停番事,領相旣已仰奏蒙允矣,曾前如此之時,上番者雖未准限,亦有放送之例,今亦似當依此擧行,而第其入番中,多有方患紅疹者云,無家無親,且無依托者,帶痛而回還,誠甚可矜,若自各其軍門,給糧而資送,則庶可爲朝家軫恤之道,故敢此仰達矣。上曰,顧助以送,可也。出擧條相福曰,椒島僉使李秉臨,報太僕以爲,本牧所管牧馬之數,爲三百二十一匹,而遺失二百五十三匹,時存六十八匹云,事極怪駭,發關於本道監營,更加査實,則所報與牧官所報無異,蓋辛巳年牧官,瞞報於本寺査問之時,其後牧官,亦因循不以實報矣。莫重國馬,不可徒存虛簿,亦難一時盡數責立,依例故失之價,徵捧於牧子處,而牧子一名,一年備納一匹之價,使監牧官買立其代,則七十餘名牧子,一年各納一匹之價,三年庶幾盡充,以此分付,而如是變通之後,牧官若不善擧行,不能盡充已失之馬,若更有故失之事,則自本寺査實,隨現重究,何如?上曰,依爲之。已下敎,古人數馬以對,馬政固重,而近者監牧官,自已興利,莫重馬政若此,此後若此者,豈特事目?卽其地充軍事,奉承傳。相福曰,卽今査報之牧官外,辛巳以後掩置不報之牧官,不可不罪矣。上曰,事在令前,其令該府處之。出擧條翼謩曰,現告之規,不可不詳審,而向者傳敎中,有今日不知謝恩人,一倂刊版之下敎矣。其時政院,初不詳審,原在外·受由在外之人,俱不免渾入於現告中,事甚不當,當該承旨推考警責,如此之類,使之一一分揀,何如?上曰,依爲之。出擧條翼謩曰,向日有八十以上加資之下敎矣。其中有家勢可合知事者,而其數無多,如此之人,分付該曹,許令單付,似合於推恩之道,敢達。上曰,依爲之。出擧條翼謩曰,此黃海監司洪述海狀啓也。備陳道內紅疹熾盛,軍民病瘁之狀,今秋陸操,依水操例,一體停止事爲請矣。近來疹患,隨處熾行,間多札瘥,良可矜惻,今驅病餘之民,强令赴操,其勢誠難,今秋權停之意,分付,何如?上曰,停止,可也。出擧條翼謩曰,克詰戎兵,有國大政,西北關係,視他尤重,而卽聞關西紅疹大熾,間多札瘥,此時動衆,荷戈赴操者,太半病民。果如所聞,則不可無弛張之道,敢達。上曰,一體停止,可也。麟漢曰,關西紅疹,固多驚慘之報,而至若諸處,水溢浸沒之患,又非細憂,纔有特敎,而其所軫念之道,恐不可泛忽。且詰戎大政,西北尤重,而如此之時,豈可無闊狹之道乎?上曰,一體停操。出擧條翼謩曰,日者嶺南習操,今秋姑停事,稟旨矣。營城將巡點,自在一體停止之中,以此分付,何如?上曰,依爲之。出擧條麟漢曰,今因憲臣所懷,至有戰亡將士致祭之命。祭官若自該曹差送,則不無弊端,姑俟各其道臣秋巡時,使之擧行,何如?上曰,所奏是,依爲之。出擧條翼謩啓曰,秋成尙遠,米直騰踊,閭閻艱食,貢價先下一二等,俾紓其急似宜,敢達。上曰,昨欲下敎而未暇未果,卽爲分付。麟漢曰,此不過臣等自下相議處之者,而首揆之如是陳達,意亦有在。朝家軫念都民之德意,不可有始無終,縱有預下之貢價,所謂都庫輩,操縱索價,若復如前,則有名無實,民不蒙惠。嚴飭諸法司,另加査處之意,爲先分付惠堂,亦兼籌司,其所痛禁之道,往復商確處之,庶可爲一分救弊防□之道矣。上曰,所奏是,依爲之。出擧條大司諫李世孝,執義柳義養,掌令慶再觀·呂龜周,獻納辛應三,正言金翊休所啓,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上上曰,已諭,勿煩。出擧條執義柳義養,掌令慶再觀·呂龜周所啓,請固城縣充軍罪人咸道亨,依本律處斷。措辭見上上曰,勿煩。出擧條又所啓,請還寢罪人梁成卜減一律島配之命。措辭見上上曰,勿煩。出擧條又所啓,請黑山島充軍罪人黃宅仁,依律處斷。措辭見上上曰,勿煩。出擧條大司諫李世孝,獻納辛應三,正言金翊休所啓,請固城縣充軍罪人咸道亨,依本律處斷。措辭見上上曰,勿煩。出擧條又所啓,請黑山島充軍罪人黃宅仁,依律處斷。措辭見上上曰,勿煩。出擧條執義柳義養所懷,昔我宣廟朝乙未,大明神宗皇帝下詔,命本朝設愍忠壇,下禮部銀,辦祭品致祭。壬辰·癸巳年間,天兵之立殣諸處矣,今年乙未太歲三回,海東臣民之於悒愴感,有倍他年。夫本朝將士之立殣於本國者,尙多褒祭之事,況以天朝將士,爲本朝立殣,尤豈非百世難忘者乎?臣謂敬依神宗皇帝聖旨,亟令諸道,就天兵立殣諸處,設壇致祭。上曰,聞此所懷,予甚愴然,令該曹依所奏擇日擧行。出擧條獻納辛應三所啓,臣本庸陋昏憤,不合於淸朝言議之責,出入臺端,亦已六七年之久,而報效全蔑,愧悔徒積。況於昨冬,北關掌試之役,時當盛寒,重嶺風雪,受傷非細,衰病越添,僅僅還次,委席沈淹者,首尾五六朔,幾死僅生,而脚疾痰眩,俱係難强,趨走升降,不能任意。今此見帶之職,豈有堪承之望,而只緣積違天陛之餘,欲伸一瞻耿光之忱,雖不免黽勉出肅,而仍因冒據,實無□勢。且臣疾病之外,又有所徊徨悚蹙者,不得不自暴焉。昨冬掌試時,設大科於富寧府,開場之日,滿庭多士,不爲整坐,齊聲呼訴曰,今此慶科覆試,期限頗促,此去京都,殆近二千里,雖目下登程,有難趁期,況今計除設三場間日及出榜日子,則將費六七日,且入格擧子受公文治裝之際,自不免消磨日子,如此則䟎程日子,其數無多,而且上京之後,又須得數日贏餘,可應典禮講而措辦試具矣。以擧子忙迫之心言之,則一日爲急,寸晷可惜。大抵自前關北擧子之赴覆試者,每患窘急,而多有未及之歎,故掌試之官,亦不無權宜變通之例。今若自試所連日設場,則可以製呈試券,不然則徒勞而已,莫重慶枓,不及期而因廢觀光,則豈非擧子之失望乎?不如因爲罷出云云。臣答以國家常典,不可以一試官而輕先變改,雖云有前例,亦是謬規,何可習謬云云,則諸生皆願開門退出,相持半日,勢難挽止。臣與參試諸人,□□則皆以爲擧子之事情,果如所訴,而因此罷場,亦涉僨事,故臣於是,不得已從其擧子之願,許其連日,得以無弊端事,雖免僨事之罪,而若其變改常典之失,何可以其時事勢之不得不然,而有所自恕乎?臣於年前,待罪憲職時,嘗論關西掌試連設之非,至蒙允可,而使人被罪,今乃身犯其罪,則寧不自愧?今雖時移事過,隱默自免,終有所不敢自安者,玆敢悉暴情實。今臣所陳,便是自劾,有非尋常引避之比。臣於詣臺之初,宜卽辭避,而苟非朝廷所共知之事,則喉院亦似不捧,故以是含默,今始入侍陳達。臣旣有此惶蹙情勢,何可晏然於臺次乎?請命遞斥臣職,仍治臣罪焉。上曰,果若此,則封榜目時,何不狀聞縣道,自可引嫌,今何爲乎?本事可謂勿辭勿退待,而此非比辭章,則請遞臣職下,若辭章注脚,此設臺廳後初聞,其在國體,豈可例批?大虧臺體,依啓。出擧條上命退,諸臣以次退出。
乙未七月三十日午時,上詣敬奉閣。展拜入侍時,行都承旨李宅鎭,左承旨趙昌逵,右承旨崔台衡,左副承旨李邦榮,右副承旨鄭日謙,同副承旨韓鼎裕,假注書李星俊·鄭,記事官宋銓·李益運,以次侍立訖。上具翼善冠·袞龍袍,乘輿出通陽門,詣承文院門外降輿,步詣敬奉閣庭前四拜,移時俯伏,仍扶起乘轎,還臨德游堂殿座後,上命召三洞民人,問姓名資級。上曰,賜饌復命。戶判獻酒,上先御一爵,仍各賜巡盃。下敎曰,召見汝曹,憶舊邸愴干支也,爾等咸認。或人四拜呼嵩曰,旣蒙賜膳,敢祝進湯。上曰,怪矣。汝等得七十,所學只建功乎?麟漢曰,秉彝之天,下愚同賦,故然矣。耆民齊祝進湯。上曰,良性難遏,强心副願。上曰,藥房提調,持湯劑更爲入侍。出榻敎上進御湯劑,耆民皆起舞歡頌。上曰,更賜盃酒。上曰,六十進資,縱違常格,而寓予舊感,增爾新資,□□上曰,入庭耆民,特加一資,口傳下批事。出榻敎上命召入彰義洞最年高□□以來,□□民進伏。上降床端坐,賜酒恩接,仍命加資。上曰,彰義洞□□□一體加資。出榻敎上命摠管沈益聖進前,問□□□對曰,新□□資憲矣。上曰,登何科乎?對曰,經工科□□□大學首章□訖。上命益聖進酌,仍□盃。上命□□□翰苑廳,直呼新來。命書傳敎曰,摠管沈益聖□□□杳然,特授知中樞,今日口傳下批,謝靈壽閣。上命退,侍衛諸臣,以次退出。
以上缺
吏曹口傳政事,檢閱單尹履相。
崔台衡啓曰,檢閱尹履相,旣已付職,牌招入直,何如?傳曰,允。
備忘記,傳于崔台衡曰,今日禮草,待下敎書下,豈曰孝,亦曰子道?五內皆隕。世念皆氷,何以寫懷?頃者已奉審處安徐,更令禮郞,諸陵奉審,尋松根來。
備忘記,傳于崔台衡曰,今日欲爲意,欲寫太康,大臣·重臣强□□□初虧正時前二刻,以便服詣資政丁字閣平拜席俯伏,聞鼓聲,欲留住,敢臥此,然何敢回?詣資政西階南頭臥,待聞其復圓,諸中官□□乘轎而回,莫知今何時。禮曹草記,予懷萬倍,今見果然,心少弛,若此名何豐亨?雖抱萬懷書,中官萬古小人,人面獸心,何能爲乎?
傳于李宅鎭曰,都提調入來後,都承旨以奏。
傳于崔台衡曰,內局入侍。
傳于崔台衡曰,內局入侍,坐直與儒臣,持問答同爲入侍。
崔台衡,以禮曹言啓曰,各陵秋展謁,每於仲朔取稟事,曾已定式矣。今秋展謁,所當稟定,而上候方在靜攝中,臣曹不敢循例擧行,何以爲之?敢稟。答曰,此月近,予心萬倍,命書此豈曰孝,何以能待下敎?悠悠蒼蒼,予將何人?
李邦榮,以禁衛營言啓曰,禁御兩營上番軍,疹患寢熄間停番,而今此上番者,雖未準限,給糧放送,方患紅疹者,顧助下送事,定奪蒙允矣。本營卽今上番五哨軍兵,雖未準限,卽爲給糧放送,其中方患紅疹者,顧助資送,而來九月當江原道五哨軍兵,雖已徵召,亦令退番之意,本道監司處,分付,何如?傳曰,允。
又以禁衛營言啓曰,本營上番軍兵紅疹寢熄間停番事,定奪蒙允矣。下番軍兵,今八月初一日放送,而延和門南營□處則依前例,以訓鍊都監砲手,限停番間替代,本營則京標下軍四十名入直,火藥庫則以別破陣從其番所入直,南別營則兼別破陣六名守直,宮墻外別巡邏,以標下軍四名,牌將領率,依例擧行之意,敢啓。答曰,知道。
又以御營廳言啓曰,禁御兩營上番軍,疹患寢熄間停番,今此上番,雖未準限,亦令給糧放送之意,已爲定奪,而方患紅疹者顧助以送事,命下矣。北二營則騎士將率領騎士,仍爲入直,步軍以訓局軍兵替代,千摠·把摠,依例移直新營,京標下軍四十名,別破陣二十名,相替入直,宮墻外別巡邏,京標下軍四名,牌將率領,依例擧行,下番軍皆令分給回糧米,其中患疹者,亦爲顧助,卽令放送,而來九月爲始,忠淸左道應立軍兵,勿爲上番事,本道監兵使處,分付之意,敢啓。答曰,知道。
又以訓鍊都監言啓曰,禁衛營·御營廳上番軍,疹患寢熄間,停番以送,而內外入直,以訓鍊都監軍兵,限停番間,替代入直事,自各該營草記,允下矣。禁衛軍入直延和門軍一百名,南營軍四十名,御營軍入直北二營軍五十名,以都監軍兵,將官率領,今八月初一日爲始,替代入直之意,敢啓。答曰,知道。
又以訓鍊都監·一二所巡廳言啓曰,去夜犯夜人,無所捉之意,敢啓。答曰,知道。
左議政洪麟漢箚子,伏以玉體冞康,盛禮荐擧,自顧鹵姿,獲逢嘉會,尺地周旋,寸忱歡祝。仍念臣之所報效,只在於嘗藥之地,故筋力奔走,期以不病,則不敢辭,而第當暑厭食,如期復發,胃氣所敗,諸症迭侵,早晩難强,臣自慮之。昨於筵退後,又添重暍,吐瀉交作,達宵昏痛,欲起還仆,今日問候,末由進身,病裏惶悚,如添一病,玆不得不疾聲號籲。伏乞亟賜處分,俾便調治焉。取進止。答曰,省箚具悉卿懇。業已諒矣,旣下敎,卿須安心勿辭,善攝焉。仍傳曰,遣史官傳諭。
吏曹參議趙㻐疏曰,伏以臣於見職,三叨恩除,一未祗謝,臣雖至愚至微,亦豈不知眷渥之爲感而積逋之爲罪也?日前荐違,諒非得已,而聖度包容,旣靳重勘,責諭鄭重,又下召命,臣於此怵分畏義,不得不黽勉出肅,而仍因盤礴,視若固有,實非臣私心之所安也。古人曰,知臣莫如君,今臣之本末長短,宜莫逃於聖鑑之下,而若其區區微諒,雖以日月之明,亦何曰盡燭也哉?噫,臣自在簪筆之班,猥蒙隆知,前後寵諭,至有謹愼之褒,臣銘在心肺,居常感涕。自惟謏才蔑學,不適時用,卒莫能酬聖恩之萬一,則無寧避遠榮塗,固守拙分,要以謹愼二字,奉以自勉,不負聖上當日恩敎者,實爲臣向前道理,故自是十數年間,凡係淸顯之地,輒皆逡巡,不敢冒據,斷斷此心,可質神明。矧玆銓職,與聞政注,素稱權要,尤何可晏然蹲居,以壞其所守也哉?且臣八耋偏母,痼疾沈滯,呻頓床席,寧日絶少,臣私情所迫,方寸自亂,雖欲陳力趨班,隨衆供仕,而亦有所不遑暇者,玆敢略控衷懇,仰瀆宸嚴。伏乞聖慈,亟命鐫削臣職,以便將護,仍治臣罪,以肅朝綱,不勝幸甚。答曰,相箚外,此批下答之日給之。
乙未八月初一日辰時,上御集慶堂。藥房入診入侍時,都提調金尙喆,提調具允鈺,副提調李宅鎭,假注書李星俊,記事官宋銓·尹履相,醫官吳道炯·鄭允德·徐命緯·柳光翼·丁志泰·康命徽·李敏德,以次進伏訖。尙喆曰,昨日勞動之餘,聖體,若何?上曰,一樣矣。尙喆曰,晩炎甚烈,而連日殿座,聖候益康,實爲慶忭矣。上曰,昨日三洞人皆勸湯,此誠時體,可怪矣。尙喆曰,此所謂天與人歸,而愚夫愚婦,皆知聖上之得力於建功,非時體矣。進湯劑,上進御。請診候,上許之。道炯等診候訖,退伏奏曰,脈候左右三部,度數調均,胃脈滑體,今差勝矣。上下詢道炯曰,當服一貼乎,當服二貼乎?道炯曰,若日進三貼,則益勝矣。上曰,昨日往敬奉閣時,以俯伏代拜禮矣。尙喆曰,殿下在靜攝之中,步履之艱澁,誠非異矣。藥房提調,持湯劑更爲入侍。出榻敎命書傳敎曰,於今誠太康,初意頓然莫諒,大舜盛時,百姓不親,五品不遜,況今予涼德乎?於高嶺附含堂,名曰六吾,於權石洲,加其二,於南壺谷,減其四,各曰六吾堂,親書以揭六吾,飮吾泉,食吾田,看吾書,安吾眠,守吾分,樂吾年。嗚呼,觀予觀予,今日能飮吾泉,能飮吾田,古書皆在古邸,能看吾書,於今晝夜一間房,能安吾眠。嗚呼,辛丑承儲,甲辰嗣服,其能守吾分守吾分,嗚呼,辛丑·甲辰後,第五件,若夢焉。嗚呼,今日世道,若何,今日人心,若何,今日國勢,若何,今日士習,若何,今日民心,若何?若是苟且,其果曰樂吾年,八十二歲,誠千千萬萬料表。嗚呼,庚子前,三次參內外宴,嗚呼,丁丑前,幾次爲東朝稱觴,豈特仲由負米之歎?今雖欲爲,焉可得也?凝懷亘中,於殿於堂,幾次受宴,甚至於慶運卽阼堂,況近日莫云爵予,則勝於宴,而三日之內,太康太康,豐亨豐亨,彼蒼臨照,予堪食乎?自此以後,心不能耐,欲籲高高,欲訴漠漠,予懷勝言?今日欲臨闕門,召國中士庶,洞諭心腹,欲聽所懷,此亦事與心違,聞咨文,其亦知今日入侍,有此敎。聞雲觀報,今日卽日蝕,昔年見此,大抵日食朔,月食望故也。嗚呼,八十二聞此,心欲隕膽欲墜,追憶昔年,予懷一倍。嗚呼,今日禮曹草記,莫有擇日之敎,且下待下敎命,一倍中加萬倍初意,此頃年救食也。趙宗鉉祖謂予曰,此見三代故事云矣。嗚呼,八十二,何泛過此日?崇政殿庭,此無拜禮,亦何杳然?令雲觀知悉,曾有三次正時,雲觀提調以奏事,已書下,今亦以此以奏。嗚呼,近日太康,今日此擧,何若宴時處容舞?示予暮年自勉之意,外方雖未能及,各司令該堂一體救食。出傳敎上曰,勸建功,時體矣。命持入親臨救食日記。賤臣承命出來,持入壬戌救食日記。尙喆奉進湯劑,上進御。上曰,豐亨豐亨,太康太康矣。尙喆曰,不然矣。上曰,予俯伏殿庭,以贖前日之太康,可乎?尙喆曰,聖上一心對越,何關殿座與否乎?且當方午,尤不當臨殿矣。上曰,君臣以淺涘服,殿座闕庭,似有所忌矣。尙喆等奏曰,下敎誠然矣。尙喆曰,臣等前日待罪方伯矣,雖道臣或有會守令設宴之事,近日所進之饌,何可以宴稱之乎?上曰,道臣爲宴時,設大風流乎?對曰,然矣。允鈺請還寢殿座下敎。上問,何年有日食乎?宅鎭讀奏壬戌救食日記。上曰,救食時,爲淺涘服乎?對曰,然矣。命書傳敎曰,今者此敎,效用處容,欲勉大康之意。大臣·重臣,若是强請,以予氣,雖無拜禮,三時誠難,雖强從寢命,豈敢便臥?午正後,當詣資政殿南月廊,坐待復圓,政院知悉。出傳敎命宅鎭讀奏日食單子,宅鎭讀奏諸公事訖。命書傳敎曰,今聞江留狀聞,諸處稅船,一何添載?令本道査聞。命書傳敎曰,今聞江原道臣狀聞,而勢若是夥然,予用悶焉。漂人家處,令本官另加顧助事,下諭。竝出傳敎宅鎭讀奏咨文訖。仍命退,諸臣以次退出。
乙未八月初一日申時,上御集慶堂。藥房入診入侍時,都提調金尙喆,提調具允鈺,副提調李宅鎭,假注書李星俊,記事官宋銓·尹履相,醫官吳道炯等,以次進伏訖。尙喆曰,連日勞動之餘,聖體,若何?上曰,一樣矣。尙喆曰,臣等盛水見之,果非食心矣。今日雖異親臨,聖敎之下,政府·樞府諸大臣,皆詣本府救食云矣。進湯劑,上進御。上曰,今日日食,齋日乎?對曰,然矣。上曰,何物食之乎?尙喆曰,此是陰陽相薄而然,今日觀於水中,其色頗黑,似是陰之氣矣。尙喆曰,明日湯劑,當依例煎入乎?上許之。上曰,今日進幾貼乎?宅鎭曰,三貼矣,坐直承旨來詣矣。上命入侍。內局先退,諸臣以次退出。
乙未八月初一日申時,上御集慶堂。坐直承旨與儒臣,持問答同爲入侍時,右承旨崔台衡,副校理徐有慶,副修撰李商健,假注書鄭,記事官宋銓·尹履相,以次進伏訖。上命儒臣上番讀問答,有慶讀訖。上曰,誰也?台衡對曰,副校理徐有慶也。下番儒臣及承史,以次遍讀訖。上命退去,承史以次退出。
上在慶熙宮。停常參·經筵。
藥房都提調金尙喆,提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂處,敢來問安,竝此仰稟。答曰,知道。懷千萬,氣何諭?心在舊邸,待敎入侍。
中宮殿·惠嬪宮,藥房口傳問安。答曰,知道。
李宅鎭啓曰,左副承旨李邦榮,不爲仕進,卽爲牌招,何如?傳曰,允。
傳于崔台衡曰,內局入侍。
李宅鎭,以吏曹言啓曰,本曹郞廳只是四員,而正郞一員未差,佐郞吳大益·金履厚在外未肅拜,正郞宋樂差祭,無省記郞廳,正郞一員未差之代,口傳備擬以入,而待下批仍卽出肅,使之入直,何如?傳曰,允。
趙昌逵啓曰,假注書鄭,身病猝重,勢難察任,今姑改差,何如?傳曰,允。
假注書望,以尹翊東爲假注書。
李宅鎭啓曰,藥房三提調,來詣閤外求對矣。
藥房口傳啓曰,朝者筵中,旣伏承待下敎入侍之命,而日勢已暮,更鼓將動,詣閤求對,召命尙靳,當此加意調護之時,湯劑之只進一貼,豈不萬萬憂悶乎?衷情所迫,敢此仰籲。伏乞亟許召接,千萬顒祝,惶恐,敢啓。
傳于韓鼎裕曰,內局入侍。
傳于鄭日謙曰,騎馬三匹立之,宣傳官一員待令。
吏曹口傳政事,以柳匡天爲吏曹正郞。
鄭日謙,以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
乙未八月初二日辰時,上御集慶堂。藥房入診入侍時,都提調金尙喆,提調具允鈺,副提調李宅鎭,假注書李星俊,記事官宋銓·尹履相,醫官吳道炯·鄭允德·徐命緯·柳光翼·丁志泰·康命徽·李敏德,以次進伏訖。尙喆曰,夜間聖體,若何?上曰,一樣矣。奉進湯劑,上進御。上曰,今日釋菜日乎?對曰,然矣。請診候,上許之。道炯等診候訖,退伏奏曰,脈候左右三部度數調均,胃脈滑體,一樣差勝矣。上命禮房承旨持社稷釋菜祭報府入侍。賤臣星俊,承命出來,與禮房崔台衡入侍。宅鎭曰,左副承旨有故,不得仕進矣。命書傳敎曰,左副承旨李邦榮許遞,其代,新通政李勉修除授,牌招察任,房順房。出傳敎宅鎭曰,禮房承旨入來矣。命禮房承旨讀奏祭報府。台衡讀奏釋菜社稷祭報府訖。命先退。尙喆曰,第二貼,當待下敎乎?上曰,厭矣。尙喆曰,當此換節之時,固宜加進湯劑矣。上曰,稅船盡來乎?允鈺曰,幾盡來泊矣。上曰,一船載二千石乎?允鈺曰,此是法外,不然矣。宅鎭讀奏諸道狀啓訖。宣傳官一員入侍事,下敎。出榻敎賤臣承命出來,與宣傳官金魯正入侍。上命宣傳官,出往三江,稅船入來與否知入,監色使之待令。仍命退,諸臣以次退出。
乙未八月初二日酉時,上御集慶堂。藥房入診入侍時,都提調金尙喆,提調具允鈺,副提調李宅鎭,假注書李星俊,記事官宋銓·尹履相,醫官吳道炯等,以次進伏訖。尙喆奉進湯劑,上進御。尙喆曰,三貼之進御,固不當已矣,而尙靳兪音,進御三貼,伏望矣。上曰,勸三貼乎?藥房提調,持湯劑更爲入侍。出榻敎上曰,三洞民皆勸湯劑,怪矣。尙喆曰,民情同然,不但三洞矣。上曰,時體矣。對曰,非也。東郊奉審禮郞入侍事,下敎。出榻敎賤臣承命出來,與禮郞金奎祥入侍。奎祥奏曰,各位陵寢,俱爲平安,木根竝無頉矣。命今日擊申聞鼓人,知名以入。賤臣承命出來,詳探以入。宅鎭曰,今日初無擊鼓人云矣。命持入前乙未八月日記。賤臣承命出來,奉入日記,宅鎭讀奏初一日日記。命更奏二日日記。宅鎭讀奏。上曰,日記中有狀聞乎?對曰,無矣。命更奏初三日座次。宅鎭讀奏訖。上曰,鹿茸加入,寢睡似勝矣。尙喆曰,然矣。上曰,盡勸三貼,非時體乎?對曰,出於秉彝,非時體矣。尙喆曰,臣見耆社諸堂,顔色凋敗,而玉色尙多韶華,豈非臣氏之慶忭乎?上曰,比耆老果勝乎?對曰,果然矣。上曰,未能拜禮,甚悶矣。尙喆曰,殿下在靜攝之中,步履之不便,固非異矣。進湯劑,上進御,命道炯診候。道炯診候訖,退伏奏曰,脈候左右三部,度數調均,胃脈候滑體,一樣差勝矣。上命知入太祖大王誕降之年月日及誕降之地名,賤臣承命出來,奉入璿源譜略,宅鎭奉讀以奏。命更奏寧陵誕降之年月及誕降之地名。宅鎭奉讀以奏。上曰,慶幸在何處乎?宅鎭曰,未及詳知矣。命書傳敎曰,古人云,人非堯舜,每事焉得盡善?況當局者迷,其勢固然。元輔已久,今番只自若此,予用悵焉。前領相申晦敍用,開門後,大臣置處政事,其令開政。出傳敎仍命退,諸臣以次退出。
上在慶熙宮。停常參·經筵。
藥房都提調金尙喆,提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。連飮三貼,氣則益苶,加以精神索漠,此果建功功乎?誠悶誠悶,旣入侍,氣何諭?
中宮殿·惠嬪宮,藥房口傳問安。答曰,知道。
趙昌逵啓曰,右承旨崔台衡,今日不爲仕進,卽爲牌招,何如?傳曰,允。
傳于韓鼎裕曰,內局入侍。
韓鼎裕啓曰,卽者吏曹郞廳來言,今日爲政事,命下,而判書朴相德,參判李徽之,參議趙㻐,俱以病不來,不得開政云,判書·參判·參議,竝卽牌招,何如?傳曰,允。
又啓曰,吏曹判書朴相德,參判李徽之,參議趙㻐牌招不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,更卽牌招開政,何如?傳曰,允。
傳于崔台衡曰,內局入侍。
傳于韓鼎裕曰,內局入侍時,金孝大同爲入侍。
傳于趙昌逵曰,戶房承旨詣崇賢門。
又傳于曰,五部官員待令。
又傳于曰,君命視若尋常,京兆入直官員,西部最近,而今始來待,前排入之,拿入。
以備忘記,傳于趙昌逵曰,海東朝鮮,人何幾萬?其君夙夜悶歎,其民視若尋常,曰有君曰有臣,若有慷慨者,予當親見,皆令知悉。
以承傳色口傳下敎曰,五部官員·京兆官員,近前招入,詳傳此下敎,溺於時體,若無應旨之人。當詣舊邸,知有應旨之人,然後當入,皆問之。
傳于趙昌逵曰,萬古小人,莫重下敎誤傳,崔鳳佐拿入。
又傳于曰,崔鳳佐拿出於興化門外,待應旨人入來,然後立仕。
又傳于曰,崔鳳佐下敎,安徐。
傳于鄭日謙曰,右副承旨入侍。
鄭日謙,以吏批言啓曰,前領議政申晦敍用事,命下矣。當爲置處,而本曹無相當窠,依例送西之意,敢啓。傳曰,知道。
又以兵批言啓曰,前領議政申晦敍用送西事,命下矣。當爲置處,而領中樞一窠,判中樞二窠,他大臣今方見帶,依例從座目,加設判中樞,下批之意,敢啓。傳曰,知道。
韓鼎裕,以吏曹言啓曰,新除授內資寺主簿朱命一,除授後過限未肅拜,依例改差,何如?傳曰,允。
崔台衡,以吏批言啓曰,本曹佐郞吳大益呈狀內,身病甚重,勢難察任云,今姑改差,何如?傳曰,允。
有政。判書朴相德牌不進,參判李徽之進,參議趙㻐傳旨未下,右承旨崔台衡進。吏批啓曰,判書朴相德牌招不進,參議趙㻐傳旨未下,小臣獨政未安,何以爲之?敢稟。傳曰,仍爲之。以金致九爲獻納,金峙默爲校理,韓光近爲修撰,李渭爲司䆃僉正,韓大裕爲西部都事,李昌會爲內資主簿,陳盛漢爲軍器主簿,徐有隣爲同義禁,舍人單鄭一祥,仁陽君李景祜,知敦寧李廷喆以上輔國,副司直趙榮進·洪啓遠·安以上崇政,耆社堂上加資事承傳,副護軍金弘得·李錫祥·申光岳·池友翼·沈廷觀·李德一·權誾·尹東斗·金相良·李泰基·韓世增·金瑞一·辛敦復·蔡命千·朴趾行·金致翕·宋龜明·李敍五以上,年八十加資。
兵批,判書金鍾正病,參判安兼濟病,參議宋鍈入直進,參知金漢老服制,左副承旨鄭日謙進。判府事單申晦,副司直朴相甲·金致讓·李邦榮·洪相纘·李奎緯·辛應三·李頤祥,副司果李泰永。
韓鼎裕,以弘文館言啓曰,新除授修撰韓光近,時在忠淸道洪州地,經筵入番事緊,請斯速乘馹上來事,下諭。傳曰,依啓。
又以義禁府言啓曰,椒島前僉使林盛蕃·金重玉·李命圭·羅星七·金壽海·李普沃·崔尙佑等,令該府處之事,傳旨,啓下矣。林盛蕃·金重玉·羅星七·金壽海·李普沃·崔尙佑等,卽爲拿囚,李命圭,時在全羅道高山地云,依例發遣府書吏,拿來,何如?傳曰,允。
黃海水使具以兼狀啓,荒唐船不善檢飭事,惶恐待罪事。傳于韓鼎裕曰,勿待罪事,回諭。
鄭日謙,以御營廳·一二所巡廳·左右捕盜廳言啓曰,去夜犯夜人,無所捉,敢啓。傳曰,知道。
大司憲李溎,大司諫李世孝,執義柳義養,司諫李東泰,掌令慶再觀·呂龜周,正言金翊休啓曰,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上答曰,已諭,勿煩。
執義柳義養,掌令慶再觀啓曰,請固城縣充軍罪人咸道亨,依本律處斷。措辭見上答曰,勿煩。又啓曰,請還寢罪人梁成卜減一律島配之命。措辭見上答曰,勿煩。又啓曰,請黑山島充軍罪人黃宅仁,依律處斷。措辭見上答曰,勿煩。
大司諫李世孝,司諫李東泰啓曰,固城縣充軍罪人咸道亨,依本律處斷。措辭見上答曰,勿煩。又啓曰,請黑山島充軍罪人黃宅仁,依律處斷。措辭見上答曰,勿煩。
乙未八月初三日辰時,上御集慶堂。藥房入診,漢城判尹同爲入侍時,都提調金尙喆,提調具允鈺,副提調李宅鎭,判尹金孝大,假注書李星俊,記事官宋銓·尹履相,醫官吳道炯·鄭允德·徐命緯·柳光翼·卞志泰·康命徽,以次進伏訖。尙喆曰,夜間聖體,若何?上曰,一樣矣。上曰,龍岡儒上來云,胡爲而來,其令知入。賤臣承命出來,詳問以入。宅鎭奏曰,以其祖先伸冤事,來待云矣。上曰,胃氣受之,故能飮湯劑乎?尙喆曰,自黃帝以後,歷數神丹,未有若此劑之連進奏效,殆若自天而降矣。上曰,人皆以爲靈丹乎?對曰,然矣。奉進湯劑,上進御。尙喆請診候,上許之。道炯等診候訖,退伏奏曰,脈候左右三部,度數調均,胃脈候滑體,一樣差勝矣。命判尹入侍。尙喆曰,若無滯候,則兼進九劑,尤好矣。藥房提調,持湯劑更爲入侍。出榻敎上曰,善睡果好乎?尙喆曰,誠然矣。上曰,趙正萬有文集乎?孝大曰,未及刊出矣。尙喆曰,今日內局批答,未及書下矣。命宅鎭書批答。上曰,嶺南道伯,比關西伯孰勝?尙喆曰,兩伯俱稱雄蕃,而關西尤好矣。奉進湯劑,上進御。尙喆曰,夕湯劑,當待下敎乎?上許之。允鈺曰,有稅船添載,査啓下敎,而海南船,只載千石云矣。上曰,千石則輕乎?對曰,然矣。仍命退,諸臣以次退出。
乙未八月初三日未時,上御集慶堂。藥房入診入侍時,都提調具允鈺,副提調李宅鎭,假注書李星俊,記事官宋銓·尹履相,醫官吳道炯等,以次進伏訖。尙喆曰,臣等旣承入侍之命,故先爲入侍,而湯劑則趁時煎進,故未及持入,而提調方煎入矣。上曰,申光緝誰之壻乎?宅鎭曰,朴相德之妹夫矣。尙喆奉進湯劑,上進御。請診候。上曰,置之。部官率來儒生入侍事,下敎。出榻敎賤臣承命出來,與儒生韓鍾奎·李宅奎·朴世紀·孔㐕·李坰·沈鳳觀·李鎭岳·愼復興·李鎭章·尹敬中,偕入進伏。上下詢湯劑之進御與否,鍾奎等皆以進三貼仰對,而鎭岳奏曰,湯劑固不當一日停進,而或有甚難進御之時,則以瓊玉膏間進,甚好矣。宅鎭曰,雖三尺童子,皆知建功之當進,況以儒爲名者,寧不知湯劑之加進乎?尙喆曰,俄者所奏瓊玉膏,異於湯劑,無時進御,似好矣。上下詢道炯曰,瓊玉膏,果何如?道炯曰,曾有加減材料,作膏進御矣。上曰,諸儒不爲立異,可怪,誠時體矣。尙喆曰,誠非時體矣。上曰,安載圭超二資乎?尙喆曰,以進御二貼仰奏,而超二資賞百金矣。上曰,欲不問而甚鬱鬱,故問之矣。無勸停者,可慨矣。尙喆曰,寢睡愈勝,且無煩渴之候,湯劑豈可暫停乎?上曰,燥則無睡乎?尙喆曰,金相福每以無睡爲憂矣。上曰,領府事果以無睡爲憂乎?尙喆曰,如見臣等,則以無睡爲病云矣。上曰,予之善睡,其果建功之效乎?對曰,誠然矣。命儒生先退。尙喆曰,瓊玉膏進御之請,誠好矣。加減藥料,使之適宜於聖候,且令味好,以爲進御,似好矣。明日湯劑,當依例煎入乎?上許之,仍命退,諸臣以次退出。
乙未八月初三日申時,上御集慶堂。坐直承旨入侍時,右副承旨韓鼎裕,假注書尹翊東,記事官宋銓·尹履相,以次進伏訖。上曰,承旨誰也?鼎裕起伏對曰,右副承旨臣韓鼎裕也。上命鼎裕書傳敎曰,鰲興只有二子,而此人嘉禮時,總角見縗麻在身,聞此報,予庸憶昔愴心,柩材一部·木布各六疋·米太各三石,輸送于前令金麟柱家。上命退去,諸臣以次退出。
上在慶熙宮。停常參·經筵。
藥房都提調金尙喆,提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予氣雖益苶,從容惟一獻意,當可用。將下敎,待敎入侍。
中宮殿·惠嬪宮,藥房口傳問安。答曰,知道。
光明殿殿座罷後,政院·玉堂·藥房口傳問安。答曰,知道。
鄭日謙,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
傳于鄭日謙曰,次對,今日爲之。
鄭日謙啓曰,今日次對,兩司長官,當爲進參,大司憲李溎,卽爲牌招,以爲入侍之地,何如?傳曰,允。
傳于鄭日謙曰,內局入侍,次對同爲入侍。
傳于李宅鎭曰,江界府使·內局,同爲入侍。
鄭日謙啓曰,大臣·備局堂上,依下敎來待矣。
以吏曹參議趙㻐牌不進罷職傳旨,傳于李宅鎭曰,推考傳旨捧入。
李宅鎭啓曰,右副承旨韓鼎裕,纔已出去,卽爲牌招,何如?傳曰,允。
傳于鄭日謙曰,順化坊老人,待令于闕外,當詣廚院,歷摠府,自光明殿入,承旨詣閤。
備忘記,今日追慕萬倍,慈殿古侍人,今存者多,米十石·紬十五疋·木綿三十疋,內入。
以承傳色口傳下敎曰,禮郞摘奸以來云,各陵奉審與否,木根有無,知入。
韓鼎裕啓曰,卽者修撰李商建,以其親病陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
韓鼎裕,以弘文館言啓曰,本館下番闕直,事甚未安,校理鄭景仁·金峙默,副校理洪樂任,竝卽牌招,以爲推移姑降入直,何如?傳曰,允。
咸鏡監司韓光會狀啓,以七月令薦新生鰱魚,節序差早,限內不得封進,惶恐待罪事,傳于韓鼎裕曰,勿待罪事,回諭。
鄭日謙,以兵曹言啓曰,忠翊將李宗胤,身病猝重,勢難供職,呈狀迄遞,今姑改差,何如?傳曰,允。
傳于韓鼎裕曰,禮曹郞廳,使之退去。
鄭日謙,以訓鍊都監·一二所巡廳·左右捕盜廳言啓曰,去夜無犯夜人被捉之意,敢啓。傳曰,知道。
右副承旨韓鼎裕疏曰,伏以臣魯材下品,百不猶人,徒以臣父之稚子,過蒙聖主之眷顧,立朝數年之間,遍歷華顯,居常憂恐,若隕淵谷。迺者瀛館臨講之擧,實是曠代一有之禮,而臣跡忝館僚,身登法筵,威顔咫尺,玉音親聆,榮光所被,同朝艶歎,畢竟橫賞,居然躐躋於下大夫之列。臣於是,感聖恩之偏隆,懼過福之爲災,父子銜頌之餘,只有夙宵之懍惕。仍念臣之叨冒見職,亦已數日,而始出特除,未奉官誥,乃於今日下批之後,始覺春秋之又屬兼銜。臣向忝玉署,亦嘗例帶春秋,而以臣父之方領館事,援例蒙遞,則今處義,寧容異同?玆陳短章,仰瀆崇嚴。伏乞亟令該曹,照例遞改,以存公格焉。臣無任屛營祈之至,謹昧死以聞。答曰,省疏具悉。此與玉堂領事同焉,兼春秋銜,令該曹減下。
持平嚴思晩疏曰,伏以邦處無疆,寶籙益綿,臨館聽講,盛事曠絶,進爵呼嵩,群情歡聳,遙瞻象魏,竊不勝蹈忭之忱。臣於前月二十六日,伏奉承政院有旨,以臣爲司憲府持平,使之斯速乘馹上來。臣本庸愚鈍劣,百不猶人,徒藉先蔭,濫厠從班,居常愧懼,若隕淵谷,端笏立陛,風裁自持,固非庸陋之所可擬,而隨行就列,獲近耿光,實是疏賤之所大榮。聞命之下,宜卽竭蹶趨承,而臣之偏母,素抱非常之疾,又當望八之年,羸毁澟綴,寧日恒少,適當秋夏之交,所患伏暑之症,乘時闖發,上吐下瀉,頭重身烘,委頓床席,轉側須人,臣方左右扶將,有不忍暫時離捨,玆不得不疾聲呼籲於孝理之下。伏乞天地父母,俯賜矜諒,亟許鐫改,俾得安意救護,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
修撰李商建疏曰,伏以玉候康復,盛儀連擧,臣民慶忭,曷有其極?第臣於直中,得接家信,則臣之八耋老父,自去夜猝患足部毒腫,多般治療,終無分效,今則毒氣漸肆,寒熱交作,半日之間,神氣澟綴云,臣得聞此報,心神飛越,纔退陪班,徑出禁門。伏乞天地父母,諒臣情勢,亟遞臣職名,以便救護,仍治臣擅離之罪,以肅朝綱,不勝幸甚。臣無任屛營祈懇之至,謹昧死以聞。踏啓字
乙未八月初四日卯時,上御集慶堂。藥房入診,江界府使同爲入侍時,都提調金尙喆,提調具允鈺,副提調李宅鎭,江界府使申益彬,假注書李星俊,記事官宋銓·尹履相,醫官吳道炯·鄭允德·徐命緯·柳光翼·丁志泰·康命徽·李敏德,以次進伏訖。尙喆曰,夜間聖體,若何?上曰,一樣矣。尙喆曰,中宮殿進御湯劑,下詢醫官,煎進,好矣。上下詢道炯,道炯奏曰,蔘香散今姑停止,參橘茶煎入,誠好矣。中宮殿進御二錢重蔘橘茶煎入事,下敎。出榻敎尙喆曰,昨日旣承瓊玉膏製進之敎,下詢醫官,本方中加減作膏,好矣。進湯劑。允鈺曰,今朝日候稍冷,溫進,好矣。上曰,昨勸瓊玉膏儒生在何?宅鎭曰,在京云矣。上曰,昨日得一儒矣。尙喆曰,諸儒中有好議論者,臣等之心亦幸矣。上進御,請診候,上許之。道炯等診候訖,退伏奏曰,脈候左右三部,度數調均,胃脈候滑體,一樣差勝矣。上曰,飮建功,甚支離矣。尙喆曰,間以輕淸之味,進御,好矣。道炯曰,和干汁則味好,茯苓本方中加入,縮砂·香附子入之,則行氣矣。上曰,人蔘當入幾許乎?道炯曰,一劑入二十四兩矣。尙喆曰,全劑製入乎?上許之。上曰,其儒年幾何?對曰,年少而頗有知識矣。瓊玉膏,加香附子·縮砂·生干一劑製入事,下敎。出榻敎尙喆曰,將行次對,第二貼當待下敎乎?上許之。宅鎭曰,江界府使入來。命入侍。上曰,其名誰也?宅鎭曰,申益彬矣。上曰,年幾何?益彬曰,三十六矣。宅鎭曰,宣諭乎?上許之,宅鎭奉讀諭書訖。命益彬先退,命次對大臣入侍。賤臣承命出來,與領議政韓翼謩,左議政洪麟漢入侍,翼謩等進前問候。命書傳敎曰,超資賞金已爲,況用其言乎?瓊玉膏獻議儒生,令銓曹調用。命書傳敎曰,右副承旨踏下,代前承旨朴相甲爲承旨,牌招察任,房順房。竝出傳敎宅鎭讀奏諸公事訖,藥房提調持湯劑,更爲入侍。宣傳官一員入侍事,下敎。竝出榻敎宣傳官金魯正入侍。命書傳敎曰,初朞已過,聞此予用愴甚,元景淳子前平康縣令,令銓曹待窠調用,以慰府夫人靈。出傳敎上曰,稅船入來敎爻,監色待令與否,宣傳官知入。宅鎭讀奏諸道狀啓訖,奏曰,次對諸宰,方來詣矣。命入侍。內局先退。
乙未八月初四日辰時,上御集慶堂。藥房入診入侍時,都提調金尙喆,提調具允鈺,副提調李宅鎭,假注書李星俊,記事官宋銓·尹履相,醫官吳道炯等,以次進伏訖。尙喆奉進湯劑。上曰,勸進三貼乎?允鈺曰,當此之時,固宜加進三貼矣。上曰,藿羹和粥而飮,甚便好矣。尙喆曰,果然矣。上進御。尙喆曰,夕湯劑,更待下敎乎?上許之。麟漢曰,俄聞知申所奏,韓鼎裕非爲本職之請遞,欲遞春秋兼銜,而誤以踏下書下,故敢達矣。命書傳敎曰,凡章奏,先問護與調理,問韓鼎裕章,何者護云,故踏下,領相入侍,其涉訝之,果非也。此若玉堂時,而中官矇然,當該中官越俸十等,此非踏下者,書批下焉。出傳敎宅鎭曰,承旨傳敎勿施乎?承旨除授傳敎勿施事,下敎。出榻敎尙喆曰,瓊玉膏,當於何處作膏乎?上曰,下闕爲之,可也。仍命退,諸臣以次退出。
乙未八月初四日辰時,上御集慶堂。大臣·備局堂上引見入侍時,領議政韓翼謩,左議政洪麟漢,仁陽君李景祜,行司直具善復,行司直李章吾,禮曹判書尹東暹,右參贊鄭存謙,兵曹判書金鍾正,行副司直李潤成,行副司直尹泰淵,同知中樞府事金華鎭,行副司直權噵,大司諫李世孝,執義柳義養,掌令慶再觀·呂龜周,正言金翊休,修撰李商建,左副承旨鄭日謙,假注書尹翊東,事變假注書權坰,記事官宋銓·尹履相,以次進伏訖。翼謩·麟漢進前,翼謩曰,聖體,何如?上曰,一樣矣。中宮殿氣候,何如?上曰,一樣矣。王世孫氣候,何如?上曰,一樣矣。翼謩曰,此全羅監司徐浩修狀啓也。道內紅疹熾盛,二十餘歲丁壯之類,擧皆方痛,水操師期,定在八月十七日,以此方痛之軍,數百里駕海,許多折傷,理所必至,特許停止事,爲請矣。陸操師期,雖似稍遠,卽今方熾之病,難保其閭之寢息,詰戎事重,雖不可輕易停寢,事勢如此,在所矜念,竝與今秋陸操而許令停止,何如?敢稟。上曰,依爲之。出擧條翼謩曰,北道狀啓,姑不上來,紅疹京外大熾,北關亦然,荷戈赴操,何責於方病之人?他道擧蒙矜恤之聖恩,敢此仰達。上曰,此時何爲?停操,可也。出擧條翼謩曰,備局有司堂上,方有闕矣,前大司成李瀰,刑曹參判尹養厚,備堂還差,竝令仍察有司之任,何如?上曰,依爲之。翼謩曰,追聞李瀰,方在罷職中,而臣矇然請差,不勝惶悚矣。上曰,敍用,可也。翼謩曰,徐命善諸人之以銓官被罪者,爲日已久,而亦未收敍矣。上曰,一體給牒敍用。豈可事同飭異?其時銓官,一體給牒敍用。出擧條前大司成李瀰敍用事。出榻敎前大司成李瀰,備堂還差,兼察有司之任,刑曹參判尹養厚,亦爲還差備堂,仍察有司之任事。出榻敎翼謩曰,日食已過,禮部回啓,依例撰出,正書安寶後,定禁軍給馬下送灣府,使之傳于鳳城將處,以爲傳送北京之地,何如?上曰,依爲之。出擧條翼謩曰,備局堂上徐命膺·金相翊,近日次對,連不進參,事體未安,從重推考,申飭行公,何如?上曰,依爲之。出擧條翼謩曰,海南前縣監李堉,昨年正月到任,猝當賑濟,穀物之以公用先下,旣登繡啓,而舊逋二百餘石之未及準捧,固其勢也。新官旣當捧糴磨勘,而新官處分時,以穀數比他邑最少,特敎自放,則舊官旣經重勘,宜有參酌疎釋之道矣。上曰,一體分揀,特放,可也。出擧條翼謩曰,向來雪峰君杺,以齋日陳疏被罪,而事實有不然者。且李命俊以騎堂,與摠管銀溪君,同日被罪,而銀溪則先被敍命,命俊獨漏,亦宜有一體收敍之典,竝此仰稟。上曰,一體敍用,可也。出擧條景祜曰,以守禦廳事,惶恐,敢達矣。山城停操後,例爲發遣中軍以下,巡點各邑,卽是事例,故狀請蒙允,而今當諸道停操之日,凡係擾民之政,似有停止之道,下詢大臣處之,何如?上曰,大臣之意,何如?翼謩曰,當此疾疫熾行之時,自上矜念軍民之弊,特命停操。巡檢雖是停操後例行之事,亦係擾民之政,一體停寢,似宜矣。麟漢曰,山城停操後,中軍之替行巡檢,雖是前例,當此疹憂熾盛之時,自下特軫軍民之德意,恐無異同於他道矣。上曰,一體停止,可也。出擧條東暹曰,頃因關西水災,有關西封進之物,限今年停捧之命,而今番陳賀方物,則禮關未到之前,已爲封進矣。旣已上來,仍爲捧入,何如?上曰,依爲之。鍾正曰,今番老人推恩後,大臣以家世可合知事者,令該曹單付之意,陳達蒙允,而年前以知事事,有堂下實職人外,一切坊塞之下敎矣,今番則何以擧行乎?大臣今方入侍,下詢而處之,何如?翼謩曰,日者有年八十一竝加資之命,實出於曠蕩之聖恩。家世凡百,間或有宜,作知事者,拘於政格而不得爲,故臣果有此仰達矣。上曰,依下敎擧行,可也。鍾正曰,然則只以曾經堂下實職人擧行乎?上曰,依爲之。出擧條翼謩曰,金吾囚推人,曾有過一朔後勘律之下敎矣。或有計日之議,爲禁堂者,眩於擧行,此乃一時飭敎,似不可仍以爲例,敢稟。上曰,依例擧行,可也。出擧條翼謩曰,冬至正使洪樂性,以其身恙,必欲辭免。使行凡事,一不照管,行期轉近而事多窘迫,合有變通之道,敢達。上曰,正使許遞,可也。出擧條冬至正使許遞事。出榻敎世孝·義養·再觀·龜周·翊休曰,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上上曰,已諭,勿煩。世孝·翊休曰,請固城縣充軍罪人咸道亨,依本律處斷。措辭見上上曰,勿煩。世孝·翊休曰,請黑山島充軍罪人黃宅仁,依律處斷。措辭見上上曰,勿煩。義養·再觀·龜周曰,請固城縣充軍罪人咸道亨,依本律處斷。措辭見上上曰,勿煩。義養·再觀·龜周曰,請還寢罪人梁成卜減一律島配之命。措辭見上上曰,勿煩。義養·再觀·龜周曰,請黑山島充軍罪人黃宅仁,依律處斷。上曰,勿煩。義養所懷,今月朔日,日有食之,恐懼修省轉異爲祥之機,政在是矣。昔我世宗朝初年,有八月朔日食之異,恐懼修省,靡不用極,明曆象以盡欽若之政,修禮樂以盡文明之治,勸農桑而制民産,裕衣食之本,重臺閣而開言路,恢包容之量,頒三綱行實而興孝勸悌,輯歷代兵要而居安思危,聞細行必加隆褒,以盡擢用之方,遇小早必頒赦典,以解幽鬱之氣,果見轉異爲祥,民物熙皥,積屢十年,享太和昇平之樂,至今稱之爲東方堯舜。仁天示警之效,聖人修省之功,若是至矣。我殿下亦皆已一一行之者,而聖益聖之道,今尤宜體念。臣謂一政一令,必以聖祖之政令爲法,益盡修省之方,宜矣。上曰,引古事勉戒,深用欽歎,雖然,予果忽臺閣而臺臣含默乎?予常慨歎,不可不諭。今者事,其可所懷,而不若是者,恐或曠日,輒稱所懷,止於其日,予常慨然者。所奏事,曾聞綱目,其當食不食有賀者,於今豈特不食?欲臨未能,此予自歎者也。昔則喝導之聲若聞,衆皆自戒,此麪中藏銀,次知中官被彈,小民之於婚紬帳,爲之綴帳。臺臣初入臺廳,一日十啓,一人詣臺,萬人悚焉,於今逐日詣臺,謄傳古紙,聞開政,皆臥笑曰今可知也,一次飭敎若此,豈奉飭自勵之意乎?予則曰,雖無雲臺之報,日可飭也。左右中官必欲諂,則皆漫忽,若此而君能君國能國乎?若是下敎者,臺臣掩耳若不聞,無一人規正者,身爲亞臺,何法不彈,以歉然之意諭焉?義養曰,臣資質魯下,言辭拙訥,不合耳司之任,從前不敢以臺職自處。今春以後,再入憲府,感激恩數,輒皆出肅,而前後所陳,旣皆草草,本非大段之事,且詳實仰陳之道,以所懷奏達爲勝,故前後不以啓,而皆以所懷仰奏者此也。今承聖批,乃以謄傳故紙,誨責備至,又以輒稱所懷爲敎,臣惶愧悚蹙,益訟巽軟之罪,其何顔冒據於臺次乎?請命遞斥臣職。上曰,今之下敎,非謂亞臺其若此。古人云,訑訑之色,拒人千里。其若此,今予飭敎,豈不近於此乎?勿辭,亦勿退待。世孝·再觀·龜周·翊休曰,臣等言議巽軟,本不合於淸朝耳目之任,而卽伏聞憲臣批旨,以謄傳故紙,誨責嚴截,滿心惶愧,靡所容措。臣等忝叨見任,亦旣數月,而未嘗出一言論一事,以效一日之責,溺職之失,尤無所逃,其何可晏然仍冒於臺次乎?請命遞斥臣等之職。上曰,已諭執義之批,勿辭,亦勿退待。上命退去,諸臣以次退出。
乙未八月初四日未時,上詣廚院·摠府·光明殿。殿座入侍時,行都承旨李宅鎭,右承旨崔台衡,左副承旨鄭日謙,右副承旨韓鼎裕,假注書李星俊·尹翊東,記事官宋銓·尹履相,以次侍立。上具翼善冠·袞龍袍,乘輿出通陽門,詣廚院歷臨,司饔都提調入侍事。出榻敎都提調金尙喆進伏曰,一院之榮光,姑舍之,臣以提調入侍,不勝榮幸矣。上命入直郞廳入侍,賤臣承命召入,奉事姜載潤進伏。上曰,誰之後乎?載潤對曰,姜沆之後矣。尙喆曰,曾有漂海人姜沆後孫調用之命,故載潤依承傳除職,今爲本院奉事矣。上命宅鎭書傳敎曰,廚院入直姜載潤,見漂海錄,問其孫而特援者,今何入直,特爲陞六,院之隷,令該曹木綿賞給。其若有昔年舊吏孫,噫,一時賞典免賤,況此今聞,零替可知,特爲限五親免賤。上曰,故吏朴時蕃子孫有無,知入。上命入先生案。宅鎭曰,奉安於殿座後壁藏中矣。上曰,置之。上命宅鎭書御製三言一篇,命尙喆揭板本院,又命宅鎭書御製七言一句。上仍詣摠府殿座,上命持入先生案,使宅鎭讀之。宅鎭奏除拜日子訖,仍請還安。上曰,依爲之。宅鎭曰,戶曹判書具允鈺,以摠管入來矣。允鈺進伏曰,判尹金孝大,以順和坊民人領來事,待令闕下,聞歷臨方帶摠管,故仍入來矣。命判尹入侍事。出榻敎孝大進伏曰,廚院·摠府一體矣,特許進饌,伏望。允鈺曰,殿下旣受廚院之饌,摠府亦當爲之矣。上曰,太康豐亨,決不可爲之矣。孝大·允鈺齊聲曰,有何一毫太康乎?不至豐亨矣。上曰,依漢光武麥飯豆粥,明日麥飯炊進,可也。允鈺曰,麥飯當自內局炊進,而臣等區區之誠,決不可以麥飯代進矣。諸摠管仍合辭懇請,上不許。上命入直摠郞入侍,李烒·尹範世進伏。上曰,誰也?允鈺曰,烒,李遂良之孫,範世,尹慤之從孫矣。上命宅鎭書傳敎曰,今日入直摠管同入,摠管熟馬一疋賜給。郞廳一人誰?卽同盟人完春君李遂良孫,此人忠悃,今猶憶逢,今日豈常例?營將有窠,今日口傳備擬,無窠待窠,卽爲懸注調用。一郞廳兒馬一疋賜給,書賞問焉,卽故將尹慤從孫,此人熙政堂聞下敎垂涕,尙今思焉,其何例賞?準職承傳,府吏隷米布賞給,若有前吏孫,限五寸特爲免賤,以示予憶昔之意。上命宅鎭書御製三言一篇,命允鈺揭板本府,金思穆·趙學天·尹光心入侍事。出榻敎上仍詣光明殿殿座,尹光心·趙學天口傳付軍職事。出榻敎金孝大·金思穆·趙學天·尹光心進伏。上曰,予於此殿,南面而坐,益愴手澤口澤之猶存,予心,若何?順化坊老人,將欲賜酒,卿等亦以家人禮,各先進酌。仍命戶判持酒待令。孝大·思穆·學天·光心,以次進酌。特賜銀盃一部于孝大,命藏國舅家,仍御製一句,命進酌。諸人賡進。上命宅鎭書傳敎曰,今見入侍判尹父子·養正齋主人·前參奉尹光心,廐馬一匹,殿中親授。上命召入順化坊老人。上曰,予追憶養正齋,召見汝等,特賜酒一盃,飮而歸焉,又命各賜紬一疋,使之掛肩而出。老人等奏曰,臣等仰瞻進御湯劑而退矣。上笑許之。藥房提調,持湯劑入侍事。出榻敎上進御湯劑,老人等山呼拜舞而出。孝大·允鈺進伏,更請進饌。上曰,望日展謁還歸後,當受於舊邸矣。上命退去,諸臣以次退出。
上在慶熙宮。停常參·經筵。
藥房都提調金尙喆,提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。其將予心,可謂千萬。昨日先廚院次摠府,擧措雖若何,觀其製,亦追慕。雖然,其皆太康,其誠苶,氣何諭?入侍聽敎焉。
中宮殿·惠嬪宮,藥房口傳問安。答曰,知道。
延和門殿座罷後,政院·玉堂·藥房口傳問安。答曰,知道。
傳于李宅鎭曰,內局入侍,領左相同爲入侍。
傳于趙昌逵曰,領左相,內局入侍時,同爲入侍事,遣史官傳諭。
以校理鄭景仁·副校理洪樂任牌不進罷職傳旨,傳于崔台衡曰,只推。
傳于李宅鎭曰,承旨以時服,竝詣問。
崔台衡啓曰,卽者侍講院兼文學鄭民始,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
李宅鎭啓曰,藥房三提調,來詣閤外求對矣。
藥房口傳啓曰,臣等竟夕顒俟之中,尙未承入侍之命,誠不勝抑鬱之至。顧今湯劑之關係聖躬,固何如,而邇來五六日,連進三貼,必得接續之功,可奏調護之效,而當午勞動之餘,尤不宜停輟,玆敢詣閤齊籲。亟許召接,千萬懇祝,惶恐,敢啓。傳于李宅鎭曰,內局入侍。
鄭日謙,以漢城府言啓曰,尹晉修·徐廷益·孔碩贊·朴壽岡·尹斗相孫問啓事,命下矣。申飭五部,知委坊曲,而朴壽岡孫出身慶梓,尹斗相孫書員得華,爲先尋訪待令之意,敢啓。傳曰,知道。
鄭日謙,以漢城府言啓曰,依傳敎,申飭五部,尋訪四民別單書入之意,敢啓。傳曰,知道。
鄭日謙,以義禁府言啓曰,京畿廣州府德豐驛徒三年定配罪人李堉,特放承傳,啓下矣。卽爲放送事,分付該道道臣之意,敢啓。傳曰,知道。
鄭日謙,以兵曹言啓曰,今八月初四日新昌居幼學李一謙稱名人,自興化西挾門入來,鳴申聞鼓。依定式,下該曹推問,何如?傳曰,允。
平安監司蔡濟恭狀啓,寧遠郡民人漂沒,人物壓死,至於二十四名之多,極爲驚慘,漂失人還上停捧及壓死人恤典題給一款,竝令廟堂稟旨,分付事。傳于韓鼎裕曰,令本道恤典擧行。
鄭日謙,以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
大司憲李溎,大司諫李世孝,執義柳義養,司諫李東泰,掌令慶再觀·呂龜周,正言金翊休啓曰,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上答曰,已諭,勿煩。
執義柳義養,掌令呂龜周啓曰,請固城縣充軍罪人咸道亨,依本律處斷。措辭見上答曰,勿煩。又啓曰,請還寢罪人梁成卜減一律島配之命。措辭見上答曰,勿煩。又啓曰,請黑山島充軍罪人黃宅仁,依律處斷。措辭見上答曰,勿煩。
正言金翊休啓曰,請固城縣充軍罪人咸道亨,依本律處斷。措辭見上答曰,勿煩。又啓曰,請黑山島充軍罪人黃宅仁,依律處斷。措辭見上答曰,勿煩。
兼文學鄭民始疏曰,伏以臣於直中,卽接家信,臣之偏母,素患宿病,中暑添劇,症情非細,促臣歸視。臣自聞此報,方寸如灼,按住不得,忙陳短章,徑出禁扃。伏乞聖慈,俯垂諒察,亟遞臣職,以便救護,仍治臣罪,以肅朝綱,千萬幸甚。臣無任屛營祈懇之至,謹昧死以聞。踏啓字。
乙未八月初五日辰時,上御集慶堂。藥房入診,領左相同爲入侍時,都提調金尙喆,提調具允鈺,副提調李宅鎭,領議政韓翼謩,左議政洪麟漢,假注書李星俊,記事官宋銓·尹履相,醫官方泰輿·吳道炯·鄭允德·徐命緯·柳光翼·丁志泰·康命徽,以次進伏訖。尙喆曰,昨日勞動酬應之餘,聖體,若何?上曰,似有眩氣矣。翼謩等進前問候訖,尙喆奉進湯劑,上進御。請診候,上許之。泰輿等診候訖,退伏奏曰,脈候左右三部,度敎調均,胃脈滑體,一樣差勝矣。允鈺曰,昨日風氣不和,故有不平之候乎?上下詢道炯曰,健脾湯,何如?道炯曰,眩氣多用此劑,而藥力甚弱矣。前有進御健脾湯,而比建功力弱矣。上曰,補中益氣湯,何如?道炯曰,比建功力綿矣。上曰,脈候則好云,果好乎?道炯曰,脈候果好矣。允鈺曰,近日則聖候漸至差復,湯劑加意進御,好矣。尙喆曰,昨日歷臨廚院·摠府,此實千古帝主所罕有之事,孰不欽仰,而廚院故吏朴時蕃·孫藎輔爲名人,昔年御押文書,裹諸錦袱,寶藏以置云矣。命持入御押文書。賤臣承命出來,奉入御押文書。宅鎭讀奏御押文書訖,奏曰,此吏頗知人事之人矣。尙喆曰,王世孫似必欲奉覽矣。翼謩曰,昔日御押文書,臣等亦得奉翫,事非偶然矣。宅鎭曰,稅船監色,有待令之敎,尙今待令矣。上曰,戶房承旨入來乎?宅鎭曰,未及來詣矣。翼謩曰,昨日天臨摠府,實是曠世罕有之盛擧,摠府堂上有所仰請,而尙靳兪音,必多抑鬱之忱矣。宗親府諸堂上,至被解見任之敎,故昨聞臨御摠府,不勝向隅之歎云矣。上曰,宗親府,飢司也。上曰,勸湯,誠時體矣。尙喆曰,非時體也。藥房提調,持湯劑更爲入侍。出榻敎進湯劑,翼謩曰,於光明殿,受饌則誠好矣。上曰,光明殿必笑我矣。此闕中,光明殿最善作矣。尙喆曰,自上雖稱張大,實非張大矣。允鈺曰,旣受政·樞府進饌,則六曹亦必顒望矣。尙喆曰,俄承眩候下敎,湯劑溫進,好矣。上曰,瓊玉膏材料,擇取以用乎?尙喆曰,黃州生地黃尤好,故行關取來矣。上進御。尙喆曰,夕湯劑,當待下敎乎?上許之。翼謩曰,順義君·海溪君,有解見任之敎,故昨日殿座時,不敢入侍矣。命書傳敎曰,此非莫能定,故雖下敎,爲君若此解見任,豈體下之意乎?初命此,意蓋此也。前宗親府有司堂上海溪君·順義君,依前復職。命書傳敎曰,今日領相·左相同爲入侍,意蓋深矣。嗚呼,冥然到此,心切自忸以此故,昨宴今宴,鼓吹連聞,是亦太康,是亦豐亨,故頃日軍號,以康可豐可書下者,意此也。自此後,於耳若聞鼓吹聲,於眼若見進饌來,於宿於食,此心曷勝?嗚呼,近者莫能靜臥,於東於西,小輿紓懷,故此心卽長,先詣廚院。嗚呼,今予一心,追慕而已。追憶己丑兼廚院,戊戌受遞,怳若昨日,此追慕者一也。次詣摠府,此追憶壬辰二月兼帶者,此後八月,自內班院至此經過者,此亦節目間事,大廳先生案,記昔年書,此追慕之大者也。於予年來坐者此也,皆書記古事,廚院,令都提調書揭,摠府,令摠管·戶判書揭,而追憶丁卯誕降,特召判尹,問養正齋,果是,且於此殿,幾次奉觴,由興明門入此殿,以手澤口澤之意,不敢坐北,特坐於西,判尹父子前廣州尹子養正齋主人同一堂,此憶昔年也。兼召順和坊耆耉,月臺賜酒,嗚呼,予心,豈以此紓乎?摠府固請,非徒憶昔,非此,何以表微忱?以欲伸微忱,月臺親傳製祝,欲臨無塡祝事祗迎,此若劉先主·子龍都是膽。嗚呼,予心平生,滿腔追慕而已然也。以昨日擧,以餘懷今日敎,亦此也。其非偶然,其宜表意,追憶昔年,亦何伈伈?堂中亦有板焉,有意而然也。昨已許有一府,予一視而不欺人也。昔予初授宗親府時,下敎曰,宗親府,百司之首,其時日記在焉,特賜田畓典僕,尙今誦焉。嗚呼,宗親府,以今者擧措觀之,疲殘特甚,予則九五諸宗,凋殘若此,見問安廳內宗誰人宗簿,亦欲請此云,此誠可笑。爲宗正者,今誰憶,此何心受爵?奚特可笑?此亦嗚咽者也。雖然六曹在於五禮儀,今者生意,豈曰過乎?觀今五上司首者,莫敢生意,已載五禮儀處亦然,予豈忽乎?今許都摠府,依頃者政·樞府例,若耆社·政府主人·宗親府·六曹,若政·樞府,同日設饌,而予當坐東,向西受饌,此亦意在。嗚呼,予嗣服後,奉慈聖坐此陟降,雖監若昔而心喜,憶昔寧陵奉慈懿大妃殿進宴時,亦坐于此,予意深也。雖然,雖命此堂,昨諭判尹,嗚呼,十五日昌德伸禮回時,仍若展拜,初意舊邸欲爲,今下敎,十六日光明殿爲,而噫,十五日,事不若意。冷飮,何受於八處?進饌,只麪一器·餠一器·湯一器·實果一器,無過一器,賜饌,麪一器·肴一器·湯一器,無過三器。此十五日詣昌德後,當爲莫能,一器何爲?時原任入侍下敎,以此知悉。竝出傳敎上曰,太康矣。尙喆曰,非太康也。允鈺曰,饌品,固當臨時稟定矣。監色今方待令矣。宣傳官一員入侍事,下敎。出榻敎宣傳官入侍。命出往江上,更爲摘奸以來。命書傳敎曰,十六日果爲,世孫·時原任·該府有司堂上侍坐。出傳敎命朴藎輔入侍階下,下詢年紀。命書傳敎曰,昨日憶昔下敎,聞所陳,其涉異常,其誠可見,其孫朴藎輔,令銓曹,善地僉使調用。出傳敎仍命退,諸臣以次退出。
乙未八月初五日未時,上詣延和門。殿座入侍時,行都承旨李宅鎭,右承旨崔台衡,左副承旨鄭日謙,右副承旨韓鼎裕,假注書李星俊·尹翊東,記事官宋銓·尹履相,以次侍立。上具翼善冠·袞龍袍,乘輿出通陽門,詣延和門殿座。上命召入舒川·定山·洪州三邑稅船監色進前,使之各奏姓名後,上曰,汝等皆實監色乎?對曰,然矣。上曰,曾以實監色騎船,申飭,而今日召見,果有效矣。汝等免沙場,而此後若無實監色,則不但汝等難免沙場,汝倅當用重律,歸傳汝等之本官,另飭擧行,可也。上命宅鎭書傳敎曰,凡稅船實監色同騎,意非偶然,而近者百度解弛,莫知果然,故一欲爲此,或以假爲實監色,沙場用法守令,先禁錮營門,決杖於三處。雖幸免,以此何信?聞此擧,另加戒嚴,莫犯於此事,令政院下諭諸道。上命召鄕民七人進前,下問年事市直後,下敎曰,召見汝輩,須知九重·蔀屋不相阻也。上命宅鎭書傳敎曰,昔呂尙勸周文恤四民,周文聞此,不踰日而施惠。噫,民之無告者,卽四民也。今若是太康而莫知恤焉,豈爲君之意乎?申飭五部,尋訪以聞。上命召入闕內原役中貢人·尙衣院吏進前。上曰,領相頃奏,而先下二等貢物,汝等受之乎?對曰,受之矣。上曰,尙衣院舊吏朱壽蕃後孫,有之乎?對曰,不知矣。上命宅鎭書傳敎曰,漢帝故劍猶尋,況人乎?大抵此人有識者多,今以朴時蕃觀也,果然,旣見此,若此者,尹晉修·徐廷益·孔碩贊三處陪吏,其中尹·徐兩人,卽辛丑待令者,今其孫也。夜晝介朴壽岡,以內官員,頃戊戌,以彰義宮任,多月在其家,今有孫乎?問啓。噫,此猶問也,況昔年乎?尹斗相昔阿保內人族,着冠帶者,昨日見宋奎彬,憶此人,與此人同故也。今有其孫,亦問啓。上還內,諸臣以次退出。
乙未八月初五日酉時,上御集慶堂。藥房入診入侍時,都提調金尙喆,提調具允鈺,副提調李宅鎭,假注書李星俊,記事官宋銓·尹履相,醫官方泰輿等,以次進伏訖。尙喆奉進湯劑。上曰,已進三貼乎?尙喆曰,今此所進,爲第三貼矣。臣等今日,仰瞻玉色,臨門稍久,玉色愈勝矣,當此換節之時,尤宜加進湯劑矣。上進御。上曰,今日氣不和平,若加進四貼則好,而如此則日進五六貼,恐或易矣。尙喆曰,湯劑更爲進御乎?上許之。藥房提調,持湯劑更爲入侍。出榻敎上曰,嶺南則年事稍豐云矣。尙喆曰,兩南則年事無憂,湖西·京畿,頗不足矣。上曰,今則頗善寢睡,善睡果好乎?尙喆曰,氣血和調,則寢睡安穩,豈非欣幸乎?上曰,今日招見監色,此後監色,必加惕念矣。尙喆曰,誠然矣。命書傳敎曰,欲飭今日此擧而下問,捨水取陸云,何以然?問則京江船故若此云。飭者,飭其顧可顧,遐方監官色吏,旣見其君,於渠千載一時,令該廳,今日見監官色吏,回糧顧助,以示予意。出傳敎宅鎭讀奏諸道狀啓及各司啓目訖。命知入朴敬才·尹得華留待與否。奉進湯劑,上進御。尙喆曰,明日湯劑,當依例持入乎?上許之。尙喆曰,若進御丸劑,於建功,多有效云矣。上下詢道炯曰,於建功,果有效乎?對曰,誠然矣。仍命退,諸臣以次退出。
上在慶熙宮。停常參·經筵。
藥房都提調金尙喆,提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣,當諭入侍。
中宮殿·惠嬪宮,藥房口傳問安。答曰,知道。
延和門殿座罷後,政院·玉堂·藥房口傳問安。答曰,知道。
傳于李宅鎭曰,左承旨·內局同爲入侍。
傳于李勉修曰,內局入侍。
韓鼎裕,以義禁府言啓曰,因平安監司狀啓,刑曹粘目內,龍川前府使李翼遂,移本府處之事,允下矣。李翼遂,今方待命於木府,卽爲拿囚之意,敢啓。傳曰,知道。
傳于李勉修曰,宣傳官一員待令。
鄭日謙,以御營廳·一二所巡廳·左右捕盜廳言啓曰,去夜犯夜人,無所捉,敢啓。傳曰,知道。
大司憲李溎,大司諫李世孝,執義柳義養,司諫李東泰,掌令慶再觀,掌令呂龜周,獻納金致九,正言金翊休啓曰,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上答曰,已諭,勿煩。
執義柳義養啓曰,請固城縣充軍罪人咸道亨,依本律處斷。答曰,勿煩。又啓曰,請還寢罪人梁成卜減一律島配之命。措辭見上答曰,勿煩。又啓曰,請黑山島充軍罪人黃宅仁,依律處斷。措辭見上答曰,勿煩。
獻納金致九啓曰,請固城縣充軍罪人咸道亨,依本律處斷,措辭見上答曰,勿煩。又啓曰,請黑山島充軍罪人黃宅仁,依律處斷。措辭見上答曰,勿煩。
正言宋民載疏曰,伏以慶溢宗祊,寶算彌隆,進爵呼嵩,盛事曠絶,臣民歡抃,曷有其極?仍伏念臣,屛伏鄕廬,將護病親,左右扶將,日事藥餌,迺於此際,新除有命,馹召繼降。臣之所生老母,素患伏暑之症,越添於數日之間,泄痢竝發,寒熱交作,飮啖全却,氣息淹淹,急足踵後,促臣歸視。臣自聞此報,方寸煎灼,按住不得,忙陳短章,徑尋鄕路。伏乞聖慈,特垂憐察,亟削臣職名,俾便救護,仍治臣逋慢之罪,以肅朝綱,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
乙未八月初六日卯時,上御集慶堂。藥房入診,戶房承旨同爲入侍時,都提調金尙喆,提調具允鈺,副提調李宅鎭,左承旨趙昌逵,假注書李星俊,記事官宋銓·尹履相,醫官方泰輿·吳道炯·鄭允德·徐命緯·柳光翼·丁志泰·康命徽·李敏德,以次進伏訖。尙喆曰,夜間聖體,若何?上曰,一樣矣。尙喆奉進湯劑。上曰,左承旨入來乎?宅鎭曰,今方入侍矣。上下詢昌逵曰,與閔百順·百興,爲幾寸乎?昌逵曰,爲七寸親矣。上進御,尙喆請診候,上許之。泰輿等診候訖,退伏奏曰,脈候左右三部,度數調均,滑體比前一樣,而胃脈候似弱矣。允鈺曰,一日四貼之效,似必有之矣。上曰,何爲而稱滑乎?道炯曰,有力而滑動,故謂之滑矣。尙喆更進一貼,上許之。藥房提調,持湯劑更爲入侍。出榻敎命昌逵書傳敎曰,噫,一婦呼冤,五月飛霜,況卿宰者乎?況父子見辱,予庸矜惻,噫,於今只有其子,頃者忽然記有,昨日聞閔某來,睡覺則夢,於今不諭,更待何時?大抵本事,欲諭者久,意甚駭然者,卽一事也。嗚呼,甲戌復入闕之後,得一玉釵獻焉,其時下敎曰,此有主人,此非指辛丑也。大抵世道主人,雖闕中,大君夫人用玉,王子夫人只用私邸,皆用玉故也。其後慈聖謂予曰,昔用者今多,欲遣閔本房云,此釵必在其第。予嘗聞此,莫敢奏,得聞而已,其後詣安國洞時,持釵而來見焉。昔聞只玉釵金粧,卽昔年制受來,傳于內殿,誠昔年制,予用心喜,豈此釵作多少機關,若有意而獻,爲辱此人之張本?此人能譎。噫,彼閔亨洙釋褐後,爲翰林事,予夜對賜酒,尙今興懷,一何至此?申光履命爲承旨,予曰可用,而以此事敷衍增益,言於申光緝,光緝聞此,以相待君子之意,亦不思耳可聞口不可言之義,言於一人。噫,彼一人,以故宗臣密陽之子,今於此不書其名者,自省編所謂人存人亡之意也。人已故,何云名?噫,彼此人,新入臺得此,聞登章奏,此二人用心本事莫重,豈敢憑而然也?今聞相奏,申光履其尙沈滯云,而漠然本事,考來日記,非特本事之主人申光緝,其時申光緝,先爲自現,光履亦來云,故招問,半笑而對曰,非臣自現,亦非殿下問於臣者云,語涉肆然,故不勝駭然,果刑推。聞日記,此二人光履·光緝,其亦欲復殿座而更訊。噫,彼閔百興小科後,初見曰,以長者氣像,其子亦用,知申亦曰可用,父子若此,心常矜惻者,臥而自惟曰,光履果若大悟,其前後異焉,受惡判焉,以其娚以其姪,欲陷於無形之科,使吾君因此用心,豈曰忠臣,亦何顔見妻父於泉下乎?嗟哉,此予受大成,庶可語效,不然,覺今是而昨非曰,莫修半子之道,至於此境。噫,昔故相,自戊申以弘文正字事予,頃者受號之日,予過辭,謂予曰,顧臣工,今受,是矣。因此後有揮不去之意,欽歎其奏,大抵此事,光履若此心,豈非人非鬼沈滯牖下乎?與故相臣,其何判異?於今洞諭,聞此其若尋常,豈海東世祿臣乎?雖海東禽獸,必不食其餘。嗚呼,若有於予大善,雖不然,君自君臣自臣,於予何有?聞此敎若尋常,自爲臣,彼蒼臨照,予何爲予何爲?嗚呼,此敎,以閔百興父子爲全人,於予爲一段夙夜苦心,昨雖默,今何然?昨夜惟半夜寢其睡,予心可見,予心可見也。出傳敎尙喆奉進湯劑。上曰,湯劑,飮如不飮,而寢睡則善爲矣。尙喆曰,寢睡之安穩,極好矣。上進御。宅鎭曰,勳府堂上來詣矣。勳府堂上入侍事,下敎。出榻敎賤臣承命出來,與綾恩君具允明,仁陽君李景祜偕入。允明等進伏奏曰,臣等固知煩達之惶悚,而有區區所懷,敢此仰達矣。方今寶算彌隆,玉體益康,八域臣民,孰不欣忭?向日特許政·樞府進饌之盛儀,尤仰體下之聖意。日前傳敎中,有摠府·宗親府·六曹竝設之敎,而臣府亦在五上司之中,獨不得一伸微忱,實多向隅之歎。特許一視之典,俾伸臣等抑鬱之情,伏望矣。上曰,其誠太康,望日行禮後十六日,始可許之矣。允明等曰,臣等旣承聖敎,謹當奉行矣。仍先退。上曰,當臨門四民來待事,下敎。出榻敎命前日摠府·宗親府諸吏子孫,皆來待。命書傳敎曰,朴壽岡孫慶梓,旣登科人,令該曹,邊將懸注調用。尹晉樞子,尹斗相孫,令該曹,米布題給。宋碩贊孫,此後各殿差備有闕,首備擬。出傳敎仍命退,諸臣以次退出。
乙未八月初六日午時,上詣延和門。殿座入侍時,行都承旨李宅鎭,左承旨趙昌逵,右承旨崔台衡,左副承旨鄭日謙,右副承旨韓鼎裕,同副承旨李勉修,假注書李星俊·尹翊東,記事官宋銓·尹履相,以次侍立。上具翼善冠·袞龍袍,乘輿出通陽門,詣延和門殿座。上曰,四民待令。昌逵曰,待令矣。上曰,四民四處坐之,依例分給,可也,上曰,寡則於其家給之。分給後,昌逵曰,使之出送乎?上曰,依爲之。上還內,諸臣以次退出。
乙未八月初六日酉時,上御集慶堂。藥房入診入侍時,都提調金尙喆,提調具允鈺,副提調李宅鎭,假注書李星俊,記事官宋銓·尹履相,醫官方泰輿等,以次進伏訖。尙喆奉進湯劑,上進御,尙喆請更進湯劑,上許之。藥房提調,持湯劑更爲入侍。出榻敎宅鎭讀奏諸公事訖,奉進湯劑,上進御。宅鎭曰,昨日下敎中,徐全翼子孫無之云,何以爲之乎?上曰,置之,可也。尙喆曰,明日湯劑,當依例煎入乎?上許之。仍命退,諸臣以次退出。
上在慶熙宮。停常參·經筵。
藥房都提調金尙喆,提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。夙夜憶昔,建功浮雲,氣何諭?待敎入侍。
中宮殿·惠嬪宮,藥房口傳問安。答曰,知道。
韓鼎裕,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于韓鼎裕曰,內局入侍時,太僕入直郞廳同爲入侍。
又傳于曰,內局入侍。
傳于趙昌逵曰,有賜米者,令惠廳待令,戶房承旨待下敎,入侍于德游堂。
傳于韓鼎裕曰,戶房承旨入侍。
又傳于曰,內局入侍。
鄭日謙,以兵曹言啓曰,昌德宮衛將趙榮煜,身病猝重,勢難供職,呈狀迄遞,今姑改差,何如?傳曰,允。
韓鼎裕啓曰,明日次對,兩司長官,當爲進參,大司憲李溎,大司諫李世孝,竝待開門牌招,以爲入侍之地,何如?傳曰,允。
鄭日謙,以訓鍊都監·一二所巡廳·左右捕盜廳言啓曰,去夜無犯夜人被捉之意,敢啓。傳曰,知道。
大司憲李溎,大司諫李世孝,執義柳義養,司諫李東泰,掌令慶再觀·呂龜周,獻納金致九,正言金翊休啓曰,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上答曰,已諭,勿煩。
掌令慶再觀·呂龜周啓曰,請固城縣充軍罪人咸道亨,依本律處斷。措辭見上答曰,勿煩。又啓曰,請還寢罪人梁成卜減一律島配之命。措辭見上答曰,勿煩。又啓曰,請黑山島充軍罪人黃宅仁,依律處斷。措辭見上答曰,勿煩。
獻納金致九,正言金翊休啓曰,請固城縣充軍罪人咸道亨,依本律處斷。措辭見上答曰,勿煩。又啓曰,請黑山島充軍罪人黃宅仁,依律處斷。措辭見上答曰,勿煩。
乙未八月初七日辰時,上御集慶堂。藥房入診,敦寧府堂上·宗簿提調追後入侍時,都提調金尙喆,提調具允鈺,副提調李宅鎭,假注書李星俊,記事官李益運·尹履相,醫官方泰輿·吳道炯·鄭允德·徐命緯·柳光翼·丁志泰·康命徽·李敏德,以次進伏訖。尙喆曰,夜間聖體,若何?上曰,一樣矣。尙喆奉進湯劑,上指湯劑曰,日進四貼,其效蔑如,汝是萬古小人矣。仍灌注。尙喆等曰,何爲如此下敎乎?以殿下治平之功,有何不足於聖念而至於此乎?允鈺請更煎以入。上曰,飮之無效矣。宅鎭曰,敦寧府堂上·宗簿提調,竝來詣矣。領敦寧·判敦寧·宗簿提調入侍事,下敎。出榻敎賤臣承命出來,與領敦寧金陽澤,判敦寧李益炡,宗簿提調洪趾海偕入。陽澤等進伏曰,晩炎猶溫,聖體,若何?上曰,氣則一樣,而湯劑連進無效矣。陽澤曰,進御時,雖若無效,若接續進御,則必有顯效矣。尙喆曰,今日玉音,比前益勝,此豈非數日加進之效乎?陽澤曰,臣等有區區所懷,而姑俟湯劑之進御,當奏達矣。上曰,重臣胡爲而來乎?益炡等曰,臣等與領敦寧,有一般所懷,而竝爲登筵矣。上曰,太僕提調入來乎?尙喆曰,領府事爲都提調,而未及入侍矣。進湯劑,上進御。尙喆請診候,上許之。泰輿等診候訖,退伏奏曰,脈候左右三部,度數調均,胃脈滑體,比昨差勝矣。上曰,脈勝何功乎?道炯奏曰,建功之效矣。上曰,比昨果勝乎?光翼奏曰,比昨日果勝矣。陽澤曰,臣等旣有所懷,故敢此仰達矣。前月自上特許進饌之盛儀,咸仰體下之聖念。政府·樞府已伸抑鬱之忱,且有摠府·宗親府·六曹連設之敎,而臣府亦在五上司之中,獨不得一伸微忱,實多向隅之歎。特降兪音,俾伸臣等顒望之忱焉。趾海奏曰,臣固知煩達之惶悚,而敢此仰達矣。臣府與他司自別,而尙不得奉行,特施一視之典,俾伸顒祝之忱,伏望矣。陽澤曰,臣等俄已仰奏,而他司旣命同日竝設,則臣府亦當一體奉行矣。上曰,豐亨矣。敦寧府則同日設行,而宗簿則不當爲之矣。陽澤曰,器數則當臨時稟定矣。陽澤等先退。宅鎭曰,司僕官員來詣矣。命入侍。主簿申耆進伏。上曰,誰也?宅鎭曰,主簿申耆矣。上下詢曰,非馬色乎?耆曰,僉正掌馬矣。上曰,自牧場多有所來之馬乎?耆曰,略有所來矣。耆先退,藥房提調,持湯劑更爲入侍,司僕僉正入侍事。竝出榻敎尙喆奉進湯劑,上進御。上曰,昨日飮四貼而無效矣。尙喆曰,中宮殿進御蔘橘茶,自今日更製以進乎?上曰,連進,可也。宅鎭讀奏詣公事訖,允鈺曰,臣自明日,當監煎瓊玉膏,入直摠府,而入省記矣。上許之。仍命退,詣臣以次退出。
乙未八月初七日午時,上御德游堂。戶房承旨入侍時,左承旨趙昌逵,假注書尹翊東,記事官李益運·尹履相,以次侍立。上命召入壽進·於義·明禮·龍洞四宮宮屬,下問奴婢等立役年月及名齒後,命惠郞分東西,賜米各二斗,六十以上加給一斗,下問宮任等姓名後,命戶郞分賜木一疋,帽帶者加給白木一疋,下間奴婢等女若孫入內與否,時其中兩宮婢子年七十二人,特命免賤,各其孫女入內者二人,許婚以養老。上命昌逵書傳敎曰,年七十二人免賤者,令內需司,今日內帖文成給,二人許婚者,亦令兩宮,依下敎顧助,亦令該部,問成婚以奏。又命書傳敎曰,慶運宮掌務宋德亨,昔甲寅阿保尙宮曾孫,故近者尹尙宮孫下問者,意蓋此也。二尙宮家木綿五疋·布五疋·米三石·太三石上下,以表憶昔之意,故尹尙宮兩宮人依此例上下,徐尙宮亦同一體上下米·太各二石。嗚呼,全尙宮,皇兄阿保,全尙宮,卽予阿保,李尙宮,癸酉先兄阿保,皆有其孫乎?令知申詳問,入侍以奏。四宮宮屬退出時,上下敎曰,予思昔年事,特爲賜米,歸與汝等父母妻子分食。上命部官,召入近處乞兒五十餘名,賜米各一斗。上命退去,諸臣以次退出。
乙未八月初七日申時,上御集慶堂。藥房入診入侍時,都提調金尙喆,提調具允鈺,副提調李宅鎭,假注書李星俊,記事官李益運·尹履相,醫官方泰輿,以次進伏訖。尙喆奉進湯劑。上曰,瓊玉膏,不必兼服乎?尙喆曰,此則無異於茶食等物,湯劑之暇,當時時進御矣。上曰,如醍醐湯乎?尙喆曰,勝於醍醐矣。上進御。尙喆曰,湯劑更進乎?藥房提調,持湯劑更爲入侍。出榻敎宅鎭曰,有全尙宮·李尙宮子孫待令之下敎,而只二人來待,司僕僉正亦爲待令矣。命司僕僉正入侍,二人亦爲召入。僉正李命楫進伏,上下詢曰,分養馬中,有可爲駕轎馬乎?命楫曰,無可合駕轎馬矣。上曰,濟州遞任馬好乎?對曰,不可爲駕轎,而比分養馬稍勝矣。命書傳敎曰,監牧官可笑,曾已知矣,故頃者下敎,而昨日分揀,意蓋在也。靜而思之,飭則飭也,勸奬豈忽?古之數馬而對,觀之馬政,固重可知,分養馬中,因善養馬而來,直入御廐,隨其爵直陞六者陞六,宜準職者準職,其果表異,一雙玉圈,亦何惜也?若此勸與飭,可以同行,今問僉正,今無此事,曷勝寒心?以此言於太僕,依此敎勸飭兩道宜勉。豈特牧場?濟牧遞任馬,亦涉寒心,因令下敎,一體嚴飭。出傳敎僉正先退。命書傳敎曰,今聞全·金兩孫,皆得食處,而丁胤祚曾經哨官云,令軍門調用。出傳敎上曰,脈則果勝云乎?尙喆曰,聞諸醫之言,脈候比前益勝云,而近日玉音,亦大勝於前日矣。進湯劑,上進御。尙喆曰,明日湯劑,亦依例煎入乎?上許之。宅鎭讀奏禮曹啓目及濟收狀啓訖。命書傳敎曰,異國船漂到耽羅,其駭曷勝?大抵我國雖漂,彼善待善護,心常奇之,我國亦豈忽乎?凡諸糧饌,另加顧助,船可修補,其亦着實着意事,另飭本州,亦何以領往,領者亦誰,亦令備局,來朝次對,考例以稟,出傳敎仍命退,諸臣以次退出。
上在慶熙宮。停常參·經筵。
藥房都提調金尙喆,提調具允鈺,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。連飮建功,其氣益苶,曰脈勝者,其宜棍也。海東大夫,何時睡醒?氣若此,其何諭,何飮湯?次對入侍。
中宮殿·惠嬪宮,藥房口傳問安。答曰,知道。
延和門殿座罷後,政院·玉堂·藥房口傳問安。答曰,知道。
鄭日謙啓曰,大臣·備局堂上,依下敎來待矣。
傳于李勉修曰,內局入侍。
傳于鄭日謙曰,引見。
以備忘記,傳于趙昌逵曰,於京儒·鄕儒來者中,歎世道·慨時體·悶大劑爲國焉,此五者中,有一於此,其令來言,予當臨門以見之。
崔台衡啓曰,卽者吏曹郞廳來言,今日爲政事,命下,而判書朴相德,呈辭受由,參判李徽之,參議趙㻐,俱以病不來,不卽開政云,參判·參議,竝卽牌招,何如?傳曰,允。
又啓曰,吏曹參判李徽之·參議趙㻐牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,參判更卽牌招,開政,何如?傳曰,允。
傳于崔台衡曰,政官催促。
傳于趙昌逵曰,知委五部儒生中濟世安民者,使之待令,如有鄕儒來者,亦爲待令,當臨門矣。
鄭日謙啓曰,事變假注書權坰,身病猝重,勢難察任云,今姑改差,何如?傳曰,允。
事變假注書望,以兪鉉章爲事變假注書。
李宅鎭啓曰,藥房都提調·副提調,來詣閤外求對矣。
藥房口傳啓曰,近來湯劑連日加進,聖候諸節之顯益勝昔,臣等方攅手欣祝,而臨門勞動之餘,尙未承召接之命,衷情抑鬱,敢此詣閤瀆擾。伏乞亟許,持湯劑入侍,千萬幸甚。
傳于李宅鎭曰,內局入侍。
崔台衡,以弘文館言啓曰,木館上番,連日姑降入直,事甚未安,今日政新除授玉堂待下批,仍卽牌招,推移入直,何如?傳曰,允。
鄭日謙,以兵批言啓曰,仁陽君李景祜,行司直邊致明,自吏曹送西矣。資級係是輔國,當以知中樞置處,而時無見窠,二窠依例作闕,下批之意,敢啓。傳曰,知道。
又以司僕寺內乘,以一二提調意啓曰,兼內乘尹珖,身病猝重,勢難察任,今姑改差,動駕不遠,其代,令該曹卽爲差出,何如?傳曰,允。
有政。判書朴相德呈辭受由,參判李徽之進,參議趙㻐傳旨未下,右承旨崔台衡進。吏批啓曰,判書朴相德呈辭受由,參議趙㻐傳旨未下,小臣獨政未安,何以爲之?敢稟。傳曰,仍爲之。又啓曰,全羅監司今當差出,而擬望之人乏少,本曹堂上及承旨,竝擬,何如?傳曰,允。以金致信爲注書,鄭一祥爲修撰,金憙爲說書,黃昇源爲兼文學,黃樟爲吏曹佐郞,兪漢吉爲司饔主簿,尹行儼爲奉事,宋日休爲典設別檢,金陽澤爲社稷都提調,申晦爲御營都提調,安兼濟爲全羅監司,朴晉壽爲恩津縣監,李重祜爲冬至正使,漢學敎授單洪樂任,學正單李迪喆。
兵批,判書金鍾正進,參判安兼濟病,參議宋鍈入直,參知金漢老服制,右承旨崔台衡進。以李明運爲副摠管,尹養厚爲副摠管,姜柱海爲五衛將,安廣厦爲景福將,張漢輔爲景福將,尹在復爲忠翊將,張起允爲忠翊將,趙得壽爲昌慶將,金杰爲景福將,尹羲厚爲副率,黃潤成爲昌德將,吳匡翼爲昌慶將,李黃中爲僉知,柳鎭茂爲武兼,朴光迪爲忠壯將,元厚鎭爲兼內乘,姜啓周爲黃海中軍,黃重錫爲麟山僉使,金命耆爲訓鍊主簿,副護軍李秉模,副司直李潭·鄭尙淳·徐命善·尹得養·李瀰·洪檢·李命俊·徐浩修·朴聖泰·兪岳柱,副司果李商建·尹行修·尹得孚,以李文喆爲武兼,知事作闕二單金器大·金時敎,知事二單李景祜·邊致明。
鄭日謙,以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
全羅監司徐浩修疏曰,伏以臣謏才魯識,謬膺藩寄,一日居官,徒增一日之罪,非不知劃卽陳懇,以冀卸免,而每念聖恩如天,報答無地,欲以簿書期會之間,自效其尺寸之勞者,今且周年于玆矣。智力難開於分外,瑕摘迭發於手頭,有時循省,臣實自笑,蓋其區區圖報萬一之計,反不免爲孤恩瘝職之歸,惟有決解重務,不誤方面,亦庶幾乎以不報爲報之意也。況臣竊有情理之迫不得已者,臣之本生母,素抱奇疾,沈淹床笫,尋常藥餌之節,必須於臣,故臣之前秋赴任時,扶護將來,得以過歲於此,而南土風氣,不竝以北,調治不便,撤還京第。臣於是乎,欲留則烏鳥之情,自不禁焉,欲去則簡書之畏,又復限之,然疑首鼠,方寸雜亂,身雖馳於原隰,心則懸於親側,自量酬應,十顚八九,以此精神,以此情理,夫豈有耐久蹲冒之望哉?方今敦孝之化,旁推上下,凡廷臣之以親病陳情者,無不曲加諒察,溫批賜暇,臣豈獨以藩符之在身,有所自阻也?玆敢不避煩猥,仰首鳴呼。伏乞遞臣職名,回授可堪之才,許臣歸護,以安人子之心,千萬幸甚。臣無任屛營祈懇之至,謹味死以聞。答曰,省疏具悉。予於暮年,得方伯高枕,卽卿也,爲生民雖仍,可也,況此乎?雖然,嗚呼,暮年夙夜用心,卽追慕昔年也。噫,予心若此,豈特曰孝理?雖字牧奉親者,心常曰此人心若何云,以予爲今莫能心,其亦諸臣有親者,爲親心也。嗚呼,卿在湖南東軒,一暑心,若何,一風心,若何,一寒心,若何?噫,或若夢見,睡醒北望,心一倍。噫,卿心若此,則世間云,有下愛無上愛,卿母之心,若何?靜臥起懷,今聞卿章,予心曷勝?今於次對,先問相臣,特許解此任,雖然於其間卿心,一日若年,此豈特爲卿?起予懷而然也。雖然爲湖南一道,卿心雖遂,嗟,惜萬倍也。
乙未八月初八日辰時,上御集慶堂。藥房入診入侍時,都提調金尙喆,提調具允鈺,副提調李宅鎭,假注書李星俊,記事官李益運·尹履相,醫官方泰輿·吳道炯·鄭允德·徐命緯·柳光翼·康命徽·李敏德,以次進伏訖。尙喆曰,夜間聖體,若何?上曰,一樣矣。上曰,御製持入乎?宅鎭曰,奉入矣。命讀御製。宅鎭奉讀御製訖。尙喆奉進湯劑,上進御,尙喆請診候,上許之。泰輿等診候訖,退伏奏曰,脈候左右三部,度數調均,胃脈滑體,一樣差勝矣。上下詢泰輿曰,果是建功效乎?泰輿曰,誠然矣。上曰,脈候果差勝乎?道炯曰,自數日益勝矣。上曰,今日四貼,當進御乎?道炯曰,連進四貼,則必有顯效矣。尙喆曰,第二貼,次對罷後煎進乎?上許之,內局先退。次對罷後,尙喆奉進湯劑,上進御。尙喆曰,夕湯劑,當待下敎乎?上計之。仍命退,諸臣以次退出。
乙未八月初八日辰時,上御集慶堂。大臣·備局堂上引見入侍時,領議政韓翼謩,左議政洪麟漢,行司直李章吾,行副司直李重祜,右參贊鄭存謙,兵曹判書金鍾正,行副司直李潤成,行副司直洪趾海,同知中樞府事金華鎭,工曹參判金相翊,大司諫李世孝,執義柳義養,掌令慶再觀·呂龜周,獻納金致九,正言金翊休,校理金峙默,左副承旨鄭日謙,假注書尹翊東,事變假注書權坰,記事官李益運·尹履相,以次進伏訖。翼謩·麟漢進前。翼謩曰,聖體,何如?上曰,一樣矣。翼謩曰,中宮殿氣候,何如?上曰,一樣矣。翼謩曰,王世孫氣候,何如?上曰,一樣矣。上曰,予當先問之,湖南伯陳章聞,其母在京,身在湖南云,徐浩修之此時,一刻難矣,大臣之意,何如?翼謩曰,若稱情理,則何待詢問?麟漢曰,孝理之政,宜許其請。上曰,湖南伯善治云矣。翼謩曰,然矣。上曰,予當爲善政也。命書疏批,上曰,其代,誰可爲之?翼謩曰,趙載翰,好矣。上曰,好矣,有風力矣。左相之意,何如?麟漢曰,好矣。上曰,二品亦爲之乎?翼謩曰,然矣。上曰,湖南素豪悍,都承旨·騎曹參判,予則曰善爲矣。翼謩曰,兩人皆遞方伯,不遠矣。上曰,安兼濟,予恃之,必不負國矣。左相之意,何如?麟漢曰,兩人遞歸方伯不遠,而皆善治矣。上曰,兩人中誰可首擬?翼謩曰,臣方欲仰稟矣。上曰,內局提調,亦好矣。湖南則有氣力後,可以善治矣。翼謩曰,以資級擬望乎?麟漢曰,朝廷內重外輕,提調方帶度支,出外可惜矣。上曰,提調拔之。翼謩曰,然則一望未備矣。徐有隣,通敏可用,且自上屢以畿伯徑遞爲惜,則擬望,何如?上曰,好矣。翼謩曰,吏曹參議趙㻐,向者飭敎之下,雖卽謝恩,伊後政牌,一味違逋,欲辭權要,意非不美,無義撕捱,事甚未安,國體所在,豈可一任其逡巡?從重推考,申飭行公,何如?上曰,其涉過矣,依爲之。出擧條吏曹參議推考,申飭行公事。出榻敎翼謩曰,趙㻐,素有文學,且兼吏治,可用之人矣。上曰,吏議於湖南,何如?翼謩曰,必善爲矣。上曰,以趙㻐擬之,可也。翼謩曰,然則騎堂·知申·吏議,擬望乎?上曰,好矣。上命日謙書傳敎曰,今日特許湖南伯請,豈爲此人?卽予亘中追慕而然。雖然,此道浩廣人心,予常悶,其宜另擇,諒予此心,爲湖南一道民,其代另擇,旣諭相臣,今日開政,問于大臣備擬。翼謩曰,此濟州牧使柳爀漂倭治送事狀啓,而昨有令備局考例以稟之敎矣。二去癸卯,有漂倭之來泊蔚珍者,其時令本道資給衣袴糧食,別定譯官,領付于釜山矣。今亦使之依此擧行,而渠輩旣願由陸還歸,依其願還送,而沿路護送等節,各別着實擧行之意,分付于本牧及所經諸道,而所乘船材,如例處置之意,一體分付,何如?上曰,所從加數領去,可也。雖於陸路所經各官,着實供饋事,自備局,申飭,衣袴亦爲造給,所經各官擧行後,報道臣轉報備局事,分付。出擧條翼謩曰,近因疹疫之熾盛,諸道習操,旣已停止,則湖西陸操,自在一體停止中,敢稟。上曰,依爲之。出擧條翼謩曰,備堂之被罪收敍後,未及還差者多矣。趙曮·李潭·鄭尙淳·尹得養·趙榮順·徐命善,竝還差備堂,趙曮之嶺南句管,尹得養之海西句管,鄭尙淳之堤隁堂上,徐命善之市貢堂上,一體還差,何如?上曰,依爲之。出擧條前備堂趙曮·李潭·鄭尙淳·尹得養·趙榮順·徐命善,並還差備堂,嶺南句管趙曮,海西句管尹得養,堤隁堂上鄭尙淳,貢市堂上徐命善差下事。出榻敎鍾正曰,今十五日動駕時前後廂軍,以禁御兩營軍各一哨隨駕事,命下矣。禁·御兩營,今已停番,依前以訓局軍磨鍊,何如?上曰,依爲之。鍾正曰,挾輦軍亦當依例以訓局軍磨鍊,而未有下敎,當以幾名擧行乎?上曰,以三十名擧行。鍾正曰,留營留陳,亦未有下敎矣。上曰,留營留陳,安徐。出擧條世孝·義養·再觀·龜周·致九·翊休曰,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上上曰,已諭,勿煩。世孝·致九·翊休曰,請固城縣充軍罪人咸道亨,依本律處斷。措辭見上上曰,勿煩。世孝·致九·翊休曰,請黑山島充軍罪人黃宅仁,依律處斷。措辭見上上曰,勿煩。義養·再觀·龜周曰,請固城縣充軍罪人咸道亨,依本律處斷。措辭見上上曰,勿煩。義養·再觀·龜周曰,請還寢罪人梁成卜減一律島配之命。措辭見上上曰,勿煩。義養·再觀·龜周曰,請黑山島充軍罪人黃宅仁,依律處斷。措辭見上上曰,勿煩。上命退去,諸臣以次退出。
乙未八月初八日申時,上詣延和門。殿座入侍時,行都承旨李宅鎭,左承旨趙昌逵,右承旨崔台衡,左副承旨鄭日謙,右副承旨韓鼎裕,同副承旨李勉修,假注書李星俊·尹翊東,記事官李益運·尹履相,以次侍立。上具翼善冠·袞龍袍,乘輿出通陽門,詣延和門殿座。上命召入來待儒生,幼學崔星遠進伏。上曰,五條中,有何所對?星遠曰,保嗇聖躬,無過湯劑進御,則太和長春矣。上曰,今日之來,爲建功乎?幼學李商實進伏。上曰,五條中,有何所對?商實曰,只知進建功矣。上曰,此亦時體也。宅鎭曰,非時體也。台衡曰,秉彝之天矣。幼學兪彦沃進伏。上曰,汝將陳何條?彦沃曰,保嗇聖躬,無如湯劑矣。上以御製一隻,命彦沃賡進,彦沃未能對,上命退出。幼學柳星樞進伏。上曰,汝在何處?星樞曰,居文化矣。上曰,欲陳何條?星樞曰,爲勸進建功而來矣。上曰,誰爲汝敎之?星樞曰,部官言之矣。上命宅鎭書傳敎曰,今聞柳星樞所奏,不無部官指揮之事,心術工巧,何以治百里?汰去。幼學愼復興進伏。上曰,五條中,何者當陳?復興曰,臣有濟世安民之策,敢此仰達矣。上曰,汝其奏之。復興曰,殿下連進湯劑,聖躬康寧,則乃濟世安民之策也。宅鎭曰,所奏頗有理矣。上曰,善奏而快免時體矣。上命宅鎭書傳敎曰,初聞濟世安民,恐或太過,更問幼學愼復興,問何以來,以濟世安民爲本,勸建功,言雖能,意可諒也。心若是廣,甚事不做?此正料表者,特賜四書各一部,益廣其心。幼學鄭一容進伏。上曰,誰之族乎?一容曰,故參議鄭履儉之孫矣。上曰,何以入來?一容曰,仰勸建功而來矣。上命宅鎭書傳敎曰,今聞鄭一容,亦在時體中。嗚呼,其祖尙今思焉,于今八十二,見其二十餘歲孫於帳殿乎,豈無表意?噫,鄭履儉之孫,豈負其君?特爲承傳,懸注調用,用表此意。上命召入閑良李再新。上命宅鎭書傳敎曰,閑良李再新,興惟召見,令軍門調用。上還內,諸臣以次退出。
乙未八月初八日戌時,上御集慶堂。藥房入診入侍時,都提調金尙喆,副提調李宅鎭,假注書尹翊東,記事官李益運·尹履相,醫官方泰輿·吳道炯·柳光翼·丁志泰·徐命緯,以次進伏訖。尙喆曰,勞動之餘,聖體,若何?上曰,一樣矣。宅鎭曰,湯劑奉進矣。尙喆一體仰達,上進御。尙喆曰,請更煎一貼。上曰,今已暮矣,其止之。尙喆曰,仰達極爲惶悚,而今日殿座時仰瞻,則玉色差勝矣,伏望更進。宅鎭曰,醫官皆曰脈候大勝矣。尙喆曰,前日有差勝時,而小其貼數,可悶,今番則連爲進御,伏望。上曰,始四貼,今至三日乎?尙喆曰,然矣。上命更煎以入,尙喆先退。上命宅鎭讀奏公事。上曰,海西·松都狀啓,皆以旱災爲憂,誠可悶也。上命宅鎭書傳敎曰,一心憧憧,惟在西成,近者西道旱報踏至,曷勝焦悶?此何由乎?噫,暮年莫能抑一太康一豐亨而然也,曷勝焦悶?於今予氣,十六日可悶,而早報若此,其何言?凡諸張大等事,其皆停止事,卽爲分付。宅鎭曰,此事非太康豐亨也。此下敎,恐或過矣。讀至吏曹參議趙㻐牌不進傳旨,上命宅鎭書傳敎曰,今日違牌,事勢固然,而一謝命後若此,分義·事體,俱涉寒心,禁推。藥房都提調,持湯劑更爲入侍。出榻敎進湯劑,上進御。上曰,提調往昌德內局,煎瓊玉膏乎?宅鎭曰,尙衣院井最佳,故往其處煎之矣。上曰,齋戒乎?宅鎭曰,然矣。上命退去,諸臣以次退出。
上在慶熙宮。停常參·經筵。
午時未時,灑雨下雨,測雨器水深五分。自申時至酉時,灑雨下雨,測雨器水深六分。
藥房都提調金尙喆,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。受困建功,卽予最悶,氣何暇諭?待敎入侍。
中宮殿·惠嬪宮,藥房口傳問安。答曰,知道。
延和門殿座罷後,政院·玉堂·藥房口傳問安。答曰,知道。
傳于鄭日謙曰,內局入侍。
趙昌逵啓曰,新除授承政院注書金致信,時在忠淸道沃川地,斯速乘馹上來事,下諭,何如?傳曰,允。
假注書望,以洪聖淵爲假注書。
李宅鎭啓曰,今日殿座時,承旨當爲備員,而左承旨趙昌逵,望闕禮習儀進去矣,卽爲牌招,何如?傳曰,允。
傳于鄭日謙曰,禁軍二人,分送于畿營·開城府,今日雨澤多少,問于畿伯·留守以來。
李勉修,以兵曹言啓曰,今八月初九日,平山居幼學李垸稱名人,自興化西挾門入來,鳴申聞鼓。依定式,下該曹推問,何如?傳曰,允。
鄭日謙,以御營廳·一二所巡廳·左右捕盜廳言啓曰,去夜犯夜人,無所捉,敢啓。傳曰,知道。
大司憲李溎,大司諫李世孝,執義柳義養,司諫李東泰,掌令慶再觀·呂龜周,獻納金致九,正言金翊休啓曰,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上答曰,已諭,勿煩。
掌令呂龜周啓曰,請固城縣充軍罪人咸道亨,依本律處斷。措辭見上答曰,勿煩。又啓曰,請還寢罪人梁成卜減一律島配之命。措辭見上答曰,勿煩。又啓曰,請黑山島充軍罪人黃宅仁,依律處斷。措辭見上答曰,勿煩。
正言金翊休啓曰,請固城縣充軍罪人咸道亨,依本律處斷。措辭見上答曰,勿煩。又啓曰,請黑山島充軍罪人黃宅仁,依律處斷。措辭見上答曰,勿煩。
乙未八月初九日辰時,上御集慶堂。藥房入診入侍時,都提調李宅鎭,假注書尹翊東,記事官李益運·尹履相,醫官吳道炯·柳光翼·康命徽·韓命禧·白文昌·丁志泰,以次進伏訖。尙喆曰,夜間聖體調攝,若何?上曰,一樣矣。仍進湯劑,上進御。尙喆曰,諸醫官雖不盡爲診候,吳道炯則使之診候,何如?上許之。道炯診脈候,退伏奏曰,左右三部調均,滑體亦一樣矣。尙喆請更煎一貼,上許之。尙喆先退,藥房都提調,持湯劑更爲入侍。出榻敎進湯劑,上進御。上命宅鎭書傳敎曰,嗟哉,八旬暮君,晝夜追慕,雖然,其能若意伸禮乎?此予心欲隕膽欲墜者,時體齊勸扁鵲務勝,而視果勝乎,步果勝乎,於視幾乎?莫知皂白。於步臥而起,左右以扶,寸步艱辛,嗚呼,若此。十五日,亦將沖子命攝,若至于此,何心今世?夙夜悶者卽予,而孰能諒予心?觀今日時體,婦孺流丐,亦將勸君建功,夜亦以此用心,睡覺更鼓已撤,門亦將開,臥若前生。內局夕入侍,其將爲二貼,亦將飮乎?雖忍何覺?半夜以此果以用心,誠若此誠若此,千乘何乘,萬機何云?昨日召見部官,以時體勸入,諸人皆以時體對揚,昨日後,此心萬倍。嗚呼,食朝鮮食,衣朝鮮衣,不顧八十二歲暮君,國若家,家若國,若以爲親之心爲君,食豈下咽,臥豈能睡?昔韓文董生行,一董生朝耕暮讀,山樵水漁,而入廚具甘旨,上堂問起居,父母不慼慼,妻子不咨咨,群臣莫能聞其名,嗟,其君亦莫知,旣稱嗟哉誰與儔?雖曰彼蒼照予,鷄乳拘雛,以此爲祥瑞兆,而嗚呼,涼德,雖得於紫陽小學,問其心雖水欲洗飮,見非人,若將凂焉,恐凂焉亘中,八十二平生,心須看亦吾。名爲予儒,漆室讀書,其能知予心,其能知予心,耳若聞以時體對,予何恃予何恃?於今皆以時體湯沐浴,皆着時體帽,見其人,隨輒勸建功,召尺童,亦從今時體,予將問於木乎,亦將問於石乎?問何益問何益?昨見擧措,此心萬倍,實有倍於十五日。嗚呼,十四憶重光,心何耐心何耐?若踰十五,亦用心亦用心。嗟哉,今日之臥,徒勸建功曰飮,可爲誠可笑,可爲誠可笑。見其窓紙雖淸,顧予心若楚越,嗚呼,海東靑衿,臥其家不讀書莫能思,今君心何能食何能睡?慷慨且復將臨,嗟,予儒,嗟,予儒,諒此敎諒此敎,悶予心悶予心。若有錚錚者,亦有佼佼者,予曰殿庶可息,其若前其若前,予因此予因此,乘其轎詣舊邸臥咸一,待十五詣昌德,待十五詣昌德。嗟哉,諸靑衿擲時體,胄亦莫隨時體而來食其氷,自感涕莫若昨,皆咸來庭。嗚呼今予心,一則追慕,一則元元,今又若此而莫能遂意。噫,民依於國,君依於民,嗚呼,八十二予心,惟在民與農,而於春雨暘適中,今何水濫,旱何甚?曰水民沓,若何?吾民若何曰旱?嗟哉,田疇,只見其莖,莫見其成,而嗚呼,此等時暮年之君,晝夜臥堂用心,而惟勸太康,加以豐亨,十五日三字,卽予文具。諸道民來京者,宜來見予,亦勿欺隱紓予。嗚呼,古人云,見李密表,莫知其感,豈曰孝子?須看昨日湖南道臣特許遞,予則以此心,決不尋常密表矣。嗚呼,以此心諭昨批,昨日下敎之後,知湖南伯必致書於親,昨蒙遞,子將指日如京,兩拜兩親,其親心答曰,昨聞對,爾亦將指日以待其子來。嗚呼,此時父子團圓,嗚呼,此雖若此,予將若何?以此心今强飮兩貼,予心若木,予腸若金,嗚呼,以此涕沾于枕。今此敎若或汎着,其豈海東臣,其豈海東臣?須諒須諒,莫負莫負。上命退,諸臣以次退出。
乙未八月初九日午時,上詣延和門。殿座入侍時,行都承旨李宅鎭,左承旨趙昌逵,右承旨崔台衡,左副承旨鄭日謙,右副承旨韓鼎裕,同副承旨李勉修,假注書尹翊東,事變假注書兪鉉章,記事官李益運·尹履相,以次侍立。上具翼善冠·袞龍袍,乘輿出通陽門,詣延和門殿座。上命召入來待儒生,庇仁幼學申在訥進伏。上曰,何以入來?在訥曰,臣有冤抑之事矣。上曰,君父下敎之下,何敢挾雜乎?命停擧。南原幼學楊達仁進伏。上曰,汝何時上來?達仁曰,五月上京矣。上曰,汝有親乎?達仁曰,有矣。上曰,汝離親而久不歸,今日內下去。命停擧。幼學金成老進伏,以仰對糢糊,上命停擧。寧海幼學朴來會進伏,以挾雜,上命停擧。壯洞儒生進伏。上曰,年幾何?對曰,六十六矣。未及奏名。上曰,汝有所奏乎?對曰,勸建功保聖躬而已。上曰,汝知建功材料乎?對曰,人蔘矣。上命內局,持來人蔘一本,下問曰,此何物也?對曰,人蔘矣。使之盡食三錢重,仍命退出。上命召入鄕民進前,下問各道農形市直及黃口有無後,命退出。漢城府郞廳及五部官員入侍事。出榻敎上命藥房都提調金尙喆入侍。上曰,予臨門之意,欲聞勸止建功之言矣,皆以時體,無一人焉。予將詣舊邸,十五日直詣昌德宮矣。尙喆曰,殿下何爲此敎也?與宅鎭合辭仰奏。上仍乘輿,將詣舊邸。尙喆·宅鎭,以手挽輿曰,天將雨,日氣薰蒸,不宜動駕。何許儒生,敢有勸止湯劑之請也?尙喆曰,臣雖不似,位在大臣,決不可陪往舊邸矣。兵判金鍾正,亦以手挽輿,仰請回駕。上曰,誰也?尙喆曰,騎判也。儒臣鄭一祥·鄭景仁,亦仰請回駕。王世孫進前。上曰,何以知之而出來耶?尙喆曰,臣等不勝焦迫,通于春坊,使之轉達矣。上仍還內,諸臣將問安之際,上復出通陽門,自崇政門詣漏局。王世孫隨駕時,雨勢大霔,上立庭中,命漏局入測雨器。宅鎭曰,在觀象監矣。上下問日影臺。宅鎭曰,在庭南矣。上還內,諸臣以次退出。
乙未八月初九日酉時,上御集慶堂。藥房入診入侍時,副提調李宅鎭,假注書尹翊東,記事官李益運·尹履相,醫官吳道炯·柳光翼·徐命緯·康命徽,以次進伏訖。宅鎭曰,湯劑奉進矣。上進御。上曰,都提調何以待命乎?宅鎭曰,今午還內時,都提調未及下敎,而呼轎子色回駕,故雖出於迫不得已,而事涉犯分,故胥命矣。上命宅鎭書傳敎曰,此時聞都提調胥命,千萬料表。莫知何事,因此一場用心,聞都承旨所奏,此果得體,何胥命之有?安心勿胥命,卽爲入侍。第二貼,其令監煎,令入侍注書,卽爲傳諭,仍爲偕來。又命書傳敎曰,噫,今予心,一則追慕,嗚呼,誠淺何心?一則建功,皆溺時體,心何開乎?一則悶旱用心,此則目下得雨。畿甸·海西,若何?聞下雨聲,曷勝心喜?兩件若此,故問來。噫,此心若此,何聞錚錚佼佼然?今日若昨,以舊邸下敎。孔子旣謂宰予,聞其言而觀其行,且云,人無信不立。旣已下敎兩件若此,故以因其輿,欲詣舊邸,大臣·諸臣强爭,沖子亦來,故雖入,傳云敬授人時,以敬字,觀時乎重也,而近者一任下人,官員便臥房中,故兼欲飭,詣日影臺前俯伏,以俟甘霈,仍以回。此時予衣皆濕,其若沛然,曷勝心喜?皆命禁軍,聞其觀測雨報。意今日三件事,一事庶幾可效,然其亦後時,效誠苟且,嗚呼,此時,何敢太康,何敢豐亨?欲設饌處,旣下敎,皆令中止。命同副承旨入侍事。出榻敎賤臣承命出去,召入李勉修進伏,假注書洪聖淵隨入。上曰,同副旣入來,則都承旨出去,大臣入來前,監煎,可也。上命入侍注書,持傳敎草本,傳諭都提調後,與之偕來。賤臣承命出去。藥房都提調·副提調,持湯劑更爲入侍。出榻敎進湯劑,上進御。尙喆曰,殿下慨然於儒生,欲詣舊邸,以睿孝之格天,始爲還內,而臣有犯分之罪,故待命金吾矣。上曰,聞卿胥命,恐有侵斥者,以此用心矣。尙喆曰,今日甘霈,實爲多幸矣。上曰,甘霈乎?尙喆曰,臣入見傳敎,則設饌有中止之敎矣,諸臣之請,不可不爲之遂成矣。上曰,豐亨矣。上命退去,諸臣以次退出。
上在慶熙宮。停常參·經筵。
藥房都提調金尙喆,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。明日何日?予懷千萬。其將伸禮,夙夜憧憧,氣何暇諭?待敎入侍。今予最悶,太康豐亨。
中宮殿·惠嬪宮,藥房口傳問安。答曰,知道。
殿座罷後,政院·玉堂·藥房口傳問安。答曰,知道。
鄭日謙啓曰,今日入直內三廳武兼禁軍及軍兵等,當爲中日習射,而宗廟修改相値,不得爲之之意,敢啓。答曰,知道。
傳于崔台衡曰,今日明日,當爲祗迎,禮房知悉,今日次對。
韓鼎裕啓曰,次對,兩司長官,當爲進參,大司憲李溎,大司諫李世孝,竝卽牌招,以爲入侍之地,何如?傳曰,允。
傳于崔台衡曰,時原任大臣,帳殿同爲入侍。
傳于趙昌逵曰,貢市人待令。
鄭日謙啓曰,大臣·備局堂上,依下敎來待矣。
吏批啓曰,掌樂正林得浩呈狀內,身病甚重,勢難察任云,今姑改差,何如?傳曰,允。
藥房口傳啓曰,湯劑近日無停掇之事,聖候諸節,有顯勝之效。臣等區區之望,惟在於進進不已,益加調護,而今日朝筵,只進一貼而退,日已過申,更未承召接之命,實不勝悶迫之忱,來詣閤外,冒瀆衷懇。亟許入侍,千萬顒祝,惶恐,敢啓。
以備忘記,傳于李宅鎭曰,今予心誠千萬。悶建功三明何,悶建功爾果功,悶建功氣若此。悶建功食桂薑,悶建功爾果功,悶建功氣若此。悶建功詣昌德,悶建功爾果功,悶建功氣若此。悶建功能拜禮,悶建功爾果功,悶建功氣若此。悶建功能陞殿,悶建功爾果功,悶建功氣若此。悶建功能周旋,悶建功爾果功,悶建功氣若此。悶建功何能步,悶建功爾果功,悶建功氣若此。悶建功能餕餘,悶建功爾果功,悶建功氣若此。悶建功能下殿,悶建功爾果功,悶建功氣若此。悶建功能展拜,悶建功爾果功,興惟此心瞻隕。幾飮氣若此,將鍊一字棍,鍾閣道宜百棍。若此爾咸曰功,聞此也欲溘然,予心復定豈飮?
藥房口傳再啓曰,臣等冒上口啓,顒俟兪音,及奉備忘,辭敎縷縷,至有退去之敎,臣等愕然失圖,罔知攸措。臣等旣知湯劑之近日奏效,十分明的,而何聖敎之固拒至此也?若許方寸之地,臣等當悉陳衷懇。伏乞亟許召接,千萬至祝,惶恐,敢啓。以承傳色口傳下敎曰,此備忘,示時原任後,皆退去。
以備忘,傳于李宅鎭曰,此等時欲豐亨,予心木予腸石。見書下令萬古小人中官呼寫者皆遺,南衙以建功困我,北寺以書下操弄,予何堪予何堪?若此八十二誠苟且。
傳于崔台衡曰,內局入侍。
成均館官員,以大司成意啓曰,臣伏承聖敎,馳詣泮中,招集太學·四學儒生,以聖敎辭意曉喩後,各問有當覲親者,則生進二十人,幼學三十三人,承此傳敎,莫不感泣,今方卽日發行歸覲之意,敢啓。答曰,知道。
禮曹啓曰,因濟州牧使柳爀狀啓,本州所到漂倭十六名,依已去癸卯年例,由陸路還送事,命下矣。依癸卯年例,漂倭等入送事,書契,令承文院考據本州牧使狀啓及別單辭意,指辭撰出,亦令該院別定譯官,使之領付于留館頭倭處,以爲轉送事,竝爲分付,何如?傳曰,允。
兵曹啓曰,依傳敎,其人貢人申興,決棍三十度之意,敢啓。答曰,知道。又啓曰,依傳敎,大小米廛大行首金德連等,各決棍十度之意,敢啓。答曰,知道。
鄭日謙,以訓鍊都監·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
有政。行吏曹判書朴相德呈辭受由,參判李徽之進,參議趙㻐禁推,右承旨崔台衡進。
吏批啓曰,判書朴相德呈辭受由,參議趙㻐禁推,少臣獨政未安,何以爲之?敢稟。傳曰,仍爲之。以金樂洙爲執義,任濟遠爲掌令,盧瑞國爲掌令,李命勳爲獻納,李泰永爲正言,閔恒烈爲應敎,徐命善爲兵曹參判,李琜爲宗廟令,雲峰君杺爲司饔副提調。
兵批,判書金鍾正病,參判未差,參議宋鍈入直進,參知金漢老服制,承旨崔台衡進。以金時敎·李萬吉爲副護軍,金器大·黃昇源爲副司直。
乙未八月初十日辰時,上御集慶堂。藥房入診入侍時,都提調金尙喆,副提調李宅鎭,假注書尹翊東,記事官李益運·尹履相,醫官吳道炯·柳光翼·徐命緯·康命徽·白文昌·鄭忠周,以次進伏訖。尙喆曰,昨日動駕,沾濕過多,夜間聖體調攝,若何?寢睡·水刺之節,亦何如?上曰,一樣矣。尙喆曰,湯劑奉進矣。四貼連爲進御,則玉候益勝,而十五日間,不可不加意矣。仍進湯劑,上進御。尙喆曰,診候,何如?上許之。道炯診脈後,退伏奏曰,左右三部調均,滑體一樣矣。命徽診脈候,退伏奏曰,左右三部調均,滑體一樣矣。上命宅鎭書傳敎曰,昔唐陽城,爲國子觀諸生,覲親三年不爲者斥之。昨日一儒生,五月來以離親,而尙今遲徊云,心,若何?召儒生聞此,此非人心,宜乎停擧。昨日聞此駭心,然乎?以此欲問,太學·四學,果有,令大司成,以此意曉諭,太學·四學有覲親者,卽爲草記,依小學陽城例,問其數。宅鎭曰,再明日,傳香日矣。上命宅鎭書傳敎曰,旣錯諭,今日祗迎停,十三日十四日爲之,禮房知悉。又命宅鎭書傳敎曰,士習果若此,所召,若何,而敢以挾雜亂入乎?當該部官,甚於再昨,汰去。命同副承旨入侍事。出榻敎賤臣承命出去,召入李勉修進伏。上命讀水澤狀啓,命大臣·備局堂上入侍事,領敦寧·宗親府·摠府·勳府堂上入侍事,原任大臣入侍事。出榻敎尙喆請更煎一貼。上曰,無靈之物,何如是乎?尙喆曰,豈如此乎?臣請先退。尙喆更煎一貼以入曰,湯劑奉進矣,伏望進御。上曰,十五日似難動駕,而欲以沖子攝行,十四日在近,予何飮湯劑?領議政韓翼謩等曰,自早酬應,日已晩矣,臣等不勝焦迫,伏望進御湯劑。上却湯劑而不爲進御。上命退去,諸臣以次退出。
乙未八月初十日巳時,上御集慶堂。大臣·備局堂上引見入侍時,領議政韓翼謩,左議政洪麟漢,領府事金相福,判府事李溵·李思觀,行知中樞府事李景祜,禮曹判書尹東暹,右參贊鄭存謙,行副司直李潤成,兵曹判書金鍾正,行副司直洪趾海·李重祜·具善復·李章吾,刑曹判書趙重晦,吏曹參判李徽之,工曹參判金相翊,刑曹參判尹養厚,執義柳義養,掌令慶再觀·呂龜周,獻納金致九,正言金翊休,副校理徐有慶,左副承旨鄭日謙,假注書洪聖淵,記事官李益運·尹履相,以次進伏訖。翼謩曰,聖體,若何?上曰,一樣矣。翼謩曰,王世孫氣候,若何?上曰,一樣矣。諸大臣以次問候後,翼謩曰,進饌旣已熟設,而旋承停止之敎,臣等不勝抑鬱,敢此仰達矣。上曰,予悶甚豐亨張大矣。翼謩曰,以閭巷言之,有老親而祝其壽者,雖日設盃酌,以召隣里鄕黨,乃人子秉彝之心,而不爲過也。今此儀節,極其省略,則豈有張大之慮乎?諸大臣相繼力請,上無發落。上曰,昨日乘輿時,世孫何以知之乎?翼謩曰,其時差遲,故世孫果知之矣。翼謩曰,昨日沾濕後,玉候不瑕有傷損之節,群下之心,豈不焦迫乎?上曰,別無所損,而沾濕,然後予心安矣。諸大臣曰,雨則果善,得此,豈非聖上誠意格天之致也?上曰,漂人船,元無造給之事乎?翼謩曰,本無之矣。上命奏事。翼謩曰,進御湯劑,然後可奏事矣。仍與都提調固請進湯,上進御湯劑後,翼謩啓曰,統制使李敬懋,除拜多日,尙不歷辭,不知有何情病,而武臣事體,極爲寒心,罷職,何如?上曰,依爲之。翼謩曰,統帥今將出代矣。前帥趙,其人不易得,當勸臺啓遣辭斟量,旣不深緊,卽今本營,方議點船,難付生手,仍任職,俾責成效,何如?出擧條上曰,依爲之。又啓曰,日前貢米之預下,專爲民食之多窘,而市民輩中間操縱,乘時射利,卽今米貴,反甚於未下之前,事之可駭,莫此爲甚,京兆市署,難免不能察飭之責,該堂從重推考,該郞拿處,何如?出擧條上曰,依爲之。鍾正啓曰,今番動駕時挾輦軍,日昨稟達,以三十名,下敎矣。追聞動駕時,皆以六十名擧行,而三十名則旣無前例,故敢此仰達矣。出擧條上白,以六十名擧行,可也。柳義養·慶再觀·呂龜固·金致九·金翊休所啓,請黑山島圍籬安置罪人李迪輔,亟令王府,拿鞫嚴問,快正王法。措辭見上上曰,已諭,勿煩。金致九所啓,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上上曰,已諭,勿煩。柳義養·慶再觀·呂龜周所啓,請固城縣充軍罪人咸道亨,依本律處斷。措辭見上上曰,勿煩。又所啓,請還寢罪人梁成卜減一律島配之命。措辭見上上曰,勿煩。又所啓,請黑山島充軍罪人黃宅仁,依律處斷。措辭見上上曰,勿煩。金致九所啓,臣言議巽軟,見識儱侗,本不合於淸朝耳目之任,今於筵席傳啓之際,未諳臺體,錯達合辭,致勤嚴敎,臣滿心惶愧,靡所容措。身爲臺臣,旣損體例,其何可一刻晏然於臺次乎?請命遞斥臣職。上曰,近者臺閣傳啓,速休爲能,其雖入侍,幾飭之下,謄傳故紙,今日微垣做錯,亦皆由此。噫,其若誠心,甚事不做?視若尋常,故今亦若此。今見野詩曰,世上爲爲事,爲爲不盡爲,爲爲人去後,來者復爲爲。其雖淺近,予則常誦。於再昨,昨日於儒,宜有飭勵者,而僅知傳啓,若風過耳,而然昔年一重臣所奏,皆曰過矣,予則曰雖因暮年政衰而然,予則曰于今兩司宜革,可也。可羞者臺體,然則非合辭也,府院傳啓者也。其在淸朝耳目之道,其何例批?特施不敍之典,以勵摧頹臺閣緘口臺臣。金翊休所啓,臣言議見識,百不猶人,本不合於淸朝耳目之任,而合辭方張,隨衆詣臺,亦已諭月,而未能出一言論一事,以效一日之責,居常愧懼,若隕淵谷。今於筵席傳啓之際,納言以做錯引避,已蒙不敍之典,臣旣隨後,不能及時規正,則昏謬之失,固無異同,臣何可一刻仍冒於臺次乎?請命遞斥臣職。上曰,今日之擧,大乖臺體,依啓。柳義養·慶再觀·呂龜周所啓,臣等言辭拙訥,本不合於耳目之任,而日前飭敎之下,連日詣臺,只傳故紙,未有一言,自知巽軟,靡所容措。今日伏奉諫臣批旨,以飭敎之後,兩司無言,誨責備至,臣等溺職之罪,尤無所逃,何可一刻晏然於臺次乎?請命遞斥臣等之職。上曰,凡朝會,中官多懈怠,於臺閣設懈怠帳,怪可甚也。於今臺閣,可謂無言臺閣,臺臣可謂喑啞臺臣,兩日駭儒,豈可停擧而止?今日駭擧,其宜挺身非斥。曾受侮於多儒,且泛視於今日,嗚呼,暮年,此等臺閣,將用於何?其豈例批?竝施不敍之典。仍命書傳敎曰,臺臣詣闕,非午前入侍事,曾已下敎,則近者欲免,坐廳詣闕則傳啓,其涉駭然,此後午後前傳啓者,政院勿捧。又下敎曰,多臺有闕,政官牌招開政。又命書傳敎曰,今日予氣特甚,强爲此者,爲宗國而然。昨已諭,嗚呼,若是張大,何能伸禮?今命次對,欲諭此而然也。朝亦諭,各司進饌,皆令停止。又下敎曰,儒生金成老·申在訥·朴來誨·梁達仁停擧。上曰,該堂推考,郞廳拿處,安徐。出榻敎次對諸臣以次退出。
乙未八月初十日午時,上御延和門。殿座入侍時,行都承旨李宅鎭,左承旨趙昌逵,右承旨崔台衡,左副承旨鄭日謙,右副承旨韓鼎裕,同副承旨李勉修,假注書尹翊東·洪聖淵,記事官李益運·尹履相,領議政韓翼謩,左議政洪麟漢,以次進伏訖。上具翼善冠·黑圓領袍,乘輿出通陽門,詣延和門外殿座時,命貢市人進前,下詢曰,國家以恤民之政,貢物先下,幾至萬石,而貢市人等,任自操縱,終至無效云,此何事也?市人對曰,貢物先下五千餘石,而出給米廛者,不過三千餘石也。下敎曰,二千石何處置之乎?貢人對曰,許多貢人,以糧米除之,而餘爲三千餘石,故出給市人矣。又下敎曰,國家之先下貢物,爲衆民而然矣,汝等皆爲私糧,無據矣。市人亦不無操縱之弊,令兵曹郞廳決棍,可也。又命拿入平市郞廳南紀雲,下敎曰,貢物二千石,無去處,而汝何不知乎?仍命決棍三度。又命拿入均役郞廳沈公猷·趙載述,下敎曰,殿座之時,汝等何不待令乎?公猷等對曰,均役廳則出給而已,貢市人事,元非所管矣。下敎曰,殿座時不爲待令,甚無據,而載述則分疏可駭,各棍三度外,載述則加三度,可也。麟漢進奏曰,國家賞罰,無小無大,宜爲詳審,或有過中,則其於聖德,何如?今此均郞之不爲待令,固非異事,似有分揀之道,故敢此仰達矣。上曰,事實予旣諒之,又有大臣所奏,特爲分揀,竝爲拿出。仍還內,諸臣退出。
乙未八月初十日戌時,上御集慶堂。藥房入診,時原任大臣·坐直承旨·玉堂上下番同爲入侍時,都提調金尙喆,副提調李宅鎭,假注書尹翊東,記事官李益運·尹履相,領府事金相福,領敦寧金陽澤,領議政韓翼謩,判府事李溵·李思觀,左議政洪麟漢,同副承旨李勉修,副校理徐有慶,修撰鄭一祥,醫官吳道炯·柳光翼·徐命緯·丁志泰·康命徽,以次進伏訖。尙喆曰,午間聖體,若何?上曰,一樣矣。尙喆曰,湯劑奉進矣。上不許。相福等苦口仰請進御湯劑,尙喆·宅鎭合辭仰請王世孫,親擎湯劑以進。上進御,大臣以下皆山呼。上命宅鎭奏公事,又命玉堂鄭一祥讀小學陽城章。尙喆請更煎一貼,上許之。尙喆·宅鎭少退,藥房都提調·副提調,持湯劑更爲入侍。出榻敎進湯劑,上御進。陽澤曰,臣之尙此留待,實有所抑鬱者,伏望特許進饌。尙喆曰,諸宰亦以仰請進饌留待矣,以夜深不得已退去矣。上命退去,諸臣以次退出。
上在慶熙宮。停常參·經筵。
藥房都提調金尙喆,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。憶十五心萬倍,悶建功氣何諭?
中宮殿·惠嬪宮,藥房口傳問安。答曰,知道。
崔台衡,以都摠府言啓曰,都摠管金孝大,以漢城判尹本府坐起晝仕出去,而逐日赴坐,煩稟未安,入番間除草記往來之意,敢啓。答曰,知道。
鄭日謙啓曰,今日合啓,憲府無進參之員,除在外外,大司憲李溎,卽爲牌招,何如?傳曰,允。又啓曰,大司憲李溎牌不進,執義金樂洙,掌令任濟遠·盧瑞國在外,持平鄭德弼在外,嚴思晩受由在外,今日以監察茶時之意,敢啓。答曰,知道。
備忘記,傳于崔台衡曰,今下弓矢,麟山僉使黃重錫處給送。
開城留守宋淳明狀啓,薦新進上松茸,時未産出,限內不得封進,惶恐待罪事。傳曰,勿待罪事,回諭。
傳于李宅鎭曰,內局入侍。
傳于趙昌逵曰,戶房承旨詣于崇賢門。
傳于崔台衡曰,騎曹二軍色木,多數待令。
備忘,傳于趙昌逵曰,予當臨以聞申聞鼓,入置崇賢門前,入直月令忠義以下至雇立軍撞鼓,聞聲當賞,戶房承旨來待聞焉。
傳于趙昌逵曰,前排入之。
傳于崔台衡曰,吏曹郞廳,明日爲之處,詳察以奏。
李敬倫,以弘文館言啓曰,新除授應敎閔恒烈,時在京畿廣州地,經筵入番事緊,請斯速乘馹上來事,下諭。傳曰,依啓。又以侍講院言啓曰,本院新除授說書金憙,時在忠淸道連山地,書筵入番事緊,斯速乘馹上來事,下諭,何如?傳曰,允。
崔台衡,以兵曹言啓曰,依傳敎,雇立軍士四福等,各決棍五度之意,敢啓。答曰,知道。
崔台衡,以義禁府言啓曰,椒島前僉使李命圭拿處傳旨,啓下,而李命圭,在於全羅道高山地,故拿來書吏發遣矣。李命圭今三月初三日身故云,勿論之意,敢啓。答曰,知道。又以義禁府言啓曰,前統制使李敬懋,固城縣投畀,當日押付事,命下矣。以傳敎內辭意,具罪目卽爲發遣府書吏,押送配所之意,敢啓。答曰,知道。
司諫李東泰啓曰,臣於見職,豈有一分冒膺之勢,而適當合辭方張,他不暇顧,冒沒出肅,而前後登筵,未嘗出一言論一事,實多溺職之愧。伏聞日昨,以臺之不言,聖敎截嚴,誨責備至,諸臺引避,竝蒙罪罷,若論不言之罪,臣實爲首,諸臺旣皆被罪,則臣何敢獨爲晏然乎?賤疾危劇,未隨諸臺之後,今始來避,臣之所失,於是乎尤著,而且新除授獻納臣李命勳,與臣姻婭應避之嫌。以此以彼,勢難仍冒,請命遞斥臣職。
崔台衡,以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
副司直李重祜疏曰,伏以臣於日前,伏奉冬至正使新命,臣誠惝怳驚惑,不知所以也。責重專對,固非庸淺所可堪,義在往役,卽是臣分不敢辭,而若其難强之實狀,臣不陳暴於黈纊之下,則雖以日月之明,亦何以照燭哉?臣本稟賦虛脆,自少善病,半生負疾,寒痰爲祟,最是冬春之際,便成癃癈之狀,胸隔之間,膠凝霧塞,喘息弦急,肢體麻痺。每値寒節,不敢自比常人,雖於戶庭之間,不能隨意運動,開竇深蟄,一或觸冷,痰升氣厥,㱡㱡有垂絶之形,必須多般藥餌,積費調治,然後始得蘇甦之路。十數年來,如期輒發,逐歲有加,此非但臣之自憐其身,知臣者莫不爲臣危之,今若驅策於大漠風雪遼野氷沍,則其不顚仆於道路者,無是理也。雖在强壯之年,抱此疾而作此行,決知其萬萬不堪,況今蒲質已衰,病根益痼,不自量度,徒以辭避爲懼,强策承膺,終至於半道狼狽,委命草莽,則螻蟻殘喘,雖不足恤,其爲僨國事,當如何哉?念臣頂踵毛髮,皆歸造化,夷險燥濕,義所不擇,奔走宣力,心常自勉,行人之任,如有一分可强之望,何苦爲解免之計,以負圖報之素心,而反覆思惟,望斷自力,不得不疾聲呼籲於天地之仁。伏乞聖慈,俯垂矜諒,早賜遞改,以幸公私,不勝大願。臣無任屛營祈懇之至。答曰,省疏具悉。該曹雖例擬,聞卿章難迫,今者使价,許遞焉。
全羅監司安兼濟疏曰,伏以臣於日昨,伏承除旨,以臣爲全羅道觀察使兼巡察使者,此正易所謂有隕自天也,臣於是惶隕凜惕,不知所以自措也。纔謏而受特達之知,跡疎而紆殊異之渥,前後踐歷,踰溢涯分,從古人臣,遭聖明荷翦拂者何限,而豈有如愚臣之所蒙被者哉?恩山德海,天高地厚,湯火糜粉,猶不足以爲萬一之報,夙夜憂懼,若隕淵谷,今玆之命,又何爲而及於臣也?伏惟我聖上,五紀憂勤,一念元元,承流宣化之責,唯良二千是須,此時此任,尤宜愼簡。顧今朝著之上,望實俱茂者,不爲乏人,遽爾委之於不才一賤臣,而無少留難,此不但有乖於聖朝綜核之政,其爲咈公議而忝重寄,非細故也。臣於昨年待罪湖西,絲毫莫報,愧懼徒積,曾未幾何,復畀此職,屛翰之重,有若非臣莫可者然,臣誠踧踖惝怳,莫曉其所以也。且況湖南一路,壤地浩廣,民物繁庶,國家財職之所需也,四方轉輸之所萃也。剸理之難,此湖西不啻倍蓗,臣若不揆才具,徒恃寵靈,若固有之,晏然叨冒,則臣身狼狽,縱不足恤,其如玷聖簡而僨國事,何哉?左右思量,承膺無路,玆敢略控至懇,仰瀆崇聽。伏乞聖慈,天地父母,諒臣才之不堪委任,察臣言之非出飾讓,亟賜鐫改,回授賢良,以重藩寄,以安微分,公私不勝幸甚。臣無任屛營祈懇之至。答曰,省疏具悉。今者湖南,予曰得人,卿勿過辭,速往欽哉。
乙未八月十一日卯時,上御集慶堂。藥房入診入侍時,都提調金尙喆,副提調李宅鎭,假注書尹翊東,記事官李益運·尹履相,醫官吳道炯·柳光翼·徐命緯·丁志泰·康命徽·白文昌·鄭忠周,以次進伏訖。尙喆曰,夜間聖體調攝,若何?寢睡·水刺之節,亦何如?上曰,一樣矣。尙喆曰,湯劑奉進矣。上曰,無效矣。尙喆·宅鎭俱奏曰,臣等若知無效而勸進,則實不忠不孝矣。仍進湯劑,上進御。尙喆曰,請更煎一貼。上不許。尙喆·宅鎭俱奏曰,臣等以何心,聖上所厭進者,豈敢仰勸耶?宅鎭曰,進御則聖孝有光矣。尙喆曰,今此湯劑,宮府一體,王世孫誠孝,誠至極矣。大助而進四貼,實始作之半矣,聖心必有所知者矣。早進二貼,然後可以盡爲進御矣。臣以更煎先退。藥房都提調,持湯劑更爲入侍。出榻敎上不爲進御。尙喆·宅鎭俱奏曰,王世孫擎進矣。上曰,時體矣。宅鎭曰,王世孫豈爲時體乎?尙喆曰,時體中亦有可用時體矣。上曰,苦矣。仍進御湯劑。尙喆曰,爲宗社獻賀矣。宅鎭曰,聞判尹金孝大言,則儒生混入,而非諸部所率入,故不知何部,所當現告之際,罔知所爲云矣。命昨日部官汰去,下敎安徐事。出榻敎上命退去,諸臣以次退出。
乙未八月十一日申時,上御集慶堂。藥房入診入侍時,都提調金尙喆,副提調李宅鎭,假注書尹翊東,記事官李益運·尹履相,醫官吳道炯·柳光翼·丁志泰·康命徽,以次進伏訖。尙喆曰,午間聖體,若何?上曰,一樣矣。尙喆曰,湯劑奉進矣。上進御。上曰,今日推孝房,誰也?宅鎭曰,韓鼎裕矣。上命宅鎭書傳敎曰,昨已下敎,則違命以捧,當該臺臣,亟施不敍之典,當該承旨遞差。上曰,今日擊鼓,皆時體矣。尙喆曰,上自公卿,下至愚夫愚婦,皆於湯劑,無異辭矣。上命宅鎭書傳敎曰,今日下敎時,月令忠義以下雇立軍下敎,則忠義皆佯若不聞,其涉無狀,竝汰去,今日入直人忠義,口傳勿施。上曰,十五日何以登陛行禮乎?以此憧憧矣。尙喆曰,此不必有槪於聖心矣。尙喆請更煎一貼。上曰,都承旨出去,監煎,可也。宅鎭曰,代房姑未入來矣。命坐直承旨入侍事。出榻敎賤臣承命出去,召入右承旨崔台衡進伏。尙喆請先退,煎入湯劑,上許之。藥房都提調,持湯劑更爲入侍。出榻敎進湯劑,上進御。尙喆曰,今朝未得診候,今則診候,何如?上命兩廳各一人診候。道炯診脈候,退伏奏曰,左右三部調均,滑體一樣矣。命徽診脈候,退伏奏曰,左右三部調均,滑體一樣矣。上曰,追慕洞在新門外乎?宅鎭曰,然矣。上命宅鎭讀公事。至前統制使李敬懋罷職傳旨,上命宅鎭書傳敎曰,一武臣焉敢若此?其涉可駭。李敬懋豈止此?固城縣投畀,當日押付。又命宅鎭書傳敎曰,承旨下敎,代以李敬倫爲承旨,牌招察任,房順房。上命退去,諸臣以次退出。
上在慶熙宮。停常參·經筵。
藥房都提調金尙喆,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。連建功氣若此,爲此湯咸曰勝,予若此其將何?曷勝慨?庸庸湯,宜其停也。入侍聞焉曰勝?諸扁鵲,宜決棍,皆記過。
中宮殿·惠嬪宮,藥房口傳問安。答曰,知道。
大駕·王世孫詣追慕洞後,中宮殿·惠嬪宮遣宮官問安。答曰,知道。
大駕·王世孫還宮後,政院·玉堂·藥房口傳問安。答曰,知道。
大殿·世孫宮,朝廷二品以上·宗班口傳問安。答曰,知道。
李敬倫啓曰,明日聖節望闕禮,依例爲之之意,敢啓。答曰,知道。
傳于趙昌逵曰,中官安國來,臥於其家,使該府書吏驅入。
傳于李宅鎭曰,建功湯萬萬駭然,停,內局問候,亦爲停止。
傳于李宅鎭曰,鎖鈔命入,而都提調違令不入,掌務官,令騎曹決棍十度,敦義門外逐出。
李勉修,以中樞府言啓曰,判府事金尙喆,誠不仰格,罪益難貰,逬伏金吾,恭俟嚴命云,係是大臣去就,敢啓。
兵曹啓曰,依傳敎,藥房掌務官鄭璉,決棍十度後,逐出敦義門之意,敢啓。答曰,知道。
李勉修,以議政府言啓曰,領議政韓翼謩,左議政洪麟漢,誠未格天,罪在罔赦,走伏金吾,恭俟鈇鉞之誅,仍納命召,何以爲之?敢稟。
李勉修,以中樞府言啓曰,領中樞府事金相福,領敦寧金陽澤,判府事李溵,忱誠未格,罪負惟均,走伏金吾,恭俟嚴命云,係是大臣去就,敢啓。
以備忘,傳于李敬倫曰,嗟哉,今予欲籲高,欲訴漠,是何人?亦子道,心在追慕洞夙夜,昌德宮萬古,孟浪建功,以脈欺世,靑囊若問,千乘浮雲。問予,萬機楚越,建功若飮,欲棍諸靑囊,何逐漢江?斯公卿自時體,見大臣其曰君,追慕洞在眼,過十五後,若循例見諸臣謝擧世,嗟,今夕誰升堂?
政院啓曰,時原任大臣,來詣求對矣。又啓曰,都提調金尙喆,副提調李宅鎭,備忘之下,萬萬驚惶焦迫,敢此求對矣。又啓曰,藥房都提調金尙喆,副提調李宅鎭,更爲求對矣。
李宅鎭啓曰,時原任大臣,雖伏奉退去之敎,敢此詣閤,更爲求對矣。
以備忘,傳于崔台衡曰,予心何抑?當詣追慕洞,瞻碑閣而回,挾輦軍六十名內入直,當以駕轎詣,儀註·時刻單子安徐,諸承旨侍衛,只入直隨駕,世孫隨駕,挾輦軍三十名,十五日依此隨駕,營內入直百官·備堂隨駕安徐,前後廂軍禁·御各五十名,留營留陣安徐,時刻,待下敎只入正時。
李宅鎭啓曰,今日擧動時,承旨當爲備員,而左承旨趙昌逵,左副承旨崔台衡,右副承旨鄭日謙,纔已出去,竝卽爲牌招,何如?傳曰,允。
傳于李勉修曰,路由敦義門。
傳于李宅鎭曰,都提調勿胥命事,遣史官傳諭。
傳于李敬倫曰,明日祗迎停。
李敬倫,以侍講院言啓曰,本院兼司書林得浩,時無職名,令該曹口傳付軍職,何如?傳曰,允。
兵曹口傳政事,副司果林得浩。
崔台衡,以御營廳·一二巡廳·左右捕廳言啓曰,去夜犯夜人,無所捉之意,敢啓。答曰,知道。
乙未八月十二日申時,上詣追慕洞擧動入侍時,行都承旨李宅鎭,左承旨趙昌逵,右承旨李敬倫,左副承旨崔台衡,右副承旨鄭日謙,同副承旨李勉修,假注書尹翊東·洪聖淵,記事官李益運·尹履相,以次進伏訖。上具翼善冠·袞龍袍,乘輿出延光門,命世孫隨駕。上至敦義門,命承史·侍衛乘馬。上詣追慕洞碑閣前板位俯伏,命世孫奉審,命本家主人工曹正郞閔百寅入侍。上曰,汝主人乎?百寅對曰,臣之姪前縣監台烈,卽主人而在鄕矣。上曰,汝驪陽之宗孫乎?百寅曰,臣卽故大司憲閔蓍重之孫也。宅鎭曰,蓍重卽驪陽之兄也。命召洞內老人進前。上曰,汝等特爲免賤矣。又命承旨書傳敎曰,閔百寅,守令調用。上入小次,小頃還宮,歷臨光明殿,命安國洞老民,使之待令。又命書傳敎曰,昔年阿之問啓事,命下矣。何至今寥寥乎?其問入侍以奏。又命書傳敎曰,追慕洞耆耉人,今已召見,皆特爲加資,今日口傳下批。仍還內,諸臣問安退出。
乙未八月十二日酉時,上御集慶堂。藥房入診,時原任大臣·禮房承旨同爲入侍時,都提調金尙喆,副提調李宅鎭,假注書尹翊東,記事官李益運·尹履相,領府事金相福,領敦寧金陽澤,領議政韓翼謩,判府事李溵,左議政洪麟漢,右承旨李敬倫,以次進伏訖。相福等曰,勞動之餘,聖體,若何?上曰,一樣矣。尙喆奉進湯劑,上却湯劑而不爲進御,尙喆等及相福等,合辭仰請。上曰,予於碑閣已口奏,決不可飮矣。宅鎭曰,臣以更煎先退矣。藥房副提調持湯劑入侍。出榻敎尙喆曰,湯劑奉進矣。相福等合辭奏曰,追慕雖至,湯劑則不可不進御矣。尙喆曰,進御湯劑,爲宗社也。今日雖口奏於碑閣,前日如此之時,則復爲口奏進御矣。今日亦口奏後,進御,何如?上命敬倫書傳敎曰,今日見予服色,宣傳官亦有親忌,敢請吹螺,萬萬無狀,其宣傳官汰去。又命敬倫書傳敎曰,予雖衰雖微,末人處分,若過卽下敎,日子奏時乃覺,今日卽十二日,宣傳官吹螺之請,果非無形,予敎過,汰去下敎,特爲勿施。尙喆奉進湯劑,上却湯劑而不爲進御。尙喆曰,臣待罪保護之地,不忠無狀,不能奉進湯劑,罪犯罔赦,請俟斧鉞之誅。仍退出待命。相福等曰,臣等亦罪合罔赦,請與都提調同被罪罰。仍竝退出待命。上命持入上言,命敬倫讀奏,仍命敬倫書傳敎曰,今者捧上言,意益深矣。皆爲親立後,皆下該曹,其令回啓。又命敬倫書傳敎曰,嗚呼,今日此擧,一則停祇迎追慕倍,一則兼再明若何。雖聞呼唱,何能拜,何能興?咫尺碑閤,令沖子奉審,自敦義詣,噫,其門,敦義門乎?崇禮門乎?予莫知。雖今世若前世,嗚呼,三明,令沖子替行,前後廂挾輿,依今日下敎,當以駕轎,副駕轎安徐,時刻,待下敎只入正時。上命假注書洪聖淵曰,大臣待命於何處,知入。聖淵還入奏曰,待命於金吾門外矣。命時原任大臣勿待命事,遣史官傳諭事。出榻敎時原任大臣入侍事。出榻敎宅鎭曰,臣以更煎一貼先退。尙喆入來,進伏曰,有入侍之命,故臣先爲奉入湯劑矣。殿下何不念宗社之重,而且勞動之餘,不宜少緩,節候朝晝異候,何不念聖體也?相福等入來,進伏曰,伏望進御湯劑,臣等不勝焦追矣。上久不進御。尙喆曰,前日則十三日·十四日·十五日,連爲進御,而今不欲進御,恐未知何故也。上命敬倫書傳敎曰,旣下敎,更思何心?其闕三明,與沖子詣昌德,予伏於庭,令沖子升殿伸禮,展拜時亦若此,其前後廂挾輦軍,皆依今日例。若此之後,雖一觴,予何受?皆安徐。尙喆曰,進御湯劑,則爲悅懌陟降之道矣。翼謩曰,都提調之言,切至矣。麟漢曰,十五日必欲動駕,則當進御矣。上曰,碑閤口奏之後,決不可飮矣。上命召入安國洞老人,下問身役姓名後,下敎曰,汝等皆加資矣。命退去。尙喆曰,更鼓轉深,不勝焦迫矣,請進御湯劑。麟漢曰,追慕冞隆,雖有口奏,今則爲宗社臣民,口奏後進御,伏望。相福等合辭仰請。尙喆曰,臣受國厚恩,致位至此,而適當此時,連爲加進,聖候康寧,臣不勝喜悅,竊以爲少酬國恩矣。不意今日,遽有不爲進御之擧,臣不勝抑塞,不覺涕出矣。上起坐,口奏曰,臣旣奏碑閤,以更不飮湯劑矣。今日都提調,忠言到此,臣心感動,臣玆飮矣。仍進御湯劑。上命敬倫書傳敎曰,夜以無眼垂涕,下敎其幾日,而尙無動靜,下敎若何而若此?此無人心者也。予雖衰,其何强問?無人心者,奚置搢紳辱朝鮮?申光履永刊仕版,逐鄕里爲庶民,下敎幾日?尙今泯默者,其亦效在寬之意,能滑放恣,今若復見。嗚呼,此日,何心默默乎?嗚呼,玉釵,其本何,而能滑光履,作機關而唱說,暗劣光緝,若聖賢而傳言,不思父不思君,無形李遠,忘其君,登章奏而爲此問。其本卽故宰臣壻,於故相娚妹,其雖溺新忘舊,何忍爲此?況挾笑謂予者,其欲復刑,況今日乎?坐追慕洞,望安國洞,心何抑心何抑?上曰,前日下敎,爲光履地也。光履聞此下敎,卽爲和解,則大成之號,不愧于心矣。今至多日,尙無動靜,豈駭然乎?上命敬倫書傳敎曰,十五日旣下敎,兩日俯伏,一也,禮房依前知悉。宅鎭曰,請更煎一貼。上許之,宅鎭先退。藥房副提調,持湯劑更爲入侍。出榻敎進湯劑,上復口奏後進御。尙喆曰,醫官輩,朝者嚴敎之下,不敢隨入,方待令矣。召入診候,何如?上許之。吳道炯診脈候,退伏奏曰,左右三部調均,滑體一樣矣。康命徽診脈候,退伏奏曰,左右三部調均,滑體一樣矣。上命退去,諸臣以次退出。
上在慶熙宮。停常參·經筵。
藥房都提調金尙喆,副提調李宅鎭啓曰,昨日動駕伸慕,移時還宮,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,王世孫隨駕之餘,氣候,何如?臣等不任區區憂慮,敢來問安,竝此仰稟。
中宮殿·惠嬪宮,藥房口傳問安。答曰,知道。
大殿·世孫宮,政院·玉堂問安。答曰,知道。
香祇迎罷後,政院·玉堂·藥房口傳問安。答曰,知道。
答藥房曰,知道。氣一樣,待敎侍,世孫氣候,一樣矣。
鄭日謙啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。答曰,知道。
傳于李宅鎭曰,內局入侍。
傳于李敬倫曰,禮房承旨入侍。
傳于李敬倫曰,內局入侍時,時原任大臣同爲入侍。
李敬倫啓曰,時原任大臣,依下敎來待矣。
李勉修,以漢城府言啓曰,依傳敎,申光履逐鄕里爲庶民之意,敢啓。答曰,知道。
崔台衡,以訓鍊都監·一二巡廳·左右捕廳言啓曰,去夜犯夜人,無所捉之意,敢啓。答曰,知道。
乙未八月十三日辰時,上御集慶堂。藥房入診入侍時,都提調金尙喆,提調具允鈺,副提調李宅鎭,假注書尹翊東,記事官李益運·尹履相,醫官吳道炯·鄭允德·柳光翼·徐命緯·丁志泰·康命徽,以次進伏訖。尙喆曰,夜間聖體調攝,若何?寢睡·水刺之節,亦何如?上曰,一樣矣。上曰,今日十三日矣。宅鎭曰,今明連爲香祇迎矣。上曰,提調入來乎?允鈺曰,入來矣。上曰,易矣。允鈺曰,煎瓊玉膏,有日限,故六日始來矣。上曰,予少許進御矣。尙喆曰,此異於湯劑,有時兼服則好矣。上命醫官持入醫鑑瓊玉卷讀奏。允鈺曰,以橘薑茶調服則好矣。尙喆曰,醫輩以爲,兼服則有益云矣。上曰,建功之名,何如?尙喆曰,建中理中合二功湯而爲建功矣。上命醫官持入醫鑑理中湯卷讀奏。尙喆等曰,湯劑奉進矣。上進御。尙喆曰,診候,何如?道炯診脈候,退伏奏曰,左右三部調均,滑體一樣矣。允德診脈候,退伏奏曰,左右三部調均,滑體一樣矣。光翼診脈候,退伏奏曰,左右三部調均,滑體一樣矣。命緯診脈候,退伏奏曰,左右三部調均,滑體一樣矣。志泰診脈候,退伏奏曰,左右三部調均,滑體一樣矣。命徽診脈候,退伏奏曰,左右三部調均,滑體一樣矣。允鈺曰,請更煎一貼。上許之,允鈺先退。藥房提調,持湯劑更爲入侍。出榻敎進湯劑,上進御。上曰,明日又祗迎矣。宅鎭曰,明日則各陵秋夕傳香矣。尙喆曰,朝者移時俯伏,而日候稍寒,伏悶矣。宅鎭曰,臺諫啓辭,昨日依下敎,推入於未時矣。上曰,午前何不入侍耶?宅鎭曰,然則臺諫詣臺後,午前有入侍則同爲入侍傳啓,不得入侍則未時後捧入乎?上曰,依爲之。命詣臺臺臣,午前入侍傳啓,午后臺廳傳啓事。出榻敎上命退去,諸臣以次退出。
乙未八月十三日辰時,上御延和門外。香祗迎入侍時,行都承旨李宅鎭,左承旨趙昌逵,右承旨李敬倫,左副承旨崔台衡,右副承旨李勉修,假注書尹翊東·洪聖淵,記事官李益運·尹履相,以次進伏訖。上具翼善冠·黑團領袍,乘輿出通陽門,詣延和門外,降輿俯伏板位祗迎,命禮房承旨,奉審西五陵以來。仍卽還內,諸臣以次退出。
乙未八月十三日午時,上御集慶堂。奉審承旨入侍時,右承旨李敬倫,假注書洪聖淵,記事官李益運·尹履相,以次進伏訖。敬倫曰,陵上各處無頉,翼陵曲墻後,莎草間間有枯損處矣。上命讀祭物件記及陵官守直擧案後,上曰,申光履有何來奏之事?卽奏,可也。敬倫曰,頃日處分之後,姑無來奏之事矣。上曰,明日卽秋夕,傳香乎?敬倫曰,然矣。上曰,推考官誰也?敬倫曰,鄭日謙也。仍命書傳敎曰,昨雖下敎此事,予所萬分爲駭者,其何默乎?一欲下問,時原任大臣入侍,李遠陳章親問時,日記坐直承旨持入。諸臣遂退出。
乙未八月十三日酉時,上御集慶堂。藥房入診,時原任大臣·坐直承旨同爲入侍時,都提調金尙喆,提調具允鈺,副提調李宅鎭,假注書尹翊東,記事官李益運·尹履相,領府事金相福,領敦寧金陽澤,判府事李溵,左議政洪麟漢,同副承旨李勉修,醫官吳道炯·鄭允德·柳光翼·徐命緯·丁志泰·康命徽,以次進伏訖。尙喆曰,午間聖體,若何?上曰,一樣矣。允鈺曰,湯劑奉進矣。上進御。允鈺曰,請煎一貼。上許之,允鈺先退。相福等進前曰,聖體,若何?上曰,一樣矣。上命持入申光履前日處分時日記,命勉修讀奏,至數行,上命止之。又命再明日擧動時,百官隨駕依例爲之事。出榻敎藥房提調,持湯劑更爲入侍。出榻敎進湯劑,上進御。上命退去,諸臣以次退出。
上在昌德宮。停常參·經筵。
藥房都提調金尙喆,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。逢今日懷千萬,憶明日慕億百,建功浮雲,扁鵲楚越。予今夕從容北堂,以待明朝,其何問安?
中宮殿·惠嬪宮,藥房口傳問安。答曰,知道。
大駕·王世孫詣昌德宮後,政院·玉堂·藥房口傳問安。答曰,知道。
中宮殿·惠嬪宮,王世孫遣宮官問安。答曰,知道。
傳于李敬倫曰,今日追憶萬倍,祗迎後,先詣安國洞,仍詣昌德宮,百官祗迎留營安徐,只備堂隨駕。又傳于曰,世孫當一體祗迎,分付春坊。
趙昌逵啓曰,注書沈商賢自鄕上來云,卽爲牌招察任,何如?傳曰,允。
以備忘,傳于李宅鎭曰,今日入直徽寧殿官員陞敍,安國洞主人承傳,安國洞人免役,昔年尙宮朴氏·崔氏,從自願免賤。
崔台衡,以兵曹言啓曰,今此昌德宮經宿時,禁軍·挾輦軍·挾輿軍·前後廂軍,以內外入直軍,除出隨駕矣。其代,以他軍兵充數入直,而昌德宮內外入直巡邏等事,依例擧行之意,分付該軍門,何如?傳曰,允。
鄭日謙,以義禁府言啓曰,明日昌德宮擧動時,大駕各差備都事及王世孫左右考喧都事,無以備數,假都事二員,令該曹依例差出,以爲分排之地,何如?傳曰,允。
傳于李敬倫曰,禮房承旨馳詣太廟·永禧殿·徽寧殿,奉審以來。
崔台衡,以禁衛營·一二巡廳·左右捕廳言啓曰,去夜犯夜人,無所捉之意,敢啓。答曰,知道。
乙未八月十四日辰時,上御延和門外。香祗迎後,昌德宮動駕入侍時,都承旨李宅鎭,左承旨趙昌逵,右承旨李敬倫,左副承旨崔台衡,右副承旨鄭日謙,同副承旨李勉修,假注書洪聖淵,事變假注書兪鉉章,記事官李益運·尹履相,以次進伏訖。上具翼善冠·黑團領袍,乘輿出延光門外,香祇迎後,歷臨安國洞閔百奮家,坐於內軒,命主人入侍。宅鎭曰,主人適出墓祀之行矣。仍命還出,路由觀象監峴,入金虎門,詣昌德宮萬安門外。問安後,侍衛諸臣退出。
上在慶熙宮。停常參·經筵。
大殿,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
中宮殿·惠嬪宮,王世孫遣宮官問安。答曰,知道。
大駕詣毓祥宮後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
大駕還宮後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
傳于李敬倫曰,今方奠酌鼓吹待令,禮房來待于南門。
傳于趙昌逵曰,詣毓祥宮後,摠府·宗親府中,進饌已備處,先爲待令。
傳于李敬倫曰,世孫祗迎,安徐,隨後。傳于崔台衡曰,侍衛承旨乘馬。
李宅鎭,以吏曹言啓曰,今此毓祥宮秋夕祭大祝,前校理鄭民始塡差矣。旣見差享之帖,旋稱在外,累次催促,終不受香,事甚未安,不得已以本曹郞廳柳匡天代差,而本曹請推之外,他無可施之罰,何以爲之?敢稟。傳曰,此是今日,安徐。
李敬倫,以禮曹言啓曰,今此陳賀時,中宮殿當爲一體擧行,而今則異於常時,不得磨鍊之意,敢啓。又啓曰,今此陳賀時,王世孫坐堂受賀之節,何以爲之乎?敢稟。
李勉修,以內醫院都提調言啓曰,近來內醫之兼御醫者甚多,番次極爲苟艱,在前如此之時,亦有姑降入直之例,御醫中崔尙圭·金相祜,依前姑降入直於內醫廳,何如?傳曰,允。
崔台衡,以訓鍊都監言啓曰,依傳敎,挾輦軍·挾輿軍等,賞中日後,得中之類,依例施賞之意,敢啓。答曰,知道。
以試所承旨望筒,傳曰,禮房承旨進去。
以守宮史官望筒,傳曰,置之。
李勉修啓曰,時推蕩滌事,命下矣。未承授推考傳旨,自本院爻周之意,敢啓。答曰,知道。
李宅鎭啓曰,藥房三提調,來詣閤外求對矣。
藥房口傳啓曰,展禮殿宮,雖伸追慕之孝思,連日勞動,易致聖候之憊損,而常進湯劑,昨旣停輟,今又日已過申,尙未承召音,職在保護,寧不悶鬱?不避瀆擾,敢此呼籲。伏乞亟許持湯劑入侍,千萬顒祝,惶恐,敢啓。
以備忘,傳于李宅鎭曰,昨日兩昨,皆闕尋常,建功果然,靈扁鵲曷足道?今日受賀,亦扁鵲功,已煎建功,灌於禁川,諸扁鵲皆逐,昨日此堂,於予得矣。
崔台衡,以御營廳·一二巡廳·左右捕廳言啓曰,去夜犯夜人,無所捉之意,敢啓。答曰,知道。
乙未八月十五日辰時,上詣毓祥宮。擧動入侍時,行都承旨李宅鎭,左承旨趙昌逵,右承旨李敬倫,左副承旨崔台衡,右副承旨鄭日謙,同副承旨李勉修,記事官沈商賢,假注書洪聖淵,記事官李益運·尹履相,以次進伏訖。上乘步輦,出自金虎門,詣毓祥宮,命宗親府先爲進饌。時原任諸都尉進爵後,諸大臣進奏曰,日吉辰良,王候康寧,奠禮順成,臣民欣忭,不可勝達矣。仍固請陳賀。上曰,太康矣。諸大臣又齊聲力請,上乃許之。仍命宅鎭書御製詩六言一句·七言一句,命入侍諸臣賡進。上曰,餘進饌,崇政東月臺爲之。上曰,隨駕時原任諸都尉,皆參宴。因撤饌。上乘步輦還宮,殿座于東月臺,受賀禮。上曰,今日所爲,雖曰頒敎,一依前頒赦例擧行事,分付,囹圄今日放釋,時推蕩滌。上曰,明日擧動時,王世孫隨駕等節,安徐,隨駕軍兵,依今日例擧行。上曰,還宮時中學祗迎儒生,捧袖擧案。上曰,中宮殿·世孫宮陳賀,竝安徐。因命進諸司設饌,依毓祥宮例,以次進爵訖。上曰,今日此擧,豈仰謝之擧,何敢張大?諸道·諸曹,只封箋文,外方物膳,皆停封。王若曰,今將豐亨,何今太康?今日此擧,宴報陟降。嗚呼,五十年臨御,何事調劑,何事恤元?若此若此,太康太康,心切悚然,亦切慊然。旣受於今,朝鮮國泰民安,彌切頌祝。嗟哉,群工,猗我沖子,同寅協恭,以濟三百年宗國。上曰,今日進饌諸摠管,各半熟馬一匹賜給,領敦寧廐馬一匹面給,宗親諸堂各熟馬一匹賜給,進爵大臣廐馬一匹,諸臣熟馬一匹面給,看品郞·摠府·勳府郞廳陞敍。上曰,中學祗迎儒,命捧袖擧案,今日宜示同慶,明日當詣舊闕,文昭殿前當庭試。豈特中學?試官金領府事·禮判·大提學·吏兵曹參議·入直儒臣,時刻,待敎只入正時,當以駕轎詣,隨駕只備堂。
乙未八月十五日初更,上御集慶堂。藥房入診入侍時,提調具允鈺,副提調李宅鎭,記事官沈商賢·李益運·尹履相,醫官吳道炯·鄭允德·徐命緯·柳光翼·丁志泰·康命徽·白文昌,以次進伏訖。允鈺曰,連日勞動之餘,湯劑之闕進久矣。聖體調攝,若何?上曰,一樣矣。允鈺請診脈候。上曰,止之。進御湯劑後,提調先退監煎。上曰,於今邦慶,其受於何?明日爲庭試,試官趙重晦,騎判鄭存謙·徐命善·李在簡·韓鼎裕·朴相甲·金峙默·洪相簡·安大濟·鄭一祥·鄭景仁·洪國榮·林得浩·徐有慶,武試官,訓將·禁御兩將·入直騎郞·入直摠郞,若此當卽日喝榜,文東武西回駕,以此卽爲分付。上曰,庭試命下,明日當乘輦矣。明日世孫隨駕。出傳敎上曰,儒坐先入事,下敎。又曰,試官牌招先詣事,下敎。以上出榻敎提調持湯劑,更爲入侍。上進御訖。允鈺曰,都提調金尙喆,方在直中,而有登溷之症,不得入侍矣。上曰,都提調兼帶許副,其代,判府事李溵爲都提擧。出傳敎上命退,諸臣以次退出。
上在慶熙宮。停常參·經筵。
藥房口傳問安。答曰,知道。太康太康,豐亨豐亨,心若何心若何?氣何諭?待敎。世孫氣,一樣矣。
中宮殿·惠嬪宮,藥房口傳問安。答曰,知道。
大駕·王世孫詣彰義宮後,政院·玉堂口傳問安。答曰,知道。
大殿,藥房口傳問安。答曰,知道。
李勉修啓曰,今番庭試試官中,時無職名人,令該曹口傳付軍職,何如?傳曰,允。
李勉修啓曰,讀券官李徽之牌不進推考傳旨,今方捧入,而莫重國試,不可無主文之人,更爲牌招,何如?傳曰,允。
李宅鎭啓曰,今日擧動時,承旨當爲備員,而左承旨趙昌逵,以服制不爲仕進,卽爲牌招,何如?傳曰,允。
傳于李敬倫曰,訓將,代騎判爲之,李在學,代吳載紹爲之。
又傳于曰,訓將,代仁陽君李景祜爲之。
傳于李敬倫曰,承旨來待延光門,鼓吹入之。
鄭日謙,以武所命官,病未入來,微稟。傳曰,何時開場而今始稟乎?以領敦寧爲之。
傳于鄭日謙曰,二中入格人居住姓名,皆懸註以入。
又傳于曰,承旨率宣傳官入侍。
李敬倫啓曰,命官以下,持合考試券,依下敎來待矣。傳曰,竝入侍。
傳于李勉修曰,新恩政事爲之。
有政。行吏曹判書朴相德呈辭受由,參判李徽之進,參議趙㻐禁推,右承旨崔台衡進。
吏批啓曰,判書朴相德呈辭受由,參議趙㻐禁推,小臣獨政未安,何以爲之?敢稟。傳曰,仍爲之。以金鍾善爲兼持平,李果爲校書博士,徐浩修爲大司諫,宋霮爲司諫,洪檢爲禮曹參議,李奎緯爲掌樂正,鄭尙淳爲冬至正使,尹在明爲連源察訪,李延年爲典籍,趙彦彬爲禮賓主簿。
兵曹判書金鍾正病,參判徐命善病,參議宋鍈入直進,參知金漢老病,承旨鄭日謙進。以吳匡翼爲同知,尹在復爲僉知,金鍾善爲司直,金翊休爲司果。
崔台衡,以司僕寺言啓曰,今此親臨庭試卽日唱榜事,命下矣。新恩所騎,依例以本寺馬給之意,敢啓。答曰,知道。
崔台衡,又以兵曹言啓曰,今八月十七日,武臣堂上朔試射日次,而國忌齋戒相値,不得爲之之意,敢啓。答曰,知道。
又以武所命官意啓曰,今日武科時,有等劃者,當以何技比較乎?敢稟。傳曰,以片箭爲之。
又以刑曹言啓曰,今此庭試親臨放榜時,天童軍當爲待令,而文武科全數定給,武科則只給甲乙科事,曾有定武,今亦依此擧行之意,敢啓。答曰,知道。
李宅鎭啓曰,三提調來詣閤外,求對矣。下敎曰,甚憊矣。今日則欲便休,其止之。
藥房口傳啓曰,保護聖躬,何等重也,而近來勞動,固已多矣。況今日趁早動駕,竟夕酬應,此時湯劑之進御,不可少緩,詣閤求對,兪音尙閟,更皼已下,不敢泯默,謹此齊聲仰籲。伏乞暫許方寸之地,俾得以奉進湯劑,千萬顒祝,惶恐,敢啓。下敎曰,今日欲便休,其退去,然後當寢睡矣。口傳再啓曰,湯劑之一日間斷,關係,何如,而況當連日勞動之,尤宜加意進御,雖伏承止之之敎,在臣等奉職之道,不敢遽然退去,玆又冒陳衷懇。伏乞亟許召命,不勝至禱,惶恐,敢啓。下敎曰,何若是困之乎?果若如是,則建功,當停止矣。方臥廳中,退去,然後當入溫突矣。口傳三啓曰,臣等連伏承退去之敎,何敢更事煩瀆,而臣等之職,旣在嘗藥之地,當此鎭日酬應之時,不得奉進一貼,泯然退去,則其可曰有臣分而盡職責乎?玆不得不冒罪更籲。特賜俯諒,俾得入侍,千萬顒祝,惶恐,敢啓。
鄭日謙啓曰,大司憲李溎呈辭,執義金樂洙在外,掌令任濟遠·盧瑞國在外,持平鄭德弼在外,嚴思晩受由在外,今日以監察茶時之意,敢啓。答曰,知道。
崔台衡,以訓鍊都監·一二巡廳·左右捕廳言啓曰,去夜犯夜人,無所捉之意,敢啓。答曰,知道。
乙未八月十六日卯時,上詣景福宮。親臨庭試擧動入侍時,行都承旨李宅鎭,右承旨李敬倫,左副承旨崔台衡,右副承旨鄭日謙,同副承旨李勉修,記事官沈商賢,假注書洪聖淵,記事官李益運·尹履相,以次進伏訖。上具翼善冠·袞龍袍,乘輦輿出延光門,詣景福宮。先詣文昭殿舊基碑閣前,俯伏板位,命王世孫奉審,還殿座于勤政殿,命書書題。又命各書京鄕于紙頭,取二十人武科,規矩以柳葉箭六貫革爲之,取二中事,下敎。上曰,武所命官,以李益炡爲之。因以步輦出宮時,下敎曰,今日內局,可謂走前納足,已諭延光,內局予果其對乎?都提兼帶許解,其代,左相爲都提擧。首扁鵲·掌務扁鵲,一則庸暗,一則愚者,刋名內局,唱榜以舊邸爲之。詣舊邸後,上曰,回駕時,文東武西,依例隨駕,還宮時,當以步輦爲之,百官乘馬,文武隨駕。至東月臺,又下敎曰,明日新恩謝恩,當於德游堂親受,侍衛依前。出榻敎
乙未八月十六日申時,上御日閑堂。科次入侍時,右承旨李敬倫,記事官沈商賢,假注書洪聖淵,記事官李益運·尹履相,試官金相福·趙重晦·金鍾正·鄭存謙·徐命善·李徽之·趙㻐·朴相甲·洪相簡·韓鼎裕·吳載紹·安大濟·鄭一祥·洪國榮·林得浩·徐有慶,以次進伏訖。上命朴相甲讀壯元試券後,徽之以次書等,敬倫以次拆榜。誦達畢後,上曰,舊邸見李延喆登科,予心愴然,若入來,使之卽奏。先行拜禮于門外,仍盡聚新恩,殿座于門外,行喝榜禮畢後,命新恩文東武西,以步輦還宮,直入崇政殿東月臺,召文榜進前,各奏姓名。至洪樂述,使之進前,上曰,汝兄弟俱登科,貴矣。又召武科中鄕居人進前,各奏所居地,命各早歸休息。仍還內,諸臣問安退出。
上在慶熙宮。停常參·經筵。
藥房都提調洪麟漢,提調具允鈺,副提調李宅鎭啓曰,昨日文昭殿展禮,舊邸放榜,聖慕旣伸,邦慶彌新。伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,王世孫隨駕之餘,氣候,何如?臣等不任區區憂慮,敢來問安,竝此仰稟。答曰,知道。若問三日,予懷千萬,其於再昨,心懸西郊,於昨日,憶昔年兼豐亨,嗟,今日,子婦孫酌酒。兩昨宿誕生堂,今日憶昔舊邸,此何人此何人?雖然能伸禮皆追昔,予何人今何世?氣何諭?待敎侍。世孫氣候安順,是予喜。
中宮殿·惠嬪宮,藥房口傳問安。答曰,知道。
大駕詣彰義宮後,王世孫遣宮官問安。答曰,知道。政院·玉堂·藥房口傳問安。答曰,知道。
大駕還宮後,政院·玉堂·藥房口傳問安。答曰,知道。
以備忘,傳于鄭日謙曰,嗚呼,明日何日?昔年三日製,昨日祗迎命,其示意,嗟哉,今日亦食薑桂,是豈孝乎?追憶癸年東郊,予懷千萬,何以謝過?今日當詣舊邸,三日後入,世孫隨駕安徐,挾輦前後廂軍,依昨日以駕轎掩三窓,當由夜晝介,留營留陣亦安徐,只備堂隨駕,儀註安徐,時刻,待下敎只入正時。
傳于崔台衡曰,內局入侍,時原任若留在,同爲入侍。
李宅鎭啓曰,今日擧動時,承旨當爲備員,而左承旨李敬倫,左副承旨鄭日謙,纔已申退,竝卽牌招,何如?傳曰,允。
諸承旨有稟達事,來詣請對矣,諸玉堂有稟達事,來詣請對矣,時原任大臣有稟達事,來詣請對矣。傳曰,已下敎矣。
傳于鄭日謙曰,憶昔爲伸微忱爲之矣。雖止此,少伸微忱。聞世孫欲來云,且還宮後有可爲之事,若留此,則新恩亦當難便,諸司預備建功藏之。
以備忘,傳于鄭日謙曰,萬古豈有若予者?三日製爲一日,豈曰孝?雖然旣來謝過,世孫欲來云,體昔宜顧三軍新恩,今日憶昔宜顧,何待時原任請以體卽日車駕?都關中義回駕後諸公事,皆留院以表此意。
傳于崔台衡曰,明日親香,禮房攝行。
李宅鎭啓曰,藥房三提調來詣閤外,求對矣。傳曰,內局入侍。
傳于崔台衡曰,持祭報府入侍。
慶尙監司狀啓,七月令進上山藥,節序差早,限內不得封進,惶恐待罪事。傳曰,勿待罪事,回諭。
鄭日謙,以兵曹言啓曰,依傳敎,隨駕禁軍等,中日後入格人,依例以馬帖,弓子,分等施賞之意,敢啓。答曰,知道。
李勉修,以禁衛營·一二巡廳·左右捕廳言啓曰,去夜犯夜人,無所捉之意,敢啓。答曰,知道。
乙未八月十七日辰時,上御德游堂。親傳香後,新恩謝恩入侍時,行都承旨李宅鎭,左承旨李敬倫,右承旨崔台衡,左副承旨鄭日謙,右副承旨李勉修,同副承旨李東泰,記事官沈商賢,假注書洪聖淵,記事官李益運·尹履相,以次進伏訖。宅鎭啓曰,文科趙衍德,以居在江上之人,呼名時先已出場,未得入參於放榜時,故今始來待於闕外云矣。上曰,着服色,先爲呼入。命誦科作數句後,上曰,必是渠之所作也。宅鎭曰,然矣。上曰,容貌,何如?宅鎭曰,容貌亦好矣。仍命史官漆面進退後,上曰,趙衍德追後入來,無狀矣。命壯元,使之呼衍德困之,命賜花,仍下敎曰,此乃杜鵑花乎,菊花乎?衍德對曰,桂花也。上曰,難者矣。宅鎭曰,倉卒所對,極難矣。上曰,今番事,意爲太康,趙衍德晩到,能解能讀,其文已嘉,桂花對誠有意見,今番新榜注書中先差。出榻敎上命北道人武科,使之進前,下問何以留京。對曰,臣兄從仕軍門,故適隨來留在矣。上曰,鏡城新榜尹衡德,於數千里,豈可使之新恩下鄕?南道參軍有闕云,特爲除授。出榻敎上曰,趙衍德舞童入之,使之堅執,出去騎馬,亦依例給之。諸臣仍退出。
乙未八月十七日午時,上御集慶堂。藥房入診入侍時,都提調洪麟漢,提調具允鈺,副提調李宅鎭,記事官沈商賢·宋銓·尹履相,醫官吳道炯·鄭允德·徐命緯·柳光翼·丁志泰·康命徽·白文昌,以次進伏訖。麟漢曰,夜間聖體調攝,若何?上曰,太康矣。卿子登科,予心喜悅。麟漢曰,先蔭所曁,而臣心則憂懼矣。上曰,命見惠嬪矣,見之否?麟漢曰,進現矣。上曰,雨善來矣。麟漢曰,實爲多幸矣。上曰,數日事,於予太康矣。麟漢曰,多士聚會,雨勢可悶,懸題後,日氣淸朗,以此推之,天心可見矣。上曰,進饌所入,必多矣。麟漢曰,幸逢聖代,邦慶無前,數器饌何足道哉?下情以薄略爲未盡矣。允鈺曰,都提調所奏,誠是矣。麟漢請診脈候,上許之。道炯診脈候,退伏奏曰,左右三部調均,滑體一樣,好矣。諸醫以次診候,所奏與道炯同。麟漢請進湯劑,上進御後,提調先退監煎。麟漢曰,時原任大臣,爲問候來待矣。上曰,入侍。賤臣承命出來,領府事金相福,領敦寧金陽澤,領議政韓翼謩,判府事李思觀偕入,進伏訖。相福曰,夜間聖候,若何?連日勞動之餘,不瑕有損節,臣等不任區區仰慮矣。上曰,太康矣。王世孫與卿等同擧此禮,予心以此喜悅矣。麟漢曰,頃以貢米,盡敎出給廛民事,有下敎,而聞貢人輩,分作糧費,散盡無餘云,何以爲之乎?上曰,頃者下敎,憶昔年米廛爲名下敎,今聞相臣所奏,於渠果若强木水生,貢人亦民,其時下敎,特爲參酌。出傳敎麟漢曰,進酌時錫馬之敎,不勝惶悚,而廐馬數少,以熟馬代給,似好矣。上曰,熟馬則太輕矣。陽澤曰,近日廐馬,以賞賜之頻數,見存者甚少,今番則代以熟馬,此後賞賜,以廐馬施行,未爲不可矣。上曰,今番廐馬施賞者,以本寺熟馬擧行。出傳敎上曰,旣經今日承文院分館,其令卽爲翰苑召試,二十日擧行。又命書傳敎曰,今番武科赴防,特爲分揀。以上出傳敎又命書傳敎曰,嗚呼,今年,君豈自豐亨?八道郡縣中,有年八十者,於官門設饌以饋,狀聞事,下諭諸道。上曰,時原任先退休焉。陽澤曰,湯劑方進,臣等欲仰瞻而退矣。提調持湯劑,更爲入侍。上進御,大臣先退。上命讀公事,宅鎭讀左承旨趙昌逵牌不進傳旨。上曰,亞長誰也?宅鎭曰,司諫李東泰,而方在罷職中矣。上曰,承旨趙昌逵許遞,其代,薇垣前亞長李東泰敍用爲承旨,牌招察任,房順房。出傳敎上曰,同副爲右副乎?同副入侍。李勉修進伏,上命讀公事訖。諸臣以次退出。
乙未八月十七日初更,上御集慶堂。藥房入診入侍時,都提調洪麟漢,提調具允鈺,副提調李宅鎭,記事官沈商賢·李益運·尹履相,醫官吳道炯·鄭允德·徐命緯·柳光翼·康命徽·丁志泰·白文昌,以次進伏訖。麟漢曰,勞動之餘,聖候,若何?上曰,時原任入來乎?麟漢曰,陪駕到闕外,仍退去矣。上曰,崇陵忌辰,於國典於禮經,初非三日之制,且建功有何拘礙於忌辰乎?昨日放榜,少無非禮之失,而何爲如此之敎也?雖以閭閻間言之,於祖父母忌日,不用三日之制矣。宅鎭曰,目今動駕之餘,保護聖躬,全在於湯劑,而每有此非常之敎,臣等實不勝悶迫抑塞之至矣。王世孫仍扶起勸進,上黽勉進服。麟漢等齊聲奏曰,臣等之心,不勝喜幸矣。提調先退監煎。麟漢曰,判府事李溵,以扁鵲下敎,惶悚之極,不敢入來承候云矣。上曰,旣示予意,首扁鵲·掌務官下敎,安徐。出傳敎麟漢曰,翰圈命下,而奉敎方在外,故以下翰林,不得擧行云矣。上曰,前例,如何?麟漢曰,在外奉敎削職,然後始可擧行云矣。上曰,在外奉敎削職,翰林圈點,依前下敎擧行。出傳敎上曰,已下敎,古有校書分館爲相者,近者以分館,申飭,承文準點蕩然,雖國子,圈點承文調用,亦有前例,此亦公議。今番俾勿蕩然事,申飭,俾無矯枉過直之弊。出傳敎上曰,明日依初下敎,親傳。出傳敎麟漢曰,提調具允鈺,方帶度支,多有擧行者云矣。上命書傳敎曰,度支多有擧行者,提調兼帶許遞,其代,騎判爲內局提擧。提調持湯劑,更爲入侍。上進御訖曰,坐直誰也?宅鎭曰,右副承旨李勉修也。上曰,李性孝好人,而此人亦好矣。麟漢曰,淳朴人也。上曰,坐直承旨持公事,入侍。出榻敎李勉修進,伏讀公事。內局先退。
上在慶熙宮。停常參·經筵。
藥房都提調洪麟漢,提調金鍾正,副提調李宅鎭啓曰,昨日動駕舊邸,侵夜還宮,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。逢今日懷千萬,親傳香心西郊,氣何諭?待敎侍。
中宮殿·惠嬪宮,藥房口傳問安。答曰,知道。
傳于崔台衡曰,德游堂當親傳香矣。
傳于李東泰曰,內局入侍。
傳于曰,奉審承旨入侍。
李宅鎭啓曰,假注書洪聖淵,事變假注書兪鉉章,身病猝重,勢難察任,今姑改差,何如?傳曰,允。
以趙貞喆·李集斗·趙衍德爲假注書。
傳于鄭日謙曰,宣傳官一員待令,騎馬三匹立之。
鄭日謙,以御營廳·一二巡廳·左右捕廳言啓曰,去夜犯夜人,無所捉之意,敢啓。答曰,知道。
判府事金尙喆箚曰,伏以連日動駕,聖體康寧,下情歡忭,曷勝形喩?仍念臣日昨筵退之後,偶然傷食,痛在胸腹,無路登對,至煩筵臣之提稟,曲荷聖念,許解內局之兼帶。朝夕承候之地,亦未能自效其萬一,寤寐惶恐,如負大何,而所患諸症,尙未差歇,委頓床笫,無以自力,前後陪班,獨未進身,罪重闕禮,臣方竢譴之不暇,此際伏聞上駟寵錫,亦及臣身。爲人臣而逢千載莫大之慶,獻萬年無疆之祝者,卽其常分,勞何可記,賞何可施,而混被恩賚,寧不靦顔?玆敢短箚以聞。代乞聖明,亟治臣廢禮之罪,以警具僚,還收臣錫馬之命,以重賞典,不勝幸甚。答曰,省箚具悉卿懇。業已諒矣,卿何若此?錫馬之典,式遵舊章,況因左相所奏,廐馬爲熟馬,尤何辭焉?卿須安心,勿辭領受,益加善攝焉。仍傳曰,遣史官傳諭。
乙未八月十八日辰時,上御德游堂。親傳香入侍時,都承旨李宅鎭,左承旨李敬倫,右承旨崔台衡,左副承旨鄭日謙,右副承旨李勉修,同副承旨李東泰,記事官沈商賢,假注書洪聖淵,記事官李益運·尹履相,以次進伏訖。上命禮房承旨崔台衡,右副承旨李勉修,東五陵昭寧園奉審以來。出榻敎仍退出。
乙未八月十八日午時,上御集慶堂。藥房入診入侍時,都提調洪麟漢,提調金鍾正,副提調李宅鎭,記事官沈商賢·李益運·尹履相,醫官吳道炯·鄭允德·徐命緯·柳光翼·丁志泰·康命徽·白文昌,以次進伏訖。麟漢曰,夜間聖候,若何?上曰,一樣矣。麟漢請診脈候。上曰,止之。進御湯劑後,提調先退監煎。宅鎭讀奏公事訖。麟漢曰,時原任爲承候來待矣。上曰,入侍。賤臣承命出來,領府事金相福,領議政韓翼謩,判府事李溵偕入,進伏訖。相福曰,聖候夜間,若何?上曰,一樣矣。翼謩曰,朝家之錄用儒賢子孫,使之官奉其祀者,實出崇儒尙賢之意。先正臣文正公宋時烈奉祀孫宅圭,屢次入仕,俱未免作散,從前如此之人,間多因傳敎直除守令之例,故敢達。上曰,先正奉祀,於今聞焉,亦有舊例,令該曹依此調用。翼謩曰,言端旣發,又有所仰達者矣。故相臣文忠公李恒福,以穆陵名相,功存社稷,人到今稱之。朝家所以待遇者,非比尋常,而聞其嗣孫,一麾作散,香火幾至不繼云,此亦宜有存錄之道,故敢達。上曰,一體懸註調用。翼謩曰,向來趙德成·李奭輔,以兩司長官,俱被行譴,而當初所坐,旣不深重,而今及屢朔,且聞奭輔,有七十餘歲老母云,孝理之下,宜有寬貸之道,故敢達。上曰,卿奏若此,特放,可也。以上出擧條提調持湯劑,更爲入侍。上曰,予自笑矣。今日德游堂傳香時,層階能步行往來矣。相福曰,玉色近頗調潤矣。麟漢·鍾正齊聲曰,臣等伏見傳香時,步屧果勝昔,此莫非建功加進之效也。上曰,五都尉之孫,無儒生乎?麟漢曰,似然矣。上曰,八十以上設饌,京兆一體擧行。出榻敎上命書傳敎曰,御制書寫,今幾次看檢,戶房書吏,令該曹米布題給。命諸大臣先退,仍進湯劑訖。內局退出。
上在慶熙宮。停常參·經筵。
藥房都提調洪麟漢,提調金鍾正,副提調李宅鎭啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。萬古駭然者,建功幾日幾貼,視果勝乎,步果勝乎?若此而强飮,其愚其若建功,曷勝慷慨?廣問後當飮,城內有儒名者,庶民中有識者,皆令來待,予問後,當酬應內局矣。氣何諭乎?於今予悶,强坐建功,欲臥衆蠅也。
中宮殿·惠嬪宮,藥房口傳問安。答曰,知道。
延和門殿座罷後,政院·玉堂·藥房口傳問安。答曰,知道。
鄭日謙,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李宅鎭啓曰,右承旨今日不爲仕進,卽爲牌招,何如?傳曰,允。
備忘記,傳于李宅鎭曰,有夏有冬常理,頃者準點蕩然後,宜有一飭,明日翰試時,承文院曾經人,一體面試,若更者,當付國子試官,領相·前大提學·吏判·朴相甲·李碩載,入直兩春坊,此試入東庭,翰試入西庭,當於德游堂殿座製述,東日臺入侍科次。
李東泰啓曰,明日親臨翰林召試時,領監事·春秋館堂上·館閣堂上,待開門牌招,何如?傳曰,允。
傳于李宅鎭曰,承旨以時服詣閤。
李宅鎭啓曰,藥房三提調,來詣閤外求對矣。
又啓曰,時原任大臣,來詣閤外求對矣。
藥房口傳啓曰,臣等祗奉湯劑,詣閤求對,顒俟許久,召命尙閟,區區下情,竊不勝悶鬱之至。聖體之連日勞動,爲近來所未有,此時保護之節,尤宜加意,而申牌已報,尙未進一貼,臣等焦迫,雖不足恤,是豈大聖人節嗇之道哉?不敢遲待命下,更此冒陳衷懇。伏乞卽許晉接,俾進湯劑,千萬顒祝,惶恐,敢啓。
備忘記,予夙夜慷慨者,朝鮮大小人,皆溺時體,世雖百年,此習頓,然後予當酬應飮建功矣。卿等着時體胄,着時體甲,何心求對?當爲海東丈夫,何爲小邦賤丈夫?卿等速休。
再啓曰,臣等冒陳口啓,恭俟兪音,及承批旨,乃有退去之敎,相顧愕眙,莫省攸措。湯劑之關係保護,果何如,近日奏效,亦果何如,而臣等明知其如此,下敎之下,徒懷嚴畏,不敢復請,則其可曰有臣分乎?衷情所迫,冒罪申籲。伏乞更加深思,卽許召接,千萬至祝,惶恐,敢啓。
鄭日謙,以兵曹都摠府言啓曰,今日入直內三廳武兼禁軍,雖已畢試,而殿座相値,不得爲之之意,敢啓。傳曰,知道。
李宅鎭啓曰,假注書李集斗,事變假注書趙衍德,時無職名,令該曹依例付軍職,冠帶常仕,何如?傳曰,允。
趙貞喆在外,代洪樂述爲假注書。
傳于李勉修曰,莫重下敎捧入中官,記過。
傳于李宅鎭曰,欲見禮堂中官預答,禮堂應爲出去,留門後入侍,入侍後,中官當下敎矣。
又傳曰,興化西挾留門,前排待令。
傳于李勉修曰,中官吳以謙,放逐鄕里。
又傳于曰,差備中官全道文,當決棍,旣今幸免,令漢城府放逐鄕里。
備忘記,傳于李勉修曰,嗟哉,儒民,學習時體,莫量其君,君誠問信其敎,已下敎,而庸麤中官,敢受政院令,莫重下敎持來,萬萬駭然,單裙決棍拾度。
傳于李勉修曰,此則古例,中官決棍安徐。
又傳于曰,中官吳以謙決棍拾度後,刋名內侍案,逐出門外。
又傳于曰,郞廳雖誤傳,身爲承傳色,豈可如是乎?中官金允謙決棍貳拾度,逐出門外。
又傳于曰,中官雖誤傳,身爲差備監傳之乎?當該別監,令騎郞決棍三十度。
李宅鎭啓曰,時原任大臣荐伏奉嚴敎,尤不勝惶懍,敢又冒罪求對矣。
口傳三啓曰,再次瀆啓,諒非獲已,而微忱未格,召命尙靳,何聖上之固拒至此也?常御之劑,尙未一進,門鑰將下,衷情轉迪,不得不更此齊籲。暫許方寸之地,奉進湯劑,千萬至祝,惶恐,敢啓。
李宅鎭啓曰,時原任大臣求對不得請,尤不勝焦迫,更爲請對矣。
以承傳色口傳下敎曰,今則予志定矣,皆退去。
傳于李東泰曰,禮曹參判入侍。
又以禮曹言啓曰,八十以上設饌,京兆一體擧行事,命下矣。設饌日子,今八月二十日定行,而依己丑年例,酒饌及床排風物等事,令各該司依前例擧行事,分付,何如?傳曰,知道。其日令軍門特給三弦以助焉。
李勉修,以兵曹言啓曰,今八月二十日,文臣朔試射日次,故試官望,纔已備擬以入矣。親臨翰林召試,承文面試相値,不得爲之之意,敢啓。傳曰,知道。
李東泰,以成均館官員,以大司成言啓曰,依聖敎,幼學朴世紀·沈鳳觀,限三年停擧,幼學鄭榥·韓鍾奎·宋履彬·李商杰·李商翊·李宅圭·尹敬中,竝停擧之意,敢啓。休紙下。
李宅鎭,以吏曹言啓曰,本曹佐郞金履厚呈狀內,身病甚重,勢難察任云,依例改差,何如?傳曰,允。
李勉修,以義禁府言啓曰,全羅道珍島郡島配罪人趙德成,靈岩郡楸子島投畀罪人李奭輔等特放事,承傳,啓下矣。卽爲放送事,分付該道道臣之意,敢啓。傳曰,知道。
李東泰,以漢城府言啓曰,八十以上設饌,京兆一體擧行事,命下矣。依傳敎,分付五部,知委坊曲,抄出考籍,別單書入之意,敢啓。傳曰,知道。
又以漢城府言啓曰,中官全道文,令漢城府放逐鄕里事,命下矣。依傳敎,全道文放逐鄕里之意,敢啓。傳曰,知道。
李勉修,以義禁府言啓曰,中官吳以謙放逐鄕里事,命下矣。依傳敎,吳以謙放逐鄕里之意,敢啓。傳曰,知道。
又以兵曹言啓曰,依傳敎,別監曺漢國,決棍三十度之意,敢啓。傳曰,知道。
鄭日謙,以訓鍊都監·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
領敦寧金陽澤箚曰,伏以陟降垂佑,聖候彌康,殿宮展誠,御臺受賀,朝野同慶,動植含欣。仍念臣舊恙,尙未蘇完,少有勞動,輒致呻痛,而進饌盛擧,期日在近,蚤暮奔走,病隨而添,陪筵退歸之夕,伏暑遍腹,薰熱下脘,牽結苦痛,嘔泄竝作,症形不輕,日昨舊闕動駕,旣未克參班,試場命官,亦未得承膺,惶蹙訟愆之際,意外錫馬之典,至及於俟勘之身,驚起床席,莫省所措。今番進酌,臣則粗寓微忱而已,勞無可紀,賞叨匪分,撫躬兢惕,以榮爲懼,玆敢力疾構箚,仰瀆宸嚴。乞垂鑑諒,先收成命,仍治臣廢職之罪,以重恩典,以安私悰,不勝幸甚。答曰,省箚具悉卿懇。卿之近者莫休,予用悶焉,莫參舊闕,其何傷焉?況卿在敦府首席,錫馬之典,尤何辭焉?卿須安心,勿辭領受,其復善攝焉。仍傳曰,遣史官傳諭。
判中樞申晦疏曰,伏以聖候益康,殿宮禮成,賀儀載擧,率普均歡,臣情勢窮蹙,病狀危劇,陪扈之列,蹈舞之班,俱不得進參,臣分虧矣,人理蔑矣,伏枕兢惶,生不如死。仍念臣愚迷昏憒,觸事顚錯,論其罪犯,誅殛猶輕,而乃蒙聖度寬大,始而薄施譴罷,旋又特降恩敍,溫音渙宣,開釋備至,眞所謂雨露霜雪,無非至敎,負累賤臣,何以得此於君父?臣手奉除旨,自不覺感淚之被面,顧臣年衰病痼,望斷報效,才蔑任重,憂深顚踣,而周年中書,伴食不去者,豈臣之所樂爲哉?誠以聖主之知遇難孤,壽域之慶祝方深,跼蹐徊徨,不敢言私。負乘之災,臣固自知,集木之戒,寧或少弛,而畢竟僨誤,罔非自取而自作者,雖以我聖上山藪之量,過加包容,復置周行,臣何敢以薄譴謂已勘,異渥爲固有,揚揚就列,以益其無忌憚之罪乎?抑臣於頃日都憲之啓,有不勝驚惑悚恧者,蓋其所請罪者,雖在於閫帥守令,而指意所注,則專着臣身,蹈藉篏弄,無復餘地,噫,其甚矣。臣於白首垂死之年,有何見忤於人,而其言之憯,一至此極?臣性本巽懦,凡有所遭,未嘗與之呶呶較辯,而惟此事,略有委折,若不一番陳暴,則雖以日月之明,亦何能俯燭其實狀乎?具顯謙許遞統帥,蓋有說,其時顯謙之父病,時日待變,送言於臣,願見其子之面,父子之間,疾病而思見者,人情之所固然,死生之際,使其父子而會合者,亦孝理之所當先,藉使在遠之顯謙,未及求遞,朝家之趁時許解,俾得歸護,固無不可,況其辭狀之前,已再至者乎?臣之筵稟許遞,意實如此,而顯謙倍道馳歸,僅得面訣,則憲臣乃以此事,謂出於趙之所動得,噫嘻,此何言也?之地處資歷,其於此任,自是倘來,渠雖急於營宦,何至於不能少須臾遲待,遽生動得之計?臣雖無似,忝居首相,乃爲一武弁所動得,不待辭狀,勒遞不當遞之重閫,世間恐無此事。憲臣之所捃摭者,雖甚巧密,而無乃太不近理乎?至於江界事,崔台衡之辭朝,適在闕中公會之日,物議有以江邊重鎭,難畀此人爲言,臣以爲,此言旣發於公座,則台衡不可冒赴。便是已遞之人,而地部以禮單貿蔘事,有所筵稟者,臣以爲,此等擧行,武臣似勝於文倅,故以此遍議諸宰,皆曰誠然,臣果請遞。且因下詢,以曾經兵閫之李得濟·李達海兩人仰達,初除得濟,得濟呈遞後,始除達海。達海以忠臣之孫,旣經統禦之任,而將不得爲一邊守乎?若以武弁而謂多貪婪,則爲文官者,果皆廉白耶?臣竊一笑也。且其所謂營閫,請得一竝許施云者,未知其意之何所指據,而許施之得失,惟在於當許與不許,今乃圇爲說,有若臣以莫重公貨,把作私物,曲循情面,無所慳惜者然,苟如臣之罪,尤不可勝誅矣。然此則自有前後文簿,今可按驗,臣不欲多言,而所可怪者,臣久叨匪據,百事瘡疣,欲加之罪,不患無辭,憲臣若果有公正之憤,則何不明言直陳,重勘臣罪,使朝綱振肅,百僚懲畏,而故爲此藏頭說話,俯仰吞吐,若有無限機關者,吁,亦可怕也。然統帥與邊守,旣已依其啓遞罷,則臣以當初擧似之人,獨逭罪罰,決無是理,玆敢不避煩瀆,擧實枚陳,惟聖明俯垂諒察,亟賜處分焉。此不但關係臣廉隅,在聖朝綜覈之政,恐不宜一向漫漶。臣方縮伏待罪,官職去就,固無暇論,賤疾危篤之狀,亦不敢縷陳,而本來孱弱之質,積傷於奔走之餘,臟腑百骸,無不受病,氣血榮衛,消鑠殆盡,符到卽行,固理之當,而最是向來毒暑,添得別症,痰壅氣閼,咳喘兼作,若將頃刻垂絶者,今已月餘,一息未泯,尙在地上,良亦怪事,一味泯默,亦所惶悶,略陳短章,仰瀆宸嚴。伏願聖上,曲加矜念,先削臣西樞職名,仍治臣慢命闕禮之罪,以警具僚,以安微分,千萬顒祝。臣無任瞻天祈懇之至。答曰,省疏具悉。往事事已往矣,其何更提,而予亦待元輔,自知歉然,仍此前已懇請,皆莫參焉,爲卿嗟惜。都憲思其君之恩,隨事不諱,而其中亦有未瑩者,故入侍時下問,其皆勿論,何過撕捱?卿其體予追悔之意,安心勿辭,其卽謝焉,用慰予心焉。仍傳曰,遣史官傳諭。
判府事李溵箚曰,伏以臣朝者入侍,仰瞻玉色於數日違對之餘,滿心欣忭,退猶耿耿,臣於錫馬寵典,實切冒濫之愧。夫親覩盛擧,手奉萬年之觴,榮則至矣,而勞匪可言,歷日泯伏,冞增恧縮,乞寢前命,以重賞典焉。臣有懇迫情理,輒敢冒陳,臣父·臣祖兩世之藏,同在一岡,而自經春夏旱潦,莎脫土露,改修是急,今將涓期始事,必須躬往看董,且臣累代先塋,在於豐德地,方有及今改築之事,區區情懇,有不得不一番往省。如自楊州,便道轉往,則界壤幾乎相接,道里不甚迂遠,亦多前輩已行之例,倘蒙旬日之暇,俾遂往來之願,則聖朝錫類之仁,臣實顒祝。答曰,省箚具悉卿懇。今者錫馬之典,寔遵舊章,尤何辭焉?聞卿附陳於先卿,予心愴焉,卿須安心,勿辭領受,亦所倍以省焉。仍傳曰,遣史官傳諭,省掃時,二代墳奠床備給。
行副司直鄭尙淳疏曰,伏以玉候彌康,聖孝益光於展禮,縟儀誕降,群情胥悅於祝岡,慶忭之忱,中外惟均。仍念臣綿薄之材,疎闇之識,擬百爲而無當,乏一長之可取,又況銓部長席,素稱名塗怨府,則尤豈如臣駑劣所可稱塞哉?是以前後除旨,一切引分辭避,雖至屢逋嚴命,甘伏重誅,而猶不知止者,諒匪出於飾讓,竊自審於量己,而向者副急之出,適値大政之期,疎於格例而排擬之或失稱停,昧於物情而沈屈之未及疎通者,種種愆尤,臣固自訟,果然傍伺之言,出於司直之地,而其所臚列,不過新榜諸彦之未盡收檢,嶺南殘郵之屬於北人而止耳。人之罪臣,果止於斯,則臣方自幸其得免於大過,雖有事實之不然,意見之不同者,亦何必呶呶以犯無辯之戒哉?伏況日月之明,悉燭情實,絲綸之間,備加昭晰,臣雖自暴,何以加此?抑臣之所隱痛者則有之,以臣家謹畏之規,荷聖上眷毗之恩,初不能固守本分,斂避權要,一出睢盱之場,終底狼狽之歸,臣實自取,尙誰尤哉?言者至陷大譴,臣則罪止薄勘,此尤臣之怵然慙悸,無所措躬者也。曾未幾何,收敍如舊,繼以有專對之命,往役義重,臣非不知,而自來情地,旣無冒應之望,目下事勢,亦有難便之端,玆敢略控短章,仰暴危懇。伏乞聖慈,矜臣情之至爲危臲,諒使事之不容虛縻,亟賜鐫改,以幸公私,不勝大願。臣無任祈懇屛營之至。答曰,省疏具悉。無形者之無形言,業已洞察,處分至嚴,卿何若此?況乃命使价,卿須勿辭,宜修專對之意,本事旣若此,章宜以給,而爲專對事批焉。
乙未八月十九日午時,上詣延和門。殿座入侍時,行都承旨李宅鎭,左承旨李敬倫,右承旨崔台衡,左副承旨鄭日謙,右副承旨李勉修,同副承旨李東泰,假注書李集斗,事變假注書趙衍德,記事官李益運·尹履相,以次侍立訖。上具翼善冠·袞龍袍,乘輿出通陽門,詣延和門殿座。上曰,儒生進前。儒生等進伏訖。上曰,汝等讀書人,曾聞孔聖過猶不及之義耶?儒生朴世紀奏曰,知之。上曰,父兄厭食,則子弟勸之可乎,不勸可乎?儒生等齊奏曰,焉有爲子弟而不勸父兄之食乎?上曰,若有請止建功者,予何惜一資,而不然則當限己身停擧,此下敎之後,斷不容貸,汝等於人鬼關頭,汝非予之靑衿,汝等何處用之?汝等皆停擧,退去歸臥。雖設九日製,豈使汝等觀光哉?命書傳敎曰,今日待令人中,前日嘉奬人,不無無限希覬之心,極爲無據,限三年停擧。上曰,今日入侍儒生,竝停擧事。出榻敎上曰,坊民等進前。坊民等進伏。上曰,若勸進御湯劑,則喬桐水軍充定,若有請止湯劑者,當加一資,汝等詳奏之,可也。坊民宋奎明進前奏曰,小民曾製聖德頌矣,敢進于今日矣。上曰,非用汝策,猶能濬川矣。汝等猥蒙國恩,敢奏聖德頌乎?極猥濫矣,卽命都監軍盡逐之。上輿還來。問安後,諸臣退出。
乙未八月十九日二更一點,上御集慶堂。禮堂·坐直承旨·內局追後入侍時,禮曹參判李海重,同副承旨李東泰,都提調洪麟漢,提調金鍾正,副提調李宅鎭,假注書李集斗,記事官李益運·尹履相,醫官吳道炯·鄭允德·柳光翼·徐命緯·康命徽·丁志泰·李敏德,以次進伏訖。上曰,禮堂知莎土竗理乎?海重對曰,於臣家曾經此事,故熟知其竗理矣。上曰,雖片片莎土,能盡善爲之乎?海重對曰,善爲之矣。上曰,禮堂退去,時原任大臣入侍。賤臣承命出來,領議政韓翼謩,判府事李溵召入進前。上曰,藥房提調,持湯劑入侍。麟漢奉進湯劑,上進御訖。麟漢曰,今日聖體調攝,若何?上曰,一樣矣。翼謩曰,殿下雖下敎以着時體胄時體甲之敎,而臣之進建功,非時體,而乃臣子之常情矣。溵曰,領相言,是矣。上曰,藥房提調,持湯劑更爲入侍。出榻敎上曰,時原任先退。命書傳敎曰,明日給試紙,寫手依前焉。命書傳敎曰,於翰試,雖書次下,於此試,必也更外。命書傳敎曰,頃者幾次問諸儒,卽孔聖所訓過猶不及也。於湯若此,處分豈可異同?兩件下敎,雖同而然,若施其律,非特於予過矣,諸臣必也爭焉,豈特此也?予已覺焉,何待廣求?雖因時體,閑汨董,故有此處分停擧,墨名充軍,予亦知過。旣知過,欲快而不諭,是豈五十年臨御之意乎?旣知其過,其何經宿?今日下敎停擧墨名,喬桐充軍下敎,一倂安徐,以示予不以過中事裕後昆之意。命書傳敎曰,以翰林望下敎,噫,其君命豈次乎?趙衍德付次注書,其涉不察,當該承旨推考。書望注書,不遵君命,任自驕蹇,令該府決杖一百,勿復檢擬於注書望。趙衍德爲廳注書,次次付下,莫墜紀綱。命書傳敎曰,趙貞喆·李集斗,今召試時,拔去。命書傳敎曰,命官入侍時,欲下敎而未果,承文圈點人面試,意蓋深矣。一時下付,其何傷乎?於更於外,必也考試,俾不至於文具。上命退去,諸臣以次退出。
上在慶熙宮。停常參·經筵。
藥房都提調洪麟漢,提調金鍾正,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂處,敢來問安,竝此仰稟。答曰,知道。氣則一樣矣,待敎入侍。
中宮殿·惠嬪宮,藥房口傳問安。答曰,知道。
李宅鎭啓曰,左承旨崔台衡,今日不爲仕進,卽爲牌招,何如?傳曰,允。
李東泰啓曰,禮曹參議洪檢,除拜後過三日,不爲出肅,依定式,推考警責,仍卽牌招察任,何如?傳曰,允。
李宅鎭啓曰,假注書洪樂述,時無職名,令該曹依例付軍職,冠帶常仕,何如?傳曰,允。
事變假注書趙衍德陞付職,代以尹致性爲事變假注書。
傳于李宅鎭曰,承旨問備注書下敎,竝置之。
傳于李勉修曰,試官持翰券試軸入侍。
傳于李東泰曰,明日當爲香祗迎,凡諸等事,依前擧行。
李東泰啓曰,明日宣陵傳香,禮房承旨當爲齋宿,右承旨李敬倫所當牌招入直,而拘於廳規,不得請牌,何以爲之?敢稟。傳曰,牌招。
傳于李勉修曰,中官崔鳳佐,決棍三十度,內班掌務官白喜長,決棍十度,一竝放逐敦義門外。
又傳于曰,內侍府書員,令騎郞決棍三十度。
又傳于曰,內侍府書員,極爲駭然,決棍六十度。
鄭日謙,以兵曹言啓曰,忠壯衛將李錫徽,昌慶宮衛將吳匡翼,俱以身病沈篤,勢難供職,呈狀乞遞,竝今姑改差,何如?傳曰,允。
又以兵曹言啓曰,依傳敎,承政院當該書吏嚴啓弘,決棍三十度之意,敢啓。傳曰,知道。
又以兵曹言啓曰,依傳敎,內侍府書員朴景麟,決棍六十度之意,敢啓。傳曰,知道。
又以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
乙未八月二十日辰時,上御德游堂。翰林召試,承文參下面試入侍時,行都承旨李宅鎭,左承旨李敬倫,左副承旨鄭日謙,右副承旨李勉修,同副承旨李東泰,假注書洪樂述·趙衍德,記事官李益運·尹履相,以次進伏訖。召試試官領監事韓翼謩,知春秋具允鈺,同春秋洪良漢,大提學李徽之,對讀官徐有慶·鄭一祥,面試試官領議政韓翼謩,兵曹判書金鍾正,行副司直李福源,副司直李碩載·朴相甲,文學吳載紹,兼司書林得浩,四拜後,仍爲入侍進伏。宅鎭奏曰,假注書同參召試,請出蔭官注書代行。上曰,依爲之。上命懸題後,仍命諸臣以次退出。
乙未八月二十日辰時,上御集慶堂。翰林召試·承文面試入侍時,領監事韓翼謩,知春秋具允鈺,同春秋洪良漢,大提學李徽之,對讀官徐有慶·鄭一祥,右承旨李勉修,南行假注書尹行儼,記事官李益運·尹履相,以次進伏訖。上曰,假注書以蔭官權差。上曰,承文院面試試官朴相德,代騎判爲之。上命書傳敎曰,莫重科場,豈有大小?豈可懸題後攔入乎?承旨宜稟而漠然,當該承旨,從重推考,攔入人其問,皆以校書調用。上曰,攔入人豈科次乎?餘者皆以次下施行。上曰,召試科次入侍。諸試官持試券進伏訖。上曰,藥房三提調,持湯劑入侍。都提調洪麟漢,提調金鍾正,副提調李宅鎭,醫官鄭允德·李鼎福·朴春源·柳光翼進伏。麟漢曰,夜間聖體調攝,若何?上曰,一樣矣。水刺之節,亦何如?上曰,亦一樣矣。進湯劑,上進御,仍退出。上曰,都承旨入侍,面試試官持試券入侍。都承旨李宅鎭,諸試官持試券進伏訖。上曰,藥房入侍。麟漢·鍾正·宅鎭持湯劑進伏,上進御。上命書傳敎曰,以特敎人施次單注書,旣以杖一百律勘處,該房書吏矇然而然,或減數而然,當該書吏,令騎郞決棍三十度。上曰,藥房入侍。都提調洪麟漢,提調金鍾正,副提調李宅鎭持湯劑進伏,上進御。諸臣以次退出。
乙未八月二十日申時,上御集慶堂。藥房入診入侍時,都提調洪麟漢,提調金鍾正,副提調李宅鎭,假注書洪樂述,記事官李益運·尹履相,醫官方泰輿,以次進伏訖。麟漢曰,午間聖體,若何?上曰,一樣矣。進湯劑,上進御訖。命退,諸臣遂退出。
乙未八月二十日申時,上御集慶堂。面試科次入侍時,領議政韓翼謩,兵曹判書金鍾正,行副司直李福源,副司直李碩載·朴相甲,文學吳載紹,兼司書林得浩,行都承旨李宅鎭,假注書趙衍德,記事官李益運·尹履相,以次進伏訖。命書傳敎曰,嗚呼,今予玆悶者,視與步也。昨日千萬料表,籃輿差備中官,豈特一次?兩次皆見,朝臣若聞,其宜賀者,其可表意。特差長番,於渠之道,擧皆欣聳,而昔一長番,新屬禮過,故予矜扶助,昔有酒,故亦助酒味,今予卽此時,豈可偶然?於中官之道,若有族屬,其當顧助,今番誠異常,在內班院者,若曰慶,亦皆顧助。昨日已命,萬古小人崔鳳佐,敢曰禮難云,其果奏爲,太監者聚內班院,此異於例差,將何心以奏?十分消詳,萬分消詳,可也,而聞此不覺歉然。此無他,心猜而然,其心豈特沐猴而冠?人面獸心。聞此,噫,近者予心,若何,而莫知下幾層貴與賤,皆在人君掌握中。崔鳳佐今日內,通訓大夫下批,陳國平特爲通政下批,承傳色差下。大抵諸內班院人,今日若此,是豈腰金頂玉之意?以此心受饍時,何心着衣而來乎?長興庫中官料,限一朔停給,以示予慷慨之意。嗚呼,其人皆祖與先,皆昔年長番,則見君能視,答以爲見有此奏,可謂皆沐猴而冠,腰金頂玉也。渠輩若有人心,豈忍此豈忍此?予視自恧矣。噫,渠是誰孫,是誰曾孫,是誰子?今日莫謂慶,萬古小人之名,予亦果見矣。內班院諸中官,鍾街大道,會衆民決棍,其何惜也?仍命寫人面堂三字,揭于內班院。玉堂林得浩持試券進伏。翼謩曰,一天製述,殆無病處,請選置。上曰,泯俗二字,頗怪矣。命寫更等天字軸,選趙章漢等二人。命諸臣以次退出。
上在慶熙宮。停常參·經筵。
李勉修啓曰,大司憲李溎牌不進,執義金樂洙在外,掌令任濟遠·盧瑞國在外,持平鄭德弼在外,嚴思晩受由在外,今日以監察茶時之意,敢啓。答曰,知道。
藥房都提調洪麟漢,提調金鍾正,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。入侍。
鄭日謙啓曰,事變假注書尹致性,時無職名,令該曹依例付軍職,冠帶常仕,何如?傳曰,允。
李勉修啓曰,憲府連日監察茶時,事甚未安,除在外外,大司憲李溎,卽爲牌招,何如?無批答。
傳于李勉修曰,今日次對爲之。
李勉修啓曰,大臣·備局堂上,依下敎來待矣。
傳于李敬倫曰,今日祗迎,停。
鄭日謙啓曰,今日次對,兩司長官當爲進參,大司憲李溎,卽爲牌招,何如?傳曰,允。
傳于鄭日謙曰,大臣·備局堂上引見。
傳于李東泰曰,內局入侍,坐直承旨同爲入侍。
又傳于曰,方欲就寢,牌去來申飭。
李東泰啓曰,吏曹判書鄭尙淳,參判李徽之,參議趙㻐牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判更下牌開政,何如?傳曰,允。
假注書洪樂述有頉,代徐鼎修爲假注書。
事變假注書,尹致性有頉,代以崔守忱爲事變假注書。
李敬倫啓曰,假注書徐鼎修·崔守忱,時無職名,令該曹依例付軍職,冠帶常仕,何如?傳曰,允。
傳于李東泰曰,政官催促。
又傳于曰,牌去來連爲催促。
李東泰啓曰,吏曹判書鄭尙淳,參判李徽之再牌不進,推考傳旨,今方捧入,而特敎開政之下,如是違牌,不卽擧行,極涉未安,所當更請牌招,而一日三牌,有傷事體,何以爲之?敢稟。答曰,政官更爲牌招開政後,當就寢,牌去來申飭。
傳于李東泰曰,政官牌去來,連爲催促。
又傳于曰,政官斯速催促。
又傳于曰,政官牌去來催促。
又傳于曰,連爲催促。
又傳于曰,欲就寢,政望卽爲擬入。
又傳于曰,吏批斯速擬入。
有政。吏批,判書鄭尙淳牌不進,參判李徽之三俾進,參議趙㻐傳旨未下,同副承旨李東泰進啓曰,判書鄭尙淳牌不進,參議趙㻐傳旨未下,小臣獨政未安,何以爲之?敢稟。傳曰,仍爲之。以沈勗之爲大司諫,申大升爲執義,沈命德爲司諫,崔夢嵒爲掌令,柳煥德爲掌令,魚錫齡·朴聖泰爲持平,李在學爲獻納,李性吾爲正言,李顯模爲正言,待敎單李益運,折衝千世翊,軍器寺鳥統監官加資事,兵曹覆啓判下。
兵批,判書金鍾正病,參判徐命善病,參議宋鍈入直進,參知金漢老病,承旨兼進,同知單安廣夏,僉知單張起允,以任濟遠·盧瑞國·金樂洙·宋霮爲副護軍,以朴相德·徐浩修·趙昌逵·崔台衡·李命勳·嚴思晩·鄭德弼爲副司直,李泰永·宋民載爲副司果,洪樂述·趙衍德·尹致性爲副司正。
見告前參判金魯鎭,前府使李達海·李翼遂,前大司諫李世孝,前御史兪恒柱,前牧使孝永培,前學諭趙慶遠,前說書韓晩裕,前文學李得永,前縣監朴師範·趙載田,前安原君烠,前司諫申應顯,前掌令朴宗彦,前縣監李耉永,前司諫李德師,前正言李書九,前執義柳義養,前掌令慶再觀·呂龜周,前獻納金致九,前大司憲李,前大司諫任珹,前監司金致恭,前醫官柳光翼,前郡守鄭世柱,前大祝李度默·柳焵,前直長兪漢鼎,前縣令閔昌烈,前司諫姜趾煥,前直長安鼎國,前參奉趙亨逵,前守衛官李興白·金鼎相,前掌令李弘濟,前試官洪梓竝敍用,前正字李有喆,前佐郞洪履祚,前副正字盧廷元·安鼎大·李復慶·金在正·趙錫穆·張處容·鄭錫台,前奉敎尹宗彦,前大司憲宋瑩中,前參議李命植,前縣監趙重國,前司諫郭鎭純,前獻納朴在源,前正言李祖源·李會遂,前大司憲宋瑩中,前掌令申昕·羅㷜,前持平沈,前正言權,前獻納兪彦修,前都事白東煥,前府使柳,前校理李鎭恒·鄭宇淳,前縣監趙重國,前縣監洪健祚,前郡守權彝性,前假注書姜栳,前直長趙基泓竝職牒還授,前縣監金基正,前堂令柳翰申·李泰齡·金復元竝蕩滌,居中居下一體蕩滌爲只爲,前中軍金璹,前衛將曺漢胤竝敍用,前捕將李漢膺·李柱國,前衛將金得秋竝職牒還受,前萬戶沈彭齡減等,居中居下竝蕩滌爲只爲。
李宅鎭,以吏曹言啓曰,別歲抄書入事,命下矣。居中居下一體書入乎?敢稟。傳曰,知道。依例蕩滌。
李東泰,以內醫院都提調意言啓曰,今年冬至使行貿易唐藥材遺儲中,有不緊而有裕者,有緊要而不足者,減其有裕,換貿不足,自是前例,今亦就其元數中,參酌加減,別單書入之意,敢啓。傳曰,知道。
鄭日謙,以御營廳·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
輔德兪彦鎬疏曰,伏以,惟天惟祖宗,眷佑我邦家,玉體彌康,盛禮洊擧,懽欣慶忭,小大同情。念臣偏母,今年八十有二矣。篤老精力,日覺懍綴,長委牀褥,絶少寧日,臣之情勢,實無遠離從仕之望,而向者猥叨館職除命,自顧滓穢之賤,曲荷拂拭之私,含恩畏義,未敢言私,不得不抑情就途。一伸叩謝之微忱,而旋尋辭單,獲蒙恩遞,歸伏私次,專意將護,得以自囿於孝理之下,不圖玆者,除書復降,召命遠辱,臣誠感激兢隕,莫省所以自措也。臣雖不肖,粗識分義,豈不欲竭蹶趨造?祇承德意,而第臣母病,每當涼燠之交,輒不免觸感增劇,而自經今夏暑毒,受傷尤多。舊症如期而發,新恙又來其虛,輾轉沈痼,氣息昏綴,飮啜全廢,轉側須人,固不敢細擧證形,瀆浼崇嚴,而回今情理,頃刻難捨,雖欲黽勉赴朝,其勢末由,震悚憂灼,不知所出。玆敢疾聲仰籲於天地父母之前。伏乞聖慈,俯垂矜諒,亟將臣本兼兩職,竝行鐫免,以便省救,仍命重勘臣罪,以昭法紀,不勝大幸。臣無任屛營祈懇之至,謹昧死以聞。答曰,省疏具悉。家有八耋偏親,其心可知,聞陳章,予心動矣,何待其請?令銓曹善地守令除授,使八耋其母,乘雙轎而受孝焉。
全羅監司安兼濟疏曰,伏以,陟降垂佑,玉候康寧,殿宮伸禮,縟儀載擧,臣民慶忭,曷有其極?仍伏念,臣猥蒙重寄,控免不得,行將陛辭矣。臣之父母墳山,在於京畿交河地,今當遠出,信切霜露之感,敢陳私懇,冒瀆崇聽。伏乞聖慈,俯賜體諒,特許恩暇,俾得一往省掃,以伸至情,千萬幸甚。臣無任屛營祈懇之至,謹昧死以聞。答曰,省疏具悉。卿其依所請省掃焉。
乙未八月二十一日辰時,上御集慶堂。藥房入診入侍時,都提調洪麟漢,提調金鍾正,副提調李宅鎭,假注書洪樂述,記事官李益運·尹履相,醫官方泰輿·吳道炯·柳光翼·徐命緯·鄭允說·康命徽,以次進伏訖。麟漢曰,夜間聖體,若何?上曰,一樣矣。寢睡·水刺之節,若何?上曰,一樣矣。請診候,上許之。泰輿等以次診候,退伏奏曰,左右三部度數調均,滑體亦一樣矣。仍進湯劑,上進御訖。上曰,提調出去,再煎以入,可也。提調承命出來,更煎以入。上進御訖。諸臣以次退出。
乙未八月二十一日辰時,上御集慶堂。大臣·備局堂上引見入侍時,領議政韓翼謩,左議政洪麟漢,行知中樞府事李景祜,行副司直李重祜,戶曹判書具允鈺,行副司直李潤成·尹泰淵·尹得養·權噵,兵曹參判徐命善,副校理徐有慶,左副承旨鄭日謙,假注書趙衍德,事變假注書尹致性,記事官李益運·尹履相,以次進伏訖。翼謩曰,聖體,若何?上曰,一樣矣。翼謩曰,中宮殿氣候,何如?上曰,一樣矣。翼謩曰,王世孫氣候,何如?上曰,一樣矣。翼謩曰,聖體之康健,莫非湯劑之效,此是三代所無之慶。上曰,其愈乎?翼謩曰,愈矣。麟漢曰,此是宗社之慶矣。上曰,頃日之賀,何也?麟漢曰,湯劑之效也。翼謩曰,閭閻百歲老人,或有如此之病,湯劑連進則行步之節益愈矣。上曰,然乎?翼謩曰,近來日氣稍寒,今日香祗迎,何以爲之?上曰,姑停。上曰,今日顯陵忌日乎?翼謩曰,敬顯王后忌日也。允鈺曰,此建功之效也。瓊玉膏兼進則好矣。此萬古所無之慶也。上曰,日再飮邦慶乎?翼謩曰,諸堂次入。具允鈺所啓,今年農形,頗違始料,嗣歲之資,不可不預念,而京外穀簿,殆至愕然,無可着手之道,必爲趁今秋拮据儲穀而後,方可免窘速之患,禁·御兩營今年條,兩南軍布之應納者,依近例使之作米,以爲待明春運輸京倉之地,似好,下詢大臣而處之,何如?上曰,大臣之意,何如?翼謩曰,臣與戶判,有酬酢於閤外矣。近來穀物,隨處告乏,若論蕃儲備預之道,莫如軍布作米,今令作米,待明春使之輸納,則事甚便好矣。上曰,如是區處,則其可爲損上益下之政否?允鈺曰,綿農在處失稔,軍布當納之民,願以純錢,今若以布折米,一從各年前例,依準折收斂,而道臣另飭守令,從民願精約收捧,俾無吏緣爲奸之弊,則似可爲公私兩便之道矣。翼謩曰,當此綿農失稔之時,許民代納,便是益下之政,監司·守令,又能嚴加察勅,吏不得容奸,則亦豈有貽弊之慮耶?上曰,此專在於道臣·守令,另加申勅擧行,可也。允鈺曰,軍布旣令作米,則其代當爲區劃,而自京司,取辦固無路,關西小米一萬石,分劃於兩軍門,以爲充代之地似好,下詢大臣而處之,何如?上曰,所奏好。大臣之意,何如?翼謩曰,前後國用,必取辦於關西,此誠可悶,而外此無他着手處,戶判所奏,蓋出於不得已矣。上曰,依爲之。出擧條韓翼謩所啓,近來閭里間,或不無偸竊之患云,常時捕廳,如能嚴加戢捕,豈有此弊?左右捕將爲先推考,何如?上曰,左右捕將從重推考。出擧條又所啓,宰臣李徽之方帶社稷提調,而與新除都提調,有親嫌不得察任云,許遞,何如?上曰,許遞。出擧條又所啓,戶判纔以軍布作米,待春上納之意,陳達矣。大抵京師,根本之地,而穀簿㮙然,誠可寒心,積儲之道,不可不加意,今年作米,固當待春上納,而湖南·嶺南,亦多從前作米者,迨此漕船之閑暇,湖南一萬石,嶺南數千石,使之急速裝載,趁冬前上納之意,分付兩道,何如?上曰,依爲之。出擧條又所啓,侍從臣被罪者,前後歲抄,或不無遺漏者,今番則令該曹詳察擧行,俾無如前之弊,何如?上曰,盡爲書入。出擧條上曰,臺臣入乎?日謙奏曰,都憲違牌不進。上曰,退去。諸臣以次退出。
乙未八月二十一日申時,上御集慶堂。藥房入診入侍時,都提調洪麟漢,提調金鍾正,副提調李宅鎭,假注書洪樂述,記事官李益運·尹履相,醫官方泰輿,以次進伏訖。麟漢曰,午間聖體,若何?上曰,一樣矣。奉進湯劑,上進御訖。上曰,俄者所下傳敎,卿知之乎?麟漢對曰,果已見之,而慶祝萬萬矣。仍命書傳敎曰,凡事經宿則心弛,而於此一倍,曾見小說,一人入厠室,掛其帶佩其囊,見囊中有銀,封此求仕之物,自曰,我不取,他人若取,其本主何?携其帶以待,見主人而給焉。其事果盛,主人稱其福,對曰,非小人功也,卽某人陰德,奇其心以報云。噫,此猶若此,渠雖一閹豎,卽世受國恩,頂其玉帶其金,聞君眼視勝焉。雖尺童宜聳,而大扺此事,第一,蕩滌規例,可也。第二,名太監者皆助,可也。第三,雖奏聚會相議,十分齟,可也。此不過一則非爲此助,欲望特助則陋也。一則憚其例其不忍給,此萬古鄙夫,頂玉何不足,腰金何不足,而此中亦有族,稍多兼次知,而猶吝不爲,以予水洗之心,慨不能睡。諸貂璫,皆鄙吝者也,以予頃者不惜百金之意,此何惜也?令該曹問于諸貂璫府,依其數以給,使無狀其族,庶知其羞,無狀諸貂璫,使無不敢比肩他人之意。又命書傳敎曰,多臺其皆在外許遞,政官牌招開政。上曰,吏判當入來乎?麟漢曰,果有實,連違政牌矣。上曰,然乎?仍命書曰,今聞冢宰,其果實云,許遞,其代鄭尙淳爲吏判,牌招開政。上曰,旣曰賀赦,吏·兵曹歲抄,該房持入。出傳敎上曰,柳光翼不過一時下敎,則歲抄尙在,何可循例?點下敍用。出傳敎麟漢曰,日前部官與儒生,有所處分,而似有分揀之道矣。上曰,頃者部官及儒生下敎,一體安徐,頃者下敎臺望同擬人,一體蕩滌。出榻敎宅鎭曰,趙載俊方在罷散中矣。命書傳敎曰,左承旨敍用,牌招察任,趙載俊旣已敍用,其時同處分者,一體敍用。上曰,中宮殿進御蔘橘茶停止。出榻敎上曰,藥房提調持湯劑,更爲入侍。鍾正奉進湯劑,上進御訖。命退,諸臣退出。
上在慶熙宮。停常參·經筵。
自辰時至午時,日暈。
藥房都提調洪麟漢,提調金鍾正,副提調李宅鎭啓曰,伏未審夜間,聖體,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。心憧憧鷄喔喔,日三貼有何功?棍建功顋扁鵲,此時體孰能超?欲籲高欲訴漠,今已判復何飮?欲支撐誠靈丹,有咨文若民事,當酬應卿等休焉。
中宮殿·惠嬪宮,藥房口傳問安。答曰,知道。
大駕·王世孫詣毓祥宮後,政院·玉堂·藥房口傳問安。答曰,知道。
中宮殿·惠嬪宮,王世孫遣宮官問安。答曰,知道。
還宮後,政院·玉堂·藥房口傳問安。答曰,知道。
藥房口傳啓曰,臣等詣院,祗候召命,伏承批旨,乃有卿等休焉之敎,相顧愕貽,不知所出,湯劑之關係,何如?近日之奏效方著,加意連進,不容暫間,則未知聖上何爲而有此敎耶?區區悶迫之至,相率冒煩。伏乞卽許晉接,俾得奉進,千萬幸甚,惶恐敢啓。
備忘記,於今予悶者二,一則建功,一則蒼蠅。彼建功雖欲休,何能休?彼蒼蠅雖欲睡,何能睡?嗚呼,晝夜侍予諸閹豎,雖視尋常,朝鮮大小人,皆溺時體,予若何予若何?近者此類已現,於今特甚,欲臥何臥?欲步何步?加以蒼蠅困我,東臥沓沓,西臥沓沓,雖欲奔亦何能?誠悶誠悶,亦苦亦苦。此建功頉,此建功頉,百僚萬民,內局諸靑囊,公卿中溺於時體者,皆待令,予當臨門廣問,見下敎可知,今予千萬沓沓心矣。鹿邊王字,今予已判,其果靈丹,其果神丹,果勸效,今果見矣。
李東泰,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
傳于李宅鎭曰,領府事,內局入侍時,同爲入侍。
以承傳色口傳下敎曰,領府事雖命留待,其退去。
李宅鎭啓曰,藥房三提調來詣閤外,求對矣。
李宅鎭啓曰,藥房三提調批旨之下,轉益罔措,來詣閤外,求對矣。
趙載俊啓曰,今日殿座時,承旨當爲備員,而右副承旨李勉修以式暇出去,卽爲牌招,何如?傳曰,允。
備忘記,今日朝夕大小人,予皆見皆知,今日其亦寒心,旣來伸忱,回自內自從容,當以駕轎,掩三窓面,只入回駕正時,諸民皆令任自休,此百僚萬民,將何用乎?曷勝慷慨?
備忘記,八十二歲爲君,五十年臨御,大小臣僚心,於今已判,夙夜强勸,令君若此,見下敎,臣若尋常,漢唐豈有?何云尋常?百僚來乎,萬民來乎?百僚·萬民,其時何處隱?君悶臣駭,於今已判,若聽予言,豈有至此?將何顔曰君南面?忠衛代百僚,乞人代萬民,可也。千乘浮雲,萬機楚越,今予自判矣。誠可笑,亦苟且。
假注書望趙衍德有頉,代沈樂亨爲假注書。
李宅鎭啓曰,藥房三提調詣閤求對,未承召命,門鑰已下,焦迫益切,更此冒罪求對矣。
傳于李敬倫曰,誕日百僚問安,安徐。
傳于李東泰曰,今日旣下敎,而諸扁鵲視若尋常,常時入侍扁鵲外,今日待令扁鵲·承旨詣門,前排入之,決棍十度式爲之。
藥房口傳啓曰,回駕萬安,慶幸固深,而求對不獲,焦迫方切,卽伏見傳敎下者,辭旨非常,有不敢承聞,惶隕萬萬,莫省攸措。朝者下敎,丁寧切至,臣等雖甚愚迷,豈不知聖意攸在,而第念湯劑進御,今已幾年?有效無害,卽是聖明之所俯燭,若其貼數多寡,亦惟簡在上心,而其不可一日間斷,則十分無疑,況今勞動旣多,夜色轉深,此時保護,尤不容少緩,衷情所迫,玆又齊聲仰瀆。伏乞亟回聖心,卽降召命,千萬懇祝,惶恐敢啓。
傳于李宅鎭曰,掌務官若將鎖鈔而坐,則當臥池塘矣。
李東泰,以兵曹言啓曰,今日動駕時,隨駕軍兵,依近例以內外入直軍擧行事,分付各該軍門,何如?傳曰,允。
乙未八月二十二日午時,上御延和門外。殿座入侍時,行都承旨李宅鎭,左承旨趙載俊,右承旨李敬倫,右副承旨李勉修,同副承旨李東泰,假注書徐鼎修,事變假注書崔守忱,記事官李益運·尹履相,以次侍立。上具翼善冠·黑圓領袍,乘輿出通陽門,詣延和門外殿座。上曰,金領府事·左相·戶判入侍。出榻敎領府事金相福,左議政洪麟漢,戶判具允鈺,以次進前後,麟漢曰,數十年進御湯劑,旣是有效無頉,則其不可一時間斷明矣,且有補於胃氣矣。上曰,然矣。果有十分效,無一分頉,而其於難進何?且一日三四貼,誠難堪誠難堪。相福曰,貼之多少,惟在聖意自量處之,而實不可一或間斷矣。允鈺曰,建功之靈效,已爲不少,而聖上每下厭進之敎,臣等實未知其故矣。上曰,誰也?麟漢曰,戶判具允鈺。上曰,此乃建功主人矣。仍爲乘輿詣毓祥宮,王世孫亦爲隨駕入宮後,移時,以駕轎掩窓還內。上曰,毓祥宮擧動隨駕諸臣乘馬事。出榻敎諸臣以次退出。
上在慶熙宮。停常參·經筵。
藥房都提調洪麟漢,提調金鍾正,副提調李宅鎭啓曰,昨日動駕,移時還宮,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。王世孫隨駕之餘,氣候,何如?臣等不任區區憂慮,敢此問安,竝爲仰稟。
備忘記,傳于李宅鎭曰,帝堯克明峻德,先九族次百姓,其萬邦二字,大哉。嗟哉,涼德暯君,受困於建功,受弄於時體,昔堯百姓萬邦有效,今予百僚萬民見侮,戴蒼亦恧,其況億兆,昨日擧措,可謂百代羞。
傳于李勉修曰,昨日事,誠慨然,今日次對爲之。
李東泰啓曰,今日次對,兩司長官當爲進參,大司憲李溎卽爲牌招,以爲入侍之地,何如?傳曰,允。
傳于李勉修曰,次對入侍。
備忘記,受由承旨許遞,其代前承旨朴相甲爲承旨,房順房。
趙載俊啓曰,新除授右副承旨朴相甲,卽爲牌招察任,何如?傳曰,允。
李敬倫啓曰,卽者司書洪國榮,以其親病陳疏徑出,原疏以國忌齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
傳于李東泰曰,今則人君行都憲事乎?牌招使之卽爲入來,見今日下敎後,敢如是乎?
傳于李勉修曰,宣傳官一員待令,騎馬三匹立之。
李宅鎭啓曰,藥房三提調來詣閤外,求對矣。
備忘記,傳于李宅鎭曰,今爲自醒翁,何飮苟且湯?雖五更,豈加?一擁衾靜臥,卿等速休。
又備忘記,今日世界,建功世界,予悶予悶,情量情量,三貼猶過,其況三乎?予欲休,卿等休。
李宅鎭啓曰,藥房三提調雖承下敎,不敢退去,更爲求對矣。
藥房口傳啓曰,臣等於朝筵,以更待下敎之意,仰達而退,日勢已暮,詣閤求對,備忘荐下,連日速休之敎,誠不勝抑鬱之至。湯劑之日三進御,旣有講定,而再貼之後,尙未更進,區區下情,轉益悶迫,玆敢相率齊籲。伏乞亟許召接,千萬懇祝,惶恐敢啓。
以承傳色口傳下敎曰,甚悶方露處,速退然後,當入溫堗,速爲退去。
傳于李宅鎭曰,掌務官持鎖鈔坐閤外之狀,若見奪其鎖鈔,逐送開陽門。
崔守忱有頉,代金晦彬爲事變假注書。
沈樂亨在外,代李東讓爲假注書。
徐鼎修有頉,代鄭景祚爲假注書。
李東讓在外,代金載斗爲假注書。
鄭景祚在外,代李東稷爲假注書。
李東稷在外,代崔顯重爲假注書。
金晦彬有頉,代白師坤爲事變假注書。
李勉修,以一二所巡廳言啓曰,去夜三更一點量,儲慶宮守僕李福大,犯夜被捉之意,敢啓。傳曰,已聞區處莫重,何處守僕若此,有稱其處而草記之道乎?萬萬可駭於大道決杖一百永宗鎭水軍充定。
李東泰,以刑曹言啓曰,因一所巡廳啓辭,守僕若此,於大道決杖一百,永宗鎭水軍充定事,命下矣。依傳敎罪人李福大,於大道決杖一百,水軍充定次,出付兵曹之意,敢啓。傳曰,知道。
李勉修,以兵曹言啓曰,刑曹移送犯夜被捉罪人守僕李福大,依傳敎永宗鎭水軍充定之意,敢啓。傳曰,知道。
李勉修,以禁衛營·二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
領議政韓翼謩箚曰,伏以,我殿下,何爲而有此非常之敎也?夫建功,聖劑也。我殿下進御幾年,得力,何如?伏況近日以來,視候頓勝,奇效益著,此誠莫大之慶也。擧國含生,咸願接續進御,以收全功,而迺殿下,疑以時體,過加煩惱,嚴敎荐下,一味牢拒,此已有乖於大聖人節宣保嗇之道。至於誕辰起居,固是國家之典禮,臣子之常節,而亦下安徐之敎。噫,天回慶運,節屆千秋,以常時愛日之群,方且屈指而計,翹足而待,擬少伸蹈舞抃祝之誠,則今玆之敎,尤豈非萬萬過中者乎?爲殿下臣子者,雖萬被罪罰,決知其不敢奉承,惟願亟回聖心,收還前敎,仍許進御湯劑,以副臣民之望焉。臣强策衰筋,鎭日奔走,忽自昨曉,遍體灑浙,頭疼神昏,若不可堪,此際伏聞鑾蹕移次,不勝憂迫罔措。擔曳進伏於宮門之外,及夫回駕之後,末田隨諸臣叩閤,未免徑還私次,每奉備忘,病心如灼。玆將短箚,冀聖明之察納,而虧廢職分,不任戰恐俟譴之至。答曰,省箚具悉卿懇。於今之世,其兆已現,今月特甚,昨日之氣,已判大劑頉,其所下敎,焉可已乎?誕日問候,其豈他意?欲諭已諒,旣諭何寢?今予最悶者,公卿士庶,皆陷時體故也。噫,爲都憲下敎,故思孔聖人無信不立之訓,已飮,此亦歉然,卿須安心勿辭,其須善攝,用副此意焉。仍傳曰,遣史官傳諭。
乙未八月二十三日巳時,上御集慶堂。大臣·備局堂上引見入侍時,左議政洪麟漢,行知中樞府事李景祜,行司直具善復,左參贊鄭弘淳,行司直李章吾·洪樂性,刑曹判書趙重晦,行副司直李重祜,戶曹判書具允鈺,禮曹判書尹東暹,右參贊鄭存謙,行副司直李潤成,吏曹參判李徽之,行副司直尹泰淵·尹得養,同知金華鎭,副司直權噵,工曹參判金相翊,兵曹參判徐命善,大司憲李溎,大司諫沈勗之,司諫沈命德,掌令崔夢嵒·柳煥德,校理徐有慶,右副承旨李勉修,假注書徐鼎修,事變假注書崔守忱,記事官李益運·尹履相,以次進伏訖。麟漢曰,昨日勞動之餘,聖體,若何?上曰,一樣。麟漢曰,昨日湯劑不進一貼,下情極爲悶迫,提調方捧湯劑,來待楹外矣。藥房提調金鍾正,副提調李宅鎭,醫官吳道炯·鄭允德·柳光翼·徐命緯·康命徽等,持湯劑進伏,上進御。勉修讀奏公事,至濟州牧使柳爀狀啓。命書傳敎曰,嗚呼,昔年爲耽羅濟恤,卽予仰覩,今雖八旬,此心敢弛?今聞狀聞,予心,若何?詳察農形,拯濟之方,莫敢忽焉。凡諸節膳,減半封進,以示予意事,回諭。至吏曹參議趙晙牌不進傳旨。命書傳敎曰,趙晙違牌,予聞苦矣。渠何敢焉?特爲禁推,過十日勘律。又命書傳敎曰,心神若此,懷緖倍切,旣曰傑·紂,龍逢·比干之忠敢下?嗚呼,益昌,昔圃隱同靜臥而思,不覺欽嘆,書下四字,依崔奉朝賀家例,祠宇傍建閣以揭。又命書傳敎曰,今者內府,一何昏乎?昔中官陳章故下敎,問今番事,與乙酉事,大相不同,抑其濫章頭下敎,猗歟盛哉。此癸巳年請號時事也。中官何敢泛濫而公然問數?其何以對?百金若來,諸中官意謂持此物,齊伏於差備門外,可也。雖一刻留滯於院庭,心常爲駭,昨朝其果稱某人孫,然垂涕辭其銀,其涉可嘉,下敎勿施,而銀可謂毛將焉傅。然莫重度支銀,旣已命授,豈有命捧之理?用於他處,其勿庫入事,分付該曹。上曰,特寢昨日下敎。出傳敎大司憲李溎,大司諫沈勗之,司諫沈命德,掌令崔夢嵒·柳煥德所懷,臣等謂黑山島圍籬安置庶民罪人李迪輔,亟令王府,拿鞫嚴問,快正王法爲宜。上曰,旣諭勿煩。崔夢嵒所懷,目今悠悠萬事,無過於保護聖躬,而以昨日事言之,在庭諸臣,不善奉承,以致聖心煩惱,不時動駕,在下之臣,憂遑罔措,已無可言,而不知不覺之中,聖體之損傷,爲如何哉?自今以後,深思保護之道,以盡節宣之方,是臣區區所望,故敢此仰達。上曰,意則是矣。上曰,原任大臣入侍。出傳敎判府事金尙喆·李溵·李思觀進伏。各奏問候後先退,藥房提調持湯劑,更爲入侍。出榻敎提調奉進湯劑,上進御後,上曰,進御理中建功湯,自今日減附子事。出榻敎諸臣以次退出。
上在慶熙宮。停常參·經筵。
藥房都提調洪麟漢,提調金鍾正,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。嗚呼,今月,懷何數也?追憶昔年,千懷萬慕。曾子云,誰爲孝誰爲悌?正謂予,問氣何能?問安何能?嗚呼,今予八十二,卽我皇兄所賜,暮年逢今日,予懷曷勝言?祗迎後,隨詣興化門,坐而呼批答,坐於昔內宗廳,待奉審禮房承旨。嗚呼,奉審,豈特此陵?兼命淨業院,此表忠益昌故也。嗟哉,今日,追憶甲辰今月二十五日,心專在於懿陵。嗚呼,皇嫂同一陵,開窓敎何復聞乎?今日予心,建功浮雲,扁鵲楚越,氣何諭乎?少回心則召見,心若倍則何暇召乎?嗚呼,此時,氣何喩乎?
中宮殿·惠嬪宮,藥房口傳問安。答曰,知道。
香祗迎罷後,藥房·政院·玉堂口傳問安。答曰,知道。
傳于李敬倫曰,祗迎門當祗迎,時刻待下敎。
傳于李宅鎭曰,承旨入侍。
金載斗有頉,代洪文海爲假注書。
崔顯重在外,代朴祐源爲假注書。
朴祐源在外,代柳甲基爲假注書。
李宅鎭啓曰,假注書金載斗·金晦彬,時無職名,令該曹依例付軍職,冠帶常仕,何如?傳曰,允。
李勉修啓曰,事變假注書白師坤,時無職名,令該曹依例付軍職,何如?傳曰,允。
李宅鎭啓曰,藥房三提調來詣閤外,求對矣。
備忘記,傳于李宅鎭曰,今日心飮建功,二猶過,其況三,記御製大丈夫抑何心賤丈夫?旣靜臥旣靜臥,卿等休卿等休。
傳于李宅鎭曰,開陽門仍留,內局退去,標信還納,然後當入溫堗矣。李宅鎭啓曰,藥房三提調門鑰已下,尙未承召命,衷情轉迫,更此求對矣。
以承傳色口傳下敎曰,方臥高廊,內局退去,然後當入溫堗,卽速退去。
傳于李敬倫曰,明日當祗迎,儀註時刻安徐,只入正時。
又傳于曰,明日侍衛只入直,待下敎只入正時。
李勉修,以御營廳·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未八月二十四日辰時,上御延和門。香祗迎入侍時,行都承旨李宅鎭,左承旨趙載俊,右承旨李敬倫,左副承旨李勉修,右副承旨朴相甲,同副承旨李東泰,假注書金載斗,事變假注書金晦彬,記事官李益運·尹履相,以次侍立訖。上具翼善冠·黑圓領袍,乘輿出通陽門,仍詣延和門外降輿,步詣版位。祇迎後,仍詣興化門俯伏。上曰,禮房承旨馳詣懿陵,奉審以來,淨業院亦爲奉審來奏事。出榻敎上曰,益昌府院君家,昨日命造給御書閣矣,家在何處云耶?宅鎭曰,聞戶判所奏,其奉祀孫無京第,借入他人家,不知建閣於何處矣。命書傳敎曰,御筆書下,宜卽建閣,而今聞無京家云,旣有奉祀孫,昨日內班院來銀子,於戶曹庫莫納云,給其奉祀孫,得其第於京中,祠宇御書閣,令該曹造給,祭文當製下,益昌家遣承旨致祭,還詣內宗廳殿座。命書傳敎曰,有文獻通考,故亦有文獻備考,旣有考事攝要,宜有古事續錄,忌辰已有添錄者,官制縣名,亦有古今異者名,此令大提學抄選刊印,一件內入,一件入于世孫宮,政院·玉堂·春坊諸臣,皆頒賜。命書傳敎曰,頃者坐廚院·摠府,今日坐宗親府·內宗廳,今坐處,卽昔坐處,昔則設方席,今何坐交牀?此亦於予萬倍興懷處宗親府吏隷,令該曹依頃日例,米布賞給,錄事給弦弓。上還內,問安後,諸臣退出。
乙未八月二十四日巳時,上御集慶堂。坐直承旨入侍時,同副承旨李東泰,假注書金載斗,記事官李益運·尹履相,以次進伏訖。上曰,承旨誰也?對曰,李東泰矣。上曰,懿陵祭報府,取來讀之。上曰,領左相·大提學入侍。賤臣承命出來,左議政洪麟漢,大提學李徽之召入進前。上曰,更思之,文獻通考皇明與淸國列錄,事甚未安,欲改之。麟漢曰,前大提學徐命膺,裒輯古事,名曰古事新書,干支與忌辰,詳載此書矣。上曰,儒臣持文獻通考入侍。賤臣承命出來,校理金時默,修撰安大濟召入進前。上命讀文獻通考序文。上曰,古事新書持來。賤臣承命出來,持古事新書進前,上命承旨讀之。上曰,內局入侍。賤臣承命出來,提調金鍾正,副提調李宅鎭,醫官吳道炯·鄭允德·柳光翼·徐命緯·康命徽·丁志泰·李敏德召入進前,麟漢奉進湯劑,上進御。道炯診脈後,退伏奏曰,左右三部調均,胃脈乍微矣。上曰,藥房提調持湯劑,更爲入侍。出榻敎上曰,禮房承旨奉審還來後,入侍于集慶堂事。出榻敎上命書傳敎曰,考事撮要,於今宜補,故下敎,今聞前大提學徐命膺,旣成書,名故事新書,刊印云故取覽,以干支爲弁首,忌辰詳書徽號,可謂備而詳也。況旣載儲置米,亦可謂盛水不漏,常云古談今見,此可得其名,其復何爲?俄者下敎文衡牌招,皆安徐。上曰,吏曹參議趙㻐特放事。出榻敎上曰,掌務官下敎安徐事。出榻敎上曰,領·左相入侍事,遣史官傳諭事。出榻敎上命諸臣退去,諸臣退出。
上在慶熙宮。停常參·經筵。
莊烈王后忌辰。
藥房都提調洪麟漢,提調金鍾正,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。建功果功,連日兩貼,氣果若此,於昨夜萬古初,鹿茸亦駭然,何求鹿尾?此亦予此亦予,氣何諭?待敎。
中宮殿·惠嬪宮,藥房口傳問安。答曰,知道。
李勉修,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。答曰,知道。
香祗迎罷後,政院·玉堂·藥房口傳問安。答曰,知道。
傳于李宅鎭曰,內局入侍時,在京守令,同爲入侍。
又傳于曰,內局入侍。
傳于李勉修曰,回駕時當從近取路,知悉擧行。
大駕·王世孫詣明禮宮後,政院·玉堂問安。答曰,知道。
大殿,藥房口傳問安。答曰,知道。
傳于趙載俊曰,明禮洞內人,限三朔免役。
傳于朴相甲曰,來時見嶺南人擊錚,令該曹問奏。
傳于李勉修曰,諸司預備。
傳于趙載俊曰,明禮洞內,六十歲以上,明日德游堂,當賜米,皆待令。
大駕·王世孫還宮後,政院·玉堂口傳問安。答曰,知道。
大殿,藥房口傳問安。答曰,知道。
李宅鎭啓曰,藥房三提調來詣閤外,求對矣。
藥房口傳啓曰,臣等以湯劑三進,有不可已之意,縷縷陳達於朝筵而退矣。回駕移時,日勢向暮,而詣閤求對,召命尙靳,顧今聖體,旣多勞動,此時保護,豈容少緩?區區憂慮,不得不更此齊籲。伏乞卽許臣等持湯入侍,千萬至祝,惶恐敢啓。
傳于李宅鎭曰,如此故甚悶矣。若如此,則大小公事,當留院,退去然後,當就寢矣。
李勉修,以訓鍊都監·一二巡廳·左右捕廳言啓曰,去夜犯夜人無所捉之意,敢啓。傳曰,知道。
乙未八月二十五日辰時,上御集慶堂。藥房入診入侍時,守令同爲入侍,都提調洪麟漢,提調金鍾正,副提調李宅鎭,假注書洪文海,記事官宋銓·尹履相,醫官吳道炯·鄭允德·徐命緯·丁志泰·柳光翼·康命徽·白文昌,恩津縣監朴晉壽,尼山縣監金履容,光陽縣監權必稱,橫城縣監卞至健,以次進伏訖。麟漢曰,夜間聖體調攝,若何?寢睡·水刺之節,亦何如?上曰,昨夜寢睡不穩,此乃建功有頉而然也。麟漢曰,以追慕之心,偶然致此,而非建功之故也。上曰,漢原府院君有子孫,而曾已調用否?麟漢曰,奉祀孫方在罷散中,而昨年今日承傳,尙未擧行矣。上曰,銓曹事,極慨然矣。麟漢曰,銓曹偶未擧行,而聞此敎則必卽擧行矣。上進御湯劑,麟漢請診。上曰,爲之。道炯等診候訖。退伏奏曰,脈候左右三部,度數調均,滑體與昨一樣矣。上命書傳敎曰,今年憶昔處齋宿,此心少紓。噫,慶運宮追慕者有三。一則自龍灣回,幾年御此,一則嗚呼,昔年聖母西宮也,一則癸亥卽阼處。嗚呼,中興,於古於今,何代無也,而嗚呼,癸亥,在朝鮮,百年中興主也。此闕瑞岩,亦興兆也。昨夜若此,由何而然?嗟哉,沖子,尙未瞻焉,今日與沖子詣此,予則雖詣何拜?令沖子代拜,籲此室而回,時刻待下敎,只入正時,只備堂隨駕,儀註安徐。入直侍衛,皆依前,挾輦軍六十名,挾輿軍三十名,用入直軍,前後廂一百名,禁五十·御五十,以代直軍隨駕,當掩三窓,以駕轎詣,政院知悉,隨駕只備堂及擧義功臣子孫,無論時任前銜,皆隨駕。上曰,今日雖齋日,卽阼堂前,足可設宴矣。麟漢曰,誠然矣。上曰,擧義功臣爲幾人乎?麟漢曰,臣未能的知,而厥數甚多矣。上曰,李果是癸亥功臣子孫乎?麟漢曰,延平之孫矣。上曰,其家功臣多矣。麟漢曰,三父子錄勳,而代代承襲矣。上曰,延平知遇最深,而聞甚偉人矣,有畵像乎?麟漢曰,有之矣。兵曹判書金鍾正曰,本曹參判·參知有實故,莫重擧動,侍衛不備,合有變通之道。上命書傳敎曰,騎曹參判·參知許遞,徐有隣爲參判,韓鼎裕爲參知,牌招察任,宅鎭讀奏各道狀啓。上曰,嶺伯果善爲之乎?宅鎭曰,然矣。藥房提調持湯劑,更爲入侍。上進御湯劑,上問守令七事農形後,命退。左議政洪麟漢所啓,向來李春敷事,勿論輕重,月已屢改,罰亦行矣。且其術業精明,不可使之閑遊,敢此仰達矣。上曰,復屬,可也。麟漢曰,各廳醫官自有數額,而今者李春敷,旣有復屬之命,則元額之外,未免加數,此後有闕,姑爲勿補,俾準元數,何如?上曰,依爲之。出擧條上命退,諸臣以次退出。
乙未八月二十五日辰時,上御延和門。香祗迎入侍時,行都承旨李宅鎭,左承旨趙載俊,右承旨李敬倫,左副承旨李勉修,右副承旨朴相甲,同副承旨李東泰,假注書洪文海·柳甲基,記事官宋銓·尹履相,以次侍立訖。上具翼善冠·黑圓領袍,以乘輿出通陽門,詣延和門外降輿,就板位祗迎後,命書傳敎曰,惟我徽陵,以慈懿東朝,受三朝孝奉,猗歟盛哉。今予祗迎,其雖繼述,懷實千萬,漢原府院君家,米太輸納,其奉祀孫,令該曹特爲調用,以表予意。上曰,禮房承旨馳詣徽陵奉審,五陵一體奉審。出榻敎上還內,諸臣以次退出。
乙未八月二十五日午時,上詣明禮宮。擧動入侍時,行都承旨李宅鎭,左承旨趙載俊,右承旨李敬倫,左副承旨李勉修,右副承旨朴相甲,同副承旨李東泰,假注書洪文海·柳甲基,記事官宋銓·尹履相,以次隨駕訖。上具翼善冠·黑圓領袍,以駕轎出延光門,詣明禮宮。上俯伏板位,命王世孫攝行拜禮,仍爲還宮。諸臣以次退出。
上在慶熙宮。停常參·經筵。
藥房都提調洪麟漢,提調金鍾正,副提調李宅鎭啓曰,昨日親臨慶運宮,克伸追慕,移時回鑾,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。王世孫隨駕之餘,氣候,何如?臣等不任區區憂慮,敢來問安,竝此仰稟。答曰,知道。於今建功湯,頉已現,建功湯與諸扁鵲,大烹乎國中,以謝萬民,用慰八旬暮年君夙夜悶心,首扁鵲庸夫,掌務扁鵲萬古愚者,聞立異者後,酬應內局,氣何諭乎?卿等自休,世孫氣候一樣矣。中宮殿·惠嬪宮,藥房口傳問安。答曰,知道。
備忘記,傳于趙載俊曰,頃者都民近千來云,今日待令其來,予當臨門矣。
傳于李敬倫曰,大臣·重臣·諸承旨·儒臣,還內時竝隨入。
殿座罷後,政院·玉堂·藥房口傳問安。答曰,知道。
李宅鎭啓曰,藥房三提調來詣閤外,求對矣。
藥房口傳啓曰,卽伏承問候之批,縷縷辭敎,無非固拒湯劑之意,臣等悶迫之極,莫省攸措。湯劑之關係聖躬,果爲何如?況又連日勞動之餘,其所保護,尤宜加意,而今此聖敎,未知何爲而發也。雖有自休之敎,臣等決不敢奉承,玆敢相率仰瀆。伏乞亟降召命,奉進湯劑,千萬至祝,惶恐敢啓。
傳于趙載俊曰,內局入侍,坐直承旨同爲入侍。
傳于李勉修曰,明日次對爲之。
又傳于曰,宣傳官二員待令。
李勉修,以禁衛營·一二巡廳·左右捕廳言啓曰,去夜犯夜人無所捉之意,敢啓。傳曰,知道。
乙未八月二十六日辰時,上御德游堂。明禮宮老民賜米入侍時,行都承旨李宅鎭,左承旨趙載俊,右承旨李敬倫,左副承旨李勉修,右副承旨朴相甲,同副承旨李東泰,假注書洪文海·柳甲基,記事官宋銓·尹履相,以次侍立訖。上曰,明禮宮洞內耆民六十以上待令人,竝特加一資,口傳下批,六十以上賜米二斗,七十以上賜米三斗。出傳敎上曰,闕門各處軍士,各賜米一斗。出傳敎諸臣以次退出。
乙未八月二十六日午時,上御延和門。五部坊民召見入侍時,行都承旨李宅鎭,左承旨趙載俊,右承旨李敬倫,左副承旨李勉修,右副承旨朴相甲,同副承旨李東泰,假注書洪文海·柳甲基,記事官宋銓·尹履相,以次侍立訖。上具翼善冠·黑圓領袍,乘輿出通陽門,詣延和門降輿。上,下詢坊民曰,建功爲今時體,予今招民人等問之,當否,何如?諸民等對曰,建功有關於聖躬之保護大矣。孰有異論乎?上曰,若有立異之民,當超二資賞百金,何敢有他望乎?上曰,汝等亦不免溺於時體,當施決棍之罰矣。都民等曰,聖上若進湯劑,則小民等,雖被棍罰,亦何恨乎?上曰,都民來者幾何乎?宅鎭曰,殆過數千人矣。上曰,可謂庶民子來耶?仍進服湯劑。命載俊宣諭曰,汝等之誠愛如此,故予今勉進湯劑,汝等須體予意,居家而孝於親,在國而忠於君,使無五品不遜之憂,都民等,仍大聲齊呼千歲。上命都民退去,還內時下敎曰,藥房都提調·提調·承·史·玉堂隨入。上御德游堂後苑,命諸臣,使之奉玩苑中先朝御筆親題瑞巖。仍命書御製一句曰,慶熙德游有一巖,氤氲瑞氣繞蔥蘢。命入侍諸臣賡韻以進,宅鎭讀奏癸亥擧義功臣子孫隨駕擧案,諸臣以次退出。
乙未八月二十六日戌時,上御集慶堂。藥房入診入侍時,都提調洪麟漢,提調金鍾正,副提調李宅鎭,假注書洪文海,記事官宋銓·尹履相,醫官吳道炯,以次進伏訖。麟漢曰,晩後聖候,何如?上曰,今日則昏睡矣。麟漢曰,似是痰候之適然矣。上曰,洞民果多來矣。麟漢曰,比肩而立,厥數果夥然矣。上曰,民情庶可觀矣。麟漢曰,誠然矣。或請湯劑,或唱山呼,民情大可見矣。麟漢曰,瓊玉膏逐日進御,伏望。上謂道炯曰,今番所煎瓊玉膏好乎?道炯奏曰,今番增減本方,尤好矣。上進御湯劑,麟漢請令提調,更煎以來。上曰,爲之。藥房提調持湯劑,更爲入侍。上進御湯劑,宅鎭讀奏公事訖。命退,諸臣以次退出。
乙未八月二十六日戌時,上御集慶堂。坐直承旨入侍時,同副承旨李東泰,假注書柳甲基,記事官宋銓·尹履相,以次進伏訖。上命東泰讀奏諸上言。上曰,今番上言中樂師畵員,其功果然,依請施行。立後事,令該曹稟處。東泰讀奏金信遇上言。上曰,以金重器孫若此,則戊申年類,亦將跳踉,不可以猥濫勿施而止,信遇,令該曹決杖一百,以嚴隄防。出傳敎諸臣遂退出。
上在慶熙宮。停常參·經筵。
藥房都提調洪麟漢,提調金鍾正,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予何人今何日?氣特甚入侍焉。昨三貼有何效?皆是予皆是予。
中宮殿·惠嬪宮,藥房口傳問安。答曰,知道。
李勉修啓曰,今日次對,兩司長官當爲進參,大司憲李溎卽爲牌招,以爲入侍之地,何如?傳曰,允。
李勉修啓曰,大臣·備局堂上,依下敎來待矣。
傳于李勉修曰,其君若此而章奏紛紜,當該承旨遞差,吏判疏,當下批矣。
李敬倫,以侍講院言啓曰,司書洪國榮由限已過,卽爲牌招察任,何如?傳曰,允。
以司書洪國榮牌不進罷職傳旨,傳于李敬倫曰,只推,更爲牌招。
李宅鎭啓曰,藥房三提調來詣閤外,求對矣。
傳于李勉修曰,該房承旨詣門,前排入之,內局掌務官拿入。
傳于李宅鎭曰,來坐狀,必困予之意,若見虎諸扁鵲掌務扁鵲,逐出開陽門外。
傳于李勉修曰,掌務官及監煎書員,逐出開陽門外。
李勉修啓曰,卽者議政府錄事來言,藥房都提調左議政洪麟漢,嚴敎之下,不勝惶懍,今方待命於開陽門外,仍納命召,何以爲之?傳曰,安心勿待命事,遣史官傳諭,仍傳命召。
傳于李敬倫曰,明日德游堂香祗迎,禮房知悉。
又傳于曰,明日兩宮,當親傳香,三廟,承旨傳香。
又傳于曰,明日香祝,奉龍亭乎?知入。
又傳于曰,此後親傳時,奉龍亭。
李敬倫,以內醫院言啓曰,鍼醫李春敷,還爲本院事,命下矣。令該曹口傳付軍職,冠帶常仕,何如?傳曰,允。
李勉修,以兵曹言啓曰,依傳敎當該禁喧羅將朴重根等,以外直郞廳,各決棍十度之意,敢啓。傳曰,知道。
李勉修,以兵曹言啓曰,新除授北評事朴天衡,身病猝重,時月之內,勢難登途赴任,呈狀乞遞,不可等待其差復,今姑改差,何如?傳曰,允。
李勉修,以兵曹言啓曰,羽林衛將南舜喆,景福宮衛將安廣厦,俱以素患,痰癖之症,近又添劇,時月之內,無望供職,呈狀迄遞,竝今姑改差,何如?傳曰,允。
朴相甲,以刑曹言啓曰,南村鎭前別將金光佑,別餉米三十二石零,軍需錢一百七十六兩零,肆然犯用,遞歸不納。自統營論報備局,自備局捧甘,臣曹使之捉送,而金光佑身病猝重,不得捉送,所逋錢穀,依數備給於該鎭將校處,已爲下送,而金光佑身爲邊將,莫重軍餉之需,恣意擅用,旣遞之後,終不備納。至於自統營牒報備局之擧,後弊所關,不可以已捧而置之,所當依本律嚴懲,而金光佑係是出身,移義禁府處之,何如?傳曰,允。
朴相甲,以刑曹言啓曰,以金重器孫若此,不可以猥濫勿施而止,信遇令該曹決杖一百,以嚴隄防事,命下矣。依傳敎罪人金信遇,決杖一百之意,敢啓。傳曰,知道。
李勉修,以義禁府言啓曰,因刑曹啓辭,南村前別將金光佑,移本府處之事,允下矣。金光佑今方待命於本府,而郞爲拿囚之意,敢啓。傳曰,知道。
李勉修,以御營廳·一二巡廳·左右捕廳言啓曰,去夜犯夜人無所捉之意,敢啓。傳曰,知道。
以忠淸兵使南益祥狀啓,公州等官居私奴金先伊等虎囕致死事,傳于趙載俊曰,令本道恤典擧行。
吏曹判書鄭尙淳上疏,伏以,臣於日前冒陳自列之章,冀蒙未勘之罪,而伏奉批旨,辭敎鄭重開釋備至,未知疎賤文臣,何以得此於君父?擎讀以來,自不覺感涕之交逬也。竊自意區區衷懇,已蒙天日之鑑照,從今以往,可以永謝要津,弱力無擔荷之重,拙分免僥濫之災矣,曾未幾何。復叨見職,深夜荐召,特敎連促,艮限旣固,覆轍難蹈,終至於三違嚴召,恭俟大何?迄玆多日,尙無處分,則亦何敢一味泯伏,不思所以呼號而蘄免也哉?臣於此任,萬不近似之狀,今不敢更事覼縷,而被論未幾。又此濫叨,月纔三改,間經一人,殆無異於以臣代臣,以朝體而言之,極苟簡也。言出司直,墨猶未乾,而放倒廉防,貪榮冒進,則以私義言之,無忌憚,爲人臣而有一於此,尙不可以厭然自揜。況兼有其二而知進不知退,則顧其罪,當何如也?邇來情地之如臣者,凡有號籲,輒蒙恕諒,使廉義得以畢伸,公私不至兩病,則中宸體下之德,實有符於几經,仁天曲遂之私,何獨阻於一介乎?臣日夜顒祝者,惟此而已。至於煩聒之罪,違慢之誅,有不敢辭。伏乞聖慈,念人言之至爲深緊,諒重任之不可復授,亟遞臣銓衡之職。仍治臣瀆擾之辜,以伸臺論,以安私分,千萬懇禱,臣無任屛營祈懇之至。答曰,省疏具悉。頃者之章,謂以本職賜批,今來命給,其知例章,其批旣諭,於本職,可謂毛將焉傅,卿勿過辭,從速行公。
大司憲李溎疏曰,伏以,天佑宗祊,聖體康寧,賀儀誕擧,邦慶無疆,凡在含生,忭蹈惟均。臣之叨縻見職,今已兩朔,近有危蹙之情,未及一暴,而日前賓對,請牌之啓,嚴敎隨下,至有停進湯劑,促臣入侍。臣於是,他未暇顧,顚倒登筵,而因仍泯默,義所不敢,玆敢略此陳籲焉。臣之向來三啓,固知箚着大臣,而以臣願忠之誠,終不敢有懷而隱,前席詢問之際,不得不擧實而對,及伏見大臣疏本,大費聲氣,其說甚長,詆臣以巧密,疑臣以機關,夫辯理之說,固難和平,而至如巧密機關等語,或見於年少反詈之章,臣猶薄之,豈耆耉大臣之捨此語而無他話耶?至於分疏李達海則曰,以武弁而多貪婪,則爲文官者,亦皆廉白耶?繼之曰,臣竊一笑,臣之所論,只論文武之不可易次,其人之本自貪婪,非謂文廉而武貪,則今乃急於伸彼,較挈而反嘲者,恐不免語言之病,而亦恐有人之窺其淺深,大臣之所以一笑者,臣不覺一喟也。若其分疏迫遞之說,與臣所聞,絶相矛盾,臣若更申所聞,則亦豈無多少說話,而臣之所惜者朝體也,所顧者朝象也。大小務快,靡有底定,則是豈不損朝體乖朝象,而豈不貽惱於聖心乎?臣故以具顯謙之歸見父面,推之爲大臣之仁心善德,而迫遞二字,呑舌而不欲更道,彼巷議街談之人,亦皆以臣心爲心,則在大臣誠幸矣,而此則非臣之所敢知也。噫,臣以弱植飄蔕,墻壁無依,性又疎慵,不閑世情,凡於狎勢依附之態,不惟不忍,亦所不能。只荷我聖上不世之遇,外內歷敭,驟躐至此,高天厚地,欲報罔極。雖其學謏識淺,無足以仰贊益聖,而若其目下可言之事,亦不敢依違顧瞻,以少效涓埃之報者,斷斷此心,天日鑑照,今此一言妄發,重忤大官,早晩推擠,理所必有,一身危辱,縱不足恤,其於累洪造而玷聖眷,何哉?爲臣之計,莫若早自引退,斂跡周行,不與當世交涉然後,庶幸其全保微軀,而塵刹之報,亦或在是矣。今因賓對,召牌儼臨,而去就一節,非所可論。玆敢疾聲呼籲於天地父母之前。伏乞聖慈,察臣踪地之畸苦,憐臣衷懇之悲切,亟命鐫削臣職名,仍令選部,勿復檢擬,以卒終始生成之澤焉。臣無任瞻天望聖涕泣懇禱之至。答曰,省疏具悉。頃者入侍,伈伈而去,予庸訝之,今聞卿章果然,原任疏批,旣已許卿,今聞卿章,大臣何忽?今予若卿爲趙語惜之者,國體於大官都憲,兩解而已。卿勿過辭察任。噫,其時待卿,當飮建功,卿豈不聞焉?
獻納李在學疏曰,伏以,邦休川至,聖體日康,盛儀洊擧,頌抃惟均。臣於日前,伏奉納言除旨,義當竭蹶趨承,而第於合辭之論,有不可參涉者,荐棘罪人李迪輔之年前一疏,攙及臣父,誣衊備至,雖荷聖鑑俯燭,恩敎屢勤,而臣至今追思,隱痛在心。今若不顧私嫌,隨衆請討,則跡近報復,事涉苟且,揆以臺體,寧容如是?且以近例言之,如臣所處者,陳章引義,輒蒙體諒,臣之去就,更無可論,連値淸齋,今始控籲。伏乞聖明,俯賜諒察,亟命鐫免,以安微分,幸甚,臣無任云云。踏啓字。
持平魚錫齡疏曰,伏以,玉候彌康,縟儀載擧,岡陵之祝,朝野惟均。仍伏念臣本以無似,猥忝臺地,不稱甚明,頃年一疏,妄犯衆怒,蜮弩之射,蓋已自分,果然南柱老之疏出矣。其所謂癡騃無識四字,在彼爲極口肆罵,在臣爲考實非誣,臣拙於謀身,昧於涉世,旣不能循俗俯仰,以取容悅,自信戇愚,甘爲乖厓,安得不爲癡騃乎?世之所謂善者,臣則指以爲不善,世之所謂廉者,臣則指以爲不廉,知覺弗明,拂人好惡,安得不謂之無識乎?此政所謂孟孫之惡我藥石也。臣自反省之不暇,初不欲較有無而辨毁譽也。伏況伊時,批旨昭晣,情狀莫售,臣雖自解,何以加此?臣於是,感天地之仁而荷日月之明,生殞死結,銘在心肺,而五六年來,爲世所棄,杜門屛伏,念絶榮塗,不自意柏府新命,遽下於夢想之外,臣惝怳感激,莫省攸措。臣於廢枳之餘,豈不欲竭蹶趨承,而廉防截然,鐵限在前,駁正之地,不可復入,怨憾之鋒,不宜再攖,官職去就,初無可論。且臣偏母,年深病痼,居常凜綴,寧日常少,而又當疹憂,夭憾相繼,老人傷懷之餘,病勢越添,頭疼齒戰,虛勞兼發,眞元日漸澌脫,精神時欲昏瞀,喘喘床笫,轉側須人,臣方焦迫煎灼,左右扶將,以此情理,萬無離捨供職之望。玆敢疾聲仰籲於天地父母之前。伏乞聖慈,察臣難冒之義,憐臣懇迫之私,亟賜鐫免,以便救護。仍令選部,勿復檢擬於臺職,以靖私義,以謝人言,千萬幸甚,臣無任云云。踏啓字。
說書金憙疏曰,伏以,臣愚魯下品,猥被洪造,忝竊科名,揣分量己,自絶榮塗之望,親老家貧,只有祿仕之願,向於匪意,誤恩橫加,雖卽遞免,尙切惶恧,曾未幾何,除命又下,馹召繼至,臣之驚惶慙恧,當復如何?仍竊伏念离筵侍講,何等責任?況於年來,尤重宮僚之選,歷數諸人,莫非文學之士,則如臣之鹵莽滅裂,蒙無知識者,尤何敢冒昧承當,濫厠其間,以貽淸朝之羞哉?第以坐違恩命,難逃逋慢之誅,一伸儲幄,庶伸延頸之忱。故所叨之職,雖極不稱,苟進之嫌,亦未暇顧,不敢竢駕,方將起發,適於此際,臣父宿病,忽地添加,目下症形,極其危綴,區區煎迫之私,有不忍須臾離側。臣又不幸,間遭慘慼,悲瘁之餘,賤疾猝劇,雖欲扶曳就道,其勢末田。臣於是,只自心懸魏闕,戀結貳極,而義分虧矣,情勢迫矣。玆敢不避僭猥,略陳危懇。伏乞天地父母,曲垂憐察,亟許遞改臣職,以安微分。仍命有司治臣慢命之罪,不勝幸甚,臣無任云云。踏啓字。
乙未八月二十七日辰時,上御集慶堂。藥房入診入侍時,次對同爲入侍,都提調洪麟漢,提調金鍾正,副提調李宅鎭,假注書洪文海,記事官宋銓·尹履相,醫官方泰輿·吳道炯·鄭允德·徐命緯·丁志泰·柳光翼·康命徽·白文昌,以次進伏訖。麟漢曰,夜間聖候,何如?上曰,一樣矣。朝服瓊玉膏吞酸矣。麟漢曰,吞酸雖適然,久服則有遠效矣。麟漢請診候。上曰,爲之。泰輿診候訖。退奏曰,脈候左右三部,度數調均,滑體與昨一樣矣。道炯診候訖。上謂道炯曰,脈候有損節乎?道炯奏曰,脈候與昨一樣,而連爲進御湯劑,則有遠效矣。諸醫診候訖,退奏與首醫言同,上進御湯劑,大臣·備局堂上入侍事,下敎。出榻敎麟漢曰,觀今酬應則大有勝矣。翼謩曰,臣亦與麟漢有酬酢,雖無損節,一日三貼,決不可停。上曰,服藥過則是亦食滯矣。麟漢曰,此則非食滯也。伏望加意進御焉。藥房提調持湯劑,更爲入侍。上進御湯劑,命退出。諸臣以次退出。
乙未八月二十七日辰時,上御集慶堂。次對入侍時,領議政韓翼謩,左議政洪麟漢,行司直具善復,行副司直李重祜,戶曹判書具允鈺,行副司直李潤成,行副司直尹泰淵,行副司直尹得養,行副司直權噵,大司諫沈勗之,司諫沈命德,掌令崔夢嵒·柳煥德,校理金峙默,左副承旨李勉修,假注書柳甲基,記事官宋銓·尹履相,以次進伏訖。翼謩曰,近日聖體,何如?上曰,一樣矣。上命注書,讀備堂座目。翼謩曰,今日次對,出於特敎,而許多籌堂,進參只是八人,事體所在,極爲未安,有實故應頉者外,竝從重推考,何如?出擧條上曰,依爲之。翼謩曰,眼視漸勝,玉候彌康,誕辰不遠,特許應行之禮,少伸臣子區區之忱焉。臣近緣狗馬賤疾,今因次對,始爲仰達,極爲惶悚矣。麟漢曰,領相所達,卽擧國同情之言矣。上曰,方物物膳,予不欲受之,況受賀乎?翼謩曰,向來呈告,飭敎之後,喉院未論情故之有無,一例防塞,有實故應捧者,亦不得呈徹,不無害事之弊。此後區別捧入之意,分付,何如?上曰,可捧者捧之,可也。出擧條麟漢曰,臣於咸安人趙鐸珍原情判付,旣承聖敎,敢貢愚見矣。其供辭中,雖以牟還作錢一事言之,其時道臣之報請廟堂,廟堂之陳達許施者,只是本邑而已。今謂之本邑價錢,比他邑稍多,致有民怨云,當初作錢,不過一咸安,則他邑云云之說,自歸孟浪,且因此一事推之,其外數件事,亦難保其不如此,雖以其官長言之,眞有此等事,則其罪不可不敍而止,如其不然而出於構誣,則大關風化,不可不令本道嚴査虛實,以爲勘處之地矣。上曰,卿言是矣。待本道査報,勘處,可也。出擧條允鈺曰,諸般料祿,今方磨鍊,而日昨有中官料一朔停給之敎,諸中官當一倂不給乎?只內班院中官停給乎?一番稟達後,可以擧行,故敢此仰達矣。上曰,一時示警勿施。出擧條勗之·命德·夢嵒·煥德曰,請黑山島圍籬安置庶民罪人李迪輔,亟令王府拿鞫嚴問,快正王法。措辭見上上曰,已諭勿煩。勗之·命德曰,請固城縣充軍罪人咸道亨,依本律處斷。措辭見上上曰,勿煩。勗之·命德曰,請黑山島充軍罪人黃宅仁,依律處斷。措辭見上上曰,勿煩。勗之·命德曰,新除授正言李顯模,時在忠淸道韓山地,正言李性吾,時在京畿楊州地,請竝斯速乘馹上來事,下諭。上曰,依啓。在楊州地者,今已多日,若是稽滯,禁推。夢嵒·煥德曰,請固城縣充軍罪人咸道亨,依本律處斷。措辭見上上曰,勿煩。夢嵒·煥德曰,請還寢罪人梁成卜減一律島配之命。措辭見上上曰,勿煩。夢嵒·煥德曰,新除授執義申大升,時在慶尙道比安地,持平朴聖泰,時在忠淸道定山地,請竝斯速乘馹上來事,下諭。上曰,依啓。上曰,戊申年日記取來,意蓋在也。令入侍臺臣聞之而然,金重器孫上言,萬萬寒心若此,隄防何言?其何若此而止?今日兩司,可謂寒心,何以只請下諭?慷慨難抑,其諭予意焉。勗之·命德曰,臣等愚迷,全未聞金信遇之肆然上言,未及發啓請罪,致有聖敎之誨責,當論不論,臣等之罪著矣,何可一刻晏然於臺次乎?請命遞斥臣等之職。上曰,豈特今日?昨日已諭,當論而默默,其何例批?依啓。夢嵒·煥德曰,金信遇之事,萬萬驚駭,臣等宜卽請罪,而全未有聞,未卽發啓矣。聖敎之誨責截嚴,何敢一刻晏然於臺次乎?請命遞斥臣等之職。上曰,當論不論,府·院何異?依啓。諸臣以次退出。
上在慶熙宮。停常參·經筵。
觀象監,自辰時至未時,日暈。啓。
藥房都提調洪麟漢,提調金鍾正,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。心懸南北,氣何諭乎?待敎入侍,晝夜最悶者,建功矣。
中宮殿·惠嬪宮,藥房口傳問安。答曰,知道。
李敬倫,以都摠府言啓曰,今日入直內三廳武兼禁軍及軍兵等,當爲中日習射,而毓祥宮秋享祭齋戒相値,不得爲之之意,敢啓。傳曰,知道。
傳于李宅鎭曰,南北心憧憧,欲詣舊邸,聞贊拜聲,駕轎待令,侍衛只入直,時刻待下敎,挾輦依前。
傳于李敬倫曰,駕轎掩窓待令,承旨侍衛興明門待令。
李宅鎭啓曰,政官牌招開政,承旨闕員差出,今日擧動,備員進參,何如?
傳于李宅鎭曰,吳載純爲承旨,牌招察任,房順房。
傳于李宅鎭曰,儀註安徐,路由夜晝介。
傳于李宅鎭曰,內局入侍。
吏曹口傳政事,以鄭忠良爲禁府都事。
李宅鎭,以禮曹言啓曰,今此舊邸擧動時,王世孫祗迎隨駕之節,何以爲之乎?敢稟。傳曰,同牌隨駕,挾輿軍依前。
李敬倫,以兵曹言啓曰,今日擧動時挾輦依前事,命下矣。禁軍前後廂,一體依近例磨鍊擧行乎?敢稟。傳曰,依慶運宮例。
大駕·王世孫詣彰義宮後,政院·玉堂口傳問安。答曰,知道。
大殿,藥房口傳問安。答曰,知道。
傳于李宅鎭曰,當還宮,諸司預備。
傳于吳載純曰,禮房承旨先爲入侍。
大駕·王世孫還宮後,政院·玉堂口傳問安。答曰,知道。
大殿,藥房口傳問安。答曰,知道。
傳于李宅鎭曰,予心冷矣,立貳人來然後,當召見內局矣。
傳于吳載純曰,皆時體然,皆時體然,建功立貳者來,然後當超二資,見內局,今予心,千乘浮雲,萬機楚越。
備忘記,又傳于吳載純曰,於海東一冥然翁,於海東一苟且翁,於海東一慷慨翁,與沖子詣,只聞贊拜來,此冥然翁,臥咸一命預備,此苟且翁,見我子見我孝婦見我孫,此慷慨翁,一動駕三可笑,心若此人曰何?誠冥然誠苟且誠慷慨。今予氣,誠若何?建功湯加附子煎來,建功笑扁鵲笑隨駕人皆笑,予何顔對諸臣諸扁鵲?皆命飮十兩重,首扁鵲曷勝道?諸扁鵲宜百棍,掌務官宜三帀,彼建功若對予,於古於今,一鄙夫誠小人。
備忘記,又傳于曰,予請八十二,況御五十雖夢裏,豈憶八十二?故見今日舊邸,忽忽若夢,我子默默,孝婦抆涕,我孫呼祖,此何光景?于今何日?彼建功飮二貼,日兩貼日三貼,其果明效,於今若此,何以然?皆時體此時,今若例飮,曰孝曰悌曰慈,來而臥,心雖靜,何以然?時體故,彼諸扁鵲,亙萬古小人,抑何心飮庸悶?今予靜臥,慷慨而已矣。傳于李宅鎭曰,內局入侍。
以全羅監司徐浩修狀啓,九月朔進上薦新石榴,節候尙早,限內不得封進,惶恐待罪事,傳于李宅鎭曰,勿待罪事,回諭。
李敬倫,以訓鍊都監·一二巡廳·左右捕廳言啓曰,去夜無犯夜人之意,敢啓。傳曰,知道。
乙未八月二十八日辰時,上御德游堂。親傳香入侍時,行都承旨李宅鎭,左承旨趙載俊,右承旨李敬倫,左副承旨李勉修,右副承旨朴相甲,假注書洪文海·柳甲基,記事官宋銓·尹履相,以次侍立訖。上曰,雖此後,儲慶宮·毓祥宮親傳香親享時,皆用龍亭。上曰,諸墓享官諸執事,皆令入來受香,可也。諸臣遂退出。
乙未八月二十八日巳時,上御集慶堂。藥房入診入侍,禮房承旨同爲入侍時,都提調洪麟漢,提調金鍾正,副提調李宅鎭,假注書洪文海,記事官李益運·尹履相,禮房承旨李敬倫,以次進伏訖。敬倫,以奉審儲慶宮·毓祥宮仲朔祭,無頉回奏。上命書傳敎曰,世孫旣已隨駕,今夜祭時,豈與予宿乎?此亦正宗統後,始經秋享之一端也。今秋享祭初獻,世孫當爲,儀註書入,世孫宮祝文,禮房承旨更書,以世孫親押,亞·終獻官,付諸該曹,禮房承旨先退。麟漢曰,朝來勞動,聖體,若何?上曰,一樣矣。麟漢曰,寢睡·水刺之節,亦何如?上曰,一樣矣。上進御湯劑。麟漢曰,醫官昨夜逐出,惶悚不敢入診,而提調親奉湯劑矣。上命召入,宅鎭啓請承旨有闕差出。上命書傳敎曰,承旨有闕,代以吳載純爲承旨,牌招察任,房順房。又命書傳敎曰,旣已御前親傳,今番事體重矣,以初獻官用焉。自今番兩廟,世孫展拜,依例爲之。賤臣承命親傳于禮房承旨所住香室,宅鎭讀奏公事。上命書傳敎曰,今聞該曹年分事目,大抵今年實結者過多,就議廟堂,更爲酌定書入。麟漢曰,俄進鹿尾矣。上曰,未及知而來自何處耶?麟漢曰,自御廳封進矣。藥房提調持湯劑,更爲入侍。上進御湯劑,宅鎭讀完伯敎文。上曰,製進者誰也?宅鎭曰,鄭晩淳也。上命再讀末句,讀訖。上曰,此亦觀簾乎?宅鎭曰,然矣。上命改憂字以悶字。上曰,鄭晩淳誰之子,而近無厥疾乎?麟漢曰,過回婚鄭錫百之子,而近則如常矣。上曰,然乎?麟漢曰,第三貼,當俟召命矣。上曰,今日更不飮之。命退,諸臣以次退出。
乙未八月二十八日午時,上詣彰義宮。擧動入侍時,藥房承旨李宅鎭,左承旨趙載俊,右承旨吳載純,左副承旨李敬倫,右副承旨李勉修,同副承旨朴相甲,假注書洪文海·柳甲基,記事官李益運·尹履相,以次隨駕訖。上具翼善冠·黑圓領袍,以駕轎出興明門,詣彰義宮,命王世孫行禮于孝章廟·懿昭廟,仍爲還宮。諸臣以次退出。
乙未八月二十八日申時,上御集慶堂。藥房入診入侍時,都提調洪麟漢,提調金鍾正,副提調李宅鎭,假注書洪文海,記事官李益運·尹履相,醫官方泰輿等,以次進伏訖。麟漢曰,晩來勞動,聖體,若何?上曰,舊邸氣甚昏眩矣。麟漢曰,伏承下敎,不勝悶迫。上曰,還臥少勝矣。麟漢曰,一時痰候,駕轎勞動之際,自然往來而然矣。上曰,湯劑加入附子乎?麟漢曰,未承下敎,附子則不得加入矣。上曰,附子加入下敎,備忘已言之矣。麟漢曰,然則煎來湯劑置之,加入附子而煎來乎?上曰,依。進御理中建功湯,加附子五分煎入事,下敎。出榻敎提調先退監煎,麟漢請診候。上曰,唯。諸醫以次診候訖。吳道炯奏曰,脈候調均,滑體如前,而胃脈之不足,痰候有時壅蔽而然矣。命道炯更診。對曰,痰候往來,故雖似不足,而大體則不然矣。上曰,無痰不能作眩,專是痰乎?道炯曰,然矣。麟漢曰,非但脈體之調均,仰瞻玉色則果滋潤矣。上曰,附子下敎持來乎?承旨讀之。麟漢曰,臣在嘗藥之地,附子下敎,未能覺悟,不得添入煎進,不善奉承,極爲惶悚。且慮中外之驚動,不卽詣閣求對,以此以彼,莫非臣罪,請俟譴責。上曰,何心請罪乎?藥房提調持湯劑入侍,上進御湯劑,麟漢請再煎以入。上曰,其止之。麟漢曰,臣聞諸醫言,則附子有益於痰候,而一貼所入,只五分,藥力甚微弱,且保護聖躬,仰念宗社之重,則湯劑進御,斷不可已者,而臣等之煩聒,烏可已乎?上曰,唯。麟漢請留直本院。上曰,勝矣。勿爲留直。麟漢曰,然則提調留直,騎曹·副提調留直政院好矣。上曰,然則闕內各司長官入直乎?麟漢曰,雖有前例,不使之入直,何如?上命書傳敎曰,騎判雖入直闕內,各司長官入直,皆安徐。藥房提調持湯劑更爲入侍,上進御湯劑。上曰,聞嶺南儒生上來,何爲而來也?宅鎭曰,以故相臣盧守愼書院請額事來云矣。上曰,故相嶺南人乎?宅鎭曰,尙州人也。上曰,註解夙夜箴者乎?宅鎭曰,然矣。上曰,益昌府院家,已定之云耶?麟漢曰,昨聞於戶判,尙未完定云矣。命退,諸臣以次退出。
上在慶熙宮。停常參·經筵。
昧爽,電光。
藥房都提調臣洪麟漢,提調臣金鍾正,副提調臣李宅鎭啓曰,昨日動駕舊邸,移時還宮,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,王世孫隨駕之餘,氣候,何如?臣等不任區區憂慮,敢來問安,竝此仰稟。答曰,知道。昨日已知扁鵲昏鵲,時體若體,予意,豈有昨日?諸臣漠然,予自知特命回駕,命入附子二貼,氣勝建功若此,其功勝言,而朋甕灌水,其有昨日,豈特扁鵲?時體皆晦,夜予吟一句曰,時體一何昏?予知自曉然,今日扁鵲,可謂受孝壻予强回時,扁鵲臀皆石,此等隨駕,官雖雇立,其可爲氣頓然待敎侍,世孫宮氣候,一樣矣。
中宮殿·惠嬪宮,藥房口傳問安。答曰,知道。
大駕詣景福宮後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
大駕還宮後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
李宅鎭啓曰,右承旨吳載純,左副承旨李敬倫,今日不爲仕進,竝卽牌招,何如?傳曰,允。
傳于李勉修曰,內局入侍。
備忘記,傳于李宅鎭曰,頃日慶運宮,興懷而詣,伈伈而回。尙今憧憧,今日晝夜平,詣景福宮慶會池東邊會見而來,自國初開創功臣,至戊申功臣,於直於枝,爲孫而有職名者,皆令來待,當宣醞,令戶曹待令,而予當同受待令,君臣皆三器,前後廂挾輦依昨日例,皆入直,世孫隨駕,一依昨日下敎,儀註安徐。待下敎只入正時,當由夜晝介,入直禁軍隨駕,留營留陣,安徐。
傳于朴相甲曰,只備堂隨駕。
傳于朴相甲曰,輦輿亦有三窓乎,內乘目昏乎?歸見渠家窓小輿,鼓吹待令。
李勉修,以禮曹言啓曰,今此陳賀時,王世孫坐堂受賀之節,何以爲之乎?敢稟。答曰,安徐。
李勉修,以禮曹言啓曰,今此陳賀時,中宮殿當爲一體擧行,而今則異於常時,不得磨鍊之意,敢啓。答曰,知道。
又以禮曹言啓曰,今此陳賀時,告廟須敎擧行事,命下矣。依前例宗廟·永寧殿·社稷·儲慶宮·毓祥宮·徽寧殿,先行告祭,辰時頒敎事,知委擧行,何如?傳曰,允。
朴相甲,以兵曹言啓曰,明日王世孫詣毓祥宮時,前後牌軍,依六月例,磨鍊擧行,何如?傳曰,允。
李宅鎭,以吏曹言啓曰,今此宗廟朔祭獻官,前延豐君李塡差,而時無職名,口傳付職以入之意,敢啓。答曰,知道。
吏曹口傳政事,延豐君單李,傳于朴相甲曰,諸司預備。
李宅鎭啓曰,藥房三提調來詣閤外,求對矣。
傳于李勉修曰,禮房承旨入侍。
備忘記,傳于李勉修曰,旣命沖子賀赦,予以今日服色,東月臺當親臨,百官黑圓領,禁軍以入直待下敎,只入正時,儀註安徐。
朴相甲,以訓鍊都監言啓曰,都監所管柴場,在於京畿道楊根,江原道春川·洪川等地,而發遣從事官摘奸事,旣已陳達蒙允矣,從事官李弘之下去時,依例給馬之意,分付,何如?傳曰,允。
又以禁衛營·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
以江原監司徐逈修狀啓,高城等官居幼學辛成大等,爲虎囕死渰死事,傳于趙載俊曰,令本道恤典擧行。
兼文學黃昇源疏曰,伏以皇天垂佑,玉體彌康,聖慕克伸,賀儀載擧,臣民歡忭,中外惟均。仍伏念臣杜門屛息,泣血追愆,今已三歲矣。不料滓釁之賤蹤,濫蒙甄錄,迺者伏奉春坊除旨,臣誠隕懼悸慄,莫省攸措。臣爲臣不忠,爲子不孝,上而獲罪明時,下而貽慼病母,論以常法,合被萬戮,而臣之保有微命,得至此日,秋毫皆聖德也。臣何敢猥列情私,仰瀆宸聰哉?第臣偏母,景迫桑楡,只有臣兄弟兩人,相依爲命,流離遠方,室家復圓,母子兄弟,聚首相泣,以爲餘生此世,更續烏鳥至情,是天地再造之仁,雖使闔門糜隕,無以仰酬隆渥也。況玆匪分新命,實非臣夢寐之所敢期,感激鴻私,固當竭蹶趨膺,以伸叩謝之忱,而顧臣釁穢至深,情理彌蹙,不可以恒人自居,則尤何敢冒沒榮塗,玷汚簪紳,以自壞其常分,增益其罪戾也哉?聖恩罔極,報答無路,跼高蹐厚,靡所自容。且臣母宿病添劇,證狀危篤,食飮都廢,氣息澟綴,臣左右扶將,日夜焦迫,重累之身,又切煎急之私,玆從冒控血懇,臣罪至此,尤合萬隕,伏惟天地父母,俯垂矜諒,亟令有司,勘臣之罪,仍令選部,刊臣之名,俾得專意救護,沒齒自靖,不勝幸甚。臣無任惶隕戰慄涕泣祈懇之至,謹昧死以聞。答曰,省疏具悉。爾勿過辭,俟其少間,將來察職。
乙未八月二十九日巳時,上御集慶堂。藥房入診入侍,時原任大臣追後入侍時,都提調洪麟漢,提調金鍾正,副提調李宅鎭,假注書洪文海,記事官李益運·尹履相,領敦寧金陽澤,領議政韓翼謩,判府判事金尙喆·李溵,醫官方泰輿等,以次進伏訖。麟漢曰,夜間聖體,若何?上曰,差勝矣。麟漢曰,不勝慶幸矣。寢睡·水刺之節,亦何如?鹿尾進御乎?上曰,炙食,味好矣。上進御湯劑,麟漢請診候。上曰,唯。諸醫診候訖。吳道炯曰,昨則右邊胃脈,乍有滯氣矣,今日調均矣。麟漢曰,伏見備忘,誠是無前盛擧矣。上曰,戊申功臣,適値予時,自開國至戊申皆會者,誠非偶然矣。麟漢曰,戊申功臣,尤有光於聖孝矣。上命功臣子孫,無論時任前銜,皆入參事,下敎。出榻敎麟漢曰,昨日時原任隨來闕下,欲爲承候,而臣慮其中外之驚動,臣使止之而退去矣,今又來待矣。上曰,然乎?藥房提調持湯劑更爲入侍,時原任大臣入侍事,下敎。出榻敎宅鎭曰,右承旨吳載純,左副承旨李敬倫違牌,動駕有命,合有變通之道矣。上曰,韓鼎裕曾爲承旨乎?麟漢曰,騎堂也。上曰,備局副提調爲嘉善乎?宅鎭曰,今爲秋曹亞堂矣。上曰,亞長誰也?宅鎭曰,執義有闕,司諫不知也。上曰,儒臣中,有非單人之敎矣,其誰也?麟漢曰,鄭一祥矣。上曰,可合也,李得濟爲人了了矣。麟漢曰,已加資矣。上曰,然則爲亞將乎?麟漢曰,已經中軍矣。上曰,申大謙堂上乎?麟漢曰,亦爲亞將矣。上曰,徐有寧可也。麟漢曰,以嘉善曾經知申矣。上曰,以府尹遞來者誰也?麟漢曰,沈勗之自灣尹遞歸矣。上曰,應敎誰也?麟漢曰,一則兪彦鎬而在外陳疏,特蒙善地守令調用之敎,一則閔恒烈而卽通洙之孫矣。上曰,恒烈容貌,何如?麟漢曰,臣一二見面,而像頗好矣。上曰,恒烈爲人奇特矣。命書傳敎曰,右承旨·左副承旨許遞,其代儒臣閔恒烈·鄭一祥爲承旨,牌招察任,房順房。時原任入侍問候,上曰,眩氣特甚,今則少勝矣。陽澤曰,今日動駕下敎,固知聖體之安康,而何其過爲勞動乎?伏見備忘,實是無前盛擧矣。上曰,戊申功臣,於予猥濫矣。上曰,鄭一祥規模,與厥父同乎?陽澤曰,儉約廉白則同,而周通則勝矣。上曰,故豐原昔爲薦擧矣,爲戶判乎?麟漢曰,入於薦望而未及除拜矣。上曰,鹿頗補矣。翼謩曰,道家,獐鹿則不忌矣。上曰,何以不忌耶?翼謩曰,以其無精故不忌矣。上曰,今日擧動,有南宮雲臺故事之意矣。麟漢曰,比之南宮雲臺,尤勝矣。上曰,會盟祭,只嫡長入參乎?麟漢曰,然矣。上曰,慶運宮何以此錫名,而曾有此宮乎?翼謩曰,壬辰後舊闕草創,故自龍灣回鑾於此宮,而宮則聞是月山大君故第云矣。麟漢請更進湯劑,上進御湯劑。麟漢曰,請於勳臣孫仰瞻處,更爲進御好矣。上曰,苟且矣。命退,諸臣以次退出。
乙未八月二十九日午時,上詣景福宮,擧動入侍時,行都承旨李宅鎭,左承旨趙載俊,右承旨李勉修,左副承旨朴相甲,同副承旨鄭一祥,假注書洪文海·柳甲基,記事官李益運·尹履相,以次隨駕訖。上具翼善冠·袞龍袍,以乘輿出興明門,詣景福宮。上曰,承旨侍衛乘馬。出駕前下敎上御慶會樓池邊,王世孫侍坐,命時原任大臣入侍,自開國功臣,至揚武二十二勳臣子孫,勿論支嫡有職無職,一着帽者,竝命隨駕,入參賜饍事,下敎。勳臣後裔文·蔭·武二品以上,皆命進前奏職姓名。戶曹判書具允鈺進前奏曰,今日旣承賜饍之命,侍臣簪花之具,方待令矣。上曰,簪花可也。上命時原任大臣,仁陽君李景祜,判尹金孝大,同敦寧魚錫定,使之進酌。領議政韓翼謩曰,臣等生逢盛時,獲覩今日,親臨舊闕,聖候益康,東宮隨駕,勳裔賜饍,在廷諸臣,不但蹈舜歡祝,洋洋陟降之靈,亦必在上而悅豫之矣。伏願亟擧賀儀,仰慰陟降,俯答群情。領敦寧金陽澤,判府事李溵,左議政洪麟漢等,相繼仰請曰,今日盛擧,國朝所未有之嘉會,値此大慶,亟行縟儀,乃是所不可已之事矣。上曰,太康矣,太豐亨矣。卿等之請雖如此,予甚難矣,予甚難矣。翼謩等曰,行其應行之禮,豈有太康豐亨之理乎?臣等願聞許賀之敎矣。上命書傳敎曰,今日,陳賀擧行事,分付。上曰,今者來此慶運宮後,萬倍千倍,而然時原任大臣請賀禮,此豈予意,此豈予意?靜思此亦有若列朝,踐位行禮,何異甲辰八月仁政門乎?嗚呼,今予八旬,是誰之賜?卽於舊闕,代陟降受賀,何敢辭也?雖然豈可循例?以此明日當上告下布,以大臣爲獻官,於明朝坐金商門,頒赦百官加,禮房依此擧行,只世孫宮·政府·六曹,進箋方物物饍表裏進呈,八道兩都,只進箋方物物饍,皆安徐。上曰,今日陳賀,以袞袍爲之,初一日陳賀,依例爲之。出榻敎王世孫率百官,欲陳賀禮。上曰,明日頒敎,以權停禮爲之。上曰,毓祥宮告由,王世孫初一日攝行,仍爲頒敎。上曰,旣製其文,毓祥宮令沖子攝焉。上以輦輿還宮,諸臣以次退出。
乙未八月二十九日酉時,上御集慶堂。禮房承旨入侍,藥房隨入入侍時,右承旨李勉修,都提調洪麟漢,提調金鍾正,副提調李宅鎭,假注書洪文海,記事官李益運·尹履相,醫官方泰輿等,以次進伏訖。上命勉修,讀太室祝文,命改二隻。仍敎曰,永保千億,果非好乎?麟漢曰,然矣。上曰,陳賀初一日乎?麟漢曰,然矣。豈非萬萬慶幸乎?上曰,誠太康矣。命書傳敎曰,今日所重,太室爲先,靜而思之。予年十九,攝行大享,今者世孫,加予五年,大享·例享,遲速懸異,於今先此,爲沖子道,今番太室,命世孫攝沖子,初命光恩代攝,明當親傳。麟漢曰,聖上雖未親行,世孫命攝,豈不貴乎?上曰,自今番始開路矣。勉修先退。上曰,宣饌列朝勳臣子孫,豈非盛擧乎?雖書史記,爲美事乎?麟漢曰,開國功臣子孫宣饌,卽往牒所無矣,誠慶幸矣。上曰,今日賀,誠孟浪矣。麟漢曰,宣饌稱賀,豈過乎?誠美事矣。麟漢請進湯劑,上進御湯劑。上曰,提調·副提調,何功臣之後,而嫡長乎,支孫乎?鍾正曰,臣是中廟朝靖國功臣之孫而嫡長矣。宅鎭曰,臣亦中廟朝靖國功臣之後而支孫矣。上曰,列朝功臣爲幾何?宅鎭曰,三十三勳矣。麟漢請命提調再煎以入。上曰,依。進御理中建功湯,自今日至第三貼,附子加入事,下敎。出榻敎麟漢曰,雖有一時痰眩,玉色敷潤,不必爲念矣。上曰,靖國功臣中,柳順汀孫誰也?麟漢曰,故重臣柳儼,而今則零替矣。上曰,然乎?柳儼爲人難矣。予有所曲護,故柳儼果感激矣。若非予則柳儼豈可保存乎?麟漢曰,臣家在洞內,與先臣親好,故詳知其事,柳儼常感戴聖恩矣。上曰,領相養生法,人多見之乎?麟漢曰,人或見之,而每厭其傍觀,故多避而不見云矣。上曰,韓翼謩有子乎?麟漢曰,韓後裕卽其子,而其孫用龜登科,用和方帶桂坊矣。藥房提調持湯劑更爲入侍。上進御湯劑,宅鎭讀公事訖。命退,諸臣以次退出。
上在慶熙宮。停常參·經筵。
藥房都提調洪麟漢,提調金鍾正,副提調李宅鎭啓曰,昨日親臨舊闕,宣饌勳裔,賀儀載擧,邦慶彌新,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,王世孫隨駕之餘,氣候,何如?臣等不任區區憂慮,敢來問安,竝此仰稟。答曰,憶昨日惟明日,嗟哉於予,一則太康,一則豐亨,問諸扁,亦建功功,雖有其功,二十二功,陳根亦參,其雖悶,予自笑焉。夙夜所望,立貳鳴金,連飮幾貼,予悶,若何?纔諭悶,氣何暇諭?
中宮殿·惠嬪宮,藥房口傳問安。答曰,知道。
李宅鎭啓曰,注書金致信,自鄕上來云,卽爲牌招察任,何如?傳曰,允。
傳于朴相甲曰,德游堂當親傳香,世孫受香時奉龍亭。
傳于鄭一祥曰,內局次對,同爲入侍。
李勉修,以禮曹言啓曰,今番陳賀時,毓祥宮告由祭,初一日王世孫攝行事,命下矣。宗廟·永寧殿·社稷·儲慶宮·徽寧殿,同日一體擧行,而徽寧殿則同日朔祭,兼告擧行之意,知委,何如?傳曰,允。
李宅鎭,以吏曹言啓曰,今此社稷·宗廟·永寧殿·儲慶宮·毓祥宮·徽寧殿告由祭許多諸執事,皆以侍從塡差,而時無職名,令該曹口傳付軍職,何如?傳曰,允。
朴相甲啓曰,吏曹判書鄭尙淳牌不進,推考傳旨今方捧入,而開政命下之後,如是違牌,不卽擧行,事甚未安,更爲牌招開政,何如?傳曰,允。
傳于李宅鎭曰,禮房承旨入侍。
朴相甲啓曰,吏曹判書鄭尙淳再牌不進,推考傳旨今方捧入,而開政命下之後,如是違牌,不卽擧行,事甚未安。所當更請牌招,而一日三牌,有傷事體,何以爲之?敢稟。傳曰,此時如是過矣。更爲牌招入來後,當進水刺,牌去來催促。
備忘記,傳于李勉修曰,旣許領相,請今者豐亨,此亦節抑,今番賀,當着袞龍袍,百官黑圓領。
備忘記,又傳于李勉修曰,當殿座集慶堂,禁軍亦安徐。
大殿·中宮殿·惠嬪宮,王世孫詣宗廟後,遣宮官問安。答曰,知道。
李宅鎭啓曰,藥房三提調來詣閤外,求對矣。
傳于李宅鎭曰,內局入侍。
吏曹口傳政事,綾恩君具允明今如輔國,兵曹判書金鍾正今加正憲,淸恩君韓必壽今加資憲,咸春君李昌運,延豐君李,豐城君趙載得今加嘉義,副司直朴相老,副護軍李明奎,護軍申大觀今加嘉善,司饔奉事尹行儼,禁府都事趙長鎭,副司果趙鎭容,前令申大孫,內乘李輔國,前別檢高明輝,前縣監韓榮祖,前令沈鉀,前縣監張鴻,尙瑞直長沈命吉,禁府都事崔炅今加通政,已上功臣嫡長孫,加資事承傳。
大殿·中宮殿·惠嬪宮,王世孫遣宮官夕問安。答曰,知道。
傳于朴相甲曰,撤漏已久,而回報何是遲滯乎?宣傳官一員待令,騎馬一疋立之。
又傳于曰,送宣傳官已久,尙無消息,昏睡而然乎?宣傳官一員馳往太廟,方爲初獻與三獻與否,知奏。
傳于鄭一祥曰,昨日下敎政院,則春坊官員若了了,初獻何如是晩乎?李勉修,以御營廳·一二巡廳·左右捕廳言啓曰,去夜犯夜人無所捉之意,敢啓。傳曰,知道。
乙未八月三十日辰時,上御德游堂。親傳香入侍時,行都承旨李宅鎭,左承旨趙載俊,右承旨李勉修,左副承旨朴相甲,右副承旨閔恒烈,同副承旨鄭一祥,假注書洪文海·柳甲基,記事官李益運·尹履相,以次侍立訖。上親傳香後,詣板位俯伏祗香。命書傳敎曰,今者此擧,古豈有乎?沖子受香,心題太室,以今日擧措觀也。做錯太甚,春坊凡諸等事,其皆着意,予當廉問矣。又命書傳敎曰,予年十九,攝大享太室,沖子今爲,古豈有乎?予懷千萬,今夜當詣賢堂南廊,待沖子回此闕門,待標信留門,欲審祭物,一室祭物盛架子,世孫來時,以來賢堂,當奉審。仍下御製一句曰,祖孫親授漢唐有,今日予懷倍億千,命入侍諸臣賡進。上曰,禮房承旨馳詣太廟·永寧殿·儲慶宮·毓祥宮,奉審以來。出榻敎諸臣以次退出。
乙未八月三十日午時,上御集慶堂。藥房入診,次對同爲入侍時,藥房都提調洪麟漢,提調金鍾正,副提調李宅鎭,領議政韓翼謩,知中樞府事李景祜,行司直具善復,行司直李章吾,行司直李重祜,右參贊鄭存謙,行副司直李潤成,行副司直尹泰淵,行副司直尹得養,同知中樞府事金華鎭,行副直權噵,開城留守宋淳明,大司憲李溎,修撰安大濟,左副承旨朴相甲,假注書柳甲基,事變假注書白師坤,記事官李益運·尹履相,醫官方泰輿·鄭允協·吳道炯·徐命緯·康命徽·丁志泰·李春敷,以次進伏訖。麟漢曰,夜間聖體,何如?寢睡·水刺之節,何如?上曰,一樣矣。仍命醫官診候,泰輿奏曰,左右三部調均,滑體一向平好矣。允協·道炯等奏,與泰輿同。麟漢奉進湯劑,上進服,內局少退。麟漢曰,次對諸臣,方同入矣。上命注書,讀奏次對座目。翼謩進伏問候,上曰,一樣矣。翼謩曰,全羅監司安兼濟,才返塋掃之行矣。當此災歲,湖南宜多擧行之事,不數日內,催促下送,何如?上曰,其令數日內辭朝。出擧條翼謩曰,先正臣宋時烈奉祀孫前參奉宅圭,直差守令,俾得以官享之意,前已陳達蒙允矣,分付銓曹,後日政付軍職,守令有窠,仍令差送,何如?上曰,依爲之。出擧條翼謩曰,近來度支經用頗窘,故關西小米換貿取用之意,與戶判相議爲之,敢達。上曰,依爲之。出擧條善復曰,摠廳設始之初,屯田折受於畿內各邑,而近來土豪輩冒葬之弊,比前尤甚,稱以龍虎對案,廣占禁耕,非但稅穀之漸縮,屯民亦不得起耕,各別嚴立科條,禁斷似好,下詢大臣處之,何如?上曰,大臣之意,何如?翼謩曰,冒葬廣占之弊,不但摠屯爲然,無處不然,如有一切之法,使不得違越則好矣。上曰,案山內龍虎內之外,皆立科條嚴禁,可也。善復曰,若以龍虎內定限,則山勢亦有廣狹,依法典步數,而禁斷好矣。上曰,依法典擧行。出擧條鍾正曰,明日陳賀時,有禁軍入直擧行之敎,而考見前例,則上告下布,親臨陳賀時,則禁軍例皆全數入參,絶少入直擧行之時矣。今番亦令全數入參,以重事體,何如?上曰,依爲之。出傳敎溎曰,王世孫攝行告由,便是親享,事體至重,邦慶無疆,明日賀儀,雖儀仗服色之間,不可從簡,而俄伏承傳旨下者,有百官黑圓領行禮之敎,一物不備,有非飾喜同慶之意,臣謂明日陳賀服色,一從五禮儀,以朝服行禮宜矣。上曰,所奏得體,依啓。出擧條溎曰,金重器之負犯,何等至重,而其孫信遇,敢生僥倖之望,然上言於駕前咫尺之地,究其所爲,萬萬叵測,其在嚴隄防杜後弊之道,不可決杖而止,臣謂上言人金信遇,邊遠定配宜矣。上曰,頃者處分,其雖參酌,嚴隄防之道,不可不嚴懲,所奏得體,依啓。溎曰,金信遇之肆然上言,極爲驚駭,而入侍臺臣之未卽請罪,未免曚然,旣承聖敎之後,循例下諭,又損臺體,不可遞差而止,臣謂伊日入侍臺臣,竝罷職宜矣。上曰,依啓。溎曰,齋戒日相値,兩司不備,合啓前啓,姑停矣。上曰,今番擧措,豈特憶昔?國初有攀龍附鳳之道,中興有宗社再安之效,旣與其孫同酌,況其爲祖者乎?漢帝敎旣寫眞,影殿裏作屛風,此豈比此二十二功臣?爲其先祖者祭文製下,遣禮官致祭,若大君相臣,遣承旨致祭。宅鎭曰,諸功臣處,一倂致祭乎,只元勳許致祭乎?上曰,只元勳家致祭。上曰,今致祭,從其遠近,次第爲之。上曰,昔年內局捧靑頭鴨,此與常貢異,故特命停止,猗歟盛哉。予嘗偏嗜鹿尾,故今聞得來於獵肉,卽例捧此爲一尾若此。噫,獵肉,卽其時此異焉。無辜山獸,游於山中,逢一炮公然得來,爲一尾體若此,予嘗悶焉。今番御營廳先得來首進上,三營中御營若此,故禁營亦若此,豈斧斤數罟之意乎?分付三營,令更勿求得,以示予爲一尾不求物之意。出傳敎上曰,政事當日爲之,亞三堂皆祭官,判書牌招開政。出榻敎麟漢奉進再劑,上進服。諸臣以次退出。
乙未八月三十日申時,上御集慶堂。奉審承旨入侍時,右承旨李勉修,假注書柳甲基,記事官李益運·尹履相,以次進伏訖。勉修曰,臣馳往太室·永寧殿·儲慶宮·毓祥宮奉審,則祭物精潔,祭官諸執事皆無頉矣。仍讀奏祭物單子察官擧案,遂退出。
乙未八月三十日酉時,上御集慶堂。藥房入診入侍時,都提調洪麟漢,提調金鍾正,副提調李宅鎭,假注書柳甲基,記事官李益運·尹履相,醫官方泰輿·鄭允協·吳道炯·徐命緯·康命徽·丁志泰·李春敷,以次進伏訖。麟漢奉進湯劑,上進服。上命春坊問安官入侍,兼司書林得浩進伏奏曰,王世孫遣宮官問安。上曰,知道。上曰,昨日之擧,其豈偶然?其中有嫡長者,令銓曹問于勳府嫡長人,皆特爲加資,以示予暮年憶昔之意,今日口傳下批。出傳敎麟漢曰,明日陳賀時侍從無職名者,口傳付軍職,使之入參,何如?上曰,依爲之。出傳敎上曰,明日陳賀時,禁軍只入直排立。出榻敎宅鎭讀奏參宴勳臣子孫擧案,上命注書出去,崇政門月廊入直忠義率入,命立窓外,問其派裔姓名。諸臣以次退出。
乙未八月三十日四更三點,上御集慶堂。藥房入診入侍時,都提調洪麟漢,提調金鍾正,副提調李宅鎭,記事官金致信·李益運·尹履相,醫官方泰輿,以次進伏訖。麟漢曰,午間,聖體調攝,若何?上曰,一樣矣。進湯劑,上進御訖,請診候。上曰,置之。諸臣以次退出。
上在慶熙宮。停常參·經筵。
自辰時至未時,日暈。
藥房都提調洪麟漢,提調金鍾正,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。頃者舊闕,萬萬太康,今日此賀,由何以然?若此故,南廊待沖子,氣苶勝言,僅以與回此堂受賀,口予得矣,氣何諭乎?待敎侍,附子依前加入。
中宮殿·惠嬪宮,藥房口傳問安。答曰,知道。
王世孫還宮後,政院·玉堂口傳問安。答曰,知道。
李敬倫,以禮曹言啓曰,今九月十三日大殿誕日陳賀時,王世孫致詞陳賀之節,依禮文磨鍊乎?敢稟。答曰,雖聞其日,其猶心動況賀乎?皆安徐。
朴相甲,以都摠府言啓曰,今日入直內三廳武兼禁軍及軍兵等,當爲中日習射,而,陳賀相値,不得爲之之意,敢啓。答曰,知道。
以雲寶劍望筒,傳于朴相甲曰,安徐。
備忘記,東月臺懸題後,隆堂當試射,只兩該房入侍,入直侍衛,待下敎入正時。
傳于閔恒烈曰,戊申年禁軍馬兵子孫,明日試記,懸錄以入。
傳于李敬倫曰,昨日攝行時中宮殿·惠嬪宮·嬪宮內官中陪從及問安人,各賜熟馬一匹。
傳于閔恒烈曰,政官駭然,故用心矣。中官駭然,吳喜得·文道起記過。
備忘記,近予若此,故親享曠闕,宮闈令·皆差備·昨夜長番,予心,若何?宮闈令李秀采·崔昌恒,特爲加資,以示其喜,其餘長番,熟馬一匹,諸差備在下,各兒馬,轎子差備,燈燭色以下,米布賞給。
傳于閔恒烈曰,政官稽緩,吏曹書吏懸之。
鄭一祥,以吏曹言啓曰,在前頒赦時,有別歲抄書入之例,今則何以爲之乎?敢稟。答曰,依例書入。
李宅鎭啓曰,吏曹判書鄭尙淳,三牌不進,推考傳旨今方捧入,而開政命下之後,如是違牌,不卽擧行,其在事體,誠極未安。所當更請牌招,而一日四牌,有傷事體,何以爲之?敢稟。答曰,牌招慈,三堂一體牌招。
李宅鎭啓曰,卽者吏曹郞廳來言,百官加依例爲之事,命下矣。當爲擧行,而判書回牌啓辭未下,不得擧行云,何以爲之?敢稟。批答出傳敎
鄭一祥啓曰,吏曹參判李徽之,一體更爲牌招開政,何如?傳曰,允。
閔恒烈啓曰,頒赦百官加爲之事,命下矣。未承受推考傳旨,自本院爻周之意,敢啓。傳曰,知道。
傳于李敬倫曰,內局入侍。
傳于鄭一祥曰,政官催促。
傳于鄭一祥曰,政官來到,則當下標信催促。
傳于鄭一祥曰,政官連爲催促。
鄭一祥啓曰,吏曹判書朴相德,參判李徽之再牌不進,推考傳旨今方捧入,而特敎牌招之下,如是違牌,終不擧行,其在事體,誠極未安。所當更請牌招,而一日三牌,有傷事體,何以爲之?敢稟。傳曰,今則牌去來,人君爲之乎?若不承牌,當詣舊邸,牌去來,申飭。
閔恒烈,以義禁府言啓曰,今日頒赦時赦文書,當分秩書入,而判義禁洪樂性,身病猝重,不得擧行,何以爲之?敢稟。傳曰,今聞該府草記,今番赦令,判金吾有實云,許遞,可直趙明鼎,爲判義禁,牌招察任。
閔恒烈啓曰,判義禁趙明鼎牌不進,推考傳旨今方捧入,而莫重赦文書,不卽擧行,事甚未安,更卽牌招,何如?傳曰,允。
閔恒烈啓曰,合啓方張之時,兩司連日闕啓,事甚未安。今日政新除授臺諫,竝待下批牌招,大司憲李溎,一體牌招,何如?傳曰,允。
鄭一祥啓曰,吏曹參議趙㻐,承牌來詣闕外,以其親病,陳疏來到,而更鼓且下,故原疏纔已退却矣。特敎催促之下,終不膺命,事體誠極未安,推考警責,何如?傳曰,允。
有政。吏批,判書朴相德進,參判李徽之進,參議趙㻐進,同副承旨鄭一祥進。以任珹爲大司諫,盧聖中爲司諫,具修溫爲掌令,李成運爲持平,安大濟爲獻納,尹行修爲正言,李秉模爲修撰,金方行爲說書,柳義養爲兼弼善,鄭存養爲公州判官,趙長鎭爲奉化縣監,李福遠爲庇仁縣監,錦春君單朴相老,司僕正李普行今超通改,大享時禮貌官加資事承傳,禁府都事崔炅·趙長鎭,尙瑞直長沈命吉,司饔奉事尹行儼仍任事承傳,贈吏判趙正純贈左贊成例兼,贈吏參趙顯期贈吏判,判義禁趙明鼎考祖考。
兵批,判書金鍾正病,參判徐有隣病,參議宋鍈病,參知韓鼎裕進,同副承旨鄭一祥進。啓曰,陵恩君具允明,自吏曹送西矣。資級係是輔國,當爲知中樞置處,而知中樞大窠,輔國判書,皆已見帶,依例加設知中樞下批之意,敢啓。傳曰,知道。知事單具允明,同知單趙得洙,副護軍李達海·李策·鄭景曾·吳載熙·孫相龍·朴尙忠·吳漢迪·柳光翼單付,副司直鄭尙淳,副司果宋宅圭,副司正白師坤。
朴相甲,以兵曹言啓曰,翊衛司衛率李商質,素患痰癖之症,近又添劇,無望供職,呈狀乞遞,陪衛輪番之任,不可久曠,今姑改差,何如?傳曰,允。
閔恒烈,以刑曹言啓曰,因臺臣所懷,金重器之孫信遇,邊遠定配事,命下矣。依傳敎,罪人金信遇,咸鏡道鍾城府定配所,卽爲押送之意,敢啓。傳曰,知道。
朴相甲,以訓鍊都監·左右捕廳·一二所巡廳言啓曰,去夜無犯夜人被捉之意,敢啓。傳曰,知道。
平安監司蔡濟恭狀啓,理山等官居軍人李化京等囕死·渰死等事,傳于趙載俊曰,令本道,恤典擧行。
判府事申晦箚曰,伏以聖體彌康,孝思彌篤,舊闕軒架,克擧嵩呼之儀,大庭綸綍,誕頒輪告之文,先烈益光,至德愈彰,此實往牒之所未有,臣民慶幸,曷有其極?念臣一疾支離,沈淹數朔,宛轉牀席,便作未冷之尸,手奉恩批,尙稽叩謝之禮,躬逢盛會,莫伸蹈舞之忱,有臣如此,生不如死,病裏惶蹙,惟俟鈇鉞之誅而已。抑臣疾病之外,亦有情踪之轉益危蹙者,日前都憲之章,復申前說,操切凌藉,更無餘地,傍觀亦怪其已甚,至疑以有何嫌怨,則臣何足言?有辱朝體,臣方羞愧欲死,顧何忍重與之呶呶,而第伏念士君子心事,本自光明,臺閣論人之辭,尤貴直截,憲臣苟以風采自許,無隱爲義,則明白指陳,無所回互,可也。今此吹覓之說,藏頭之語,又何其太費心力也?不巧密而無機關者,恐不如是,臣又爲之一笑。雖然,此卽薄俗擠軋之例態,固不足深責於此人,而最是重忤大官,全保微軀等句,語意極其危險,驟見之,不覺心骨俱靑,究厥所由,莫非臣久叨匪據,不解周旋之致,慙痛之極,尙復何言?惟有亟乞殘骸,退塡丘壑,尙可爲一分息補之道,肝血之懇,天日臨照。伏乞聖慈,俯賜鑑諒,特許臣永謝朝籍,優游田里,以謝臺言,以延餘喘,不勝萬幸。取進止。答曰,省箚具悉卿懇。予於暮年,豐亨若此,曷勝此懷?都憲此擧,予已諭焉,豈可隨事撕捱?予則曰都以一直字可也。卿須安心勿辭,益加善攝焉。仍傳曰,遣史官傳諭。
判府事李思觀箚曰,伏以近者,玉候彌康,歷謁殿宮,克伸孝思,親御舊闕,光揚先烈,縟儀再成,在古罕聞。此實盛德大業,受天之佑,陟降臨之,申錫無疆,凡在含生,莫不欣欣鼓舞。若瑞日亭午,萬品昭蘇,矧當是月,節近誕彌,景休滋至,卽一國臣庶歡欣祈祝之會,臣以牀席殘喘,不得與跛躄,同其舞蹈,廢禮虧分,殆無人理,瞻望雲霄,撫躬缺歎,祗自默獻南山北斗之頌而已。念臣素患痰積,每當夏秋之交,變生膈滯下虛等證,而今年尤甚,蓋亦衰氣使然,間觸風寒,頭眩腹痛,夜不貼席,却食委頓,不得運動於房闥之外。今已一望有餘,種種醜敗之狀,不敢一二猥陳,而前後承候,久未趨造,居常耿耿,以至今番盛禮,一味偃息,終不得進身於嵩呼之列,臣子常分,何敢如是?方將具箚首實,仰請譴何?此際伏聞明日菊製命官,遽及於臣,臣又駕惶狼狽,莫省所處。非不知此時瀆擾之萬萬悚懍,而試事旣重,不敢泯伏,敢此疾聲仰籲。伏乞聖明,亟降威罰,以存國體,仍賜變通,以重試事,公私不勝萬幸。取進止。答曰,省箚具悉卿懇。昨今予擧,皆是豐亨,心切悚然,命官旣命他大臣,卿須安心勿辭,其須善攝焉。仍傳曰,遣史官傳諭。
乙未九月初一日辰時,上御集慶堂。陳賀入侍時,行都承旨李宅鎭,左承旨趙載俊,右承旨李勉修,左副承旨朴相甲,右副承旨閔恒烈,同副承旨鄭一祥,記事官沈商賢·金致信·李益運·尹履相,以次進伏訖。上具翼善冠·袞龍袍,受陳賀禮畢。領府事金相福,領敦寧金陽澤,領議政韓翼謩,判府事金尙喆·李溵,左議政洪麟漢,以次進伏訖。相福曰,聖體調攝,若何?上曰,一樣矣。今年受賀果幾次?可謂太康也。翼謩曰,有慶則賀,古之制也,臣等之下情,不止於此也。上曰,卿等之心,予有所知矣。時原任先退。上命書傳敎曰,大享祖孫授受,豈有其例?噫,一隅海東,祖依於孫,孫依於祖,於昨日果驗,昔予二十八攝大享,今我世孫繼焉,曷勝予懷?其宜志喜,昨日大享時春·桂坊隨駕人,半熟馬一匹,禮貌官特爲加資,獻官二人,熟馬一匹面給,贊禮·薦俎官,各半熟馬一匹,隨駕騎曹·摠府堂上執禮堂下·執禮·諸大祝,亦爲半熟馬,諸祝史·齋郞,各兒馬一匹,奉俎官·典祀官,各弦弓一張,昨日廟司準職承傳,相禮陞敍,通禮院官員,皆弦弓一張賜給,太室守僕免賤,通禮院春·桂坊下人,米布當給。命書頒敎文,王若曰,敬瞻慶運,舊闕同酌,若問其主,前後勳戚,因大臣請,代受賀箋,豈可止此?告布卽日,初三權禮,今可躬臨,其豈予乎?其皆憶昔,自今朝後,百官加下批,其於京外雜犯皆釋。故玆敎示,咸須知悉。又命書傳敎曰,今日此禮,漢唐豈有?頃者旣爲庭試,今何其疊?宜有與靑衿同慶之道,況此人,皆攀龍附鳳之孫乎?明日尤日製,當進定親臨,令太學知悉,試官李判府事·大提學·禮判·東西銓參議·入直兩儒臣·禮房承旨,東月臺懸題後,入捧券入侍科次。又命書傳敎曰,京鄕停擧儒生皆蕩滌。諸臣以次退出。
乙未九月初一日巳時,上御集慶堂。藥房入診入侍時,都提調洪麟漢,提調金鍾正,副提調李宅鎭,記事官沈商賢·李益運·尹履相,醫官方泰輿·吳道炯·鄭允德·柳光翼·徐命緯·康命徽·丁志泰·白文昌,以次進伏訖。麟漢曰,日吉辰良,賀儀載擧,崗陵之祝,中外同然,此時聖候調攝,若何?上曰,太康矣。麟漢請進湯劑,上進御訖。命諸醫診脈候,泰輿診脈,退伏奏曰,左右三部調均,滑體一樣好矣。諸醫所對,與泰輿同。上曰,進御理中建功湯,附子只第一貼加入。出榻敎提調先退再煎。上曰,吏判尙今固執乎?麟漢曰,臣前有所仰達者,而昨日三牌不進,今日又不入來,其心可知。吏判所遭,通朝所共知,一伸廉隅,道理似然矣。上曰,俄者命爲牌招,然則吏判,似撕捱矣。麟漢曰,今番則可使一伸廉隅,而此後,何可一任其撕捱乎?上曰,朴相德何爲而遞吏判乎?麟漢曰,其時有實恙故也。上曰,近經吏判者誰也?麟漢曰,有前望矣。上曰,鄭存謙亦有撕捱,而吏判時事也。麟漢曰,當時事果不善爲,而實是無心之致,不可以此永枳也。上曰,趙重晦今居何職?麟漢曰,方爲秋判,而與亞堂,爲相避矣。上命書傳敎曰,予意則過,更令牌招,聞大臣所奏,衆議皆然云,吏判今番冢宰許遞,其代前判書朴相德除授牌招,一體開政。麟漢曰,國家賞典,無大無小,孰不惶感,而功臣嫡長中蔭官,多有世所共知之實才,加資之後,例不赴擧,以此有切悶者云矣。上曰,然則可惜矣。命書傳敎曰,三昨日入侍功臣嫡長孫,皆加資事下敎者,意蓋深矣。蔭官無異,停擧安徐,本職仍存。上曰,麒麟閣何年動駕?考日記後入侍以奏。上曰,戊申京軍門原從其功,豈云原功?若有其子,明日中日廳,當柳葉箭一巡式試射,分付該曹。此只行伍者,凡他原從,不可濫勿論,其無猥濫,試官騎判·訓·禦兩將·入直騎郞·摠郞。出傳敎宅鎭讀奏判義禁身病草記。上曰,有可合於一品者乎?麟漢曰,前領相有所奏者,趙明鼎登科已久,似可合矣。上曰,爲人好矣。李重馥請趙明鼎·黃景源之永拔試望,極異矣。宅鎭又讀奏禮曹草記。麟漢曰,今日領相,已發端而退,欲爲更請矣。該曹草記,直下兪音,則豈不好耶?宅鎭曰,萬古豈有八十二歲人君受誕日賀者乎?亟賜允許,以副群情,是區區之望也。上曰,知申之言誠然,於古必無矣。領相所奏,果此事乎?麟漢曰,然矣。小臣雖不敢獨請,而下情則不勝抑鬱,繼將與諸大臣,煩聒而不已也。上終不許。麟漢曰,臣有區區所懷,敢此仰達,兩廳醫官,苟有其罪,則流放竄逐,何所不可,而夙夜勤勞,亦不可不恤,此後則勿復拿入決棍,是臣之望也。上曰,卿之所奏是也。提調持湯劑,更爲入侍,上進御訖。麟漢請退待召命。仍以次退出。
乙未九月初一日酉時,上御集慶堂。藥房入診入侍時,都提調洪麟漢,提調金鍾正,副提調李宅鎭,記事官沈商賢·李益運·尹履相,醫官方泰輿·吳道炯·鄭允德·柳光翼·徐命緯·康命徽·丁志泰·白文昌,以次進伏訖。麟漢曰,午間聖候,若何?上曰,一樣矣。麟漢請進湯劑,上進御訖。提調先退監煎,上命宅鎭,讀丁卯年勳府動駕日記訖。上曰,使院隷往太廟洞口內,猪肉廛有無,摘奸以來。賤臣承命出去。還奏曰,院隷來告,洞口內無猪肉廛云矣。上又命賤臣,持入戊申原從子孫試射擧案,宅鎭讀奏。上曰,此擧意在,只閑良捧單。出傳敎宅鎭讀奏吏判牌不進傳旨。上曰,百官加政,若是經宿,古豈有乎?今判書最是無故人,更爲牌招開政。出傳敎又命書傳敎曰,古人旣云人生七十,今聞畿伯狀聞,八十以上,一何多乎?旣聞,今百官加政下批。又命書傳敎曰,明日命官,李判府事爲之。提調持湯劑,更爲入侍,上進御訖。諸臣以次退出。
上在慶熙宮。停常參·經筵。
藥房都提調洪麟漢,提調金鍾正,副提調李宅鎭啓曰,昨日賀儀載擧,邦慶愈新,親臨移時,帀域均歡。伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,王世孫行禮之餘,氣候,何如?臣等不任區區憂慮,敢來問安,竝此仰稟。答曰,知道。氣則一樣,待敎侍。
中宮殿·惠嬪宮,藥房口傳問安。答曰,知道。殿座罷後,政院·玉堂·藥房問安。答曰,知道。
傳于閔恒烈曰,全羅監司·內局,同爲入侍。
傳于李敬倫曰,試官持試券入侍。
傳于李敬倫曰,內局同爲入侍。
閔恒烈啓曰,讀券官朴相德牌不進推考傳旨,今方捧入,而莫重殿試試官,不可不備員,更卽牌招,何如?傳曰,允。
以試所承旨望筒,傳于鄭一祥曰,該房爲之。
鄭一祥,以侍講院言啓曰,本院新除授說書金方行,時在忠淸道大興地,書筵入番事緊,斯速乘馹上來事,下諭,何如?傳曰,允。
趙載俊,以戶曹言啓曰,今年年分事目,實結過多,就議廟堂,更爲酌定書入事,命下矣。各道給定之數,就議大臣,更爲酌定,而京畿事目,給災四千五百給外,加給災五百結,忠淸道事目,給災一萬結外,加給災四千五百結,全羅道事目,給災九千七百結外,加給災六千二百結,慶尙道事目,給災一萬一千四百結外,加給災五千三百結,黃海道事目,給災二千七百結外,加給災二千五百結,江原道事目,給災七百結外,加給災一百結,竝爲加磨鍊以入之意,敢啓。傳曰,知道。
閔恒烈,以義禁府言啓曰,明日九日製時,本府都事,皆爲赴擧,武都事一員本府入直,而當直入直都事,公事回公都事及崇政門·麗春門·宜秋門禁亂都事,無以推移,假都事五員,令該曹依例差出,以爲分排之地,何如?傳曰,允。
朴相甲,以兵曹言啓曰,今九月初二日,全州居童蒙尹守仁稱名人,自興化門西挾門入來,鳴申聞鼓,依定式,下該曹推問,何如?傳曰,允。
朴相甲,以一二所巡廳·左右捕廳·禁衛營言啓曰,去夜犯夜人無所捉之意,敢啓。傳曰,知道。
掌令尹謐啓曰,請固城縣充軍罪人咸道亨,依本律處斷,請還寢罪人梁成卜減一律島配之命,請黑山島充軍罪人黃宅仁,依律處斷。以上措辭見上上曰,勿煩。新除授掌令具修溫,時在忠淸道海美地,司諫院大司諫任珹,時在江原道春川地,司諫盧聖中,時在京畿坡州地,獻納李昌漢,時在廣州地,正言尹行修,時在安山地,請竝斯速乘馹上來事,下諭。上曰,依啓。
判府事申晦箚曰,伏以臣,疾病沈淹,情地危蹙,前後縟儀,一未進參,昨陳短箚,冀蒙闕禮之罪矣。及承批旨,辭敎鄭重,臣方惶感無地。卽有明日殿試試官之命,繼以天牌儼臨,在臣分義,固當竭蹶趨承之不暇,而第臣所患,實非一時偶感之比,頑痰凝結於胸脇,呼吸喘促,食飮全廢,有時昏眩欲倒,房闥之間,亦不能運動。束帶趨造,萬無其望,此時瀆擾,非不知爲萬萬悚懍,而莫重試事,將未免緣臣而狼狽,敢此疾聲仰籲。伏乞聖明,亟降威罰,以存國體,仍賜變通,以重試事,公私不勝萬幸。取進止。答曰,省箚具悉卿懇。命官命下,卿須安心善攝焉。仍傳曰,遣史官傳諭。
判府事金尙喆·李溵箚曰,伏以,舊闕行禮,便殿受賀,寶座顒昻,天顔勝昔,慶曠今古,歡均朝野。昨伏見傳敎下者,以臣等名忝執事之列,至有錫馬之命,臣等於此,曷勝愧悚?當今日無前之慶,命我貳極,有事淸廟,聖心之所嘉悅,陟降之所欣豫,此實宗社億萬年無疆之休,若臣等一時駿奔,是不過臣職之所當然,初無可紀之勞,叨此格外之恩,聖念雖出於志喜,私心何安於匪分?玆敢聯陳短箚。伏乞聖明,亟命收還,以重賞典焉。取進止。答曰,省箚具悉卿懇。有勞賞格,其何辭焉?卿等安心勿辭,領受焉。仍傳曰,遣史官傳諭。
乙未九月初二日辰時,上御崇政殿月臺。九日製入侍時,行都承旨李宅鎭,左承旨趙載俊,右承旨李勉修,左副承旨朴相甲,右副承旨閔恒烈,同副承旨鄭一祥,記事官沈商賢·金致信·李益運·尹履相,以次進伏訖。上具翼善冠·袞龍袍,以步輿出資政門,詣月臺殿座訖。試官判府事李溵,禮曹判書尹東暹,大提學李徽之,吏曹參議趙㻐,兵曹參議宋鍈,校理鄭景仁·安大濟,行四拜進前。上命書懸題,上還爲乘輿,詣隆武堂,召戊申原從功臣子孫,試射畢。上曰,功臣嫡長李希松,一體加資。上還入大內,諸臣以次退出。
乙未九月初二日午時,上御集慶堂。九日製科次入侍,試官判府事李溵,禮曹判書尹東暹,大提學李徽之,吏曹參議趙㻐,兵曹參議宋鍈,校理鄭景仁·安大濟,右承旨李勉修,記事官金致信·宋銓·尹履相,以次進伏訖。上曰,明日當爲殿試矣。命書傳敎曰,嗚呼,皇朝壬辰,再造小邦後,嗟哉,戊申後,海東再安,是誰之功?興懷於朝,臨舊闕宣醞,因此豐亨幾次,雖然旣思豈默?其時鄕軍子來,慈聖稱道,繼援將朴東樞其領者,卽訓局砲手·都監馬軍,其亦訓軍。噫,戊申後近五十年,邦國寧安,年逾八旬,皆此輩功。今有此擧,爲子爲孫,登科者數十人,予用欣喜,特賜三弦肴,則令軍門預備,亦令訓將,於弼雲臺,以示予意云,而今朝製述觀之,其數夥然,雖非此,於文於武,今庭試直赴者多,予甚惜矣。心有思者,況今此人乎?昔甲申年,以文參下小,其時下敎曰,以武取文,今番以文取武,其時下敎,尙今誦焉。今欲取者,只京鄕二人,昔年爲文三人庭試,今番爲武數十庭試,古今旣同。卽聞文臣直赴亦有云,而頃者其亦有耆耉人直赴,明朝申判府事·文衡·吏判·兩銓參議·入直春坊殿試,於武殿試,今日試官,仍爲命官,令入來李判府事,初九日東月臺唱榜,以此知悉。儀註世孫侍坐安徐,侍衛入直,待下敎只入正時,武殿試處所,中日廳。上曰,明日文殿試命官,金判府事爲之。上曰,今番追殿試榜,曰新舊製追殿試榜,武科殿試,以柳葉箭試取。命書傳敎曰,予心昏視中,能見一太監,此誠錚錚佼佼,有下敎,因此急請賀,誠可笑亦苟且。於今入侍詳知,卽庸太監,亦例豎,此可謂一時眼前開花,誠可笑,以予勅試官,予猶若此,況科次乎?見予戒,詳細科次,今見崔鳳佐,下敎過矣。此人此擧誠小態,則自然而然,今處分,旣覺其過,其何默乎?沒其項,特放其子亦安徐,聞此敎人,皆葫蘆矣。上曰,歲抄入之。命承旨讀奏,命書傳敎曰,因左相所奏,刊名者書入,更思,此亦使氣而然,大抵此等敎,予自知過,其何書奏?刊名者竝蕩滌,書入安徐。噫,若此人,豈限己身永錮,見此下敎,可知五十年予意,柳其亦蕩滌。上曰,全羅監司安兼濟入侍。兼濟進伏,上曰,湖南一道,予忘憂專委,人心極詐,卿其善爲鎭撫焉。兼濟受命,拜謝退出。命書等拆榜,因書傳敎曰,製述京居首參奉林錫喆,鄕居首幼學姜翬鈺,竝卽赴殿試。上曰,藥房三提調,持湯劑入侍。諸臣以次退出。
乙未九月初二日未時,上御集慶堂。藥房入診入侍時,都提調洪麟漢,提調金鍾正,副提調李宅鎭,記事官沈商賢·李翼運·尹履相,醫官方泰輿·吳道炯·鄭允德·柳光翼·徐命緯·康命徽·丁志泰·白文昌,以次進伏訖。麟漢曰,夜間聖候,若何?上曰,一樣矣。請診湯劑,上進御訖。請診脈候,上曰,止之。提調先退監煎。上曰,黃景源之今日試官,趙明鼎之昨日金吾,足爲對矣。麟漢曰,兩臣必感恩矣。宅鎭曰,試官數加一人,何以爲之乎?上曰,然則黃景源拔之。提調持湯劑,更爲入侍。上進御訖。諸臣遂以次退出。
乙未九月初二日酉時,上御集慶堂。藥房入診入侍時,都提調洪麟漢,提調金鍾正,副提調李宅鎭,記事官沈商賢·李翼運·尹履相,醫官方泰輿·吳道炯·鄭允德·柳光翼·徐命緯·康命徽·丁志泰·白文昌,以次進伏訖。麟漢曰,俄間聖候,若何?上曰,一樣矣。請進湯劑,上進御訖。請再煎,上曰,止之。命書傳敎曰,頃者李敬懋處分,此亦過矣。方當赦典,何待啓聞?特放事,分付。麟漢曰,凡諸科試官,皆以下批次第爲座次,而至於特除試官,時官資高下,如或有換次者,則不拘除授次第隔等者,自可從資級爲座次,而第武科試官,則有異焉。騎判之資,雖下於訓·御諸武將,旣是本兵之長,則事面自別,而座次先後,有難決定,宜有一番稟定之道,故敢達矣。上曰,此則騎判,當居上矣。此後武所試官,騎判若入則武將雖崇品,騎判爲上試事,永爲定式。麟漢請退,諸臣以次退出。
上在慶熙宮。停常參·經筵。
藥房都提調洪麟漢,提調金鍾正,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。建功果功,予飮有效乎?從悶苟且而已。待敎入侍。中宮殿·惠嬪宮,藥房口傳問安。答曰,知道。
備忘記,禮房承旨持此題,與諸試官,詣崇政殿,殿試入侍科次。
李宅鎭啓曰,左承旨趙載俊,今日不爲仕進,卽爲牌招,何如?傳曰,允。
傳于鄭一祥曰,東月臺懸題後,當詣中日閣,只入直侍衛,只入正時。
傳于閔恒烈曰,武科殿試,若有比較者,以片箭擧行。
傳于鄭一祥曰,內局入侍。
傳于李敬倫曰,試官入侍。
有政。吏批,判書朴相德進,參判李徽之進,參議趙晙進,右副承旨閔恒烈進。以南履寬爲持平,朴相老爲工曹參判,鄭德弼爲吏曹佐郞,任濟遠爲右通禮,宋載中爲宗簿正,權煒爲禁府都事,徐常修爲禮賓參奉,兪洪柱爲光陵參奉,朴聖集爲全羅都事,金熙爲尙衣僉正,奉敎單尹宗彦,部將李希松今加通政,以李延年爲禮曹佐郞,典籍單沈樂洙文科第一人,司圃別提單任大慶武科第一人。
兵批,判書金鍾正進,參判徐有隣病,參議宋鍈病,參知韓鼎裕入直進,右副承旨閔恒烈進。以徐命善爲同知,李宗胤爲兼司僕將,李樸爲羽林將,趙榮順爲同知,金履準爲五衛將,朴光迪爲五衛將,南性五爲忠壯將,白師奭爲昌慶將,李震興爲昌慶將,金夏鼎爲景福將,李斗煥爲同知,李潤謙爲武兼,鄭潤弼爲部將,朴在源爲北評事,鄭義福爲部將,趙宗浚爲蛇梁萬戶,鄭德履爲山羊會萬戶,洪一源爲衛率,同知單黃潤成,僉知單吳漢迪,副護軍李漢膺·李柱國·李廷爀·高明輝·柳單付,副司直宋瑩中·沈勗之·李命植·李有喆·趙鎭容·李普行·李宜老·趙載俊單付,副司果李性吾。
注書沈商賢病代,以沈能弼爲假注書。
鄭一祥啓曰,故海恩府院君吳命恒家,遣承旨,明日致祭事,禮曹單子,啓下矣。何承旨進去乎?敢稟。傳曰,左副承旨進去。
李敬倫,以禮曹言啓曰,今六月儒生製述入格,進士李台亮,生員權星彦,同月賢良科入格,幼學沈樂洙,幼學李厚圭,七月儒生入格,生員鄭文啓,生員白師謹,九月九日製入格,參奉林錫喆,幼學姜彙鈺,竝直赴殿試事,命下矣。竝直赴於今此殿試,而其中李台亮,時在廣州地,權星彦時在春川地,鄭文啓時在其父象仁安岳郡任所,白師謹時在積城地,俱不得入場,而依聖敎,添付於榜目末端之意,敢啓。傳曰,已下敎矣。
鄭一祥,以侍講院言啓曰,本院新除授兼弼善柳義養,時在江原道橫城地,書筵入番事緊,斯速乘馹上來事,下諭,何如?傳曰,允。
又以義禁府言啓曰,慶尙道固城縣投畀罪人李敬懋特放,承傳啓下矣。卽爲放送事,分付該道道臣之意,敢啓。傳曰,知道。
朴相甲,以兵曹言啓曰,五衛將沈潭,部將金益大,昌慶宮衛將趙得洙,俱以病難供職,呈狀乞遞,竝姑改差,何如?傳曰,允。
又以兵曹言啓曰,直赴殿試捧承傳閑良劉宗巖等二十二人,隨其錄名,竝許赴於今日殿試之意,敢啓。傳曰,知道。
掌令尹謐啓曰,請固城縣充軍罪人咸道亨,依本律處斷,請還寢罪人梁成卜減一律島配之命,請黑山島充軍罪人黃宅仁,依律處斷。措辭見上答曰,勿煩。
乙未九月初三日辰時,上御東〈月〉臺。親臨殿試入侍時,行都承旨李宅鎭,右承旨李勉修,左副承旨朴相甲,右副承旨閔恒烈,同副承旨鄭一祥,記事官沈商賢·金致信·李益運·尹履相,以次進伏訖。上具翼善冠·袞龍袍,以步輿出資政門,詣東月臺殿座訖。試官金尙喆·朴相德·李徽之·趙㻐·宋鍈·吳載紹·林得浩,行四拜後,仍爲進前,命書題。上曰,新恩政事,當日爲之。上仍詣中日廳殿座,武科殿試試射畢。上曰,禮判,內局入侍,同爲入侍。上仍爲還內,諸臣以次退出。
乙未九月初三日午時,上御集慶堂。殿試科次入侍時,命官金尙喆,試官朴相德·李徽之·趙㻐·宋鍈·吳載紹·林得浩,右承旨李勉修,記事官金致信·李益運·尹履相,以次進伏訖。上曰,藥房三提調,持湯劑入侍,都提調洪麟漢,提調金鍾正,副提調李宅鎭進伏訖。奉進湯劑,上進御訖。上命書等拆榜。尙喆曰,末付殿試四人,付之榜末命下矣,而在鄕者年歲父名,或有不知者,令禮曹,追後書入,合榜啓下似好矣。徽之曰,無試券則何處付籤乎?事極苟且矣。麟漢曰,禮曹書入合榜,大違法例,此後必有慶科,今番則不可追後付之矣。紅籤無可付處,座次亦何以定乎?事多掣肘之端矣。鍾正曰,言端旣出,武科亦有掣肘者,遠方出身年歲父名,何以盡知之乎?且萬無趁唱榜入來之路,何以爲之?上曰,騎判所奏亦是也。文武科直赴人,趁九日上來者,令禮曹騎曹知奏。命書傳敎曰,凡揭號,雖有大臣陳請而爲之事,此皆特恩,書院生焉敢請也?今覽嶺南儒請章,萬萬猥濫,若此爲書院者,擧皆請乎?其宜末世嚴飭,今者嶺南儒此請者,分付道臣,章頭人停擧。尙喆曰,臣以考試事,不得入侍,而聞諸大臣,有所仰請,未蒙允許云,下情不可固拒,典禮亦不可專廢,殿下受賀,實有光於聖孝矣。上曰,近日事,無非太康也,決不許之。上曰,未參殿試直赴人,隨其來以奏之意,分付兩曹事,下敎。命書傳敎曰,左承旨許遞,其代前承旨鄭好仁爲承旨,牌招察任,房順房。諸臣退出。
乙未九月初三日未時,上御集慶堂。藥房入診,禮判同爲入侍時,都提調洪麟漢,提調金鍾正,副提調李宅鎭,記事官沈商賢·李益運·尹履相,禮曹判書尹東暹,醫官方泰輿·吳道炯·鄭允德·柳光翼·徐命緯·康命徽·丁志泰·白文昌,以次進伏訖。麟漢曰,夜間聖候,若何?上曰,一樣矣。請進湯劑,上進御訖。請診候,上命兩廳首入診,泰輿診脈候。退伏奏曰,左右三部調均,滑體與昨一樣好矣。道炯所對,與泰輿同。提調先退監煎。上曰,文科赴殿試者四人乎?麟漢曰,昨科二人,其前二人,合爲四人,又其前四人,則在外未赴殿試矣。禮判方入侍矣。上命進前,東暹曰,殿試前例,呈試券後定榜次,未及赴試者,留待後殿試,而壬辰八月庭試時,尹在德·鄭淵淳,未及赴庭試,而以特敎,付之榜末,今番何以爲之乎?上曰,九日則皆必趁來乎?東暹曰,皆在近地,而鄭文啓,方在其父安岳任所,聞能趁來云矣。上曰,四人付之榜末,可也。麟漢曰,武科亦有未付殿試者矣。上曰,武科亦依文科,未付殿試者,坼榜時一體應榜。麟漢曰,時原任來待矣。上曰,入侍。賤臣承命出,領敦寧金陽澤,領議政韓翼謩,判府事李溵,偕入進伏。上曰,時原任,欲見予而來乎,欲困予而來乎?麟漢曰,連日勞動,欲爲承候,而兼達下情矣。上曰,禮堂亦俱來,必困予矣。陽澤曰,連日酬應,勞動已多,此時聖體,若何?上曰,一樣矣。翼謩曰,臣等當此誕彌之月,欲獻崗陵之祝者,秉彝之天,烏得不然乎?伏望體諒臣等之心,俯賜兪音焉。溵曰,應行之事,自合天理,今若行之,則蒼蒼陟降,必當悅豫矣。翼謩曰,自古及,今豈有如臣等所當之慶乎?上曰,問安亦不欲受之矣。陽澤曰,誕辰之賀,典禮亦有之。東暹進曰,今者所請,人情天理應然之事,故自古載之典禮,行之屢矣。自今作爲前例,今年行之,明年行之,永久行之,是臣等之望也。麟漢曰,宗伯之言極是矣。亟下一兪字,千萬伏望。東暹曰,今者此請,雖若自下仰請,自是邦禮之所載,則殿下何爲,而固拒如此也。提調持湯劑,更爲入侍,上進御訖。命注書出去,殿試捧券幾何知來?使之科次後入侍。賤臣承命出還奏曰,已盡捧券,而方科次矣。諸臣又懇請賀禮。上曰,其退去。諸臣齊聲仰奏曰,不可遽然退去,請賜兪音。上曰,兪音決不可降之,卿等如此,則當閉戶矣。仍閉戶,內局與諸臣,以次退出。
上在彰義宮。停常參·經筵。
藥房都提調洪麟漢,提調金鍾正,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。日悶者建功,兼悶請賀,予心木石,氣何喩?入侍焉。
中宮殿·惠嬪宮,藥房口傳問安。答曰,知道。
敬奉閣展拜後,政院·玉堂·藥房口傳問安。答曰,知道。世孫宮,政院·玉堂口傳問安。答曰,知道。
上詣彰義宮後,政院·玉堂·藥房口傳問安。答曰,知道。世孫宮,政院·玉堂·藥房口傳問安。答曰,知道。
閔恒烈,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李宅鎭啓曰,右承旨李勉修,今日不爲仕進,卽爲牌招,何如?傳曰,允。
鄭好仁啓曰,假注書沈能弼,時無職名,令該曹,依例付軍職,冠帶常仕,何如?傳曰,允。
閔恒烈啓曰,今此武科追殿試時直赴中,全世柱·李弼龍·池天江·孫二根·文德弼·金遇秋·張元翼·李厚珍·金大寬·金潤玉·全一泰·金玉良·金一雲·池載蓮·鄭時采·申應輔·崔文盛·朴象臣·申福卓等,錄名單子,無緣不呈,依例陳試之意,敢啓。傳曰,知道。
又啓曰,事變假注書白師坤,身病猝重,勢難察任,今姑改差,何如?傳曰,允。
李宅鎭,以忠勳府言啓曰,西部居嘉善吳喜昌上言,啓下本府,而過限不現身,依例勿施,何如?傳曰,允。
鄭一祥,以義禁府言啓曰,全羅監司兵使啓本據刑曹粘目內,泰仁縣監朴左源,移本府處之事,允下矣。朴左源,時在任所云,依例發遣府羅將拿來,何如?傳曰,允。
領敦寧府事金陽澤,領議政韓翼謩,行判中樞府事金尙喆,行判中樞府事李溵,左議政洪麟漢,行知中樞府事李景祜,行知中樞府事具允明,行司直具善復,左參贊鄭弘淳,行吏曹判書朴相德,行司直徐命膺,行司直李章吾,行司直洪樂性,行司直趙榮進,行司直趙明鼎,刑曹判書趙重晦,行副司直李重祜,戶曹判書具允鈺,兵曹判書金鍾正,行副司直黃景源,禮曹判書尹東暹,右參贊鄭存謙,工曹判書金漢耆,行副護軍李潤成,行司直李福源,漢城判尹金孝大,淸恩君韓必壽,吏曹參判李徽之,行副司直鄭光忠,漢城左尹李聖圭,行副司直張志恒,行副司直尹泰淵,延豐君李,豐城君趙載得,成春君李昌運,行副護軍李邦綏,行副護軍李明運,行副司直尹得養,行副護軍趙濟泰,行副司直沈墢,同敦寧李瀁,行副護軍李國賢,同知金華鎭,行副護軍閔趾烈,行副司直成天柱,行副護軍李漢昌,行副司直權噵,行副司直李在協,行副司直李昌儒,同敦寧魚錫定,行副司直具㢞,兵曹參判徐有隣,同知徐命善,訓鍊都正申大顯,行副司直任希敎,行副司直徐有寧,禮曹參判李海重,漢城右尹邊得讓,行副司直金魯鎭,工曹參判朴相老,開城留守宋淳明啓曰,伏以臣等,敢將擧國之忱,屢煩前席之請,而微誠未格,崇聽轉邈,退而相顧,徊徨抑鬱,不得不更與在廷卿宰,冒進文字,畢慕衷悃,惟聖明之重察焉。夫正·至·誕日之賀,載在邦典,著爲常禮,自古在昔,未之或廢,蓋以正者歲之始也,至者陽之始也,誕日者聖人之始也。三賀之中,尤重誕日,正·至之賀,尙可已也,誕日之賀,不可無也。伏況我聖上盛德大業,自天降祐,松柏日茂,第祿川至,寶齡之愈久,至化之嵬蕩,自三代下,歷數千載,明君晟世,莫之與京。此實火有之昌運,而難逢之慶會也。凡今日爲臣爲民,而涵囿於陶鑄之澤者,雖式月舞蹈,每日攢頌,猶未足以少伸其愛戴歡忭之忱,況此誕彌之辰,卽天地景貺之初也,宗社靈長之基也。聖算九袠,起於此日,太平萬歲,兆於此日,此日而無賀,則尙可曰國有臣乎?臣等之屈指翹足,以待此日之來者久矣。國人之聚首傾耳,以待臣等之得請者,亦切矣。禮不可闕,情不可遏,上下相持,徒損國體。伏乞聖上,更加三思,亟降兪音,俾擧應行之典,丕慰同然之情,不勝幸甚。
備忘記,傳于李宅鎭曰,君子見機而作,何待其作?當詣鍊戎臺,侍衛入直,隨駕挾輦皆依前,世孫同牌隨駕,待下敎只入正時,當以駕轎掩三窓,留營留陳安徐。
答賓廳啓曰,此何擧此何擧?予何喩予何喩?
傳于李宅鎭曰,備忘中鍊戎臺,以舊邸改書。
李宅鎭啓曰,諸承旨有稟達事,來詣請對矣。
鄭好仁啓曰,玉堂上下番,來詣閤外請對矣。
傳于李宅鎭曰,非舊邸,卽敬奉閣,知悉。
又傳于李宅鎭曰,位在元輔,莫體其喩,蒼黃擧措,君若此,予雖衰矣,國綱何衰?旣敎何寢?特解見任。
閔恒烈啓曰,卽者議政府錄事來言,左議政洪麟漢,罪同罰異,惶霣悚懍,逬出闕門外,恭俟鈇鉞之誅云,仍納命召,何以爲之?敢稟。傳曰,勿待命事,遣史官傳諭,仍傳命召。
又啓曰,卽者中樞府錄事來言,領敦寧府事金陽澤,行判中樞府事金尙喆,行判中樞府事李溵,罪難獨逭,理宜同勘,逬出闕外,恭俟嚴命云,係是大臣去就,敢啓。傳曰,勿待命事,遣史官傳諭。
賓廳再啓曰,伏以臣等之罪,可勝言哉?臣等今日之請,卽是國體邦禮之所當行,天理人情之所同然,而只緣臣等識淺誠薄,不惟兪音之未蒙,轉致淵衷之貽惱,此莫非臣等之罪也。夫誕日陳賀,五禮之所載,列聖之攸行,而至若今年瑞節,非但國朝四百年初有之慶。抑亦三代以後所未有之事,而今因臣等不敏之罪,未伸擧國顒祝之情,則臣等抑塞憫鬱,固不可論,而惟我邸下出天愛日之誠,亦未蒙聖心之體諒,則此亦臣等之罪也。殿下每當誕彌之月,輒停應行之禮者,固知出於追慕之至孝,撝謙之盛德,而臣等,抑有一言可以回聖意者,顧今寶算彌隆,玉體愈康,益驗大德之符,誕膺川至之福者,是誰之賜?承祖宗積累之仁,受陟降眷顧之祐,與天無疆,如日其升,則遵列聖受賀之禮,答群下獻忭之誠者,乃所以闡前烈而揚先休也。國無典禮則已,苟有典禮,則今日之請,烏可已乎?臣等以負罪未勘之蹤,豈敢復事瀆擾,而邦禮不可闕,輿情不可遏,玆敢相率更籲。伏乞亟加三思,特降一兪,以副一國臣民之望焉。
傳于閔恒烈曰,賀轎掩三窓待令,侍衛依前。
又傳曰,承旨以時服,待令于興明門。
李宅鎭啓曰,今日擧動時,承旨當爲備員,左承旨鄭好仁,右承旨朴相甲,同副承旨趙鎭容,竝卽牌招,何如?傳曰,允。
傳于鄭一祥曰,植炬安徐。
傳于閔恒烈曰,今日擧措,萬萬駭然,今此賓廳會議首書者免相。
又傳曰,賓廳會議首書領敦寧云,以時任爲之。
又傳曰,注書善書,故賓廳啓辭,兩次書之,暮年人君,昏夜動駕,當該注書刊名,誕日六曹方物物膳表裏停封,問安安徐。
閔恒烈,以兵曹·都摠府言啓曰,今日入直內三廳武兼禁軍,纔已畢試,而擧動相値,不得爲之之意,敢啓。傳曰,知道。
掌令尹謐上疏曰,伏以舊闕行禮,淸廟告由,聖候益康,縟儀載擧,跛躄咸忭,蹈舞惟均。仍伏念臣於言地,豈有毫分可堪之望,而祗緣恩出曠絶,義急叩謝,前後除命之下,雖不得不黽勉冒膺,而不敢以見職自居。惟以隨行逐隊,筋力奔走,爲一分報效之義,國家之設置臺閣,豈亶使然哉?宋朝辱臺之罰,臣實爲首,苟使臣,雖無疾病之可言,人地寒微,見識孤陋,言責重任,固不暇擬議,而況犬馬之齒,已踰六旬,癃痼之疾,殆亘十載,牀簀危喘,長時奄奄,重以數年以來,尤添重聽之症,風火升降,通塞無常,私室酬酢,猶患艱辛,咫尺前席,上下都兪之際,參聽得失,隨事可否,其勢末由,此固臣難冒之一端。且臣於昨日詣臺歸路,忽得關格之症,寒熱交作,吐瀉兼發,雜試藥物,少無變動,目今症形,實有頃刻難保之慮,官職去就,今無可論。噫,如臣糞土之賤,猥忝法從之末,出入文陛,昵侍耿光,何等至榮,而不幸薄命窮奇,毒疾轉痼,復廁周行,此生長已,瞻望雲天,惟有涕淚,玆敢略控短章,疾聲哀籲於天地父母之前。伏乞聖慈,諒臣人器之不稱,憐臣疾病之危劇,亟令鐫削,仍治臣溺職之罪,以振臺風,俾延殘喘,千萬幸甚。臣於乞免之章,不宜贅陳他說,而適有區區所懷,敢此尾附,惟聖明,少垂察焉。生民休戚,係於守令,其爲責任,不輕而重。藍浦縣監金基正,政委下吏,全不事事,大糶牟還,厚招疑謗,簽額聽訟,多由曲逕,闔境嗷嗷,如在水火。雲峯縣監田光說,前後居官,無一善狀,及莅本縣,恣行不法,剝割之政,民皆疾首,狂悖之行,人爭掩鼻,吏任升降,幸婢招權,民訴出納,猾隷索賂,南來傳說,極其醜駭。臣謂兩邑守令,亟施譴罷之典可也,臣無任屛營祈懇之至。答曰,省疏具悉。重聽何傷?古人旣云,近者寥寥之中,聞彈二人,而其亦錚錚,更加詳察,亦有舊例,而今若此,此章止欲命置對,而曠官亦悶,依施,爾其勿辭察職。
閔恒烈,以訓鍊都監·左右捕廳·一二巡廳言啓曰,去夜無犯夜人之意,敢啓。傳曰,知道。
王世孫上疏曰,伏以賀者慶也,邦國有慶,則必稱賀,所以爲邦國之慶者,莫大乎至治馨香,百姓安樂,而尤況自天福祿,聖體康寧,聖壽靈長,千秋之節,將回於八十二甲子乎?天地之生雖久,得其位而得其壽者,堯舜之後,惟三代賢聖之君六七爲然,而其歷年所不及於我聖上者多,觀於無逸之書,可知也,則惟我聖上,臨御五十一年,一德靡懈,躬親萬機,至治已馨香矣,百姓已安樂矣,天地福祿無疆矣。自堯舜來,得其位而得其壽者,臣謂獨我聖上一人而已。此非臣言之汰也,觀於歷代之史,尤可知也。邦國之慶,豈復有如今日者哉?雖日以稱賀,不足當今日邦慶之萬一,而誕辰不遠,應行之禮,尙此靳許,禮有所闕,顧小子抑菀耿結之誠,固當如何哉?數日泯默,寢食不甘,玆敢短疏陳請。伏乞亟下兪音,以伸擧國同慶之忱,千萬幸甚,臣無任祈懇之至。批答在於敬奉閣入侍時。
乙未九月初四日申時,上御集慶堂。藥房入診入侍時,都提調洪麟漢,提調金鍾正,副提調李宅鎭,記事官金致信·李益運·尹履相,醫官方泰輿·吳道炯·鄭允德·柳光翼·康命徽·丁志泰,以次進伏訖。麟漢曰,午間聖體調攝,若何?上曰,一樣矣。進湯劑,上進御訖。上曰,時原任大臣入侍。領敦寧金陽澤,領議政韓翼謩,判府事金尙喆·李溵進伏訖。陽澤曰,聖體調攝,若何?上曰,一樣矣。命書傳敎曰,右承旨許遞,其代通政趙鎭容爲承旨,牌招察任,房順房。上曰,藥房提調持湯劑,更爲入侍。提調金鍾正,更進湯劑,上進御訖。諸臣退出。
乙未九月初四日酉時,上以駕轎掩窓,出興明門,詣彰義宮,擧動入侍時。行都承旨李宅鎭,左承旨鄭好仁,右承旨朴相甲,左副承旨閔恒烈,右副承旨鄭一祥,同副承旨趙鎭容,記事官金致信,假注書沈能弼,記事官李益運·尹履相,以次隨駕。上入彰義宮後,諸臣以次退出。
乙未九月初四日酉時,上詣敬奉閣展拜時。行都承旨李宅鎭,左承旨鄭好仁,右承旨朴相甲,左副承旨閔恒烈,右副承旨鄭一祥,同副承旨趙鎭容,記事官金致信,假注書沈能弼,記事官李益運·尹履相,以次侍立。上具翼善冠·袞龍袍,以步輿出通陽門,詣敬奉閣,俯伏前庭口奏,諸大臣·二品以上隨入,王世孫侍坐,上俯伏良久。諸大臣曰,殿下何爲而有此擧也?此莫非臣等之罪也。豈不知月初卽請,而連値有事,今日始入文字,而聞春坊之言,則王世孫上疏,亦於初吉繕寫,而今始入徹矣。命讀王世孫疏,仍命書批曰,省爾之章,此何意此何意?嗚呼,祖依於孫,孫依於祖,幾次諭乎?陳賀請,百人雖聒,予恃者爾。嗚呼,敬奉閣在前,皇靈昭昭,陟降洋洋,庶可照心,今何多諭?予則志專在於此地,莫聞到此地頭之對,頭何擧身何起?嗟哉,我孫,諒此諒此,例以都承旨,傳諭沖子,在此以此直傳。諸大臣齊聲仰請還內。上曰,若奏到此地頭四字,當還內矣。諸大臣對曰,今日廷臣,孰敢奏此語乎?易地則然,而時旣不同,使故相在今日,則必請賀之不暇,豈有此語?使臣等當伊時,則必奉承之不暇,豈有此請?上累下不敢聞之敎,諸臣免冠請還內,上不許。世孫扶起,諸大臣同扶固請。上仍還內,諸臣以次退出。
上在彰義宮。停常參·經筵。經宿翌日。政院·玉堂·藥房口傳問安。答曰,知道。朝廷問安。答曰,知道。
世孫宮,政院·玉堂口傳問安。答曰,知道。
大駕詣畿營,入幕次後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
大駕還宮後,政院·玉堂·藥房問安。答曰,知道。朝廷問安。答曰,知道。
世孫宮,政院·玉堂問安。答曰,知道。
中宮殿·惠嬪宮,藥房問安。答曰,知道。
李宅鎭啓曰,諸承旨有稟達事,來詣閤外求對矣。又啓曰,藥房提調·副提調,有稟達事,來詣閤外求對矣。又啓曰,諸玉堂有稟達事,來詣請對矣。
備忘記,祖孫若此,豈僧豈俗?憶兩年詣京營口依西郊,駕轎掩三窓,待令預備,豈僧豈俗四字繳還?
傳于朴相甲曰,今來畿營,予心萬倍。禮房承旨馳詣西五陵,奉審以來,同副承旨馳詣東五陵,奉審以來。
鄭一祥啓曰,新除授奉敎尹宗彦,時在京畿楊根地,斯速乘馹上來事,下喩,何如?傳曰,允。
傳于鄭一祥曰,禮房承旨·禮判入侍。
注書金致信刊名代,以柳協基爲假注書。
傳于李宅鎭曰,奉審承旨先入侍,內局同爲入侍。
傳于閔恒烈曰,有下敎事,大臣勿待命事,遣史官傳諭。
傳于趙鎭容曰,明日陳賀時,雲寶劍安徐,別雲劍,以前受點人爲之。
備忘記,今日軍職中日時,李春琦十巡五十一分,林世載片箭二中,熟馬一匹面給。
閔恒烈,以司僕寺提調言啓曰,明日動駕時,本寺正,例爲進輿差備,而正李普行,頃日政加資下批矣,其代卽令該曹,口傳差出,以爲差備之意,何如?傳曰,允。
吏批口傳有政,以李東郁爲司僕正,柳河源爲穆陵別檢。
鄭一祥,以義禁府言啓曰,明日擧動時,王世孫左右考喧都事,當爲備員,假都事二員,令該曹,依例差出,以爲分排之地,何如?傳曰,允。
閔恒烈,以禁衛營·左右捕廳·一二巡廳言啓曰,去夜無犯夜人之意,敢啓。
知中樞李景祜·具允明,行司直具善復·李昌壽,左參贊鄭弘淳,吏曹判書朴相德,行司直徐命膺·李章吾·洪樂性·趙榮進·趙明鼎,刑曹判書趙重晦,行副司直李重祜,戶曹判書具允鈺,兵曹判書金鍾正,行副司直黃景源,禮曹判書尹東暹,右參贊鄭存謙,工曹判書金漢耆,行副司直李潤成·李福源,判尹金孝大,淸恩君韓必壽,吏曹參判李徽之,行副司直鄭光忠,左尹李聖圭,行副司直張志恒·尹泰淵,行副司直尹得養·成天柱·權噵·徐有寧·任希敎·李瀰·李昌儒·宋文載·具㢞·洪梓·沈墢,同知徐命善·沈履之,兵曹參判徐有隣,同敦寧魚錫定,戶曹參判李宜哲,同知金華鎭,延豐君李,豐城君趙載得,禮曹參判李海重,右尹邊得讓,開城留守宋淳明,工曹參判朴相老等上疏曰,伏以殿下,何爲而有此擧耶?臣等今日之請,有一毫不合天理,則聖心之不少諒察固也。有一毫不合人情,則聖心之轉致煩惱宜也。臣等竊以爲,雖聖上撝謙之德,亦必不以臣等所請,爲不合天理人情也,而侵夜動駕,勤勞玉趾,睿孝抑鬱而未伸,群情焦迫而罔措,是豈臣等平日所望於大聖人者哉?嗚呼,幸際盛運,又値瑞節,其所以請賀者,賀祖宗陟降之靈,申錫三代後始有之慶也。賀春邸愛日之誠,克擧千秋節嵩呼之禮也。此何嘗近似於豐亨張大,而殿下牢拒之不足,至於嚴敎,嚴敎之不足,又至有方物停封之命,起居安徐之敎,當此歡欣鼓舞之時節,忽成憂遑愁沮之光景,此豈迓天休通下情之道也哉?況今聖候,靜攝之中,多時露伏,經宿移次,保嗇之節有妨,鑾蹕之旋尙遲,大小遑悶,當復如何?臣等俱以隨參賓啓之人,恭俟嚴譴之不暇,而衷情所迫,不能自已。玆敢相率齊籲,仰瀆於崇高之下。伏乞聖慈,飜然回思,先降還宮之命,仍許應行之禮,以光聖德,以申群情,千萬幸甚。
吏曹參議趙㻐,戶曹參議李蓍建,禮曹參議洪檢,兵曹參議宋鍈,參知韓鼎裕,刑曹參議宋翼彦,工曹參議金基大,副司直南玄老·鄭晩淳·李得臣·洪景顔·朴相岳·李命彬·李敬倫·洪鑰·金思穆·李秉鼎·尹師國·蔡弘履·金光默·朴師訥·崔台衡·趙瓊·姜游·李東泰·李東馨·申尙權·李邦榮·金養心·吳載純·沈翔雲·黃幹·具壽國·李正吾·韓光綮·任希簡·洪九瑞·閔塾·李命俊·尹冕東·申景濬·任瑎·柳薰·鄭景瑞·沈勗之·李世奭·趙載俊·李碩載·李在簡·趙昌逵·洪檍·呂善德·金漢老·姜俒等上疏曰,伏以禮有小大,而誕賀則重,官無尊卑,而忱誠則一。賓啓諸臣之所請者,臣等獨不可以仰請乎?然旣不能聯章仰請於月朔之初,又不能同聲齊籲於賓啓之末,是因臣等之罪也。噫,今日庭臣所以苦口陳請者,實是邦禮之所當然,人情之所固然,而聖志撝謙,兪音久靳,以至於侵夜動駕,離次經宿,豈以群下之罪,貽惱聖衷,有此非常之擧耶?臣等焦遑之極,玆敢相率封章,仰瀆宸嚴。伏乞聖慈,俯垂諒察,先降回鑾之命,仍許載禮之典,千萬幸甚,臣等無任屛營祈懇之至。
乙未九月初五日辰時,上以駕轎掩窓,出彰義宮,詣京營口,擧動入侍時。行都承旨李宅鎭,左承旨鄭好仁,右承旨朴相甲,左副承旨閔恒烈,右副承旨鄭一祥,同副承旨趙鎭容,假注書沈能弼,事變假注書白師坤,記事官李益運·尹履相,以次隨駕。上詣畿營入侍時,諸臣以次侍立訖。命書傳敎曰,旣到京營口,畿伯率吹打坐起吹。又下敎曰,中軍代行吹打,以都監待令,命兵判·訓將·禁將·御將·龍虎將·京畿中軍,軍禮後,仍命京畿中軍,熟馬一匹面給,王世孫下庭免冠,諸臣皆免冠。上命李宅鎭,問于世孫曰,何爲此擧也?世孫口傳啓曰,臣猥以擧國同情之忱疏請,而天聽已邈,面奏而兪音又靳,臣於是乎抑塞焦鬱,秪恨忱誠淺薄,不能上格。噫,顧今小子之不避煩瀆,不得請則不敢止者,豈有他哉?前後八字之聖敎,臣每承開,感極涕下,固不敢畢說,以慽我聖心,而伏想慈覆之天,或有所俯諒者矣。方今聖算之靈長如何,而小子之欣祝,亦果如何?邦慶之稠疊如何,而小子之歡忭,尤當如何哉?玆當千秋之節,思獻萬年之祝者,固人情天理之所不可已也。此非獨小子之衷懇,旣切且摯,於昭陟降,洋洋在上,亦豈不有待於今日乎?以殿下不匱之孝思,想不待臣言之畢,而有所幡然者矣。又況在前,或進行於月初,或退行於望間者,皆出於下循衷情而然矣。何殿下,獨於此日,若是其靳許乎?累瀆崇嚴,極知僭猥,言不知裁,惶悚惶悚。臣方治疏將上之際,伏聞有移蹕之命,追詣鑾後,今已經宿,焦遑倍切,冒陳口啓,臣情到此,良亦苦矣。卽命有司,亟擧縟儀,千萬至祝,惶恐敢啓。上以口傳答曰,若請當日,則豈可允許,而以世孫故,有此前後之請,何不允從乎?此處非可爲之所,當還便殿,與世孫·大臣·禮官,當擇日,都承旨以此意傳之。仍命書傳敎曰,已諭世孫,還宮後當見大臣·禮堂而定之,諸司預備,仍還宮,諸臣以次退出。
乙未九月初五日巳時,上還宮,御集慶堂。禮房承旨·禮判入侍,內局同爲入侍時,藥房提調金鍾正,副提調李宅鎭,禮曹判書尹東暹,禮房承旨鄭好仁,假注書沈能弼,記事官李益運·尹履相,以次進伏訖。上曰,卿宰章首書者誰也?好仁對曰,李景祜也。上曰,三品章首書者誰也?好仁對曰,趙㻐也。仍命書傳敎曰,中官無形,以章曰啓故下敎,聞承旨所奏,卽卿宰章三品章云,里名勝母,曾子不入,故惡其名,曰卿宰章·三品章。何不曰二品章·下天夫章,而以品答以兩章乎?予曰此三代例乎,漢唐例乎?聞者必也掩口,予何賜批?其答勿施,九品章給之。又命書傳敎曰,此何景像,此何擧措?莫知予心,公然起閙,聞初啓詣敬奉閣,聞再啓詣舊邸。噫,勸建功何心,令我若此亦何心?予哂今日大小臣僚之心若予乎?噫,近者氣苶特甚,遭此光景,予心,若何?豈特予乎?嗚呼,朝鮮,祖依於孫,孫依於祖,沖子因此用心,今日不食,昨日夕食亦然。雖勸唯唯而對,予取飯先食二匙而勸,沖子亦只食二匙而已。嗚呼,予年二十詣沁都時,見畿營,甲午二十一攝西郊時,入此着冠帶復命,予今八十二臥此,誠是千千萬萬料表。臥此自謂得其處,只望西郊,聞世孫免冠,令知申冠,問其故,昔年雖非誕日,誕月受賀,亦有例云,以此爲請云。故聞此心少開,亦可見沖子之心,命駕而回,特召禮官下敎,此亦昔年諸臣過請,予則體皇兄心,因昔年故例,以請蒙許,今日亦同。旣有其例多,明日躬詣,依十五日例,令沖子口奏,亦依其日受爵,風月軒東受賀,軒架聲徹,庶慰陟降,亦報生我鞠我恩,儀曹知悉,儀註安徐。入直侍衛,只入正時,只入直隨駕,禁軍排立,皆依前,留營留陳安徐。上曰,尹蓍東,今番則爲嘉義耶?仍命書傳敎曰,今日擧措,於予料表,況主人乎?畿伯尹蓍東,特加一資,以表今日,宣化堂,其令因用,禮判尹東暹,請寢方物停捧之命,問安安徐之敎。上命書傳敎曰,因慨下敎,旣聞禮判所奏,表裏物饌,依例封進,問安亦許焉。又命書傳敎曰,領·左相解見任·免相下敎,皆安徐。命召遣史官傳授。提調金鍾正,副提調李宅鎭,進伏問候。上曰,一樣矣。鍾正請進御湯劑。上曰,當待都提調入來進御矣。宅鎭曰,臣等雖無似,旣待罪保護之任,則何可以都提調之不入來,不進湯劑耶?上進御。仍命原任大臣入侍。領敦寧金陽澤,行判中樞府事金尙喆·李溵,以次進伏訖,問候。上曰,一樣矣。諸大臣奏曰,睿孝仰格,賀禮快許,不勝慶幸矣。仍命退出,諸臣以次退出。
乙未九月初五日午時,上具翼善冠·袞龍袍,出通陽門,詣延和門。殿座入侍時,行都承旨李宅鎭,左承旨鄭好仁,右承旨朴相甲,左副承旨閔恒烈,右副承旨鄭一祥,同副承旨趙鎭容,假注書沈能弼,記事官李益運·尹履相,以次侍立。召見楊州·高陽·廣州民人,問三邑農形,民人等,對以畓穀稍實,田穀失稔。命書傳敎曰,嗚呼,昔年二十歲,沁都奉安,二十一歲,西郊攝行入見,于今八十二臥此,千千萬萬料表。傳曰,邦畿千里況奉陵寢,異於他道。嗚呼,暮年,其豈恝然?其於楊·高奉陵寢多,故依漢文特減田租之意,通一郡全減今年田租,其餘諸縣,何令徯我后之歎?特減今年田租之半,其中廣·驪·開城府,減半之外,特減二分,以示予暮年爲其民之意。上仍還內,諸臣以次退出。
乙未九月初五日酉時,上御集慶堂。內局入侍,奉審承旨同爲入侍,領議政追入侍時,藥房都提調洪麟漢,提調金鍾正,副提調李宅鎭,假注書沈能弼,記事官李益運·尹履相,右承旨朴相甲,同副承旨趙鎭容,領議政韓翼謩,以次進伏訖。奉審承旨,奏各陵無頉後,鎭容曰,穆陵則假官替直矣。命書傳敎曰,今番奉審摘奸,一陵官無緣替直,其涉可駭,特汰,其代今日內,口傳備擬,其令替直。奉審承旨先命退出,都提調進前問候,請進御湯劑,上進御。麟漢曰,聖慈體下,睿孝格天,賀禮將擧,慶幸曷極?上曰,領相入來乎?麟漢曰,來待閤外矣。命入侍,翼謩進前問候。上曰,一樣矣。翼謩曰,睿孝仰格,賀禮特擧,不勝慶忭矣。上曰,非予本意,還深歉然。翼謩曰,有賀則有頒敎,卽例也。請命主文之臣製進。上曰,過矣。麟漢曰,此是舊例,頒敎八方,使咸知大慶,甚合飾喜之道矣。上又以爲過,終不許。仍命退出,諸臣以次退出。
上在慶熙宮。停常參·經筵。
大殿,藥房口傳問安。答曰,知道。於今日心萬倍,氣何諭?待敎侍。
中宮殿·惠嬪宮,藥房口傳問安。答曰,知道。
大駕詣毓祥宮後,政院·玉堂·藥房口傳問安。答曰,知道。世孫宮,政院·玉堂口傳問安。答曰,知道。
大駕詣義烈宮後,政院·玉堂·藥房口傳問安。答曰,知道。世孫宮,政院·玉堂口傳問安。答曰,知道。
大駕詣彰義宮後,政院·玉堂·藥房口傳問安。無批答。
世孫宮,政院·玉堂口傳問安。答曰,知道。
大駕還宮後,政院·玉堂·藥房口傳問安。答曰,知道。世孫宮,政院·玉堂口傳問安。答曰,知道。
李宅鎭啓曰,假注書柳協基病,代假注書沈能弼,姑令仍察,何如?傳曰,允。
白師坤改差,代以李集斗爲事變假注書。
傳于閔恒烈曰,別雲劍安徐。
又傳曰,先廂由司宰監前路。
傳于李宅鎭曰,金器大·金孝大·尹東晢·金思穆,有可爲之事,皆待令於光明殿,此外爲子孫者,雖總角,皆令入來。
又傳曰,金器大族,卽令盡爲入來。
傳于閔恒烈曰,還宮時,承旨侍衛,隨入於光明殿。
又傳曰,諸司預備。
傳于鄭好仁曰,輦輿軍鼓吹,竝施賞。
傳于朴相甲曰,當殿座,太學色掌·掌議皆待令。
李宅鎭啓曰,今日殿座時,承旨當爲備員,而左承旨鄭好仁,以式暇纔已出去,卽爲牌招,何如?傳曰,允。
又啓曰,諸承旨有稟達事,來詣請對矣。
又啓曰,玉堂上下番有稟達事,來詣請對矣。
又啓曰,藥房三提調,來詣閤外求對矣。
朴相甲啓曰,領議政韓翼謩,行判中樞府〈事〉李溵,有稟達事,來請對矣。
傳于閔恒烈曰,渠雖無狀,旣已下敎,當爲還宮,駕轎掩三窓,待令預備。
李宅鎭啓曰,藥房三提調,來詣閤外求對矣。
朴相甲啓曰,時原任大臣,有稟達事,來詣請對矣。
吏批口傳有政,以金思䄷爲永禧殿參奉,李文會爲長寧殿參奉。
李宅鎭啓曰,藥房三提調,詣閤求對,召命尙靳,更鼓已下,轉益悶迫,更此冒罪求對矣。
又啓曰,時原任大臣詣閤,更爲求對矣。
傳于李宅鎭曰,竝入侍。
閔恒烈,以兵曹言啓曰,太學陪箋文儒生金樂元,黑山島限己身充軍,其餘掌議·色掌,諸島充軍事,命下矣。依傳敎,陪箋文儒生金樂元,黑山島限己身充軍,其餘掌議元啓夏,珍島郡充軍,色掌金天欽,金甲島充軍,申光翊,薪智島充軍,吳球,呂島充軍,權球,古今島充軍,竝卽發配之意,敢啓。傳曰,知道。
又以御營廳·左右捕廳·一二巡廳言啓曰,去夜無犯夜人之意,敢啓。傳曰,知道。
大司憲李溎上疏曰,天回慶節,睿孝仰格,禮行祥宮,邦錄無疆,忭蹈之極,大小同情。仍伏念臣卽疏逖之一賤品,而古所謂不識何狀之臣也。頃年一疏,語多狂僭,而殿下,不惟不罪。乃反許之以敢言,逐條賜批,恩敎鄭重,追思至今,感涕被面,伊後數年之間,節次寵擢,驟至卿列,人臣之蒙被國恩,從古何限,而若臣遭逢,曠絶今古,雖粉糜臣骨,蹈赴湯火,無以圖酬萬一,則區區所自勉,惟在於有懷無隱,以少效涓埃之報而已。臣之向來三啓,非不知觸忤權貴,而亦不暇顧者,豈其有他哉?然而此在大臣,猶屬薄物細故耳。噫,彼大臣,世受國恩,門䦨燀爀,數年以來,聖上之眷注大臣如何,而大臣之擔負重任,又如何耶?我殿下寶算,儼躋九耋,聖候常在靜攝,而躬親庶政,丙枕靡遑。乃以元輔丕責,擧而委之於大臣,則在大臣鞠躬之義,固當憂國而忘家,先公而後私,而若論大臣之數年相業,則不過大開貨利之門,而使國儲傾蕩,久弄吹噓之柄,使氣勢熾張,聲音笑貌,罔非蔽上而禦下,俯仰顧瞻。惟恐失職而捨權,向君父則無一毫誠實底意,濟已私則有十分果敢之氣,朝著之上,十手難掩,閭巷之間,萬口齊訕,以我聖上日月之明,雖或照察其一二,九重深遠,亦何以盡燭其情狀耶?臣之所欲忠者,國與主耳,今當可言之地,豈敢爲顧畏囁嚅之計,而但臣之入臺,適當大臣被譴之日,則實有不先不後之嫌,故姑且蘊蓄平日之憂憤,而先論微薄之事,略示公議之猶存而已。此實出於忠厚之意,意謂大臣,始雖有差,終必晦之,及見大臣之一疏再箚,不惟不悔。又從以爲辭,詆臣而疑臣者,多出情外,又以臣之啓語疏辭,謂之藏頭,譏斥頻緊。臣之所論,雖甚寂寥,亦異含糊,而大臣猶曰藏頭,則是必欲使臣,盡吐所蘊也。且臣伏見大臣箚批,以都以一直字可也爲敎。臣於是,亦有反省怵然者,安得不更申前說而畢暴之乎?當初江界之作缺也。大臣以武臣李達海,擧薦於吏判李潭,則李潭,以文武之不可易次,不聽其托,而以前承旨崔台衡,有擬蒙點,大臣之憾,由於是矣。及夫台衡,帳前辭朝,受佩密符,未及移時,而大臣踵入白遞,因請江界之作爲武窠,自上命吏判入侍,下詢武弁中誰可,則潭以入侍人中亦有可合者仰對。殿下俯燭吏判之所屬意,而以入侍承旨李得濟指名,卽命開政首擬,得濟蒙點之後,以病呈遞,則大臣終以李達海,筵達差遣。今此大臣疏中所云因下詢,以曾經兵閫李得濟·李達海兩人仰達者,欲掩其精神注意之專屬於達海,而此則擧似得濟者,自有其人,大臣之言,其可曰告君以實乎?設如大臣之言,台衡不合邊守之議,若發於公座,則陳達改遞,不是異事,而但此是文官當次之窠,則以文官中擇差,何所不可,而必以最初屬意之武弁,越次差遣者,是果爲公乎,爲私乎?擧措之失平如是,而猶欲使臺閣噤口,是誠何心?至於具顯謙迫遞事,則大臣,以顯謙所罹之不幸,直驅臣於捃摭吹覓之科耶?故重臣具善行,實有疾恙,而此是積年沈痼之症,非有朝夕待變之急,大臣雖過於慈悲,何能逆覩其不幸,而自開歲之初,累督其子之遞還乎?苟欲仰體孝理之化,曲遂人子之情,則一言陳白,便可許遞,又何爲招致家人,督令辭遞,而慮其往復之差遲,至令自京中,書呈撰狀,爲此苟艱忙迫之事耶?其疏又曰顯謙之父,送言于臣,願見其子之面,誠如其言,可謂曲循其願,在其父,宜感也不宜怒也,而顯謙遞職之後,其父重臣,勃勃不平曰,吾兒若不堪重任,則大臣之陳白改遞,何所不可,而但無端迫遞,豈有如許朝體?因令其子,絶意仕宦,又賣世傳之家舍,移居於東村僻隅,以示謝世之意。若使重臣,旣乞其許遞,又怒其副願,則是非常情所出,大臣之所云云。雖急於自解,而終無以解臣之惑矣。假使臣有怨惡於大臣,爲此譸張,譽一世公傳道之者,亦皆有怨惡而然耶?官爵與奪,人主之大柄,雖以大臣之尊,固不敢自專。今此迫遞重閫,實是前所未有之事,臺言一出之後,固當怛然驚懼,瞿然悔服,而乃反噴薄言者,使不敢疵議,臣不勝憂歎也。至於營閫請得一竝許施事,則大臣疏中以爲,自有前後文簿可以按驗云者,政是臣之所當言者,殿下若一取考其備局文書,則可得其虛實。臣不欲覼縷,而但有一事之,雖在稍久而不容無言者,年前大臣之爲左揆也。勸一武將,使之請得戶曹句管關西米一萬石,乘其首相不赴坐之日,自爲手決而許題之。文書回公之時,首相始見而驚惑之,而僚相所爲,不得沮格,則乃以私人,差出敎鍊官假銜,持其手決,下送關西,發賣萬斛之米,而常定折價,每石爲三兩,每石餘剩。又不下數兩,則只納常定本價於戶曹,而取其餘剩,其數必至於累鉅萬,而此猶不足,竝本錢與餘剩而全數取來,輸入私室,而戶曹萬石之米,頓無去處,重臣徐命膺之爲戶判也。別定數十曹吏,跟捕差人,竝與其家屬而囚禁之,日日嚴杖,刻期徵督於差人,僅能彌縫,而尙多有未捧之數云,此則一詢於重臣徐命膺,可燭其實狀,臣何敢誣也?以今年內事言之,海西藩任,本稱富饒,道臣之莅任屬耳,請得萬斛者,未知欲用於何處,而大臣無難許施。五千石則以營穀永劃,五千石則以常賑貸下,夫數萬石之穀,足當國家一年之經費,而秉國之臣,把作私物,不少慳惜如此,推此數事,其他可知,苟使國家,有緩急不時之需,則將何以爲措也?臣竊爲之哀痛也。顧臣危苦之悰,略陳於前疏,況伏奉日前下批,至以兩解爲敎,曲庇之恩,攢手感祝,何敢違越至意?更此申複,而第大僚之前後箚疏,詆臣以巧密機關。夫巧密機關,卽從古小人之情態,臣之所論,實出於一世公共之憤,而反受此宵小傾陷之目,則臣安得默然而已乎?玆敢不避鈇鉞之誅,畢暴未盡之蘊。伏乞聖慈,天地父母,諒臣危蹙之情,先解職名,仍治臣瀆擾之罪,以肅朝綱,不勝幸甚。答曰,省疏具悉。前者擧措,可見無隱,予惜者,前免相後,若似隨時者,而有若軟地揷木,心竊訝之。今者卿章十倍于前,於申判府,有何眞箇深非者,而有此章乎?然大臣體重,雖有無據之事,兩司中學坐,必有合辭之擧,卿雖品高宰列,其何一紙一筆,若此若此乎?前雖嘉卿,於今其涉駭卿,盤水之說,董子旣云,卿何若此?爲卿慨然,亦慨世道矣。
乙未九月初六日卯時,上具翼善冠·袞龍袍,乘輿出延光門,下輿乘輦,詣毓祥宮擧動時,行都承旨李宅鎭,左承旨鄭好仁,右承旨朴相甲,左副承旨閔恒烈,右副承旨鄭一祥,同副承旨趙鎭容,記事官沈商賢,假注書沈能弼,記事官李益運·尹履相,以次隨駕。命承旨侍衛乘馬,上詣毓祥宮,於風月軒受賀禮。命書傳敎曰,予於今日是誰功?今日此賀是誰孝?回駕時,當臨義烈宮,前後軍道上留住。又命書傳敎曰,壯洞人,限一朔免役。上以步輿,詣義烈宮,少頃乘輦仍還宮。諸臣以次退出。
乙未九月初六日申時,上具翼善冠·袞龍袍,以步輿出通陽門,詣延和門,殿座入侍時,行都承旨李宅鎭,左承旨鄭好仁,右承旨朴相甲,左副承旨閔恒烈,右副承旨鄭一祥,同副承旨趙鎭容,記事官沈商賢,假注書沈能弼,記事官李益運·尹履相,以次侍立。上少次憶昔窩,詣延和門殿座。上問李永培子·宋俊載,於慈聖,爲幾寸耶?藥房都提調洪麟漢曰,爲異姓從孫也。上曰,參下亦爲察訪耶?麟漢曰,然矣。命書傳敎曰,嗚呼,今予今日,卽慈聖所賜,判尹從兄弟,慶恩宅一門皆召,意蓋深矣。其中判尹第二子,卽慈聖御世時永慕堂入侍者,年至立年,一卽慈聖從孫,李永培子,備擬初授職,以表憶昔之意。權知承文副正字宋俊載,察訪承傳,亦表予意。擇善地備擬,初仕今適有窠云,今日口傳備擬,命太學掌議入侍。上曰,汝誰也?對曰,金樂元也。上曰,汝何故不封箋文也,對曰,陪進宮外,往復政院,則有安徐之敎云,故退去矣。上曰,汝何所聞而來,何所聞而去?對曰,陪進宮外,以有安徐之命,政院不捧,隨到闕外亦不捧,臣等不得已退去矣。仍命往舊邸,至建明門。命書傳敎曰,今日太學陪箋文儒生金樂元,黑山島限己身充軍,其餘掌議·色掌,諸島充軍,今日食堂儒生竝停擧。以步輿,仍詣彰義宮,大臣以下皆步從,至宮門內。藥房都提調洪麟漢,手挽輿杠曰,殿下今日,何爲此擧也?臣等未知聖意之所在,而設有不摡於聖心者,從容處分,何所不可,而每有此過中之擧耶?上曰,予於毓祥宮受賀,太學生有不滿之意,不呈箋文矣。麟漢曰,今日受賀,八域含生,無不欣忭,則儒生輩,亦囿於五十年治化,寧或有毫分近似於聖敎之理乎?若如聖敎,初何必陪箋詣宮乎?推此可知其心,若其不善周旋,固有罪,而臣等亦以讀箋安徐之敎,誤認封箋安徐。臣等猶患如此,況太學生,何由知得?請卽還宮,以賜處分。承旨·玉堂,齊聲仰請。上曰,玉堂亦士類,皆退去。仍促入內,麟漢又手挽輿杠曰,一入宮門,則更不得尺寸之地矣。還宮處分,推聖意所欲,何必爲此過擧耶?上不聽,仍爲入宮,良久命諸司預備,仍還宮。諸臣以次退出。
乙未九月初六日初更,上御集慶堂。藥房入診入侍,時原任大臣同爲入侍時,都提調洪麟漢,領敦寧金陽澤,領議政韓翼謩,判府事金尙喆·李溵,提調金鍾正,副提調李宅鎭,記事官沈商賢·李益運·尹履相,醫官方泰輿·吳道炯·鄭允德·柳光翼·徐命緯·康命徽·丁志泰·白文昌,以次進伏訖。麟漢曰,勞動之餘,聖候,若何?上曰,予受苟且之賀,畢竟見辱於渠輩,豈非不孝乎?予於毓祥宮受賀,故儒生輩,有不滿之意,不呈箋文矣。麟漢曰,午間臣有所仰達者矣。如此則此乃逆賊也,逆賊豈每每有之乎?翼謩曰,渠輩之不善周旋,不可無罪,而至於下敎辭意,寧有是理?臣當百口保之矣。麟漢曰,若有一分是心則逆也,臣若護焉,則是護逆也。臣豈爲渠輩,自陷於護逆之科乎?聞儒生等倍箋而來,留待闕外,箋文則尙在闕中云矣。上命賤臣,持入箋文。宅鎭讀奏訖,上命翰林持箋文,藏于樓上庫。麟漢曰,聞停擧儒生五十餘人,尙在闕外云矣。上曰,注書出去。招儒生於開陽門外,問其不進箋之由以奏。賤臣承命出去還奏曰,儒生輩以爲,陪箋至宮門外不得入,聞贊拜聲,行四拜禮。仍隨駕至闕外,聞有箋文安徐之下敎,故仍爲退去云矣。上曰,然則四拜之禮爲之矣。賤臣曰,儒生之言如此矣。諸大臣請進湯劑,上終不進御。連下不敢聞之敎,諸大臣下庭請罪,上命還爲入侍。仍進御湯劑,提調先退監煎。宅鎭曰,都憲有疏矣。上命讀奏。上曰,領相知之乎?都憲何爲而至此?翼謩曰,臣實不知,而聞甚訝惑矣。上曰,徐命膺曾經戶判乎?宅鎭曰,暫時爲之矣。上曰,爲戶判時,果有此事乎?翼謩曰,此亦不知矣。上曰,都憲於申判府,有何嫌隙而若是乎?誠可怪矣。提調持湯劑,更爲入侍,上進御訖。諸臣以次退出。
上在慶熙宮。停常參·經筵。
藥房都提調臣洪麟漢,提調臣金鍾正,副提調臣李宅鎭啓曰,昨日祗詣毓祥宮,載擧誕辰賀,聖慕彌伸,邦慶愈新,晩又動駕,移時還宮,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,王世孫行禮之餘,氣候,何如?臣等不任區區憂慮,敢來問安,竝此仰稟。答曰,知道。懷千萬氣何諭?同次對入侍焉。
中宮殿·惠嬪宮,藥房口傳問安。答曰,知道。
朴相甲啓曰,今日綾川府院君具仁垕家,遣承旨致祭事,命下矣。何承旨進去乎?敢啓。傳曰,右副承旨進去。
傳于閔恒烈曰,次對進定於今日。
傳于朴相甲曰,內局入侍,次對同爲入侍。
閔恒烈,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
又啓曰,卽者中樞府錄事來言,判府事申晦,卽見大司憲李溎之疏,構捏讒誣,萬萬危怖,不敢偃處,今方逬出城外云,係是大臣去就,敢啓。
李宅鎭啓曰,假注書沈能弼,身病猝重,勢難察任,今姑改差,何如?傳曰,允。
注書沈商賢病,代以李顯默爲假注書。
假注書沈能弼改差,代以徐鼎修爲假注書。
朴相甲,以成均館官員,以大司成意啓曰,依傳敎,今日食堂儒生,竝停擧之意,敢啓。傳曰,知道。
傳于朴相甲曰,當下敎,門外待令儒生,皆令留待。
又傳于曰,承旨以時服,詣通陽門,只入正時。
殿座罷後,政院·玉堂·藥房口傳問安。答曰,知道。
備忘記,傳于趙鎭容曰,八十二歲君,晝夜悶建功,其若請停者,當超三資,賞半千金,其令都中人應旨來,予當見乎?
有政。吏批,判書朴相德式暇,參判李徽之進,參議趙㻐進,同副承旨趙鎭容進,以嚴璹爲大司憲,李得臣爲大司諫,鄭景仁爲執義,姜趾煥爲司諫,成德朝爲獻納,安廷鉉·曺遠振爲持平,崔夢嵒·安鼎大爲正言,李德師爲副校理,趙台鉉爲敬陵令,鄭尙淳爲社稷提調,李潭爲司饔提調,尹光億爲雲峯縣監,柳光璧爲藍浦縣監,奉敎單宋銓,京畿監司尹蓍東今加嘉義加資事承傳。
兵批,判書金鍾正病,參判徐有隣入直進,參議宋鍈病,參知韓鼎裕病,同副承旨趙鎭容進,知事黃晙·沈益聖·郭聖濟·沈廷觀·李德一以上,過一朔,依定式減下,副護軍郭聖濟·沈廷觀·李德一·申大升,副司直沈益聖·黃晙·李溎·任珹·李勉修·洪樂任·朴聖泰·南履寬,副司果李顯模·尹宗彦,同知單李震興。
傳于閔恒烈曰,宣傳官一員待令,騎馬一疋立之。
李宅鎭啓曰,藥房三提調,來詣閤外求對矣。
又啓曰,藥房三提調,更鼓已下,召命尙遲,悶迫之極,更此求對矣。以承傳色口傳下敎曰,見百姓後心一倍,已煎之建功,使首扁鵲飮之,三提調開陽門留門出去,然後當寢睡矣。
閔恒烈,以義禁府言啓曰,慶尙道南海縣遠竄罪人蔡挺夏,特放承傳,啓下矣。放送事,分付該道道臣之意,敢啓。答曰,知道。
傳于趙鎭容曰,建功湯煎入。
傳于閔恒烈曰,坐直承旨,監煎以入。
傳于趙鎭容曰,三提調使之入來,提調·吳道炯中若先入來,卽奏。
閔恒烈,以訓鍊都監·左右捕盜廳·一二所巡廳言啓曰,去夜犯夜人無所捉之意,敢啓。答曰,知道。
乙未九月初七日辰時,上御集慶堂。藥房入診入侍時,都提調洪麟漢,提調金鍾正,副提調李宅鎭,記事官沈商賢·李益運·尹履相,醫官方泰輿·吳道炯·鄭允德·徐命緯·柳光翼·康命徽·丁志泰·白文昌,以次進伏訖。麟漢曰,夜間聖候,若何?上曰,一樣矣。麟漢請進湯劑,上進御訖。麟漢請診脈候,上許之。道炯進前診脈候,退伏奏曰,左右三部調均,滑體一樣好矣。上曰,無嘈雜之候耶?道炯曰,無此矣。上曰,脈候無如何耶?道炯曰,頗有力,而比前似少勝矣。諸醫所對,與道炯同。上曰,然則超三資乎?麟漢曰,超五資,亦不爲過也。提調先退監煎。上曰,金思䄷,誰之壻也?宅鎭曰,入侍注書沈商賢之壻也。上曰,然乎?再明日爲唱榜乎?麟漢曰,然矣。上曰,皆來乎?麟漢曰,姑未及來,而俄聞鄭文啓,亦以道遠之故,有不及之慮,而聞提調言,武科則有若爾人來者云矣。上曰,大臣·諸堂入來與否,知入。賤臣承命出去還奏曰,大臣·備堂,姑未齊會矣。上命宅鎭讀公事,至平安道設饌狀聞。麟漢曰,今是壽域,八十以上,至於一千餘人矣。上曰,然乎?至具仁垕致祭擇日單子。上曰,於具允明,爲幾代乎?宅鎭曰,爲五代矣。上曰,十八歲登科者誰也?麟漢曰,李奎燮·徐龍輔也。上曰,輔字卽有字之下行耶?麟漢曰,然矣。上曰,徐孝修大善人,其子徐有隣兄弟,極了了矣。麟漢曰,徐有隣,爲畿伯數十日旋罷,臣實惜之。上曰,昨日儒生擧措,極痛憤矣。麟漢曰,儒生輩不善周旋之失誠有之,以此罪之則可也,而聖敎中云云。渠輩必以爲冤,黑山島充軍之律,似過重矣。宅鎭曰,儒生輩誠多未擧,停擧之律,渠何敢辭,而其心之斷斷無他,臣亦懸保矣。上命書傳敎曰,昨日回駕時,已有怳然下敎,且聞注書·太學守僕問奏,先果四拜云,怳然回駕,聞此則噫,國之元氣,惟在太學。噫,旣食朝食堂,黑山島諸島充軍,非徒氣像之若何。凡事於此等時,降下者多,仰體昔年特命宣醞差備之聖意,黑山島諸島充軍之命,特爲安徐。昨日擧措,停擧何辭也?只一竝停擧,宅鎭讀奏判府事申晦出城啓辭。上曰,予欲問之矣。此事何爲而至於是也?麟漢曰,當之者必如是矣。上曰,昨日則尤峻矣。李溎齷齪人耶?麟漢曰,觀其人不似齷齪,而於申判府,可謂已甚矣。上曰,昨日憲疏,出於永逐之意判然矣。李敏坤之彈故相若何?麟漢曰,有不能詳記,而昨日疏,無餘地矣。雖大臣若有非,則臺諫宜有論斥,前日大臣或銓官遭彈駁,則過爲處分,非朝廷之美事,而但此事,專是辱說,恐非攻事不攻人之義也。上曰,此事不涉於黨論矣。麟漢曰,事在目前,臣不敢言,而緊歇淺深,自可知矣。上命書傳敎曰,昨日都憲陳章,予心訝之,徹宵深慨,今聞政院稟啓,卿果聞此,而卽尋城外云。嗚呼,卿是誰之子?卽昔年耆社之臣,是誰之弟?父子相繼,與予同耆社。嗚呼,聞卿若此,其相七旬,遭此光景,予庸慨惜,言者雖若此,予不忍捨卿,卿須安心,卽爲入城,聞入城然後,予心紓矣。卿體卿體事,遣史官傳諭于申判府處,與之偕來。提調持湯劑,更爲入侍,上進御。次對罷後,諸臣以次退出。
乙未九月初七日辰時,上御集慶堂。大臣·備局堂上引見入侍時,領議政韓翼謩,左議政洪麟漢,仁陽君李景祜,行司直具善復,行左參贊鄭弘淳,行司直李章吾,刑曹判書趙重晦,行副司直李重祜,戶曹判書具允鈺,禮曹判書尹東暹,右參贊鄭存謙,副護軍李潤成,行副司直洪趾海·尹泰淵·尹得養·權噵,同知徐命善,開城留守宋淳明,大司憲李溎,校理金峙默,左副承旨閔恒烈,假注書沈能弼,事變假注書李集斗,記事官李益運·尹履相,以次進伏訖。翼謩進前問候。上曰,一樣矣。翼謩啓曰,當此災歲,凡係便民之政,尤不可不加意矣,外方糶糴,本所以利民,而種種奸弊,或反爲厲民之歸,事之可駭,莫此爲甚。爲守令者,出納之際,果能親執詳察,則豈有此吏緣爲奸,民受其病之弊乎?申飭守令,專在道臣,而卽今秋序已窮,開倉不遠,爲先以此意,分付諸道,使之各別察飭,俾有實效,何如?上曰,依爲之。又啓曰,摠府自是宿衛重地,而摠管中,有方帶劇務者,有老病難强者,番次苟簡云,不可無變通之道,故敢達矣。上曰,竝許遞可也。又啓曰,翰林不參圈坐,則不得行公,乃是規例也。奉敎尹宗彦,頃者翰圈時,受由在鄕,未及參圈矣。今雖付職,勢難行公,宜有區處之道,故敢達。上曰,陞六可也。又啓曰,向來被罪臺臣,今皆蒙宥,而獨蔡挺夏,尙在罪謫,當此邦慶無前之時,恐宜有一視之澤,故敢達。上曰,一體放可也。戶曹判書具允鈺所啓,故益昌府院君愼守勤家舍,今始買定云,御書閣當營造,而日前傳敎中,有祠宇御書閣造給之敎,只依初傳敎,御書閣造給,何如?上曰,依爲之。又啓曰,今年穡事,田穀最被災傷,而畓農則水旱所傷之外,頗能成熟,可以比摠於中年,而今番事目給災,前後所劃者,殆過分數,朝家之軫恤民隱,可謂至矣。以此均分,必無不足之理,各道道臣,苟能念及於國計,則似或無加請之擧,而執卜分俵之際,每患虛實之易混。若不另加察飭,則守令之著意奉行,有未可知,雖係把束之微,若有冒濫之患,則道臣,一一査出,依事目狀聞論罪,俾無一毫虛消之弊事。出擧條嚴飭,何如?上曰,依爲之。大司憲李溎進伏。上曰,予欲先問,何故若此之甚也?對曰,臣非不知敬大臣,而受國厚恩,嘗有所憂款者,故遣辭之際,不無過激者,而大臣,以回互不直爲言,則臣亦安得不辨乎?上曰,大臣果以爲回互不直耶?麟漢曰,未能記得矣。上曰,都憲齷齪人耶?麟漢曰,觀其人似不齷齪,而今番事,則可謂已甚矣。上曰,昨日疏,出於永逐之意矣。李敏坤之彈駁故相,比此,若何?麟漢曰,臣不能詳思,而臺閣之與大臣爭可否,固美事,而今番事,則恐非攻事不攻人之義也。李溎啓曰,臣以疎逖賤品,蒙被不世之殊遇,無他才能可以圖酬聖恩,則惟以不憚忌諱,隨事無急,爲少答恩造之萬一者,卽臣之所以口語心矢者,向來論列,不過效一日之責,而大臣箚疏,盛加疑怒,至謂之藏頭吞吐,又謂之回互不直。臣於是,不容泯默,更陳一疏,而平日憂旣之意,自然呈露於遣辭之際,及伏奉批旨,至擧董子盤水之喩,誨諭諄切,而尤罰不加,九經敬大臣之義,聖世待臺閣之道,兩盡而兼備,臣於悚惶之餘,亦不勝欽仰之至,而第臣之所自悼者則有之。臣性本疎率樸愚,全無計較商量,惟以信心直行四字,爲藉手事君之資,而今此批旨中上段下敎,有若臣之乘時詆斥者然。區區本情,未蒙日月之俯燭,此莫非臣言行無素,不能見孚於君父之致,何可一刻仍冒於臺次乎?請命遞斥臣職。上曰,予甚訝之。旣有兩解之敎,予何二意?雖然旣承此批,都憲勢難,依啓。上曰,申判府其兄,則爲人難矣。予以爲其弟,不減於其兄矣。古人亦有損於治郡時者,都憲何必如是論斷也?上問,諫院誰爲入來耶?麟漢曰,都憲以避嫌入來,他臺臣無入來者矣。命書傳敎曰,今日次對,只都憲外,無一人入侍,其涉寒心,今聞多臺皆在鄕云,一倂許遞。在近畿昨不來者,尤涉寒心,亟施削職之典,多臺有闕,政官牌招開政,以在京無故人備擬,牌招察任。書訖讀奏。上曰,承旨誰也?麟漢曰,閔恒烈也。上曰,初入侍乎?麟漢曰,然矣。命注書,讀奏座目訖。仍命退出,諸臣以次退出。
乙未九月初七日未時,上具翼善冠·袞龍袍,以步輿出通陽門,詣延和門。殿座入侍時,行都承旨李宅鎭,左承旨鄭好仁,右承旨朴相甲,左副承旨閔恒烈,右副承旨鄭一祥,同副承旨趙鎭容,記事官沈商賢,假注書沈能弼,記事官李益運·尹履相,以次侍立。命闕外待令太學生入侍。上問曰,爾等何故不進箋文耶?對曰,政院謂有安徐之敎,終始不捧,故自宮門,來待闕外,過午後始爲退去矣。上曰,爾等必以受賀於毓祥宮爲如何?故不呈矣。對曰,臣等亦至化中一物,豈有此心?今年受賀,有異他年,又於毓祥宮行禮,固是莫大之慶,臣等以此,尤不勝蹈舞矣。上顧大臣而笑曰,此輩果有人心矣。仍下敎曰,昨日則以爾等所爲,必有以也。今聞所奏,予心釋然,爾等停擧下敎安徐,卽往參夕食堂。仍命退,還內至通陽門外。命書傳敎曰,予常水欲洗之心已諭,況今番乎?昨日受賀,追慕千萬,末梢擧措,予心,若何?雖諸大臣百口保之之奏,心未釋然矣。今聞諸儒闕門來,一欲洞諭,一番臨門,聞諸儒奏,諸大臣所奏果是,於今以後,予心釋然,復何餘憾?若此之後,宜皆洞然,昨有停擧之命,一倂安徐,其令居齋食堂焉。嗚呼,朝鮮京鄕之人,咸知予意焉。嗚呼,昔年愛人愛物慈仁之心,自幼深體,若許多人充軍其妻子望海之心,怳若親覩,君與儒意阻,亦豈五十年君師之道乎?嗟哉,今儒,非予之仁,仰體昔年,以光昨日受賀之意,嗚呼,五倫,君與民一也。咸聽此敎,深體此心。兵曹判書金鍾正啓曰,未參殿試直赴人,隨其來以奏事,分付兩銓事,下敎矣。前宣傳官鄭時采,扈衛軍官申應輔,羽林衛崔文盛等三人,今始來到,故敢達矣。上曰,付諸榜末,一體放榜,可也。仍還內,諸臣以次退出。
乙未九月初七日五更一點,上御集慶堂。坐直承旨入侍時,左副承旨閔恒烈,假注書李顯默,記事官李益運·尹履相,醫官方泰輿·柳光翼,以次進伏訖。上曰,承旨誰也?對曰,左副承旨閔恒烈也。上曰,提調入來乎?恒烈曰,未及入來矣。上曰,監煎誰也?恒烈曰,臣以代房煎來矣。上進御湯劑。上曰,當更服乎?光翼曰,好矣。上曰,藿香正氣散本方中,加人蔘三錢·桂枝二錢·乾薑炮一錢五分煎入。出榻敎命賤臣,提調入來與否知入。仍命退出,更煎以入。諸臣以次退出。
乙未九月初七日五更三點,上御集慶堂。藥房入診入侍時,都提調洪麟漢,左副承旨閔恒烈,假注書李顯默,記事官李益運·尹履相,醫官方泰輿·柳光翼,以次進伏訖。麟漢曰,聖體,若何?上曰,寒痰凝滯而然矣。麟漢曰,近來日候不適之致矣。俄聞兩廳醫官之言,則此乃一時痰候,更進正氣散一貼,好矣。上曰,吳道炯入來乎?麟漢曰,未及入來矣。命賤臣出去,道炯入來,卽爲入侍。麟漢曰,提調監煎而來矣。仍奉湯劑以進,上進御。麟漢曰,副提調亦入來矣。恒烈曰,都承旨今已入侍,臣則先退矣。恒烈先退。麟漢曰,吳道炯入來矣。上命診候,道炯按脈奏曰,左右三部,度數調均,滑體如前,而胃脈微有滯症矣。上曰,痰凝而然乎?道炯曰,然矣。上曰,正氣散當劑乎?道炯曰,好矣。上曰,初進一貼後,嚏多爲之矣。道炯曰,行氣故然矣。麟漢曰,鄭允德·康命徽,亦入來矣。命診候,允德·命徽以次按脈,所奏與道炯同。上曰,此是痰癨症,而又有外氣而然乎?道炯曰,然矣。上曰,當更進正氣散乎?道炯曰,一貼更爲進御好矣,而其前,以米飮或粥水刺溫進後,更進湯劑尤好矣。命提調持湯劑,更爲入侍。出榻敎鍾正監煎以入。麟漢請進湯劑,上進御。麟漢曰,臣等退,當更煎建功,以待下敎矣。上許之。諸臣以次退出。
上在慶熙宮。停常參·經筵。
大殿·中宮殿·惠嬪宮,藥房口傳問安。答曰,知道。
傳于朴相甲曰,內局入侍。
假注書徐鼎修在外,代以韓永運爲假注書,李集斗偕來,代以徐彙爲事變假注書。
閔恒烈啓曰,假注書韓永運在外,假注書沈能弼,姑令仍察,何如?傳曰,允。
傳于朴相甲曰,內局入侍。
朴相甲,以禮曹言啓曰,未參殿試直赴人,隨其來以奏事,傳敎矣。廣州在外李台亮,今始上來之意,敢啓。傳曰,一體唱榜。
假注書李集斗書啓,臣敬奉聖敎,馳往傳諭于興仁之門外東部仁昌坊判府事申晦所住處,則以爲臣之遭罹奇怪,情跡危苦之狀,已悉於前後疏箚,而至於昨日,憲疏又出,而其蹈籍醜辱,無復倫理。臣乍見紙面,心骨俱靑,實欲卽地溘然,而不可得也。其所臚列,無非人臣之極罪,負此罪名,不敢一時偃息於城闉,逬出都門,泥首俟勘,卽者史官,來宣別諭,十行恩敎,字字懇惻,念及先故,至命偕來,釁累賤臣,何以得此於君父?闔門粉骨,未足以酬此至渥,臣百拜擎讀,不覺血涕之被面,顧此滓穢之身,實無更入修門之望,聖恩鄭重,承膺無路,罪上添罪,尤無所容。謹當收拾精神,更以一疏,仰暴危迫之情,兼請逋慢之誅云,臣旣承偕來之命,姑爲仍留之意,敢啓。答曰,知道。
李宅鎭啓曰,藥房三提調,來詣閤外求對矣。
閔恒烈,以禁衛營·左右捕盜廳·一二所巡廳言啓曰,去夜犯夜人無所捉之意,敢啓。答曰,知道。
乙未九月初八日辰時,上御集慶堂。藥房入診入侍時,都提調洪麟漢,提調金鍾正,副提調李宅鎭,假注書李顯默,記事官李益運·尹履相,醫官方泰輿·慶絢·吳道炯·鄭允德·柳光翼·徐命緯·金孝儉·丁志泰·康命徽,以次進伏訖。麟漢曰,聖體,若何?上曰,一樣矣。麟漢請進湯劑,上曰,建功乎?麟漢曰,然矣。上進御。麟漢曰,仰瞻玉色如前矣。仍請診候,上許之。泰輿按脈奏曰,左右三部,度數調均,胃脈比夜差勝矣。道炯奏曰,胃脈比夜,顯有差勝矣。諸醫所奏,與泰輿同。麟漢曰,慶絢·金孝儉,亦入來矣。今聞諸醫之奏,不勝慶幸矣。時原任來侍矣。命時原任入侍。出榻敎賤臣承命偕入。領敦寧金陽澤,領議政韓翼謩,判府事金尙喆,判府事李溵進前。翼謩曰,聖候夜來,若何?今聞醫官之言,比夜差勝,實爲慶幸矣。此乃一時痰候之往來,建功不可間斷,如此之時,加意進御伏望。上曰,此皆時體矣。時原任齊聲曰,豈爲如此下敎乎?麟漢曰,聖候如此,臣等自當直宿矣。上曰,不必直宿矣。麟漢曰,然則提調與副提調,各於本曹本院,直宿好矣。上許之。內局及時原任先退。命宅鎭,讀奏諸道狀啓及公事,讀訖。諸臣以次退出。
乙未九月初八日巳時,上御集慶堂。內局入侍時,藥房都提調洪麟漢,提調金鍾正,副提調李宅鎭,假注書沈能弼,記事官宋銓·尹履相,醫官方泰輿·吳道炯·康命徽·慶絢·柳光翼·徐命緯,以次進伏訖。麟漢進前問候。上曰,一樣矣。請進湯劑,上進御。仍命藿香正氣散停止,理中建功湯,加半夏一錢煎入。命退出,諸臣以次退出。
乙未九月初八日午時,上御集慶堂。內局入侍時,藥房都提調洪麟漢,提調金鍾正,副提調李宅鎭,假注書沈能弼,記事官宋銓·尹履相,醫官方泰輿·吳道炯等,以次進伏。上候寒縮閉戶,諸臣伏戶外。命吳道炯·康命徽,入診臥內。道炯·命徽曰,寒痰凝滯,外氣透襲而然,自前發汗,則旋臻平復矣。進御理中,建功湯今姑停止,人蔘養胃本方中,加人蔘二錢五分·桂枝二錢·白豆久一錢進御,似好矣。命書傳敎,仍令煎入。鍾正退出。監煎以入,上進御。少頃寒氣止,而似煩熱,因有汗氣。更命道炯·命徽,入診臥內。道炯等奏曰,脈候調舒,實爲慶幸。麟漢曰,臣聞吳道炯之言,寔是宗社之慶,不勝歡忭之至。上笑曰,其可稱慶乎?麟漢曰,其爲稱慶,何待臣言?陟降眷佑,丕復天和,卽口稱慶,前有其例,亟降兪音,上告下布,使中外咸知此慶焉。上曰,時原任入來耶?麟漢曰,俄始通報,似未及詣閤矣。宅鎭曰,上告之禮,不可經夜矣。麟漢曰,今日事,宗社之慶,亟降兪音,以慰陟降。上曰,時原任之來,何其遲也?命注書催促。領議政韓翼謩先入來。進伏問候曰,臣入來始聞,宗社之慶,莫大於此,亟許臣等之請。上曰,其止之。奉朝賀洪鳳漢進伏曰,臣於朝廷事,非所當知,而於請賀,則不敢自後,宗社之慶,孰大於此?請許諸臣之請。領敦寧金陽澤,行判中樞金尙喆·李溵,以次進伏,迭相固請。禮曹判書尹東暹奏曰,此是應行之典,臣旣忝掌禮之官,若不得請,則是邦典,由臣而墜,亟命擧行,以慰陟降,以光聖孝。上曰,過矣。大臣以下,迭相固請,上終不許。麟漢請直宿本院,上不許。命書傳敎曰,明日唱榜東月臺,權停禮。仍就睡,諸臣少退閤外而經夜
上在慶熙宮。停常參·經筵。
藥房都提調臣洪麟漢,提調臣金鍾正,副提調臣李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝爲仰稟。答曰,知道。食甚小强米飮,氣益苶予自知,氣何諭?待敎侍。
中宮殿·惠嬪宮,藥房口傳問安。答曰,知道。
備忘記,傳于朴相甲曰,今日內局直宿,工判·前工曹參判依前入直。
大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
大殿·中宮殿,朝廷·二品以上·六曹堂上·奉朝賀口傳問安。答曰,知道。勿爲問安。
傳于朴相甲曰,錦城尉·昌城尉竝直宿。
又傳于曰,內局入侍。
又傳于曰,南溟學調用事,曾已下敎,擧行與否知入。
又傳于曰,南溟學復職,今日內節爲擧行。
吏曹口傳政事,以南溟學爲禮賓參奉。
傳于朴相甲曰,內局入侍。
趙鎭容,以御營廳·一二所巡廳·左右捕盜廳言啓曰,去夜犯夜人無所捉之意,敢啓。答曰,知道。
乙未九月初九日辰時,上御集慶堂。內局入侍,時原任大臣·禮判同爲入侍時,領敦寧金陽澤,行判中樞金尙喆,領議政韓翼謩,行判中樞李溵,藥房都提調洪麟漢,提調金鍾正,禮曹判書尹東暹,副提調李宅鎭,假注書沈能弼,記事官李益運·尹履相,醫官方泰輿·吳道炯·慶絢·康命徽·柳光翼·徐命緯,以次進伏訖。麟漢問候,上曰,一樣矣。請進御湯劑,上進御。命諸醫診脈候,泰輿曰,脈候調均,而胃脈似微弱矣。道炯曰,脈候比昨頗勝矣。今則進御理中建功湯,加附子進御甚好矣。命書傳敎曰,理中建功湯加附子,至第三貼煎入。大臣以下,勸進粥水刺,王世孫侍坐扶起,進御少許。諸大臣·禮判,固請陳賀,快降兪音。上曰,過矣。命湯劑再煎以入。鍾正少退,監煎以入,上進御。命醫官方泰輿·鄭允協·慶絢·吳道炯·柳光翼·徐命緯·康命徽,差備待令。諸大臣曰,早朝移時酬應,似有妨於靜攝,臣等姑退出,而臣等所請,不可不許矣。仍退出。
乙未九月初九日酉時,上御集慶堂。藥房入診入侍時,都提調洪麟漢,提調金鍾正,副提調李宅鎭,記事官沈商賢·李益運·尹履相,醫官方泰輿·吳道炯·鄭允德·徐命緯·柳光翼·康命徽·丁志泰·白文昌,以次進伏訖。麟漢曰,卽今聖候,若何?臣等入侍矣。上方就睡,諸臣少退良久,上有欠仲節,諸臣復入。麟漢曰,臣等聞有入侍之命故入侍矣。俄伏見寢睡頗安穩,不勝喜幸矣。上命入湯劑於戶內,進御訖。提調先退,再煎以入。上又就睡,諸臣待於閤外,仍經夜而退。
上在慶熙宮。停常參·經筵。
藥房都提調臣洪麟漢,提調臣金鍾正,副提調臣李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。特甚僅睡,氣益苶,米飮只數匙,昔長孫夫人,飮唐婦乳,數年康寧,今予米飮數匙豈比此?晝夜昏寢,誠悶誠悶,何暇氣諭?待敎入侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
大殿·中宮殿,朝廷·二品以上·六曹堂上·奉朝賀口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂口傳夕問安。答曰,知道。勿爲問安。
大殿·中宮殿,朝廷·二品以上·六曹堂上·奉朝賀·大司諫口傳夕問安。答曰,知道。勿爲問安。
傳于李宅鎭曰,內局入侍。
閔恒烈,以都摠府言啓曰,今日入直內三廳武兼禁軍及軍兵等,當爲中日習射,而上候未寧,藥院直宿,限平復間,依例姑停之意,敢啓。答曰,知道。
傳于李宅鎭曰,內局入侍。
李宅鎭,以司饔院官員,以都提調·提調意啓曰,今因傳敎,藥房移設於本院矣。本院則移接南所之意,敢啓。答曰,知道。
傳于朴相甲曰,內局入侍。
傳于李宅鎭曰,內局入侍。
閔恒烈,以訓鍊都監·一二所巡廳·左右捕盜廳言啓曰,去夜犯夜人無所捉之意,敢啓。答曰,知道。
乙未九月初十日辰時,上御集慶堂。藥房入診入侍時,都提調洪麟漢,提調金鍾正,副提調李宅鎭,記事官沈商賢·李益運·尹履相,醫官方泰輿·鄭允協·慶絢·吳道炯·鄭允德·柳光翼·徐命緯·康命徽·丁志泰·金孝儉,以次進伏訖。麟漢曰,夜間聖候,若何?上曰,寢睡則安穩,而水刺則厭進矣。夜夢見翰林試射,誠異矣。麟漢曰,史官無試射之規,而寢睡深穩,然後有夢矣。請進湯劑,上進御訖,請診候。上只命泰輿·道炯·光翼入診。泰輿診脈,退伏奏曰,左右三部調均,胃脈微弱,而比昨尤勝矣。道炯曰,左右三部調均,而胃脈似弱矣。光翼所對,與道炯同。麟漢曰,直所稍遠,請依前例,移直廚院,何如?上曰,藥院自今日,廚院移直。出榻敎麟漢曰,湯劑中附子加入,待下敎當爲分付矣。上曰,進御理中建功湯,附子依前第一貼加入。出榻敎又下敎曰,醫官鄭允德·金孝儉·丁志泰,一體待令。出榻敎麟漢曰,第二貼,當退而待敎矣。上曰,依爲之。上曰,時原任皆來乎?麟漢曰,兩奉朝賀·時原任,皆待令矣。上曰,入侍。賤臣承命出去,與奉朝賀洪鳳漢·金致仁,領敦寧金陽澤,領府事金相福,領議政韓翼謩,判府事金尙喆·李溵偕入。諸大臣進伏曰,夜間聖候,若何?上曰,寢睡則安穩,而水刺則厭進矣。致仁曰,累次進饌受賀,臣每在外,不得仰瞻,慶忭之餘,只切惶悚。上曰,卿上來乎?予每思卿矣。尙喆曰,閭閻盛壯之人發汗,則必有數三日憊苶之症,聖體安得不然,請益加調護。上曰,氣果苶矣。溵曰,今日聖候,比昨頗勝,豈有如許邦慶乎?上曰,邦慶則漸大,而決不可爲豐亨矣。諸大臣曰,豐亨之敎,實不當矣。宅鎭讀公事,至平安監司蔡濟恭狀聞。上命書傳敎曰,初聞關西伯狀聞,予心,若何?灣尹誠心勸成諸將校,拯濟一千五百名人命,予心可喜,此等狀聞,何待覆奏?令該曹,一體特爲加資。至慶尙監司金載順狀聞。上曰,此嶺南道臣狀聞也。大臣之意,何如?翼謩曰,俄者閤外,已見謄報矣。嶺南綿農,果未免失稔,道臣此請,槪據民情,依狀請許施,何如?上曰,聞甚慘然。故特遂卿意,依此狀請,特爲許施事,卽爲分付。出擧條至老人成冊狀聞。上曰,今聞嶺伯狀聞,八十二歲一何多乎?更令詳査抄啓。出傳敎諸臣以次退出。
乙未九月初十日未時,上御集慶堂。藥房入診入侍時,都提調洪麟漢,提調金鍾正,副提調李宅鎭,記事官沈商賢·李益運·尹履相,醫官方泰輿·鄭允協·慶絢·吳道炯·鄭允德·徐命緯·柳光翼·康命徽·丁志泰·金孝儉,以次進伏訖。麟漢曰,午間聖候,若何?聞水刺進之云,不勝喜幸。請進湯劑,上進御未半。麟漢請更溫以進,請診候,上許之。道炯診脈候,退伏奏曰,左右三部調均,滑體比朝一樣,而臣惶恐敢達矣。連進湯劑,外氣先退,則自當平復矣。命徽所對,與道炯同,提調更溫湯劑以進。上進御,仍開戶。麟漢曰,親自進御,下情不勝歡欣,諸醫入診時,每有觸風之慮,只令兩廳首診候,何如?臣等退去,更待入侍矣。諸臣以次退出。
乙未九月初十日戌時,上御集慶堂。藥房入診入侍時,都提調洪麟漢,提調金鍾正,副提調李宅鎭,記事官沈商賢·李益運·尹履相,醫官方泰輿·鄭允協·慶絢·吳道炯·鄭允德·徐命緯·柳光翼·康命徽·丁志泰·金孝儉,以次進訖。上有寒縮之候,命進御理中建功湯今姑停止,人蔘養胃湯依前方煎入。出榻敎命工曹判書金漢耆,前工曹參判鄭厚謙及諸都尉入侍,提調持湯劑入侍。上進御後,有汗候,麟漢請更煎以入,上許之。提調先退監煎,麟漢請診候,上許之。道炯診候,退伏奏曰,脈候左右三部調均,少無浮數之意,伏不勝喜幸。提調持湯劑,更爲入侍,上進御訖。命人蔘養胃湯前方中,加藿香一錢,煨干五片煎入。出榻敎諸臣以次退出。
上在慶熙宮。停常參·經筵。
大殿·中宮殿·惠嬪宮,藥房口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
大殿·中宮殿,朝廷·二品以上·六曹堂上·奉朝賀·大司憲·大司諫口傳問安。答曰,知道。
傳于李宅鎭曰,時原任大臣入侍。
備忘記,傳于李碩載曰,雖闕門來承旨,豈可默默若此乎?一竝遞次。中官奏開門奏問安稽滯,當該中官,限今年越俸,年少中官若此,不能提醒,差備中官,刊名內府。
大殿·中宮殿·惠嬪宮,政院·玉堂口傳夕問安。答曰,知道。
李在簡啓曰,假注書李顯默,事變假注書徐彙,身病猝重,勢難察任,今姑改差,何如?傳曰,允。
假注書李顯默改差,代以林錫喆爲假注書,徐彙改差,代以李台亮爲事變假注書。
傳于李得臣曰,今則朝廷·政院·玉堂問安,勿爲之。
又傳于曰,朝廷·政院·玉堂問安,今則安徐。
又傳于曰,內局入侍。
李正吾,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。答曰,知道。
乙未九月十一日丑時,上御集慶堂。藥房入診入侍時,都提調洪麟漢,提調金鍾正,副提調李宅鎭,記事官沈商賢·李益運·尹履相,醫官方泰輿·鄭允協·慶絢·吳道炯·鄭允德·徐命緯·柳光翼·康命徽·丁志泰·金孝儉,以次進伏訖。麟漢曰,卽今聖候,若何?上曰,腹部下有氣上衝,必是痰候,令內局,速進蔥熨。麟漢請診候,上許之。道炯診脈候,退伏奏曰,左右三部調均,而蹔數矣。命徽診訖,退伏奏曰,左右三部調均,而微弱矣。上曰,夜間人蔘養胃湯,進二貼乎?麟漢曰,然矣。上連有呻痛之候。麟漢曰,爲腹部而然乎,抑爲膈間而然乎?上曰,腹部矣。提調持湯劑入侍,上進御訖。提調監煎先退,諸醫進蔥熨,上命熨腹部,命工判進前入侍,命人蔘養胃湯前方中,加使君子內一錢·川椒十五粒煎入出榻敎提調持湯劑,更爲入侍。上進御曰,蔥熨果神效,痰候快降矣。命書傳敎曰,夜來,若何,而時原任,必在闕下,今乃開門,坐直承旨,莫知其時昏睡,此何擧措?當該承旨,一倂施以不敍之典。上命內局退去。麟漢曰,蔥熨姑爲一二次加進,若何?上曰,中則止,何必加進?麟漢曰,臣等姑退,待敎入侍。今朝問安,當以口傳爲之矣。仍退出,天已明矣。
乙未九月十一日辰時,上御集慶堂。時原任大臣入侍時,領府事金相福,領敦寧金陽澤,領議政韓翼謩,判府事金尙喆,判府事李溵,都承旨李宅鎭,假注書李顯默,記事官宋銓·尹履相,以次進伏訖。相福曰,夜間聖體,若何?上曰,比夜差勝矣。相福曰,玉色舒矣。腹部之氣,何如?尙喆曰,自前如此之時,艾腰帶甚好,令內局造入,何如?命造入。相福曰,兩奉朝賀留待矣。上曰,奉朝賀入侍。出榻敎賤臣承命偕入,奉朝賀洪鳳漢·金致仁進前。鳳漢曰,聖體,若何?上曰,一樣矣。命書傳敎曰,嗚呼,昔年甲午侍湯,予受諭書,有曰夙夜八朔侍湯之勞,豈可忘乎?特爲圖像以給,又賜廐馬,至可領也,猗歟盛哉。其諭書尙今誦焉,其亦替面。嗚呼,戊戌其時,上有皇兄,其於我兄弟只二人。嗟哉,今日一隅靑兵,祖依於孫,孫依於祖,今日世祿之臣,興惟於此也。中夜涕被面,爲國報效,焉敢忽也?嗚呼,昨夜臥在於內,內有中殿·中官,豈愛來工判?我孫直宿,聞此入來,故我孫皆直入,此時景像,若何?雖然直宿必小,故永城方在調理,只有錦城,步亦苟且。故雖令直宿,其於奉湯,何可能也?僅爲過夜,此亦苟且。嗚呼,若是支撑,誠萬萬苟且,若是支撑,朝見大臣曰,若面部差勝,此亦豐亨之兆。嗚呼,一事猶然,況再乎?一則因汗氣顯效,一則蔘椒得愈,一則豈特已試者?此亦偶然,何可謂慶?今番仰體幾年直宿之事,於賀予皆定心,今番此擧,其亦頃者豐亨之致,前猶過矣,況再乎?先誦昔年諭書,勉飭諸臣,以此中夜孶孶,亦今時之道,今因强起,先諭此意云爾。相福曰,此亦偶然之敎,豈如是下敎乎?翼謩曰,此是陟降所賜,莫大之慶矣。時原任·奉朝賀先退。命書傳敎曰,諸承旨有闕代,李在簡·金致恭·李正吾·李碩載·李得臣爲承旨,牌招察任,房順房。諸臣以次退出。
乙未九月十一日初更,上御集慶堂。藥房入診入侍時,都提調洪麟漢,提調金鍾正,副提調李宅鎭,記事官沈商賢·李益運·尹履相,醫官方泰輿·鄭允協·慶絢·吳道炯·鄭允德·徐命緯·柳光翼·康命徽·丁志泰·金孝儉,以次進伏訖。麟漢曰,卽今聖候,若何?臣等入來矣。上曰,一樣矣。水刺之節,若何?上曰,厭進矣。請進湯劑。上曰,建功乎?麟漢曰,乃養胃湯,而加入君子肉·川椒,曉間稟定者矣。上進御,請診候,上許之。道炯診脈候,退伏奏曰,左右三部調均,滑體頓勝,比昨顯然,今番症候,必是外氣,建功湯減附子,加烏梅·木瓜則似好矣。養胃湯則只今日進御,而建功湯中半夏,亦當減之矣。上曰,依爲之。麟漢曰,湯劑之外,水刺尤宜加進矣。諸大臣每於入侍時,仰瞻水刺之進御,出而相誇,臣則以湯劑之故,不得仰瞻水刺之進,下情甚是觖然,艾腰帶,已爲進御乎?上曰,御之矣。麟漢曰,極好極好矣。閭閻亦或以艾,爲方席矣。又命道炯診脈候,退伏奏曰,度數之調均,與俄者一樣矣。命徽所對,與道炯同。上曰,外氣則的實乎?諸醫齊聲對曰,然矣。上命退,諸臣以次退出。
上在慶熙宮。停常參·經筵。
藥房都提調洪麟漢,提調金鍾正,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。無批答
中宮殿·惠嬪宮,藥房口傳問安。答曰,知道。
傳于李正吾曰,駕轎待令于資政門。
又傳于曰,侍衛置之,只承旨來待。
傳于李碩載曰,鼓吹待令。
李在簡啓曰,假注書林錫喆,時無職名,令該曹依例付軍職,冠帶常仕,何如?傳曰,允。
李宅鎭啓曰,藥房三提調,來詣閤外求對矣。
李正吾啓曰,時原任大臣,有稟達事,來詣請對矣。
又啓曰,諸承旨·玉堂上下番,有稟達事,來詣請對矣。
傳于李碩載曰,鼓吹尙不待令,不知其君之心乎?斯速待令。
傳于李正吾曰,侍衛待令。
傳于李宅鎭曰,禮房承旨·內局入侍。
大殿·王世孫還內後,政院·玉堂口傳問安。答曰,知道。
大殿,藥房口傳問安。答曰,知道。
傳于李宅鎭曰,內局入侍,時原任大臣·奉朝賀同爲入侍。
李台亮在外代,姜彙鈺爲事變假注書。
大殿·中宮殿·惠嬪宮,藥房口傳問安。答曰,知道。
李宅鎭啓曰,藥房三提調,來詣閤外求對矣。
傳于李宅鎭曰,內局入侍。
傳于金致恭曰,開陽門留門中官陳國平拿入,決棍五度。
吏曹口傳政事,注書單金致信。
假注書李集斗啓曰,判府事申晦,聞有藥院移直之命,驚遑焦灼,不敢退處城外,今方進伏近闕之地,以爲承候之計云,臣旣承偕來之命,仍爲隨來之意,敢啓。批答出傳敎
假注書李集斗啓曰,臣敬奉聖批,馳往傳諭于中部長通坊行中樞府事申晦所住處,則以爲臣身名大僇辱,情地至危蹙,冥甚預甚,縱不能剸刃自白,區區廉隅,豈復有一步轉動之勢?伏聞聖候欠寧,至有移直之擧,城鑰一下,焦迫轉深,爲便承候,乃有此千萬冒沒之行,益增私心之悚恧,不料賤臣行止,至煩史官陳啓,靜攝之中,特下綸音,亟命偕入,仍有臥以企待之敎,臣非木石,寧不感動,雙擎九頓,只有血淚被面,第臣所遭,若或在於可出不可出之間,則當此百僚憂遑之日,豈敢不顚倒趨造,仰副企佇之聖意,而人言罔極,其所搆捏而譖誣者,直欲湛滅臣家而後已,闔門危怖,心骨俱靑,惟此偃處城闉,尙恐其放恣無憚,況敢束帶彯纓,抗顔於軒墀之下哉?身忝大官,聞君父之有愆候,而不能從諸臣後,親承起居,叨奉恩言,亦不敢爲奉承之計,跼高蹐厚,此何人哉?惟其悲冤崩迫之情,亦以瀆擾爲懼,姑未敢以尺疏伸暴,情窮勢極,只有伏地悲泣而已云矣,臣旣承偕來之命,姑留偕入之意,敢啓。答曰,知道。卿何若此,卿何若此?嗟,今予心,明日已近,萬念已冷,而惟有一念,在於諸輔,嗚呼此時,以此用心,臣何若此,卿若承命,此時若見卿兄,卿須體予此意,卽爲偕入事,更爲傳諭,期於偕來。
李正吾,以御營廳·一二所巡廳·左右捕廳言啓曰,去夜犯夜人無所捉,敢啓。傳曰,知道。
乙未九月十二日辰時,上詣廣達門入侍時。行都承旨李宅鎭,左承旨李在簡,右承旨李碩載,左副承旨李正吾,右副承旨金致恭,同副承旨李得臣,記事官沈商賢,假注書林錫喆,記事官李益運·尹履相,以次侍立訖。上以駕轎掩窓,出資政門。藥房都提調洪麟漢,都承旨李宅鎭入侍奏曰,未承下敎,將詣何處也?上曰,自麗春門,至廣達門矣。旣至廣達門前路,麟漢等復奏曰,此臨於廣達門矣。上仍命回駕,還入大內,諸臣仍爲退出。
乙未九月十二日午時,上御集慶堂。藥房入診入侍,時原任大臣·奉朝賀同爲入侍時,都提調洪麟漢,奉朝賀洪鳳漢,領府事金相福,奉朝賀金致仁,領敦寧金陽澤,領議政韓翼謩,判府事金尙喆·李溵,提調金鍾正,副提調李宅鎭,記事官沈商賢·李益運·尹履相,醫官方泰輿·鄭允協·慶絢·吳道炯·鄭允德·柳光翼·徐命緯·康命徽·丁志泰·金孝儉,以次進伏訖。麟漢曰,夜間聖候,若何?上曰,憊苶忒甚矣。請進湯劑,上進御訖。請診候,上許之,泰輿診脈候,退伏奏曰,脈候少弱,而比昨則勝矣。允協曰,平緩勝昨矣。道炯曰,今日則脈候平緩,比昨差勝矣。鳳漢曰,臣等仰瞻俄者動駕,不勝喜幸,而不瑕有勞於聖體乎?上曰,出於追慕之心也。鳳漢曰,此時此慶,臣何敢以奉朝賀乎?相福曰,朝賀之賀字誠好矣。上曰,然則陳賀之主人乎?致仁曰,以今日勞動觀之,可之聖體之快復矣。陽澤曰,臣等欲伸下情屈指待明日矣。麟漢曰,累次酬應誠難一時進御湯劑,似好矣。上命更煎以入,提調先退監煎。宅鎭讀奏判府事申晦偕來史官書啓。上曰,入城乎?予有不知者,李溎非齷齪人,而何爲至此乎?命書傳敎曰,聞卿入城,此時予心曷喜?近闕之地,豈曰入城?見卿然後,此時予心可紓,卿須體此意,卽爲入侍,庸副此意,今予氣此時,誠難誠難,見卿然後心可便,以紓鬱懷,此誠於予,勝於建功湯安心入侍事,更爲傳諭,期於偕入,今方臥而企待之意,一體傳諭。上曰,申判府何以爲之乎?麟漢曰,俄者傳諭如此,似當入來矣。提調持湯劑,更爲入侍。上曰,予大覺矣,湯劑決不可飮之矣。麟漢等曰,何爲而有此下敎乎?上曰,明日卽誕日,豈可飮湯乎?麟漢曰,誕辰在明,加進湯劑,則尤有光於聖孝矣。翼謩等齊聲奏曰,臣等爲瞻湯劑之進御,入侍顒望已久矣。上終不進御。命書傳敎曰,當詣舊邸凡事依前。宅鎭曰,靜攝之中,決不可奉行此傳敎矣。上屢次命書。麟漢曰,然則內局當退去,動駕傳敎安徐伏望。上曰,依。諸大臣先退。上曰,舊邸下敎安徐。出榻敎內局仍以次退出。
乙未九月十二日三更,上御集慶堂。藥房入診入侍時,都提調洪麟漢,提調金鍾正,副提調李宅鎭,記事官沈商賢·李益運·尹履相,醫官方泰輿·鄭允協·慶絢·吳道炯·鄭允德·柳光翼·徐命緯·康命徽·丁志泰·金孝儉,以次進伏訖。麟漢曰,午間聖候,若何?上曰,一樣矣。麟漢曰,慶云慶云,豈有如今番之慶也?上曰,偶然也。麟漢曰,豈以偶然爲敎乎?臣向以宗社再安仰對者此也,臣等方苦待直宿之撤,伸此下情,在外臣僚,或不能盡知,而臣等則日夜在直,歡欣慶忭,有倍於他矣。請進湯劑,上進御。麟漢曰,今日只二貼,請令提調再煎。上曰,依。提調先退監煎,請診候,上許之。泰輿診脈,退伏奏曰,左右三部調均,柔滑比朝頓勝矣。諸醫所對,與泰輿同。宅鎭讀公事。麟漢曰,昨聞湖南舊伯言,湖南年事頗登云,誠多幸矣。上曰,湖南伯誰也?麟漢曰,徐浩修也。上曰,入來乎?麟漢曰,中路聞移直之報,罔夜上來云矣。上命書傳敎曰,今聞昨日湖南道臣復命,而必也予睡之致,萬萬可駭,當該中官,越俸三等,當該承傳色,莫聞檢擧,記過,噫,竭心湖南,心喜得人,公然數遞,其惜甚焉,兼問本道農事,明日內局同爲入侍。上曰,今日承傳色,只有一人,其將雇立,其君若此,而偃然不動,萬萬寒心,明日復若此,卽逐本鄕事,分付。出傳敎上曰,有醫官處置者,注書出去,前排自開陽門,入延和門,該房承旨,使之待令。賤臣承命出。上曰,醫官下敎安徐。出榻敎麟漢曰,此非奏事之時,而向日注書被罪,皆由於臣等之咎,且職是侍從,則明日問安,似當入參,特爲分揀,何如?上命書傳敎曰,前注書金致信,給牒敍用,令該曹,口傳付職。上曰,入侍注書誰也?麟漢曰,沈商賢也。上曰,誰之子乎?宅鎭曰,卽蔭官沈澥之子也。上曰,明日何以支過乎?不曰誕日問安,而以平復問安,則豈不愈乎?麟漢曰,明日只爲問安,則臣等之心抑鬱矣,平復之慶,豈爲問安而止乎?提調持湯劑,更爲入侍,上進御訖。命退出曰,內局何時無之,而未有若近來之勤勞矣。麟漢曰,臣分之所當然者,何敢言勞乎?諸臣仍以次退出。
上在慶熙宮。停常參·經筵。
藥房都提調洪麟漢,提調金鍾正,副提調李宅鎭啓曰,玆當誕彌之日,益切岡陵之祝,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。今日予懷,何云內局?
大殿誕日,政院·玉堂單子問安。答曰,今日何心酬應?
中宮殿·惠嬪宮·世孫宮·嬪宮,政院·玉堂口傳問安。答曰,知道。
大殿,朝廷·二品以上·六曹堂上·奉朝賀·兩司長官單子問安。答曰,今日何心例答?予懷千萬。
大殿·中宮殿·惠嬪宮,藥房夕問安。答曰,知道。
傳于李正吾曰,登北苑望東西,賀轎待令于資政門,侍衛以入直擧行。
傳于李正吾曰,侍衛待令于玄明門。
殿座罷後,政院·玉堂·藥房口傳問安。答曰,知道。
備忘記,於今日懷千萬,建功可棍百,扁鵲可顋百,昨日下敎後,諸閹竪皆疑然人面獸心,皆本鄕水軍充定。
傳于李宅鎭曰,內局入侍,時原任大臣·奉朝賀同爲入侍。
姜彙鈺在外,代以趙章漢爲事變假注書。
傳于李碩載曰,禮房承旨入侍。
傳于金致恭曰,再明日陳賀時,只雲劍,寶劍安徐。
李碩載,以禮曹言啓曰,今此上候平復,告廟頒敎,今九月十五日設行事,命下矣。依前例,宗廟·永寧殿·社稷·儲慶宮·毓祥宮·徽寧殿,先行告祭,而宗廟則依聖敎,望祭兼行,徽寧殿亦爲一體兼告,辰時頒敎,王世孫率百官,京外進箋陳賀事,知委擧行,何如?傳曰,允。
又以禮曹言啓曰,今此稱慶陳賀時,王世孫坐堂受賀之節,何以爲之乎?敢稟。傳曰,安徐。
又以禮曹言啓曰,今此稱慶陳賀時,中宮殿,當爲一體擧行,而今則異於常時,不得磨鍊之意,敢啓。傳曰,知道。
李正吾,以兵曹言啓曰,諸閹豎,各其本鄕水軍充定事,命下矣。依傳敎,康翎曺壽喆,成川李夢良,水軍充定,當日押付之意,敢啓。傳曰,知道。
又以訓鍊都監·左右捕廳·一二所巡廳言啓曰,去夜無犯夜人被捉之意,敢啓。傳曰,知道。
王世孫上疏,答曰,省爾之章,嘉爾文成,況今年豐亨幾次,於今曰,予志定矣,爾章若此,特允所請焉。原疏入達未下仍傳曰,都承旨傳批答。
乙未九月十三日寅時,上詣敬奉閣入侍時。行都承旨李宅鎭,左承旨李在簡,右承旨李碩載,左副承旨李正吾,右副承旨金致恭,同副承旨李得臣,記事官沈商賢·金致信·李益運·尹履相,以次進伏訖。上具翼善冠·袞龍袍,以步輿出通陽門,詣敬奉閣前庭,俯伏口奏,仍向北苑,至武德門俯伏。領府事金相福,領議政韓翼謩,領敦寧金陽澤,判府事金尙喆·李溵,左議政洪麟漢,齊聲仰請還內,王世孫扶起,乘步輿由玄明門,仍爲還內,諸臣以次退出。
乙未九月十三日巳時,上御集慶堂。藥房入診入侍,時原任·奉朝賀同爲入侍時,都提調洪麟漢,奉朝賀洪鳳漢,領府事金相福,奉朝賀金致仁,領敦寧金陽澤,領議政韓翼謩,判府事金尙喆·李溵·李思觀,提調金鍾正,副提調李宅鎭,禮曹判書尹東暹,參判李海重,參議洪檢,記事官沈商賢·李益運·尹履相,醫官方泰輿·鄭允協·慶絢·吳道炯·鄭允德·柳光翼·徐命緯·康命徽·丁志泰·金孝儉,以次進伏訖。麟漢曰,侵晨勞動,移時還內,此時聖候,若何?上曰,一樣矣。請進湯劑,上曰,止之。諸大臣進前奏曰,每逢是日,歡欣倍切,至於今日,則玉體快復,親臨敬奉閣,又臨武德門,侵曉動駕,步輦往來,臣等之心,一則歡晩,一則憂悶矣。還內後聖候一樣,尤不勝慶幸之至。上曰,雖爲往來,而不能望西望東,豈曰孝乎?麟漢奉進湯劑,上覆之戶外。諸大臣曰,臣等略伸呼嵩之誠矣。仍呼千歲曰,前日則進建功而呼嵩,今日只爲呼嵩,下情抑鬱矣。上曰,然則爲賀乎?麟漢曰,臣等方在直中,不得仰請,而如此邦慶,豈可無賀乎?鳳漢曰,臣雖不干朝廷事,而但區區之心,猶知愛君,惟望卽許賀禮之請。上命諸醫診候,泰輿診脈,退伏奏曰,左右三部調均,而弱體亦差勝矣。道炯曰,緩而滑,比昨尤勝矣。光翼曰,一樣好矣。命徽曰,比昨果勝矣。鳳漢曰,敬奉閣·武德門,趁曉動駕,以伸忠孝之心,今日受賀,則尤有光於忠孝矣。東暹進曰,禮者天理之節文,人事之儀則,捨天理人事,而可以謂禮乎?今日之賀,斷不可已也。翼謩曰,臣等所奏之言,聖心亦必不以爲過,請亟命承旨,書出陳賀傳敎。上曰,禮曹次堂誰乎?麟漢曰,李海重·洪檢也。海重進前曰,逢今日行賀禮,乃當然之事,毋逾今日,千萬伏望。上不許。宅鎭曰,前全羅道臣徐浩修,依下敎,同入於內局矣。上命進前曰,湖南一道,聞卿盡誠,以孝理之心,許卿經遞,而心甚可惜,湖南年事,何如?浩修曰,田穀則不免歉,而畓穀則登熟,峽邑比沿海尤勝矣。上曰,湖南人心,素稱詐譎,果何如?浩修曰,果不好,而營下則稍勝矣。上命先退,提調持湯劑,更爲入侍,上進御訖。諸大臣及禮堂,合辭請賀。上曰,其退去,欲進水刺矣。連命退去,諸臣仍以次退出。
乙未九月十三日申時,上御集慶堂。禮房承旨入侍時,右承旨李碩載,記事官金致信·李益運·尹履相,以次進伏訖。上命讀世孫上疏,賜批答。上命書傳敎曰,旣許世孫之章,凡節依下敎擧行,再明日社壇·太室,依例兼行告由,祭文製下於此堂,世孫率百官,皆黑團領,禁軍入直排立,京中方物·物膳依例,諸道只捧箋文,方物·物膳安徐,侍衛只入直,雲寶劍,以前日受點人仍差,只入正時。上曰,再明日頒赦百官加。命書頒敎文曰,八旬之君五紀臨御,夙夜兢兢,如臨深淵,今番此擧,寔予造物,幸荷陰隲,其皆旋愈,初意固定,沖子懇請,嗟,旣再臨,豈無同慶?强坐賀成,兼示下布,自今朝後,百官加下,雜犯竝釋,以示暮年同慶之意,親製布諭,其須知悉。諸臣以次退出。
上在慶熙宮。停常參·經筵。
昧爽,有霜氣。
藥房都提調洪麟漢,提調金鍾正,副提調李宅鎭啓曰,伏未審夜間,聖體調攝,若何?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。氣益苶氣何諭?
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
李碩載,以吏曹言啓曰,今此永寧殿·毓祥宮·徽寧殿告由祭大祝,皆以侍從塡差,時無職名,令該曹口傳付軍職,何如?傳曰,允。
傳于李碩載曰,內局入侍。
傳于李得臣曰,中官申宅夏下敎安徐。
李在簡,以戶曹言啓曰,依傳敎,故益昌府院君愼守勤家,御書閣營建後,揭板奉安之意,敢啓。傳曰,知道。
李正吾,以司僕寺內乘,以一二提調意啓,堂上內乘,本是一窠,而堂下內乘李輔國,卽已加資,依例改差,其代,令該曹口傳差出,以爲推移入直之地,何如?傳曰,允。
兵曹口傳政事,具埱爲兼內乘。
備忘記,承傳色中官金允謙,今日內逐鄕里。
金致恭,以義禁〈府〉言啓曰,承傳色中官金允謙,今日內逐鄕里事,命下矣。金允謙,依傳敎,今日內逐鄕里之意,敢啓。傳曰,知道。
李正吾,以禁衛營·左右捕盜廳·一二所巡廳言啓曰,去夜犯夜人無所捉之意,敢啓。傳曰,知道。
乙未九月十四日辰時,上御集慶堂。藥房入診入侍時,都提調洪麟漢,提調金鍾正,副提調李宅鍾,記事官沈商賢·李益運·尹履相,醫官方泰輿·鄭允協·慶絢·吳道炯·鄭允德·柳光翼·徐命緯·康命徽·丁志泰·金孝儉,以次進伏訖。麟漢曰,夜間聖候,若何?上曰,一樣矣。請進湯劑,上受而覆之戶外。麟漢曰,何爲而有此非常之擧乎?請更煎,提調先退監煎。上命書傳敎曰,世孫章批旣許,今聞其章兼請萬年觴云,豈許豈許?令該曹知悉。宅鎭書畢奏曰,旣許之後,又復還收,王世孫之心,當如何哉?此傳敎,決不可奉承矣。上曰,不可太康,速爲頒布,時原任入來乎?麟漢曰,領相與洪奉朝賀,曉間入來矣。上命入侍,賤臣承命出,奉朝賀洪鳳漢,領議政韓翼謩偕入。鳳漢曰,夜間聖候,若何?上曰,一樣矣。鳳漢曰,臣等昨以玉色之頓勝仰對,自上以爲不然,故極爲惶悚,而今日則玉色,又勝於昨日矣。翼謩曰,滋潤果勝矣。鳳漢曰,當此陟降悅豫,臣民慶忭之日,加意進御靈丹,有何不可,而每每有不進之擧乎?上曰,何爲靈丹也?鳳漢曰,上自大臣,下至輿儓聞上進御此湯,則擧皆歡欣,豈非靈丹乎?翼謩曰,靈丹非別般物,合於氣稟,則可謂靈丹,此湯甚合於聖候矣。鳳漢曰,臣等爲承夜間聖候,且伏聞昨日王世孫陳章,特許允從,臣等以此歡欣而來矣。上曰,萬年觴,決不可受之矣。鳳漢曰,此則當從後議之,而大扺上告之禮克擧,是甚喜幸矣。提調持湯劑,更爲入侍,上又覆之,提調請再煎先退。上命諸醫診候,泰輿診脈,退伏奏曰,左右三部,度數調均,而微弱則一樣矣。道炯曰,度數調均,滑體一樣,而胃脈少弱矣,諸醫所對,與泰輿等同。翼謩曰,奉朝賀金致仁,方在京,而不得入來云矣,罷散人,一倂付軍職,使之參賀班,何如?上命書傳敎曰,頃者處分諸承旨,一倂敍用付軍職,其餘堂上堂下諸人,一體敍用,與未付軍職者,口傳付軍職。提調三煎以入,上進御,諸臣皆稱謝,仍以次退出。
乙未九月十四日未時,上御集慶堂。藥房入診入侍時,都提調洪麟漢,提調金鍾正,副提調李宅鎭,記事官沈商賢·李益運·尹履相,醫官方泰輿·鄭允協·慶絢·吳道炯·鄭允德·柳光翼·徐命緯·康命徽·丁志泰·金孝儉,以次進伏訖。麟漢曰,午間聖候,若何?上曰,一樣,而有痰候矣。麟漢曰,進水刺乎?上曰,略進矣。請進湯劑,上曰,止之。命兩廳差備,盡爲入侍,使之議藥,道炯等,請加丁香。上曰,進御理中建功湯,減烏梅·木瓜,加丁香七分煎入。出榻敎命診候,泰輿診脈,退伏奏曰,一樣而微弱之候,與朝同矣。道炯曰,氣不足之候一樣矣。允協曰,一樣而頗緩,故雖似不足,而深按之,則不至不足矣。絢曰,大體則不足,而緩勝於昨日矣。上曰,元右相,何年作故乎?麟漢曰,於昨年作故矣。上曰,厥母尙在乎?麟漢曰,厥母今年作故,元義孫,尙未闋服矣。上曰,厥父至何官乎?麟漢曰,輔國吏判矣。上命書傳敎曰,嗚呼,昔年眷顧,予嘗欽羨,五公主以家人禮視,予亦仰覩,輔國元景夏,爲國丹忠,可質彼蒼,有子三人事予,予常倚焉,長先事予,予倚其次,嗚呼,昨年八月十五日,隨予詣昌德矣,遭故予懷,若何?旣有予見,早晩豈可心弛?欲命調用命入侍,今聞興懷此人,予何調用?元仁孫三兄弟子中年長成冠者,特爲懸註調用,令予代其父而見焉。上曰,元相之子年幾何?麟漢曰,似爲十許歲,而頗有文才云矣。上命鄭允協曰,安山開倉乎?允協曰,未及爲之矣。上曰,留庫幾何?對曰,米百餘石,牟千二百石矣。上命麟漢曰,鄭允協,何如人也?對曰,臣未及見其爲治,而術業外,如彼了了,豈有不能治民之理乎?康命徽此後,不可不使用,且此輩近頗謹愼矣。上命書傳敎曰,明賀後自有賞典,而差備待令康命徽,其術其誠,俱可嘉,令銓曹,爲先守令,隨窠調用。麟漢曰,非徒如此,聞命徽有老母,年幾八十矣。上命命徽曰,爾母年幾何?對曰,八十矣。上曰,姑少矣。命書傳敎曰,申判府事書啓,誤以金判府事,當該承傳色中官,其皆人面獸心,此輩之若此,專由於不能敎子之致,中官申宅夏,刊命內府。命吳道炯曰,豆粥,如何?對曰,滯矣。上曰,然則何粥爲好乎?對曰,靑粱米飮,極好矣。仍命吉更米飮停止,靑粱米飮,卽爲煎入。麟漢曰,饌物極難,或有某物思想者乎?上曰,有匣生鰒,使之覓入。麟漢曰,今日則似難及。請自內局覓入,仍退出。
上在慶熙宮。停常參·經筵。
大殿·中宮殿·惠嬪宮,藥房口傳問安。答曰,知道。
大殿陳賀罷後,世孫宮·政院·玉堂問安。答曰,知道。
大殿·中宮殿·惠嬪宮,藥房口傳夕問安。答曰,知道。
傳于李宅鎭曰,內局入侍。
李碩載,以禮曹言啓曰,今此賀儀,實是宗社臣民莫大之慶,旣已告廟社陳賀,頒敎八方,則設科取人,自是應行之典,以何科設行,而何間推擇乎?敢稟。傳曰,科何數乎?今番安徐。
備忘記,旣已布諭,宜有其賞,內局都提調,廐馬一匹面給,提調·副提調加資,差備待令直宿人皆加資,掌務官一體加資,注書翰林陞六,直宿本院人,各半熟馬一匹,藥色·書員,其功倍前,書題承傳,其餘書員員役,米布題給。
備忘記,重臣·宰臣·都尉入直人,熟馬一匹面給,申在善熟馬賜給。
備忘記,今番豈諭?入侍晝夜其倍前,晝夜待令中官,半熟馬一匹,受賀日待令公事廳人,書題承傳,其餘凡諸下人,米布題給。傳于李得臣曰,賞格時奏時官,弓子賜。
有政。吏批,判書朴相德進,參判李徽之式暇,參議趙晙式暇,右副承旨金致恭進。以徐有元爲大司諫,李商岳爲校理,朴相甲爲春川府使,洪龍漢爲谷山府使,耆老所守直官鄭衡臣,昌城尉黃仁點,成祿今加綏祿,靑城尉沈能建,明德今加靖德。
兵批,判書金鍾正病,參判徐有隣入直進,參議宋鍈病,參知韓鼎裕病,右副承旨金致恭進。同知單申大觀,僉知三單姜柱河·南性五·白師奭,南漢城機別將單具性玉,北漢管城將單李得濟,副護軍李希松,副司正具埱。
傳于李得臣曰,內局入侍。
李正吾,以吏曹言啓,在前頒赦時,有別歲抄書入之例,今則何以爲之?敢稟。傳曰,一體書入。
傳于李正吾曰,歲抄若入,吏兵房承旨,持而入侍。
李正吾,以兵曹言啓曰,新除授北評事朴在源老父,今年七十二歲,法不當遠離赴任,呈狀乞遞,依法例改差,何如?傳曰,允。
李正吾,以兵曹言啓曰,內禁衛將李章漢,五衛將金履準,昌慶宮衛將李震興·白師奭,昌德宮衛將黃潤成,景福宮衛將金杰·金夏鼎,俱以病難供職,呈狀乞遞,竝姑改差,何如?傳曰,允。
右副承旨金致恭,以刑曹言啓曰,邦慶稠疊,民何施惠?洞開囹圄事,命下矣。依傳敎,洞開囹圄之意,敢啓。傳曰,知道。
李正吾,以御營廳·左右捕廳·一二所巡廳言啓曰,去夜犯夜人無所捉,敢啓。傳曰,知道。
乙未九月十五日丑時,上御集慶堂。藥房入診入侍時,都提調洪麟漢,提調金鍾正,副提調李宅鎭,記事官沈商賢·李益運·尹履相,醫官方泰輿·鄭允協·慶絢·吳道炯·鄭允德·柳光翼,徐命緯·康命徽·丁志泰·金孝儉,以次進伏訖。麟漢曰,夜間聖候,若何?上曰,吐痰多矣。麟漢曰,靑粱米飮進御乎?上曰,靑粱米飮進後,痰卽吐矣。麟漢曰,然則好矣,曾聞靑粱米於痰,極好云矣,臣等爲懼煩聒,不敢求對於夜間,而日候尙早,請溫服湯劑。仍奉進良久,上進御,請診候,上許之,泰輿診脈,退伏奏曰,左右三部調均,滑體一樣好矣。諸醫所對,與泰輿同。上曰,艾方席,使之造入。麟漢曰,造出兩件以入乎?上曰,作圓席以入,麟漢請於殿座前,更許入侍。上曰,不緊矣。仍退出。
乙未九月十五日卯時,上御集慶堂。親臨陳賀入侍時,行都承旨李宅鎭,左承旨李在簡,右承旨李碩載,左副承旨李正吾,右副承旨金致恭,同副承旨李得臣,記事官金致信·李益運·尹履相,以次進伏訖。上具翼善冠·袞龍袍,行陳賀禮畢後,領府事金相福,領敦寧金陽澤,領議政韓翼謩,判府事金尙喆·李溵,左議政洪麟漢,以次進訖。相福曰,聖體調攝,若何?上曰,一樣矣。命書傳敎曰,邦慶稠疊,民何施惠?洞開囹圄,示予五十年臨御之意。又命書傳敎曰,大殿長番金壽敏,世孫宮長番李秀采,百官加親授。又命書傳敎曰,昌城尉黃仁點,靑城尉沈能建,百官加親授。諸臣以次退出。
乙未九月十五日辰時,上御集慶堂。大臣·備局堂上引見入侍時,領議政韓翼謩,左議政洪麟漢,行知中樞李景祜,行司直具善復,左參贊鄭弘淳,行司直李章吾,刑曹判書趙重晦,行司直李重祜,禮曹判書尹東暹,右參贊鄭存謙,司直李潤成·鄭尙淳,吏曹參判李徽之,司直尹泰淵,同知金華鎭,司直權噵,同知沈履之,司直金相翊,同知徐命善,江華留守洪樂命,開城留守宋淳明,刑曹參判尹養厚,司直尹得養,執義鄭景仁,司諫姜趾煥,應敎兪彦鎬,掌令尹謐·具修溫,正言安鼎大·崔夢嵒,左副承旨李正吾,記事官金致信,事變假注書趙章漢,記事官李益運·尹履相,以次進伏訖。麟漢曰,夜間聖體調攝,若何?上曰,一樣矣,進茶飮。上曰,欲飮之,而咳逆復發,決不飮之矣。大臣·備堂,齊聲仰請,上盡含而噴之。麟漢曰,何爲如此也?上曰,飮而不差故然也。翼謩曰,古人云因噎廢食,言其必不可也,何以咳氣而不進也。麟漢曰,溫進則必有效矣。又奉進,上又覆之。上曰,又請宴則何以酬應乎?翼謩曰,實不知聖意之所在矣,果以請宴,爲煩惱乎?麟漢曰,以一言却之可也,何爲此擧也?又奉進湯劑,上又覆之。大臣·備堂,下庭請罪,久無發落,仍出胥命於闕外,內局待罪於閤外。上曰,當該承旨遞差,諸臣以次退出。
乙未九月十五日巳時,上御集慶堂。藥房入診入侍時,都提調洪麟漢,提調金鍾正,副提調李宅鎭,記事官沈商賢·李益運·尹履相,醫官方泰輿·鄭允協·慶絢·吳道炯·鄭允德·柳光翼·徐命緯·康命徽·丁志泰·金孝儉,以次進伏訖。麟漢曰,俄間聖候,若何?上曰,近來事萬萬過矣。麟漢曰,水刺之節,何如?上曰,進水刺時,輒有咳逆,甚苦甚苦,麟漢請令診候。上曰,只兩廳首入診。泰輿診脈,退伏奏曰,度數調均,與前一樣矣。道炯曰,度數與前一樣,胃脈終似不足矣。上曰,似是厭進之故也。麟漢曰,然矣。道炯曰,咳逆卽痰入於肺而然,凡水刺湯劑,必爲溫服伏望,昨日丁香加入,蓋爲此也,如此之時,添入香附子,必有效矣。上曰,進御理中建功湯,加香附子一錢五分煎入。出榻敎提調監煎先退。上曰,養元,薏苡,何如?道炯曰,極好矣。宅鎭讀奏歲抄公事,上曰,朴左源,誰也?越之可也。麟漢曰,未知爲誰,而火藥失火,自有前例,且聞道臣之言,能善治云矣,上命點下,至秋曹罪人放釋草記。上曰,必以爲好矣。麟漢曰,然矣然矣,聞昨年蒙放時,或有數十年久囚者,出後無家可歸,其日則經宿於獄前,其時秋判韓光會之言如此矣,提調持湯劑,更爲入侍。上曰,漢武帝所求者,長生草乎,建功湯乎?欲進水刺,內局少退,以待下敎,可也。諸臣仍以次退出。
乙未九月十五日申時,上御集慶堂。藥房入診入侍時,都提調洪麟漢,提調金鍾正,副提調李宅鎭,記事官沈商賢·李益運·尹履相,醫官方泰輿·鄭允協·慶絢·吳道炯·鄭允德·柳光翼·徐命緯·康命徽·丁志泰·金孝儉,以次進伏訖。麟漢曰,俄間聖候,若何?上曰,咳逆一向甚苦,而吐痰多矣。麟漢曰,水刺其間進御乎?上曰,不進矣。麟漢曰,卽今則香附加入不可不進矣。上曰,必不進矣。麟漢曰,此不過痰候所致,香附進服,則必有效矣。上曰,咳逆如此,服之何益?麟漢曰,何爲而有此敎也,香附·丁香兩材,俱是當劑云,卽速進御伏望。鍾正曰,試可乃已,進而無益,止之何妨?上終不許,命諸醫更議,以茶飮代之。道炯·允協,請進加味蔘吉茶。上曰,進御理中建功湯今姑停止,加味蔘吉茶一貼煎入。出榻敎仍命內局少退,諸臣以次退出。
上在慶熙宮。停常參·經筵。
藥房都提調洪麟漢,提調金鍾正,副提調李宅鎭啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。內問我候,嗟予其何爲?誠苟且亦冥然,其何謂次對侍。
中宮殿·惠嬪宮,藥房口傳朝問安。答曰,知道。
中宮殿·惠嬪宮,藥房口傳夕問安。答曰,知道。
大殿,藥房口傳夕問安。答曰,問安亦困八旬其君,問安其止之。此則方泰輿·吳道炯之所致也。
備忘記,孰謂賀禮,今雖撤直,咳嚔特甚,勺水不飮,呼吸皆悶,此何人此何人,予已知予已知,將作何樣人,誠悶誠悶。
傳于李宅鎭曰,今日次對爲之。
金致恭啓曰,今日次對,兩司長官,當爲進參,大司諫徐有元,卽爲牌招,以爲入侍之地,何如?傳曰,允。
傳于金致恭曰,內局次對入侍,原任大臣同爲入侍。
傳于李宅鎭曰,諸扁鵲,皆逐開陽門外。
藥房口傳啓曰,臣等於朝者,奉進湯劑,仰請前席,天聽愈邈,閤外求對,召命尙閟,方此焦迫之際,問安其止之敎,諸扁鵲逐送之命,相繼而下,辭旨非常,未知聖上,何爲而有此敎也。勉進湯劑,保護聖躬,寔關宗社大計,則在常時,固不宜若是疎間,況比玉候新瘳之際乎?直宿時朝夕問候,自是古例,常分之不可已者,至於醫官待令,關係何如,而院直未撤,一竝逐出,此雖出於拒湯之聖意,獨不念虧事體而駭聽聞乎?臣等方在移直之中,旣不得奉進湯劑,又不得依例問候,徊徨抑鬱,不知所出,玆相率瀆擾。伏乞聖明,穆然深思,飜然回圖,亟寢所下嚴敎,卽許晉接,俾進湯劑,千萬顒祝,惶恐敢啓。
李宅鎭啓曰,藥房三提調,退自前席,恭候閤外,日勢已晩,轉益焦迫,冒罪求對矣。
傳于李宅鎭曰,內局入侍。
傳于李宅鎭曰,時原任大臣勿待命入侍,而若復困予,當留院下敎矣。
金致恭,以兵曹言啓曰,今九月十七日,武臣堂上祿試射日次,而當此藥院移直之時,不得擧行,以無故日退行之意,敢啓。答曰,知道。
金致恭,以訓鍊都監言啓曰,去夜無犯夜人被捉之意,敢啓。答曰,知道。又以左右捕廳·一二所巡廳言啓曰,去夜無犯夜人被捉之意,敢啓。答曰,知道。
乙未九月十六日辰時,上御集慶堂。藥房入診入侍時,都提調洪麟漢,提調金鍾正,副提調李宅鎭,記事官沈商賢·李益運·尹履相,醫官方泰輿·鄭允協·慶絢·吳道炯·鄭允德·柳光翼·徐命緯·康命徽·丁志泰·金孝儉,以次進伏訖。麟漢曰,夜間聖候,若何?上曰,朝鮮兩班及諸醫皆面謾,可痛。麟漢曰,面謾之敎,雖一時過去下敎,實不勝惶悚,而仰瞻玉色,漸有滋潤,諸扁鵲於聖候,可謂詳知矣。仍進茶飮曰,此非常進者,卽扁鵲稟定製出之茶飮,而一未進御,下情焦悶矣。上曰,雖欲飮之,咳逆復發,豈可進乎。諸大臣及備堂在戶外者,齊聲仰請,上終不進。領議政韓翼謩曰,古有因噎廢食之語,言其必不可也,豈可以咳逆,不進湯劑乎?麟漢又奉進茶飮,上覆之戶外曰,又請宴則何可酬應乎?翼謩曰,實不知聖意之所在矣,果以請宴,爲煩惱乎?麟漢曰,以一言却之可矣,何爲此擧也?提調再煎以入,上又覆之,內局與大臣·備堂,下庭請罪,而久無發落。仍退出,胥命於闕外,內局待罪于閤外。
乙未九月十六日四更,上御集慶堂。藥房入診入侍時,都提調洪麟漢,提調金鍾正,副提調李宅鎭,記事官沈商賢·李益運·尹履相,以次進伏訖。麟漢曰,聖候,若何?上曰,誠苟且矣,今日則咳氣少差矣。麟漢曰,昨曉只進一貼,今日終不進一貼,憂悶之極,更切惶悚。上曰,予思之,扁鵲逐出門外,必暗笑之,予當飮之矣,麟漢等齊聲仰對曰,承此下敎,不勝歡忭矣。仍進蔘吉茶,上進御,麟漢等皆山呼,提調先退監煎。麟漢奏曰,不敢違越聖敎,諸扁鵲果爲逐送,而渠輩不至如此矣。上命召諸醫,賤臣承命召入。麟漢請令診候,上許之,泰輿診脈,退伏奏曰,左右三部虛大,而比昨無不逮者矣。上曰,然則肥乎?泰輿曰,調均而胃脈不足矣。上命盡爲診候。允協曰,調均而深按,則頗不足矣。慶絢曰,調均而左寸關,少不足矣。允德曰,調均而胃脈,頗不足矣。命徽所對,與允德同。提調再煎以入,諸臣齊請更進。上曰,苦哉苦哉,無靈之劑,若是强勸耶?終不進。麟漢曰,更鼓已深,强聒未安,固當退去,而下情則抑鬱矣,明日當以建功煎進乎?上曰,建功尤苦,蔘吉茶煎入,可也。仍退出,時五更一點也。
上在慶熙宮。停常參·經筵。
自昧爽至午時,灑雨下雨,測雨器水深二分。
藥房都提調洪麟漢,提調金鍾正,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。幾加入氣若此,諸扁鵲可見功,氣何喩待敎侍。
中宮殿·惠嬪宮,藥房口傳問安。答曰,知道。大殿·中宮殿·惠嬪宮,藥房夕問安。答曰,知道。
傳于李宅鎭曰,內局入侍,時原任大臣同爲入侍。
李碩載,以禮曹言啓曰,今九月二十二日王世孫生辰百官賀,國忌齋戒相値,事當退行,而不敢循例仰請,何以爲之乎?敢稟。傳曰,置之。
備忘記,萬古小人,建功湯欺君諸扁鵲,其湯幾貼,氣復特甚,此時豈曰予?建功湯可棍百,首扁鵲隨其年棍六十,諸扁鵲隨其年皆棍,何顔入侍?予自便矣。
傳于李碩載曰,頃者欺君首扁鵲方泰輿捉入。
傳于李得臣曰,今番殿座,承旨詣閤。
李碩載啓曰,今日殿座時,承旨當爲備員,而右副承旨金致恭,纔已申退,卽爲牌招,左副承旨李在簡,所當牌招,而拘於廳規,不得請牌,何以爲之?敢稟。答曰,牌招。
李得臣,以禁衛營·左右捕廳·一二所巡廳言啓曰,去夜犯夜人無所捉之意,敢啓。答曰,知道。
乙未九月十七日申時,上御集慶堂。藥房入診入侍,時原任大臣同爲入侍時,都提調洪麟漢,領議政韓翼謩,判府事金尙喆·李溵,提調金鍾正,副提調李宅鎭,記事官沈商賢·李益運·尹履相,醫官鄭允協·慶絢·吳道炯·鄭允德·柳光翼·徐命緯·康命徽·丁志泰·金孝儉,以次進伏訖。麟漢曰,夜間聖候,若何?上曰,一樣矣。請進茶飮,上進御未半,提調更溫以進,上進御。請診候,上許之,道炯診脈,退伏奏曰,左右三部,度數調均,而深按之,則胃脈不足矣。諸醫所對,與道炯同。上命諸醫,相議進服之劑,道炯·允協等,請於建功湯,加香附子·丁香以進。上曰,進御加味蔘吉茶停止,理中建功湯前方中,加香附子一錢五分·丁香五分煎入。出榻敎提調先退,監煎以入。上曰,姑置之,咳逆差後,當進之矣。諸臣懇請,不許,仍退出。
乙未九月十七日申時,上御延和門。殿座入侍時,行都承旨李宅鎭,右承旨李碩載,同副承旨李得臣,記事官沈商賢·金致信·李益運·尹履相,以次進伏訖。上具翼善冠·袞龍袍,乘輿出延和門殿座後,命拿入方泰輿。上曰,不進湯劑,則汝輩甚怨之故强飮,有效乎?咳嚔之聲,侍衛皆盡知,當爲依法,而思汝年老,特爲拿處,以待快愈後放之矣,命下該府,拿入掌務官。上曰,當爲依法,而思汝祖,特爲分揀。命拿入傳命宣傳官,上問入仕年月,命拿出,仍還內,諸臣以次退出。
上在慶熙宮。停常參·經筵。
夜五更,月暈。
藥房都提調洪麟漢,提調金鍾正,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。八十二歲,扁鵲已知,建功庸功,扁鵲曰人,若頃日門殿座時大覺,今日自爲扁鵲從容調,自可愈矣,其何入直?亦何問候。
中宮殿·惠嬪宮,藥房口傳朝問安。答曰,知道。
大殿,藥房口傳夕問安。答曰,氣若此若此,曷勝悶勝悶?
中宮殿·惠嬪宮,藥房口傳夕問安。答曰,知道。
傳于李宅鎭曰,時原任大臣·內局同爲入侍。
李宅鎭啓曰,藥房三提調,朝已稟定,日勢向晩,敢此求對矣。
又啓曰,藥房三提調,門鑰已下,轉益焦迫,更此求對矣。
金致恭,以御營廳·左右捕廳·一二所巡廳言啓曰,去夜犯夜人無所捉,敢啓。答曰,知道。
乙未九月十八日辰時,上御集慶堂。藥房入診入侍,時原任大臣同爲入侍時,都提調洪麟漢,領議政韓翼謩,判府事金尙喆·李溵,提調金鍾正,副提調李宅鎭,記事官沈商賢·李益運·尹履相,醫官鄭允協·慶絢·吳道炯·鄭允德·柳光翼·徐命緯·康命徽·丁志泰·金孝儉,以次進伏訖。麟漢曰,夜間聖候,若何?上曰,咳嚔一樣矣。麟漢曰,寢睡·水刺之節,若何?瓊玉膏已進御乎?上曰,味苦矣。麟漢曰,雖微苦,而不至於難進矣。上曰,水刺連進矣。諸臣皆山呼,麟漢請進湯劑。上曰,不欲進矣。麟漢曰,瓊玉膏誠好矣,而湯劑,亦不可不一次進御矣。上曰,何必兼進?麟漢曰,兼進尤好矣。尙喆曰,自上每以建功爲純補,而瓊玉膏,性味甚緩,不必一日一進,雖數三進無妨矣。麟漢更請進湯劑,上卽時進御。麟漢曰,好矣好矣,不勝喜幸。命診候,允協診脈,退伏奏曰,一樣而胃脈之不足,今日顯勝矣。絢曰,一樣好矣。道炯曰,緩而胃脈之不足,頓勝矣,臣惶恐敢達,瓊玉膏已進御,下情不勝喜幸,瓊玉膏,卽地黃·兩門冬多入之劑,緩而平,多進不妨矣。諸醫所對,與允協同,時原任先退。上曰,內局豈有此直意,然本院·廚院,遠近異焉,自今日,廚院輪直諸直宿人皆安徐。出傳敎內局以次退出。
上在慶熙宮。停常參·經筵。
午時,日暈。
藥房都提調洪麟漢,提調金鍾正,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。一悶年·一悶世·一悶湯,建功晝夜悶,況加瓊玉膏,咳氣一樣,扁鵲困我,嗟哉八十,予何堪乎?停問候停湯膏。
中宮殿·惠嬪宮,藥房口傳朝問安。答曰,知道。
大殿·中宮殿·惠嬪宮,藥房口傳夕問安。答曰,知道。
李宅鎭啓曰,藥房三提調,批而之下,竊不勝萬萬惶悶,敢此求對矣。
傳于李碩載曰,內局入侍。
李宅鎭啓曰,藥房三提調,日勢已晩,召命尙遲,悶迫之極,敢此求對矣。又啓曰,藥房三提調門鑰已下,益切焦迫,更此求對矣。下敎曰,旣已下敎,瓊玉膏進御,咳嗽差愈,今日欲便休,內局其止之。
備忘記,今下弓矣,山羊會萬戶鄭德敏處給送。
李碩載啓曰,明日益昌府院君愼守勤家,遣承旨致祭事,禮曹單子,啓下矣。何承旨進去乎?敢稟。傳曰,右承旨進去。
備忘記,半日悶咳,飮瓊玉膏,氣勝咳快止,監煎掌務官,渠監煎,必徼功奉鎖鈔,導提調詣閤困我,予皆氣咳氣復作,誠悶誠悶,此類玉圈,萬古小人,決棍三十度,逐敦義門。
傳于李碩載曰,興化西挾留門,前排入之。
傳于李碩載曰,累次下敎,其敢隨身,萬萬可駭,月廊差備,刊名內侍府,決棍十度,逐出開陽門。
李宅鎭啓曰,藥房三提調,雖伏承下敎,有不敢泯默,更此冒罪求對矣。
傳于李宅鎭曰,咳氣少愈,藥房一番困我,變氣益甚,諸扁鵲皆逐出。
李碩載,以兵曹言啓曰,今九月二十日,文臣朔試射日次,而當此內局直宿之時,不得爲之之意,敢啓。傳曰,知道。
又以訓鍊都監·左右捕廳·一二所巡廳言啓曰,去夜無犯夜人被捉,敢啓。答曰,知道。
乙未九月十九日辰時,上御集慶堂。藥房入診入侍時,都提調洪麟漢,提調金鍾正,副提調李宅鎭,記事官沈商賢·李益運·尹履相,醫官鄭允協·慶絢·吳道炯·鄭允德·柳光翼·徐命緯·康命徽·丁志泰·金孝儉,以次進伏訖。麟漢曰,夜間聖候,若何?上曰,咳嚔一樣矣。麟漢曰,寢睡·水刺之節,若何?上曰,一樣矣。時原任入來乎?麟漢曰,來待閤外矣。上命注書,傳諭入侍,賤臣承命出,與奉朝賀洪鳳漢·金致仁,領府事金相福,領議政韓翼謩,判府事李溵偕入。麟漢曰,日前則每日或三貼四貼矣,近日在靜攝中,而一貼,或進或不進,未知聖意之所在,而臣等待罪嘗藥之地,徒知煩聒之懼而未效保護之責,臣等之罪,於是大矣。請嚴斥臣等不職之失,而湯劑則加意進御,是臣等之望也,至於湯劑之加減,令兩廳,商確稟定,未爲不可矣。上曰,咳氣終不差,進湯劑何益?時原任大臣進前,上曰,不忠不孝,飮建功而何爲也?翼謩曰,卽今則咳氣不作矣。上曰,神色好咳氣差乎?今則大臣之言,予不信矣。翼謩曰,下敎如此,臣等何敢抗顔仰奏也。麟漢奉進湯劑,上曰,何如是過多乎?麟漢曰,此非多寡任意者,自有分數,不可贏縮矣。上曰,此必多氣掌務官所爲也,仍進御未半,而覆之戶外。諸大臣曰,何爲如此也?上曰,不進則顯勝矣。麟漢曰,豈有是理乎?臣等昨旣承待敎侍之命,終日終夜,竟無召命,其間屢次求對,而旣未敢排闥而入,坐待下敎,亦涉悚悶及此得方寸之地,更進一貼,千萬顒望,提調先退監煎。麟漢請診候,上曰,診之何益?若許之,予臂陋矣,其止之,咳氣復作矣。麟漢曰,如此之時,溫進湯劑好矣,雖水飮,溫進則有效矣。鳳漢曰,無論湯劑與水飮,必爲三次吞下則有效,自下亦爲屢試屢驗矣。麟漢曰,咳氣未快復,則令兩廳相議,加減湯劑以進,何如?上曰,議之何益?麟漢曰,雖然捨此輩,而將何議乎?上曰,予得一法,咳逆時含口而下氣則似勝矣。麟漢曰,極好極好,而此不過一時之效,至於祛根之道,當責於湯劑矣。提調更煎以入,上進御訖,諸大臣皆山呼。上曰,爲卿等言之,問候其止之。諸大臣齊聲奏曰,湯劑連進,聖候快復,則當止之矣。翼謩曰,昨日欲奏而未果矣,聞移直之報,畿伯奉審之行及諸道道臣秋巡,未免中撤,守令差員之上來者,亦未下去云,竝令申飭,何如?上曰,守令今日下去,京畿道臣,諸道道臣卽爲發巡。出榻敎時原任先退,內局以次退出。
乙未九月十九日辰時,上御集慶堂。坐直承旨入侍時,同副承旨李得臣,記事官金致信·李益運·尹履相,以次進伏訖。上命承旨,讀奏公事,得臣讀公事訖,諸臣以次退出。
上在慶熙宮。停常參·經筵。
藥房都提調洪麟漢,提調金鍾正,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。建功雖飮,咳氣一樣,是予悶也,氣何喩乎?
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
傳于李碩載曰,內局入侍,時原任大臣若來,同爲入侍。
傳于李宅鎭曰,內局入侍。
假注書李集斗書啓,臣敬奉聖批,馳往傳諭于中部長通坊行判中樞府事申晦所住處,則以爲臣遭罹罔極,不敢以恒人自居,昨日慢命,臣豈樂爲?誠以廉愧大防,不可放倒故也。達夜兢惶,無地自容,卽者史官,來宣傳諭,字字恩言,不啻慈父之詔迷子,非臣糜粉所可圖醻,臣雖頑如木石,猶一分人心,當此玉候未寧,百僚焦遑之際,誕辰已屆,一國歡昨之日,何敢以區區微諒,仰孤虛佇之聖意也哉?第以身爲大官,負此釁累,彈墨未乾,衷情莫暴,忽復以朝士之冠冕,猥蹈淸嚴之地,則其爲無忌憚而沒廉恥甚矣,臣雖無似,何忍爲此?噫,聖上之必欲致身,雖出念舊之至渥,而臣之不可冒進之義,參前倚衡,百爾量,轉動無路,緣臣無狀,致煩聖慮於靜攝之中,罪上添罪,尤切悚惶,泥首金吾,恭俊鈇鉞之誅云矣,臣旣承偕來之命,仍爲隨往之意,敢啓。
又書啓,臣敬奉聖批,馳往傳諭于行判中樞府事申晦,金吾待罪所住處,則以爲罪累之臣,惟譴何是俟,卽者史官,又以傳敎來宣,仍有入侍內局之命,當此聖候靜攝之時,顚倒趨進,仰瞻天顔,豈非臣所大願者,而顧臣所遭,非若一時彈劾之比,情實未暴之前,出入禁闥,非所可論,恩敎之下,竟未祗承,罪上添罪,伏地戰恐云矣,臣旣承偕來之命,姑爲仍留之意,敢啓。批答出傳敎
李得臣啓曰,明日次對,兩司長官,當爲進參,除在外外,大司憲嚴璹,待開門牌招,以爲入侍之地,何如?傳曰,允。
姜趾煥,以禁衛營·左右捕廳·一二所巡廳言啓曰,去夜犯夜人無所捉,敢啓。答曰,知道。
大司憲嚴璹疏曰,伏以聖候愆和,廚院移直,今已屢日,大小臣民,擧切憂遑,何幸上天垂隲,陟降眷顧,旋奏平復之慶,昨日之曉,親臨敬奉閣,又以追慕之誠,駕登北苑,風泉之感,羹墻之孝,愈往冞篤,歡忭之中,尤不勝贊頌,惟我東宮邸下,以出天之孝,愛日之心,一疏陳請,誠意藹然,我聖上,特推止慈之念,克回固守之衷,快賜允從,縟儀將擧,事曠今古,慶溢宗枋,第伏見追下傳敎,則萬年之觴,旣許而旋寢,未知殿下,何爲而有此敎也?近日邦慶,前史所罕,雖日日呼嵩,月月稱觴,猶不足以飾此春臺壽城之至象,況當九耋之寶算,遍奏康復之休慶,適値千秋之聖節,政屬難逢之嘉會,斟北斗之酌,獻南山之祝,天理人情,在所不已,群下顒望之心,縱不足恤,獨不念我邸下抑鬱之孝思乎?伏乞亟寢前敎,仍命擧行焉。顧今聖體,尙在靜攝中,節宣之方,尤不宜少忽,昨日勞動,固仰聖意之所在,而曉氣甚冷,風露易襲,俯伏旣久,不知之中,安知無受損之端乎?更乞益加愼重,以存大聖人少愈之戒焉。仍念臣稟氣最薄,受傷特甚,年未及老,病入膏肓,數年以來,便作癃痼之人,憲長新命,適在受暇省墓之際,伏聞庭候之報,力疾馳歸,顚倒肅命,連參閤外之班,昨朝班退之後,素患風眩之症,越添於鎭日奔走之餘,寒熱交作,吐瀉兼發,頭重如山,暈倒不省,多試藥物,分寸無效,明日賀班,萬無自力進參之望,誠禮俱缺,義分都虧,有臣如此,生不如死,玆敢疾聲呼籲。伏乞聖慈,俯垂諒察,亟命鐫削臣職名,仍治臣瀆擾之罪,以肅朝綱,不勝幸甚,臣無任屛營祈懇之至,謹昧死以聞。答曰,省疏具悉。保嗇之任,予當留意,而至於請宴,予志固矣,萬年字,予何許乎?卿其勿辭察任。
乙未九月二十日辰時,上御集慶堂。藥房入診入侍時,都提調洪麟漢,提調金鍾正,副提調李宅鎭,記事官沈商賢·李益運·尹履相,醫官鄭允協·慶絢·吳道炯·鄭允德·柳光翼·徐命緯·康命徽·丁志泰·金孝儉,以次進伏訖。麟漢曰,夜間聖候,若何?上曰,一樣矣。麟漢曰,寢睡·水刺之節,何如?上曰,一樣矣。請進湯劑。上曰,咳氣之作,猶如此矣,何可進御乎?時原任入來乎?麟漢曰,聞來待闕下,故使之入來矣。臣親奉湯劑,請及其未冷而進御耳。鍾正曰,臣等愚迷之見,以爲不進湯劑,故有此未快瘳矣。上曰,以此作建功丹磨服,則似好矣。麟漢曰,請召兩廳諸醫,使之詳論,何如?上曰,醫官及掌務官下敎安徐。出榻敎諸醫入侍。上曰,厭見掌務官,作丹服之,何如?諸醫對曰,蜜丸於淡薑湯,調進好矣。領府事金相福,判府事金尙喆·李溵進前。相福曰,咳氣作時,酬應有妨矣。麟漢請進御奉來之湯劑。上曰,待作丹來,當磨服之矣。麟漢曰,作丹非容易事,先進旣煎之湯劑,更待作丹無妨矣。昨再昨,連於朝間進御,今日豈可不進乎?上曰,見鎖鈔如見猛虎,掌務官尤爲絶痛,決不可以瓢子進御,使內局,入鍾子二介,入鍾子後,灌湯劑於鍾子以進。上曰,何若是困予?仍進御。諸大臣以下皆山呼。麟漢曰,待下敎,當爲稟定進御丸矣。上曰,名曰,建功丹可也。道炯曰,兩作八丸,而加入龍眼肉,每進三丸,何如?醫書亦有理中丸矣。上曰,理中丸有之乎?諸醫對曰,然矣。理中丸,卽梧子大,而旣以磨服爲定,則大小異此矣。上曰,進御理中建功湯,以理中建功丹,作丸以入。出榻敎麟漢曰,作丸後臣等奉進乎?上曰,入之。麟漢曰,然則湯劑,當煎而待之乎?上曰,旣作丸內入,則安用湯劑與內局爲。麟漢曰,雖作丸,湯劑決不可廢矣。請診候。上命兩廳入診。允協診脈,退伏奏曰,左右三部調均,胃脈似勝矣。絢所對,與允協同。道炯曰,左右三部調均,而少弱矣。命徽所對,與道炯同。命諸大臣與內局先退,命坐直承旨入侍。出榻敎讀公事退。
乙未九月二十日未時,上御集慶堂。藥房入診入侍時,都提調洪麟漢,提調金鍾正,副提調李宅鎭,記事官沈商賢·宋銓·李益運,醫官鄭允協·慶絢·吳道炯·鄭允德·柳光翼·徐命緯·康命徽·丁志泰·金孝儉,以次進伏訖。麟漢曰,卽今聖候,若何?上曰,咳氣連作之時,如李判府言語時矣,瓊玉膏屢進,而味不甚惡,建功作丸,味辛而甘,反不如湯劑矣,進御理中建功丹停止,理中建功湯,依前煎入。出榻敎麟漢曰,已待令矣,仍山呼。上曰,建功丸,百倍味惡於瓊玉膏矣。麟漢曰,建功湯則味好,溫亦好冷亦好矣,水刺頻進乎?上曰,進之矣。麟漢曰,聖候比朝顯勝,下情歡忭,此非面謾之言也,爲臣而豈爲面謾乎?宅鎭曰,下番翰林在直中,而不得入侍,令上番翰林替入,何如?上曰,依。麟漢曰,旣有翰林言端,敢此仰達。頃日賞典,只書注書翰林,注書則只一人,而翰林則有上下番矣,該曹眩於擧行,何以爲之乎?上曰,下番也。麟漢曰,前例則上番當之矣。上曰,然則以上番擧行,可也。提調進湯劑。上進御訖曰,此果良劑矣。麟漢曰,樂哉樂哉,曷勝慶幸?上曰,當爲賀乎?麟漢曰,爲賀可勝仰達,今日日勢尙未晩,當更煎湯劑,以待下敎矣。上曰,今日決不可更進矣。麟漢曰,近日夜長,雖多進不妨矣。命診候。道炯診脈,退伏奏曰,左右三部調均,而胃脈少勝矣。命徽曰,度數調均,而胃脈顯勝矣。麟漢曰,聞方泰輿有實恙云矣。上曰,特放。出榻敎麟漢曰,煩聒極知惶悚,而夜深求對,亦有妨於靜攝,及今入侍,更進湯劑好矣。上曰,姑置之。麟漢曰,然則夜當更入侍矣。上命書傳敎曰,曾聞昔差備,杖銓曹吏,聞先正所奏,令政院顧問,頃者監煎掌務官重棍過矣,令政院問焉,或若何?食物題給,以示予體昔之意。麟漢曰,臣等之心,亦感激矣,況渠輩微賤者,當作何心乎?上曰,三十杖,亦難矣難矣。麟漢曰,然矣然矣。傳敎中監煎吏,非吏而乃掌務官也。上曰,誰也?麟漢曰,卽朴聖瑞之曾孫也。上命更書傳敎曰,嗚呼,朴聖瑞,卽權聖徵類,故昔年差備待令者,其孫已爲下敎,今聞受棍者此人云,予心惜之,何待察訪,東班職特除,有窠,今日下批差後,其令入侍。麟漢曰,判府事申晦,尙在胥命中云矣。上命書傳敎曰,噫,今予氣苶中,兼以咳氣,凡事若此,嗟,卿胥命已久,尙無皁白,曷勝歉然?況此時卿心,若何?安心勿胥命,入侍內局,便予心事,令史官,傳諭于申判府事,麟漢先退。宅鎭曰,承旨有闕代,尙未出之矣。上曰,李得臣爲承旨矣,朝者聲音熟,故下詢而知之矣。宅鎭曰,然矣。上曰,誰之代乎?宅鎭曰,李正吾遞差之代也。上曰,卽今應敎,誰也?宅鎭曰,兪彦鎬也。上曰,兩司亞長,誰也?宅鎭曰,鄭景仁·姜趾煥也。上曰,姜趾煥,出身久矣。命書傳敎曰,承旨李正吾代,姜趾煥爲承旨,牌招察任,房順房。又命書傳敎曰,次對明日爲之。宅鎭曰,前日都憲疏批未下矣。上曰,未答矣。仍命書疏批畢,諸臣以次退出。
乙未九月二十日四更三點,上御集慶堂。坐直承旨入侍時,右副承旨李得臣,記事官金致信·李益運·尹履相,以次進伏訖。命書傳敎曰,旣命傳諭,待卿還朝,大違所料,愕然曷勝?卿雖若此,予不忍捨卿,卿須體君臣之義,顧小子之慇懃,無復過辭,卽爲偕來事,傳諭于偕來史官,期於偕來。諸臣遂退出。
乙未九月二十日四更五點,上御集慶堂。藥房入診入侍時,都提調洪麟漢,提調金鍾正,副提調李宅鎭,記事官沈商賢·李益運·尹履相,醫官鄭允協·慶絢·吳道炯·鄭允德·柳光翼·徐命緯·康命徽·丁志泰·金孝儉,以次進伏訖。麟漢曰,卽今聖候,若何?上似就寢,良久開戶,麟漢奉進湯劑,上進御訖。命進砂糖屑,命診候曰,方泰輿入來乎?麟漢曰,未入來矣。允協診脈,退伏奏曰,左右三部調均,而胃脈有滑體連勝矣。絢曰,一樣矣。道炯曰,如午間一樣,好矣。麟漢曰,兩廳諸醫請減丁香加龍眼肉矣。上曰,進御理中建功湯前方中,減白荳寇·丁香·乾薑五分,加龍眼肉一錢煎入。出榻敎上曰,時原任入來乎?麟漢曰,夜方四更矣。上曰,然乎?予以爲夜已過矣,然則今日進三貼乎?宅鎭曰,然矣。麟漢請標信先退。上曰,坐直承旨入侍。出榻敎內局以次退出。
上在慶熙宮。停常參·經筵。
藥房都提調洪麟漢,提調金鍾正,副提調李宅鎭啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。悶於建功,氣何暇諭?
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
李得臣啓曰,大臣·備局堂上,依下敎來待矣。
傳于李碩載曰,內局入侍,次對同爲入侍。
傳于李宅鎭曰,局方扁鵲,皆逐敦義門。
又傳于李宅鎭曰,諸扁鵲下敎安徐。
有政。吏批,判書朴相德牌不進,參判李徽之進,參議趙㻐進,同副承旨姜趾煥進。以郭鎭純爲司諫,洪周萬爲持平,趙鎭衡爲奉常正,趙榮克爲掌樂僉正,朴明逵爲氷庫別提,承文副正字二單趙章漢·李柱延,兵曹判書金鍾正今加崇政,行都承旨李宅鎭今加嘉義,醫官鄭允德·柳光翼·徐命緯,以上今加崇祿,金孝儉·康命徽·丁志泰,以上今加正憲,慶成運今加通政,東恩君單申大觀,右賓客金鍾正,左副賓客黃景源,右副賓客鄭存謙。
兵批,判書金鍾正進,參判徐有隣,參議宋鍈病,參知韓鼎裕入直進,右副承旨李得臣進。以鶴林君楡·河南君垙爲都摠管,徐海修·李邦一爲副摠管,李漢豐爲內禁衛將,鄭宇明爲忠壯衛將,李尙履爲五衛將,金夏彦·李亨祿爲景福將,崔泰崙·曺一明爲昌慶將,李東苾爲昌德將,趙載偉爲北評事,同知單金杰,僉知單徐㬦,前縣監崔宗大今加折衝,副護軍申光說,副司直尹勉升·李正吾,副司果李益運·沈商賢,副司果鄭時采·李謙海·趙榮豐。
傳于李宅鎭曰,內局入侍。
注書沈商賢陞六代,以徐有成爲假注書。
李碩載啓曰,假注書徐有成,時無職名,令該曹依例口傳付軍職,冠帶常仕,何如?傳曰,允。
備忘記,朴明逵,憶其祖興懷下敎,意豈在東班哉?況今年特爲加資,今日口傳下批。
李得臣,以御營廳·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未九月二十一日辰時,上御集慶堂。藥房入診入侍時,都提調洪麟漢,提調金鍾正,副提調李宅鎭,記事官沈商賢·李益運·尹履相,醫官方泰輿·鄭允協·慶絢·吳道炯·鄭允德·柳光翼·徐命緯·康命徽·丁志泰·金孝儉,以次進伏訖。麟漢曰,曉間聖候,若何?上口,咳氣一樣矣。麟漢曰,湯劑奉來矣。上曰,今日止之,明日進之,可也。麟漢曰,昨日則三貼,而今日則一不進御矣。上曰,湯劑極苦奈何?麟漢曰,雖如此,不可不强進矣。上命讀次對座目。注書金致信讀奏,上曰,次對爲之。麟漢曰,湯劑進御後,始可爲之,豈可先湯劑爲之乎?湯劑過涼,請更溫以進,提調少退,更溫進之。上曰,予欲就睡矣。麟漢曰,進御後寢睡,似好矣。上下不敢聞之敎。麟漢曰,何爲下此敎也?湯劑溫煖適中,正好進御矣。上曰,今日決不進之矣。麟漢曰,此非如此下敎者,卽今時原任與備局諸堂,方在戶外,顒俟進御矣。上曰,連進而無靈,進之何益?麟漢等齊聲曰,卽今仰瞻,顯勝於前,何爲無靈乎?上又下不敢聞之敎。麟漢曰,今日決不可不進矣。屢溫則易致味變,豈不可悶乎?上曰,每以此困予,實爲苦悶矣。麟漢曰,以他事仰瀆,誠知惶悚,而至於湯劑,豈可顧此而不請進乎?上曰,湯劑何其過多乎?麟漢曰,皆有分數,比非過多也。上曰,何勝之有乎?麟漢曰,果有仰瞻而仰揣者,比昨又有所勝,而不敢仰達矣。上進湯劑而覆之。麟漢曰,此何擧也,此何擧也?臣等臆塞,不知所達矣。提調先退更煎。上曰,內局只都提調乎?麟漢曰,提調爲監煎先退,副提調方入侍矣。領議政韓翼謩,進前問候曰,咳嚏之氣勝乎?上曰,一樣未瘳矣。提調更煎以入。麟漢與宅鎭,又懇請進御。上曰,勝乎?麟漢曰,昨日之效,今始快見矣。上曰,次對何不爲之乎?麟漢曰,進御後當爲之,若不進御,則何心爲次對乎?翼謩曰,原任大臣入來矣。領府事金相福,判府事金尙喆·李溵進前。相福曰,臣等昨未及承候矣,何爲而不進湯劑乎?尙喆曰,此是加入後初貼,拔丁香·荳蔲代,入龍眼肉,味亦似好矣。上乃進御,大臣以下皆山呼。翼謩曰,如此進之,則有何難乎?麟漢曰,今番有加減,敢問藥味,何如?上曰,味勝矣。麟漢曰,然矣然矣。朝者問候,未承批答矣。上命書答批,原任與內局先退。
乙未九月二十一日辰時,上御集慶堂。大臣·備局堂上引見入侍時,領議政韓翼謩,左議政洪麟漢,知中樞李景祜,行司直具善復,行司直李章吾,行副司直李重祜,戶曹判書具允鈺,右參贊鄭存謙,副司直李潤成,吏曹參判李徽之,副司直尹泰淵,副司直尹得養,同知金華鎭,副司直權噵,同知沈履之,副司直金相翊,正言安鼎大·崔夢嵒,執義鄭景仁,掌令具修溫·尹謐,校理李商岳,右副承旨李得臣,記事官金致信,事變假注書趙章漢,記事官李益運·尹履相,以次進伏訖。翼謩曰,夜間聖體調攝,若何?寢睡·水刺之節,亦何如?上曰,一樣矣。上曰,原任大臣入侍,領府事金相福,判府事金尙喆·李溵,以次進伏訖。相福曰,夜間聖體調攝,若何?上曰,一樣矣。上曰,政官牌招開政。翼謩曰,今番稱慶頒赦,實是曠古之盛擧,至有洞間囹圄之恩,而京外罪人中,入於赦典,見漏於歲抄者,往往有之云,此宜有一體疏釋之道。上曰,抄啓可也。翼謩曰,前日兵曹郞廳兪漢人,以不善禁喧,有島配之命矣,今旣屢朔,且經赦典,合有寬貸之道。上曰,分揀敍用。翼謩曰,外方各穀之以無謂有及逋欠不報當該守令,自有其律,而今春,仍湖南御史書啓及本司郞廳手本,康津·古阜前後守令勘罪之時,輕重混淆,虛實相蒙云,果如此,則有非朝家綜核之政,卽令該府,取考其時文案,一從所犯輕重,而更爲稟處,何如?上曰,依爲之。又所啓,全羅監司安兼濟,以査陳退行之意,有所狀請矣,本道年事,間有災邑,紅疹見又熾行,此時擾民,固已可悶。且道臣新到,未及周察,事勢固然,依狀請退行,使之待明秋劃卽擧行,何如?上曰,依爲之。又所啓,今年秋事,槪不免穴農,戶曹年分給災,亦自不少,而自上尤加軫恤,事目外特敎加給,幾及二萬結,甚大惠也,道臣依災,若或牽於顔私,隨意高下,則此豈所以仰體聖意顧恤民窮之道乎?爲先以此意,嚴飭諸道,俾無如右之弊,何如?上曰,所奏誠是,依爲之。又所啓,各道舊還,每歲有分數徵捧之例矣。今年災歲,必難準捧,十分一收捧之意,分付各道,何如?上曰,依爲之。戶曹判書具允鈺曰,俄者領相,以舊還十分一捧納事,陳達蒙允矣,曹見列邑還穀,多寡不一,分數徵捧,則實有偏重偏歇之弊,今若以石數,酌定行會,令道臣,參量各邑還穀之多少,就其中分數徵捧似好,下詢大臣而處之,何如?上曰,大臣之意,何如?翼謩曰,戶判所奏,不無意見,石數當退出而分定矣。上曰,依爲之。翼謩曰,聖上以科擧數設,特爲軫念,亟寢其命,臣實欽仰,邦慶無前,則飭喜之道,無過於科矣。上曰,何必設科也?翼謩曰,宋翼輝,比之於李匡誼,則其罪稍輕,而匡誼則已爲敍用,翼輝則尙在罪名,此反與罪同罰異者亦殊,似有參酌之道矣。上曰,開國承家小人勿用之意也,與李匡誼,一體擧行。麟漢曰,本廳醫官事,誠可悶矣,康命徽,纔有承傳,早晩當除外職,差備待令,不過一二人,而衿川縣監金孝儉,瓜期已滿,當此乏人之時,不可無變通之道,遞付軍職,何如?上曰,依爲之。執義鄭景仁,掌令具修溫·尹謐所啓,新除授持平曺遠振,時在京畿驪州地,請斯速乘馹上來事,下諭。上曰,頃者下敎之後,何敢請下諭?特施不敍之典。執義鄭景仁,掌令具修溫·尹謐,正言崔夢嵒·安鼎大所啓,惟我殿下五十載建極之功,陶成平蕩之化,爲今日臣子,孰敢以黨之一字,萌於心發諸口,而乃者大逆罪人南絳老之一啓,背公事黨之心,綻露無餘,旣已正法,則罪人李迪輔之不先不後,闖進一疏,雄唱雌和,節節巧慘,渠苟有一分人心,焉敢放恣叵測之至此哉?其負國家無臣節,其心私黨之類,不可一刻容貸於覆載之間,請黑山島圍籬安置庶民罪人李迪輔,亟令王府,拿鞫嚴問,快正王法。上曰,已諭勿煩。正言崔夢嵒·安鼎大所啓,充軍罪人咸道亨之踰越宮墻,自有當律,前後處分,雖出於我聖上好生之德意,身爲禁旅,闖越至嚴之地,論其罪犯,實無一分容貸之道,不可充軍而止。請固城縣充軍罪人咸道亨,依本律處斷。上曰,勿煩。又所啓,充軍罪人黃宅仁,不體我聖上平蕩之聖意,敢售舊習,挾雜陳章,瀆擾於靜攝之中,萬萬可駭,帳殿處分,雖出於我聖上好生之德意,而究厥情狀,尤極痛駭,請黑山島充軍罪人黃宅仁,依律處斷。上曰,勿煩。執義鄭景仁,掌令具修溫·尹謐所啓,罪人梁成卜酌處之命,實出於我聖上順時行仁之盛意,孰不欽仰,而第念刃刺致死,渠旣自服,年滿二十,非比蒙騃,此而見放,則死者之冤,旣無以慰,方來之憂,有難勝言,三尺至嚴,不可容貸。請還寢罪人梁成卜減一律島配之命。上曰,勿煩。又所啓,充軍罪人黃宅仁,本以庸瑣之徒,猥玷臺閣之選,不體建極之聖意,敢售挾雜舊習,肆然陳章,用意叵測,帳殿處分,雖出好生之德意,究厥情狀,不可薄勘而止。請黑山島充軍罪人黃宅仁,依律處斷。上曰,勿煩。又所啓,宮城宿衛,何等嚴重,而咸道亨之肆然踰越,自有當律,充軍之命,雖出於好生之德意,論其罪犯,不可充軍而止。請固城縣充軍罪人咸道亨,依本律處斷。上曰,勿煩。諸臣退出。
乙未九月二十一日申時,上御集慶堂。藥房入診入侍時,都提調洪麟漢,提調金鍾正,副提調李宅鎭,記事官金致信·宋銓·尹履相,醫官鄭允協·慶絢·吳道炯·鄭允德·徐命緯·康命徽·丁志泰·金孝儉,以次進伏訖。麟漢曰,午間聖體調攝,若何?上曰,寒氣復間作矣。麟漢曰,請先診候。上許之。諸醫診候奏曰,脈度調均,而胃脈似弱矣。上進御湯劑,內局先退。都承旨李宅鎭讀政望。上曰,趙載偉誰之子?宅鎭曰,前承旨趙載俊之弟也。上曰,徐海修,卽前完伯耶?宅鎭曰,卽徐浩修也,而此則曾爲耆老科之徐晦修也。諸臣退出。
上在慶熙宮。停常參·經筵。
藥房都提調洪麟漢,提調金鍾正,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。建功悶飮,咳氣一樣,建功建功,扁鵲扁鵲,八十二歲,一悶而已,氣何諭待敎侍。若古人言,烹諸扁鵲,予氣可勝矣。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,政院·玉堂口傳問安。答曰,知道。
世孫宮生辰,政院·玉堂單子問安。答曰,知道。
備忘記,傳于李碩載曰,予何料今日沖子生辰,俱慶者可,先賢旣云,祖許其請,其孫豈默默,今日伈伈,豈祖孫相依意乎?旣孫賀其祖於集慶堂,祖聞贊拜於景賢堂,世孫受賀,有二品答拜之禮,於昔年,予則受命皆爲,今八十二欲紓,此亦宗國慶也。儀注時刻安徐,令禮曹依例爲焉。
傳于金致恭曰,禁軍以百名擧行。
傳于李碩載曰,有職名人,敢若是乎?
又傳曰,百官催促。
又傳于曰,百官催促事,申飭議政府。
又傳于曰,今方露坐,連爲催促。
又傳于曰,百官在職者,豈如是遲滯乎?更加催促。
又傳于曰,內局入侍,時原任大臣同爲入侍。
李碩載啓曰,鰲城府院君李恒福家,二十五日遣承旨致祭事,禮曹單子,啓下矣。何承旨進去乎?敢稟。傳曰,同副承旨進去。
李碩載,以奉常寺官員,以都提調提調意啓曰,東籍親耕田所種皮唐黍豆太三種,今九月二十二日間,當爲成熟之意,敢啓。傳曰,知道。
金致恭,以兵曹言啓曰,今九月二十一日,武臣賓廳講書日次,而內局直宿相値,不得爲之之意,敢啓。傳曰,知道。
傳于姜趾煥曰,申判府事入侍,坐直承旨同爲入侍。
李碩載,以吏曹言啓曰,通禮院左通禮柳榮鎭,假引儀安聖一,俱以身病甚重,勢難察任云,竝依例改差,何如?傳曰,允。
又以吏曹言啓曰,吏曹正郞任玉,受由過限未上來,依例改差,何如?傳曰,允。
有政。吏批,判書朴相德牌不進,參判李徽之進,參議趙㻐進,右副承旨李得臣進。樂林君埏爲冬至兼謝恩使,李海重爲副使,林得浩爲書狀,李敬一爲氷庫別提,康命徽爲衿川縣監,柳匡天爲成歡察訪,吳彦啓爲注書,贈吏判金致垕贈贊成例兼,贈吏參金泰魯贈吏判例兼,兵曹判書金鍾正考祖考。
兵批,判書金鍾正病,參判徐有隣病,參議宋鍈病,參知韓鼎裕入直進,右副承旨李得臣進。同知單金夏鼎,僉知單李尙履,護軍金孝儉·慶來運·朴明逵,副司正徐有成。
金致恭,以訓鍊都監·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
事變假注書李集斗書啓,臣敬奉聖批,傳諭于中部大寺洞契行判中樞府事申晦所住處,則以爲臣於席藁俟勘之中,洊蒙恩諭,促令登對,至於不忍捨卿之敎,尤非負累賤臣所敢承聞者,而臣實頑如木石,迷不知變,此豈臣所樂爲哉?蓋亦出於爲國家重四維之義,伏惟日月之明,亦必俯燭而哀憐之矣。若其區區情實之未暴者,則終不可漫漶延拖,挨過時月,乃敢以短章自列,略控危悃,當此輪直來撤之時,瀆擾靜攝,益增臣死罪,只自伏地悲泣而已云矣。臣旣承偕來之命,姑留偕入之意,敢啓。傳曰,知道。
判府事申晦疏曰,伏以惟天惟祖宗,眷佑我東方,聖壽無疆,聖體益康,誕辰之賀儀纔擧,翌瘳之邦慶又新,臣民歡忭,八域惟均,釁累如臣,蟄伏俟勘,起居之班,舞蹈之列,俱不得趨參,情禮俱闕,義分都虧,罪上添罪,無地自容,仍念臣有無一能,猥荷洪造,內外踐歷,罔非踰濫,而最是掌銓而甄別多人,宅揆而進退百僚者,于今十數年矣。當此世道日巇,躁競日甚之時,取捨揀擇之際,顧何能盡服人心,而亦何能每人悅之耶?毒螫之來,理所必然憲疏之發,豈無以也?第其前後三疏,愈出愈奇,集千古宵小權奸之日,而萃之於臣之一身,爲人臣者,雖或有一二事彷彿於其疏者,誅殛猶輕,況此百慝攸歸,萬罪俱發,雖菹醢臣身,魚肉臣家,不足以贖其萬一,而今憲臣,一筆句斷,無所留難,必欲湛滅而後已。噫其甚矣,其所論統閫西邑事,言之支離,臣不欲更陳,而筵席之擧似李得濟者,聖鑑在上,焉可誣也?具善行病勢之決難久延,不待華扁而可知,其所謂何能逆覩云者,恐不成說,顯謙欲遞之意,其時左相,以其切姻,有言於臣。故臣果筵白而許遞矣,故重臣,果若有勃勃不平之發,則此實常理之外,臣竊怪之。具氏移家之計,已多年所,擧世之所共知,而今乃捏合爲說,爲其子絶仕官之證,父子之間,死生訣別之言,非他人所可參聞,而如是立證,彼雖急於陷臣,容易說去,使顯謙聞之,孝子之心,能無惕然傷痛者乎?東村之人,亦多有仕官而至公卿者,且其家,又是故冢宰之居,則此何足爲謝世之證乎?臣已老矣,朝暮待盡,顯謙服闋之後,恐難及覩,而溎則年少,可以見矣,顯謙他日,若不自廢,則其父之無遺言可知,溎將何以爲說耶?告君之辭不直至此,其誰欺,欺天乎?海西還穀事,元狀與擧條,俱在備局,一見可知,蓋償債穀許貸,非今之創行,乃是十年前事,今所請者,不過限年停退,所許者亦不過姑取其耗,而元穀則固自如也。慳惜與否,非所可論,營賑穀移劃事,本營別會穀,朝家之曾所劃給者,而此穀,同入於昨年蕩減中,朝家之充給其代,在所不已,各處營閫之以他穀,充給蕩減之數者,在在皆然,何獨於海西而靳持乎?彼乃變幻事實,虛張石敎,欲以爲兩中之計,其意不難知也,關而小米,每年劃給於地部,作爲經費,便成規例,憲疏中,竝與本價而輸入私室云者,恐非三尺童子之所可聽信者,此則雖古之大權奸,必不敢生心,臣雖無狀,職忝大官,苟有私用國穀萬餘石之事,而置之疑信之間,䵝昧不章,則臣固不足言,而在朝家綜核之道,豈容漫漶如是乎?且疏中,有若臣與何許武將,綢繆相議,割用公物者然,其所謂武將,果是誰也?東兜西抹,湊合羅織,以爲眩亂之計,而日月之照孔昭,擧世之眼難掩,臣不必多卞,彼以徐命膺爲證者,又何意也?度支之臣,必無歸公貨於私室,擁虛簿而罔上之理,一閱文牒,可以覈出眞賦,何待詢問於重臣而知之?無乃此重臣,曾與臣有因事可否者,故乃欲因此而爲借力擠臣之地耶,其爲心誠極危險,而其爲計,則可謂疏矣。嗚呼,臣之父子兄弟,世受國恩,頂踵毛髮,無非造化,迺今負萬石之贓,犯罔赦之科,而不爲之核其虛實,使擧世之人,洞然咸知,則將何以自立於天地之間乎?其他氣勢熾張,禦下蔽上等說,無非人臣之極罪,而彼旣無指摘之事,沕淪爲說,則臣不敢逐條辨暴,而此事未査之前下,無非臣待勘之日。伏乞聖上,憐臣悲苦懇急之私,下臣司敗,亟降明命,嚴査覈實,快施當律,則臣雖卽日滅死,更無餘憾矣。顧以罪累之身,屢煩崇高之聽,惟聖上矜諒焉。史官許久相守,非但私分之所不敢安,抑亦大損於國體,卽命召還,是臣區區之望也,臣無任涕泣祈懇之至,謹昧死以聞。答曰,省疏具悉卿懇。旣諭今何復諭?咫尺都下,若是相持,此亦予恒日誠淺于歸者也。今雖氣苶,咳氣特甚,卿若一向過爲撕捱,則予心卿知,一番命駕,焉可已乎?待史官之回啓,十分忍焉,卿若依前,雖此何難,卿須依此意,安心勿辭。卽爲偕來事,更爲傳諭,期於偕來,其若復前,其將速駕,以此一體傳諭。
事變假注書李集斗書啓,臣敬奉聖批,傳諭于中部大寺洞契行判中樞府事申晦所住處,則以爲伏見聖批,驚惶悚懍,他不暇顧,今方承命入來矣。臣先爲入來之意,敢啓。傳曰,知道。
乙未九月二十二日午時,上御集慶堂。藥房入診,時原任大臣同爲入侍時,都提調洪麟漢,提調金鍾正,副提調李宅鎭,記事官金致信·宋銓·尹履相,領府事金相福,領議政韓翼謩,判府事金尙喆·李溵,醫官方泰輿·鄭允協·慶絢·吳道炯·鄭允德·徐命緯·康命徽·丁志泰·金孝儉,以次進伏訖。麟漢曰,午間聖體調攝,若何?上曰,一樣矣。時原任入來乎?麟漢曰,入來矣。上曰,俄於景賢堂,聞替拜聲而來矣。麟漢曰,俄者勞動之敎,一則幸焉,而聖候則比前快勝,不勝慶忭。上曰,又以爲勝乎?建功決不可飮之,若以單方前進,則當飮之矣。麟漢曰,然則招兩廳諸醫,更議稟定,何如?上曰,招之何爲?麟漢曰,仰思陟降之眷佑,則何不進御也?上曰,藉重矣。麟漢屢請診候,上許之。諸醫奏曰,脈候如昨一樣,而建功則無他單方可合之劑矣,諸大臣屢請進湯劑。上進御訖曰,守令皆爲下直耶?麟漢曰,然矣。韓翼謩曰,卽見灣尹狀啓謄報,則我國漂海人十名,自大國出送,不可不謝恩,冬至使,當以兼使差出,故敢達。上曰,依爲之。命書傳敎曰,政官牌招開政,謝恩正使,問于大臣備擬,都承旨李宅鎭,讀判府事申晦上疏,命書批答。又命書傳敎〈曰〉,衿川縣監金孝儉,遞付軍職,諸臣以次退出。
乙未九月二十二日申時,上御集慶堂。申判府事入侍,坐直承旨同爲入侍時,判府事申晦,左副承旨金致恭,假注書徐有成,記事官宋銓·尹履相,以次進伏。晦曰,近日聖體康復,臣民慶幸,曷有其極?伏未審寢睡·水刺之節及痰候,何如?上曰,連以咳氣爲悶矣。晦曰,臣之所遭,前古所無,何敢冒沒承膺,而今日聖敎之下,他不暇顧,顚倒入來矣。上良久不答。晦曰,靜攝中久爲入侍,極爲惶悚,今方退出,而若無一番核實之擧,則臣不敢復立於朝廷之上矣,敢請亟許覈實。上又不答,藥房提調金鍾正,請進湯劑。上曰,欲使偕來大臣見之,當服之矣。晦先退,諸臣以次退出。
乙未九月二十二日申時,上御集慶堂。藥房夕入診入侍時,提調金鍾正,副提調李宅鎭,記事官金致信·宋銓·尹履相,醫官慶絢·鄭允協·吳道炯·鄭允德·柳光翼·康命徽·徐命緯·丁志泰·金孝儉,以次進伏訖。上曰,提調獨爲入時乎?李宅鎭曰,都提登溷無算,不得入來矣。上曰,豈可以偕來大臣爲之,都提速爲入侍。都提調洪麟漢進伏。上進御湯劑。麟漢曰,俄以賤疾,未及入侍,不勝惶悚矣。上久無發落。麟漢曰,惶悚之極,敢達私情矣。命書傳敎曰,內局都提調兼帶免副,領相爲都提調,諸臣退出。
上在慶熙宮。停常參·經筵。
藥房都提調韓翼謩,提調金鍾正,右承旨李碩載啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。嗟予夙夜,悶建功扁鵲,昨日原任偕來,浪加一貼,若飮百貼,其雖然氣一樣,待敎入侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
傳于李碩載曰,內局入侍。
李碩載啓曰,新除授注書吳彦啓,時在京畿竹山地,斯速乘馹上來事,下諭,何如?傳曰,允。
又啓曰,注書吳彦啓在外,代假注書徐有成,姑爲仍察,何如?傳曰,允。
傳于李碩載曰,開城府滿月臺,昔年設科,予亦爲之,年條詳考,西北道科,幾次爲之乎?年條考日記,都承旨入侍時持入。
徐有隣啓曰,藥房三提調,更鼓已下,尙未更承召命,下情不勝焦迫,敢此冒罪求對矣。
姜趾煥,以義禁府言啓曰,明日親臨儒生試取時,本部都事,皆爲赴擧,武都事一員本府入直,而當直入直都事·公事,回公都事及崇政門·麗春門·宜秋門禁亂都事,無以推移,假都事五員,令該曹依例差出,以爲分排之地,何如?傳曰,允。
金致恭,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未九月二十三日辰時,上御集慶堂。藥房入診入侍時,都提調韓翼謩,提調金鍾正,右承旨李碩載,記事官金致信·宋銓·尹履相,醫官鄭允協·慶絢·吳道炯·鄭允德·柳光翼·徐命緯·康命徽·丁志泰·金孝儉,以次進伏訖。韓翼謩曰,夜間聖體調攝,若何?上曰,一樣矣。請診候,上許之。允協奏曰,調均一樣,而胃脈似弱矣。翼謩曰,近日水刺之節,何如?上曰,厭食一樣矣。上卽起,進御湯劑,仍覆其半。命書傳敎曰,居直久都承旨兼帶許遞,以徐有隣爲都承旨,牌招察任,房順房。三院副提調例兼。命書傳教曰,宗臣爵號,旣有許多字,於君稱河南·雲南,其涉異常,分付宗親府較正。命書傳敎曰,大提學明朝牌招。命書傳敎曰,今日何日,予懷萬億,初意則今年設科稠疊,領相稟定時予抑,過今日憶昔年,千萬懷何抑?明朝當殿座東月臺,儒生試取,試官依節製例,大提學牌招有命,對讀官依常例,儒臣明朝東月臺殿座懸題後,先爲入來。大提學崇政殿科次以入,儀註時刻安徐,待下敎只入正時,侍衛只入直。翼謩曰,漂民出送咨文,自禮部出來矣,例有無方物謝恩,今此節行,別伸謝悃之意,撰出回咨,定禁軍給馬下送于灣府,傳于鳳城將,轉送盛京,何如?上曰,依爲之。上曰,原任大臣入侍,判府事金尙喆·李溵進伏訖。尙喆曰,夜間聖體調攝,若何?上曰,一樣矣。尙喆曰,湯劑加減,比前有異,久爲進御,則聖心必有所知矣。翼謩曰,王世孫生辰陳賀下敎,聖心喜悅,見於言外,不勝慶忭矣。上曰,藥房提調持湯劑,更爲入侍,提調金鍾正,更進湯劑。上進御訖,諸臣以次退出。
乙未九月二十三日申時,上御集慶堂。藥房入診入侍時,都提調韓翼謩,提調金鍾正,副提調徐有隣,假注書徐有成,記事官宋銓·尹履相,醫官鄭允協·慶絢·吳道炯·鄭允德·柳光翼·徐命緯·金孝儉·康命徽·丁志泰,以次進伏。翼謩曰,聖體調攝,若何?寢睡·水刺之節,亦何如?上曰,飮食則有滯意矣。上曰,昔年松都設科,予亦設科,承旨考出。有隣曰,取考文獻備考,則肅廟朝癸酉年,取許溥等三人,當宁庚申年,取全命肇等三人,而俱是九月矣。上曰,西北別試,幾番爲之乎?有隣曰,仁廟朝及顯廟朝,爲關西別試,顯廟朝,又爲北道別試,肅廟朝,又爲而北別試矣。上命退去,諸臣以次退出。
上在慶熙宮。停常參·經筵。
藥房都提調韓翼謩,提調金鍾正,副提調徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝爲仰稟。答曰,知道。幾飮建功,今又二貼,其何功乎?予自哂馬。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳問安。答曰,知道。
傳于李碩載曰,試所承旨,該房爲之。
又傳于曰,內局入侍,時原任大臣同爲入侍。
傳于徐有隣曰,懸題後當見內局,姑止之。
又傳于曰,內局入侍,時原任大臣同爲入侍。
李碩載,以內醫院官員,以都提調提調意啓曰,駝酪粥,自十月初一日,當爲封進,依前例擧行事,預爲分付司僕寺之意,敢啓。傳曰,知道。
李碩載,以內醫院官員,以都提調·提調意啓曰,衿川縣監金孝儉,旣遞外任,依例還屬本院,冠帶常仕,何如?傳曰,允。
姜趾煥啓曰,卽者注書金致信,以其親病,陳疏徑出,原疏纔已退却矣。所當直捧禁推傳旨,而此與無端徑出有異,推考警責,何如?傳曰,允。
注書金致信徑出代,以徐鼎修爲假注書。
傳于李碩載曰,科次入侍。
李得臣,以義禁府言啓曰,慶尙道巨濟府遠竄罪人兪漢人分揀,承傳啓下矣。放送事,分付該道道臣之意,敢啓。傳曰,知道。
金致恭,以御營廳·一二所巡廳·左右捕盜廳言啓曰,去夜犯夜人無所捉,敢啓。傳曰,知道。
乙未九月二十四日辰時,上御崇政殿東月臺,儒生試取入侍時,行都承旨徐有隣,左承旨李在簡,右承旨李碩載,左副承旨金致恭,右副承旨李得臣,同副承旨姜趾煥,記事官金致信,假注書徐有成,記事官宋銓·尹履相,以次侍立。上具翼善冠·袞龍袍,乘輿出資政門,詣東月臺殿座。上曰,入門單子,催促入之。上曰,命官領相爲之。懸題後,上還內,諸臣以次退出。
乙未九月二十四日巳時,上御集慶堂。藥房入診入侍時,提調金鍾正,副提調徐有隣,假注書徐有成,記事官宋銓·尹履相,醫官鄭允協·慶絢·吳道炯·鄭允德·柳光翼·徐命緯·金孝儉·康命徽·丁志泰,以次進伏。鍾正曰,夜間聖體,調攝,若何?水刺之節,亦何如?上曰,一樣矣。都提調不入乎?鍾正曰,以命官方在試所,故不得偕入矣。上曰,都提調使之召入,賤臣承命召入,鍾正奉進湯劑,上進御。仍命書傳敎曰,都提調命官安徐,翼謩進伏問候。上曰,今日予恭進湯劑,其退去。諸臣以次退出。
乙未九月二十四日申時,上御集慶堂。試官持試券,內局追後入侍時,大提學李徽之,校理金峙默,修撰李秉模,右承旨李碩載,都提調韓翼謩,提調金鍾正,副提調徐有隣,假注書徐有成,記事官宋銓·尹履相,醫官鄭允協等,以次進伏。上命讀試券。李徽之曰,當取幾人乎?上曰,取三人。仍命退,考試官先退。翼謩曰,早爲勞動,日勢已晩,只進一貼,下情誠甚切迫,請更進一貼。上不許。仍命退去,諸臣以次退出。
乙未九月二十四日四更一點,上御集慶堂。科次入侍,內局同爲入侍時,大提學李徽之,校理金峙默,修撰李秉模,右承旨李碩載,都提調韓翼謩,提調金鍾正,副提調徐有隣,假注書徐有成,記事官宋銓·尹履相,醫官鄭允協等,以次進伏。上命讀試券,讀訖。翼謩請診候,上不許。翼謩奉進湯劑,上進御。翼謩慶幸莫大矣。上命書傳敎曰,居首進士沈能翼直赴殿試,之次進士鄭忠彬直赴會試,生員崔守魯給一分。又命書傳敎曰,被抄三人,明朝使之來待。上命退去,諸臣以次退出。
上在慶熙宮。停常參·經筵。
藥房都提調臣韓翼謩,副提調臣徐有隣啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。批答無。
中宮殿·惠嬪宮,藥房口傳問安。答曰,知道。
李碩載啓曰,卽者檢閱尹履相,以其親病,陳疏徑出,原疏纔已退却矣。所當直捧禁推傳旨,而此與無端徑出有異,推考警責,何如?傳曰,允。
大殿·中宮殿·惠嬪宮,藥房口傳夕問安。答曰,知道。
傳于徐有隣曰,內局入侍,時原任大臣若入來,同爲入侍。
李在簡啓曰,假注書徐有成,身病猝重,勢難察任,今姑改差,何如?傳曰,允。
又啓曰,假注書徐鼎修,時無職名,令該曹依例付軍職,冠帶常仕,何如?傳曰,允。
假注書望,徐有成改差,代以洪文海爲假注書。
徐有隣啓曰,藥房都提調·副提調,日已報申,常御湯劑,尙不進一貼,下情萬萬焦迫,玆敢冒罪求對矣。
傳于徐有隣曰,內局入侍。
金致恭,以訓鍊都監·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未九月二十五日辰時,上御集慶堂。藥房入診,時原任大臣同爲入侍時,都提調韓翼謩,副提調徐有隣,假注書徐有成,記事官金奎祥·宋銓,領府事金相福,判府事金尙喆·李溵,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·康命徽·丁志泰,以次進伏。翼謩曰,昨夜酬應頗久,聖體調攝,若何?上曰,一樣矣。翼謩奉進湯劑曰,諸原任亦入來矣,此時溫進,好矣。上曰,謂以小愈停止,何如?翼謩曰,咳氣快去,諸節將以次康復矣。上曰,今欲休矣。翼謩曰,此同常茶飯,何可間斷乎?仍請更爲煖進,上曰,提調不入乎?翼謩曰,今日未得入來,故俄入牌招草記矣。臣等每以不得入侍爲悶,旣入侍則每爲牢拒,豈不切迫乎?仍奉進湯劑,上覆之。翼謩曰,當更爲煎待矣。上曰,昨日被抄儒生入侍。賤臣承命出來,沈能翼·鄭忠彬·崔守魯三人召入進伏。上命誦所製,誦訖。上曰,鄭忠彬,是鄭忠彦之族乎?有隣曰,其弟矣。上曰,崔守魯,誰之族也?守魯曰,崔鳴吉之族孫矣。上曰,初試亦好乎?尙喆曰,前則人不爲好矣,今則付之於增廣及別試初試矣。翼謩更煎湯劑奉入。上曰,龍眼肉有滯氣矣。翼謩曰,本草盛稱其美材矣。上曰,然乎?尙喆曰,利於眩氣,故閭閻間人,亦多生用矣。上曰,提調許遞,徐命膺爲之。翼謩曰,命膺有實故云矣。有隣曰,然矣。翼謩又復奉進湯劑,上又覆之。翼謩曰,當更爲煎待矣。仍退出,諸臣以次退出。
乙未九月二十五日初更四點,上御集慶堂。藥房入診入侍時,都提調韓翼謩,副提調徐有隣,假注書徐鼎修,記事官金奎祥·宋銓,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·康命徽·丁志泰,以次進伏訖。翼謩曰,午間聖體,若何?上曰,一樣矣。奉進湯劑,上進御。翼謩曰,終日顒俟之餘,伏承召命,不勝忭幸矣。上曰,今日又將有滯氣矣。翼謩曰,提調徐命膺,雖有實故云,而此時不備員,誠甚如何故請牌矣。上曰,李潭爲提調。出榻敎翼謩曰,更鼓未深,湯劑極欲更請,而伏承下敎,未敢煩聒矣。上命退去,諸臣以次退出。
上在慶熙宮。停常參·經筵。
藥房都提調臣韓翼謩,副提調臣徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道,一悶建功,兩悶扁鵲,無靈建功,特停可也,氣何諭入侍焉。
中宮殿·惠嬪宮,藥房口傳問安。答曰,知道。
傳于李碩載曰,內局入侍,時原任大臣若入來,同爲入侍。
大殿·中宮殿·惠嬪宮,藥房口傳夕問安。答曰,知道。
傳于姜趾煥曰,坐直承旨入侍。
傳于徐有隣曰,掌務扁鵲,必持建功待令,逐出敦義門外。
徐有隣啓曰,藥房三提調,更鼓將動,召命尙遲,焦迫之極,敢此冒罪求對矣。
李碩載,以奉常寺·都提調·提調言啓曰,東籍親耕田所種皮唐黍打作,則所出爲一石,豆打作,則所出爲一石,太打作,則所出爲一石五斗之意,敢啓。傳曰,知道。
李在簡,以戶曹言啓曰,卽接廣興倉所報,則判府事申晦,今已謝恩,九月十月兩朔頒祿次,倉官進去于本家,請受祿牌,則以爲所遭危怖,方在縮伏俟勘中,不敢冒受常廩云,祿牌不爲出給,何以爲之?敢稟。傳曰,令倉官輸送。
金致恭,以兵曹言啓曰,來十月閏十月當上番騎兵二百五十名,依定式,本曹點考後,仍令該曹,襦衣題給之意,敢啓。傳曰,知道。
又以義禁府言啓曰,康津·古阜前後守令勘罪之時,輕重混淆,虛實相蒙云,果如此則有非朝家綜核之政,卽令該府,取考其時文案,一從所犯輕重,更爲稟處事,擧條啓下矣。取考兩邑前後守令勘罪時文案,則康津前縣監趙鎭禎·沈國賢·李得駿·李益烍·李崇·金履煥,古阜前郡守魚道采等,俱以各穀逋欠,入於該道現告中,趙鎭禎,因口供判付分揀,沈國賢·李得駿·李益烍·李崇·金履煥·魚道采等,竝以虛錄律,徒三年定配,五年禁錮矣,凡逋欠與虛錄勘罪之際,無論輕重多少,必以歲末磨勘之守令當之者,乃是法典所在。李益烍·李崇·金履煥等,流來逋欠,旣不能準捧,亦當其歲末磨勘,則徒配禁錮,自爲當律,至於魚道采段,當年冬,居中而罷歸,李得駿之遞職,亦在於當年十一月,皆不當歲末之磨勘,沈國賢,則流來逋欠之兩次報營,旣有現納書目,則俱不可以虛錄勘罪,而當初照律時,混置禁錮之中者,係是法外。上項魚道采·李得駿·沈國賢等禁錮一款,特爲分揀,何如?傳曰,允。
又以禁衛營·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
掌令具修溫疏曰,伏以皇天陰隲,陟降重佑,聖候快復,賀儀載擧,盈庭簪紳,以舞以蹈,而臣適叨邇列,獲參盛禮,尤不勝懽忭之至。念臣自來情踪,豈可復厠於臺端,而前後除命,每値朝家之有事,分義是懼,黽勉冒肅,一出再出,殆若固有,撫躬慙歉,人謂斯何?且臣再昨賀班罷退之後,猝得寒感,頭疼肢痛,飮啖全廢,種種醜穢之症,雖不敢盡溷聰聽,而時日之內,萬無蠢動詣臺之望。伏乞聖慈,俯垂矜憐,鐫遞臣職名,俾尋生路,仍治臣瀆擾之罪,以肅朝綱,千萬幸甚。臣於乞免之章,不宜贅及他說,而竊有一二微見,敢此附陳焉,注書之永罷圈試,更復薦規,已有成命,而以被選五六人之無歸屬,尙不得擧行,其在事體,誠爲苟艱,圈試旣罷之後,被選者,如無區處之道,則當薦者,自當入薦,未被選之參下文官,無慮數百,則通融合薦,不害爲重記注均疏通之道,臣謂一依曾前下敎,卽速行薦可也。泮庠課試,乃所以奬勸人材,則優游不迫,然後如可責效也明矣,挩近以來,每因忙急而了當,已乘培養之本意,至於今年,則冬節不遠,尙未一設,臣謂另加申飭,卽爲連設可也。臺閣論人,語雖過中,當之者不敢顯加怨詈,乃所以尊國法也,春間參議臣洪檢之除拜諫長也。以竄配罪人之罪關殺獄,勿揀赦典之意陳達者,臺體卽然,而之妻,乘轎露面,臨門醜辱,行路聚觀,瞻聆驚駭,無識婦女,雖不足責,其兄其弟,同在一家,則其可曰,在家不知乎,此而不懲,大關後弊,臣謂安昌君燝·安原君烠,竝施刊削可也,臣無任屛營激切之至,謹昧死以聞。答曰,省疏具悉。聞其所陳,殊涉駭然,亟施削職之典,所陳者,令備局稟處,爾勿辭察職。
乙未九月二十六日辰時,上御集慶堂。藥房入診,時原任大臣同爲入侍時,都提調韓翼謩,副提調徐有隣,假注書徐鼎修,記事官金奎祥·宋銓,領府事金相福,判府事金尙喆·李溵,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·康命徽·丁志泰,以次進伏訖。翼謩曰,夜間聖體,若何?上曰,一樣。奉進湯劑,上曰,停止可也。仍命書藥房批答。見日日記翼謩曰,提調在外,不得入來。命書傳敎曰,李重祜爲內局提調。又命書傳敎曰,當該中官,莫重下敎,聽若尋常,記過。有隣讀奏公事訖。上進御湯劑。諸臣以次退出。
上在慶熙宮。停常參·經筵。
藥房都提調臣韓翼謩,提調臣李重祜,副提調臣徐有隣啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。
中宮殿·惠嬪宮,藥房口傳問安。答曰,知道。
傳于徐有隣曰,內局入侍,時原任同爲入侍。
傳于李碩載曰,名係掌務官之人,竝逐開陽門。
大殿·中宮殿·惠嬪宮,藥房口傳夕問安。答曰,知道。藥房批答無。
徐有隣啓曰,藥房三提調,日已向夕,一貼湯劑,尙不得奉進,焦迫之甚,敢此冒死求對矣。
又啓曰,藥房三提調,求對不得請,更鼓已動,焦迫罔措,敢又冒罪請對矣。
以全羅監司安兼濟狀啓,十月令薦新進上及十月朔進上物種中柚子·乾柹,節候尙早,限內不得封進,惶恐待罪事,傳于李碩載曰,勿待罪事,回諭。
金致恭,以御營廳·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未九月二十七日巳時,上御集慶堂。藥房入診,時原任大臣同爲入侍時,都提調韓翼謩,提調李重祜,副提調徐有隣,假注書徐鼎修,記事官金奎祥·宋銓,領府事金相福,領敦寧金陽澤,判府事金尙喆·李溵,左議政洪麟漢,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·康命徽·丁志泰,以次進伏訖。翼謩曰,朝氣頗寒,聖體,若何?上曰,一樣。奉進湯劑,上曰,停止可也。翼謩曰,此時湯劑,不可間斷。上曰,無靈矣。尙喆曰,仰瞻玉色,則比前紅潤,此非效耶?命醫官二人入診。道炯·命徽,以次診候奏曰,左右均而胃脈一樣矣。上命分付內局,掌務官持鎖鈔者,不許入差備門。翼謩曰,伏承下敎,不勝焦迫,誠欲更請,而不敢屢煩,當姑退以竢下敎。上可之,諸臣以次退出。
上在慶熙宮。停常參·經筵。
藥房都提調臣韓翼謩,提調臣李重祜,副提調徐有隣啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫入診,詳察聖候爲宜,臣等不任終宵憂慮,敢來問安,竝此仰稟。答曰,知道。予悶建功,氣何暇諭?停建功待敎侍。
中宮殿·惠嬪宮,藥房口傳問安。答曰,知道。
傳于徐有隣曰,內局入侍時,原任大臣若入來,同爲入侍。
大殿·中宮殿·惠嬪宮,藥房口傳夕問安。答曰,知道。
姜趾煥,以戶曹言啓曰,卽接廣興倉所報,則依傳敎,判府事申晦九月十月兩朔祿俸,倉官輸送于本家,則以爲日前肅命,蓋緣不敢承之恩敎,而負累之踪,情實未暴之前,冒受常稟,實非廉義之所敢出,雖有輸送之命,末由祗承,益增悚惶之忱云,祿俸不爲領受,何以爲之?敢稟。傳曰,更爲輸送。
傳于金致恭曰,爲民憧憧,今日次對爲之,畿伯·高陽郡守同爲入侍。
傳于金致恭曰,廣州府尹·水原府使同爲入侍。
姜趾煥啓曰,今日次對,兩司長官,當爲進參,大司憲嚴璹,卽爲牌招,以爲入侍之地,何如?傳曰,允。
姜趾煥啓曰,大臣·備局堂上,依下敎來待矣。傳曰,引見。
金致恭,以兵曹言啓曰,景福宮衛將張漢輔,素患痰癖之症,近又添劇,勢難供職,呈狀乞遞,今姑改差,何如?傳曰,允。
姜趾煥,以兵曹言啓曰,卽接東道參軍牒報,則御營廳所授駝駱山近處體城四間許頹落云,令繕工監,爲先把子圍排,分授軍門,急速修築,而把守軍兵,亦令該軍門,量宜定送,修築間各別守直之意分付,何如?傳曰,允。
姜趾煥,以御營廳言啓曰,本廳字內興仁門北邊駝駱山近處體城四間許頹毁處,令分授軍門,急速修築,把守軍,亦令該軍門,多數定送,嚴加守直事,自兵曹草記矣,修築則卽當擧行,而今日爲始,將校率領京標下軍二十名,限修築間,輪回晝夜守直之意,敢啓。傳曰,知道。
姜趾煥,以漢城府言啓曰,今九月二十一日大臣·備局堂上引見入侍時,領議政韓翼謩所啓,今番稱慶頒赦,實是曠古之盛擧,至有洞開囹圄之恩敎,而京外罪人中,不入於赦典,見漏於歲抄者,往往有之云,此宜有一體疏釋之道敢達。上曰,抄啓可也事,命下矣。依下敎,爲庶民罪人,放逐鄕里罪人別單書入,而其中庶民罪人李迪輔,合啓方張,庶民罪人金稙,庶民罪人堈,所犯至重,俱不可輕議,不可循例書入之意,敢啓。傳曰,知道。
姜趾煥,以義禁府言啓曰,遂安郡守李彦培,北靑府使李德溥,永興府使鄭彦衡,扶安縣監李格,咸陽府使李燁等,令該府處之事,傳旨啓下矣。李彦培·李德溥·鄭彦衡·李格·李燁等,俱在任所云,依例發遣府書吏·羅將弁拿來,而鄭彦衡則兼營將守令,差兼官拿來,何如?傳曰,允。
金致恭,以訓鍊都監·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
判中樞府事申晦上疏曰,伏以臣身名之僇辱,踪地之危怖,無復餘地,駑㤼無勇,縱不能引刀自裁,顧何敢復齒恒人,出入周行,而日昨非常之敎,忽下於縮伏俟勘之中,臣心神飛越,肢體戰掉,遂不免顚倒衣裳,冒沒登筵,而聽聞俱駭,廉義都喪,非但同朝之間,以爲變異,抑亦行路之人,必將嗤點,無狀賤臣,負罪苟活,上煩聖慮於靜攝之中,下失迷守於遑遽之際,俯仰慙痛,不如無生,第臣悲苦之懇,庶蒙天地之俯諒,而及承聖批,終靳覈實之命,臣誠痛迫抑鬱,益無以自措也。伏惟日月之明,無微不燭,有冤必伸,雖閭巷匹庶,苟有幽鬱之情,則皆許申聞而平理,如臣者,曾備驅使之末,而到今白首垂死之年,忽遭此罔極之人言,若不爲之按査照勘,一任其䵝昧漫漶,則臣固不足言,而共於國體,當如何哉?聖意若謂臣職忝大官,不忍覈出其負犯,則此尤非臣之所敢知者,臣之罪狀,果如言者之言,則官愈大而罪愈重,雖亟加誅戮,何惜之有?如其不然,則亦宜一番査究,俾得有昭晣之道。殿下於臣,父母也,豈忍使赤子,宛轉於糞穢之中,而不思所以極救乎?此時瀆擾,臣罪尤大,而情隘辭蹙,不知所裁。伏乞聖明,深加矜諒,特命嚴査,使負罪者知懼,抱枉者獲伸,千萬顒祝,臣無任涕泣祈懇之至,謹昧死以聞。答曰,省疏具悉卿懇。開釋備盡,予意已竭,其何諭其何諭?惟願卿,勿復毫分介滯,安心造朝,用副此意。仍傳曰,遣史官傳諭。
楊州牧使金夏材疏曰,伏以聖候康復,縟儀載擧,中外慶忭,曷有其旣?仍伏念臣,猥以非才,濫叨州紱,責重牧民,榮極專城,臣誠仰懼俯感,恐負我聖上委畀之意,而邑弊蝟集,才力蚊微,半載居官,不能事事,每日對餐,未嘗不愧汗之沾背也。噫,邑務所關,孰有大於民食,而今年春夏之間,雨澤均適,農人擧皆蘄望其豐登,不幸鋤後之旱,跨連兩朔,有灌漑水畓,僅免荒歉,而若乃山田峽農,豆太黍粟木花等所種,被災最酷,面里之枚報盈案,疲氓之呼訴滿庭。蓋本州,處在野峽之間,而峽面過半,田摠甲倍於畓摠,民之聊生,專在於此,懷保之道,峽氓尤急,而今玆告訴,猶慮夫過實,躬審田畝,從便摘奸,則萎黃枯損,無復餘地,甚者如霜後之蒹葭,落箕敗葉,極目蕭然,以此光景,非但輸租納糴之斷無其望,瑣尾之患,勢所必至,念及于此,寧不寒心?臣方欲以此,申報道臣,以冀通變,得伏見初六日畿營幸臨所下傳敎,有畿邑減稅之命,大聖人重邦畿恤民隱之至意,藹然如春,猗歟盛哉。第伏念壬申年間,朝家以本州多奉陵寢,別施撫民之政,特旨永除稅穀,故今番畿甸宣布之新惠,州民無處可施,有司之臣,亦未有陳稟,將不得實惠之遍究,臣竊惜之。臣謹稽庚寅秋因本邑之失稔,有田大同減半之敎,其時窮民,賴此全保,顧今田穀之告歉,挽近所無,山峽之氓,逐日來訴,皆願以目下遑急之狀。上聞于朝,今年田農所納之大同,依庚寅年例,省減其半,至於還穀,亦令代捧,上以遍施新布之德澤,下以捄解倒懸之民命,其言誠哀且憐矣,乃敢冒入文字,仰徹宸嚴。伏乞聖慈,俯垂鑑諒,下詢廟堂而處之焉。臣職是小吏,宜不敢徑自瀆擾,而事關民情,不容少緩,且非道臣所可擅便,故憂虞所迫,猥越至此,不勝惶懍,臣無任屛營祈懇之至,謹昧死以聞。答曰,省疏具悉。嗟哉楊高之民,雖非今年,予常顧焉,況今年於本州,爾爲牧,今雖尋章,於高陽,無聞焉,一視之道,其何彼此,令道臣狀聞後,備局稟處焉。
黃海監司洪述海疏曰,伏以惟天惟祖宗默佑,玉候遄復,縟儀載擧,蹈舞歡祝,率土惟均,臣於巡審歸路,得伏見憲臣攙及臣營所請取耗事,不少參諒,語多失平,臣誠不勝駭悚訝惑之至。臣猥以無似,忝叨藩任,夙宵自勉,祗欲殫竭心力,以副我聖上委寄之萬一,何敢請其不當請者,罔恤經費之耗縮也哉?臣之所請,實出不獲已,而朝家許劃,亦以有例也,臣請略進之,蓋臣營之將士支放大小策應,始則專靠漁鹽,漁鹽屬均廳,則所須卽債利,而債利久而有弊,則又蕩滌之,枵然無可以需用,故前後道臣狀請變通者,只是糶糴取耗,而昨年因特敎,蕩減十分之一,則別會穀五千石見縮,而其耗又隨而縮,此其所以請劃充代者也。至於營穀一萬石,蓋亦出耗,以償債利之蕩減者,而限滿更報,又是廟堂當初所題,今日之有請有許,俱遵其例,是何不尤於前,而爲罪於後也,此皆營各庫放下接濟之需,行之十年,本穀固自如矣。況此營穀,有異常賑,而取耗又非永劃,則勒謂之曰常賑,曰永劃者,抑何意也?且其用處,自有應下,有耳皆知,而憲臣獨不知耶?前道臣李宅鎭,當其交龜,語臣以支放之難繼曰,蕩減而見縮者,不可不求其代劃也,限滿而當請者,不可不及今論報也。顧其時,分糶節晩,而過於審愼,自費數月,臣則尙慮遲緩,人忽反咎屬耳,其亦可異也已。噫,其事實不過如此,本非䵝昧難知者,臣何必與之呶呶辯明也?第臣所自悼者,平日言行,若能見孚,豈因簿書應行之事,有此戛逼情外之言乎?固知怒非由臣,而橫加侵凌,吁亦困矣,臣旣被詆斥,何可以其言之失實,而晏然自在也哉?且臣素患痰癖,受傷於三夏瘴霧,越添於兩旬驅馳,雖非情勢,病又難强,當秋公務,自至瘝曠,此時瀆擾,非不知萬萬惶悚,而義在必遞,敢陳短章。伏乞天地父母,俯加諒察,特許刊改,以便公私,不勝大幸。答曰,省疏具悉。所陳不過事實,今何可論?
正言崔夢嵒疏曰,伏以天祐宗祊,聖候康復,睿孝仰格,賀儀載擧,臣民慶幸,曷有其極?仍念臣本以遐土賤品,才識淺短,賦性庸騃,本不合於淸朝耳目之任,而誤蒙聖簡,猥忝名器,十有餘年,而未嘗出一言論一事,以副我聖上虛佇之盛意,居常愧懼,若隕淵谷,除旨之下,宜卽辭免,而適當合辭方張之日,不敢言私,冒沒出肅,而因仍盤礴,有乖廉隅,玆敢瀝血呼籲。伏乞聖明,亟許鐫免,以重官方,以安私分焉。臣於乞免之章,不宜贅及他說,而竊有區區所懷,敢此附陳,惟聖明裁察焉。各道鎭營,乃是討捕衙門也,爲營將者,常時苟能戒嚴而撿飭,則豈有賊入官門,半夜剚刃之變乎?事之驚駭,莫此爲甚,如此疲劣昏殘之人,決不可仍置於討捕之任,臣謂順天營將沈墩,卽爲罷黜,其代各別擇差下送,期於捕得罪人,亟施當律,斷不可已也。遂安郡守李彦培,以庸騃武弁,專事貪虐,莅任以後,酷刑濫杖,民不堪命,郡有銀店,而松都富商,爲其物主,一日招致,欲爲貿銀,而銀錢相換,自有常定,此則只給半價,使之換納,故銀商據例不納,則重加刑訊,卽地致斃,夫威脅銀商,歇價勒買,已非官長之道,而壑慾未充,乘憤肆虐,豈非放恣無憚之甚者乎?巡營之推治長吏,蓋欲使之自處,而冒沒蹲據,恬不知愧,如此貪虐不法之類,不可一日置之於字牧之任,臣謂遂安郡守李彦培,爲先罷職,其罪狀,令攸司,拿問嚴處可也。北靑府使李德溥,本以北人,偏蒙我聖上拔擢之恩,位至頂玉,則其前後洪造果,何如,而及除是任,不思報效,無一善政,且以家近之故,姻族因緣用事,賄賂公行,請囑狼藉,聽聞駭然,而以其至親,差出鄕任,一從其言,惹起鄕戰,闔境騷擾,怨聲載路,北來之人,莫不傳說,如此循私蔑法之人,不可置而不論,臣謂北靑府使李德溥,罷職不敍,斷不可已也。向者諫臣論劾,永興·咸陽·扶安三守令啓本,傳于政院,未及上達,諫臣先遞,臺閣論人,事體嚴重,雖曰未徹之啓,便是已發之論,一世喧傳,無人不知。故爲守令者,亦皆自處以已遞之官,至於廢閣邑務云,當此秋事方殷之時,不可一任其偃便而曠職,臣謂永興府使鄭彦衡,咸陽府使李燁,扶安縣監李格,竝爲罷出可也。歲時老人米肉之賜,寔是聖代優老之典,則有司之臣,所當惕念奉行,而遐方官吏,不無操縱,間有取捨之弊,使蔀屋窮民,不知有聖澤,是豈仰體我聖上愍老垂恤之意哉?臣謂嚴飭各道道臣守令,依國典一一分給,俾無向隅之歎可也。近來錢還之弊,實爲小民難支之端,向來憲疏,條陳無餘,自上有詳査嚴處之敎,南土之民,擧切革弊安堵之望,而側聽半年,尙無實效,今夏年還,亦有以錢散給之處,南來之人,嘵嘵爲說,不有飭敎,復踵前習,誠極寒心。臣謂更加申飭道臣,一一査出論罪,痛革南民之痼弊可也。四處史庫,各置寺刹,使其僧徒守直,故本官雜役勿侵事,自廟堂定節目,揭板遵行矣。近年以來,法綱解弛,不遵朝令者,間或有之,以臣所聞奉化覺化寺言之,本官之侵役,吏屬之徵斂,其弊尤甚。故昨秋憲臣,以重史閣嚴朝令之意,啓達蒙允,申飭勿侵,而其時本官,視若尋常,侵虐倍前,數百緇徒,幾盡渙散,莫重史庫,將無以守直云,事之寒心,莫此爲甚。臣謂令廟堂,更爲嚴飭道臣及當該守令,依節目施行,而若復有如前侵漁之弊,則道臣·守令,竝爲論罪可也。臣於治疏將上之際,卽接家信,則臣之偏母,年深病痼,每當換節之時,則輒致越添,寧日恒少矣,近因脫著失宜,宿恙之外,又添別症,飮啖頓減,氣息懍綴,急脚踵至,促臣歸護。臣以終鮮之身,無人扶將,方寸煎灼,按住不得,玆敢忙陳情懇,仍尋鄕路。伏乞聖慈,俯垂諒察,治臣擅行之罪,以肅朝綱,仍令選部,勿復檢擬,以便救護,千萬幸甚。答曰,省疏具悉。沈墩事依施,所論五守令,遠外風傳,何可盡信,人何可置之黯黮,令該府處之,令廟堂申飭事,依施焉。爾其勿辭察職。
乙未九月二十八日巳時,上御集慶堂。藥房入診,時原任大臣同爲入侍時,都提調韓翼謩,提調李重祜,副提調徐有隣,假注書徐鼎修,記事官金奎祥·宋銓,領府事金相福,領敦寧金陽澤,左議政洪麟漢,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·康命徽·丁志泰,以次進伏訖。翼謩曰,夜間聖體,若何?上曰,一樣。翼謩曰,批答有停建功之敎,故湯劑不敢奉入,而來待楹外。仍卽奉進,上進御。上曰,莫重公事誤傳,當該中官,從重推考。出榻敎有隣讀奏公事,至江原監司徐逈修狀啓。命書傳敎曰,徒年遇赦卽放,今何稟乎?道臣推考,已放旣已下敎,餘皆卽爲回啓事,分付該曹,藥房提調持湯劑,更爲入侍。出榻敎上曰,當呼嵩乎?諸臣曰,豈不呼嵩乎?上進御,諸臣呼嵩。相福曰,臣於今番鄕行,歷見畿湖農形,畓穀所未見處,頗有被水災者云,而至於路邊,則可謂登熟矣,但田穀,到處皆成慘凶,民之所賴,全在田穀,而今年夏未食麥秋又如此,朝家宜有拔例軫恤之道矣。旱田雖不給災,綿曰給災,旣有古例,且諸道今年所得之災,頗優給畓災而有餘,則推移於田結,以綿災爲名,使旱田耕食之民,得免於白徵離散之患,則似爲聖朝之惠政。下詢時任大臣處之,何如?上曰,領相之意,何如?翼謩曰,旱田無給災之規,綿災名色,頃年海西,一二次有之,此非他道所可爲例者,此路一開,有關後弊,恐不可輕議,而今年度支事目災外,自上特敎加給,幾給二萬結,甚大惠也,如使道臣,推移分排,區劃有方,則亦可以波及田災矣。相福曰,領相旣如是爲奏,然則何必以綿田給災爲言乎,諸道道臣,自可以畓災之有餘者,推移於田災之最甚處矣。上曰,依爲之。諸臣以次退出。
乙未九月二十八日酉時,上御集慶堂。藥房入診入侍時,都提調韓翼謩,提調李重祜,副提調徐有隣,假注書徐鼎修,記事官宋銓·尹履相,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·康命徽·丁志泰,以次進伏訖。翼謩曰,午間聖體,若何?上曰,一樣。奉進湯劑,上進御。諸臣以次退出。
乙未九月二十八日酉時,上御集慶堂。大臣·備局堂上引見入侍時,領議政韓翼謩,左議政洪麟漢,行知中樞府事李景祜,行司直具善復,左參贊鄭弘淳,行司直李章吾,刑曹判書趙重晦,戶曹判書具允鈺,右參贊鄭存謙,行副司直李潤成·洪趾海·尹泰淵·權噵·徐命善,同知中樞府事沈履之,行副司直金相翊,司諫郭鎭純,掌令具修溫·尹謐,正言安鼎大,校理李德師,同副承旨姜趾煥,假注書洪文海,事變假注書趙章漢,記事官宋銓·尹履相,以次進伏訖。上曰,畿伯入來乎?翼謩曰,以其巡審之行,尙不得返,故不得入來矣。麟漢曰,守令亦無在京者,不得入來矣。上曰,再昨下霜,早乎晩乎?翼謩曰,農民之待霜久矣,下霜然後,百穀始登場矣。麟漢曰,雖有閏朔,今已九月之晦,則霜降已晩矣。翼謩曰,纔因楊州牧使金夏材上疏,有楊高兩邑一體稟處之命矣,道臣巡審之行,不日當還云,依當初下敎,待其狀聞,稟處,何如?上曰,依爲之。出擧條翼謩曰,因掌令具修溫疏,注薦及泮庠課試,有令備局稟處之命矣。注書之罷圈復薦,已有成命,而共時,又有前召試人盡付後擧行之敎矣,卽今未付者,只是數人云,姑待其畢付爲宜,至於泮庠課製,今正其時,而當此直宿之時,姑非可論,待撤直卽爲擧行之意申飭,何如?上曰,依爲之。出擧條翼謩曰,南北漢,自是保障重地,其儲積備虞之道,視他尤別,近來紀綱懈弛,奸弊滋生,初不能精察,只牽顔私而分給,終又不能刻期督捧,恣意反作,軍餉之年年欠縮,專由於此,事之寒心,莫此爲甚。從今爲始,嚴立科條,此後復踵前習之監色,嚴刑定配,不能檢飭之廣尹管城將,亦難免重責,爲先以此意嚴飭,何如?上曰,依爲之。出擧條翼謩曰,沈墩事,實是前所未有之變怪,墩則因臺疏,已有處分,兵使,以主討捕官,常時果能彈壓屬鎭,豈有此事,事出多日,罪人之尙未斯得者,尤涉可駭,當該兵使,姑先從重推考,使之刻期捕捉,何如?上曰,不可推考而止,爲先施以不敍之典,令該府處之。出擧條重晦曰,臣以職掌所關,有一經筵稟者,敢此仰達矣。頃日赦典後,有洞開囹圄之命,曠蕩之德意,臣實欽仰,而第其中御寶僞造承款罪人金奉鎭,不可輕議放釋,故姑爲保授,而此等罪人,關係至重,且己丑春,洞開囹圄時,因大臣陳達,罪名重者,旋卽還囚,今亦依前還囚,何如?上曰,依爲之。出擧條重晦曰,此後他罪人,亦依例囚禁之意敢達。上曰,依爲之。出擧條全羅兵使李聖師拿處事?下敎。出榻敎鎭純·修溫·謐·鼎大啓曰,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上上曰,合辭稽滯,莫若近日,君何答乎?依前賜批。鎭純·鼎大啓曰,請黑山島充軍罪人黃宅仁,依律處斷。措辭見上上曰,勿煩。鎭純·鼎大啓曰,請固城縣充軍罪人咸道亨,依本律處斷。措辭見上上曰,勿煩。修溫·謐啓曰,請還寢罪人梁成卜減一律島配之命。措辭見上上曰,勿煩。又啓曰,請固城縣充軍罪人咸道亨,依本律處斷。上曰,勿煩。又啓曰,請黑山島充軍罪人黃宅仁,依律處斷。措辭見上上曰,勿煩。又啓曰,新除授持平洪周萬,時在忠淸道成歡察訪任所,請斯速乘馹上來事,下諭。上曰,依啓。上命書傳敎曰,以合辭曠闕下敎,而兩司,其宜撕捱而皆默,今有臺臣,不覺寒心,今日諸臺,一竝遞差,內局入侍事。出榻敎上命退,諸臣退出。
上在慶熙宮。停常參·經筵。
初昏,電光。
藥房都提調臣韓翼謩,提調臣李重祜,副提調臣徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道,入侍下敎矣。
中宮殿·惠嬪宮,藥房口傳問安。答曰,知道。
傳于徐有隣曰,內局入侍,時原任大臣同爲入侍。
大殿·中宮殿·惠嬪宮,藥房口傳夕問安。答曰,知道。
徐有隣啓曰,藥房三提調,日已向夕,召命尙遲,下情焦悶,敢此求對矣。
得于姜趾煥曰,辭單辭章申飭。
姜趾煥,以吏曹言啓曰,今此宗廟冬享大祭,皆以侍從塡差,時無職名,令該曹,口傳付軍職,何如?傳曰,允。
李碩載,以吏曹言啓曰,今此宗廟·微寧殿朔祭大祝,皆以侍從塡差,時無職名,令該曹,口傳付軍職,何如?傳曰,允。
姜趾煥,以義禁府言啓曰,全羅前兵使李聖師,令該府處之事,傳旨啓下矣,李聖師時在任所云,依例發遣府都事,交龜後拿來,何如?傳曰,允。
金致恭,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未九月二十九日巳時,上御集慶堂。藥房入診,時原任大臣同爲入侍時,都提調韓翼謩,提調李重祜,副提調徐有隣,假注書徐鼎修,記事官宋銓·尹履相,判府事金尙喆·李溵,左議政洪麟漢,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·康命徽·丁志泰,以次進伏訖。翼謩曰,夜間聖體,若何?寢睡·水刺之節,亦何如?上曰,一樣。奉進湯劑,上進御半貼許。尙喆曰,閭閻間,多以鷄膏得效矣。翼謩曰,黃烏鷄尤好矣,自今濃煎以進乎?上曰,置之。藥房提調持湯劑,更爲入侍。出榻敎上進御,翼謩請診脈,上不許。諸臣以次退出。
上在慶熙宮。停常參·經筵。
夜五更,電光。
藥房都提調臣韓翼謩,提調臣李重祜,副提調徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫入診,詳察聖候爲宜,臣等不任終宵憂慮,敢來問安,竝此仰稟。答曰,知道。建功何功,氣苶特甚,其何諭乎?待敎入侍。中宮殿·惠嬪宮,藥房口傳問安。答曰,知道。
傳于徐有隣曰,內局入侍,時原任大臣同爲入侍。
李得臣啓曰,大司憲嚴璹呈辭,執義鄭景仁呈辭,掌令二員未差,持平安廷鉉投疏在外,持平洪周萬任所在外,今日以監察茶時之意,敢啓。傳曰,知道。
吏曹口傳政事,檢閱徐有鍊。
李碩載啓曰,檢閱徐有鍊旣已付職,牌招,何如?傳曰,允。
徐有隣啓曰,藥房三提調朝筵,業承待敎之命,日色向曛,未蒙召接,焦悶之甚,敢此求對矣。金致恭,以御營廳·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未十月初一日巳時,上御集慶堂。藥房入診,時原任大臣同爲入侍時,都提調韓翼謩,提調李重祜,副提調徐有隣,假注書徐鼎修,記事官宋銓·尹履相,判府事金尙喆·李溵,左議政洪麟漢,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。翼謩曰,夜間聖體,若何?上曰,一樣。奉進湯劑。上曰,止之可也。翼謩曰,伏承召命,顚倒入來矣。尙喆曰,天寒霜降,此時尤當溫進。上進御,命諸醫入診。泰輿奏曰,左右脈候調均,而胃脈似猶不足。諸醫言皆同,藥房提調持湯劑更爲入侍。出榻敎上進御後,以龍眼肉便香附拔去事,下詢諸醫。道炯奏曰,此材之拔與不拔,元無利害,而第當加意進御,則自然有效矣。溵曰,月之初吉,進御二貼,實爲慶幸。諸臣仍呼嵩,諸臣竝卽以次退出。
上在慶熙宮。停常參·經筵。
藥房提調臣李重祜,副提調臣徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。批答無。
中宮殿·惠嬪宮,藥房口傳問安。答曰,知道。
傳于徐有隣曰,內局入侍,時原任大臣同爲入侍。
李得臣啓曰,大司憲嚴璹陳疏入啓,執義鄭景仁呈辭,掌令二員未差,持平安廷玹投疏在外,洪周萬任所在外,今日以監察茶時之意,敢啓。傳曰,知道。
大殿·中宮殿·惠嬪宮,藥房口傳夕問安。答曰,知道。
傳于金致恭曰,領左相·戶判·惠堂·畿甸·關東句管堂上·備局有司堂上,竝爲入侍。
傳于姜趾煥曰,如已入來則入侍。
姜趾煥,以吏曹言啓曰,文昭殿碑閣·淨業院碑閣·追慕洞碑閣·蠶壇碑閣·流霞亭,發遣本曹郞廳奉審,則俱爲無頉,而追慕洞碑閣墻垣夫防草貳張,女防草貳張折傷,流霞亭墻垣瓦子庫庫脫落處,卽令修改之意,敢啓。傳曰,知道。又以戶曹言啓曰,卽接廣興倉所報,則判府事申晦,九月十月兩朔祿米太,依傳敎更爲輸送于本家,則以爲情地危蹙,與前無異,前後聖敎之下,不敢冒受,惶恐竢譴而已云,祿俸又不領受,何以爲之?敢稟。傳曰,更爲輸送。
金致恭,以兵曹言啓曰,今此冬至兼謝恩使一行赴燕時,所把驛馬,必須前期分定,可無窘急之弊,應把驛馬四十五匹內,忠淸道七匹,全羅道十匹,慶尙道二十匹,來十月二十五日京中逢點,江原道四匹,咸鏡道四匹,同月三十日,直送安州逢點之意,五道監司處分付,何如?傳曰,允。又以兵曹言啓曰,去秋等能麽兒考講時,都摠府經歷李弘遠,訓鍊院判官李亨默,主簿馬之好,宣傳官吳載重·金樂祜,武臣兼宣傳官李長煌,守門將李達遂·元命輔,活人署別提張鉉五等,一次不通,都摠府經歷金魯成,守門將李光澤等,二次不通,依定式竝從重推考,何如?傳曰,允。
又以訓鍊都監·一二所巡廳·左右捕盜廳言啓曰,去夜犯夜人無所捉之意,敢啓。傳曰,允。
大司憲嚴璹疏曰,伏以上天眷佑我宗祊,聖候日臻康復之慶,臣民歡忭,曷有其極?臣於見職,本不近似,粤自年前,有苟充備擬,荐被嚴敎之後,宜不敢更爲抗顔,以就臺列,而適當藥院,移直朝廷起居之時,自鄕聞命,顚倒入城,他不暇顧,冒沒出肅,粗伸區區之義分,而候班往來之際,重觸寒感,素患風痺之症,素時闖發,委頓床席,意不得趨參於呼嵩之班。論其罪戾,合被重誅,猥陳血懇,未蒙恩遞,病裏惶隕,益復罔措,仍念臣受氣素薄,兼且善病,外若肥澤,內實虛脆,每當秋冬之換節,馴致濕痰之作孽,不通呼吸,動涉旬月。向來則以年紀尙强,氣血未衰,幸得藥餌之收效,一二年間,眞元暴下,牙齒盡落,不能飮食,目昏耳聵,便成篤老人樣子,臣亦不料其暴老之至此也。顧此病狀,首尾調治者,幾至二十餘日,一症少減,一症又生,頭重如山,而伏枕則風自喉出,神識瞢瞀,汗流如漿,而轉身則寒從骨生,肢體戰棹,諸般症形,日甚一日。又自敎昨以來,痰入腰脊,不能屈伸,臥起之間,必須人扶,而酸痛叫絶,乞死不死,多試湯焫,不見分效,此殆死期將迫,有非醫治之所可售,此時賓對,何等盛擧,而請牌違命,尤切私分之悚懍,乃於諸臺之入侍,以合辭稽滯,莫若近日爲敎。諸臣竝被罪遞,則稽滯之罪,臣實爲首,今日在臺者,雖不入侍,而倖免便同已遞之人,兩司旣以此引避,則臣亦當遞中一人,宜卽詣臺自列,請被同罪,而顧今病情,如上所陳,萬無暫時起動之望,竟不免默默過日,臺體之壞損,又無餘地矣,玆敢收拾病魂,略暴危懇。伏乞聖明,俯賜諒察,亟命鐫遞臣職,仍治臣不卽詣臺自引之罪,以肅朝綱,以存臺體焉。臣方引罪待勘,宜不敢贅陳他說,而於目下事,適有微見,敢此附陳焉,卽伏見楊州牧使金夏材疏本,則因畿邑減稅之命,盛陳田農歉荒,峽氓遑急之狀,請移減田農之大同,聖批竝擧楊高兩邑,深示矜恤之念。聖意所在,臣不勝欽仰攅祝之至,大抵今年年事,水田則雖似稍登,而至於旱田,則夏間兩麥,旣已失稔,秋穡之黍粟·唐稷·兩菽·木綿,全無所收,此豈但楊州一邑而已?實八路之所同然,而近峽無水田之民,尤甚可矜,旱田給災,雖曰罕有,兩耕不食,亦是罕有之事,以我聖上如保之德,豈可明知其白地納稅,而不思所以變通之道乎?乞令廟堂,適確稟處,俾八路農民,得蒙懷保之均惠焉,臣無任屛營祈懇之至。答曰,省疏具悉。頃者批旨之後,撕捱一何太過,附陳者予意若此,令備局稟處焉。卿其勿辭察職。
乙未十月初二日辰時,上詣延和門。香祗迎入侍時,行都承旨徐有隣,左承旨李在簡,右承旨李碩載,左副承旨金致恭,右副承旨李得臣,同副承旨姜趾煥,假注書徐鼎修·洪文海,記事官尹履相·徐有鍊,以次侍立。上具翼蟬冠·袞龍袍,乘步輿出通陽門,詣延和門降輿,俯伏板位祗迎,王世孫隨詣。趾煥曰,鼓吹已詣太廟,不得入之矣。上曰,唯。禮訖,上仍詣金商門。
乙未十月初二日巳時,上御集慶堂。藥房入診,時原任大臣同爲入侍時,提調李重祜,副提調徐有隣,假注書徐鼎修,記事官尹履相·徐有鍊,領府事金相福,領敦寧金陽澤,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。重祜曰,夜間聖體,若何?上曰,一樣。奉進湯劑,上進御。重祜請更煎湯劑以進。上曰,姑止之,更待下敎可也。重祜曰,都提調有故不得入來,上不應。有隣讀奏公事,至江原監司徐逈修狀啓。命書傳敎曰,今聞江原道臣狀聞,予心何喩,不可循例回啓,令備局,竝依狀請許施事,卽爲分付。諸臣以次退出。
乙未十月初二日酉時,上御集慶堂。藥房入診入侍時,提調李重祜,副提調徐有隣,假注書徐鼎修,記事官尹履相·徐有鍊,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。重祜奉進湯劑,上起坐進御。重祜先退,更煎第三貼。有隣曰,都提調有故,數日內,不得入來,故敢達。上曰,都提調許副,金判府事爲都提調。出榻敎藥房都提調持湯劑更爲入侍。出榻敎上進御,諸臣呼嵩,仍卽以次退出。
乙未十月初二日申時,上御集慶堂。大臣·戶判·惠堂·畿甸句管堂上·備局有司堂上入侍時,左議政洪麟漢,左參贊鄭弘淳,戶曹判書具允鈺,行副司直洪趾海,同副承旨姜趾煥,假注書洪文海,記事官尹履相·徐有鍊,進伏訖。允鈺曰,因關東伯狀聞,有此下詢之擧乎?上曰,然矣。今年農事,大違初料,反爲穴農,誠可悶矣。允鈺曰,今年農事,初有大登之望,因晩旱,雖有被災之處,而畓穀稍登,田農似不如前,而畿內則減田租之半,關東依狀聞加給,海西則元帳付不多之中,災結爲屢千餘結,而八道摠計則其數夥然,民惠大矣,道臣守令,善爲分俵,則可以推移分給田災矣。上曰,綿田各有號乎?允鈺曰,有綿田之號,而昔年雖有給災之事,旣非定式,則各道自當酌量給災矣。上曰,來年無設賑處耶?允鈺曰,似無此慮,而國儲漸縮,極爲可悶矣。麟漢曰,夜來聖體,若何?寢睡·水刺之節,亦何如?上曰,一樣矣。上曰,關東伯狀啓,雖已許施,而民事誠可悶矣。麟漢曰,東伯所請,特爲盡許,實仰恤民之盛意,而還上事,頃已筵稟,必卽回啓矣。上曰,關東畿甸,比之,何如?麟漢曰,關東則畓小田多,畿甸則畓多田小,而今年田農,最爲失稔,故大體則同然矣。且聞畿伯已入來云,農形狀啓,數日內,似必入來矣。上曰,田農穴農耶,畓農亦爲穴農耶?麟漢曰,畓勝而田歉,故田穀莫緊於民食,而今年之失望,良以此矣。趾海曰,田災雖不給,而綿災則自古名臣碩輔,多以此爭之矣。允鈺曰,今年稅穀幾盡來,而其中全羅道樂安稅米太合九百五十石零,全數未納海南稅米太合五百七十石零,康津稅太四百四十石零,尙在未收,故自臣曹屢度關促,而終無聲息,事之稽緩,莫此爲甚,其在懲後之道,不可無飭。上項全未納及未收邑守令,令本道指名現告,拿問處之,何如?上曰,依爲之,左參贊鄭弘淳曰,以大同言之,湖西之林川·定山,尙有未納,當該守令,一體拿問處之,何如?上曰,依爲之。出擧條畿伯入來曰,京畿句管堂上·左相·戶惠兩堂有司堂上入侍事,下敎。出榻敎有隣曰,都提調有數日內不得入來之故,敢達。上命書傳敎曰,領相內局兼帶許副,其代金判府事爲內局都提調,趾煥讀公事訖,命退,諸臣以次退出。
上在慶熙宮。停常參·經筵。
藥房都提調臣金尙喆,提調臣李重祜,副提調徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任終宵憂慮,敢來問安,竝此仰稟。答曰,無。
中宮殿·惠嬪宮,藥房口傳問安。答曰,知道。
傳于徐有隣曰,內局入侍,時原任大臣同爲入侍。
李得臣啓曰,大司憲嚴璹呈辭,執義鄭景仁呈辭,掌令二員未差,持平安廷玹投疏在外,洪周萬任所在外,今日以監察茶時之意,敢啓。傳曰,知道。
大殿·中宮殿·惠嬪宮,藥房口傳夕問安。答曰,知道。
傳于徐有隣曰,內局入侍。
姜趾煥,以義禁府言啓曰,忠淸道放未放啓本中,徒流遇赦蒙放者特放事,命下矣,本府所管忠州牧連源驛徒三年定配罪人李潭徵放送事,分付該道道臣之意,敢啓。傳曰,知道。
金致恭,以兵曹言啓曰,內禁衛將李漢豐·申大觀,五衛將徐㬦,俱以身病沈重,勢難供職,呈狀乞遞,宿衛領軍之任,不可等待其差復,今姑改差,何如?傳曰,允。又以禁衛營·一二巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未十月初三日辰時,上御集慶堂。藥房入診,時原任大臣同爲入侍時,都提調金尙喆,提調李重祜,副提調徐有隣,假注書徐鼎修,記事官尹履相·徐有鍊,領敦寧金陽澤,判府事李溵,左議政洪麟漢,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。尙喆曰,朝氣甚寒,聖體,若何?上曰,一樣。奉進湯劑,上進御。命兩廳行首診脈。泰輿·道炯奏曰,左右度數調均,而胃脈猶些不足,有隣讀奏公事,至全羅監司安兼濟啓本。命書傳敎曰,全羅監司放未放啓本,所稟者特放,餘皆依啓本施行事,分付該曹。至忠淸監閔百奮啓本,命書傳敎曰,忠淸道臣放未放啓本中,徒流遇赦蒙故者特放,餘皆依啓本施行事,分付該曹,藥房提調持湯劑更爲入侍。出榻敎上進御,諸臣以次退出。
乙未十月初三日酉時,上御集慶堂。藥房入診入侍時,都提調金尙喆,提調李重祜,副提調徐有隣,假注書徐鼎修,記事官尹履相·徐有鍊,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。尙喆奉進湯劑,上進御曰,今日飮靈丹三貼矣。命兩廳入診,諸醫皆奏曰,左右度數調均,胃脈與滑體,比朝少勝。有隣讀公事,至咸鏡監司韓光會啓本,命書傳敎曰,咸鏡道臣所稟者特放,餘皆依啓本施行事,分付該曹,諸臣竝卽退出。
上在慶熙宮。停常參·經筵。
藥房都提調臣金尙喆,提調臣李重祜,副提調臣徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫入診,詳察聖候爲宜,臣等不任終宵憂慮,敢此問安,竝爲仰稟。答曰,知道。
今夜宿誠建功,予自笑氣何諭?待敎侍。
中宮殿·惠嬪宮,藥房口傳問安。答曰,知道。
傳于金致恭曰,次對進定於今日。
金致恭啓曰,今日次對,兩司無進參之員,除在外外,不爲行公人員,竝卽牌招以爲入侍之地,何如?傳曰,允。
李得臣啓曰,大司憲嚴璹呈辭,執義鄭景仁呈辭,掌令二員未差,持平安廷玹投疏在外,洪周萬任所在外,今日以監察茶時之意,敢啓。傳曰,知道。
傳于李碩載曰,內局入侍,次對如來會,同爲入侍。
大殿·中宮殿·惠嬪宮,藥房口傳夕問安。答曰,知道。
李在簡啓曰,故平城府院君朴元宗家,今十三日,遣承旨致祭事,禮曹單子啓下矣,何承旨進去乎?敢稟。傳曰,左副承旨進去。又啓曰,高靈府院君申叔舟家,初十日遣承旨致祭事,禮曹單子啓下矣,何承旨進去乎?敢稟。傳曰,右副承旨進去。
傳于姜趾煥曰,都承旨養正齋奉審以來。
傳于姜趾煥曰,都承旨仁慶宮後,一體奉審以奏。
備忘記,傳于姜趾煥曰,三明日當祗迎矣。
傳于徐有隣曰,都承旨入侍。
傳于金致恭曰,開陽門留門直宿人外,竝出去。
傳于徐有隣曰,內局入侍。
李在簡,以戶曹言啓曰,卽接廣興倉所報,則判府事申晦,九月十月兩朔祿俸,依傳敎更爲輸送本家,則以爲自有所遭以來,不可以恒人自居,則冒受常廩,有所不敢,以致靜攝之中,屢煩聖念,尤極惶悚而已云,祿俸又不領受,何以爲之?敢稟。傳曰,更爲輸送。
姜趾煥,以內醫院官員,以都提調·提調意啓曰,近來內醫之兼御醫者甚多,番次極其苟艱,在前如此之時,亦有姑降入直之例,御醫中方泰衍,依前例姑降入直於內醫院,何如?傳曰,允。
金致恭,以御營廳言啓曰,本廳字內,興仁門北邊體城頹毁處,今方改築,而所入石子浮出,然後可以始役矣。東郊蘆原近處,所在石子,浮出以用之意,敢啓。傳曰,知道。又以御營廳·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未十月初四日辰時,上御集慶堂。藥房入診入侍時,都提調金尙喆,提調李重祜,副提調徐有隣,假注書徐鼎修,記事官尹履相·徐有鍊,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。尙喆曰,夜間聖體,若何?上曰,一樣。奉進湯劑,上進御。上曰,大享在何日?尙喆曰,初八日,而受香則在初七日,伏見昨夜所下御製,誠極欣幸。命兩廳行首入診,方泰輿奏曰,左右均而胃脈一樣矣。上命原任入侍,賤臣鼎修承命出來,與領府事金相福偕入。相福進伏曰,昨進三貼,下情極爲欣幸。上曰,掌務官逐出下敎,安徐。出榻敎上曰,次對入侍。出榻敎內局少退,有頃復入。更進湯劑,上進御。諸臣以次退出。
乙未十月初四日辰時,上御集慶堂。大臣·備局堂上引見入侍時,左議政洪麟漢,行知中樞府事李景祜,行司直具善復,左參贊鄭弘淳,行司直李章吾,戶曹判書具允鈺,禮曹判書尹東暹,行副司直李潤成·洪趾海·尹泰淵·尹得養·權噵,同知中樞府事徐命善·沈履之,校理金峙默,左副承旨金致恭,假注書洪文海,事變假注書趙章漢,記事官尹履相·徐有鍊,進伏訖。麟漢曰,夜間聖體,若何?上曰,一樣。寢睡·水刺之節,亦何如?上曰,一樣。麟漢曰,聞畿伯今方入來矣。上曰,來乎?麟漢曰,然矣。東暹曰,平安監司方物雖入來,旣有各道方物停封之敎,故不敢遽然封入,而旣來之物,亦不可停退,故敢此仰達。上曰,入之。弘淳曰,凡錢穀漁鹽,有可以行査者,而發關該道監營,則自監營査問該邑以報,本是事例,蓋京司號令,不能直行於外邑,必有監司亟檢然後,可無虛僞不實之弊,近來監司全不致意,漫應爲事,只以原關知委。又使之直報京司,監司之漫應如此,則守令其何所憚而有能盡心者乎?今雖不擧某道某事而爲言,此習不改,則京外擧行,實無維持之道,此後凡有行査之關,監司勿復推諉各邑,必親爲査報,以存事面之意,分付申飭,何如?上曰,依爲之。麟漢曰,各軍門之以軍兵事,發關於諸道節度使,曾或有之,其外京各司,或一時權設衙門之不由於道臣,而直關於列邑,事未前聞,大關後弊,重臣所達,必有所以,而旣發之後,不可例飭而止,從今以後,不爲往復於道臣,而直爲行關於各邑者,非但勿施,自其邑論報巡營,俾得査治之意,各別嚴飭,何如?上曰,依爲之。出擧條致恭曰,兩司牌招則獻納成德朝,俄已不進,而其外牌去來,未及入來,故臺臣不得入侍矣。上命賤臣,召入畿伯,京畿監司尹蓍東進伏。上曰,奉審無頉乎?蓍東曰,陵園墓所奉審,則無大段執頉處矣。麟漢曰,畿伯狀啓入來矣。上曰,入之。致恭讀奏。上曰,開倉乎?蓍東曰,開倉則或開或否,而開處多矣。上曰,坡州入於稍實乎?蓍東曰,湍坡雨澤調均,故雖入於稍實,而田農之不實,同然矣。上曰,高陽比楊州,何如?蓍東曰,入於稍實矣。承旨讀訖。上曰,大臣之意,何如?麟漢曰,此則畿伯災實,分等狀啓,而南陽等九邑,置之尤甚,廣州二十一邑鎭置之,之次坡州等七邑置之,稍實分等,依此施行,而又有所請,一則新還代捧事也。曾前歉歲,畓穀代田穀許捧,已多其例,況此田穀代畓穀乎?道臣爲民之意,可以見矣,而窮民支保之道,亦不可不念,依狀請施行,何如?上曰,依爲之。麟漢曰,一則極劣米事也,如此之歲,敗舡極劣米之許令停退,亦多其例,依狀請施行,何如?上曰,依爲之。麟漢曰,一則各邑所收平倉·北漢·大興·臨津·長山等餉穀之捧留本邑事也,城餉體重,大無之歲,捧留本邑,雖或有一二前例,此是目下軍兵接濟之資。況又緩急不時之需,則其不可輒襲謬例,而道臣旣以民事爲請,在朝家軫恤之道,亦難全然防塞,只令尤甚邑,依狀請施行,其他之次稍實等邑及坡州之向因加請,筵稟許給者,一體輸納之意,分付,何如?上曰,依爲之。麟漢曰,一則三軍門保米,守摠兩營軍需保米及牙兵身米,從民願代納事也,從前災年,旣有已行之例,三軍門則之次尤甚邑,錢木間從民願捧上,至於守摠兩營,一年所捧,乃爲相當於該營一年放下之資,兩營若無此穀,則措手無路,衆所共知,軍民均視之道,宜有緩急參量之擧,此則只尤甚邑從民願代捧事,分付,何如?上曰,依爲之。麟漢曰,一則推奴徵債事也,災年擾民之政,誠如道臣所請,嚴飭京外,各飭禁斷,何如?上曰,嚴飭可也。出擧條麟漢曰,此則畓災移施事也,今年田農之失稔,非但畿甸,諸道同然,窮民契活,誠爲矜惻,自朝家尤宜顧恤,俾得以文保矣。旱田之謂以兩耕,不爲給災,臣亦未知始自何年,而如此之歲,亦豈無闊狹之道乎?畓災之餘,移給田災,纔因原任之陳達,首揆稟請蒙允,已爲行會,而狀聞中丙戌減租,卽其時出自特恩,則有非自下仰請者,移施於大同,今不可論,惟我聖上一視之澤,豈可彼此於楊高與他邑之民哉?況今年地部之給災,亦因特敎而其數不貲,臣意則一依日前行會畓災所餘之結,移給於諸邑田災爲宜,以此分付,何如?上曰,依爲之。麟漢曰,今此畓災之移施於田災者,特出於我聖上優恤蔀屋之盛意,道臣今方入侍,面承聖敎,其所奉公之道,似當盡心,使之親執詳審,從實均布,俾無一民白徵之弊,則此不但楊高兩邑之幸也,三十六邑之赤子,其將咸蒙如傷之德意,竝囿廣濟之恩澤,一體申飭,何如?上曰,依爲之。今者申飭之事,若有不謹擧行之事,予有廉問,一體嚴飭。出擧條麟漢曰,此則道內各邑軍丁事也,京司及諸處軍額,旣有定數,則不由於本道道臣,而直爲充定,致使各邑,紛紜頉報,無辜窮民,何以支堪?朝家良役實摠刊行之本意,亦安在哉?一依狀請施行,以杜奸民夤緣避役之計,以除各邑公然失丁之弊,而另加嚴飭,俾有實效,何如?上曰,依爲之。出擧條京畿監司尹蓍東曰,目今災年,新舊還之一時竝督,誠爲可悶,諸道舊還,旣自備局,分排行會,則臣不敢仰請停退,而昨年則本道年事,可謂稍勝,而舊還分排,爲六千三百餘石,今年農形,大段失稔,而舊還分排,爲八千二百餘石,比昨年事當減數,而今此近二千石加定,實非荒歲軫恤之政,更爲略略分排,少紓民力,似合事宜,下詢大臣而處之,何如?上曰,大臣之意,何如?麟漢曰,舊還捧上,每年稟定分排,行會諸道矣,今年畿內民事,道臣旣已陳達,豈可無闊狹之道,限二千石減數捧上之意,分付,何如?上曰,依爲之。出擧條蓍東曰,本道壬辰受來湖西貢津倉米四千石,其時監司沈鏽,以道內還穀之不敷,分置穀少邑,作爲糶糴之資矣。今春因諫臣所啓,限折半輸送本倉事,自備局覆啓行會,而當初請得軫畿民農糧之不足,特敎區劃者,則到今還送,事甚難處。況此災年,政當加請移轉之時乎?雖欲擧行,其勢末田,特今仍留本道,永爲還分之穀,實爲畿民萬幸,敢此仰達。上曰,依所請施行可也。出擧條上曰,道臣親審楊高兩邑,何如?蓍東曰,臣親自看審,楊州入於之次,高陽入於稍實矣。藥房提調持湯劑更爲入侍。命退,諸臣退出。
乙未十月初四日戌時,上御集慶堂。奉審承旨入侍時,都承旨徐有隣,假注書洪文海,記事官尹履相·徐有鍊進伏訖。有隣以養正齋·仁慶宮後基奉審無頉回奏。上命退,諸臣退出。
乙未十月初四日三更一點,上御集慶堂。藥房入診入侍時,副提調徐有隣,假注書徐鼎修,記事官尹履相·徐有鍊,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。進湯劑,上起坐進御。仍命兩廳醫官入診。方泰輿奏曰,左右度敎調均,而胃脈滑體一樣矣。諸醫言皆與此同。有隣以明日依例進湯劑之意仰達。諸臣仍卽以次退出。
上在慶熙宮。停常參·經筵。
藥房都提調臣金尙喆,提調臣李重祜,副提調臣徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,建功可笑,扁鵲何道,氣何暇諭?待敎入侍。
中宮殿·惠嬪宮,藥房口傳問安。答曰,知道。
李得臣啓曰,大司憲嚴璹呈辭,執義鄭景仁呈辭,掌令二員未差,持平安廷玹在外,持平洪周萬任所在外,今日以監察茶時之意,敢啓。傳曰,知道。
傳于李碩載曰,內局入侍,時原任若入來,同爲入侍,大殿·中宮殿·惠嬪宮,藥房口傳夕問安。答曰,知道。
李在簡啓曰,注書吳彦啓自鄕上來,卽爲牌招,何如?傳曰,允。
又啓曰,注書吳彦啓違牌代,假注書徐鼎修,姑令仍察,何如?傳曰,允。
金致恭啓曰,事變假注書趙章漢,身病猝重,勢難察任,今姑改差,何如?傳曰,允。
事變假注書趙章漢改差代,金晦彬爲事變假注書。
有政。吏曹判書朴相德病,參判李徽之,參議趙㻐進,同副承旨姜趾煥進,申思運爲執義,趙榮弼爲司諫,趙世選·李枰爲掌令,安大濟爲獻納,尹得孚爲正言,李瀰爲兵曹參判,李壽彬爲敬陵令,兪彦䥧爲引儀,禹禎圭爲直講,申大權爲濟用奉事,金用謙爲同義禁,申熤爲左通禮,崔致白爲戶曹正郞,沈有鎭爲吏曹正郞,兼執義單林得浩,河恩君望,河南君垙,雲城君望,雲南君榗,安春君望,安南君,以上改爵號事承傳。
兵曹判書金鍾正病,參判未差,參議宋鍈入直進,參知韓鼎裕服制,同副承旨姜趾煥進,同知單李東苾,訓鍊判官二單秦渭發·徐仁碩,護軍郭鎭純·尹謐·具修溫,司直李宅鎭·李東遇,司果安鼎大,司正徐鼎修。
姜趾煥,以吏曹言啓曰,侍從臣父年七十人,每於歲首抄啓加資事,載在法典,而新有應推思,人雖非歲首抄啓,加資亦有定式矣,侍從臣父年七十人別單書入之意,敢啓。傳曰,知道。
徐有隣啓曰,藥房三提調,更鼓已動,召命不下,憂悶之極,敢此求對矣。
又啓曰,藥房三提調,雖承下敎,不敢退去,更爲求對矣。
傳于徐有隣曰,掌務官皆逐之。
姜趾煥,以弘文館言啓曰,本館下番闕直,事甚未安,修撰李秉模,副修撰李養鼎,竝卽牌招,以爲推移入直,何如?傳曰,允。
金致恭,以訓鍊都監·一二巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未十月初五日巳時,上御集慶堂。藥房入診,原任大臣同爲入侍時,都提調金尙喆,提調李重祜,副提調徐有隣,假注書徐鼎修,記事官尹履相·徐有鍊,領府事金相福,判府事李溵,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。尙喆曰,夜間聖體,若何?寢睡,何如?上曰,一樣。奉進湯劑,上進御。命兩廳行首診脈。泰輿·道炯奏曰,左右度數調均,而胃脈少勝。尙喆曰,昨有畿甸比摠知奏之敎,故問于畿伯,則今年給災五千結,而各邑尙不報災,待其報當爲狀啓云,故敢達。有隣讀公事。上命書傳敎曰,臺臣違牌,政官牌招開政,重祜再煎湯劑以入。上命書傳敎曰,昨已下敎,建功於今,其補其瀉莫知若此,而必也强勁,抑何意也,聞立異語然後,予當飮。又命書傳敎曰,幾次下敎莫對,於今若有慷慨立異者,予何惜賞?其果此時,當賞半千金。尙喆曰,湯劑之於聖躬,卽水刺也,爲人子者,豈有勸其父母而不進朝夕飯者乎?重祜曰,若有立異者,此卽不忠不孝之人,殿下懸賞而求,雖得之,將焉用哉?上曰,眩氣甚矣,尙喆曰,此亦痰候,湯劑溫進尤好。諸臣縷縷仰請,上進御。諸臣以次退出。
上在慶熙宮。停常參·經筵。
藥房都提調臣金尙喆,提調李重祜,副提調徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫入診,詳察聖候爲宜,臣等不任終宵憂慮,敢來問安,竝此仰稟。答曰,知道。建功何功,鹿茸無茸,今旣顯頉,何對內局?予當自爲。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
姜趾煥,以戶曹言啓曰,卽接廣興倉所報,則判府事申晦,九月十月兩朔祿俸,依傳敎倉官更爲輸送于本家,則以爲情地危蹙,與前無異,屢有輸送之命,而終不敢冒受,惶恐無地云,祿俸又不領受,何以爲之?敢稟。傳曰,更爲輸送。
傳于李碩載曰,內局入侍,時原任大臣若入來,同爲入侍。
李碩載,以禮曹言啓曰,卽接徽寧殿參奉所報,則今此冬享大祭,兩官當爲備員,而參奉一員,有闕未差,卽速變通云,莫重大祭,兩官不可不備員,參奉有闕代,卽令該曹口傳差出,以爲備員將事之地,何如?傳曰,允。
吏曹口傳政事,徽寧殿參奉金載泰。
傳于徐有隣曰,內局入侍。
金致恭,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未十月初六日午時,上御集慶堂。藥房入診,時原任大臣同爲入侍時,都提調金尙喆,提調李重祜,副提調徐有隣,假注書徐鼎修,記事官宋銓·徐有鍊,領敦寧金陽澤,左議政洪麟漢,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。尙喆曰,夜間聖體,若何?陽澤曰,寢睡·水刺之節,亦何如?上曰,一樣。尙喆手奉湯劑以進。麟漢曰,都提調親爲奉進矣。上命更書批答,見日記,訖。尙喆曰,臣等若見殿下進御湯劑,則千歲之聲,自然出於不知不覺之中矣。上曰,過矣。上進御湯劑,諸臣呼嵩。尙喆請診候,上命兩廳入診。泰輿退伏奏曰,左右度數調均,而胃脈猶些弱矣。上曰,何以則勝乎?麟漢曰,湯劑加意進御,則元氣自可漸勝矣。尙喆曰,蓮實米飮,自內局煎進乎?上許之。有隣讀奏公事,至注書吳彦啓牌不進罷職傳旨。上曰,何故也?有隣曰,向來臺疏以爲,旣命後薦,則召試人,更宜通融合薦云,故然矣。上命踏啓字。命書傳敎曰,懸賞已久,其何寥寥,不覺慨然于中,令該部更爲誠問。麟漢曰,不忠之人,求之何用?尙喆曰,安載規豈復有乎?重祜更煎湯劑以進。上曰,飮此不愈,則予有可爲之事矣。尙喆曰,進御則必愈矣。上曰,予之容貌雖勝,而內則不愈矣。上進御湯劑。命退,諸臣以次退出。
乙未十月初六日酉時,上御集慶堂。藥房入診入侍時,都提調金尙喆,提調李重祜,副提調徐有隣,假注書徐鼎修,記事官尹履相·徐有鍊,醫官方泰輿·鄭允協·慶絢·鄭允德·吳道炯·柳光翼·徐命緯·金孝儉·丁志泰,以次進伏訖。尙喆曰,午間聖體,若何?上曰,一樣。上曰,懸賞傳敎,政院下人撤入云矣。尙喆曰,以今日輿㒗之奔走爭先,叫呼勸湯觀之,可知其心實出於秉彝之天也。有隣曰,俄者五部官員來言,以立異傳敎,求問於坊坊曲曲,則無一立異者云矣。上曰,此皆時體。上進御湯劑。內局先退,有隣讀奏公事,至忠淸監司閔百奮分等狀啓。命書傳敎曰,忠淸道臣分等狀聞,今已來到,令備局卽爲稟處,推奴徵債,雖登年,予則曰,當禁,爲先嚴禁事,分付。上曰,左相入侍。賤臣鼎修承命出來,還入奏曰,左議政今已退出,闕門已閉故敢達。上曰,置之。諸臣竝以次退出。
上在慶熙宮。只常參,停經筵。
藥房都提調臣金尙喆,提調臣李重祜,副提調臣徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。批答無。
中宮殿·惠嬪宮,藥房口傳問安。答曰,知道。
備忘記,傳于姜趾煥曰,今日金商門常參儀註時刻單子,安徐,待下敎只入正時,侍衛只禁軍入直,只備堂進參。
李碩載啓曰,今日常參,六曹長官當爲進參,而吏曹判書朴相德,兵曹判書金鍾正,俱以病不進,竝卽牌招,以爲進參之地,何如?傳曰,允。
又啓曰,今日常參,兩司當爲進參,除在外外,未肅拜不爲行公人員,竝卽牌招,以爲進參之地,何如?傳曰,允。
傳于徐有隣曰,內局入侍。
傳于李得臣曰,禮堂·內局同爲入侍。
兵曹口傳政事,順天營將趙嵃,常參罷後,政院·玉堂·藥房口傳問安。答曰,知道。
世孫宮,政院·玉堂·藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
金致恭,以御營廳·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未十月初七日辰時,上詣金商門。常參入侍時,行都承旨徐有隣,左承旨李在簡,右承旨李碩載,左副承旨金致恭,右副承旨李得臣,同副承旨姜趾煥,假注書徐鼎修·洪文海,記事官尹履相·徐有鍊,以次侍立。上具翼蟬冠·袞龍袍,由延和門祗迎所,乘步輿,殿座金商門,王世孫侍坐。上曰,承史先拜安徐。上命禮房,奉審太廟以來事,下敎。出榻敎領敦寧金陽澤曰,聖體調攝,若何?寢睡·水刺之節,亦何如?上曰,一樣。右議政洪麟漢曰,各司坐起,因直宿停廢久矣,今則使之依例赴衙,何如?上曰,唯。各司堂郞依例赴衙事,下敎。出榻敎麟漢曰,順天鎭營今方有事,而營將被罪之代,不可久曠,卽令該曹口傳擇差,趁速下送,何如?上曰,依爲之。出擧條順天營將口傳擇差,一兩日內,催促下送事,下敎。出榻敎麟漢曰,此忠淸監司閔百奮災實狀啓也,扶餘等十九邑置之尤甚,燕岐等十四邑置之之次,十一邑置之稍實,仍以爲新舊餉還,有難一時準捧,舊還徵捧,特爲安徐,新還則尤甚邑折半,之次邑三分一,稍實邑四分一,特許代捧,待年還作本色,木花失稔,挽近所無,各樣軍布,錢木間從民願捧納,癸未移轉江都米及安興貢津米之散在各邑者,姑爲仍留,推奴徵債及尤甚邑罪人定配,限明秋防塞,癸巳京畿移轉貢津米四千石,準數還推事,竝請令廟堂,稟旨分付矣。災實分等,依請施行,還穀捧上,卽爲明春種糧之緊需,事當準捧,而道臣爲民之意如此,日前畿伯狀聞,亦有減數之命,朝家一視之道,似無異同,舊還當初分數中,折半減數捧上,新還之代捧,依請施行,待明秋還作本色,各樣軍布,只令之次尤甚邑,錢木間從民願捧納,癸未移轉江都米及安興貢津米所在處,皆是災邑云,此時民事,不可不念,依狀請姑爲仍留,使之待明秋擧行,推奴徵債,旣有持敎,另加嚴飭,毋或擾民。尤甚邑罪人定配,亦依狀請,限明秋防塞之意,分付京外,癸巳條京畿移轉貢津米,纔因畿伯陳請,已下許施之命,今無可論,此則置之,何如?上曰,竝依爲之。出擧條戶曹判書具允鈺曰,各道收租案,歲前磨勘,旣有定奪,而今則各道給災,已極優厚,分等狀次第來到,收租案趁早上來然後,嗣歲之策,可以經紀,今年收租案,必於至月內磨勘之意,出擧條申飭各道,何如?上曰,依爲之。出擧條行司直具善復曰,北漢軍餉,捧留本邑,畢捧後發遣摘奸,以防監色之幻弄,曾有前例,今番依此擧行,何如?上曰,依爲之。出擧條行司直李章吾曰,各道軍布,從民願以錢上納事,狀請蒙允矣。純錢上納邑,別無遲滯之事,趁限上納之意,嚴飭,何如?上曰,依爲之。出擧條上命入轎子。麟漢曰,臺臣當傳啓矣。上曰,今日卽大祭齋日,豈爲傳啓乎?麟漢曰,當以所懷,陳合啓矣。掌令趙世選·李枰,持平洪周萬,獻納安大濟所懷,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上上曰,已諭勿煩。麟漢曰,先爲祗迎,次行常參,實是無前邦慶,臣等呼嵩,以伸下懷,諸臣呼嵩,上還內,諸臣陪後退出。
乙未十月初七日午時,上御集慶堂。藥房入診,時原任大臣同爲入侍時,都提調金尙喆,提調李重祜,副提調徐有隣,假注書徐鼎修,記事官尹履相·徐有鍊,領府事金相福,判府事李溵,左議政洪麟漢,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。尙喆曰,勞動之餘,聖體,若何?上曰,一樣。奉進湯劑,上卽起進御。尙喆請診候,命兩廳入診。泰輿退伏奏曰,左右度數調均,而胃脈猶些不足。相福曰,祗迎·常參,次第而行,入班瞻望者,擧切欣慶之心,此莫非建功之功也。麟漢曰,誠若加意進御,則此實靈丹。尙喆曰,元氣勝則痰候·水刺,自然漸差矣。重祜請再煎先退,上就寢良久,奉審承旨入侍,讀奏祭物單子祭官擧案。命有隣書傳敎曰,當該中官越俸三等。出榻敎藥房提調持湯劑更爲入侍,上進御。尙喆以更待下敎之意仰達。諸臣正以次退出。
乙未十月初七日酉時,上御集慶堂。藥房入診,奉審禮堂同爲入侍時,都提調金尙喆,提調李重祜,副提調徐有隣,假注書徐鼎修,記事官尹履相·徐有鍊,禮曹參議洪檢,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。檢進前奏曰,臣承命奉審,則陵上無頉,丁字閣東柱,有罅隙處,宜卽修改。上命書傳敎曰,禮堂旣已奉審以奏,以十六日修改事,分付。又命書御製告由慰安祭文後,尙喆奉進湯劑,上進御。諸臣卽皆以次退出。
上在慶熙宮。停常參·經筵。
藥房都提調臣金尙喆,提調臣李重祜,副提調臣徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫入診,詳察聖候爲宜,臣等不任終宵憂慮,敢來問安,竝此仰稟。答曰,知道。一日若一年,晝夜悶建功,氣何諭入侍焉。
中宮殿·惠嬪宮,藥房口傳問安。答曰,知道。
傳于徐有隣曰,內局入侍。
又傳于徐有隣曰,內局入侍。
大殿·中宮殿·惠嬪宮,藥房口傳夕問安。答曰,知道。
備忘記,傳于姜趾煥曰,嗟哉嶺南人,自古稱有孝,於今聞冒年,其何同其祖。
徐有隣啓曰,藥房三提調待敎更入之意,旣已陳達,更鼓已下,召命尙遲,憂鬱之極,敢此求對矣。
金致恭,以訓鍊都監·一二所巡廳·左右捕盜廳言啓曰,去夜犯夜人無所捉之意敢啓。答曰,知道。
乙未十月初八日巳時,上御集慶堂。藥房入診,時原任大臣,追後入侍時,都提調金尙喆,提調李重祜,副提調徐有隣,假注書徐鼎修,編修官鄭兼濟,記事官徐有鍊,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。尙喆曰,夜間聖體,若何?昨日勞動之餘,亦何如?上曰,一樣。奉進湯劑,上進御。命兩廳醫官入診。泰輿奏曰,左右度數調均,而胃脈比前差勝。諸醫言皆同。上命時原任入侍。賤臣鼎修承命出來,與領議政韓翼謩,判府事李溵偕入。翼謩進伏曰,臣適有事故,久未入侍,今始仰瞻,則天顔紅潤,比前尤勝,下情誠極欣幸。上曰,今日咳氣甚,昨則徹夜,尙喆請下詢兩廳諸醫,皆奏曰,膈間有痰候凝滯而然。尙喆曰,生淸於咳氣,極有效,今當進上乎?上許之。提調先退,更煎湯劑以進。上曰,無靈湯何爲飮乎?却之不御。尙喆以更待下敎之意仰達。諸臣以次退出。
乙未十月初八日未時,上御集慶堂。藥房入診入侍時,都提調金尙喆,提調李重祜,副提調徐有隣,假注書徐鼎修,記事官宋銓·徐有鍊,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。上曰,俄服生淸水,猶不覺其差勝,其後自然而愈矣。尙喆曰,閭閻間,以此種種見效云矣。奉進湯劑,上進御後,復有咳氣。上曰,咳氣復出,誠難堪。尙喆曰,進御之際,或礙於痰候而然,不足爲慮。有隣讀公事,至慶尙監司金載順狀啓。命書傳敎曰,嶺伯狀聞,吁嗟此人,是何心乎?子高年于其親,是何心抑何人?誠忸聞於隣國,加資竝勿施,此豈道臣過,勿待罪事,回諭。尙喆曰,今日只進二貼,臣當更待下敎矣。上曰,決不飮矣。尙喆曰,加意進御則咳氣凡節,自當差復矣。命退,諸臣以次退出。
上在慶熙宮。停常參·經筵。
初昏至夜三更,灑雨下雨,測雨器水深一寸。
藥房都提調臣金尙喆,提調臣李重祜,副提調臣徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。建功幾貼,氣若此,咳氣特甚,於今扁鵲,可謂人面,人面下字,何今夜特甚,氣何諭乎?建功特停,問候安徐,三次石淸,於予冷水,耆耉元輔經驗方,予已見矣。
中宮殿·惠嬪宮,藥房口傳問安。答曰,知道。
徐有隣啓曰,藥房三提調批旨之下,萬萬罔措,率諸御醫,有稟定事,敢此求對矣。
傳于徐有隣曰,內局入侍,時原任若入來,同爲入侍。
大殿·中宮殿·惠嬪宮,藥房口傳夕問安。答曰,知道。
備忘記,傳于徐有隣曰,昨日旣竟夕,心自悶,今日自從容,心自便,竹茹湯首唱首扁鵲,三間石橋可棍百,掌務官煎鎖抄,內局皆休。
備忘記,傳于徐有隣曰,可笑者彼建功,衆皆稱自恒恒,鄙夫鄙夫,諸扁鵲僅具面,彼此湯何知名,首唱者誠愚者,已待令仍其煎,鼻尖者其今飮,於此後令鼻廣,今氣勝此湯效,予一哂是予氣。
徐有隣啓曰,藥房三提調伏承下敎,不勝悶迫,敢此求對矣。
傳于徐有隣曰,竹茹湯陳請醫官,刊名內局。
傳于徐有隣曰,何時下敎,而尙今留在,建功留置,陪建功掌務官,逐出開陽門外。
以承傳色口傳下敎曰,內局終若守闕,當詣舊邸,大小公事,亦當留院,首醫方泰輿,逐出開陽門外。
金致恭,以禁衛營·一二所·左右捕盜廳言啓曰,去夜犯夜人無所捉之意,敢啓。答曰,知道。
乙未十月初九日午時,上御集慶堂。藥房入診,時原任大臣同爲入侍時,都提調金尙喆,提調李重祜,副提調徐有隣,記事官宋銓·徐有鍊,領府事金相福,領議政韓翼謩,左議政洪麟漢,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。尙喆曰,夜間聖體,若何?上曰,一樣。尙喆曰,俄承批旨下者,下情不勝抑鬱。上曰,無靈故停之。相福曰,仰瞻玉色則頓然舒暢。尙喆曰,臣與諸醫商論,橘皮竹茹湯欲進,而此特出於不得已,都不如建功之補元也。上曰,建功進之。尙喆奉進,上進御。諸臣呼嵩,命兩廳醫官入診。泰輿奏曰,左右三部度敎調均,而胃脈勝矣。諸醫言皆同。有隣讀奏公事,至黃海監司洪述海分等狀啓。上曰,大臣之意,何如?翼謩曰,道臣分等,可知其有商量,依請施行,其他如三等邑豆太黍粟之分數代捧,明秋還作本邑事,白川·金川兩邑所在,大興城餉之限折半捧留本邑事,平山太白城餉之從附近捧留外倉,待明秋還納本城事,牙兵停防事,尤甚之次邑詳定,以錢代納事,推奴徵債限明秋防塞事,俱係災歲,便民之政,且有連年已行之例,竝依狀請許施,何如?上曰,竝依狀請施行,推奴徵債,雖登年,予則曰,嚴禁可也。至東萊府使金悌行,倭館監董譯官請賞狀啓。上曰,大臣之意,何如?翼謩曰,譯官輩周年任事,及期畢役,其爲勞勩,亦云不少,東館畢役,旣有賞典,今亦合有酬勞之道矣。上曰,一體加資,藥房提調持湯劑更爲入侍。上進御。尙喆以更待下敎之意仰達。諸臣以次退出。
上在慶熙宮。停常參·經筵。
藥房都提調臣金尙喆,提調臣李重祜,副提調臣徐有隣啓曰,伏未審夜間,聖調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。建功何靈,扁鵲可笑,從容堂中,於予得矣,鎖鈔深藏,其何問候,亦何酬應?千乘浮雲,萬機楚越。
徐有隣啓曰,藥房三提調,下敎之下,萬萬罔措,敢此求對矣。
又啓曰,藥房三提調,日已過午,召命不下,焦迫之極,更此冒罪求對矣。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
徐有隣啓曰,藥房三提調日勢向暮,焦迫轉甚,更爲冒罪求對矣。
姜趾煥啓曰,時原任大臣,來詣求對矣。
徐有隣啓曰,藥房三提調,更鼓已下,轉益罔措,更爲冒罪求對矣。
傳于姜趾煥曰,內局竝入侍。
備忘記,傳于李碩載曰,今番御製,近來諸國舅·諸都尉·副尉·僉尉兩奉朝賀·兩銓長·大提學·八道道臣·兩都留守·九卿國子長·耆社諸堂,一體以頒,已頒者安徐。
金致恭,以兵曹言啓曰,新除授北評事趙載偉,落馬重傷,時月之內,萬無差復登途之望,呈狀乞遞,實病旣如是,則不可等待其差復,今姑改差,何如?傳曰,允。
又以御營廳·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未十月初十日初更四點,上御集慶堂。藥房入診,時原任大臣同爲入侍時,都提調金尙喆,提調李重祜,副提調徐有隣,假注書徐鼎修,記事官宋銓·徐有鍊,領敦寧金陽澤,左議政洪麟漢,醫官鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。尙喆曰,聖體,若何?上曰,一樣。尙喆曰,昨朝以後,未進一貼,伏承召命,顚倒欣幸矣。奉進湯劑,上進御。尙喆請診候,上不許。命有隣書御製諭沖子文訖。麟漢曰,伏承較正之命,比是大文字,臣當先讀,讀訖。陽澤·尙喆·麟漢,相與較正略于字句。尙喆曰,臣職在保護,伏見御製首尾呼寫,精神周遍,下情尤不勝欣抃矣。命賤臣鼎修出付坐直承旨,卽令刊進。命有隣書傳敎曰,今者御製活印五件,內入一件,殿庭沖子親受頒賜諸件,依下敎擧行,其時大臣·備堂同入。麟漢曰,明日東宮親受時,宜有鼓吹。上曰,依爲之。麟漢曰,御製中王如愛民,必有王子之敎,辭意懇至,實爲祈祝之語,臣等不勝感動,頌祝之心,所重有在,明日二品以上,皆令入參,何如?上曰,依。出榻敎麟漢曰,東宮祗受時,亦當有山呼,諸臣以朝服待令乎?上曰,朝服則過矣,麟漢曰,然則當黑團領乎?上曰,依。出榻敎陽澤·尙喆·麟漢曰,此是大文字,宜有冊名。上曰,冊名以八旬裕昆錄爲之。出榻敎藥房提調持湯劑更爲入侍,上進御,諸臣呼嵩,以次退出。
上在慶熙宮。停常參·經筵。
藥房都提調臣金尙喆,提調臣李重祜,副提調臣徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。精神若此,建功何功?受御製後入侍焉。
中宮殿·惠嬪宮,藥房口傳問安。答曰,知道。
傳于姜趾煥曰,初以東月臺爲之,當集慶堂爲之,禮房知悉。
王世孫御製親受罷後,政院·正堂·藥房口傳問安。答曰,知道。
傳于李碩載曰,御製內入件,以八件爲之。
備忘記,傳于李碩載曰,御製草本書寫都承旨,大虎皮一令賞給。
傳于李碩載曰,御製末張校正時原任,竝書。
備忘記,傳于李碩載曰,今日仍伸其速,千千萬萬料表,可見其誠,陪進堂上加資,郞廳陞六,員役工匠,令該曹米布賞給,鼓吹亦賞。
傳于李碩載曰,內局入侍,時原任同爲入侍。
大殿·中宮殿·惠嬪宮,藥房口傳夕問安。答曰,知道。
徐有隣啓曰,藥房三提調待敎更入之意,旣已陳達,更鼓已下,召命尙遲,敢此求對矣。
備忘記,傳于徐有隣曰,予今向南臥,此抑時體,夕食必也申時,報申時後夕食來,予自哂也。
備忘記,傳于徐有隣曰,建功必也中湯,銀乎沙乎?必也中湯,予自大笑。
徐有隣啓曰,藥房三提調,荐承聖敎,惶恐俟譴,而夜色向深,轉益悶迫,更此冒罪求對矣。
金致恭,以兵曹言啓曰,今月十一日,武臣賓廳武經講書目次,而內局直宿之時,不得爲之之意,敢啓。傳曰,知道。
金致恭,以義禁府言啓曰,林川郡守尹心協,定山縣監趙等拿問處之事,傳旨啓下矣。尹心協·趙俱在任所云,依例發遣府羅將,竝拿來,何如?傳曰,允。
金致恭,以訓鍊都都監·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未十月十一日寅時,上御集慶堂。坐直承旨·儒臣同爲入侍時,左承旨李在簡,假注書洪文海,記事官宋銓·徐有鍊,校理李德師,修撰李秉模,以次進伏訖。上曰,入直儒臣誰也?在簡曰,李德師·李秉模也。命書傳敎曰,嗟予一心,追慕憧憧,畿伯纔陵園奉審,故守護軍充定軍役,査問果然,欲命御史若有欲命兩儒臣入侍之命,意蓋此也。更思睡夢莫下,果然國體,若何?嗚呼,精神昏瞀,故近者若此者多,宜乎審愼,儒臣入侍之命,安徐。雖然此等弊其果有,此後若有軍丁次知座首充軍,色吏當水軍充定,以此申飭。
又書傳敎曰,今番御製,豈比乎前?依古例只書其職名,以頒賜下敎,其敎安徐,鼓吹入來時,于當親授於東月臺,禮房知悉。命退,諸臣退出。
乙未十月十一日辰時,上御集慶堂。御製親受入侍時,行都承旨徐有隣,左承旨李在簡,右承旨李碩載,左副承旨金致恭,右副承旨李得臣,同副承旨姜趾煥,假注書徐鼎修·洪文海,記事官宋銓·徐有鍊,以次侍立。王世孫行禮,碩載進內入件,王世孫自內親受。禮畢,諸臣退出。
乙未十月十一日午時,上御集慶堂。藥房入診,時原任大臣同爲入侍時,都提調金尙喆,提調李重祜,副提調徐有隣,假注書徐鼎修,記事官宋銓·徐有鍊,領府事金相福,領敦寧金陽澤,領議政韓翼謩,判府事李溵,判府事李思觀,左議政洪麟漢,醫官鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。尙喆曰,夜間聖體,若何?上曰,一樣。相福等進前曰,今日盛擧,實爲宗社臣民之慶,不勝欣抃。奉進湯劑,上進御。命兩廳入診,允協奏曰,左右均而胃脈勝。上曰,昨日御製時,予之精神,何如?相福等曰,此是大文字,而首尾如一,精神周遍,誠極喜幸。上曰,都承旨善寫矣。麟漢曰,玉音響琅,故承旨善寫矣。上曰,加資者誰某?麟漢曰,黃景源爲正憲,李徽之爲資憲。上曰,郞廳誰也?麟漢曰,金昌祿而已陞六云。上命書傳敎曰,陪進校書館官員已陞六云,守令承傳。命上下番儒臣,持新刊御製裕昆錄入侍。賤臣鼎修承命出來,與副校理李德師,修撰李秉模,偕入進伏。上命德師·秉模,次第讀裕昆錄訖。藥房提調持湯劑更爲入侍,上進御。尙喆以更待下敎之意仰達。諸臣以次退出。
上在慶熙宮。停常參·經筵。
藥房都提調臣金尙喆,提調臣李重祜,副提調徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫入診,詳察聖候爲宜,臣等不任終宵憂慮,敢來問安,竝此仰稟。答曰,知道。建功不飮,予能步勝,建功庸湯,扁鵲駭然,氣何諭乎?待敎侍待令承傳色若此庸湯。
傳于李得臣曰,今日次對爲之。
李得臣啓曰,今日次對,兩司長官當爲進參,大司憲嚴璹,卽爲牌招,諫院無進參之員,除在外外,不爲行公人員,竝卽牌招,以爲入侍之地,何如?傳曰,允。
傳曰,今日次對,畿伯同爲入侍。
傳于李碩載曰,內局入侍,次對同爲入侍。
徐有隣啓曰,藥房三提調待敎入侍之意,旣已陳達,門鑰已下,召命尙遲,悶鬱之極,敢此求對矣。
李碩載啓曰,玉堂上下番俱空,事甚未安,校理金峙默·李商岳,副校理徐有慶,竝卽牌招,以爲推移入直之地,何如?傳曰,允。
又以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
兵曹口傳政事,北評事李度默。
傳于李得臣曰,畿伯,明日內局同爲入侍,新除北評事,明日使之辭朝,御史亦令明日復命。
傳于李得臣曰,兩都職任爲民官,豈可任久忽也哉?明朝皆令入侍。
徐有隣啓曰,藥房二提調,夜色向深,不勝悶迫,更此冒罪求對矣。
金致恭,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未十月十二日未時,上御集慶堂。內局次對同爲入侍時,領議政韓翼謩,左議政洪麟漢,知中樞府事李景祜,行司直具善復,左參贊鄭弘淳,行司直李章吾,戶曹判書具允鈺,禮曹判書尹東暹,行副司直李潤成·尹泰淵·尹得養·權噵,兵曹參判李瀰,司諫趙榮弼,掌令趙世選,持平洪周萬,校理李德師,右副承旨李得臣,假注書洪文海,事變假注書金晦彬,記事官宋銓·徐有鍊,京畿監司尹蓍東以次進伏訖。翼謩曰,聖體,若何?寢睡·水刺之節,亦何如?上曰,一樣矣。上曰,畓爲穴農乎?麟漢曰,畓農或勝於前年,而田穀最失稔矣。翼謩曰,田農雖云告歉,此亦有間間勝處,似不至勞聖念矣。上曰,近日雨暘,何如?蓍東曰,入秋以來,雨久不下,刈穫無愆期之患,日前雨,最利於秋耕矣。蓍東曰,各邑槪狀,今已齊來矣,區別農形,商量數爻,十分詳審於俵劃之際,而該曹事目災五千結,盡爲磨鍊,不足之數,爲五百結,將欲狀請之際,幸借方寸之地,敢此仰達。上曰,大臣之意,何如?翼謩曰,畿農比他道爲尤甚,而道臣所奏,極爲精核,加請之數,亦不多矣。上曰,許施可也。出擧條蓍東曰,三軍門保米,從民願代納,自是定式,向者分等回啓,只許尤甚之次邑,而稍實邑則以本色上納,今年稍實,無異常年之尤甚,同是軍民,而或錢或米,不無斑駁向隅之歎,此亦依定式一體代納,何如?上曰,依爲之。出擧條上曰,冬間民無餓莩之慮,亦無設賑之邑乎?蓍東曰,臣之消詳,唯在於此,而聞諸守令之言,則秋務未了之前,不能的知,待捧還後,可以詳知其有無,而一二邑則似不免設賑之擧矣。翼謩·麟漢曰,當此災年,自上旣已優恤,此道臣善爲區劃,且有守令,責有所歸,大則稟定,小則自下量宜,盡意撫摩,則豈至上貽聖慮乎?上命書傳敎曰,爲人之道,言顧行行顧言,此如車兩輪,如鳥兩翼也,嗚呼,八十二述裕昆錄,予意,若何?予意,若何?今日靜惟,君依於民,民依於君,而嗚呼九重比蔀屋,便若霄壤,雖臥便殿,旣諭道臣,雖在監營,布政門外,陽川坪若數百里,欲聞尤甚邑民情,於今農事雖晩,特命次對,欲察民隱,更思頃者聞領揆所奏,今年農事,初頭莫知若此,興惟窮冬,予心,若何?君依于此,其若便臥,是豈朝夕爲民之意乎?昔年梁得中,以實事求是四字勉戒,故命書揭諸興政堂北壁,今幾十年,氣亦衰焉,尙今記焉,此心憧憧,兼召入直兩儒臣,分遣東西,諭予此意,兼以慰諭,仍察農形而來,嗟哉此心,彼蒼照予心,何敢聲音笑貌?嗟哉諸道道臣三百六十州守令,聞此敎,其若少忽,此大角之聲,莫思八十二歲衰君也。嗚呼若此之時,曰有君臣之義乎?自今於宿於食,莫敢頒臾放忽,亦莫敢一刻造次弛心,雖坐東軒,若其君之臨焉,吾國庶幾,吾民亦自庶幾也夫。又命書諭民綸音曰,嗚呼,國依於民,民依於農,若知八十二歲君心,一年十二朔,一朔三十日,一日九十六刻,於宿於食於坐於臥,何敢一刻少忽?若忽,是眼無彼蒼,亦負陟降。嗚呼雖涼德衰耗,豈忍爲此,豈忍爲此?興惟,若何?歲律將暮,農作已訖,嗟哉小民,居蔀屋之中,考諸甖中,相顧咨嗟曰,若此而其何過冬,何續來歲哉?互相咨嗟,其望九重,嗚呼小民雖若此,一人何聞,旣有其伯,豈特君乎?雖道臣,此等民心,誠難徹於布政門。興惟及此,便臥過今日,嗚呼五紀臨御,八十二歲臨民之意焉在?特命次對,先諭予意,特命兩儒臣,於左李德師,右李秉模,先以慰諭,兼察民情而未,莫云九重深邃,九重蔀屋,便若咫尺,因將暮年興惟之意,特灑涕于畿甸赤子之面,宜體此意,小安其心,若有可言民弊,莫曰,細與微,爲御史而諭予意。嗚呼本固邦寧,尙書攸哉,保民而已,莫之能禦,鄒聖亦云,嗚呼爾等聞此敎,若在八十二歲暮年衰君膝下,無隱無替。嗚呼聞此敎,庶幾若耳提面命也夫。召入儒臣,上番李德師,下番李秉模進前。上曰,左右審察農形,慰諭御史差遣,諭予此意,尤甚邑暗行可也。命先退。上曰,承旨誰也?麟漢曰,右副承旨李得臣,而故重臣李益壽之曾孫矣。翼謩曰,開市不遠,北評事有闕代,卽速差出,何如?北評事口傳擇差,待下批催促下送事,下敎。出榻敎原任大臣入侍事,下敎。出榻敎判府事李溵進前。問候先退。翼謩曰,日前全羅府使處分,槪以主討捕官未能趁捉罪人故也,卽者道臣有私書於臣等,謂以該營發捕,頗有頭緖,今遽坐罷,付之生手,則不無疏虞之慮云,事勢果如此,則其在責效之道,宜有姑恕之典,故敢達矣。上曰,寢命以待可也。出擧條得臣讀奏忠淸監司閔百奮災結,加請狀啓。上曰,大臣之意,何如?翼謩曰,今年湖西災結總計,該曹元劃及特敎加給,爲一萬四千五百結,而道臣之猶有此加請者,可想本道被災之夥然。然六千三百結,終涉過多,折半加給爲宜,至於綿災,旣非恒有之名,大關後日之弊端,故頃日原任大臣之歸奏也,亦以道臣之就沓災中從便分排之意,出擧條知委,則今此道臣之指陳災名,竝請加劃者,殊非爲朝家慮弊之意,所請勿施,道臣從重推考,何如?上曰,依爲之。出擧條翼謩曰,宰臣中可以任使者,宜令預聞廟謨延豐君李,行都承旨徐有隣,行副司直洪良漢·金魯鎭,竝差下備堂,使之察任,何如?上曰,依爲之。出擧條延豐君李,行都承旨徐有隣,行副司直洪良漢·金魯鎭,備堂差下事,下敎。出榻敎翼謩曰,會寧慶源兩處交易咨文出來矣,回咨依例撰出,正書安寶後,別定禁軍給馬下送于灣府,使之傳于鳳城府,以爲轉送北京之地,何如?上曰,依爲之。出擧條東暹曰,臣以宣陵丁字閣有頉處,以今十六日修改事定奪矣,日昨自地部定算員,率匠手往審,則役處頗大,樑本有可以換改者,蓋瓦當毁徹矣,柱木有可以還正者,礎石當改支矣。至於墻壁,則將太半改築云,大凡屋材之朽傷,專由於土役之不能,卽乾濕氣浸淫之致。目今政當初冬,土役之乾甚難,莫重寢閣,旣已重修,則當謀經遠完固之道,姑待明春擧行,恐合事宜,何以爲之乎?上曰,依爲之。出擧條弘淳曰,外方穀物之儲積轉移,每失其宜,曾有特敎,自廟堂成節目,行會申飭,伊後各道,或有不如法,則自京司必往復釐正矣。向來湖西,以忠州穀一千石,移轉於定山·林川等邑,定·林固可謂近沿,而穀物本未嘗不優,自京若有取用,則其爲便否,比忠州不啻懸殊。況忠州以上遊大邑四道交衝之地,慮存緩急,務爲儲蓄,雖以近事言之,京畿關東之設賑,必取於此,關係已如此,楊津倉之設肇,自勝國其設已久。從古經遠之意,尤亦可見,雖一包之微,不可移出他境,必卽還錄之意,往復該道,而諉以前監司時事,累次頉報,終不擧行,此若因循,日後之弊,必將憑藉裒益,蕩然乃已,當該道臣竝推考,穀物卽爲還留本處之意,分付,何如?上曰,依爲之。出擧條榮弼·世選·周萬所啓,請黑山島圍籬安置庶民罪人李迪輔,亟令王府拿鞫嚴問,快正王法。措辭見上上曰,已諭勿煩。榮弼所啓,請固城縣充軍罪人咸道亨,依本律處斷。措辭見上上曰,勿煩。榮弼所啓,請黑山島充軍罪人黃宅仁,依律處斷。措辭見上上曰,勿煩。榮弼所啓,新除授正言尹得孚,時在京畿長湍地,請斯速乘馹上來事,下諭。上曰,依啓。世選·周萬所啓,請還寢罪人梁成卜,減一律島配之命。措辭見上上曰,勿煩。世選·周萬所啓,請固城縣充軍罪人咸道亨,依本律處斷。措辭見上上曰,勿煩。世選·周萬所啓,請黑山島充軍罪人黃宅仁,依律處斷。措辭見上上曰,勿煩。又所啓,新除授執義申思運,時在忠淸道洪州地,請斯速乘馹上來事,下諭。上曰,依啓。命退,諸臣退出。
乙未十月十二日未時,上御集慶堂。藥房入診入侍時,都提調金尙喆,提調李重祜,副提調徐有隣,假注書徐鼎修,記事官宋銓·徐有鍊,醫官鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。尙喆曰,夜間聖體若何?上曰,一樣。尙喆曰,昨則終宵顒竢,召命竟靳,不勝焦迫。況今聖候漸差之時,尤當加意進御。上曰,何愈之有?尙喆曰,臣聞兩廳諸醫言,則脈候漸益差勝,況且近日酬應之際,玉音響琅,精神周遍,以此觀也,豈非大勝乎?臣等實不勝慶幸。奉進湯劑,上進御。命兩廳諸醫入診。允協奏曰,左右均而胃脈勝矣,諸醫言皆同。內局少退良久,藥房提調持湯劑更爲入侍,上進御。尙喆曰,近則夜長,雖於更深之後,時賜召見,千萬伏望。命退,諸臣以次退出。
上在慶熙宮。停常參·經筵。
藥房都提調臣金尙喆,提調李重祜,副提調徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫入診,詳察聖候爲宜,臣等不任終宵憂慮,敢此問安,竝爲仰稟。批答無。
中宮殿·惠嬪宮,藥房口傳問安。答曰,知道。
傳于徐有隣曰,內局入侍,時原任大臣·畿伯·御史同爲入侍。大殿·中宮殿·惠嬪宮,藥房口傳夕問安。答曰,知道。
徐有隣啓曰,藥房三提調待敎入侍之意,旣已陳達,日已報申,召命不下,敢此求對矣。
又啓曰,藥房三提調更鼓將動,召命尙遲,敢此更爲求對矣。
傳于李碩載曰,內局入侍。
傳于李碩載曰,坐直承旨入侍。
金致恭,以御營廳·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未十月十三日辰時,上御集慶堂。藥房入診,原任大臣同爲入侍時,都提調金尙喆,提調李重祜,副提調徐有隣,假注書徐鼎修,記事官宋銓·徐有鍊,領府事金相福,醫官鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。尙喆曰,夜間聖體,若何?上曰,一樣。奉進湯劑,上進御。尙喆請診候,上不許。命畿伯·北評事入侍。賤臣鼎修承命出來,與京畿監司尹蓍東,北評事李度默偕入進伏。上曰,開市定例,嚴守可也。度默先退,蓍東進前。上曰,御史入來云耶?有隣曰,昨夕奉綸音出去,似未及復命矣。命蓍東退。有隣讀奏公事,至慶尙監司金載順分等狀啓。命書傳敎曰,嶺南分等旣到,令備局卽爲回啓,推奴徵債,雖登年,予則曰,可禁者也,其令另加嚴禁,至開城留守宋淳明試射加資伏啓。命書傳敎曰,松都故都,故其待之者,非比尋常,大抵加資,其岐多,雖難此請,予豈不從?況關西例乎?令備局依狀請施行事,分付。藥房提調持湯劑更爲入侍,上進御。尙喆曰,今日則日勢尙早,臣當更待下敎矣。諸臣以次退出。
乙未十月十三日初更三點,上御集慶堂。坐直承旨入侍時,同副承旨姜趾煥,假注書洪文海,記事官宋銓·徐有鍊進伏。上命書傳敎曰,當該中官,表則僅具人形,裏面禽與獸,何敢食祿?越俸十等。趾煥讀公事未半,上命賤臣讀之,讀訖命退。諸臣退出。
乙未十月十三日初更四點,上御集慶堂。藥房入診入侍時,都提調金尙喆,提調李重祜,副提調徐有隣,假注書徐鼎修,記事官宋銓·徐有鍊,醫官鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。尙喆曰,午間聖體,若何?上曰,一樣。奉進湯劑,上進御。上曰,今日則有思食之念矣。尙喆曰,胃氣差勝故然。上曰,診脈可也。諸醫入診,允協奏曰,左右度數調均而胃脈亦勝矣。尙喆以明日依例進湯劑之意,仰達。諸臣以次退出。
上在慶熙宮。停常參·經筵。
藥房都提調臣金尙喆,提調臣李重祜,副提調臣徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。批答無。
傳于李碩載曰,當宣敎,百官黑團領待令儀注,安徐。
中宮殿·惠嬪宮,藥房口傳問安。答曰,知道。
傳于李碩載曰,百官催促。
傳于金致恭曰,侍衛以入直擧行。
備忘記,傳于徐有隣曰,宣敎官禮房承旨李碩載,加資。
傳于姜趾煥曰,承旨房順房。
吏曹行左承旨李碩載,右承旨李在簡。
傳于李在簡曰,內局入侍,時原任大臣同爲入侍。
傳于徐有隣曰,內局持建功入侍。
李在簡,以吏曹言啓曰,今此宗廟望祭大祝前校理李祖源塡差,而時無職名,令該曹口傳付軍職,何如?傳曰,允。
李碩載啓曰,藥房三提調待敎更入之意,旣已陳達,日已向曛,召命不下,敢此求對矣。
大殿·中宮殿·惠嬪宮,藥房口傳夕問安。答曰,知道。
李碩載啓曰,藥房三提調更鼓已下,悶鬱轉甚,更此求對矣。
傳于姜趾煥曰,內局入侍。
傳于徐有慶曰,聞下敎,復命一何寥,嗟御史諒予心。
備忘記,傳于徐有慶曰,先復命後暗可也。楊高兩守令,廣水兩令,其令入侍。
李得臣,以訓鍊都監·一二巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未十月十四日巳時,上御集慶堂。宣敎入侍時,行都承旨徐有隣,左承旨李在簡,右承旨李碩載,左副承旨金致恭,右副承旨李得臣,同副承旨姜趾煥,假注書徐鼎修·洪文海,記事官宋銓·徐有鍊,以次侍立。碩載進讀敎中外大小臣僚耆老軍民閑良人等書,王若曰,嗚呼涼德,臨御五十一年,年亦八十二,夙夜憧憧此心,一則追慕,一則爲民,其豈夢想,夜夢拜昌德,予懷憧憧,而先命畿甸宣諭御史,坐待復命,平生予意,已諭於纔頒八旬裕昆錄,而嗚呼曰,以追慕,雖欲孝,其能孝,雖欲悌,其能悌,只瞻東西郊,心膽皆隕,若謂追慕,幾十年臨御其何爲亦何能,只自堂中,曷勝予懷?爲世道惟人心,何濟世臣,何濟元元,日三建功而已。曷勝慨然,曷勝慷慨?況今夜夢,懷何抑慕何抑?咨大小臣僚,八十二歲暮年其君,今番裕昆錄,夙夜孜孜,夙夜銘心,斯過半矣。今予慨然者,卽時體也,若惟暮年其君,少抑此心,嗟哉,今予夙宵以待者,畿甸兩御史,故玆示諭,咸須知悉。行禮畢,諸臣退出。
乙未十月十四日午時,上御集慶堂。藥房入診,時原任大臣同爲入侍時,都提調金尙喆,提調李重祜,副提調徐有隣,假注書徐鼎修,記事官宋銓·徐有鍊,領府事金相福,領敦寧金陽澤,領議政韓翼謩,判府事李溵,判府事李思觀,左議政洪麟漢,醫官鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。翼謩曰,聖體,若何?上曰,一樣。相福等曰,伏承宣敎,下情不勝慶抃矣。奉進湯劑,上進御。命兩廳診脈,允協奏曰,左右三部度數調均而胃脈勝矣。有隣讀奏公事訖。翼謩曰,此咸鏡監司韓光會災實分等狀啓也,茂山等二邑置之稍實,安邊等十八邑置之之次,文川等三邑置之尤甚,而其他蠲恤之政,亦有所條別者矣,其所分等,依請施行,昨年舊還分排,乃爲二萬八百三十石,而只捧五千石,則今何可以此爲例年?今年當捧之九千六百石,雖難準捧,決不可一例於昨年,使之量宜收捧,無若塞責者然,災歲代捧,亦有其例,三等分排,依此施行,必以相當精實穀,依準折代捧,北路推奴徵債,本司有禁前後飭敎之下,尤無可論,京外徒流,限明秋禁斷,明川以南進俸吏,亦許停退之意,分付,何如?上曰,依爲之。出擧條翼謩曰,伏聞有亞堂窠知入之敎,故以吏曹參判稟達云,而吏參姑未作窠,秋曹參判方在呈告云矣。上命書傳敎曰,莫重下敎,不當傳而傳,其亦做錯,當該中官越俸一等。重祜再煎湯劑奉進,上却之不御。仍命書傳敎曰,靈丹太苦口,二貼之間,太稠疊,內局更待下敎入侍。諸臣以次退出。
乙未十月十四日未時,上御集慶堂。藥房入診入侍時,都提調金尙喆,提調李重祜,副提調徐有隣,假注書徐鼎修,記事官宋銓·徐有鍊,醫官鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。上曰,予若不進湯劑,則必終日苦爭,故先爲召見矣。尙喆奉進湯劑,上進御。尙喆曰,俄者領相所奏,蓋以秋曹亞堂呈告,欲爲變通,而未畢其說矣。今日新加資禮房承旨李碩載,自上任使旣久,最爲久勤矣。上曰,純實矣。命書傳敎曰,已成規例,都承旨明朝必當謙辭,旣已下敎,許遞,其代左承旨,自然應爲知申,房順房,三院副提調例兼,牌招察任。尙喆曰,堂上承旨當差出矣。命書傳敎曰,徐有慶爲承旨,牌招察任,房順房。尙喆以更待下敎之意,仰達。諸臣以次退出。
乙未十月十四日初更五點,上御集慶堂。藥房入診入侍時,都提調金尙喆,提調李重祜,副提調李碩載,假注書徐鼎修,記事官宋銓·徐有鍊,醫官鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。上曰,兩廳先診世孫脈,可也。允協·道炯先診世孫脈候奏曰,左右度數,極爲好矣。上乃命診候。允協奏曰,左右三部調均而胃脈勝矣。奉進湯劑,上進御。碩載讀奏公事,至開城留守宋淳明狀啓。命書傳敎曰,開留年雖深,氣猶壯,予嘗謂矣。今者狀聞亦此也,其庸嘉之,雖然礪峴設置,古人雖爲,今者所請,予則曰過矣,或自備則,可也。此請其涉張大,不無擧贏之嘆,雖然其請旣誠,令備局稟處。上曰,御史有消息乎?碩載曰,分往左右,到處宣諭,似難於數日內復命。上曰,自政院知奏,可也。諸臣以次退出。
上在慶熙宮。停常參·經筵。
藥房都提調臣金尙喆,提調臣李重祜,副提調臣李碩載啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。祖依於孫,孫依於祖,昨夜已見,因祖孫昏沈,聞更鼓報,心動强飮,飮後一哂,氣何諭?待敎侍。
中宮殿·惠嬪宮,藥房口傳問安。答曰,知道。
李得臣啓曰,臣依定式,今日進詣崇政殿月臺,入直禁軍等戎器服色點考,則竝皆無頉,仍以傳敎內辭意勞問,則亦皆好在云矣,敢啓。傳曰,知道。
金致恭,以弘文館言啓曰,本館上番校理臣金峙默,以東學兼敎授,今日儒生試取事,晝仕出去之意,敢啓。傳曰,知道。
傳于李得臣曰,今日次對進定。
李得臣啓曰,今日次對,兩司長官當爲進參,大司憲嚴璹卽爲牌招,以爲入侍之地,何如?傳曰,允。
李得臣啓曰,大臣·備局堂上,依下敎來待矣。
傳于李碩載曰,內局入侍,次對同爲入侍,御史·守令亦爲入侍。
傳于李碩載曰,御史若入來,畿伯同爲入侍。
大殿·中宮殿·惠嬪宮,藥房口傳夕問安。答曰,知道。
傳于徐有慶曰,徐命膺爲騎判,牌招察任,傳授命召。
李碩載啓曰,藥房三提調日勢已曛,召命不下,悶鬱之極,敢此求對矣。
以承傳色口傳下敎曰,今日聞下敎,兩御史宜先復命後廉問可也,而尙今遲滯,極爲駭然。畿甸尤甚邑,其令潛問宣諭後以來奏。
李碩載啓曰,藥房三提調更鼓已下,不勝悶迫,更此求對矣。
傳于徐有慶曰,畿甸特甚,楊州旣已知之,其外皆書入。
李得臣,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未十月十五日午時,上御集慶堂。藥房入診入侍時,都提調金尙喆,提調李重祜,副提調李碩載,假注書徐鼎修,記事官宋銓·徐有鍊,醫官鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。尙喆曰,夜間聖體,若何?上曰,一樣。奉進湯劑,上進御。命兩廳醫官入診。允協奏曰,左右度數調均,胃脈比昨有勝。內局少退,藥房提調持湯劑更爲入侍,上進御。尙喆以更待下敎之意仰達。諸臣以次退出。
乙未十月十五日未時,上御集慶堂。大臣·備局堂上引見入侍時,領議政韓翼謩,行知中樞府事李景祜,行司直具善復·李章吾,戶曹判書具允鈺,禮曹判書尹東暹,行副司直李潤成·尹泰淵,同知中樞府事金華鎭,行副司直權噵,同知中樞府事徐命善,兵曹參判李瀰,掌令趙世選·李枰,持平洪周萬,獻納安大濟,校理金峙默,左副承旨李得臣,假注書洪文海,記事官宋銓·徐有鍊,以次進伏。翼謩曰,開城留守宋淳明,以礪峴鎭設施事馳啓,而有令廟堂稟處之命矣。守臣晩第受任,留意關防,有此馳啓,其志可尙。且本鎭新設,凡百齟齬,固其勢也。適此歲儉,不無時詘擧贏之歎,來頭更議,亦云未晩,今姑置之,何如?上曰,依爲之。出擧條翼謩曰,兵曹判書金鍾正,以其親恙,多日引入。聞其情理,姑難行公云,孝理之下,合有體諒之道矣。上曰,兵判許遞。出擧條兵曹判書金鍾正許遞事,下敎。出榻敎翼謩曰,向者四山參軍處分時,有雖軍門勿復檢擬之命矣。追聞諸將臣之言,此輩爲人,皆可惜,且屢經曠蕩之典,合有寬貸之道,故敢達。上曰,特寢勿復檢擬之命。出擧條翼謩曰,向者八旬裕昆錄,王世孫親受,聖意徠遠,所托者重。昨日又以餘意,反復宣諭,臣實欽仰矣。允鈺曰,糧餉廳屯稅,乃是都監軍需策應之資,而付本官定式之後,事體尤爲自別,則各邑固當着意奉行,而冬節已屆,甲午條未收,尙爲八九邑之多,事之稽緩,莫此爲甚。同未納邑守令,爲先從重推考,來月旬望內,若不準納,則依定式勘律之意,出擧條申飭,何如?上曰,依爲之。出擧條高陽郡守入侍事,下敎。出榻敎高陽郡守趙德行進伏。上問職姓名七事修擧。德行曰,七事中農桑盛,益加勉矣。上問農形捧還多少。德行曰,秋事則畓勝而田歉,捧還則開倉而捧不多矣。上曰,黃口無之乎?德行曰,向者査汰後,果無之矣。翼謩曰,黃口簽丁,前後飭敎,旣嚴且重,各邑必無此弊矣。上曰,御史爾見之乎?德行曰,臣往平城家致祭,所未及見矣。領敦寧入侍事,下敎。出榻敎領敦寧金陽澤進伏問候。上曰,一樣。世選·枰·周萬·大濟所懷,請黑山島圍籬安置庶民罪人李迪輔,亟令王府拿鞫嚴問,快正王法。上曰,已諭勿煩。命退,諸臣退出。
上在慶熙宮。停常參·經筵。
藥房都提調臣金尙喆,提調臣李重祜,副提調臣李碩載啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。入侍當下敎矣。
中宮殿·惠嬪宮,藥房口傳問安。答曰,知道。
傳于金致恭曰,內局入侍。
大殿·中宮殿·惠嬪宮,藥房口傳夕問安。答曰,知道。
傳于徐有慶曰,該堂入侍。
李碩載啓曰,藥房三提調日已向夕,召命不下,悶鬱之極,敢此求對矣。
備忘記,傳于徐有慶曰,於今建功,權遍海東,內局何爲走前納足?若問掌務官,鄙夫萬古小人,其君爲民用心,內局用心,建功一何偏乎?曷勝慨然?若飮建功,此賤丈夫也。
李碩載啓曰,藥房三提調雖伏承下敎,有不敢泯默,更此冒罪求對矣。
李碩載啓曰,藥房三提調雖承下敎,夜色向深,不勝悶鬱,更此冒罪求對矣。
吏曹口傳政事,高陽郡守趙載述,傳于金致恭曰,新除授高陽郡守卽爲謝恩,仍爲入侍。
下直,高陽郡守趙載述。
傳于金致恭曰,御史入侍。
李得臣,以御營廳·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未十月十六日辰時,上御集慶堂。藥房入診入侍時,提調李重祜,副提調李碩載,假注書徐鼎修,記事官宋銓·徐有鍊,醫官鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。重祜曰,夜間聖體,若何?上曰,一樣。命書傳敎曰,以今番農事,楊牧陳章觀之,吾民渴悶可知,述裕昆錄特頒敎意,槪此也,以御史宣諭聞也。爲民渴悶中聞此敎,必也涕無從涕被面,而聞其所對,觀其所爲,與凡人同,以此觀也,牧民一也,字牧與民二也,不體其君之心可知,不覺駭然。初意臨門,此等守令,先杖以問,欲爲充軍,十分參酌,其猶召也。嗚呼,此等時此等衰君,與此輩何顔濟此民?昨日入侍諸守令,令該府爲先嚴問口招,登對以奏。碩載曰,昨日入侍守令,只高陽郡守,而廣州·水原·楊州,今方侍令云矣,命三邑守令入侍。出榻敎賤臣鼎修承命出來,與廣州府尹李得宗,水原府使沈頤之,楊州牧使金夏材偕入進伏。上曰,農事,何如?得宗·頤之·夏材,次第起伏對曰,畓則豐田少歉,猶爲穴農,不至貽宵肝之慮。上曰,然則似不至初慮。皆對曰,然。重祜奉進湯劑,上進御。藥房提調持湯劑更爲入侍,上進御。重祜曰,都提調夜飮冷酪粥,患關格,未能入侍。上命書傳敎曰,都提許副,其代金領府事爲都提調。諸臣仍卽以次退出。
乙未十月十六日申時,上御集慶堂。金吾堂上入侍時,判義禁趙明鼎,同義禁沈墢,同副承旨徐有慶,假注書洪文海,記事官宋銓·徐有鍊,以次進代。上命讀高陽郡守趙德行口供,有慶讀奏。上曰,此是趙明履之子乎?有慶曰,然矣。命書刊版判付。有慶曰,內局隨入戶外矣。上曰,予當不見。內局卽命退,諸臣退出。
乙未十月十六日初更五點,上御集慶堂。畿伯·畿甸·左道御史·坐直承旨同爲入侍時,京畿監司尹蓍東,御史李德師,同副承旨徐有慶,假注書洪文海,記事官宋銓·徐有鍊,以次進伏。有慶曰,曾有下敎,故畿伯同入矣。上曰,先言宣諭事,可也。德師曰,臣先往楊根,一宵潛行,翌朝出都,咸聚民人,親讀綸音。又以方言諺繹,字字曉諭,則民皆感極涕下,攢手仰祝曰,吾君若是軫念,雖飢猶飽云矣。上曰,奉宣諭而先暗行乎?德師曰,旣承尤甚邑廉察之命,而楊根尤甚,故不得已先爲暗行。次到砥平驪利,邑邑宣諭,則民情之歡欣感祝,萬口同然矣。上曰,農形如何?德師曰,田雖失稔,畓則登熟,不無遑遑矣。蓍東曰,臣於狀聞中,亦已仰陳,而民事徠冬然後,如可詳知矣。上曰,民有菜色乎?德師曰,雖或少歉,秋農方熟,豈有菜色乎?上曰,見幾邑乎?德師曰,中路承先復命之敎,蒼黃徑歸矣。上曰,民有所詐乎?德師曰,各訴自已之願,而其中萬口同然者,皆云田稅減半,猶不若減還耗,守摠牙兵保米,亦爲偏重,以錢代納之願矣。蓍東曰,減稅利歸有土,減耗惠遍小民,而減稅已是大惠。且有區劃,今不可論,牙兵米則臣有狀請,而備局以守摠放下之難支,只許尤甚邑代錢事,稟定矣。然民役之偏重,等於二疋矣。上命讀書啓,有慶讀之。上曰,楊根爲首褒乎?德師曰,臣之歷過,只是五邑,所聞如是矣。上曰,沈頤之爲治,何如?蓍東曰,威惠已著,吏民俱便,田結爲一道之最,而災狀精詳矣。上曰,素稱外都監,戎政修擧乎?蓍東曰,無一欠闕矣。上曰,夙宵憧憧下敎矣,旣未能遍歷而來,御史還爲出去,遍審未經邑,可也。右道則胡不來乎?蓍東曰,邑數程道,比左倍矣。似聞今夜宿加平,距京爲二日程,姑難復命矣。上曰,砥平誰也?有慶曰,故牧使李範之之子,而故相臣李敬輿之孫元祥矣。德師曰,爲人詳明,威惠大行矣。開門後,大臣·備堂入侍,承旨持御史書啓入侍事,下敎。出榻敎高陽郡守入侍事,下敎。出榻敎高陽郡守趙載述進伏,上問誰之子。有慶曰,故庶尹趙哲命之子矣。下詢履歷七事,敎曰,高陽能爲之乎?載述曰,非曰能之,如今之年,豈至難爲之境乎?上曰,言甚善矣。命先退辭朝,有慶讀公事訖。命退,諸臣退出。
上在慶熙宮。停常參·經筵。
藥房都提調臣金相福,提調臣李重祜,副提調臣李碩載啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。批答無。
中宮殿·惠嬪宮,藥房口傳問安。答曰,知道。
金致恭啓曰,大臣·備局堂上,依下敎來待矣。
傳于金致恭曰,內局入侍,竝同爲入侍。
傳于金致恭曰,御史入侍時,畿伯同爲入侍。
傳于姜趾煥曰,承旨入侍。
大殿·中宮殿·惠嬪宮,藥房口傳夕問安。答曰,知道。
徐有慶啓曰,吏曹判書朴相德,參判李徽之,參議趙㻐牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判更卽牌招開政,何如?傳曰,更爲牌招,卽爲擧行。
傳于金致恭曰,政官催促。
傳于金致恭曰,政官連爲催促。
傳于金致恭曰,政事催促。
傳于姜趾煥曰,政官卽爲催促。
傳于徐有慶曰,方欲就寢,吏批催促。
又傳曰,將欲就寢,吏批催促。
徐有慶,以弘文館言啓曰,本館下番闕直,事甚未安。今日政新除授玉堂,待下批仍卽牌招,以爲推移入直之地,何如?傳曰,允。
吏批啓曰,判書朴相德牌招不進,參判李徽之陞資,小臣獨政未安,何以爲之?敢稟。傳曰,只出緊任。
吏批,判書朴相德牌不進,參判未差,參議趙㻐進,同副承旨徐有慶進。閔鍾烈爲校理,李昌伋爲副校理,金載人·趙載偉爲副修撰,閔鍾烈爲兼輔德,李秉模爲兼文學,金憙爲說書,洪樂仁爲兵曹參判,李光瀷爲右尹,李徽之爲同義禁,尹龜東爲監察,副司直黃景源今加正憲,吏曹參判李徽之今加資憲,楊根郡守洪應辰今加通政,待敎單尹履相,學生吳命經今加通政,年七十侍從臣父,訓鍊都監提調徐命膺,禁衛提調徐命膺,御營提調徐命膺,知義禁李徽之,左尹李光瀷,右尹李聖圭。
兵批,判書徐命膺進,參判未差,參議宋鍈入直進,參知韓鼎裕病,同副承旨徐有慶進。鄭煥猷爲副摠管,李普行爲僉知,李漢泰·趙嶫爲內禁將,李迪爲五衛將,金履安爲司禦,鄭景淳·安鼎福爲翊贊,尹萬曄爲景福將,金相玉爲南兵使,李熤爲羅州營將,朴重佐爲柔遠僉使,金夢說爲月串僉使,副司直李徽之·李瀰·徐有隣,司果申景祖,司正金方行,管城將單李邦綏,同知單崔泰崙,司果李行訥。傳于徐有慶曰,今日政,春坊在外人,皆許遞。
李碩載啓口,藥房三提調日已向曛,未承召命,悶鬱之極,敢此求對矣。
又啓曰,藥房三提調更鼓已動,悶鬱轉深,更此冒罪求對矣。
備忘記,傳于李碩載曰,只自便臥,千乘楚越,萬機浮雲,嗟哉建功,灌於禁川。
李碩載啓曰,藥房三提調聖敎之下,悚蹙冞切,不避瀆擾,更此求對矣。
李得臣,以訓鍊都監·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
兵曹參判李瀰疏曰,伏以聖候日康,賀儀載擧,蹈舞歡祝,大小同情。昨日新除本曹判書臣徐命膺,卽臣之內兄,與臣所帶,有應避之嫌,在下當遞,於例卽然。伏乞照法遞改,以存公格,不勝幸甚。答曰,省疏具悉。其果然,本職許遞焉。
乙未十月十七日巳時,上御集慶堂。藥房入診入侍時,都提調金相福,提調李重祜,副提調李碩載,假注書徐鼎修,記事官宋銓·徐有鍊,醫官鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。相福曰,夜間聖體,若何?寢睡·水刺之節,亦何如?上曰,一樣。奉進湯劑,上進御。相福請診脈,上不許。內局少退,藥房提調持湯劑更爲入侍,上進御。諸臣以次退出。
乙未十月十七日巳時,上御集慶堂。大臣·備堂·畿伯·畿甸右道御史,同爲入侍時,左議政洪麟漢,行知中樞府事李景祜,行司直具善復,行兵曹判書徐命膺,行司直李章吾,戶曹判書具允鈺,行副司直李潤成·尹泰淵·金魯鎭,京畿監司尹蓍東,御史李秉模,左副承旨李得臣,假注書洪文海,記事官宋銓·徐有鍊,以次進伏。命書傳敎曰,興惟乎此,其何能睡?旣聞道臣,昨夜又聞御史所奏,可見吾民至願,昔年肌膚何惜之敎,尙今在中,況此乎?且皇朝不問有司詔,政,若今日,今相臣雖入侍,予何詢問?噫,大抵今年穡事,初春雨暘適中,曰雨曰雨,曰暘曰暘,庶幾大有,中間若此,頃見楊牧章,予心,若何?特命御史,意槪此也。須看宣諭,嗚呼暮年,豈可只諭畿甸?守摠兩營錢代捧請,快許民願,令道臣招民人,宣諭予意。上曰,守·摠兩廳保米事,卿亦聞之乎?麟漢曰,臣聞諸御史之言,已悉其民願,故兩將臣,亦爲仰體聖意,只今年當承命矣。上曰,畓穀比前倍出云矣。麟漢曰,果然。秉模曰,臣祗承恩命,處處宣諭,則民人等咸曰,九重聖念,軫恤蔀屋,飢飽何論,感戴攢祝,萬口同然,而至於灑涕畿甸赤子之面,非但民人涕下,臣與守令,皆不覺感涕矣。上曰,窮冬能無難堪之事乎?秉模曰,捧還無多,故姑未能的知其然矣。得臣讀奏御史書啓。上曰,大臣之意,何如?麟漢曰,還上停退事,民情雖如此,明春種糧之資,不可不念。方當捧糴之初,尤不可輕議,此則申飭捧上好矣。上曰,依爲之。麟漢曰,守·摠兩營保米事,旣有特敎許施,而至於北漢還穀捧留事,民願雖如此,軍兵接濟,專靠於此,恐不可一例許施矣。上曰,守·摠兩營旣許之矣。麟漢曰,軍餉尤異於保需米,尤甚邑,雖許捧留,其餘諸邑,似不可竝許矣。上曰,一體許施,可也。出擧條上曰,永平縣令金相肅,卽都提之弟乎?麟漢曰,然矣。人旣文雅,邑又間僻,愛民好矣。上曰,洪應辰果善矣。麟漢曰,屢經守令而今又善治矣。上曰,何以則好耶?麟漢曰,惟在上裁,而曾經府使,年限已滿矣。命書傳敎曰,昨聞御史書啓,楊根郡守洪應辰,其勤可尙。年限已近云,今番宣諭,豈無表異之典?特爲加資。麟漢曰,明春接濟一款,徐觀來頭審處,何如?上曰,道臣之意,何如?蓍東曰,狀聞中已陳之,昨夜前席,又爲仰陳,臣意亦與御史同。然待其捧還,詳探民情,當追後狀聞矣。守·摠保米代納下敎,民惠大矣。之次稍實,當一體知委,而隨民來到,宣布德意,何如?上曰,依。麟漢曰,此京畿左道御史李德師書啓也,還上停退事及守·摠兩廳保需米代捧事,俄因右道御史書啓,已爲覆奏,此亦一體施行。至於來頭某某邑飢民賑濟事,右道御史,亦有論啓矣,道臣今方入侍,使之另加審量,隨時救濟,何如?上曰,依爲之。出擧條麟漢曰,守·摠兩廳屯穀,卽軍兵接濟之資也。今年田農失稔,如此之歲,亦多便宜之政,況我聖上軫念民隱之時,尤宜曲恤,田穀則從民願以錢代捧,至於放料則往復惠廳,推移以給,何如?上曰,依爲之。出擧條麟漢曰,玉堂多窠,春坊亦多在外云矣,儒臣多闕云。春坊在外人許遞,政官牌招開政事,下敎。出榻敎麟漢曰,吏曹判書朴相德身已瘳云,申飭行公,何如?吏曹判書朴相德申飭行公事,下敎。出榻敎上曰,徐有慶無等矣。麟漢曰,此人兄弟,在朝家,誠可用之人矣。得臣讀公事訖。命退,諸臣退出。
乙未十月十七日申時,上御集慶堂。坐直承旨入侍時,同副承旨徐有慶,假注書洪文海,記事官宋銓·徐有鍊,以次進伏。上曰,吏堂何事撕捱?有慶曰,參判陞資未下批,判書·參議,臣未知其違牌之端矣。命注書知入。賤臣承命出來,以其不知事端回奏。命書傳敎曰,此何事體?判書無他撕捱,參判正卿加資,勢固然矣。參議亦無撕捱,則焉敢若此?判書·參議牌招,入侍開政,參議只推。命書傳敎曰,儒臣持問答入侍,校理金峙默進讀。命承旨·翰注輪讀。上曰,李徽之以何事加資乎?有慶曰,以御製監印加資矣。命政廳開政,命退,諸臣退出。
上在慶熙宮。停常參·經筵。
夜五更,月暈廻木星。
藥房都提調臣金相福,提調臣李重祜,副提調臣李碩載啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫入診,詳察聖候爲宜,臣等不任終宵憂慮,敢此問安,竝爲仰稟。答曰,知道。嗚呼八十二,予何等人?用心乎昔者追慕,用心乎國者民,夙夜悶者建功,對案悶者食,亘中慷慨者時體,起居最悶者其衰,以一身若此,若何?建功無靈,扁鵲自便,予何堪?此何等時,欲籲高高,欲詐漠漠,氣何暇?時原任若來,同入侍。
中宮殿·惠嬪宮,藥房口傳問安。答曰,知道。
傳于李碩載曰,內局入侍。
金致恭啓曰,新除授藝文館待敎尹履相,時在忠淸道洪州地,斯速乘馹上來事,下諭,何如?傳曰,允。
傳于李在簡曰,坐直承旨入侍。
大殿·中宮殿·惠嬪宮,藥房口傳夕問安。答曰,知道。
李碩載啓曰,藥房三提調湯劑,只進一貼,日已報申,不勝悶鬱,敢此求對矣。
又啓曰,藥房三提調日已向曛,未承召命,悶鬱之甚,敢此更爲求對矣。
又啓曰,藥房三提調更漏已深,悶迫轉甚,更此求對矣。
金致恭,以弘文館言啓曰,新除授校理閔鍾烈,時在京畿驪州地,副修撰金載人,時在交河地,經筵入番事緊,請竝斯速乘馹上來事,下諭,何如?傳曰,允。
姜趾煥,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未十月十八日午時,上御集慶堂。藥房入診,時原任大臣同爲入侍時,提調李重祜,副提調李碩載,假汪書徐鼎修,記事官宋銓·徐有鍊,判府事李思觀,左議政洪麟漢,醫官鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。思觀進前曰,聖體水刺之節,若何?上曰,一樣。重祜奉進湯劑,上進御。命兩廳入診。允協奏曰,左右均而胃脈勝矣。諸醫言皆同。重祜曰,都提調去夜猝然有恙,不得入侍矣。上命書傳敎曰,都提調許副,李判府事溵爲都提調,重祜以再煎湯劑先退,該房承旨入侍,讀公事訖。內局未及更爲入侍,而上命退。諸臣仍卽退出。
乙未十月十八日午時,上御集慶堂。坐直承旨入侍時,左承旨李在簡,假注書洪文海,記事官宋銓·徐有鍊,以次進伏。在簡讀公事,命書傳敎曰,今聞關西狀聞,楊下鎭監色,以年六十人爲之,則豈無此弊?此後申飭。命書傳敎曰,湖西道臣放未放狀聞中李弼國特放,其餘令該曹稟處。命書傳敎曰,關西道臣狀聞,下備局卽爲稟處,推奴徵債。予則曰,登年可禁,爲先許施事,分付。命退,諸臣退出。
上在慶熙宮。停常參·經筵。
自昧爽至辰時,有霧氣。
藥房都提調臣李溵,提調臣李重祜,副提調臣李碩載啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫入診,詳察聖候爲宜,臣等不任終宵憂慮,敢此問安,竝爲仰稟。批答無。
中宮殿·惠嬪宮,藥房口傳問安。答曰,知道。
傳于李碩載曰,內局入侍,時原任大臣同爲入侍。
大殿·中宮殿·惠嬪宮,藥房口傳夕問安。答曰,知道。
金致恭,以禮曹言啓曰,敬陵·翼陵·弘陵紅箭門有頉處,今十月二十一日修改事,啓下矣。三陵相距不遠,本曹郞廳依例兼進,以除廚傳之弊,何如?傳曰,允。
又以司饔院官員,以監膳提調意啓曰,漁夫貢人等,連日呼訴內,卽今冬節已屆,漁族隱入,設網累日,終未捉得,闕供生事,迫在朝夕云。每年如此之時,例以可合他魚及活鷄,有參半代捧之規,而莫重御供,自下不敢擅便,惶恐敢啓。
傳曰,參半代捧。
李得臣,以備邊司言啓曰,平安監司蔡濟恭災實分等狀啓,有卽爲稟處之命矣。卽見狀啓內辭緣,則順安等十三邑置之稍實,平壤等十四邑置之之次,安州等十五邑置之尤甚,而備陳尤甚災邑不可不賑救之狀,仍以爲稅收米元數中,限折半,依定價許賣營邑私賑,賑餘穀折米,限二萬石許劃,黍粟豆太尤甚邑折半,之次邑三分一,以相當穀準折代捧,待明秋還作本色,各山城之餉穀之屬邑糶糴者,限三分一,捧留邑倉,待秋還納本所,尤甚邑舊還,姑爲停捧,推奴徵債,限明秋防塞事,竝請令廟堂,稟旨分付矣。分等依此施行,稅收米雖以近例言之,辛卯設賑時,亦無發賣之事,有難輕許賑穀,預爲經紀然後,可以分排,而飢口多少,不可預度,折米二萬石,所請太過,限一萬石劃給,至於田穀代捧,他道亦有許施之例,以精實相當穀,姑爲代捧,待明秋還作本色,城餉捧留,只尤甚邑施行,舊還雖已行會,不可無闊狹,推奴徵債,旣有特敎,另加禁斷之意,分付,何如?傳曰,允。
李碩載啓曰,藥房三提調待下敎更入之意,旣已陳達,而門籲已下,召命尙遲,不勝悶鬱,敢此求對矣。
又啓曰,藥房三提調夜色向深,悶鬱轉深,敢又求對矣。
李得臣,以御營廳·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未十月十九日未時,上御集慶堂。藥房入診,時原任大臣同爲入侍時,都提調李溵,提調李重祜,副提調李碩載,假注書徐鼎修,記事官宋銓·徐有鍊,領敦寧金陽澤,左議政洪麟漢,醫官鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。溵曰,聖體,若何?寢睡·水刺之節,亦何如?上曰,一樣。奉進湯劑,上進御。上命提調再煎以入。碩載讀奏公事訖,藥房提調持湯劑更爲入侍,上進御。溵曰,昨日只進一貼,下情極爲悶迫,當此聖候漸差之時,尤不可不加意進御,臣更依例更待下敎矣。諸臣以次退出。
上在慶熙宮。停常參·經筵。
藥房都提調臣李溵,提調臣李重祜,副提調臣李碩載啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。於今予胃脈健第一,而今脈勝,掌務官日煎三貼,抑何意,諸扁鵲垂袖傍觀,亦何心,予當自爲。自今日建功停止,其令更觀,莫知其君心諸扁鵲,若此若此,掌務官揚揚,何棍可乎?首扁鵲何足道,自慷慨氣何諭?待敎侍次對同入。
中宮殿·惠嬪宮,藥房口傳問安。答曰,知道。
李得臣啓曰,今日次對,兩司長官當爲進參,大司憲嚴璹,卽爲牌招,以爲入侍之地,何如?傳曰,允。
傳于姜趾煥曰,引見內局,同爲入侍。
傳于李碩載曰,問候答將諭,而咸曰勝,此時誠可笑。此時宜休,默默諸扁鵲,決棍次待令。
傳于李碩載曰,其拒也建功,豈有時若?惟庸扁鵲,薑茶飮三器,然後心可定,掌務官水軍充定。
大殿·中宮殿·惠嬪宮,藥房口傳夕問安。答曰,知道。
李碩載啓曰,藥房三提調旣承下敎矣,申牌已報,敢此求對矣。
又啓曰,藥房三提調日勢已暮,未承召命,不勝焦悶,又敢求對矣。
又啓曰,藥房三提調傳敎至嚴,萬萬惶懷,而更鼓向深,焦迫罔措,更此冒罪求對矣。
備忘記,傳于李碩載曰,建功停食道勝,其何强請,少緩八十二歲君心。
李碩載啓曰,藥房三提調聖敎之下,深夜瀆擾,極知惶悚,而湯劑未進一貼,下情萬萬焦迫,敢又冒罪求對矣。
備忘記,傳于李碩載曰,今諸扁鵲,坐其廳相謂曰,朝鮮公卿匹庶,皆溺於今時體,入侍者咸曰一新,其若錄勳,提調一等,常入侍者二等,掌務官三等,水工原從,其將指日以待,君悶何顧?諸扁鵲高聲應曰,誠是誠是,此朝鮮臣子乎,萬古鄙夫,爲掌務官朝粥善煮。
姜趾煥,以義禁府言啓曰,平安監司狀啓據刑曹粘目內,楊下前萬戶張九翼移本府處之事,允下矣。張九翼時在平安道宣川地云,依例發遣府羅將拿來,何如?傳曰,允。
李得臣,以訓鍊都監·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未十月二十日午時,上御集慶堂。藥房入診入侍時,都提調李溵,提調李重祜,副提調李碩載,假注書徐鼎修,記事官宋銓·徐有鍊,醫官鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。溵曰,伏承批旨,不勝惶恐。諸扁鵲不敢入,而提調親奉湯劑來待矣。上曰,予言當信,湯劑停止,可也。上命原任大臣入侍。賤臣鼎修承命出來,與判府事李思觀偕入。思觀進伏曰,聖體,若何?上曰,一樣。上曰,申後當進湯劑矣。溵曰,臣當退待下敎矣。諸臣以次退出。
乙未十月二十日未時,上御集慶堂。大臣·備局堂上引見入侍時,領議政韓翼謩,行司直具善復·李章吾,戶曹判書具允鈺,禮曹判書尹東暹,右參贊鄭存謙,行副司直李潤成,大提學李徽之,行副司直尹東淵,刑曹參判尹養厚,行副司直尹得養·金華鎭·李瀰,司諫趙榮弼,掌令趙世選,持平洪周萬,副校理李昌伋,左副承旨李得臣,假注書洪文海,事變假注書金晦彬,記事官宋銓·徐有鍊,以次進伏。翼謩曰,聖體,若何?寢睡·水刺之節,亦何如?上曰,一樣。翼謩曰,中宮殿氣候,何如?上曰,一樣。翼謩曰,王世孫氣候,何如?上曰,一樣。翼謩曰,順天營將被刺罪人幾盡捕捉,而其中元犯,姑未捕得,待其畢捕稟達,以竢處分,而以渠招辭觀之,不過含憾於棍罰矣。上曰,唯。翼謩曰,因畿甸兩御史陳達及民之恩,前古罕有,故畿民鼓舞盛澤,自忘歉年云矣。允鈺曰,昨年因度支經用苟簡,江都米六千石,請得取用,其代以今年稅米之餘剝者還報之意,定奪矣。連因米儲之不敷,尙未得還報矣,卽見沁留移牒,以本曹今年所見劃之三南米,如數還報爲言矣。嶺南所在軍作米,本曹請得者外,尙多餘敎,其中六千石,加數許劃於本曹,以此還報於沁都似好。故以此意已與大臣相議,而敢此仰達矣。上曰,依爲之。出擧條允鈺曰,通信使之行,似在不遠,而取考前例,則體蔘二百斤,尾蔘五十斤,前期三四年分定於西北兩道,趁限入用,而價本俱以關西小米及別餉錢木,酌量區劃矣。今番亦當依例預貿,故就議廟堂,自今年始貿之意行會,而關西則體蔘十斤,尾蔘五斤,北道則體蔘十斤,姑先使之貿約矣。今年雖因蔘農之失稔,不得優貿,亦不可一向遲緩,以致前頭之慮,未貿體蔘一百八十斤內,一百六十斤,尾蔘四十五斤,自明年分兩年,令江界貿納,體蔘二十斤,亦令北道分兩年貿納,價本則竝與今年所貿之數,而依前例以關西小米三萬五千石,別餉錢二萬兩,木二百十四同,區劃之意,已與大臣相議,故敢此仰達。上曰,依爲之。出擧條榮弼·世選·周萬所啓請黑山島圍籬安置庶民罪人李迪輔,亟令王府拿鞫嚴問,快正王法。措辭見上上曰,已諭勿煩。榮弼所啓,請固城縣充軍罪人咸道亨,依本律處斷。措辭見上上曰,勿煩。榮弼所啓,請黑山島充軍罪人黃宅仁,依律處斷。措辭見上上曰,勿煩。世選·周萬所啓,請固城縣充軍罪人咸道亨,依本律處斷。措辭見上上曰,勿煩。世選·周萬所啓,請還寢罪人梁成卜減一律島配之命。措辭見上上曰,勿煩。世選·周萬所啓,請黑山島充軍罪人黃宅仁,依律處斷。措辭見上上曰,勿煩。周萬所懷,皇天眷佑,陟降陰隲,寶算無疆,玉候日康,此莫非建功之神效,而昨下停止之敎。今又不許進御,非但藥院諸臣,焦遑罔措,都下臣民,孰不憂悶焦鬱哉?伏願亟許進御,以爲節宣保護之方焉。上曰,此非所懷者,予何答乎?周萬所啓,臣衷情所激,有所仰達矣。及承聖批,以此非所懷爲敎,此莫非臣誠意淺薄,不能仰格之致,何敢一刻晏然於臺次乎?請命遞斥臣職。上曰,旣已做錯,依請命退,諸臣退出。
上在慶熙宮。停常參·經筵。
藥房都提調臣李溵,提調臣李重祜,副提調臣李碩載啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。於今內局,首扁鵲昏暗,諸扁鵲欲便爲能,掌務欲倖,三令五申揚揚,今予諭此,焉可已乎?雖問於靈丹初劑人,予言必曰是矣。於今小大然,皆溺時體,問何益?待敎入侍。
中宮殿·惠嬪宮,藥房口傳問安。答曰,知道。
金致恭啓曰,兵曹參判洪樂仁除拜後,過三日不爲出肅,依定式推考警責,仍卽牌招察任,何如?傳曰,允。
傳于金致恭曰,御史入侍時,相臣·畿伯同爲入侍。
傳于金致恭曰,內局入侍時,相臣·畿伯·御史同爲入侍。
備忘記,傳于李碩載曰,今年畿甸,若何,三十六州飢民,若何?八十二歲其心,若何?萬古今聞封庫之狀乎,此甚於阿大夫。聞此卽予卽予,豈可尋常下敎?當臨御崇禮門,大張軍戎,親問以謝畿民。只侍衛入直先廂六十名,禁營入直軍後廂六十名,以御入直軍挾輩六十名,訓局入直軍隨駕,回駕後復入直,世孫隨駕留營,留陳安徐。只備堂隨駕,當以駕轎詣,捲前窓,時刻待下敎,只入正時,畿伯待令。
傳于李得臣曰,門高風冷,殿座以廣通橋擧行。
傳于徐有慶曰,封庫守令之代,豈可遲滯差出乎?連爲催促。
傳于李得臣曰,禁軍一人,送于御史處,朴奎壽封庫罪目書來。
姜趾煥,以義禁府言啓曰,南陽前府使朴奎壽,令該府口招以聞事,傳旨啓下矣。朴奎壽時在任所云,此是兼營將守令,依例發遣府書吏,交代後拿來,何如?傳曰,允。
徐有慶啓曰,吏曹判書朴相德,參議趙㻐牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書更卽牌招開政,何如?傳曰,允。
以吏曹參議趙㻐牌不進罷職傳旨,傳于徐有慶曰,只推,更爲牌招,同參入來與否知入。
大殿·中宮殿·惠嬪宮,藥房口傳夕問安。答曰,知道。
傳于金致恭曰,政官催促。
傳于金致恭曰,政事催促。
傳于金致恭曰,政事催促。
傳于金致恭曰,政事催促,政官入來與否知入。
傳于徐有慶曰,吏批連爲催促。
傳于徐有慶曰,吏批催促。
吏批啓曰,判書朴相德牌招不進,參判未差,小臣獨政未安,何以爲之?敢稟。傳曰,只出緊任。
吏批,判書朴相德牌不進,參判未差,參議趙㻐進,右承旨金致恭進。呂萬永爲持平,金宇鎭爲說書,林得浩爲兼輔德,洪國榮爲兼文學,曺允亨爲衿川縣監。
傳于金致恭曰,南陽府使望改入,以徐有臣爲南陽府使,崔致白爲兼春秋。
兵批,判書徐命膺病,參判洪樂仁未肅拜,參議宋鍈入直進,參知韓鼎裕在外,同副承旨徐有慶進。副護軍李敬天·白東俊·李熤,副司直洪周萬,副司正韓光迪·李儒敬·金憙,僉知單李迪。
傳于李得臣曰,承旨入侍。
下直,南陽府使徐有臣。
傳于李得臣曰,殿座時,畿伯待令,鄕民之上來者,亦爲待令。
李得臣,以兵曹言啓曰,今此擧動敎是時,守宮及侍衛不可不備員。而參判洪樂仁未肅拜,參知韓鼎裕在外,參議宋鍈今方入直,他無進參之員。參判洪樂仁卽爲牌招,參知令政院稟旨變通,以在京無故人,口傳差出,待下批牌招,以爲進參之地,何如?傳曰,允。
李得臣啓曰,因兵曹草記,兵曹參知韓鼎裕在外,令政院稟旨變通事,允下矣。合有變通之道,何以爲之?敢稟。傳曰,此等之時,此等事,豈可稟乎?
金致恭,以吏曹言啓曰,今此翼陵告由祭獻官,行副司直徐晦修塡差矣。謂有身病,日已向晩,累度催促,終不受香,極爲未安。不得已以行副司直具㢞陞實付標以入,而本曹請推之外,他無可施之罰,何以爲之?敢稟。傳曰,其涉駭然,亟施刋版之典。
李得臣,以兵曹言啓曰,掌務官水軍充定,事命下矣。依傳敎內醫院掌務官李東郁,喬桐府水軍充定之意,敢啓。傳曰,參酌安徐。
傳于徐有慶曰,明日畿伯入侍。
傳于徐有慶曰,明日時原任大臣·備局有司堂上入侍。
李得臣,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
以承傳色口傳下敎曰,如是足矣。今方露坐,知退去然後當入。大殿·王世孫還宮後,政院·玉堂·藥房口傳問安。答曰,知道。
乙未十月二十一日巳時,上御集慶堂。藥房入診,畿伯·御史同爲入侍時,都提調李溵,提調李重祜,副提調李碩載,假注書徐鼎修,記事官宋銓·徐有鍊,京畿監司尹蓍東,京畿右道御史李秉模,醫官鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。溵曰,夜間聖體,若何?上曰,一樣。上曰,建功入之,溵奉進湯劑,上進御。上曰,大臣·畿伯·御史入來乎?溵曰,領左相皆有故不得入來,只領敦寧承候來待矣,畿伯·御史則入侍矣。命御史讀書啓,秉模讀奏訖。命書傳敎曰,今聞御史書啓,旣許大者,何靳小者?其令一體許施,且聞畿伯所奏,左道亦有云,一體許施。命領敦寧入侍,賤臣鼎修承命出來,與領敦寧金陽澤偕入,陽澤進伏曰,聖體,若何?上曰,一樣。碩載讀奏公事,至京畿左道御史李德師,南陽府使朴奎壽罷黜狀啓。命書傳敎曰,其若泛然,御史此時封庫,令該府口招以聞,其代令該曹擇差,今日赴任,政官牌招開政。上曰,未及奏公事,承旨持去,待夕診持入,可也。藥房提調持湯劑更爲入侍,上進御後,諸臣以次退出。
乙未十月二十一日申時,上御集慶堂。承旨入侍,南陽府使追後入侍時,同副承旨徐有慶,假注書洪文海,記事官宋銓·徐有鍊,以次進伏。命讀御史狀啓,有慶讀奏。上曰,何以待罪?有慶曰,未承封庫之命,而不得已封庫,故待罪云矣。命書傳敎曰,旣得貪吏,御史得體,勿待罪事,回諭。上曰,朴奎壽堂上乎?有慶曰,特授承旨矣。上曰,爲人甚暗,故栍邑守令中聞名,意謂,若何,而不料其貪婪矣。新倅果得人矣。予欲特除,適入望,誠異矣。南陽民得一好太守矣。有慶曰,臣於院中,伏見政批,相賀以得人,南陽一境,自此可弛聖慮矣。上曰,然矣。命書傳敎曰,聞御史書啓,此人南陽意謂,若何?豈料到此烹鼎,若有其當取來,豈曰人心?承旨予以特授,意在亞長沈滯,而此等人,若爲官擇人,豈若此乎?其時銓官,爲先施以不敍之典,交龜後卽令待令。命南陽催促辭朝入侍,賤臣承命導入,徐有臣進前,上曰,予恃汝故,不爲宣諭,卽爲赴任,命先退。命書傳敎曰,南陽府使旣已辭朝,令都監可烹貪吏朴奎壽,卽爲待令。上曰,罪人幾當入來乎?有慶曰,兼營將故,交龜後始當就拿,思程道爲百餘里,恐未及來矣。讀公事,命取讀朝筵未了公事。殿座時,時原任入侍事下敎。出榻敎命退,諸臣退出。
乙未十月二十一日酉時,上具翼善冠·袞龍袍,乘駕轎由資政門,出崇政門詣廣通橋殿座。王世孫隨詣時,都承旨李碩載,左承旨李在簡,右承旨金致恭,左副承旨李得臣,右副承旨姜趾煥,同副承旨徐有慶,假注書徐鼎修·洪文海,記事官宋銓·徐有鍊,以次侍立。命陳軍容,兵曹判書徐命膺,行軍禮訖。上曰,罪人入來乎?知入。得臣曰,問于訓局則連送走馬,而姑無消息云矣。畿伯入侍事下敎。出榻敎京畿監司尹蓍東進前,上曰,新南陽得人矣。此人雖少,非偶然者類,果乃父之子矣。蓍東曰,臣在營,以南陽之得人仰賀矣。上曰,朴奎壽予知其暗矣。其昏必入吏袖矣。蓍東曰,臣於殿最時,以柔何足病爲目矣。上曰,新倅申後辭朝,今可交龜乎?領敦寧金陽澤,領府事金相福,判府事金尙喆·李溵·李思觀進前曰,今當侵夜,遠地罪人,決難趁此入來,新倅亦難及期赴任矣。聞鄕民方多待令云矣。命進前下詢,今番蠲稅事,民曰蒙惠如天矣。上曰,此擧專爲汝輩,爾邑守令,果能愛民乎?民曰,然矣。仍齊呼請還宮進湯劑。上曰,汝輩亦爲時體乎?鄕民又齊請,呼聲如雷不絶。上曰,此所謂秉彝之心,誠貴矣。藥房提調持湯劑入侍事下敎。出榻敎進御湯劑,擧杓示民,民皆呼蒿。上笑曰,過矣。又問曰,訓局走馬有消息乎?罪人旣經侍從,結縛貫耳面灰除之,只雷鼓三迎,可也。訓將記過事下敎。出榻敎陽澤等曰,民屬之仰請,寔出秉彝,罪人之拿來,決難及期,而夜色漸冷,俯從伏望。上諭民曰,汝等之誠可嘉。貪吏臨門,自可處分,今當爲汝等還宮,上乘轎,命民人進前,揭窓使之仰瞻,民又呼嵩。上曰,若無施惠,予豈穩寢乎?畿甸田租,減三分之二事,駕前下敎,遂還宮。
上在慶熙宮。停常參·經筵。
藥房都提調臣李溵,提調臣李重祜,副提調李碩載啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。八十二歲,見予民聞其誠,回來徹宵,予心若何?氣則一樣,待敎入侍。
中宮殿·惠嬪宮,藥房口傳問安。答曰,知道。
備忘記,傳于李得臣曰,尙今稽滯,萬萬駭然,訓將爲先重推,將校令都監決棍。
徐有慶,以侍講院言啓曰,本院兼文學洪國榮,時無職名,令該曹口傳付軍職,何如?傳曰,允。
兵曹口傳政事,副司果洪國榮。
李得臣啓曰,領敦寧金陽澤,判府事金尙喆,備局有司堂上李瀰·尹養厚,京畿監司尹蓍東,依下敎來待矣。
傳于李碩載曰,內局入侍,竝入侍。
李得臣,以訓鍊都監言啓曰,依傳敎,都監將校李漢俊·李載興等,各決棍十五度之意,敢啓。傳曰,知道。
又以訓鍊都監言啓曰,罪人朴奎壽捉來待令之意,敢啓。傳曰,付該府。
又以訓鍊都監言啓曰,罪人朴奎壽出付義禁府之意,敢啓。傳曰,知道。
姜趾煥,以義禁府言啓曰,罪人朴奎壽囚南間,嚴問以奏事,命下矣。罪人朴奎壽着枷杻足鎖,囚南間之意,敢啓。傳曰,知道。
傳于姜趾煥曰,稽滯,卽爲擧行。
中宮殿·惠嬪宮,藥房口傳夕問安。答曰,知道。
傳于李得臣曰,水刺尙未進御,何如是遲滯乎?斯速擧行。
傳于李得臣曰,供辭何至今不爲捧入乎?連爲催促。
傳于李得臣曰,供辭斯速捧而入來。
傳于李在簡曰,承旨入侍。
傳于李得臣曰,連爲催促。
傳于徐有慶曰,原任·該堂,待下敎入侍。
傳于李在簡曰,承旨入侍。
徐有慶,以侍講院言啓曰,本番司書洪國榮陞拜兼文學,下番闕直,事甚未安。新除授說書金宇鎭,卽爲牌招入直,何如?傳曰,允。
姜趾煥,以義禁府言啓曰,罪人朴奎壽,依本律勘律事,命下矣。取考律文,則大明律那移出納條,監臨主守那移出納者,準監守自盜論罪,杖一百流三千里矣。罪人朴奎壽依本律施行,而杖一百依例收贖,咸鏡道鍾城府流三千里定配,以傳敎內辭意具罪目,發遣府書吏,押送配所,何如?傳曰,允。
又以御營廳·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未十月二十二日午時,上御集慶堂。藥房入診,時原任大臣·備局有司堂上·畿伯同爲入侍時,都提調李溵,提調李重祜,副提調李碩載,假汪書徐鼎修,記事官宋銓·徐有鍊,領敦寧金陽澤,判府事金尙喆,行副司直李瀰,刑曹參判尹養厚,京畿監司尹蓍東,醫官鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。溵曰,昨夕動駕之餘,聖體,若何?上曰,一樣。奉進湯劑,上進御。尙喆進前曰,臣久未入侍,昨於殿座時仰瞻,則玉色王音,比前大勝,下情欣抃矣。上曰,昨日百姓,可見其秉彝之誠,油然自出矣。尙喆曰,彼林林總總者,孰非殿下之赤子乎?故其油然誠意,自出於秉彝之天也。溵請診脈,上命兩廳二人入診。吳道炯奏曰,左右度數調均而胃脈頗健矣。允協之言,亦同。上曰,朴奎壽來到云耶?碩載曰,聞已渡江矣。上曰,其人昏暗乎。尙喆曰,臣以同朝,曾見其人,則似是昏柔之人,而其貌則可愛矣。上曰,其貌誠可愛矣。命書傳敎曰,嗚呼暮年,聞萬古所無貪吏,子曰,非禮勿視,以予五十年爲民之心,其何對此貪吏?其渡江云,分付該府,囚南間,問目書下,此非問郞者。然依三法司例,大臣·禁堂會該府,嚴問以奏。此非若此者,雖除問郞,旣有大臣有體面,供辭只該吏寫。入直儒臣以問郞例,隨詣該府擧行,承旨持草供辭,卽爲復命,其若直招,自可照律,若不服,因此問目,箇箇嚴訊取服,直招入來。又命該房入侍,右副承旨姜趾煥進伏,命書朴奎壽問目訖,仍命持往該府,藥房提調持湯劑更爲入侍。出榻敎上進御,諸臣以次退出。
乙未十月二十二日午時,上御集慶堂。承旨入侍時,同副承旨徐有慶,假注書洪文海,記事官宋銓·徐有鍊,以次進伏。上曰,大臣·玉堂·承旨進去,開坐與否知入。有慶曰,聞方開坐云矣。有慶讀公事,因奏出使禁軍入來。上曰,封書持入,命讀之。上曰,盡賣果多食矣。右副承旨姜趾煥持罪人草供入侍,命讀至遲晩,上曰,平問乎,訊問乎?趾煥曰,平問之下,盡爲直招矣。上曰,納招之際,有感泣底意乎。趾煥曰,罪人以爲承此懇惻之敎,豈敢一毫欺隱乎?涕隨言下矣。上曰,如此歉歲,作此等事,爲問目乎?趾煥曰,急於取招,未及多般詰問矣。命書判付,計贓律知入,趾煥先退,準次後,大臣及該堂卽爲入侍事,下敎。出榻敎他承旨入侍事下敎。出榻敎有慶先退,左承旨李在簡進伏,命書傳敎曰,今聞所爲,卽一庸貪吏,軍兵歲抄之時,亦無受囑鄙微之事,一體嚴訊取服。在簡讀公事,至湖南分等狀啓,命書傳敎曰,湖南分等狀聞,今纔來到,下備局,卽爲回啓,加請者特爲許施,而推奴徵債,登歲,予當曰禁,先爲嚴飭事,分付。嗚呼,湖南一道,國之根本,而況本道奉兩殿,何異於都城?今年若此,予心若何?古人云疑之勿任,任之勿疑,予知乎卿,湖南五十州,專委於卿,體予夙夜爲民之心,俾有實效事,政院下諭。該房承旨·大臣以下竝入侍事,下敎。出榻敎命少退。
乙未十月二十二日酉時,上御集慶堂。藥房入診入侍時,都提調李溵,提調李重祜,副提調李碩載,假注書徐鼎修,記事官宋銓·徐有鍊,醫官鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。奉進湯劑,上進御。溵曰,俄下傳敎,實萬世無疆之慶,臣當揭板于藥房矣。諸臣仍呼嵩,上命退,諸臣以次退出。
乙未十月二十二日酉時,上御集慶堂。承旨入侍,原任大臣·金吾堂上·兩司主堂,追後入侍時,領敦寧金陽澤,判府事金尙喆,判義禁趙明鼎,知義禁李徽之,同義禁沈墢·金用謙,副校理李昌伋,副修撰趙載偉,掌令趙世選,獻納安大濟,都承旨李碩載,左承旨李在簡,右副承旨姜趾煥,假注書洪文海,記事官宋銓·徐有鍊,以次進伏。趾煥讀罪人更招,上曰,大臣之意,何如?陽澤曰,初招已盡,而更招又直告矣。尙喆曰,聖敎中庸貪吏,果着題矣。上曰,果庸貪乎?尙喆曰,爲人昏庸,雖爲此而不知其裏面矣。上曰,計贓律,如何?明鼎曰,供辭中二百石換作,取考大明律,則計贓律杖一百流三千里。大同條,官需三十石除之,七十石計贓律,亦杖一百流三千里矣。上曰,次次陳之。徽之曰,以那移律施行,則律亦如是矣。墢曰,去處已遲晩,當以計贓律施之,而惟在上裁。用謙曰,判義禁已詳陳,臣別無可達之見矣。命兩司進前,下詢世選所懷,罪人朴奎壽不思前後甄拔之聖恩,專事貪饕,罪犯贓汚,不可以刑流薄勘而止。臣等謂罪人朴奎壽,亟施減死之律宜矣。上曰,臺臣非矣。命書傳敎曰,掌令趙世選所懷,萬萬爲駭,此等臺請五十年無聞。掌令趙世選,亟施刋版之典。大濟所啓,臣以參鞫臺臣,猥承入侍之命,及登筵席,掌憲之臣,以所懷陳罪人朴奎壽請罪事,而曾不與臣相議。忽擧臣等二字,臣之見侮,於此著矣。臣何可仍冒於臺次乎?請命遞斥臣職。上曰,渾稱臣等,其旣徑先,觀其所爲,手脚忙亂,以此爲嫌,無乃太過。雖然臺體則然,何可例批?依嫌許遞。上曰,烹阿大夫,有烹律乎?陽澤曰,豈有此律乎?上曰,慰諭南陽,以灑涕赤子之面爲敎,則焉敢若是貪虐?若有烹鼎,不烹而何?昨日除面灰貫耳結縛之敎,於渠過矣。向者安相五,予必欲烹之而不爲,五十年懲貪之政,尙今不忘矣。尙喆曰,臣等伏承聖敎,雖非作宰之人,果驚心矣。此人處分之後,風聲所槪,三百六十州守令,必大懲創矣。於一小邑,若是無中生有,則渠難逭贓汚之罪矣。上曰,今觀之,果非無形者類矣。尙喆曰,觀其納供,誠無隱,而且曰,靜攝中犯罪科,上貽聖念,惶恐云矣。上曰,歲抄則無鄙微之事乎?尙喆曰,渠服以拘於顔私,若干頉給云矣。上曰,直矣。刑者不可復續,予無乃過乎?刑訊,予悔之矣。何物用於渠之孫婚乎?尙喆曰,大同米,反作官需條取用云矣。徽之曰,若輕捧錢則豈有民怨乎?上曰,價騰然後,有所食乎?尙喆曰,米貴而賣,米賤而買,則有餘剩故,犯此者多矣。上曰,直招貴矣。當施一仁政矣。初欲爲黑山島庶民,今當用本律矣。尙喆曰,懲貪嚴截,德意欽恤,臣隣感歎矣。上曰,新南陽得人矣。尙喆曰,徐有臣爲治,必不貽聖念矣。爲字牧者,雖曰賑民之策,從他區劃,則豈有此弊乎?此後間命繡衣則自可懲畏,而繡衣得人,然後有實效矣。命書傳敎曰,嗚呼,五十年予心,卽懲貪也。噫,今予赤子,付諸一令,若不申飭,嗟哉三百六十州民,依何依何?大抵今年農事,初則雨賜適中,曰雨曰暘,庶有大有之望,豈意大違所料?至於此至於此,聞楊牧陳章心動,夙宵敢懈命,御史之命,蓋此也。雖然惟朴奎壽,雖夢裏,豈料聞封庫狀,曷勝愕然?況此人,悶亞長沈滯,特授承宣,今予心慷慨者,有三焉。一則爲此任有此報,二則自恧知人之昏。今番聞御史宣諭,雖菽麥,稍知者,必也動色,而畿甸尤甚邑,有此擧,而甚至於封庫之境,聞此不覺半餉無語。三則國有法焉。君若誠心,豈有此極?一則一人,二則一人,若問一人,予何辭焉?初欲登南門,門高風冷,予氣誠難,故臨橋矣。今者此貪吏,意欲必烹鼎,而齊豈古有?齊王懲戒此等貪吏,雖烹何惜?雖然予曾聞故相語,末世律宜,此諸葛之意。雖然每謂予曰,宜戒一殺字,此言年今五十,尙今思焉。然雖赦一殺字,初意何用常律?黑山島限已身充軍,嗟彼奎壽,庸貪庸貪。其能遲晩,稍有直言,渠旣若此,而猶嚴訊,下敎之後,自悔曰,予嘗戒者一快字,今者此擧,亦此故也。昔漢緹嫈,旣云不可復續。予雖快也,於妻孥何?旣施一快字之刑,旣曰,令該府依本律勘律,以示暮年予意。上曰,處分,何如?陽澤·尙喆曰,十行絲綸,丁寧懇惻,臣等亦爲之感泣矣。又曰,臣不敢仰陳於未處分之前,而歸路見其子涕泣,便是緹嫈矣。上曰,誰也?陽澤曰,其子聖泰,曾經侍從矣。上曰,果有緹嫈矣。命該堂先退,卽爲擧行。命書傳敎曰,予每於內局若悶,幾次下敎,昨見予覺焉者,何則?昨見衆民,予嘗時體爲斥陽智抱川之民,豈知朝廷時體?一時山呼,予嘗悶焉。昨見衆民,大嘉油然之心,今者擧國公卿匹庶勸此,豈諂諛而然乎?問其本卽愛君,顧其心一忠字,知若此,而君若二焉。此上下交乎泰乎?諸大臣旣入侍,今後予大悔焉。湯劑持來云,予受飮,以示予意於海東公卿匹庶。噫,此亦五十年爲君爲臣之意也。陽澤·尙喆曰,此誠宗社莫大之慶也。內局以書揭之意仰奏,仍呼嵩。命退,諸臣退出。
上在慶熙宮。停常參·經筵。
藥房都提調臣李溵,提調臣李重祜,副提調臣李碩載啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫入診,詳察聖候爲宜,臣等不任終宵憂慮,敢來問安,竝此仰稟。答曰,知道。予今悔悟,內局時體幸矣。氣一樣待敎侍。
中宮殿·惠嬪宮,藥房口傳問安。答曰,知道。
傳于徐有慶曰,內局入侍,時原任大臣若入來,同爲入侍。
以濟州牧使狀啓,進上柚子,節候差晩,未免退捧,惶恐待罪事。傳于徐有慶曰,勿待罪事,回諭。
以說書金宇鎭牌不進罷職傳旨。傳于徐有慶曰,侍湯中,春坊豈如是耶?只推。
徐有慶,以侍講院言啓曰,本院姑降入直,事甚未安。說書金宇鎭,旣有只推之命,卽爲牌招入直,何如?傳曰,允。
大殿·中宮殿·惠嬪宮,藥房口傳夕問安。答曰,知道。
姜趾煥,以備邊司言啓曰,卽因全羅監司安兼濟分等狀啓,有令備局稟處之敎矣。道臣分等,必有商量,依狀請施行。災結加劃事,十行綸音,軫念本道根本之重,旣有特施之敎,依所請加劃三千結,其餘新還分三等代捧事,舊還尤甚邑停捧事,各樣軍布從民願捧納事,亦爲許施,而至於代穀,必以精實穀,依準折代捧,待明秋還作本色爲宜,推奴徵債。今者特敎,又如是申嚴,一切防塞之意,一體分付,何如?傳曰,允。
李碩載啓曰,藥房三提調,旣伏承待敎入侍之命,而日已向曛,召命未下,不勝悶鬱,敢此求對矣。又啓曰,藥房三提調,更鼓已傳,轉益問迫,敢又求對矣。又啓曰,藥房三提調,夜色轉深,衷情懇迫,不避煩瀆,更此冒罪求對矣。
傳于徐有慶曰,御史到何處察何事?知入。
姜趾煥,以訓鍊都監·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未十月二十三日辰時,上御集慶堂。藥房入診,原任大臣同爲入侍時,都提調李溵,提調李重祜,副提調李碩載,假注書徐鼎修,記事官宋銓·徐有鍊,判府事李思觀,醫官鄭允協·鄭允德·慶絢·吳道炯·柳光翼·徐命緯·金孝儉·丁志泰,以次進伏訖。溵曰,夜間聖體,若何?上曰,一樣。奉進湯劑,上進御,命兩廳入診。允協奏曰,左右調均,而胃脈一樣勝矣,諸醫言皆同。上命提調先退,再煎以入。思觀進前曰,伏見昨下傳敎,不勝感嘆。溵曰,此實吾東億萬斯年之慶。思觀曰,前後盛德事,固非一二,而今此下敎,乃古聖王所無之盛擧,臣奉讀再三,不勝欣幸。碩載讀奏公事訖,重祜更進湯劑,上進御。溵曰,今日亦當依例更待下敎矣。諸臣以次退出。
上在慶熙宮。停常參·經筵。
藥房都提調臣李溵,提調臣李重祜,副提調臣李碩載啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。批答無。
中宮殿·惠嬪宮,藥房口傳問安。答曰,知道。
李在簡啓曰,今日當爲齋宿,而右承旨金致恭,以服制不爲仕進,卽爲牌招,何如?傳曰,允。
傳于徐有慶曰,內局入侍,相臣同爲入侍。
傳于李得臣曰,承旨入侍。
大殿·中宮殿·惠嬪宮,藥房口傳夕問安。答曰,知道。
傳于李得臣曰,內局入侍。
傳于徐有慶曰,次對進定於明日。
徐有慶啓曰,明日次對,兩司長官當爲進參,大司憲嚴璹待開門牌招,以爲入侍之地,何如?傳曰,允。
姜趾煥,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未十月二十四日午時,上御集慶堂。藥房入診,時原任大臣同爲入侍時,都提調李溵,提調李重祜,副提調李碩載,假注書徐鼎修,記事官宋銓·徐有鍊,領議政韓翼謩,判府事金尙喆,醫官鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。溵曰,夜間聖體,若何?上曰,一樣。奉進湯劑,上進御。碩載讀奏公事。命書傳敎曰,右承旨許遞,其代鄭一祥爲承旨,牌招察任,房順房。更進湯劑,上進御。翼謩曰,伏見昨日下敎,下情不勝欣幸。尙喆曰,昨日下敎,都提調已鏤刻將揭板云矣。翼謩曰,湯劑加意進御,則聖候日益勝矣。上曰,湯劑更爲煎入可也。藥房提調持湯劑更爲入侍。出榻敎上進御,諸臣呼嵩,仍卽以次退出。
乙未十月二十四日初更四點,上御集慶堂。藥房入診,坐直承旨同爲入侍時,都提調李溵,右承旨李得臣,同副承旨徐有慶,假注書徐鼎修,記事官宋銓·徐有鍊,醫官鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。奉進湯劑,上進御。溵以明日依例進湯之意,仰達而退。上命坐直承旨進前,又命入公事,中官以無仰對。諸臣仍竝以次退出。
上在慶熙宮。停常參·經筵。
藥房都提調臣李溵,提調臣李重祜,副提調臣李碩載啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。批答無。
中宮殿·惠嬪宮,藥房口傳問安。答曰,知道。
傳于李得臣曰,內局入侍,次對同爲入侍。
傳于李得臣曰,開政今日爲之。
姜趾煥啓曰,正言尹得孚下諭後,過限不上來,依定式遞差傳旨及禁推傳旨,捧入之意,敢啓。傳曰,知道。
傳于鄭一祥曰,領相尙在,與備堂入侍。
大殿·中宮殿·惠嬪宮,藥房口傳夕問安。答曰,知道。
傳于李得臣曰,內局入侍,諸扁鵲同爲入侍。
傳于姜趾煥曰,吏批望筒催促。
徐有慶,以吏批言啓曰,本曹正郞沈有鎭呈狀內,身病甚重,勢難察任云,依例改差,何如?傳曰,允。
吏批,以徐命膺爲吏曹判書。
傳于徐有慶曰,新判書命招,同參政事。
徐有慶,以吏批言啓曰,判書徐命膺牌招不進,參判未差,小臣獨政未安。何以爲之?敢稟。傳曰,只出緊任。
吏批,判書徐命膺牌招不進,參判未差,參議趙㻐進,同副承旨徐有慶進。柳翰申爲掌令,金致九爲獻納,韓栐爲正言,李昌伋爲副應敎,鄭民始爲校理,李會遂爲副校理,李命勳爲修撰,李商建爲副修撰,申大年爲司書,李商巖爲兼司書,黃樟爲吏曹正郞。
兵批,判書徐命膺移拜,參判洪樂仁未肅拜,參議宋鍈入直進,參知韓鼎裕在外,同副承旨徐有慶進。副護軍兪彦鎬,副司直金致恭·安大濟·閔鍾烈·李德師,副司果韓光近·金載人,同知單李慶熙。
傳于徐有慶曰,欲就寢,兵判望置之,望筒修整以入。
備忘記,傳于徐有慶曰,大提學爲騎判牌招,傳授命召,今日政新除授,皆牌招。鄭一祥啓曰,兵曹判書李徽之牌不進推考傳旨,今方捧入,而命召傳授,一時爲急,更卽牌招,傳授命召,何如?傳曰,允。
備忘記,傳于鄭一祥曰,掌議色掌應製,雖蔭官,入崇政殿者,入直官員皆應製,入直兩儒臣爲試官。
傳于徐有慶曰,蔭官爲名人,皆令應試,掌議色掌催促。
傳于徐有慶曰,大提學雖未及入來,兩儒臣先爲懸題。
傳于徐有慶曰,應試人給炬燭。
傳于徐有慶曰,只闕內入直蔭官應試,月令忠義中,有大小科觀光者,亦令應試,今日供上衙門官員,亦爲應試。
李碩載啓曰,藥房三提調待敎更入之意仰陳,而夜色向深,召命未下,不勝悶鬱,敢此求對矣。
鄭一祥,以御營廳·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未十月二十五日未時,上御集慶堂。藥房入診入侍時,都提調李溵,提調李重祜,副提調李碩載,假注書徐鼎修,記事官宋銓·徐有鍊,醫官鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。溵曰,夜間聖體,若何?上曰,一樣。奉進湯劑,上進御。上曰,診脈,可也。道炯入診,退伏奏曰,左右均而胃脈些不足矣。允協入診,上曰,止之。內局少退,藥房提調持湯劑更爲入侍。出榻敎上進御。溵以更待下敎之意仰達而退,諸臣以次退出。
乙未十月二十五日申時,上御集慶堂。大臣·備堂入侍時,領議政韓翼謩,行司直李章吾,戶曹判書具允鈺,禮曹判書尹東暹,行副司直李潤成·尹東淵·李瀰·洪良漢·金魯鎭,左副承旨鄭一祥,假注書洪文海,記事官宋銓·徐有鍊,以次進伏。上曰,四郡廢於何時乎?翼謩曰,國初設置四郡,而廢革則未知的在何時矣。上曰,以犯越之弊而廢棄矣。土沃而民不得食,甚可惜也。翼謩曰,昔以淸人逼近之地故廢之,今則似無礙逼之端矣。上曰,備堂之意,何如?李重祜曰,臣適以內局入侍矣。等棄沃土,誠爲可惜,而今欲修復,則不無時詘擧贏之歎矣。故相南九萬,建設古茂山,至今土沃民蕃,而四郡則與此有異矣。章吾曰,四郡廢已久矣。復設之利害便否,未能詳知,猝雖仰對矣。允鈺曰,此則與古茂山有異,廢革專以野人之故,而交隣之參,又自其處取辦,今若修復,則不無弊端,彼人聞之,亦未知以爲如何矣。潤成曰,四郡雖是可耕可居之地,而事係久遠,復設則猝難輕議矣。泰淵曰,四郡復設之說,自古有之而土沃,故若復設,則中山之民,有入之慮,且係邊上利害,恐不可輕議。上曰,大利所在矣。今年亦可耕食乎?允鈺曰,樹木蒙茂,且屆冬節,猝難耕食矣。上曰,江界入於四郡中乎?允鈺曰,把守自江界句管矣。魯鎭曰,地則可惜云矣。上曰,時原任與備堂,商議此事,日後登對以奏,可也。翼謩偏堂,多有筵退未入者,原任則逐日承候,隨其來各奏所見,其餘備堂,後日次對,各陳便否好矣。上曰,唯。命退,諸臣退出。
乙未十月二十五日申時,上御集慶堂。藥房入診入侍時,都提調李溵,提調李重祜,副提調李碩載,假注書徐鼎修,記事官宋銓·徐有鍊,醫官鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。上命兩廳諸醫入診,允協奏曰,左右均而胃脈不足,微有表氣,諸醫言皆同。上曰,脈弱何也?道炯曰,膈上痰候,有時凝滯而然。若藿香·吉更加入,則好矣。上曰,進御理中建功湯,減龍眼肉,加藿香·吉更各一錢煎入。出榻敎上曰,前入附子三分耶?溵曰,五分。藥房提調持湯劑更爲入侍,上進御。諸臣以次退出。
乙未十月二十五日申時,上御集慶堂。大臣·備局堂上引見入侍時,領議政韓翼謩,行知中樞府事李景祜,行司直李章吾,戶曹判書具允鈺,禮曹判書尹東暹,行副司直李潤成·尹泰淵·李瀰·洪良漢·金魯鎭,司諫趙榮弼,掌令李枰,校理金峙默,左副承旨鄭一祥,假注書洪文海,事變假注書金晦彬,記事官宋銓·徐有鍊,以次進伏。翼謩曰,夜間聖體調攝,若何?寢睡·水刺之節,亦何如?上曰,一樣矣。翼謩曰,曾因南兵使白東俊狀聞,北靑古城修築當否,令道臣議啓矣。卽者北伯狀啓來到矣。時詘擧贏,果如其言,待年豐更議,何如?上曰,依爲之。出擧條翼謩曰,政稟方下,而玉堂一人外,皆在外云,合有變通之道矣。玉堂在外人許遞事,下敎。出榻敎上曰,國亂思良相,金省行事貴矣。其時贈職乎?翼謩曰,已贈職矣。榮弼·枰所懷,臣等謂黑山島圍籬安置庶民罪人李迪輔,亟令王府拿鞫嚴問,快正王法。措辭見上上曰,已諭勿煩。命退,諸臣退出
上在慶熙宮。停常參·經筵。
藥房都提調臣李溵,提調臣李重祜,副提調臣李碩載啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。予量下敎,而必也樹紀網,趨付都提調·相公兩物加入,有何效乎?於今湯氣頓然,藿香何香,吉更何更?可笑可笑。兩物庫入附子五分,加入鹿茸,依前入爲。
中宮殿·惠嬪宮,藥房口傳問安。答曰,知道。
傳于徐有慶曰,試券如已畢捧,內局入侍,試官同爲入侍。
傳于徐有慶曰,大提學使之同參。
傳于徐有慶曰,內局入侍,試官同爲入侍。
傳于姜趾煥曰,祇迎門當殿座,前排待令。
李在簡啓曰,今日殿座時,承旨當備員,而左副承旨鄭一祥,以服制出去,卽爲牌招,何如?傳曰,允。
傳于姜趾煥曰,闕內今日省記,竝改入,延和門殿座罷後。
大殿·世孫宮,政院·玉堂·藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
備忘記,傳于鄭一祥曰,昔有必字形無隅石之言,前都提調心此石乎。昨下敎今待承旨何時飮湯,今將闕。
備忘記,傳于徐有慶曰,今予昏耗若此,八月東郊已然,今於西郊亦然。豈曰子道?追憶癸甲年,良欲瀆然。又傳于鄭一祥曰,吳道炯領鎖錄鈔入,駭慢而然。雖有名字,將焉用也?於今嚴君臣之道,何可默也?刋名內局。
備忘記,傳于鄭一祥曰,諸扁鵲昔則補瀉相爭,於今小人士夫。連日悶君,於今敢欲勝君,此類名人。予則昏耗,然今日擧措,君臣鎖鈔,一體入殿中曰,有海東其君,可笑。提調坐以同煎,一則君命,一則臣令,此三百年初見者,昔年崔錫鼎·趙相愚,其時副提調,其下敎,若何?今朝擧措,一何至此?帳殿下敎,心慨而然。此等無狀扁鵲,其何差備待令?今予尙今可駭者,二鎖鈔同入坐殿提調已論指揮以來其迷甚於提調,當求對而抑入,曰有臣分,曰有臣分,若此君何爲君?旣命還扁鵲,差備侍令下敎,下敎中安徐。
傳于徐有慶曰,都承旨兼帶下敎,而若何一體許免?廷豐君李爲都承旨,三院副提調例兼,牌招察任。
傳于徐有慶曰,奉審承旨應知之,而只敎西郊豐德轉進,而如是遲滯乎?知入。
傳于徐有慶曰,奉審承旨入來,詣閤以奏。
傳于徐有慶曰,莫重摘奸中官,當稟而默默?內班院掌務中官,刋名內侍府。
鄭一祥啓曰,藥房三提調,夜色向深,召命尙靳,下情悶鬱,更此求對矣。
鄭一祥啓曰,藥房三提調門鑰已下,未奉召命,惶悶之甚,敢此求對矣。
以兵曹省記,傳于姜趾煥曰,判書勿爲依前爲之。
傳于姜趾煥曰,奉審承旨入侍。
姜趾煥,以訓鍊都監·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未十月二十六日巳時,上御集慶堂。藥房入診入侍時,都提調李溵,提調李重祜,副提調李碩載,假注書徐鼎修,編修官朴鎭宇·徐有鍊,醫官鄭允協·慶絢·吳道炯·鄭允德·柳光翼·徐命緯·金孝儉·丁志泰以次進伏訖。溵曰,夜間聖體,若何?上曰,一樣。溵曰,朝承批旨,故附子加入湯劑亦爲煎入,而先診脈候後,進御好矣。上曰,何必診爲?溵曰,頃者動駕之後,有咳氣,似是表候而然。臣等職在保護之地,十分詳審,故如是仰達矣。重祜曰,附子加入,今雖煎入,而其在審愼之道,豈可遽然進御乎?上曰,建功進御今幾年,而謂之遽然耶?廣通橋之說,可謂巧矣。豈仍此而然乎?溵曰,附子加入湯劑,藿香加入湯劑,皆已煎入,何者當進乎?上曰,無診某藥一貼進之。溵奉進藿香加入湯劑,上進御。重祜請再煎以入。上曰,一已足,何必再?內局少退,小頃後入。上命碩載書傳敎曰,年暮勸奬在心,今者此擧,守三百年宗社,年八十二,一則追慕,一則宗國爲久蔭醒其睡,一則爲賢關憶其本,一則此忠衛者本至多,而昔黃柑,自邊翼老令月令忠衛同赴,今番榜平均忠衛入格,心庸喜。此正一則千載一時,一則可謂僥倖。嗟哉,八十二有此命,豈循常例?三百年初,居首司饔奉事尹尙東,特爲直赴殿試,之次西部奉事朴綏源,東齋掌議金禧燮,月令忠衛兪彦鏗,各紙二卷·筆五枝·墨三笏,殿中賞給,以示予暮年勸奬之意。上曰,應試被抄入侍。出榻敎賤臣鼎修承命出來,與尹尙東·朴綏源·金禧燮·兪彦鏗入侍,上命史官,呼新來於殿庭。又命唱拜頒賞後,藥房提調持湯劑更爲入侍,上進御。命書傳敎曰,首扁鵲,越俸一等。上曰,理中建功湯,自今夕減藿香·吉更,依前方煎入,附子更待下敎加入。出榻敎溵起伏曰,又此仰達,萬萬惶恐,而診察脈候,千萬伏望。上曰,置之,溵·重祜等縷縷仰請,而上不許。良久,諸臣以次退出。
乙未十月二十六日巳時,上御集慶堂。科次入侍時,大提學李徽之,副校理金峙默,副修撰趙載偉,同副承旨徐有慶,假注書洪文海,記注官朴鎭宇,記事官徐有鍊,以次進伏。峙默讀試券,至六七券,命下番儒臣讀之。上曰,今者此擧,欲醒久蔭之睡,於渠輩,眞所謂千載一時,必出壯元,其下廣取,可也。徽之曰,合考只四大,然則盡取乎?上曰,唯。蔭官則留意表工,必不如齋儒矣。徽之曰,蔭官非不鍊習表賦,而仕宦之人,有未暇及之歎矣。上曰,耽羅人見老人星乎?徽之曰,南斗下,春秋分所見之星,卽是老人星,而濟州極南分野,故有之矣。上曰,堯舜在位,果幾年乎?徽之曰,堯在位百年,舜在位七十載矣。上曰,康衢之遊,在何年乎?徽之曰,唐堯遊康衢時,在位五十一年,春秋七十四矣。上曰,以予今八十,比諸帝堯乎?徽之曰,帝堯康衢之遊,卽同於時年之爲五十一載,臣等之慶祝如何,而虛度昨年,誠爲抑鬱矣。考試第次,命拆封讀之。上曰,尹尙東誰也?有慶曰,尹得養之五寸姪矣。上曰,朴綏源誰也?有慶曰,故參判朴弼均之孫矣。上曰,金禧燮誰也?有慶曰,大學齋任矣。上曰,兪彦鏗誰也?有慶曰,月令忠義矣。上笑曰,果參矣。命被抄儒生入侍,命史官呼新來,仍命唱拜頒賞。命退出,諸臣退出。
乙未十月二十六日未時,上具翼善冠·黑團領,乘步輿由通陽門,詣延和門殿座,王世孫侍立,入侍時,行都承旨李碩載,左承旨李在簡,右承旨李得臣,在副承旨鄭一祥,右副承旨姜趾煥,同副承旨徐有慶,假注書徐鼎修·洪文海,記注官朴鎭宇,記事官徐有鍊,以次侍立。命前排入之,內局兩掌務官拿入,下敎二貼竝入,極爲非矣之後,卽命拿出。不善傳命宣傳官金魯正·金致浩拿入,下敎拿出。命書傳敎曰,予自幼仰瞻內局批答,湯劑命停,惟敎是從。昔慈聖以舊標紙下內局曰,此蓋標紙有效,以此加入,依此遵奉矣。噫,予何知脈?今八十故,只以氣知矣。今予保元,戊戌年自蟠蔥矣。其雖昏,心則神,於今事,專以國體下敎,批答後,扁鵲其若參差,則以保護意,先求對後入侍,可也。批答入來,故已謂從令矣。入侍時兩鎖鈔來矣。昔高皇帝,以群字,君羊竝書,置之一律,徛歟盛哉。群字循若此,先求對後入侍,國體當然。嗟彼內局,一則欠詳,一則果生,一則隨而已。內局入侍鎖鈔兩封,豈萬古有也?若此之際,然則於補於瀉,若有兼補瀉,三鎖鈔入乎?此猶扁鵲之爭,況君命乎?君命扁鵲之令,同入於一殿中,君與臣皆重也。太古以後,豈有此等君體,豈有此等臣分?今日入侍保護之臣,君命臣言,雙奉而入,何重何輕?疊進之中,不覺慷慨而起坐,此大虧國體與臣分,都提調李溵,提調李重祜,副提調李碩載,皆免內局兼帶,使八方人,知君臣之分,寫畢,兼附慨然之懷。鹿茸與附子,誰扁鵲請乎?鹿茸,聞金領府初問首扁鵲識味,命入果效。嗚呼,附子世俗多食,故其時故相李光佐諭予曰,殿下果食,臣欲自章以待云。故予笑答曰,卿須見予,何若此云矣。今見自恧故相。噫,予豈樂爲世人公然常食,而予則以時體强勸,今已幾百斤,無靈若冷水,故此亦扁鵲請乎?命入人蔘,合勢附子,勝於昔。而予亦以南奉朝賀童子水意,量予氣欲待其時,特減於此,後果氣,不若前,而近日特甚,故心悶,昨批答諭意。噫,爲民初意,南門臨廣橋感鄕民,予回意,此民德也。問其所曰,聞此請以按脈,多謀首扁鵲,爲前提調意,須看前提調三字,可見今日憤慨之意也。旣免兼,豈書前兼乎,今日君勝乎,臣勝乎?可謂臣勝於君,强勸而後,亦臣勝於君,八旬暮年,予心,若何?提調一句語,萬萬非矣。嗚呼,身爲近臣,豈不若一鄕民?可笑者,過稱一廣橋,其敢自是,提調旣輪直,況今日何時臨門,至於報申乎?當請藿香正氣散,差備待令扁鵲,皆令依前差備待令。命書傳敎曰,領相爲內局都提調,戶判爲提調,左副爲內局副提調。上逐卽還內。
乙未十月二十六日申時,上具翼善冠·黑團領,由資政門,乘步輿詣崇政殿東庭板位俯伏,王世孫隨詣入侍時,都承旨李碩載,左承旨李在簡,左副承旨鄭一祥右副承旨姜趾煥,同副承旨徐有慶,假注書徐鼎修·洪文海,記注官朴鎭宇,記事官徐有鍊,以次進伏。命書傳敎曰,身雖在於堂中,心則係於西郊,今日何日?昨日闕祇迎,今日若常人,甲午年二十一,求差西郊焉在,自覺悚然,命承旨奉審來祇迎處月臺殿中俯伏而待有雖?事誰入,此懷憧憧。禮房承旨入來後,便殿入侍,於此於彼,何敢以常人自處?明日內局問安,安徐,遂還內。
乙未十月二十六日三更二點,上御集慶堂。奉審承旨入侍,坐直承旨追後入侍時,右承旨李得臣,同副承旨徐有慶,假注書洪文海,記注官朴鎭宇,記事官徐有鍊,以次進伏。得臣曰,臣承命奉審昌陵·敬陵·明陵·冀陵·弘陵,陵上丁宇閣碑閣無頉,擧案捧來矣。命讀讀訖,上曰,何其遲滯乎?得臣曰,各陵奉審,自然稽滯矣。命坐直入侍,禮房先退。命書傳敎曰,初意承旨誤聽,旣知而若是稽滯夜深,其涉駭然,當該承旨特遞,其代韓鼎裕爲承旨,牌招察任,房順房。命書傳敎曰,忠義輩其雖微意則高,頃年儒生殿講,步南廊見其儒相謂曰,來日雖騎判,於今若何云,不爲摠府,必也巡檢,而凡摘奸自勉,例也。而此輩坐其中曰,有爲云,摠府巡檢來奏江院爲言,無異中官摘奸。故敢若此者,以闕直草記,以存事體。噫,此人問其祖,卽攀龍附鳳人也。今日憶昔,特命應擧,而其果彼抄,予喜曷喩?近十館儒,許多蔭官被選者若干人,能選其中,而因此下問,此忠義亦功臣忠義。守僕對曰,此爲其書,雖非此,頃年承旨以奏,只取其姓云,問此誰,此故判書兪最基之子,而猶以古功臣枝孫云,此則猶然,此則靜思,爲士夫一名者也。然嫡長忠義,其名,若何,而若由於此,則其無向隅之歎耶?其時此奏,專由於此輩而然矣。其果功,其承旨所奏勿施。嫡長中擇能書者以差事分付,其時擧條勿施。今者兪彦鏗,其文可尙,其父尙今思焉,豈可賞紙筆而止乎?令銓曹特爲調用,以示予意。醫官前後下敎,安徐事下敎。出榻敎命退,諸臣退出。
乙未十月二十六日三更三點,上御集慶堂。藥房入診入侍時,都提調韓翼謩,提調具允鈺,同副承旨徐有慶,假注書徐鼎修,記注官朴鎭宇,記事官徐有鍊,以次進伏訖。翼謩曰,聖體,若何?上曰,咳氣勝矣。奉進湯劑上,卽起進御。上曰,兩鈔竝入,萬古豈有卿等見如許之事乎?翼謩曰,此實未善周旋之致也。前提調不勝惶恐,而此時胥命,亦不敢云矣。上曰,遽然二字,極爲怪駭。翼謩曰,今日下敎之後,諸扁鵲盡爲出送,臣等獨在藥院,如束手足。上曰,一竝還入,可也。上曰,稅船盡來乎?允鈺曰,盡已來到矣。翼謩曰,明日當依例進湯劑矣。上可之。諸臣以次退出。
上在慶熙宮。停常參·經筵。
藥房都提調臣韓翼謩,提調臣具允鈺,副提調臣李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。嗟哉,暮年一此心,夙夜爲民,三南漠然,曷勝用心?旣命御史,三道道臣,體予此心,審察能否,詳悉以聞,予當舒心,雖云靈丹,何時氣勝?只自悶焉,氣何諭?待敎侍。
傳于鄭一祥曰,內局入侍,大臣若來,同爲入侍。
鄭一祥,以侍講院言啓曰,本院新除授兼司書李商嚴,時無職名,令該曹口傳付軍職,何如?傳曰,允。
中宮殿·惠嬪宮,藥房口傳問安。答曰,知道。
兵曹口傳政事,副司果李商巖。
以咸鏡監司狀啓,今十月令,薦新生文魚·大口魚及朔膳物種中生文魚·生大口魚,因日氣溫暖,限內不得封進,惶恐待罪事。傳于徐有慶曰,勿待罪事,回諭。
傳于徐有慶曰,御史入侍時,領相·畿伯同爲入侍。
傳于鄭一祥曰,內局入侍,大臣·畿伯·御史同爲入侍。
大殿·中宮殿·惠嬪宮,藥房口傳夕問安。答曰,知道。
姜趾慶,以義禁府言啓曰,前正言尹得孚,禁推過一朔後,勘律事傳旨啓下矣。尹得孚時在京畿長湍地云,依例發遣府羅將,拿來,何如?傳曰,允。
鄭一祥,以弘文館言啓曰,新除授校理鄭民始,時在平安道德川地,經筵入番事緊,請斯速乘馹上來事,下諭。傳曰,依啓。
姜趾煥,以摠戎廳言啓曰,水原·坡州別驍士,乙未條都試,今月二十九日設行於本營之意,敢啓。傳曰,知道。
又以禁衛營·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未十月二十七日巳時,上御集慶堂。藥房入診,原任大臣同爲入侍時,都提調韓翼謩,提調具允鈺,副提調李,假注書徐鼎修,記注官朴鎭宇,記事官徐有鍊,領敦寧金陽澤,判府事金尙喆·李思觀,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。翼謩曰,昨日侵夜酬應,聖體,若何?上曰,一樣。奉進湯劑,上進御,翼謩請診脈,上不許。讀奏公事,至慶尙監司金載順災結加請狀啓,上曰,大臣之意,何如?翼謩曰,嶺南今年,頗有水患,沿江諸邑,往往被災,而當初劃災,不爲不多,則今此加請之至於七千結,誠太過,臣意則然。其中節約,量宜許施爲可矣。上曰,五千結加給,可也。出擧條至禮曹草記,上曰,益安大君家致祭,禮房承旨進去。出榻敎翼謩曰,原任入來,四郡復設事,下詢如何?上曰,原任之意,何如?陽澤曰,周廻果百里,長爲等棄,誠甚可惜,而國初廢棄之意,蓋有在而然矣。尙喆曰,故相南九萬,曾有建請,而閔鼎重·金錫胄,有所覆難,以爲置郡則難,置鎭則無妨云,而今若復設,則彼我接界,恐有生弊矣。思觀曰,此土産蔘,故彼我人,常所窺覬,而以今人心,若復設郡,必多弊端矣。藥房提調持湯劑更爲入侍,上進御。翼謩以第三貼更待敎之意,仰達而退。諸臣以次退出。
乙未十月二十七日未時,上御集慶堂。藥房入診,大臣·畿伯·御史同爲入侍時,都提調韓翼謩,提調具允鈺,副提調李,假注書徐鼎修,記注官朴鎭宇,記事官徐有鍊,京畿監司尹蓍東,京畿左道御史李德師,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。翼謩曰,午間聖體,若何?上曰,一樣。奉進湯劑,上進御。命讀奏書啓。上曰,朴奎壽亦造家乎?德師曰,謂之重修鄕校,而廣聚物役,只補數椽棟,而究其情狀,蓋爲憑公營私矣。上曰,穀物賣食乎?德師曰,還穀官需,互爲飜作,而其間多有歸私矣。上命書傳敎曰,今聞書啓,他無無形之人,而以特授數守令,其能謹愼,予庸嘉之。水原府使予已知之,無負近密臨民之意,可謂其君信而其臣報答,特賜熟馬一匹,令院吏持傳朴奎壽莫守監營之令其所爲此,尤涉可駭。莫重穀手犯作俑者,渠之攸倆,旣已嚴處,今無可論。大抵始勤終怠,卽古訓,予若有略示嘉奬之意,則不無自足之弊,其惟孜孜,莫負暮年其君夙宵心在三十六官之意,分付。嗚呼,五十載臨御,無一施惠於民,而頃者敎官民人所懷回來,心自謂曰,予旣無德,民何若此?若報其心,守令誠心而已。隨其時差減折半中,特加一分,興惟民心,此何惠乎?畿甸三十六官守令,在東軒,若其君之臨焉,一心奉公,若保赤子。嗚呼,此民是誰?其予元元,食君祿何敢少忽?若無此心,此非特負八旬其君,蒼蒼臨照,焉敢少弛?另加益勉事,一體申飭道臣,有廉問事,廉問時,若有毫忽怠慢者,不遵常例,其令狀聞事,致院下諭,守令若此,邊將之民,亦非吾民,此輩候民甚焉。宣諭時數叚,欠於君諭,故已拔,而此果然故然,令帥臣亦爲嚴飭。又命書傳敎曰,御史書啓下敎之後,於舊逋,分數以減乎?相臣聞焉,今者此敎,況今年舊逋,則特爲停捧之意,令道臣依此分付。樂房都提調持湯劑更爲入侍。出榻敎上進御。允鈺曰,田稅條,有雜費之例捧者,此是貢人輩所受,而以應公役者也。畿甸田稅三分二,旣有蕩減之命,雜費之獨令收捧,便同處之不存,取考前例,庚申年田稅蕩減時,雜費條,以大同給代,今番亦爲依此例施行,何如?上曰,所奏誠是,依爲之。出擧條蓍東曰,前後御史,皆以近峽諸邑,被災尤甚處,明春當議賑救之道爲請,今此左道御史李德師書啓,亦以廣州·水原·南陽·安山濱海被災處,宜有接濟爲言,自臣營區別當否,申飭該邑守令,使之各別精抄,待明春商量擧行,何如?上曰,依爲之。蓍東曰,接濟穀物則就議廟堂,追後伏聞之意,敢此仰達。上曰,依爲之。出擧條上命退諸臣以次退出。
上在慶熙宮。停常參·經筵。
夜二更,坤方有氣如火光。四更,巽方有氣如火光。
藥房都提調臣韓翼謩,提調臣具允鈺,副提調臣李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵,憂慮,敢來問安,竝此仰稟。答曰,知道。昨飮幾貼,氣誠悶,予已知矣。入侍諭矣,待敎侍。
中宮殿·惠嬪宮,藥房口傳問安。答曰,知道。
傳于徐有慶曰,內局入侍,李判府事同爲入侍。
傳于鄭一祥曰,儲慶宮當香祇迎。
傳于徐有慶曰,祇迎安徐,禮房承旨,順康園奉審以來。
傳于徐有慶曰,內局入侍。
大殿·中宮殿·惠嬪宮,藥房口傳夕問安。答曰,知道。
姜趾煥啓曰,執義申思運下諭後,過限不上來,依定式遞差傳旨及禁推傳旨,捧入之意,敢啓。傳曰,知道。
又以御營廳言啓曰,本廳字內,興仁門此邊駝駱山近處,體城頹毁處修築事,前已啓下矣。明日爲始,修築之意,敢啓。傳曰,知道。
傳于徐有慶曰,奉審承旨入侍。
傳于徐有慶曰,奉審承旨入來,副提調·坐直承旨同爲入侍。
備忌記,傳于徐有慶曰,副提調意在湯劑入侍,在夜加入,若何?亦能依下敎爲焉。能爲擧職都承旨李,鹿皮一令賞給。
姜趾煥,以義禁府言啓曰,前執義申思運禁推過一朔後勘律事,傳旨啓下矣。申思運時在忠淸道洪州地云,依例發遣府羅將拿來,何如?傳曰,允。
又以御營廳·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未十月二十八日午時,上御集慶堂。藥房入診,原任大臣同爲入侍時,都提調韓翼謩,提調具允鈺,副提調李,假注書徐鼎修,記注官朴鎭宇,記事官徐有鍊,判府事李思觀,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。翼謩曰,夜間聖體,若何?上曰,一樣。奉進湯劑,上進御。命書傳敎曰,挾侍中官,擧措可駭,越俸一等。上曰,予自按脈則果然有勝,此附子效乎?仍命兩廳入診,泰輿奏曰,左右均而胃脈勝矣。諸醫言皆同。翼謩曰,臣等欲有所稟定矣。前提調時,有附子更待下敎加入之敎,故昨今所進湯劑則不爲加入。上曰,一分不入乎?對曰,然。上曰,何爲而然?允鈺曰,旣有榻敎故然。上曰,本無此敎,是必誤書。命書傳敎曰,莫重下敎誤書當該副提調,亟施不敍之曲,仍命兩廳進前,下詢附子加入當否。泰輿等曰,脈候旣勝,姑觀數日似好。上曰,今日予欲試之。上曰,理中建功湯前方中,加附子一錢煎入。出榻敎命提調先退煎入。命書傳敎曰,心駭諸扁鵲,不欲展臂見脈,內局批答,旣諭,附子今補五分,欲命一錢而下敎,今聞因下敎誤書之致,尙不補一分云,前副提調已下敎,旣命一錢,强許按脈。藥房提調持湯劑更爲入侍,上進御。命李判府進前,思觀進伏,上曰,故相金宇杭直拜故,予之擢用卿,亦如是矣。思觀起伏曰,臣自在下僚,已受深眷,凡諸除拜,多被特恩,而實未料至此地位,夙夜惶感,不知攸措。翼謩曰,此後貼當依例煎進乎?上曰,更待入侍,診察脈候後,稟定加入與否,可也。讀奏公事,至順天營將狀啓。命書傳敎曰,聞此狀聞,萬萬可駭。此狀聞先下備局,更査狀聞來到,亦下備局,參量回啓。至統制使漂倭狀啓,命書傳敎曰,今聞漂倭卜物來冊,其中有寬永通寶者,多以此聞也。日本亦有錢令,領來差員圖其像,書其文後面,亦有一體書以獻,勿出朝報。命書傳敎曰,中官越俸下敎,竝安徐,諸臣以次退出。
乙未十月二十八日酉時,上御集慶堂。藥房入診入侍時,都提調韓翼謩,提調具允鈺,副提調李,假注書徐鼎修,記注官朴鎭宇,記事官徐有鍊,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。翼謩曰,旣承下敎爲先診脈,何如?上曰,兩廳諸醫入診,泰輿奏曰,滑體胃脈之勝,比朝一樣。上命書傳敎曰,附子脈勝後診,予莫知某效,今日氣候,晩後雖勝,其果難狀,於此於彼,仍進宜矣。一貼更爲煎入於明日,於予所惜,暮年附子,此後將用蔘附湯,其近明日,勿論勝與一樣,停附子加入,以本湯劑煎入,仍命提調煎來。讀公事訖。藥房提調持湯劑更爲入侍,上進御。諸臣以次退出。
乙未十月二十八日三更三點,上御集慶堂。藥房入診入侍時,副提調李,假注書徐鼎修,記注官朴鎭宇,記事官徐有鍊,醫官方泰輿·慶絢·鄭允協·吳道炯·鄭允德·柳光翼·徐命緯·金孝儉·丁志泰,以次進伏訖。上曰,副提調入來乎?起伏曰,小臣承命入來矣。上曰,湯劑煎入乎?曰,煎入矣,仍奉進,上進御。上曰,此貼不爲加入乎?曰,然矣。諸臣以次退出。
乙未十月二十八日三更四點,上御集慶堂。奉審承旨·內局副提調·坐直承旨入侍時,都承旨李,右承旨鄭一祥,同副承旨徐有慶,假注書徐鼎修·洪文海,記注書朴鎭宇,記事官徐有鍊,以次進伏一祥曰,臣承命馳往,奉審園上,丁字閣·大小碑閣無頉,閣內薍篇蘆蕈有頉,而道臣秋奉審,已執頉,祭物精備,祭官無頉擧案捧來矣。命讀之。標信宣傳官入侍事,下敎。出榻敎宣傳官金魯正進前,下詢遲滯之由。魯正曰,符驗啓請,自然遲滯矣。命先退。上曰,副提調入乎?建功持來而附子拔之乎?曰,然矣。上進御湯劑,曰,湯劑幸準四貼之敎,下情慶忭,有慶讀公事。命退,諸臣退出。
上在慶熙宮。停常參·經筵。
藥房都提調臣韓翼謩,提調臣具允鈺,副提調臣李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。批答無。
中宮殿·惠嬪宮,藥房口傳問安。答曰,知道。
傳于鄭一祥曰,內局入侍。
傳于鄭一祥曰,明日當祇迎,禮房知悉,侍衛只入直,依前擧行。
大殿·中宮殿·惠嬪宮,藥房口傳夕問安。答曰,知道。
李啓曰,藥房三提調門鑰垂下,召命尙靳,下情憂鬱,敢此求對矣。傳于鄭一祥曰,內局入侍。
韓鼎裕,以訓鍊都監·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未十月二十九日未時,上御集慶堂。藥房入診入侍時,都提調韓翼謩,提調具允鈺,副提調李,假注書徐鼎修,記事官宋銓·徐有鍊,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。翼謩曰,夜間聖體,若何?上曰,一樣。奉進湯劑,上進御。命兩廳諸醫診脈,泰輿奏曰,左右均而胃脈比昨益勝,諸醫言皆同。上曰,此四貼之效乎?翼謩曰,臣謂必是四貼之效也。翼謩曰,金領府事爲承候來待,命入侍。賤臣鼎修承命出來,與領府事金相福偕入,相福進伏曰,聖體,若何?伏聞聖候差勝,下情極爲欣幸。上曰,中則止可也,四貼過矣。翼謩曰,此豈過乎?讀奏公事訖。藥房提調持湯劑更爲入侍。出榻敎上進御。上曰,今日當只進二貼。允鈺曰,此時正當加意進御,豈可一時間斷乎?如是則有非揭板下敎之意也。上命退。翼謩曰,臣等當更待下敎矣。上不應,翼謩等縷縷仰請,上又不應。連命退出,諸臣不得已,以次退出。
乙未十月二十九日初更,上御集慶堂。藥房入診入侍時,都提調韓翼謩,提調具允鈺,副提調李,假注書徐鼎修,記事官宋銓·徐有鍊,醫官方泰輿·鄭允協·慶絢·鄭允德·柳光翼·徐命緯·金孝儉·丁志泰,以次進伏訖。上曰,左部外踝上,有浮高處,痒甚,且極刺痛,十餘日前,有此占而不以爲意,今始覺矣。命諸醫進前看察。泰輿等按察後奏曰,此是痰聚團結而然,不足慮。若以蔥餠貼之則好矣。命出標信留門,召入吳道炯,翼謩曰,醫官術業,各有所長,白文昌竝命入侍,何如?上許之,奉進湯劑,上進御。翼謩曰,當此靜攝之中,勞動甚悶。明日秪迎,停止,何如?上曰,明日秪迎停止。出榻敎藥房提調持湯劑更爲入侍,上進御。白文昌入侍命近前按察,文昌奏曰,濕痰所聚,而秋牟貼飯好矣。先貼蔥餠亦好,命進蔥熨傅貼,凡六次。上曰,痒症益甚,此何故?文昌對曰,此是消散之驗。命吳道炯診脈,道炯奏曰,脈候比前大勝。上曰,蔥熨姑止。翼謩曰,文昌自今日差備待令,何如?上曰,白文昌一體差備待令。出榻敎翼謩曰,麥飯當製進,而自內傅貼則好矣。上可之,諸臣以次退出。
上在慶熙宮。停常參·經筵。
夜五更,坤方有氣如火光。
藥房口傳問安。答曰,麥飯付貼處雖愈,尙有餘氣,今朝興惟,初六日得,若之何?將沖子命攝,與惟及此,五內皆隕,建功建功,果功果功,何心加貼?可笑鹿茸,回駕時鼓吹,予懷千萬,氣何諭?待敎侍。
傳于鄭一祥曰,內局入侍。
中宮殿·惠嬪宮,藥房口傳問安。答曰,知道。
傳于鄭一祥曰,內局入侍,時原任大臣若入來,同爲入侍。
韓鼎裕,以摠戎廳言啓曰,水原·坡州別驍士都試,居首者各一人,閑良則直赴殿試事,已有定式矣。水原所報,六兩騎芻鞭棍入格者三十四人,坡州所報,六兩騎芻鞭棍入格者十八人等,柳葉箭·片箭試取,計劃其中居兵者一人,別單書入,其餘入格之類,使各該邑,依例施賞之意,敢啓。傳曰,知道。
姜趾煥啓曰,樂安前郡守宋錫孫,海南縣監李普漢,康津前縣監李謙彬等,拿問處之事。
傳旨啓下矣。宋錫孫今方待命,卽爲拿囚,而李普漢時在任所,李謙彬下去忠淸道海美地,依例發遣府書吏羅將,竝拿來,何如?傳曰,允。
傳于徐有慶曰,內局入侍。
韓鼎裕,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。傳曰,啓道。
乙未十月三十日寅時,上御集慶堂。藥房入診入侍時,都提調韓翼謩,右承旨鄭一祥,假注書徐鼎修,記事官宋銓·徐有鍊,醫官方泰輿·鄭允協·慶絢·吳道炯·鄭允德·柳光翼·徐命翼·金孝緯·丁志泰·白文昌,以次進伏訖。上曰,麥飯傅貼之後,痒症有勝,而近手則輒刺痛,何也?命文昌進前按察,文昌奏曰,團聚之氣,紅彙之色,有差勝矣。上命文昌貼麥飯。上曰,必成濃乎?文昌曰,必無是理,雖或小濃,亦不足慮。上曰,麥飯是促濃之法乎?文昌曰,連貼麥飯,則自可消散而不使濃也。上曰,濃則當自潰乎?文昌曰,亦有自潰之法,命文昌連貼麥飯,凡三次。翼謩曰,冬夜長,曉氣寒,且酬應移時,故湯劑來待矣。上不許。上曰,麥飯當自內傅貼,卿等退去。翼謩曰,今日問安,當以口傳之意,敢達。上可之。諸臣以次退去,鷄三鳴。
乙未十月三十日巳時,上御集慶堂。藥房入診,時原任大臣同爲入侍時,都提調韓翼謩,提調具允鈺,副提調李,假汪書徐鼎修,記事官宋銓·徐有鍊,領府事金相福,領敦寧金陽澤,判府事金尙喆·李溵,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰·白文昌,以次進伏。相福曰,聖體,若何?上曰,一樣。翼謩曰,麥飯傅貼處,先使按察,何如?上曰,先進湯劑,可也。翼謩奉進湯劑,上進御。命文昌近前按察,文昌奏曰,大體與昨夕一樣,而紅彚之色,頗有減意。翼謩曰,文昌術業,非不精明,而其在重事體之道,不可獨任一人,李春敷·韓命禧,一體待令,何如?上曰,何用多爲?命兩廳行首入診,泰輿奏曰,左右調均而胃脈活動,有勝於前。上命書傳敎曰,診脈時挾侍中官,以袖裹奉,例也,而於今赤手以奉,欠敬甚矣,嚴飭。道炯奏曰,滑體胃脈,尤勝矣。上曰,原任入來乎?曰,入來。翼謩曰,痰聚之暫時浮高,固知其不日告瘳,而其在體面,臣等竝直宜矣。上曰,置之。讀奏公事,至江華留守洪樂命狀啓,命書傳敎曰,今年豆太,其勢果然,江都其亦畿甸,領相以都提擧入待,故下詢,其他亦許代捧,況此乎?所請事,令備局依狀請許施。藥房提調持湯劑更爲入侍,上進御。諸臣以次退出。
乙未十月三十日申時,上御集慶堂。藥房入診入侍時,都提調韓翼謩,提調具允鈺,副提調李,假注書徐鼎修,記事官宋銓·徐有鍊,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰·白文昌,以次進伏訖。上曰,今則,無刺痛矣。翼謩曰,漸漸向差□□是。上曰,先進湯劑,可也,奉進湯劑,上進御。命李春敷·韓命禧,與文昌次第按察傅貼處。春敷奏曰,此是痰聚,不足爲慮,麥飯和杏仁水傅貼尤好。命禧曰,連傳蔥熨爲好。文昌曰,浮氣紅彙,比朝有勝,命麥飯和杏仁水製進。翼謩曰,春敷·命禧,竝爲差備待令,何命?上曰,李春敷一體差備待令。出榻敎翼謩曰,朝旣仰達,更此煩瀆,極知惶恐,而其在重事面之道,臣等竝直斷,不可已也。上不許。上曰,杏仁水麥飯製來乎?翼謩曰,姑未及製來。命文昌,先以蔥餠和麥飯傅貼,上就寢。諸臣少退戶外,良久復入,藥房提調持湯劑更爲入侍。出榻敎上進御。諸臣以次退出。
以上缺
乙未閏十月初一日未時,上御集慶堂。大臣·備局堂上引見入侍時,領議政韓翼謩,行司直具善復,左參贊鄭弘淳,行司直李章吾·洪樂性,行副司直趙曮,禮曹判書尹東暹,右參贊鄭存謙,行副司直李潤成,兵曹判書李徽之,行副司直尹得養,同知中樞府事金華鎭,行副司直權噵,同知中樞府事徐命善,行副司直李瀰·洪良漢,獻納金致九,正言韓栐,掌令李枰,副應敎李昌伋,右副承旨姜趾煥,假注書洪文海,事變假注書金晦彬,記事官宋銓·徐有鍊,以次進伏。命讀座目,原任大臣入侍事下敎。出榻敎上曰,李判府入來乎?判府事李溵進前,上曰,卿爲閔奉朝賀外孫乎?溵曰,然矣。上曰,洪樂仁妻,與李瀰爲娚妹云,何爲而然?溵曰,洪樂仁妻,卽故相閔百祥之妹,而與臣爲內外從。故相之父,與臣母爲娚妹矣。翼謩曰,玉堂·春坊有故多窠,故敢達。命書傳敎曰,玉堂·春坊在外尋單人,竝許遞,政官,牌招開政。上曰,洪樂性進前,樂性進伏,上曰,見卿久矣,每想先卿,故使卿近前仰瞻矣。樂性曰,仰瞻玉色,誠慶幸矣。翼謩曰,新差備堂中,徐有隣前後賓對,一不進參,推考警飭,使之行公,何如?上曰,依爲之。出擧條翼謩曰,八道句管中,五人入來,下詢年事,何如?上曰,唯。弘淳曰,甲山早霜,故不免凶年,北關年事,在豐歉之間,南關不如北關云矣。樂性曰,湖南畓穀豐登,田穀失稔矣。曮曰,嶺南沿江邑被災處外,畓登田歉矣。東暹曰,湖西被災處外,畓則勝,田雖歉,而田亦間有稍勝處矣。得養曰,海西以狀聞見之,沓勝田歉矣。上曰,田畓孰多?得養曰,田沓相半矣。趾煥讀公事,命書傳敎曰,忠淸監司放未放狀聞稟中,金中采所爲,雖叵測,係是雜犯,道臣旣置稟中,依稟皆特放,餘皆該曹回啓,而其仍中,更加詳察,若有可放者,回啓時,措辭以稟。出擧條命書傳敎曰,關西道臣放未放狀聞中,朴時慶·柳漢國·柳必等·申成元,所爲雖無狀,近於雜犯,道臣旣置于稟,特放,其放者,依狀請直放。出擧條翼謩曰,武臣堂上朔試射,連値直宿,不得設行矣。雖不試射,有仍前付料之例,而該曹,以未射付料爲不可。祿窠,則從他區處,自前受食之類,殊甚可矜矣。兵判推考,此後則,申飭,何如?上曰,依爲之。出擧條翼謩曰,冬至,卽來月初一日,而冬至賀,已有權停之命,誠抑鬱矣。古人以冬至爲亞歲,必設饌祭先,則可見重其節矣。上曰,存羊之義,予豈不知乎?問安批已諭之矣。古人重臘,何意也?翼謩曰,古之王子,以木德·火德王,必以入廟日爲臘,故漢唐之臘皆異矣。枰·致九·栐所啓,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上上曰,已諭勿煩。枰所啓,請黑山島充軍罪人黃宅仁,依律處斷。措辭見上上曰,勿煩。枰所啓,請還寢罪人梁成卜減一律島配之命。措辭見上上曰,勿煩。枰所啓,新除授持平呂萬永,時在京畿廣州地,請斯速乘馹上來事下諭。上曰,玉堂·春坊在外人,旣處分,兩司下諭,果在法典,今者此弊,予甚駭然。身在近畿,合辭方張之日,何敢以卿爲家,今日處分,豈只施於兩司長官,亟施不敍之典。枰所啓,請固城縣充軍罪人咸道亨,依本律處斷。措辭見上上曰,勿煩。致九·栐所啓,請固城縣充軍罪人咸道亨,依本律處斷。措辭見上上曰,勿煩。命退,諸臣退出。
乙未閏十月初一日未時,上御集慶堂。藥房入診入侍時,都提調韓翼謩,提調具允鈺,副提調李,假注書徐鼎修,記事官宋銓·徐有鍊,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰·李春敷·白文昌·韓命禧,以次進伏訖。翼謩曰,夜間聖體,若何?上曰,一樣,奉進湯創,上進御。命泰輿·允協·道炯診脈。泰輿奏曰,左右均,而胃脈活動。允協·道炯之言,亦同。又命春敷·文昌·命禧,按察傅帖處,春敷等奏曰,浮氣紅彙,今日尤勝。命原任大臣入侍,領府事金相福,領敦寧金陽澤,判府事李溵,進伏曰,聖體,若何?上曰,一樣。藥房提調,持湯劑更爲入侍。出榻敎上進御,諸臣以次退出。
乙未閏十月初一日酉時,上御集慶堂。藥房入診入侍時,都提調韓翼謩,提調具允鈺,副提調李,假注書徐鼎修,記事官宋銓·徐有鍊,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰·李春敷·白文昌·韓命禧,以次進伏訖。上曰,先進湯劑,可也。奉進湯劑,上進御。命春敷·文昌·命禧,看察傅帖處,春敷等曰,浮氣紅彙,比朝尤勝。上曰,吏判何爲而三違召命?對曰,朝者陳疏到院,而臣見之,則謂不可冒進者有三云云矣。上曰,此亦古談。命書傳敎曰,予曾見備局日記,原任皆書座目,於今不然。近者原任,判若他人,今朝內局入侍命下時,知此。故原任若來,同爲入侍事,欲爲下敎而未果矣。果來,次對畢後,仍領相所奏,知而命入,以此觀也。嗟哉,原任入侍,自爲兩事,予凡事若知其非,不能按納,今日建功,欲減其數,以此欲矣。副提調書下敎命入,豈特此?予昔年親覩連池洞故相,以備局事,有以奏者,今予慨然者。必也正名,且曰,名不正則言不順,名若不正,若聖人言,今日次對,名不正·言不順,事何成,何以謂名不正?以同爲備局都提調,若他人然者,若然,凡問議,何稱時原?噫,時任其豈只予臣子,而原任非予臣子乎?此原任,亦朝鮮原任,若此,反不若備郞,豈有是理,豈有是理?凡事苟且,予常不爲,今日次對,可謂苟且,次對座目,原任何以懸註?特不詣闕,自有稱頉,旣詣闕書而不入侍乎?決無此等道理。噫,予以水欲洗之心,莫重次對,豈可苟且?興惟于此,心不能耐。嗚呼,八十二,宣爲苟且次對,使三百年古例墜,八十二暮年次對,若是苟且,此何繼志,亦何述古?嗚呼,八十二若是,而何以爲行一人之事,行一人之政,是誰是誰?卽予卽予。憶,昔故相事,不覺歉然。欲命減饌,以謝靈臺,更定次對於他日,十分參酌,只命書而已。且曾見昔年,若有緊關入侍,入侍承旨,以司謁奏曰,某大臣某重臣,有稟定事,同爲入侍,而予亦聞矣。於今入侍後以奏,命注書招來,此亦今例,此後凡備局入侍,原任同入,此卽都提調則循例座目,不過二品,注書日記,依例書進,若內局隨來,則有正名,史官座目入之時,入侍承旨,稟某官同入事,依舊例以奏,所謂原任,卽時任也,於大臣雖奉朝賀,皆一時大臣,其何異焉。藥房提調持湯劑更爲入侍。出榻敎上進御。命書傳敎曰,吏判徐命膺,今日三違召命,莫知何者,聞領相所奏,聞都承旨,誦其章三件事,萬萬過矣。此亦古談中來耶?若此嗣服後見之,豈稱于三?旣已膺命,故欲爲參酌而更思,非予紀網,卽三百年紀網,若是計數撕捱。嗟,其君於其臣,雖一事,其何申飭?吏曹判書徐命膺,問備不過行公推考,從重推考,以小飭,其令添三焉。諸臣仍卽以次退出。
上在慶熙宮。停常參·經筵。
辰時,日暈兩珥。
藥房都提調臣韓翼謩,提調臣具允鈺,副提調臣李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。悶夜長此何人,彼靈丹有何功?予自予渠目渠,氣何諭?待敎侍。
中宮殿·惠嬪宮,藥房口傳問安。答曰,知道。
傳于鄭一祥曰,內局入侍,原任大臣,若入來,同爲入侍。
鄭一祥,以侍講院言啓曰,本院新除授兼司書李祖源,時無職名,命該曹,口傳付軍職,仍卽牌招察任。輔德申大升,時在慶尙道比安地,說書金履鏞,時在忠淸道永同地,書筵入番事緊,竝斯速乘馹上來事下諭,何如?傳曰,允。在外人許遞,兵曹口傳政事,副司果李祖源。
大殿·中宮殿·惠嬪宮,藥房口傳問安。答曰,知道。
李啓曰,藥房三提調,日已向曛,召命未下,下情憂鬱,敢此求對矣。又啓曰,藥房三提調,未奉召命門鑰將下,不勝憂悶,敢此求對矣。又啓曰,藥房三提調,夜色向深,尙未奉召命,下情轉益憂査,更爲冒罪求對矣。
備忘記,傳予徐有慶曰,待開東曷勝欣。三五字代其文,豈曰,詩只諭意,瞻朝野秋聲深,將何報予懷懇?見頭黃白,顧心夙夜悶,兩廳惟勸陽,靈丹於予苦,夜何長困予甚?彼鷄聲尙今寥寥,於開東豈云諭?
韓鼎裕,以訓鍊都監·一二所巡廳·左右捕盜廳言啓曰,去夜犯夜人無所提之意,敢啓。傳曰,知道。
乙未閏十月初二日辰時,上御集慶堂。藥房入診原任大臣,同爲入侍時,都提調韓翼謩,提調具允鈺,提調李,假注書徐鼎修,記事官宋銓·徐有鍊,判府事金尙喆,判府事李溵,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰·李春敷·白文昌,以次進伏訖。翼謩曰,夜間聖體,若何?上曰,一樣矣。奉進湯劑,上進御。命泰輿·允協·道炯診脈,泰輿等奏曰,左右調均,而滑體胃脈漸勝。又命文昌·春敷等,按察傅帖處,文昌等奏曰,浮氣紅暈漸差。讀奏公事,至禮曹草記,上曰,淸城府院君家致祭,禮房承旨進去。出榻敎上曰,未下職守令,今日辭朝。出榻敎藥房提調,持湯劑更爲入侍。出榻敎上進御。諸臣以次退出。
上在慶熙宮。停常參·經筵。
藥房都提調臣韓翼謩,提調臣具允鈺,副提調臣李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終霄憂慮,敢此問安,竝爲仰稟。答曰,知道。踰一夜若一年,建功果有功?於予日三悶,八十二歲一夜夢,復見昔年舊廚院,心若此氣何諭?待敎侍。中宮殿·惠嬪宮,藥房口傳問安。答曰,知道。
備忘記,傳于李曰,今夜長萬古初,待其曙,此心何?無令內局,加龍眼肉。
傳于鄭一祥曰,內局入侍,原任大臣若入來,入侍。
韓鼎裕,以禁衛營言啓曰,各道守令中,大興郡守本營兼把摠窠,故自本營,以自辟之意,列書把摠,送于吏曹,吏曹不爲施行,以他人差擬,有違於年前定奪之本意,新除大興郡守吳璹,今姑改差,依定式本營把摠中,差遣之意,分付銓曹,何如?傳曰,知道。旣有定式,則吏曹之捨而他差,此亦銓曹權不能守。今聞該曹草記,雖暮,此等處,予常慨然者,此間非彼此往來而何,此何名職而作此駭擧乎?豈可遞差而止?亟施不敍之典,該堂從重推考。
大殿·中宮殿·惠嬪宮,藥房口傳夕問安。答曰,知道。
李啓曰,藥房三提調,時已向曛,召旨未下,下情憂悶,敢次求對矣。
備忘記,傳于李曰,夜莫睡代夜睡,於此時何建功?予莫飮,故靈丹勸,夜萬古長,悶予苦予,於此於彼,何心甘飮?旣飮二貼,內局足矣。卿等休,錯雜扁鵲鬚,暮年精神眩。
李啓曰,藥房三提調,召命未奉,備忘遽下,憂迫之甚,更此冒罪求對矣。
又啓曰,藥房三提調,夜色向深,召命不下,轉益焦迫,敢此求對矣。
備忘記,傳于李曰,今夜長與昨同,隨更覺更猶在,初覺初鼓踰一點,二覺二更五點,三覺三更一點,今覺鼓加一錚二,萬古豈有此等夜長亦豈有此等悶心?心自慷慨,從客而自臥,從容呼寫,一何用心焉?嗟哉世人,抱子弄孫,莫知長莫知憫,晝揚揚夜揚揚,晝時體夜時體,誠可謂太古人。爲國事强而起,僅以裝束,大小轎輿,相馳大道,金鞍駿馬,相興高勝,嗟哉此像,今世畵像。
備忘記,傳于韓鼎裕曰,今若此氣若此,夙夜憧憧,惟在元元,當臨門,鄕民來待。
韓鼎裕,以禁衛營·一二所巡廳·左右捕盜廳言啓曰,去夜犯夜人無所促之意,敢啓。傳曰,知道。
乙未閏十月初三日午時,上御集慶堂。藥房入診,原任大臣,同爲入侍時,都提調韓翼謩,提調具允鈺,副提調李,假注書徐鼎修,記事官宋銓·徐有鍊,領府事金相福,領敦寧金陽澤,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰·李春敷·白文昌·韓命熙,以次進伏訖。翼謩曰,夜間聖體,若何?上曰,一樣。奉進湯劑,上進御。命文昌等,按察傅帖處。文昌等奏曰,比昨尤差。又命兩廳診脈,泰輿養曰,左右均而胃脈勝,諸醫言皆同。讀奏公事訖,藥房提調,持湯劑更爲入侍。出榻敎上進御。允鈺曰,全羅道法聖·群山·聖堂,三漕倉,元漕船五十六隻,稅穀裝運時,應用雜費,以漕軍復戶米及收布取用矣。辛卯年,道臣,以直上納各邑船隻之難得,高敞等七邑稅大同,移屬漕倉,十隻船加造,而其應用雜費,以新屬邑舡價條,磨鍊事定式,船價條米,則大略不過爲三千石零,應下雜費,少不下三千五百石零,以此較彼,不足爲五百石零。故其不足之數,每年稱貸於各邑還穀,今則前後所貸,殆近二千石,而還報無路,若是不已,則數年之內,必將加倍,實有難繼之慮,前道臣徐浩修,遞歸後,見臣備言其爲弊之實狀,若不及今釐正,則日後弊端,尤無可言云,今若加定漕卒,加給復戶,則庶可爲捄弊之道,而漕卒把定,復戶劃給,更張旣大,騷擾可慮,有難容易擧論。臣意不如仍舊貫擧行,而新造船隻,分屬於當納之七邑,作爲地土船,使之運納稅大同,則還穀那移之弊,船隻難得之患,一擧而竝祛,下詢大臣而處之,何如?上曰,大臣之意,何如?翼謩曰,臣與戶判,曾以此事,有所酬酢矣。善後之策,猝難講究。今以新造船,分屬七邑,俾作地土船,運納稅大同,則差可無弊,有難遙度,不敢指的仰對矣。允鈺曰,大臣旣陳意見,分付道臣,更商便否,狀聞施行,何如?上曰,依爲之。出擧條諸臣以次退出。
上在慶熙宮。停常參·經筵。
申時,雨雹。
藥房都提調臣韓翼謩,提調臣具允鈺,副提調臣李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝此仰稟。答曰,知道。內局揭板,戒在全却,今欲適中,意亦戒過,夜長一樣,曷勝其悶,氣何諭乎?見民後侍。
中宮殿·惠嬪宮,藥房口傳問安。答曰,知道。
傳于韓鼎裕曰,次對進定於今日。
韓鼎裕啓曰,今日次對,兩司長官,當爲進參,大司諫趙載俊,卽爲牌招,以爲入侍之地,何如?傳曰,允。
備忘記,傳于徐有慶曰,八十二歲,祖依於孫,孫依於祖,已依而今日小饌,適値於平復之日,禮官兼請賀故懇請,以予心豈許?然其心宜顧,進饌兼此,此已有前例,只該院兩留待令。
備忘記,傳于李曰,皆若昨今,予何八十二,以已心度人?正謂今予。
備忘記,傳于李曰,欲曙欲曙,予心其懇,因自謂曰,內局持建功以待,心正若予矣,自謂焉。
傳于鄭一祥曰,大興郡守,口傳擬入。
吏曹口傳政事,大興郡守具八柱。
傳于徐有慶曰,承旨以時服入侍。
下直,大興郡守具八柱。
延和門殿座罷後,大殿·世孫宮,政院·玉堂·藥房,口傳夕問安。答曰,知道。
徐有慶啓曰,吏曹判書徐命膺,參判尹得養,參議趙㻐,牌不進推考傳旨及罷職傳旨,今方捧入,而問政命下之後,如是違牌,不卽擧行,事甚未安。判書·參判,竝更牌招開政,何如?傳曰,允。
韓鼎裕,以兵曹言啓曰,景福宮衛將李亨祿·金夏言,俱以除授在外,過限未上來,依法典改差,何如?傳曰,允。
徐有慶,以吏批言啓曰,司僕寺正李東郁呈狀內,身病甚重,勢難察任云,依例改差,何如?傳曰,允。
又以吏批言啓曰,新除授本曹佐郞嚴思晩呈狀內,矣身與兵曹佐郞宋樂,有內外從四寸相避之嫌,卽速變通云,除拜時,旣與郞廳相避,則不可仍置,依例改差,何如?傳曰,允。
又以吏批言啓曰,成均館學錄金應麟·趙彦哲,受由過限未上來,竝依例罷職,何如?傳曰,允。
又以吏批言啓曰,判書徐命膺牌招不進,參議趙㻐傳旨未下,小臣獨政未安,何以爲之?敢稟。傳曰,仍爲之。
吏批,判書徐命膺牌不進,參判尹得養進,參議趙㻐牌不進,同副承旨徐有慶進。李商建爲輔德,申光絅爲說書,趙曮爲刑曹判書,司饔僉正吳璹,仍任事承傳。
兵批,判書李徽之病,參判洪樂仁病,參議宋鍈病,參知李普行入直進,同副承旨徐有慶進。副護軍申大升,副司直趙重晦·朴盛源,副司正金履鏽。
李啓曰,藥房三提調,鎭日强聒,極知惶悚,而下情憂悶,輒此求對矣。又啓曰,藥房三提調更鼓已動,召命未奉,憂悶之切,更此求對矣。
又啓曰,藥房三提調,夜色向䦨,尙未承召命,憂迫之甚,更此冒罪求對矣。
備忘記,傳于李曰,連三日悶夜長,其何堪於今夜能少睡?睡覺後過撤漏,問左右猶更鼓,復臥焉何處睫?建功果靈丹,令我若此悶,欲傳標信,若開門,復臨門欲見民,嗟五更將何時,更猶在何云曙?千乘誠浮雲,萬機亦楚越,三公睡九卿宿,人甘夢民何醒?嗟苟且翁一何悶?此亦賀,予自哂,掌務官煎建功,聞鷄聲今寥然。何能堪?呼寫此,覺予心。
韓鼎裕,以御營廳·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
吏曹判書徐命膺上疏曰,伏以臣卽伏見禁衛營草記批旨,驚懍悚恧,不覺惶汗之遍體也。臣於三昨開政時,禁衛都提調,言送于臣,要以自辟,擬望於大興,臣以爲大興,雖是自辟窠,而以素稱難治,數十年來,元無以自辟差送之例,況臣頃忝騎堂。仰覩聖上諄諄下敎於鄕民,擇守令之盛意,藹然聳聽,故臣取考官案,則禁營自辟諸人中,曾經守令者,或居下考,多被臺彈,至於吳璹,以故參判吳光運之孫,前後爲宰,輒著治績。且有守令待窠調用之承傳,於是,以璹首擬於大興,區區迷執,竊自附於守近例蘇弊邑之意,豈爲素無情面之一吳璹,差遣其所不願之弊邑也哉?雖然,臣之僨誤銓注,臣固自知,年前之所自劃,日者之所違逋,蓋欲不犯於毁畵之罪,以是自效其塵利之報,嚴命所迪不能膠守初心。又復做錯致煩聖敎,如此尙何顔面,晏然冒玷於銓衡哉?官職去就,已無可論。伏乞亟降威罰,先治臣循私違式之罪,仍命勿復撿擬於銓望,以爲人臣溺職者之戒,千萬幸甚。
乙未閏十月初四日巳時,上具翼善冠·袞龍袍,乘步輿出通陽門,詣延和門殿座,王世孫侍立入侍時,行都承旨李,左承旨李在簡,左副承旨韓鼎裕,右副承旨姜趾煥,同副承旨徐有慶,假注書徐鼎修·洪文海,記事官宋銓·徐有鍊,以次侍立。命書傳敎曰,嗚呼,臨御五十載,年今八十二,而政何施惠何垂?嗟哉爾等,若一昔年松都科第,卽昔年遣民,嗚呼,今予心,一則追慕,一則爲民,而於追慕恒抱誰爲孝誰爲悌之歎,於爲民,德已涼矣。恩何及乎?然夙宵一心,體昔年祝有年而已。其若大有,四時得序,暮年無恨,而嗟哉今年春初,曰雨曰暘,雨暘得中,庶幾有年,豈意中間,水旱兼焉?大違所料,是誰是誰,予心,若何?昔人於祖先,其雖一物,十襲藏之,況萬千遺民乎?頃者廣橋衆民,以此,近因夜長兩夜最甚。嗟哉,此中所思者元元,心不能抑,强衣而起,臨門而見。嗚呼,今予此心,卽一段昔年苦心,蒼蒼臨照,予何食言?大抵畿甸之民,雖有略惠者,其何心弛,今臨者何?厪能收藏者,庶可繼冬,嗟哉於春,亦可免持瓢求食之弊,興惟及此,若恫在已,今召爾等,特爲宣諭,將今此諭,令政院下諭八道兩都,旣見爾等,若有目下切悶者,借方寸之地。嗚呼,今日,君依於民,民依於君,其何辭焉?無隱以陳,莫負此意,命召鄕民下敎曰,今年年事,大違初料,汝等有繼冬之資而來春,能免持瓢之患乎。民人奏曰,不至如此矣。上曰,沓所出,比昨年勝乎?民人奏曰,或優於長利,或縮於長利,誠不齊矣。上曰,豆則最歉,代納以何穀而於汝利乎?市直如何而木花所收,不至太凶否。民人奏曰,以太代捧爲利最博,市直各自不同,而不失乎豐,木花晩摘,能免凶矣。上曰,旣借方寸之地,如有可言者,無隱以陳。民人奏曰,被惠如天,更何所達,上曰,回糧有無敎以初見君父豈無表意?自惠廳,各給米三斗,鄕民七名,令惠廳,各給米三斗事下敎。出榻敎仍命退。命讀次對座目,內局次對,同爲入侍事下敎。出榻敎上遂卽還內。
乙未閏十月初四日巳時,上御集慶堂。藥房入診,原任大臣同爲入侍,都提調韓翼謩,提調具允鈺,副提調李,假注書徐鼎修,記事官宋銓·徐有鍊,領府事金相福,判府事李溵,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰·李春敷·白文昌·韓命禧,以此進伏訖。翼謩曰,早朝勞動之餘,聖體,若何?上曰,一樣。奉進湯劑,上進御。命文昌等,按察傅帖處。文昌等奏曰,浮氣紅暈,已爲快勝,麥飯自今日,更不傅帖好矣。翼謩曰,傅帖處今已快差,邦國之慶,孰大於此?其在志喜之道,宜擧陳賀之儀,亟賜允音,千萬伏望。相福曰,自古以來,苟無稱慶,則已,若有之,則豈不行於如此大慶乎?溵曰,今日世孫,亦爲進饌云,此時同擧賀儀,則上下歡忭,豈不美哉?上不許。命書傳敎曰,今番直宿,此擧其皆偶然,三人,一則白光鉉之孫,一則李時成孫,一則故名譯韓壽禧子,特賜熟馬一匹面給。又命書傳敎曰,前日差備待令時,雖有加資之命,已資窮者,無所受而依古例,各面給熟馬。上曰,此後李春敷·白文昌·韓命禧,勿爲直宿。出榻敎內局姑退戶外,少頃,藥房提調,持湯劑更爲入侍。出榻敎上進御,諸臣以陳賀事,縷縷仰請。上不許。仍卽以次退出。
乙未閏十月初四日午時,上御集慶堂。大臣·備局堂上引見入侍時,領府事金相福,領議政韓翼謩,判府事李溵,行司直具善復·李章吾,行副司直李重祜,禮曹判書尹東暹,行副司直李潤成,兵曹判書李徽之,行副司直權噵·李瀰·徐有隣·金魯鎭,刑曹參判尹養厚,大司諫趙載俊,獻納金致九,正言韓栐,掌令李枰,校理朴在源,同副承旨徐有慶,假注書洪文海,事變假注書金晦彬,記事官宋銓·徐有鍊,以次進伏。翼謩曰,勞動〈之餘〉聖體,若何?上曰,一樣。相福·溵曰,聖體,若何?上曰,二原任入來乎?聞鄕民言,三南稍登矣。對曰,然。相福曰,傅貼處,若何?上曰,今則愈故,予已忘之矣。此可賀乎?翼謩等曰,自有慶賀以來,如此大慶,曾所未有,無賀禮則已,旣有賀禮,則烏可已乎?上告下布,不可踰日矣。上曰,過矣。東暹曰,邦慶莫大於此,應行之典禮,卽爲允許伏望。翼謩等曰,禮堂之言是矣。卽下兪音,俾伸群情。上曰,何必如是,受賀則又請宴乎?翼謩曰,宴亦不可已之事矣。上曰,世孫亦請賀矣。誕日曾無所受,故世孫,今日自內進饌矣。翼謩曰,王世孫今將進饌云,此日行賀禮尤好矣。幸値無前邦慶,若無允從之擧,則群情之抑鬱,有不暇及,王世孫當作何懷?伏乞俯察睿孝,亟賜允許。上曰,數日直宿,有何賀乎?善復等,齊聲請賀。上笑曰,次對進定,豈爲賀乎?溵曰,於此可見群情之同然矣。翼謩曰,翌日乃瘳,豈非邦慶之大者乎?上曰,勸僧食肉,可乎?共理國事,可也。相福曰,伏承同參賓對之敎,極爲惶悚,如有可奏者,雖不同參賓對,敢不仰奏?上曰,復古例豈不好乎?翼謩曰,秋曹事誠可悶矣。判書趙重晦,參判尹養厚,皆稱病,久不行公。參議宋翼彦,方留其父松都任所,詞訟劇務主管無人,判書·參判,爲先推考,使之行公,參議催促上來,何如?上曰,秋判許遞,參判·參議,牌招察任。出擧條翼謩曰,大興郡守吳璹,處分似或過當矣。璹以故參判光運之孫,屢經郡縣,見任司饔僉正,而吏判,初政見擬大興,雖欲圖差,似不及周旋矣。上曰,其下敎安徐。翼謩曰,然則司饔僉正,似當仍任矣。上曰,仍任本職。出擧條命書傳敎曰,秋判有闕,代政官牌招開政。有慶,奏吏判徐命膺陳章。命書傳敎曰,昨日下敎之後,守令過矣。今聞領相所奏,果然,此不過一時事,其處添補于三件事而撕捱乎。且雖銓官,此等事,或有闊狹而然云矣。今聞其亦然,一時特推,何敢若此?吏判辭章特給,其令卽爲口傳備擬,待下批。此是三南守令,其令當日辭朝,上問大興末望具八柱,與摠使,爲幾寸乎?翼謩曰,八柱與摠使,僅踰十寸,而卽今禁營把摠矣。上落點。載俊·致九·栐·枰,所啓,請黑山島圍籬安置之庶民罪人李迪輔,亟令王府,拿鞫嚴問,快正王法。措辭見上上曰,已諭勿煩。載俊·致九·栐所啓,請固城縣充軍罪人咸道亨,依本律處斷。措辭見上上曰,勿煩。載俊·致九·栐所啓,請黑山島充軍罪人黃宅仁,依律處斷。措辭見上上曰,勿煩。枰所啓,請固城縣充軍罪人咸道亨,依法律處斷,上曰,勿煩。枰所啓,請還寢罪人梁成卜減一律島配之命。措辭見上上曰,勿煩。枰所啓,請黑山島充軍罪人黃宅仁,依律處斷。措辭見上上曰,勿煩。枰所啓,新除授大司憲朴道源,時在京畿豐德地,執義李禹慶,時在龍仁地,持平李儒慶,時在平安道平壤地,請竝斯速乘馹上來事下諭,上曰,依啓。命退,諸臣以次退出。
上在慶熙宮。停常參·經筵。
藥房都提調臣韓翼謩,提調臣具允鈺,副提調臣李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。批答無。
中宮殿·惠嬪宮,藥房口傳問安。答曰,知道。
傳于徐有慶曰,各司久任郞廳,使之入來。
傳于徐有慶曰,內局入侍,各司久任郞廳,同爲入侍。
姜趾煥,以兵曹言啓曰,今閏十月初三日,振威居女人洪召史,自興化門西挾門入來,鳴申聞鼓,依定式下該曹推問,何如?傳曰,允。
大殿·中宮殿·惠嬪宮,藥房口傳夕問安。答曰,知道。
徐有慶,以內醫院官員以都提調·提調意啓曰,年例各殿進上臘藥所入牛黃九十九部八分內,加劑九部一分及甲申特減十二部三分除,實七十八部四分,麝香依定奪,減三分一,實一百五十六部二分,令戶曹宣惠廳,進排,何如?傳曰,允。
李啓曰,藥房提調·副提調,日勢向曛,召命尙遲,下情悶鬱,敢此求對矣。
又啓曰,藥房提調·副提調,更鼓已動,未奉召命憂鬱之甚,更此求對矣。
又啓曰,藥房提調·副提調,深夜瀆擾,極知惶悚,而憂迫轉甚,敢此冒罪求對矣。
姜趾煥,以訓鍊都監·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未閏十月初五日午時,上御集慶堂。藥房入診,原任大臣,各司久任郞廳,同爲入侍時,都提調韓翼謩,提調具允鈺,副提調李,假注書徐鼎修,記事官宋銓·徐有鍊,領敦寧金陽澤,判府事金尙喆,戶曹正郞鄭益儉·沈念祖,兵曹正郞李鼎運,李思濂,漢城主簿金重行,掌樂主簿李宅源,刑曹正郞兪漢寧,宣惠郞廳沈公猷·申暿,司僕僉正李命楫,判官洪獻輔,軍資主簿金常行,廣興主簿申,成均博士鄭衡臣,醫官方泰輿·鄭允協·慶絢·吳道炯·鄭允德·柳光翼·徐命緯·丁志泰·金孝儉·李春敷·白文昌·韓命禧,以次進伏訖。翼謩曰,夜間聖體,若何?上曰,一樣。奉進湯劑,上進御。命兩廳三人入診,泰輿曰,左右均而胃脈一樣勝。允協·道炯,言亦同。翼謩曰,頃仍傅帖時,伏見足部些有浮氣,固知其不足慮,其在審愼之道,更爲診察爲宜。上曰,置之。予則尋常矣。上曰,今日亦請賀乎?翼謩曰,豈不然乎?禮堂今方來待閤外,命入侍,賤臣鼎修,承命出來,與禮曹判書尹東暹,參判李海重入侍。東暹進伏曰,臣以擧國同然之情,昨請陳賀,而未蒙允許,故今又煩瀆,伏望亟回天心,快賜允音。海重曰,今番聖候之快差,寔是陟降攸賜,其在志喜之道,合擧獻賀之儀,諸臣亦屢屢仰請,而上終不許。讀奏公事,至吏曹參議趙晙罷職傳旨,命書傳敎曰,嗟哉暮年,萬知萬機日酬應者,吏曹參議只推,使其人,若有臣分,莫思八旬其君,若是固執乎?此後政院,嚴加申飭。命久任郞廳入侍,次第進伏,上問其官職姓名職掌留財後,又問所懷,皆以無所懷仰對。藥房提調,持湯劑更爲入侍。出榻敎上進御,翼謩曰,臣以百不肖似之人,其爲一分報效,只在保護之地,而不幸有狗馬之疾,願得六七日休息,上許之。命書傳敎曰,領相內局都提調許副,其代李判府事爲都提調。諸臣以次退出。
上在慶熙宮。停常參·經筵。
藥房提調臣具允鈺,副提調臣李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等終宵憂慮,敢此問安,竝爲仰稟。
答曰,知道,今夜差勝,氣則一樣,待敎入侍。
中宮殿·惠嬪宮,藥房口傳問安。答曰,知道。
備忘記,傳于徐有慶曰,金領府事,爲內局都提擧。
備忘記,傳于徐有慶曰,長夜堂中,懷一事心最奇,今予心在元元。平安道价川郡守,以軍職久勤,雖爲年少,意爲,若何?此人已知,莫能足矣。殿最連上以狀聞觀鄕軍免久,其涉嘉賞,能愛民報其君,此予中夜最奇者,特爲加資,今日口傳下批,令院吏,持傳,其令益加竭心爲民。
吏曹口傳政事,价川郡守李繼興,今加通政加資事承傳,傳于徐有慶曰,內局入侍,相臣若入來,同爲入侍。
備忘記,傳于徐有慶曰,冬至賀旣下敎,而今予八十二,誠千千萬萬料表,若受正朝賀,此八十三也。豈有是理,予何受焉?世孫與百官正朝賀,依冬至賀禮權停,以安予心。稱忘記,傳于姜趾煥曰,今下弓矢,柔院僉使朴重佐處,給送。
備忘記,傳于徐有慶曰,前湖南道臣,爲承旨,牌招察任,房順房。
大殿·中宮殿·惠嬪宮,藥房口傳夕問安。答曰,知道。
以咸鏡監司狀啓,十月令薦新生文魚生大口魚,限內不得封進,惶恐待罪事,傳于徐有慶曰,勿待罪事回諭。
李啓曰,藥房三提調,日勢向暮,未承召命,憂悶之甚,敢此求對矣。
又啓曰,藥房三提調,門鑰已下,召命尙靳,不勝憂鬱,更此求對矣。
以承傳色口傳下敎曰,方欲就寢,其止之。
李啓曰,藥房三提調,下敎之下,憂悶轉甚,更此冒罪求對矣。
以承傳色口傳下敎曰,若是之故,不能就寢,其止之。若苦心則,當詣北漠矣。
姜趾煥,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未閏十月初六日巳時,上御集慶堂。藥房入診,時原任大臣,同爲入侍時,都提調金相福,提調具允鈺,副提調李,假注書徐鼎修,記事官宋銓·徐有鍊,判府事李溵,左議政洪麟漢,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。相福曰,聖體,若何?上曰,一樣。奉進湯劑,上進御。命醫官三人入診,泰輿奏曰,左右均而胃脈勝矣。允協·道炯,言亦同。麟漢進前曰,臣有故,久未入侍,願得仰瞻,上許之。麟漢曰,玉色非前快勝矣。傅帖處亦已快差乎?上曰,快差矣。麟漢曰,今番邦慶,前所罕有,庭賀之禮,宜卽擧行。溵曰,此爲宗社莫大之慶,上不許。讀奏公事,至全羅監司安兼濟狀啓,命書傳敎曰,他道旣自首勿問,今聞湖南道臣狀聞,此則査實而後知,其無人心可知,加資勿施,其子其弟,決杖。雖士類勿齒士類事,卽爲回啓。至刑曹洪召史供辭,上曰,何處人?曰,振威人。上曰,畿伯入侍。出榻敎賤臣鼎修,承命出來,與京畿監司尹蓍東偕入,蓍東進伏。上曰,供辭,何如?蓍東曰,臣於秋巡,已爲査實,則尹光義萬無可生之道,今此供辭,節節誣罔,命書判付。藥房提調,持湯劑更爲入侍。出榻敎上進御,曰,左副承旨韓鼎裕,有實故,不得仕進云,故敢此仰達。命書傳敎曰,左副承旨韓鼎裕許遞。諸臣以次退出。
上在慶熙宮。停常參·經筵。
夜三更四更,月暈。五更,坤方有氣如火光。藥房都提調臣金相福,提調具允鈺,副提調臣李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。
答曰,悶夜少勝,睡亦少睡,氣一樣。待敎侍。
中宮殿·惠嬪宮,藥房口傳問安。答曰,知道。
備忘記,傳于徐浩修曰,今日開門,八十二初聞,王禹稱聞,若何?坐直承旨,皆特免。
傳于徐浩修曰,開門則早而中官駭然以奏,承旨下敎,安徐。
傳于徐浩修曰,內局入侍,相臣若入來,則同爲入侍。
大殿·中宮殿·惠嬪宮,藥房口傳夕問安。答曰,知道。
傳于徐有慶曰,內局入侍。
姜趾煥,以御營廳·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
判中樞府事李思觀箚子,伏以臣於床席沈淹中,伏奉內局除命,卽當竭蹶趨承,少效臣子職分,而臣自頃罷對歸後,重感風寒,晝夜痰嗽,語音不通,寢食俱廢,委頓不省者,今五日矣。房闥之間,欲起還仆,萬無自力祗承之望,誠禮俱缺,合被大何,職重保護,不得冒罪陳懇於靜攝之中。伏乞聖明,亟賜譴勘,以昭法紀焉。取進止。
答曰,省箚具悉卿懇。箚到已諒矣。旣命都提調,卿須安心勿辭,其須善攝焉。仍傳曰,遣史官傳諭。
乙未閏十月初七日辰特,上御集慶堂。藥房入診,時原任大臣,同爲入侍時,都提調金相福,提調具允鈺,副提調李,假注書徐鼎修,記事官宋銓·徐有鍊,領敦寧金陽澤,左議政洪麟漢,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰·李春敷·白文昌,以次進伏訖。相福曰,夜間聖體,若何?上曰,一樣。奉進湯劑,上進御。相福請診脈,上曰,置之。讀奏公事訖。藥房提調,持湯劑更爲入侍。出榻敎上進御。相福曰,近日只進二貼,下情極爲悶迫,四貼如難,則雖進三貼,豈不愈於止二貼乎?今日則更賜召見,千萬伏望。上曰,當更召矣。諸臣以次退出。
乙未閏十月初七日申時,上御集慶堂。藥房入診入侍時,都提調金相福,提調具允鈺,副提調李,假注書徐鼎修,記事官宋銓·徐有鍊,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰,以此進伏訖。相福曰,晩後聖體,若何?上曰,一樣。奉進湯劑,上進御。上曰,酬應甚難,故不得召見矣。今旣召見,則一二貼何論?藥房提調,持湯劑更爲入侍。出榻敎上進御。上曰,今日齋日乎?對曰,無故日。命入政院公事,賤臣鼎修,承命出來,問于政院後,還入以公事無有仰對。上曰,置之。曰,李判府事箚批未下,命書批答,見日記。諸臣以次退出。
上在慶熙宮。停常參·經筵。
自昧爽至午時,灑雨下雨,測雨器,水深二分。
藥房都提調金相福,提調具允鈺,副提調李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。强其悶,兩兩飮,無靈無功,氣何諭?待敎侍。
中宮殿·惠嬪宮,藥房口傳問安。答曰,知道。
延和門殿座罷後,政院·玉堂·藥房口傳問安。答曰,知道。
傳于姜趾煥曰,次對,定於今日。
姜趾煥啓曰,大臣·備局堂上,依下敎來待矣。
傳于徐浩修曰,慷慨欲爲臨門,都中有識士子,皆令來待。
李在簡啓曰,假注書洪文海,身病猝重,勢難察任,今姑改差,何如?傳曰,允。
備忘記,傳于徐有慶曰,昨日幾次强飮,一日所進,人蔘一兩,加一兩,然無靈無功,內局强勸,若此,若何?悶大劑,爲其君者,宜自來章,予當見矣。
備忘記,傳于徐浩修曰,若問今夜,萬古初矣。幾貼果功,嗟彼金鷄,竭聲而唱,若今予心,其令忠志士,慷慨來章。
備忘記,又傳于曰,豈意予今八十二,見靈原孫乎?憶其祖心倍,令該曹,懸註調用。
備忘記,傳于姜趾煥曰,今月初冬閏朔,八道其皆登場興惟歲初,予心,若何?八道因貢獻來京者,陞戶人諸道民來京者,皆令待令。
假注書洪文海改差,代以李顯點爲假注書。
李在簡啓曰,今日殿座時,承旨當爲備員,而同副承旨徐有慶纔已頃資出去,卽爲牌招。左副承旨鄭一祥,今方奉命在外,合有變通之道,何以爲之?敢稟。
大殿·中宮殿·惠嬪宮,藥房口傳夕問安。答曰,知道。
徐浩修啓曰,刑曹判書趙曮,除拜後過三日不爲出肅,依定式推考警責,仍卽牌招察任,何如?傳曰,允。
李啓曰,藥房三提調,日勢向曛,尙未承召命,不勝憂鬱,敢此求對矣。
備忘記,傳于李曰,心豈二卽一?其臨門,心雖一貼,豈加進?將爲大丈夫,豈可爲賤丈夫?胡文正公,稱諸葛亮誦焉,今若强飮?門當笑予,卿等休焉。
李啓曰,藥房三提調,下敎之下,憂悶轉甚,敢此更爲求對矣。
傳于李曰,金領府,以原任入侍,戶判·都承旨,亦備堂,率陞戶及貢獻鄕民中能對者,入侍。
姜趾煥,以訓鍊都監·一二所巡廳·左右捕盜廳言啓曰,去夜無犯夜人被捉之意,敢啓。傳曰,知道。
永興幼學劉得禹上疏曰,伏以惟我國家興於北方,王業,肇基於德源府之赤田社湧珠里,蓋穆祖大王入北之初,胥宇於此地,誕生翼祖大王,事載穆淸殿碑記。其時聖祖宅邊,有古井,一日忽見泉脈,湧出如噴珠,閱月不息。誕降之休,適在是時,里人咸異之,固名曰,湧珠里。父老之傳說,行路之指點,今垂五百年,而如昨日事。國之將興,必有禎祥者,此其驗歟?穆祖大王,自此壯徙而居慶興,翼祖大王,白馬渡海,又南徙而復居湧珠里,劍舃之藏,在於里之南十里許,卽安邊之智陵也。詳見北路陵殿誌矣。其後度祖大王,移居咸興,又居于湧珠里。桓祖大王,居永興,又居咸興。逮我太祖大王,龍飛御天,化家爲國,猗歟盛哉。吾東方億萬年無疆之休,實基於北方,故列聖朝追慕備至,建宇建宮,皆致崇奉,而惟比湧珠里遺址,乃是聖祖三世之居,日月脴胎之地,則鴻業肇起,休祥之發源,無異於完山之肇慶廟。咸興之慶興殿,而迄今埋沒,無以表識,此不但爲遺民之慨惜,亦豈非聖朝之欠典乎?恭惟我殿下,天縱聖孝,遹追無窮,列朝未遑之典,靡不畢擧。臣以豐沛遺民,耳聞父老之相傳,目見聖祖之舊基,愚衷所激,不容泯默,援引碑誌所載之實蹟,仰瀆宸嚴之下。伏願聖明,俯察芻蕘之愚說,遠惟王迹之所起,持表肇造之舊基,揄揚啓佑之鴻烈。臣無任云云。答曰,省疏具悉。所陳者在爾道。今此請,其心可尙,關係莫重,亦豈輕先?
乙未閏十月初八日辰時,上御延和門外,殿座入侍時,行都承旨李,左承旨李在簡,右承旨徐浩修,右副承旨姜趾煥,假注書徐鼎修,事變假注書金晦彬,記事官宋銓·徐有鍊,以次侍立訖。上具翼善冠·袞龍袍,乘輿出通陽門,詣延和門外殿座,王世孫侍立。上曰,儒生待令乎?李在簡奏曰,姑未及待令云矣。上曰,前排入之,漢城府官員拿入,漢城主簿金重行拿入。上曰,何時下敎,而尙不待令耶?重行曰,方使部官,去委坊曲矣。上曰,金重行,誰之族?李對曰,故相金壽興之曾孫。上曰,退去催促,可也。永興儒生二人,京居儒生三人入侍。上曰,北儒何爲而來?永興儒生劉得禹對曰,以翼祖舊址立碑事,欲爲陳章而來矣。命入疏草。命李在簡讀奏後,上曰,元疏呈于政院,可也。上曰,八十二,日進湯劑四貼,何如?汝輩旣讀聖賢書,則亦知過猶不及乎?諸生對曰,臣等只知湯劑之有功於聖躬而已。上曰,蔘芪性偏,何如?諸生對曰,蔘則靈草。命諸生退去。上還內,上曰,永興儒劉得禹上疏入之。出榻敎上曰,內局入侍,次對同爲入侍事。追到儒生,次對同爲入侍事。出榻敎諸臣以次退出。
乙未閏十月初八日巳時,上御集慶堂。藥房入診入侍時,都提調金相福,提調具允鈺,副提調李,假注書徐鼎修,記事官宋銓·徐有鍊,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。相福曰,勞動之餘,聖體,若何?上曰,一樣。奉進湯劑,上進御。相福請診候,上不許。藥房提調,持湯劑更爲入侍。出榻敎上進御。相福曰,今日,亦當依昨日例煎進矣。上曰,難矣。上曰,上黨蔘,可以得來乎?允鈺曰,今番使行,御醫有入去者,付送數百兩銀,貿來好矣。上曰,御醫誰也?允鈺曰,李鼎福也。上曰,此後入侍,同入,可也。諸臣以次退出。
乙未閏十月初八日巳特,上御集慶堂。大臣·備局堂上,引見入侍時,領府事金相福,判府事李溵,左議政洪麟漢,行司直具善復,左參贊鄭弘淳,行司直李章吾,行司直洪樂性,行副司直趙重晦·李重祜,刑曹判書趙曮,行副司直李潤成,兵曹判書李徽之,吏曹參判尹得養,同知中樞府事沈履之,行副司直權噵,同知中樞府事徐命華,行副司直李瀰·徐有隣·洪良漢·金魯鎭,刑曹參判尹養厚,大司諫趙載俊,正言韓栐,掌令李枰,校理朴在源,右副承旨姜趾煥,假注書徐鼎修,事變假注書金晦彬,記事官宋銓·徐有鍊,以次進伏訖。上命注書,讀奏座目記。麟漢曰,原任旣參次對,均是備局都提調,不可遽然覆奏矣。相福曰,古豈無原任入參之事?而未聞原任,爲時任之事。旣有三公,則原任何敢爲乎?上曰,此則領府事之言,是矣。相福曰,臣等入闕而値次對,稟而後入,累未善爲,而近例如此,故不敢直入。致勤日前飭敎,極爲惶恐,而今以左相所奏觀之,原任之入參次對,極爲非便,今後則臣等,次對日,若有入闕之事,則當不稟而直爲隨入,若有可奏之事,則亦當同入,如是則臣等爲奉行聖敎,而亦無每入次對,有此非便之端矣。上曰,依爲之。出擧條趾煥,讀公事訖,麟漢曰,向仍咸安民人趙鐸珍擊鼓事,有令備局,行査本道稟處之命矣。卽見慶尙監司金載順査報,以爲本郡應問各人,捉致營下,反復窮覆,則供辭中數三條件,皆是落空,其構陷官長,欺罔天聽之罪,大関風化,其在懲一勵百之道,不可尋常處之。令道臣,從重嚴處,何如?上曰,依爲之。麟漢曰,其申養戶一事,雖與供辭有異,吏鄕輩些少弊端,非但咸安一郡,道內諸邑,亦或有之云,旣聞於朝家之後,未可不嚴懲,分付道臣,另加査處,何如?上曰,依爲之。出擧條麟漢曰,京兆長官,不可久曠,而漢城判尹金孝大,除拜之初,奉公任勤矣。忽自近日,無端呈單,久不赴衙,詞訟重務,不可數遞,另加申飭,俾卽行公,何如?上曰,依爲之。出擧條命入永興儒疏,上曰,疏草俄已見之矣。命書批答。見日日記趙載俊·李枰·韓栐所啓,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上上曰,已諭勿煩。趙載俊·韓栐所啓,請黑山島充軍罪人黃宅仁,依律處斷。措辭見上上曰,勿煩。又所啓,請固城縣充軍罪人咸道亨,依本律處斷。措辭見上上曰,勿煩。李枰所啓,請黑山島充軍罪人黃宅仁,依律處斷。措辭見上上曰,勿煩。又所啓,請固城縣充軍罪人咸道亨,依本律處斷。措辭見上上曰,勿煩。又所啓,請還寢罪人梁成卜減一律島配之命。措辭見上上曰,勿煩。命待令儒生入侍,生員李成奎,幼學尹敬中進伏。上曰,八十二歲,連進湯劑,何如?汝輩讀聖賢書,亦知過猶不及乎?成奎·敬中對曰,臣等只知湯劑之有益於聖躬,而不可一時間斷矣。命儒生先退。上曰,判尹金孝大,申飭行公。出榻敎諸臣以次退出。
乙未閏十月初八日酉時,上御集慶堂,領府事·戶判·都承旨入侍時,領府事金相福,戶曹判書具允鈺,都承旨李,假注書李顯默,記事官宋銓·徐有鍊,以次進伏訖。上曰,陞戶及貢獻諸道鄕民,皆來待乎?曰,階下待令矣。下詢貢獻及陞戶何時,上來?今年年事,各道市直,皆對以年事,比昨年沓穀豐登,市直之數,亦不減昨歲矣。上曰,國依於民,民依於國。汝等皆是昔年遺民,予嘗愛恤,深夜便殿,召見汝等,如有邑弊民瘼所奏之事,其各悉陳,皆對以無所仰奏之事,齊聲呼嵩。仍勸進御湯劑,上曰,汝等,何以知湯劑乎?此亦時體矣。相福曰,於此可見民情,此是秉彝之天矣。上曰,爲汝等當進御矣。命入湯劑,允鈺奉進,上進御。相福曰,下情不勝欣幸,今夜姑未深更,爲進御伏望,上許之。藥房提調,持湯劑更爲入侍。出榻敎允鈺,更煎以入,上進御。仍命退出,諸臣以次退出。
上在慶熙宮。停常參·經筵。
自辰時至未時,日暈。夜四更,月暈。
藥房都提調金相福,提調具允鈺,副提調李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。予則無靈湯,心自定,因其民强飮,無功一般,予何復飮?夜長一樣,氣亦特甚,復何諭乎?待敎侍。
中宮殿·惠嬪宮,藥房口傳問安。答曰,知道。
傳于徐浩修曰,內局入侍。
備忘記,傳于李曰,建功兩貼,連飮有何效乎?精神昏昏,其氣涔涔,卿等入侍後,連爲長睡,靈丹何靈建功何功?於此時,乘小輿遊鍊戎臺,心可紓矣。於內局見鎖鈔,心欲陞於弼雲臺,其雖原任,本是輔相,少諒八十二歲君心,其自休焉。予心庶可安矣。
備忘記,又傳于曰,俗語,美歌,長聞苦矣。予嘗嗜銀魚,此魚自古有名,初名木,錫名銀魚,久後有三字名,銀魚卽銀鱗玉尺,意令予,以此食善,近者久矣。亦曰,三字稱,建功雖靈丹於予若此魚,藏於脾胃,悶予晝夜,若何,若何?聞藏鎖鈔,扁鵲匿其廳,然後予當紓心,令內局知悉。
徐有慶,以弘文館言啓曰,副校理李會遂,修撰李秉模,連呈辭單,不爲行公,與新除授副校理金鍾善,一體牌招察任,何如?傳曰,允。
姜趾煥,以兵曹言啓曰,內禁衛將李漢泰,素患痰癖之症,當寒添劇,時月之內,差復無期,呈狀乞遞,領軍之將,不宜久曠,今姑改差,何如?傳曰,允。
又以兵曹言啓曰,卽接西所衛將牒報,則本所字內,內三廳後中松木一株,腐傷顚仆云,令該所,依例斫去之意,敢啓。答曰,知道。
李啓曰,藥房三提調,日勢向曛,召命未承,下情憂悶,敢此求對矣。
備忘記,傳于李曰,旣諭而何若是困予,誠若此,首扁鵲,當爲豐德金圈座首,掌務官,當爲楊根勸農矣。若是守門,予何睡乎?誠悶誠悶矣。
大殿·中宮殿·惠嬪宮,藥房口傳夕問安,答曰,知道。
姜趾煥,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未閏十月初九日辰時,上御集慶堂。藥房入診,原任大臣,同爲入侍時,都提調金相福,提調具允鈺,副提調李,假注書徐鼎修,記事官宋銓·徐有鍊,刋府事金尙喆,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。相福曰,夜間聖體,若何?上曰,一樣。奉進湯劑,上進御。命醫官三人入診,泰輿奏曰,左右調均,胃脈尤勝。允協·道炯,言亦同,上曰,北京貿蔘御醫入來乎?允鈺曰,李鼎福入來矣。命鼎福診候,鼎福奏曰,左右脈候極好矣。藥房提調,持湯劑更爲入侍。出榻敎上進御。諸臣以次退出。
上在慶熙宮。停常參·經筵。
自初昏至夜五更,灑雨下雨,測雨器水深二寸。
姜趾煥啓曰,大司憲朴道源在外,執義李獻慶在外,掌令李枰呈辭,掌令柳韓申陳疏在外,持平安廷鉉陳疏在外,持平李儒慶在外,今日以監察茶時之意,敢啓。傳曰,知道。
藥房都提調金相福,提調具允鈺,副提調李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。過用補劑,其兆已現此豈暮年肥膚勝而然乎?按指,若何?將用導水丸,嗟哉儒川今在,其將,若何?良可寒心,氣何諭?待敎侍。
中宮殿·惠嬪宮,藥房口傳問安。答曰,知道。
備忘記,傳于徐有慶曰,今朝鮮於予,雖三頭六臂者,孰敢請瀉,漢唐豈有八旬君?雖補宜戒,何快何快,亦何務勝?卽見卽見,補者滯乎。嗟哉,朝鮮有識儒,爲予一陳,何惜其賞,其何瞑步杖植?宜體宜體。
傳于徐有慶曰,令京兆,必得其儒。
備忘記,又傳于曰,今世時體人,徒知一時信,莫知深長意。聽子敎,今何此有?果然於予,雖導水丸,一味,豈可用乎,瀉何然?補則其滯,今者此有,豈有先文?臂部脚部,豈特肥?皆硬按而以知,今世有知者,於予必也若稱李文成時原任諸扁鵲,皆見而入。
備忘記,又傳于曰,今世大小人,篤信建功,勝於誦君實知司馬,勸君此爲忠臣,一何迷乎?鷄將報曉,予猶開眼,此何以然?
備忘記,又傳于曰,今予若此,時體而然。昨日按指而視,此亦閉門奏效,道水丸,儒川君之道皆此也。其將麥飯,衣麥飯袴,然後將有效,豈有是理,若此而何勸何勸?曷勝慨然?於暮年是氣勝,若此乎?按指而知,亦將,若何?過補則滯,幾百斤勢固然,先爲講確,今日入侍,頃者三日直宿,三人同侍焉。今日內局入侍時,時原任同爲入侍。
傳于徐浩修曰,內局入侍,時原任大臣,同爲入侍。
傳于姜趾煥曰,諸道狀聞傳旨,盡爲啓下,而直赴亦盡回啓乎?知入。
大殿·中宮殿·惠嬪宮,藥房口傳夕問安。答曰,知道。
備忘記,予飮湯靜臥,忽然起坐,高聲問曰,今於湯劑,更爲加入,何也?左右答曰,此時體諸扁鵲也。更問曰,琥珀末調進,抑何意?答曰,此亦然矣,予沈吟良久,慷慨慨然曰,雖負兒言,越耳而聽,若聽予言,豈乎至此?嗟哉時體,其若鑞片,今者扁鵲,棍可計乎?彼牛膝,遍食諸時體,於食莫敢食牛肉,其將只食魚,若此而庸庸蔘苓茶,心可叵測,首扁鵲,予已知,諸扁鵲皆袖手用謀者,予何恃予何恃?惟願諸扁鵲,肥大若李文海,莫動三間橋。
備忘記,又傳于曰,朝鮮八十二歲暮年君,特諭海東時體諸君子,令君若此,自此以後,其宜少損周文,宜效夏忠,今服此湯,其若前,予當坐棍諸扁鵲矣。
備忘記,傳于徐浩修曰,可笑諸扁鵲,若聽予言,今何調珀?大聲號令,何敢高其帶?復揚揚。
傳于徐浩修曰,內局入侍,儒生同爲入侍。
以副校理李會遂·金鍾善,修撰李秉模牌不進罷職傳旨,傳于徐浩修曰,只推。
姜趾煥,以御營廳·一二所巡廳·左右捕盜廳言啓曰,去夜無犯夜人被捉之意,敢啓。傳曰,知道。
乙未閏十月初十日辰時,上御集慶堂。藥房入診,時原任大臣,同爲入侍時,都提調金相福,提調具允鈺,副提調李,假注書徐鼎修,記事官宋銓·徐有鍊,領敦寧金陽澤,判府事金尙喆·李溵,左議政洪麟漢,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁忘泰·李春敷·白文昌·韓命熙,以次進伏訖。相福曰,夜間聖體,若何?上曰,一樣。上曰,原任入來乎?相福曰,旣承下敎,故時原任與扁鵲,皆侍令矣。臂部與脚部,暫許按察,何如?上許之。泰輿·道炯·允協等,以第按察後,奏曰,膝部以下,按之有指痕,亦頗硬堅。大抵肢末屬脾胃,胃氣不善運和,痰候有時凝滯而然矣。若補胃氣利水道,自可差復矣。相福曰,然則下詢諸醫而加減湯劑,何如?上曰,理中建功湯前方中,減龍眼肉香附子,加牛膝二錢,木瓜一錢,檳榔五分煎入,琥珀屑五分調進事。出榻敎具允鈺,煎進湯劑,調琥珀末以進,上進御。上曰,理中建功湯,加白茯苓一錢琥珀屑五分,調進事。出榻敎相福曰,臂部與脚部,或無寒氣乎?上曰,無之。相福曰,此則誠好矣。然常使謹煖,俾有汗氣,尤好,讀奏公事訖,諸臣以次退出。
乙未閏十月初十日未時,上御集慶堂。藥房入診入侍時,都提調金相福,提調具允鈺,副提調李,假注書徐鼎修,記事官宋銓·徐有鍊,醫官方泰輿·鄭允協·慶絢·吳道炯·鄭允德·柳光翼·金孝儉·丁志泰,以次進伏訖。相福曰,晩後聖體,若何?上曰,一樣。奉進湯劑,上進御。命儒生入侍,幼學尹敬中·李恭徽·柳德謙·李泰重等,次第進伏。上曰,汝等有何所見而來乎?皆對曰,聖躬保護,莫過湯劑,豈可一時過斷乎?命書傳敎曰,幼學李恭徽,甘心時體中,莫思懇惻敎,停擧。又命書傳敎曰,幼學尹敬中,今日下敎特召,意若何?則與李恭徽同,首儒生憶故相雖參酌,豈可事同飭異?一體停擧。又命書傳敎曰,幼學柳德謙,莫知蔘芪,隨衆以來,欲得儒名,此等靑衿,雖車載何用?況士習不美,勿限年停擧。又命書傳敎曰,幼學李泰重,雖應旨而來,莫知某事,所對奇怪,嗟哉暮年,前席累矣。依柳德謙下敎例,一體停擧。又命書傳敎曰,嗚呼,今日下敎,豈昨帝堯問於朝問於野之意乎?在於時體,窠窟而來,所對無形,況祝年二字。頃者鄕儒猶可,豈儒巾儒衣之語乎?況憶五十年臨御,莫能君師之道。若大學聖訓,受命蒼蒼,作之君作之師之意乎?徒位徒壽,今日已判,于今慨然,豈非一時?浮氣若此,而飮此湯,其誠恧矣,良欲無語矣。允鈺,請更進湯劑,上不許。允鈺曰,聖敎,每以滯症爲慮,而人蔘,則補中行氣,豈有礙滯之理乎?臣等明知湯劑之有益於聖躬,而不爲勸進,則是豈人臣分義?臣雖萬被罪責,決不敢奉承矣。上曰,戶判則篤信矣。相福曰,旣知其必有益故,篤信矣。諸臣仍縷縷仰請,上終不許。相福曰,當此靜擾之中,必難酬應,臣等今姑退去,當封入湯劑,自內進御則好矣。上亦不許。諸臣以次退出。
上在慶熙宮。停常參·經筵。
自昧爽至巳時,灑雨下雨,測雨器水深四分。
藥房都提調金相福,提調具允鈺,副提調李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。昨三飮氣少勝,加入庶效,琥珀末,若何?見然後可知,可笑人蔘,待敎入侍。
中宮殿·惠嬪宮,藥房口傳問安。答曰,知道。
傳于徐有慶曰,內局入侍,時原任大臣同爲入侍。
大殿·中宮殿·惠嬪宮,藥房口傳問安。答曰,知道。
姜趾煥,以兵曹言啓曰,卽接東所衛將牒報,則興化門南邊宮墻二間,因雨頹落云。令紫門監,爲先把子圍排,急速修築,而東營入直砲手十五名除出,限修築間守直之意,敢啓。傳曰,知道。
又以兵曹言啓曰,昌慶宮衛將曺一明在外,過限未上來,依法例改差,何如?傳曰,允。
徐有慶,以弘文館言啓曰,副校理金鍾善,旣有只推之命,卽爲牌招察任,何如?傳曰,允。
姜趾煥啓曰,因弘文館草記,副校理金鍾善,牌招事允下,而今已夜深,待明朝牌招之意,敢啓。傳曰,知道。
又以訓鍊都監·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未閏十月十一日辰時,上御集慶堂。藥房入診,時原任大臣,同爲入侍時,都提調金相福,提調具允鈺,副提調李,假注書徐鼎修,記事官宋銓·徐有鍊,領敦寧金陽澤,領議政韓翼謩,判府事李溵,左議政洪麟漢,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。相福曰,夜間聖體,若何?上曰,一樣。相福曰,昨日封進湯劑,果爲進御乎?上曰,進御矣。允鈺,奉進湯劑,上進御。命諸醫診候,泰輿奏曰,左右脈候,比前尤勝。諸醫言皆同。又命按察臂部足部。泰輿等奏曰,比昨大減。翼謩進前曰,臣有狗馬之疾,久未承候,朝見內局批答,今聞諸醫所奏,玉候快至差愈,下情不勝慶幸。上曰,加入有效,今日方爲建功矣。相福曰,昨日儒生先入者,旣有處分,而後入者,猶不變辭,其心可尙。上曰,此則然矣。麟漢曰,殿下以勸湯罪儒生,則臣等當爲罪首,今旣經宿,宜有分揀。上命書傳敎曰,予常慨然者,時體一也。昨日五儒,懇惻下敎之後,其敢純同下敎,而其猶可尙者,見其處分,則宜左而不動一樣,駭然中猶可取,左相所奏是矣。旣示予意,特寢停擧之命。相福曰,今欲更進湯劑,而其間甚稠疊,第二貼,則留待,午後入侍時進御,第三貼,則依昨日例,夕後封進似好。上曰,依爲之,讀奏公事,上曰,昇平府院君家政祭,禮房承旨進去。出榻敎諸臣以次退出。
上在慶熙宮。停常參·經筵。
辰時,日有左珥。
藥房都提調金相福,提調具允鈺,副提調李啓曰,伏未審夜間,聖體,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。兩加入一調飮,豈可效?予莫知。再昨儒,其雖夙夜祝手,八十二何建功雄居?雖百加入·十調飮,何益?建功今爲守門將,諸扁鵲搖鈴將,掌務官近仗軍,然從容以飮,氣果勝。雖然夜長,若何?鷄亦懶矣,撤漏後開眼,今何交睫?堂中從容,是亦滋味,待敎入侍,今琥珀古枕得來,予一哂。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳問安。答曰,知道。
傳于徐浩修曰,內局入侍時,同爲入侍。
以副校理金鍾善牌不進罷職傳旨。
傳于徐浩修曰,只推。
徐浩修啓曰,假注書徐鼎修身病猝重,勢難强令察任,今姑改差,何如?傳曰,允。
假注書徐鼎修改差,代以沈能弼爲假注書。
傳于徐浩修曰,坐直承旨竝入侍。
備忘記,傳于姜趾煥曰,夜長一何甚乎?悶其長,特召坐直承旨二人,一則問湖南穡事,因令守廳。一則先樂林君批答次,諸充軍皆特釋次,嶺東狀聞,而更鼓一樣,故招入直儒臣,持問答入侍。儒臣翰林,皆初入人,先令上下番讀,次令注書讀,次令上下番翰林讀。而更鼓猶三更,若此乘小輿周遊都內,更必猶在,遊鍊戎而來,更豈撤乎?萬古夜長,萬古夜長,予悶焉勝,予悶曷勝?建功旣命靈丹,於更鼓其何惜功?八十二歲,予何堪乎?諸扁鵲禁漏官,皆互相揚揚,曷勝慨然,曷勝慨然?
姜趾煥,以禁衛營·一二所巡廳,左右捕盜廳言啓曰,去夜犯夜人無所捉之意,敢啓。傳曰,知道。
樂林君埏疏曰,伏以天佑宗祊,聖候日益康復,歡忭慶忭,內外惟均。臣猥膺專對之命,辭避無路,行將出疆,期日不遠矣。臣之父母墳山,在畿內楊州·廣州等地,遠行之前,一欲省掃,人子私情,所不能已者,玆敢冒罪仰籲。伏乞聖慈,俯賜矜諒,特許數日之暇,俾得從便往來,千萬幸甚,臣無任云云。
答曰,省疏具悉。卿其依請省爲。
乙未閏十月十二日辰特,上御集慶堂。藥房入診,時原任大臣,同爲入侍時,都提調金相福,提調具允鈺,副提調李,假注書徐鼎修,記事官宋銓·徐有鍊,領議政韓翼謩,判府事金尙喆·李溵,左議政洪麟漢,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。相福曰,夜間聖體,若何?上曰,一樣。上曰,先爲按察,可也。泰輿等,次第按察後,奏曰,手部幾乎如常,足部亦有變動矣。又診脈候奏曰,左右脈候均,而胃脈勝矣。允鈺奉進湯劑,上進御。相福曰,今者此慶,宜有大庭之賀,而臣等當先獻千歲矣。諸臣仍呼嵩,讀奏公事訖,起伏曰,昨日湖南放未放啓本,臣未及詳察,以無稟秩仰對矣。退去更察,則有稟秩一人,故敢此又達,而不勝惶恐矣。命書傳敎曰,昨問曰無,今有得來者,湖南放未放狀聞中,崔日世分揀特放,其餘回啓。又命書傳敎曰,今聞左相所奏,深嘆,輔相洪達濂,特放,以此聞也。充軍者雖値大赦,不敢擧論云,以此推之,八道許多充軍,豈特一秩?大抵充軍之命,於今例也。此名歇施易也。諸充軍者,令該曹,卽爲書入,此後非關儒科場,則凡以充軍者,該房持奏。翼謩曰,注書之罷圈復薦,曾有聖敎,而亦有被選人畢付後擧行之敎矣。頃者臺疏,以圈中人,通融合薦爲請,故見付兩人,以此引嫌,一則陳疏下鄕,一則違牌坐罷,已付者如此,未付者可知,依臺言通融新薦似好矣。上曰,依爲之。翼謩曰,然則已付二人,合有區處之道,陞六,何如?上曰,依爲之。出擧條諸臣以次退出。
乙未閏十月十二日二更三點,上御集慶堂。坐直承旨竝入侍時,右承旨徐浩修,右副承旨姜趾煥,假注書李顯默,記事官宋銓·徐有鍊,以次進伏訖。上曰,承旨誰也?對曰,右承旨徐浩修矣。上曰,湖南今年年事,何如?對曰,初則雨暘適中,晩有水旱,沓雖豐登,田多荒歉,未免穴農矣。上曰,曾在湖南善治,故予喜之矣。對曰,臣待罪周年,未有一事報答,心常惶愧矣。上曰,民心,何如?多雜術云矣。對曰,民俗多巧詐,雜術亦有之矣。上曰,先退守廳,可也。浩修先退,命趾煥,書樂林君疏批。見疏下又命讀充軍罪人單子,皆命放釋。上曰,儒臣坐直誰也?對曰,朴在源·柳焵矣。上曰,儒臣持問答入侍。出榻敎命書傳敎曰,中官崔鳳佐,渠敢爲承傳色,一蕩滌敢揚揚,萬萬可駭。承傳色減下事,分付內侍府。又命書傳敎曰,該曹書入皆下,以此擧行。上曰,注書誰也?對曰,李顯默矣。上曰,翰林誰也?對曰,宋銓·徐有鍊矣。校理朴在源,修撰柳焵進伏,命讀奏問答,翰注輪讀各一章。諸臣以次退出。
上在慶熙宮。停常參·經筵。
藥房都提調金相福,提調具允鈺,副提調李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安竝爲仰稟。答曰,知道。嗟哉頃者,料表見效,其於今番,憶昔甲午懷萬。儒川今在,其雖有焉,以予氣何用導水?以此用心,旋以向消,於予雖倖,是誰賜?追慕億百,予哂建功挾加入,皆能奏效,靈丹劑,予何知?加入調飮,氣少勝睡少勝,亦涉異也。然悶夜長,度一日若一年,豈云八十,其若八百?欲隨呂尙垂釣渭水,此等時,千乘浮雲,萬機楚越,亦欲隨古陳翁睡千日,氣何諭?待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳問安。答曰,知道。
傳于徐浩修曰,內局入侍,時原任大臣,若入來,同爲入侍。
傳于李曰,建功湯一貼煎入。
假注書沈能弼在外,代以徐有成爲假注書。
姜趾煥,以御營廳·一二所巡廳,左右捕盜廳言啓曰,去夜犯夜人無所捉之意,敢啓。傳曰,知道。
乙未閏十月十三日巳時,上御集慶堂。藥房入診,時原任同爲入侍時,都提調金相福,領敦寧金陽澤,領議政韓翼謩,判府事李溵,左議政洪麟漢,提調具允鈺,副提調李,假注書李顯默,記事官宋銓·徐有鍊,醫官方泰輿·鄭允協·慶絢·吳道炯·鄭允德·柳光翼·徐命緯·丁志泰·金孝儉,以次進伏訖。相福曰,夜間聖體,若何?上曰,一樣矣。相福曰,伏承批旨,有氣勝睡勝之敎,不勝欣幸。請進湯劑,上進御。命兩廳診候,又使按察。泰輿奏曰,左右三部調均,胃脈益勝,手部如常,脚部漸差矣。允協·道炯,與首醫同。翼謩曰,小水長利乎?上曰,頻數而猶有澁意矣。相福曰,中宮殿進御蔘香散,諸醫,以爲連進爲宜,自今繼進,何如?命書榻敎曰,中宮殿加減蔘香散,自今五貼式,製入。翼謩曰,自有問安之後,上下焦迫。今已遄復,如此大慶,不可無賀,且今香則異於前矣。麟漢曰,此宗社莫大之慶,俯循伏望。陽澤曰,自前國有大慶,必有飾喜之擧,今番賀禮,豈可已乎?上曰,領敦乎先卿若在,必不請矣。陽澤曰,雖使先臣在此,豈不仰請乎?上曰,此偶然矣。翼謩曰,祖宗垂隲之眷,宗社莫大之慶,豈可謂之偶然乎?上曰,豐亨張大矣。麟漢曰,臣等若以文字仰懇,則亦涉煩聒,卽於前席,特下兪音伏望。今日禮堂,非不知同入,而靜攝中,有難煩瀆,臣等先爲仰請矣。上曰,雖終日終夜,必不允從矣。命讀奏公事,至義安大君致祭單子,上曰,貴矣。命書傳敎曰,今聞禮曹草記,義安大君,豈特二十二功臣元勳?國初大若也,聞此予心倍焉。若此,必有奉祀孫,令該曹,問名,卽爲懸註調用。命退出,諸臣以次退出。
上在慶熙宮。停常參·經筵。
辰時,日有右珥。午時未時,日暈。
藥房都提調金相福,提調具允鈺,副提調李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。氣一樣,待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房夕問安。答曰,知道。
李在簡啓曰,假注書徐有成,時無職名,令該曹,依例付軍職,冠帶常仕,何如?傳曰,允。
徐浩修啓曰,今月二十三日義安大君和家致祭事,禮曹單子啓下矣。何承旨進去乎?敢稟。傳曰,左承旨進去。
傳于姜趾煥曰,明日次對,進定於今日。
姜趾煥啓曰,今日次對,兩司長官,當爲進參,大司諫趙載俊,卽爲牌招,以爲入侍之地,何如?傳曰,允。
又啓曰,今日次對,兩司長官,當爲進參,大司憲朴道源,自鄕上來云,一體牌招,以爲入侍之地,何如?傳曰,允。
又啓曰,大臣·備局堂上,依下敎來待矣。
傳于李曰,內局入侍,次對同爲入侍。
傳于姜趾煥曰,中官金允謙下敎事,蕩滌。
建功湯一貼,封入事下敎。
建功湯一貼,封入事下敎。
兵曹口傳政事,以李柱國爲右邊捕盜大將。
傳于姜趾煥曰,新除捕將牌招,命召及大將牌傳令牌,傳授。
姜趾煥,以訓鍊都監·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
以承傳色口傳下敎曰,故大將李森·張鵬翼在,則豈如是乎?此後若前,當該捕將,南門殿座,當三帀,申飭。
備忘記,今予精神索漠,莫知建功,三貼皆飮,令入而意有,若何?問於掌務官,三貼已入云,若此,內局因欲煎入,其雖强其加進,保護聖躬意焉在?差備待令者,以小水頻數,加入以間,一貼且加,宜諭提擧以稟,而因欲煎入,差備待令意焉在?良可寒心,揚揚掌務官,何足道乎?若此數百貼煎入,其將依下敎煎入,曷勝寒心,曷勝駭然?若此何時扁鵲,沐木而冠乎?書下敎後,問於中官,已三貼,故莫傳云。若此,其內局,卽中官,良可寒心。越俸三等,下敎後詳問,中官莫聽云。大抵近者,莫知夢與醒,類皆若此,此必夢也。中官下敎安徐。今予錯料,皆諭內局知悉。
乙未閏十月十四日午時,上御集慶堂。藥房入診入侍時,都提調金相福,提調具允鈺,副提調李,假注書李顯默,記事官宋銓·徐有鍊,醫官方泰輿·鄭允協·慶絢·吳道炯·鄭允德·柳光翼·徐命緯·丁志泰·金孝儉,以次進伏訖。相福曰,夜間聖體,若何?上曰,一樣矣。相福曰,寢睡·水刺之節,亦何如?上曰,一樣矣。命兩廳診候,泰輿奏曰,左右三部度數調均,胃脈益勝,而手部如常矣。允協·道炯,所對,與泰輿同。上曰,小水頻數,而猶有澁意,加入連進,可乎?泰輿等曰,連進好矣。內局先退,命入次對。允鈺··顯默先退。
乙未閏十月十四日午時,上御集慶堂。大臣·備局堂上引見入侍時,領敦寧金陽澤,領議政韓翼謩,判府事金尙喆·李溵,左議政洪麟漢,行知中樞府事李景祜,行司直具善復,左參贊鄭弘淳,行司直李章吾,行副司直趙重晦,禮曹判書尹東暹,右參贊鄭存謙,行副司直李潤成,兵曹判書李徽之,行副司直尹泰淵,吏曹參判尹得養,行副司直權噵·李瀰·徐有隣,開城留守宋淳明,刑曹參判尹養厚,執義李獻慶,正言韓栐,校理朴在源,右副承旨姜趾煥,假注書徐有成,事變假注書金晦彬,記事官宋銓·徐有鍊,以次進伏訖。韓翼謩曰,此全羅左水使洪和輔狀啓也。蛇渡二戰船失火,左右杉板及草芚盡爲燒燼。船倉監色等罪狀,報本道勘處,該鎭僉使李益魯,不勤申飭之罪,令廟堂稟獻,臣亦不能檢飭,惶恐待罪事爲言,而監司安兼濟,亦以此狀聞矣。戰船失火,事極驚駭。身爲鎭將,不勤申飭,烏得免重究?該鎭僉使李益魯,爲先拿問定罪,監色船直,各人等,令道臣,從重勘律,俾爲懲勵,何如?上曰,依爲之。師臣勿待罪事,回諭。出擧條
又曰,今年畿甸租稅,自上有蠲減之命,或全減或三分減二矣。在前如此之時,京外各衙門需用,或以餉耗,或以附近穀物及儲置米,有量宜劃給之例矣。今亦依此擧行,何如?上曰,依爲之。出擧條
又曰,禁將李潤成,兼帶捕廳,幾近五六朔矣。兼察兩劇務,不無相妨之弊,捕將之任,今姑許遞,何如?上曰,許遞。出擧條
右邊捕盜大將李潤成許遞事,榻前下敎。
韓翼謩又曰,禁·御兩營,停番之後,訓局軍兵,不無偏苦之弊。且外方疾疫,今旣寢息,自明年正月爲始,兩營當番軍,使之依例上番,何如?上曰,依爲之。出擧條
又曰,近來竊發之患,比比有之,京外同然,左右捕廳,專管賊政,如果善於戢捕,豈有此患?爲先左右將,從重推考,使之各別譏捕,俾無如前之弊,何如?上曰,依爲之。出擧條
又曰,日前充軍諸罪人,特放之擧,實出於曠蕩之聖恩,而其中李壽鵬所坐,旣非科事,而獨未蒙放,故敢達矣。上曰,何事也?洪麟漢曰,聞承旨所傳,以山訟事,曾有處分,而日前入侍承宣,未詳本事,不得仰稟云矣。上曰,李壽鵬放送,可也。出擧條
又曰,日昨以注薦擧行事,已有成命矣。今聞主薦之人,多在外任,催促上來,使之從速完薦,何如?上曰,依爲之。出擧條
執義李獻慶,正言韓栐曰,惟我殿下,五十載建極之功,陶成平蕩之化,爲今日臣子,孰敢以黨之一字,萌於心發於口?而乃者大逆罪人南絳老之一啓,背公死黨之心,綻露無餘,旣已正法,則罪人李迪輔之不先不後,闖進一疏,雄唱雌和,節節巧慘,渠苟有一分人心,焉敢放恣叵測之至此哉?其負國家無臣節,甘心私黨之類,不可一刻容貸於覆載之間,請黑山島圍籬安置庶民罪人李迪輔,亟令王府,拿鞫嚴問,快正王法。上曰,已諭勿煩。
又曰,臣年紀衰邁,志氣消沮,已不合於淸朝耳目之任,頃年猥叨諫職也。智慮昏短,冥行妄作,自孼累人,貽羞臺閣,簿勘旋敍,情地益蹙,區逼私義,不敢以言官自居,而逖違之餘,且當直宿之時,他不暇顧,竭蹶上來,以爲粗伸微分之計,而揆以廉義,終難冒沒,何可一刻晏然於臺次乎?請命遞亦臣職。上曰,往事撕捱太過。勿辭,亦勿退待。
又曰,宮城宿衛,何等嚴重,而咸道亨之肆然踰越,自有當律,充軍之命,雖出於好生之德意,論其罪犯,不可充軍而止。請固城縣充軍罪人咸道亨,依本律處斷。上曰,勿煩。
又曰,罪人梁成卜,酌處之命,實出於我聖上順時行仁之盛意,孰不欽仰?而第念刃刺致死,渠旣自服,年滿二十,非比蒙騃,此而見放,則死者之冤,旣無以慰,方來之憂,有難勝言。三尺至嚴,不可容貸,請還寢罪人梁成卜減一律島配之命。上曰,勿煩。
又曰,充軍罪人黃宅仁,本以庸瑣之徒,猥玷臺閣之選,不體建極之聖意,敢售挾雜之舊習,肆然陳章,用意叵測,帳殿處分,雖出好生之德意,究厥情狀,不可薄勘而止。請黑山島充軍罪人黃宅仁,依律處斷。上曰,勿煩。
韓栐曰,充軍罪人咸道亨之踰越宮墻,自有當律,前後處分,雖出於我聖上好生之德意,身爲禁旅,闖越至嚴之地。論其罪犯,實無一分容貸之道,不可充軍而止。請固城充軍罪人咸道亨,依本律處斷。上曰,勿煩。
又曰,充軍罪人黃宅仁,不體我聖上平蕩之盛意,敢售舊習,挾雜陳章,瀆擾於靜攝之中者,萬萬可駭。帳殿處分,雖出於我聖上好生之德意,而究厥情狀,尤極痛駭。請黑山島充軍罪人黃宅仁,依律處斷。上曰,勿煩。
又曰,臣屢登筵席,玉候玉音,顯有差減之慶,此實宗社無疆之福。第瞻向日殿座,或在淸晨涼冷之際,或在雨勢陰濕之時,如是而或有一分傷損之節,則恐犯古人小愈之戒。請玆後雖或有殿座,必審天氣和暖,日候淸明之時,是臣區區之望。上曰,出於愛君,當留意。
又曰,黃海兵使田光勳,貪濁無比,刑杖太濫,擧止狂悖,怨謗喧騰,西來之人,莫不傳說,如此之人,不可置之於閫臬之任。請黃海兵使田光勳罷職。上曰,莫重閫任,遠外風聞,何可準信?更加詳察處之。
又曰,臣於田光勳事,略有論列矣。及承聖批,有詳察之敎,此莫非臣不能見孚之致,其何敢晏然於臺次乎?請命遞斥臣職。上曰,遠外風聞,詳察處之,自古有之,以此撕捱,今始初聞,勿辭,亦勿退待。已上竝出擧條
韓翼謩曰,昨亦仰請矣。今番邦慶,此實祖宗陟降默佑陰隲而然矣。有慶則賀,斷不可已矣。上曰,此何邦慶?諸大臣曰,日昨麥飯解貼時,宜賀而不賀,今番手部復常,又宜賀而不賀,邦禮輿情,俱爲欠闕,豈不抑鬱乎?禮曹判書尹東暹及入侍諸備堂,齊聲仰請,上終不許。諸臣以次退出。
上在慶熙宮。停常參·經筵。
藥房都提調金相福,提調具允鈺,副提調李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察候爲宜,臣等不任終宵憂慮,敢來問安,竝此仰稟。答曰,知道。以昨夜下敎觀也。以一三錯,曷勝寒心?欲服醒心湯,氣何暇諭?待敎入侍。
中宮殿·惠嬪宮,藥房口傳問安。答曰,知道。
傳于姜趾煥曰,內局入侍,時原任大臣同爲入侍。
建功湯一貼,封入事下敎。
建功湯一貼,更爲封入事下敎。
大殿·中宮殿·惠嬪宮,藥房口傳夕問安。答曰,知道。
鄭一祥,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
傳于姜趾煥曰,今日軍號,以謙抑書納,自上則可爲,而自下敢入乎?此軍號豈可呼之乎?當該騎堂遞差,軍號更爲書入。
備忘記,今日軍號,有太康豐亨者,書下其時,有興懷者書下,而莫重軍號,在下者何敢若此?今日軍號,曰以謙抑,是稱贊乎?雖然撤宵呼以謙可抑可,此臣子何?該堂特免見職,更爲書入。
建功湯二貼,更爲封入事下敎。
傳于姜趾煥曰,內局入侍時,金判府事同爲入侍事,遣史官傳諭。
又傳于曰,入直注書,送于金判府事家,使之入來,注書入來後,下鑰。
乙未閏十月十五日辰時,上御集慶堂。藥房入診,原任大臣,同爲入侍特,都提調金相福,判府事金尙喆,提調具允鈺,副提調李,假注書李顯默,記事官尹履相·徐有鍊,醫官方泰輿·鄭允協·吳道炯·鄭允德·柳光翼·徐命緯·丁志泰·金孝儉,以次進伏訖。相福曰,夜間聖體,若何?上曰,一樣矣。相福曰,寢睡,何如?上曰,今夜少勝矣。進湯劑,上進御。命診候,泰輿奏曰,左右三部度數調均,胃脈差勝矣。上曰,察手部,泰輿曰,手部如常矣。相福曰,脚部,何如?上曰,漸勝矣。小水之澁稍勝,湯劑加入拔之乎?命詢兩廳,諸醫皆對曰,檳榔減之好矣。相福曰,今則夜深長,二貼依前封入,一貼又當煎待,或夜或睡,隨時進御好矣。此貼則加入拔之,亦無妨矣。上曰,然則爲四貼乎?對曰,然矣。命書榻敎曰,理中建功湯前方中,牛膝減一錢,檳榔減,依前煎入,一貼減牛膝·琥珀,只加白茯苓一錢煎入。上曰,茯苓爲餠乎?此後則作末入之爲,可也。允鈺曰,汁醬連爲進御乎?上曰,然矣,味好矣。命持入祭報府,賤臣承命持入,命讀奏。上曰,獻官誰也?對曰,任希曾矣。又命讀諸道壯啓訖。諸臣以次退出。
上在慶熙宮。停常參·經筵。
藥房都提調金相福,提調具允鈺,副提調李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,詳察聖候爲宜,臣等不任終宵憂慮,敢此問安,竝爲仰稟。答曰,知道。內局在廚院,其應,捷於響,予欲建功湯,俾護其自有,予將諭待敎侍,今朝湯依本方。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
永城尉卒逝後,大殿·中宮殿·惠嬪宮·世孫官,嬪宮,政院·玉堂·藥房,奉慰口傳問安。答曰,知道。
傳于姜趾煥曰,內局入侍,相臣同爲入侍。
建功湯一貼,封入事下敎。
傳于李曰,內局入侍。
建功湯一貼,更爲封入事下敎。
鄭一祥,以御營廳·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
姜趾煥,以弘文館言啓曰,副應敎李昌伋,副校理李會遂,修撰李秉模,連呈辭單,不爲行公,竝卽牌招察任,何如?傳曰,允。
傳于姜趾煥曰,承旨入侍。
姜趾煥,以義禁府言啓曰,全羅道海南縣充軍罪人李壽鵬,放送〈事〉,承傳啓下矣。放送事,分付該道道臣之意,敢啓。傳曰,知道。
又以義禁府言啓曰,蛇渡僉使李益魯,拿問定罪事,傳旨啓下矣。李益魯,時在任所云,依例發遣府書吏,交代後拿來,何如?傳曰,允。
鄭一祥,以禁衛營言啓曰,今閏十月十四日,大臣·備局堂上,引見入侍時,禁·御兩營停番鄕軍,自丙申正月,依例徵召立番事定奪矣。本營來正月二月當七番,中部右司屬江原道五哨軍兵,來十二月二十五日,京中逢點,正月初一日立番次,趁期調送事,本道監司處,預爲知委,何如?傳曰,允。
又以御營廳言啓曰,禁·御兩營鄕軍,自明年正月爲始,依例上番事定奪矣。本廳來丙申年正月二月,兩朔應立右部左司屬忠淸左道五哨軍兵,來十二月二十五日,京中逢點,明年正月初一日,當爲立番,趁期調送事,本道監兵使處,預爲知會之意,敢啓。傳曰,知道。
又以御營廳言啓曰,本廳字內興仁門北邊駝駱山近處,體城頹毁處,今已畢築,而女墻仍爲始役矣。把守軍,依例撤罷之意,敢啓。傳曰,知道。
乙未閏十月十六日辰時,上御集慶堂。藥房入診,相臣同爲入侍時,都提調金相福,領議政韓翼謩,判府事金尙喆,判府事李溵,左議政洪麟漢,提調具允鈺,副提調李,假注書李顯默,記事官尹履相·徐有鍊,醫官方泰輿·鄭允協·吳道炯·鄭允德·柳光翼·徐命緯·丁志泰·金孝儉,以次進伏訖。相福曰,夜間聖體調攝,若何?上曰,一樣矣。相福曰,時原任皆入來矣。允鈺曰,批旨,有依本方煎入之敎,故湯劑依本方煎待矣。上曰,夜進冷酪粥,而有滯氣,故湯劑二貼,命入之矣。頃聞金判府,食冷酪而痛云,故命入侍矣。諸大臣曰,冷酪味則好矣。而此時聖候,何可冷進乎?聖上元氣甚好,故湯劑進御後,旋卽平復矣。上曰,牛膝·琥珀·木瓜,是瀉劑,故命拔之矣。下詢兩廳,命按察手部足部,泰輿·允協,以次按察奏曰,手部如常,而脚部頓勝,尙有餘氣矣。此時加入,拔之甚惜,連爲進御好矣。命入加入湯劑進御。命讀奏公事訖。仍命退出,諸臣以次退出。
乙未閏十月十六日申時,上御集慶堂。藥房入診入侍時,都提調金相福,提調具允鈺,副提調李,假注書李顯默,記事官尹履相·徐有鍊,醫官方泰輿·鄭允協·吳道炯·鄭允德·柳光翼·徐命緯·丁志泰·金孝儉,以次進伏訖。相福曰,午間聖體,若何?上曰,腹部乍有潰亂之症矣。脈候詳診,可也。命諸醫診候,泰輿曰,左右三部小大度數則調均,而胃脈似不足矣。允協等,以次按脈,所對與泰輿同。上曰,正氣散當進御乎,建功當加入乎?泰輿等曰,脈候非有外氣而然矣。正氣散,不必進御,建功前方,加入藿香·檳榔好矣。上曰,脈候何爲大乎?諸醫曰,日寒故似是痰滯而然矣。上曰,果是疾候矣。藿香·檳榔當劑乎?諸醫曰,俱是當劑矣。相福曰,諸醫之言皆如是,加入好矣。命書建功湯本方中,減前加入,加藿香檳榔各一錢煎入。出榻敎命提調,出去煎入。相福曰,醫官鄭忠彦,術業甚精,雖非差備待令,如此之類,同爲診視似好矣。上曰,召入診候,可也。允協曰,忠彦以非待令,俄已出去闕外矣。命讀奏公事訖。允鈺持湯劑進前,上進御湯劑。相福曰,不可以一貼責效,更爲煎待,以待下敎,何如?上曰,依。相福曰,臣等姑爲竝直,何如?上曰,不必如是矣。相福曰,然則一貼待敎封入後,臣等,當退去矣。上曰,依。仍命退出,以次退出。
乙未閏十月十六日二更二點,上御集慶堂。承旨入侍時,右副承旨姜趾煥,假注書徐有成,記事官尹履相·徐有鍊,以次進伏訖。命書傳敎曰,今日予氣其涉殊常,聞此報而然乎?却疑非眞,予心,若何?嗚呼,八旬衰年,何聞此報?月廩限三年以給。欲臨何能起動?度支若有前例,依月城尉例,輸送柩材擇給。令次知中官擇造,以表暮年此懷,聞此心神昏矣。禮葬依例擧行,凡諸等事,依月城尉例擧行,一毫無遺,令申判府事看檢,永城尉家成服日,遣右副承旨致祭事下敎,仍命書祭文訖。諸臣以次退出。
上在慶熙宮。停常參·經筵。
辰時,有霧氣。藥房都提調具允鈺,副提調李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。
傳于李曰,內局入侍,時原任大臣,若入來入侍。
傳于徐浩修曰,內局入侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
永城尉卒逝後,朝廷二品以上·六曹堂上,奉慰口傳問安。答曰,知道。
有政。行吏曹判書徐命膺進,參判尹得養牌不進,參議趙㻐進,右副承旨姜趾煥進。以尹師國爲大司諫,金履正爲副校理,洪國榮爲修撰,安大濟爲副修撰,朴師海爲兵曹參知,李頤祥爲吏曹佐郞,林得浩爲司僕正,李宜耆爲明陵參奉,金載人爲南學校授,柳焵爲西學敎授,柳文植爲德源府使,金常行爲平康縣監,安鼎福爲懷仁縣監,許鉉·李範天爲假引儀,兵曹參議單朴師海,參知單宋鍈。兵批,判書李徽之進,參判洪樂仁未肅拜,參議宋鍈入直進,左副承旨鄭一祥進。啓曰,慶尙左水使,今當差出,而擬望之人乏少,他道防禦使,竝擬,何如?傳曰,允。副護軍單申思運,副司直單韓鼎裕·李普行,副司果單尹得孚·金致信·尹尙東·李宗魯,副司正單徐有成,同知單尹萬曄,僉知單趙嶫,前判官徐命亮,前縣監沈鏽,以上今加折衝加資事承傳,以成天柱爲同知,邊聖和爲都摠都事,權拴爲武兼,李杞齡爲內禁將,崔德衡爲宣沙浦僉使,李仁昉·韓廷佑爲景福將,張繼運爲爲蛇渡僉使,卞泰佑爲昌慶將,尹景淵爲慶尙左水使,金霔爲僉知。
鄭一祥,以訓鍊都監·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
傳于姜趾煥曰,今日政新除授守令,使之明日辭朝入侍。
又傳于曰,中官崔鳳佐,越俸三等。
備忘記,今聞嶺伯冬至物膳,昨日封進,乾魚乾肉無疑,而生息,以日暖爲悶,稱以惶恐,其誠可嘉。雖然,廚院監膳提調若草記,則其所闊狹,亦在予,此正自省編一尾一握者應封不關,其他物膳,豈可例受?內局生熟鰒,一樣於暑夏停封下敎若此乎?都承旨問此,明日內局,入侍以奏。
姜趾煥,以吏批言啓曰,本曹正郞宋樂呈狀內,身病甚重,勢難察任云,依例改差,何如?傳曰,允。
乙未閏十月十七日辰時,上御集慶堂。藥房入診,時原任大臣,同爲入侍時,都提調金相福,領敦寧金陽澤,領議政韓翼謩,判府事李溵,左議政洪麟漢,提調具允鈺,副提調李,假注書李顯默,記事官尹履相·徐有鍊,醫官方泰輿·鄭允協·吳道炯·鄭允德·柳光翼·徐命緯·丁志泰·金孝儉,以次進伏訖。相福等曰,夜間聖體,若何?上曰,一樣矣。相福曰,腹部氣候已愈,則湯劑不必加入進御,何以爲之乎?命詢兩廳,泰輿等曰,一貼則姑爲進御,好矣。相福請進湯劑,上進御。上曰,時原任皆入來乎?相福曰,皆入來矣。相福曰,第二貼,則待下敎而依本方煎待,何如?上曰,依。理中建功湯前方中,減藿香檳榔牛膝·木瓜·琥珀屑,煎入事。出榻敎相福請診候,上曰,置之。相福曰,脚部之氣,何如?上曰,卿等視之。諸大臣曰,今則漸差,幾乎如常矣,實不勝慶幸矣。仍命退出,諸臣以次退出。
乙未閏十月十七日申時,上御集慶堂。藥房入診入侍時,都提調金相福,提調具允鈺,副提調李,假注書李顯默,記事官尹履相·徐有鍊,醫官方泰輿·鄭允德·吳道炯·鄭允協·柳光翼·徐命緯·金孝儉·丁志泰,以次進伏訖。相福曰,午間聖體,若何?上曰,一樣矣。進湯劑,上進御。相福曰,第三貼,待下敎乎?上曰,昨服二貼乎?相福曰,昨日則四貼,而再昨則五貼矣。此時三貼,不可間斷矣。上曰,提調出去,煎入可也。命讀公事,至諸玉壹違牌傳旨,上曰,何爲違牌乎?曰,情理之外,又有僚員難安之端矣。命踏下,命書傳敎曰,今雖解弛,古則玉堂闕直,雖夜,開政例也。三玉堂傳旨踏下,其雖今日,政官牌招開政,以在京無故人,備擬,待下批牌招入直。允鈺,持湯劑更爲進前,相福請進之,上進御。仍命退出,諸臣以次退出。
上在慶熙宮。停常參·經筵。
夜二更,有霧氣。
藥房都提調金相福,提調具允鈺,副提調李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。
傳于徐有慶曰,內局入侍,時原任大臣若入來,入侍,守令同爲入侍。
下直,德源府使柳文植,平康縣監金常行。
以備忘記,傳于徐有慶曰,於人晝與夜,心安氣紓者盡也。於夜夜長,甚悶,於晝其猶睡時,今日其亦特甚。開眼以臥,豈特心悶?氣亦特甚,問于諸扁鵲其能助睡者,有加入者乎?遍問若有,同爲入侍。今日若此,故雖欲食何能食?眉稜蹙,一時若夏晝,諸扁鵲予知,閒汨董,其宜詳問醒睡,予知必也山棗仁,若此,柳葉箭到處,立貫革,豈特補氣?氣運寬心然後,庶可睡,詳問諸扁鵲入侍。
備忘記,今日諸扁鵲,皆儱侗花郞,兼有謀童,豈有若古人?詳問入侍,予氣何堪?先登溷坐交椅以待,只飮草,何知予心?
建功湯一貼,封入事,下敎。
傳于徐有慶曰,一時如一日,卽速問啓,若有獻議者,率而入來。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
傳于徐有慶曰,中官崔鳳佐,鳳頭別監率去,萬萬可駭,越俸十等。以此觀之,多駭怪之事,若有貢市人侵漁之弊,則當臨門矣。
傳于李曰,都提調率諸扁鵲入侍,建功湯一貼,更爲封入事,下敎。
傳于徐有慶曰,建功兩加入,進御睡安穩,氣差勝一睡以醒,二更二點,其果勝矣。此下敎。
傳于內局,又傳于曰,此下敎,使注書,傳于都提調。
以備忘記,傳于徐有慶曰,下書內局,更睡而醒,鼓已三錚已五,昔漢時豈有網巾?今予只着圓帽,因次韻諸葛詩曰,衰夢予先覺,暮年自已知,堂中睡已足,今日夜遲遲。長呼慨然,今何復睡?此書同示內局。
鄭一祥,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
姜趾煥啓曰,司憲府大司憲朴道源未肅拜,執義李獻慶,掌令李枰呈辭,掌令柳翰申陳疏在外,持平安廷玹陳疏在外,持平李儒慶在外,今日以監察茶時之意,敢啓。傳曰,知道。
平安監司蔡濟恭疏曰,伏以聖候日康,縟儀荐擧,宗社無疆之慶,臣實顒祝。仍念臣於見職,宜遞有三,而祗緣前後辭疏,聖批隆重,圖報之願,身不自有,民事之急,又如拯溺,遂發巡審之行,歷遍原隰,今則分等已了,臣責粗效,乃可以畢陳三宜遞之義,以冀聖明之矜察焉。關西,國之雄鎭也。前後授是任者,地望才力,無不百倍逾臣,而歷數十年以來,未嘗有終三年淹者,蓋膏腴之場,久則傷廉,鎖鑰之地,專則妨賢,才及一朞,視以瓜熟者,近事然也。臣是何人?濫據匪據之地,一朞之過,居然爲四五朔,而行且及三年矣。臣雖無似,粗具四端,傷廉之譏,妨賢之懼,獨不寤寐怵惕於中乎?此其當遞者一也。臣本白面措大,一切世務,曉解不得,雖於民國無憂之時,藩臬重擔,實有扛夯不得之慮,而況今一路告歉,民憂隘目,頃得朝廷倚重之才且賢者,委任而責成,上可以仰紓憂勤,下可以彈壓屬邑,如臣者,眞所謂陳力就列,不能者止,此其當遞者二也。人臣之凡有辭職,必引病爲言,古今同一例也。言過於實者,亦豈無之,而若不問其實狀與否,一例疑之以假飾之辭,則亦非聖朝綜核之政也。臣之疾病難强之狀,前旣悉暴於再度陳章,而聖聽逾邈,恩褫終靳,是臣之言,亦終歸之假飾而已,臣豈不抑塞悶阨,求死不得乎?臣之右臂不仁之症,祟在於不習風土,而秋巡之行,拚死前進,驅馳於邊風朔雨之間,症勢添劇,日加一日,前之不仁,今焉爲半體不遂矣。營府之吏隷知之,列邑之守宰見之,臣何敢毫分溢辭,以欺我聖明也哉?設令臣,卽日還朝,肢體之廢疾如此,其不得出入周行,筋力爲恭者決矣。而生行死歸,古人所戒,或恐蒲柳之質,有去無還,仰累天地生成之仁,此其當遞者三也。臣有此三宜遞,而嚴畏囁嚅,終不畢辭於聽卑之天,則是殿下於臣,有終始覆燾之恩,而臣乃自阻於殿下也。臣豈爲是乎?噫,臣之事殿下,三十有餘年,受任居外,亦且爲三四,而逖違天顔,未嘗有如今日之久也。瓊樓玉宇,常發夢寐,而況今聖候,雖臻平復,藥院尙在輪直,臣以積年嘗藥之身,北望雲天,耿耿瞻戀,尤當如何?若於此時,納節還朝,一覲耿光,退塡溝壑,則臣萬萬無餘憾矣。衷情所結,煩瀆至此。伏乞聖慈,俯垂哀憐,亟遞臣所帶藩任,以幸民事,以延殘喘,不勝萬幸。答曰,省疏具悉。卿之此藩任以後,於關西,殫竭心力,予常高枕而臥,頃者若此,今又陳懇,匹夫之志難也。況藩臣乎?三相適入侍,旣下詢,神耗今予特甚,卿宰外任者,予常思焉。噫,卿以編次人,若問則仰對,近因心氣恩卿者久,卿已若此,予若拒焉。君臣豈曰知遇?特許所請,予欲見焉,卿須諒此意。
大司諫尹師國疏曰,伏以臣八耋偏母,自前月忽得帶漏,每日所下,殆過數合,眞元虛陷,胸腹牽引,沈綿床笫,氣息澟綴,臣之煼灼罔措之狀,卽是通朝之所共憐悶,不意此際,乃有諫長新命,言責重任,固非如臣駑劣所可濫叨。且臣纔遞外邑,解由有拘,揆以公格,亦難冒進,然此猶都未暇言耳。顧臣目下情理,實無頃刻離捨之勢,束帶供職,初非可論,玆陳短章,仰瀆崇聽。伏乞天地父母,曲垂矜諒,亟許鐫削臣職名,俾便救護,仍治臣瀆擾之罪,以昭法紀,千萬幸甚,踏啓字。
乙未閏十月十八日辰時,上御集慶堂。藥房入診,時原任守令,同爲入侍時,都提調金相福,判府事李溵,左議政洪麟漢,提調具允鈺,副提調李,假注書李顯默,記事官尹履相·徐有鍊,平康縣令金常行,德源府使柳文植,醫官方泰輿·鄭允協·吳道炯·鄭允德·柳光翼·徐命緯·金孝儉·丁志泰,以次進伏訖。相福曰,夜間聖體,若何?上曰,一樣矣。上曰,時原任入來乎?相福曰,李判府·左相入來矣。進湯劑,上進御,命兩廳,按察手部,泰輿曰,手部今則如常矣。相福請診候,上曰,置之。上曰,藥房提調,持湯劑更爲入侍。出榻敎命守令進前,常行·文植進伏,下詢履歷及七事。上曰,欲爲良吏乎,能吏乎?對曰,非無願爲良之心,而何敢望乎?曰,昨日新除中,懷德縣監在外,故未及入侍矣。命書傳敎曰,命下若當日辭朝以入侍,爲人可知,其履歷亦非微,旣宣諭,德源府使柳文植,亦令除署經當日辭朝。出傳敎上曰,金常行,誰也?麟漢曰,東萊府使金悌行之兄矣。讀宣諭,守令先退。曰,以進上物件,有知入之敎,而生熟鰒等物,隆冬盛暑停封事,壬辰年有下敎矣。命讀公事,讀奏黃海監司洪述海狀啓。上曰,大臣之意,何如?領府事金相福曰,遠地運輸供億,其弊無窮,以價送助,亦有豐川·松禾之例,臣意許施,似好矣。判府事李溵曰,各邑出站,雖曰其來已久,臣亦曾於海西見之,轉輸之弊,蓋極矣。道臣旣知其不可不變通,故必有此狀聞,而又有豐川等邑前例,依此許施恐宜矣。左議政洪麟漢曰,遠地出站之爲弊多端,不問可知,旣有關西已行之禮,本道數邑,行之數十年,亦爲無弊,則不必特難。且與首相相議,亦以爲無妨云,依狀請許施似宜。而做時不如說時,定式之初,安知無作奸生弊之慮?此則道臣,躬自照檢,另加禁飭之意,一體分付,何如?上曰,依爲之。出擧條又讀關西伯辭職疏,上曰,大臣之意,何如?相福曰,莅藩已久,當之者如此,亦非異事,而債弊多有釐正云,其報效之道,豈不然乎?溵曰,蔡濟恭善爲之云,其來可惜,而當之者如是或無怪矣。蓋聞其赴任之後,多做國事矣。麟漢曰,此道臣,與臣交龜,莅任已久而數十年所無之云,似或太過矣。然旣過周年,則其所辭遞,不是異事,惟在上裁,命書疏批。見疏下允鈺,持湯劑進前,上進御湯劑。仍命退出,諸臣以次退出。
乙未閏十月十八日申時,上御集慶堂。藥房入診入侍時,都提調金相福,提調具允鈺,副提調李,假注書李顯默,記事官尹履相·徐有鍊,醫官方泰輿·鄭允協·吳道炯·鄭允德·柳光翼·徐命緯·金孝儉·丁志泰,以次進伏訖。相福曰,午間聖體,若何?上曰,眉稜之氣間或有之矣。命詢兩廳,泰輿曰,眉稜氣,專是痰候,而寢睡亦未安穩,則湯劑,加入酸棗仁·龍眼肉好矣。道炯曰,眉稜之氣,或有往來,則自前加入防風,今亦加入,好矣。允協曰,防風亦無妨,而加入太多,只龍眼肉·酸棗仁加入,好矣。諸醫所對,與泰輿同。理中建功湯本方,加酸棗仁·龍眼肉各一錢,煎入事。出榻敎上曰,牛膝·木瓜,拔之乎?相福曰,然矣。上曰,酸棗仁·龍眼肉,加入果好矣。相福曰,夜則寢睡,何如?上曰,夜勝於晝矣。相福曰,聖心安舒,則寢睡自可安穩矣。上曰,果然矣。命讀公事,至南兵使薦人單子,命賤臣,持入命讀奏,又命讀奏諸道狀啓訖。命書傳敎曰,今聞湖南道臣狀聞,予莫知也。錦城館,以昔年駐蹕之地,若是寒心,其能修擧,亦不報營門,若鏡城判官李邦榮,若是修擧,其功可嘉,其心可尙。此人沈滯蔭道,心常惜焉,況今功乎。事體且重,何待回啓?特爲加資。監董將校二人,邊將分付該曹。上曰,羅牧,誰也?相福曰,李最中·時中其兄弟矣。上曰,加資則雖道伯爲之乎?相福曰,在於爲人矣。又命書傳敎曰,只聞其薦,莫知其人,豈予意乎?南兵使所薦二人,若來京,其令入侍,若在鄕,相當窠卽爲調用,以示柔遠人之意。上曰,關西伯年幾何?允鈺曰,五十六矣。上曰,戶判,曾經關西伯乎?對曰,然矣。上曰,關西八道中最好乎?嶺南則,簿牒甚多云,然乎?相福曰,然矣。上曰,嶺南伯甚從容,湖南伯亦忘憂矣。相福曰,加入湯劑,當待下敎矣。諸臣以次退出。
上在慶熙宮。停常參·經筵。
藥房都提調金相福,提調具允鈺,副提調李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。倖得草堂睡,一夜三睡三製,更睡而覺,漏已撤矣。此今予辛苦,然加入皆愈,此予氣而然。皆亦建功效,予莫知若是支撑,曷勝苟且?三製旣諭,待敎侍,以此觀也,時時若休,其功曷勝?爲予言於諸君子。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
以備忘記,傳于徐有慶曰,登溷數下,氣紓亦異常,此加入予一哂。
建功湯一貼,封入事下敎。
傳于徐浩修曰,內局入侍,時原任大臣若入來,同爲入侍。
傳于徐有慶曰,戶曹判書入侍。
傳于鄭一祥曰,平安監司薦望催促。
建功湯一貼,封入事下敎。
備邊司薦望,平安監司洪趾海·鄭存謙·李福源。
傳于徐有慶曰,關西道臣薦望,今日開政。
傳于鄭一祥曰,政官催促開政。
又傳于曰,在外儒臣許遞。
傳于徐有慶曰,政官連爲催促。
有政。行吏曹判書徐命膺進,參判尹得養病,參議趙㻐服制,同副承旨徐有慶進。以趙爲大司諫,韓光近爲校理,申致權爲吏曹正郞,李弘之爲軍資主簿,權禛爲兼中學敎授,朴命球爲慶尙都事。兵批,判書李徽之病,參判洪樂仁未肅拜,參議朴師海入直進,參知宋鍈病,同副承旨徐有慶進,副司直蔡濟恭·尹師國·洪樂任。
以備忘記,傳于徐有慶曰,予憶故奉朝賀,豈踰此點?西門鎖鑰,忠質得人,已授蕃任體重,咫尺兩西,兄弟若何?此亦體君臣,予已諒,何待其章?海西伯許免,其代其何政疊,萬古豈有此等人?予常見其人深矜惻,其誰?都承旨,以一道奉其祀,宜伸自乳下,抱未能心,況故相孫?知其人亦足堪,延豐君李爲海四伯,以酬最苦內局嘗藥功,其代徐有隣爲都承旨,牌招察任,房順房,三院副提調例兼。
鄭一祥,以御營廳·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未閏十月十九日午時,上御集慶堂。藥房入診,時原任大臣同爲入侍時,都提調金相福,領敦寧金陽澤,領議政韓翼謩,提調具允鈺,副提調李,假注書李顯默,記事官尹履相·徐有鍊,醫官方泰輿·鄭允協·吳道炯·鄭允德·柳光翼·徐命緯·丁志泰·金孝儉,以次進伏訖。相福曰,夜間聖體,若何?上曰,一樣矣。相福曰,今日有睡勝之敎,不勝慶幸矣。進湯劑,上進御,命兩廳診候,按察,泰輿奏曰,左右三部度數調均,滑體與胃脈一樣差勝,而手部如常矣。允協·道炯,以次奏曰,手部如常矣。上曰,時原任入來乎?相福曰,領敦·領相入侍矣。陽澤曰,每有厭進建功之敎,以今觀之,其效益顯矣。翼謩曰,今日有靈丹可驗之敎,而其爲靈丹,不待今日矣。上曰,加入輒有效矣。相福曰,一貼有效,雖或嚀叮,而聖上元氣甚好,故如是矣。命讀公事,讀奏全羅兵使李聖師狀啓。上曰,領相旣已入侍,所見,何如?翼謩曰,兩賊今旣承款矣。尋常殺獄,或有造謀加功之別,而此乃謀殺官長之劇賊,則決不可曲加區別,承款兩賊,使兵使,大張軍威,如法梟示,自餘諸囚,固當從輕重處置,至於軍官等,雖異法典所載,其在懲勵之道,似當各別嚴處矣。上曰,依爲之。翼謩曰,旣承下詢,不敢不對,而此是重獄,待僚相同入,更議稟處,何如?上曰,欲以傳敎處分,卿其入侍故下敎,不必更爲覆奏矣。出擧條又讀奏禁府啓目,李謙彬·趙竝分揀特放,內局時原任先退。又讀奏戶曹歲弊單子訖。命退出,諸臣以次退出。
乙未閏十月十九日午時,上御集慶堂。戶判入侍時,戶曹判書具允鈺,左副承旨鄭一祥,假注書徐有成,記事官尹履相,記事官徐有鍊,以次進伏訖。上曰,歲幣今當封裹矣。雖留置瀋陽者,無或有一毫疎忽,可也。具允鈺曰,臣亦各別申飭,而比之前年封裹,一體矣。寧有疏漏之慮乎?諸臣以次退出。
上在慶熙宮。停常參·經筵。
夜一更,有霧氣,流星出天中淡雲間,入坤方天際,狀如拳,尾長二三尺許,色白。二更三更,有霧氣。四更五更,月暈。
藥房都提調金相福,提調具允鈺,副提調徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道,予悶者夜長,今夜能睡一夜,覺焉其猶夜中,登溷問中官,奏更鼓,曰以開東,仍奏開門,此果今初睡勝,氣亦勝焉,其亦異常,氣何諭乎?待敎入侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
徐浩修,以弘文館言啓曰,新除授校理韓光近,時在忠淸道洪州地,經筵入番事緊,請斯速乘馹上來事,下諭。副校理金鍾善,旣有只推之命,卽爲牌招察任,何如?傳曰,依啓。
傳于徐有慶曰,內局入侍,時原任大臣若入來,同爲入侍。
建功湯一貼,封入事,下敎。
以備忘記,傳于徐浩修曰,今日專經文殿講試官,左相·吏判·禮曹亞堂·趙㻐·趙載俊·韓鼎裕·鄭好仁,左承旨入侍,繖扇侍衛安徐,待下敎只入正時。
傳于徐有慶曰,儀註安徐。
又傳于曰,試官趙載俊,若未敍用,則敍用。
鄭一祥啓曰,趙載俊敍用事,命下矣。令該曹付軍職,何如?傳曰,允。
兵曹口傳政事,副司直單趙載俊。
傳于徐有慶曰,承旨,以同副承旨入侍。
以備忘記,傳于鄭一祥曰,居首文學吳載紹,修撰洪國榮,熟馬一匹面給。
鄭一祥,以訓鍊都監·一二所巡廳·左右捕盜廳言啓曰,去夜無犯夜人所捉之意,敢啓。傳曰,知道。
乙未閏十月二十日辰時,上御集慶堂。藥房入診,時原任大臣同爲入侍時,都提調金相福,判府事金尙喆,左議政洪麟漢,提調具允鈺,副提調徐有隣,假注書李顯默,記事官尹履相·徐有鍊,醫官方泰輿·鄭允協·吳道炯·鄭允德·柳光翼·徐命緯·丁志泰·金孝儉,以次進伏訖。相福曰,夜間聖體,若何?上曰,一樣矣,加入有效,寢睡果勝矣。相福曰,寢睡勝,則氣當勝矣。相福請進湯劑,上進御,命兩廳診候,泰輿,按脈奏曰,左右三部度數調均,胃脈與滑體益勝矣。允協·道炯,與泰輿所奏同。上曰,昨政,兩西下敎,可見予精神否。麟漢曰,精神運用果好,臣等相率以賀矣。上曰,萬古所殘忍者,延豐君也,生不知其親之面,人何以堪之乎?麟漢曰,然矣。上曰,以一道官供,享其祭矣。麟漢曰,非但當之者,傍觀亦感泣矣。上曰,爲人足堪之矣。麟漢曰,其人品周通,顔貌極好,必善治之矣。上曰,關西伯得入矣。麟漢曰,下敎中忠質得人四字,誠至當矣。此道臣,位至重宰,未經道伯與留守矣。上曰,奉朝賀,有子幾人?麟漢曰,五人而今餘三人矣。允鈺曰,上黨蔘有貿來之敎,故問于醫譯輩,則以爲彼人多詐,眞贗難辨,雖或貿來,莫重湯劑,不可輕先試用,實有未達之慮,不如初不貿來矣。相福·麟漢曰,誠如提調之言矣。尙喆曰,聞得來於瀋陽云,此是疑端,設或貿來,必是朝鮮之産,且莫重御用,豈可輕試乎?上曰,誠然,置之,可也。命讀公事訖,相福曰,第二貼,待下敎,何如?命退出,諸臣以次退出。
乙未閏十月二十日申時,上御集慶堂。文臣殿講入侍時,試官左議政洪麟漢,行吏曹判書徐命膺,禮曹參判李海重,吏曹參議趙㻐,副司直趙載俊·鄭好仁,兵曹參議朴師海,同副承旨徐有慶,假注書李顯默·徐有成,記事官尹履相·徐有鍊,以次進伏訖。上命講,洪國榮·吳載紹竝通,上曰,講經時,不可臥聽,試官,率講官於崇政殿爲之,可也。仍命書榻敎曰,專經文臣講經,崇政殿爲之。又命書傳敎曰,明日文臣製述,而待下敎,只入正時,儀注安徐,試官,金領敦寧,大提學,吏曹參判,而其餘試官書入受點,同副入侍便殿,懸題前製述處,製述捧券後,入侍科次。又命書傳敎曰,試官韓鼎裕代,以入直騎堂爲之。又命書傳敎曰,中官趙壽喆能語,敍用調用,一樣處之事,分付內寺府。又命書傳敎曰,鄭晩淳·李命俊·趙昌逵爲明日試官,書入安徐,諸臣以次退出。
乙未閏十月二十日申時,上御集慶堂。藥房入診入侍時,都提調金相福,提調具允鈺,副提調徐有隣,假注書李顯默,記事官尹履相·徐有鍊,醫官方泰輿·鄭允協·吳道炯·鄭允德·柳光翼·徐命緯·丁志泰·金孝儉,以次進伏訖。相福曰,午間聖體,若何?上曰,一樣矣。上曰,上黨蔘雖來,未可輕先用之乎?允鈺曰,似然矣。旣有眞贗難辨之慮,則不可進御矣。相福請進湯劑,上進御,內局先退。
上在慶熙宮。停常參·經筵。
午時,日暈。
藥房提調具允鈺,副提調徐有隣啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。彼建功其果靈,於暮年令予便,其雖然宜體訓,氣何諭?待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房夕問安。答曰,知道。
建功湯一貼,封入事,下敎。
傳于徐有慶曰,試官及白文呈券人,入侍。
建功湯一貼,封入事,下敎。
建功湯一貼,封入事,下敎。
傳于徐有慶曰,副校理金鍾善,傳旨誤踏,還入。
徐有慶啓曰,副校理金鍾善牌不進罷職傳旨,捧入之意,敢啓。傳曰,只推。
鄭一祥,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未閏十月二十一日辰時,上御集慶堂。藥房入診,時原任大臣同爲入侍時,提調具允鈺,副提調徐有隣,領議政韓翼謩,判府事李溵,假注書李顯默,記事官尹履相·徐有鍊,醫官方泰輿·鄭允協·吳道炯·鄭允德·柳光翼·徐命緯·丁志泰·金孝儉,以次進伏訖。翼謩曰,聖體,若何?上曰,一樣矣,今日則睡勝矣。命有隣讀奏製述文臣單子,允鈺請進湯劑,上進御,允鈺請診候。上曰,置之。允鈺曰,三貼則待下敎乎?上曰,依,今日命題,意非尋常。翼謩曰,御製,誠好矣。上曰,林錫憲,曾於此題賜第,今出此題,思其人矣,有子乎?翼謩曰,卽林重遠,以承傳爲燕岐縣監矣。上曰,然乎?林錫憲何官?溵曰,以特敎爲玉堂,官至承旨矣。命書傳敎曰,今日文臣製述書題,予憶古人,其誰?林錫憲也,旣憶其人,今有其後乎?夕入侍,問而以奏。仍命退出,諸臣以次退出。
乙未閏十月二十一日巳時,上御集慶堂。親臨文臣製述入侍時,試官領敦寧金陽澤,大提學李徽之,吏曹參判尹得養,副司直鄭晩淳,吏曹參議趙㻐,副司直李命俊·趙昌逵,同副承旨徐有慶,假注書徐有成,記事官尹履相·徐有鍊,以次進伏訖。金陽澤問候,上曰,一樣矣。寢睡及水刺之節,亦何如?上曰,一樣矣。上命書表題,又命書傳敎曰,領府事都提調許免,以金判府事,爲都提擧,內局入侍事,下敎。仍命退出,諸臣以次退出。
乙未閏十月二十一日未時,上御集慶堂。科次入侍時,試官領敦寧金陽澤,大提學李徽之,吏曹參判尹得養,副司直鄭晩淳,吏曹參議趙㻐,副司直李命俊·趙昌逵,同副承旨徐有慶,假注書徐有成,記事官尹履相·徐有鍊,以次進伏訖。上曰,白文呈券人入侍,賤臣,承命召入。上曰,汝輩製述登科乎?講經登科乎?或以製述對,或以講經對,仍命先退。上曰,聖學輯要,曾爲進講與否知入,聖學輯要初卷,亦爲持入,賤臣,承命持入,上命徐有慶,讀聖學輯要序文。上曰,先正何至被辱,而被辱後,又出而仕乎?陽澤曰,被彈後,以眷注之隆重,又行吏判之職矣。上曰,先正出外,則留在何處?陽澤曰,海州或坡州矣。試官讀試券後,命書傳敎曰,製述居首司饔直長,柳協基,本榜爲探花郞,今又爲製述居首,其涉可嘉,特爲陞六,內局入侍事,下敎。試官及承史,以次退出。
乙未閏十月二十一日申時,上御集慶堂。藥房夕入診入侍時,都提調金尙喆,提調具允鈺,副提調徐有隣,假注書李顯默,記事官尹履相·徐有鍊,醫官方泰輿·鄭允協·吳道炯·鄭允德·柳光翼·徐命緯·丁志泰·金孝儉,以次進伏訖。尙喆曰,酬應之餘,聖體,若何?上曰,有時就睡矣。上曰,湯劑入來乎?允鈺曰,奉入而今日已進三貼,此爲第四貼矣。尙喆,請進湯劑,上進御,命兩廳診候,泰輿,按脈奏曰,脈候左右三部度數調均,胃脈與滑體,一樣益勝矣。允協·道炯所對,與泰輿同。尙喆曰,盡湯劑已進之,夜深後更爲進御,似好矣。上曰,當觀勢爲之矣。允鈺曰,俄有上黨蔘得入之敎,故問于譯官輩則初無上來者,自上若欲見之,則今番使行,須若干得來,未知何如。上曰,置之。有隣曰,朝有林錫憲子孫知奏之敎,而林重遠,果是錫憲之子矣。上曰,都提,似詳知之矣。尙喆曰,林重遠,果以承傳,今爲燕岐縣監矣。上曰,今日白文呈券者,皆召見之,或不知聖學輯要爲誰某所製進矣。上曰,先正一生心力,在聖學輯要矣,今日命題有意矣。尙喆曰,朝士,時或以四六試之,好矣。至若出賦,則雖明經科人,皆呈券矣。命書傳敎曰,今日製述之次正郞李師濂,賞典遺漏,給兒馬一匹,命讀公事,金鍾善違牌傳旨踏下。上曰,都提與知申,有戚誼乎?尙喆曰,然矣,臣之祖母,爲達城府院君四寸矣。上曰,雖是痰候,此加入好乎?命詢兩廳,泰輿等曰,然矣。上曰,五貼爲好乎?泰輿曰,隨時進御,誠好,不可以貼數爲定矣。上曰,今日脈候果勝乎?泰輿等曰,滑體果益勝矣。上曰,今番加入,果有效矣,酸棗仁,多服無妨乎?尙喆曰,故相臣金在魯,聞多服酸棗仁云矣。命退出,諸臣以次退出。
上在慶熙宮。停常參·經筵。
夜自一更至五更,有霧氣。
藥房都提調金尙喆,提調具允鈺,副提調徐有隣啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。夜陰,建功氣果勝矣。待敎入侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
傳于徐浩修曰,內局入侍,時原任大臣同爲入侍。
傳于姜趾煥曰,政官催促。
建功湯一貼,封入事,下敎。
傳于徐浩修曰,政官催促。
又傳于曰,政官更爲催促。
建功湯一貼,更爲封入事,下敎。
有政。行吏曹判書徐命膺,參判尹得養病,參議趙㻐進,右副承旨姜趾煥進。以李普溫爲兼弼善,尹光昇爲兵曹佐郞,洪良漢爲同經筵,金器大爲宗簿提調,金光緯爲豐基郡守,李厚源爲司饔奉事。兵批,判書李徽之進,參判洪樂仁未肅拜,參議朴師海病,參知宋鍈入直進,左副承旨姜趾煥進。以吳載重爲都摠經歷,李尙顯爲訓鍊判官,李敏輔爲翊贊,朴師欽爲翊贊,副護軍單徐命亮·沈銓·李邦緯,副司直單洪述海,副司果單權禛·柳協基,同知單卞泰佑。
以備忘記,傳于姜趾煥曰,子爲六十甲子,卽首也,孔聖於時,何以取夏,漢唐以後,皆用夏時,何意耶?服色,子曰,文質彬彬,吾從周,以此曰,周冕,諸儒臣,通古今,必有知者,願聞,今建功,公卿至匹庶,皆溺焉,知人蔘而然,其何料而然,學於神農乎,聞於岐伯乎?諸學士,必也聞,於今日朝鮮諸君子,予欲聞焉。以此令入直儒臣·春坊,書進。
鄭一祥,以吏批言啓曰,成均館典籍沈樂洙呈狀內,身病甚重,勢難察任云,依例政差,何如?傳曰,允。
鄭一祥,以御營廳·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
姜趾煥啓曰,大司憲朴道源未肅拜,執義李獻慶,掌令李祥呈辭,掌令柳翰申,持平安廷玹陳疏在外,持平李儒慶在外,今日以監察茶時之意,敢啓。傳曰,知道。
黃海監司李疏曰,伏以臣於廚院直中,忽伏承除旨,以臣爲黃海道觀察使,惟簡在上,有隕自天,憐臣孤露之蹤,諒臣風樹之悲,恩言惻怛,寵眷出常,不肖賤臣,何以得此於君父,感極幽明,不覺涕淚之無從也。仍念臣,空疏蔑裂,文質無當,而徒藉先蔭,過蒙拂拭,躐次超遽,猥躋宰列,前後踐歷,罔非僥濫,而至若方岳之職,不是閑漫之比,承流宣化,爲任甚大,此豈如臣者所可叨冒哉?惟彼海西一路,較諸三南兩界,雖有輕重大小之差間,而其屛翰之責,則宜無異也。且臣嘗慣知其俗悍而難化,土瘠而易歉,爲治之難,視他道殆有甚焉。雖使老成諳練者當之,猶且逡巡,況臣眇末,有何才能,可以剸理事務,有何風力,可以彈壓守宰乎?噫,受恩如天,圖報無地,夷險燥濕,在所不擇,今此見叨,古所謂刺史榮矣者,爲臣之計,何敢辭遜,而不量己分,厭然冒當,則畢竟僨誤重寄自速大戾,臣身狼狽,雖不足恤,其於辱聖簡而負國事何哉?玆敢略控微懇,仰瀆崇聽。伏乞聖慈,俯垂諒察,亟削臣所帶之職,回授可堪之人,以重藩選,以安微分,千萬幸甚。答曰,省疏具悉。嗚呼,君豈無臣,臣豈無君,而予於卿,見而動心者,異於他臣,今者此命,非特欲試卿,使卿以一道奉其祀,以伸卿無限之心,其何過辭?其勿辭往欽哉。
乙未閏十月二十二日辰時,上御集慶堂。藥房入診,時原任大臣,同爲入侍時,都提調金尙喆,提調具允鈺,副提調徐有隣,判府事李溵,左議政洪麟漢,假注書李顯默,記事官尹履相·徐有鍊,醫官方泰輿·鄭允協·吳道炯·鄭允德·柳光翼·徐命緯·丁志泰·金孝儉,以次進伏訖。尙喆曰,夜間聖體,若何?上曰,一樣矣。尙喆曰,伏承批旨,有氣勝之敎,臣等相率以賀矣。上曰,今日果勝矣。尙喆,請進湯劑,上進御,命兩廳診候,泰輿按脈奏曰,脈候左右三部度數調均,而滑體與胃脈,一樣差勝矣。允協·道炯,與首醫所對同。上曰,昨服五貼,故脈果勝乎?尙喆曰,加意進御,則輒有顯效矣。上曰,果是靈丹乎?三次加入,輒有效,誠異常矣。溵曰,非但兩廳之言,臣等仰瞻玉色,顯勝矣。允鈺曰,近來夜甚長,勿拘貼數,雖夜命入,好矣。麟漢曰,春坊有在外者云矣。命書榻敎曰,春坊在外人許遞,政官牌招開政。上曰,吳載紹爲人,甚好矣。麟漢曰,誠然,顔貌亦好矣,上曰,吳載純,予知爲純人矣。麟漢曰,其兄弟皆善矣。命讀公事,至海西伯疏,上曰,新伯疏乎?有隣曰,然矣。上曰,此人甚善,與知申皆好,而俱是備堂乎?麟漢曰,皆新差備堂,而來頭必多用矣。命書疏批。見疏下上曰,此人,生不知其親之面,何以堪乎?尙喆曰,卽見批答,世間之爲人子者,孰不感泣乎?麟漢曰,頃已仰奏,而非但當之者,傍人亦足感泣矣。上曰,仁陽之弟,亦封君乎?麟漢曰,仁陽爲嫡長,故爲承襲,面其弟則不爲封君矣。上曰,豐原,何以兄弟封君?麟漢曰,此則親功臣,故皆封君,延平之子二人,亦封君矣。讀嶺伯狀啓,上曰,此人極從容安詳矣。麟漢曰,聞果善爲之云矣。上曰,誰也?對曰,故重臣金相玉之孫矣。又讀至白文呈券禁推傳旨,命當傳敎曰,白文呈券者,旣有召見之事,而今予此擧,意蓋深矣。旣問之後,其何復問,今番白文呈券諸人,皆分揀,尙喆,以第二貼待敎之意,仰達而退,諸臣以次退出。
上在慶熙宮。停常參·經筵。
藥房都提調金尙喆,提調具允鈺,副提調徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。聞雞聲心自紓,氣何諭,待其曙,鷄亦唱,將開東,今予心惟在此,將何諭?待敎侍。
傳于徐浩修曰,內局入侍,時原任大臣同爲入侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
傳于鄭一樣曰,次對進定於今日。
建功湯一貼,封入事,下敎。
鄭一祥啓曰,今日次對,兩司長官,當爲進參,大司憲朴道源,卽爲牌招,以爲入侍之地,何如?傳曰,允。
鄭一祥啓曰,大臣·備局堂上,依下敎來待矣。傳曰,次對入侍,建功湯旣已進御,內局進後入侍。
有政。行吏曹判書徐命膺進,參判尹得養病,參議趙㻐進,同副承旨徐有慶進。以李海重爲戶曹參判,趙德成爲刑曹參判,鄭煥猷爲左尹,李命彬爲刑曹參議,南溟學爲司饔直長,懷仁縣監金宅東,仍任事承傳,左尹李聖圭,右尹鄭煥猷。兵批,判書李徽之進,參判洪樂仁未肅拜,參議朴師海病,參知宋鍈入直進,左副承旨鄭一祥進。副司直單李宜哲·尹養厚·李光瀷·宋翼彦,副司果單李普溫,翊贊安鼎福,仍任事承傳。
傳于鄭一祥曰,俄者領相所奏趙圭鎭,若在京,則使之入侍,罪人捕捉大將及將校,亦令入侍。
又傳于曰,該曹堂上,亦令入侍。
傳于徐有隣曰,建功置之,內局提調入侍。
傳于徐有慶曰,捧供後,該堂入侍。
建功湯一貼,封入事,下敎。
傳于徐有慶曰,中官安國來,越俸下敎安徐。
鄭一祥啓曰,刑曹判書趙曮,參判趙德成,參議李命彬,持罪人供辭,依下敎來待矣。傳曰,該堂入侍。
鄭一祥,以訓鍊都監·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未閏十月二十三日辰時,上御集慶堂。藥房入診,時原任大臣,同爲入侍時,都提調金尙喆,領敦寧金陽澤,領議政韓翼謩,提調具允鈺,副提調徐有隣,假注書李顯默,記事官尹履相·徐有鍊,醫官方泰輿·鄭允協·吳道炯·鄭允德·柳光翼·徐命緯·丁志泰·金孝儉,以次進伏訖。尙喆曰,夜間聖體調攝,若何?上曰,一樣矣。尙喆請進湯劑,上進御,命有隣,讀奏春坊·玉堂製述。上曰,李商建,誰也?陽澤曰,李徽中之侄矣。上曰,其製述無等乎?翼謩曰,然矣。上曰,金履正,誰也?翼謩曰,勉行之子,善行之姪矣。上曰,安大濟之作,善爲之矣。上曰,李祖源,誰也?尙喆曰,福源之六寸矣。上曰,優劣,何如?翼謩曰,皆善作矣,李祖源之作,似好矣。命讀諸道狀啓,上曰,晩科而甚好者,開留矣。翼謩曰,雖老,善爲之矣,尙喆曰,晝之三貼,勿爲間斷,夜亦進御,則必有見效矣。上曰,此所謂多多益善矣。尙喆,以待下敎之意仰達而退,諸臣以次退出。
乙未閏十月二十三日午時,上御集慶堂。大臣·備局堂上引見入侍時,領敦寧金陽澤,領議政韓翼謩,左議政洪麟漢,行司直具善復,行吏曹判書徐命膺,行司直李章吾,行副司直李重祜,禮曹判書尹東暹,兵曹判書李徽之,行副司直尹泰淵,同知中樞府事金華鎭,行副司直權噵,同知中樞府事徐命善,行副司直李瀰·洪良漢,執義李獻慶,司諫趙榮弼,校理朴在源,左副承旨鄭一祥,假注書徐有成,事變假注書金晦彬,記事官尹履相·徐有鍊,以次進伏訖。諸大臣問候,上曰,一樣矣。韓翼謩曰,次對有命,故臣等入來,別無他所奏者,而下情有所抑鬱矣。長至令節已近,應行之典,不可不擧行,豈不下諒乎?上曰,此文具也。洪麟漢曰,冬至賀典,禮所載,祖宗已行之禮,不可廢也。尹東暹曰,聖候康復,卽當稱慶,而兪音尙靳,下情抑鬱,至於冬至賀,尤是應行之典,而亦未蒙允許,臣職在典禮,溺職之失著矣。敢此仰請,允從伏望。上曰,卿等未見向來軍號乎?此非謙抑,卽予苦心也。翼謩曰,非但臣等之抑鬱,世孫之心,當復如何?以聖上止慈之念,宜有所體諒矣。上曰,新除海伯,必善爲矣。翼謩曰,此乃臣等之素所期待者,今番除命,簡在聖衷,試得人矣。上曰,前道臣許遞,無乃過乎?翼謩曰,旣除箕伯,則海伯不可仍在矣。上曰,此非法典所載也。麟漢曰,雖非法典,近來兄弟方伯者,其一則必遞矣。翼謩曰,近因辭單之申飭,有實故應遞者,俱不得仰徹,如漢城左尹李光瀷,刑曹參判尹養厚,參議宋翼彦,或呈告,或在外,詞訟劇地,瘝曠可悶,倂許遞,何如?上曰,依爲之。翼謩曰,戶曹參判李宜哲,亦是呈告中一人,戶曹雖與詞訟劇地有異,亦不可一任其虛帶,許遞,何如?上曰,一體許遞。出擧條刑曹參判尹養厚,參議宋翼彦,漢城左尹李光瀷,戶曹參判李宜哲,許遞事榻前下敎政官牌招開政事。榻前下敎翼謩曰,近來疏槪不出,宰臣去就,朝廷莫和,此後則出大槪,何如?上曰,依爲之。又曰,內局別貿蔘價,每自朝家劃給矣。近來連有別貿云,其價以關西小米,酌量許劃,何如?上曰,依爲之。又曰,纔以順天罪人事,有所處分矣,秋曹方有會寧民捉囚者,槪聞謀害前官,持劍挾銃,要詣路,不成則隨入京中,發覺於刑吏,自捕廳嚴問,則不下一杖,箇箇承款云,其爲凶獰,莫此爲甚,決不可尋常處之,下送于本道監營,同黨諸人,一一嚴覈後,使北兵使,張軍威梟示,使獰悍之人心,少有懲畏,何如?上曰,依爲之。竝出擧條徐命膺曰,以軍門自辟事,有不可不稟定者,敢此仰達矣,曾在辛卯年,判府事金尙喆,以軍門自辟之紛挐,筵稟定式禁御兩營自辟,毋踰三窠之意,出擧條至今遵行矣。目今禁營把摠金光運,旣差送加平,而李漸運之利城,朴長瀗之彦陽,因金川之兩次作窠,相換差送,則固已恰滿三窠,而日前,具八柱,又差送大興,是於定式之外,加以一窠矣。遂事勿說,今不須論,而此後禁營自辟守令中,必待二人作窠,然後始以自辟一人差送,以存毋踰三窠之定式,何如?金陽澤曰,吏判所奏,全昧裏面事例,臣待罪禁營提調,當陳其事實,把摠自辟窠,曾前設置,法意有在,本營軍兵,布在各邑,上番京中,則把摠一體管束,下番後,兼把摠或鍊習或射放,畵紙報于本營,蓋爲緩急有用之故也。以此,營門隨把摠當窠邑自辟,銓曹雖以文蔭他岐,差出赴任時,本營,亦以兼把摠,傳令下送,使之依實把摠例領率,則金川自辟,代以利城,彦陽無軍之邑,推移換差,大違法例,銓曹事,直是做錯,不當以用自辟比數矣。命膺曰,領敦寧之言誤矣,當初彦陽·利城差送之時,禁營銓曹,旣已相議換差,而到今日久之後,謂之以非自辟窠,乃欲加得於定數之外,是豈非禁營之欺銓曹乎?上曰,此事予雖聽之,終未曉得矣。洪麟漢曰,今困重臣所達,承此俯詢,臣當陳之,蓋禁·御兩營設立時,諸道各定兼把摠守令,巡占試才後,各其營門,下送賞木,使之分給,如此之時,責任不輕,故果有間間自辟之規矣。中年以來,巡試賞格之法,廢已久矣。旣無一分相關之事,徒有流來自辟之名,所謂自辟,固當革去,而事近存羊,雖姑置之,該營之視以軍政之攸係,逢窠則必爲自辟,不用則輒致草記,已極可笑,況又兩營門把摠,間多苟差,仍作除邑之階,是豈爲民擇人之道乎?原任所奏,蓋指當初創設之時也。今此吏判之論,固不爲無所據,臣意,則自今以後,申飭該軍門,另擇把摠,而凡有自辟之窠,亦不必種種相爭,以除日後雜亂之弊,似合事,宜矣。上曰,領相之意,何如?翼謩曰,臣則未詳本事,而左相之言甚善,自辟之人,如皆擇送,則豈有其弊耶?上曰,左相之言,誠該備矣。金尙喆曰,兩營把摠,各不過五人,而當初自辟,至於二十餘人之多故,臣果稟定,禁御兩營,各定以三窠矣。陽澤曰,禁御兩營自辟之爲二十二窠,臣意亦常謂過多,當依年前定式,兩營各用三窠,有軍邑作窠時,銓曹相議該營,或以他岐差出,若又出有軍邑窠,卽以把摠差出,然後可充其數,而亦以爲聲績可堪當之人差擬,則似甚便當矣。上曰,依領敦寧之言爲之。出擧條上曰,臺諫,只擧下端,李獻慶·趙榮弼曰,請黑山島圍籬安置庶民罪人李迪輔,亟令王府,拿鞫嚴問,快正王法。上曰,已諭勿煩。獻慶曰,請固城縣充軍衆人咸道亨,依本律處斷。上曰,勿煩。又曰,請還寢罪人梁成卜減一律島配之命。上曰,勿煩。又曰,請黑山島充軍罪人黃宅仁,依律處斷。上曰,勿煩。榮弼曰,請固城縣充軍罪人黃宅仁,依律處斷。上曰,勿煩。又曰,新除授大司諫趙,時在忠淸道公州地,請斯速乘馹上來事,下諭。上曰,依啓,鄭一祥,讀公事,命書傳敎曰,今聞湖西道臣狀聞,意在爲民,依狀請許施事,分付該曹,今縣監仍任前職,雖已差代,此可謂彼此不及,豈可無故作敢,前職調用事,分付,金判府事入侍事。榻前下敎內局入侍事。榻前下敎諸臣以次退出。
乙未閏十月二十三月未時,上御集慶堂。藥房入診入侍時,都提調金尙喆,提調具允鈺,副提調徐有隣,假注書李顯默,記事官尹履相·徐有鍊,醫官方泰輿·鄭允協·吳道炯·鄭允德·柳光翼·徐命緯·丁志泰·金孝儉,以次進伏訖。尙喆曰,午間聖體,若何?上曰,一樣矣。尙喆請進湯劑,上進御,尙喆請診候,上曰,置之。仍命退出,諸臣以次退出。
乙未閏十月二十三日申時,上御集慶堂。藥房夕入診入侍時,都提調金尙喆,提調具允鈺,副提調徐有隣,假注書李顯默,記事官尹履相·徐有鍊,醫官方泰輿·鄭允協·吳道炯·鄭允德·柳光翼·徐命緯·丁志泰·金孝儉,以次進伏訖。上曰,小水,頻數而澁,有何加入之材乎?下詢兩廳,泰輿曰,牛膝·木通,好矣。上曰,牛膝果好乎?允協·道炯曰,誠好矣,加入進御,宜矣。上曰,理中建功湯前方中,加牛膝·木通各一錢煎入。出榻敎允鈺曰,本加入,此三種,又爲加入乎?上曰,然矣,自明日進御矣。泰輿等曰,今日一貼,先爲進御爲好矣。上曰,會寧罪人事,當何以處之?尙喆曰,此異於順天事,彼則下乎,而此則不下乎?使同奸未成。上曰,果然矣。命秋判捕將,會寧倅入侍,前捕將李潤成,右捕將李柱國入侍事。出榻敎賤臣承命偕入,刑曹判書趙曮,前會寧府使趙圭鎭,進伏,下詢事實。圭鎭曰,尹·金兩漢中,尹則座首,金則凡民,而尹哥以還穀偸食事,刑推一次,卄餘日後,因病致斃,金哥以代點事,決棍三度,至一朔後,亦因病斃,此兩漢之子,謂欲報讐,臣遞歸時,踵隨摩天嶺,欲放砲,火滅不成,至摩雲嶺,而乎戰心動,不得放砲,至函關嶺,又不得放砲,渠之所供,如是矣。上曰,秋判親問乎?曮曰,此是重獄,不可獨坐,而近間僚堂有故,姑未合坐矣。上曰,此有同奸未成矣。曮曰,臣待罪嶺藩時,星州亦有如此事,雖未成行凶之謀,其時亦已下敎正法矣。上曰,秋堂合坐,宜矣。命書傳敎曰,新除秋曹亞堂,竝牌招其令合坐,前捕將李潤成,右捕將李柱國,進前,上曰,何以捉得乎?潤成曰,尹·金兩漢,謂以報讐上京,托以買家,來于趙圭鎭家,問其宿處,蹤跡殊常,故圭鎭,以此事狀,通于捕廳,捉得矣。命入所捉捕校,進伏楹外,下詢捕捉時委折,命退去,曮·潤成·柱國·圭鎭先退,命讀公事,尙喆以加入一貼煎待之意,仰達而退,諸臣以次退出,未及下階,命有隣進前,命書傳敎曰,中官安國來入侍,承旨下殿後,若得千金,雖召奏承旨今無,誠萬古懶怠,飮食人此等類,其何給料?越俸十等,仍命退出,諸臣以次退出。
乙未閏十月二十三日二更三點,上御集慶堂。刑曹堂上入侍時,刑曹判書趙曮,參判趙德成,參議李命彬,左副承旨鄭一祥,假注書徐有成,記事官尹履相·徐有鍊,進伏訖。鄭一祥讀罪人供辭記,上曰,無結案而幾乎正法矣。命書判府曰,此事次對,領相所奏,故依爲之,更思,曾前莫重事,渠雖結案,此是正法,拓宜看着名云者,意在重人命,今者此事,此兩漢,若以捕廳之招押付,直爲正法,非王者審愼之道,諺所謂捕廳不承款者,卽强盜云,今者直下正法,非審愼處,令該曹,捧結案以奏,趙大立酬酢之說,亦非孟浪矣,何敢欺隱乎?雖然,中路下去諸人銃謀亦與知者,趙大立,若捉得,雖有輕重,豈可不嚴鞫?使該曹,直令本道,循例正法,此非本道事,自本道,直爲刑推結案,此萬古所無之事,捕廳直招,該曹拒逆,若有國法,豈敢若此?此尹肇殷窩主,自本曹,爲先刑推一次後,其在國體,不可直下,與金道成,下監營,詳細嚴刑取服後,其令具格啓聞,姜漢周,以曾經邊將人,聞此等說,可謂心寒骨驚,而以趙大立事酬酢乎?可謂老而無識,自本曹,決杖六十以放爲良如敎,其中首倡人,嚴加究問事,分付道臣,謀殺官長,何等重事,而南北連聞,着意嚴問,快正王法事,一體分付道臣。諸臣仍爲以次退出。
上在慶熙宮。停常參·經筵。
午時未時,日暈。
藥房都提調金尙喆,提調具允鈺,副提調徐有隣,啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。氣一樣,待敎侍,何加入?今特停。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
傳于徐浩修曰,內局入侍,時原任大臣若入來,則同爲入侍。
又傳于曰,儒臣持問答入侍。
建功湯一貼封入事,下敎。
姜趾煥啓曰,司憲府持平李儒慶,下諭後過限不上來,依定式,遞差傳旨及禁推傳旨捧入之意,敢啓。傳曰,知道。
吏曹口傳政事,以洪國榮爲兼東學敎授。
姜趾煥,以刑曹言啓曰,罪人尹肇殷·金道成,刑推一次後,下監營取服啓聞,姜漢周決杖六十以放,吳泰楫特放事,命下矣。依傳敎,罪人尹肇殷·金道成等,各刑推一次後,卽爲押送本道,姜漢周決杖六十,竝與吳泰楫放送之意,敢啓。傳曰,知道。
鄭一樣,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
說書申光炯疏曰,伏以臣空踈謭劣,百無肖似,早竊科第,犯古人不幸之戒,居常愧懼,如集于木,不自意春坊除旨,遽及於臣身,臣驚惶震懍,無地自容,人器之不稱,臣固自知,豈敢爲冒膺之計,而義分是懼,叩謝爲重,冒沒出肅,黽勉赴直,挾冊登筵,榮耀是極,自顧賤今,慙恧,如何?宮僚遴選,責任不輕,前後居是職者何限,而豈有如臣鹵莽,苟然充數者哉?貪榮冒進,有愧廉防,因仍盤礴,斷無是理,抑臣區區私義之外,又有目下懇迫之情,臣之偏母,年衰病痼,長時委呻,自遭逆理之慽,悲衰致傷,症形添劇,食飮全却,氣息澟綴,臣方左右扶將,夙宵焦灼,以此情理,實無暫時離捨之勢,官職去就,尤無可論,玆不得不疾聲呼籲於天地父母之前。伏乞聖慈,特垂體下之仁,俯察由中之懇,亟遞臣職,以便救護,仍治臣罪,以肅朝綱,千萬幸甚。答曰,省疏具悉。爾其勿辭護焉。
大司成尹象厚疏曰,伏以惟天惟祖宗,眷佑我宗祊,聖候遄復,茀祿無彊,臣民慶忭,八域惟均,仍念臣之偏母,年今八十有一矣。疾病沈淹,懍懍有朝夕之憂,顧臣私情,豈有暫時離捨之勢,而所叨之職,旣主課試,半年虛帶,瘝曠已多,抑情赴坐,今至三四次矣,一試之頃,動費數日,非若尋常公故之可以隨意去來,每於留宿泮舍之日,中心煎菀,終夜不寐,皐比之地,若坐針氈,鞶帶之褫,如縛求解,此實同朝之所共諒,而近緣日候之寒暖乖適,老人之調將失宜,宿病之外,又添毒感,食飮全却,氣息奄奄,臣方左右扶將,晝宵焦熬,司下情理,無望供職,靜攝之中,瀆擾爲懼,而情私所急,冒控至此,臣罪固無所逃,而臣情亦云亟矣。伏乞聖上,俯賜矜察,遞臣之職,以便救護,治臣之罪,以肅朝綱,千萬幸甚。答曰,省疏具悉。今聞旣以陞補學製,歲末連有云,爾勿過辭,察職。
乙未閏十月二十四日午時,上御集慶堂。藥房入診,時原任大臣,同爲入侍時,左議政洪麟漢,判府事李溵,都提調金尙喆,提調具允鈺,副提調徐有隣,假注書徐有成,記事官尹履相·徐有鍊,醫官方泰輿·鄭允協·吳道炯·鄭允德·柳光翼·徐命緯·丁志泰·金孝儉,以次進伏訖,諸大臣問候,上曰,一樣矣。進御湯劑,醫官,診候退伏奏曰,脈候益勝矣。具允鈺曰,此後則加入者拔之乎?上曰,依。上曰,會寧罪人,聞領相所奏,依爲之矣。更恩人命至重,故令秋曹取招矣。洪麟漢曰,領相,聞捕廳已直招,故仰奏而其意豈在於直爲正法乎?臣等伏覩判付,仰嘆精神之周遍矣。上曰,此與奸未成同,而趙大立,則有砲聲,此漢無砲聲之趙大立也。麟漢曰,聞於秋曹變辭云,而此與順天事有間矣,判府誠好,而北伯必善處矣。上曰,趙曮,昨日與之語,誠好人矣。麟漢曰,然矣。上曰,有固執乎?麟漢曰,雖有之,而可用之固執矣。金尙喆曰,其固執,好矣。上曰,漕運事,趙曮善爲之矣。麟漢曰,大有力矣,每於漕運時,趙曮必着實問之云矣。李溵曰,漕運事,趙曮之力,儘多矣。上曰,趙㻐,何如人?麟漢曰,可用之人也。尙喆曰,其人可用而具其文學尤長矣。上曰,趙尙絅有子矣。麟漢曰,趙㻐則姪也。上曰,洪趾海,曾經留守乎?麟漢曰,未也。上曰,其爲人有眞氣矣。本亡本亡麟漢曰,誠然矣,可爲國事者也。上曰,鄭一祥可用之人也。麟漢曰,然爲人,好矣。上曰,北伯不老乎?麟漢曰,然矣。北道雖云邊地,而極閑藩矣。上曰,金奉朝賀,曾言北伯多可取云矣。麟漢曰,雖不能燁燁,而爲人質實多可取,國家用人之道,不拘一節,如此之人,可以取用矣。上曰,趙載俊亦好矣,可用者也。麟漢曰,爲人果善矣,而其兄弟皆好矣。上曰,誰之子乎?麟漢曰,蔭官趙集命之子,故重臣趙錫命之侄也。上曰,東伯何以爲之云耶?麟漢曰,關東自是閑僻地,自前未嘗有善否之表著可言者也。上曰,閑靜,比海西,何如?麟漢曰,海西猶是沿路也,比關東則亦云劇地矣。上曰,嶺伯善爲云乎?麟漢曰,善爲云矣。麟漢曰,陞學政急,而國子長,陳疏未承批矣。上曰,忘之矣。命書批答,麟漢曰,學製,亦爲申飭設行,何如?上曰,依。四學學製,申飭設行事,榻前下敎,諸臣以次退出。
乙未閏十月二十四日未時,上御集慶堂。儒臣入侍時,右承旨徐浩修,校理朴在源,副修撰洪國榮,假注書徐有成,記事官尹履相·徐有鍊,以次進伏訖。朴在源·洪國榮,讀警世問答各一章,徐浩修·徐有成·尹履相·徐有鍊,以次輪讀訖,上曰,儒臣兼學敎授乎?浩修曰,無兼者矣。上命書傳敎曰,因左相所奏,下敎問入直儒臣,學製皆闕云,聞涉寒心,此月學製申飭,皆令連爲,學製時,今日某學製,政院以奏,若二學合設,一學亦奏,又命嘗傳敎曰,在外學敎授許遞,今日口傳備擬,牌招察任,諸臣以次退出。
上在慶熙宮。停常參·經筵。
自初昏至夜三更,有霧氣。
藥房都提調金尙喆,提調具允鈺,副提調徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。悶夜長若何堪?因其長數呼焉。左右何氣若此?日悶焉建功功,扁鵲靈只莫知,今世前世予何堪,此等批答,其亦文具,氣何諭待敎侍,車前子茶,其果貴乎?首扁鵲,其曰,勝煎茶乎,加入乎?可庸可庸。
徐有慶,以弘文館言啓曰,本館下番修撰臣洪國榮,以東學兼敎授,今日儒生試取事,晝仕出去之意,敢啓。傳曰,知道。
以備忘記,傳于徐浩修曰,肇慶廟薦新已久,於京尙今稽滯,予心,若何?若來,禮曹雖夜,看品,廚院豈踰明日?當爲薦新,付標申飭禮曹,此必刷馬遲滯而然,此後稽滯,當該守令,當營門決杖,以次申飭,何處稽滯?令禁軍,看審以來。
建功湯一貼,封入事,下敎。
傳于徐有隣曰,貢果後運,何時來到與否,問于濟州人以奏。
徐浩修,以禮曹言啓曰,濟州牧使封進去十月令宗廟徽寧殿薦新柑子·唐金橘,依傳敎今二十五日薦進之意,敢啓。傳曰,知道。
傳于姜趾煥曰,橘已入來,而薦新差晩,該堂推考,卽爲薦新。
御題貢果來瑞雪下,五言十韻押雪,諸承旨·入直儒臣,入直春坊·翰注,製進。
以備忘記,傳于徐浩修曰,昔年柑製必爲,今何敢闕?今日當爲,而今日昌德,旣命世孫,雖月臺著衣,殿崇政殿,當命官製述頒柑,命官金領敦寧·禮判·大提學趙載俊·入直兩春坊·禮房承旨入侍,捧券後,入侍科次。
建功湯一貼,封入事,下敎。
傳于徐浩修曰,道路,以今年八月例,爲之。
又傳于曰,世孫當詣昌德宮,挾輿軍·留營·留陳,依例爲之。
又傳于曰,儀注安徐,只入正時。
又傳曰,暮年頒柑,殿庭異於成均館,若有亂雜之類,皆停擧。
傳于徐有隣曰,今番貢果,着實領來民,給米。
傳于徐浩修曰,今日收券旣多,月臺考券後,持合考入侍。
傳于徐浩修曰,試官,持試券入侍。
傳于徐有慶曰,內局入侍。
鄭一祥,以都摠府言啓曰,副摠管李邦一,以騎兵點考事,外兵曹晝仕出去之意,敢啓。傳曰,知道。
姜趾煥,以兵曹言啓曰,來十一月十二月當,上番騎兵二百五十名,依定式本曹點考後,仍令該曹,襦衣題給之意,敢啓。傳曰,知道。
又以義禁府言啓曰,前持平李儒慶,禁推過一朔後,勘律事,傳旨啓下矣。李儒慶,時在平安道平壤地云,依例發還府羅將,拿來,何如?傳曰,允。
又以義禁府言啓曰,今日柑製時,本府都事,皆爲赴擧,武都事一員,本府入直,而王世孫左右考喧都事各一員及當直入直都事,公事回公都事,崇政門·麗春門·宜秋門禁亂都事,無以推移,假都事七員,令該曹,依例差出,以爲分排之地,何如?傳曰,允。
鄭一祥,以御營廳言啓曰,本廳字內興仁門上邊駝駱山近處體城頹毁改築處,女墻今已畢築之意,敢啓。傳曰,知道。
又以御營廳一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
檢閱徐有鍊疏曰,伏以惟天惟祖宗,佑我宗祊,聖候月益康復,臣民慶忭,曷有其極?仍伏念臣之空疎謭劣,過蒙天地洪造之恩,獲與榮選,猥側簪筆之列,循省微分,恒切濫竽之愧,而矧玆日夕登筵,昵近耿光,顧臣疏逖之賤品,何以得此,榮耀已極,感祝彌深,今當院直之未撤,實非臣言私之時,而第念臣母,素抱奇疾,痰癖爲祟,每當寒節,輒致越添,臣於直中,得接家信,近因調將之失宜,舊恙之外,重添毒感,委頓床席,痛勢方劇,種種症形,懼於猥瀆,雖不敢煩擧,而臣自聞此報,方寸焦灼,不能須臾按住,玆不得不忙陳短章,徑出禁扃。伏乞聖慈,俯垂諒察,亟許遞削臣職,俾得安意救護,仍治臣擅離之罪,以肅朝綱,千萬幸甚。答曰,省疏具悉。爾勿辭護焉。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
副司直姜游疏曰,伏以皇天默祐,聖候日康,邦慶無疆,縟儀已擧,群情胥忭,八域惟均,恭惟我殿下,以大堯倦勤之年,勵衛武自勉之志,乃於今春,依天章閣故事,進諸臣而使之各陳所懷,如其言之有足可擇,則卽加施行,旣盡修省之方,益恢翕受之量,臣不勝躍然而喜曰,有君如是,而臣不能盡言,則是乃傅說所謂惟說不言有厥咎者也。念臣,至庸碌而猥竊科第,以疎逖而濫叨從班,通藉之初,旣蒙拂拭,陞資之後,連承特除,屢忝近密,榮寵備至,頂踵毛髮,罔非洪造,臣雖糜身粉骨,不足以仰酬萬一,苟使臣,如有一得之愚,有可以少裨國家,則雖使言出而誠謗四至,臣豈可左顧右瞻,以負我聖上憂勤之盛意也哉?臣雖愚騃,不識時務,而或有事關於國計者,則亦豈際括于中者,而無端陳章,事涉突兀,不但出位之嫌,故尙此泯默,徒抱耿耿而已,今則尤不敢以一二條陳瀆攝於靜攝之中,而至若燕行銀貨一事,若不及今變通,無所裁減,則其勢易至於國將無銀,矯捄之策,誠不可少緩,而顧今使行不遠,無人言之,巨旣的知利害,而不忍終默,玆敢冒昧仰陳,惟殿下垂察而纔擇之。噫,臣常以爲國家,儲錢則如儲銀,蓋錢與銀,均是貨也,而錢則重難致遠,又不可用於他國,故曰儲錢,不如儲銀,而我國全昧於用財之道,年年燕行,括我礦銀,易燕雜物,豈不誤哉?臣聞一年銀貸之入燕者,以十萬數之云,是十年所失,殆過百萬,而所易之物,不過錦緞皮帽玩好屬,不過一二年,卽爲糜滅,是則以我國不朽之物,易燕中無用之物,非但我財之可惜,恐爲燕人之所笑,猗歟年前,我殿下,出目睿斷,不許礦銀,而議論多端,事又中寢,臣竊惜之,嘻,近來銀貨,可謂蕩竭,一自萊銀路絶之後,公私所用,惟是礦銀,而國內銀店,有名無實,産銀之數,大不如前,而燕行銀貨,猶復無節,生之者少,而用之者多,雖使員役,自爲之謀,而猶不得以充數,向來齎咨之行,至有公銀之貸用者,雖曰還償,而於此可以見私銀之已竭,而畢境推移者公銀也,若此不已,則終至於國中無銀而後已,爲今之計,雖難全數防塞,亦宜稍加裁減矣。蓋員役額數,本來太多,所謂八包,亦有堂上堂下之異者,全無義意,譯院員役之入燕者,其數爲二十一人,使行軍官·寫字官·畵員·醫官,又爲十餘人,其中多有不緊名目,故癸未年間,大臣筵奏,減其額數,而猝難盡減,尙有剩額矣。辛卯陳奏之行,只帶去十餘人,而亦無苟艱之患,尙有闕遺之人云,以此觀之,則十餘人亦足矣,而燕中一行竝譯官及雜技,爲三十餘人,而人皆有八包,不亦過矣乎?八包之以包爲名者,以人蔘之齎去也,初無銀貨帶去之事,而中間人蔘極貴,故以銀代入矣,故相臣鄭太和之爲戶判也,以此事論啓,以爲在前赴瀋之人,以紙草雜物,換銀而來,今則入燕者,必齎銀子,前頭國中所儲,將盡無餘,請令廟堂,酌定其數,伊時備局回啓,依入瀋紙草例,定爲銀子五十兩矣,其後癸巳,又定以人蔘,最後爲定以銀二千兩,堂上則加給一千兩,蓋自前燕行之帶去者,或以人蔘,或以紙草,雖帶去銀貨,而其數或多或少,則近來銀貨之必以二三千兩,人人充包者,非舊規也,況皇曆齎咨之行,則銀數又無限節,括一國之銀,而爲一人之利,寧有如許無謂之事乎?臣謂員役,則減其額數,八包則亦爲減定銀數,而不計堂上堂下,皆令均其數,皇曆齎咨之行,亦定銀數,一半則以銀許之,一半則充以燕中所用紙地皮物海産之屬,以我之雜物,易燕之雜物,則礦銀無他流出處,而可以長在於我國矣,然則議者,必以爲燕行銀貨,乃是員役之自備者,無所損益於國家云,而此有不怪者,大抵財物,不在於國,則在於民,不在於民,則在於國,但使銀貨,不出我境,則不分國與民,當其有用之時,皆可以爲我之用,今若減其額數,則議者,必又以爲或當有事之時,則員役,必有不足之慮云,而此亦有不怪者,苟當有事之時,則旣有別啓請之例,自當有一時權宜之道,何可預憂乎此,而苟充以不緊名目乎?今若減其銀數,則議者,必又以爲員役,必當失利,非所以優恤員役之道云,而此亦有不怪者,員役之失利,則利害只止於員役,銀貨之蕩竭,則利害關於國家,只憂員役之利害,而不憂國家之利害,則是豈謀國經遠之道乎?又況從長通變,以爲區處員役之地,則亦必有其道矣。何必燕行貿遠而後爲其利哉?苟使旣減其額數,又減其銀數,則一年燕行銀貨之見減者,當以累萬計之,何但爲儲銀之道,地部所以資給於員役行費者,亦當減其數而足爲省費之一道矣。臣又考之於故參判臣李民寏所記,粤在戊午之際,歲幣中,要我以銀五千兩而我國以非國中所産而辭之,今則以累萬之數,年年齎去,假令他日,脫有意外求索,則其將何辭以塞之乎?及今裁減,明示銀貨之蕩竭者,亦或爲憂遠之一道也。且臣聞地部·騎曹各軍門,不無作銀儲置者,而其數不敷,邊上不虞之備,亦其零星云,繼自今,切願留意於儲銀,無論京中邊上,凡國家經費外,所餘錢貨,皆令作銀儲置,一切不許移用焉。顧臣旣無言官論事之責,又無百工執藝之義,固不宜與議於當世之務,則今此所陳,甚知其愚且妄矣,而若其願忠之誠,則不下於人,事在目前,不容坐視,敢將膚淺之見,仰瀆崇高之聽。伏乞聖明,俯賜鑑諒,恕其妄而察其愚焉。臣治此疏已久,而近日章奏路阻,遷就至今,而臣又聞之,今年使行,銀貨尤貴,前以錢二十萬,換銀十萬,而今以錢二十七萬,換銀十萬云,是不得燕中之交易,國中錢貨,已自消融於空中,而燕中物貨,又當隨銀價,而賞貴於國中矣。昔之可直二十萬者,今將至三十萬,是知燕貨之多出,又以我國之深弊,奚但銀子之告竭,亦恐燕貨之貽害,假使我國雖無燕貨,顧何損於國計,而乃搜括銀貨,必充包數,則是自受其弊也,今臣之所憂,又有加於前者,終何可不言哉?今則使行已迫,人皆治任,員役額數,則固難猝減,而八包銀數,今亦足以裁減矣。若其員役已換之銀,不無臨時狼狽之慮,此則以戶曹留在錢,償其本直而換之,則亦爲國家儲銀之道,而公私可以兩便,此乃一轉移間事也,惟殿下處焉。答曰,省疏具悉。追記頃者章閣故事,臨門詢問者,若是罄竭畢陳,予用嘉之,此非稟處者,故雖不踏下,下備局,其令見焉,來朝時原任大臣·有司諸堂,曾爲赴燕人商確,入侍陳見。
乙未閏十月二十五日初更三點,上御集慶堂。藥房入診入侍時,都提調金尙喆,提調具允鈺,副提調徐有隣,假注書李顯默,記事官宋銓·尹履相,醫官方泰輿·鄭允協·吳道炯·鄭允德·柳光翼·徐命緯·丁志泰·金孝儉,以次進伏訖。尙喆曰,今日雨雪,聖體,若何?上曰,一樣矣。尙喆曰,寢睡·水刺之節,亦何如?上曰,一樣矣。尙喆請進湯劑,上進御,上曰,注書出去,諸試官,持合考軸及未考軸,入侍,賤臣,承命偕入。命書傳敎曰,凡耽羅貢果,輒皆代封,而唐金橘本色以封者,予未聞,今則無代捧之事,唐金橘皆以本色封焉,其涉可嘉,當該牧使,虎皮一令賜給,又命書傳敎曰,觀其所爲,若無今朝申飭,薦新其將又今夜經宿,此等事,若體暮年其君用心,焉敢若此?不可不申飭,該曹三堂,特免本職,後勿若此事,分付,諸試官進前,內局先退。
乙未閏十月二十五日初更五點,上御集慶堂。科次入試時,試官領敦寧金陽澤,禮曹判書尹東暹,大提學李徽之,吏曹參議趙㻐,副司直趙載俊,文學吳載紹,司書申大年,右承旨徐浩修,假注書徐有成,記事官宋銓·尹履相,以次進伏訖。金陽澤曰,聖體調攝之節,若何?上曰,一樣矣。上命讀試券,仍命書傳敎曰,莫重書題,一字誤書,不覺駭然,當該中官,越俸十等,令諸靑衿知之,何者,洞庭郡,誤書以橘,若此安國來進,安國來乎?尤涉無狀,又非人所爲也。又命書傳敎曰,居首進士李壽咸,直赴殿試,之次進士李宗煥,生員李漢寧·金熙朝,各給二分,又命書傳敎曰,製述被抄人,明日入侍,藥房副提調,持湯劑入侍事。榻前下敎兵曹判書李徽之曰,日前因大臣陳達,武臣堂上,仍前付料事,命下矣。當爲付祿,而朝家連有事故,武臣堂上試事,未卽擧行,故其科米前,兵曹判書冬等祿陞降時,已盡區處於侍從堂上,餘存不多,今無盡數付料之道,至月臘月兩朔,輸次分料,待正月試射後,更爲釐正,何如?上曰,依爲之。出擧條徐浩修,讀公事,上命書傳敎曰,今聞黃海水使狀聞,人物漂溺,若是夥然,予心,若何?另加嚴飭,期於推尋事,回諭。又命書傳敎曰,今日御製已諭,憶昔至誠島民,聖意尙今仰歎,今聞牧使狀聞,予心,若何?聞此何能睡乎?來朝臨門,於貢人,詳細以問後,大臣·時原任·備堂入侍時,下詢,於歉歲,狗馬猶減食,況幾千匹馬,令此等饑民,越海領來乎?今將來也,本州今年貢馬,特爲停封事,令備局卽爲分付,臨門時,侍衛只入直待下敎,承旨侍衛來待,聞此,何心便臥?欲命御史,此入侍時,當下詢,而濟牧,則此乃爲民,勿待罪事,回諭,海邊儲置米,備局入侍時知奏。浩修曰,似聞濟州貢馬,八月已盡領來云矣。上曰,然乎?仍又命書傳敎曰,今聞前湖南道臣·承旨所奏,貢馬,旣來云,今無可論,分付安徐,諸臣以次退出。
乙未閏十月二十五日三更三點,上御集慶堂。藥房入診入侍時,副提調徐有隣,假注書李顯默,記事官宋銓·尹履相,醫官方泰輿·鄭允協·吳道炯·鄭允德·柳光翼·徐命緯·丁志泰·金孝儉,以次進伏訖。有隣,請進湯劑,上曰,其不過乎?有隣曰,今夜酬應旣多,此爲四貼,豈或過乎?上進御湯劑,仍命退出,諸臣以次退出。
上在慶熙宮。停常參·經筵。
藥房都提調金尙喆,提調具允鈺,副提調徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。聞耽羅狀聞豈能睡乎?見民後心可定,都提調入侍時旣飮,則首扁鵲,其亦爲功,囑副提調入侍,加煎來勸飮,抑何用心?暗劣忒甚,氣何諭待敎侍。
傳于徐浩修曰,應製如皆來到,大提學,牌招科次。
建功湯一貼,封入事,下敎。
徐有慶啓曰,吏曹判書徐命膺,參判尹得養,牌不進推考傳旨,今方捧入,參議趙㻐,以其親病,陳疏入啓,開政命下之後,如是遲滯,極爲未安,判書參判,更爲牌招,何如?傳曰,允。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
徐浩修,以侍講院言啓曰,本院新除授兼弼善李普溫,卽爲牌招察任,何如?傳曰,允。
徐有慶啓曰,副司直姜游,修撰柳炯,依下敎來待矣。傳曰,入侍。
傳于徐浩修曰,儒臣持問答入侍。
徐浩修啓曰,吏曹參議趙㻐,疏批已下,卽爲牌招開政,何如?傳曰,允。
有政。行吏曹判書徐命膺進,參判尹得養進,參議趙㻐進,同副承旨徐有慶進。以金晩耈爲持平,李衍祥爲兼弼善,金鍾正爲禮曹判書,李宅鎭爲禮曹參判,李周顯爲典籍,張顯慶爲宗廟令。兵批,判書李徽之進,參判洪樂仁未肅拜,參議朴師海進,參知宋鍈,同副承旨徐有慶進。司直單尹東暹,護軍單李寅昉。
徐浩修,以吏批言啓曰,成均館典籍沈商賢呈狀內,身病甚重,勢難察任云,依例改差,何如?傳曰,允。
徐有慶,以訓鍊都監·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
吏曹參議趙㻐疏曰,伏以天佑宗祊,聖候日益康復,臣民慶忭,曷有其極?仍伏念臣,罪在積逋,尙逭例勘,恩出常格,屢勤勅敎,至于今日,召命又下,臣誠惶隕感激,他不暇恤,遂乃祗奉天牌,趨詣禁扄,而判書參判,皆不至焉。臣欲進而承膺,則是斷右僚再召之路,而格例之所不可也。欲不進而違逋,則是慢君父屢勅之命,而義分之所不敢也。臣於是,徊徨踧踖,莫知所措,惟當伏地俟譴,而臣之八耋偏母,宿病遇寒添劇,氣息懍綴,臣情私所迫,不得不拜章徑歸,臣罪至此,尤無所逃。伏乞聖明,俯垂諒察,亟遞臣所帶職名,以便救護,仍治臣前後違慢之罪,以昭法紀焉。答曰,省疏具悉。爾勿辭,先開政後護焉。
乙未閏十月二十六日辰時,上御延和門。殿座入侍時,行都承旨徐有隣,右承旨徐浩修,左副承旨姜趾煥,同副承旨徐有慶,假注書李顯默·徐有成,記事官宋銓·尹履相,以次侍立。上其翼善冠·袞龍袍,乘輿出通陽門,詣延和門殿座後,上曰,濟州民人及邑吏上來者,竝招入。濟州民吏等進伏。上曰,濟州年事失䄒云,比昨年,何如?吏對曰,昨年亦已失稔,而今年則尤甚矣。上曰,三州中,何邑稍勝耶?對曰,大靜,雖曰稍勝,而自是殘邑,別無異同矣。上曰,涼臺及甘藿,若善爲,則豈不聊生乎?羅里舖宿債,何以爲之?對曰,羅里舖宿債,幸而盡償矣。上曰,依牧使所請,盡數許給,則果無不足之弊乎?對曰,然矣。上曰,汝之牧使,摘奸勸農乎?對曰,無不看檢而爲之矣。上曰,請得米下去,則可及麥秋枚活乎?對曰,限以四月,似無不足之慮矣。上曰,今則民何食?對曰,橡實也。牧使,又給廩科,故聊賴以度矣。上曰,督運御史,何年下去乎?對曰,己丑年矣。上曰,比己丑,何如?對曰,一樣矣,上曰,庚子國恤時,赴役民子孫,有上來者乎?對曰,上來人中無子孫,而爲八寸親者,上來矣。上曰,誰也?對曰,李光宅爲名人,異姓八寸矣。上曰,前則貢果凍矣,今番則生生,何故也。對曰,有閏月,日候好故也。上曰,民無莩色乎?對曰,牧使善餽,姑無莩色矣。上曰,戶曹木布持來。上命李光宅曰,給汝四疋木,二疋汝自用之,二疋歸給汝八寸。上曰,邑吏極了了矣。又下敎曰,思昔年聞色吏來,耿耿矣,今見汝,甚如人矣,特給木一疋。上曰,貢馬今年欲減之矣,聞之,上來云,何時上來?對曰,八月矣。上曰,牧使所請,當與相臣,相議許之矣。命書傳敎曰,今聞耽羅色吏所奏,本州狀聞,已爲該備,而其能指廩,今冬濟民云,其誠可嘉,特賜熟馬一疋,令今來人持去。仍又下敎曰,今此臨門,非我也,仰體昔年也,汝輩下去,廣傳島民,汝輩支撑之說,聞之然後,厦氈之心可紓矣,仍命退去,內局入侍,時原任大臣·備堂,同爲入侍事。榻前下敎上乘輿入通陽門,諸臣,以次退出。
乙未閏十月二十六日巳時,上御集慶堂。藥房入侍時,都提調金尙喆,提調具允鈺,副提調徐有隣,領議政韓翼謩,判府事李溵,左議政洪麟漢,行司直具善復,行司直李章吾,兵曹判書李徽之,行副司直尹泰淵,同知中樞府事權噵,行副司直李瀰,行副司直尹養厚,假注書李顯默,記事官宋銓·尹履相,醫官方泰輿·鄭允協·慶絢·吳道炯·鄭允德·柳光翼·徐命緯·丁志泰·金孝儉,以次進伏訖。尙喆曰,俄者臨門頗久,酬應之餘,聖體,若何?上曰,一樣矣。尙喆曰,伏見酬應之節,非但懇懼之外,可見精神之周遍矣。上曰,爲昔年遺民,有此擧矣。尙喆請進湯劑,上進御。上曰,時原任入來乎?尙喆曰,入來矣。上曰,耽羅狀啓,覆奏,可也。翼謩曰,今此狀啓,備陳本道歉荒,不可不設賑之狀,仍請舊還一竝停退,新還精抄分等,稍實·之次則準捧,又之次下至丐乞,分數徵捧,各寺奴身貢米,依例減一斗,男丁大同米減一升,平役廳秋等所捧米四斗內,各減一斗,推奴徵債,限明秋防塞,自明年正月至四月,麥登前賑資次,折米九千六百七十石,以羅里舖及沿邑某樣穀中,趁歲前區劃入送矣。其所條列,俱是從前歉歲應行之事,一竝依狀請許施,至於賑資折米九千餘石,似或過多,減一二千石劃送,似好矣。上曰,何可減之乎?翼謩曰,自上軫恤島民,至於此極,固當依請許劃,而羅里倉庫物,聞甚不足,以沿邑所在穀,如數劃送之意,分付道臣,何如?上曰,依爲之。出擧條上曰,柳爀,捐廩祿以賑民云,誠奇特矣。督運御史,何年許送乎?麟漢曰,己丑年下送矣。上曰,其時御史誰某乎?麟漢曰,朴師崙矣。上曰,耽羅,爲國甚重,今番予欲送督運御史,儒臣中誰可合者?翼謩曰,安大濟,好矣。其弟今爲湖南伯,尤好矣。上曰,洪國榮·柳焵,予思之,似可合矣。麟漢曰,洪國榮,他日則何處不可用,而年少未經事,恐不合於今日之用矣。上曰,柳焵,何如?麟漢曰,好矣。上曰,柳焵在京乎?麟漢曰,今修撰矣。翼謩曰,柳焵與牧使柳爀,爲同姓,而旣非四五寸,則亦何妨乎?麟漢曰,御史曾無越海之事,而有特敎後,可以越海,朴師崙,亦仍特敎越海矣。上曰,今番,欲越海以送矣。上曰,修撰柳焵,牌招入侍。出傳敎上曰,柳焵顔貌,何如?麟漢曰,甚精緊,而文學有餘矣。上曰,嗚呼,耽羅,以彈丸一島,非朝廷誰能濟,昔年愛恤之德,予已仰覩,我慈聖,體昔年顧恤,亦侍聞庚子年耽羅人至誠陵役,其亦目覩,今雖衰耗,此心豈少弛,今年其謂若何?耽牧狀聞,果來,聞此目何交睫,食豈下咽?本州人,令今朝待令,若坐以待朝,强以臨門,旣問心少紓,聞色吏言,其若己丑云,予心,若何?雖此前,欲遣御史,昨已下敎,嗚呼,臨門以問,只以羅里舖穀載運,則豈夙夜仰體之意,嗚呼,本島之民,雖一人,若不能濟,嗚呼,他日,何顔以拜?修撰柳焵,耽羅督運御史差定,羅里舖穀不足者,以沿海穀以充,督運入海,當有下敎,將此敎宣諭島民,代予監賑,使耽羅人,無一人捐瘠後來奏,所請穀物,大臣曾有前例,雖有一二千石減請,嗚呼,今日,體昔竭心之意,雖一石穀豈惜,皆許,道臣着意指揮,御史誠心領運,無負八十二歲君,强以當寒臨門,歸臥便殿,呼寫之意。出傳敎上曰,耽牧甚難矣。今年貢果及時,可知其爲人勤幹矣。上曰,如此而不得拯濟島民,則他日何以對之乎?麟漢曰,觀今傳敎,則道臣與御史,豈不誠心拯濟乎?上曰,今者耽羅,予意旣諭,充羅里舖穀物載運船,體予意着實擧行後狀聞事,自政院,下諭道臣。出傳敎耽羅慰諭綸音。王若曰,嗚呼,國依於民,民依於國,此統而言之也。嗚呼,耽羅,海東彈丸小島,島中數萬生民,仰依者一人,一人誰?卽君也,豈特此也?昔年念此義,誠心賙濟,侍湯仰覩,庚子年,爾等,負土山陵,竭誠陵役,予亦目覩,豈特此也?嗚呼,昔年我慈聖,體昔爲爾等貢人,召差備門賜米以問,其亦侍聞,今聞耽牧狀聞,若恫在已,予心萬倍,故今朝臨門,召問色吏,此心,若何?所請穀物,依數許施,特命修撰柳焵,依前職名督運御史,領運入島,替予與本牧使監賑,莫云九重耽羅,便若霄壤,嗚呼,此心其若咫尺,牧使誠心着意,御史其亦監賑,嗚呼,耽羅數萬吾民,其庶可濟,嗟哉,島民,體一人竭誠濟賙之意,便心島中,莫負予呼寫勤懇之敎。嗚呼,爾等皆活然後,予心可紓,咸體咸體。上曰,前承旨姜游入侍。出榻敎上曰,許多銀子,年年盡入彼國,豈不惜乎?且彼國若徵以銀貢,則將奈何?曾經使臣者,誰某入來乎?麟漢曰,戶判及權噵入來,而大臣則都提調,曾爲燕行矣。尙喆曰,拔本塞源之道,惟在於減人員矣。允鈺曰,銀貨八包外,多以他路入去,嚴禁僭越,則必有效矣。噵曰,八包外,譯卒名色,以富商大賈,率去,銀貨濫入之弊,非但八包矣。諸大臣曰,減人員禁僭越,果是矣,而今年則使行只隔數日,似難變通,明年則定式施行,似好矣。上曰,依。命讀奏諸道狀啓及公事,讀奏禮曹草記。翼謩曰,臣等見草記,尤爲抑鬱矣。邦慶典禮,皆不可廢,請蒙允許。上曰,今見耽羅事,尤不可許矣。諸大臣,屢屢固請,上終不允許。命書傳敎曰,因姜游陳章,今日旣已稟定,公然加定,予嘗慨然,今番拜表迫頭,此後令備局,減數啓下,此則非比于此,八包外,無限者,宜飭關西灣府,嚴禁僭越,僭越者,書狀官廉問,其犯者,雖一律何惜?若是下敎之後,其若泛然,書狀官,當施重律,一體嚴飭。出傳敎命大提學,昨日應製詩,科次以入,有隣,讀奏應製披抄詩。上曰,居首右承旨徐浩修,虎皮一令賜給,之次修撰洪國榮,左副承旨鄭一祥,都承旨徐有隣,文學吳載紹,假注書李顯默,奉敎宋銓,司書申大年,各紙二卷·筆三枝·墨二笏賜給。出傳敎上曰,李顯默誰也?麟漢曰,故完豐府院君李曙五代孫矣。上曰,然乎?命入格儒生入侍,賤臣,承命偕入。李壽咸進伏,上曰,誰之族乎?有隣曰,前承旨李壽勛之族云矣。李家煥進伏,上曰,誰也?有隣曰,李孟休之侄矣。上曰,頃年李孟休爲庭試壯元,有特敎調用之命,止於郞署,予深惜之,今製述入格人李家煥,卽此人爲五寸侄云,其涉異常,莫能施於其叔者,其當施於此人,令該曹,初入仕,特爲懸註調用。出傳敎兪漢寧進伏,上曰,誰也?有隣曰,故奉朝賀兪拓基之孫矣。上曰,然乎?有職名乎?對曰,秋曹正郞矣。上曰,有乃祖典型乎?尙喆曰,未知其然,而未久必做矣。上曰,暮年予心,其惟憶古,李孟休侄,其命調用,況故相孫乎?今製述入格兪漢寧,卽故奉朝賀孫也,予用憶舊,令銓曹,準職調用。出傳敎金熙朝進伏,上曰,誰也?有隣曰,侍從金翊休之子也,命各誦製述數句後,儒生先退。上曰,春曹無人,政官牌招開政。出傳敎上曰,柳焵催促入來,麟漢曰,其家稍遠,未及入來,臣等請少退,何如?上曰,連爲催促。麟漢曰,酬應旣多,日勢又晩,水刺尙未進御,甚爲悶迫,臣等姑少退,好矣。仍命退出,諸臣以次退出。
乙未閏十月二十六日申時,上御集慶堂。副司直姜游,修撰柳焵入侍時,同副承旨徐有慶,假注書徐有成,記事官宋銓·尹履相,副司直姜游,修撰柳焵,以次進伏訖。上曰,督運御史,今當辭去矣,須往善爲之。柳焵曰,臣猥膺此命,謹當竭其心力,期於善爲奏行矣,仍辭退。上曰,姜游批答爲之乎?徐有慶曰,爲之矣。游曰,臣以區區微淺之見,略有所條陳矣,聖批過隆,不勝悚感矣。上曰,誰族也?游曰,嶺南人前承旨姜潤爲八寸矣。上曰,軍職乎?對曰,然矣。上曰,依章閣故事,能陳所懷,可嘉矣。上曰,家在何處?對曰,利川也。上曰,八包妙理,何以詳知乎?對曰,臣從官久矣,欲知國計饒乏,而目今使行,明知其銀貨之蕩竭,故妄有所陳矣。上曰,戶判亦嘗有所陳矣。銀貨之從他路入去者,亦多云矣。游曰,富商大賈,駟馬雇人,潛越之弊甚多云矣。上曰,此則爾疏何不言之乎?對曰,此則灣尹及使臣之責,故臣不敢言之矣。上曰,國初則未嘗有銀子入去之事矣。對曰,聖敎至當矣,國初則無入銀之事,中間則小小入去,今則多至於四五十萬入送之事,當初則曰無而不送矣,今則旣曰無而入之,前頭設有意外之事,則將何以處之?凡事有備然後無患矣。上曰,然矣。人心日下,世道日卑,百巧層生,此莫非廉恥不勵,紀綱不振之致,何以則爲好耶?對曰,廉恥紀綱,非一朝一夕,有可以振刷者,臣以幺麽賤臣,不量己力,適有一事之仰陳者,而至廉恥紀綱之振勵,是豈容易矯捄者哉?上曰,銀包一事,亦係紀綱之一事矣。對曰,人臣進言之道,除非擔當國事之人,則豈可容易論及於勵廉恥振紀綱等事乎?上曰,年幾何?對曰,五十歲矣。游先退。上曰,儒臣持問答入侍,賤臣,承命召入。上曰,儒臣誰也?有慶曰,金履正·安大濟也。上曰,金善行子,予命調用乎?履正曰,然矣。上曰,已付職乎?對曰,未也,子則作故,而只有孫矣。儒臣仍讀問答一章訖,上曰,承旨及注書·翰林,讀之,可也。諸臣,以次輪讀訖,仍爲退出。
上在慶熙宮。停常參·經筵。
藥房都提調金尙喆,提調具允鈺,副提調徐有隣啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。入侍時當下敎矣。
中宮殿·惠嬪宮,藥房口傳問安,答曰,知道。
大殿·中宮殿·惠嬪宮,藥房,口傳夕問安。答曰,知道。
徐浩修,以侍講院言啓曰,本院說書申光絅,由限已過,卽爲牌招察任,何如?傳曰,允。
建功湯一貼,封入事,下敎。
傳于徐有慶曰,今番赴燕譯官·醫官·寫字官·員役,皆待令。
傳于徐浩修曰,耽羅御史內局入侍時,同爲入侍。
又傳于曰,內局入侍,時原任大臣·御史,同爲入侍。
傳于徐有隣曰,內局入侍。
備忘記,左右脈一樣,而其數,方泰輿·鄭允協各奏,其涉駭也,特免首扁鵲。
建功湯一貼,封入事,下敎。
備忘記,建功加附子,於予立效,方於今氣雖莫能,志則欲步,旣效宜惜,朝煎時安徐,加入依本方煎待。
御製,嗟,爲君爲萬民,五言十韻,押民,依昨日例製進。
備忘記,傳于徐有慶曰,高高蒼蒼,臨照此心,嗟哉,備局,能體予心,嗟哉,本道,亦體予心,可矜者一人,今於運米,若用其子,予心可紓。
又以備忘記,傳于徐有慶曰,甚矣冥然,於今予氣,昨夕,若何?見效立效,方今能食麪,扁鵲皆見,予今自哂,若此心民耽羅運米曾已見可矜者,沿民近萬石運米,民將若何?申飭沿海守令,愛恤以用米能步用吾民,耽羅旣恤,沿民泛然,今予心,於耽羅·於沿海,一也,以此令道臣與御史知悉,入島後米亦能步,入州時亦然,今予心欲自運,以此一體下諭,此亦予八旬用心,一管嶺羅里舖米,多豈若此,置餔置將,其意焉在,良可寒心也。涼·藿駭怪,在於本牧,若是寒心,惟在其將飮建功,旣醒呼寫乎此,更鼓猶在,體予心體予心,一體下諭。
徐有慶,以義禁府言啓曰,黃海水使狀啓據,刑曹粘目內,椒島鎭僉使李秉臨,移本府處之事,允下矣。李秉臨,時在任所云,依例發還府書吏,交代後拿來,何如?傳曰,允。
姜趾煥,以禁衛營一二所巡廳,左右捕盜廳言啓曰,去夜犯夜人,無所捉之意,敢啓。傳曰,知道。
持平安廷玹疏曰,伏以天休滋至,聖候益康,凡在大小,孰不懽聳,仍伏念臣職旣虛帶,情未仰徹,冒進賀庭,粗伸蹈忭之忱,徑尋鄕路,纔遂將還之私,而顧臣母病,越添於撼頓之餘,頑痰流注,蛔氣闖發,飮痰全廢,眞元凘脫,晝宵焦煎,遑遑醫藥,藉令臣,無他情勢,束帶趨朝,已無其望,況臣於合啓圍籬安置庶民罪人李迪輔事,有衆所共知,難以參涉者,諸臣之同臣所遭者,前後疏陳,皆獲諒遞,臣之去就,宜蒙一視,而時値直宿,路阻呼籲,引月泯縮,徒增罪戾,玆不得不短章煩控。伏乞聖明,憐臣情理之不忍離捨,察臣私義之難容淟涊,亟命鐫削臣職名,勘治臣辜犯,以肅朝綱,以安賤分,千萬幸甚。答曰,省疏具悉。爾其勿辭,護焉。
平安監司洪趾海疏曰,伏以天眷大東,玉候日康,薄海含生,蹈舞惟均,仍令臣,有百不似無一可能,而偏荷鴻造,致身卿列,從前忝竊,已踰涯分,今玆關右按察之命,又奚爲而至哉?恩言鄭重,提及先臣,袞褒丁寧,迥越常例,此蓋我聖上念舊錄後之意,臣感與悲竝,淸淚自零,區區圖報之心,惟欲殫誠畢慮,以先臣所以事殿下者事之,凡有任使,寧敢巽避,第方岳之宰,不比庶官,西門之重,尤宜愼簡,蓋其交隣之道,詰戎之政,視諸道爲最難,不直簿書之所繁亂,財貨之所輳會,非人人可以剸理也,今遽以最難之責,畀之最不似之身,蚊蠅負山,商蚷馳河,不足以喩其難,畢竟僨敗,可立而待,臣若不自量己,冒赴雄麗之名藩,則臣所自愧,人將謂何?臣在鄕承命,義難久淹,纔已來伏輦下,而反復思惟,實無一分可進之勢,玆敢略暴哀懇,仰瀆崇嚴。伏乞天地父母,特垂諒察,亟將臣新除職名,回授可堪之人,以幸國事,以安私分,千萬幸甚。答曰,省疏具悉。今卿藩任,可云晩矣,惟先卿嘉忠質,授此任,卿勿過辭,宜卽往赴焉。
乙未閏十月二十七日辰時,上御集慶堂。藥房入診,時原任大臣,耽羅御史,同爲入侍時,都提調金尙喆,提調具允鈺,副提調徐有隣,領議政韓翼謩,判府事李溵,左議政洪麟漢,御史柳焵,假注書李顯默,記事官宋銓·尹履相,醫官方泰輿·鄭允協·吳道炯·鄭允德·柳光翼·徐命緯·丁志泰·金孝儉,以次進伏訖。尙喆曰,夜間聖體,若何?上曰,一樣矣。尙喆,請進湯劑,上進御,命兩廳診候,泰輿按脈奏曰,左右三部度數調均,滑體與胃脈,一樣差勝矣。允協·道炯,以次診候,所對,與泰輿同。尙喆曰,脚部,何如?上曰,差勝而尙未如常矣。翼謩曰,酬酢節宣之道,益加聖念伏望。尙喆曰,湯劑不可間斷,此時加意進御,是臣區區之望。有隣曰,御史入來矣。焵進前,上曰,今日大臣入侍,有何可稟之事乎?焵曰,別無可稟之事矣。上曰,督運及時然後,島民可以拯濟矣。翼謩曰,此則湖南伯,可以善爲區劃以送矣。上曰,御史,今日下去乎?耽羅之民,着意拯濟,可也。焵曰,臣敢不竭誠拯濟乎?今將離發矣。翼謩曰,此御史甚詳明,聖敎又如是勤摯,豈不善爲乎?御史先退,有隣曰,禮堂入來矣。上曰,禮堂入侍。出榻敎賤臣,承命偕入,禮曹判書金鍾正,參判李宅鎭,進伏,時原任禮堂,齊聲仰請,至日賀禮。上曰,止之。翼謩曰,至日賀禮,載在法典,且今邦慶無前,臣等,其何以伈伈以過乎?鍾正曰,聖上謙抑之衷,臣等非不欲仰體,而至日賀儀,旣是五禮儀所載,臣等不得請則不敢已矣。再昨年,亦行賀禮,臣等非不知文字仰懇,而事涉煩聒,敢此前席縷縷,亟降兪音伏望。命入癸巳年至日受賀日記,賤臣,承命持入,命讀奏癸巳十一月初八日日記,至王世孫上疏,讀訖,上曰,夙成矣。翼謩·麟漢曰,邦慶非一非再矣。上曰,二十四歲孫,可謂邦慶矣。翼謩曰,臣等幸逢堯舜之時,當此邦慶之日新,聖候日蓋康復,冬至又是一陽初生之日,國若無賀則已,旣有賀禮,則此日決不可廢矣,亟降兪音伏望。上曰,右承旨入侍。出榻敎賤臣,承命偕入,右承旨徐浩修進伏,上曰,卿見慶基殿基址乎,果何如?浩修曰,基址,甚好矣。上曰,肇慶廟創設,仍儒疏而然乎?浩修曰,然矣。命知入四祖誕降地名,賤臣,承命回奏,上曰,注書誰也?麟漢曰,完豐府院君李曙五代孫矣。上曰,然乎?麟漢曰,臣等非不欲以文字仰懇,而靜攝中,極爲煩瀆,故前席屢屢,未蒙兪音,上下相持,今已數日,臣等抑鬱之懷,固不可論,而國體邦禮,決不當若是,特降兪音,伏望。上曰,世孫今在傍懇請矣。諸大臣曰,如此邦慶,實是前古稀有之事,臣等仰覩王世孫睿議,若是懇摯,此實莫大之慶,臣等欽仰之誠,容有已乎?麟漢曰,今日光景,史官必書諸史冊,以爲日後傳美之資,如許邦慶,實爲稀有矣。翼謩曰,睿孝出天,誠意藹然,一國臣民,其將因此而興於孝矣。上曰,興於孝三字,果好文字矣,予欲一用之矣。浩修曰,今年朔朝冬至,已是稀貴,而且支日干支,又是甲戌,此誠異常矣,上曰,甲戌誠偶然矣。上曰,其耗日甚,凡事太康,一則悶,一則戒,豈特此也?今予心若金若石,其雖請賀,孰敢開予心?今日時原任旣請,禮堂求對入侍,奏已了,一人來坐,意謂其誰,卽我沖子,此政諺所謂頤下請也,酬酢之際,予曰,今年八十二歲,受賀乎?然則沖子應聲謂曰,政此意也,非夙成,豈能此乎?噫,于今海東,八十二歲祖,二十四歲孫,相依於此,若是勤懇,金石可軟,今日光景,豈特諸臣目覩?入侍史官,記錄祖孫今日象,欲令繪士寫焉。傳于國中,雖陟降,今日當俯臨予心,二十五日,旣令沖子拜昌德獻果,初六日懷萬億,令沖子代奠,然則微忱庶可伸,雖然,以今番相製觀也。昨日莫能拜,雖袞衣何心服?此堂旣請,以此堂受賀,便若權禮,一以伸沖子心,一以紓爲孫意,其令禮官知悉,使海東臣庶,咸知祖孫至情,且問干支,卽是甲戌,其亦異常,八十二歲此干支日,旣受賀,忽文王四民之政乎,且再昨,旣爲,賀後戶房承旨與惠堂,闕門,依再昨例恤四民以奏,體先王閉關之義,凡諸下敎,其日皆依再昨年,太學懸房贖,一體限三日免焉,旣莫能拜,服色依再昨年例,物饍中雉鮮安徐,只封乾物,以示予爲生物之意。出傳敎諸大臣以下,皆呼嵩,時原任及禮堂曰,今日盛擧,臣等不勝慶忭之忱矣。鍾正曰,王世孫坐堂受賀之節,何以爲之乎?上曰,予旣許,予孫之心,必若此,雖然內殿異常時,世孫,雖抱懷焉敢,旣請祖宜受,而然旣莫能拜焉,祖孫之間,豈强其所不欲,堂賀亦權停。出傳敎上曰,中宮殿表裏,依例爲之。出榻敎鍾正·宅鎭·浩修先退,命赴燕醫譯員役入侍,譯官朴道寬等十九人等,次次進前,各詢姓名,上曰,今番則爾等,小心往來,凡事着意,無如前濫雜之弊,可也。上曰,潛越之弊,今番各別嚴飭,可也。命書傳敎曰,書狀雖申飭,此權,惟在灣尹,今番其若有焉,當臨門,灣尹嚴處,以此申飭。仍命退出,諸臣以次退出。
乙未閏十月二十七日酉時,上御集慶堂。藥房夕入診入侍時,都提調金尙喆,提調具允鈺,副提調徐有隣,假注書李顯默,記事官宋銓·尹履相,醫官方泰輿·鄭允協·吳道炯·鄭允德·柳光翼·徐命緯·丁志泰·金孝儉,以次進伏訖。尙喆曰,湯劑俄有附子加入之敎,故五分加入,煎待矣。上曰,今日誠太康矣。尙喆曰,今日酬應太多,診候,何如?上曰,進湯後,當許之矣。進御湯劑,命兩廳診候,泰輿奏曰,脈候左右三部度數調均,胃脈一樣,而似有動矣,附子加入,誠好矣。允協曰,右三部小大,而滑體比朝一樣矣,附子加入,果好矣。上曰,右三部,何如?允協曰,乍有動矣。道炯曰,胃脈與滑體一樣,而痰候往來之時,或有右部微動之症,加入,甚好矣。尙喆曰,此是痰候,夜深長,一貼更爲煎待,何如?命詢兩廳,泰輿等奏曰,加入一貼,更爲進御,甚好矣。上曰,提調先退,煎入加也。尙喆曰,夜深長,今不必留臣等而煎入,更爲召入伏望。尙喆·允鈺先退,命讀西伯疏,命書批答。見疏下又命書安廷玹批答。見疏下又命讀諸道狀啓訖,上曰,嶺伯狀聞來到,領左相,明日內局入侍,同爲入侍。出傳敎仍命退出,諸臣以次退出。
上在慶熙宮。停常參·經筵。
自辰時至午時,日暈。
藥房都提調金尙喆,提調具允鈺,副提調徐有隣啓曰,伏未審夜間,聖體,若何?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。建功湯加附子,自有氣效,氣勝睡穩,二扁鵲脈,曰左曰右,予何信乎?下敎時入侍焉。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
傳于徐浩修曰,內局入侍,時原任大臣,同爲入侍。
建功湯一貼,封入事,下敎。
以方物看品單子,傳于徐浩修曰,依昨年例爲之。
又傳于曰,應製詩,如皆來到,大提學牌招,科次以入。
傳于鄭一祥曰,該曹開坐與否,卽問以奏。
鄭一祥啓曰,刑曹判書趙曮,參判趙德成,參議李命彬,持罪人供辭,依下敎來待矣。
傳于徐浩修曰,科次如已爲之,禮房承旨,持入,秋曹堂上,則與該房入侍。
建功湯一貼,封入事,下敎。
以備忘記,傳于鄭一祥曰,湖南·嶺南沿海儲置米,抽栍摘奸,令備局,必也今日內抽栍,縣郞廳姓名草記。
以備忘記,傳于徐浩修曰,明日祗迎後,卽其門當殿座,有懷者皆來,儒生有懷者亦來,凡諸依前,只入正時。
兵曹口傳政事,副司直單朴相德·鄭弘淳·嚴璹·李碩載,副司果單鄭景仁·李養鼎·李商岳·李昌伋·李會遂·李秉模·李普溫·成德朝·吳彦啓。
以說書申光絅牌不進罷職傳旨,傳于徐浩修曰,禁推。
以備忘記,傳于徐浩修曰,臨御五十年,年八十二,夙夜欲聞者,昔漢武同,豈有漢之有董仲舒?一日二日萬機,況暮年乎?來日卽前例次對,依例爲焉,以今日觀也,抱百金敢請耳目曰,有臺閣,以儒爲名,欲參貢物,辱靑衿大矣。此等之類,其何儒衣儒巾,趙世選,隱然受囑,此傔從乎仰輦乎?此溺私意者,予聞而欲洗,必有徒抱慷慨,漆室慷慨者有焉,予當借尺寸地欲問,莫云文蔭武,有懷者皆來待,言雖過重,予豈謂過?咸須知悉,莫負八十二歲君側席求言意,旣有李枰,必有對焉。入侍耳目,莫若前謄傳故紙䌤縫,必也錚錚,再明賀豈賀,此勝於賀,咸須知悉,莫替五十年八旬其君側聽之意。
鄭一祥啓曰,明日次對,兩司長官,當爲進參,大司憲朴道源,待開門牌招,以爲入侍之地,何如?傳曰,允。
徐浩修,以內醫院官員,以都提調·提調意啓曰,本院御醫崔尙圭·金相祜,頃以內醫番次之苟艱,一時姑降入直矣,今則下番當直之員有餘,崔尙圭·金相祜,依例還陞,何如?傳曰,允。
鄭一祥,以兵曹言啓曰,新除授月串僉使金夢說,老母身病沈重,旬月之內,萬無離捨赴任之望,呈狀乞遞,情勢旣如是,則不可强令赴任,依例罷黜,何如?傳曰,允。
又以兵曹言啓曰,翊衛司翊贊朴師欽,素患痰癖之症,挾感重發,旬月之內,無望供職,呈狀乞遞,陪衛輪番之任,不可暫曠,今姑改差,何如?傳曰,允。
以慶尙監司金載順狀啓,今十一月令薦新朔膳進上生靑魚,日氣溫暖,魚跡頓絶,迄未捉得,限內不得封進惶恐待罪事,傳于徐浩修曰,勿待罪事,回諭。
鄭一祥啓曰,大司憲朴道源未肅拜,執義李獻慶呈辭,掌令李枰呈辭,柳翰申陳疏在外,持平安廷玹陳疏受由,金晩耉在外,今日以監察茶時之意,敢啓。傳曰,知道。
又以御營廳·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
掌令李枰疏曰,皇天眷佑我宗祊,聖候日益康復,臣民慶忭,曷有其極?仍伏念臣,半歲寒熱之病,自分難救,何幸秋冬之交,纔得離脚,不意掌憲新除,忽降於未蘇之際,實無自力叩謝之聖,頃當靜攝之中,常參有命,不敢言病,章皇出肅者,蓋爲粗伸分義之地,于今兩朔,每登賓對,區區下情,只以聖候之漸臻康復,不勝慶祝而已,顧臣見識鹵莽,言議巽軟,曾無一言半辭,可以粗效一日之責,惟是謄傳故紙,循循而退,自顧職名,第有愧懼之心,大病之餘,目下感病危苦,重以咳喘兼作,夜不交睫,轉動須人,以此症形,萬無供職之望,玆敢冒入文字,仰瀆崇嚴。伏乞俯察臣難强之病狀,特削臣職,以肅朝綱,千萬幸甚。臣於祈免之餘,竊有駭歎者,敢此附陳焉。近來人心益下,國綱漸弛,京外無賴之徒,內以假稱弊瘼,外以謀彈官長,潛自行賂,圖囑言官之說,傳播已多年所,臣以不得日覩,猶以爲未信,日前聞有數三人,以言官陳疏事,探問憲隷已,故事極怪訝,發差跟捕,則常漢二,士子三人,使之取招,則果然以茵席作貢事,初呈備局,備局退之故,末乃圖囑言官,以爲陳疏之計,鳩聚錢貨,潛開行賂之地,以此觀之,前所云云之說,得無符乎?國若有法綱,寧有是哉?自臣府移送秋曹,以爲照律,而若自下一番治之,仍以置之,則如此無賴之類,其將接跡而起,此豈細故也哉?臣謂自今以後,申飭三司與兩捕廳,嚴加窺察,若有現捉者,則繩以重律,以杜日後之弊焉。答曰,寥寥之中,聞爾所陳,不覺寒心,果然豈特此輩,用賂之人,無可謂也,受賂之人,其淸乎貪乎?果非偶然,今夜憶此等事,若有是事,雖無廉恥,當之者,豈能親受,其人不聞可知,身爲士夫,聞暗昧之請,若爲官長,予則曰,無官則可也,此等官,將焉用哉云爾,爾章適到,予果靈矣,只擧茵席貢物之事,一則不言,三士亦何不言?其若不聞則已,旣聞之後,不可尋常處之,令該曹,卽爲開坐嚴問,若不直招,仍以杖問得實狀,持供入侍,亦問先已行者以奏,勿辭,速察職。
乙未閏十月二十八日巳時,上御集慶堂。藥房入診,時原任大臣,同爲入侍,都提調金尙喆,提調具允鈺,副提調徐有隣,領府事金相福,領敦寧金陽澤,領議政韓翼謩,左議政洪麟漢,假注書李顯默,記事官尹履相·徐有鍊,醫官慶絢·吳道炯·鄭允德·柳光翼·徐命緯·丁志泰·金孝儉,以次進伏訖。尙喆曰,夜間聖候,若何?上曰,一樣矣。尙喆曰,寢睡·水刺之節,亦何如?上曰,一樣矣。尙喆請進湯劑,上進御。上曰,時原任入來乎?昨日下敎見之否?翼謩曰,臣等見之矣。命兩廳診候,尙喆曰,首扁鵲有免之之敎,故不爲入來,而昨夕診候時,首扁鵲所奏,有所不同,故有此下敎,而泰輿則初無右部脈候所奏,道炯之言,亦同矣。上曰,然則首醫下敎,安徐,可也。絢按脈奏曰,左右三部度數調均,胃脈與滑體,與前一樣矣。道炯曰,胃脈與滑體,一樣差勝矣。上曰,羅里舖所儲穀不足,則何以爲之乎?麟漢曰,此則道臣豈不善爲區劃以運乎?翼謩曰,道臣自當善處,不必過用聖念矣。尙喆曰,西北風,渡海甚易,今比冬月,風勢亦順,船運亦不難矣。允鈺曰,濟民倉旣多所儲,必當以此區劃運入矣。上曰,嶺伯狀聞,是儲置米乎?翼謩曰,軍作米矣。上曰,欲送備郞,摘奸以來矣。上曰,嶺伯狀啓,覆奏,可也。翼謩曰,今此狀啓,以爲度支取用江都米六千石之代,以本道軍作米劃報事,命下,而今年穡事之失稔,沿邑最甚,今以許多未包,分定沿邑,釐其所有,輸送江都,則所餘皮雜穀,不足以支嗣歲民食之資,軍作米六千石,劃送一款,姑爲安徐,待明年秋成後擧行事,請令廟堂,稟旨分付矣。上曰,江都米,何以軍作米劃送乎?麟漢曰,自戶曹,年前貸用江都之米故,戶判有所筵稟,區劃於嶺南軍作米,以爲還報之地,而嶺伯狀啓如此矣。翼謩曰,沿邑軍作米,只擧折半之數,無慮數萬石矣。上曰,令備郞,軍作米,摘奸以來,可也。翼謩曰,備郞則固當依下敎發送,而道臣旣以嗣歲民食之苟艱,有此請退,而不可一任其延施,待明春卽爲輸送之意,分付,何如?上曰,依爲之。出擧條翼謩曰,冬至旣行賀禮,則箋文依例爲之矣。麟漢曰,賀禮旣定之後,則備禮箋文,好矣。上曰,外方皆有箋文乎?至日前例箋文,似入來矣。麟漢曰,冬至例箋,今皆入來矣。上曰,長至日朝廷箋文旣許,而外方冬至箋文,卽賀箋也,宣箋自以例箋兼讀,不必加封也。出傳敎翼謩曰,卿宰坐罷及侍從堂上堂下違牌坐罷人甚多,一體敍用,使之同參今番賀禮,好矣。上曰,卿宰罷散人及堂上堂下違牌坐罷人,竝敍用,口傳附軍職。出榻敎上曰,柳炯,何如?翼謩曰,人品詳明,文學有餘矣。相福曰,臣久未登筵,伏見酬應之節,仰瞻玉色勝昔,下情實不勝慶幸矣。命讀公事,讀奏李枰疏,命賜批。見疏下上曰,作貢之弊,予尋常爲駭者矣。翼謩曰,非但此茵席之貢京中此等弊,近多有之,如非各別嚴飭,則作弊多端矣。上曰,於臺臣,旣批旨,聞大臣所奏,果然,此弊予常熟知,京中人無他資賴之事,其慾專在貢價,欲爲作貢而非特席也,此後若不嚴懲,何以勵末世,令該曹,以茵席請者,先爲嚴杖,究開首唱者,得實以奏,若不直招,刑何惜也,以此分付。出傳敎上曰,近者席品駭然,五瓜龍紋席凡歲貢席子,今番封裹時,着實以看,精擇以封。出傳敎仍命退出,諸臣以次退出。
乙未閏十月二十八日申時,上御集慶堂。禮兵房承旨·秋曹堂上,同爲入侍時,刑曹判書趙曮,參判趙德成,參議李命彬,右承旨徐浩修,左副承旨鄭一祥,假注書徐有成,記事官尹履相·徐有鍊,以次進伏訖。上命徐浩修,讀應製詩,仍命書傳敎曰,居首都承旨徐有隣,虎皮一令,之次左承旨李在簡大鹿皮一令,之次假注書金晦彬,檢閱徐有鍊,左副承旨鄭一祥,右承旨徐浩修,待敎尹履相,同副承旨徐有慶,各紙二卷·筆三枝·墨二笏賜給。鄭一祥,讀秋曹啓目。上曰,此茵席作貢事乎?趙曮曰,然矣。命書判付,又命書傳敎曰,掌令李枰,能灑臺閣陋風,其涉可嘉,特賜熟焉一匹。上曰,李枰,賢矣。曮曰,當初之摘發送秋曹,可謂善處事矣。一祥讀公事訖,諸臣以次退出。
上在慶熙宮。停常參·經筵。
藥房都提調金尙喆,提調具允鈺,副提調徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。閏朔晦日,少伸微忱,今日能得賢良,氣何諭乎?次對同入。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房,口傳夕問安。答曰,知道。
傳于徐浩修曰,世孫同爲祗迎,分付侍講院。
徐浩修啓曰,來十一月初一日冬至望闕禮,依例爲之之意,敢啓。傳曰,知道。
鄭一祥啓曰,大臣·備局堂上,依下敎來待矣。傳曰,引見。
建功湯一貼,封入事,下敎。
以備忘記,傳于鄭一祥曰,在外春坊許遞,前宮官鄭民始爲。
吏曹口傳政事,以洪彦喆爲相禮。
傳于鄭一祥曰,趙昌逵爲承旨,牌招察任,房順房。
鄭一祥,以刑曹言啓曰,本曹罪人韓金奉,文案持入時,勸成等壯之士夫,嚴問口招後,持供以奏事,命下矣。當該洞任及洞民等,捉來,推問其指揮士夫,則以爲其時韓金奉,隣居司成尹慶龍家,書等狀後,使洞民着名云,尹慶龍,旣是朝官,自臣曹,法不當推問,令義禁府擧行,何如?傳曰,允。
以備忘記,傳于李在簡曰,今番擧措,雖竟夕,豈特此等人,着帽着冠帶,曷勝惜乎?今聞光景,心若尋常,此南蠻北狄也。若有慷慨者,其雖五君,其何乾木水生,以此謂之,予當參酌,今廩生以此知悉,若復寥寥,當皆作闕,政官牌招大政。
傳于鄭一祥曰,申飭該府,卽捧口招草供以奏。
又傳于曰,該府堂上,卽問擧行。
建功湯一貼,封入事,下敎。
傳于李在簡曰,承旨入侍。
李在簡啓曰,領議政韓翼謩來待矣。
鄭一祥啓曰,知義禁李徽之,同義禁金用謙,持尹慶龍草供,依下敎來待矣。傳曰,入侍。
傳于鄭一祥曰,心知此之時,以五倫尋常者,爲大祝乎?儒臣李命勳爲大祝,給馬進去。
傳于鄭一祥曰,相臣入侍。
鄭一祥,以備邊司言啓曰,卽聞新差郞廳鄭民始在外云,其代以徐有防,下送湖南,摘奸以來,何如?傳曰,允。
又以備邊司言啓曰,湖南·嶺南,儲置米抽栍摘奸事,命下矣。湖南則興陽·沃溝·臨陂三邑,差遣郞廳鄭民始,嶺南則咸安·河東·宜寧三邑,差遣郞廳安大濟,儲置米抽栍摘奸,而當該各其邑軍作米,使之一體摘奸以來,何如?,敢啓。傳曰,知道。
又以義禁府言啓曰,因刑曹啓辭,司成尹慶龍,該府堂上,卽問擧行事,命下矣。所當卽爲拿囚擧行,而尹慶龍,今方差察於儲慶宮云,何以爲之?敢稟。傳曰,其若此,何草記探問?良可駭也。
又以義禁府言啓曰,因刑曹啓曰,趙世選,刊名侍從案,嶺南長鬐縣,徒三年投畀事,判下矣。判府內辭意,具罪目,依例發遣府羅將,押送配所之意,敢啓。傳曰,知道。
又以刑曹言啓曰,該曹囚徒中,罪關綱常,關係重律者外,只稱豪强者,特放事,命下矣。依傳敎,罪人洪百澄,卽爲放送之意,敢啓。傳曰,知道。
又以刑曹言啓曰,該堂坐鍾街,聚會衆民,決杖一百,散配北塞事,判下矣。依判下,罪人李䕟·李亨老·李聖和·金麟球·高斗豊等,各決杖一百,李䕟咸鏡道慶源府,李亨老鍾城府,李聖和吉州牧,金麟球明川府,方斗豊富寧邑,竝定配所,卽爲押送之意,敢啓。傳曰,知道。
又以訓鍊都監一二所巡廳,左右捕盜廳言啓曰,去夜犯夜人,無所提之意,敢啓。傳曰,知道。
乙未閏十月二十九日辰時,上御延和門,香祗迎入侍時,行都承旨徐有隣,左承旨李在簡,右承旨徐浩修,左副承旨鄭一祥,右副承旨姜趾煥,同副承旨徐有慶,假注書李顯默·徐有成,記事官尹履相·徐有鍊,以次侍立,上具翼善冠·袞龍袍,乘輿出通陽門,詣延和門香祗迎罷後,仍爲殿座。上曰,儒生進前,原州儒朴泰儉,南部朴世基,北部朴致英,以次進伏訖。禮房承旨,馳詣大廟,奉審以奏事,榻前下敎。上曰,有所懷者入來乎?有隣曰,文蔭武則無入來者,儒生三人待令矣。上曰,若有濟世安民之策,皆奏,可也。皆以無所懷仰對,上曰,旣無所懷,則何以入來?竝命退出,仍命書傳敎曰,靜攝中半夜申勤下敎,日冷觸寒,而强以殿座,文蔭武,無一人,皆含枚乎,皆喑啞乎?只儒三人,而一則雖云所重,不無意思,一則强以雖來,莫知治亂者,一則不知東西,公然稱弊,今日朝鮮,可謂寒心,若無大懲創,何以勵末世?此何由,卽一人,一人誰,予何辭乎?文陰武中,今都政宜陞者,皆安徐,以飭從睡徒食之心,於太學寥寥,萬古寒心,爲師儒之長,若善訓迪,其豈若此?大司成越俸一等,孟子問齊宣王曰,四境之內不治,則如之何?王顧左右而言他,後世爲恥,予雖涼德無能,豈效宣王?今日祗迎,何處受番,太陽照予,一則念昔,一則歉然,以今擧措觀也,今日賓對,想必然矣。耳目其何開口,慷慨直中,欲詣舊邸,而十分參酌,其令知悉,文蔭武皆喑啞,儒生庸騃,於今人君,豈不羞乎?步輿入之,上命却下交椅俯伏,諸大臣,竝進前齊聲曰,此何事也,日寒如此,勞動亦多,冷地俯伏,何如是久乎?上曰,所謂儒生輩,皆如此,朝鮮無士子矣。金尙喆曰,朝鮮亦豈無士子,而如董仲舒者,千載一人,豈易得乎?諸大臣,力請還內。尙喆曰,臣不得不犯分矣,仍挾掖乘輿,入延和門。命書傳敎曰,闕啓多日,不爲牌招,該房承旨遞差,入通陽門,上命書傳敎曰,書云無諸己後求諸人,予旣爲此,而若予,則雖睡中招來,必曰,殿下須看今日大小臣僚,其果視國如家乎?觀今耳目唱導之聲,其莫聞,若此而雖開陽門昆蟲,其能動乎?臣不勝爲朝鮮慷慨掩抑云爾。徐浩修復命,諸臣以次退出。
乙未閏十月二十九日午時,上御集慶堂。大臣·備局堂上,引見,內局同爲入侍時,都提調金尙喆,提調具允鈺,副提調徐有隣,領議政韓翼謩,判府事李溵,左議政洪麟漢,行知中樞府事李景祜,行司直李章吾,行禮曹判書金鍾正,兵曹判書李徽之,行副司直尹泰淵,吏曹參判尹得養,行副司直李瀰·金魯鎭,大司憲朴道源,執義李獻慶,獻納金致九,校理朴在源,左副承旨鄭一祥,假注書李顯默·徐有成,事變假注書金晦彬,記事官尹履相·徐有鍊,以次進伏訖。翼謩曰,臨門酬應,聖體,若何?上曰,今日風氣,寒矣。尙喆曰,冷地俯伏之餘,湯劑卽爲進御,宜矣。上命持來進御後,命讀座目。上曰,朴在源誰子也?溵曰,故大諫朴弼喆之孫也。麟漢曰,故重臣李台重之甥姪也。上曰,無等矣。翼謩曰,俄以儒生事,有下敎,而自臣等飭勵,宜矣。麟漢曰,臣等皆不能視國如家,亦無一事之達白,伏見今日下敎,實不勝愧恧,先責臣等,宜矣。上曰,頃者趙世選,以何事處分?注書知來,賤臣承命出去,還奏曰,以朴奎壽擬律不審,處分矣。翼謩曰,昨日有卿宰及侍從堂上堂下違牌坐罷者,竝敍用之命矣。洪檢,則以吏議,因他事坐罷,而其時判書·參判,今旣敍用,則宜無異同,徐有元,則以在外坐罷,俱不人於收敍之中,此外亦有未給職牒者云,竝此仰達矣。上曰,皆敍用,給牒者,給牒敍用。出擧條鄭一祥,讀王世孫箋文頭辭及禮曹箋文頭辭訖。臺臣進前,上曰,只擧下端,朴道源·李獻慶·金致九曰,請黑山島圍籬安置庶民罪人李迪輔,亟令王府,拿鞫嚴問,快正王法。上曰,已諭,勿煩。道源曰,臣本以鈍劣之質,兼有癃痼之疾,言責重任,自劃有素矣。當此靜攝之中,冒寒臨門,召牌下降,他不暇顧,冒沒出肅,而第臣於昨年忝叨見職也。入侍大臣,見臣匍匐窘遁之狀,至以衰病不堪於臺職,陳達於筵中,大臣之言,實爲臣癃廢之實證,面臣之朽鑠,又甚於一年,則雖欲自力,其勢末由,揆以廉義,亦難蹲冒,請命遞斥臣職。上曰,其所撕捱,極涉太過,勿辭,亦勿退待。道源·獻慶曰,請固城縣充軍罪人咸道亨,依本律處斷。上曰,勿煩。又曰,請還寢罪人梁成卜減一律島配之命。上曰,勿煩。又曰,請黑山島充軍罪人黃宅仁,依律處斷。上曰,勿煩。道源曰,近來猥雜之徒,干囑非理,爲一痼弊,今以掌憲所論觀之,誠不勝駭痛,而其中趙世選,以曾經侍從之人,亦不免干犯,於此等鄙瑣之事,其辱臺閣之羞,有不可言,其在懲勵之道,不可以徒年薄勘而止,請長鬐縣投畀罪人趙世選,更施絶島定配之典。上曰,依啓。又曰,明日,是一陽初生之日,古聖王,對時育物之政,尤重於是日,我殿下,臨御五紀之間,至日綸綍,一未有闕,至若今日臨門,藹然有求助之聖意,甚盛擧也。第伏念,先王之閉關,寔出挾陽之意,而陽者卽天地生物之心也,人君之所以體天之心者,莫過於好生惡殺,此固我聖上,一念在玆者,昨今年申飭道臣,審理獄囚,至如錄啓之囚,得蒙宥典者,亦甚衆多,則天地好生之德,無以加此,而亦可以導揚和氣矣。第一番審理,時月稍久,諸道列邑之中,若有罪囚之情法可擬者,則及此陽復之日,復行審理之政,實合於大聖人體天行政之要矣。請令秋曹及諸道道臣,審理獄囚,如有情法可擬者,以爲及時啓問之地。上曰,所奏誠是,依啓。又曰,新除授持平金晩耉,時在忠淸道忠州地,請斯速乘馹上來事,下諭。上曰,依啓。獻慶曰,頃日有德源府使柳文植除署經下直之命,蓋軫此時守令遲滯之弊,而第伏念,守令署經,法意則重,雖不署經於兩司,必待一司署經,然後方許辭朝,自是不易之規,臣謂此後新除守令,署經後下去,以存舊規爲宜矣。上曰,依啓。又曰,臣有區區所懷,敢達矣,我聖上當靜攝之中,愛恤元元之盛意,藹然懇惻於絲綸之間,孰不欽仰感歎,而第伏念生民休戚,係於守令之臧否,守令黜陟,在於道臣之殿最,而近年以來,考績之政,便同文具,或有擧一道而無一居下守令,職此而無所顧忌,生民由此而未蒙實惠,寧不慨然?今當貶月不遠之時,不可無另飭之道,伏願特加申飭於諸道道臣,嚴明考績之政,俾盡綜核之道焉。上曰,所奏是,依啓。致九曰,請固城縣充軍罪人咸道亨,依本律處斷。上曰,勿煩。又曰,請黑山島充軍罪人黃宅仁,依律處斷。上曰,勿煩。命入刑曹囚徒錄,賤臣,承命出去持入,一祥讀之,其中有綱常罪人,上命入文案,賤臣承命,出去持入。命書傳敎曰,臺臣旣請,陽至在近,該曹囚徒中,罪關綱常,關係重律者外,只稱豪强者,特放。命書傳敎曰,下諭過限被罪人禁推人竝放。翼謩曰,摘奸郞廳,參於明日陳賀後,下去,何如?上曰,依。命書傳敎曰,古人云桁楊之下,何求不得云,而其酷莫甚於捕廳,正當扶陽之日,今問者竝放,無一人拘留,今夜旣下敎,巡廳軍門巡邏弛禁。上命讀綱常罪人文案,一祥讀之。命書傳敎曰,昔漢相丙吉,不問傷人問牛喘,可得相體,今因臺啓,取考該曹囚徒,其中有綱常二字,不覺心動,問該吏取考文狀,而聞本事,此非洞任所爲,本洞士夫指揮者,洞任則果犯一律,其何着名云,而士夫云,非一律,勵以著名,名曰綱常,曰非一律,抑何心腸,勸成,節節殊常,令該曹,所謂士夫,嚴問口招後,持供以奏,堂上堂下罷散人敍用,削職人,給牒敍用事,榻前下敎,諸臣以次退出。
乙未閏十月二十九日午時,上御集慶堂。藥房入診入侍時,都提調金尙喆,提調具允鈺,副提調徐有隣,假注書李顯默,記事官尹履相·徐有鍊,醫官方泰輿·鄭允協·慶絢·吳道炯·鄭允德·柳光翼·徐命緯·丁志泰·金孝儉,以次進伏訖。尙喆曰,俄者臨門移時,勞動旣多,聖體,若何?上曰,一樣矣。尙喆曰,俄有湯劑不爲持入之敎,故未得奉入,豈不萬萬悶迫乎?上曰,入之。尙喆請進之,上進御,尙喆請診候,上曰,置之。尙喆,以第二貼待下敎之意,仰達而退。命書傳敎曰,嗚呼,彼蒼臨照,今夜下敎,可謂爲國苦心,而今日擧措,可謂萬萬寒心,若此一何心着帽着冠帶,馳馬大道,立於一人之廷乎?文蔭武中有職名者,皆越〈俸〉一等,今日差祭人分揀,命入次對,內局先退。
上在慶熙宮。停常參·經筵。
藥房都提調金尙喆,提調具允鈺,副提調徐有隣啓曰,節屆長至,邦慶益新,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲冝,臣等不任終宵憂慮,敢來問安,竝此仰稟。
中宮殿·惠嬪宮,藥房口傳問安。答曰,知道。
中宮殿·惠嬪宮·世孫官·嬪官,政院·玉堂冬至單子問安。答曰,知道。
中宮殿·世孫宮,朝廷二品以上·六曹堂上·奉朝賀·大司憲·大司諫單子問安。答曰,知道。
世孫還內後,政院·玉堂·藥房口傳問安。答曰,知道。
大殿·中宮殿,□□□曰,知道。
李在簡啓曰,右承旨徐浩修,今日不爲仕進,卽爲牌招,何如?傳曰,允。
吏曹口傳政事,檢閱單沈能弼。
傳于金思穆曰,今日下敎,拔之朝報,文蔭武下敎,亦皆爻周□□,文蔭武雖來,無下敎事,盡送之。
建功湯一貼封入事,下敎。
傳于徐有隣曰,日寒如此,皆令煖帽。
以備忘記,傳于鄭好仁曰,今日賀沖子誠,夜復命沖子懇,示志喜酬其意,今日世孫讀箋文官,特爲加資,今日口傳下批,令朝鮮人,咸知沖子孝。
吏曹口傳政事,副修撰安大濟,今加通政,陳賀讀箋文官加資事承傳。
鄭好仁啓曰,新除授檢閱沈能弼,時在京畿龍仁地,斯速乘馹上來事,下諭,何如?傳曰,允。
傳于李在簡曰,戶房承旨,與惠堂坐於闕門,四民賜米後以奏。
備忘記,傳于徐有慶曰,禮曹參議李命植,其曠久矣。今賀亦杳然,其涉駭然,本職免,承旨鄭一祥爲禮曹參矣。
又以備忘記,傳于徐有慶曰,承旨有闕,代通政安大濟爲承旨,牌招察任,房順房。
建功湯一貼封入事,下敎。
徐有慶,以義禁府言啓曰,因臺啓,長鬐縣投畀罪人趙世選,更施絶島定配事,依啓矣。趙世遲慶尙道巨濟府絶島定配,而以臺啓內辭意,具罪目,更爲發遣府羅將,所到處執捉,仍令押送配所,何如?傳曰,允。
以備忘記,傳于安大濟曰,今堂中聞軒架,若昔年殿庭聞,懷千萬能曷勝,令度支賞樂工。
以備忘記,傳于金思穆曰,御五紀一八旬餘,於其國其何爲,嗟,其民爲何事,誠歉然曷勝慨,其於今已閉關,嗟,明日宜開閤,亞歲欲問民·五次對明日爲。
以備忘記,傳于安大濟曰,瞻朝鮮祖與孫,祖依於孫·孫依於祖,抑苦心今受賀,問其本沖子孝·昨夜敎强廢座,何以然沖子懇,於其孫莫能賞,讀箋官示予意,孫若此祖誠恃,於海東祝無疆,嗟,沖子若輔導,今予望在春坊,今諸臣非沖子,今殿庭何呼山,呼禮能成。
金思穆,以禁衛營言啓曰,依傳敎,去夜巡邏弛禁之意,敢啓。傳曰,知道。
又以一二所巡廳·左右捕盜廳言啓曰,依傳敎,去夜夜禁弛禁之意,敢啓。傳曰,知道。
乙未十一月初一日寅時,上御集慶堂。時原任大臣入侍時,左議政洪麟漢,左承旨李在簡,假注書徐有成,記事官尹履相·徐有鍊先爲入侍,以次進伏。麟漢曰,臣伏見俄看下敎,有權停禮之敎,不勝抑鬱矣。夜深故,僚相未及入來矣。明日之賀,豈可以權停擧行乎?禮堂亦來閤外矣。上曰,禮堂入侍,他大臣若來,亦爲入侍。領議政韓翼謩,判府事金尙喆,禮曹判書尹東暹以次進伏。上曰,孟子謂齊宣曰,四境之內不治,如之何?今者之事,奚啻四境之不治耶?麟漢曰,此不過一二人,與四境之不治有異矣。翼謩·尙喆·東暹相繼迭奏曰,豈以幺麽一人之故,而反停莫大之賀禮乎?還寢此命,千萬伏望矣。領府事金相福,判府事李溵追後入侍,齊聲迭請曰,莫大之賀禮,不可以此遽然權停矣。在簡曰,金吾堂上,持草供來待矣。命入侍,知義禁李徽之,同義禁金用謙以次進伏,命讀草供。上曰,年已多矣。在簡曰,六十一歲矣。上命書傳敎曰,頃者以祭官事,有臺臣所奏之事,大祝何重,而以六十一歲人苟差莫重,其涉可駭,當該吏郞,特施不敍之典。又命書判付·金吾堂先退,諸大臣又以權停禮下敎還寢之意,迭奏力請,上終不許,王世孫在傍奏曰,權停禮,則無異於不爲也。上曰,世孫又來請矣,諸大臣齊奏曰,睿孝如此,豈可不俯循乎?王世孫又仰請,上命書傳敎曰,昨夜下敎,意蓋深矣,而沖子,大臣禮官,若是懇請,勢難强拂,特寢其命焉。諸大臣齊奏曰,承此下敎,尤爲歡忭,仍呼嵩,以次退出。
乙未十一月初一日辰時,上御集慶堂。親臨陳賀入侍時,行都承旨徐有隣,左承旨李在簡,右承旨鄭好仁,左副承旨金思穆,右副承旨鄭一祥,同副承旨徐有慶,假注書李顯默·徐有成,記事官尹履相·徐有鍊以次侍立。上具翼善冠·袞龍袍,殿座于集慶堂。命書傳敎曰,右承旨·左副承旨許免,鄭好仁·金思穆爲承旨,先入侍後謝恩,王世孫率百官行禮于殿庭,修撰安大濟讀箋文訖。上命書傳敎曰,爲沖子之至誠,强受賀於內殿,自願初心,曷勝靦然?軒架金石,怳若聞於昔年,三聲山呼,顧涼德而歉然,五十年臨御,八十二歲御國,豈予始料,豈予始料?追慕益切於八旬,慷慨冞深於五紀,嗟哉,今日,其豈無飾喜之道,貢人舊遺在,前雖減焉,今加減焉,市民徭役,限兩朔特減,以示予意。諸臣以次退出。
上在慶熙宮。停常參·經筵。
藥房都提調金尙喆,提調具允鈺,同副承旨安大濟啓曰,長至獻賀,慶祝彌切,早朝受禮,勞動旣多,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,王世孫行禮之餘,氣候,何如?臣等不任終宵憂慮,敢此問安,竝爲仰稟。答曰,知道。過昨日誠冥然,憶予年亦苟且,昔孔聖夢周公,嗟,今予夢舊邸,昔先聖歎其衰,況涼德其何言,曷勝懷氣何諭?見備局同入侍。
以承傳色口傳下敎曰,世孫氣候一樣矣。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
金思穆啓曰,今日次對,憲府無進參之員,除在外,不爲行公人員,竝卽牌招,以爲推移入侍之地,何如?傳曰,允。
傳于鄭好仁曰,三使臣,次對同爲入侍。
金思穆啓曰,大臣·備局堂上,依下敎來待矣。
傳于金思穆曰,內局次對同爲入侍。又傳于曰,使臣待下敎入侍。
建功湯一貼封入事,下敎。
以備忘記,傳于金思穆曰,文備郞陞資代,啓下差湖南。
建功湯一貼封入事,下敎。
傳于徐有慶曰,玉堂在外遞差現告,只以奉命在外人捧傳旨。
傳于安大濟曰,政官催促。
以備忘記,傳于安大濟曰,國依於民,民依於農,於歲首勸農敎,嗟,昔年已仰覩,於今春雨暘適,中間判若異,兼水旱何望豐?興惟及皆涼德,嗟,元元依一人,自涼德至乎此,勸農敎每歲下,徒文具曷勝慨?修人事望其歲,勸其民勤其農,自歲初修人事,一陽生三陽近,逢今日何待春日歲初呼此敎,嗟,予昏自可知,陽復日旣呼寫,予何心中止焉?體先王扶陽意,作其心濟其民,憶昔年豐原君在春坊,延祥詩甚文何,至日能垂綍,王心已可占,嗟,此句尙今誦,今涼德陽至日,令諸道先勸農,體此意覺其心,其於予有繡衣,勤與慢自勸飭,若其君臨宣化,其勉其勉,其勵其勵事,下諭八道道臣,兩都留守。
傳于安大濟曰,坐直承旨,持應製詩入侍。
傳于金思穆曰,政官尙無消息耶?催促。
以備忘記,傳于金思穆曰,此事,書狀灣尹,其豈莫知?其若前莫施令,書狀官·灣尹,令宣傳官江邊號令,書狀官代差渡江,令備局嚴飭,員役中潛加者,一體依此律事,分付書狀官。
以備忘記,傳于安大濟曰,凡潛越,關係國綱,旣下敎豈號令?今番若前,當該正副使當重繩,書狀官,令宣傳官江邊號令,令備局嚴加申飭,予豈號令,欲得此人,此類人命,預爲下敎,亦爲人另加嚴飭,其爲朝鮮民。
傳于安大濟曰,政官催促,方到何處與否,知入。
又傳于曰,政官催促,以爲開政。
又傳于曰,政官連爲催促。
傳于金思穆曰,書狀官尙在高陽,此備忘,分付備局,卽爲傳之。
又傳于曰,書狀官欲着帽復命,另爲申飭。
安大濟啓曰,吏曹判書徐命膺,參判尹得養牌不進推考傳旨,今方捧入,而參議趙㻐,來詣闕外,謂有難安之端,陳疏到院,故原疏纔已退却,而屢度催促,終不入來,開政命下之後,如是稽滯,極爲未安,判書·參判,更爲牌招,參議趙㻐,從重推考,何如?傳曰,允。
傳于安大濟曰,啓辭勿爲捧入,催促開政。
又傳于曰,牌去來申飭。
又傳于曰,如此之時,敢如是乎?政官入來開政後,當進水刺矣。
又傳于曰,水刺下敎之後,敢如是乎,連爲催促。
又傳于曰,俄有水刺下敎,則何尙今不來乎?知入,連爲催促。
又傳于曰,見政官入來開政後,當進水刺,牌去來催促。
又傳于曰,左相及備堂,今日出往慕華館,誰某進去知入。
又傳于曰,爲臣子聞水刺下敎,敢如是乎?如此則昨日何爲拜,牌去來申飭政色書吏,開陽門外懸之,政官入來開政,然後放送。
又傳于曰,政官當入來留門。
安大濟,以吏批言啓曰,判書徐命膺,參判尹得養竝牌不進,小臣獨政未安,何以爲之?敢稟。傳曰,只出緊任。
有政。行吏曹判書徐命膺牌不進,參判尹得養牌不進,參議趙㻐,同副承旨安大濟進,以成胤儉爲執義,安鼎大爲掌令,權爲持平,洪宗藎爲正言,李養鼎·金載人爲副修撰,金鍾正爲判義禁,尹得孚爲吏曹佐郞。
兵曹判書李徽之,參判洪樂仁未肅拜,參議朴師海,參知宋鍈,左副承旨金思穆進,副司直單徐晦修·李命植·徐浩修·趙昌逵·姜趾煥·洪檢·徐有元·鄭民始·李儒慶,副司果單柳焵·吳彦啓·尹履相·李顯默·徐有防·徐日輔。
傳于安大濟曰,今日政新除兩司,待明朝牌招,其令入侍。
假注書李顯默陞六,代以金載器爲假注書。
金思穆,以備邊司言啓曰,兩南儲置米·單作米摘奸郞廳,以安大濟·徐有防入啓差下矣。安大濟纔已陞資,徐有防見方在外,其代以朴在源·李命勳差下,朴在源湖南,李命勳嶺南,一兩日內發送,何如?傳曰,允。
安大濟,以漢城府言啓曰,陳賀後闕門,依再昨年例,恤四民以奏事,命下矣。依傳敎分付五部,鰥寡孤獨之類,區別抄出,別單奏入之意,敢啓。傳曰,知道。
金思穆,以御營廳·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
戶曹參判李海重疏曰,伏以臣猥膺專對之命,行將陞辭矣,第臣之父母墳山,在於京畿高陽地,距大路爲十里許,松楸入望,霜露增感,玆敢不避煩猥,仰瀆崇聽。伏乞特許歷省,俾伸至情,千萬幸甚。答曰,卿其依所請歷省焉。
平安監司洪趾海疏曰,伏以臣旣冒肅恩命,行將陛辭矣,臣父墳墓,在於京畿龍仁地,今當遠出,不勝霜露之感,玆敢援例仰懇。伏乞聖慈,俯垂矜察,特賜恩暇,俾伸至情,千萬幸甚。答曰,卿其依請省焉。
判府事申晦箚曰,伏以天祐吾東,聖體日康,慶抃之忱,匝域惟均,仍念臣蒙被難洗之釁累,孤負不世之知遇,居而標辟,行則愧影,忽忽倀倀,如窮人之無所歸者,殆將半年矣。前後吉慶之班,每日起居之儀,俱不得趨參,人理滅矣,臣分墮矣,有臣如此,生不如死,況今節屆陽至,慶溢宗祊,睿孝仰格,縟權將擧,凡有血氣者,無不歡欣鼓舞於春臺壽域之化,而臣獨屛蟄,不敢以滓穢之身,間厠於簪伸之列,此生無幾,永阻明時,瞻望象魏,但有涕淚,聽卑之天,雖或曲諒,闕禮之罪,固在罔赦,敢陳危懇,冀披重誅,至於常廩之頒,匪可論於待勘之臣,而靜攝之中,瀆擾是懼,泯默至今,惶蹙益切,亦乞亟命收還,以重國體,以安微分,千萬幸甚。取進止。答曰,省箚具悉卿懇。玆事尙今撕捱,予則曰,過矣,今聞左相所奏,可謂毛將焉傳者也,須勿過辭,安心造朝焉。仍傳曰,遣史官傳諭。
乙未十一月初二日辰時,上御集慶堂。藥房入診入侍時,都提調金尙喆,提調具允鈺,副提調徐有隣,假注書李顯默,記事官尹履相·徐有鍊,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰以次進伏訖。尙喆曰,昨日親臨受賀,勞動旣多,夜間聖體,若何?上曰,一樣矣。尙喆曰,寢睡·水刺之節,亦何如?上曰,一樣矣。請進湯劑,上進御,尙喆請診候,上曰,置之。尙喆以第二貼待下敎之意,仰達而退,命入次對,內局先退。
乙未十一月初二日辰時,上御集慶堂。大臣·備局堂上引見入侍時,領府事金相福,左議政洪麟漢,行司直具善復·李章吾,行副司直趙重晦·李重祜·李潤成,兵曹判書李徽之,行副司直尹泰淵·李瀰·金魯鎭,執義李獻慶,正言韓栐,校理朴在源,左副承旨金思穆,假注書徐有成,事變假注書金晦彬,記事官尹履相·徐有鍊以次進伏訖。臺諫傳啓之際,上曰,只擧下端,獻慶·栐曰,請黑山島圍籬安置庶民罪人李迪輔,亟令王府,拿鞫嚴問,夬正王法。上曰,已諭,勿煩。獻慶曰,請固城縣充軍罪人咸道亨,依本律處斷。上曰,勿煩。又曰,請還寢罪人梁成卜減一律島配之命。上曰,勿煩。又曰,請黑山島充軍罪人黃宅仁,依律處斷。上曰,勿煩。又曰,請黑山島充軍罪人黃宅仁,依律處斷。上曰,勿煩。麟漢曰,兩南儲置米摘奸事,已有傳敎,而冬節已深,糴政方張,今雖下送,徒貽廚傳之弊,而實無摘奸之效,稍俟春夏間,徐徐下送似好,故敢此仰達矣。上曰,依爲之。出擧條又曰,玉堂多有在外者,番次苟艱矣。上曰,許遞。上命書傳敎曰,今日臺閤,可謂寒心,今日特敎入侍,謄傳故紙,此等臺臣,將焉用哉?亟施不敍之典,在外儒臣遞差,政官牌招開政事,榻前下敎。麟漢曰,判府事申晦箚子,入啓已欠,而尙未承批矣。上命書批答之際,麟漢曰,此大臣,以頃者所遭,尙今引入,久未承候,而其所遭數件事,皆有委折,非關於大臣者也。相福曰,臣於其時,亦見其臺疏,而關西米擅許等說,皆是爽實矣。麟漢曰,所謂武將之說,亦爽實,此乃營門事,而非武將事也,其本事,雖不敢煩擧,而外間則皆知之矣。仍命箚批訖,上曰,三使臣入侍。上曰,員役輩已申飭,而行中凡事,惟在書狀矣。上曰,林得浩誰也?麟漢曰,故承旨林象老之侄也。使臣先退,麟漢曰,近多觸冷,感冒甚緊,且有情理之切悲,敢丐七八日之暇,而其間有郊外往來之事,不遇數十里,旣非經宿者,而當日可得往返,敢此仰達矣。上許之,諸臣以次退出。
乙未十一月初二日午時,上御集慶堂。坐直承旨入侍時,同副承旨安大濟,假注書徐有成,記事官尹履相·徐有鍊以次進伏訖。上曰,同副入來耶?對曰,無矣。應製試券,依下敎持入矣。上命書傳敎曰,居首假注書李顯默,以此官,能三上居首可嘉,特爲陞六,之次待敎尹履相,其祖以昔年侍從,今製述三中,億昔可嘉,一體陞六,之次司書申大年,兼文學洪國榮,校理朴在源,假注書金晦彬,左承旨李在簡,右承旨鄭好仁,右副承旨徐有慶,假注書徐有成,都承旨徐有隣,各紙二卷·筆三柄·墨二笏賜給,諸臣以次退出。
上在慶熙宮。停常參·經筵。
藥房都提調金尙喆,提調具允鈺,副提調徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道,建功三飮,其果靈丹,雖今世中,心若前世焉,予何堪乎?氣何諭待敎侍。
中宮殿·惠嬪宮·嬪宮,藥房口傳問安。答曰,知道。
大殿·中宮殿·惠嬪宮,藥房夕問安。答曰,知道。
傳于趙昌逵曰,內局入侍,時原任如入來,同爲入侍。
趙昌逵,以禮曹言啓曰,今十一月初十日中宮殿誕日,王世孫陳賀之節,異於常時,不敢循例取稟之意,敢啓。傳曰,知道。
又以成均館言啓曰,卽日食堂齋任停擧,他儒勸入事,命下矣。臣承命馳詣太學,依聖敎齋任停擧,他儒勸入之意,敢啓。傳曰,知道。
安大濟,以戶曹言啓曰,貢人舊遺在,前雖減焉,今加減焉事,命下矣。取考文書,癸未餘遺在蕩減,實數別單書入之意,敢啓。傳曰,知道。
趙載俊,以漢城府言啓曰,閭家申飭,卽是五十年予政,令京兆郞五部官,遍審五部,今果有效乎?詳問必也得借入人,來待事,命下矣。依傳敎發遣本府郞廳·五部官員,使之一一遍搜摘奸,則借入奪入之類,姑無之意,敢啓。傳曰,知道。
以備忘記,傳于趙載俊曰,於都民貢市人,爲先今陽生月當臨門,貢市堂領貢市人來待,閭家申飭,卽是五十年予政,令京兆郞·五部官,遍審五部,今果有效乎?詳問必也得借入人來待,其若京兆例草記瞞京兆郞五部官,於臨時當決棍,着實知來,待下敎只入正時。
建功湯一貼,封入事,下敎。
傳于趙昌逵曰,政官牌申飭。
以吏曹參議趙㻐牌不進罷職傳旨,傳于趙昌逵曰,只推,一體牌招開政。
傳于徐有隣曰,都承旨入侍,政官催促。
趙昌逵啓曰,吏曹判書徐命膺,參判尹得養,參議趙㻐,牌不進推考傳旨及罷職傳敎,今方捧入,而開政命下之後,如是違牌,不卽擧行,事甚未安,判書·參判,更爲牌招開政,何如?傳曰,允。
又啓曰,吏曹判書徐命膺,參判尹得養,再招不進推考傳旨,今方捧入,而開政命下之後,如是違牌,不卽擧行,事甚未安,所當更請牌招,而一日三牌,有傷事體,何以爲之?敢稟。
政官三牌啓辭,傳于趙昌逵曰,人君躬往率來乎?牌去來催促開政。
傳于鄭好仁曰,將欲殿座,而牌何無消息乎?催促。
又傳于曰,以政官之故,八十三歲人君固矣。政官催促吏曹書吏,則開陽門外懸之。
傳于鄭好仁曰,爲朝鮮臣子,聞下敎之後,敢如是乎?催促違牌勿稟。
傳于安大濟曰,吏曹堂上何故遲滯與否,問于政吏,若又遲遲,則當盡爲決棍矣。
備忘記,傳于鄭好仁曰,左承旨·右副承旨,已大許免,趙載俊·趙昌逵爲承旨,牌招察任,房順房。
鄭好仁啓曰,假注書金載器,時無職名,令該曹依例付軍職,冠帶常仕,何如?傳曰,允。
傳于安大濟曰,兩司無謝恩之事,尙此寥寥,豈就睡乎?牌去來申飭。
建功湯一貼,封入事,下敎。
以備忘記,傳于安大濟曰,今予精神,類若此,三明日闕禮,將命沖子,而再明日設饌,豈曰子道,亦云孝乎?耆社臣設饌命,卽爲安徐。
以備忘記,傳于鄭好仁曰,今日此稱特命付軍職時,皆闕禮可知,此朝鮮人乎?何國人?萬萬駭然,今日特授耳目人,皆永刊仕版侍從案墨名,其代,政官牌招開政。
傳于安大濟曰,政事後臺諫,待開門依例出牌。
吏批,判書趙曮牌不進,參判徐命善牌不追,參議朴師海進,承旨安大濟進。
吏批啓曰,判書趙曮,參判徐命善竝牌招不進,小臣獨政未安,何以爲之?敢稟傳曰,只出緊任。
沈命德爲執義,任濟遠爲掌令,李鼎運爲持平,嚴思晩爲正言,鄭尙淳爲刑曹判書,吳載純爲兵曹參議。
兵批,判書李徽之病,參判洪樂仁未肅拜,參議未差,參知宋鍈入直進,承旨安大濟進。
副司直李在簡·徐有慶,副司正金載器。
以備忘記,傳于徐有隣曰,今建功準三貼,八十三加百歲,堯舜年文武歲,御五記誠大笑。
傳于安大濟曰,新除臺諫,卽都出牌,待明朝肅謝。
以備忘記,傳于安大濟曰,古亦然矣,而雜科出傳,可也。於今倖科多,故因慾投托,朝投托東,夕投托西,一任其慾,良可寒心,此後此輩類申飭,三世孔訓,宜可體也。
鄭好仁,以訓鍊都監·一所巡廳·二所巡廳·左邊捕盜廳·右邊捕盜廳言啓曰,去夜無犯夜人被捉之意,敢啓。傳曰,知道。
黃海監司李疏曰,依以臣猥膺潘寄,行將辭陛矣。臣之父母墳山,在於廣州地,而省掃將曠,霜露增感。伏乞聖慈,特許往省,俾伸至情焉。臣無任屛營祈懇之至,謹昧死以聞。
答曰,省疏具悉。卿其依請省焉。
乙未十一月初三日辰時,上御集慶堂。藥房入診入侍時,都提調金尙喆,判府事李溵,提調具允鈺,副提調徐有隣,假注書李顯默,記事官宋銓·徐有鍊,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰,以次進伏訖。尙喆曰,夜間聖體,若何?寢睡·水刺之節,亦何如?上曰,一樣矣。請進湯劑,上進御,尙喆請診候,上許之,泰輿接脈奏曰,左右三部度數調均,滑體與胃脈,一樣差勝矣。絢·道炯所對,與泰輿同。上曰,李判府事入來乎?尙喆曰,入侍矣。上曰,尹大英,爲昔年侍從乎?尙喆曰,以昔年侍從,入耆杜矣。上曰,昨日翰注出去乎?有隣曰,翰林則奉敎替入,而注書姑未出代,今方入侍矣。尙喆曰,近日應製,承旨每居首矣。今番則翰注居首,可見雨露之澤惟均,而臣等實不勝喜幸矣。溵曰,參下陞六,是特恩,臣等甚爲稀貴矣。上曰,翰注居首,予甚爲喜。上曰,昨日政臺臣何處在外與否知入,賤臣承命還奏,執義成胤儉大興地,掌令安鼎大楊州,持平權抱川地,正言洪宗藎忠州地在外矣。命書海西伯疏批。見疏下又命書傳敎曰,駭怪名,豈可一刻仍書,分付該堂,綱常二字,卽爲抹去。又命書傳敎曰,昨日特政,皆稱在外,萬萬可駭,以在外人苟充備擬,其涉駭然,當該政官,徒重推考,在外中楊州·抱川人,聞望而走,焉知無此弊?在外之人,不可遞差而止,禁推,其代政官牌招開政,以在京無故人備擬,待下批牌招察任。命讀奏公事訖,尙喆以第三貼待下敎之意,仰達而退,諸臣以次退出。下階後,命都承旨入侍,有隣進伏。命書傳敎曰,建功命先入,欲免鎖鈔前導,而於今旣入,鎖鈔又到,此行首扁鵲用權意,其涉可笑,此後此封,入入侍時,行首扁鵲權安徐,命退出,諸臣以次退出。
乙未十一月初三日未時,上御集慶堂。都承旨入侍時,行都承旨徐有隣,假注書金載器,記事官宋銓·徐有鍊,以次進伏。上曰,貢市堂上,率貢市人入來乎?有隣曰,方待令矣。上曰,召入,可也。賤臣承命出來,貢市堂上李重祜·徐命善,率貢市人入侍。上曰,貢市堂上誰也?有隣曰,李重祜·徐命善矣。命招入貢市人,下詢遺在及勢家外上之弊,皆以無仰對,仍爲山呼。上曰,冬至卽亞歲也,汝等,吾之赤子,皆能好過乎?市人齊聲對曰,仰被聖澤,皆得好在矣。上曰,市人中有老人乎?對曰,有七十者矣。下詢役名及居住後,上曰,雖未殿座,汝等如見天顔,各歸好過,仍命貢市堂上率退。上曰,政官,何以爲之乎?有隣曰,判書則聞有實恙,而參判·參議,則姑無牌去來矣,命書吏曹三堂不敍傳敎曰,一人穆穆,百僚奔走,是有國有臣分,而一人困憊,百僚偃臥,曰有國亦有臣分,嗚呼,其君八十三歲,其臣若是駭然,曰有國,曰有臣,吏曹三堂,亟施不敍之典,昨日柏府·薇垣前單子持來,噫,觀今擧措,曰有君,良可寒心,賤臣持入柏府·薇垣前望單子。傳曰,元啓英爲執義,李弘濟爲掌令,金東稷爲持平,尹在德爲正言,牌招察任。上曰,趙㻐之兄,曾經吏判乎?有隣曰,趙㻐四寸兄趙曮,曾經矣。賤臣承命,持入吏堂前望單子,命書傳敎曰,趙曮爲吏曹判書,徐命善爲吏曹參判,朴師海爲吏曹參議,牌招察任。上曰,京兆及五部郞,使之入侍,漢城主簿金重行,西部都事韓大裕,北部奉事洪若漢,中部沈澤之,東部都事李鴻祥,南部都事曺進伏。各奏職姓名後,下詢閭家奪入有無,皆以無仰對,上曰,閭家奪入之禁,果行矣。予亦廉探,則果無云矣。部官洪若漢是誰也?有隣曰,洪萬朝之曾孫矣。命書傳敎曰,今日五部官員中北部奉事洪若漢,卽故判書洪萬朝曾孫矣,此人,予年二十詣江都時,以京畿監司見,其後入耆社,今日見其孫,其涉異常,特爲陞六調用。上曰,壬辰耆老科榜及登俊料榜目,竝爲持入。賤臣承命持入。命書傳敎曰,初五日政門朝參,三百年古規,何以爲仁政門,其嗣服門故也。今日乃覺,誠是意深,今五紀臨御,此八十三復爲,誠是萬萬料表,況癸巳年,予年二十,以寶劍入侍此門,今六十三年,且甲辰年嗣服皇兄,亦五十二年,憶昔年憶皇兄,追慕千萬,興懷億百,老吾老幼吾幼,鄒聖旣云,朝參後,當賜饌耆社諸臣,此堂老君臣同食,以此分付。上曰,注書,誰也?有隣曰,嶺伯金載順之四寸矣。其父誰也?有隣曰,尙衣僉正金熙矣。上曰,然則故參判金相玉之孫乎?有隣曰,然矣。上曰,玉堂,誰也?有隣曰,金履正·李命勳,方入直矣。上曰,玉堂上下番,持問答入侍。金履正進伏,上曰,金履正,誰也?有隣曰,金勉行之子矣。命讀問答,玉堂上下番及承旨·注書竝讀,諸臣以次退出。
上在慶熙宮。停常參·經筵。
藥房都提調金尙喆,提調具允鈺,副提調徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率詣御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。靈丹靈丹,一何困予?彼尖鼻首扁鵲,名其子孝民,予名爾方忠臣,一門內忠孝在,契今在其何敎,慷慨亘氣何諭?其欲知問建功。
中宮殿·惠嬪宮·嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
建功湯一貼,封入事,下敎。
傳于徐有隣曰,內局入侍,時原任大臣同爲入侍。
又傳于曰,柏府·薇垣·內局同爲入侍。
以備忘記,昨夜夜中用心,方忠臣效忠,其欲九十,悶建功何借粥,三百年今初,此亦國綱,曷勝駭然?特示入直副攝調矣。意爲過重陽取本器,見若此只中殿,然取世孫宮粥,見予意類若此,此三百年初見,良可寒心,此雜色聚會內局而然,孔聖云世訓,今予欽歎,今予用心,一則建功,二則耳目,若此堯舜年·文武歲其何諭?
建功湯一貼,封入事,下敎。
趙昌逵啓曰,檢閱沈能弼,自鄕上來云,卽爲牌招入直,何如?傳曰,允。
以備忘記,傳于安大濟曰,於今日準三貼,嗟,內局其詳記,暗扁鵲誤二貼,今日夜來醒予,於昨日監煎水粥者,豈云堂若納粟,爲其首何異於募軍首。
傳于徐有隣曰,今日湯劑,二準三貼,而人面獸心,掌務謂進二貼,或夜來醒予,故備意劃三以下,內局知悉。
又傳于曰,今日駱粥,頓勝於昨日,豈此于昔粥,掌務官及監煮醫官處,分付。
金思穆,以義禁府言啓曰,司憲府前執義成胤儉,前掌令安鼎大,前持平權,司諫院前正言洪宗藎等禁推事,傳旨啓下矣。成胤儉時在忠淸道大興地,洪宗藎時在忠州地,安鼎大時在京幾楊州地,權時在抱川地云,依例發遣府羅將,竝拿來,何如?傳曰,允。
又以義禁府言啓曰,因臺啓,尹慶龍亟施竄配之典事,依啓矣。尹慶龍,慶尙道機長縣竄配,而以臺啓內辭意,具罪目,依例發遣府羅將,押送配所,何如?傳曰,允。
金思穆啓曰,明日次對,兩司長官當爲進參,大司憲朴道源,待開門牌招,以爲入待之地,何如?傳曰,允。
以備忘記,傳于安大濟曰,稅船皆來,諸倉皆盈,令宣傳官審奏。
安大濟,以禁衛營·一所巡廳·二所巡廳·右邊捕盜廳·左邊捕盜廳言啓曰,去夜犯夜人無所捉之意,敢啓。傳曰,知道。
乙未十一月初四日辰時,上御集慶堂。藥房入診,時原任大臣·臺諫同爲入侍時,都提調金尙喆,提調具允鈺,副提調徐有隣,領敦寧金陽澤,領議政韓翼謩,執義沈命德,掌令任濟遠,持平李鼎運,假注書徐有成,記事官宋銓·徐有鍊,醫官方泰輿·鄭允協·慶絢·吳道炯·鄭允德·柳光翼·徐命緯·丁志泰·金孝儉,以次進伏。陽澤曰,聖候,若何?上曰,一樣矣。陽澤曰,寢睡及水刺之節,若何?上曰,一樣矣。尙喆曰,駱粥不如前云,臣等之罪也。上曰,監煮官堂下乎?允鈺曰,今則堂下矣。尙喆曰,湯劑旣已封入,故不爲持入矣。上曰,有何撕捱之事乎?翼謩曰,別無撕捱之端矣。上曰,徐命善又何違牌?尙喆曰,其兄以吏判被罪,而弟又卽除亞堂,故以是惶悚,不敢承牌云矣。上命書傳敎曰,今銓官·吏判,無撕捱之端,何敢連牌,參判,以兄下敎代撕捱云,此萬萬過矣,大抵因臺望,銓官處分若古語,幸而若飮食,此何國體,此後申飭,臺臣傳啓。上曰,只擧下端。命德·濟遠·鼎運曰,請固城縣充軍罪人咸道亨,依本律處斷。上曰,勿煩。又曰,請還寢罪人梁成卜減一律島配之命。上曰,勿煩。又曰,請黑山島充軍罪人黃宅仁,依律處斷。上曰,勿煩。命德曰,尹慶龍,身爲侍從嗾囑洞人,致有等訴之擧,誠極駭然,刊版之典,猶不可以懲勵,請亟施竄配之典。上曰,依啓。命德·濟遠·鼎運曰,新除授司諫院正言嚴思晩,時在江原道原州地,請斯速乘馹上來事,下諭。上曰,依啓。上曰,臺臣,誰也?有隣曰,故宰臣沈珙之七寸姪也。有隣曰,朝參,以仁政門擧行事,下敎矣。仁政門在昌德宮,崇政門則在時御所,以何門擧行乎?上曰,崇政門爲之。尙喆曰,日氣甚寒,此時臨門誠悶矣。上曰,當更思爲之。命書傳敎曰,再明日替沖子奠酌,前後廂軍·禁營軍五十名爲前後牌,入直都監軍三十名爲挾輿軍,儀註時刻安徐,待下敎只入正時,有隣讀平安監司敎文,上曰,誰作?對曰,李鎭恒作之矣。翼謩曰,臣有狗馬之疾,久未入侍矣。昨聞朝參有命,當寒勞動,爲慮不少,故强疾入來矣。俄承更思下敎之敎,幸矣,何以爲之?上命書傳敎曰,予方憶昔,今番朝參,雲寶劍安徐,只入直侍衛。翼謩曰,朝參大朝會,旣已行禮,則何可無雲寶劍乎?上曰,憶昔故也。命入湯劑,命書傳敎曰,憶昔欲爲更思,莫能伸禮,臨門朝參,其曰孝乎?大臣已奏,於予誠難,明日朝參停,依例次對。又命書傳敎曰,以渡江時事,曾已下敎,此豈特使臣?書狀·灣尹,此非暗爲者,鳳凰城有此消息,令首譯,言于使臣以聞,若受囑欺隱而來,當該首譯,當以潛越者同律,另飭使行,使今番無一包潛越之弊。上進御湯劑後,命書傳敎曰,夫子旣云三世,此輩世守可矣,而至於此尤宜飭於今,雜科時隨一時慾,背先投他者多,一則八包,一則腰金頂玉,本旣不正,術何謂也?申飭諸廳,此後俾無背先投他之弊,諸臣以次退出。
上在慶熙宮。停常參·經筵。
藥房都提調金尙喆,提調具允鈺,副提調徐有隣啓曰,伏未審夜間,聖體調攝,若何?痰候,何如?寢雖水刺之節,亦若何?臣等率諸御醫趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。其氣益衰,建功果然,紀綱日墜,若予胃氣,苦待其曙,鷄聲漠然,朝參次對,百僚備堂,其誠冥然,亦涉苟且,建功三貼,若飮冷水,頂玉扁鵲,亦若納粟,八十三歲,爲此等君,曷勝慨然?氣何諭次對入。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房夕問安。答曰,知道。
鄭好仁啓曰,大臣·備局堂上,依下敎來待矣。
建功湯一貼,封入事,下敎。
以備忘記,傳于徐有隣曰,朝參爲晝對,其氣可知,建功連入,旣命入焉,此何意悶鎖鈔,其雖然强爲次對,聞爲國良謀,擇淸直言,予已知如前規模,莫知啽啞開,嗟哉,暮君,曷勝其慨?只謄古紙,注書徒苦,苦此而然,而日氣誠特甚可笑,附子其將加入,建功果功,予曰庸丹,扁鵲知眽,只曰一樣,用心者君,徒便者臣,督運御史,其將何焉?嗟哉,島民,望服欲穿,臥此堂憶昔年,興惟此五內隕,嗟哉,備局入侍,令予睡醒,入直兩儒臣,爲三江御史,馳詣東西,詳問民瘼以奏。
又傳于曰,內局,次對同爲入侍。
又傳于曰,摘奸宣傳官同爲入侍。
建功湯一貼,對入事,下敎。
鄭好仁,以兵曹言啓曰,昌德宮衛將崔泰崙,病難供職,呈狀乞遞,不可等待其差復,今姑改差,何如?傳曰,允。
以備忘記,傳于徐有隣曰,古有驕童,於脈候兩廳,强以排朔,可謂崇祿巧童矣。
建功湯一貼,封入事,下敎。
鄭好仁啓曰,事變假注書金晦彬,身病猝重,今姑改差,何如?傳曰,允。
以備忘記,傳于徐有隣曰,今日飮三貼,令金玉妙童計焉。
以備忘記,傳于趙昌逵曰,禮房入直改問焉,明朝香祝然也。此是自內,於前日莫諒而然。嗚呼,八十三逢此日,憶甲戌九月十三日,心欲隕膽欲墜,且命沖子,豈曰孝,亦子道。沖子詣時,當諸賢堂南廊見,仍留見回,同來見內局。
以備忘記,傳于趙昌逵曰,靜臥悶者,卽朝鮮其將隆乎,亦將替乎?興惟此,何心食,何心睡?問主人翁若予心,今日次對,嘉言乎善謨乎予何知?一臺臣其欲免,知予心猶預備,江界民將若何?今聞此心豈解,今許施其有效,幾百民何時復?冢宰章曷勝駭?皆若此予將何?視國如家果此人,於今日臨門時冢宰免,於來日乘輿時冢宰免,嗟,銓曹將二堂,其於萬古,豈有是理?於陞補申飭下,惟三次何國體,今朝鮮曰有君,予則曰只有臣,已下敎明將爲,問本館以奏焉。
傳于安大濟曰,禮房承旨入侍。
鄭好仁,以御營廳·一所巡廳·二所巡廳·左邊捕盜廳·右邊捕盜廳言啓曰,去夜無犯夜人,無所捉,敢啓。傳曰,知道。
吏曹判書趙曮疏曰,伏以天祐東方,聖候康復,節屆南至,賀儀載擧,臣民慶忭,曷有其極?仍念臣於東銓,自有迷執,屢除輒達,至被竄配之嚴譴,而猶不知變,是豈臣樂爲哉?蓋臣於再昨年親臨帳殿時,以吏判之決難行公,仰對之,伏想聖明,亦已俯燭之矣。夫於儕流之間,尙不宜有言而或改,況於君父之前,丁寧奏達,而可以移易之乎?區區株見,與前無異,荐承飭敎,末由趨膺,揆以義分,益增惶悚,玆敢略陳肝膈之懇,仰瀆崇嚴之聽。伏乞聖慈,俯賜諒察,亟命鐫削臣職名,仍治臣罪戾,以肅朝綱,以安私分,千萬幸甚,臣無任屛營祈懇之至,謹昧死以聞。答曰,省疏具悉。人皆若卿,今章正憲,雷品中人,誰能爲冢宰?果若此,則嗟哉,八旬,其將爲無冢宰之君乎?國體道理,萬無此理,卿勿過辭,從速行公。
檢閱沈能弼疏曰,伏以臣以弱齡而竊科第,謏才而忝翰試,涯分踰溢,日夕憂愧,迺者循次付職,有旨乘馹,臣適在鄕里,祗奉恩命,榮光所被,不勝感惶,謹以昨日,進身都下,而第監春秋館事洪麟漢,卽臣妻父也。史官例帶春秋,公格自在嫌避,敢控短章,仰瀆崇聽,伏願亟令有司,照法稟處以典例焉。踏啓字。
江界府使申益彬上疏,伏以天祐宗祊,聖候翌瘳,呼嵩禮擧,慶溢匝域,蹈舞之忱,中外惟均,仍伏念臣猥以無似,濫蒙洪造,致位卿,絲毫無報,居常愧懼,若隕淵谷,千萬夢想之外,伏奉西邑除命,義在往役,不敢言私,肅命辭陛,行將赴任,已過三朔矣。許多民弊,雖不得一一仰陳,而其中有不可不急速變通者,與安集殿屎之民者,不避猥越,玆陳一二條,仰請處分。噫,本府西北,爲四百餘里,幅圓之廣,無與州府爲比,且與彼地,只隔一帶水,關防之重,比他自別,國家之保障,不可不重,守牧之鎭撫,亦不可不嚴,而以蔘政之痼弊,民不得安接,昔之二萬餘戶,今爲七千餘戶,短簷板屋,兩三作隣,或十里一落,或五十里一落,而無十家之聚矣,每當捧蔘之時,賣庄賣宅,因以鬻子賣身,終至於不堪當,則垂髫荷擔,戴白而散,莫之救止,何者,廢四郡七百里,卽産蔘之地,而介於關西·關北兩道之境,採之之民,勿論中山與北道,竝爲入採,而歲分丹黃中三節,自六月入山,九月始下山,年年爲常,故挽近以來,蔘種絶稀,首尾四五朔,棄農業捨性命,冒風霜探虎穴,幾危者數,而及其下山,空手以還,十居八九,散貿中山各邑與北道,姑或充數,而隣徵族徵,携負盈路,逃散相繼,以至戶數日縮,哀此民情,慘不忍見,此而不卽變通,江州之民,十年之內,其將盡劉,而莫重關防,無保守之策,此豈細故也哉?朝家之減蔘,不爲不多,當初磨鍊蔘價,亦不爲不厚,而論以時價,則僅爲四分之一,以四分一之價,謂之産蔘而責應民戶,不惟國體之苟艱,乃三百六十州所無之事也。噫,八路二疋之役,猶云過中,減爲一疋,此實我聖上視民如傷之盛意,而獨此江民,一戶之納,殆至十五兩之多,霈澤滂流之時,安得無向隅之歎乎?從時價以給,救其目前之急,撫其將散之民,可謂名正言順,而當此經費隤乏之日,無前之物,自地部劃給,固不敢請,而臣則有別般商量者,本府民戶,爲七千餘,而還穀則爲十餘萬石,雖折半分給,一戶之還,爲三四十石,而竝耗會錄,逐年增加,及其收捧之時,侵徵隣族,以至難保,初以蔘政而爲苦,終以還政而離散,蔘還兩政,江民大困矣。臣意則以爲,元定蔘價之外,除出府還耗穀,參以時價,從便磨鍊,前期上下,以抒民力,則還無加穀之難,民授應行之價,可謂一擧而兩得矣。非徒微臣之見如道臣之意亦然,而粤自戊子,重臣鄭宲,按此道,疏陳蔘弊,請得一千石耗米,添價以給,此是已行之例,而顧今蔘價,比諸戊子,不啻陪屣,則豈可無變通救急之方,目今蔘一錢之價,爲十餘兩,卽通國之所共知,而以三兩之錢,責納於民戶,豈非不安之政乎?伏乞聖明,俯垂諒察,下臣此章於廟堂,亟賜變通焉。試以目下別貿蔘言之,該曹之今年卜定,體蔘爲十斤,尾蔘爲五斤,爲其交隣,預爲儲畜,雖不可已者,而該曹磨鍊之價,不可爲三分之一,以三分一之價,遍徵民戶,而蔘旣絶種,無階辨納,則勢將加徵於每戶五六錢,或貿於他境,或貿於京中,雖或彌縫,而如是之際,民將安堵乎?以年例蔘言之,體蔘六十斤,尾蔘三十斤,以今年所採之數,無以充納,民方嗷嗷,而又當災年,方擬設賑,孑遺之民,猶恐救死之不贍,況有此例外加徵之擧乎?思之及此,寧不殘忍?加以穡事,旣與常年有異焉。蔘政又如是失稔,則不可不差退,以待稍豐,而雖使明年收貿,亦不可不添價以給,以爲保民之政,斷不可已也。竝令廟堂稟處,使邊土空靈,得免離散之患,而以關防重地,得無空虛之歎焉。臣治疏將上之際,又見該曹行關,則明年卜定,爲八十斤,再明年又爲八十斤,與元定蔘一年所捧,合爲一百四十斤,以此之數,分欲於七千戶,則民將盡散而後已,亦恐行不得之爭,亦令該曹,酌量分定他邑,使江民支保,不勝萬幸。臣伏見道臣反貼移關,則前月十二日內局次對入侍所下傳敎,十行絲綸,丁寧懇惻,爲民聖念,孜孜勤動,藹然溢於辭表,有足以感臣隣而動金石,臣旣目擊民弊之如此,徒畏囁嚅,不一仰陳於紸纊之下,則是負聖恩也。臣心也,豈忍爲此哉?伏乞聖明,垂察焉。臣無任屛營祈懇之至,謹昧死以聞。
答曰,省疏具悉。而爲民章,可謂不負差遣之意,予庸嘉之,適當次對,故問于大臣,皆特許所請焉。
乙未十一月初五日辰時,上御集慶堂,大臣·備局堂上引見入侍時,領府事金相福,領議政韓翼謩,行司直李章吾,行禮曹判書金鍾正,行副司直李潤成,兵曹判書李徽之,行副司直尹泰淵,行副司直權噵,同知中樞府事沈履之,行副司直李瀰,行副司直洪良漢,行副司直金魯鎭,行副司直尹養厚,執義沈命德,掌令任濟遠,持平李鼎運,司諫趙榮弼,獻納金致九,左副承旨鄭好仁,假注書金載器,事變假注書金晦彬,記事官宋銓·徐有鍊,以次進伏。相福曰,聖候,若何?上曰,一樣矣。翼謩曰,寢睡,何如?上曰,撤漏始寢矣。上曰,沈能弼,以翰林陳疏何事乎?翼謩曰,沈能弼,卽左相之婿,有春秋相避,故不得行公矣。上曰,然則其疏入之,當踏下矣。好仁讀奏江界府使申益彬上疏。上曰,大臣之意,何如?翼謩曰,蔘政,實爲江民莫大之弊,而至於添價,猝不可輕議,然今歲蔘農,適此告歉,而劃給耗米,旣有戊子前例,且此府還穀,視他邑最多,除出一千石,無甚加損,今亦依此數劃給,使之均俵蔘民,而亦不可每每爲例矣。上曰,領府事之意,何如?相福曰,民弊如此,糶反爲害,則領相所奏,誠好矣。翼謩曰,此外又有別卜定分定他邑之請,以若干數,分送於北道,則或可紓江民一分之弊矣。上曰,北道前亦爲之乎?相福曰,前有其例矣。翼謩曰,雖未知前日所定之爲幾數,而間或有之矣。上曰,領相旣奏,依請施行。出擧條翼謩曰,以陞補之趁不設行,飭敎屢下矣。大司成尹象厚,只行三四抄,陳疏承批之後,尙不擧行,事甚未安,推考申飭,俾卽畢試,何如?上曰,從重推考,畢抄後草記。出擧條翼謩啓曰,統制使趙,以漁稅事,論報備局矣。統營凋殘,近來忒甚,轅門內民戶,流散相繼云,重閫至此,不可不慮,營下漁箭,使之依前句管,而稅錢,如數上納,則無損於均廳,有賴於貧民,年前領府事金相福,以此陳達,而臣意亦然,依報狀許施,似好矣。上曰,依報狀許施,可也。好仁讀奏吏曹判書趙曮疏。上曰,前以何事有奏乎?翼謩曰,帳殿有所奏,乃辭職也,人臣例有辭職,仍作難進之階,則其誰行公者乎?雖有所辭,不可以此曲副矣。命書批答,好仁讀奏義州狀啓,上曰,何州民漂泊於浙江云乎?好仁曰,濟州民矣。命書傳敎曰,今聞灣尹狀聞,濟州民今始生還云,顧妻孥心,予聞吾民生還之報,令備局分付耽牧,其令望海妻子知悉。鍾正啓曰,頃以貢果經宿事,有所飭敎矣,在前則薦新物種來到後,太常看品,郞官陪進太廟,翌朝奉審時,仍行薦獻,而今旣有下敎,此後則貢果若到,勿拘早晩,當隨卽擧行乎?上曰,依爲之。鍾正曰,貢果外,亦多京外薦新物種,此則何以擧行乎?上曰,此則依前,可也。出擧條執義沈命德,司諫趙榮弼,掌令任濟遠,持平李鼎運,獻納金致九合啓曰,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上上曰,已諭勿煩。沈命德·任濟遠·李鼎運又啓曰,請固城縣充軍罪人咸道亨,依本律處斷。措辭見上上曰,勿煩。沈命德·任濟遠·李鼎運啓曰,請還寢罪人粱成卜減一律島配之命。措辭見上上曰,勿煩。沈命德·任濟遠·李鼎運啓曰,請黑山島充軍罪人黃宅仁,依律處斷。措辭見上上曰,勿煩。司諫趙榮弼,獻納金致九啓曰,臣等俱以無似,濫叨見職,于今三朔,而屢登筵席,一味含默,居常悚恧,日前僚臺,以謄傳故紙,至被不敍之典,在臣等廉防,亦何敢仍冒於臺次乎?請命遞斥臣等之職。上曰,往事縷縷撕捱,其涉太過,若此爲侍從者,其將百數太過,勿辭亦勿退待。以上出擧條趙榮弼·金致九又啓曰,請固城縣充軍罪人咸道亨,依本律處斷。措辭見上上曰,勿煩。趙榮弼·金致九又啓曰,請黑山島充軍罪人黃宅仁,依律處斷。措辭見上上曰,勿煩。沈命德又啓曰,外方穀物之不得郡移,朝家申飭,前後非一,而沿邑之穀簿,連年減縮,山那之糶糴,逐歲增加,爲弊濨甚,民受其害,苟究其所以然之故,則專由於各營門,取耗作錢之時,備用於穀價踊貴之邑,移錄於市直稍歇之郡,換作名色,攢那東西穀簿,因此而紊亂,糶糴因此而不均,此弊不杜,將至於民不支堪之境,請令廟堂,嚴飭諸道道臣帥臣,賑穀移劃外,一切不得擅自移轉。上曰,依啓。翼謩曰,俄看臺臣,請禁諸道穀物那移之弊,其言誠是矣。至於統營,支放甚多,似雖用一切之法矣。上曰,此則勿禁,可也。以次退出。
乙未十一月初五日午時,上御集慶堂。藥房入診入侍時,都提調金尙喆,提調具允鈺,副提調徐有隣,領府事金相福,領議政韓翼謩,假注書徐有成,記事官宋銓·徐有鍊,醫官方泰輿·鄭允協·慶絢·吳道炯·鄭允德·柳光翼·徐命緯·丁志泰·金孝儉,以次邊伏。相福曰,聖體,若何?上曰,一樣矣。尙喆曰,俄奉下敎,而聞兩廳之言,則近日脈度,逐月加勝,必是藥力云,附子加入,未知緣何耶?上曰,渠輩何知乎?仍命次對座目,相福曰,臣只爲承候入來,而次對座目,首書臣名,誠爲未安矣。上曰,原任,例書於備局座目矣。翼謩曰,俄者入來時,領府事不謂居前,故臣相讓良久矣。上曰,過矣,內局諸臣先爲退出。
乙未十一月初五日二更三點,上御集慶堂。禮房承旨入侍時,右承旨趙昌逵,假注書金載器,記事官宋銓·徐有鍊,以次進伏訖。上命書毓祥宮誕日祭文後,又命書傳敎曰,於自內,若何?纔下敎更思,幾年爲今何闕?親製文,明朝當德游堂親傳香,侍衛入直,儀注安徐,只入正時,皆依前,明日德游堂庭,盛龍亭。上曰,御史入來知入,可也。賤臣承命出來,與御史金履正·金載人同入,賤臣先奏。上曰,三江御史入侍。金履正·金載人進伏。上曰,御史先向何處乎?履正曰,自東郊,至往十里矣。載人曰,自龍山西江,至頭津還矣。命讀書啓,履正·載人竝讀奏,上曰,作弊者誰也?履正曰,金弘采爲名漢,爲尊位,補以氷丁,收民一錢半錢,故民多怨之矣。且書啓又有所達者,各邑旗竹之納於軍門者,添載於稅船,又其軍門捧上之際,多受情債,以此沙格輩,多怨言矣。載人曰,江上富漢,作稧貿穀雇馬,以爲專利之計,臣已備陳於書啓中,而此弊不可不痛禁矣。命書傳敎曰,今聞三江御史書啓,金弘采所爲,萬萬可駭,令該曹,杖一百贖徒配,兵水營雜色稅船添載,申飭兵水營,一切禁斷,復有此弊,當該監色,令該營重棍。以此觀也,串進上駄人情,古人雖謂,此等物豈若此,此後復若此,當該大將,當臨門嚴飭,凡諸弊端,另加嚴飭,若有作契取利之民,亦爲嚴禁,若有復踵前習,令該部決杖江邊,嚴飭事,分付。以次退出。
上在慶熙宮。停常參·經筵。
藥房都提調金尙喆,提調具允鈺,副提調徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。今予心曰若何?昨日飮果有效,其若效命沖子,諸扁鵲皆楚人,何問候心欲隕?嗟,今日氣何諭?欲奮飛以待敎。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,王世孫遺宮官口傳問安。答曰,知道。
王世孫還內後,政院·玉堂·藥房口傳問安。答曰,知道。
大殿·中宮殿·惠嬪宮·藥房口傳夕問安。答曰,知道。
傳于趙昌逵曰,親傳,當於淸商門爲之,禮房知悉。
又傳于曰,乘轎,當於明陽門爲之,侍衛軍兵雨具。
又傳于曰,內局入侍時,原任大臣同爲入侍。
傳于安大濟曰,贈領相,無奉祀孫云,以支孫爲之。
建功陽一貼,封入事,下敎。
以備忘記,傳于徐有隣曰,憶昔年爲眷慈,令沖子以奏,故今日强欲飮,以一貼水一器,於今勢固然,於欲食其皆然,加附子正今日,第二貼依前加,待下敎入侍焉。是前生耶,是今世耶?於今氣宜加入,若此然後,可報冥然。
傳于徐有隣曰,內局入侍。
又傳于曰,趙泰恒有孫與否知入。
兵曹口傳政事,同知單崔成岳。
傳于安大濟曰,建功湯加附子,一貼有效果二貼,附子予惜,來朝中則止,依本方煎待。
金思穆,以刑曹言啓曰,金弘采所爲,萬萬可駭,杖一百贖,徒配事,命下矣。依傳敎罪人金弘采,杖一百收贖後,忠淸道忠州牧定配所,卽爲押送之意,敢啓。
建功湯一貼,封入事,下敎。
以備忘記,傳于安大濟曰,活脈猶湧,其曰弱曷勝駭?惜哉,首扁鵲,其取者心也,脈若此故旋愈,爲予言醒夢。
金思穆,以訓鍊都監·一所巡廳·二所巡廳·左邊捕盜廳·右邊捕盜廳言啓曰,去夜無犯夜人被捉之意,敢啓。傳曰,知道。
乙未十一月初六日辰時,上御德游堂。親傳香入侍時,行都承旨徐有隣,左承旨趙載俊,右承旨趙昌逵,左副承旨鄭好仁,右副承旨金思穆,同副承旨安大濟,假注書徐有成·金載器,記事官宋銓·徐有鍊,以次侍立訖。上具翼蟬冠,絳紗袍,跪伏傳香於德游堂庭,王世孫亦跪親受,乘轎子出通陽門,仍詣毓祥宮,上仍又跪伏,命承旨入侍,有隣進伏,命書傳敎曰,追憶甲戌,八十三逢此日,是豈孝也,亦云子道,莫能躬詣,沖子替酌,身雖在此,心在毓祥,此雖田家之文,沖子夙成,此政曾孫有慶者也,贈領相奉祀孫,令銓曹,今日口傳付職,以表此心,諸臣遂以次退出。
乙未十一月初六日午時,上御集慶堂。藥房入診,原任大臣同爲入侍時,都提調金尙喆,提調具允鈺,副提調徐有隣,判府事李溵,假注書徐有成,記事官宋銓徐有鍊,醫官方泰輿·鄭允協·慶絢·吳道炯·鄭允德·柳光翼·徐命緯·丁志泰·金孝儉,以次進狀。尙喆曰,親傳香勞動之餘,聖候,若何?上曰,一樣矣。溵曰,聖候平復,今日親傳香,王世孫替酌,俱是邦慶也。請診候,上不許,尙喆曰,提調有不獲已而請由事,日字已迫,故仰達矣。上命書傳敎曰,提調許遞,其代吏判爲提調,有隣讀公事訖。允鈺曰,臣於本曹事,有仰達者矣。年例方物·白綿紙一萬一千二百卷,以三南紙契貢物取用,而連因移准,封裹之數稍減,遺備頗優,故戊子爲始,權減其三分一矣。近來移准之數,已盡計減,年例封裹,厥數自如,見今遺儲,未滿恒留,前頭若有別封裹之事,則將有窘急難辦之慮,不可不趁今變通,而復貢則有難輕議,依所減數,連爲加貿取用之意,就議大臣後,敢此仰達。上曰,依爲之。諸臣以次退出。
乙未十一月初六日申時,上御集慶堂。藥房入診入侍時,都提調金尙喆,提調趙曮,副提調徐有隣,假注書徐有成,記事官宋銓·徐有鍊,醫官方泰輿·鄭允協·慶絢·吳道炯·鄭允德·柳光翼·徐命緯·丁志泰·金孝儉,以次進伏。尙喆曰,俄承附子加入之敎,湯劑今方煎入,而今日日氣不佳,意或痰候之往來而然乎,診候,宜矣。上許之。泰輿進前,診候退伏奏曰,左右三部調均,胃脈似小弱矣。諸醫官以次診候,所奏與泰輿同。上命書傳敎曰,嗚呼,今予心萬念皆冷,而憶昔年,爲元元何敢弛乎,況耽羅乎?督運御史,今方何在,問于本道。又命書傳敎曰,三江繁華,其弊多,命御史其聞果然,常漢尊位,其敢豪强,江村小民,作黨侵民,嗚呼,昔年下敎,若何,而旗竹之來,亦有討索,萬萬可駭,述編中一尾魚一握菜,旣云此政串進獻,駄情債於海東,諺所謂人情國,雖然,於軍門昔年下敎,律將手握數箇旗竹,尙且添載來者,使之求索受債,此何異於道中乞食?萬萬可駭,至有臨門之敎,須問故相李浣,故將申汝哲爲將時,決無此弊,於今將寧不羞乎?申飭軍門已下敎,此後江村,若有此弊,該府詳察,令設曹依此律勘律。湯劑煎入,上進御後敎曰,一貼卿等復望乎?尙喆曰,然,第三貼亦加入乎?上曰,止此,足矣。尙喆及允鈺曰,日候如此,尤宜加意矣。上曰,入味元兼進,則其效必倍矣。尙喆曰,此固臣等之屢次仰達者,如是則其效可勝言乎?製入,何如?上曰,有所製者矣。允鈺曰,丸劑經夏則不可用矣。尙喆復以八味元製入之意,縷縷仰請,上無發落。尙喆曰,第三貼則當加入,而明朝湯劑,則更爲稟定,何如?上曰,限明朝加入,好矣。理中建功湯前方中,加附子五分煎入事,下敎。諸臣以次退出。
上在慶熙宮。停常參·經筵。
藥房都提調金尙喆,提調趙曮,副提調徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。於昨果若何?兩次加入皆若此,予强以從衆,名曰靈丹,然建功有何功?予氣勝於他,故自號曰,强項令,何扁鵲誰請加入,諸扁鵲予眥睨,宜號三重大匡建功湯,呼寫自笑,待敎入二更飮建功,三更復入睡,是誰功附子也?其雖然猶悶夜,脈猶勝何曰微,此求類何曰弱,自按眽今從容,予自予,扁鵲自扁鵲,良可笑予何輕,示渠態自現,以斗量亦載車。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
鄭好仁啓曰,刑曹判書鄭尙淳,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,卽者兼文學洪國榮,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
李得臣,以兵曹言啓曰,本曹佐郞尹光昇,身病猝重,呈狀乞遞,宿衛重地,不可久曠,今姑改差,何如?傳曰,允。
又以兵曹言啓曰,官傳官尹復淵,素患疾病,重添毒感,症形危篤,昌慶宮衛將卞泰佑,身病猝重,勢難供職,俱爲呈狀乞遞,竝今姑改差,何如?傳曰,允。
建功一貼,封入事,下敎。
事變假注書金晦彬改差,代以尹正運爲事變假注書。
傳于徐有隣曰,內局入侍,時原任大臣入侍。
以備忘記,傳于鄭好仁曰,爲予言於內局,今朝何商量,卽一八味元,予知卽八元,活脈其曰弱,八元渠何矣,須見頂懸圈,其玉其亦石,名存扁鵲輩,車載何足道,若間一玉圈,納粟爲陞資,朝煎一冷水,其令一楚人,盛架子陪五殿,與此其商量,莫若三楚人,其果善講確,予意金與石,冥然尙今在,八十三可笑,若此兼八元,主翁必笑予,其況附子加,予則誠太過,附子予常惜,何以許多用?問于首扁鵲,八元其亦弱,嗟哉,此等類,車載曷勝若,今勸予八元,其若勸僧肉,兩廳徒有名,此輩可斗量。
吏曹口傳政事,檢閱單成鼎鎭。
鄭好仁啓曰,檢閱成鼎鎭,旣已付職,卽爲牌招入直,何如?傳曰,允。
建功湯一貼,封入事,下敎。
傳于鄭好仁曰,學製幾何爲之乎?知入。
又傳于曰,在外學敎授許遞。
又傳于曰,八十三此等事,如此駭然,西學敎授許遞,口傳備擬,明日爲之。
吏曹口傳政事,以吳載紹爲西學敎授。
以備忘記,傳于徐有隣曰,暮年其君,支撑建功,徒衣徒眊,曷勝寒心,學製已下敎,而御史奉命人,其稟杳然,若是稽滯,開陽門喝導莫聞,此何國體,當該禮房承旨,請牌杳然,該房承旨,侵臥臺臣,皆解見任,政官牌招開政。
以備忘記,傳于趙載俊曰,今者諸閹豎,莫思其祿,若是懈怠,皆坐睡,其中特甚者金壽敏也,此人呼君將聲澌,同類雖呼,若於世人,莫知醒南衙北方,曷勝寒心?其飢若此,恐飽而然,金壽敏待睡,勝報料。
以備忘記,傳于徐有隣曰,以韓鼎裕·李得臣爲承旨,牌招察任,房順房。
安大濟啓曰,新除授藝文館檢閱成鼎鎭,時在京畿水原地,斯速乘馹上來事,下論,何如?傳曰,允。
傳于安大濟曰,政官下敎,何時爲之,而至今寥寥,政官入來開政,然後八十其君,當就寢,申飭。
又傳于曰,以儀下標信,興仁西挾留門宣傳官二員待令,騎馬二匹立之。
又傳于曰,每下政牌,則視以厭薄,身爲冢宰,八十其君小得就睡,可矣。若遲滯,則政色書吏懸之。
以備忘記,傳于徐有隣曰,其君暮年,苦心可知,待幾次下敎强來,八十三何用此等冢宰,仍命開政,此庸君,吏曹判書趙曮爲安興僉使,今日辭朝,其令倍三道赴任。
傳于安大濟曰,時任僉使,遞付京職,新僉使到任後,令道臣狀聞。
安大濟啓曰,吏曹判書趙曮,參判徐命善,參議朴師海牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,更卽牌招,如何?傳曰,若更請牌,大小公事留院,明日藥房問安,勿爲之。
以備忘記,傳于徐有隣曰,若漠然此敎,舊邸下敎·留院下敎,莫知幾次下,有趙曮然後,予能爲君,趙曮赴任安興,君將爲君,國綱可樹,時任僉使付京職,趙到任日字,令道臣狀聞,爲由局在此敎,其日朝鮮臣子。
備忘記,李潭爲吏曹判書,牌招開政。
傳于安大濟曰,開政仍爲之。
傳于趙載俊曰,吏批催促。
又傳于曰,吏批連爲催促。
傳于安大濟曰,吏曹判書前望單子入之。
有政。吏批,判書趙曮進,參判徐命善進,參議朴師海進,同副承旨安大濟進。以任希敎爲大司憲,張淀爲司諫,申應顯爲執義,柳煥德爲掌令,成德朝爲獻納,沈爲持平,朴宗彦爲司成,李延年爲兵曹佐郞,宋持敬爲刑曹佐郞,李潭爲奉常提調,金鍾正爲內局提調,宋文輅爲兵曹正郞,權恢爲右通禮。
兵批,判書李徽之進,參判洪樂仁未肅拜,參議宋鍈病,參知吳載純進,同副承旨安大濟進。以安春君爲都摠管,李應爀爲宣傳官,李弘遠爲宣傳官,許根爲訓鍊主簿,李敏輔爲翊贊,申大顯爲京畿水使,金聖麟爲椒島僉使,金玲爲月串僉使,李球爲忠淸兵虞候,粱天漢爲昌慶將,金光胤爲昌慶將,吳命經爲僉知,鄭如淵爲珍鳥監牧官,司果沈能弼,護軍趙慶進,同知單韓廷佑,慶尙左水虞候具儁,前參軍崔英翰今加折衝。
傳于安大濟曰,明日傳香,禮房承旨當爲齋宿,右承旨鄭好仁,所當牌招,而拘於廳規,不得請牌,何以爲之?敢稟。
傳于安大濟曰,右承旨牌招。
以備忘記,傳于徐有隣曰,於冢宰,可謂毛將焉傅,於冢宰,豈有一毫撕捱之端?於予亦豈有一毫開釋之語,暮年欲用,更思合辭尙在,差其人心,若何?旣示欲用意,都政在近,一許免亦體君臣道,吏判本職,特爲許免,其代鄭尙淳爲吏判,牌招察任。
又備忘記,嗟哉,暮年其君,撤漏後醒,莫能復睡,而待其開門,惟諸承宣待漏入,而怠慢臺臣,擁誰便睡,一任其欲,莫知擧職,其國,若何?人能讓道,萬萬可駭,豈可解任而止?解任臺臣,皆禁推,此後卯酉法,更爲申飭,以存國綱。
安大濟,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未十一月初七日辰時,上御集慶堂。藥房入診,時原任大臣同爲入侍時,都提調金尙喆,提調趙曮,副提調徐有隣,領敦寧金陽澤,領議政韓翼謩,假注書徐有成,記事官宋銓·徐有鍊,醫方泰輿·鄭允協·慶絢·吳道炯·鄭允德·柳光翼·徐命緯·丁志泰·金孝儉,以次進伏。尙喆曰,伏承今日差勝之敎,誠幸矣。上曰,二貼見效矣。尙喆曰,有附子減之之敎,此貼依前方煎入矣。仍進御湯劑,尙喆請診候,上不許。尙喆曰,昨以丸劑有下敎,故臣等退與兩廳相議,則附子·杜沖加入爲好云,依此製入,何如?上曰,置之。曮又請進御丸劑,上曰,提調爲國設漕船,又請八味元乎?曮曰,於漕船事,臣卽建白,況於聖躬保護之事,豈不如此乎?有隣讀黃海監司箋文。上曰,誰作也?對曰,洪國榮作之矣。上命書傳敎曰,耽羅人幾百里波浪漂風,今陸路來,予心,若何?彼中予莫知入我境,體予心着實供饋,衣弊者造給,噫,陸路來京,自此可陸路將渡海,此輩無事越海,然俊予心庶可便。翼謩曰,日昨以翰林沈能弼之陳疏引嫌,自上下詢,而臣聽瑩,未及仰對矣。翰林規例,自有次第,沈能弼區處然後,其下應付者,可以次次陞附之矣。上曰,陞六,可也。出擧條前檢閱沈能弼陞六事,榻前下敎,尙喆及諸大臣,又力請製進八味元。上曰,予雖飮之,主人翁不飮矣。諸臣以次退出。
上在慶熙宮。停常參·經筵。
藥房都提調金尙喆,副提調徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。予睡三更前睡,三更後醒,企開東,今日三更前亦然,其何堪乎?此何由,內局提調也,曷勝慨然?氣何論待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
建功湯一貼,封入事,下敎。
事變假注書尹正運在外,代以朴廣源爲事變假注書。
以備忘記,傳于趙載俊曰,此陋矣,予何諭,何敢撕捱,而靜思大政近一也,旣示予意,吏判許免,禮判爲吏曹判書,牌招察任,前冢宰李潭爲禮判。
傳于徐有隣曰,內局入侍,大臣若入來,同爲入侍。
李得臣,以義禁府言啓曰,前大司憲朴道源,前執義沈命德,前掌令任濟遠,前持平李鼎運,前司諫趙榮弼,前獻納金致九等禁推事,傳旨啓下矣。朴道源·沈命德·任濟遠·李鼎運,趙榮弼等,卽爲拿囚,而金致九,下去忠淸道淸州地云,依例發遣府羅將,拿來,何如?傳曰,允。
以備忘記,傳于徐有隣曰,承旨韓鼎裕許遞,其代徐浩修爲承旨,牌招察任,房順房。
趙載俊,以侍講院言啓曰,召對進講,啓蒙要解,今方會同校正,宮官不可不備員,而弼善李鎭衡,兼文學洪國榮,不爲進參,在前如此之時,例有請牌之規,弼善李鎭衡,兼文學洪國榮,竝卽牌招,以爲備員會回之地,何如?傳曰,允。
傳于安大濟曰,夕入侍八十歲老人,皆令來待。
建功湯一貼,封入事,下敎。
趙載俊啓曰,新除授內局提調徐命膺,時無職名,令該曹口傳付軍職,何如?傳曰,允。
兵曹口傳政事,副司直徐命膺。
傳于徐有隣曰,內局入侍,率兩老人入侍。
又傳于徐有隣曰,都承旨持學製試券入侍。
建功湯一貼,封入事,下敎。
備忘記,傳于李得臣曰,再明日次對,進定於明日,久任郞同入。
李得臣啓曰,明日次對,兩司長官當爲進參,大司憲任希敎,大司諫趙,待開門牌招,以爲入侍之地,何如?傳曰,允。
備忘記,傳于安大濟曰,太學陞補,幾次申飭,今纔五抄,萬萬寒心,曰有君曰有國,聞此心亘予何睡,君莫睡臣敢食,國子長越俸五等。
又以備忘記,傳于安大濟曰,予何八十三,爲一國子長,爲萬世苟且君乎,大阿在乎?惟在一號令,此由一驕字,曰某子過用而然,國子長亟施刊版之典,政官牌招開政,差代,待下批雖夜牌招,待朝爲六抄。
傳于安大濟曰,政官催促。
傳于安大濟曰,勿論某堂,家在近處者,先爲開政。
又傳于曰,陞補申飭矣,何如是乎,明日爲之乎?出令與否知入。
又傳于日,國子長前望·副望·末望書入。
又傳于曰,大司成前望,盡爲書入。
又傳于曰,內局下敎,旣已捧置,政官申飭。
又傳于曰,大司成前望,斯速催促。
又傳于曰,下敎後,參判·參議一般矣。參判則入來而參議尙不來,萬萬駭然,禁推。
又傳于曰,何待判書乎?次堂中隨入開政。
又傳于曰,政官連爲催促。
傳于李得臣曰,望筒催促。
傳于安大濟曰,今番學製,選十人乎?復有學製而選十人乎?陞浦,令爲之。
以備忘記,傳于趙載俊曰,以陞補稽滯,有畢抄前宿太學事,下敎,則國子長·備局副提調,莫思視國如家義,其君更飭後,若是稽滯,是誰子若此乎?良可寒心,此人亦若此,予將恃誰,其君聞此慷慷,將莫能睡,其曰忠,求忠臣於孝子門,君命若此,亦曰孝乎,萬萬寒心,畢抄前,莫能踰食堂橋。
傳于安大濟曰,今夜睡醒,欲表國子長忠,政院申飭禁漏官,使之更更來奏。
以備忘記,傳于安大濟曰,朝鮮,兩班朝鮮,以此用謀,聽兩班驕,前國子長極矣,若此其將拜相乎,吏判旣已問知,與前判書異焉。何敢互相推諉?政官牌申飭。
吏批啓曰,判書金鍾正牌不進,參議朴師海禁推傳旨捧入,小臣獨政未安,何以爲之?敢稟。傳曰,仍爲之。
有政。判書金鍾正牌不進,參判徐命善進,參議朴師海禁推,承旨安大濟進,以朴相德爲刑曹判書,金魯鎭爲大司成,洪相纘爲修撰,李養鼎爲弼善,李秉模爲兼文學,鄭民始爲東學敎授,金鍾正爲觀象監提調。
兵批,判書李徽之病,參判洪樂仁未肅拜,參議宋鍈病,參知吳載純入直進,同副承旨安大濟進,副司直鄭尙淳·尹得養·趙㻐·趙昌逵·金思穆·韓鼎裕。
傳于安大濟曰,大司成仍爲牌招爲之,成均館書吏,懸於開陽門外,承牌後放送。
鄭好仁,以御營廳·一二所巡廳·左右捕盜廳言啓曰,去夜無犯夜人所捉之意,敢啓。傳曰,知道。
獻納金致九疏曰,伏以天休滋至,玉候日康,節屆陽復,禮擧嵩呼,慶忭之忱,小大惟均,仍伏念臣以鹵莾之質,乏諫部之姿,濫叨見職,月已三彀,屢登前席,一味含默,官以諫名,寧不悚恧,矧於日前,臨門求言,辭旨懇惻,豚魚可感,而顧臣素昧經綸,無策裨補,尙未進一言,惟威罰恭俟,卽接鄕信,臣之八耋偏母,多年貞疾,長在床褥,近因日候猝寒,毒感闖發,飮啖專却,轉側須人,自聞此報,方寸煎灼,按住不得,忙投短章,徑尋鄕路。伏乞天地父母,遞臣所帶之職,以便救護,治臣擅行之罪,以肅朝綱。臣方乞免,不暇贅論,而竊有一事駭憤者,略此附陳,惟聖明察納焉。遂安郡守李彦培,爲人貪汚,專事掊剋,廉價貿銀,店人不從,威脅萬端,末乃杖殺,諫臣論啓,至於對吏,則多般粧撰,誣罔納供,雖以日月之明,猶未悉燭,竟得白放,噫,不法殺人,其罪甚大,廉價勒買,犯贜非細,此不嚴懲,國將無法,而亦何以慰逝者之冤乎?臣謂遂安郡守李彦培,爲先罷黜,亟令本道道臣,嚴査明覈,繩以重律,斷不可已也。臣無任戰恐祈懇之至,謹昧死以聞,批答在傳敎。
乙未十一月初八日辰時,上御集慶堂。藥房入診,大臣同爲入侍時,都提調金尙喆,副提調徐有隣,領府事金相福,假注書徐有成,記事官宋銓·徐有鍊,醫官方泰輿·鄭允協·慶絢·吳道炯·鄭允德·柳光翼·徐命緯·丁志泰·金孝儉,以次進伏。尙喆曰,聖候夜間,若何?上曰,一樣矣,有隣請獻納金致九疏。上命書傳敎曰,金致九其章先入,旣已處置,其無可論,其章給之,遂安郡守事,關係人命貪汚,令道臣嚴査以聞。又命書傳敎曰,內局直宿之時,提調聞都提調所奏,予莫能記,果金養心事,雖非大段,其後此任,公然行公,事勢誠難,提調許遞,其代徐命膺爲提調,牌招察任,方在處分中,一時申飭,亦不可事同而飭異,其時三堂皆敍用。有隣曰,掌令柳煥德詣臺矣。上曰,入侍,賤臣承命出去召入。煥德曰,請固城縣充軍罪人咸道亨,依本律處斷。上曰,勿煩。又曰,請還寢罪人粱成卜減一律島配之命。上曰,勿煩。又曰,請黑山島光軍罪人黃宅仁,依律處斷。上曰,勿煩。又曰,新除授司諫院司諫張淀,時在京畿豊德地,獻納成德朝,時在忠淸道公州地,請竝斯速乘馹上來事,下前。上曰,依啓。上曰,局方中,有誰親年高者云矣。尙喆曰,李以材母,九十二歲矣,內局所屬,壽者亦多,金世選八十四,金福齡八十一云矣。上曰,此兩人,夕入侍待令,上問相福曰,卿之丈人年幾何?對曰,八十四矣。上曰,服藥乎?對曰,家計向來淸寒,淡食簿衣,筋骨自至完固,此則培養中得力矣。上曰,鄭允協·慶絢,以直宿故在京乎?尙喆曰,直宿時旣盡捧糴,故不敢下去云矣。上曰,使之下送,可也。兩司闕啓,牌招依例爲之事,榻前下敎,詣臺臺臣入侍事,下敎,諸臣以次退出。
乙未十一月初八日未時,上御集慶堂。藥房入診,老人同爲入侍時,都提調金尙喆,提調徐命膺,副提調徐有隣,假注書徐有成,記事官宋銓·徐有鍊,老人金世選·金福齡,醫官方泰輿·鄭允協·慶絢·吳道炯·鄭允德·徐命緯·柳光翼·丁志泰·金孝儉,以次進伏,上命世選等診候,世選進前診候,退伏奏曰,左右三部調均,尺脈高,臣於七八年前,診察脈度,今又診察,脈度如前矣。福齡進前診候,退伏奏曰,左右三部調均,尺脈長大,胃脈比乙酉年似加實矣。上命書傳敎曰,崇政金世選,資憲金福齡,年皆八十,按八旬君脈,漢唐豈有?其涉異常,皆特加一資,令該曹米布題給。上曰,李文材入侍。命書傳敎曰,老爾老李以楷,予今思焉。其姪在局方故問焉。其母年今九十二而寢食若前,亦能針線云,其涉異常,令該曹衣資食物題給,以予老吾老之意,八旬君臣令按脈頌,承旨·玉堂·春坊·翰注製進,入侍三提調,一體製進事,下敎,諸臣以次退出。
上在慶熙宮。停常參·經筵。
藥房都提調金尙喆,提調徐命膺,副提調徐有隣啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任終宵憂意,敢來問安,竝此仰稟。答曰,知道。嗟哉,暮年,氣益薾問夜長,一固執冢宰,一驕童國子長,兩夜受困,曷勝悶乎?加以建功冷水,扁鵲扁鵲,氣何諭侍敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
傳于安大濟曰,昨已下敎,若是慢蹇,秋判外亦爲謝恩人,竝遞差。
又啓曰,大臣·備局堂上,依下敎來待矣。
建功湯一貼,封入事,下敎。
傳于徐有隣曰,大抵世間凡事,有次序有輕重,雖一令座首當爲者,今爲此浮費其氣也。國有大臣,有六卿,亦有耳目大官足餘者,君爲若何?六卿自爲者君爲,豈設六卿,意若此而莫能擧職,自有耳目,今番予大官自可飭,本館下吏者,牌莊於庫中用於何,因比其君費氣,驕童自便,是何國體?昨日其能國子長卽承牌,其君能睡,然堯子若何,舜子若何?莫知丹朱·商均,只見堯舜,於今日正若此,若此故一任其驕,大官若申飭,君庶幾便,因慷慨下敎,有承旨寢,予今自覺,於朝鮮自爲大丈夫,何苟且君?自前慢冢宰,多小下敎,予亦自覺,臣雖强,君何自弱乎?予今自覺也。
傳于安大濟曰,古雖有此例,於昨日若敢坐院以請,坐直皆詣閤請入,惟允可嘉,皆大鹿皮一令賞給。
又傳于曰,十抄合製皆暈,草記後,國子長踰食堂橋,莫學驕童。
建功湯一貼,封入事,下敎。
趙載俊,以侍講院言啓曰,本院新除授兼文學李秉模,時無職名,令該曹口傳付軍職,仍卽牌招察任,何如?傳曰,允。
兵曹口傳政事,副司直李秉模。
建功湯一貼,封入事,下敎。
兵曹口傳政事,副司果趙載溥。
傳于安大濟曰,大提學,使之入來科次。
傳于鄭好仁曰,坐直承旨入侍。
安大濟,以義禁府言啓曰,均役廳郞廳沈公猷,令該府處之,直施不應爲律,帶本任以放事,傳旨啓下矣。沈公猷今已拿囚,以不應爲律,杖八十收贖,依傳旨帶本任放送之意,敢啓。傳曰,知道。
鄭好仁,以訓鍊都監·左右捕盜廳·一二所巡廳言啓曰,去夜無犯夜人被捉之意,敢啓。傳曰,知道。
吏曹判書金鍾正上疏,伏以皇穹默佑,陟降垂隲,聖候康復,賀儀洊擧,匝域倉生,蹈舞惟均,況臣曾忝嘗藥之親覩翌瘳之慶者乎?臣昨於內局仕進之路,忽承東銓移除之命,驚惶震越,遽巖召,狼狽退出,恭俟重誅,不意聖慈曲諒,許解兼任,恩造如天,感祝無地,第臣於昨冬,謬膺銓職,厚被人言,危辱備至,至今追思,尙切駭怖,區區自靖之義,惟當息影朝湍,以補黥劓,而只緣聖恩至渥,寶算彌隆,未敢決退,隨分遲徊,律之以古人出處,已多可愧,顧此見叨之職,卽是僇敗之地,何可徒藉寵靈,冒沒廉恥,下壞一己之大防,上累四維之治化也哉?伏惟殿下之仁,無物不遂,廷臣之凡有情勢者,不侍自陳,旋卽許免,況臣所遭,非比尋常,其不可復厠於銓地,非徒通朝之共知,業被聖鑑之俯燭,而獨未蒙一視之澤,則亦豈無向隅之歎乎?深夜開政,飭敎屢下,而轉動無路,又犯逋慢,臣罪至此,益無所逃,玆敢短章自列,仰瀆崇聽。伏乞天地父母,俯賜諒察,將臣職名,亟許鐫改,仍降威罰,以肅朝綱,不勝幸甚,臣無任屛營祈懇之至,謹昧死以聞。
藥房入侍時,答吏曹判書金鍾正疏曰,省疏具悉。因予精神索漠,莫知其事,授卿冢宰,卿違牌後問焉乃覺,事有輕重,此則豈特輕乎?金養心所爲,萬萬駭然,何足掛於心頭,若此不已,朝鮮六曹吏曹,其將權減長席乎?決無是理,今於此等事,予連受困,卿勿過辭,從速行公。
乙未十一月初九日辰時,上御集慶堂。藥房入診入侍時,都提調金尙喆,提調徐命膺,副提調徐有隣,假注書徐有成,記事官宋銓·徐有鍊,醫官方泰輿·鄭允協·慶絢·吳道炯·鄭允德·徐命緯·柳光翼·丁志泰·金孝儉,以次進伏。尙喆曰,夜間聖候,若何?上曰,一樣矣。尙喆請診候,上曰,置之。命讀次對座目,上曰,昨下備忘,承旨繳還,而必詣閤爲之,不偶然矣。昨日坐直誰也,有隣曰,李得臣·安大濟也,命書吏判疏批後,內局諸臣先爲退出。
乙未十一月初九日辰時,上御集慶堂。大臣·備局堂上引見,各司久任郞廳同爲入侍時,領議政韓翼謩,判府事李溵,行司直具善復,左參贊鄭弘淳,行司直李章吾,司直李重祜,司直李潤成,行副司直尹泰淵,吏曹參判徐命善,行副司直李瀰,開城留守宋淳明,大司憲任希敎,大司諫趙,堂令柳煥德,校理朴在源,左副承旨鄭好仁,假注書金載器·朴廣源,記事官宋銓·徐有鍊,戶曹正郞鄭益儉,佐郞沈念祖,兵曹正郞李師濂·宋文輅,宣惠廳郞廳沈公猷·申暿,司僕僉正李命楫,判官洪獻輔,廣興副奉事洪大宇,刑曹正郞兪漢寧,漢城判官申師顯,掌樂主簿李宅源,以次進伏訖。溵曰,聖體,何如?上曰,一樣矣。溵曰,寢睡·水刺之節,亦何如?上曰,撤漏後就寢矣。翼謩曰,聖後一樣乎?上曰,一樣矣。藥房都提調金尙喆曰,昨日深夜酬應,不暇有損乎?上曰,無損節矣。尙喆曰,國子長處分,卽在下之罪,而以此丙枕不安,誠爲惶悶矣。上曰,升補胡大事乎?尙喆曰,然矣,好仁讀奏吏判金鍾正疏,上曰,彼必固心在矣。命書批答,翼謩啓曰,曾經備堂之人蔡濟恭·徐命膺·朴相德·鄭尙淳·尹得養,今竝還差,何如?上曰,依爲之。出擧條翼謩又啓曰,鄭尙淳提堰句管,朴相德關西句管,尹得養海西句管堂上,今竝還差,何如?上曰,依爲之。出擧條翼謩又啓曰,朴相德今旣敍用,還差惠堂,何如?上曰,依爲之。出擧條弘淳啓曰,京畿減稅之候,開城府·江華府,以田稅條需用不足之代,請爲區劃,自廟堂,開城府則以本府所捧軍餉耗條許劃,江華則就畿邑大同中劃給事,定奪矣。軍餉耗條,江華亦自有之,兩都事例,不必異同,江華給代,一依開城府例施行似宜,故敢達矣。翼謩曰,兩都劃給之不同,蓋緣事例之有異,今者重臣所奏,亦自有見,依此施行,何如?上曰,好矣,依爲之。出擧條各司久任郞廳進前,下詢廳姓名及用遺在,又詢所懷,各司郞廳以次進伏,仰對其職姓名及職掌用遺在數爻,而皆曰,所懷元無,上詢惠郞沈公猷曰,汝亦無所懷乎?公猷以無仰對,上命書傳敎曰,意均役廳,卽予告心,京鄕抱抑鬱之懷,該廳自有聚斂之議,況此給代者,美其名有,選武之名,於此可見,雖爲民,其議固然,而給代其有選武之名,凡輪臺臣入侍,問其所懷,則必曰有堂有弊,則草記無所懷云,此語例也。噫,均廳異於他,若或有愆期者,木品麤劣者,則雖未及細細言堂,乘此會宜奏,而與他同循例,曰無非均郞久任之意,此人意謂無此,同他宜先此人,令該府處之,何可久滯,亦何聞供?此是於渠準備之律也。直施不能爲律,帶本任以放。兵曹佐郞李師源進伏,下詢職姓名及職掌用遺在。對曰,兵曹佐郞李師濂,職掌則二軍色,所懷則無之矣。上下詢曰,軍戶捧上時必請囑,汝則何以爲之乎?對曰,雖有請囑,一不施行矣。上曰,請囑,汝旣得聞,都不如不聞矣。命書傳敎曰,今適久任郞廳入侍,豈暮年文具,二軍色已知此弊,故下問果有請囑云,而請囑,其不施行云,陋矣。請囑觀其人來,書吏雖爲,固當嚴處,則其當再無,況私囑,非見請,必也書簡,爲二軍色受此其無形,將下於疲殘處,其奏雖快,莫知若奏,此不嚴飭,所謂上未收何知?如此郞廳一勵百,嚴禁請竇,其若惠郞,何聞特汰?該郞,此後非軟弱者另擇差定。弘淳啓曰,均役廳郞廳,見方有闕,今將差出,以口傳付職乎?上曰,均役郞廳未差代,卽爲啓下,口傳付軍職,可也。出榻敎上曰,誰將爲之乎?弘淳曰,欲以趙載傳,擬入首望矣。大司憲任希敎,大司諫趙,掌令柳煥德合啓曰,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上上曰,已喩勿煩。大司憲任希敎,掌令柳煥德啓曰,請固城縣充軍罪人咸道亨,依本律處斷。上曰,勿煩。又啓曰,請還寢罪人梁成卜減一律島配之命。上曰,勿煩。又啓曰,請黑山島充軍罪人黃宅仁,依律處斷。上曰,勿煩。指辭竝見上大司諫趙啓曰,請固城縣充軍罪人咸道亨,依本律處斷。上曰,勿煩。又啓曰,請黑山島充軍罪人黃宅仁,依律處斷。措辭竝見上上曰,勿煩。又所懷,臣有區區,敢此仰達矣。今年穡事,禾穀雖幸豐登,旱田未免失稔,諸道所聞,大抵純同。臣於來時,伏聞舊還停捧之令,而先下於畿甸云,此實我聖上曲察民隱之惠澤也。臣固欽仰威歎,而第諸道農形,一如畿甸,則揆以一視之政,合有通同之規,而目今新還,庶或畢捧,舊還,勢將次弟督納,民間䍍渴之狀,誠爲矜悶。臣謂諸道舊還,一依畿甸例,停捧,宜矣。上曰,大臣之意,何如?領議政韓翼謩曰,舊還停捧,豈無民願,而朝家處分,當觀年事,而有所闊狹,何可以畿甸之停捧,稍勝之他道,亦隨以苟同乎?上曰,所懷雖是,旣問大臣,予意亦然。上曰,督運御史,何時入去乎?翼謩曰,以運穀事,當相議於完營,自完營似未及離發矣。上曰,市民近亦有徭役之弊乎?翼謩曰,自上顧恤,市民偏被恩澤,豈有弊乎?上曰,予雖謩年,嘗慮紀綱之或弛,而百司懈怠成習,可勝寒心?命書傳敎曰,頃者闕內各司摘奸時,無一人闕直,況承文院乎?承文院,自古以回公闕直,而今旣諸司,逢點摘奸,則無一人闕直乎?草人中官,以循例無事條回來。大抵前則列書,而予則以簡制煩,只命來奏,故以無頉爲能,此等中官,將焉用哉?竝越捧一等。上曰,六抄書題知入。徐有隣曰,賦題,卽爼豆戲云矣。上曰,何謂也?有隣曰,孔子兒時,以俎豆爲戲矣。諸臣以次退出。
乙未十一月初九日夜初更四點,上御集慶堂。坐直承旨入侍時,同副承旨安大濟,假注書金載器,記事官宋銓·徐有鍊,以次進伏。命讀八十君臣令按脈頌,大濟讀奏。上曰,文衡催促,使之科次。賤臣承命出來,與大提學李徽之同入,上以御筆,書三上於都提調金尙喆之券,又書三中於提調徐命膺之券。命文衡考試,他券畢考後,拆三中壯元趙載俊秘封。上曰,誰也?大濟曰,蔭官之子矣。至拆三下一金載器秘封。上曰,誰也?大濟曰,故參判金相玉之孫,而嶺伯金載順之四寸矣。上曰,方入侍乎?大濟曰,然矣。命書傳敎曰,大臣體重,依文衡例御前科次,三上,廐馬一匹面給,前文衡徐命膺三中,豹皮一令賜給,其餘入格人,噫,君臣八旬此擧,漢唐豈有?本事若此,賞豈循例?三上壯元承旨趙載俊,旣經二品職,特爲加資,之次三中一安大濟,熟馬一匹面給,之次李得臣,虎皮一令賜給,金載器·鄭民始·鄭好仁·金載人·徐有鍊·朴在源·宋銓,紙二券·筆五枝·墨二笏賜給。自上親製二十句四字頌,仍命書傳敎曰,今者命題,古豈有乎?予亦呼寫,與製進入格人,作帖以入。上曰,御製書於帖上,而其下列書入格人,可也。諸臣遂以次退出。
上在慶熙宮。停常參·經筵。
夜三更,雨雹。
藥房都提調金尙喆,提調徐命膺,副提調徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。憶己卯若昨日,舟梁歲十幾年,氣一樣,待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,政院·玉堂·藥房口傳問安。答曰,知道。
中宮殿,朝廷二品以上·六曹堂上·兩司長官·奉朝賀單子問安。答曰,知道。
大殿·中宮殿·惠嬪宮,藥房口傳夕問安。答曰,知道。
傳于吳載純曰,內局入侍。
傳于安大濟曰,時原任大臣,同爲入侍。
以備忘記,傳于安大濟曰,今番應製帖,皆安寶以給,已成前例。都承旨許免,陞爲者三院副提調例,牌招察任,吳載純爲承旨,牌招察任,房順房。
建功湯一貼封入事,下敎。
傳于安大濟曰,內局入侍。
又傳于曰,闕內入直官員,竝來待。
又傳于曰,中官越俸竝安徐。
傳于趙載俊曰,八道句管堂上·內局同爲入侍。
鄭好仁,以禁衛營·左右捕盜廳·一二所巡廳言啓曰,去夜犯夜人無所捉之意,敢啓。傳曰,知道。
乙未十一月初十日辰時,上御集慶堂。藥房入診,時原任大臣同爲入侍時,都提調金尙喆,提調徐命膺,副提調徐有隣,假注書金載器,記事官徐有鍊·宋銓,領府事金相福,領敦寧金陽澤,領議政韓翼謩,判府事李溵,左議政洪麟漢,醫官方泰輿·鄭允協·慶絢·吳道炯·鄭允德·徐命緯·柳光翼·丁志泰·金孝儉,以次進伏。相福曰,聖體調攝,若何?上曰,依前矣。相福曰,寢睡·水刺,何如?上曰,睡無所勝,水刺亦未善進矣。上曰,應製文,卿等見之乎?翼謩曰,臣果得見,此甚盛擧矣。上曰,八十人君,使八十扁鵲按脈,亦是異事矣。翼謩曰,然矣。尙喆曰,奉朝賀洪鳳漢,爲承候入來矣。上曰,入侍,可也。賤臣承命出來,洪奉朝賀同入。鳳漢曰,聖體,若何?上曰,一樣矣。鳳漢曰,近日連進湯劑,此實臣民莫大之慶,天爲殿下,出此建功湯矣。上曰,異矣。若加入他材,亦無顯效矣。鳳漢曰,兩顴帶紅潤色,玉色顯勝於前,實爲萬幸。尙喆曰,臣等常常仰瞻,故猶未知玉色之顯勝,而奉朝賀則稍久入侍,故能知有勝矣。上曰,選武布,其能有益於於民乎?予爲元元,有此選武布,而無乃或近於聚斂耶?鳳漢曰,此固仁政之大者,民情莫不頌戴惠澤,則豈或有聚斂之嫌乎?上曰,前則有流布戶布之議,此則比選武布,其法稍勝,而亦可謂名正耶?鳳漢曰,特以捧上之稍易,有此議,而豈若選武布之名正乎?上曰,閭家奪入,今則無此弊乎?鳳漢曰,到今孰敢犯法奪入乎?上曰,婢貢之減,亦能知感乎?翼謩曰,中國亦無女人之貢,獨於我國有之,今則貢又減數,常爲盛德事矣。上曰,市人亦知國恩乎?翼謩曰,市人偏被聖澤,渠輩雖至愚,豈不知恩乎?尙喆曰,聖上親製按脈之頌,弁於篇首,前所未有之盛擧,臣等得蒙頒賜,以爲傳家之寶,則榮幸,尤將萬萬矣。上曰,應製作帖,依例頒賜,可也。出榻敎諸臣以次退出。
乙未十一月初十日未時,上御集慶堂。藥房入診入侍時,都提調金尙喆,提調徐命膺,副提調趙載俊,假注書金載器,記事官宋銓·徐有鍊,醫官方泰輿·鄭允協·慶絢·吳道炯·鄭允德·柳光翼·徐命緯·丁志泰·金孝儉,以次進伏。尙喆曰,聖體,若何?上曰,一樣矣。尙喆曰,寢睡·水刺,何如?上曰,寢不得穩,而食亦無勝矣。上曰,吳載純二品乎?尙喆曰,堂上矣。命書傳敎曰,吳載純頃者承旨下敎時,一中官曰,以二品今日承旨,予呼吳載紹,而謝恩,吳載純,故問焉。呼寫中官吳載純曰,以儒臣云,此其君皆耗,莫知承旨·儒臣而然也。放恣莫甚,一中官越捧五等,其放恣中官,越捧十等。上曰,吳載紹可用,吳斗寅之孫乎?一飽有數矣。又曰,吳載純爲人頗好,而貌亦好矣。尙喆曰,恬靜人矣。上命闕內入直官員,使之入侍。入直卽以次進前,各奏職名。上曰,有所懷乎?皆對曰,無所懷矣。守門將盧廷尹進伏。上曰,鄕人例有所懷,汝有所懷則第言之。對曰,臣生長咸陽,熟知本邑邑弊,故敢達矣。咸陽乃如斗小邑,而還穀甚多,民戶極小,以此爲弊滋甚。本邑之還穀,若移他邑,則庶可除弊矣,伏願趁今變通矣。上曰,果有弊,則變通,爲好矣。尙喆曰,此是初付職者,平時別無經綸揣磨者,而猝地仰對,非可採納者矣。諸臣遂以次退出。
上在慶熙宮。停常參·經筵。
藥房都提調金尙喆,提調徐命膺,副提調趙載俊啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。憶幼時,嗟暮年,誠冥無,亦苟且,此何人,亦何君?將建功灌於禁川,諸扁鵲爲摇鈴將,須看省記,搖鈴將豈有軍?只將名招烏合,爲其軍其猶欠,其鍾閣召乞人,此等世予將便,氣何諭?待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
延和門殿座罷後,政院·玉堂·藥房口傳問安。答曰,知道。
以備忘記,傳于趙載俊曰,八十三歲君,日日受困者,建功與貂璫紫袖,一日猶悶,況一年三百六十日?誠悶誠悶。
以備忘記,又傳于曰,今日書下敎貂璫,卽內班院,惟飮食一禽獸,莫知主義二字,禽獸之名,焉可已乎?今日受困,曷勝云諭?下敎有誤書,政院以稟。
建功湯一貼封入事,下敎。
以備忘記,又傳于曰,今予暮年苦待,超衆忠臣,應旨鳴鼓。
建功湯一貼封入事,下敎。
以備忘記,傳于鄭好仁曰,今雖下敎,予將,若何?三建功暮年宜飮,貂璫暮年傳命,紫袖暮年左右,雖諭將若何?若鳴申聞鼓,忠臣騎曹,何循常例草記?必曰,今日某人,承下敎鳴申聞鼓草記,予當召見。
傳于安大濟曰,內局入侍,時原任若入來,同爲入侍,句管堂上,亦爲入侍。
又傳于曰,八道飢民,申飭五部書入。
又傳于曰,門當殿座,侍衛,以入直承旨詣閤。
傳于李得臣曰,宣傳官往鍾路,流民率來。
傳于安大濟曰,令惠廳米待令。
建功湯一貼封入事,下敎。
以備忘記,傳于趙載俊曰,噫,今日八十三歲,日悶迫建功,日受困亦建功,一猶悶,況三乎?爲子弟見父兄,若此視若尋常,豈曰有孝悌,爲臣見君,若此視若尋常,亦豈曰忠乎?然若此者,時體人先判禦,咸曰若此萬古愚者先嫌于此,人皆暗啞,曷勝慨然?爲子弟見父兄,一蹙眉心,若何?君臣雖曰主義,一何野俗?設申聞鼓通下情,是四件事,妻爲夫·子爲父·弟爲兄·奴爲主·君臣在五倫,其何闕乎?然則可謂五件,聞此敎,心慨然,何拘時體?由其心來撞此鼓,予當笑見,賞金超資,何惜?至誠以問,咸須知悉。於今公卿坐中,咸曰,建功建功,下大夫亦然,百僚亦然,萬民特甚。朝鮮知者,建功一者,慷慨亘中,若是以問,咸聽此諭。
吳載純,以吏曹言啓曰,本曹佐郞李頤祥呈狀內,身病甚重,勢難察任,今姑改差,何如?傳曰,允。鄭好仁,以御營廳·一二所巡廳·左右捕廳言啓曰,去夜犯夜人,無所捉之意,敢啓。傳曰,知道。
乙未十一月十一日午時,上御集慶堂。藥房入診,大臣·句管堂上同爲入侍時,都提調金尙喆,提調徐命膺,副提調趙載俊,領敦寧金陽澤,仁陽君李景祜,左參贊鄭弘淳,刑曹判書朴相德,行副司直尹東暹·尹得養,假注書徐有成,記事官宋銓·徐有鍊,醫官方泰輿·鄭允協·慶絢·吳道炯·鄭允德·徐命緯·柳光翼·丁志泰·金孝儉,以次進伏。尙喆曰,聖候,若何?上曰,小水頗澁,有可以加入者乎?召問兩廳。泰輿對曰,牛膝·車前子加入,好矣。上命書榻敎曰,理中建功湯前方中,加牛膝·車前子各一錢煎入。尙喆請診候,上曰,置之。仍命句管堂上進前。載俊曰,三道句管中關東金鍾正,而本職未肅拜,湖南洪樂性,而有實故,嶺南則未差矣。上問朴相德曰,關西消息,何如?對曰,田多畓小,而今年田穀,不登矣。雖然,不至於捧糴之難云矣。上曰,饑民上來乎?尙喆曰,今年則無上京饑民矣。尹東暹曰,湖西則,何如?對曰,秋旱時不無騷動矣,秋成後更無騷屑矣。尙喆曰,三南御史入來,則可以詳知矣。上曰,湖西,士夫鄕也。市直又,何如?東暹曰,豐登處則殆同庚戌年,不好處亦頗有之云矣。上曰,有庫之民,何辜?東暹曰,畓穀善登處多,可以聊賴矣。問尹得養曰,海西有所聞乎?對曰,畓多處好,田多處不好矣。上曰,有飢民乎?對曰,無來者矣。句管堂上先退。載俊請醫官建功銘。尙喆曰,兩廳中有守令,則頃有下送之敎矣,而臣以姑未可下送之意,仰達矣。聞還上,尙未了當云,使之輪次往來,何如?上曰,下送,可也。載俊讀督運御史狀啓,上命書傳敎曰,予以耽羅,暮年夙宵用心,今聞督運御史·道臣狀聞,御史未到前全州,卿先善爲區處,至定差員云,道臣若此,予庸深嘉,其於耽羅,此心少紓。雖然,船格亦予赤子,必也完固舡裝載,無一毫其弊,予心懇切,卿須體此意,申飭諸沿,亦飭差員,許多船人,若領己子,督運之中,善爲之事,令政院,下諭於湖南伯。凡食,欲速則必噎,若舜命契,意督運中必也以寬,候風等節,另加申飭事,亦爲下諭督運御史。嗚呼,此民皆無事,海外船格皆安而回,嗟哉,八十三歲君,白首暮年,庶可紓心。欽體欽體,善飭善飭事,此一體下諭于道臣·御史。尙喆曰,臣職在保護,非不欲彈誠,而第本以孱骨,難以支吾,敢此仰達矣。上命書傳敎曰,金判府事內局許副,代以李判府事爲內局都提調。又命書傳敎曰,以萬餘石米,海運耽羅,噫,於其間,海不揚波,然後心可安,若聞風聲,雖夜何睡?雖對案必也停箸。於今八十三暮年,此心惟在萬餘石米·許多船格人。嗚呼,此心,彼蒼臨照,予豈外飾?今於暮年,何堪何堪?尙喆曰,至誠所在,保無他慮矣。又曰,副提調,與吏曹參議有相避,左承旨徐浩修,亦與參判爲相避矣。上命書榻敎曰,吏戶禮三房相換。又命書傳敎曰,飭已施,吏議特放。諸臣以次退出。
乙未十一月十一日酉時,上詣延和門。殿座入侍時,行都承者趙載俊,右副承旨李得臣,同副承旨安大濟,假注書徐有成·金載器,記事官宋銓·徐有鍊,以次侍立訖。上具翼蟬冠·袞龍袍,升輿出通陽門,仍詣延和門,降輿殿座,命招入宣傳官。上曰,有流民乎?對曰,臣於鍾街,得二人以來矣。水原·金城民進伏殿庭。傳敎曰,今年舊還,旣已停捧,予欲使汝等安集,而何不安堵,流離至此乎?水原·金城臣竝對曰,以旱災失農,無以生涯,今冬姑將乞食於京中矣。上曰,金城守,誰也?載俊曰,國舅五寸親,而卽金獻柱矣。上曰,金城民,先給糧米以送,可也。載俊曰,又有淮陽民入來矣。上曰,淮陽卽何地乎?載俊曰,淮陽,乃金城近處矣。上曰,淮陽民,亦先給米出送,可也。命載俊,傳敎於水原民曰,今日畿甸句管堂上入侍政下詢,則以無流民仰奏,故予用棕核之政,招入汝等,親自下詢,道臣·守令之不能安集,方欲飭之,而況水原則丁酉年溫陽擧動時,予亦培過水原之路,以此加恤汝等,異於他邑之民,汝等下去後,必以此意,言於汝矣守宰,使之安集,宜矣。命書傳敎曰,聞漢宣之政,不過綜核二字,今日諸道句管特召意,豈文具?流丐,皆曰無,予庸欣喜,而莫知言與實相孚,有下敎五部者,以此觀也。此予爲民心可知,豈云多少,曰無而有,言實其果相孚?聞此予有問民者,故今日氣雖勝,於予若臘寒,而强而着衣,有此臨門。嗚呼,一隅朝鮮,君依民·民依於君,莫云其少。此予赤子,子飢而來,今若恝視,是豈爲人父母之道乎?各賜五斗米,慰諭令還鄕,而大抵今年畿甸,予果用心,此正邦畿千里惟民所止之意,無異,持瓢乞食者,仲冬若此,窮春可知。令京主人領去付令,其令着意撫摩,亦勿以宋京見君加一笞,若人君之赤子,得付於令者,其令着實顧恤。嗚呼,爲畿甸,予則竭心,而有此擧,此予欠誠,曷勝歉然?然亦勿以因此操縱,嗟我元元,莫敢向京,流於他道,此何異於不北走南走越乎?當該句管堂上,頃者予當代其臣奏,其君必曰,今之人視國如家者誰云?嗟哉,該堂,體九重意,與道臣相與往復,於此夢事,至誠廣問,豈有今日?頃者予言,幾乎近矣。初意流民果多,不特止此,亦漢宣棕核之意也。止乎此,予庸欣喜,奏言其果言與實相孚乎?京畿句管堂上,從重推考,飭一聳八。於關東院不問,句管堂,今何可諭?命宣傳官尋鍾街,可見暮年爲君苦心也。噫,今年爲畿甸用心,若何,而仲冬有此流民,奚特四境不治,況隨城令?予果信也有此,此誠爲賢飭先,沈頤之緘辭重推,金浦令例重推。以此觀也,今日耽羅下敎,可以擧一知百。嗚呼,八十三,其若言與行不相孚,此負陟降,負彼蒼也。白首暮年,豈忍爲此?予髮猶黑,稱以白首,令其人動也。日氣雖勝,若坐氷坂,而强而爲此,嗚呼,彼蒼,照予方寸。備局諸臣·八道臣·兩道留守,見今予心,滌舊態而益自勉。予哂予則坐此身冷,而備局諸臣,猶坐溫室,方伯莫知坐宣化堂,留守亦然。噫,三飮建功湯,夙夜焦心。昔齊宣王,孟子問四境不治,莫能對一人。予雖涼德,敢辭一人,國之興替,生民苦樂,係於一人,一人其誰?正八十三歲一人也。雖否德,少知此道,於夙夜兢兢業業,蓋此也。呼寫垂畢,更漏將下矣。然見予赤子飢回,臥身豈溫乎?書畢,載俊讀奏鄕民給米出送。上乘輿還內,諸臣至通陽門外,退出。
上在慶熙宮。停常參·經筵。
夜自一更至三更,月暈。
藥房都提調李溵,副提調趙載俊啓曰,昨日臨門恤民,侵夜還內,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。昨夕强以臨門,而一則爲民苦心,一則效漢宣綜核,而日寒小勝,於予臘寒,臥而溫室,氣亦尋常,何則?彼蒼眷涼德而然。其況異者,兩次加入,初則旋愈,今番欲睡强飮臥,而半晌登溷,溺頭便而若常,更下亦然,其效如律令,扁鵲敢曰,善加入建功必自矜?然車前子,予命矣。庸首扁鵲,欲加林下夫人,雖却有效,何足信乎?木通,宜賜首扁鵲加入建功銘,此正萬人槀掌者,氣勝已諭,其何諭乎?待敎入侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
建功湯一貼封入事,下敎。
徐浩修啓曰,右承旨吳載純,今日不爲仕進,卽爲牌招,何如?傳曰,允。
鄭好仁啓曰,今此合辭之時,兩司闕啓,極爲未安,除在外未肅拜,不爲行公人員,竝卽牌招,何如?傳曰,允。
傳于安大濟曰,內局入侍,時原任大臣若入來,同爲入侍。
傳于徐浩修曰,八十三歲君,一何悶何多?雖然,若下敎雖捨,此其誰書?敎誠然矣。莫若訴于蒼穹也。今者以待朝鮮忠臣也,其愚者嫌忠一字,其亦漠愁果然,予將問於鍾街持瓢乞人,此亦然也。當問於西遊記三莊龍馬能言,當問於御廐御乘。
建功湯一貼封入事,下敎。
傳于鄭好仁曰,參議只推,判書·參判一體牌招,入侍開政。
又傳于曰,於八十暮年,因政官受困,入侍開政雖近下敎,而若不入來,當臨門開政,申飭。
又傳于曰,宣沙浦僉使,今日政下批。
建功湯一貼封入事,下敎。
傳于鄭好仁曰,都承旨入侍。
徐浩修,以執義申應顯牌不進罷職傳旨,傳曰,只推。
傳于安大濟曰,判書催促。
以承傳色口傳下敎曰,判書則催促,使之開政。
鄭好仁啓曰,吏曹參判徐命善,參議朴師海牌不進,推考傳旨及罷職傳旨,今方捧入矣。判書金鍾正,旣有勿爲違牌望之敎,而來到闕外,謂情勢終不膺命。特敎申飭之下,開政如是遲滯,極爲未安,判書金鍾正,從重推考,連加催促,參判徐命善,更卽牌招,何如?傳曰,允。
吏批,判書金鍾正進,參判徐命善進,參議朴師海進,承旨鄭好仁進。朴盛源爲大司諫,金復元爲持平,李昌漢爲修撰,李東郁爲副修撰,沈履之爲刑曹參判,李在簡爲兵曹參知,沈豐之爲兵曹正郞,李顯喆爲吏曹佐郞,崔致侃爲軍器僉正,李弘之爲敦寧主簿,李宅源爲尙衣主簿,權禛爲務安縣監,李柱延爲承文正字,洪聖臣爲學錄,趙慶遠爲學諭,右承旨趙載俊今加嘉善。
兵批,判書李徽之進,參議宋鍈進,承旨鄭好仁進。權熻爲訓鍊主簿,李國賢爲訓鍊都正,鄭暘臣爲訓鍊僉正,尹範敍爲都摠經歷,宋天漢爲同知,吳儁·崔翼翰·徐有大·李黃中·尹復淵爲護軍,趙德成·徐有隣·沈爲司直,洪相纘爲副司果。
徐浩修啓曰,假注書徐有成,身病猝重,勢難察任,今姑改差,何如?傳曰,允。
以備忘記,傳于安大濟曰,三明日次對,進定於明日。
平安監司狀啓,平壤府居李春祜等渰死·爛死等死事。傳曰,令本道恤典擧行。
刑曹參判趙德成上疏,伏以新除授本曹判書臣朴相德,與臣有姻婭應避之嫌,而在下當遞,法例則然,乞命該曹,卽賜遞改焉。臣無任屛營祈懇之至,謹昧死以聞。答曰,省疏具悉。在下當遞,金石之典,本職許遞焉。
禮曹判書李潭上疏,伏以聖候日康,縟儀荐擧,宗社無疆之慶,臣實顒祝。仍念臣遭罹非常,日月屢更,而尙不敢以一疏自鳴者,不但間經危疾,出入死生而已,誠亦不忍泚筆自辯,便同噀血也,夏間秋官之際,備堂之促,猶不敢爲轉動之計,卽又聖心垂惻,恩言罔極,冢宰方解,宗伯隨除,臣聞命驚惶,自不覺感淚之被面也。嗚呼,臣四載居銓,如集于木,身遊羿殼,足履虞穽,臣固自知其無幸,人亦爲臣而危之,求解一念,頃刻靡弛,而只緣聖眷益隆,逃遁不得,遂至於一日二日,不免爲盤礴之歸,是豈臣所樂爲哉?果然群憾蝟集,人言沒倫,禍心所注,㤼辱交騰,至以一賊字,忽之加之於人,惟彼題目,非盜則逆,持此論斷,將何所歸?臣不足言,有辱朝廷,乃者日月之明,悉燭誣枉,天地之仁,曲賜全保,臣雖自明,無以加此。若所謂多出指揮云者,又何據也?呶呶辨說,臣實恥之,只自悼其所値不幸耳。顧今寶算彌隆,晩政益勵,區區犬馬之誠,豈忍遽離京輦,便訣明時,而身蒙大僇,衅辱難洗,立身一敗,萬事凡裂,以臣情勢,豈復有官職去就之可論哉?且人之所嫉,天亦廢之,臣忽得奇疾,症形類中,自夏俎今,行且九朔,比之最初危急之際,雖有一二分之乍減,見今寒冱凝至,病情輒加,左手左脚,全廢運用,房闥轉側,亦須人扶,榮衛換脫,語言蹇澁,雖此難進難强之私義,顧今病狀,萬無復廁周行之望,寸寸擔舁,歸伏鄕盧,以爲畢命故里之計,更登天陛,重瞻耿光,此生此世,已矣無望,回首象魏,神精怳惚,臨疏嗚咽,不知所達。伏乞聖慈,諒臣情地之萬萬危臲,矜臣疾病之㱡㱡凜綴,特念任使之稍久,俯許奉朝請三字之銜,以卒天地生成之恩擇,臣亦得以自廢安分,以保軀命,千萬泣禱。臣無任瞻天望聖,屛營祈懇之至,謹昧死以聞。答曰,省疏具悉。往者萬萬駭擧,陋矣,今何復提?復授冢宰,予意深也。覺而許解,此亦爲卿。其雖然,予心悵然。幸於其夕,特授宗伯,予心以紓,此何足掛於心頭?亦何以陋諸筆端?噫,見卿久,予惟卿孟浪,往事付浮雲,卿勿過辭,上來行公,仍登前席。
鄭好仁,以訓鍊都監·一二所巡廳·左右捕廳言啓曰,去夜無犯夜人被捉之意,敢啓。傳曰,知道。
乙未十一月十二日辰時,上御集慶堂。藥房入診,時原任大臣同爲入侍時,都提調李溵,副提調趙載俊,領府事金相福,領議政韓翼謩,左議政洪麟漢,假注書徐有成·記事官宋銓·徐有鍊,醫官方泰輿·鄭允協·慶絢·吳道炯·鄭允德·徐命緯·柳光翼·丁志泰·金孝儉,以次進伏。相福曰,日氣稍寒,聖候,若何?上曰,一樣矣。宣傳官一人召入,可也。賤臣承命出去,召入宣傳官。上曰,名,誰也?對曰,金樂祜也。上曰,汝往羅里舖,濟州運米,摘奸以來,而舡要完固,渡要候風,沙格則幾人入去,名數一一錄來,可也。樂祜承命先退。上命書傳敎曰,諺云負兒踰耳聽,況大劑乎?建功每或過不及,衆皆不信,昨日予果驗。建功大劑,果若何?近者溺頭其悶,加入車前子,其效果神奇。故欲飮單方煎茶,命入飮一器,及以頻數,以此歡也。今後諸臣,豈不信予乎?噫,父兄蹙眉,子弟用心,況君臣乎?且三綱,君爲臣綱,父爲子綱,夫爲妻綱,而況君臣,在五倫中一,今予於建功,豈特蹙眉?湯悶湯悶。昨已下敎,大抵申聞鼓,近世以金代鼓,其聲異常,故噫,設申聞鼓,以通下情,載於寶鑑,特命復設通下情,豈特父與夫?旣在三綱,君何闕焉?誠悶誠悶。昨日下敎,蓋由於此,朝鮮大小,皆溺建功,便成時體,金丹不足曰以靈,故前後雖有此命,其各相謂曰,立異乎此,此爲世駭怪人。且深戒乎安載逵,衆皆默默,草記措語亦下敎,側聽竟夕,若無聞焉,嗚呼,此豈視君若父之意乎?慷慨亘中若此,將求言於鍾閣乞人乎?其宜大加懲創,此五倫中一無者,撤申聞鼓三日,以示八旬其君慷慨亘中之意。麟漢曰,日前有國子長處分矣,自上申飭後,陞補卽爲設行,而初七日則因特敎設庠製,故不爲擧行,其翌日,因其八十老母病重,暫出云矣。上曰,然乎?其父賢矣。翼謩曰,趙曮,於銓曹不敢爲撕捱計,而日昨因參議家遠,待其齊會開政,自致遷就,至被嚴敎矣。溵曰,中宮殿進御湯劑,三十貼數已滿矣。加進與否,問議于兩廳,好矣。泰輿曰,十貼加進,則似好矣。上命書榻敎曰,中宮殿進御湯劑,十貼加製以入。載俊讀奏前平安監司蔡濟恭狀啓。上曰,大臣之意,何如?翼謩曰,觀此狀聞措語,兩倅善治可知。然守令瓜期,自有定限,已準瓜期之後,旣非災歲,又無他端,謂之善治而輒許仍任,有違常例,至於牧官治績,領府事方帶大僕提擧,必當詳知矣。麟漢曰,臣之待罪西關時,巡過兩邑,已知某治績,心竊嘉尙,而第瓜期有定,領相旣已陳達,道臣請仍,雖有所據,朝家許施,似違常例。至於邊將事,亦曾聞知其恪勤,而道臣褒啓,今又如此,可知其終始不怠矣。上曰,人君爲辰,以道臣狀聞聞之,善治可尙,其遞可惜,竝特爲依狀請仍任。僉使金致瑞,旣已同聞,聞左相所奏亦然,此等人,何待回啓?特爲加資。出擧條宣沙浦僉使金致瑞特爲加資事,榻前下敎。諸臺臺臣入侍事,榻前下敎。載俊讀李潭下諭啓辭。上命書傳敎曰,聞昨日下敎,無乃若此乎?誠然,其涉過矣。只推,牌招察任。載俊曰,昨下備忘記中,有不敢頒布者,敢達矣。此一句抹去,然後頒布,好矣。上曰,依爲之。大司諫趙,掌令柳煥德,持平沈追後進伏。上曰,只擧下端。·煥德·曰,請黑山島圍籬安置庶民罪人李迪輔,亟令王府,拿鞫嚴問,夬正王法。上曰,已諭,勿煩。曰,請固城縣充軍罪人咸道亨,依本律處斷。上曰,勿煩。又曰,請黑山島充軍罪人黃宅仁,依律處斷。上曰,勿煩。又曰,臣有區區所懷,敢此仰達矣。我聖上五紀臨御,一心爲民,頻遣御史,詢詣疾苦,臣實欽仰恤民之聖意,而第伏念廉察之行,有非時日之內急急了當者,而前後奉命之臣,每以反面之差遲爲悶,竣事之神速爲主,故未免有疏漏之歎。臣謂自今以後,御史之行,稍緩其期,俾得詳察民瘼,爲宜矣。上曰,宜啓,而何爲懷?三道御史,旣無定期,則今者所懷,予莫知也。又曰,臣八載逖違之餘,急於一登文陛,仰瞻日月之光,恩除之下,竭蹶叩謝,而適有所懷,敢效無隱之忱矣,及承聖批,以宜啓爲懷予莫知也爲敎,臣之不職之罪,著矣,臣何敢一刻晏然於臺次乎?請命遞斥臣職。上曰,君臣無隱,卽治世事也。以此撕捱,極涉過矣,勿辭,亦勿退待。煥德·曰,請固城縣充軍罪人咸道亨,依本律處斷。上曰,勿煩。又曰,請還寢罪人梁成卜減一律島配之命。上曰,勿煩。又曰,請黑山島充軍黃宅仁,依律處斷。上曰,勿煩。曰,臣言議巽軟,本不不合於淸朝耳目之任,而今夏忝叨憲職也,以詣臺之差晩,致勤嚴敎,自速重戾,至今追思,惶寶無地,曾未幾何,恩敍遽降,繼有除命,感激鴻私,宜卽竭蹶趨承之不暇,而所被嚴旨,尙切悚懍,不敢爲晏然進身之計,未卽肅命,蹙伏訟罪,日昨伏見傳敎下者,有不爲謝恩竝遞差之命,臣於是益不勝震越之至。雖緣情勢之難冒,若論稽謝之罪,臣罪尤重,顧何敢以現告之獨漏,一刻冒居於臺次乎?疏籲路阻,曠日虛帶,今始來避,所失尤大,請命遞斥臣職。上曰,旣已稽謝,何論前後?其若爲嫌,亦何晩乎?今者臺閣,聞除欲免,其所撕捱,豈特過乎?亦涉無義。依啓。命書傳敎曰,合辭方張,臺臣有闕,政官牌招開改。又命書傳敎曰,今者吏判,豈曰無端,而旣已參酌,亦已多日,則於今撕捱,可謂後拜,自今政,勿爲違牌望,申飭承牌,大提學牌招科次以入事,榻前下敎。命書傳敎曰,提調兼帶內局許遞,其代騎判爲內局提調。諸臣以次退出。
乙未十一月十二日申時,上御集慶堂。都承旨入侍時,行都承旨趙載俊,左副承旨鄭好仁,假注書金載器,記事官宋銓·徐有鍊,以次進伏。命讀應製文建功銘,載俊讀奏。上曰,壯元,誰也?載俊曰,輔德李商建,卽李徽中之侄矣。讀至三下,上曰,金載器,誰也?載俊曰,金載順之四寸矣。命書傳敎曰,居首輔德李商建,大鹿皮一令賜給,其餘三下,皆紙二卷·筆三枝·墨二笏賜給,諸扁鵲皆加紙一卷。上曰,吳載純承牌乎?載俊讀奏違牌傳旨,命書傳敎曰,特敎之下,再次違牌,其涉過矣。然則爲弟而違牌乎?分義國體,俱陟寒心,從重推考,待朝牌招察任。上又命書傳敎曰,近者臺臣,不欲新啓,以懷代啓,心常爲駭。今日薇垣長所懷亦然,語涉苟且,其在國體,不可無飭,薇垣長遞差,此後此弊嚴飭。上曰,吏判牌去來,勿爲呼望,吏曹書吏懸之。出榻敎兩銓入侍開政事,下敎。出榻敎吏判肅拜後入侍開政事,下敎。出榻敎上曰,吏判入來與否知入,而若入來,使之入侍,可也。賤臣承命出來,吏曹判書金鍾正,參判徐命善,參議朴師海,兵曹判書李徽之,參議宋鍈進伏。上謂金鍾正曰,予欲伸卿廉隅,不爲督迫矣。今已日久,而尙此撕捱,亦涉太過。予不捨卿,卿須體予此意,卽爲肅謝開政,可也。對曰,冢宰之職,進退人物,責任不輕,如臣無似,非可屢叨之地,況臣情勢,萬無進身之路。伏乞天地之仁,亟賜遞改,以卒生成之澤焉。上曰,卿言旣如此,予當曲諒,吏曹判書許避事,下敎。出榻敎上命書傳敎曰,人君御國,不過四維,前席陳懇,强從其請,旣已一解,往事浮雲,一弛一張,亦文武道。前判書金鍾正,復授吏判牌招,同參政吏判牌去來,勿爲呼望。吏曹書吏懸之事,下敎。出榻敎上又命書傳敎曰,一弛一張,何爲遲速?君旣伸臣願,臣何敢違命?國體分義,決無是理,若復違牌,朝鮮其替矣。國何可謂?今將下敎,聞違牌云,萬萬寒心,從重推考。若後進召命,日雖寒,予當臨門開政,卽爲牌招入侍。上曰,吏判,催促入侍。賤臣承命出來,與金鍾正同入,仍爲開政。上曰,吏郞,誰也?載俊曰,黃樟矣。故宰臣黃梓之族矣。上曰,江原道臣,誰也?載俊曰,徐逈修矣。諸臣遂以次退出。
上在慶熙宮。停常參·經筵。
下直,平安監司洪趾海。
藥房都提調李溵,提調李徽之,副提調趙載俊啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。冥然翁悶在長,撤漏後復何睡?貼身布,鷄聲猶漠,欲睡何睡,欲食何食?問世人皆若予,此等時聞曉鷄心開朗,此苟且翁苦夜,自嘆加入,其停依本煎,氣何諭?次對同入。乘小輿,自內遊,亦莫能,悶何堪?八十浮雲,萬機楚越,申聞鼓誰能來?見有臂,豈若此,誠時體小人,建功其勢,勝於權臣也。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
建功湯一貼封入事,下敎。
鄭好仁啓曰,右副承旨李得臣,今日不爲仕進,卽爲牌招,何如?傳曰,允。
又啓曰,大臣·備局堂上,依下敎來待矣。
傳于徐浩修曰,西伯·內局同爲入侍。
傳于鄭好仁曰,西伯,次對同爲入侍。
建功湯一貼封入事,下敎。
傳于吳載純曰,內局入侍,次對同爲入侍,平安監司亦爲入侍。
鄭好仁,以兵曹言啓曰,景福宮衛將李寅昉,病難供職,呈狀乞遞,今姑改差,何如?傳曰,允。
假注書徐有成改差,代趙德潤爲假注書。
建功湯一貼封入事,下敎。
徐浩修,以弘文館言啓曰,副校理金鍾善,連呈辭單,不爲行公,與新除授修撰李昌漢,一體牌招察任,何如?傳曰,允。
鄭好仁,以禁衛營·一二所巡廳·右左捕盜廳言啓曰,去夜犯夜人,無所捉之意,敢啓。傳曰,知道。
敎平安監司洪趾海書。王若曰。用人時或外重,卿出八座之班,按道最難西陲,予托一方之寄,須追周召伯之憩萲,佇期漢刺史之澄淸。惟卿,詩禮家傳,忠孝世篤,恬雅之操,文學之譽,可見遺風之存,綜核之才,淸簡之治,粤自畿輔之試。睠彼關西一域,最是海東重藩。邦傳檀箕之餘,素稱繁華之俗,地接揄蕪之塞,率多勁悍之風。織路之冠蓋相連,責應甚廣,交市之錢貨是聚,奸弊易滋。固知撫綏鎭服之方,正須才猷鍊達之手。每念億兆民休戚,錦玉何安?要察四十州慢勤,方岳惟賴。北門非冠準莫可,焉得斯人?西川有張詠無憂,不借異代。玆授卿以平安道觀察使兼兵馬水軍節度使都巡察使管餉使平壤府尹,卿其與我共理,捨卿其誰?罪大辟稟予以裁,賞罰審愼,官通政安卿自制,黜陟嚴明。於戱,往其欽哉。行且召矣。委一路而掌旬宣之化,慰民望於下車,出九卿而射簡拔之心,布王命於按節。故玆敎示,想宜知悉。
乙未十一月十三日辰時,上御集慶堂。藥房入診,次對同爲入侍時,都提調李溵,提調李徽之,副提調趙載俊,領議政韓翼謩,左議政洪麟漢,假注書徐有成,記事官宋銓·徐有鍊,醫官方泰輿·鄭允協·慶絢·吳道炯·鄭允德·徐命緯·柳光翼·丁志泰·金孝儉,以次進伏。溵曰,聖候,若何?上曰,一樣矣。命讀次對座目。上曰,原任入來乎?溵曰,領左相入來矣。溵請診候,上曰,置之。翼謩曰,小水,若何?上曰,愈矣。平安監司洪趾海承命進前。上曰,思先卿,嘉卿忠質,往須善爲。對曰,語及先臣,臣不勝感泣,敢不彈誠,而才具不逮,以是悚恧矣。上曰,若有可奏者,奏之。對曰,雖有傳聞,臣非目擊,故不敢妄奏矣。又曰,今當遠離,所祝者惟保嗇聖躬。溵曰,所奏忠質矣。上曰,果忠質矣。命讀宣諭別諭,退出,內局亦先退出。
乙未十一月十三日辰時,上御集慶堂。大臣·備局堂上引見入侍時,領議政韓翼謩,左議政洪麟漢,行司直具善復,行司直李章吾,行副司直李重祜,行副司直李潤成,行司直尹泰淵,刑曹參判沈履之,行副司直徐有隣,行副司直李瀰,平安監司洪趾海,大司憲任希敎,副校理金履正,左副承旨鄭好仁,假注書金載器,事變假注書朴廣源,記事官宋銓·徐有鍊,以次進伏。翼謩曰,聖體,若何?上曰,一樣矣。麟漢曰,寢睡·水刺之節,何如?上曰,鷄鳴後始得入睡,水刺亦不能善進矣。上曰,昨日予用權術,吏判艱辛出仕,得以開政矣。翼謩曰,自上曲諒至此,吏判何敢不出乎?趾海進伏。上曰,念先卿而除卿此任矣。對曰,念及先臣,感泣無地矣。上曰,有可奏乎?趾海曰,遠外之事,有難遥度,今無可達之事矣。命讀宣諭,載俊讀宣諭,趾海起伏,仍命先退。上曰,趙錫命爲人,好矣,見之乎?麟漢曰,未及見之矣。翼謩曰,今日次對,別無覆奏者矣。仍啓曰,朝家之於忠孝卓異者,必許旌閭者,槪所以扶世敎而樹風聲,我朝忠臣,莫尙於大臣,自先朝,表章非不至矣,尙未旌閭者,以其無閭可旌。故朴彭年獨有子孫,今奉祠版入處京第云,擧百年未遑之典,若有所待,特許旌閭,以爲聲動之方似好,故敢達。上曰,貴矣。卽爲之。其奉祀孫,待闋服調用。又啓曰,今因言端,又有所仰達者。趙聖復亦忠臣也,每想其時事,令人下涕,聞其子方謀返葬於先山云,朝家於侍從之臣,例有致賻,今若有特敎別致於改葬之時,則似合於愍恤之典,故敢達。上曰,予嘗殘忍趙聖復,卿奏若此,卽爲致賻。上曰,朴盛源久矣,此是聖字乎?麟漢曰,盛字矣。聖字則故諭善朴聖源,而睿學成就,專賴朴聖源矣。仍啓曰,官僚事,適有言端,敢以愚見,仰達矣。王世孫學業之當初開發,多有故諭善朴聖源之功,而當此睿學就將之時,其所輔導之職,尤宜愼簡,宰臣李宜哲,時務雖或疎迃,若其經學,不下於朴聖源,在朝之人,雖謂之罕與其比,誠非過實之言。如此之人,置之於賓僚之任,俾得以出入胄筵,裨益睿學之地,似好矣。翼謩曰,睿學高明,實無資於賓僚,然李宜哲文識之淹博,歷數朝臣,果無其比,但無職名而出入胄筵,則有違常例,今若處之以賓客之任,則入對有名,裨益必多矣。上曰,依爲之。竝出擧條上曰,予讀孟子,至是心足王之訓,未嘗不欽歎也。翼謩曰,臣以爲齊宣王難矣。能不飾非拒諫,有好貸等說矣。命書傳敎曰,今日偶然思觳觫章,大抵昔齊王,聞釁鍾以羊易之,大抵許多若此類,雖齊王,何爲?大抵一日屠牛甚多,我國二十一云,大抵於牛,豈特食毛與骨?至於糞無餘,曷勝殘忍?今予思者,若見齊王,予必問曰,釁鍾之牛,猶以羊易也,日日許多食,王何不易之云?此若鄒聖言,以未見者易之乎?博施濟衆,堯舜猶難,予稍勝齊王者,何則?頃者親耕後,復耕御苑,其牛付詣農圃,終其身飼養云,因此敎今聞領相所奏,懸房豈特二十一坐,有疊屠?若此一日將至四十頭,予何晩聞?此予已知。豈特此?隱於士夫家私屠,甚焉。嗟哉,牛大畜也。昔之齊王釁鍾猶仁,況爲君聞此乎?予嗣服後,爲泮村民除贖錢者多,此無他,一慾字二十一坐不足,若是疊屠,甚至於携其牛而入士夫家,得其勢而私屠分利焉,此熟知,於內班院,歲時牽農圃牛,丹鳳門待漏廳與內班院掌務監屠,予亦知之。噫,因一時之食慾,宰勤勞之農牛,是豈忍也?昔故判書,於歲時禁屠,今聞此不禁,寧不愧於齊王乎?此後令三司疊屠之弊,挾士夫私屠者,嚴禁。上曰,古有不食牛肉者,若多食羘屬者,誠不美矣。翼謩曰,然矣。或以婚禮等大事,有所屠牛,而若稍知人事者,則決無爲食屠牛者矣。上曰,牛之一身,盡有所用,至於糞毛,不棄矣。曾聞有人,祭亦不用牛肉云矣。翼謩曰,歲時則謂以弛禁,家家屠牛,牛肉狼籍於途傍,所見慘然矣。上命持入桂防座目,好仁讀奏。上曰,桂防中有可奏者乎?翼謩曰,李謙鎭廉白簡略,今在桂坊,別無所聞,而曾於作宰,蔚有治聲矣。上曰,左相亦有可奏者乎?麟漢曰,金履安杜門讀書,世稱以佳士矣。翼謩曰,安鼎福亦有文學云矣。上命書傳敎曰,噫,今予今予,實春桂坊效,因李宜哲所奏,詢問大臣,取讀桂坊座目,其中金履安,故贊善金元行子,有父必有子,此人予已思欲下敎,左相亦奏,安鼎復·李謙鎭,領相稱焉,金履安入直,故予方召見,以此下敎。正書入于世孫官,令沖子見此,於書筵召對,必也商確學問,此亦爲東宮一助也。今者桂坊銓曹果擇,此後其令另擇。上曰,桂坊今誰入直乎?賤臣承命出來,仍爲知入。好仁曰,金履安·洪大容云矣。上曰,金履安,使之入侍,可也。洪大容,果誰也?翼謩曰,宰臣洪梓之五寸侄矣。麟漢曰,前承旨洪檍之侄矣。上曰,桂坊不可不另擇也。予之嗣服前,桂坊亦極擇矣。上又曰,金元行爲人甚難矣。翼謩·麟漢齊聲奏曰,果然矣。金履安進伏。上曰,年幾何?對曰,五十四矣。上曰,予意在於申飭春桂坊矣,大臣以汝有奏,汝宜憶乃父,忠於世孫,可也。履安曰,臣才蔑識淺,而聖敎如是懇惻,臣敢不竭誠做去乎?上曰,孟子,何以眷眷於齊宣王乎?對曰,齊宣王,有行王道之姿,故孟子如此矣。上曰,然則其所以終不行王道者,何也?對曰,有私慾而然矣。上曰,汝言,是也。予亦以爲然矣。上曰,其職何名?好仁曰,司禦矣。上曰,若于尺沖子,托於司禦,以此知之,盡誠效忠,可也。翼謩曰,臣今見金履安,其人甚佳,而至若下敎之若是,似涉過中矣。上命書傳敎曰,今固召見知焉。金履安,豈特改抄選子,贈吏曹參議金有行侄子云,其爲國忠心,暮年愈思,聞此予心動矣。初則必也其親留,其親諭其親,此等事予嘗不爲先命,夫聞此復召,特賜鹿皮一令,以示予表其叔之意焉。其父不肯仕,止於林下,予嘗思焉。金履安,令銓曹善地守令備擬,旣不能祿其人,其令隨官,祭於泉壤,表予心於九泉。上曰,聞此傳敎,金履安之心,當如何?麟漢曰,金履安,方垂涕感泣矣。翼謩曰,下敎懇惻,雖不當者,猶心動,況金履安之心乎?好仁曰,臺臣詣臺矣。上曰,入侍,可也。大司憲任希敎所啓,請固城縣充軍罪人咸道亨,依本律處斷。上曰,勿煩。又啓曰,請還寢罪人梁成卜減一律島配之命。上曰,勿煩。又啓曰,黑山島充軍罪人黃宅仁,依律處斷。措辭竝見上上曰,勿煩。又啓曰,新除授持平金復元,時在忠淸道淸州地,司諫院大司諫朴盛源,時在京畿利川地,請竝斯速乘馹上來事,下諭。上曰,依啓。上曰,金履安亦一時矣。若無今日召見,則豈有俄者下敎乎?翼謩曰,然矣。上曰,李廷熽,官至於何耶?麟漢曰,至宰列矣。諸臣遂以次退出。
上在慶熙宮。停常參·經筵。
辰時,日暈。
藥房都提調李溵,提調李徽之,副提調趙載俊啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。昨夕予氣,果若何?夕食僅數匙,今日若此,獨作何樣?曉來小勝食糆,今朝建功湯,附子依前加入,入侍前先入。昨日次對果若爲,予心喜,待敎入侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
假注書趙德潤在外,代以李福潤爲假注書。
建功湯一貼封入事,下敎。
傳于徐浩修曰,內局入侍,時原任若入來,同爲入侍。
建功湯一貼封入事,下敎。
以副校理金鍾善,修撰李昌漢牌不進罷職傳旨,傳于徐浩修曰,禁推。
備忘記,傳于徐浩修曰,曷勝慨然?今日若寥寥,其中雖有陞補學製人,朝鮮儒皆停擧,鼓亦仍遷。
建功湯一貼封入事,下敎。
備忘記,傳于徐浩修曰,夢得良弼,便殿效漢武親擇製述,崇政殿月臺入侍科次,試官領相·文衡·吏曹參判·禮戶三亞堂。入直儒臣,只禮房承旨入侍。太學掌議以下學儒來待。國子長今日科試者侍衛安徐,皆來後只入正時。
傳于徐浩修曰,儒生齊到後,承旨詣閤,繖扇安徐。
傳于徐浩修曰,領相,代左相爲之。
傳于安大濟曰,下敎,知以前國子長乎?申飭太學,斯速入來,承旨詣閤入正時。
傳于安大濟曰,試官持合考入侍。
藥房口傳啓曰,臣等依下敎問于諸醫官,則湯劑加入,則依前連爲按摩,爲好云矣。以承傳色口傳下敎曰,予亦按摩矣,扁鵲何知?使之入宿,其爲之。
鄭好仁,以御營廳·左右捕廳·一二所巡廳言啓曰,去夜犯夜人,無所捉,敢啓。答曰,知道。
乙未十一月十四日辰時,上御集慶堂。藥房入診,原任大臣同爲入侍時,藥房都提調李溵,提調李徽之,副提調趙載俊,假注書金載器,記事官宋銓·徐有鍊,領敦寧金陽澤,醫官方泰輿·吳道炯·鄭允德·柳光翼·徐命緯·丁志泰·金孝儉,以次進伏。陽澤曰,聖體,若何?上曰,有惡心症,食不能數匙,可悶矣。陽澤曰,以有痰候而致有此症,下情憂悶矣。溵曰,寢睡,何如?上曰,撤漏後僅寢矣。溵曰,兩廳醫官待令,使之診候,宜矣。上許之,首醫以下,次次診候。方泰輿曰,左右脈候調均,活體亦一樣差勝矣。吳道炯·鄭允德曰,脈體調和,有勝於前,而有痰候,雖發惡心症,而自當復常矣。柳光翼·徐命緯·丁志泰·金孝儉曰,左右胃脈甚調,雖有痰候,大體差勝矣。上曰,昨日次對,頗浹於意,予得金履安,卿等亦皆見之乎?其爲人極好矣。陽澤曰,然矣。溵曰,臣亦見之,爲人甚佳矣。上曰,領相,昨以趙聖復有所奏,此人,予之最所殘忍者矣。上又曰,趙泰耉輩所爲,極凶矣。陽澤曰,必欲除去,趙聖復者尤極殘忍矣。溵曰,趙聖復事,最爲慘切矣。上曰,卿與洪樂仁妻,爲甥妹乎?溵對曰,四寸妹矣。上曰,閔奉朝賀,卽是善人,予尙不忘。閔亨洙爲人,亦好矣。昔者李奉朝賀,率其子而來,欲與亨洙,盃酒釋憾,而亨洙,終不肯受矣。亨洙子入於奉朝賀家者,有子乎?溵曰,有二子矣。上曰,金履安,與興恩副尉爲幾寸乎?陽澤曰,五寸矣。上曰,金履安,年已老而文甚優,昨問齊宣王不得行王道之由,則對以有私慾而然云矣。溵曰,以文行,有稱於世矣。上曰,金省行,卿等見之乎?陽澤曰,臣未及見,而聞弱甚,若不勝衣,而爲人甚剛云矣。徽之曰,此眞善人矣。上曰,金省行子孫錄用乎?陽澤曰,似當已有承傳矣。上曰,副尉之父,其名誰也?副尉兒時,予已見之矣。陽澤曰,其祖鄭維,卽名下士,其父乃鄭麟煥矣。溵曰,提調方帶金吾,有難兼察,金吾則例有變通矣。上命書傳敎曰,提調兼帶金吾,許遞。上又命書傳敎曰,予不勝駭然,卽此事也,抑何心,於此事皆媕娿乎?因渠輩,莫通下情已多日,是誰之咎?若畏鼓聲,以章代鼓,附子加入,已再次,而朝鮮士庶皆聾乎?今日莫聞此後,嗚呼,君親一也,忠孝豈異?爲侍從者,爲親請由人,予皆却焉。上曰,陞補連爲設行乎?載俊曰,已行入抄矣。上曰,公卿子弟,亦以陞補得名乎?溵曰,兵判之子,亦方高等矣。上曰,牛禁,其將有益於農乎?徽之曰,明春耕牛,必當有效,每於歲時,雖不許屠,以有弛禁,致有狼籍屠牛之弊矣。上命書傳敎曰,昨已下敎,而予嗣服後,爲泮村人旣減贖錢,豈曰惠也而不思乎?此扶屠萬萬可駿,予則若此,渠輩無不忍于心,豈曰朝鮮民?二件事,予熟知。故一體下敎,此則東方士夫皆讀書人,其豈忍此,不思齊宣王,與懸房人,屠牛分其利乎?萬萬無據。此後勿論風聞,廉察得其人,此等人爲宗戚,陋矣,名以士夫爲此者,何足道也?隨聞草記,予當懲一勵百,須看蔣冕詩形容其像,此等人豈可通淸,亦曰士夫?內班院旣知不禁,噫,釁鍾卽一事,幾邑此牛其無據者,爲歲時口腹,屠農圃牛,豈特食一日之內?其利則大,旣知暮年不禁,豈無愧於齊王?此後嚴禁。莫云古規豈特役。此正歲歲活一牛,雖無此牛,貂鐺歲時飢,以此分付內班院。上曰,兵判之祖,亦文衡乎?陽澤曰,兵判三代文衡矣。上曰,三代文衡,貴矣。其有硯乎?陽澤曰,硯大不得常用,而若製國家文字,則用此硯,故臣亦嘗用之矣。上曰,此硯,何時所造乎?陽澤曰,仁廟朝癸亥年,故相臣申欽所造,而古來傳來之硯,則見失於兵亂云矣。載俊讀奏金鍾善牌不進傳旨。上曰,金鍾善,誰也?陽澤曰,奉朝賀金致仁之侄矣。上命禁推。諸臣以次退出。
乙未十一月十四日酉時,上御集慶堂。太學儒生·四學儒生親臨製述入侍時,左承旨徐浩修,假注書李福潤,記事官宋銓·徐有鍊,以次先爲進伏。上命浩修,書殿策題訖,上曰,予於夢中見賢臣,與議國事,此必是得良弼之兆也。故今設此科,而策題起語,以孔聖夢見周公命意矣。俄而,試官判府事李溵,大提學李徽之,吏曹參判徐命善,兵曹參議李在簡,禮曹參議鄭一祥,校理朴在源,修撰金載人,以次進伏訖。上命在源改書策題訖。上曰,書題懸於崇政殿東月臺。詣試官先爲退出。上命賤臣,儒生各持筆墨試紙與否問之,卽爲出問,儒生皆曰,筆墨則各自持來,而試紙則夜已深行甚忙,無一張持來者云矣。以此意復命。上命頒大厚紙各一張訖。上曰,左邊足部,有時如刺,藥房提調,其宜出議於醫官。都提調李溵,與詣承史退坐閤外,招醫官詳問。醫曰,湯劑則別無加入之材,而但頻頻按摩,則氣血自然流通矣,溵以此意,因承傳色轉達。以承傳色口傳下敎曰,予亦按摩,扁鵲,何知?使之入宿其爲之。都提調及詣承史,因爲退出。
上在慶熙宮。停常參·經筵。
夜五更,灑雨,以測雨器水深三分。
藥房都提調李溵,提調李徽之,副提調趙載俊啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。昨日闕榜,其何睡乎?慷慨亘中,何問候?待敎侍。劑醒心散,令太學傳飮。
中宮殿·惠嬪宮,藥房口傳問安。答曰,知道。
徐浩修啓曰,檢閱成鼎鎭,自鄕上來云,卽爲牌招入直,何如?傳曰,允。
建功湯一貼封入事,下敎。
傳于徐浩修曰,內局入侍,時原任若入來,同爲入侍。
備忘記,傳于徐浩修曰,今番親試,可謂賢館百世之羞,是誰一人?五十年在君師位,曷勝歉然?予心若此,靑衿心,若何?詣大成殿,欲籲夫子,而何可得也?賢良將求於朝臣,在京蔭官,皆令來待。試官金領敦寧·大提學·騎曹·玉堂,堂上試官儒臣用,昨試官禮房承旨入侍。
傳于徐浩修曰,徐命善,代禮曹參判爲之。
傳于徐浩修曰,蔭官前銜,使之同爲待令。
建功湯一貼封入事,下敎。
傳于吳載純曰,坐直承旨入侍。
建功湯一貼封入事,下敎。
傳于徐浩修曰,試官持先捧軸入侍。
李得臣,以義禁府言啓曰,今日蔭官製述時,本府都事皆爲赴擧,武都事一員,本府入直,而當直入直都事,公事回公都事及崇政門·麗春門·宜秋門禁亂都事,無以推移,假都事五員,令該曹依例差出,以爲分排之地,何如?傳曰,允。
李得臣,以訓鍊都監·左右捕廳·一二所巡廳言啓曰,去夜犯夜人,無所捉之意,敢啓。傳曰,知道。
領敦寧府事金陽澤箚曰,伏以臣,見差賢良試命官,義當竭厥承膺,而第臣與大提學臣李徽之,爲切姻之親,莫重試事之同參,私義甚不安。蓋命官文衡,與他試官懸殊,考試立落之祭,互相可否,不可偏廢。若具文衡,卽古之知頁擧,有試必掌,命官,雖非臣身,亦多有推移之道,頃日筵席,已略陳此狀,袖手不考,竊伏想聖明,亦或俯察矣。玆敢短箚引義,伏乞亟許改差臣命官之任,以嚴科規,不勝幸甚。答曰,省箚具悉卿懇。業已諒矣,命官已下敎焉。
大殿·中宮殿·惠嬪宮,藥房口傳夕問安。答曰,知道。以承傳色口傳下敎曰,傳于政院。
乙未十一月十五日寅時,上御集慶堂。科次入侍時,試官判府事李溵,大提學李徽之,吏曹參判徐命善,兵曹參議李在簡,禮曹參議鄭一祥,校理朴在源,修撰金載人,左承旨徐浩修,假注書李福潤,記事官宋銓·徐有鍊,以次進伏訖。上曰,合考幾張乎?溵曰,三張矣。上命一祥讀試券,讀未半,上曰,其文多題外之意。溵曰,上問治理,而此策無救弊,可欠也。一祥讀第二張訖。上曰,全無治理,是可謂策文乎?是可謂賢良乎?一祥又讀第三張。上曰,此文又無味,實是題外。徽之曰,泮儒甚少,適無實力,下齋四學,皆是講生,且犯昏夜,草草呈券,二十張內,僅折三張,而全無可觀矣。上命浩修書傳敎曰,嗚呼,臨御五紀,年今八十三,笑漢唐慕三代,冞切于中,夢得良弼,論世道問國事,自袞闕至廷臣,莫不洞言,君臣開心,睡覺慷慨而歎曰,當此庸庸之世,晝夜思賢人,無乃夢得良弼而然耶?何可踰日?然其宜以簡制繁,太學賢關之居諸學,國朝培養處,特召親問,聞其對,無異對稠人,予心若是愧忸,諸靑衿心,寧不愧乎?惜乎,若問靈丹,以時體中人,必增氣而對,只思此湯,讀書賢關,何不思賢良方正意乎?惜乎,暮年靑衿也。噫,諸臣無一人直言,予乃直言,於國無誠心求助之意,於室無視國如家之誠,於袞闕殿下日三建功,令撞申聞鼓,是果誠乎?此果若此,何云良弼?臣不勝爲殿下惜之。予雖涼德,豈顧左右而言他?況予自歉然者,恐或大懲創於李顯弼而然也?傳敎讀奏畢,溵曰,臣等不能盡考試之責,固惶恐,而開心求賢之敎,若是卓越,臣實欽仰。一紙傳敎,有可以祈天永命,眞箇良弼,庶幾于于而來矣。徽之曰,聖上求賢之誠,至發宵寐,而庭對之無文,實爲可惜也。試官及諸承史,以次退出。
乙未十一月十五日寅時,上御集慶堂。藥房入診,科次同爲入侍時,都提調李溵,提調李徽之,副提調趙載俊,假注書金載器,記事官宋銓·徐有鍊,醫官方泰輿·吳道炯·鄭允德·徐命緯·柳光翼·丁志泰·金孝儉,以次進伏。上曰,藥房提調,持湯劑入侍。溵曰,湯劑持入矣。上進湯劑。溵曰,夜已深矣,聖體,若何?上曰,一樣矣。溵曰,問於兩廳醫官,恐爲宜矣。上曰,置之。何足問於渠輩乎?上曰,試官考幾丈試券耶?知入,可也。諸試官持試券入侍,上命讀券。上曰,其有可用之文乎?徽之曰,姑無可取之文矣。上曰,全無直截之言,予甚歉然。命書傳敎曰,嗚呼,臨御五紀,年今八十三,笑漢唐慕三代,冞切于中,夢得良弼,論世道問國事,自袞闕至廷臣,莫不洞言,君臣開心,睡覺慷慨而歎曰,當此庸庸之世,晝夜思賢人,無乃夢得良弼而然乎?何可踰日?然其宜以簡制繁,太學賢關之居諸學,國朝培養處,特召親問,聞其對無異對稠人,予心若是愧忸,諸靑衿心,寧不愧乎?惜乎,若問靈丹,以時體中人,必增氣而對,只思此湯,讀書賢關,何不思賢良方正意乎?惜乎,暮年靑衿也。噫,諸臣無一人直言,予乃直言,於國無誠心求助之意,於室無視國如家之誠,於袞闕殿下日三建功,撞申聞鼓,是果誠乎?此果若此,何云良弼?臣不勝爲殿下惜之,予雖涼德,豈顧左右而言他?況予自歉然者,恐或大懲創於李顯弼而然。予悔故曾已下敎開釋矣。此文雖等第於下三張,頒布萬人當鼓掌,豈忍爲此?其問此文,果賢良乎?曰以賢良,則深愧於廣川董仲舒,曰以直士,則汲黯當羞於九原,何以引黯?漢武之求三代,能曰,內多慾外施仁義,漢武能許其戅,於今雖至誠,若日莫能祛私,而何求良弼?此表裏果誠乎?予當强起而拜,徹宵莫睡,曷勝慨然?對屋漏而尙歎,何憚闕榜?持三張一體置次等,使百世人,咸知予爲君師位,昏耗莫能敎之歎。嗚呼,是豈遷怒?卽予否德,此亦時體中習也,果恐而然乎,果商量而然乎?對貂璫亦羞也。夫惜乎其讀書也。此亦時體,前顧後瞻之習也。嗚呼,闕榜,嗣服後初也。藥房仍爲先退。
乙未十一月十五日辰時,上御集慶堂。藥房入診,時原任大臣同爲入侍時,都提調李溵,提調李徽之,副提調趙載俊,假注書金載器,記事官宋銓·徐有鍊,領府事金相福,左議政洪麟漢,左承旨徐浩修,校理朴在源,修撰金載人,醫官方泰輿·吳道炯·鄭允德·徐命緯·柳光翼·丁老泰·金孝儉,以次進伏。相福曰,夜間,聖體調攝,若何?上曰,一樣矣。相福曰,寢睡·水刺之節,亦何如?上曰,睡不能穩矣。溵曰,昨日足部症候,今日,何如?上曰,今則有勝矣。溵曰,診脈恐爲宜矣。上曰,診之無益,置之也。上曰,昨日之科,予甚愧之,今則桂坊中或有直言者矣。溵曰,近來桂坊極擇,其中必有善作者矣。麟漢曰,昨日試官之命,略具數行之箚,以爲陳懇之計,而未及入徹,誠甚惶悶矣。上曰,業已諒矣。麟漢曰,臣於考試之任,不敢冒承之意,曾已略陳於前席,聖明亦已俯燭矣。以臣無似,俯荷聖眷,忝竊至此,湯火不可辭,燥濕何敢擇,而第於此事,强其不能,竊有微執,有不可矛盾於前後,伏願亟加俯諒焉。上曰,卿奏如此,予當體念矣。上曰,試所承旨及儒臣,持書題紙入來乎?載俊曰,試官方待令矣。寫手許入事,下敎。出榻敎禮房承旨及兩儒臣,持懸題紙入侍事,下敎。出榻敎浩修·在源·載人進伏。藥房與時原任大臣,先爲退出。
乙未十一月十五日辰時,上御集慶堂。親臨求賢科製述入侍時,試官判府事李溵,大提學李徽之,兵曹參議李在簡,禮曹參議鄭一祥,校理朴載源,修撰金載人,左承旨徐浩修,右副承旨李得臣,假注書李福潤,記事官宋銓·徐有鍊,以次進伏訖。上命浩修書策題。上曰,貌瘦天下肥之語,誰也?溵曰,唐玄宗,容韓休之直諫而有此語也。上命題尾書韓休貌瘦之語。溵曰,此一節實爲聖德事也。上曰,蔭官擧案持入。命得臣讀擧案畢。上曰,蔭官入來者,幾人乎?得臣曰,百餘人矣。上曰,懸題於崇政殿東月臺。上曰,今日庭對之策語,若遜順,則實非予意矣。上命退出,試官及諸臣,仍爲退出。
乙未十一月十五日初更三點,上御集慶堂。求賢科科次入侍時,試官判府事李溵,大提學李徽之,禮曹參判李宅鎭,兵曹參議李在簡,禮曹參議鄭一祥,校理朴載源,修撰金載人,右副承旨李得臣,假注書李福潤,記事官徐有鍊·成鼎鎭,以次進伏訖。上命一祥讀試券,一祥讀第一張,起頭有大德必得其壽之語。上曰,此亦稱頌也。溵曰,科儒策頭,多有此等語矣。上命得臣書試券曰,望切求賢,初頭雖似峭直涉雜有意,何以此心,何不快直,何不洞言,不負予心乎?曷勝慨然?虛頭鋪張,宜可外也。得臣讀二張。上曰,言雖峭直,極涉草草,宜置次下。自一天至五地,皆命書次下或更字訖。上曰,予夢無徵,庭對無文。因命書傳敎,至有減膳二字,溵曰,科場之文,自有得失,得意則善作,失意則不善作,自是科場之例事,何至聖敎之過中乎?徽之曰,此是科場之例事,不宜聖敎之至此也。殿下若不還收此減膳二字,則臣等之敢自考試者,豈有臣分乎?且五地以下,尙有四十餘張未考者,則安知其中,無一二善作乎?得臣亦累請還收減膳二字之敎,上終不許之。得臣曰,臣不敢奉此傳敎,頒于政院也。留傳敎於御座之前,試官及諸臣,因爲退出。
乙未十一月十五日三更四點,上御集慶堂。求賢科科次入侍時,試官判府事李溵,大提學李徽之,禮曹參判李宅鎭,兵曹參議李在簡,禮曹參議鄭一祥,校理朴載源,修撰金載人,左承旨徐浩修,假注書李福潤,記事官徐有鍊·成鼎鎭,以次進伏訖。上曰,其或得文乎?溵曰,臣等極力精選,只得二張,而第一張則實爲善作,第二張,近於駁雜矣。上命讀第一張訖。上曰,頗善作矣。上曰,讀之者,誰也?浩修曰,一祥也。溵曰,當題何等乎?上曰,第一張宜書三下,第二張置之次等,可也。上命坼封,乃趙曮子鎭寬也。上曰,鎭寬爲人,何如,而其文名,亦如何?溵曰,其爲人甚端正,而頗有文名矣。上命書傳敎曰,昨今二日,不勝慷慨,已有下敎,噫,二百人中,能得此人,可謂方不借於異代,予心釋矣。趙鎭寬特爲直赴殿試。然此果賢良,予欲試焉。畿甸湖西守令中待窠懸注調用,其文,令再讀。語簡不煩,袞闕誠深。噫,其予二百人中,能抄一人,趙曮可謂有子,旣有子,其父宜赦,今聞其日,旣來開政,政目有見者,旣無介懷者,宜赦其父,用慰其子。聞此渠豈以賢良報予乎?特寢趙曮補外之命,先付軍職,京職有窠,卽爲備擬,其子今爲孝子,亦不宜以賢良事君乎?二字缺傅巖厥像肖,其文若夢語予者多,亦涉異常。又命書傳敎曰,其科文復令讀焉。果然如予夢中酬酢之語,豈不奇哉?噫,趙尙絅心賢者,嗚呼,八旬,三得其孫於夢寐,予用欣喜。夢若有見,予將諭焉。當有慰於九原。昔魏徵剛直,太宗自朝歸曰,會須殺此田舍翁,長孫后聞之,朝服賀臣直,昨今予爲者,一則夢賢良,一則得此人,其可賀也。噫,二百人得一人,豈非賀耶?賢俊登庸,禮當賀也。思其父若昨心,若何?一心爲國,莫思其事能寢,許多下敎,豈比循例文武賢俊登庸乎?況予夢相,符二百人中登科,昔傅巖厥像惟肖,爰立作相,況八旬其君,夢得賢良也。命書傳敎曰,噫,故判書趙尙絅,憶昔年其有思,其孫,二百人中登其科,予心,若何?祭文製下,來京後遣禮官致祭。又命書傳敎曰,明日內局入侍時,領左相入侍,趙鎭寬同爲入侍。命書傳敎曰,承傳色中官金國平,莫重所奏,以常時俚語以奏,其涉無識,越俸一等。溵曰,今得賢良,不但渠之父子,恩數隆重,前後過中之敎,皆在還寢之中,則實爲臣等及滿廷臣僚之喜幸也。溵又曰,旣得賢良,此是國家可賀之事也。請以湯劑一貼獻賀焉。上命退出,試官及諸臣,因爲退出。
上在慶熙宮。停常參·經筵。
中宮殿·惠嬪宮,藥房口傳問安。答曰,知道。
建功湯一貼封入事,下敎。
備忘記,傳于鄭好仁曰,自傅巖,其猶作相夢得,況通政文壯元,特爲加資,加設僉中樞。
備忘記,傳于鄭好仁曰,今者擧,豈偶然?兩昨夢賢良,昨日得賢良,豈特嘉其文?果夢悟,豈可置直赴?昔年甲申文參下時,下敎曰,爲武取文,意爲文取武,雖特命庭試,今日隆武堂三廳勸武軍官試射,得武科同求賢良,此堂卽日唱榜,服色,依謁聖例官給,時刻,待下敎只入正時,黑團領,試官,三軍門大將·入直騎郞·入直摠郞,只該房入侍。
傳于安大濟曰,試官入來,則中日廳爲之後,書入。
傳于吳載純曰,內局入侍,大臣若來,同爲入侍。
吳載純啓曰,今日試射時,該房承旨當爲進參,而左副承旨鄭好仁,不爲仕進,卽爲牌招,以爲進參之地,何如?傳曰,允。
兵曹口傳政事,安興僉使趙慶進,因任事,承傳。
有政。吏批,判書金鍾正病不進,參判徐命善病不進。參議朴師海啓曰,判書金鍾正,參判徐命善,俱以病不來,小臣獨政未安,何以爲之?敢稟。傳曰,只出緊任。以趙曮爲禮曹判書,趙載得爲知義禁,鄭存謙爲左賓客,趙曮爲弘文提學,李廷老爲豐德府使,洪履健爲高山察訪,崇祿金世選,正憲金福齡,喬桐水使單申大顯,軍資主簿單李瑞白,同義禁趙載得,左賓客金鍾正,右賓客黃景源,左副賓客鄭存謙。兵批,判書李徽之病,參判洪樂仁未肅拜,參議李在簡入直進,參知宋鍈差祭,左副承旨李得臣進。加設僉知鄭文啓單付事,承傳,同知單金光胤,副司直趙曮·趙·徐浩修。
傳于安大濟曰,命官,以李判府爲之。
傳于安大濟曰,命官方入侍,擧子入來,先爲試射。
吏曹口傳政事,及第趙鎭寬今超通政。
兵曹口傳政事,僉知單趙鎭寬文壯元特爲加資,加設下批事,傳敎。
傳于安大濟曰,三軍門大將入來,試射催促爲之。
以武科殿試規矩單子,傳于李得臣曰,柳葉箭爲之。
傳于鄭好仁曰,加資下批催促。
以統營靑魚事,傳于李得臣曰,勿待罪事,回諭。
傳于李得臣曰,兼殿試直赴,一體應射。
建功湯一貼封入事,下敎。
傳于李得臣曰,殿試,何其遲也?該房承旨極爲駭然矣。
傳于鄭好仁曰,殿試安徐,壯元旣爲甲科,其餘定次序,書入。
傳曰,旣爲堂上殿試,何爲安徐?唱榜催促。
傳于安大濟曰,武科榜目遲滯,訓鍊院掌務官記過。
安大濟啓曰,今日武科殿試時,如有等劃,以何技比較乎?敢稟。傳曰,片箭爲之。
傳于鄭好仁曰,壯元旣已堂上,其外人,定其次序,書入。
備忘記,傳于李得臣曰,左承旨許免,文壯元爲承旨,牌招察任,房順房。吏批,以吳載純爲左承旨,以鄭好仁爲右承旨,李得臣爲左副承旨,安大濟爲右副承旨,趙鎭寬爲同副承旨。
建功湯一貼封入事,下敎。
傳于安大濟曰,新恩政事,當日爲之。
傳于安大濟曰,文壯元特賜三絃一牌,使之遊街。
吳載純啓曰,慶恩府院君家,遣承旨致祭事,命下矣。何承旨進去乎?敢稟。傳曰,安大濟進去。
傳于安大濟曰,次對進定於今日。
鄭好仁,以禮曹言啓曰,今此文武科唱榜時,王世孫行禮之節,何以爲之?敢稟。傳曰,安徐。
李得臣,以司僕寺言啓曰,卽下傳敎內,中日廳三廳勸武軍官試射,得求賢良,卽日唱榜,服色,依謁聖例官給事,命下矣。文武科新恩所騎,依例以本寺馬給之之意,敢啓。傳曰,允。
安大濟,以刑曹言啓曰,今此卽日唱榜時,依謁聖例擧行事,命下矣。天重軍,依例定給之意,敢啓。答曰,知道。
安大濟,以禁衛營·一二所巡廳·左右捕廳言啓曰,去夜犯夜人,無所捉之意,敢啓。答曰,知道。
大殿·中宮殿·惠嬪宮,藥房口傳夕問安。答曰,知道。
乙未十一月十六日未時,上御集慶堂。親臨求賢科唱榜入侍時,行都承旨趙載俊,左承旨吳載純,右承旨鄭好仁,左副承旨李得臣,右副承旨安大濟,假注書金載器·李福潤,記事官徐有鍊·成鼎鎭,以次進伏。上具翼善冠·袞龍袍,殿座于楹內。上曰,新恩政,爲之乎?載俊曰,陳賀後爲之矣。上曰,賜花後舞童亦給之乎?載俊曰,已擧行矣。上曰,武科多矣。舞童亦皆給之乎?載純曰,依例給之矣。上曰,文壯元已懸玉圏不?好仁曰,已懸之矣。上曰,宣醞時,內資官奉入酒一盞·肴一片。上親爲執杯,少進御,于賜趙鎭寬曰,爾是夢中良弼,故親賜飮餘之杯,爾其盡飮之。上命好仁,口傳下敎于諸新恩曰,此乃求賢科,有別他科。故禁其呼新來之規,雖或呼之,爾輩勿應之,可也。上命載俊書傳敎曰,嗚呼,今科,英陵外孫同榜,予懷千萬。況此人,卽舊邸主人,其祖皆見,予懷何抑?旣已陞六,翰林召試,承文圈點,今無可論,鄭文啓特授僉中樞,明日東月臺當親受謝恩,懸圈以謝。上曰,鄭文啓已懸玉圈否?英陵外孫,得參此科,其涉異常。因命上殿入侍而退。陳賀禮畢,上命時原任大臣上殿入侍。上曰,今日受賀,無乃太康乎?領相韓翼謩曰,此豈太康?日吉辰良,臨殿受賀,又有夢兆,得此賢才,臣民慶忭,莫此爲大矣。諸臣因爲退出。
乙未十一月十六日辰時,上御集慶堂。藥房入診,時原任大臣同爲入侍時,都提調李溵,提調李徽之,副提調趙載俊,假注書金載器,記事官徐有鍊·成鼎鎭,領敦寧金陽澤,領議政韓翼謩,左議政洪麟漢,醫官方泰輿·吳道炯·鄭允德·柳光翼·徐命緯·丁志泰·金孝儉,以次進伏。陽澤曰,聖體,若何?上曰,一樣矣。陽澤曰,寢睡·水刺,何如?上曰,亦一樣矣。上曰,榜目,卿等見之乎?暮年得此賢良,心甚喜幸。翼謩曰,古有夢得良弼之語,今日之事,同符於殷宗,誠非尋常矣。上曰,其文,與夢中之語,然相符,此甚異矣。此人必不負我國家矣。翼謩曰,以得人之故,昨夜繳還之下敎,仍卽還寢,又寢其父補外之命,此人可謂忠孝兼全矣。翼謩又曰,殿試只付一人,有連格例·前此被抄於節製之人,亦令許赴,則可以具格矣。麟漢曰,當有座次,同赴殿試,則可爲甲乙科次矣。上命書傳敎曰,文科只有一人直赴,一體唱榜事,分付。設殿試試官,以昨日試官爲之,文武一也。武科直赴,一體同赴,以在京者殿試。又命書傳敎曰,唱榜時,侍衛只入直,儀注安徐,時刻,侍下敎只入正時,文武直赴人,皆官給諸具。此榜豈偶然?賜舞童,賜酒,皆依謁聖例。文殿試試所,禮房承旨進去事,下敎。出榻敎文試處所,以樂政殿爲之事,下敎。出榻敎武所命官,領敦寧爲之事,下敎。出榻敎上命書傳敎曰,今日唱榜時致辭措語,夢得賢良,臨軒唱榜,禮當慶賀。又命書傳敎曰,今科豈偶然?柳葉二中者宜賜第,依庭試例,其令先爲知悉。一中者皆書入,新恩入侍事,下敎。出榻敎趙鎭寬進伏。上曰,其貌,何如?載俊曰,好矣。上曰,其文亦善作,同符夢中之語矣。上曰,慶恩國舅家,有戚誼乎?麟漢曰,然矣。上曰,幾寸乎?鎭寬曰,八寸親矣。上命書傳敎曰,今日予懷,何?慶思國舅家,遣承旨致祭,祭文製下。上下詢於鎭寬曰,汝以賢良決科,何以報國乎?對曰,臣無才識,雖未知何以報效,而只願以誠爲之矣。上曰,特爲加資,以代爰立。翼謩曰,古今有異,今此驟陞,恐涉,如何?麟漢曰,領相之言,誠然矣。自上旣欲用之,則爲渠惜福之道,不必如是,臣願亟寢加資之命,俾得徐徐進用。況且其父聞之,亦必不知喜矣。上曰,是誰之壻乎?麟漢曰,故相臣洪致中之曾孫壻矣。上曰,趙尙絅之貌甚好,卿等見之乎?麟漢曰,貌好而受福之人矣。上命書傳敎曰,賢良,豈忽?今於新恩,飭呼新來。溵曰,此則尤是無前之異數矣。上命書傳敎曰,此科八十三異常,卿須入來後拜見予事,令入侍史官,傳諭于奉朝賀。上又命書傳敎曰,今日憶昔,予懷萬億。金器大兄弟,判尹子女也。入來後拜入侍。上曰,伊·傅同乎?載俊曰,均是古之聖人,似無優劣矣。諸臺臺臣入侍事,下敎。出榻敎掌令柳煥德所啓,請固城縣充軍罪人咸道亨,依本律處斷。上曰,勿煩。又所啓,請還寢罪人梁成卜減一律島配之命。上曰,勿煩。又所啓,請黑山島充軍罪人黃宅仁,依律處斷。措辭竝見上上曰,勿煩。上曰,今番之科,予甚望金履安矣,聞其不見科,然乎?陽澤曰,果不見科,其爲人難矣。翼謩曰,科則不見,而用力於實地云,尤貴矣。上命武科直赴者知入,而入格人一中以上,先爲書入事,下敎。諸臣遂以次退出。
上在慶熙宮。停常參·經筵。
藥房都提調李溵,提調李徽之,副提調趙載俊啓曰,伏未審夜間,聖體調調,若何?痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。吉日良辰,旣得良弼,昨唱榜今謝恩,曷勝其喜?八十三歲,是誰子,是誰子?氣何諭?新恩謝恩後入侍。
中宮殿·惠嬪宮,藥房口傳問安。答曰,知道。
李得臣啓曰,今日次對,諫院無進參之員,除在外外,大司諫朴盛源,卽爲牌招,以爲入侍之地,何如?傳曰,允。
傳于李得臣曰,新恩謝恩,於昨日唱榜處爲之,侍衛安徐,只坐直承旨入侍。
備忘記,傳于李得臣曰,當製述,太學儒學生來待,試官,金判府·大提學·騎曹亞堂,禮戶三亞堂,入直儒臣,禮房入侍,儀注侍衛安徐,只入正時。
建功湯一貼封入事,下敎。
李得臣啓曰,大臣·備局堂上,依下敎來待矣。
建功湯一貼封入事,下敎。
李得臣啓曰,今日擧動時,承旨當爲備員,而左承旨吳載純,方已申退矣,所當牌招,而拘於廳規,不得請牌,何以爲之?敢稟。傳曰,牌招。
傳于安大濟曰,領相·臺臣入侍。
傳于安大濟曰,盡爲科次則入侍。
傳于鄭好仁曰,儒生今無可爲之事,入侍,置之。
安大濟啓曰,旣有開政之命,參判徐命善,參議朴師海,一體牌招參政,何如?傳曰,允。
安大濟啓曰,諸承旨有稟達事,來詣閤外請對矣。
安大濟啓曰,玉堂上下番有稟達事,來詣閤外請對矣。
李得臣啓曰,藥房三提調有稟達事,請對矣。
安大濟啓曰,時原任大臣有稟事,來詣請對矣。
傳于安大濟曰,吏批催促。
傳于安大濟曰,竝入侍。
吏曹參判徐命善疏曰,伏以臣兄臣命膺,方有本曹判書除授之命,臣之見職,自在當遞之科。伏乞照例遞改,以存公格,幸甚。踏啓字
有政。吏批,判書徐命膺進,參判未差,參議朴師海進,右承旨安大濟進。以洪樂仁爲吏曹參判,李聖圭爲大司憲,以宋鍈爲大司諫,李福源爲右副賓客,李商進爲禮曹佐郞,徐命臣爲副司直。
以大司諫宋鍈牌不進罷職傳旨,傳于安大濟曰,今日敢如是耶?今日違牌,非朝鮮臣子,只推,更爲牌招。
備忘記,傳于安大濟曰,薇垣長差與都憲後,東銓該曹亞堂提調·西銓同樞皆闕,是豈用人道乎?予用此人惟焉,曷勝慨然?苦諭,此後柏府·薇垣休時其用事,申飭兩銓。
再政,以盧允中爲掌令,姜彝福爲持平,兪彦脩爲司諫,趙鎭衡爲獻納,李書九爲正言,黃樟爲正言,趙㻐爲兵曹參知,趙德成爲大司憲,李錫載爲刑曹參判,吳大益爲吏曹正郞。安大濟啓曰,明日翰林召試時,領監事春秋館堂上·館閣堂上,待開門牌招,何如?傳曰,允。
傳于鄭好仁曰,兩司竝牌招。
鄭好仁,以禮曹言啓曰,文科只爲一人直赴,一體唱榜事,命下矣。今六月初一日儒生製述入格生員權星彦,七月十四日儒生製述入格生員鄭文啓,生員白師謹,九月二十四日儒生製述入格進士沈能翼,十月二十五日蔭官應試入格奉事尹尙東,閏十月二十五日黃柑製述入格進士李壽咸,十一月十五日求賢科入格侍直趙鎭寬,竝直赴於今此殿試,而其中權星彦春川在外,白師謹積城在外,不得赴於今此殿試,許赴於後科殿試之意,敢啓。答曰,知道。
安大濟,以禮曹言啓曰,今此舊邸擧動時,王世孫祗迎隨駕之節,何以爲之乎?敢稟。上曰,安徐。
吏曹判書金鍾正疏曰,伏以臣,積逋嚴召,恭俟重譴遽承入侍之命,獲借方寸之地,瀝血陳懇,若不知天威之可畏,而聖慈矜悶,特許遞解,洪恩浹肥,德音盈耳。臣以手頓地,感注而退,庶期自此,獲全微諒,不意復授前職之命,施下於纔出閤門之後,天牌荐降,飭敎截嚴,禁扄已閉,逃遁無路,丙枕貽惱,分義是怵,遂不免章皇膺命,顚倒參政,自顧初心,惶愧交切,益不知措躬之所也。區區情勢,已悉於前席之奏,而唯我聖上,亦以豈曰,無端爲敎,則日月之明,燭照無餘矣。夫人臣之官職去就,有一遞而可出者,亦有累遞而不可出者,顧臣向來所遭,非一時彈駁之比,東銓一步,卽臣永謝之地,今若以暫時鞶帶之掳,謂伸廉隅,半夜倉卒之膺,謂已出脚,而因仍冒據,自同無故,則臣實自愧,人謂斯何?況以臣代臣,苟艱莫甚,堂堂淸朝,不患無人,則奚取已潰之賤蹤,不念有損於國體乎?且念銓長重任也,都目大政也。臣自昨年以來,周流兩銓,耳過都政,臘月京察,亦且不遠,臣是何人,每敢當此,人猜鬼忌,勢所必至,公體私義,斷無是理。雖使臣,無他可引之端,只此一節,已不可冒當,況本來情地,初無可論者乎?伏惟聖上,於臣天地也,父母也。天地之仁,無物不遂,父母之慈,無願不從,今豈忍諒之於始而迫之於終,致有一物失所之歎乎?且臣母病,與年俱深,比因日候不調,將攝失宜,新感旣重,舊症頓添,寒熱交作,百體皆痛,元氣漸鑠,藥餌罔效,臣左右扶將,晝宵煎灼,跬步之頃,亦難離捨,以此情勢,萬無束帶供職之望,連値請齋,疏籲路阻,今始冒入文字,仰瀆崇嚴。伏乞聖慈,俯賜照諒,將臣職名,亟行刊改,以卒生成之澤,以便救護之私,不勝大願。答曰,省疏具悉。前者撕捱,已涉過矣,今又若此,於分義何?大政不遠,決難遂卿心,卿勿過辭護焉,俟少間卽爲行公。
大司諫朴盛源疏曰,伏以寶算彌高,聖候日康,臣民慶忭,曷有其極?仍竊伏念臣笘塊餘喘,世念都灰,年旣衰邁,病又侵尋,跧伏鄕廬,無望自全,瞻望宸闕,時有耿結,不意聖明,特念簪履之舊,薇垣除旨,遽下於夢想之外,恩榮所被,惶感靡措,積違之餘,不敢稽留,蒼黃登道,來伏私次,而冒寒行役,病症猝劇,牌召之下,末由趨造,臣罪至此,實無所逃。伏乞天地父母,俯賜諒察,亟遞臣職,仍治臣罪焉。臣於乞免之章,不宜贅及他說,而不勝憂愛,敢此尾陳,惟聖明採納焉。向來南絳老之疏語,雖欠稱停,伊時大僚,庭請聲罪,畢竟誅戮,都民悲之,至於揮涕,四方聞之,莫不驚心,蓋以其臺臣也,言事也。言官被譴,大官伸救,常我國朝美事也。今反有庭請聲罪之擧,識者之寒心,當如何哉?言路開閉,實關隆替,而近日臺閣之上,謇諤莫聞,媕娿成習,題目之下,百計巧避,逡巡退托,迫嚴命而乍出,唯以謄傳故紙爲塞責,未聞有發一言論一事者,臣實慨然也,繼之以憂歎也。伏願聖明,深思遠慮,大開不諱之門,以爲來諫之道,特伸南絳老之冤,仍復其爵,以慰其孤兒寡妻,亦使八方,咸知我殿下悔悟之盛德也。臣謹昧死以聞。答曰,省疏具悉。尙今稽謝,方欲下敎,爾章果到,而南絳老,卽李迪輔之唱導,臺啓同稱大成二字,寤寐自恧,李卽南,南卽李,今者此請,欲爲其三,良可異也。
安大濟,以義禁府言啓曰,朴盛源,亟施永刊任版之典,放逐鄕里事,命下矣。依傳敎,卽爲放逐鄕里之意,敢啓。答曰,知道。
安大濟,以義禁府言啓曰,宋鍈,長鬐縣投畀事,命下矣。傳敎內辭意具罪目,卽爲發遣府書吏,押送配所之意,敢啓。答曰,知道。
李得臣,以御營廳·左右捕廳·一二所巡廳言啓曰,去夜犯夜人,無所捉之意,敢啓。答曰,知道。
大殿·中宮殿·惠嬪宮,藥房口傳夕問安。答曰,知道。
乙未十一月十七日辰時,上御集慶堂。親臨新恩謝恩入侍時,判府事李溵,左承旨吳載純,右承旨鄭好仁,假注書李福潤,記事官徐有鍊·成鼎鎭,以次進伏訖。上曰,賜酒後,文壯元,依閔百奮例,以承旨入侍。趙鎭寬承命入侍,上命鎭寬書傳敎曰,追憶昔年,予懷一倍矣。贈領相家,遣同副承旨致祭,祭文製下矣。上曰,武科中璿派人入格,幾人乎?好仁曰,四人矣。上命皆爲進前賜酒,賜酒訖。上曰,李彦培,不但璿派,卽予同庚之子也,其涉異常。特賜虎皮一領,使家其背。上曰,於文得賢良,於武得一虎,豈不奇哉?上命書傳敎曰,同庚之子,今科參榜,古豈有乎?宣傳官待窠,卽爲調用,以示予意,特賜都監三絃,其令遊街。文科鄭文啓,亦賜三絃。命書傳敎曰,明日翰林召試,承文圈點,亦令爲之,試官入侍事,下敎。傳曰,洪樂仁代,徐命善爲試官,試官判府事金尙喆,大提學李徽之,禮曹參判李宅鎭,戶曹參議李蓍建,禮曹參議鄭一祥,校理金履正,修撰金載人以次進伏訖。上曰,儒生皆已入來乎?注書知入。上曰,崇政殿東月臺懸題。上命退出,試官及諸臣,因爲退出。
乙未十一月十七日巳時,上御集慶堂。藥房入診,時原任大臣同爲入侍時,都提調李溵,提調李徽之,副提調趙載俊,假注書金載器,記事官徐有鍊·成鼎鎭,領議政韓翼謩,醫官方泰輿·吳道炯·鄭允德·柳光翼·徐命緯·丁志泰·金孝儉,以次進伏。翼謩曰,氣體,若何?上曰,一樣矣。翼謩曰,寢睡·水刺,何如?上曰,亦一樣矣。溵曰,兩廳醫官,使之診脈,何如?上曰,凡節差勝,何必診視?置之,可也。上曰,予得賢良,心甚欣喜矣。翼謩曰,臣亦言於渠,聖恩若是隆重,將何以報答云矣。上曰,同庚之子,亦參武科榜,誠異矣。上又曰,今番事,甚覺太康矣。翼謩曰,何爲此敎?豈或近於太康?莫非聖上求賢之誠所感矣。上曰,沈履之,其將後拜耶?翼謩曰,似當後拜矣。上曰,其貌,與沈頤之相似,而其亦愷悌乎?翼謩曰,大體相似矣。藥房先爲退出。
乙未十一月十七日巳時,上御集慶堂。大臣·備局堂上引見入侍時,領議政韓翼謩,判府事金尙喆,行司直具善復,行司直李章吾,右參贊鄭存謙,行副司直李潤成,行副司直尹泰淵,行副可直權噵,行副司直徐有隣,行副司直李瀰,大司憲任希敎,校理金履正,左承旨李得臣,假注書李福潤,事變假注書朴廣源,記事官徐有鍊·成鼎鎭,以次進伏訖。翼謩奏曰,重臣趙曮,今已內遷矣。備局堂上嶺南句管,仍前還差,何如?上曰,依爲之。翼謩奏曰,堂后無實官,久矣。從速新薦之意,前有飭敎,而尙不爲之,事甚未安,令政院更爲催促,使之不多日內擧行,何如?上曰,依爲之。翼謩奏曰,各軍門諸各司之預買貢木貢米之弊,前後飭敎,何等申嚴,而聞近日猶不無此弊,都民受困,職由於此,事之寒心,莫此爲甚。此後如有復踵前習而現發者,從重勘處,斷不饒貸,以此意更加嚴飭,何如?上曰,依爲之。希敎啓曰,罪人梁成卜酌處之命,實出於我聖上順時行仁政之盛意,孰不欽仰,而第念刃刺致死,渠旣自服,年滿二十,非比蒙騃,此而見放,則死者之冤,旣無以慰,方來之憂,有難勝言。三尺至嚴,不可容貸,請還寢罪人梁成卜減一律島配之命。上曰,勿煩。希敎啓曰,宮城宿衛,何等嚴重,咸道亨之肆然踰越,自有當律,充軍之命,雖出於好生之德意,論其罪犯,不可充軍而止,請固城縣充軍罪人咸道亨,依本律處斷。上曰,勿煩。希敎啓曰,充軍罪人黃宅仁,本以庸瑣之徒,猥占臺閣之選,不體建極之聖意,敢售挾雜之舊習,肆然陳章,用意叵測,帳殿處分,雖出好生之德意,究厥情狀,不可薄勘而止,請黑山島充軍罪人黃宅仁,依律處斷。上曰,勿煩。希敎啓曰,臣言議巽軟,見識魯莽,前後居臺,孤負職責,心常愧悚,人謂斯何?卽者諫長之疏,以近日臺閣之媕婀,盛加譏斥,臣以當初入侍之人,尤不勝瞿然慙恧之至。若論不能匡救之罪,臣實爲首,今承俯詢之敎,而何敢抗顔參涉於其間乎?其在廉隅,不可一刻仍冒於臺次,請命遞斥臣職。上曰,以此爲嫌,其涉苟且。勿辭,亦勿退待。吏戶房換房事,下敎。上命書傳敎曰,良可異也。下敎之後,欲爲下敎,承宣輕先讀之,故其默,嗚呼,卽予此心,五十年苦心,旣受二字之後,尤當若何?況所謂伸冤者,正合辭之人,合辭頭辭,若何,而乃敢若此也?黃宅仁章表裏相應,萬萬可駭。所謂伸冤二字,包得無限底意,此人若此,予已諒矣,果然。其在嚴國體正國是之道,不可不嚴處,況伸冤二字,可謂無臣節,朴盛源,亟施永刊仕版之典,放逐鄕里。噫,其章宜問,而只此處分者,予意在焉。上命退出,諸臣仍爲退出。
乙未十一月十七日酉時,上御集慶堂。科次入侍時,試官判府事金尙喆,大提學李徽之,吏曹參判徐命善,戶曹參議李蓍建,禮曹參議鄭一祥,校理金履正,修撰金載人,右承旨鄭好仁,假注書李福潤,記事官徐有鍊·成鼎鎭,以次進伏訖。上命讀合考三張。尙喆曰,三張旣盡讀奏,三張中幾張選之乎?上曰,三張皆選之。徽之曰,皆以三下題等,何如?上曰,依爲之。徽之又曰,壯元則題一字矣。上曰,依爲之。及拆封,上命書傳敎曰,居首生員權之彦,直赴殿試,其次進士柳詢·金禧爕,竝直赴會試。傳敎書畢,上以朴盛源事,命書傳敎。尙喆曰,渠輩有罪,則當罪其罪,殿下處分,何所不可,而傳敎中,至有臣子不敢聞之敎,是何聖意之過中也?好仁曰,臣不敢書此傳敎,亦不敢頒此傳敎。徽之曰,盛源有罪,當罪其罪,不宜有損於聖躬也。上曰,予當詣舊邸,爲舊邸老人矣。仍命書傳敎曰,噫,予志定矣。當詣舊邸,前後廂軍,禁御各五十名,挾輦,訓局內入直六十名,侍衛只入直,隨賀只備堂,儀註時刻安徐,待下敎直入正時。何心袞衣?當以駕轎爲之。傳敎讀奏畢,上又命書傳敎曰,噫,卽予五十年苦心,彼蒼臨照,其雖過矣。旣受二字之號,其受,若何?無狀南緯老,背其君敢其啓,王府遲晩,於渠已斷之,其欲審愼帳殿,結案正法,頃年偏黨盛時,孰敢顧護,而況同日李迪輔陳章,一正法一酌處,則孰敢容喙於此,而敢以伸冤二字書諸章奏,護黨亦逆耳。若此鏡·夢之黨今存,亦請伸冤,此國不國,君不君之大關節,其所處分,在賢良科之後,故其若此,伊後更思,大不然。若此不已,何可仍受二字?朴盛源不問,於渠亦寬典,黑山島荐棘,三黨其令同遊,嗚呼,此若伸冤,於予二李何若?黃宅仁,特召領相·臺臣下問。此忠逆所關,領相之以昔年被彈不當,予則曰,過矣,都憲宜卽合辭,而其欲免其敢撕捱,勿退待之後,亦何默默?關係興替,任希敎亟施削職之典。吏判旣許受由,許遞,徐命膺爲吏判,牌招開政,兩司待下批牌招察任。傳敎書畢,上命退出,諸臣仍爲退出。
乙未十一月十七日二更三點,上御集慶堂。時原任大臣·諸承旨·玉堂上下番請對入侍,兩司追後入侍時,領府事金相福,領敦寧金陽澤,領議政韓翼謩,判府事金尙喆,左議政洪麟漢,左承旨吳載純,右承旨鄭好仁,左副承旨李得臣,右副承旨安大濟,校理金履正,修撰金載人,假注書李福潤,記事官徐有鍊·成鼎鎭,以次進伏訖。上命書傳敎曰,盛源,予知熟矣,非恒人。以伸冤二字觀之,人君臨門結案之人,小有人心,何敢爲此麤悖?自現于今,若頃者處分,而問其年,惜其沈滯,備擬可知,人心其何?先視以李迪輔推之,人之無良,自判其心,其何復擬?此正開國承家小人,勿用,嚴飭銓曹。傳敎書畢,上又命書傳敎曰,都憲再違,豈與薇院異?旣有實恙云,雖不可同飭,亦豈循例?沈履之亟施削職之典。君不君臣不臣之時,合辭方張,政官牌招開政。上又命書傳敎曰,今日盛源,已判逆,初牌已寒心,況再違乎?此護逆之心,自現於君,宋鍈爲先遊差,長鬐縣投畀,李溎爲微垣長,牌招入侍。上又命書傳敎曰,薇垣·柏府在外人,竝許遞,更爲擬入。上曰,臺臣入侍。出榻敎大司諫李溎,掌令柳煥〈德〉,以次進伏奏曰,罪人南絳老,負殿下五十年苦心,自陷重戮,則爲今日臣子者,孰敢營護,而荐棘罪人朴盛源,以伸冤二字,肆然陳章,究其所爲,萬萬叵測。荐棘之律,雖出斟量之聖心,其在嚴國體之道,不可荐棘而止,請黑山島荐棘罪人朴盛源,拿鞫嚴問,快正王法。上曰,於今可謂臺閣,今予處分,亦有意焉。此等麤悖之人,何足道哉?不允。出擧條溎曰,新除授司諫李身晦,時在全羅道全州地,正言黃樟,京畿陽城地奉命在外,請竝斯速乘馹上來事,下諭。上曰,依啓。出擧條溎·煥德起伏更奏曰,臣等深夜承命,顚倒登筵,精神迷錯,誤認府院前啓之已發於朝筵,只知一日不再啓之前例,無端闕啓,虧損臺體,極矣,何可一刻仍胃於臺次乎?請命遞斥臣等之職。上曰,事勢固然,勿辭,亦勿退待。上命書傳敎曰,予意已諭,諸大臣豈在詣舊邸與否乎?前後廂扶輦下敎,皆安徐。上命退出,諸臣仍爲退出。
上在慶熙宮。停常參·經筵。
中宮殿·惠嬪宮,藥房口傳問安。答曰,知道。
藥房都提調李溵,提調李徽之,副提調趙載俊啓曰,伏未審夜間,聖體調攝,若何,痰候,如何?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。嗟,予氣今何諭?何問候,何飮湯?藥房三提調,批旨之下,不勝惶悶,敢此求對矣。
備忘記,傳于吳載純曰,承文院圈點人,於明日面試,待開門皆待令,文衡牌招。
傳于李得臣曰,翰林召試人入來贊拜,便殿爲之,月臺製述。
傳于吳載純曰,今日如是,而朝鮮爲朝鮮乎?領事,予兼之乎?違牌者更牌招,催促擧行。該府承旨其睡乎?
傳于李得臣曰,自內當聞之,詣崇政殿肅拜,卽爲懸題。
傳于李得臣曰,欲聞贊拜聲,率擧子入拜集慶堂後,出去懸題。
傳于李得臣曰,盡爲入來畢拜後,往而懸題焉,隨其入來以奏。
傳于吳載純曰,科次後入侍。
建功湯一貼封入事,下敎。
建功湯一貼封入事,下敎。
吳載純啓曰,假注書李福潤,事變假注書朴廣源,身病猝重,勢難察任,今姑改差,何如?傳曰,允。
以沈能翼爲假注書,以李壽咸爲事變假注書。
建功湯一貼封入事,下敎。
安大濟,以訓鍊都監·一二所巡廳·左右捕廳言啓曰,去夜犯夜人,無所捉之意,敢啓。答曰,知道。
大殿·中宮殿·惠嬪宮,藥房口傳夕問安。答曰,知道。
乙未十一月十八日申時,上御集慶堂。藥房入診,時原任大臣同爲入侍時,都提調李溵,提調李徽之,副提調趙載俊,假注書金載器,記事官徐有鍊·成鼎鎭,領敦寧金陽澤,領議政韓翼謩,醫官方泰輿·吳道炯·鄭允德·柳光翼·徐命緯·丁志泰·金孝儉,以次進伏。溵請建功進御,上曰,置之。予豈飮湯而酬應萬機乎?予則必欲蕩平,而朴盛原輩,必欲沮戱,蕩平之成,今持無期矣。翼謩曰,蕩平今幾成矣。聖敎之至此,臣等之心,誠悶然矣。載俊曰,以此至煩聖慮,下情不勝悶迫矣。上曰,朴盛源之臺望,其誰擬入乎?載俊曰,金鍾正·徐命善·朴師海,以銓堂擬入矣。徽之曰,今日只進湯劑一貼,而日勢已晩,尙不更進,下情不勝焦迫矣。上無發落。下詢曰,文衡有副薦乎?徽之對曰,臣之爲文衡時,徐命膺·黃景源爲副擬矣。上命書傳敎曰,承文圈點云,明日政府抹擇。又命書傳敎曰,嗚呼,爲世道慷慨,卽在邸時,蕩平二字,建儲後初立志者,嗚呼,商宗得傳嚴,爰立作相,曰,若作羹,爾爲鹽梅,嗚呼,嗣服後與我國志者幾相,朝鮮黨習,萬古豈有?若是作羹時爲予鹽梅者,受困者多,嗟,予成就後,謂其大臣曰,卿等休,予自爲焉。此後幾次光景,建極受後,尋常恧焉。嗚呼,受此後,故李奉朝賀謂予曰,臣自顧殿下受此號,是矣。誠一段悃愊忠言,此後爲揮不去之相,嗚呼,其相焉在,而予今存,嗟哉嗟哉。嗚呼,乙亥,國勢凜綴,事帖稍定到今矣。然憶其昔,夢裏猶愕,而大成廣運之號,千千萬萬料表,心常自謂曰,能踐此號而後,他日有拜顔,南絳老·李迪輔日日起,令予用心於此日,可笑二字,心頭浮雲。今日政官,十年後何處得?一狂悖盛源,擬薇垣長,令我若此,噫,人君臨門結案後,正法者曰,以伸冤,此果眼有其君,決非人臣所爲者,此非狂悖而何?予怳然而覺,招大臣·臺臣命讀,其欲聞請討者也。雖聞皆泛然,此豈特見無禮於君,如鷹鸇逐烏崔之意乎?使予處分,領相不顧莫重,撕捱無義往事,予則曰,過矣,此豈朱溪君意乎?予未知也,而駭然,都憲欲免目下,强以撕捱勿退待之命,其亦默默,此朝鮮昨已亡矣。幸得曾前樹立臺臣,卽席合辭,可謂國亡復興矣。雖然,聞此者無心寒之意,若此而能爲國乎?狂悖盛源,作一駭擧,使我五十年苦心,一朝壞了,豈特此伸冤二字?卽予壞了五十年苦心者,絳老伸冤之日,䥃與壽垣,頃者已當處分者,其當復起於地下矣。此際予當何心,受其號,臨億兆?嗚呼,昨日後身雖在此,心在舊邸,將何心飮建功視萬機?翰林召試·承文圈點賢良科雖一事,而何顔臨月臺?臥此欲只聞贊拜聲,幾次下敎,其誠寒心。若有憶昨日,勵今日之心,豈若此,豈若此?此今日無臣子,借問此豈抱子弄孫之日乎?萬萬寒心,該房承旨先遞,其未到者,亟施不敍之典,雖一刻,知有君焉。上又命書傳敎曰,噫,薇垣長李溎,聞頃年一批,尙今誦焉。予曰其忠,而銓曹用人慨然,非此等事,無一擧擬,昨夜已諭,頃者合辭,旣得臺體,今者啓辭,非此人,孰能爲也?旣諭朝鮮亡而復興,薇垣長李溎,特賜熟馬一匹,殿庭親受,以示予嘉直之意。南廐馬一匹待令事,下敎。出榻敎上命書傳敎曰,承傳色閹豎,代注書對下敎,無識莫甚,重推。又命書傳敎曰,近者中官,放恣莫甚,不對者替對,應對者慢應,其涉可駭,越俸一等。上曰,宋相琦之前,誰爲文衡乎?陽澤曰,金昌協爲文衡矣。上曰,金昌協善文乎?陽澤曰,有文集行於世矣。諸臣遂以次退出。
乙未十一月十八日酉時,上御集慶堂。科次入侍時,領春秋館事韓翼謩,知春秋具允鈺,藝文提學鄭存謙,知春秋李福源,同春秋李徽之,同春秋洪良漢,校理金履正,修撰李命彬,假注書李福潤,記事官徐有鍊·成鼎鎭,以次進伏訖。翼謩奏曰,大提學李徽之,業已召試,試官入庭肅拜,且復與聞於出題之時矣,及夫捧券考時,諉以臘藥監劑,累次往復,終不肯來,飭敎之下,以致遲延,事體未安,從重推考,何如?上曰,依爲之。出擧條上命書傳敎曰,承旨有闕代,前承旨徐有慶爲承旨,房依前,牌招察任。又命書傳敎曰,翰林召試被抄人,依例次第以付。上曰,朴盛源爲薇垣長於何政官乎?注書知入。上曰,時原任大臣入侍。出榻敎上命退出,諸臣仍爲退出。
上在慶熙宮。停常參·經筵。
藥房都提調李溵,提調李徽之,副提調趙載俊啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。日猶久,心一倍,心雖此,住舊邸,曷勝慨?彼造物玉成予,氣何諭?待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
建功湯一貼封入事,下敎。
傳于吳載純曰,內局入侍。
備忘記,傳于吳載純曰,徐有慶,代徐浩修爲承旨,房依近例。
傳于吳載純曰,禮房承旨,率承文圈點人及呼唱人,持懸題紙一張詣閤。
傳于李得臣曰,試所東月臺爲之,大提學入侍科次。
傳于李得臣曰,揀擇後製進。
建功湯一貼封入事,下敎。
徐浩修啓曰,假注書沈能翼,事變假注書李壽咸,時無職名,令該曹依例付軍職,冠帶常仕,何如?傳曰,允。
建功湯一貼封入事,下敎。
傳于趙鎭寬曰,政官催促。
傳于趙鎭寬曰,欲爲寢睡催促。
傳于趙鎭寬曰,政官連爲催促。
傳于趙鎭寬曰,吏批望筒連爲催促。
徐浩修,以吏曹言啓曰,宗簿寺正宋載中,社稷署令禹禎鳳,俱以呈狀內,身病甚重,勢難察任云,今姑改差,何如?傳曰,允。
有政。吏曹,判書徐命膺進,參判尹得養不進,參議朴師海進,右副承旨安大濟進。吏批啓曰,忠州牧使,今當差出,而本州物衆地大,素稱難治,不可不擇差,他道有聲績未準限守令,竝擬,何如?傳曰,允。以閔游爲執義,成德朝爲獻納,李衍祥爲應敎,吳載紹爲副應敎,趙㻐爲副提學,李馨德爲社稷令,金載均爲掌樂主簿,趙弘鎭爲惠陵參奉,權濟應爲忠州牧使,申帥顯爲文義縣令,宋宅圭爲全義縣監,李惟稱爲牙山縣監,趙榮慶爲鴻山縣監,李益燦爲新昌縣監,閔百準爲唐津縣監,尹尙東爲典籍,學正單金養純,學諭單金一衡。
兵批,判書李徽之病,參判洪樂仁未肅拜,參議李在簡進,參知趙㻐未肅拜,右副承旨安大濟進。副護軍單張淀·柳翰申,副司直單鄭好仁·徐有慶·成德朝·金復元,副司果單崔夢嵒·嚴思晩·李壽咸,副司正單沈能翼。
假注書沈能翼有頉,代以朴相集爲假注書。
事變假注書李壽咸陞六,代以李東讓爲事變假注書。
傳于安大濟曰,今日政副提學·儒臣·兩司,竝牌招。
傳于安大濟曰,明日館錄爲之。
安大濟,以禁衛營·一二巡廳·左右捕盜廳言啓曰,去夜犯夜人,無所捉之意,敢啓。答曰,知道。
乙未十一月十九日巳時,上御集慶堂。藥房入診時,原任大臣同爲入侍時,都提調李溵,提調李徽之,副提調趙載俊,假臣書金載器,記事官徐有鍊·成鼎鎭,領府事金相福,左議政洪麟漢,醫官方泰輿·吳道炯·鄭允德·柳光翼·徐命緯·丁志泰·金孝儉,以次進伏。相福曰,夜間聖體調攝,若何?上曰,所進頗減矣。相福曰,寢睡,何如?上曰,一樣矣。溵曰,今日診候爲宜,敢達矣。上曰,置之。何須診脈?予當瞋目而言之,人君處分已結案者,朴盛源肆然投章,敢曰伸冤,然而臺臣,只傳故紙,領相强引不當嫌之嫌,予甚慨然。李溎則視以庸軍,只爲諫長,而銓曹一不檢擬,極爲非矣。此人卽予同姓,而爲人,亦好矣。上曰,揀擇,何以爲之乎?麟漢曰,前例,面試則不爲揀擇,今番何以擧行乎?政府揀擇,今姑停止,而卽爲面試事,下敎。出榻敎上曰,金履安爲人,可嘉矣。麟漢曰,有經學而且愷悌矣。上曰,今番不見科云矣。麟漢曰,此亦難矣。上曰,文衡善爲科次,爲人亦甚善,三代文衡,貴矣。麟漢曰,科次固已公平,而兵曹政事,亦公平云矣。溵曰,非但爲人愷悌,主試與秉銓,甚公平矣。上曰,古有草榜於南大門,然否?相福曰,前則能文者有定價,以此決科,故有草榜之說,而近來則無此事,已久矣。上曰,宋相琦屢典文衡乎?溵對曰,非但屢爲文衡,亦屢爲吏判矣。上曰,然乎?相福曰,近來朴相德,亦屢經吏判矣。上曰,初謂此人有氣,近見不然,爲人甚好矣。相福曰,十五六次吏判,一無人言,於此可驗其政之善爲矣。上曰,朴相德之父,亦善矣。載俊曰,臺臣詣臺矣。諸臺臺臣入侍事,下敎。出榻敎大司憲趙德成,大司諫李溎,掌令盧允中·柳煥德,持平金晩耉所啓,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上上曰,此人尙在覆載,於予寬典,然尙今靳持,予意有在,勿煩。又所啓,請黑山島荐棘罪人朴盛源,拿鞫嚴問,快正王法。措辭見上上曰,李迪輔·朴盛源,其雖同日同時正法,予何惜也?況方當合辭,三尺宜可愼,予意有在。勿煩。大司憲趙德成,掌令盧允中·柳煥德,持平金晩耉所啓,請固城縣充軍罪人咸道亨,依本律處斷。措辭見上上曰,勿煩。又所啓,諸還寢罪人梁成卜減一律島配之命。上曰,勿煩。又所啓,請黑山島充軍罪人黃宅仁,依律處斷。措辭竝見上上曰,俄者下敎,況此人,其何一刻覆載之間?然意亦在焉,勿煩。大司諫李溎所啓,請固城縣充軍罪人咸道亨,依本律處斷。上曰,勿煩。又所啓,請黑山島充軍罪人黃宅仁,依律處斷。措辭竝見上上曰,已諭府啓,勿煩。諸臣遂以次退出。
乙未十一月十九日巳時,上御集慶堂。承文參下面試,科次入侍時,試官大提學李徽之,對讀官校理金履正,修撰李命勳,左副承旨李得臣,假注書沈能翼,記事官徐有鍊·成鼎鎭,以次進伏于退廳。上命科次,金履正讀奏試券。李徽之以承傳色奏曰,試券三丈,當取一人乎?上以承傳色下敎曰,與科擧有異,竝取三人。科次畢,李得臣讀奏三下李壽咸,次上沈能翼·林錫喆。上以承傳色,命諸臣小退,以次退出。午時更命入侍,諸臣以次進伏訖。命李得臣更讀試券。命書傳敎曰,今番此科,與他有異,而試居首李壽咸,特爲陞六,之次勿論。上曰,注書出去,承文圈點單子持入。命李得臣讀奏。上曰,赴試者,何爲而只是三人乎?得臣對曰,或有不可赴試之故,或有在鄕者矣。上曰,同副承旨持問答入侍事,下敎。出榻敎注書承命出來,引同副承旨趙鎭寬進前。李徽之奏曰,臣出去,榜目修入矣。上曰,依爲之。命李徽之·李得臣先退。上曰,二百人中,得一人,予心誠喜,汝須無負予意。鎭寬起伏對曰,聖敎及此,臣誠惶愧,不知所逹。命書傳敎曰,今榜翰林召試已經,承文圈點亦已面試,仍思有未能者,一卽館綠也。今榜諸彦林立,政官牌招,副提學備擬,牌招察任。今日政東壁實兼官,一體備擬,牌招察任。館錄其令速焉。命儒臣讀問答,承旨及翰注輪讀,挾侍奏湖西御史入來。上曰,湖西御史入侍事,下敎。出榻敎注書承命出來,引御史金峙默進前。命儒臣先退,命鎭寬讀奏書啓訖,上曰,年事,何如,民情,何如?峙默起伏對曰,有水根處大爲登熟,無水根處及田穀,未免歉荒,或有全坪,元不掛鎌處,而民情則不至窘急矣。臣出道後,宣布聖上愛恤之意,懷綏之澤,諄諄告諭,使之各自安堵,民皆北望感泣矣。上曰,徐覺修,誰也?鎭寬對曰,徐命衍之子,徐有隣之三寸叔也。命書傳敎曰,今聞湖西御史啓聞,淸風府使金履鐸,禮山縣監曺允精,可謂首褒,金履鐸璽書表裏之典,曺允精特賜熟馬一匹。忠州牧使徐覺修,萬萬可駭,先罷後拿,令該府,待供持奏。文義縣令朴大淳,牙山縣監朴一源,鴻山縣監鄭持淳,全義縣監申涵,新昌縣監李修亨,唐津縣監金景祖,竝施削職之典,禁錮三年。文義縣令朴大淳,寵妓干政,尤涉無狀,不可至此而止,令該府拿問,持供以奏。其餘雖有善治,其不赫赫,其雖不治,亦無大疵,勿論。有可以稟處者,領左相,來朝內局同爲入侍,稟處。削職之類,若有無狀者,大臣提奏,此時守令,豈可一刻曠官,何循常例?今日政擇擬,待下批明日辭朝。上曰,注書出去,政官牌招傳敎,先爲頒布。注書承命出來,頒布傳敎,未及還入。諸臣以次退出。
上在慶熙宮。停常參·經筵。
夜自三更至五更,月暈。
藥房都提調李溵,提調李徽之,副提調趙載俊啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,內局問安,不知矣。
下直,牙山縣監李惟稱,鴻山縣監趙榮慶,新昌縣監李益燦,唐津縣監閔百準,文義縣令申師顯。
李得臣啓曰,卽者修撰李命勳,以其親病,陳疏徑出,原疏纔已入啓矣。所當直捧禁推傳旨,而此與無端徑出有異,推考警責,何如?傳曰,允。
傳曰,湖南句管堂上,內局同爲入侍。
李得臣啓曰,假注書朴相集,時無職名,令該曹依例付軍職,冠帶常仕,何如?傳曰,允。
建功湯一貼封入事,下敎。
傳曰,內局入侍,領左相·湖南句管堂上·守令同爲入侍。
傳于李得臣曰,時原任入侍。
傳于趙載俊曰,都承旨入侍。
李得臣啓曰,副提學徐命善牌不進,推考傳旨,今方捧入,而館錄命下之後,如是違牌,不卽擧行,事甚未安,更卽牌招,以爲擧行之地,何如?傳曰,允。
傳于李得臣曰,八十三歲君,何爲而致如此耶?副提學,使之卽爲謝恩。
傳于李得臣曰,該房承旨,不知人君而就睡乎?連爲催促,謝恩。
傳于李得臣曰,初牌使之膺命,則如是遲滯,弘文館書吏,懸之。
又傳于曰,同副承旨,則一人能爲忠孝矣,副提學此是忠孝乎?申飭。
又傳于曰,副提學,亦曾爲藥房副提調矣,何如是野俗於八十三歲君乎?
又傳于曰,如此則當詣舊邸,完錄後當回矣,政院知悉。
又傳于曰,領左相入侍事,遣史官傳諭。
又傳于曰,承旨入侍。
又傳于曰,昔年李奉朝,敎其子宗城,出仕南床,今者吏判徐命膺,不能敎其弟而如是乎?
李得臣,以弘文館言啓曰,副校理金鍾善,修撰李昌漢,帶職蒙宥,卽爲牌招察任,何如?傳曰,允。
藥房三提調,夕問安批旨之下,不勝惶悶,敢此求對矣。
藥房三提調,朝者奉進一貼之後,尙無更入之命,更鼓已下,不勝悶鬱,又敢求對矣。
建功湯一貼封入事,下敎。
李得臣啓曰,領議政韓翼謩,左議政洪麟漢,依下敎來待矣。
又啓曰,副提學徐命善,依下敎來待矣。傳曰,館綠單子,入之。
備忘記,傳于李得臣曰,其能了當館錄,聞下敎三牌違命,曰有君,予則國體,副提學越一等。
傳于李得臣曰,明日大提學,亦參都堂而宋。
傳于趙鎭寬曰,中官金壽敏越捧下敎,安徐。
李得臣,以弘文館言啓曰,弘文錄圈點事,命下矣。今方齊會本館,而副應敎申大升,校理韓光近,副修撰李東郁俱在外,上來遲速,有難等待,不得已與在京僚員,相議圈點之意,敢啓。傳曰,知道。
趙鎭寬,以吏曹言啓曰,中學訓導宋鎭運,孝陵別檢任長源,俱以呈狀內,身病甚重,勢難察任云,竝今姑改差,何如?傳曰,允。
安大濟,以義禁府言啓曰,忠州前牧使徐覺修,令該府待供持奏,文義前縣令朴大淳,拿問持供以奏事,傳旨啓下矣。徐覺修·朴大淳等,時在任所云,依例發遣府羅將,竝拿來,何如?傳曰,允。
趙鎭寬,以御營廳言啓曰,去夜犯夜人,無所捉,敢啓。傳曰,知道。又以一所巡廳言啓曰,去夜犯夜人,無所捉之意,敢啓。傳曰,知道。又以二所巡廳·左右捕盜廳言啓曰,去夜犯夜人,無所捉,敢啓。傳曰,知道。
乙未十一月二十日辰時,上御集慶堂。藥房入診,時原任大臣同爲入侍時,都提調李溵,提調李徽之,副提調趙載俊,假注書金載器,記事官徐有鍊·成鼎鎭,領敦寧金陽澤,領議政韓翼謩,左議政洪麟漢,醫官方泰輿·吳道炯·鄭允德·徐命緯·丁志泰·金孝儉,以次進伏。陽澤曰,聖體,何如?上曰,一樣矣。陽澤曰,寢睡·水刺之節,亦何如?上曰,鷄鳴後始寢,而水刺亦無勝矣。溵曰,久未診昨,兩廳醫官,方待令矣。上曰,予自知之,豈使庸劣渠輩診之乎?上曰,副提學承牌乎?載俊曰,違牌矣。上曰,副學,何爲撕捱乎?麟漢曰,趙㻐,自玉堂時,已不行公矣。上曰,應敎,誰也?麟漢曰,吳載紹,亦有實恙云矣。上命知入應敎在京無故人,賤臣承命出來,持入弘文館應敎所謄小紙以奏。上命書傳敎曰,夢拜之外夢得人凡事,皆爲必欲館錄,而意蓋深矣。今若不爲,朝鮮豈有君乎?特敎之下,今日違牌,萬萬可駭,皆施不敍之典,在外人許遞,前副提學徐命善爲副提學,李昌伋爲應敎,申大升爲副應敎,牌招館錄。上曰,今番則無芸閣分館耶?麟漢曰,果無之,而向者召試時赴擧者,趁期入來,而喉院,不善擧行,以追擧案陳達於下問時,致有校書分館之命,故日前召試,亦不敢赴云矣。上曰,分館,可也。出擧條上命書傳敎曰,嗚呼,今予心,豈曰常例,今予政亦豈例套?未署經守令,一司旣已署經云,一司除署經,其令先入,侍後辭朝。文義縣監申師顯,唐津縣監閔百準,新昌縣監李益燦,鴻山縣監趙榮慶,牙山縣監李惟稱,以次進伏。上曰,各奏職姓名,可也。各以次仰對。上下詢曰,願爲能吏乎,願爲良吏乎?皆對曰,不願於能吏,而願爲良吏矣。上曰,七事讀奏,可也。各以次讀奏七事後,載俊讀宣諭,諸守令仍命先退。諸臺臺臣入侍事,下敎。出榻敎大司憲趙德成,行大司諫李溎,掌令盧允中·柳煥德,持平金晩耉所啓,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上上曰,已論,勿煩。又啓曰,請黑山島荐棘罪人朴盛源,拿鞫嚴問,快正王法。措辭見上上曰,已諭,勿煩。大司憲趙德成,掌令盧允中·柳煥德,持平金晩耉,又啓曰,請固城縣充軍罪人梁成卜減一律島配之命。上曰,勿煩。又啓曰,請黑山島充軍罪人黃宅仁,依律處斷。措辭竝見上上曰,勿煩。又啓曰,新除授執義閔游,時在江原道原州地,請斯速乘馹上來事,下諭。上曰,依啓。行大司諫李溎所啓,請固城縣充軍罪人咸道亨,依本律處斷。措辭見上上曰,勿煩。又啓曰,請黑山島充軍罪人黃宅仁,依律處斷。措辭見上上曰,勿煩。又啓曰,新除授獻納成德朝,時在京畿高陽地,請斯速乘馹上來事,下諭。上曰,臺臣在外,爲今痼弊高陽其何?下諭當在,金吾先遞差,令該府處之。上曰,領相入來乎?翼謩曰,小臣入來矣。臣今衰耗,擧措昏錯,曾於朴盛源,見辱罔測,故惟知引嫌而已,及承近日嚴敎,益覺臣之不知輕重而自陷不職之科,先治臣罪,然後始安微分,而且可以策勵群下矣。上曰,遂事勿說,卿勿過嫌,惟國事是務,可也。翼謩曰,臣方待罪,何敢以廟謨自任,而旣有湖西御史書啓覆啓之命,敢此逐條仰陳。仍啓曰,湖西御史書啓,有三件事附陳者矣。其一,備陳沿江之被災,三軍門保米以錢代納之請也。以畿農告歉,三局保米,皆許代納,今若又許湖西,則軍門需用,必多苟簡,亦不可不念矣。上曰,仍舊貫,可也。翼謩曰,其一,己卯量案後田政,又復紊亂,有當稅不稅,當頉,不當頉處,請更爲査陳事也,改量年久,無怪其生弊,而今欲一齊査實,未保其利益,反增其騷撓,分付道臣,凡有被災處,詳細査頉,則庶幾民受實效,吏不弄奸,以此申飭,何如?上曰,依爲之。翼謩曰,其一,請罷可興倉差使員,使屬各邑,親自領納事也。差員捧稅,例多弊端,今若罷差員,而使各其邑親自領納,則吏屬作弊,更無可論,此則依施,何如?上曰,依爲之。出擧條載俊讀奏禁府啓目。上曰,金鍾善,誰也?麟漢曰,奉朝賀金致仁之侄矣。上曰,然乎?致一之子乎?麟漢曰,金致彦之子矣。上曰,此人曾入揀擇者,其子今爲玉堂矣。翼謩曰,都憲朴道源,以二品之故,不入於啓目中矣。上命書傳敎曰,前都憲,以二品,其不捧供云,然末世飭勵之時,豈可尋常?若不嚴飭,今者合辭,亦是例套,禁推分揀,亟施不敍之典,以勵慢蹇懈怠之習。溵曰,湯劑,待下敎乎?上曰,依爲之。上曰,湖南御史,誰也?載俊曰,臣之弟載偉矣。上曰,有消息乎?載俊曰,無所聞矣。誰臣遂以次退出。
乙未十一月二十日巳時,上御集慶堂。時原任大臣同爲入侍時,領敦寧金陽澤,領議政韓翼謩,判府事李溵,左議政洪麟漢,右副承旨安大濟,假注書朴相集,記事官徐有鍊·成鼎鎭,以次進伏訖。上曰,李溎以賞給廐馬,牽於軺軒前而出去云,果然否?溵曰,然矣·上曰,蕩平,在於何時乎?翼謩曰,見於洪範,而漢唐以後則無之矣。上曰,神氣益苶,雖一張公事,誠難酬應,如此而爲萬幾乎?言念國事,夜不能寢者,久矣。沖子知老論乎,知少論乎?知南人乎,知少北乎?知國事乎,知朝事乎?知兵判誰可爲,吏判誰可爲乎?如此而置宗社於何地?予欲使沖子爲之,予欲見之矣。昔我皇兄,有世弟可乎,左右可乎之敎,今時比皇兄時,尤不啻百倍矣。欲爲二字下敎,而恐傷沖子之心,故泯默,而至於聽政等事,自有國朝古事,卿等之意,何如?麟漢曰,東宮不必知老論·少論,不必知吏判·兵判,尤不必知朝事矣。諸大臣曰,聖候益勝矣。上曰,予意如此,卿等不知,誠慨然矣。欲授心法於沖子,自省編警世問答,予之事業矣。上曰,日後召對時,警世問答自省編捧入事。出榻敎命書傳敎曰,入侍中官,莫知人事,越俸一等。諸臣退出。
乙未十一月二十日午時,上御集慶堂。都承旨入侍時,行都承旨趙載俊,假注書朴相集,記事官徐有鍊·成鼎鎭,以次進伏訖。上曰,自省編,何如?載俊對曰,外間,以經書相爲表裏云矣。命書傳敎曰,今聞禮房實故云,許遞,其代鄭一祥爲承旨,牌招察任,房依近例。又命書傳敎曰,今番館錄,意蓋深矣。今日館錄後,明日都堂錄,聞館錄然後,將進水刺,於此若爲葛藤,予當命駕,其意何?皆令知悉。諸臣退出。
乙未十一月二十日酉時,上御集慶堂。承旨入侍時,同副承旨趙鎭寬,假注書朴相集,記事官徐有鍊·成鼎鎭,以次進伏訖。上曰,館錄爲之乎?鎭寬對曰,副提學方在闕下,三牌未下,故不敢入來矣。命書傳敎曰,館錄若不爲,此國不國君不君也。何云三牌?卽爲牌招館錄。鎭寬讀奏,金鍾善·李昌漢牌招啓辭,命允。上命玉堂·春坊,持自省編入侍。玉堂朴在源·金載人,春坊鄭民始·申光絅進伏。上命輪讀自省編訖。上曰,世孫有何文義於此書乎?民始對曰,以御製故,未敢文義矣。上命承旨書于自省編衣張訖,上曰,儒臣先退爲館錄。上命領左相入侍。領議政韓翼謩,左議政洪麟漢進伏。上命注書出去,副學持館錄入侍。賤臣承命出去,知入奏曰,館錄姑未爲之矣。翼謩奏曰,館錄今方爲之,堂錄亦當次第擧行乎?上曰,明日爲之,可也。翼謩奏曰,堂錄時,大臣及提學,例當爲之矣。臣則年前,以此遭臺彈,今番則萬無承當之勢,故敢達矣。上曰,此則似當然矣。麟漢對曰,不然。領相雖以遭彈爲言,而其所遭,不足爲引嫌之端,旣有首相,則何可不當乎?上曰,予則謂領相之言,是也。麟漢對曰,雖以銓官言之,若一番遭彈,則終不可以再當乎?上曰,此則左相之言,竝推讓於領相矣。上命注書出去,館錄爲不爲知入。賤臣承命知入奏曰,李昌漢·金鍾善牌不進傳旨未下,故姑未擧行矣。上命踏下傳旨,上曰,今番館錄,只取準點乎,亦取次點乎?命注書出去知入。賤臣承命知入奏曰,取準點云矣。上曰,南床,改李奉朝賀後幾人,命注書出去知入。賤臣承命知入奏曰,故相李天輔,修撰金履獻,只二人云矣。上曰,今番取幾人,命注書出去知入。賤臣承命知入奏曰,取十九人云矣。上曰,柳復明有子乎?鎭寬對曰,有孫矣。命書傳敎曰,故判書柳復明,予今思焉。故問其子,只有孫,噫,此人,以下大夫爲知申事,予至一品,聞名何晩?柳文養,令銓曹待窠調用,以示予憶古人之意。上曰,領左相入侍事。出榻前上曰,玉堂·春坊,上下番,持自省編上下篇入侍事。出榻敎諸臣退出。
上在慶熙宮。停常參,只晝講。
藥房都提調李溵,提調李徽之,副提調趙載俊啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。今當都堂錄·賢良科已畢,嗟哉,副學原畢呈單,今將睡熟,而八旬其君,一何苟且?今冥然皆建功,氣何諭?都堂錄畢後入侍。酬應誠悶,其何自便?其令建功,倍予萬機。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
傳于趙鎭寬曰,內局入侍,時原任大臣若入來,同爲入侍,海西伯·守令亦爲入侍。
建功湯一貼封入事,下敎。
傳于李得臣曰,儒臣在鄕人及親病陳疏人,竝許遞,今日政擬入。
建功湯一貼封入事,下敎。
李得臣,以侍講院言啓曰,書筵·召對,因直宿姑停矣。依下敎,自省編·警世問答進講間,自今日開講之意,敢啓。答曰,知道。
備忘記,傳于鄭一祥曰,嗟哉,八十三歲君,一何冥然?左右近習與我同苦人,其見可謂陋矣。貂璫自便,揚臥開門,若請前遮後擁中禁聲,只增嬌氣,任使侍從,猶思違牌,嗟哉,苦藥何已乎?鷄將鳴,政院食粥,嗚呼,暮年,日悶者建功,瞻彼內局,日便者扁鵲。甘草何草,陳根,何根?予脈,若何?予衰汝知,惜乎頂玉,陋矣腰金。若此揚揚,何心何心?日能擧直,柏府薇垣,其能息者,書朝報各司吏,嗟哉,元元,深冬何食?興惟此予自飢,一食數匙,何敢言少?千乘,若何?萬機,亦若何?問予一心,盡夜舊邸。今予此敎,可感飢狀,鷄亦若懶,太監甘宿,報曉何遲,增予悶乎?呼寫已畢,金鷄寥寥,曷勝其悶,曷勝其悶?此時良弼,其能輔予。
備忘記,傳于安大濟曰,督運御史,將到耽羅,米船亦善運,嗟哉,耽民,知暮年予心,湖西新諸令,何日將本縣?問暮年心,猶彼蒼蒼臨照,豈特食少?一飯數匙。嗟予建功,一何困予?日日揚揚過必扁鵲,問於內局,若予睡醒,夙夜其悶者,八十三歲更若來。守令明日入侍。
傳于李得臣曰,兼文學·兼司書中有奉親者,許遞,今日政擬入。
又傳于曰,副修撰·兼文學許遞,其代,今日政擬入。
傳于趙鎭寬曰,今日政,儒臣若承牌,則八十三歲人君,欲爲晝講,若違牌,是豈臣子道乎?此下敎傳之。
備忘記,傳于李得臣曰,八旬其君都堂錄,古豈有乎?雖衰欲礪暮政,此文官嬌氣也,渠何敢也?
備忘記,又傳于曰,八旬其君,爲違牌爲都堂錄乎?其若違牌,此卽先嬌氣,必也面試,若次下,當爲水口萬戶,此爲水口萬戶堂錄,寧有是理?昔則國有紀綱,初牌承命者多,故李奉朝賀,初正字亦承牌矣,以此申飭。
備忘記,又傳于曰,今政儒臣,皆脾招察任。顔氏訓曰,敎婦初來,八旬堂錄,予意深嚴國綱,其皆違牌,國若何先嚴飭?其令初牌承命,若違牌,豈中其意?禁推,當校書調用,先爲嚴飭。
傳于趙鎭寬曰,八十三歲君,欲爲晝講矣,豈如是乎?申飭。
又傳于曰,今日晝講,欲與沖子爲之,體重矣。領監事入來,留待而入侍。
又傳于曰,知經筵·同經筵·特進官,使之來侍。
又傳于曰,今日聞此下敎,若有一人違牌者,南蠻臣也。
又傳于曰,參贊官,以文壯元爲之。
有政。吏批,判書徐命膺進,參判尹得養不進,參議朴師海牌不進,同副承旨趙鎭寬進。啓曰,玉堂闕員,今當差出,而擬望之人乏少,相避竝擬,何如?傳曰,允。以金東淵爲獻納,以申大年爲副校理,趙尙鎭爲修撰,嚴思晩爲修撰,李東馨爲禮曹參議,洪秀輔爲兵曹參知,李商進爲文學,盧聖中爲奉常正,高裕爲宗簿正,金道淳爲漢城判官,崔炅爲健元陵令,李河永爲延安府使,通德郞李奎瑞贈吏參,通德郞李思孝贈吏議,以上刑曹參判李碩載兩代追贈。
再政。吏批,以宋文輅·尹東晩爲校理,李養鼎爲副校理,曺遠振爲副修撰,金致顯爲兼司書。
兵批,判書李徽之進,參判洪樂仁未肅拜,參議李在簡入直進,參知未差,同副承旨趙鎭寬進。以李宜哲爲同知,玄啓根爲景福將,金章魯爲都摠都事,李栭漢爲訓鍊判官,林泰遠·許勳爲宣傳官,金斗憲爲侍直,李衍祥·安鼎大爲副護軍,徐浩修,權爲副司直,李命勳·洪宗藎爲副司果,朴相集爲副司正。
傳于趙鎭寬曰,儒臣,聞下敎豈如此耶?催促。
又傳于曰,爲朝鮮臣子,聞晝講下敎而如是乎?申飭。
建功湯一貼封入事,下敎。
傳于趙鎭寬曰,儒臣入來乎?知入。
傳于李得臣曰,今日政,春坊若有在外人,許遞,更爲擬入。
再政。吏批,以兪漢敬爲副修撰,以尹行修爲兼文學。
傳于趙鎭寬曰,今日不爲謝恩春坊,皆許遞。
李得臣,以弘文館言啓曰,今日政新除授玉堂,待下批,竝卽牌招察任,何如?傳曰,允。
鄭一祥,以兵曹言啓曰,僉知中樞府事吳命經,病伏鄕廬,末由上來云。西樞雖是閑局,不可一向虛帶,景福宮衛將韓廷佑,昌慶宮衛將梁天漢,俱以身病之猝重,勢難供職,呈伏乞遞,竝姑改差,何如?傳曰,允。
安大濟,以義禁府言啓曰,前獻納成德朝,令該府處之事,傳旨啓下矣。成德朝時在京畿高陽地云,依例發遣府羅將,拿來,何如?傳曰,允。
鄭一祥,以訓鍊都監·一二所巡廳·左右捕廳言啓曰,去夜犯夜人,無所捉之意,敢啓。答曰,知道。
下直,黃海監司李。
敎黃海道觀察使延豐君李書。王若曰,任莫大於藩寄,方須良材,簡惟在於予心,不待僉議。玆撤夙夜之列,庸畀旬宣之權。惟卿,赤心王家,黑頭宰相,屢長席於喉院,嘉出納之日諧,近擢班於籌司,佇謨猷之申告。忠信謹厚,綽有古大家遺風,寬和周通,克追乃賢祖令譽。睠彼黃海一域,卽我靑丘重藩。地有鹽鐵之饒,水陸數千餘里。俗尙弓馬之技,鈐鎋二十三州,嗟,屛翰要在得人,矧盤錯可以別器。玆授卿以黃海道觀察使兼兵馬水軍節度使巡察使海州牧師,卿其懋修嘉績,祗服寵章。桑土綢繆,無忽克詰之政,蔀屋懷保,宜幹共濟之謨。凡厥稟裁,自有常典。於虧,行且召矣,徑其欽哉。畀一路而伸爲子之誠,寔諒卿孝,勤庶務而殫報君之道。須寬予憂,故玆敎示,想宜知悉。
乙未十一月二十一日巳時,上御集慶堂。藥房入診,時原任大臣同爲入侍時,都提調李溵,提調李徽之,副提調趙載俊,假注書金載器,記事官徐有鍊·成鼎鎭,醫官方泰輿·吳道炯·鄭允德·柳光翼·徐命緯·丁志泰·金孝儉,判府事金尙喆,判府事李思觀,黃海監司李,以次進伏訖。溵曰,聖體調攝,若何,寢睡·水刺,何如?上曰,一樣矣。上曰,今日都堂錄爲之乎?溵曰,今方爲之矣。上命讀本館錄,載俊讀奏。上曰,宋載中·李商進·吳大益,誰也?載俊曰,宋載中,乃宋瑩中之兄,李商進,故師傅李顯益之孫,吳大益,卽吳廣運之侄矣。上曰,尹東晩,卽尹東晢之弟乎?溵曰,然矣。上曰,館錄,精乎?尙喆曰,可入者盡入矣。上曰,都堂其有出入乎?思觀曰,然矣。上曰,都堂重矣,不可不精也。進伏。上曰,予見卿之爲海伯,貴矣。曰,臣偏被聖恩,閤門感祝,而久在保護之地,今將陞辭,下情不勝耿結,只願連進湯劑,保護聖躬。上笑曰,其以湯劑爲奏乎?溵曰,湯劑卽不可或闕者,故出外之臣,亦以此仰奏矣。上曰,海西卽重地,不過盤根,無以別利器。曰,臣雖無似,敢不仰體聖意?上曰,海伯有子乎?曰,有子而曾前被抄於初試,二次入侍矣。上曰,與錦城尉,有戚誼乎?曰,卽臣外三寸矣。上曰,芙蓉堂,以御筆揭板乎?尙喆曰,然矣。上曰,畿伯·海伯,孰愈?尙喆曰,衙門則畿伯相尊,而營況則海伯顯勝矣。徽之進伏。上曰,都堂畢成,吾事畢矣,其有見拔者乎?徽之曰,盧聖中,吳大益拔之,宋載中·李商進·尹尙東則以當年錄拔之,宋文輅·尹若淵·李泰永追入矣。左相·吏判入侍事,下敎。出榻敎麟漢進伏曰,聖體,若何?上曰,寢睡稍安穩矣。載俊讀奏都堂錄。上曰,吾事畢矣,可入者入之,不可入者拔之耶?麟漢曰,然矣。一日內卽成,前所未有,莫非聖上建極之化矣。上曰,柳戅,誰也?載俊曰,寧海府使矣。徽之曰,柳謙明之子矣。上曰,同副,與柳復明,有戚誼乎?尙喆曰,卽是査家,而無戚誼矣。吏判徐命膺所啓,大政前一月儲窠之時,凡遇郡守以上窠,雖非啓請邑,必以限滿守令,通融備據,勿拘純望,以爲次次遷轉之地,而雖値口傳之政,亦爲一體擧行者,已成近例,今後亦依此爲之,何如?上曰,依爲之。上命書傳敎曰,堂錄旣畢,政官牌招開政。載俊曰,臺臣諸臺矣。諸臺臺臣入侍事,下敎。出榻敎大司憲趙德成,行大司諫李溎,掌令盧允中·柳煥德,持平金晩耉所啓,請黑山島圍籬安置庶民罪人李迪輔,亟令王府,拿鞫嚴問,快正王法。措辭見上上曰,已諭,勿煩。又所啓,請黑山島荐棘罪人朴盛源,拿鞫嚴問,快正王法。措辭見上上曰,已諭,勿煩。大司憲趙德成,掌令盧允中·柳煥德,持平金晩耉所啓,請固城縣充軍罪人咸道亨,依本律處斷。措辭見上上曰,勿煩。又所啓,請還寢罪人梁成卜減一律島配之命。措辭見上上曰,勿煩。又所啓,請黑山島充軍罪人黃宅仁,依律處斷。措辭見上上曰,勿煩。行大司諫李溎所啓,請固城縣充軍罪人咸道亨,依本律處斷。措辭見上上曰,勿煩。又所啓,請黑山島充軍罪人黃宅仁,依律處斷。措辭見上上曰,勿煩。諸臣遂以次退出。
乙未十一月二十一日酉時,上御集慶堂。晝講入侍時,領事韓翼謩,領監事洪麟漢,特進官李瀰,同知事洪良漢,參贊官趙鎭寬,侍讀官申大年,檢討官趙尙鎭,假注書朴相集,記事官徐有鍊·成鼎鎭,以次進伏訖。上誦小學首章,自子思子,止道正事,命世孫講此章。又命玉堂上下番及參贊官輸讀訖。上曰,小學一部,次第條理,井井方方,姙子時立不跛坐不邊,則生子果能端正乎?世孫對曰,姙子時誠若此,則能有所感動,而生子必賢矣。上曰,灑掃應對以至治國平天下,而於今之時,獨無以做三代之治乎?世孫對曰,三代以後,則小學之敎不行,故大學之敎亦不行,若自灑掃應對,克盡其工,則亦可以推至於修齊治平矣。上命各陳文義。翼謩曰,聖學需用,固在此書,臣何敢仰贊一辭?然自古聖帝明王何限,而未聞九旬人君親講小學,此誠三代所未有之盛事也。命書傳敎曰,嗚呼,臨御五十年,予年八十三,因新錄群彦林立,與沖子,晝講便殿,領監事同入,意亦深矣。領監事,卽領相·左相,於沖子爲師傅故也。今講小學,予意有在,立敎篇意亦深矣。灑掃應對之文忽,何以家齊國治?嗚呼,予年十三此冬,此篇殿講,至今興惟,其亦前生,豈特仲由負米嘆?五內皆隕。嗚呼,今日,宗國大臣卿宰·承史·儒臣同入,諒予暮年苦心,善導予二十四歲沖子,吾國其庶幾,吾國其庶幾。欽體此敎,莫負此諭。入侍領監事,豹皮一令賜給,同經筵特進官,虎皮一令賜給,入侍承宣,大鹿皮一令賜給,儒臣上下番已後,此日備員入侍,其誠可嘉,特爲陞敍,入侍翰注中鹿皮一令賜給。此豈古有?玉堂吏,令該曹米布題給。上曰,在外儒臣,自政院下諭事。出榻敎諸臣退出。
上在慶熙宮。停常參·經筵。
藥房都提調李溵,提調李徽之,副提調趙載俊啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。八十三强經筵,漢唐有,誠冥然亦苟且。暮年得少儒臣,十八學年各何?賢良科諸事畢,今暮年亦云幸,昨儒臣若萬金,氣若此在鄕人,敢逡巡予今待,校書闕庶可充,昨晝講則予對,十三講八旬再,皆一事亦支撑,氣何諭?待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。
傳于李得臣曰,內局入侍,時原任大臣如入來,同爲入侍,新除玉堂,持問答同入。
建功湯一貼封入事,下敎。
備忘記,傳于李得臣曰,承旨鄭一祥,其父欲用矣,況乃父子,見其面安詳有量,其叔鄭亨益,昔稱岡直,其子弘祥,尙今思焉,度支亞堂,赴燕到章,尙今留院云,許免,其代鄭一祥爲戶曹參判,牌招察任,令備局特差備堂,其代故相李彦綱,昔年眷注之臣,予詳知故至大拜,皆特授,莫知其子誰,昨於儒臣謝恩知焉,若此而能萬機,況其叔見久,予思焉,此人沈滯堂下,令適有窠,李養鼎代,其叔欲見爲承旨,牌招察任,房順房。
備忘記,傳于李得臣曰,今於尹光紹乃覺,莫知復有幾尹光紹,下大夫中今在鄕者,其令該曹書入。
左承旨李得臣啓曰,右副承旨趙鎭寬,謂有情勢,陳疏徑出,原疏纔已退却矣。卽爲牌招,何如?傳曰,允。
建功湯一貼封入事,下敎。
兵曹口傳政事,僉知單李養鼎。
安大濟,以兵曹言啓曰,卽接北所衛將牒報,則所屬宇內西墻東邊中松木一株,因昨夜風雪折破云,令該所斫去之意,敢啓。答曰,知道。
有政。判書徐命膺不進,參判尹得讓不進,參議朴師海進,左副承旨安大濟進。吏批啓曰,判書徐命膺,參判尹得讓,竝牌招不進,小臣獨政未安,何以爲之?敢稟。傳曰,只出緊任。
以姜彝正爲正言,李鼎揆爲副校理,李得永爲弼善,李頤祥爲司書,李衍祥爲兼輔德,沈豐之爲文學,宋載中爲文學,趙載偉爲兼司書,許洉爲兵曹佐郞,徐命瑞爲旌善郡守,兪漢敦爲監察,李憲默爲承旨。
兵批,判書李徽之病,參判洪樂仁未肅拜,參議李在簡入直進,參知洪秀輔未肅拜,右副承旨趙鎭寬進。以申大年爲副護軍,李海重·吳載純·朴在源·韓光近·金履正·李商進爲副司直,李東郁·金載人·李書九爲副司果。
安大濟,以侍講院言啓曰,明日賓客相見禮時,宮官不可不備員,今日政新除授,待下批牌招,以爲備員進參之地,何如?傳曰,允。
安大濟,以兵曹言啓曰,本曹正郞宋文輅,身病猝重,呈狀乞遞,宿衛重地,不可久曠,今姑改差,何如?傳曰,允。
李得臣,以成均館大司成意言啓曰,傳敎內十抄合製皆畢,草記事,命下矣。臣依聖敎,連日留宿泮宮,陞補通讀四學合製,竝畢試後退去之意,敢啓。答曰,知道。
安大濟,以禁衛營·一二巡廳·左右捕盜廳言啓曰,去夜犯夜人無所捉,敢啓。答曰,知道。
左承旨吳載純疏曰,伏以臣,偏母宿疾,挾感猝劇,頑痰流注,晝夜呻庸,年旣篤老,元氣懍綴,床席之間,運動須人,顧臣情私,實無離捨供職之望。玆敢冒陳短章,略暴私懇。伏乞聖明,亟削臣職,以便救護,仍治臣瀆擾之罪,以肅朝綱,不勝幸甚。踏啓字。
正言李書九疏曰,伏念臣年才弱冠,倖竊科名,語其才則蒙不識務,論其學則鹵不通經,名雖登於朝籍,望絶進取,跡有似乎窮人,心甘退伏,母子相守,惟丘墓是依,不意曩者,濫叨非分之職,薄被逋逃之誅,昔愆方訟,新除復降,臣誠含恩戴榮,隆天厚地,聞命登途,進伏私次,而第臣初出仕路,則其於見帶之職,惟人器不稱之外,宜無情勢之可言。然而今臣之徊徨踧踖,不敢冒進者,反有甚於他人,顧余臣身,寧不哀傷?噫,臣父之立朝事殿下,歲不過三周,位不躋四品,而其所以愛君憂國,盡言無諱者,斷斷血誠,專出衷曲,此非徒如臣不肖,素所習知於家庭之間,伏想日月之明,亦必俯燭而無餘矣。尺疏纔上,孤忠未白,始也威罰之荐降,自分於永棄,終焉雷雨之旋解,特示其匪怒,臣父日夜感激,矢心圖報,不幸宿志未就,朝露先晞,恨結幽明,痛入骨髓,不料我殿下,䀌然傷念於歲月旣久之後,前後綸音,屢勤懇惻,而春間榮寵,又益曠絶,半夜禮奠,恩逮于先祖,十行溫音,渥及於微躬,臣祖臣父,想必感泣於泉壤之下,矧臣闔門訟祝,曷有其極?噫,聖眷之隆摯愈加,而臣心之悲慟益切,況玆臺端,則臣父負釁之地,往躅未盡,餘生遽叨,在臣分義,非不知一謝恩命,固所當然,而回思,怵惕,未忍更蹈,以此情理,尙何敢揚揚抗顔於縉紳之間哉?目今合辭方張,一日虛縻,臣罪尤大。且臣母病劇重,扶護無人,數日離側,急報踵至,臣私心煎迫,進住不得。玆敢略陳短章,旋尋鄕路,仰惟仁兼覆載,明極照臨,如臣情事,庶被憐察。伏乞曲賜鑑諒,特命鐫削臣職名,因勘臣擅行之罪,以照法紀,不勝大願。踏啓字。
乙未十一月二十二日午時,上御集慶堂。藥房入診,時原任大臣同爲入侍時,都提調李溵,提調李徽之,副提調趙載俊,領府事金相福,領議政韓翼謩,假注書朴相集,記事官徐有鍊·成鼎鎭,醫官方泰輿·吳道炯·鄭允德·柳光翼·丁志泰·金孝儉,以次進伏訖。溵曰,夜間,聖體,若何?上曰,一樣矣。溵曰,昨日盛擧,古所未有,聖上親講,世孫侍講,堯舜以後,未聞有九旬人君親講小學,此乃初見之盛事也。翼謩曰,昨伏聞玉音,猶勝於今春弘文館晝講時,雖陳賀,可也。上曰,新除承旨及儒臣入侍乎?載俊曰,儒臣則姑未及入侍,而李養鼎則陳疏到院,故纔已退却,然有私義云矣。上曰,何事?對曰,與承旨趙鎭寬,有應避之嫌矣。命書傳敎曰,今日予意,其在新錄,新謝儒臣,其令入侍·李養鼎,憶故相有此命,亦有下敎者,昔有甘陵之敎,一院雖難,一謝何難?亦有下敎者,同副承旨只推牌招,與儒臣同爲入侍。翼謩曰,春坊在外者多,逐日開講之時,講官不備,竝令在京人差出,何如?命書傳敎曰,今者悠悠萬事,莫過於補導沖子,而近者在鄕相續,其陟駭然,此豈受其祖之意,補沖子之意乎?若海東臣子,豈忍若此?近者春坊,無人聞稟,再不覺寒心,此皆由於其祖衰耄而然也。此後復若此,豈有人臣分義?春坊官員請由,此後政院勿捧。又命書傳敎曰,春坊在外人許遞,政官牌招開政。溵請診候。上曰,入診,可也。方泰輿等診候訖,退伏奏曰,左右三部均而滑體好矣。溵曰,中宮殿進御湯劑,更爲製入乎?上曰,中宮殿進御加減蔘香散,十貼加劑以入事。出榻敎翼謩曰,臣非徒有狗馬之疾,且有不得已之事,願得七八日思暇。上許之。上命李商進入侍,賤臣出去,召入進前。上曰,沖子講自省編時,有何文義乎?商進對曰,以御製故不敢文義矣。命書傳敎曰,今問春坊官,自省篇以御製不敢文義云,此過矣。豈比諸孔孟之語,過乎?不爲文義,豈講讀之意乎?此後訓諭若此,或邸下體檢否,或微開其端者,邸下意,若何?或聖賢語,漢店古事,以本事問難,可也,或何以則此篇訓其能遵行也?於世孫則若微開其端者,不知者,疑晦者,亦問於春桂坊,以此書入,令沖子知悉。上命儒臣上下番入侍。校理申大年,修撰趙尙鎭進伏。上命讀問答訖,上命詣臺臺臣入侍。賤臣承命出去,召入進前。大司憲趙德成,行大司諫李溎,掌令盧允中·柳煥德所啓,諸黑山島圍籬安置庶民罪人李迪輔,亟令王府,拿鞫嚴問,快正王法。措辭見上上曰,已諭,勿煩。又所啓,請黑山島荐棘罪人朴盛源,拿鞫嚴問,快正王法。措辭見上上曰,已諭勿煩。行大司諫李溎所啓,請黑山島充軍罪人黃宅仁,依律處斷。措辭見上上曰,勿煩。大司憲趙德成,掌令盧允中·柳煥德所啓,請黑山島充軍罪人黃宅仁,依律處斷。措辭見上上曰,勿煩。又所啓,請固城縣充軍罪人咸道亨,依本律處斷。措辭見上上曰,勿煩。大司諫李溎所啓,新除授獻納金東淵,時在忠淸道木川地,請斯速乘馹上來事,下諭。上曰,依啓。上曰,尹光纘,誰也?載俊曰,尹光紹之兄也。上曰,尹光紹,先正之幾代孫?對曰,旁孫也。命書傳敎曰,古人云,家貧思良妻,國亂思良相,以予暮年昏耄,興惟者古人,忽憶尹光紹,下問其子,子果有,豈特子?光紹尙在,今在尼山云,爲承宣者予莫知在,怳若李養鼎,若此而臣何依君?不勝慊然,繼以太息也。其令銓曹,卽爲調用,令其君暮年復見焉。噫,此人有文學,故今予思焉也。有此下敎,承旨實有窠,何待銓曹?沈滯久,其令尼山乘馹,亦暮年思古人之道,尹光紹爲承旨,今日下諭,其令乘馹上來,房依近例。命書傳敎曰,今覽湖南道臣放未放狀聞,武斷外方之類,雖十赦,勿宥可也,而旣登稟中,方當大赦,特放事,回諭。上曰,同副承牌乎?載俊曰,違牌矣。上曰,過矣。同副承旨更爲牌招事。出榻敎李養鼎進伏。上曰,尙憶乃父,故有此除命矣。養鼎起伏奏曰,聖敎及此,不勝惶感。第臣有區區私義,實無承膺之勢矣。命書傳敎曰,同副特授,意蓋深矣,豈可只見而許遞乎?同副承旨李養鼎,特除加設僉中樞,其令當日謝恩。上曰,詣臺臺臣入侍事。出榻敎上曰,同副承旨入侍事。出榻敎諸臣退出。
上在慶熙宮。停常參·經筵。
藥房都提調李溵,提調李徽之,副提調趙載俊啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率請御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。日悶日悶,日困日困,誰云八十三?予若八百三十年。晝夜貼身堂中,誠莫知何也晝何也夜。見窓是晝,窓昏是夜,冥然翁苟且人,氣何諭?扁鵲侍陋矣。首扁鵲勝脈猶曰一樣,宣臂命脈,予亦陋矣。其令此扁鵲,按木人脈,猶必曰,一樣云矣,陋矣陋矣。徒名徒名,氣何諭?待敎侍。今日大臣,其誰來許扶?重臣今將入乎?誠苟且,亦慨然。
李得臣啓曰,新除授同副承旨李憲默,時在慶尙道慶州地,斯速乘馹上來事,下諭,何如?傳曰,允。
建功湯一貼封入事,下敎。
傳于李得臣曰,內局入侍,時原任大臣若入來,同爲入侍,李昌壽亦爲入侍。
又傳于曰,昨日政守令,今日使之辭朝,內局同爲入侍。
建功湯一貼封入事,下敎。
傳于安大濟曰,同知安載規,使之入來。
傳于趙載俊曰,內局入侍,安載規若入來,同爲入侍。
李得臣啓曰,吏曹判書徐命膺,參判尹得養,參議朴師海牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,更爲牌招,何如?傳曰,允。
傳于李得臣曰,政官連爲催促。
建功湯一貼封入事,下敎。
傳于李得臣曰,以承旨爲望筒,當下敎矣。
有政。吏批,判書徐命膺,參判尹得養不進,參議朴師海傳旨未下。以李泰永爲兼司書,金璟爲禮曹正郞,宋樂爲兵曹正郞,尹行元爲禮曹佐郞,吳泰讓爲工曹佐郞,趙尙鎭爲西學敎授,朴相來爲中學敎授,尹得養爲奉常提調。
兵批,判書李徽之病,參判洪樂仁未肅拜,參議李在簡入直進,參知洪秀輔未肅拜,左副承旨安大濟進。以徐命善爲司直。
備忘記,傳于安大濟曰,其勢固然,旣有甘陵,國體宜飭,懸牌違命承旨,爲永宗僉使,當日謝恩赴任,時任僉使付京職,其必應敎李昌伋爲承旨,牌招察任,房依近例。
備忘記,傳于安大濟曰,三法司宗班士夫家私屠,懸房疊屠果闕,皆令草記。
備忘記,傳于安大濟曰,耽羅初三運貢人,問後進今於將到云,尙今寥寥,今到何處?問于湖西·湖南,此時薦親者載馬申飭意,令備局申飭湖西·湖南。
李得臣,以弘文館言啓曰,新除授副校理李鼎揆,時在慶尙道慶州地,經筵入番事緊,請斯速乘馹上來事,下諭。上曰,依啓。安大濟,以吏批言啓曰,本曹佐郞李顯模呈狀內,身病甚重,勢難察任云,依例改差,何如?傳曰,允。
安大濟,以御營廳·一二所巡廳·左右捕廳言啓曰,去夜犯夜人,無所捉,敢啓。答曰,知道。
乙未十一月二十三日辰時,上御集慶堂。藥房入診,時原任大臣同爲入侍時,都提調李溵,提調李徽之,副提調趙載俊,假注書金載器,記事官徐有鍊·成鼎鎭,鎭敦寧金陽澤,左議洪麟漢,行司直李昌壽,醫官方泰輿·吳道炯·鄭允德·柳光翼·徐命緯·丁志泰·金孝儉,以次進伏。陽澤曰,聖體,若何?上曰,神氣差勝矣。陽澤曰,寢睡·水刺,亦何如?上曰,寢勝於前,而食亦有勝矣。上曰,鄭一祥加資,何如?麟漢曰,聖恩罔極,鄭一祥之閤門感祝,固無可言,而在朝家,甚幸得人矣。上曰,爲人安詳,而且有量矣。麟漢曰,自在蔭官時,已知其棕核有餘,至差備堂,尤喜其得人矣。溵曰,醫官待令,使之診候,宜矣。上曰,診視,可也。方泰輿以下,以次進前診候,皆奏曰,左右三部調均,活體有力,顯勝於前矣。上曰,其勝,比平時,何如?對曰,比十餘日前大勝矣。上曰,然則可喜也。諸大臣及提調齊聲奏曰,此甚慶幸矣。上曰,附子拔之,可也。理中建功湯,自今日減附子煎入事,下敎。出榻敎昌壽進伏。載俊曰,李昌壽入來矣。上曰,然乎?昌壽曰,臣於五月入侍時,敢請仰瞻天顔而蒙允,自五月至今日,亦已久矣。語未畢,上曰,卿之如是,宜矣。仍起坐,命仰瞻。昌壽曰,五月仰瞻時,天顔勝昔,慶忭而退,今望玉色,比五月尤勝,實是宗社無疆之慶,下忱歡欣,何可形達?上笑曰,予已料卿言之如是矣。仍爲下詢曰,卿之近來凡百,何如?昌壽未及仰對,上又曰,卿之侄今則頂玉乎?對曰,恩敎之下,渠何敢不卽奉承?已使之頂玉矣。上曰,予之昨日李養鼎區處,善爲之矣。對曰,聖敎歷擧臣祖及臣兄,恩渥曠絶,仍又仰念賤臣,至有見久予思之敎,臣侄之入侍也,又敎以使臣入來,閤門感泣,隕結是期矣。上曰,卿祖之昔年眷遇,予嘗仰覩,故擢用卿兄,以至大拜矣。下詢曰,卿之夜睡,何如?對曰,冬夜甚長,幾有全然失睡時矣。上曰,此最難矣。不能睡時,能不沓沓乎?鷄鳴然後,始乃心豁矣。對曰,初則甚難,耐之之久,習而爲常,今則不至甚難矣。上曰,所食,幾何?對曰,一時所食,不過數合矣。上曰,能看字而消日耶?對曰,眼昏忒甚,不能久看,而雖看時,只是尋行數墨,不能頌會文理次第矣。上曰,其子入來乎?溵曰,其子與侄,竝來待閤外矣。上曰,使之入來,出去時扶護,可也。昌壽曰,五月入侍時,有使子護入之命,而不敢承當,使留閤外,臣則頼入侍諸人之力,獲登前席,伊時以此狀陳達,至蒙太過之敎,今番給扶之命,在賤臣,尤爲萬萬猥越,揆以微分,決不可當。故入來時,典中官屢次相爭,僅得蹩躠,以終至於孤負德音,臣誠惶恐,而出去時,亦當如是,何敢使子侄扶護乎?上曰,重臣之子,予不識面,其登科,幾年?麟漢曰,似已十餘年,今至通擬副學矣。上曰,然乎?早知其通擬副學,則不必使徐命善,爲堂錄矣。麟漢曰,此重臣平日眷遇,何如,而今則病矣。旣有子有侄,自上代之而任使,好矣。上曰,李養鼎撕捱,何事耶?麟漢曰,故相初入吏判望時,有所遭於承旨趙鎭寬之父矣。上曰,重臣退去善爲調息,可也。命書傳敎曰,重臣五月見今日見,其亦異常,豈只見而已?令該曹食物題給,以助睡後,其子待窠調用。載俊讀奏右副承旨趙鎭寬牌不進傳旨。上曰,李養鼎事乎?載俊曰,然矣。上命書傳敦曰,於今已善處分,其何若此?予哂傅巖老叟,有此擧乎?只推,牌招察任,違牌,勿爲呼望。上曰,其時猶有偏論餘滓矣。溵曰,殿下建極苦心五十年如一日,而調劑二字,毋或捨之,實朝廷之福也。載俊曰,曾前雖有外,其心不一,而到今盡入陶鑄之化,孰敢有他心乎?旌善郡守徐命瑞進伏。上下詢職姓名,對曰,旌善郡守臣徐命瑞矣。命讀七事,命瑞起伏讀奏後,載俊讀宣諭,上命先退。載俊曰,臺臣詣臺矣。詣臺臺臣入侍事,下敎。出榻敎大司憲趙德成,行大司諫李溎,掌令盧允中·柳煥德,持平金晩耉所啓,請黑山島圍籬安置庶民罪人李迪輔,亟令王府,拿鞫嚴問,快正王法。上曰,已諭,勿煩。又所啓,請黑山島荐棘罪人朴盛源,拿鞫嚴問,快正王法。措辭竝見上上曰,已諭,勿煩。趙德成·盧允中·柳煥德·金晩耉所啓,請固城縣充軍罪人咸道亨,依本律處斷。上曰,勿煩。又所啓,請還寢罪人梁成卜減一律島配之命。上曰,勿煩。又所啓,請黑山島充軍罪人黃宅仁,依本律處斷。措辭竝見上上曰,勿煩。李溎所啓,請固減縣充軍罪人咸道亨,依本律處斷。上曰,勿煩。又所啓,請黑山島充軍罪人黃宅仁,依律處斷。措辭竝見上上曰,勿煩。又所啓,新除授正言姜彝正,時在忠淸道公州地,請斯速乘馹上來事,下諭。上曰,依啓。載俊讀奏吏曹參議朴師海牌不進傳旨,命書只推。上命書傳敎曰,此予尋常萬萬爲駭者,宗班士夫家私屠之弊,另加嚴飭,有犯者,令三司隨現卽爲草記。上曰,注薦人皆會耶?載俊曰,或在鄕未及齊會矣。上命書傳敎曰,注薦下敎之後,於今館錄·翰圈·承文圈點皆已成,尙今稽滯,爲注薦乘馹乎?萬萬寒心。應薦在鄕者,竝禁推。載俊曰,承旨尹光紹,初則臣誤知其在公州,故以此仰達矣。今聞在於忠淸道尼山云矣。上曰,以尼山下諭,可也。諸臣遂以次退出。
乙未十一月二十三日未時,上御集慶堂。藥房入診入侍時,都提調李溵,提調李徽之,副提調趙載俊,假注書金載器,記事官徐有鍊·成鼎鎭,醫官方泰輿·吳道炯·鄭允德·柳光翼·徐命緯·丁志泰·金孝儉,以次進伏訖。溵曰,聖體,若何?上曰,如朝矣。上曰,安載奎入來與否,知入。賤臣承命出來,使院隷多般探問,則本是南陽人,往來京中,故不知所在處,以此言於載俊,則載俊啓曰,安載奎,以其鄕人之故,今雖探問,莫知去處云矣。上曰,安載奎入侍日記,考奏,可也。載俊曰,趙鎭寬,與新除承旨李憲默,有應避之嫌,陳疏留院矣。上曰,何事也?載俊曰,趙鎭寬之父,爲錦伯時,李憲默,以臺職,有所言云矣。上曰,嫌避一何多也?李憲默,卽是先正後裔乎?載俊曰,然矣。上曰,卽今下諭之李鼎揆,亦其族乎?載俊曰,然矣。輔德李商建,衛率李謙鎭入侍事,下敎。出榻敎李商建進伏。上曰,今日書筵,有文義乎?商建對曰,書筵果爲文義,而臣則以傳授心法,爲奏矣。上曰,此文義,極好矣。賓客亦陳文義乎?對曰,講論詳盡無餘矣。李謙鎭進伏。上曰,文義以何爲之乎?對曰,以正心仰奏矣。上曰,春坊下番,誰也。商建曰,申說書申光絅,以親病,陳疏徑出,下番闕直矣。上命書傳敎曰,旣下敎,已有謝恩者,今無趑且之道,在鄕儒臣,隨聞來京,政院卽爲牌招察任。春坊苟艱云,下番闕直奉命人許遞,其代政官牌招開政,得下批牌招入直。上曰,蜀承相諸葛亮,誰爲其代乎?載俊曰,蔣琬·費偉爲之矣。上曰,孫權亦難矣。載俊曰,然矣。諸臣以次退出。
上在慶熙宮。停常參·經筵。
藥房都提調臣李溵,提調臣李徽之,副提調臣趙載俊曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。夜長氣悶酬應,多嫌承旨,曷勝其悶?永宗·傅巖,其果爰立,氣何諭?待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
傳于李得臣曰,日欲曙,明日次對,進定於今日。
備忘記,傳于李得臣曰,事勢固然,旣謝恩,飭已施,兩代僉使,若何?永宗下敎安徐,前僉使仍任,今日密符令安徐,新僉使納于政院。
備忘記,傳于李得臣曰,今夜長今年初,八十三若八百年,建功亦何功?扁鵲逐八方。諸春坊加用心,祖孫依莫能知,暮年君曷勝慨?復若此,當嚴處。
大臣·備苟堂上,依下敎來待矣。
傳于李得臣曰,掌議,色掌待令。
建功湯一貼封入事,下敎。
傳于李得臣曰,頃日製述儒生二人待令。
李得臣,以侍講院言啓曰,本院入直下番說書申光絅,以親病陳疏徑出,司書李頤祥在外,新除授兼司書李泰永家在城外,兼說書未差,今日下番闕直,事甚未安,不得已上番推移,姑降入直之意,敢啓。答曰,知道。
李命彬,以侍講院言啓曰,本院新除授兼輔德李衍祥,時在江原道金化地,兼文學沈豐之,時在忠淸道公州地,司書李順祥,時在京畿廣州地,書筵入番事緊,竝斯速乘馹上來事,下諭,何如?傳曰,允。
傳于李得臣曰,在外春坊,若知沖子,敢如是乎?申飭玉堂,亦爲催促。
建功湯一貼封入事,下敎。
傳于李得臣曰,內局入侍,次對同爲入侍。
備忘記,傳于李得臣曰,同副承旨,代李命彬爲承旨,牌招察任,房順房。
建功湯一貼封入事,下敎。
李得臣,以禮曹言啓曰,社稷祈穀祭,每於歲首上辛日,遣大臣攝行事,曾已定式矣。來正月初九日上辛日社稷祈穀祭,遣大臣攝行,如何?傳曰,豈特以今之氣,何以拜跪?雖允仰體定式下,顧元尤不覺悵悚矣。國君守社稷,而歲歲若此,豈諭此意?聞草記予心冞切,依允。
安大濟,以漢城府言啓曰,宗班士夫家私屠,懸房疊屠果闕,皆令草記事,命下矣。依傳敎宗班士夫家私屠及懸房疊屠,多般譏探,而姑無所犯,故另加廉察之意,敢啓。答曰,知道。莫云曰無,另加譏察,懲一勵百。
安大濟,以訓鍊都監·一二巡廳·左右捕廳言啓曰,去夜無犯夜人被捉之意,敢啓。答曰,知道。
同副承旨李昌伋疏曰,伏以臣,千萬不自意,伏奉特旨,而以臣爲承政院同副承旨,聞命感惶,撫己兢惕,殆莫省所措也。仍念臣釋褐登籍,纔五載矣。資望自顧蹇劣,歷淺已踰涯量,恩極剪拂,效蔑涓埃,常懷危懼,若隕淵谷,今此寵擢之遽加,尤非夢想之攸及,眷渥冞隆,而報答無階,責任愈重,而構塞匪方,而何敢視同倘來,晏然冒膺,而且臣與左副承旨安大濟,有內外從應避之嫌,揆以法例,自在當遞。玆隨召牌,猥陳微懇。伏乞聖明,俯垂諒察,亟許收還臣新授秩職,以存公格,以安私分,幸甚。答曰,省疏具悉。在下當遞,本職許遞焉。
戶曹參判鄭一祥疏曰,伏以臣,於喉院直中,忽伏承地部亞堂擢授之命,又益之以籌司兼任,恩言隆摯,迥出尋常,臣滿心驚惶,感淚盈襟,冒違召命,章皇逬出,宸越之極,經日靡定。仍念臣疏繆齟齬,無所短長,早通蔭籍,隨分自效,敢有他望,更希名塗,而先臣立朝五十年,愛君之誠,老而彌篤,常語臣曰,吾家世受國恩,至於吾身,寵過尤爲無極,而終未能稱補萬一,汝須決科,生死以報,臣遂銘佩斯言,旣孤之後,猶復應擧,濫綴高第,乃於拆號之日,特授以玉署淸銜,曾未幾何,擢敍銀臺,上天雨露,殆遍臣身,臣仰感恩數,俯怵義分,有除輒承,掩作已有,去旣無義,愧懼徒積,況今寵命,尤出格外,而追記臣父之事君,臣叔之剛直,前後隆旨,有踰華袞,聽聞所及,莫不感聳,闔門攢頌,不知死所。且念先臣亞判之陞,特出上簡,臣之不肖,無能爲役,而今玆所蒙,適符於前卅年之間,父子均恩,人皆謂榮,臣益懷慙。噫,命德之典,有國所愼,訏謨之地,其選尤重,有非眇末新進,所可驟躐而玷汚者,過福之災,負乘之懼,猶屬臣一己事,聖朝官人之方,豈容如是無漸也?我先臣之一生持身,退然謹拙,伏想我聖明,記有之矣。今臣以孤露之生,歷颺華瞴,誰與爲榮,而釋褐屬耳,已犯履滿之戒,思之及此,澟若淵氷,徒恃寵灵,冒昧承當,實非愚計之所敢出,公私憂迫,須至猥控血懇,欲望天地父母,俯垂矜諒,將臣新授資秩,劃賜收回,本兼兩任,竝行鐫免,俾之上澄官分,下全微尙,不勝幸甚。答曰,省疏具悉。特授亞卿,億先卿兄弟,人皆曰可,備堂兼命,予欲試卿,卿其勿過辭,從速察職。仍傳曰,戶曹參判鄭一祥批下,牌招察任,仍爲入侍次對。
乙未十一月二十四日辰時,上御集慶堂。大臣·備局堂上引見入侍時,判府事李思觀,左議政洪麟漢,左參贊鄭弘淳,行吏曹判書徐命膺,行司直李章吾,行副司直趙重晦,行副司直李重祜,行副司直李潤成,行副司直尹泰淵,行副司直李瀰,行副司直洪良漢,行副司直尹養厚,大司憲趙德成,行大司諫李溎,掌令盧允中,掌令柳煥德,持平金晩耉,副校理申大年,左副承旨安大濟,假注書朴相集,事變假注書李東讓,記事官徐有鍊,記事官成鼎鎭,以次進伏訖。命書傳敎曰,以內局直宿,訓局習操久闕云,此後依例爲之事,分付。司直李章吾曰,訓局習操,此後依例爲之事,命下矣。隆冬盛暑,啓稟停操事,載於續典,何以爲之乎?上曰,依爲之。出擧條又曰,訓局將官之勤勞,與禁御兩營,苦歇懸殊,兩營則自辟窠,便同應遷,隨窠遷轉,都監則雖有每都目,兩銓各一員遷轉之規,遷轉未易矣。都政不遠,故敢達。上曰,都監首軍門,依舊例爲之。出擧條上命注書,詣臺臺臣入侍。賤臣承命出去,召入進前。大司憲趙德成,行大司諫李溎,掌令盧允中·柳煥德,持平金晩耉所啓,罪人南絳老,負殿下五十年苦心,自陷重戮,則爲今日臣子者,孰敢營護,而荐棘罪人朴盛源,敢以伸冤二字,肆然陳章,究其所爲,萬萬叵測,荐棘之律,雖出斟量之聖心,其在嚴國體之道,不可荐棘而止,請黑山島荐棘罪人朴盛源,拿鞫嚴問,快正王法。上曰,已諭,勿煩,又所啓,惟我殿下五十載建極之功,陶成平蕩之化,爲今日臣子者,敢以黨之一字,萌於心發諸口,而乃者大逆罪人南絳老之一啓,背公死黨之心,綻露無餘,旣已正法,罪人李迪輔之不先不後,闖陳一疏,雄唱雌和,節節巧慘。渠苟有一分人心,焉敢放恣叵測之至此哉?其負國家無臣節,甘心私黨之類,不可一刻容貸於覆載之間,請黑山島圍籬安置庶民罪人李迪輔,亟令王府,拿鞫嚴問,快正王法。上曰,已諭,勿煩。大司憲趙德成,掌令盧允中·柳煥德,持平金晩耉所啓,請還寢罪人梁成卜城一律島配之命。措辭見上上曰,勿煩。又所啓,請固城縣充軍罪人咸道亨,依本律處斷。措辭見上上曰,勿煩。又所啓,請黑山島充軍罪人黃宅仁,依律處斷。措辭見上上曰,勿煩。行大司諫李溎所啓,請黑山島充軍罪人黃宅仁,依律處斷。措辭見上上曰,勿煩。又所啓,請固城縣充軍罪人咸道亨,依本律處斷。措辭見上上曰,勿煩。上命儒臣持問答入侍。賤臣承命出去,召入進前。校理尹東晩,修撰嚴思晩進伏。上命讀問答訖,上命鄭一祥及製述儒生色掌入侍。賤臣承命召入進前。上命一祥曰,予思乃父乃叔,今欲用卿,無負此意。一祥起伏對曰,臣出身以後,異數荐降,闔門感祝矣,今又語及先臣,臣誠感泣,莫知所云。上曰,才不借於異代,卿其勉之。仍命退去。製述儒臣進伏,上命讀其賦訖,仍命退去。上曰,儒臣嚴思晩持問答入侍事。出榻敎上曰,儒臣尹東晩持問答入侍事。出榻敎上曰,戶曹參判鄭一祥入侍事。出榻敎上曰,應製儒生,掌議色掌入侍事。出榻敎諸臣退出。
乙未十一月二十四日巳時,上御集慶堂。藥房入診,時原大臣同爲入侍時,都提調李溵,提調李徽之,副提調趙載俊,假注書金載器,記事官徐有鍊·成鼎鎭,判府事李思觀,左議政洪麟漢,醫官方泰輿·吳道炯·鄭允德·柳光翼·徐命緯·丁志泰·金孝儉,以次進伏。溵曰,日寒如此,夜間,聖體調攝,若何,寢睡·水刺,亦何如?上曰,一樣矣。溵曰,今日診候,何如?上曰,置之。上曰,永宗,下直而不去矣。溵曰,永宗處分之還寢,莫非聖澤攸曁矣。上曰,此則承旨撕捱,無怪矣。上命書戶曹參判鄭一祥上疏批答。上曰,鄭一祥爲人,甚從容矣。溵曰,非但後容,且能解事,眞箇備堂矣。思觀曰,聖體,若何?上曰,誰也?溵曰,判府事李思觀矣。上曰,病愈乎?溵曰,病已差安矣。思觀曰,臣頃亦入來,而今日始仰瞻天顔,大勝於前,下情不勝慶忭矣。上曰,昨見重臣,觀其動作凡節,似勝於予矣。溵曰,不然矣。病衰甚矣。上謂麟漢曰,永宗處分,見之乎?若其撕捱,則不是異事也。對曰,臣見永宗處分傳敎,可以仰揣聖聰之俯燭無遺矣。上曰,趙曮之駁故相,頗大段,此亦古事,若此時則決不然矣。上曰,今番館錄,何以爲之乎?麟漢曰,雖有一二如何者,而大體則善爲矣。藥房先爲退出。
上在慶熙宮。停常參·經筵。
自午時至申時,日暈。
藥房都提調臣李溵,提調臣李徽之,副提調臣趙載俊啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。於食知其味,於寢亦昏睡,此建功功,以此故諸扁鵲兩廳便,果若此,其錄勳予自哂。氣何諭?待敎入侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
傳于李命彬曰,內局入侍,相臣同爲入侍,儒臣持問答亦爲入侍。
下直,喬桐水使申大顯。
傳于安大濟曰,政官催促。
建功湯一貼封入事,下敎。
備忘記,傳于安大濟曰,今日朝鮮,侍從恭順,令八十其君受困乎?諸城門加金安徐,閉其門,令門軍堅守,令駭然侍從莫敢用謀走,令隣國知承牌後,其令依前洞開,待下批牌招,若稱鄕,特充定水軍。
傳于李命彬曰,政事若遲滯,則大小公事留院。
傳于李命彬曰,此政事望筒,若有在外者備擬,則大小公事留院,政官當臨門,更爲詳審擬入。
傳于李命彬曰,政望若有在外者,吏曹書吏回示三匝,政官當臨門矣,更爲詳審以入。
有政。吏曹判書徐命膺不進,參判尹得養不進,參議朴師海進,左承旨李得臣進。啓曰,判書徐命膺,參判尹得養竝牌不進,小臣獨政未安,何以爲之?敢稟。傳曰,只出緊任。以郭鎭純爲執義,李東郁爲司諫,尹行晉爲持平,申熤爲獻納,朴宗彦爲正言,鄭文啓爲刑曹參議,金復元爲吏曹佐郞。
兵批,判書李徽之病不進,參判洪樂仁未肅拜,參議李在簡不進,參知洪秀輔進,承旨安大濟進。玄啓根爲同知,趙鎭寬·李昌伋爲副司直,永宗僉使白東毅仍任事承傳。
安大濟,以吏曹言啓曰,禮曹佐郞尹行元呈狀內,身病甚重,勢難察任云,今姑改差,何如?傳曰,允。
傳于李命彬曰,新除授臺諫,竝牌招入侍。
傳于李命彬曰,政廳進去承旨入侍。
建功湯一貼封入事,下敎。
傳于安大濟曰,摘奸宣傳官入侍。
備忘記,傳于安大濟曰,有請中止薇垣嫌者,令處置。
建功湯一貼封入事,下敎。
李命彬,以司饔院官員,以監膳提調意啓曰,慶尙道臘肉進上,今日來到,而大殿所封物種中生猪一口,極爲體少,未滿尺量,不得已退送,使之改備封進,而莫重進上,如是不謹,事甚未安,當該官罷職,道臣亦難免不善檢飭之失,從重推考,領來陪持人,令攸司科治,以懲日後,何如?答曰,旣來捧入,臘猪難得,其常知之,封進官分揀,道臣勿推,領來人亦勿治。
李命彬,以吏曹言啓曰,成均館典籍尹尙東呈伏內,身病甚重,勢難察任云,今姑改差,何如?傳曰,允。
李命彬,以漢城府言啓曰,依傳敎,宗班士夫家私屠及懸房疊屠處嚴飭廉探矣。卽者西江居幼學權虎瑞,肆然犯屠,故執捉以來,移送刑曹,依律勘罪,何如?答曰,知道。依例儒衣儒巾,與屠牛漢分利乎?分付太學,刊名靑衿錄,三年配,懲一勵百。
安大濟,以刑曹言啓曰,依傳敎,宗班士夫家私屠及懸房疊屠處,嚴飭廉探矣,許屛門懸房典僕梁介金,犯禁疊屠,執捉以來,自本曹依律勘罪,何如?答曰,知道。予嗣服後,泮村人顧護,若何,則申飭之下,焉敢犯禁乎?依律爲之。於疊屠衆瞻處,郞廳開坐徵贖,懲一勵百。
安大濟,以義禁府言啓曰,前獻納申熤,長鬐縣投畀,倍道押付事,命下矣。以傳敎內辭意,具罪目,卽爲發遣府羅將,倍道押送配所之意,敢啓。答曰,知道。
安大濟,以禁衛營·一二所巡廳·左右捕廳言啓曰,去夜犯夜人,無所捉之意,敢啓。答曰,知道。
大司諫李溎疏曰,伏以臣,於臺院之長,自知其萬不近似,而前後除命,輒皆冒應者,非敢自視固有,亶出於感溵恩造,少效奔走之勞而已,此則聖明,亦或俯燭之矣。迺者諫長特除之命,又下於更鼓旣深之後,適値動駕有命,大小憂遑,他不暇顧,章皇出肅,伊後逐日登筵,已近一旬,如臣無似,受恩罔極,臨事副急,是亦報敎之一端,則豈敢爲自便辭避之計,而第臣受氣虛脫,與病俱生,每當寒節,輒經一番鬼域,自縻見職之後,侵晨奔走,觸傷已多,而以其無時症危惡之急,猶能自力强策矣。昨日賓對罷退之後,暴泄虛嘔,一時交作,頑痰塡塞,冷癖衝逆,三焦痞隔,四肢蹇,頃刻之間,若將垂絶,及到鷄鳴小有醒覺,而危兆敗症,一向無減,勺水不下,氣息凜綴,目今病狀,雖宛轉枕席之間,實難扶接,至於束帶供職,萬無其望。玆敢疾聲呼籲於天地父母之前。伏乞聖慈,俯垂矜諒,特許鐫免,俾得安意調治,以尋生路,實終始生成之澤。仍念言責之職,非此冗散,而近日每政差除,多有元在外之人,顧今合辭方張之時,兩司諸臺之許久在外,誠極未安,臣謂在外諸臺,一竝譴罷,而申飭銓曹,差出無故在京之人,宜矣。臣謹昧死以聞。答曰,省疏具悉。予常寒心,所陳得體,依施,政官牌招開政。卿其勿辭,調理察任。
敎喬桐水使申大顯書。王若曰。以節鎭而捍衛畿輔,固重揀掄,仗師垣而控禦海防,庸畀專制,式出簡寄,允叶輿情。睠我喬桐,在漢細柳,與沁都而控地利之便,責固殷於繕修,視統營而得天塹之形。任亦大於撫禦,目前日固難是任,而今時孰稱其材?惟卿,勳庸故家,文武華閥,出納惟允。風猷夙著於銀臺,圍束甚嚴,號令歷聖於玉帳。海鎭摠轄,焚貨券而紓倒懸之憂,嶺閫擁旄,完城池而盡繆綢之策,內外已試,緩急可毗。玆授卿以京畿水軍節度使兼三道統御使喬桐府使,卿其克殫乃猷,庸副予簡。益州龍驤威重,可仗於登船,所陽繭絲保障。宜進於損戶,凡其裁稟,自有常典。於戲,輕裘煖帶,須得江漢之心,細氊凝旈,宜紓鼓聲之思。故玆敎示,想宜知悉。
乙未十一月二十五日辰時,上御集慶堂。藥房入診,原任大臣·儒臣同爲入侍時,都提調李溵,提調李徽之,副提調趙載俊,假注書金載器,記事官徐有鍊·成鼎鎭,領府事金相福,校理尹東晩,副條撰兪漢敬,醫官方泰輿·吳道炯·鄭允德·柳光翼·徐命緯·丁志泰·金孝儉,以次進伏。相福曰,夜間,聖體,若何?上曰,一樣矣。相福曰,寢睡·水刺,何如?上曰,一樣而食能知味,故飮食不離於側矣。相福曰,老人之善進飮食甚好,故判書申思喆,偏嗜果實,常於左右,懸栗而嘗之,豐原君嘗以爲,老人常通食氣則爲好云矣。上曰,前所嗜者,今則不嗜矣。溵曰,自內局有可備進者乎?上曰,置之,自內有所備進,而必也疎淡,然後可以遍口矣。上曰,儒臣今則準備矣。溵曰,以有飭敎,故濟濟矣。載俊讀奏司饔院嶺南臘猪退送草記。上曰,臘猪果難得準尺者矣。命旣來者捧上,封進官勿罷,道臣勿推,領來人勿治。載俊曰,臺臣詣臺矣。詣臺臺臣入侍事,下敎。出榻敎掌令柳煥德所啓,請固城縣充軍罪人咸道亨,依本律處斷。上曰,勿煩。又所啓,請還寢罪人梁成卜減一律島配之命。上曰,勿煩。又所啓,請黑山島充軍罪人黃宅仁,依律處斷。措辭竝見上上曰,勿煩。上命書傳敎曰,暮年思政人,卽予心,承旨尹光紹,沈滯已久,故於今復用,而命乘馹,意亦在也。噫,頃年兄弟事予,於今只有其弟將見,況其兄,曾於太學,以掌議見,今作古人,予庸愴惜。若有子若孫,令銓曹懸註調用,示予暮年意。承旨房次,依前事,下敎,出榻敎上曰,儒臣持問答入侍。儒臣進伏。上曰,誰也?載俊曰,上番尹東晩,下番兪漢敬矣。上曰,兪漢敬,誰也?載俊曰,故儒臣兪彦好之子矣。上命讀問答,東晩讀之。上下詢曰,予於晝講,講列女傳,意有在矣。聖人胎敎如此,而胡有堯之子丹朱,舜之子商均乎?東晩對曰,莫非天運矣。漢敬讀之。上下詢曰,可欺以其方者,出於何書乎?漢敬對曰,在於孟子矣。上曰,注書,誰也?載俊曰,故參判金相玉之孫矣。上命讀問答訖,又命翰林上下番讀之。諸臣遂以次退出。
乙未十一月二十五日申時,上御集慶堂。政廳進去承旨入侍時,右承旨李命彬,假注書朴相集,記事官徐有鍊·成鼎鎭,以次進伏訖,上曰,政官,安知在外與否而擬望,命彬對曰,或以有職者擬入,故無在外,而臣則只參政席,亦未詳知矣。命彬奏曰,兩司中一人違牌矣。上曰,誰也?對曰,申熤而臣雖未能詳知,然居臺官者久矣。命書傳敎曰,今日下敎,可謂國綱寒心,聞此敎,焉敢違牌?違牌臺臣,卽迪輔·盛源之心,萬萬可駭,長鬐縣投畀,倍道押付。上命兩司入侍。賤臣承命出去,召入進前·執義郭鎭純,司諫李東郁,持平尹行晉,正言朴宗彦所啓,惟我殿下五十載建極之功,陶成平蕩之化,爲今日臣子者,孰敢以黨之一字,萌於心發諸口,而乃者大逆罪人南絳老之一啓,背公死黨之心,綻露無餘,旣已正法,則罪人李迪輔之不先不後,闖進一疏,雄唱雌和,節節巧慘。渠苟有一分人心,焉敢放恣叵測之至此哉?其負國家無臣節,甘心私黨之類,不可一刻容貸於覆載之間,請黑山島圍籬安置庶民罪人李迪輔,亟令王府,拿鞫嚴問,快正王法。上曰,已諭,勿煩。此人雖免一律,豈可一刻覆載間食息者哉?豈可放忽?嚴加荐棘,申飭其將,若有書簡私通者嚴囚,私簡報于道臣狀聞,若或物故卽報。又所啓,罪人南絳老,負殿下五十年苦心,自陷重戮,則爲今日臣子者,孰敢營護,而荐棘罪人朴盛源,敢以伸冤二字,肆然陳章,究其所爲,萬萬叵測。荐棘之律,雖出斟量之聖心,其在嚴國體之道,不可荐棘而止,請黑山島罪人朴盛源,拿鞫嚴間,快正王法。上曰,已諭,勿煩。此人雖免一律,豈可一刻覆載間食息者哉?豈可放玆忽?嚴加荐棘,申飭其將,若有書簡私通者嚴囚,私簡報于道臣狀聞,若或物故卽報。司諫李東郁,正言朴宗彦所啓,請黑山島充軍罪人黃宅仁,依律處斷。措辭見上上曰,勿煩。又所啓,請固城縣充軍罪人咸道亨,依本律處斷。措辭見上上曰,勿煩。正言朴宗彦所啓,臣識短才劣,本不合於淸朝耳目之任,當此合辭方張之日,召牌儼臨,不敢違傲,章皇出肅,而第伏念臣於見職,曾被人言,臺端一步,是臣鐵限,以此情勢,何敢晏然於臺次乎?請命遞斥臣職。上曰,勿辭,退待勿論。上曰,摘奸宣傳官入侍。宣傳官金樂佑進伏奏曰,臣奉命下去,則靈光郡守朴取源覽運米,已星火擧行,今方候風,故臣亦看檢船子,櫓楫甚堅固,船漢亦着實矣。上命注書,宣傳官一員入侍。賤臣承命出去,召入進前。上曰,汝馳往黑山島,罪人嚴加荐棘,申飭其將,如有食物私通,其將當梟示海上,以此分付其將。命彬讀奏刑曹私屠犯禁啓目,命書傳敎曰,私屠疊屠,下敎若何,則未過一朔,何敢犯禁乎?嚴懲然後,庶可遵飭。權哥犯禁,懸房屠牛漢貪利,下手農牛,萬萬可駭。令訓將,鍾街大張威儀,假揷六匝後,喬桐府水軍充定,疊屠懸房,限一朔等。上曰,宣傳官一員入侍事。出榻敎諸臣退出。
上在慶熙宮。停常參·經筵。
藥房都提調李溵,提調李徽之,副提調趙載俊啓曰,伏末審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診聖候,臣等不任終宵憂慮,敢來問安。答曰,知道。一宣傳纔已回覽運米,予心舒,後運米果一何遲?候風而然。載馬滯臘前三,指日待庸扁鵲,予何時脈一樣?猶勸湯曰一樣,扁鵲苟且兆,日三煎掌務官,自曰直,予最憎,掌務官曉鵲懶,將何時得曉鷄?亦何日勝夜長?氣一樣,待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
建功湯一貼封入事,下敎。
傳于李命彬曰,內局入侍時,綾恩君同爲入侍。
傳于李命彬曰,內局入侍,時原任大臣若入來,同爲入侍,儒臣持問答亦爲入侍。
傳于安大濟曰,臺臣避嫌處置,入侍爲之。
建功湯一貼封入事,下敎。
傳于趙載俊曰,都承旨更爲入侍。
建功湯一貼封入事,下敎。
傳于李命彬曰,右副承旨入侍,儒臣持問答,同爲入侍。
安大濟,以義禁府言啓曰,前獻納金東淵,時在忠淸道木川地云,依例發遣府羅將,拿來,何如?傳曰,允。
安大濟,以義禁府言啓曰,因臺啓,全羅道羅州牧黑山島荐棘罪人李迪輔·朴盛源等,此人雖免一律,豈可一刻覆載間食息者哉?豈可放忽?嚴加荐棘申飭,若有書簡私通者嚴囚,私簡報于道臣狀聞,若或物故,卽報事,批下矣。罪人李迪輔·朴盛源等荐棘處,更爲嚴如荐棘,私通書簡者,嚴囚狀聞,若或物故,卽爲馳報之意,發關分付於本道道臣之意,敢啓。答曰,知道。
安大濟,以刑曹言啓曰,疊屠衆瞻處,郞廳開坐徵贖,懲一勵百事,命下矣。依傳敎,郞廳開坐於虛屛門,疊屠人典僕梁介金,收贖放送之意,敢啓。答曰,知道。
安大濟,以刑曹言啓曰,因漢城府草記,私屠犯禁人,依例從三年配,懲一勵百事,命下矣。依傳敎,私屠罪人權虎瑞,依律文決杖一百後,忠淸道藍浦縣徒三年定配,卽爲押送之意,敢啓。答曰,知道。
安大濟,以訓鍊都監言啓曰,依傳敎,秋曹捉囚犯禁罪人權虎瑞,疊屠許屛門懸房典僕梁介金等,鍾街大張威儀,回示六匝後,充軍次,出付兵曹之意,敢啓。答曰,知道。
安大濟,以兵曹言啓曰,依傳敎,犯禁罪人權虎瑞,疊屠罪人梁介金,竝喬桐府水軍充定,待城門開,卽爲發配之意,敢啓。答曰,知道。
安大濟,以御營廳·一二巡廳·左右浦盜廳言啓曰,去夜犯夜人,無所捉,敢啓。答曰,知道。
副校理申大年疏曰,伏以天休滋至,聖候愈康,慶祝彌深,中外惟均。仍伏念臣於見職,復豈有一分堪承之望,而除命,適在於春坊就直之路,繼以晝講有命,嚴敎屢降,臣於是逃遁不得,義分是懼,顚倒入肅,挾冊登筵,晩瞻寶座,躬奉玉音,涯分已踰,榮耀雖極,自顧鹵劣,祗益惶赧,今何以副急一出,晏然爲仍據之計乎?抑臣人器不稱之外,又有悚忸靡安之情。臣與右議政洪麟漢,有從娚妹應避之嫌,春秋兼銜,在法當遞,而臣之生疎昏憒,懵未覺得,間經多日,不卽仍例乞解,到今追訟,滿心恧蹙,此又臣難冒之一端。玆陳短章,仰瀆宸嚴。伏乞聖慈,亟遞臣所帶之職,以存公格,仍治臣干冒之罪,以安私分,不勝大願。啓下吏曹。
乙未十一月二十六日巳時,上御集慶堂。藥房入診,時原任大臣·綾恩君·儒臣,同爲入侍時,都提調李溵,提調李徽之,副提調趙載俊,假注書金載器,記事官徐有鍊·成鼎鎭,判府事金尙喆,左議政洪麟漢,綾恩君具允明,校理尹東晩,副修撰嚴思晩,醫官方泰輿·吳道炯·鄭允德·柳光翼·丁志泰·金孝儉,以次進伏。尙喆曰,夜來聖體,若何?上曰,一樣矣。尙喆曰,寢睡·水刺,何如?上曰,夜睡差勝,而神氣少勝,口味亦勝矣。溵曰,口味有勝,則尤萬幸矣。仍請診候,上曰,置之。上下詢曰,卿之父,卽誰之壻乎?溵對曰,故奉朝賀閔鎭遠之壻矣。上曰,閔奉朝賀,眞忠臣也。閔百奮爲人,亦好矣,閔遇洙,曾有入侍乎?溵曰,晩來似未得入侍矣。上曰,閔弘烈,見申光履乎?溵曰,其彼相問云矣。上曰,閔百興爲進士時,予見之,則其人之善,已知之,而其子則異矣。上又曰,申光履,乃閔民之壻,則言根,必是申光履,而光履必傳於申光緝,光緝傳於李遠矣。光履今在何處乎?麟漢曰,被罪在鄕矣。上曰,私屠人權虎瑞,乃是何許人耶?麟漢曰,未知爲誰,而以其無足觀,故稱以兩班而私屠矣。尙喆曰,自今孰敢犯禁乎?溵曰,明年農牛,必有餘矣。允明進伏。上曰,自省篇與問答編次,卿其見之乎?對曰,臣亦參見矣。上曰,問答予所自作,而近日命讀,其文頗無等矣。對曰,然矣。上曰,卿年今幾何,而連爲好在耶?對曰,連伏承聖候康寧,下情慶幸萬萬。臣年今爲六十五矣。上曰,戶判亦善爲之矣。麟漢曰,從容做去矣。上曰,具庠自謂悔悟,而若果大覺,則予心豈不喜乎?上又曰,蕩平有效乎?麟漢曰,蕩平之效,寧不大乎?尙喆曰,到今不可以有無言之矣。上曰,趙榮進在乎?麟漢曰,已作故矣。上曰,然乎?爲人甚好,其子亦好矣。麟漢曰,今日停朝市,故臺諫闕啓矣。上曰,誰也?麟漢曰,判書金器大矣。上愕然良久曰,爲人無謀而甚善矣。尙喆曰,淸白介潔,卽是難得之人矣。上命書傳敎曰,前判書金器大,是誰孫?昔年入侍幾次,而近來莫見,久矣,心常異之,今聞此報,曷勝愴焉?凡事依例擧行,柩材擇給,其子待闋服,卽爲調用,以表予意。又命書傳敎曰,故判書耆堂趙榮進,是誰外孫?頃年中日廳,聞言御筆,其子昌逵,持來奉審,問其人,予則曰,一片悃愊,忠質二字,今聞已作古人,愴悼曷諭?凡諸事事,令該曹依例擧行,其子昌逵,待闋服卽爲調用,表子意慰九原。麟漢曰,禮判李潭,亦慘矣。上曰,然乎?其爲人豁如矣。上命書傳敎曰,嗚呼,今日下敎,故判書金器大,故耆堂趙榮進,其聞惜乎。判書李潭,頃者特除吏判,意蓋深矣,其夜許免,復授禮判,予意至矣。此人何作古人,何作古人?頃年編次,亦末事也,嗚呼,今予不用良臣,何作古人,何作古人?聞此今日,予懷曷勝?凡諸等事,令本府着實擧行,其子待闋服懸註調用。嗚呼,今予八十三,缺予三臣,予懷曷極?金器大·趙榮進家,祭文製下,遣禮官致祭,李潭家一體製下,令本官致祭。又命書傳敎曰,聞此報憶其父,予懷一倍。故禮判之父,令本府衣資食物輸送,其令慰問。故判書趙榮進·金器大家,今日內致祭事,下敎。出榻敎諸臺臺臣入侍事,下敎。出榻敎司諫李東郁所啓,正言朴宗彦,以臣識短才劣,本不合於淸朝耳目之任,而當此合辭方張之日,召牌儼臨,不敢違傲,章皇出肅,而第伏念臣於見職,曾被人言,臺端一步,是臣鐵限,以此情志,何敢晏然於臺次乎?引嫌而退其所爲嫌,事在旣往,何可以此,輕遞言官?請正言朴宗彦出仕。上曰,依啓。上曰,安大濟兩班矣,與李昌伋,爲內外從矣。尙喆曰,非但姻婭,來歷甚深,其祖先,有師傅矣。上命知入。載俊曰,孝廟大君時,師傅安世耉矣。上曰,玉堂有下諭乎?安寬濟可合此任矣。麟漢曰,此人未經臺通,自上愛惜之道,不必如是矣。上命書傳敎曰,予已思焉,今聞其五代祖安世耉,昔寧陵師傅云,三孫事予,可謂稀有。欲爲下敎,聞左相所奏,尙未通淸云,嗚呼,今予入承,怳若昔年,旣聞何循常例?況三司一也,此亦通淸,在外校理許遞,安世耉五代孫梁山郡守安寬濟爲校理,其令乘馹上來。尹若淵,是誰孫?憶昔便殿入侍,追憶辛壬,況此人?待窠卽爲調用。上曰,注薦之人已來乎?載俊曰,聞幾盡來矣。注薦人皆來云,今日內擧行,禁推安徐,未來人待來擧行事,下敎。出榻敎諸臣退出,未及閤門,以承傳色,命都承旨入侍,更爲進伏。上曰,趙聖復已復官乎?載俊曰,復官已久矣。上命書傳敎曰,昨命宣傳官黑山島摘奸,意蓋深焉,何則?嗟予五十年苦心,必欲背馳,卽迪輔·盛源兩小豎,況盛源,豈特無禮其君,伸冤二字,萬萬叵測,此人若在覆載間,將至國不國君不君,昨此命,聞禮判作故,莫量者此道。予昨命今聞,是豈偶然?嗚呼製述,亦云嗟哉。今日諸臣,雖一毫,復萌舊習,以此事垂訓爲若何?此亂臣也,逆臣也,豈特萌心?夜雖此夢,此辛壬年種類,況在世萌此心者乎?諺云竄配其僕願云,此古有存問而然故也。故昨有命宣傳官,今者此輩,豈比乎此?果有此弊,此卽鏡夢存問·柳沈饋遺者也,不可不嚴飭故也。於今大小臣僚,咸聽此諭,使八十三歲君,將四字安過焉。噫,聞此敎,臣若不垂涕,豈予臣豈予臣?三百年世祿,亦何爲也?遂以次退出。
乙未十一月二十六日初更,上御集慶堂。右副承旨·儒臣持問答入侍時,校理尹東晩,副修撰嚴思晩,右副承旨安大濟,假注書朴相集,記事官徐有鍊·成鼎鎭,以次進伏訖。命書傳敎曰,嗚呼,聞三臣已作故人,嗟哉一人,於予至親,昔年繼後,時承慈敎而下敎,今聞此報,更奏於何?興惟及此,此心隕焉。況一人是誰孫?興惟御筆,五內欲隕。噫一人,於予缺一良臣,今雖復用,將若之何?且聞家有過七十老父,七耋逢此,其心,若何?以故禮判言也,有此父而若此,嗟哉,九原豈暝目?予於今日,此心難耐。嗚呼,八十有三,冥然一何甚哉?竟夕貼席,心何抑乎?夜深召儒臣,其欲寓懷而然也。耽羅聞此,必也揚揚,興惟乎此,慷慨亘中矣。昨命宣傳官,予果靈矣。嗚呼,暮年,嗟哉,三臣,欲召何能?此予所以竟夕涔涔底意也。嗚呼,以予不肖,恰若昔年者多,噫,大君師傅,王子師傅,文獻雖傳,猶莫詳也,今聞寧陵故判傅大君二字,曷勝追慕?嗚呼,今日追慕興惟者,一何多乎?此亦冥然,其亦苟且而然也。命書傳敎曰,濟州三運後貢果,其將今月來到云,今月將盡,尙無消息,況其中,有未薦新之果,予昕夕企待。此必駄多故,刷馬遲滯而然也。旣已下敎,令廚院三道申飭。上命儒臣讀問答訖。大濟讀奏慶尙道臣臘劑狀聞。命書傳敎曰,山猪若此,予已知之,勢固然,旣不闕封,卿勿待罪,守令勿推,下人勿治事,回諭。上命注書,注薦與否知入。賤臣承命出去,知入奏曰,只二人爲薦云矣。命書傳敎曰,旣已來京,則其何只捧二丈?此亦小官怠慢而然,稽滯注書畢捧後,令該府禁推,以不能爲律,直勘以放。上曰,在外薦主盡上來乎?大濟曰,金東淵,以其親病,姑未上來云矣。命書傳敎曰,旣已申飭,則今何只渠晩到乎?況木川不過數日程,則焉敢若此?金東淵薦,特命勿施,亟施削職之典,雖來勿捧。命書傳敎曰,於關西伯,數昨聞崇政資,今日聞從二品資,嗟哉,蔡濟恭不數日當見也,今日予心庶可慰也。諸臣退出。
上在慶熙宮。停常參·經筵。
藥房都提調臣李溵,提調臣李徽之,副提調臣趙載俊啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。可笑其君,冥然八十三,嗟哉良臣,一何若此?一日聞三,予豈木石,曷勝予懷?貼身于席,莫知過夜,此豈前世首扁鵲,此豈今世首扁鵲?二百顋諸扁鵲,皆一百顋,何以氣諭?附子良飮時入侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
建功湯一貼封入事,下敎。
傳于李命彬曰,內局入侍,時原任大臣若入來,同爲入侍。
建功湯一貼封入事,下敎。
有政。吏曹口傳政事,以崔爲梁山郡守。
傳于李命彬曰,海西道臣入侍時入侍。
建功湯一貼封入事,下敎。
傳于安大濟曰,明日內局入侍時,左相及關東句管堂上,同爲入侍。
傳于趙載俊曰,內局入侍,前海西伯同爲入侍。
安大濟,以訓鍊都監·一二巡廳·左右捕盜廳言啓曰,去夜犯夜人,無所捉意,敢啓。答曰,知道。
乙未十一月十七日巳時,上御集慶堂。藥房入診,原任大臣同爲入侍時,都提調李溵,提調李徽之,副提調趙載俊,假注書金載器,記事官徐有鍊·成鼎鎭,領敦寧金陽澤,醫官方泰輿·吳道炯·鄭允德·柳光翼·徐命緯·丁志泰·金孝儉,以次進伏。陽澤曰,日氣甚寒,聖體,若何?上曰,別無所損,近來夜睡稍勝矣,今夜睡不得穩矣。溵曰,俄者藥房批答,以附子良爲敎,附子其將加入乎?上曰,附子之進已多,而無顯效之謂也,豈又加入乎?溵曰,診候爲宜矣。上曰,置之。陽澤曰,日寒故,似或有痰候之如何,而聖體則一樣,仰瞻玉色,顯勝於前矣。溵曰,近來玉色頓勝矣。載俊讀奏江原道臣狀聞。上命書傳敎曰,聞此江原道臣狀聞,關東民事,若見其像。嗚呼,昨聞缺三臣,冥然到今,聞此於夜,若癡若狂,何能穩睡?今朝聞此狀,嗚呼,八旬予依,惟此元元,聞此,食豈下咽?此狀聞下備局,其令今日內回啓。耽羅運穀,尙今心懸,聞此請米,米豈步乎?船人亦吾民,加以用心於所請帖加,卽不費之惠,所請中加給其半將寶下,今日晏寶,下送其營。今者加下意深,將此分排,必也補益事,下諭。此際狀聞請守令,思予過八旬暮年其君九重之心。噫,民吾同胞,物吾與也,雖載張子西銘,於今關東,豈特此?此必也渴心接濟,少慰予心事,一體下諭。上又命書傳敎曰,此時守令,豈可一刻曠官?梁山代,令該曹口傳擇差,今日給馬下送。又命書傳敎曰,故禮判致祭後,令本府存問事,下敎,其像若想像,存問後,令道臣狀聞事,分付畿營。儒臣持問答入侍事,下敎。出榻敎弼善李得永入侍事,下敎。出榻敎李得永進伏。上曰,誰也?載俊曰,故判書李台重之子矣。上曰,貌類其父乎?徽之曰,酷肖其父矣。上曰,今日亦講學乎?對曰,召對纔罷矣。上曰,文義爲之乎?對曰,自東宮詢及五畏,我朝傳授心法,自誠敬中出來矣。上曰,是矣。上又曰,下番誰也?對曰,宋載中矣。上曰,今番玉堂爲之乎?載俊曰,入於館錄,而見拔於都堂錄矣。得永先退。上曰,玉堂入直則着冠乎?載俊曰,古方是事,而近來不然矣。上曰,注薦簡筒,有先來者,則持入可也。賤臣承命持入,載俊讀奏訖。諸臣以次退出。
乙未十一月二十七日酉時,上御集慶堂。藥房入診入侍時,都提調李溵,提調李徽之,副提調趙載俊,假注書金載器,記事官徐有鍊·成鼎鎭,醫官方泰輿·吳道炯·鄭允德·柳光翼·徐命緯·丁志泰·金孝儉,以次進伏。溵曰,晩後聖體,若何?上曰,凡節似不得如前矣。上命吳道炯進前,理中建功湯,自明日加附子三分煎入事下敎。出榻敎上曰,海西舊伯,使之入侍。賤臣承命出來,與海西舊伯洪述海同入。載俊曰,海西舊伯入來矣。上曰,海西年事,何如?對曰,田農不免失稔,而畓農豐登矣。上曰,冬雪如此,有益於年事耶?對曰,今年秋雨適中,冬雪且頻,秋牟有豐登之望矣。述海先退。梁山郡守崔入侍事下敎。出榻敎進伏,奏職姓名。載俊曰,曾經承旨矣。上曰,旣經承旨,特除七事,而到任後着念爲治,宜矣。載俊讀宣諭,起伏先退。諸臣遂以次退出。
上在慶熙宮。停常參·經筵。
藥房都提調李溵,提調李徽之,副提調趙載俊啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。予問左右,此今世乎?前生乎?左右視予莫對,此近日而然,此予心雖在今世,怳若前生而然。若此而飮建功,曷勝駭然?氣何諭?待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
建功湯一貼封入事,下敎。
李得臣啓曰,假注書金載器,身病猝重,勢難察任,今姑改差,何如?傳曰,允。
傳于李命彬曰,內局入侍,左相·句管堂上,同爲入侍。
金載器有頉,代李商球爲假注書。
建功湯一貼封入事,下敎。
李命彬,以侍講院言啓曰,本院下番,連日姑降入直,事甚未安。說書申光絅,由限已過,卽爲牌招入直,何如?傳曰,允。
傳于李命彬曰,內局入侍。
傳于李命彬曰,宗臣若入來,留待。
李商球在外,代金載斗爲假注書。
建功湯一貼封入事,下敎。
傳于李命彬曰,玉堂入侍時入侍。
建功湯一貼封入事,下敎。
安大濟,以兵曹言啓曰,今十一月二十六日,中部居申召史,自興化門西挾入來,鳴申聞鼓,依定式,下該曹推問,何如?傳曰,允。
安大濟,以兵曹言啓曰,禁軍來春夏等都試,因政府及本曹有故,不得設行,今已過時矣。在前如此之時,有仍停都試,代行祿試射之規,今亦依此擧行,何如?傳曰,允。
安大濟,以兵曹言啓曰,今十一月二十七日,溫陽居李召史,自與化西挾門入來,鳴申聞鼓,依定式,下該曹推問,何如?傳曰,允。
安大濟,以兵曹言啓曰,今十一月二十六日,北部居前校理閔養烈,自興化西挾門入來,鳴申聞鼓,事當依定式下該曹推問,而係是朝官,令攸司稟處,何如?答曰,予有思焉,此非申光履事乎?其供,今日卽爲捧入。
李命彬,以兵曹言啓曰,今十一月二十六日,東部居李民,自興化西挾門入來,鳴申聞鼓,依定式,下該曹推問,何如?傳曰,允。
安大濟,以義禁府言啓曰,承政院事變假注書李東讓,令該府禁推,以不應爲律,直勘以放事,傳旨啓下,李東讓今已拿囚,以不應爲私律,杖八十依例收贖,奪告身三等放送之意,敢啓。答曰,知道。此不過申飭,特減告身之律。
安大濟,以義禁府言啓曰,因兵曹啓辭,前校理閔養烈,鳴申聞鼓,令攸司稟處事,其供今日卽爲捧入,批下矣。閔養烈今方待命於本府,卽爲拿囚後,擧行之意,敢啓。答曰,知道。
大司憲趙德成,大司諫李溎,執義郭鎭純,司諫李東郁,掌令盧允中·柳煥德,持平尹行晉·金晩耉,正言朴宗彦所啓,惟我殿下五十年建極之功,陶成平蕩之化,爲今日臣子,孰敢以黨之一字,萌於心發諸口,而乃者大逆罪人南絳老之一啓,背公死黨之心,綻露無餘,旣已正法則罪人李迪輔之不先不後,闖進一疏,雄唱雌和,節節巧慘,渠苟有一分人心,焉敢放恣叵測之至此哉?其負國家無臣節,甘心私黨之類,不可一刻容貸於覆載之間,請黑山島圍籬安置罪人李迪輔,亟令王府,拿鞫嚴問,快正王法。又所啓,罪人南絳老,負殿下五十年苦心,自陷重戮,則爲今日臣子者,孰敢營護,而荐棘罪人朴盛源,敢以申冤二字,肆然陳章,究其所爲,萬萬叵測。荐棘之律,雖出斟量之聖心,其在嚴國體之道,不可荐棘而止,請黑山島荐棘罪人朴盛源,拿鞫嚴問,快正王法。大司憲趙德成,執義郭鎭純,掌令盧允中·柳煥德,持平尹行晉·金晩耉啓曰,宮城宿衛,何等嚴重,而咸道亨之肆然踰越,自有當律。充軍之命,雖出於好生之盛意,論其罪犯,不可充軍而止,請固城縣充軍罪人咸道亨,依本律處斷。罪人梁成卜酌處之命,實出於我聖上順時行仁之盛意,孰不欽仰,而第念刃刺致死,渠旣自服,年滿二十,非比蒙騃,此而見放,則死者之冤,旣無以慰方來之憂,有難勝言,王尺至嚴,不可容貸,請還寢罪人梁成卜減一律島配之命。充軍罪人黃宅仁,本以庸瑣之徒,猥玷銀臺之選,不體建極之聖意,敢售挾雜之舊習,肆然陳章,用意叵測,帳殿處分,雖出好生之德意,究厥情狀,不可薄勘而止,請黑山島充軍罪人黃宅仁,依律處斷。司諫李東郁,正言朴宗彦所啓,充軍罪人咸道亨之踰越宮墻,自有當律,前後處分,雖出於我聖上好生之德意,身爲禁旅,闖越至嚴之地,論其罪犯,實無一分容貸之道,不可充軍而止,請固城縣充軍罪人咸道亨,依本律處斷。充軍罪人黃宅仁,不體我聖上平蕩之盛意,敢售習心,挾雜陳章,瀆擾於靜攝之中者,萬萬可駭,帳殿處分,雖出於我聖上好生之德意,而究其情狀,尤極痛駭,請黑山島充軍罪人黃宅仁,依律處斷。答合辭曰,已諭勿煩。答府曰,勿煩。答院曰,勿煩。
安大濟,以禁衛營·一二巡廳·左右捕盜廳言啓曰,去夜犯夜人無所捉之意,敢啓。答曰,知道。
鶴林君焴原疏,藏于史閣,不得載錄,答曰,省疏具悉。近者宗臣,有懷寥寥,今卿若此,予庸嘉之,雖然玆事,爲後孫豈可每每提說者?實錄雖未遑,譜略旣詳,此可憑後,豈可爲一二件事,私家文字,其何刊布,今聞數行事,心莫能定也,其何復刊布中外乎?嗚呼,於己未年溫陵復坤位,已成於百年之後,益昌忠心,昭垂於百世之下,亦豈可刊私家文字,劻勅本事乎?所陳其章,命史官盛于櫃子,藏于史閣西庫焉。然見世事,多聞一事葛藤者多,只此足矣。凡多事看,其勿以抉摘此中文字陷一人焉,亦勿以抉摘此中人過褒,而今予此敎者,宗臣中希覬者,迂儒中憒憒者,聞此生心,倩其文於人,敢揄揚于此者,不無此弊,此後若有疏章,關係于此,政院切勿呼望。
乙未十一月二十八日辰時,上御集慶堂。藥房入診,時原任大臣·關東句管堂上,同爲入侍時,都提調李溵,提調李徽之,副提調趙載俊,判府事李思觀,左議政洪麟漢,淸川君金鍾正,假注書朴相集,記事官徐有鍊·成鼎鎭,醫官方泰輿·吳道炯·鄭允德·柳光翼·徐命緯·丁志泰·金孝儉,以次進伏訖。溵曰,夜間聖候,若何?上曰,一樣矣。溵請診候。上曰,只首醫入診。方泰輿等診候訖,退伏奏曰,左右三部均,而滑體之勝,如前日矣。上命讀關東回啓。上曰,加資帖,乃不費之惠也。麟漢曰,昨日傳敎,亦以此下敎,而此雖出於恤民之聖心,然資帖太多,亦爲可悶。上曰,其帖凡幾張乎?麟漢曰,道臣所請,卽八百張,而又有絶半加給之命,故合爲一千二百張矣,且道內穀許給,又一萬石,此果足矣。上命句管堂上進前。上曰,關東年事消息,何如?鍾正對曰,臣聞嶺東則可謂免凶,而嶺西則未免凶歉云矣。上曰,萬石可以賑救乎?對曰,設賑邑邑數不多,只江陵·三陟等處,亦非全邑之皆歉,則萬石,似或太過矣。命書傳敎曰,聞關東狀聞,予心何弛?關東民吏來京者,欲親問而未能,該房承旨詳問以奏,下敎後乃覺,必有伏聞持來官吏,農事與歲末民事,爲先問奏。上命讀鶴林君疏,命持入其溫陵志二卷,命載俊讀奏訖,命史官藏于史閣西庫。上命持入注薦,讀奏訖。命書傳敎曰,噫比諸蕩平初,此法則果弛,翰注一也,旣召試,復薦宜審,故更命讀,首柳戇薦,可謂偏矣。人有兩眼兩耳,雖見宜均,雖聽亦宜均,柳戇只有一眼一耳乎?於此不可不飭,況此人,古名稱者,於今定式,一何偏乎?其薦勿施,復令受薦以奏,以示予八十三歲心若一之意,其餘皆付諸該曹,依例次第備擬。麟漢曰,聞知申之言,則金東淵,方在木川,有九十病親,故雖有飭敎,未及上來云矣。命書傳敎曰,今聞大臣所奏,金東淵在鄕有親云,特爲分揀,其令依下敎薦焉。
乙未十一月二十八日酉時,上御集慶堂。藥房入診時,副提調趙載俊,假注書朴相集,記事官徐有鍊·成鼎鎭,醫官方泰輿·吳道炯·鄭允德·柳光翼·徐命緯,丁志泰·金孝儉,以次進伏訖。上曰,宗臣入來乎?載俊曰,姑未入侍矣。上命注書,鶴林君入侍。賤臣承命出去,召入進前。上曰,此書從何得來?焴對曰,生員愼厚恩,卽臣緣壻間,故適見在案而得來矣。上曰,私家文字,何可刊布中外乎?仍命退去。載俊奏曰,湯劑,何以爲之乎?上曰,置之。上曰,儒臣曺遠振,持問答入侍事。出榻敎上曰,坐直承旨入侍事。出榻敎賤臣承命出來,召入進前。上命曺遠振讀問答訖。命書傳敎曰,貢果尙今稽滯,爲薦新爲島民,夙宵用心,今者聞伏聞,三船果到,予用欣喜,一船莫知指向何處,嗚呼島民,方此運米,領來貢人,若是漂流,予心,若何?金永淸船,令本道着實探問,聞到然後,予心定矣,以此回諭,必由陸路,刷馬等節,着實擧行俾無稽滯之弊,一體下諭,湖西亦爲下諭。若有稽滯之縣,當該守令,本道決杖,以此申飭,貢人着實供饋事,亦爲下諭三道。命書傳敎曰,旣已下敎,狀聞來到,則其何掩置?今乃其奏掩置與不奏者,當該承傳色,萬萬可駭,越俸一等。上命注書,禁軍一員入侍。賤臣承命出去,召入進前。上曰,貢果今到何邑?必當詳知以來。上曰,宣傳官一員入侍事。出榻敎賤臣承命出去,召入進前。上曰,今聞貢果一船漂流云,得無傷人與船迪何處,詳知以來。諸臣退出。
上在慶熙宮。停常參·經筵。
藥房都提調李溵,提調李徽之,副提調趙載俊啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。自養其氣,一貼命加前,夜飮若飮冷水,小水頻數特甚,莫能調體。此時貢果一船飄風,莫知薦新與例貢,興惟耽羅人亦何能眠?且一宗臣,聞其壻囑,不當獻而獻,知世代深矣。以此用心,氣何暇諭?待敎入侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
以備忘記,傳于李命彬曰,今日內局·時原任同爲入侍。
又傳于曰,廣州府尹前判書李潭家存問焉,下敎幾日,尙今寥寥,其涉駭然,令道臣申飭。
李得臣啓曰,假注書朴相集,身病猝重,勢難察任,今姑改差,何如?傳曰,允。
建功湯一貼封入事,下敎。
傳于李命彬曰,內局入侍,時原任大臣同爲入侍。
建功湯一貼封入事,下敎。
假注書朴相集改差,代以林錫喆爲假注書。
建功湯一貼封入事,下敎。
李命彬,以侍講院言啓曰,因傳敎,王世孫進講御製自省編·續自省編,及御製警世問答·續世問答,今日畢講之意,敢啓。傳曰,知道。
安大濟,以御營廳·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
乙未十一月二十九日巳時,上御集慶堂。藥房入診,時原任大臣同爲入侍時,都提調李溵,提調李徽之,副提調趙載俊,領府事金相福,領敦寧金陽澤,領議政韓翼謩,左議政洪麟漢,假注書金載斗,記事官徐有鍊·成鼎鎭,醫官方泰輿·吳道炯·鄭允德·柳光翼·徐命緯·丁志泰·金孝儉,以次進伏訖。溵曰,夜間聖體,若何?上曰,一樣矣。溵曰,寢睡與水刺,何如?上曰,如前矣。昨夕內局入侍有命,而門鑰已下之後,故臣與提調不得入,此爲惶悚,而湯劑一貼之加進,下情不勝欣幸,近來日寒夜長,政好加進矣。溵曰,今日則脈候診察乎?上曰,方泰輿一樣之說可憎,不可許矣。溵曰,今日批答中,有小水頻數之敎,晩後,更若何?上曰,夜則甚頻矣。晩後差勝矣,上曰,溫陵王后誕生基址知入。賤臣承命出來,取考璿源錄,初無載錄,故以此回奏。上曰,上番翰林,取宗臣所進冊子以來。命載俊讀之,又命讀公事。至海伯伏聞,命書傳敎曰,今聞海伯査狀,衙客之往來其店,已是不謹,其所供,亦涉苟且,若此而豈爲治民乎?不可白放,以制書有違律勘律事,分付該府,凡諸囚禁人,一體以放事,分付本道。所謂衙客,旣聞之後,不可不嚴處,自本道決配事,一體分付。上曰,弼善李得永入侍。出榻敎賤臣載斗承命出來,李得永偕入進伏。上曰,東宮今日,自省編畢講云,問文義乎?得永奏曰,有問矣。命先退。上曰,詣臺臺臣入侍出榻敎賤臣載斗承命出來。大司憲趙德成,執義郭鎭純,可諫李東郁,掌令盧允中·柳煥德,持平尹行晉,正言朴宗彦啓曰,請黑山島荐棘罪人朴盛源,拿鞫嚴問,快正王法。上曰,已諭勿煩。又啓曰,請黑山島圍籬安置庶民罪人李迪輔,亟令王府,拿鞫嚴問,快正王法。上曰,已諭勿煩。大司憲趙德成,執義郭鎭純,掌令盧允中·柳煥德,持平尹行晉啓曰,請還寢罪人梁成卜減一律島配之命。上曰,勿煩。又啓曰,請黑山島充軍罪人黃宅仁,依律處斷。上曰,勿煩。司諫李東郁,正言朴宗彦啓曰,請固城縣充軍罪人咸道亨,依本律處斷。上曰,勿煩。又啓曰,請黑山島充軍罪人黃宅仁,依律處斷。上曰,勿煩。措辭見上命兩司先退。溵曰,夕湯劑當待下敎,而近來夜長,一貼加進,伏望矣。命退,諸臣以次退出。
上在慶熙宮。停常參·經筵。
初昏至夜二更,有霧氣。
藥房都提調李溵,提調李徽之,副提調趙載俊啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。暮年寢食爲重,而寢小勝,食則一樣,其旣悶也,而金鷄甚懶,故得一金鷄,一體置焉,此亦一般也。暮年其悶曷勝?旣知靈丹,必也其靈,氣則問于諸扁鵲,待敎入侍。
安大濟,以都摠府言啓曰,副摠管鄭煥猷,以社稷臘享大祭終獻官肄儀事,禮曹晝仕出去之意,敢啓。答曰,知道。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
傳于安大濟曰,以宣傳官爲守門將,宣傳官望,卽爲擬入。
傳于安大濟曰,近日次對連爲之,則何可以直宿,頉稟乎?知入。
傳于安大濟曰,備局書吏,不知八十三歲人君,而如是慢對乎?懸於政院。
備忘記,傳于安大濟曰,將弊宜存,國綱宜重,得一書而請簡,得一書而請簡,於莫重何,於莫重何?大抵宗臣此弊,予當熟知,予常慨然,其宜百見百審可也,何敢朝得草暮竟書?況此受者翁,勸者壻,況此等事,一則資,一則職,翁壻爲此,國綱,若何?昨日受囑,不當獻而獻君者,予意已示,而其府其院,莫重下敎,若風過耳,莫能着耳而見,於今日寥寥,勢固然,意謂於一必爲,府寥寥院默默,曷勝慨然?此下敎呼寫時,朔晦亦來日,故問次對,以直宿停云,直宿其果多日乎?頃者其亦爲也,今何爲此?噫,今予一心,唯在民國,而籌司若此,耳目若此,君將兼矣,予何堪焉?其令知悉,於此堂,其亦受賀亦試取,今日常參侍衛安徐,待下敎只入正時。入侍郞官,其若默默,予當差代注書呼,必曰其奏事者登殿,只以此呼焉。
傳于李命彬曰,入侍時,該房及禮房入侍。
備忘記,傳于安大濟曰,命宣傳官二探漂風船,其遲可乎?道中見貢果來,令卽爲復命,則道臣狀聞旣到,而何處睡乎?豈有此等侍衛?宣傳官宜守門,此等人若倖得遂安,必貪銀店稅而已。若守門將,大臣入來時,其令立門,其代應宣傳官者備入。
備忘記,傳于李命彬曰,此時守令,豈可曠焉?遂安代,口傳擇差,其令赴任。
備忘記,傳于李命彬曰,噫,八十三歲君,存問七十三歲臣,若是泛然,此府尹,廣州民人飽乎飢乎?其涉矇然,於民若此,予何信?特遞其任。予欲試焉,前承旨賢良科壯元人,爲廣州府尹,其令當日赴任。
吏曹口傳政事,以姜游爲遂安郡守。
傳于李得臣曰,廣州府尹·遂安郡守謝恩後,入侍時入侍。
傳于李命彬曰,常參安徐,晝講爲之。
傳于安大濟曰,宣傳官望,何至今不入耶?催促。
建功湯一貼封入事,下敎。
傳于李命彬曰,常參爲之,晝講安徐。
備忘記,傳于李命彬曰,今夜撤漏後亦一也,曷勝其悶?皆若此,文王何時問寢,子婦何時起居?見金鷄誠萬古苟且,此鷄今此唱,誠與今世同,爾果自知晩,常參今將爲何耶?聞陋矣。奏只聞贊拜聲,誠冥然亦苟且。
傳于李得臣曰,宣傳官知以往見貢果矣,今聞往探漂船云,宣傳官下敎安徐。
以承傳色口傳下敎曰,巡監軍,曾有入東宮受點之例,巡監軍,東官依例受點,吏批中官稟奏于大殿後,受點于東宮,該房知悉。
諸承旨有稟達事,來詣閤外請對矣。
李命彬啓曰,玉堂上下番,有稟達事,來詣閤外請對矣。
傳于李得臣曰,內局·承旨·儒臣竝入侍。
傳于安大濟曰,關西前道臣入侍。
有政。吏曹,判書徐命膺進,參判尹得養未肅拜,參議朴師海不進,右副承旨安大濟進。以宋瑩中爲大司憲,朴起采爲大司諫,張淀爲執義,成胤儉爲司諫,申昕·金東淵爲掌令,尹在醇·兪岳柱爲持平,李鼎揆爲獻納,沈爲正言,李得永爲修撰,洪國榮爲兼司書,洪彦喆爲左通禮,李鎭常·沈能弼爲禮曹佐郞,李益運爲典籍,金道林爲掌苑別提,柳頤玄爲孝陵別檢,安廷玹爲京畿都事,南紀雲爲鎭安縣監,李泰永爲副校理,蔡濟恭爲兵曹判書,訓鍊都監提調單蔡濟恭,禁衛提調單蔡濟恭,御營提調單蔡濟恭。
兵批,兵曹判書李徽之病,參判洪樂仁未肅拜,參議李在簡進,參知洪秀輔病,右副承旨安大濟進。副護軍單成胤儉·許儼,副司直趙明鼎·朴道源·李得宗·趙㻐·尹若淵·成德朝,副司果單嚴思晩。
建功湯一貼封入事,下敎。
傳于安大濟曰,內局入侍。
安大濟啓曰,假注書金載斗,時無職名,令該曹依例付軍職,冠帶常仕,何如?傳曰,允。
李得臣,以侍講院古啓曰,本院新除授兼司書洪國榮,時無職名,令該曹口傳付軍職,何如?傳曰,允。
兵曹口傳政事,副司果單洪國榮。
安大濟,以義禁府言啓曰,因黃海監司査啓,遂安郡守李彦培,以制書有違律勘律事,傳旨啓下矣。李彦培時在任所云,依例發遣府書吏,拿來,何如?傳曰,允。
安大濟,以訓鍊都監·一二所巡廳·左右捕廳言啓曰,去夜犯夜人無所捉,敢啓。答曰,知道。
乙未十一月三十日辰時,上御集慶堂。常參入侍時,領議政韓翼謩,判府事金尙喆,左議政洪麟漢,仁陽君李景祜,左參贊鄭弘淳,行刑曹判書朴相德,行吏曹判書徐命膺,禮曹判書趙曮,兵曹判書李徽之,綾城尉具敏和,凝善君爔,戶曹參判鄭一祥,大司憲趙德成,行大司諫李溎,戶曹參議李蓍建,執義郭鎭純,司諫李東郁,掌令盧允中·柳煥德,持平尹行晉·金晩耉,正言朴宗彦,副校理李鼎揆,副修撰曺遠振,兵曹佐郞金晉鐸,司錄尹在陽,戶曹佐郞李東植,監察李長喆,工曹佐郞吳泰讓,忠勳都事趙瑗,禮曹佐郞金奎祥,刑曹佐郞宋持敬,吏曹佐郞尹得孚,右承旨李命彬,右副承旨安大濟,假注書林錫喆,記事官徐有鍊·成鼎鎭,以次進伏訖。上曰,承旨誰也?李命彬曰,安大濟·李命彬矣。都承旨趙載俊,讀奏濟州貢果狀聞。上曰,貢果船三隻上來乎?載俊曰,然矣。上曰,琉球國,與我國近乎?領議政韓翼謩曰,琉球太子詩,尙今傳來矣。判府事金尙喆曰,琉球,與我國通信云,此事在於野史矣。上曰,朴師海曾有溺水之事乎?翼謩曰,其弟師崙,曾爲濟州御史時,遇風船破,僅得回生矣。上曰,師海兄弟,何如?翼謩曰,有文學廉雅,其弟師崙,亦勝於其兄矣。上命讀注薦,而韓用龜誰也?左議政洪麟漢曰,領相之從孫也。上曰,尹翊東誰也?麟漢曰,吏曹參判尹得養之姪矣。上命新廣尹趙鎭寬入侍。上曰,前爲永宗僉使,今爲廣尹矣。翼謩曰,廣尹亦二品職矣。上命遂安郡守姜游入侍。上曰,年幾何?對曰,五十四矣。上曰,此人前有所懷乎?翼謩曰,以使行譯官事,有所論弊陳疏矣。上曰,下去後如有所懷,則更爲陳疏,可也。遂安幾日程乎?游曰,五日程矣。上命六曹郞官進前。禮曹佐郞金奎祥所懷,殿下夙宵一心,專在民國,所守令之仰體聖意者罕矣。生民困悴,亶由於守令之不治,申飭銓曹,各別擇差,頻遣繡衣,一一廉察,則宜有實效矣。上曰,所懷質實,申飭銓曹,予當留意焉。兵曹佐郞金晉鐸所懷,生民休戚,係於守令,而以近日事觀之,本道殿最,則連置上考,而御史書啓乃入,於不治監司之褒善貶惡,果出於公明,則豈如是乎?自今殿最,各別嚴飭,而都政不遠,守令擇差,爲宜矣。上曰,所奏是。殿最申飭,予當留意焉。刑曹佐郞宋持敬所懷,今番私屠禁令,誠有實效,然歲末,輒有藏牌之敎,故每患如前狼藉之弊,今當歲末,另加嚴飭,似好矣。上曰,所奏誠是。工曹佐郞吳泰讓所懷,外方民瘼,雖未能詳知,大抵生民休戚,專在於守令治否,近來守令申飭,非不至矣,而三百六十州,安保其人人警惕乎?若頻遣繡衣,則守令輩,似尤誡懼矣。上曰,所奏是矣。議政府司錄尹在陽所懷,生民休戚,專在守令,而今方都政不遠,以擇守令之意,申飭銓曹,似好矣。上曰,令銓曹申飭。翼謩曰,從前藥院直宿之時,則賓對不敢擧行,而此後則雖値輪直之時,依例日次擧行,何如?上曰,依爲之。禮判趙曮曰,凡丙年文武科重試及對擧儒生別試,前期擇日擧行,而取考謄錄,則丙寅·丁丑·丙戌,皆以庭試擧行矣。今番則以何試擧行乎?上曰,科擧稠疊,以庭試擧行。出擧條行大司諫李溎,司諫李東郁,正言朴宗彦啓曰,請固城縣充軍罪人咸道亨,依本律處斷。又啓曰,請黑山島充軍罪人黃宅仁,依律處斷。上曰,勿煩。大司憲趙德成,執義郭鎭純,掌令盧允中·柳煥德,持平尹行晉·金晩耉啓曰,請黑山島充軍罪人黃宅仁,依律處斷。又啓曰,請還寢罪人梁成卜減一律島配之命。又啓曰,請固城縣充軍罪人咸道亨,依本律處斷。上曰,勿煩。大司憲趙德成,行大司諫李溎,執義郭鎭純,司諫李東郁,掌令盧允中·柳煥德,持平尹行晉·金晩耉,正言朴宗彦啓曰,請黑山島荐棘罪人朴盛源,拿鞫嚴問,快正王法。又啓曰,請黑山島圍籬安置庶民罪人李迪輔,亟令王府,拿鞫嚴問,快正王法。上曰,已諭勿煩。措辭見上又啓曰,臣等知識矇昧,言議巽軟,伈伈諸臺,方切慙恧,卽伏見傳敎下者,誨責備至,辭敎截嚴,臣等何敢一刻晏然於臺次乎?請命遞斥臣等之職。上曰,旣知予意,此何過矣?勿辭亦勿退行。出擧條上命書傳敎曰,此日兩司默默,萬萬駭然。雖然,八旬其君,豈可下行耳目之事?關係重焉,不可問備。雖然,所重在焉,予期待者,意不在於竄配,然聞其壻之囑,受其壻之文,令書投章,敢請刊印,曰有國綱,豈若此乎?鶴林君焴,特施不敍之典,一以嚴國綱,一以杜希覬之門,而受其章,而希覬於其舅,令其翁投章,此道一開,國之恩典,皆希望而然乎?關係則莫重,猥濫特甚,寫疏製疏人,囑翁書納人,此弊若不嚴懲,今日來一章,來朝又一章。事當投畀,而所惜者,本事以儒處之,限三年停擧。兩司所爲,萬萬可駭,其聾乎瞽乎?雖若此,二日豈若此乎?亟施不敍之典。多臺有闕,政官牌招開政,待下批牌招察任。命書傳敎曰,當此督運之時,貢果來,當臨門賜米,而氣若此莫能,都承旨兼副提調,依臨門例賜米。命書傳敎曰,前後申飭之下,吏郞尹得孚,不思恢公擇差之義,模糊以奏,雖免其汰,何云職掌?從重推考。命書傳敎曰,朴盛源關係何等,而莫重荐棘,若是稽滯,其涉駭然。當該都事,從重推考。命書傳敎曰,吏兵批歲抄中點下人,皆從其等捧傳旨。上曰,予氣如此,酬應益難,自古有例之事,予方有思矣。翼謩曰,聖敎雖如此,何敢遽然奉承乎?麟漢曰,此豈臣子奉承之事乎?尙喆曰,何爲此非常之敎也?溵曰,何以有此下敎乎?上曰,不緊公事,則入于東宮達下,而如疏批及公事之緊急者,予與世孫,相議爲之,稍待數日,觀其手熟,當有加於此之下敎矣。東宮侍坐,謂麟漢曰,此非余所可參涉者,而情勢實難,承旨書數字榻敎,以開余陳疏之路。麟漢揮手止之,承旨李命彬,遂不得書。上曰,卿等如此,故先以付標等事言之。近來付標,付諸中官之手,試以巡監軍言之,守門將輩,皆是鄕谷之人,與中官,亦不無相親者,安知無干囑因免之弊耶?若或有如此之弊,則於國事,將若之何?翼謩曰,聖明在上,渠輩何敢乃爾?又況聖聰,無減於前日,少無遺漏之事,不足爲憂也。上曰,左臥而不便,右臥而不便,運動極難,甚苦矣。溵曰,下情悶迫,招問諸醫,何如?上曰,扁鵲不必召,有益於氣血材料,議定以奏,可也。溵退出,還入奏曰,與諸醫議之,則杜沖一味,最有益於氣血云,方泰輿·吳道炯,使之陳達,何如?泰輿曰,杜沖有益於脚部矣。上勵聲曰,汝何以知之?斯速退去。道炯曰,杜沖加入,則兼有補氣血之功效矣。上曰,附子卽補劑乎?道炯曰,然矣。上曰,血氣流行,則人能善睡矣。道炯曰,山棗仁,有效於寢睡矣。上曰,仍舊貫如之何?諸臣以次退出。
乙未十一月三十日午時,上御集慶堂。藥房入診入侍時,都提調李溵,提調李徽之,副提調趙載俊,假注書金載斗,記事官徐有鍊·成鼎鎭,醫官方泰輿·吳道炯·鄭允德·柳光翼·徐命緯·丁志泰·金孝儉,以次進伏訖。溵曰,昨今日氣之極寒,今年之最也。上曰,氣甚苶然,亦不得出臨廳事矣。溵曰,憊苶之候,日寒如此故然矣。溵曰,午湯劑待下敎乎?上曰,唯。上曰,左臥而不便,右臥而不便,又似有眩候,湯劑材料中,如以有益於血氣者加入則爲好,問于兩廳以奏。溵出戶外,與兩提調·兩廳醫官相議後,更爲進前奏曰,俄者所敎症候,出問於兩廳,則杜沖一味,加入於湯劑爲宜云。方泰輿·吳道炯待令矣,召入下詢,何如?上曰,使之陳達。方泰輿·吳道炯,以杜沖加入之意陳達。上嚴敎曰,汝輩何知?仍舊貫可也。上命退出,諸臣以次退出。
乙未十一月三十日未時,上御集慶堂。諸承旨·玉堂請對,內局同爲入侍時,都提調李溵,提調李徽之,副提調趙載俊,左承旨李得臣,右承旨李命彬,右副承旨安大濟,副校理李鼎揆,副修撰曺遠振,假注書林錫喆,記事官徐有鍊·成鼎鎭,以次進伏訖。李溵曰,晩來聖體,若何?上曰,問候文具矣。方有湯劑下敎事矣,近來湯劑,附子五分耶,一錢耶?溵曰,五分矣。上曰,眩氣可悶,朝者所敎杜沖加入,附子亦加數入之則爲好耶?吳道炯陳之。道炯曰,日寒如此,附子一錢,前亦進御,依上敎,附子以一錢入之,好矣。上曰,依此爲之。溵問道炯曰,附子當以一錢入之,而杜沖則當入幾許?道炯·方泰輿曰,杜沖,亦當以一錢入之矣。載俊書榻敎。李徽之曰,小臣則出去監煎乎?上曰,差晩爲之,可矣。溵起伏曰,俄者下政院之敎,群下有不敢奉承,政院·玉堂請對之故,時原任亦欲求對,與之會坐,適有內局入侍之命,臣旣先入,敢此仰達矣。上連下不忍聞之敎曰,前例矣。溵曰,上敎如此,抑塞不知所出,前例則全未聞之,而政院·玉堂,旣已請對,諸大臣又欲請對,臣適先入,故敢有所達,而不勝惶恐矣。徽之曰,前例則自外不知,故諸臣有此求對,而東宮侍坐,從傍代勞,則亦豈不爲好耶?上又下不忍聞之敎。徽之曰,東宮連爲侍側,替勞則誠好矣。上勵聲曰,使祖孫,長時同在乎?提調非矣,罷職出去也。仍命書傳敎曰,提調所奏,關係非細,施以削職之典。上曰,時原任方來在乎?溵曰,請大臣爲求對,方待閤外矣。上曰,注書出去,大臣入侍。賤臣錫喆承命出去,召入進前。領府事金相福曰,殿下今日之敎,此何爲耶?是豈臣子之所敢聞之事耶?臣等之仰殿下,如年少君上矣,不勝驚遑入來矣。判府事金尙喆曰,臣伏聞非常之敎,不勝驚遑,欲相率求對矣。至於用人用兵等事,尤是國之大事,故雖代理之時,此數件事,自上親爲之矣。上曰,此旣異於代理聽政等事,自內替勞,前例旣多,卿等何若是太過耶?此乃三百年古例,予亦曾爲之也。左議政洪麟漢曰,朝者下敎出後,自外聞之,不勝驚遑,臣等相率入侍,而今奉前例之敎,然則雖與在外承聞時有異,何敢遽然奉承乎?領敦寧金陽澤,判府事李思觀追後進伏曰,臣等伏聞今日下敎,蒼黃入來矣。領議政韓翼謩進伏曰,臣方入來矣。上曰,卿亦浮動而來乎?翼謩曰,聞此下敎,誠不知所措,臣亦安得無動乎?上命書傳敎曰,巡監軍,東宮點下,卽三百年古事,而昔年眼候時,依崇陵古事,中官付標,今用此例,與代理聽政,大不相近。雖席前付標,下敎聽瑩,故曰首望而誤以付標副望。此猶若此,中官或以渠意用事,則關係興替,故靜以思之,復舊䂓而下敎若此。昔年皇兄所敎,其時曰,世弟可乎,左右可乎?尙今嗚咽。古例班班,則俄者不緊公事,令達下,若此誤聽,其爭可也,故予欲下敎,此大異於此,則其何張大乎?聞此心動,氣下十層,附子加入之命,亦此也。特寢不緊公事達下之敎,此敎依例擧行,以祖孫手點下可乎,以閹豎手付標可乎?此霄壤黑白也,一何劻勷?又命書傳敎曰,今番下敎,非代理聽政也,卽三百年古例,則一何劻㔦乎?領相旣命承宣入侍,則其宜追入,而召入而莫知去處,此果輔相之道乎?此萬萬料表,領議政韓翼謩,亟施不敍之典。時原任若不覺悟,則予當詣舊邸,少息心神,前後廂挾輦軍,依前下敎擧行,待下敎待令,只入正時。上曰,政望催促之。該房承旨李得臣,讀奏政望。上命付標。上曰,自內替勞之事,古例班班,卿等何若是張大乎?相福曰,臣等全然不知,今奉下敎,且伏聞明有前例,臣等何敢更有所達乎?麟漢曰,臣本愚昧,不知前例之有無矣。陽澤曰,今始知前例之如此矣。尙喆曰,古例之如此,臣等何以知之?今奉下敎,更無所達矣。上曰,非但巡監軍落點,凡公事酬應政望下點,皆欲自內替爲矣。麟漢曰,聖敎如此,旣以自內爲之爲敎,則此非臣等之所可陳也。俄者動駕下敎之後,軍兵必當待令,伏望下念焉。上命書傳敎曰,俄者劻勷,於今時原任妥帖,三軍必也待令,動駕安徐。麟漢曰,動駕下敎,旣蒙安徐,臣等不勝歡怍矣。仍山呼,諸臣以次退出。
乙未十一月三十日未時,上御集慶堂。藥房入診入侍時,都提調李溵,提調李徽之,副提調趙載俊,假注書金載斗,記事官徐有鍊·成鼎鎭,醫官方泰輿·吳道炯·鄭允德·柳光翼·徐命緯·丁志泰·金孝儉,以次進伏訖。溵曰,晩來聖候,若何?上曰,問候文具矣。近日湯劑所入附子,五分耶,一錢耶?溵曰,五分矣。上曰,眩氣可悶,杜沖旣加入,附子亦加數入之,何如?道炯奏曰,日寒如此,曾前亦以一錢進御矣,依下敎,附子一錢加入,誠好矣。上曰,進御理中建功湯前方中,加附子·杜沖各一錢煎入事。出榻敎上以巡監軍下敎繳還事,連下不忍聞之敎。徽之曰,此爲便於聖躬,則王世孫,自內替勞,好矣。上曰,提調所奏非矣。仍命書削職。出傳敎上曰,湯劑旣加入,副提調監煎以來。溵奉進湯劑,上進御。命書傳敎曰,前關西伯蔡濟恭,爲內局提調。溵曰,夕湯劑當待下敎矣。上曰,唯。命退,諸臣以次退出。
乙未十一月三十日酉時,上御集慶堂。前關西道臣入侍時,前平安監司蔡濟恭,左承旨李得臣,假注書林錫喆,記事官徐有鍊·成鼎鎭,以次進伏訖。上命提調蔡濟恭進前。上曰,久不見卿,今來復見矣。濟恭曰,臣待罪關西,已經二歲,身雖在於西臬,心常懸於北闕矣。上曰,卿見予肥膚,比昔,何如?濟恭曰,臣於去年辭陛之時,伏承撫察之命矣,今日登筵,又伏承撫察之命,臣誠惶感,而肥膚之潤澤,少無減於前日,非但臣心之慶幸,實是宗社無疆之慶也。上曰,關西守令中,有善治者乎?濟恭曰,定州牧使安宗奎,成川府使朴師亨,祥原郡守吳載光,价川郡守李繼興,皆道內善治矣。上曰,年事,何如?濟恭曰,今年之畓登田歉,八路同然,而去年關西則可謂大豐,故今年田穀雖失稔,穀有所儲,且江邊十三邑,則雖設賑,其他諸邑則無慮矣。上曰,揭板御筆何爲耶?濟恭曰,揭之於宣化臺矣。上曰,民債果何爲耶?濟恭曰,伊時臣伏承便宜從事下敎,已爲區處了當,而焚其債券矣。上曰,然則民必樂乎?濟恭曰,臣敬奉聖敎,布諭於民間,則老少咸聚,皆北向呼萬歲矣。上曰,人心,何如?濟恭曰,大抵風俗,尙豪華矣。上曰,家貧思良妻,國亂思良相,可謂吳光運功存社稷矣。吳光運之子,卽吳大益耶?濟恭曰,光運之姪也。上曰,吳大益入於堂錄乎?濟恭曰,入於館錄,而漏於堂錄云矣。上曰,何爲而然耶?濟恭曰,臣自關西,今始上來,故未及聞知矣。上曰,湯劑已煎待乎?濟恭曰,臣久不見湯劑進御,今日仰瞻進御,則誠可幸耳。上曰,爲卿進御,卿須持入,可也。濟恭出傳下敎,都提調李溵,副提調趙載俊,奉湯劑以進。溵曰,湯劑今因提調之言,臣等得以躬進,誠爲多幸矣。命書傳敎曰,聞關西伯所奏,平壤債錢,今已了當,此後可謂毫無弊端,靜攝中心喜曷喩?然凡事,祛弊者一人,生弊者亦一人,此後爲道臣者,若或忽焉,此可認甚於昔,此復命繡衣,後弊若前,雖重臣爲此任,當嚴處。非特若前,雖一分,若有復開之弊,道臣初雖爲民,與貪奚異,當施贓律,令新伯,揭板宣化臺,以示予防後弊深意。諸臣以次退出。
乙未十一月三十日初更,上御集慶堂。藥房入診入侍時,都提調李溵,提調蔡濟恭,副提調趙載俊,假注書金載斗,記事官徐有鍊·成鼎鎭,醫官方泰輿·吳道炯·鄭允德·柳光翼·徐命緯·丁志泰·金孝儉,以次進伏訖。溵奉湯劑進前,上卽爲進御。命退,諸臣以次退出。
上在慶熙宮。停常參·經筵。
巳時午時,日食。
藥房都提調李溵,提調蔡濟恭,副提調趙載俊啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。予則一樣。是誰是誰?左右忠臣,左右忠臣矣。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
傳于李得臣曰,昨日代點下敎頒布與否,知入。
以承傳色口傳下敎曰,此非落點,而卽□點也,沖子若有□□□當有□字之□□□知悉。
傳于趙載俊曰,俄者下敎頒布然後,當進水刺矣。
建功湯一貼封入事,下敎。
安大濟啓曰,密符親納,例也,而廣州前府尹李得宗謂有身病,使其褊俾替納,依定式,推考傳旨捧入之意,敢啓。答曰,知道。
建功湯一貼封入事,下敎。
傳于趙載俊曰,內局入侍。
備忘記,傳于李命彬曰,今予此氣,都提調果若何?許解,其代金判府事爲都提擧。
安大濟,以扈衛二三廳大將意啓曰,一廳大將韓翼謩,今有罷職之命矣。其所帶軍官,當有區處之道,何以爲之?敢稟。傳曰,金領府事爲扈衛大將。
安大濟,以戶曹言啓曰,歲末度支一年遺在書入事,已有命下矣。曹中各樣物種,歲末遺在別單書入之意,敢啓。答曰,知道。
安大濟,以禁衛營·一二所巡廳·左右捕廳言啓曰,去夜犯夜人無所捉之意,敢啓。答曰,知道。
乙未十二月初一日巳時,上御集慶堂。藥房入診入侍時,都提調李溵,提調蔡濟恭,副提調趙載俊,領敦寧金陽澤,左議政洪麟漢,假注書金載斗,記事官徐有鍊·成鼎鎭,醫官方泰輿·吳道炯·鄭允德·柳光翼·徐命緯·丁志泰·金孝儉,以次進伏訖。溵曰,夜間聖體,若何?上曰,一樣矣。溵曰,痰候昨夜以後,更無往來之氣乎?請醫官診候。上曰,只以昨夜診候人入診。道炯按脈候,退伏奏曰,左右三部度數調均,胃脈比昨有勝矣。上曰,昨日平壤債錢下敎,左相見之乎?麟漢曰,臣已見之矣。奉此傳敎,至有揭板,此後則永無如前之弊矣。載俊讀奏公事訖。上命書傳敎曰,嗚呼,五十年臨御,陰陽調乎否乎?夙夜懍惕,恒切誡懼,近者時雪頻下,以此爲喜。今聞雲臺之報,是誰是誰?卽予卽予。懍惕冞切,自今日減饍十日,仰謝誡懼之意,正朝賀權停,方物物饍,亦爲停止,以表懍惕之意。入侍諸臣,齊聲請寢減饍停賀之命,上不許。載俊繳還傳旨,諸臣遂退出。
乙未十二月初一日申時,上御集慶堂。藥房入診入侍時,都提調李溵,提調蔡濟恭,副提調趙載俊,假注書金載斗,記事官徐有鍊·成鼎鎭,醫官方泰輿·吳道炯·鄭允德·柳光翼·徐命緯·丁志泰·金孝儉,以次進伏訖。溵問候,上命道炯診脈。道炯按脈後,退伏奏曰,左右三部度數調均,滑體與朝一樣矣。載俊讀奏公事。至湖西伯狀聞,上命書傳敎曰,此啓聞下該曹,問于大臣次對入侍。上曰,貢果盡來乎?命書傳敎曰,柑運漂風,夙夜曷勝用心?今聞皆到,予若復來,衣資食物,着實顧助。何處漂到,今始來到乎?其令詳細以聞。又下敎曰,此傳敎,定禁軍急急下送該道,可也。桂橘茶一貼煎入事。出榻敎茶飮進御後,卽吐滯痰。上曰,吐後膈間,顯有差氣,茶飮之力,甚端的矣,更進一貼,何如?道炯奏曰,誠好矣。桂橘茶一貼,更爲煎入事。出榻敎上命書傳敎曰,前提調所奏,不過辭未暢意之致,今此處分過,給牒敍用。上命退,諸臣以次退出。
上在慶熙宮。停常參·經筵。
藥房都提調金尙喆,提調蔡濟恭,副提調李宅鎭啓曰,節屆隆冬,寒事轉劇,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。中宮殿氣候,何如,惠嬪宮氣候,何如?世孫宮氣候,何如,嬪宮氣候,何如?臣等不任終宵憂慮,敢此問安,竝爲仰稟。答曰,知道。予則氣雖勝於三昨日前,眩氣則一樣,今夜莫知何樣粥,此是朝鮮苟且君,曷勝慨然?待敎入侍。內殿·惠嬪·世孫,氣候一樣矣。
備忘記,傳于姜始顯曰,無事世界,一場劻勷,二貼湯劑,二貼茶飮,兩日之氣,若何?因此亦莫能食,今日夜深後,氣少定能睡,而三百年古事,有書下下敎,則以原任在內局,莫能禁焉。入侍時垂袖傍觀,見嘔氣曰喜,名曰若此,豈保護之道?儒臣求對,加予用心,昨日闕食,果有求對問難,本卽府院。府院若此,故予有嘔氣,問喉院長·知申何辭?儒臣劻勷,問東家鼓,得西家言,今氣少定,宜飭駭然。大臣旣下敎,都承旨趙載俊,劻勷兩儒臣,皆特遞,前都承旨李宅鎭爲承旨,牌招察任,房順房,於今院房定矣,三院副提調例兼,儒臣代,政官牌招開政,牌招入直。此後雖此等時,切勿劻勷,少定八十三歲君焉。此萬古初也,院吏皆百歲乎?莫如丁酉近年古事,劻勷諸承宣,其令詣閤,令八十三歲君,因此用心,誠可困也。此後一隷足矣,何用六房?嗟哉昨日莫知陽世間,兩食只粥二匙,豈循例問候乎?令政院求對。一國元輔,隨莫能應,嗚呼,八十三歲君,於再昨與昨日,莫知今歲,曷勝慨然?此果朝鮮。
備忘記,傳于蔡緯夏曰,觀今擧措,六承旨宣飯時,一蠅若投足於醬,欲洗醬,諸承旨皆盛水而走乎?昨日擧措,暮年受困,故下敎若此,見下敎,可見氣勝,一晝夜誠悶誠悶。
備忘記,傳于蔡緯夏曰,此亦紀綱,逐日監膳提調,問飯監來,各殿供上來入云後起立,予則必也隨飯監而起立云耳。
建功湯一貼封入事,下敎。
傳于姜始顯曰,內局入侍,左承旨同爲入侍。
有政。判書徐命膺進,參判尹得養未肅拜,參議朴師海式暇,右副承旨姜始顯進。吏批啓曰,本曹正郞申致權,受由過限未上來,奉常寺正盧聖中呈狀內,身病甚重,勢難察任云,竝依例改差,何如?傳曰,允。以朴相來爲副修撰,韓光近爲弼善,李宜哲爲禮曹參判,李枰爲司成,金道淳爲敦寧判官,尹光孚爲平市主簿,朴相德爲繕工提調,李瀰爲掌苑提調,趙明鼎爲活人提調,趙曮爲司僕提調,蔡濟恭爲社稷提調,鄭尙淳爲宗簿提調,蔡濟恭爲軍器提調。
兵批,判書蔡濟恭病,參判洪樂仁未肅拜,參議李在簡病,參知洪秀輔入直進,右副承旨姜始顯進。副司直單李徽之·趙載俊,副司果單曺遠振,副司正單金載斗。
姜始顯啓曰,判義禁金鍾正,同義禁金用謙,持罪人徐覺修·朴大淳供辭,依下敎來待矣。
建功湯一貼封入事,下敎。
傳于蔡緯夏曰,內局入侍,該府堂上同爲入侍。
傳于蔡緯夏曰,儒臣朴相來在外云,遞差,其代沈豐之除授,牌招察任,牌去來催促。
傳于蔡緯夏曰,玉堂有闕,知入堂錄中在京人書入。
傳于蔡緯夏曰,玉堂在外人及昨日政,春坊若在外,竝許遞。
姜始顯,以義禁府言啓曰,時囚罪人徐覺修,以制書有違律施行,朴大淳以不應爲私律勘處以放事,判下矣。徐覺修以制書有違私律,杖一百收贖,告身盡行追奪放送,朴大淳以不應爲私律,杖八十收贖,奪告身三等放送之意,敢啓。答曰,知道。
左承旨李得臣疏曰,伏以臣孤陋而昧國朝之例,愚迷而犯瀆擾之罪,至今追思,惶汗浹背。卽伏見夜下備忘,則以再昨求對事,有知申·儒臣,竝遞之命矣,臣亦求對中一人私分,尤增惶蹙譴罰,宜無異同,玆敢略入文字,仰瀆崇聽。伏乞聖慈,俯賜鑑諒,亟削臣職,以昭法紀,千萬幸甚。
右承旨李命彬,右副承旨安大濟疏曰,伏以臣等,伏見夜下備忘,以再昨求對事,有知申特遞之命,責敎旣重,辭旨且嚴,臣等於此,誠有所惶蹙不自安者。伊時求對,初非知申之獨爲,蓋出一院之共請,則論其爲罪,宜與同之,而郵罪之加,獨在知申,臣等顧何可以其倖免,而不思所以自處之道乎?當此聖候之靜攝,固知瀆擾之非時,而廉隅所關,有難晏然,玆敢相率陳章,徑出禁扃。伏乞聖慈,俯賜諒察,亟遞臣等之職,仍治臣等之罪,以肅朝綱,以安私分,不勝幸甚。答曰,省疏具悉。今夜下敎旣諭,此專由於院吏之皆百世而然,其若九十,豈莫知旣往時近例?旣莫知丁酉古事,而再昨下敎之何莫能細考,曰承宣,曰此聽政代理之敎云諸會,宜當詣閤,亦通于弘文館,一場劻勷,此豈特承宣之過?況知申乎?知申處分,其亦略略,何過撕捱?爾等勿辭速察職,諸承旨竝牌招察任。
乙未十二月初二日巳時,上御集慶堂。藥房入診,時原任大臣同爲入侍時,都提調金尙喆,提調蔡濟恭,副提調李宅鎭,領府事金相福,領敎寧金陽澤,判府事李思觀,左議政洪麟漢,假注書金載斗,記事官徐有鍊·成鼎鎭,醫官方泰輿·吳道炯·鄭允德·柳光翼·徐命緯·丁志泰·金孝儉,以次進伏訖。尙喆曰,夜間聖體,若何?上曰,一樣矣。請診候,上曰,姑置之。貢果三運,無事入來,甚爲奇幸,陪持人回糧題給事。出傳敎上曰,詣臺臺臣入侍。出榻敎賤臣載斗承命出來,與大司憲宋瑩中,司諫成胤儉,掌令申昕,持平尹在醇,獻納李鼎揆,正言沈,偕入進伏。兩司合啓曰,請黑山島荐棘罪人朴盛源,拿鞫嚴問,快正王法。上曰,已諭勿煩。又啓曰,請黑山島圍籬安置庶民罪人李迪輔,亟令王府,拿鞫嚴問,快正王法。上曰,已諭勿煩。府啓曰,請還寢罪人梁成卜減一律島配之命。上曰,勿煩。又啓曰,請黑山島充軍罪人黃宅仁,依律處斷。上曰,勿煩。又啓曰,請固城縣充軍罪人咸道亨,依本律處斷。上曰,勿煩。院啓曰,請黑山島充軍罪人黃宅仁,依律處斷。上曰,勿煩。又啓曰,請固城縣充軍罪人咸道亨,依本律處斷。上曰,勿煩。措辭見上大司憲宋瑩中新啓曰,人不守分,妄想干恩,至於鶴林君焴而極矣。受女壻之指囑,以不當獻之書,居然疏進,日昨處分,雖出於包容之聖德,此不可罷職薄罰而止,其壻之數囑婦翁,爲此擧措者,專由於希覬之心,亦不宜以儒罰懲治。請鶴林君焴,亟施刋削之典,其壻亦施定配之律。上曰,宗臣意專在於此,以奉來者莫重,故略略處分,今者所請臺啓固然,依啓。其壻此非他儒,故只施停擧之律矣,益昌之孫,一邊調用,一邊竄配,瞻彼西郊,予心,若何?雖然考其父文,持來給翁,意專在於希覬,私家文字,請命刊布,已涉放恣,予則曰,其弊無限,於此於彼,果輕則輕矣。然竄配則過,刋名儒籍,放逐門外,可也。又啓曰,臣等於目下事,有所論啓矣。鶴林君事,雖蒙允可,而其壻則以定配過矣爲敎,臣等擬律不審,於是著矣,不可晏然仍據於臺次,請命遞斥臣等之職。上曰,旣擧其職,其所爲嫌,極涉大過,勿辭亦勿退待。又啓曰,新除授執義張淀,時在京畿通津地,掌令金東淵,時在忠淸道木川地,持平兪岳柱,時在牙山地,請竝斯速乘馹上來事,下諭。上曰,近者臺臣,欲免兩司,若是立貳,心常爲駭。若此朝開政暮下諭,無耳目者,當付在京者乎?萬萬可駭,竝亟施禁推之典。司諫成胤儉等新啓曰,新除授大司諫朴起采,時在京畿安山地,請斯速乘馹上來事,下諭。上曰,依啓。成胤儉啓曰,臣居在鄕曲,年又衰邁,淸朝耳目之任,自知不稱,且於頃年待罪臺職,重被長僚之誣衊,至于改正之擧,其時愧恧,有不可言,而自玆以後,退伏田里,息跡朝端,前後徐旨之下,一未趨膺。頃蒙恩召,自速置對之辜,纔脫圓扉,又叨宿趼之際,且惶且愧,無地自容。第當合辭方張之日,他不暇顧,冒沒出肅,而自來情地,有關廉愧,其不可以時月之已久,而抗顔仍冒於臺次也決矣,請命遞斥臣職。上曰,强以爲嫌,欲免傳啓,若此而立喝導向闕中乎?萬萬苟且,勿辭亦勿退待。李鼎揆啓曰,臣以下鄕賤跡,本蔑知識,自知不稱於耳目之任久矣,況又日前待罪玉署時,與僚官俱有請對劻勷之罪。卽伏見下敎,有儒臣遞差之命,而臣獨以移拜諫職幸免,似此情地,有難仍冒於臺次,請命遞斥臣職。上曰,其所爲嫌,極涉太過,勿辭亦勿退待。命兩司先退。上曰,諸承旨今當違牌,勢固然矣,一倂許遞,其代姜始顯·蔡緯夏·尹勉升爲承旨,牌招察任,房順房。出傳敎命退,諸臣以次退出。
乙未十二月初二日巳時,上御集慶堂。在院承旨入侍特,右副承旨安大濟,假注書林錫喆,記事官徐有鍊·成鼎鎭,以次進伏訖。都提調金尙喆進伏曰,聖體,若何?上曰,寢睡少勝矣。尙喆曰,下情不勝歡忭矣。上曰,左承旨入來乎?都承鎭李宅鎭曰,諸承旨皆陳章徑出,不得入侍矣。上曰,何事而然乎?宅鎭曰,前月三十日請對時,諸承旨相率擧廳爲之,而只以都承旨趙載俊獨被罪,故諸承旨私義難安,皆徑出云矣。上曰,在院承旨,誰也?宅鎭曰,安大濟矣。上命入侍,大濟進伏。上曰,承旨出去,招見濟州貢果領來民人等,而問其督運御史消息,穀物裝載與否以奏。大濟還奏曰,臣問于濟州民人等處,則告以督運御史,遇於康津石之院,穀物則已爲裝船,而方候風以待云。渠等之領來柑橘,則多被損於今年旱災,不得成實,比前太半傷損,莫重貢果,箇箇摘聚進上云。渠等十一月十二日乘船遇風,汎濫海中,直向琉球國,而夜半忽入呂西島·靑山島近處,島中民人,以二船來救,故幸以得生,十六日留島中,十七日泊康津縣,仍爲上來云矣。上曰,濟州貢果來納人回糧計給事。出榻敎命書傳敎曰,事勢固然,濟州牧使勿待罪事,回諭。上曰,如此災年,濟州·關東尤甚,爲民憂慮深矣。提調蔡濟恭曰,聖慮所及,民被國恩,多有實效也。上曰,濟州民,最可矜憐而顧恤處也。濟恭曰,此地殆同荒服之地,各別撫恤,豈不爲聖德事乎?諸臣以次退出。
乙未十二月初二日申時,上御集慶堂。坐直承旨入侍時,右副承旨安大濟,假注書林錫喆,記事官徐有鍊·成鼎鎭,以次進伏訖。上曰,金吾堂上持兩守令供辭入侍。判義禁金鍾正,同義禁金用謙進伏,讀奏供辭。命書判付制書有違律。上問都提調金尙喆曰,徐覺修卿見之乎?尙喆曰,臣見之矣。上曰,何如?尙喆曰,屢典州邑,而爲人無等矣。上曰,坐直承旨誰也?都承旨李宅鎭曰,諸承旨皆違牌不入來,只有安大濟在院,故今方入侍矣。上命讀奏承旨座目,命書諸承旨一竝許遞,以蔡緯夏·姜始顯·尹勉升爲承旨傳敎。尙喆曰,新除承旨未及入來,在院承旨安大濟,今雖已遞,使之姑爲守院,何如?上曰,依爲之,可也。宅鎭曰,該府堂上先爲退出,何如?上曰,退去可也。尙喆曰,伏承今日有眩氣下敎,下情悶迫矣。此乃痰候,茶飮似好矣,問于兩廳,何如?使吳道炯陳之。道炯曰,誠好矣。上曰,桂橘茶一貼封入事。出榻敎尙喆曰,建功與茶飮,竝爲待令,而痰候如此之時,茶飮似尤爲端的矣。上曰,茶飮似直下矣。尙喆曰,此誠好矣。諸臣以次退出。
上在慶熙宮。停常參·經筵。
藥房都提調金尙喆,提調蔡濟恭,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。昨日問建功,仍成嘔氣,曷勝其悶?氣何喩乎?況眩氣可悶矣。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳問安。以承傳色口傳下敎曰,同爲入侍。
姜始顯啓曰,卽者校理尹東晩,以其親病陳疏徑出,原疏以臘享大祭齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
蔡緯夏啓曰,卽者副校理李泰永,修撰李得永,因副司直徐命善疏,謂有難安,陳疏徑出,原疏以臘享大祭齋戒,纔已退却矣。所當直捧禁推傳旨,而此與無端徑出有異,推考警責,玉堂上下番俱空,事甚未安,副校理李泰永·李儒慶,修撰趙尙鎭·李得永,副修撰兪漢敬,竝卽牌招,推移入直,何如?傳曰,允。
藥房啓曰,伏承下敎,問于諸御醫,則今此桂橘茶加入之材,元無因此成泄下氣之慮,而泄候如此,以白朮·白茯令各一錢,木香五分加入,進御爲宜云,何以爲之?敢稟。以承傳色口傳下敎曰,豈使之加入乎?諸扁鵲加入之說,萬萬駭然,八十其君將,若何?桂橘茶停。
傳于蔡緯夏曰,自內知之,中宮殿·世孫宮,知減膳亦減之云美矣,旣已捧入,自後日一體減之。
傳于鄭好仁曰,內局入侍,時原任大臣若入來,同爲入侍。
備忘記,傳于鄭好仁曰,今朝食粥後,見內局·時原任·禮堂,飮薑桂茶後入,謂夜欲睡,報午始食,莫如夜莫如晝,此正冥然翁·苟且翁·支撑翁。莫知晝夜,徒飮建功,此陽世人書下,此八旬翁苟且錄,令內局翰林,載於時政記。
建功湯一貼封入事,下敎。
鄭好仁,以弘文館言啓曰,本館上番闕直,事甚未安,副校理申大年,連呈辭單,不爲行公。與新除授副校理李泰永,一體牌招,推移入直,何如?傳曰,允。
傳于姜始顯曰,騎一匹待令,禁軍一人,往探濟州米船入去與否,知以來。
備忘記,傳于鄭好仁曰,飮此茶飮後,皆活泄,今日特甚,登溷三次。此必過下氣而然乎?若此何者,加入爲此乎?問于諸扁鵲。
備忘記,傳于李宅鎭曰,其君若此時,只聞木周囉左右通引,臥於東軒,此陽川·安山扁鵲,豈內局扁鵲乎?皆解此任,其代令該曹口傳擇差,其令今日赴任,其中安山,身爲本廳首扁鵲,萬萬可駭也,莫傳掌務,刋名內局。
備忘記,傳于鄭好仁曰,其雖少息,困八十三歲君,一也,此豈將順其美?睥睨諸扁鵲,徒知陳根若此,一下敎,其將百加入,此等扁鵲,雖車載斗量,車斗何能載何能量?今日若此,專由乎此,曷勝其悶?
傳于鄭好仁曰,承旨持徐命善上疏入侍。
傳于鄭好仁曰,承旨與徐命善,同爲入侍。
蔡緯夏啓曰,左議政洪麟漢以爲,臣於徐命善留院之疏,有不勝萬萬震懍,逬出城外,恭俟斧鉞之誅云矣。
傳于蔡緯夏曰,時原任入侍事,使廳注書傳諭。
吏曹口傳政事,以任希厚爲安山郡守,安宗仁爲陽川縣令。
蔡緯夏啓曰,卽者中樞府錄事來言,行判中樞府事金尙喆,以爲罪旣倖逭,義難自安,逬伏闕外,恭俟嚴命云,係是大臣去就,敢啓。傳曰,因此而豈若此乎?安心勿胥命事,遣史官傳諭,使之入來。
鄭好仁啓曰,卽者義禁府都事來言,前領敦寧金陽澤,判中樞府事李思觀,今方待命於金吾門外云,係是大臣去就,敢啓。
建功湯一貼封入事,下敎。
鄭好仁啓曰,卽者敦寧府錄事來言,前領敦寧府事金陽澤以爲,罪重罰輕,惶懍彌切,逬伏金吾,恭俟嚴命云,係是大臣去就,敢啓。又啓曰,卽者中樞府錄事來言,行判中樞府事李思觀以爲,同罪僥免,萬萬惶愧,走伏金吾,恭俟嚴命云,係是大臣去就,敢啓。傳曰,勿待命事,遣史官傳諭。
蔡緯夏,以漢城府言啓曰,依傳敎,愼放逐門外之意,敢啓。答曰,知道。
鄭好仁,以訓鍊都監·一二所巡廳·左右捕廳言啓曰,去夜犯夜人無所捉之意,敢啓。答曰,知道。
行副司直徐命善上疏曰,伏以聖躬受陰騭之休,寶算躋無疆之域,玉候日有康旺,精力愈久益健,此誠東方臣庶相與蹈忭之慶,而惟我聖上臨御,已五十載,勤勞如一日,民國之憂,殆不恤於宵旰,機務之煩,或有妨於頤養。繼先朝之古事,有今日之下敎,惟此代勞之擧,亶出爲國之意,其至誠惻怛之敎,有足以感神明而孚豚魚。爲今之大臣者,固宜詳審其言,愼重其事,使國體增重,睿心少安,而臣伏聞前月二十日入侍時,左議政洪麟漢,敢以東宮不必知之說,肆然陳達於前席云。謂儲君不能,則當作何如人也?亞聖敬君之義,雖難責之於此人,而其無嚴放肆則極矣。常參時前領相韓翼謩左右無足憂之說,又何爲而妄發也?身居首相之位,質言閹豎之事,古之大臣,亦有是否?至於伊日所奏,自內爲之,臣不爭執之說,尤萬萬驚駭。今此聖敎,在國家爲何許大事,而秘之於宮闈之內,行之於深嚴之中,萬姓不得知,八方不得聞,則其可曰國有人乎?嗚呼殿下今日之擧,明正磊犖,卓越千古,誠心懇惻之旨,藹然於辭敎之間,而噫彼職忝具瞻者,看作虛文假飾,專以彌縫爲事,使殿下之苦心至德,䵝而不章,豈不痛哉?諸葛亮之言曰,宮中府中,俱爲一體。小事猶然,況此莫重莫大之事乎?其言雖出於無識,其事實歸於不忠。國事如此,大臣又如此,而側聽屢日,三司之地,無敢言之人,臣不勝痛哭太息之至。手自封章,躬詣闕下,齎心虔誠,仰瀆崇聽。伏乞聖明,赫然振發,誕降明命,亟正大臣之罪,使國家大事,務歸尊重之地,千萬幸甚。批答出傳敎
乙未十二月初三日巳時,上御集慶堂。藥房入診,時原任大臣·禮堂同爲入侍時,都提調金尙喆,提調蔡濟恭,副提調李宅鎭,領府事金相福,左議政洪麟漢,禮曹判書趙曮,參議李東馨,假注書金載斗,記事官徐有鍊·成鼎鎭,醫官方泰輿·吳道炯·鄭允德·柳光翼·徐命緯·丁志泰·金孝儉,以次進伏訖。尙喆曰,近日甚寒,聖體調攝,若何?上曰,一樣矣。請診候。上曰,入診可也。道炯診脈退奏曰,左右三部度數調均,滑體之勝,比昨一樣矣。柳光翼·徐命緯奏,與道炯同。上曰,眩氣猶未快差,湯劑有何加減之道乎?道炯曰,半夏勝於杜沖,減其杜沖,加入半夏好矣。上曰,進御理中建功湯,前方中減杜沖,加半夏一錢煎入事。出榻敎麟漢曰,今日玉色,紅潤敷腴,痰滯之候,自可快勝矣。上就睡良久,覺曰,睡穩則氣勝矣,其間久乎?齊聲對曰,移時矣。仍進御一貼。麟漢曰,連日煩聒,極爲惶悚矣,然減膳已過三日,臣等不勝悶鬱之情,敢此縷縷陳達矣。上曰,予心已定矣。曮曰,減膳旣過三日,聖心已敍,何待十日?請承復膳之命矣。上不許。麟漢曰,年年歲歲慶賀漸增,而至如新年賀,尤不可停也。曮曰,正朝賀則與凡他賀例自別矣。上曰,明年二月,當有賀也。相福曰,此賀異於新年正朝賀矣。上靳許。命書傳敎曰,在外承旨尹勉升許遞,其代前承旨鄭好仁爲承旨,牌招察任,房順房。宅鎭讀奏公事訖。尙喆曰,午湯劑夕湯劑,當以何劑待令乎?上曰,茶飮勝矣。麟漢臨退奏曰,臣等旣承退去之命,故退則退矣,未蒙復膳之敎,實不勝抑鬱之懷也。麟漢曰,日蝕已過,禮部回咨,依例撰出,正書安寶後,定禁軍給馬下送于灣府,使之傳于鳳城將處,以爲轉送北京之地,何如?出擧條上曰,依爲之。命退,諸臣以次退出。
乙未十二月初三日申時,上御集慶堂。藥房入診入侍時,都提調金尙喆,提調蔡濟恭,副提調李宅鎭,假注書金載斗,記事官徐有鍊·成鼎鎭,醫官方泰輿·吳道炯·鄭允德·柳光翼·徐命緯·丁志泰·金孝儉,以次進伏訖。尙喆曰,午間聖體,若何?泄候,亦何如?上曰,一樣矣。進御理中建功湯。前方中減附子五分,龍眼肉加桂枝一錢煎入事。出榻敎尙喆曰,臣伏見湯劑與扁鵲議之敎,卽與兩廳相議,則以爲桂橘茶加入爲宜矣。上曰,進御桂橘茶,前方中加橘皮·半夏半一錢煎入事。出榻敎上曰,提調監煎以來。湯劑進御後,命退,諸臣以次退出。
乙未十二月初三日申時,上御集慶堂。徐命善持上疏入侍時,行副司直徐命善,右承旨鄭好仁,假注書林錫喆,記事官徐有鍊·成鼎鎭,以次進伏訖。上命徐命善讀疏,至不必知之句,上曰,何謂也?命善曰,臣聞前月二十日筵中,上敎若曰某也之果是何色,何人之可合某官,當使世孫知之,俾令習知朝廷事耳,洪麟漢對曰,此等事,東宮不必知之云。東宮不必知此云者,其果成說,而在下者之言,敢若是乎?上曰,是矣。予聞時,亦以爲如何矣。讀至無足憂之句,上曰,何謂也?命善曰,臣聞三十日筵中,上敎若曰使中官付標,故呼以首望則誤付副望,呼以副望則誤付末望,其間安知無弊端乎,韓翼謩對曰,左右寧有如此之理,不足爲憂也云。聖慮所及,誠至當,而乃反質言其不然,左右之事,大臣何以明知,體國大臣之言,當如是乎?上曰,直哉。讀至自內爲之臣不爭執之句,上曰,此是李徽之之言乎?命善曰,臣則以洪麟漢之言,聞之矣。上曰,何謂也?命善曰,臣聞伊日入侍,上敎若曰自內已爲之矣,麟漢曰,若自內爲之之事,臣何必爭執云。如此莫重莫大之事,名正言順,依例擧行,使中外咸知可也。爲大臣者,必欲依違彌縫,乃曰自外則爭執,自內則不爭執云者,其果道理乎?上曰,是矣。讀至誠心懇惻看作虛文假飾等句,上叩閾曰,果然果然矣。讀訖,命善起伏曰,臣賦性素柔,曾在三司,不曾彈駁一人,今於無官時,何必爲此乎?第念此事,關係不輕,臣若不言,今世之人,誰肯見忤於巨室而挺身陳之乎?臣若知其如此,而顧瞻趑趄,不爲直陳,則是負殿下也,負東宮也。負殿下負東宮,而何以歸見臣父乎?不顧一身利害,出位陳之者,實出於愚忠所激,而特蒙賜對,畢陳餘蘊,雖使退塡丘壑,更無餘恨矣。仍聲淚俱發。上曰,聞其流涕,可見其慷慨亘中矣。予知其爲人柔善,不料今日作此樹立,賢哉。上問都提調金尙喆曰,卿意,何如?尙喆曰,出於愚忠所激云,而三件事中下一件,臣與左相同入筵席,詳知陳白之狀矣。其日巡監軍落點,吏兵批望筒,稟于大殿後,入于東宮事命下政院,諸承旨詣閤繳還。臣等亦追後入侍,前領相被罪後,左相曰,殿下雖以有古例爲敎,可據古例,臣等無以知之云,則自上以自內代點,予亦曾爲之,不特予也,此是三百年古例爲敎。故左相以爲臣等知之,以凡係望筒,自下直入東宮,今承自內代點之有古例,臣等初不知聖敎本意云矣。上命原任大臣入侍,又命兩司牌招入侍。諸原任進伏。上命取疏輪見後,上曰,何如?領府事金相福曰,其時與時任大臣同入,承懇惻之下敎,代點之命,以前事爲敎。聖慮出於付標之或有弊,時任奉承,原任亦與時任無異矣。上曰,命善之疏,何如?相福曰,其疏所言兩大臣所奏之說,未見筵說,全然不知矣。領敎寧金陽澤曰,宰臣疏,雖是有懷必陳,而其中一段語,初不提說本事,臣聚見其疏,旣未詳裏面,則倉卒間,何敢質言仰對乎?判府事李溵曰,臣於其間,惶悚不放入來,今伏奉召命故入侍,而臣與命善爲至親,命善之疏,臣不敢可否是非矣。上曰,卿與命善有戚誼乎?相福曰,此大臣與命善爲四寸矣。上曰,卿於其日入侍乎?溵曰,其日事,當初命下之後,外間不知聖意,又不知前例,皆以爲驚遑,政院·玉堂卽時詣閤求對。政院·玉堂旣已求對,則大臣又不敢退坐,時原任常參罷後,未及出去之故,相率請對之際,適有內局入侍之命,臣先爲入侍,伏承下敎,與在外時所聞有異。祖孫手等敎,至爲懇惻,不覺涕出,更不敢有所陳,而蓋入侍以前,入侍以後,判異故也。判府事李思觀曰,今此宰臣之疏,雖出於陳其所見,而臣非伊日入侍之人,今雖承命入來,未詳本事,故倉卒愚迷,不能仰對,惶恐矣。上謂相福曰,徐命善之言,是耶非耶?只陳其是與非,可也。相福曰,未知宰臣何所聞而有此陳疏,而臣則未見筵說,而宰臣則必有所聞之處矣。上命入政院日記,賤臣錫喆,以未及修整還奏。上謂命善曰,此事卿何以得聞乎?命善曰,臣聞宮官之言,東宮欲以此陳疏,未及入徹云。東宮至於引義,而朝臣不言,則國體果如何哉?臣之陳疏,蓋出於此也。上命春坊入直入侍。輔德李商建,兼司書洪國榮進前。上曰,東宮頃欲陳疏云,其陳之。國榮曰,此乃臣未入春坊之前,故臣則不知矣。商建曰,果於伊時,王世孫欲爲陳章,疏本已出矣。上曰,其疏入之。上命好仁讀奏曰,伏以臣於千萬夢想之外,卽聞有諸臣求對之擧,臣於是,惶懍抑塞,實不知所以也。噫臣雖不肖,豈不知仰體我聖上至誠惻怛之意,思所以盡夫分苦分痛之道,而第有所萬萬不安者,誠如兩大臣不必知不足憂之筵奏。顧臣年紀尙淺,則朝事不必知也,又況聖候益勝,則左右亦不足憂也,此爲臣尤不敢承當者也。罔措之極,不敢長語,略入文字,仰干崇聽。伏惟聖明,俯察小子之至懇,不勝大願。臣無任云云。讀訖。上曰,其中果有此語矣。好仁曰,然矣。尙喆進曰,卽伏聞睿疏讀奏,以師傅奏對之語,爲引義之端,不覺驚悚矣。上曰,此乃中官所傳也。命書嚴問傳敎。相福曰,伊時東宮,必侍坐親聽而然矣。溵曰,臣於伊時,以內局入侍仰覩,則東宮侍坐親聽矣。上曰,伊時東宮無侍坐之事,李判府或未詳知而然耶?溵曰,伊時內局入侍時,東宮侍坐分明,而又以自省篇·警世問答等書,進講書筵,傳授心法之意,有所下敎,其時東宮侍坐,丁寧仰瞻矣。陽澤·尙喆齊聲曰,伊時內局都提調目覩,故其言如此矣。溵曰,屢次陳達,極知惶悚,而伊日東宮侍坐分明矣。上良久曰,李判府果見之乎?溵曰,伊日仰瞻,不但分明,以自省篇等冊子傳授心法之意,敎誨東宮之時,筵臣皆仰覩矣。上曰,然則其傳敎爻周,可也。仍命臺臣進前。都憲宋瑩中曰,不必知之說,臣未詳知矣。臣待罪玉署時,以色目事則不必留之於聖心,有所仰奏,伏想聖上,亦必記有矣。左相以色目事不必知之云,則臣未知爲非矣。上曰,左右無足憂之說,何如?瑩中曰,此亦未詳其本事矣。司諫成胤儉曰,臣意與都憲無異矣。相福曰,都憲之言,亦似然矣。上曰,此疏是耶非耶?瑩中曰,臣意則恐涉深文矣。上命書傳敎曰,徐命善予知久矣,無一毫傷人之心。今者此擧,予則曰決知其斷斷血忠。特召諸原任,其召兩司,意蓋深矣,諸原任視若尋常,不知本事漫漶,一原任掩護中官,所奏寒心。初旣㤼於政院,模糊以入,豈知元良侍坐,掩護閹豎乎?非大臣體,判府事李溵,特施不敍之典。領府事金相福,初以糢糊,聞都憲語,臣心亦然云,一何苟且?與判府事李溵同律,以勵依違之習。領敦寧金陽澤,若知其秘心之召,曷勝慨然?特解見任。嗚呼今予下敎,豈一任偃便而然乎?斷斷苦心,欲防禦于此,故非特苟且,語皆爲駭而然。嗚呼,一宰臣滿腔忠心,有此擧,嗚呼予唯知其善,今此樹立,予果莫能知。亦非道聽道說,聞沖子陳章,慷慨亘中而然,不負其父,亦不負其兄。嗚呼暮年,見一直臣,特爲加資。都憲予知此人,故於今特除,今見其亦平人,頃者所奏,何襯着於今日,若是駭然?壞都憲之職,令人代羞,亟施削職之典。許多臺隨近習喑啞,予自代羞,此等喑啞無狀,耳目雖淸,何負其勢?一竝不敍之典。兩司旣空,予當替合。身爲輔相,不悶君心,只以承候爲能,不覺予自笑焉,若此故莫重下敎,如風過耳。今者此言,亦由彌縫而然,此等雖千,予何足恃?前領相韓翼謩,左議政洪麟漢,竝施刋版之典。近者閹豎輩,不無作俑之習,漢之十常侍,唐之田令孜,將復生于今?予雖衰,太阿在手,其豈受制于此輩乎?嗚呼,世道若此,八十三歲君,何月何日何時,能聞慷慨直言乎?俯仰長歎,此心何喩?知予心者其唯,高高彼蒼乎?一聲慷慨,直欲回臥晝睡也夫。命書傳敎曰,噫,李儒慶之正直,豈漏於館錄乎?旣有遺珠之歎,旣下敎,吳光運功存社稷,其姪豈漏於堂錄?吳大益二人,令銓曹待闕,依準點調用,今旣有闕,申大年,代李儒慶除授。諸臣以次退出。
上在慶熙宮。停常參·經筵。
藥房都提調金尙喆,提調蔡濟恭,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。眩氣泄候一樣,氣何暇喩?待敎入侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
備忘記,傳于鄭好仁曰,今此所重,若何,而瑩中漫漶,欲免其心,萬萬能猾。夜而思之,處分輕矣,亟施刊版之典,沈履之爲都憲,趙德成爲薇垣長,牌招察任。
傳于蔡緯夏曰,內局入侍。
建功湯一貼封入事,下敎。
蔡緯夏啓曰,玉堂上下番俱空,事甚未安,校理尹東晩,卽爲牌招入直,何如?傳曰,允。
蔡緯夏啓曰,以副校理李儒慶牌不進罷職傳旨,傳曰,只推更牌招。
蔡緯夏啓曰,以修撰趙尙鎭牌不進罷職傳旨,傳曰,只推。
傳于徐浩修曰,承旨入侍。
蔡緯夏,以弘文館言啓曰,本館下番闕直,事甚未安,修撰趙尙鎭,旣有只推之命,卽爲牌招入直,何如?傳曰,允。
蔡緯夏啓曰,吏曹判書徐命膺,參判尹得養,參議朴師海,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判更卽牌招開政,何如?傳曰,允。
蔡緯夏啓曰,吏曹參議朴師海,牌不進罷職傳旨。傳曰,只推。
蔡緯夏啓曰,吏曹參議朴師海,旣有只推之命,一體牌招,何如?傳曰,允。
有政。判書徐命膺三牌不進,參判尹得養未肅拜,參議朴師海進,右承旨蔡緯夏進。吏批啓曰,判書徐命膺,參判尹得養,牌招不進,小臣獨政未安,何以爲之?敢稟。傳曰,只出緊任。又啓曰,領敦寧金陽澤解見任事,命下矣。常爲置處,而本曹無相當窠,依例送西之意,敢啓。答曰,知道。以金復休爲執義,李獻慶爲司諫,李枰·高益擎爲掌令,李重馥爲獻納,宋樂爲正言,李敬彬·朴聖泰爲持平,沈有鎭爲校理,吳載紹爲弼善,金方行爲說書,李性吾·韓栐爲吏曹正郞,金敍九爲兵曹正郞,趙載完爲洪川縣監,金尙喆爲領議政,李思觀爲左議政,領議政金尙喆,左議政李思觀,爲承文都提調,副司直徐命善今加嘉義,特爲加資事承傳。
兵批,判書蔡濟恭病,參判尹光紹病,參議李在簡病,參知洪秀輔入直進,右承旨蔡緯夏進。啓曰,前領敦寧金陽澤,自吏曹送西矣,領中樞今方有闕,依例從座目,領中樞下批之意,敢啓。答曰,知道。領中樞單金陽澤,副該軍單韓光近·鄭允協·慶絢,副司直單洪樂仁·李得臣·李命彬·安大濟·尹勉升·安寬濟,副司果單沈豐之·朴相來。
蔡緯夏,以扈衛二廳大將意啓曰,一廳大將金相福,三廳大將李溵,今有罷職之命矣。其所帶軍官,當有區處之道,何以爲之?敢稟。傳曰,領相·左相爲扈衛大將。
蔡緯夏,以兵曹言啓曰,來丙申年文武科重試,來二月二十二日對擧,庭試來三月初六日爲之事,自禮曹推擇啓下矣。武科初試,令日官推擇,則重試初試來二月初八日,庭試初試來二月十三日爲吉云,以此日設行,何如?傳曰,允。
蔡緯夏,以義禁府言啓曰,前執義張淀,前掌令金東淵,前持平兪岳柱等,推考傳旨啓下矣。張淀時在京畿通津地,金東淵時在忠淸道木川地,兪岳柱時在牙山地云,依例發遣府羅將,竝拿來,何如?傳曰,允。
蔡緯夏,以禁衛營·一二所巡廳·左右捕廳言啓曰,去夜犯夜人無所捉之意,敢啓。答曰,知道。
乙未十二月初四日巳時,上御集慶堂。藥房入診入侍時,都提調金尙喆,提調蔡濟恭,副提調李宅鎭,假注書金載斗,記事官徐有鍊·成鼎鎭,醫官方泰輿·鄭允協·慶絢·吳道炯·鄭允德·柳光翼·徐命緯·丁志泰·金孝儉,以次進伏訖。尙喆曰,俄者伏承一樣下敎矣,其間聖體,更若何,登溷幾次乎?上曰,大便潤滑而小水甚數矣。請御官診候。道炯按脈後,退伏奏曰,左右三部度數調均,滑體一樣矣。允協·絢按脈退伏奏曰,臣等在任所,未入診筵,二十餘日,而脈候滑體,比前大勝矣。上曰,然乎?尙喆曰,於昨日事,過爲勤心,下情不勝焦悶,此後則更勿以此事,置諸聖念,臣所望也。命書傳敎曰,八十三歲,今番機關,萬古初也。巡監軍下敎,誤以聽政,一場劻勷。沖子莫知,亦動而來,聞領左揆所奏,詣書堂構草,而聞其奏曰,尋章庶可以有助,以此添於章中,予哂爲其助而添書,反爲師傅之一大案。聞其章於此時,一場劻勷,予意莫定,沖年何能定心?其能寫疏數行之間,無一做錯,卽予引宋太祖謂太宗言,此其誠料表,夙成若此,予心欣喜若此,故及此時,其欲述之也,予喜曷勝?有孫若此,予何用心?昨日徐命善章,噫知其人熟矣,予於此人,百人曰作機關,噫,以曾母之賢,其猶投杼,予則必有穩睡,有何動心而然?承旨奏曰,章中有重大之事云,此予不能無動心,卽召令讀,予心泰然。何則,此是誰之孫,是誰之子,是誰之弟?朝鮮人咸曰,此亂世中一人,予則決不信矣,況其父,又是樹立若此,昨日徐命善章,斷斷忠心,滿腔其血。嗚呼今日予心,其皆若此,予將高枕而睡,以何心爲此,有何嫌此章乎?決無是理,決無是理。兩款事驟看,其不若此,此將作若何人?況豈聞傳說?見元良章,予則曰,滿腔溫血,旣已褒嘉,今何復諭?予哂者,此房中同爲入侍,曰以莫知何也,末梢聞一語,果若予心爲彌縫,此八十三歲,此等大臣,予何恃乎?可笑,都憲特召,兩司,欲聞公言,而覽其疏,仍登前奏語,其欲漫漶。此等語,雖大臣父子兄弟,來於昨日,莫敢,況陰陽異路之一國都憲乎?此人氣之濫,而予則曰讜直,故都憲特召意,此昨日觀滿腔所蘊卽滑字,都憲若此,餘何足道?特召而來,漫漶而散,此亦予慷慨亘中者。仰問彼蒼,八十三歲朝鮮一君,恃大臣乎,恃耳目乎?興惟及此,今日吾國,曰有大臣之國也。令我翰林,大書特書。嗚呼,此後只我所恃者元元。噫,若此不已,日後筵中民不可信之語,必將聞於予矣。呼寫畢,只知叩閾而慷慨。上曰,中宮殿進御加味蔘香散,依前方煎入事。出榻敎上曰,判府事金尙喆爲領相,判府事李思觀爲左相,政官牌招開政。出傳敎尙喆曰,鄭允協·慶絢,旣遞外任,還屬本院,何如?上曰,依爲之。尙喆曰,午湯劑當待下敎矣。上曰,唯。命退,諸臣以次退出。
乙未十二月初四日未時,上御集慶堂。藥房入診入侍時,提調蔡濟恭,副提調李宅鎭,假注書金載斗,記事官徐有鍊·成鼎鎭,醫官方泰輿·鄭允協·慶絢·吳道炯·柳光翼·徐命緯·丁志泰·金孝儉,以次進伏訖。濟恭曰,鎖鈔奉來矣。上曰,三提調皆入來乎?對曰,臣與副提調李宅鎭待令矣。上曰,領相箚子到院乎?濟恭曰,姑不來矣。上曰,氣候難狀,令兩廳診候,可也。允協按脈,退伏奏曰,左右三部度數調均,滑體有力,與朝診一樣矣。絢·道炯所奏,與允協同。上曰,進御理中建功湯前方中,減山棗仁加白荳蔻一錢煎入事。出榻敎上曰,左副承旨入侍事,出榻敎賤臣載斗承命出來,與左副承旨尹光紹偕入進前。上謂光紹曰,爾來幾日,年今幾何?對曰,今年爲六十三矣。命先退。命書傳敎曰,今者儒臣違牌,一何紛紜?只推牌招察任。李儒慶能修職任,尙今思焉,故有此命,何敢撕捱?牌去來申飭,莫敢違牌,承牌後持問答入侍。上曰,開政命下之後,此大臣置處窠也,焉敢若此?何問三牌?開政然後,予當休,更爲牌招開政。出傳敎上進御建功湯一貼。命泰輿診脈。泰輿按脈訖,退伏奏曰,左右三部度數調均,而胃脈乍弱矣。上命道炯曰,泰輿奏以胃脈弱,汝更診之。道炯按脈訖,奏曰,小臣連日診候,未知其胃脈之弱矣。濟恭曰,酬應稍久,下情悶迫矣,夕湯劑當待下敎矣。命退,諸臣以次退出。
乙未十二月初四日酉時,上御集慶堂。坐直承旨入侍時,左副承旨鄭好仁,假注書林錫喆,記事官徐有鍊·成鼎鎭,以次進伏訖。上曰,吳大益準點例調用之意,已爲傳敎矣,其果爲之乎?好仁曰,昨日果下調用傳敎,而未及開政,尙不得付職矣。上曰,玉堂有窠乎?注書知入。賤臣錫喆還奏曰,校理·副修撰,今方有窠云矣。上命書傳敎曰,旣下敎,旣曰其叔,何待開政?今適有窠云,吳大益副修撰除授,牌招入直。上曰,亞卿有窠乎?好仁曰,兵曹參判洪樂仁,連爲呈辭矣。命書傳敎曰,其雖過矣,亦何覊縻?騎曹亞堂連爲呈辭云,許遞,其代旣見其人,年亦六十八,尹光紹爲參判,牌招察任。上曰,李儒慶與其外叔相似云,然乎?好仁曰,頗相似矣。上曰,李憲默姑未上來乎?好仁曰,程道稍遠,故未及上來云矣。上曰,吳大益與李儒慶有戚誼乎?好仁曰,李儒慶則提調之甥姪,吳大益則提調之妻娚矣。上曰,果無戚誼也。上曰,政官入來乎?注書出去,牌去來連爲催促,使之開政,而望筒卽爲持入。中官持望筒進伏,上命東宮代點。命書傳敎曰,予知判書猶可也,參判亦然,只今飮烟,參議參政,若是稽滯,吏曹參判尹得養推考。予今思朝鮮諸二品,爲前大臣陳章,欲頌冤而然乎,若此故參判若此乎?果若此,朝鮮興乎替乎?良可寒心。命書傳敎曰,承旨尹光紹陞資代,徐浩修爲承旨,牌招察任,房順房。命書傳敎曰,是誰之姪?憶昔特授,何敢撕捱?只推違牌,勿呼望,更爲牌招入直。命書傳敎曰,扈衛大將。領相疊命,以申判府事爲扈衛大將,命書傳敎曰,氣難若此,脈則一樣,而偏挾扁鵲何處隱?今忽來曰胃脈弱,此等奇怪扁鵲,按脈安徐,定予暮年心。連日用心,心弱可也,胃脈亦若此,雖內局水工,必不若此。臥而自笑,此直內方外之義乎?命書傳敎曰,安寬濟爲儒臣,意在其五代祖,則今何遽遞?復授副校理,下諭仍前,諸違牌儒臣,事勢固然,踏下則過,竝遞差。命書傳敎曰,於今拜相下批,朝鮮有時任,予庸喜。今者復拜,豈爲卿?爲宗國。噫於卿,憶先卿忠質,豈爲卿?寔爲宗國,予意深焉。憶卿兩叔,亦豈偶然?卿季叔,尙今思焉,且卿三叔祖子孫,中夜亦惟,可謂一門效忠。卿剛方正直,爲國丹忠,予曰得相。嗚呼,暮年復拜,予庸喜焉,方兼保護,卿須安心,其勿過辭,宜卽入來謝思,用副予朝夕用心。諸臣以次退出。
上在慶熙宮。停常參·經筵。
明聖王后忌辰。
藥房提調蔡濟恭,副提調李宅鎭啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。首扁鵲何處來?公然曰胃脈弱,今將衰予心動,昨睡勝氣亦勝。此扁鵲藏本廳,脈弱時令按脈,廷大夫予莫信,扁鵲時亦若此,予誰信?自歎臥,氣何諭?待敎入侍。中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
建功湯一貼封入事,下敎。
傳于蔡緯夏曰,守令謝恩後,入侍。
傳于蔡緯夏曰,內局入侍,儒臣持問答同爲入侍。
蔡緯夏啓曰,假注書林錫喆,身病猝重,勢難察任,今姑改差,何如?傳曰,允。
假注書林錫喆改差,代以李東讓爲假注書。
傳于蔡緯夏曰,內局入侍。
建功湯一貼封入事,下敎。
以修撰趙尙鎭牌不進罷職傳旨,傳于蔡緯夏曰,只推。
事變假注書李東讓陞付,代以李東稷爲事變假注書。
吏曹口傳政事,副司直徐命善今加資憲,加資事承傳。
傳于蔡緯夏曰,徐宗玉家致祭,左副承旨鄭好仁進去。
以備忘記,傳于徐浩修曰,身爲承傳色,欲聞承傳色呼望,諂諛朝臣,於夕問安,不思八旬其君,將百提稟,此卽漢十常侍者,此可謂沐猴而冠。不思暮年君,人面獸心,越俸十等。
以備忘記,傳于蔡緯夏曰,今予一心,惟在都民,夜聞各廛,俱有弊端,其於銀否特甚云,何以然乎?貢市堂上嚴問以奏。亦因今番八包而然乎?諸宮家各廛貿易時,有歇價勒買之弊,一體嚴問,入侍以奏。貢價有先齎之弊乎?一體嚴問,立廛銀廛同査,米廛曾有高價之弊,今若何?一體嚴査以奏。
領議政金尙喆箚曰,伏以臣昨於前夕,忽伏承政府新命,繼以十行別諭,特降於深夜靜攝之中,出常之袞褒,有非私分之堪承,念舊之恩言,竝切闔門之感祝。臣是何人,叨此異渥?雙擎九頓,自不覺血淚之被面。,仍伏念寶算愈隆,玉體冞康,志氣無衰,宵旴不懈,凡百有位,孰不攅手相賀,而若其乃心王室,相須寅亮,惟輔相是耳,宿德新望,不忘無人,此時此命,奚爲而及於臣也?噫,上之官人,當如椳楔之各適其長短也,下之受任,亦當如甕盎之自量其大小也。苟或反是,上下交相病而兩不安,今臣所處,何以異此?三事之責,何莫非重,而左右參助,猶有仰成之地,以臣荏弱之質,淡拙之性,俯仰十載之間,曾未能進一言措一辭,乃及冥升不已,又叨此不敢當之謬恩,語其人則伎倆依舊,論其職則擔夯倍前,臣每誦宋臣歐陽修之言曰,以前日之碌碌,可知後日之無所爲,修之此言,殆爲臣準備。今若不恤覆餗之戒,任他伴食之譏,無補國事,有辱身名,則豈不爲上下之胥失其道也?況臣蒲柳早衰,神精日消,陳力就列,已矣無望,而當堯齡漸高之日,非臣子乞休之時,遲徊荏苒,雖未忍爲便訣之計,前歲曲蒙體下之恩,散秩窮巷,隨分自在,身雖未退,心則已退,優遊餘生,庶了已頹之齡。回瞻中書,便屬永謝之地,而今反求閑就劇,辭小取大,則臣雖不足言,亦豈不有傷於養廉恥之治化也哉?職是非分,義難承膺,責重保護,禮闕起居,恩諭之下,冞增悚蹙,玆敢冒入文字,仰暴情實。伏乞聖明,察臣言之非出飾讓,諒臣情之終難强迫,亟賜收還,改卜良弼,以幸國事,以安微分焉。取進止。答曰,省箚具悉卿懇。昨日下批之時,令史官傳諭之文,此謂先卿悃愊忠質。卿兩叔事我多年,況卿三叔,旣諭祖子孫相繼孝忠,卿姪今爲亞卿。噫,任卿多年,知卿熟矣,拜相日,卿慷慨以奏,已知卿心。噫,卿之悃愊,予知久矣,卿云古所謂伴食宰相,於卿豈一毫近似?百人謂卿曰若此,予決不信矣。謂卿,卿豈一毫近似於此?其日氣像,予知熟矣,其果驗矣,時命拜相,自謂得相。嗚呼,八十三拜此相。常時其雖枕不高,自今日可加枕矣。嗚呼,卿須看朝鮮興耶替耶?予則曰已替。只有冥然一君,若此而能爲國能爲國乎?無一人視國如家,莫敢或忽。入侍之際,着帽帶,果士夫,而回其家,國事浮雲,豈時回家?開陽門亦然。嗚呼,群臣若此,八十三歲君,孰所依孰所依?興唯及此,涕沾于席。今其諸臣,非昨日得來者,亦非今日得來者,皆世祿臣若此,予大呼而言,八十三歲君,將何依將何依?其若曰擧世皆然,則古人誠無好人三字,豈恩爲此,臣豈不冤乎?此指大抵特甚者而言。此際得卿,欲與卿國事,卿何邁邁,卿何邁邁?乃心王室,予知乎卿,卿何辭焉?欲置卿鼎席,已右難,尙今遲滯,旣有窠何默?況兼保護,雖一刻在家便心,卿須體予懃懇之意,安心勿辭,卽爲偕來,用副此意。嗚呼,今予旣得首席,暮年幸矣。須體小子之心,須體小子之心,卽須謝恩,用副予企望。仍傳曰,遣史官傳諭,仍爲偕來。領相偕入然後,當飮建功。注書卽傳,卽爲偕來。
左議政李思觀箚曰,伏以臣日昨筵退,俟譴金吾,誠以罪旣倖免,義難晏然,而郵責不加,反承勿胥之命,以惶以戚,冞切自訟,迺於千萬意外,伏奉聖旨,復授相職,臣於是惝怳隕越,殆不知置身之所也。噫,臣之空疏譾劣,蒙被我聖上特達之知遇,寸心感激,欲報罔極,夷險燥濕,何所敢辭,而至於三事之重,萬萬非其任也。前後屢拜,醜拙畢露,襪線無補,伴食有譏。況今年益衰而病益痼,氣力精神,殆同下山之勢,秋冬以後,長伴床褥,起居常禮,亦多廢闕,此實聖鑑之所俯燭,同朝之所共悉。雖欲復殘骸,仰承德意,而卽地顚沛,理必無幸,此又臣目下强不得之端也。顧今至化方隆,聖心益勵,而國勢民艱,尙多可憂,政宜愼擇輔相,畀之以振刷鎭服之責,如臣之已試蔑效者,實非其人,度力量才,自知甚明。與其黽勉冒膺,終至狼狽,無寧早有鳴號,以冀仁天之俯悶?玆敢短箚陳懇,冒犯瀆擾。伏乞聖明,俯垂矜諒,亟許收回新命,以幸國事,以安賤分,不勝萬幸。取進止。答曰,省箚具悉卿懇。嗚呼,予心垂涕,洞悉于首揆之批,復何諭卿?至於伴食二字,於卿千不近萬不似。噫,暮年知遇於卿見特拜,國人已知予心,況亦非新枚,尤何若此?卿須安心勿辭,體予此意,卽爲謝恩,共濟國艱。仍傳曰,遣史官傳諭。
假注書金載斗書啓,臣敬奉聖批,馳往傳諭于領議政金尙喆所住處,則以爲造朝入來云矣,臣先爲入來之意,敢啓。傳曰,知道。
假注書李東讓書啓,臣敬奉聖旨,馳往傳諭于左議政李思觀所住處,則今方入來,臣先爲入來之意,敢啓。傳曰,知道。
傳于蔡緯夏曰,內局入侍時,左相同爲入侍。
傳于蔡緯夏曰,領相入來,左相遣史官偕來。
傳于蔡緯夏曰,次對昨闕,今日爲之。
傳于蔡緯夏曰,昨日政,春坊·玉堂不爲謝恩者,遞差。
鄭好仁,以一二所巡廳·左右捕廳·御營廳言啓曰,去夜無犯夜人被捉之意,敢啓。傳曰,知道。
乙未十二月初五日巳時,上御集慶堂。藥房入診入侍時,提調蔡濟恭,副提調李宅鎭,假注書金載斗,記事官徐有鍊·成鼎鎭,醫官方泰輿·鄭允協·慶絢·吳道炯·鄭允德·柳光翼·徐命緯·丁志泰·金孝儉,以次進伏訖。濟恭曰,夜間聖體,若何?上曰,差勝矣。濟恭曰,今日登溷,何如?上曰,間間有之,而放下滯痰則顯有勝矣。命診候。允協按脈訖,退伏奏曰,左右三部度數調均,胃脈與昨一樣有勝矣。絢之奏,與允協同。命道炯一體診候,道炯所奏,亦與允協同。上曰,儒臣入來乎?宅鎭曰,入來矣。命李儒慶讀問答,次命吳大益讀之。讀訖,命先退。宅鎭讀奏領左相箚子訖,賜批。命入侍注書傳諭偕來,廳注書率守令入侍。賤臣承命先退。
乙未十二月初五日申時,上御集慶堂。藥房入診,領左相同爲入侍時,都提調金尙喆,提調蔡濟恭,副提調李宅鎭,左議政李思觀,假注書金載斗,記事官徐有鍊·成鼎鎭,醫官方泰輿·鄭允協·慶絢·吳道炯·鄭允德·柳光翼·徐命緯·丁志泰·金孝儉,次次進伏訖。尙喆曰,臣入闕中,聞提調言,今日聖候,顯有差勝云,欣忭曷勝?上曰,果差勝矣。請進湯劑,上仍進御建功湯一貼。上曰,建功立功矣。尙喆曰,建功,聖躬之當劑矣。上曰,嘔氣眩氣,飮此則必有勝矣。上曰,都承旨知有吏兵批闕乎?宅鎭對曰,吏批則無闕,兵批只有摠管一窠。命書傳敎曰,雖學問有爲己爲人,爲己則貴,爲人則賤。此人予知熟矣,今番此擧,滿腔血忱,而其血豈冷?此人何所求而然也?此忠也。百人媕娿,大臣特召下問,皆依違,慷慨挺身,此忠也。能思乃父乃兄至此,此正孝於家忠於國,忠孝兼全,卽此人。此故判書徐宗玉,可謂有子。嗟哉暮年,其亦得臣,雖過數日,深歎倍焉。昔朱溪君深源,彈一任士洪,名登續三綱末編。此等之人,雖生旌門,猶非過也,此等人豈可一例加而止?中夜興懷,予自歉然,雖嘉義,徐命善此豈報忠?是不過超二資,今適有窠,其雖苟且,特授都摠管,使中外,當此苟且依違世界,咸知其忠焉。嗚呼三昨擧措,不可使聞於疏球國,予則曰朝鮮亡矣,將今下敎,予表其忠而興東國。今日傳下批,其令謝恩。噫,不重則不成,予將祭文製下,代生旌閭,遣承宣致祭於故判書徐宗玉,以示末世聳百人之意。故判書其靈若有知,必也飮涕北望謝也。尙喆起伏奏曰,臣於昨夜,伏承別諭聖敎,至及於先臣與先叔,中夜燭下,伏讀恩綸,感淚被面矣。況如臣無似之狀,通朝所共知,且才器空疎,學識庸陋,尤不合於此任。歷數廷臣,皆是優於臣者,而殿下何所取,而致臣至此也?顧今保護之任,異於他時,不敢一時違逋,冒沒登筵,而至於元輔,責任自別,特賜許免,專意藥院,報效萬一,臣所望也。上曰,卿心予知。予今無臣,捨卿其誰?思觀起伏奏曰,臣之所遭,與元輔無異矣。優遊散秩,霑濡聖澤,臣實自期,今此踰分之職,輔導之責,實非如臣癃廢者所可堪勝也。上曰,卿之此任,千不似萬不似乎?過矣。尙喆曰,擢拔之恩,不世之遇,終古何限,而未有如今日臣等者,其於國事,當如何哉?上曰,目今朝鮮,興乎替乎?捨卿其誰?勿辭勿辭。上命退,諸臣遂以次退出。
上在慶熙宮。常參·經筵停。
端敬王后忌辰齋戒。
藥房都提調金尙喆,提調蔡濟恭,副提調李宅鎭啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。問予心惟宗國,問予懷晝夜歎,睡亦勝何以然?得輔相心紓然。氣何諭?待敎侍。國勢勝鞏固本,予心定孰敢動?中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
建功湯一貼封入事,下敎。
傳于徐浩修曰,御史肅謝後留待。
蔡緯夏啓曰,大臣·備局堂上,依下敎來待矣。傳曰,內局入侍,次對同爲入侍。
建功湯一貼封入事,下敎。
有政。吏批,行判書徐命膺進,參判尹得養未肅拜,參議未差,右承旨蔡緯夏進。吏批啓曰,禮曹佐郞李鎭常呈狀內,身病甚重,勢難察任云,今姑政差,何如?傳曰,允。又啓曰,玉堂及春坊闕員當差出,而擬望乏人之少,相避竝擬,何如?傳曰,允。又啓曰,礪山府使,今當差出,而未準朔禁軍將竝擬,何如?傳曰,允。以鄭弘淳爲兵曹判書,朴相來·尹行修爲校理,沈豐之爲修撰,李頤祥爲副修撰,李鎭衡爲弼善,金宇鎭爲說書,南鶴聞爲禮曹佐郞,姜世晃爲漢城判官,任觀周爲順天府使,趙嶪爲礪山府使,李崇祜爲春川府使,兪彦鎬爲扶安縣監,申爲玉果縣監,金昌祿爲海南縣監,鄭弘淳爲訓鍊都監提調·禁衛提調·御營提調。
兵批,行判書鄭弘淳病,參判尹光紹病,參議李在簡病,參知洪秀輔入直進,右承旨蔡緯夏進。副護軍吳載紹,副司直蔡濟恭·尹東晩·李泰永·沈有鎭,副司果李得永·兪漢敬,副司正金方行。
傳于蔡緯夏曰,今日政新除授守令,兩司牌招,卽爲署經,明日謝恩後入侍,春坊亦爲牌招。
以宣傳官金致五狀啓,奉命馳到全羅道靈光地多慶鎭,因風勢之不順,不得越海,自爾遲滯,惶恐待罪事,傳于蔡緯夏曰,勿待罪事,回諭。
蔡緯夏,以義禁府言啓曰,順天前府使金若行,礪山前府使金相勳,玉果前縣監柳正養,扶安前縣監李格,海南前縣監李普漢等,令該府處之事,傳旨啓下矣。金若行今方待命於本府,卽爲拿囚,柳正養·李格·李普漢等,俱在任所,依例發遣府書吏羅將,竝拿來,而金相勳以兼營將守令,時在任所云,發遣府書吏,交代後拿來,何如?傳曰,允。
鄭好仁,以一二所巡廳·左右捕廳·訓鍊都監言啓曰,去夜無犯夜人被捉之意,敢啓。傳曰,知道。
乙未十二月初六日辰時,上御集慶堂。大臣·備局堂上引見入侍時,領議政金尙喆,左議政李思觀,行知中樞府事李景祜,行司直具善復,左參贊鄭弘淳,行刑曹判書朴相德,行司直李章吾,行副司直李重祜·李潤成·鄭尙淳·尹泰淵,行大司成金魯鎭,戶曹參判鄭一祥,掌令李枰·高益擎,獻納李重馥,副校理李儒慶,右承旨蔡緯夏,假注書李東讓,事變假注書李東稷,記事官徐有鍊·成鼎鎭,以次進伏訖。尙喆曰,聖候,何如?上曰,一樣矣。尙喆曰,日前都政不遠,申飭銓官,而守令各別善擇之地,宜矣。上曰,吏判,誰也?尙喆曰,徐命膺也。尙喆曰,都政不遠,兵判蔡濟恭方在內局提調,故武士一不得見接,擧行諸節,皆不得爲之,事甚可悶,未知何以爲之乎。上曰,予亦知之矣。兵判許遞,政官牌招開政,待下批牌招察任,大政必於望後卽爲事申飭。出傳敎弘淳曰,今年三南收租大縮,凡係用度,不可不節損,裁減之政,依辛巳·癸巳例擧行事,分付,何如?上曰,依爲之。出擧條相德曰,此咸鏡監司韓光會推覈會寧罪人啓本,而有該堂問于大臣以稟之命矣。上曰,讀之。緯夏讀奏訖。上曰,大臣之意,何如?尙喆曰,今此罪人謀害前官之狀,旣承款於捕廳,終又變辭於秋曹,而本道推覈時,一向抵賴不服,論其情跡,極爲窮兇,而但中路同儻之隨來者,多是十餘歲未長成之兒輩,況其行凶之銃子,終未執贓,此未究竟之前,不可輕議一律。令本道更加刑訊得情後用法,獄體當然,若以罪疑惟輕之義,特欲酌處,則秋判方考律文云矣。上曰,律文,何如?相德曰,大明律曰,部民謀殺本屬知府知州,已行者,杖一百·流二千里,已傷者絞,已殺者皆斬,續大典曰,邑民向官長放砲者,作變處不待時處斬,旣不得贓物,且多疑端,恐不可遽施一律矣。思觀曰,此事關係不輕,朝家所以處置者,宜嚴而不宜緩矣。初旣承款於捕廳,而今乃變辭於監營,自是奸猾輩例習,而未取服之前,律之輕重,非所可議。今若因道臣一次査狀,而因渠抵賴,遽議傅生,則非所以嚴國法而示邊民也。臣意則更令本道,嚴刑究問,待其終未得情而後,議惟輕之典,亦未晩矣。上曰,論其心則無疑,究其迹則殊常,自初疑焉,更加嚴刑二次,流二千里勘處,可也。出擧條上曰,湖南御史入來乎?使之入侍。御史趙載偉進伏。上曰,俄者因北道狀聞下敎,予意亦如領相,而左相所奏,可謂守法,故有嚴刑二次之敎。目下更思,世間欲爲放銃殺人之時,其隨去者,俱不過十餘歲人,罪疑惟輕。尙書所載皐陶曰殺,帝曰宥,亦載經傳,若今下敎,渠果三令免物,故可謂宥也,若物故此殺也。嗚呼暮年,不體舜意而何?豈特此也?予於昔年在邸時,一漢中道,莫重書啓裂之,而非特裂也,有辱說故有聞,令秋曹勘律,果一律,故聞此欲傅生,而伊時適値代理時,故供承旨持入減律,判付而書下,減律措語,付諸書案,若入,莫或放忽事申飭,本事,由於予,其時予亦仰覩,莫重盛德,今於八旬心,尙今頌焉,此正欲法堯舜,當法祖宗也。嗚呼,此豈特祖宗?卽予繼述者,爲相臣守法之意,渠若囹圄中物故,此非宥也,殺也。嗚呼,八十三歲,莫能繼述,殺人於桁楊之下,予心,若何?擧條下敎勿施,只以杖一百之律勘處,分付道臣。其若誤殺,此予殺也,將此敎頒布中外,咸知暮年夙夜繼述之心,莫敢濫殺之意,兩人外干連諸囚,皆放釋。出傳敎載偉讀奏書啓。上曰,承旨書不治諸守令,可也。載偉讀奏別單條列訖。上曰,有純褒乎?載偉曰,全州判官李昌中,最安詳,而無純褒矣。上曰,今聞湖南御史書啓,嗚呼,暮年於兩道心弛,雖然,其無表著璽書特賞者,大抵此賞,高者宜愼過濫,直者雖小宜先,此王者綜核之政也,於褒無赫赫之政,一竝安徐。順天府使金若行,礪山府使金相勳,萬頃縣監韓德厚,扶安縣監李格,玉果縣監柳正養,海南縣監李普漢,或關係不法,或關係不職,此宜先也,亟施不敍之典。嗚呼,今年田稅,豈可一任付諸監色?心中是非,莫能逃,萬萬可駭。豈可不敍而止?竝令該府處之。韓德厚昨年聞萬頃民所奏,旣有璽書褒,特爲分揀,其餘非徒無阿大夫,皆無大過,竝安徐,別單下備局,卽爲稟處。出傳敎緯夏讀奏使臣狀啓訖。上曰,大司憲沈履之敍用,趙德成大司諫除授勿施。出傳敎枰·益擎·重馥曰,惟我殿下五十載建極之功,陶成平蕩之化,爲今日臣子,孰敢以黨之一字,萌於心發諸口,而乃者大逆罪人南絳老之一啓,背公死黨之心,綻露無餘,旣已正法,則罪人李迪輔之不先不後,闖進一疏,雄唱雌和,節節巧慘,渠苟有一分人心,焉敢放恣叵測之至此哉?其負國家無臣〈節〉,甘心私黨之類,不可一刻容貸於覆載之間,臣等謂黑山島圍籬安置庶民罪人李迪輔,亟令王府,拿鞫嚴問,快正王法,宜矣。上曰,已諭勿煩。出擧條枰·益擎·重馥曰,罪人南絳老負殿下五十年苦心,自陷重戮,則爲今日臣子者,孰敢營護,而荐棘罪人朴盛源,敢以伸冤二字,肆然陳章,究其所爲,萬萬叵測。荐棘之律,雖出斟量之聖心,在嚴國體之道,不可荐棘而止,臣等謂黑山島荐棘罪人朴盛源,拿鞫嚴問,快正王法,宜矣。上曰,已諭勿煩。出擧條枰·益擎·重馥曰,刋版人韓翼謩·洪麟漢,在於具瞻之位,不顧所重,敢以不必知無足憂等說,肆然陳奏,欲爲依爲彌縫之計,萬萬無嚴,不可刋版而止。臣等謂刋版人韓翼謩·洪麟漢門外黜送。上曰,旣已處分,尊國體嚴邦憲,其何加律?不允。出擧條枰曰,吏曹參議朴師海,旣無踐歷,亦無人望,濫荷我殿下拂擢之恩,猥躋三銓之任,則在渠之道,政事惟當務從公平,而徒懷畏首畏尾之態,當此合辭方張之日,兩司排望之際,有勢者,有顔私者,不敢擬入,近三百侍從中,以無勢在鄕之人,苟然充望,如許政官,將焉用哉?臣謂吏曹參議朴師海,亟施譴罷之典。上曰,依啓。出擧條尙喆·思觀·備局堂上,先爲退出。儒慶曰,今日諸臺合啓,以其何加律批答,則諸臺當避嫌而不避嫌,大損臺體,請合啓諸臺,竝罷職。上不爲發落。以次退出。
乙未十二月初六日巳時,上御集慶堂。藥房入診入侍時,都提調金尙喆,提調蔡濟恭,副提調李宅鎭,假注書金載斗,記事官徐有鍊·成鼎鎭,醫官方泰輿·鄭允協·慶絢·吳道炯·鄭允德·柳光翼·徐命緯·丁志泰·金孝儉,以次進伏訖。尙喆曰,夜間聖體,若何?上曰,一樣矣。命醫官入診。允協按脈訖,退伏奏曰,左右三部度數調均,滑體與昨日一樣矣。絢·道炯所奏,與允協同。上命次對諸臣入侍。藥房諸臣退出。
上在慶熙宮。停常參·經筵。
端敬王后忌辰。
藥房都提調金尙喆,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道,睡則勝氣,若何?今支撑唯建功,心自歎氣何喩?自慷慨待敎侍。中宮殿·惠嬪宮,藥房口傳問安。答曰,知道。
大殿,藥房口傳夕問安。無批答。中宮殿·惠嬪宮,藥房口傳夕問安。答曰,知道。
建功湯一貼封入事,下敎。
傳于李敬倫曰,內局入侍,守令同爲入侍。
以備忘記,傳于鄭好仁曰,內局提調,頃者下敎時,宜免兼帶而免本職,予庸惜。關西回日爲此任,連爲侍下,此人雖莫敢辭,君宜體下,特爲除免,其代仁陽君爲內局提調。
以備忘記,傳于鄭好仁曰,前騎判爲左參贊,牌招察任。
徐浩修啓曰,右承旨蔡緯夏,因掌令李枰等聯名上疏,謂有難安情勢,陳疏出去,原疏纔已退却矣。卽爲牌招,何如?傳曰,允。
以備忘記,傳于蔡緯夏曰,今番後予心憧憧,見沖子作爲然後,心可紓。狀聞中有稟請者二三張,入于東宮,見其答,承旨持奏。
蔡緯夏啓曰,吏曹判書徐命膺,參判尹得養,牌不進推考傳旨,今方捧入,而開政命下之後,如是違牌,不卽擧行,事甚未安。判書·參判更卽牌招開政,何如?傳曰,允。
有政。吏批,行判書徐命膺進,參判尹得養式暇,參議未差,左副承旨徐有慶進。以李命植爲吏曹參議,趙鎭衡·李普天爲掌令,金致顯爲獻納,沈有鎭爲司書,李壽岱爲校書校理,故通德郞尹東奎,贈吏參例兼,故洗馬尹智敎,贈左承旨例兼,以上,兵曹參判尹光紹二代追贈。
兵批,無政事。
傳于李宅鎭曰,都承旨持御史書啓,入侍。
傳于李宅鎭曰,都承旨詣閤。
李宅鎭啓曰,領議政金尙喆,左議政李思觀,來詣閤外求對矣。
傳于徐浩修曰,都承旨入侍,領左相同爲入侍。
王世孫上疏曰,伏以臣卽伏見備忘之下政院者,以我聖上止慈之仁,何爲而有此敎也?臣誠惶懍抑塞,莫省所以。噫,臣雖不宵,豈不知我殿下至誠惻怛,必欲試可之意,而顧臣年紀尙淺,學識未周,徒依日月之光,忝叨儲貳之任,問寢視膳,子職之當然,而尙懼不克,今者成命,乃關國體。當此民憂溢目世道日艱之時,非不欲自效其竭心代勞之道,而癡騃之見,魯下之才,實無一分承當之望。左右思量,萬萬焦迫,玆敢略入文字,仰瀆崇嚴。伏願聖慈,俯循小子之懇,特寢稟請之命焉。臣無任顒望祈懇之至,謹拜疏以聞。答曰,省爾之章。嗚呼,問予孫知爾祖?年乎今八十三,嗚呼古來稀年,今加十餘年,此建功支撑也。爾祖氣尙旺而然矣,然氣苶時,貼身于席,莫知今世,前生所食,昔諸葛猶勝於予。嗟哉,楊儀猶悶而然。噫,祖依於孫,孫依於祖,爾何若是,不諒爾祖?諺文文其賤也,或反切然後乃知,或雜技之賤者,不學亦何能?故三年讀幾時讀,昔小兒爲文章,此猶若此,況萬機國事乎?若此若此,其有後時歎,東國何生民何?興惟及此,予懷,若何?故頃者下敎,有此萬古所無葛勝,今者此敎,聽政乎代理乎?處置可駭擧,自此以後,予心安睡能,便若有時食亦勝能支撑。今者此敎,聽政乎代理乎?雖曰聽政,百官無朝參擧,亦曰代理,不過狀聞數丈,爾何動爾何動?國初依此例,令承旨稟決於東宮。喜而敎曰,此予只有目見此處也,今者敎正此也,爾今動,予見者皆莫知,誠沓沓誠沓沓。予非聖人,亦何心,無古例創命乎?師傳皆來莫知。辰時酉時,頹然而臥,聞此奏,强起而來,八十三歲是何光景?況稟決狀聞何時來?若河淸,爾果奉承,然後夕食可食,今夜可睡,何心陳章?諒予諒予,體予體予。此飮小水誠也。
王世孫再疏曰,伏以臣冒陳衷懇,冀蒙俯諒,及奉批旨,不惟不賜允許,縷縷辭旨,丁寧懇惻,至又有夕食夜睡之敎。臣雖愚迷,豈不欲仰體我聖上藹然之至意,而反復思量,萬無堪承之望,不避煩瀆,更此申籲。伏願聖慈,亟寢成命,俾安小子之心焉。臣無任顒望祈懇之至,謹拜疏以聞。答曰,見爾再懇。旣喩祖依於孫,孫依於祖,嗟哉朝鮮,祖孫相依,數三張下敎,一何困爾祖?昨夜善宿,今夜困爾,其何交睫?此是昏定,八十三歲一何受困?此依孫受孝,何喩何喩?諒予諒予。仍傳曰,此批答,都承旨傳諭。
王世孫三疏曰,伏以臣再陳焦迫之懇,天聽愈邈,辭旨又勤,臣不勝悶蹙罔惜之至。噫,臣非木石,豈不仰體我聖上苦心至誠,而以臣魯才蔑識,寧有一半分承當之望乎?章皇控辭,猶屬例懇,急構數行,仰于崇聽。伏願天地父母,曲賜俯諒,亟回成命焉。臣無任顒望祈懇之至,謹拜疏以聞。答曰,省爾三章。一何困予,一何困予?於今名正言順,東國再安,沖子寔體三百年宗社,莫負列朝聖德。嗚呼,祖孫相依,將見臨堂受朝參之擧,於予萬分幸矣,於爾可爲榮親。詳察庶務,莫敢少忽,扶我三百年宗國。傳曰,都承旨持傳。
傳于鄭好仁曰,當詣舊邸,儀注安徐,時刻,待下敎只入正時,路由夜晝介,挾輦軍前後廂,依前。世孫隨駕,安徐。
李宅鎭啓曰,藥房三提調有稟達事,請對矣。
傳于李宅鎭曰,往舊邸,當召見矣。
傳于李敬倫曰,在鄕承旨,當乘馹置之,左承旨亦爲置之,請牌承旨遞差,來奏中官記過。何如是困之?
傳于鄭好仁曰,駕轎掩三窓待令。
李宅鎭啓曰,諸承旨有稟達事,來詣閤外請對矣。又啓曰,玉堂上下番有稟達事,來詣閤外請對矣。
傳于李敬倫曰,但入直而隨駕。
以承傳色口傳于李宅鎭曰,此則以無前例劻勷,有前例之聽政,若擧行則予當靜處矣。
以承傳色口傳于李宅鎭曰,若不受此下敎,則大小公事留院。當爲傳位下敎矣。
以承傳色口傳于李宅鎭曰,今則予方寢睡矣。
以備忘記,傳于鄭好仁曰,承旨姜始顯·蔡緯夏代,徐有慶·李敬倫爲承旨,牌招察任,房順房。
吏曹,右承旨鄭好仁,左副承旨李敬倫,右副承旨徐有慶。
以備忘記,傳于李宅鎭曰,凡事正名,然後言順。嗚呼復政後,予心,若何?昨日下敎,無前例云,聽政光明正大,前例班班,令該曹依例知悉。知悉然後,予當酬應,內局飮建功。
以備忘記,傳于鄭好仁曰,於今纔已妥帖,八十三將見沖子孝於予,萬萬幸矣。舊邸下敎,安徐。
鄭好仁啓曰,大司憲沈履之龍仁在外,執義金復休抱川在外,掌令高益擎·李枰上疏留院,持平朴聖泰鍾城在外,李敬彬富平在外,今日以監察茶時之意,敢啓。傳曰,知道。
李敬倫,以備邊司言啓曰,此湖南暗行御史趙載偉弊瘼別單,而有下備局卽爲稟處之命矣。其一,京外貿遷及營耗取用,必就沿邑,而其代則預散廉價殖利貿充之弊,嚴飭事也。穀物需用,必取沿邑,而及其貿充之時,預給廉價殖利收捧者,殆同錢還,而況且以牟換租作米之際,生民之受弊,監色之弄奸,誠如繡啓所論。常時道臣,若果嚴飭,豈有此弊?此後則各別嚴禁,而復有此等所聞,則非但守令之隨現重勘,道臣亦難免論責,以此嚴飭。其一,各邑營主人,預受物種價而私用,及其封膳之時,圖受還穀而不納,今年內嚴飭準捧,此後擅給者,從重科罪事也。各邑營主人,預受其價,私自消融,受出還穀,仍成逋欠之習,誠極萬萬痛駭。此不過爲守令者,拘於顔私,不能嚴加防塞之致,常時道臣,若能痛加禁斷,則此何足煩聞朝廷?分付道臣,嚴飭守宰,前此未捧還穀,刻期準捧,而此後或有預給其價,擅給還穀之弊,則當該守令,隨其現發,狀聞論罪事,另飭道臣。其一,法聖·群山·聖堂,三漕倉漕卒輩,預賣漕復米,空手登船,犯用上納之公穀,此後預賣之習,嚴禁事也。漕復米,乃是乘船時糧料,而漕卒輩,任自預賣,及其登船之時,一任其犯用公穀,上納時欠縮無面之弊,專由於此,究其所爲,誠極絶痛。此後則嚴飭地方官,漕復米賣買之習,各別痛禁,而如有所犯,則令道臣摘發論罪。其一,今年綿農失稔,各樣軍布,以錢代捧,明春木大同,亦以錢代納事也。今年本道綿農之失稔,挽近所無,各樣軍布,旣許代捧,則明春木大同之以本色備納,其勢誠難。從民願以錢代納事,旣已筵稟,特爲許施之意,分付道臣及該廳,何如?傳曰,允。
李敬倫,以一二所巡廳·左右捕盜廳·禁衛營言啓曰,去夜犯夜人,無所捉之意,敢啓。傳曰,知道。
乙未十二月初七日辰時,上御集慶堂。藥房入診,守令同爲入侍時,都提調金尙喆,提調李景祜,副提調李宅鎭,假注書金載斗,記事官徐有鍊,成鼎鎭,春川府使李崇祜,順天府使任觀周,礪山府使趙嶪,玉果縣監申,海南縣監金昌祿,醫官方泰輿·鄭允協·慶絢·吳道炯·鄭允德·柳光翼·徐命緯·丁志泰·金孝儉,以次進伏訖。尙喆曰,夜間聖體,若何?上曰,今夜最穩睡矣,仍命兩聽入診。允協按脈訖,退伏奏曰,左右三部度數調均,滑體有勝矣。絢·道炯按脈後所奏,與允協同。宅鎭讀奏湖南御史書啓。上曰,夜夢見康津縣監徐完碩,異常矣。尙喆曰,完碩好風身而亦有聲續云矣。上曰,守令進前。崇祜進伏。上曰,誰也?宅鎭曰,儒臣李在學之父也,曾經承旨矣。上曰,有何所懷乎,崇祜對曰,別無所懷也。上曰,春川,何如?尙喆曰,路近閑僻山水之鄕矣。命先退。觀周·嶪··昌祿,次第進伏。下問職姓名,卽命退去。上命宅鎭讀賡韻,讀訖。上曰,作帖以進,可也。十韻應製,前大提學牌招科次。出榻敎命退,諸臣退出。未及出閤門而還,召宅鎭命書傳敎曰,頃者處分時,一付參酌,故臺臣昨請,而雖不允,更思刋版之典太輕,以削黜之典加律。下敎若此,本啓卽從矣。又命書傳敎曰,依違二字,目今痼弊,身爲大官,旣同爲入侍,沖子所聞,大臣豈不聞?其涉慨然。宋瑩中事,欲免目下,不當比之頃年,所奏漫漶,其敢默默,此等都憲,將焉用哉?萬萬可駭。凡人於知己者必報,宋瑩中頃者擧措,曷勝寒心?此兩臣旣加律,則佯若不知,大臣漫漶,欲免都憲,豈可曰處分而默默乎?此昨日臺臣,曷勝寒心?儒臣所請,可謂其職,予果曰,以承旨無答,今乃知焉,以此以彼,其諳可矣,亦從焉。多臺有闕,政官牌招開政。噫,此亦礪頹細之一端也。命退,諸臣退出。
乙未十二月初七日未時,上御集慶堂。領左相·都承旨入侍時,領議政金尙喆,左議政李思觀,行都承旨李宅鎭,假注書李東讓,記事官徐有鍊·成鼎鎭,以次進伏訖。宅鎭讀奏王世孫上疏訖。尙喆曰,今日下敎,實由於聖躬之分勞,臣切欽仰,而體段如何?王世孫陳章,宜矣。思觀曰,臣等非不欲聖躬之分勞,而今此陳達者,體段之如何也?惟聖明留念焉。上曰,古例亦有此事,卿等不知乎?何若是也?命書王世孫上疏批答訖。上曰,都承旨持傳。出傳敎尙喆曰,今此二三張狀聞,入于東宮,欲見其答之敎,體段終涉如何?王世孫疏中,亦有試可之語,其不敢奉承,事體誠當然矣。上曰,卿等退去。尙喆·思觀先爲退出。上曰,春坊春秋兼帶事。榻前下敎以次退出。
乙未十二月初七日戌時,上御集慶堂。大臣求對入侍時,領議政金尙喆,左議政李思觀,行都承旨李宅鎭,右承旨鄭好仁,假注書李東讓,記事官徐有鍊·成鼎鎭,以次進伏訖。尙喆曰,今午下敎,不敢奉承者,聖意雖欲參決分勞,而未有正名,故臣等不敢遽然奉承矣。上曰,名不正則事不順,而當初下敎,果無名,今者下敎,欲使卿等覺悟也。尙喆曰,今者下敎,乃是丁酉故事,顧今悠悠萬事,都莫如保護聖躬,人君之曉政勤勵,非不盛矣,而臣等每見酬應之久,下情不勝悶迫。今此王世孫聽政之命,實爲聖上分勞之道,凡係國事大綱,殿下摠攬,而大小公事,東宮裁決,則上下兩得其道,臣等豈不奉承乎?雖此下敎之後,承候等節,亦當自如,臣等之侍殿下,與前何異?上曰,昔則次對東宮爲之,而今則予當攬其大綱矣。尙喆曰,今承此下敎,臣等誠不知爲懷矣,惟願殿下萬萬歲焉。思觀曰,今此下敎,都爲宗國而然矣,臣誠不勝欽仰矣。上曰,若見沖子受朝參於景賢堂,於予豈非榮光乎?尙喆曰,考見古例,用兵·用人·刑人,殿下當爲之矣。上曰,然矣。都政則予當爲之矣。尙喆曰,旣承下敎之後,宜卽擧行,今雖夜深,原任及禮官命招,卽定節目啓下,宜矣。上曰,依爲之。上曰,原任大臣·禮堂命招事,下敎。出榻敎上曰,今則事面圓矣。尙喆·思觀曰,今下下敎,異於午間下敎矣。上曰,誠然誠然。午間下敎,非代理非聽政也。命書王世孫三疏批答。上曰,都承旨持傳。出傳敎上曰,朝參例當爲之乎?尙喆曰,未及考例矣。上曰,坐直承旨入侍,丁酉節目持入。好仁進讀節目訖。尙喆曰,此則禮官入來後抄出條件,明日當奏矣。上曰,依爲之。上起坐,命書廟社告由祭文訖。上曰,今番聽政受朝參,當景賢堂爲之,自此以後,比前體貌尊重矣。暮年我有孫,有孫與初日有異,常時次對,尊賢閣爲之。出傳敎尙喆曰,聽政日朝參,景賢堂誠好矣,而臣等入侍,每見王世孫之不離殿下之側,常時則此堂猶遠矣。上曰,誠然,以尊賢閣爲次對,好矣。上曰,今番宜有上告下布,頒赦。設科之例,明日,禮堂詳考稟處。出傳敎上曰,今番告由,只廟社,凡諸告由,安餘出傳敢上曰,時原任·禮堂,來朝入侍。出傳敎上命持入應製排律。好仁讀奏訖。上曰,兩製居首徐有鍊陞六,李儒慶三中,織毛馬粧賜給,成鼎鎭·李東稷兩製三下,貂皮笠耳掩一部賜給,三下趙尙鎭·吳大益·金載斗,各紙三卷·筆五枝·墨三笏,賜給。出傳敎上命書御製詩七言二句訖,仍命書諸承宣·諸玉堂·諸春坊·翰注,賡進傳敎訖。以次退出。
上在慶熙宮。停常參·經筵。
仁烈王后忌辰齋戒。
藥房都提調金尙喆,提調李景祜,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。復政鬱結心,昨夜快解。凡事自有其時,豈意沖子長成,爲予聽政?昨夜後冥然自歎,心快紓,此正漢高喜其自尊也。於沖子習知國事,三百年宗國庶幾,昨日下敎後,喜何睡乎?但八十三何能成此?帝堯壽則多辱云,而予則幸免,益切欣喜。乘小輿沖子將朝參,當先見而來,氣何喩?待敎侍。中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
傳于李敬倫曰,駭然矣,未開門前,供上來而不來開門,禮判入來,擇日入侍。
鄭好仁啓曰,奉敎宋銓,牌招入直,何如?傳曰,允。
建功湯一貼封入事,下敎。
有政。吏批,行判書徐命膺進,參判尹得養式暇,參議李命植未肅拜,右副承旨徐有慶進。以吳載紹爲兼輔德,李頤祥爲兼文學,尹尙東爲司書,柳榮鎭爲司成,李鎭恒爲相禮,沈商賢爲禮曹佐郞,鄭弘淳爲軍器提調。
兵批,行判書鄭弘淳病,參判尹光紹病,參議李在簡入直進,參知洪秀輔病,右副承旨徐有慶進。副司直蔡緯夏·姜始顯,副司果徐有鍊,以趙命稷爲長山別將。
鄭好仁,以禮曹言啓曰,王世孫聽政擇日擧行事,命下矣。聽政吉日,卽令日官推擇,則初八日初九日國忌相値,初十日卯時爲吉云。以此日時擧行,宗廟社稷告由祭,同日曉頭先行,頒敎同日未時擧行事,分付,何如?傳曰,允。
傳于李敬倫曰,領左相·禮判入侍。
傳于李敬倫曰,行首承言色,越俸三等。
建功湯一貼封入事,下敎。
以承傳色口傳下敎,傳于徐有慶曰,世孫若爲陳章,大小公事留院,內局問候勿爲之,當減膳矣。
王世孫四疏曰,伏以臣昨伏見備忘下者,有聽政之命,繼又伏見三疏之批,八十有二言,丁寧懇惻,有足以感豚魚而孚神明,奉讀未半,惶懍抑塞,不覺感涕之被面也。噫,臣年幼而學淺,識蔑而才疎,忝叨儲位,尙切兢業,惟知繞膝之爲歡,舞綵之爲樂而已。雖尋常字句之間,終未敢仰贊於至化之治者,抑亦聖明之所燭也,又何爲而有此莫重之敎也?至如狀聞稟請之事,猶不敢奉承,再疏三疏不知止者,誠以左右思量,萬無承當之望而然矣。況玆民國之重,機務之繁,遽以畀之不少留難,何哉?且伏念殿下於臣,天也父也,以慈覆之至仁,何不諒小子焦迫之忱,命之以非常之擧乎?達夜耿耿,齎心虔誠,略暴衷悃,仰瀆崇嚴。伏願聖上,俯察微誠,亟寢成命,千萬幸甚。臣無任顒望祈懇之至,謹拜疏以聞。答曰,省爾章若干。沖子,困祖何甚?嗚呼復政後,幾年鬱結,因其勢理導,一夕快解,孫何困祖?其果若此,水刺何食,建功何飮?當喩大於此者,何等中官,勸而若此?此朝鮮十常侍也。若思其祖,豈忍若此?予坐于廳,從容後入房。小子小子,予悶予悶。
建功湯一貼封入事,下敎。
李敬倫,以一二所巡廳·左右捕盜廳·御營廳言啓曰,去夜犯夜人無所捉之意,敢啓。傳曰,知道。
議政府,王世孫聽政節目別單。一,聽政節目,依傳敎,以丁酉事例磨鍊爲白齊。一,聽政處所以景賢堂爲之,常時引接以尊賢閣爲之事,命下矣,以此擧行爲白齊。一,聽政時坐向,依歷代及本朝前例,西向爲白齊。一,初聽政時,朝參一次爲之,常參無事時,間間爲之爲白齊。一,賓廳日次,大臣·備局堂上入對時及書筵外引接時,承旨一員·翰注各一員進參,春坊官·兼春秋以當直人隨入記事爲白齊。一,宗親及文武群臣一品以下,再拜庭下,王世孫不答,惟宗室伯叔及師傅,先陞堂再拜,王世孫答拜。大臣則事體自別,師傅一體先陞堂再拜,賓客則朝賀時拜庭下,書筵時則依舊例行之爲白齊。一,宗廟·社稷·陵園·殿宮祭享,王世孫皆稟。上曰,代行行祭時凡事,一依親祭例,而祝文則依攝行儀,以謹遣書之爲白齊。一,用人·刑人·用兵三件事,竝依古例,兩銓除拜,大小官遞罷,禁府·刑曹大辟處決及兵曹京外軍兵上番習操,京外殿最,兩銓歲抄,宿衛遞代,軍號省記,宮都城門開閉等事,竝爲入啓爲白齊。一,凡大小疏章,三司箚啓,藩閫狀聞,各司草記,皆入于東宮,而凡係邊境重事之不可不上聞者,直爲入啓。其他京外申聞申目中事係重大,有難裁斷者,仰稟上前之意,下令于政院擧行爲白齊。一,出納命令,依古例,自聽政日,王世孫命令,政院主之,侍講院曾所擧行者,本院擧行。傳旨稱徽旨,啓依允稱達依準,啓辭稱達辭,狀啓稱狀達,啓本稱申本,啓目稱申目,上疏稱上書,百拜稱再拜,上前開坼稱世孫宮開坼,謹啓稱謹達,啓聞稱申聞,伏候敎旨稱伏候徽旨,稟旨稱稟令,上裁稱徽裁,疏箚末端規式,仍舊例爲白齊。一,凡文書入達擧行之事,政院每月朔望抄錄啓聞,而年例應行之事,一竝書入,有煩御覽,此則安徐爲白齊。一,令牌用靑牌爲白齊。一,朝賀等儀注,令禮曹憑據丁酉前例,參酌定式,而儀仗及宿衛軍士,令兵曹依丁酉前例,加數擧行爲白齊。一,朝參及凡受賀時動樂,方在直宿中,依丁酉例停止爲白齊。一,未盡條件,追乎磨鍊爲白齊。乾隆四十年十二月初八日。啓依允。昔與今,有大朝賀軒架不設之事乎?若此文武科唱榜,陳而不作乎?噫復政幾年,鬱結難狀,昨復焉,於世孫復政洗古,可謂孝矣。於祖能代理,以喜其心,此莫大之孝。豈特此?嗚呼,八十三歲聽政,古豈有哉?況此復政乎?寔東國莫大之慶也。付托得人,豈特世孫受賀,於予何辭?其日景賢堂前,豈可沁沁泄泄寥寥?丁酉予亦仰睹,其何循例?設軒懸事添儀注,令儀曹知悉。令其祖志喜焉,致詞箋文,果若何?依丁酉例安徐。今予心雖世孫稱觴何辭?祖孫旣拜聖入學,於今日何心泛視?況此與他有異,禮畢後擇日,從略庭試說行。嗚呼五十年臨御,八旬翁聽政,古豈有乎?其宜與民同慶。嗟哉此日,分義大定,豈只受拜?頒赦百官加,依例爲焉。赦文何待添句?當製下,令中外咸知邦慶。然何可張大?旣無封箋,各道方物物饌安徐爲良如敎。
乙未十二月初八日辰時,上御集慶堂。時原任大臣·禮判入侍時,領議政金尙喆,判府事申晦,左議政李思觀,禮曹判書趙曮,行都承旨李宅鎭,右承旨鄭好仁,假注書李東讓,記事官徐有鍊·成鼎鎭,以次進伏訖。尙喆曰,聖候,何如?上曰,一樣矣。尙喆曰,水刺之節,何如?上曰,一樣矣。尙喆曰,分勞聽政,於古罕有之慶也。思觀曰,聖心少解,臣等之心,亦感激矣。尙喆曰,王世孫誠孝藹然,輿情莫不欽仰矣。晦曰,殿下命王世孫聽政,臣誠欽仰矣。上命讀聽政擇日草記訖。曮曰,慶科,古例雖無之,而今番則何以爲之乎?上曰,姑置之。好仁讀奏聽政節目訖。上曰,予受賀乎?尙喆曰,殿下當受賀矣。殿下當先受賀,而王世孫次受賀矣。上曰,予受賀於何處乎?尙喆曰,禮堂方欲奏達矣。曮曰,處所似不同,而時刻,卯時午時矣。上曰,聽政朝參,何以爲之乎?尙喆曰,聽政朝參當先爲,而陳賀當次行矣。上命書頒敎文訖。尙喆曰,誠好矣。殿下宜有表異於聽政之後,今日邦慶,千古人君,得之難矣。上曰,賀已許之矣。曮曰,今番陳賀服色,依例以絳紗袍磨鍊,而處所以何殿擧行乎?上曰,依爲之,處所以景賢堂爲之。出擧條上曰,昔年聽政,有伯叔父之稱,而此其時,有大君王子而然也。於今諸宗,皆過於昔,用此例其濫,都尉·僉尉亦非擬於此,今番伯叔陞堂之文,安徐。出傳敎曮曰,王世孫聽政朝參時,依前例以袞龍袍磨鍊乎?上曰,依爲之。出擧條曮曰,今番陳賀時,王世孫坐堂受賀之節,何以爲之乎?上曰,依例爲之。出擧條曮曰,王世孫聽政節目,判付中,有設行庭試之命矣,以何間爲之乎?尙喆曰,明春有重試對擧庭試矣。曮曰,丁丑年重試對擧庭試時,亦有合慶之例矣。上曰,合慶爲之,可也。出擧條尙喆曰,初十日減膳,已滿十日之限,依例復膳乎?上曰,依爲之,可也。尙喆曰,臣伏念王世孫出天之誠孝,慰悅聖心,靡不用極,臣等請稱觴,宜矣。晦·思觀·曮曰,臣等之懇祝,亦與領相所請同矣。上曰,今或許之,則正朝必請賀,此後予甚難矣。尙喆曰,丁酉六對,自有古例,此後何以爲之乎?上曰,一日二日萬機,予何敢曰古例?次對,今付沖子乎,一月望前三對,予當爲,一月望後三對,當令沖子爲,以此添書於節目,政院知悉。出傳敎尙喆曰,旣已志喜,進饌宜矣。思觀曰,非爲饌也,禮爲貴也。上曰,今日我孫心可知。相依幾年?予當一慰。今予心今此擧,萬古豈有?予喜曷勝?大臣亦請仰依寶鑑,祖孫雖舞賢堂,可也。何可辭也,而若此卽進宴,予何爲也?十五日世孫設小饌而來,予當備小饌而待,殿庭奏雙笛,祖孫同食殿中。予受者授政院,沖子受者授春坊,此亦志喜於此日,諸臣咸知若食焉。出傳敎尙喆曰,設饌則十五日,不必爲之也,何日不可乎?春坊多在外人,宜有變通之道矣。上曰,春坊在外許遞,政官牌招開政。出傳敎以次退出。
上在慶熙宮。停常參·經筵。
仁烈王后忌辰。
夜一更二更,有霧氣。自二更至四更,月暈迴木星。
藥房都提調金尙喆,提調李景祜,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。啓曰,知道。寢睡差勝,氣亦差勝,待敎入侍。中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
建功湯一貼封入事,下敎。
建功湯一貼封入事,下敎。
以雲寶劍望筒,傳于李敬倫曰,安徐。
建功湯一貼封入事,下敎。
吏曹口傳政事,以閔游爲左通禮。
徐浩修,以吏曹言啓曰,明日陳賀時,左右通禮不可不備員,而左通禮洪彦喆在外未肅拜,今姑改差,其代口傳擬入之意,敢啓。傳曰,知道。
兵曹口傳政事,副司果鄭履煥·申大升·申思運·金履禧·李德師·李顯永·宋濟魯·金樂洙·宋霮·李宗榮·金和中·李商岩·李在學·李秉模·徐有防·金峙默·李命勳·韓光近·申應三·金基正·安鼎大·柳翰申·權恢·韓宗濟·尹謐·盧端國·柳匡國·洪周萬·趙載偉·任希雨·洪相纘·尹若淵·尹東晩·兪漢敬·李泰永·曺遠振·嚴思晩·沈有鎭·權·洪宗藎·魚錫齡·李商進·沈基泰·李級·金履常·李書九·李商岳·李普溫·申應顯·鄭景仁·李行源·閔游·辛命喆·李弘稷·李身晦·兪彦脩·奇彦觀·李福徽·李文源·兪恒柱·李昌漢·成德朝·慶再觀·趙錫穆·奇彦鼎·金夢華·韓光協·崔光壁·李碩九·趙鼎耉·李海鎭·李宇喆·李師曾·李仁默·崔景岳·池應龍·趙夢麟·崔夢嵒·具修溫·金光岳·呂龜周·吳著·金埅·權德訓·蔡延夏·羅㷜·成穎·朴浚源·鄭德弼·金㙔·南鶴遠·吳濬根·金觀柱·宋煥億·洪相聖·金鍾善·鄭宇淳·李會遂·閔正烈·李魯述·朴天衡·宋文輅·姜彝福·申致權·李範濟·李有白·姜彝正·吳鼎源·李成運·金履厚·金翊休·李顯模·鄭福煥·韓後樂·尹塾·柳知養·李顯靖·洪樂淵·呂萬永·韓後翼·趙錫龍·趙思忠·林濟遠·沈翼雲,副司正李商駿·金憙·金方行·韓晩裕·金履鏞。
李敬倫,以一二所巡廳·左右捕盜廳·訓鍊都監言啓曰,去夜無犯夜人被捉之意,敢啓。傳曰,知道。
乙未十二月初九日午時,上御集慶堂。藥房入診入侍時,都提調金尙喆,提調李景祜,副提調李宅鎭,假注書金載斗,記事官徐有鍊·成鼎鎭,醫官方泰輿·鄭允協·慶絢·吳道炯·鄭允德·柳光翼·徐命緯·丁志泰·金孝儉,以次進伏訖。尙喆曰,夜間聖體,若何?上曰,今日差勝矣。請診候。上曰,姑置之。仍問曰,嶺南御史久不還矣。尙喆曰,嶺南比湖南,邑數最多,故以是遲滯矣。上命書傳敎曰,明日世孫受朝參時,伯叔旣下敎,只師傅與大臣,一體陞堂事,分付。上曰,明日世孫受朝參陳賀儀注時刻,安徐,待下敎只入正時。出傳敎上曰,明日世孫受朝參,可謂邦慶,今夜弛夜禁,三司明日弛禁。出傳敎上曰,侍從堂上時無職名人,明日陳賀時,付軍職入參事。出榻敎尙喆曰,夕湯劑當待下敎矣。上曰,唯。命退,諸臣以次退出。
上在慶熙宮。停常參·經筵。
藥房都提調金尙喆,提調李景祜,副提調李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。近者睡連差勝。於朝沖子當受敎,八十三予喜曷勝?氣何暇諭?待敎入侍。今者邦慶,漢唐罕聞,心喜中恐太康,海東諸臣,猶睡乎,其醒乎?予見多矣,予見熟矣。昨夜入睡時,鼓錚同二,於今睡醒,鼓錚異焉。主鬯猶托,八旬何歉然?中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
建功湯一貼封入事,下敎。
傳于徐有慶曰,百官加下批,今日爲之,歲抄捧而入侍。
徐有慶啓曰,百官加爲之事,命下矣。未承受推考傳旨,自本院爻周之意,敢達。傳曰,知道。
有政。吏批,判書趙曮式暇,參判未差,參議洪檢進,左副承旨徐有慶進。吏批啓曰,前領府事金相福,前判府事李溵敍用事,命下矣。當爲置處,而本曹無相當窠,依倒送西之意,敢啓。傳曰,知道。百官加下批,以李秉鼎爲副提學,金樂洙爲輔德,趙思忠爲兵曹佐郞,金重行爲社稷令,宋持常爲永禧殿令,李壽仁爲軍資判官,金魯鎭爲同春秋,右承旨鄭好仁今加嘉善,輔德李商建今加通政,以上,陳賀時禮房承旨禮貌官加資事承傳,恩全君禶今加顯祿,光恩副尉金斗性,興恩副尉鄭在和,以上今加成祿,中學訓導單具昌瑞,行左承旨鄭好仁,右承旨徐浩修。
兵批,行判書鄭弘淳進,參判尹光紹入直進,參議李在簡病,參知洪秀輔病,左副承旨徐有慶進。兵批啓曰,前領府事金相福,前判府事李溵敍用送西事,命下矣。當爲隨品置處,而領中樞一窠,他大臣今方見帶,依例從座目,領中樞金陽澤判中樞下批,其代金相福領中樞下批,李溵加設判中樞下批之意,敢啓。傳曰,知道。領府事金相福,判府事金陽澤,判府事李溵,以李明奎爲同知,李邦城爲內禁將,崔雲羽爲五衛將,李徵國爲五衛將,許潝爲景福將,金再禧爲昌慶將,金宗煜爲全羅左水虞候,廣州中軍單李臺,副司果沈有鎭。
以備忘記,傳于徐有慶曰,三百年邦慶,其何擇吉?翌朝當臨東月臺,慶科庭試試官,領相·前前大提學·禮曹參判徐有寧·國子長·入直兩儒臣·禮房承旨。豈慶踰時?座中日廳武科庭試開場以入,命官,左相,試官,三局大將·入直騎曹亞堂·入直摠郞·該房承旨入侍,文科懸題後以入,崇政殿科次入侍,開場後以入。柳葉箭二中,比較片箭,只入直侍衛,待下敎只入正時,令諸靑衿諸武士,以示予志喜意,海東有主鬯焉。
李敬倫,以禮曹言啓曰,今十二月初一日所下傳敎中,自今日有減膳十日之命矣。自明日依例復舊封進,而中宮殿·世孫宮,一體復常膳,封進之意,竝以分付,何如?傳曰,循例允,亦太康。
以備忘記,傳于李宅鎭曰,今成規例,禮房當爲都承旨,都承旨同中樞,輔德李商建爲承旨,房順房,牌招察任。
傳于鄭好仁曰,都承旨,三院副提調例兼。
傳于徐有慶曰,於今邦慶,三代·漢唐豈有?雖過者何惜?況當局者迷,安得盡善?正令準備二人者,況曾經輔相爲保傅者乎?因徐命善請下敎者,飭已示,皆特釋給牒,二原任亦然,皆給牒敍用。憧憧夜待曉諭,其果過爭,予何受賀?今予意,雖海東草木,亦欲皆春。
以備忘記,傳于徐浩修曰,今日邦慶宜同,世孫宮挾侍旣加資,大殿挾侍金壽敏,一體百官加親授。
令于徐浩修曰,諸承旨待下令,持公事入對。
諸承旨持公事入對事,下令。
傳于徐有慶曰,俄者入侍承旨入侍。
令于徐浩修曰,承旨入對。
徐有慶,以義禁府言達曰,明日慶科庭試時,本府都事皆爲赴擧,武都事一員,本府入直,而當直入直都事·公事回公都事及崇政門·麗春門·宜秋門·武所禁亂都事,無以推移,假都事六員,令該曹依例差出,以爲分排之地,何如?令曰,依。
徐有慶,以義禁府言達曰,洞開囹圄事,命下矣。特囚罪人張淀·李益魯·金若行等,竝卽放送之意,敢達。令曰,知道。
徐有慶,以刑曹言達曰,今者邦慶,暮年何惜?曾有前例,洞開囹圄事,命下矣。依傳敎,洞開囹圄之意,敢達。令曰,知道。
傳于徐有慶曰,坐直承旨,持囚徒案入侍。
建功湯一貼封入事,下敎。
傳于徐有慶曰,莫重大臣置處,尙今違牌,初政時,若何?萬萬爲駭。何云三牌?更爲牌招,卽爲開政,吏曹參議一體牌招。
徐有慶啓曰,吏曹判書徐命膺,參判尹得養,參議李命植,牌不進推考徽旨及罷職傳旨,今方捧入,而開政命下之後,如是違牌,不卽擧行,事甚未安。判書·參判更卽牌招,何如?傳曰,允。
傳于徐有慶曰,大臣雖曰非矣,置處豈如是遲滯乎?催促。
領議政金尙喆,左議政李思觀等箚曰,伏以洪惟我大朝殿下,受皇天祖宗之眷佑,大德得壽,化洽五紀,亦惟我邸下,誠孝出天,令聞冞彰,肆我聖上,念八旬分勞之道,遵列祖已行之例,邦禮旣擧,庭賀載行。列聖所以眷顧我邸下,一國所以靳望我邸下,亶自今日始矣。傳曰罔不在厥初,不知我邸下,將何以上副付托之聖意,下答顒祝之群情也。臣等不肖,忝在保傅,實無可以藉手仰勉者,而古語云欲法堯舜,當法祖宗。猗歟我大朝殿下聖德神功,史不勝書,而若其祈天永命,燕翼貽謨之要,則不越乎事天以敬也,奉先以孝也。破百年之朋黨,而躋建極之化,均八路之民役,而爲固本之道。至於自省二編,卽精一心法之傳,亦邸下承命而祗講者,則我邸下體行之方,顧不在是歟?噫,邸下以明睿之資,有緝熙之美,而惟是莊重靜密,凝道之基,敦本懋實,進德之要,幽獨之地,操舍必謹,擧措之際,表裏交正。此天德王道之本。至若勤講學則無尙文藻之華,容讜直則克恢翕受之量,存玩物喪志之戒,以昭儉德,杜左右僥倖之門,以嚴宮禁。念玆在玆,罔敢或懈,則其所以仰體無憂之聖意,益殫繼志之睿孝者,亶在斯矣。臣等固知我邸下問寢視膳之際,朝夕承誨,至矣盡矣,無容仰贊,而躬覩盛儀,退而耿耿,聯進短箚,略貢其愚,惟邸下留神焉。取進止。答曰,覽箚具悉卿等之懇。顧以不才,體大朝至誠惻怛之意,黽勉奉承,戒懼愈切。頂門之誨,適到此時,辭意勤摯,欽服三嘆。其中數件條陳,卽我大朝五十年盛德大業也。小子之夙夜憧憧,庶爲一半分仰承之道者,惟在於此,尤敢不銘心佩服,以答規勉之盛意哉?仍令曰,史官往諭。
輔德吳載紹,弼善李鎭衡,兼弼善鄭民始,文學宋載中,兼文學李頤祥,兼司書洪國榮,說書金宇鎭等上書曰,伏以我邸下,膺大朝代聽之命,巽辭不得,黽勉奉承,宗社有盤石之安,臣民切蹈舞之誠,伏況臣等忝在宮僚之列,獲覩無前之盛擧,其爲欣戴之忱,尤當如何哉?仍伏念臣等,俄於前席,略陳芻蕘之說,粗效輔導之責,而區區愚忱,退猶耿耿,敢以講學勤政四字,附陳焉。睿學高明,涵養有素,踐履之工,正宜於今日,而向上之道,惟在於益勉。故傳曰念終始典于學,厥德修罔覺,一簣之功易虧,百尺之步難晉,則當軫儆忽之戒,竝懋緝熙之方,以至於純亦不已之域,而勿至有鮮克之歎也。至若機務之繁,付托旣重,誠宜惕然警懼,早夜孜孜,毋或自恃聰明而有易怠之心,毋或過自謙抑而有退托之念。一號令一動作,無不省察而勉勵,以紓大朝憂勤之意,以答億萬生靈顒若之望,實宗國無疆之福也,竝願加意焉。臣無任屛營祈懇之至,謹昧死以達。覽書具悉,余以不才,猥膺代聽之命,畏懼方切。良箴又此勤摯,謹當作爲四字之符,庸副宮僚惓我之意焉。
鄭好仁達曰,明日試射相値,常參頉稟。令曰,知道。
令于徐浩修曰,中宮殿進表裏,景賢堂爲之。
乙未十二月初十日辰時,上御景賢堂。受賀入侍特,行都承旨李宅鎭,右承旨鄭好仁,左副承旨李敬倫,右副承旨徐有慶,假注書金載斗,記事官朱萬离·成鼎鎭,先四拜,陞堂侍立訖。王世孫在庭下版位,率百官行四拜禮。上作志喜歌,命樂工升階歌之。歌詞載見樂章又製一句詩,命入侍諸臣賡進。宣敎官徐有防讀頒敎文曰,王若曰,承列朝之付托,五紀臨御加一年,問其君之年也,旣八十而且三,夙夜祗懼,臨淵履氷。憶復政時事,五內隕結,豈特爲身?寔爲宗國。幾次下敎,徒見葛藤,何以泯默?若干下敎,幸而因斯,光明正大,於祖庶有將攝之安,於國有盤石之固。每稱祖依於孫,孫依於祖,於今孫有喜祖之孝,祖有有托之慶。軒懸特設於庭中,沖子受朝於賢堂,邦國有百代之安,吾民有萬世之慶。嗚呼八十三此擧,可洗復政之差,嗟哉沖子,能知爲祖之孝,今者邦慶漢唐,豈有主鬯得人?朝鮮庶幾。親製其文,先告廟社。猗歟沖子,先陞堂而朝參几杖,其祖强陞座而受賀,今日此禮,予何辭焉?致詞靑衿,百官加批,特命次第,雜犯赦宥,寔遵舊例。嗟哉今日慶雲,將凝於堂前,萬民咸喜於國中,故玆製示,咸須知悉。讀畢,王世孫行四拜禮,百官亦四拜山呼。引儀陞堂進前,讀致詞訖,告禮畢。王世孫陞堂侍坐,奉朝賀金致仁,判府事申晦,領議政金尙喆,左議政李思觀,竝陞堂進伏問候訖。尙喆曰,今日盛擧,邦國大慶,臣民莫不歡喜蹈舞矣。自今以後,殿下將有分勞之喜,而須勿以此弛念於機務焉。上命書傳敎曰,逢今日憶丁酉,予懷千萬。其時朝參入參宗臣今在者,令該曹米布題給。有侍從人,書啓。噫今有此慶,將奏於何?只有昔年侍人而已,丁丑年前慈殿侍人,從自願免賤。又命書傳敎曰,今此邦慶,古今豈有?都中君依貢市人也,貢人舊遺在一年條,市民徭役今年條,特爲蕩減,以示予與民同慶之意。又命書傳敎曰,邦慶雖若此,可矜者,文王恤典之民也,若文王言,豈可踰日?戶房承旨今日興化門,依頃者例,惠民以奏。又命書傳敎曰,祖有主鬯,孫有慶祖,代理之日,況奉先十五日沖子展謁太室,展拜毓祥宮回來時,拜義烈宮·孝章宮而入。此乃聽政初回時,自彰義門,至闕門捧上言,其令持奏於予。又命書傳敎曰,恩全君禶,光恩副尉金斗性,興恩副尉鄭在和,百官加親授,禮房承旨與輔德加資。又傳敎曰,今者邦慶,暮年何惜?曾有前例,洞開囹圄,今日夜禁弛,於義洞契民,彰義宮·司宰監契民,限今朔免役,今日入庭軒架鼓吹人,令該曹米布題給,大殿長番內官安國來,世孫宮挾侍承言色李尹默·咸景雲,百官加親授。陳賀罷後,上還內。王世孫進表裏于中宮殿,以次退出。
乙未十二月初十日辰時,王世孫具翼善冠·袞龍袍,座景賢堂聽政朝參時,左承旨徐浩修,假注書李東讓,記事官金宇鎭·成鼎鎭,以次庭下先再拜,陞堂陪立訖。奉朝賀洪鳳漢·金致仁,領府事金陽澤,領議政金尙喆,判府事申晦,左議政李思觀,以次陞堂再拜,王世孫降座答再拜。鳳漢等退出。王世孫復陞座,百官庭下再拜禮畢。輔德李商建,兼輔德吳載紹,弼善李鎭衡,兼弼善鄭民始,文學宋載中,兼文學李頤祥,兼司書洪國榮,說書金宇鎭,以次進伏訖。商建曰,今我大朝,托邸下以宗社之重,俾聽萬機,伏願邸下,益懋睿學,以副大朝付畀之至意焉。載紹曰,今日卽聽政之初也,大朝付托之意,臣民顒若之心,尤當如何?伏願益懋睿學焉。鎭衡曰,受大朝付托之重,代聽庶政之煩,仰分聖躬之勞,此乃邸下之孝也。雖以匹庶之孝言之,立身揚名,以顯父母之名,斯爲孝之大者,自今益加戒懼,勤學修德,毋負我大朝期望之盛意,然後方可謂孝之極處,伏望深自勉勵焉。民始曰,治身治國之謨,邸下講之有素,今當聽政之初,大朝之付托旣重,臣民之想望方切,政宜體驗力行,伏願益加勉勵焉。載中曰,伏覩睿學之高明,知字上工夫,無容更勉,而今當聽政之初,宜加懋於行字上工夫,伏願益致意於行之一字。國榮曰,邸下承大朝付托之命,擔負益重,臣民之期望,又益切矣。古者明王哲辟,美法良制,非不足矣,臣請以我大朝心法仰達矣。一心敬天,卽我大朝之至誠也,邸下之所宜法也,愛育元元,卽我大朝之至德也,邸下之所宜法也,崇儉節約,卽我大朝之躬行也,邸下之所宜法也,同寅協恭,卽我大朝之苦心也,邸下之所宜法也。臣等多年侍講之餘,獲覩無前之盛擧,蹈忭之外,亦不勝憂慮之至。伏願邸下,懋哉懋哉。宇鎭曰,邸下受大朝付托,擔負至大,今日卽一初也,惟願一心勉勵,無或有靡不有初鮮克有終之患,是臣區區之望也。令曰,所言皆是矣,可謂頂門上一針。念玆在玆,益當猛省焉。百官先退。王世孫乘小輿出崇賢門,詣幕次。陪衛諸臣,以次退出。
乙未十二月初十日午時,王世孫具翼善冠·袞龍袍,入崇賢門,座景賢堂受賀時,左承旨徐浩修,假注書李東讓,記事官金宇鎭·成鼎鎭,以次陪立。百官,以黑團領入庭。奉朝賀洪鳳漢·金致仁,領府事金陽澤,領議政金尙喆,判府事申晦,左議政李思觀陞堂,王世孫降座。鳳漢·致仁·陽澤·尙喆·晦·思觀再拜,王世孫答再拜。諸大臣下堂,王世孫復陞座,百官再拜禮畢。浩修曰,朝儀本自嚴重,今日又是我邸下一初之政,而俄者百官成班之際,三品以下,二品以上,雜錯而進,殊欠整齊。當該押班監察·通禮院官員,所當論罪,而臣則請推之外,無他可施之罰,何以爲之?敢達。令曰,推考,可也。出擧條浩修曰,凡禮貌官擧行之際,例皆進前以達,而俄者陳賀禮貌官文學宋載中,請陞座之際,傍伏以達,有乖前例,推考,何如?令曰,依爲之。出擧條以次退出。
乙未十二月初十日午時,王世孫具翼善冠·袞龍袍,座景賢堂賜饌入對時,行都承旨李宅鎭,左承旨徐浩修,右承旨鄭好仁,左副承旨李敬倫,右副承旨徐有慶,假注書金載斗·李東讓,記事官宋銓·成鼎鎭,兼春秋朱萬离,校理朴相來·尹行修,副校理李儒慶,修撰吳大益·李頤祥,輔德李商建,兼輔德吳載紹,弼善李鎭衡,兼弼善鄭民始,文學宋載中,兼司書洪國榮,說書金宇鎭,翊衛李運永·韓用和,司禦金履安,翊贊李敏輔·安鼎福,衛率李謙鎭·洪一源,副率沈鼎鎭·尹羲厚,侍直洪大容·金斗憲,洗馬鄭志儉·李沖,都摠管安春君·徐命善,兵曹參議李在簡,參知洪秀輔,五衛將李尙履·李迪,兵曹佐郞李延年·許洉,都摠都事李柏然·權綸,以次進伏訖。卽令賜饌,繼以宣醖,班行整肅,天香滿座。是時也,仁風自煽,瑞日方中,兩階之管絃迭奏,間以舞童,百僚之簪紳交映,同沾雨露,皡皡三代上泰和氣象,藹然復見於一堂中樽酒之間。猗歟盛哉,千古罕有之邦慶,實由我王世孫出天之睿孝也。當聖堯倦勤之際,膺大禹摠師之命,百務代勞之初,萬壽禱祝之餘,設饌頒賜,宣上恩德,以致聖心之悅豫者,何莫非我王世孫無違之睿德也哉?蹈舞之極,呼嵩而起。宅鎭曰,堂下陪衛,混同陞堂,事體未安,竝推考,何如?令曰,勿推可也。令曰,承旨持公事,待下令入對。出下令諸臣以次退出。
乙未十二月初十日未時,王世孫座尊賢閣。諸承旨入對時,左承旨徐浩修,右承旨李敬倫,左副承旨徐有慶,假注書李東讓,記事官金宇鎭·成鼎鎭,以次進伏訖。浩修曰,朝入一張公事外,皆前日到院者也。令曰,經稟後入之,可也。敬倫讀公事訖,以次退出。
乙未十二月初十日申時,上御集慶堂。承旨持歲抄入侍時,左承旨徐浩修,左副承旨徐有慶,假注書李東讓,記事官宋銓·成鼎鎭,以次進伏訖。浩修讀吏批歲抄,有慶讀兵批歲抄訖。上曰,吏兵中歲抄中點下者,給牒者給牒,敍用者敍用。出傳敎浩修讀奏四民草記。上曰,其數不多矣。領議政金尙喆曰,聞承旨言,政院或有不緊公事,而今日前文書,何以爲之乎?此非緊切公事,或有致賻擧行者,或有下各司擧行者矣。上曰,留院公事,過明日後,承旨入對達下事,下敎。出榻敎上曰,明日文擧子必多,殿庭若窄則當至金商門乎?尙喆曰,似不多而有未可知者,設布帳,何如?上曰,依爲之。上曰,出令後,擧子輩足可備場中具矣。上曰,停擧儒生一竝解停事,下敎。出榻敎上命內局退出。入侍諸臣以次退出,未及下階,上曰,承旨更爲入侍。浩修讀奏領左相箚子。上曰,受東宮批答入侍,可也。上命書傳敎曰,嗚呼,五十年臨御,無一述事,無一善政,於今令爾代理,面先赤自顧恧。見內局酬應歲抄,其欲休焉,聞爾中官奏,相臣箚子來到云,此正爾到任初政也。意謂原任大臣陳箚,其令持來非也,卽爾師傅聯箚也。予欲諭相臣先焉,可謂得體,因此予當試爾,其何代苦?召承宣令受下答而來,示予苦代焉,爾知何時長,予苦何時解?欲知夙成與否。嗚呼,此予爲宗國苦心,因此機諭焉。嗚呼八十三歲爾祖,夙夜憧憧,一則追慕,一則元元,而於追慕無一事繼述,謂以朝廷無視國如家之心,日事懈弛,此卽予卽予。嗚呼,輔予孝悌,惟望于爾,其於追慕,不在他而惟在于沖子。昔年盛德,留載于內外日記,奉覽于此,莫非至德至敎,若親承聞,夙夜孜孜於諸臣懈怠者,必也孜孜勉飭。果若此,愚者能,怠者勤。若謂勤怠,一則時體,一則因循,謂爾耳目,其聰者少,其聞者莫聞,臺閣無剛方正直之風,官師相規,亦無聞。其雖詣臺,不過謄傳故紙,欲免于此日事,違牌若此,而何能覩正笏立庭,與宰相相可否乎?此亦爾祖之過,今予望爾,若何,若何?爾若少忽,此非特負其祖,負陟降也。頃者侍坐時,因唐玄宗擧韓休事,夢見良弼,特命侍坐,意蓋深也,而因爾祖之誠淺,徒其夢而無實效,中夜慷慨于此,孜孜爲政,輔爾祖則此正爾祖命聽政之意也。書曰民惟邦本,本固邦寧。嗚呼,君民相依,若祖與孫之相依,此苟少忽,國事可判。嗚呼昔有肥膚何惜之敎,視八道若一家,雖夢裏,興惟于此,食可甘寢可便。今者於爾,特一初政也,八道元元,聞代理皆拭目而待焉,相謂曰,八旬吾君,命沖子代理,其若前乎,庶幾勝乎?若是期待。嗚呼,豈特若前?或若不然,望雲霓之民心,若何,若何?興惟及此,暮年予心,萬倍于前。承旨持傳,爾須對焉,聞其對然後心可紓,而食可甘矣。今者祖孫問答,高高蒼蒼,照予心照爾心也。夫雖欲漫對,高高可慢,臥待爾答焉。出傳敎上曰,領左相入侍。領議政金尙喆入侍進伏。上曰,大臣入來乎?尙喆曰,左相已出去矣。尙喆曰,傳敎懇惻,臣誠欽仰矣。當以文字,受對於東宮而來乎,當以言辭,受對而來乎?上曰,以言辭受來,可也。浩修讀奏春坊書訖。上命坐直承旨入侍可也。左副承旨徐有慶入侍進伏。上曰,左承旨入對事,下敎。出榻敎上命內局提調,持湯劑入侍。都提調金尙喆,提調李景祜入侍進伏訖。浩修持領左相箚子及傳敎以入對事,退出。尙喆曰,湯劑持來矣。上命宣傳官入侍。宣傳官一員入侍進伏訖。上曰,武科錄名幾何,而捧於何處,知入。上曰,大臣旣已敍用,其在國體,置處豈可經宿?政官牌招開政。出傳敎上曰,此政原任置處乎?尙喆曰,朝者敍用,大臣則已置處,而歲抄敍用,大臣姑未置處矣。上曰,旣已入對,下敎明日,靑衿祖孫,當同慶於武士,體昔愛恤,一體同慶,沖子令侍坐。出傳敎上曰,明日中日廳陞座誠難,金商門當殿座,以此分付。出傳敎上曰,十五日月食相値,世孫動駕,再明日爲之。出傳敎上曰,摘奸宣傳官入侍事,下敎。出榻敎上曰,靑衿亦錄名乎?尙喆曰,庭謁聖,古有錄名之例而今則無之矣。俄下傳敎,金商門已設帳矣,武科處所,則姑觀明朝儒生之多寡而爲之乎?上曰,依爲之。有慶曰,門限已過,而軍號不下矣。上曰,踏下可也。有慶曰,都承旨已謝恩入侍,臣則退去矣。上曰,出去承旨,持軍號出去,可也。浩修更爲入侍,以王世孫之意仰達曰,王世孫親受傳敎,而口傳仰對曰,今下傳敎,若是懇惻,所以一半分仰體之道,惟在於以實心奉行傳敎中條件矣。上曰,所答極好極好矣。浩修讀奏相箚下答訖。上曰,予心果然嘉悅矣。使予爲之,無以加此矣。尙喆曰,體大朝下敎之意,藹然於對語矣。浩修又讀奏春坊下答訖。尙喆曰,誠曲盡,蔑以加此矣。上曰,果然善爲之矣。尙喆曰,湯劑一貼尙餘在矣,待下敎持入乎?今則保護之道,惟在建功矣。上曰,飮建功則中氣實矣。上曰,今日內局直宿,誰也?尙喆曰,李景祜也。仍命退出。
乙未十二月初十日申時,上御集慶堂。藥房入診入侍時,都提調金尙喆,提調李景祜,左承旨徐浩修,假注書金載斗,記事官宋銓·成鼎鎭,醫官方泰輿·鄭允協·慶絢·吳道炯·鄭允德·柳光翼·徐命緯·丁志泰·金孝儉,以次進伏訖。尙喆曰,朝者寒殿酬應久矣,還內後,聖體,若何?上曰,一樣矣。尙喆曰,今日盛擧,古亦罕有,臣等獲覩賀儀,蹈舞欣忭,曷有其極?上曰,邦家之大慶也,今番慶科日促,儒生必不多矣。尙喆曰,然矣,前日若有特敎停擧,儒生何以爲之?上曰,竝解停可也,仍命該房承旨,讀歲抄訖。尙喆曰,卽聞承旨言,則留院公事甚多云,何以爲之乎?上曰,過明日後,入于東宮達下,可也。命退,諸臣以次退出。
乙未十二月初十日酉時,王世孫坐尊賢閣。承旨入對時,右承旨李敬倫,假注書金載斗,記注官朱萬离,記事官說書金宇鎭,以次進伏訖。敬倫讀奏公事,令曰,俄者大朝入侍承旨若退出,奉所下傳敎,直爲入對。賤臣載斗承令出去,與左承旨徐浩修偕入進伏。令曰,傳敎承旨親傳於余,浩修跪而奉進。王世孫敬受覽過後,謂浩修曰,聖敎若是丁寧懇惻,余所以一半分仰體聖意之道,惟在於實心做去,聖敎中條件,謹當以此遵行,須以此意,奏達于大朝,可也。浩修曰,留院公事,過明日後達下事,榻敎書下矣。令浩修讀奏領左相聯名箚子賜批。元批答,見日日記又讀春坊聯名上書賜批。元批答,見日日記令曰,承旨以此批答,持奏于大朝,卽爲回告。浩修退出良久,還爲入對,令曰,入侍,大朝聖敎云何?對曰,臣敬奉邸下仰答辭意,入奏于大朝。又讀奏兩批答,則聖心欣悅,稱贊下敎曰,使予爲答,無過於此,甚欣甚欣。令曰,箚批則旣令史官往諭,而宮官書批,前席讀聽,令班首親受。令曰,侍座有命,今日政新除宮官牌招,使之備員。出令旨令退,諸臣以次退出。
上在慶熙宮。常參·經筵,以代理停。
藥房都提調臣金尙喆,提調臣李景祜,副提調臣鄭好仁啓曰,日吉辰良,縟儀載擧,親臨受賀,勞動旣多,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,王世孫行禮之餘,氣候,何如?臣等不任終宵憂慮,敢此問安,竝爲仰稟。無批答。中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
建功湯一貼封入事,下敎。
令于徐有慶曰,陪衛不卽整待,推考。
令于徐浩修曰,承旨入對。
傳于徐浩修曰,明日展謁時,今日侍座時陪從承旨進去,此後則諸承旨輪回陪從。
傳于李商建曰,宣傳官一員,馳往景福宮試所,得中人幾許及姓名與父名及居住書來。
傳于李商建曰,宣傳官一員,馳往景福宮,幾人入射,而入格幾人二中者,其姓名與父名居住,竝書來。
建功湯一貼封入事,下敎。
傳于李敬倫曰,試官持試券入侍。
令于徐浩修曰,承旨入對。
以咸鏡監司韓光會狀啓,永興等官居金道石等噉死事,令于徐有慶曰,恤典擧行。
傳于徐有慶曰,爲之是矣,明日世孫當展拜昌德宮,政院知悉。
令于徐浩修曰,幕次別例,近十年未擧行,故排設甚苟艱,而軫念經費,減之又減,小次止件直下事,分付該曹。
建功湯一貼封入事,下敎。
傳于李敬倫曰,事體萬萬可駭,吏曹三銓官竝施刊版之典,朴相德爲吏曹判書,牌招開政。
李商建啓曰,吏曹判書朴相德牌不進推考徽旨今方捧入,而開政命下之後,如是違牌,不卽擧行,事甚未安,更爲牌招,何如?傳曰,允。
以承言色,令于徐浩修曰,依下敎昌德宮當展拜,宗廟展謁後,次詣昌德,以此擧行,分付該曹,儀注節日添入。
李商建,以弘文館言達曰,新除授修撰沈豐之,時在忠淸道公州地,經筵入番事緊,請斯速乘馹上來事,下諭,修撰趙尙鎭連呈辭單,不爲行公,卽爲牌招察任,何如?令曰,依達。
李商建,以侍講院言達曰,本院司書尹尙東,自鄕上來云,卽爲牌招察任,何如?令曰,依。
李敬倫達曰,明日常參,展謁相値,頉稟。
徐有慶達曰,大司憲沈履之,執義金復休,掌令趙鎭衡·李普天,持平朴聖泰·李敬彬,竝在外,今日以監察茶時之意,敢達。令曰,知道。
徐有慶,以一二所巡廳·左右捕盜廳·御營廳言啓曰,去夜犯夜人無所捉之意,敢啓。傳曰,知道。
乙未十二月十一日辰時,上詣東月臺。殿座入侍時,行都承旨鄭好仁,右承旨李敬倫,左副承旨徐有慶,同副承旨李商建,假注書金載斗,兼春秋朱萬离,記事官成鼎鎭,以次侍立訖。上具翼善冠·黑團領袍,乘輿出資政門,仍詣月臺殿坐訖。試官領議政金尙喆,行司直李福源,禮曹參判李宜哲,大司成金魯鎭,副司直徐有寧,校理李儒慶,副修撰李頤祥,竝陞殿進伏。上曰,武試所開場,以景福宮擧行三貫革爲之事。出榻敎多士入門後,揭書題,上仍詣金商門殿座訖。武所試官左議政李思觀進前肅拜,仍進試所。上還內,諸臣以次退出。
乙未十二月十一日辰時,王世孫具翼善冠·袞龍袍,出今在門時,左承旨徐浩修,假注書李東讓,記事官洪國榮·宋銓,以次陪從。令曰,侍坐時陪衛不爲待令,兵曹郞廳下義禁府推考。出令旨令曰,該房承旨亦爲推考。王世孫入崇政門東挾,詣幕次。令曰,明日展謁展拜時,百官行禮依例爲之事,下令。出令旨令曰,明日懿昭廟展拜時,二品以上行禮,依前下敎擧行事,下令。出令旨上出資政門,殿座崇政殿東月臺,王世孫陞月臺侍坐。令曰,旣已代聽,則與前有異,此後筵體,各別詳審,可也。上命書科題時,令曰,春坊一人,注書一人外,皆下月臺,可也。揭題後,復陞臺陪立。令曰,纔經赦典,事在倉卒,兵曹郞廳禁推下令勿施。出令旨令曰,前後部鼓吹,依例待令,陳而不作事,下令。出令旨上還內後,王世孫詣通陽門外。令曰,大殿侍衛,何不待令乎?陪衛亦爲整齊,可也。上出通陽門,詣金商門,王世孫隨詣侍坐,武科試官肅拜後,令曰,此門風氣甚冷,禮房承旨速爲擧行,可也。令曰,貫革所,於殿座處不現,侍衛却立,可也。上回駕,王世孫隨入通陽門,王世孫座小輿,令曰,承旨入對,可也。浩修進前,令曰,公事有之乎?浩修詳未知之矣。令曰,侍坐相値,諸承旨待下令,持公事入對。出令旨以次退出。
乙未十二月十一日午時,王世孫座尊賢閣。承旨入對時,左承旨徐浩修,假注書李東讓,記事官金宇鎭·成鼎鎭,以次進伏訖。令曰,明日行禮次序,以傳敎中次例擧行,可也。令曰,少選,持公事入對,可也。以次退出。
乙未十二月十一日申時,王世孫座尊賢閣。承旨持公事入對時,左承旨徐浩修,假注書李東讓,記事官金宇鎭·成鼎鎭,以次進伏訖。浩修讀奏公事,浩修曰,今此咸鏡監司韓光會狀啓中,有一字誤書處,殊欠敬謹,推考,何如?令曰,依爲之。出擧條令曰,朴相集日記,與輸林入侍時所承聞者,何如?鼎鎭起伏曰,小臣旣詳知,此日記,果不成說矣。以此退出。
乙未十二月十一日申時,上御集慶堂。科次入侍時,領議政金尙喆,行司直李福源,禮曹參判李宜哲,大司成金魯鎭,行副司直徐有寧,副校理李儒慶,副修撰李頤祥,右承旨李敬倫,假注書金載斗,記事官宋銓·成鼎鎭,以次進伏訖。尙喆曰,臣等持試券來待矣。上曰,合考幾張?對曰,今番場中,誤作甚多,雖或善作文,命意旣誤,故不得多取,而其中擇其稍勝文十二張,合考持來矣。上曰,旣有前例,取十五人,合考餘張取來,充爲十五數,可也。賤臣載斗與儒慶偕出,持餘軸入來,尙喆·福源更考取三張,合爲十五張後,分第次書等題,畿封取林道浩等十五人。上曰,入格人明日待令。出榻敎仍命諸試官先退,武所進去承旨,持入射試記入侍。賤臣載斗承命出來,與左副承旨徐有慶偕入進伏。命有慶讀試記訖,退去,未及出閤門,還召入進伏。又命領相入侍,賤臣載斗承命出來,與尙喆偕入進伏。上曰,吏判之無他情勢而尙不行公,極怪矣。尙喆曰,別無難安情勢。命書牌招傳敎,上曰,明日世孫展謁時,藥房提調隨往事。出榻敎命書傳敎曰,此來似由道聞狀聞,李萬軾依狀請仍任事,分付銓曹。命退,諸臣以次退出。
乙未十二月十一日亥時,王世孫座尊賢閣。承旨入對時,同副承旨李商建,假注書李東讓,記事官金宇鎭·成鼎鎭,以次進伏訖。商建讀奏朴相集日記訖,令曰,其時秉筆之列,有聞知者乎?記事官成鼎鎭起伏而對曰,小臣以下番翰林,其日入侍,聖敎懇惻諄復,而大臣以三不必知等說仰對,臣果聞知矣。令曰,秉筆之臣,如是陳達,則相集身爲記注,莫重聖敎,惟意不書,此日記,其豈成說乎,聖敎一一書之,明日內改書納事,分付可也。令曰,其日聖敎中,世弟可乎,左右可乎?皇兄此言,予今誦之,余其時侍側,承聞此下敎,而相集日記,此下敎亦何敢不書乎?明日動駕前,使之改書入,可也,聖敎若不書諸日記,則當拿問矣。商建讀奏公事訖,以次退出。
上在慶熙宮。常參·經筵,以代理停。
辰時,日有右珥。
李敬倫達曰,常參,取稟。令曰,停。
藥房都提調金尙喆,提調李景祜,副提調鄭好仁啓曰,伏未審夜間,聖體調攝,若何?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。睡能宿氣一樣,聞鷄聲若前生,神丹誠可笑,扁鵲若楚越,氣何諭待敎侍,況今日懷千萬,沖子其能皆拜,可勝於冥然矣。中宮殿·惠嬪宮,藥房口傳問安。答曰,知道。
王世孫詣太廟入齋室後,政院口傳問安。答曰,知道。
王世孫詣昌德宮後,政院口傳問安。答曰,知道。
王世孫詣毓祥宮後,政院口傳問安。答曰,知道。
王世孫詣義烈宮後,政院口傳問安。答曰,知道。
王世孫詣彰義宮後,政院口傳問安,答曰,知道。
王世孫還宮後,政院·玉堂口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
以承言色,令于徐有慶曰,昌德宮茶禮時饌當下,中宮殿差備,問扶持軍,容入幾名,卽爲分付。分軍部將時,値開東,門鑰催促。
傳于徐有慶曰,聽政後,體貌異焉,靖嬪房守僕,依例爲之事,分付。
建功湯一貼封入事,下敎。
傳于李敬倫曰,內局入侍。
令于徐有慶曰,莫重下令,誤傳,中官金尙澤從重推考。
以吏·兵批望筒,傳于李敬倫曰,朝臣倨慢何㤼,世孫回駕後入之。
傳于李敬倫曰,口傳下批。
以備忘記,傳于鄭好仁曰,御五十年八十三,此等置處政今初見,聽政初何國體,於琉球誠歉然,嗟銓官,今睡醒曰,承牌,豈參酌,判書越俸三等,政色懸開陽門,吏郞當臨門矣,此豈遺後昆,曷勝寒心?聽政初何景像,今追慕萬倍中,豈云神丹,何心朝鮮,以諭琉球國。
傳于李敬倫曰,吏郞記過安徐,吏曹書吏懸罰解之。
傳于李敬倫曰,上言來後,承旨持而入侍。
傳于李敬倫曰,雖苟且,而留院下敎,安徐。
傳于徐浩修曰,鼓吹差備,依例施賞。
以備忘記,傳于徐有慶曰,聞沖子展謁軍,詣昌德云,此心欲奮欲飛,嗟哉沖子,皆禮成勝於祖,見孫拜,必將欣喜,興惟此心,若何?今日軍予用悶,欲饋肉待建明,明日摠府騎堂,依中日廳例,中日廳禁軍一百名,柳葉箭一巡,挾輿軍銃三放,今科慶其何闕,扈輦隊近伏,皆銃一巡,試取書入。
以備忘記,傳于鄭好仁曰,今番世孫展謁展拜,邦國慶也,展謁時入直官員陞敍,已陞敍陞六,侍陵官吳斗興孫·朴昌文,次知中官李漢謙加資,昌德宮次知中官子朴尙衍代加,世孫宮輦侍中官金元謙加資,太室入直部將·昌德宮入直衛將,一體加資,下人米布題給展拜處,守直中官高鳳會加資,昌德宮行首守僕李仁禧加資,其餘守僕展謁處守僕,展拜處守僕,彰義宮守僕米布題給。
兵曹口傳政事,部將禹聖謙今加折衝,加資事承傳。
令于徐有慶曰,領相入對事,史官往諭。
令于李敬倫曰,承旨入對。
令于徐浩修曰,賞則持擧案持公事,入對時,當給以此施行。
李敬倫達曰,春帖子製述官中時無職名人,令該曹口傳付軍職,何如?令曰,依。
建功湯一貼封入事,下敎。
以副提提學李秉鼎牌不進罷職令旨,令于徐有慶曰,只推,更爲牌招。
李敬倫,以禮曹言啓曰,今此慶科庭試文武科放榜吉日,令日官推擇,則今十二月十六日卯時,十九日辰時俱吉云,以何日擧行乎?敢稟。傳曰,以十六日定行。
徐有慶,以漢城府言達曰,依傳敎大司憲沈履之,執義金復休,掌令趙鎭衡·李普天,持平朴聖泰·李敬彬,大司諫朴起采,司諫李獻慶,獻納金致顯,正言宋樂·黃樟,竝免爲庶人之意,敢達。令曰,知道。
徐有慶,以義禁府言達曰,傳敎內吏曹判書朴相德,喬桐府付處,吏曹郞廳忠州牧徒三年定配事,命下矣。朴相德發遣府都事,押送配所,吏曹郞廳韓栐發遣府羅將,押送配所之意,敢達。令曰,知道。
副提學李秉鼎上書曰,伏以我邸下,祗受明命,代聽庶政,睿孝益光於分勞,群情擧切於延頸,宗社億萬年無疆之休,其將自今而始,率土歡忭,曷有其旣?臣退自賀班,忽奉恩旨,以臣爲弘文館副提學者,臣誠惝怳驚惑,莫省攸措。夫徑幄長席,素稱極選,矧當一初之會,尤急論思之責,雖使耆德宿望,居于是職,猶懼其無以稱塞。今乃以如臣之學未通一經,年未及强仕者,遽然濫竽,不少難愼,無論臣私心之萬萬惶愧,其爲駭聽聞而玷名器,果何如也?欲望离明,曲賜鑑諒,亟許鐫改臣職名,以安賤分,不勝幸甚。仍念臣猥以舊僚,獲覩新慶,惓惓愚忠,自倍恒人,何敢以薪免爲解,而泯默無一言乎?今之進言者,莫不以講學勤政,爲第一義,此固切至之論,而至若二者之互爲用而不相妨,則或未之及也。伏惟我邸下,以天縱之姿,懋時敏之學,臨筵討論,識解卓越,慕古奮勵,造詣崇深,此臣所嘗中心欽歎,而近因侍湯,未能專意講讀。今又重之以代聽之任,平日緝熙工夫,恐未免太半爲機務所奪,則雖以邸下典學之篤,亦惡得無寒曝之憂哉?昔劉子澄,嘗患居官無修學之益,朱夫子曉之曰,聖門德業,初不在日用之外,只押文字,便是進德修業地頭,斯言也,邸下亦嘗玩繹於節要之書,則令日之引對臣僚,酬酢事務,亦無非精義致用之地,將見進修之竝,在乎其中矣。然不可以此而或緩講學之工,誠願邸下,應接之暇,益勤溫習,要使政與學交修,理與事相貫,則庶幾內外一致,本末兼該,向所謂互爲用而不相妨者,此可驗矣,惟邸下懋哉。意建極破朋,卽聖上五紀治謨,而隄防之弛也,則不可不嚴。崇儒重道,亦聖上相授家法,而士氣之沮也則不可不培,此惟在於邸下仰體付托之重,克殫繼述之孝,而若夫受諫諍則優容臺閣,法宋朝仁厚之風,崇節儉則斥絶華靡,追大禹菲惡之德,堂陛不嚴而紀綱漸頹,則思所以振刷之,蔀屋遠隔而疾苦無聞,則思所以隱恤之,此亦恐爲最急之務也,竝乞深留睿念焉云云。答曰,覽書具悉。書中所陳,可見愛余之誠,當體念於機務之暇,爾其勿辭,從速察職。
乙未十二月十二日丑時,上御集慶堂。坐直承旨入侍時,左副承旨徐有慶,假注書李東讓,記事官宋銓·成鼎鎭,以次進伏訖。有慶讀奏囚徒案訖,有慶曰,未及拿來罪人,只金東淵·兪岳柱也。上曰,今日啓下囚徒入之。賤臣東讓承命出,囚徒已下該府,故以未及持來之意,奏達矣。賤臣承命出,俄者奉命宣傳官,使之入侍。賤臣承命出,陳賀賡韻持奏,有慶讀奏曰,只六張矣,有慶讀奏吏曹參議罷職傳旨。上曰,只推。上曰,嶺南御史消息聞之乎?有慶曰,所聞未詳矣。以次退出。
乙未十二月十二日辰時,王世孫具翼善冠·袞龍袍,乘輦輿,太廟擧動時,左承旨徐浩修,假注書李東讓,記事官金宇鎭·宋銓,以次陪從,王世孫出今在門時。令曰,都承旨入對事,下令。出令旨令曰,戶判牌招,衛內隨駕事下令。出令旨令曰,史官一員待令,騎馬三匹立之事,下令。出令旨令曰,宗廟永寧殿·毓祥宮·孝章宮·懿昭廟,戶判奉審執頉處以奏,可也。王世孫至宗廟門外下輦,乘小輿入小次,具冕服陪從,諸臣着朝服,王世孫版位展謁,陞殿奉審時。令曰,戶判隨入,奉番執頉處書奏,可也。王世孫還小次,具翼善冠·袞龍袍,陪從諸臣着黑團領,賜饌承史·春坊諸臣。令曰,諸司預待。出令旨令曰,展拜時,宮官不可不備員,輔德待下批牌招,先隨駕後謝恩。出令旨令曰,昌德宮當自內行禮,百官置之。王世孫詣昌德宮,令曰,諸司預待。出令旨王世孫出敦化門,令曰,騎馬二匹立之。出令旨令曰,行副司直鄭厚謙牌招入對。出令旨令曰,鄭厚謙使之來待乎義烈宮,可也,以此分付。王世孫詣毓祥宮版位行禮,百官門外行禮畢後,令曰,諸司預待。出令旨王世孫詣義烈宮,令曰,鄭厚謙入封。令曰,諸司預待。出令旨王世孫詣孝章宮行禮畢,詣懿昭廟,令曰,齋室門內跟隨攔入,非出宮時申飭之意,兵曹判書爲先從重推考。出令旨令曰,自宮門外,至闕門外,依再昨日傳敎,捧上言事下令。出令旨王世孫行禮後,令曰,諸司預待。出令旨令曰,騎馬一匹立之。出令旨還宮時,令曰,轎子差備不卽待令,當該承言色司鑰推考。出擧條王世孫入興化門時,令曰,上言,注書持而入去,承旨察其可擾與否,擧行稟處,可也。承史·春坊陪入崇賢門,隨駕軍兵賜肉後,以次退出。
乙未十二月十二日申時,上御集慶堂。藥房入診入侍時,都提調金尙喆,提調李景祜,副提調鄭好仁,假注書金載斗,記事官宋銓·成鼎鎭,醫官方泰輿·吳道炯·鄭允德·柳光翼·徐命緯·丁志泰·金孝儉,以次進伏訖。尙喆曰,夜間聖體,若何?上曰,一樣矣。請診候,上曰,姑置之。吏判事,極爲駭然矣。命書傳敎曰,沖子禮成,予懷萬倍,而旣下敎,今日擧措,不可使聞於隣,欲詣舊邸,以遂予意。由沖子尙默曰,開政事成,漢唐以後,豈有此等,君於沖子,旣諭,此亦時體中一事,予今皆諭,聞朝下敎,大駭小怪,聞歲抄點下,相謂曰,此政事,若循例爲也。曰,有臣乎?自初違牌,至有此日,非時體而何?予初嗣服時,其時大臣,若何?而皆宣諭承旨,不敢違命,皆宣諭,此猶若此,況循例置處乎?三猶過矣。特除後,焉敢若此?此無他,前者違命,今若承命,此巽軟,有此駭擧,旣有君而無大臣置處之事乎?今日政望皆勿施。吏判朴相德喬桐府付處,吏郞忠州牧徒三年定配,吏曹限今朔革官案付籤,於今國不國君不君,何云昨。令曰,以臺者宜詣臺請討,而尙今寥寥,今日以臺爲名者,皆免爲庶人,雖承旨儒臣,虛分過也,則求對以爭可也。此何甚麽關係而袖手傍觀,例請遠牌,此等承宣,雖五代,豈有亟施刊版之典,爲侍從者,旣免爲庶人,侍從案者皆墨名爲黑官案,使中外臣庶,咸知八旬其君,新代理儲君。尙喆曰,卽此處分嚴截,臣子之心,孰不惶悚,至於革吏曹之敎,過中矣。上曰,吏曹何爲?命好仁讀奏上言訖,命書傳敎曰,今日舊邸門至闕門捧上言,雖有違猥者,其中一張,豈特無此,霎時之間,語有條理,旣下備局四啓後,此人其可尙也,吏曹復設後,令銓曹調用。上曰,原任大臣入侍。賤臣載斗承命出來,與領府事金相福,判府事金陽澤·李溵,偕入進伏訖。相福等曰,今番慶賀,古今所未有者,國勢已成泰山盤石之安,此實宗社億萬年無疆之休,臣等慶忭,不勝蹈舞,而適逬城外,日昨朝參陳賀盛禮,皆不得仰瞻,臣實缺然矣。上曰,今番之慶,果古未有也。相福等曰,臣等之今番被罪,莫非愚迷之故,薄罷旋敍,樞銜如舊,今得入侍,惶感不知所達矣。命退,諸臣以次退出。
乙未十二月十二日酉時,王世孫座尊賢閣。領相入對時,領議政金尙喆,左副承旨李敬倫,假注書李東讓,記事官洪國榮·成鼎鎭,以次進伏訖。尙喆曰,速爲回駕,睿候,何如?臣有區區所仰達矣。邸下受大朝分勞之命,誠孝出天,臣固欽仰,而聰明睿知,惟在勉學,惟邸下體念焉。令曰,余承代理之命,逃遁不得,余不知何以則仰副分勞之聖心矣。敬倫讀奏副提學李秉鼎上書,令書下答訖。尙喆曰,前伏見書我字,此後書余字,似好矣。令曰,可也。令曰,朴相集日記,不書莫重聖敎,非矣,翰林同在記注之列,旣直言之矣。日記屢次申飭,而已踰多日,相集必不欲書聖敎及大臣所奏於日記,極爲非矣。尙喆曰,朴相集雖是朴相德之四寸,而得來於砥平之人也,近來京華子弟,尙多生疏於記注,而相集則生長於鄕曲,且是年少新進,恐或不習於記注而然矣。令曰,初雖然矣,屢次嚴飭,終無記注可乎?尙喆曰,不可無勘罪矣。令曰,然矣。尙喆曰,前月二十日筵中上敎,關係至重至大,而伊日記注,疏漏不錄,與臣所聞,大爲差爽云,故取見其書納日記,則果爲草率,此雖由於新進生疏之致,其在國體,決不可置之,其時假注書朴相集拿問處之,何如?令曰,依爲之。出擧條尙喆先爲退出,令曰,弘文提學待開門牌招事,下令。出榻敎令曰,副提學批下,牌招察任。出下令以次退出。
上在慶熙宮。常參·經筵,以代理停。
徐浩修達曰,常參,取稟。令曰,停。
藥房都提調金尙喆,提調李景祜,左承旨徐浩修啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。氣一樣心萬倍,誠自悶金丹何,心浮雲待下敎。中宮殿·惠嬪宮,藥房,口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
令于洪秀輔曰,承旨備員後,持公事入對。
傳于洪秀輔曰,中官安國來遲滯,知來記過。
傳于徐浩修曰,春·桂坊下人,令該曹米布題給。
以備忘記,傳于洪秀輔曰,文武試取人,今庭試末端,同唱榜。
建功湯一貼封入事,下敎。
徐浩修,以都摠府言啓曰,因傳敎今番陪衛禁軍及挾輿軍·扈輦隊·近仗軍試射放事,請出標信。傳曰,知道。
以備忘記,傳于徐浩修曰,李宜哲爲都承旨,牌招察任,房順房,三院副提調例兼,前承旨吳載純·李漢豐·崔台衡爲承旨,牌招察任,房順房,李漢豐爲軍士房。
吏曹,左承旨李漢豐,右承旨徐浩修,左副承旨吳載純,右副承旨崔台衡。
傳于洪秀輔曰,八十人君,以內局牌招,而敢以年老爲勢乎,駭然,特施不敍之典。
傳于洪秀輔曰,此承旨駭然,與都承旨一體捧傳旨。
令于洪秀輔曰,承旨持公事入對。
建功湯一貼封入事,下敎。
鄭晩淳,以弘文館達曰,修撰沈豐之自鄕上來云,卽爲牌招察任,何如?令曰,依。
傳于洪秀輔曰,承旨兼帶內局而如此乎?施以不敍之典,李漢豐解由勿拘。
令于洪秀輔曰,新除授承旨牌去來催促。
以修撰趙尙鎭牌不進罷職令旨,令于洪秀輔曰,只推。
傳于徐浩修曰,昨日陪衛承旨及在外承旨外,竝令旨捧入。
傳于徐浩修曰,內局入侍承旨與宣傳官入侍。
傳于洪秀輔曰,承旨備員後賡進。
傳于洪秀輔曰,開門後爲之,而挾輿將先爲試取。
傳于徐有隣曰,吏曹參議·判書薦望擬入後,大臣置處卽爲之。
傳于洪秀輔曰,新判書命招,同參政事。
有政。吏曹判書趙曮式暇,參判未差,參議洪檢進,同副承旨吳載紹進。吏批啓曰,判書趙曮式暇,參判未差,小臣獨政未安,何以爲之?敢稟。傳曰,只出緊任。又啓曰,前領議政韓翼謩,前左議政洪麟漢敍用事,命下矣。當爲置處,而本曹無相當窠,依例送西之意,敢啓。傳曰,知道。以趙曮爲吏曹判書。
以沈墢爲大司憲,金致恭爲大司諫,閔游爲執義,趙榮弼爲司諫,吳著爲掌令,朴俊源爲掌令,呂萬永爲持平,金履厚爲持平,慶再觀爲獻納,林濟遠爲正言,李有白爲正言,徐命善爲禮曹判書,李重祜爲刑曹判書,金思穆爲兵曹參知,李商巖爲輔德,申大升爲兼輔德,典籍單林道浩,活人別提曺光彦,以上文武科壯元。
兵批,行判書鄭弘淳病,參判尹光紹病,參議李在簡入直進,參知未差,同副承旨吳載紹進。兵批啓曰,前領議政韓翼謩,前左議政洪麟漢敍用,送西事,命下矣。當爲置處,而領中樞一窠,判中樞二窠,他大臣今方見帶,依例從座目,加設判中樞下批之意,敢啓。傳曰,知道。副護軍李敬懋·沈墩·張淀·金東淵,副司直趙德成·李溎·朴師海·尹象厚·兪岳柱,判府事韓翼謩·洪麟漢,僉知單李良玉。
傳于洪秀輔曰,內局持湯劑入侍。
令于徐浩修曰,諸承旨持公事入對。
吳載紹,以義禁府言達曰,傳敎內,冢宰付處,吏郞徒配,特爲安徐事,命下矣。京畿喬桐府付處罪人朴相德,忠淸道忠州牧徒三年定配罪人韓栐等,昨已發配,押去都事·押去羅將所到處,知委放送事,分付該道道臣之意,敢達。令曰,知道。
徐浩修,以兵曹言達曰,翊衛司司禦金謹行身病沈重,屢度呈狀,乞進陪衛,輪番之任,不宜久曠,今姑改差,何如?令曰,調理供職。
徐浩修,以兵曹言達曰,昌德宮衛將李東苾,昌慶宮衛將金光胤,俱以身病,勢難供職,呈狀乞遞,輪番之任,不宜久曠,竝今姑改差,何如?令曰,依。
令于徐浩修曰,承旨入對,戶判同爲入對。
徐浩修,以司憲府言達曰,大司憲未差,執義未差,掌令二員未差,持平二員未差,竝未差,今日以監察茶時之意,敢達。令曰,知道。
校理朴相來·尹行修,副校理李儒慶,副修撰吳大益·李頤祥等箚曰,伏以天佑宗祊,景福無疆,我大朝殿下,以大堯倦勤之齡,體先朝莫重之禮,萬幾代勞,國勢有磐泰之固,百僚騰賀,天顔溢嘉悅之色,此實我邸下誠孝出天,令譽格上,有以致重華之協也,事已光前,慶亦罕古,臣等實,不勝蹈忭之忱。竊伏念我邸下,承精一之訓,攝機務之重,聖心之期待蓋切,群情之想望尤殷,未知邸下,將何以仰體聖心,俯答群情也耶?夫學者,政之體也,政者,學之用也,邸下之平日誠心典學,聖經賢傳,無不貫穿,堯訓舜謨,言必有稱,此則臣等之所聞知也。書曰,非知之艱,行之惟艱,學而不施於政,不過口耳之學也,政而不資於學,一切權宜之政也。千古人君,孰不眼閱經傳,口誦唐虞,而夷考其政令施措,則都不免爲人欲壞了,此莫非經傳唐虞,徒爲外飾之具,而無所用工於眞知實踐之致也。從古無善治,職由於此,可勝歎哉?今日卽邸下學而施諸政之時也,擧措云爲之際,果能人慾淨盡,天理流行,無一不協於經傳謨訓之旨,則庶不負聖心之期待,群情之想望矣。苟或不然,則向之貫穿經傳者,人莫不歸之以口耳之學,權宜之政也,可不戒哉,可不戒哉?臣等職忝經帷,一念眷眷,素學空疏,不能盡啓沃之貴,今此所陳,雖或近於常談陳說,邸下若視之以竗理活法,則實有符於朱夫子之訓,而我東方億萬年無疆之休,亶在於斯,伏願邸下,念哉念哉。取進止。覽書具悉。當體念矣。
都摠管徐命善上書曰,伏以日吉辰良,樂成禮備,聖德益隆於止慈,睿孝增光於分勞,凡厥瞻聆,莫不攅手延頸,況臣跡忝環衛,躬覩曠典,蹈忭之誠,尤倍常品,仍念臣性則愚騃,志切圖報,全昧顧瞻之態,敢售狂妄之習,率口一言,自知其必無幸矣。惟我大朝殿下,謂臣心無他,引而進之於前席,竭其餘蘊,不惟不賜之罪,又從以嘉奬之,十行恩綸,罷踰華袞,不數日而傳敎又下。超資之典,旣侈於臣身,賜祭之命,至及於臣父,宸章親綴,近侍臨宣,光榮所及,遠邇動色,卽臣闔門感泣,固無論已,若使臣父,有知於泉臺,其所銘鏤銜結,又如何哉?噫臣之家世,偏荷陶甄之聖化,凡係裨蓋國事,雖蹈赴湯火,亦所不辭,寔臣父之所常戒飭於家庭者,況臣不肖無能,爲役於臣父,而涵濡洪造歷遍華要,通籍十年,驟登宰列,每念所被之恩榮,與天無極,報效之忱,誠無一可展,則輒中夜不寢,爲之悒悒,假使臣言,或有慨於宸衷,亦其義分之所當然,有何進秩媒寵,若賞功酬勞之爲者哉?臣心惶愧,有不暇言,其所以累玷聖朝難愼之政者,非細故也。日昨盛禮,簡策所罕,凡有血氣,莫不奔走聳觀,故雖不得擺落常規,冒昧祗肅,而卿月峻秩,終非如臣魯下者薀吹,反復思惟,義難仍冒,玆敢收召精神,披瀝肝血,瀆擾於貳極之下。伏乞离明,念明器之不宜輕授,察臣辭之非出飾讓,仰稟大明,俯收新資,俾恩典毋褻,微分粗安,千萬幸甚云云。答曰,覽書具悉。卿之衷懇,聖明俯燭,褒忠奬直,辭敎懇惻,余何更誥,所辭過矣,卽速行公。
說書金宇鎭上書曰,伏以日言辰良,大禮順成,臣民慶忭,曷有其極?況臣適忝宮俺,獲覩盛擧,延頸願戴之忱,有陪他人,仍伏念臣兼銜春秋,與臣父所帶領春秋,有應避之嫌,而連値有事,令始露章自列。伏乞离明,亟令該曹,照例遞改,以存公格,不勝幸甚,臣無任云云。覽書具悉,書辭下該曹稟處。
乙未十二月十三日巳時,上御集慶堂。藥房入診時,都提調金尙喆,提調李景祜,左承旨徐浩修,假注書金載斗,記事官宋銓·成鼎鎭,醫方鄭允協·慶絢·吳道炯·柳光翼·徐命緯·丁志泰·金孝儉,以次進伏訖。尙喆曰,夜間聖體,若何?寢睡,亦何如?上曰,一樣矣。尙喆請診候,上曰,飮建功則曰,脈勝,不飮則曰,脈弱,彼輩可憎,姑置之,新除承旨入來乎?浩修對曰,李漢豐·吳載純入來,而都承旨李宜哲,俄有處分矣。命書傳敎曰,昔聞一故相,一違牌若大何云,而於今命牌,視若粉牌,一向違牌,曷勝慨然,以此分義,暮年代理,對孫亦靦然?昨日吏判下敎,今日知申,意蓋此也,昨夜下敎。今日日高後,尙無動靜,都承旨吳載純旣下敎,於今八十三,此等驕蹇何心,裕昆尙今杳然,諸承旨一竝不敍之典,已下敎,今何更待,初令牌違者,此海東驕童,才不足而然。當面試殿庭懸題前文衡科次,予當更試,雖顧藉三中,當以次等書下,差江邊權管,嗚呼,雖慢侮於衰君,命令自異,聽政朝參後,分義旣定,何敢偃蹇?若譬焉爲其朋,其孫若幼,臥而受拜若此,豈聽政朝參之意,此意亘於彼蒼,何敢譬於周末下堂時乎,另加嚴飭,以存君君臣臣之意。又命書傳敎曰,前承旨徐有隣爲都承旨,牌招察任,房順房。三院副提調例兼,鄭晩淳騎曹參知,洪秀輔·吳載紹爲承旨,牌招察任,房頻房。又命書傳敎曰,吏判所爲,萬萬可駭,故昨已下敎,而更思,今者邦慶,古豈有也,而冢宰付處,吏郞徒配,此豈雜犯以下竝宥之意乎?況設置六官,意蓋深矣,亦係四時之義,於今邦慶,景像,若何?旣示予意,雖一刻,可謂曰,革,昨下敎,特爲安徐,吏判亟施削職之典,郞廳亟施刊版之典,吏判代,令備局薦望。上曰,旣命薦望,宜有受人,前參議洪檢爲吏曹參議,牌招受薦。出傳敎命書傳敎曰,慶科庭試唱榜在近,第三日承文院圈點·翰苑圈點,令爲揀擇坐起翰林召試,亦次第擧行弘文錄亦飭。上曰,中宮殿進御蔘香散,依前方製入事。出榻敎浩修讀奏義州府尹狀聞畢。命書傳敎曰,今聞義州府尹狀聞,耽羅漂人回到本府云。嗚呼,八十三歲,若見海中漂風節次,若來當見,善爲供饋,定差員善爲領來事,回諭。命退,諸臣以次退出。
乙未十二月十三日巳時,王世孫座尊賢閣。諸承旨持公事入對時,行都承旨徐有隣,左承旨徐浩修,同副承旨吳載紹,假注事李東讓,記事官洪國榮·成鼎鎭,以次進伏。有隣讀奏公事訖,令曰,先奏承旨先退,載紹讀奏說書金宇鎭上書訖,令書下答。讀奏都摠管徐命善上書,令書下答訖,令曰,都摠管徐命善辭書批下,卽爲牌招察任。出下令令曰,承宣之叔,初三日入侍,所陳出於爲宗社大計,而當此之時,獨不憚其巨室,言甚切直,懷慨涕泣,忠直之心,大朝已爲洞燭無餘,而尙今思之,余亦感歎矣。
令曰,禁府開坐,朴相集申目修入與否知入。載紹先退,令曰,事面重大,而莫重聖敎,朴相集惟意不書,極非矣。伊日聖敎及大臣所對,翰林旣詳聞而直陳,甚質直矣,有古史臣風矣。其時大朝,以諸大臣無視國如家之心,擔却一邊,予甚慨然,諄復下敎,而相集全然不書,極爲非矣。前左相,於余非外人也,思其心則似無他意,而伊日所對語則大失着矣。令曰,下令之下,宜乎趁早擧行,而該府之尙不開坐,事體所在,殊涉未安,禁府諸堂一竝從重推考。出下令浩修讀奏,京畿監司尹蓍東廣州楊州渰死人等狀啓。令曰,恤典擧行,次讀平安監司蔡濟恭朔州等邑囕死·燒死·渰死人等狀啓。令曰,恤典擧行,次讀咸鏡監司韓光會永興等邑囕死人等狀啓。令曰,恤典擧行,令書諸玉堂下答訖。令曰,趙尙鎭尙不承牌,以只推更爲牌招書出,可也。以次退出。
乙未十二月十三日未時,王世孫坐尊賢閣。承旨持公事入對時,都承旨徐有隣,左承旨徐浩修,左副承旨洪秀輔,假注書李東讓,記事官洪國榮·成鼎鎭,以次進伏訖。令曰,該房先奏。秀輔讀奏朴相集申目,令書申目下答。有隣·浩修·秀輔輪回讀奏公事訖,以次退出。
乙未十二月十三日申時,上御集慶堂。藥房入診入侍時,都提調金尙喆,提調李景祜,副提調徐有隣,假注書金載斗,記事官宋銓·成鼎鎭,醫官鄭允協·慶絢·吳道炯·鄭允德·柳光翼·徐命緯·丁志泰·金孝儉,以次進伏訖。尙喆曰,臣等奉湯劑待令矣。上進御,謂尙喆曰,吏判趙曮,卽爲謝恩矣。固執雖怪人則可用,大臣置處政事爲之耶?對曰,判書式暇之故,參議獨政云矣。上曰,漂人摘奸宣傳官入侍。賤臣載斗承命出來,與宣傳官金樂祜,偕入進伏,上詢問漂人去處。樂祜對曰,臣敬奉聖敎,直馳往康津,探問漂人船去處,則謂以已往興陽,故臣自康津馳往興陽,則船已泊到,以陸路領送之意申飭,臣則先爲馳還矣。命書傳敎曰,濟州貢果貢人漂風者,宣傳官得來,嗚呼,爲耽羅貢人,予深用心,今始生來云,其欣曷勝?所經各官糧饌着實題給事,分付其宣傳官,耽羅赤子着實探問以來,其用尙矣,金樂祜特爲陞六。又命書傳敎曰,中日廳試射軍,此與庭試人有異,柳葉箭二中人直赴殿試,一中人弓一張賜給,鳥銃二中人直赴殿試,一中人木綿一疋,直赴帖弓子木綿,承旨祗迎門頒賞。上曰,翰林圈點命下,而聞翰林所奏,備三員然後能爲云,曾經翰林別兼春秋啓下。出傳敎命退,諸臣以次退出。
乙未十二月十三日酉時,王世孫座尊賢閣。都承旨入對時,都承旨徐有隣,假注書李東讓,記事官洪國榮·成鼎鎭,以次進伏訖。令曰,兩司竝爲牌招,可也。令曰,今日改新除兩司,卽令牌招而傳敎截嚴,連爲申飭,可也。以次退出。
乙未十二月十三日戌時,王世孫座尊賢閣。坐直承旨·戶判同爲入對時,左承旨徐浩修,假注書李東讓,記事官洪國榮·成鼎鎭,以次進伏訖。令曰,戶判入來乎?卽令入對,可也。戶曹判書具允鈺進伏曰,日前司鑰手本,請得幕次,而以其無前例防塞矣。昨日伏承減之又減,小次直下之下令,排設苟艱,在所當念,今此下令,實出於不得已之睿意,固當奉承,而但念聽政後,幕次上下,旣無前例,一開此路,有關後弊,故惶恐敢達矣。令曰,當初踏下,意非不念經費,而今者所奏,誠得有司之體,司鑰手本,勿施可也。出擧條令曰,此堂甚窄,賓對時備堂,誠難容坐,何以爲好耶?允鈺曰,當小加瓦簷而設退矣。令曰,明日戶判入來,修理,可也。允鈺先爲退出,浩修讀春帖子,至李得永所製進,以水墨,紙頭書大殿春帖子矣。令曰,不敬矣。以違格拔之,可也。令曰,春帖子製述官李得永推考科次,提學趙曮難免不察之失,亦爲推考。出令旨浩修讀公事訖,以次退出。
上在慶熙宮。常參·經筵,以代理停。
洪秀輔達曰,常參,取稟。令曰,停。
藥房都提調臣金尙喆,提調臣李景祜,副提調臣徐有隣啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。近者睡可謂甘矣。嗟哉,八十三,睡若是甘,萬古冥然,言亦羞矣。食雖一樣,其亦知味,八十三其亦萬古可笑,此可謂邦慶。其亦曰差勝,誠冥然苟且支撑翁,今番登科六十餘歲人問焉,食猶一樣,睡亦一樣云,聞切鄙焉,予亦如此,曷勝歉然?今日睡比近果勝,若此而將至百歲,亦能二百,長呼慨歎,冥然苟且於今,睡醒鷄唱,此果建功,此果建功,此亦心氣與脾胃勝,旣八字號,夙夜歉然。於今且加冥然支撑苟且十二字,此何人此何人?曷勝慨曷勝慨?予欲大丈夫,若此而建功一勺加飮,此萬古鄙夫。然志則高,豈忍苟且?雖然,苶然氣隨時至,可知可知,呼寫于此,金鷄連唱,此亦戒予也。自今日停內局直宿諸扁鵲,於其家令尋其妻,若此輿㒗,其何睡醒?此亦泰運矣。中宮殿·惠嬪宮,藥房口傳問安。答曰,知道。
大殿,藥房口傳夕問安。答曰,知道。鎭定後氣差勝矣。中宮殿·惠嬪宮,藥房口傳夕問安。答曰,知道。
洪秀輔啓曰,本院秋冬等褒貶時,無實注書不得磨勘之意,敢啓。傳曰,知道。
以備忘記,傳于洪秀輔曰,今者慶科,三百年來初,再明日此殿唱榜親臨,世孫先拜侍衛儀注安徐,班列只堂三品以上,當袞龍袍待下敎,只入正時。
傳于洪秀輔曰,內局入侍。
以備忘記,傳于徐有隣曰,於今日可謂異常日,內局諸水工,走報於三廳諸扁鵲曰,各宅今將滿朔,亦將解娩,金世選小房,亦八朔云。諸扁鵲聞而喜不自勝,倒鞋而走闕門,門軍見而爲駭,唾顋云爾。掌務官名以三煎功,於國大能,有雙童乎?予自哂也。然昨日少㤼禁川橋矣。
令于洪秀輔曰,諸承旨持公事入對。
以備忘記,傳于徐有隣曰,今日果睡乎,仍醒乎?曰,睡則精神何若此?曰醒則前生乎,今世乎?建功庸功,扁鵲駭鵲,予何復飮?已下敎。自今以廚院爲本院,內局三廳依前直本處。
建功湯一貼封入事,下敎。
令于徐浩修曰,承旨與戶判入對。
傳于洪秀輔曰,內局入侍,時原任大臣若入來,同爲入侍。
傳于鄭好仁曰,觀人君之氣,速爲開政。
有政。吏批,判書趙曮式暇,參判未差,參議洪檢進。吏批啓曰,判書趙曮式暇,參判未差,小臣獨政未安,何以爲之?敢稟。傳曰,只出緊任。以蔡弘履爲大司諫,兪彦脩爲司諫,尹謐·任濟遠爲掌令,尹在德·金翊休爲持平,宋文輅爲獻納,李商進爲正言,李商駿爲說書,尹養厚爲禮曹參判,尹在醇爲吏曹正郞,柳翰申爲正言,申大升爲應敎,趙載俊爲同義禁,別兼春秋單徐有鍊。
兵批,參議李在簡入直進。副司正金宇鎭。
傳于鄭好仁曰,徐完碩加資代,熟馬一匹面給。
令于吳載紹曰,此非過爲撕捱者,況昨今聖敎,極其嚴截,則諸儒臣之或書或出,若是紛紜,事體所在,殊甚未安。賓對有命,牌招入直,初若違召,當稟于大朝,政院申飭。
令于吳載紹曰,都承旨入對。
令于吳載紹曰,玉堂牌去來催促。
傳于吳載紹曰,氣若此而以驕童侍從之故,氣尤若此,令牌牌招,若有一人違牌者,當臨門殿座矣。
令于吳載紹曰,玉堂牌去來知入,勿出朝報。
桂橘茶一貼封入事,下敎。
令于吳載紹曰,徽旨留置承旨入對。
傳于吳載紹曰,副提調入侍。
吏批達曰,軍資監正李山重,禮曹佐郞南鶴聞·沈商賢呈狀內,俱以身病甚重,勢難察任云,竝依例改差,何如?令曰,依。
執義閔游達曰,臣於言責,疲軟不稱之狀,情勢難强之義,姑且不論,新除授大司憲沈墢,卽臣之姑母夫也。揆以法例,在下當遞,請今遞斥臣職。令曰,勿辭。
校理朴相來書曰,伏以,邦慶維新,縟禮載擧,睿孝益光於代勞,輿情胥切於延頸,臣適忝邇班,獲覩盛儀,歡忭之忱,有倍恒品,伏念臣猥以疎才,曩佐藩幕,妄意戢猾之政,終歸溺職之科,薄譴恩敍,尙切愧悚,漫司庶官,自知不堪,況玆瀛館華銜,置之於經幄之間,畀之以啓沃之責,以地則至近密也,以望則極淸要也。如臣魯莽之學,罪累之蹤,豈有萬分一承當之望,而躬達盛擧,誠切同慶,不遑他顧,章皇出肅,身襯日月之耿光,口飫內府之珍膳,榮已極矣,義粗伸矣。其安敢諉以已出,因仍蹲冒,不思所以自引也哉?且臣於目下事,竊有所難安者,頃於聽政之日,大臣近臣,各有獻言,伊時玉署諸臣,亦有陳箚之議,臣亦隨而應之,箚未及上,而適因承宣處分之敎,惶蹙俟勘,議遂中輟,乃於過日之後,忽見小報,箚已入達,而臣以右僚之故,裒然爲箚首矣。臣誠訝惑,莫曉所以。噫,當一初勵精之時,値千載難逢之會,孰不欲竭慮披肝,少效螢爝之微哉?況臣等職是論思,區區願忠之誠?自倍於人,一箚陳勉,在所當先,而同罪倖逭,實關廉隅,官同已遞,箚何暇論?且夫堂箚之規,在直者發簡,出直者齊會,合坐而議,偕進面呈,其或有故未會,亦必臨期通知,而後呈之,例也。今則不然,發簡於三昨日無情勢之前,停議於再昨日承嚴敎之後,乃於昨日,不簡不議,率然呈之,三昨之簡通,不可移用於昨日也。昨日之情勢,初無有異於再昨也。冒居於決難冒之職,陳箚於不當陳之時,臣雖不知,名旣同參,顧何敢以此自解而晏然而已乎?才之不稱,旣如彼,義之難安,又如此,左右思量,惟有一遞,玆敢略控短章,仰瀆睿聽。伏乞离明,伏賜諒察,亟許鐫遞,以安微分焉云云。答曰,覽書具悉。爾其勿辭察職。
副校理李儒慶,修撰吳大益等書曰,伏以臣等,俄於筵退之後,卽伏見校理臣朴相來書本,則以昨日陳箚聯名事,侵斥臣等,語意深緊,臣等實莫曉其意之所在也。向日臣等,於賀班罷後,與諸僚齊會番所,以陳箚事相議,則諸僚之意,咸無異同相來,其亦一也,伊後亦又發簡,受謹悉於諸僚,蓋館規然也。方欲書陳之際,適有試役,未暇取進,繼伏見大朝下政院之敎,臣等愚見則別無可以引義之端,而時値日暮,翌曉始呈,亦以此意,先通于諸僚,俱無他意,而到今相來,以何意見,作爲嫌端,獨有此意外之言耶?圖遞之計雖急,僚寀之義亦重,而譏斥備至,全不顧籍,臣等實爲之慨然也。雖然臣等忝在經幄,侵斥之言,忽發於僚席,則臣等何敢晏然於職次乎?玆陳短章,徑出禁門。伏願邸下,下臣司敗,以治瀆擾之罪,千萬幸甚云云。答曰,覽書具悉。爾其勿辭察職。
吳載紹達曰,卽者副校理李儒慶,修撰吳大益,因校理朴相來上書,謂有難安情勢,陳書徑出,元書纔已捧入矣。所當直捧禁推徽旨,而此與無端徑出有異,竝推考警責,何如?令曰,依。
乙未十二月十四日辰時,上御集慶堂。藥房入診,時原任大臣同爲入侍時,都提調金尙喆,提調李景祜,副提調徐有隣,領府事金相福,判府事金陽澤·李溵,左議政李思觀,假注書金載斗,記注官朴鎭宇,記事官宋銓,醫官鄭允協·慶絢·吳道炯·鄭允德·柳光翼·徐命緯·丁志泰·金孝儉,以次進伏訖。尙喆曰,夜間聖體,若何?上曰,今夜睡勝矣。尙喆曰,欣幸矣。上曰,將欲賀乎?於予殆造物,時原任入來耶?對曰,皆來待矣。上曰,此殊常矣,予睡勝,時原任來,三同合矣。命醫官入診,允協按脈訖,退伏奏曰,左右三部度數調均,胃脈大勝矣。上曰,如常乎?允協曰,然矣。上曰,前則待鷄,今夜則鷄鳴後睡醒矣。尙喆曰,停直宿之敎,有不然者矣。上曰,予氣旣勝,直宿,何如?尙喆曰,廚院便同閤外,臣等旣輪直,醫官亦使輪直乎?上曰,可也。命有隣,讀武科榜目訖,上曰,合爲幾人?思觀曰,一百四十三人矣。尙喆曰,世孫聽政,古今所無,此誠莫大之慶。上曰,世孫聽政,古今果未有矣。向聞樂工及陪衛軍士,呼嵩之聲,可見人心也。尙喆曰,此深仁厚澤之所曁也。上曰,於貢市人,亦有及惠者耶?尙喆曰,然矣。今番貢人舊遺在,蕩減下敎後,戶判送言於臣,以爲近例,連以二千石蕩減,今亦依此擧行云,敢此仰達矣。上曰,依爲之。出擧條尙喆曰,有非常之慶,必有非常之擧,今此盛擧,只自內設饌,下情不勝抑鬱矣。王世孫率諸臣稱觴,庶可爲飾喜之道矣。上曰,宴則何妨,而於予太康。相福等齊聲奏曰,今番則尤異於前,進宴之禮,斷不可廢也。上曰,此事此事,初不萌意,可也。溵曰,今此邦慶,列聖攸賜,不可不仰體,而睿孝群情,亦不可不俯循矣。上曰,五紀臨御異常,八十三異常,世孫聽政,亦異常矣。溵曰,此時寧有慳惜者乎?相福曰,盛德大業,今番以後,尤有可言者矣。上曰,大成外,更何有所受者?尙喆曰,形容之道,猶有未盡矣。上曰,雖千百言不聽,須退去。命書傳敎曰,昨問宣傳官,旣已陞六,今聞康津縣監徐完碩所報,可謂詳備,爲島民,予何惜?特爲加資,今日下批。又命書傳敎曰,今聞耽羅督運御史狀聞,嗚呼,於此夙夜用心,運米數爻,其於船隻,若擊親目,嗟哉,暮年,予能得人,其可舒心,畢運竣事後,自有酬功,而爲先虎豹皮各一領,令領來人,持去以傳,先示志喜意。噫,耽羅漂風人回來,北京漂人,復聞渡江,嗟哉,暮年,於予慶矣。又命書傳敎曰,今日侍從,非朝鮮侍從,卽琉球國侍從,旣命開政下標信閉門,領相旣奏,已召宣傳官,雖然聞此敎,敢稱在外,此懿溫之心,予何爲臣以此申飭?又命書傳敎曰,聽政之後,宜遵舊法,來頭日次,以開坼,予亦停焉,明日備局賓對事,分付。又命書傳敎曰,聽政屬耳,幾百諸侍從在何處,萬萬可駭。昨政稱在外臺諫,亟施刊版之典,侍從案墨名,其代政官牌招開政,此後若此,其雖赦令屬耳,當亟施沿海充軍,以此申飭。又命書傳敎曰,宜信今昨政除拜後,皆令牌牌招,俾勿違命。上曰,差備待令,醫官輪回直宿事。出榻敎命有隣讀春帖子畢,上曰,沈有鎭春帖子詩,其皆通暢,特賜大鹿皮一令。出傳敎命退,諸臣以次退出。
乙未十二月十四日巳時,王世孫座尊賢閣。承旨入對時,左承旨徐浩修,假注書李東讓,記事官洪國榮·成鼎鎭,以次進伏訖。令曰,實注書何時當付之乎?浩修讀奏公事訖,令曰,諸承旨待下令,持公事入對。出令旨令曰,戶判入對,可也。戶曹判書具允鈺進伏訖。令退出。
乙未十一月十四日午時,王世孫座尊賢閣。諸承旨持公事入對時,行都承旨徐有隣,左承旨徐浩修,左副承旨鄭晩淳,同副承旨吳載紹,假注書李東讓,記事官洪國榮·成鼎鎭,以次進伏訖。浩修讀奏公事訖,令曰,領左相入對事,史官往諭。出下令令曰,禮判入對事下令。出令旨有隣·浩修·晩淳輪回讀奏公事訖。領議政金尙喆,左議政李思觀,進伏訖。令曰,令余慰悅聖心,靡不用極,卽余之道也。進宴尊號,余當稟請,而大臣亦懇請之,似好矣。尙喆·思觀曰,邸下下令,誠然矣。尙喆·思觀先爲退出。有隣·浩修·晩淳·載紹輪回讀奏公事訖。令曰,昨日以春帖子觀之,諸臣不謹矣,今同副承旨紅潮上面,推考可也。令書令旨曰,同副承旨吳載紹推考事下令。出下令以次退出。
乙未十二月十四日午時,上御集慶堂。藥房入診入侍時,都提調金尙喆,提調李景祜,副提調徐有隣,假注書金載斗,記事官宋銓·成鼎鎭,醫官鄭允協·慶絢·吳道炯·鄭允德·柳光翼·徐命緯·丁志泰·金孝儉,以次進伏訖。尙喆曰,午間聖體,若何?上曰,眩氣難狀。醫官入診,允協按脈訖,退伏奏曰,左右三部度數調均,滑體與朝一樣矣。道炯按脈後所奏,與允協同。上曰,茶飯端的乎?相議加入,可也。道炯曰,半夏·生薑,利於調痰矣。上曰,桂橘茶前方中,加半夏一錢·生薑三片煎入事。出榻敎上曰,儒臣持問答入侍。賤臣載斗承命出來,與副校理李儒慶,副修撰吳大益,偕入進伏,命讀問答數編訖,先退。上曰,無痰不能作眩。允協等奏曰,眩氣卽寒痰往來之候,此時連進一貼,則必有勝矣。上曰,提調持桂橘茶一貼,更爲入侍。出傳敎命書傳敬曰,雖雜科,述其先,可也。問掌務官名生聞,故問誰子亦生下問,卽算員云,捨其本業,令其子投利,此等習,心常駭然,李東郁局方汰去。命退,諸臣以次退出。
乙未十二月十四日申時,王世孫座尊賢閣。承旨入對時,左副承旨鄭晩淳,假注書李東讓,記事官洪國榮·成鼎鎭,以次進伏訖。令曰,都承旨入對。出令旨晩淳讀奏稟秩訖,晩淳讀奏校理朴相來上書訖。令書下答,都承旨徐有隣追後進伏訖,令退出。
乙未十二月十四日戌時,王世孫座尊賢閣。承旨入對時,同副承旨吳載紹,假注書李東讓,記事官洪國榮·成鼎鎭,以次進伏訖。令曰,聖敎截嚴之下,兩司牌去來,何太遲也?承旨必爲申飭,可也。兩司牌去來,卽爲持入。令曰,特敎牌招,辭旨截嚴,今日政新除兩司諸臣,一竝卽爲牌招。出令旨令曰,玉堂闕直,應敎申大升,修撰沈豐之,卽爲牌招入直。出令旨令曰,莫重下敎尙令稽滯,承傳色中官不能無檢察之失,從重推考。出令旨以次退出。
乙未十二月十四日二更,上御集慶堂。藥房入診入侍時,都提調金尙喆,提調李景祜,副提調徐有隣,假注書金載斗,記事官宋銓·成鼎鎭,醫官鄭允協·慶絢·吳道炯·鄭允德·柳光翼·徐命緯·丁志泰·金孝儉,以次進伏。上命兩廳診脈,允協按脈訖,退伏奏曰,左右三部度數調均,滑體一樣矣。上曰,建功湯前方中,加乾薑·木香各五分煎入事。出榻敎上曰,腹部不平之氣,飮此則必有效耶。嘔氣何爲而然乎?允協等曰,此是寒痰所祟也。上曰,腹中痰疑處,以溫手按摩,則自可解耶?允協等奏曰,誠好矣。尙喆曰,俄間就睡乎?上曰,睡矣。此痰氣降而然耶?道炯奏曰,然矣。上曰,如此難狀時,吐出膈痰差可,少愈也。建功湯前方中,加藿香一錢煎入事。出榻敎進御一貼後,命醫官更爲診候。允協按脈訖,奏曰,脈候俄間一樣矣。命退,諸臣以次退出。
上在慶熙宮。常參·經筵,以代理停。
夜自二更至四更,月食。
藥房都提調金尙喆,提調李景祜,副提調徐有隣啓曰,伏未審夜間,聖體調攝,若何?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。氣一樣,其誠悶,次對後入侍。中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
常參取稟,以月食,齋戒停。
令于吳載紹曰,開門時已近,卽爲開門,次對前當修理,戶判率工匠,使之入來。
傳于洪秀輔曰,內局入侍。
徐有隣啓曰,時原任大臣爲承候來待矣。
傳于洪秀輔曰,內局入侍。
令于吳載紹曰,左承旨入對事,下令。
令于徐浩修曰,承旨入對。
令于吳載紹曰,大臣·備堂引接。
令于徐浩修曰,諸承旨持公事,入對。
令于鄭晩淳曰,坐直承旨入對。
令于鄭晩淳曰,桂坊一員待令。
令于鄭晩淳曰,史官一員待令。
徐有隣,以領左相意啓曰,今乙未年秋冬等褒貶,當爲等第,而臣等連有公故,限內不得磨勘之意,敢啓。傳曰,知道。
洪秀輔,以吏曹言啓曰,本曹所屬宗簿寺·司饔院官員等矣。今乙未年秋冬等褒貶,當爲等第,而因提調有故,不得磨勘之意,敢啓。傳曰,知道。
洪秀輔,以敦寧府言啓曰,府郞廳等矣,今秋冬等褒貶等第,當爲磨勘,而首堂上未差,故限內不得爲之之意,敢啓。傳曰,知道。
洪秀輔,以戶曹言啓曰,本曹郞廳及所屬各司官員,今乙未秋冬等褒貶,依前例磨鍊以入,而司宰監·濟用監·內贍寺·平市署五部,則各因其司提調·漢城府堂上有故,不得磨勘。至於軍資監·司宰監·內贍寺·平市署去春夏等褒貶,亦因都提調·提調有故,未得限內磨勘矣。今則其時官員,旣多遷轉,難以考積,依近例蕩滌,何如?傳曰,允。
洪秀輔,以禮曹言啓曰,文武試取人,今庭試末端同昌榜事,命下矣。今六月初一日儒生製述入格生員權星彦,七月十四日儒生製述入格生員白師謹,十一月十七日儒生製述入格生員權之彦,竝當直赴於今此庭試,而其中權星彦,春川地在外,白師謹積城地在外,不得許赴,只權之彦依下敎同唱榜之意,敢啓。傳曰,知道。
洪秀輔,以禮曹言啓曰,今此本曹褒貶時,順陵參奉徐有悌,與參議臣李東馨,有應避之嫌,不得同議磨勘,別啓本等第以入之意,敢啓。傳曰,知道。
鄭晩淳,以兵曹·都摠府言啓曰,昨日別中日時,扈輦隊金尙云鳥銃貫壹中邊壹中,明白載錄於草試記,而原單子正書之際,未免落漏,臣等不察之失,在所難免,惶恐待勘,而原單子中改付標以入之意,敢啓。傳曰,知道。勿爲待勘。
洪秀輔,以吏曹言啓曰,本曹所屬尙瑞院副直長趙鎭完,與判書趙曮有應避之嫌,別啓本以入之意,敢啓。傳曰,知道。
洪秀輔,以工曹言啓曰,本曹郞廳今乙未年秋冬等褒貶及屬司中尙衣院·掌苑署·瓦署·造紙署,今乙未年秋冬等褒貶,合五度磨勘以入,而屬司中繕工監·典涓司今秋冬等褒貶,因該監提調之不備,限內不得磨勘之意,敢啓。傳曰,知道。
洪秀輔,以禮曹言啓曰,今此本曹褒貶時,西氷庫別提李敬一,成均館司成柳榮鎭,典籍李周顯,學正許鍒,學錄洪相臣,學諭趙慶遠·金一衡,俱不參謁,事體未安,令吏曹中考施行,何如?傳曰,允。
洪秀輔,以兵曹言啓曰,令乙未年秋冬等褒貶等第,磨勘以入,而曹所屬軍器寺·司僕寺·典設司·訓鍊院官員等褒貶,因各其司提調及堂上有故,不得一體磨勘以入之意,敢啓。傳曰,知道。
洪秀輔,以禁衛營都提調意啓曰,今乙未秋冬等褒貶,磨勘以入,而去春夏等褒貶,前因本營有故,未得磨勘矣。從事官及諸將官,多有遞改,今不得磨勘,依例蕩滌之意,敢啓。傳曰,知道。
洪秀輔,以濬川司都提調意啓曰,本司都廳及郞廳今乙未年秋冬等褒貶等第,磨勘以入之意,敢啓。傳曰,知道。
洪秀輔,以御營廳言啓曰,本廳從事官及諸將校今乙未年秋冬等褒貶,當爲等第,而都提調臣申晦,有身病,限內不得磨勘之意,敢啓。傳曰,知道。
洪秀輔,以訓鍊都監言啓曰,都監從事官禁松參軍及諸將官等今乙未年秋冬等褒貶,當爲等第,而都提調時未出代,限內不得磨勘之意,敢啓。傳曰,知道。
洪秀輔,以宣惠廳都提調言啓曰,本廳郞廳等今乙末秋冬等褒貶等第,磨勘以入之意,敢啓。傳曰,知道。
乙未十二月十五日卯時,上御集慶堂。藥房入診入侍時,都提調金尙喆,提調李景祜,副提調徐有隣,假注書金載斗,記事官宋銓·成鼎鎭,醫官方泰輿·鄭允協·吳道炯·慶絢·鄭允德·柳光翼·徐命緯·丁志泰·金孝儉,以次進伏訖。尙喆曰,臣等來待矣。上曰,餘氣尙存,有何通利之劑乎?命兩廳入診,鄭允協按脈後,退伏奏曰,左右三部度數調均,滑體比昨一樣矣。上曰,痰滯久不解,甚悶也。命書傳敎曰,悶建功時,三煎來若雍齒,下敎雖然,煎進功則果有,此雖微賤,有功若此,豈王者之道,李東郁汰去之命,特爲安徐。尙喆曰,實掌務官方在處分中,故東郁則以假掌務代行云矣。上曰,掌務官金聲五下敎安徐事。出榻敎上曰,薏苡利於痰乎?允協對曰,誠好矣。凝痰調下,莫如薏苡也。上曰,薏苡馬援交趾之行,載來矣。桂橘茶前方中,加灌香·檳榔各一錢煎入事。出榻敎仍進御一貼後,更命兩廳診候,允協按脈訖,退伏奏曰,左右三部度數調均,胃脈有力,與俄者診候時,顯有勝矣。絢·道炯之奏,與允協同。尙喆曰,今日憊苶之候,實由昨日痰滯所祟,米飮水刺這這溫進,極好矣。命退,諸臣以次退出。
乙未十二月十五日卯時,王世孫座尊賢閣。承旨入對時,同副承旨吳載紹,假注書李東讓,記事官洪國榮·朴鎭宇,以次進伏訖。令曰,今日卽賓對日次也。修理當速爲之,戶判入對,可也。戶曹判書具允鈺入來進伏訖,左承旨徐浩修,使之入對事,下令,浩修進伏訖。令退出。
乙未十二月十五日辰時,上御集慶堂。藥房入診,時原任同爲入侍時,都提調金尙喆,提調李景祜,副提調徐有隣,領府事金相福,判府事金陽澤·李溵,左議政李思觀,假注書金載斗,記事官宋銓·成鼎鎭,醫官方泰輿·鄭允協·慶絢·吳道炯·鄭允德·柳光翼·徐命緯·丁志泰·金孝儉,以次進伏訖。尙喆曰,俄間聖體,若何?膈間滯氣,亦何如?上曰,少勝矣。時原任入來乎?相福等次第問候訖,上命兩廳進前。允協·絢進伏,上曰,茶飮與湯劑,何者最利於順痰?對曰,本湯劑進御,誠好矣。上曰,建功最勝乎?對曰,然矣。尙喆曰,本湯劑與茶飮,自上商量裁決,下敎伏望矣。上曰,胸中豁然,以本湯劑煎入,可也。桂橘茶停止,建功湯依前方煎入事。出榻敎相福曰,伏聞豁然下敎,滯氣則已下矣,以米飮水刺進御宜矣。此非霍氣,只以痰候所祟,卽雖進御,似無更滯之慮也。上曰,今日原任等,爲參次對而來乎?對曰,然矣。尙喆曰,今日次對,卽聽政後初對,臣等將欲以某事陳達,而方今國事,無未盡修擧者,故狀聞亦無擧行之事,此誠可貴也。京畿舊逋,旣已蕩減,而諸道姑未擧行,故方欲稟定矣。命書傳敎曰,畿甸舊還,旣有下敎,諸道尙未下敎,一體停捧事,分付。上曰,別中日,出身前銜中三中四分人,邊將承傳三中人,弓矢二中人,兒馬帖賜給事。出傳敎上曰,今日卽開坼日乎?各道殿最,該房持入。命讀奏訖,上曰,兩西殿最不來乎?尙喆曰,兩西方伯,赴任屬耳,以日淺故姑未封進矣。有隣曰,卽伏見京畿監司尹蓍東,江原監司徐逈修,咸鏡監司韓光會今秋冬等褒貶啓本,則守令無一人居下,殊無嚴明殿最之意,推考警責,何如?上曰,依爲之。出擧條左右副換房事。出榻敎左副承旨鄭晩淳讀奏兵批殿最訖。命退,諸臣以次退出。
乙未十二月十五日辰時,王世孫座尊賢閣。時原任大臣·備局堂上引接入對時,領府事金相福,判府事金陽澤,領議政金尙喆,判府事李溵,左議政李思觀,行司直具善復,左參贊蔡濟恭,行兵曹判書鄭弘淳,行司直李章吾·洪樂性·趙重晦,刑曹判書李重祜,戶曹判書具允鈺,吏曹判書趙曮,行副司直尹東暹,右參贊鄭存謙,禮曹判書徐命善,行副司直李潤成·鄭尙淳·尹泰淵,同知中樞府事金華鎭,行副司直尹養厚·權噵·金相翊·李瀰·洪良漢,行大司成金魯鎭,開城留守宋淳明,戶曹參判鄭一祥,大司憲沈墢,大司諫蔡弘履,司諫兪彦脩,掌令任濟遠,應敎申大升,持平金翊休,正言李商進,同副承旨吳載紹,假注書李東讓,事變假注書李東稷,記事官洪國榮·成鼎鎭,以次進伏訖。尙喆曰,今日卽初次賓對,而無一丈狀啓矣。相福曰,邸下受命大朝,代聽庶政,此誠億萬年無疆之休,慶忭之忱,何可勝渝?大朝付托至重,邸下責任愈大,益懋睿學,日新睿德,是臣區區之望。令曰,當體念。出擧條陽澤曰,日昨臣以磐泰鞏基之慶,已有仰陳于大朝矣。邸下受大朝之命,分勞政務,區區下情,不勝欣忭之至,而竊伏念邸下之仰答明命,專在勤政,而其本惟在勤學,聽斷之暇,益懋典學,無少間斷,是臣區區之望。令曰,當體念矣。出擧條尙喆曰,日昨臣等應文之箚,草草無可觀,而過加褒嘉,至有頂針之答,臣等誠不勝感愧。今當一初賓對,餘懷耿耿,略效一言,今邸下養德春宮,講學幾年,其於格致誠正之工,天人性命之理,講之有素,得之已多,而第今仰承明命。代理庶政,問寢視膳之暇,酬應萬機之繁,自此讀書之方,恐不能專一,而苟有終始典學之念,則於晝於夜,何患無暇?必存程課之限,竝加緝熙之工,深望也。令曰,當體念。出擧條溵曰,今我邸下,代勞聽政,實是宗社億萬年無疆之休,下情不勝慶祝,而初入賓筵,獲近离光,愚衷自激,豈可無一言?帝王之孝,莫大於繼志述事,大朝殿下五十年盛德大業,卽我邸下所當繼述者,繼述二字,益復加勉,是臣區區之望。令曰,當體念。出擧條思觀曰,今日賓對,卽酬應政務之地,而領相先以典學爲達,誠好矣。典學與政事,本無二致,本之於講學而發之於政令,卽體用相資之道,而爲學之要,亦必體之於身,驗之於心,然後可以敦本原而收實效,惟願邸下於此,益加勉焉。令曰,當體念。出擧條尙喆曰,今當邸下一初之政,其所以董飭群工,振肅朝廷,專在於立紀綱,而紀綱之所以立,實不在於威怒,若使擧措得其當,賞罰得其公,則不患紀綱之不能立。惟在邸下之隨處留意,而雖以各司卯酉仕一事言之,令久易懈,安知不玩愒?當自廟堂,時時摘奸,爲先出擧條申飭,俾無生事抵罪之弊,何如?今曰,依爲之。出擧條尙喆曰,方當歲末,諸道舊還之停捧,已有大朝特敎,而近來國穀之反作·虛錄,成一痼弊,守令之隨現被罪,前後相積,事極萬萬驚駭。此後若復有此弊,守令之依律勘罪,姑勿論。不飭道臣,亦難免論責,今當還穀磨勘之時,以刑期無刑之意,各別申飭於諸道,俾有實效,何如?令曰,依爲之。出擧條尙喆曰,今當聽政之初,若以民事言之,勸農事,最爲先務,而申飭勸農之要,無過於堤堰儲水。今冬雨雪頻下,另加停蓄,毋得滲泄,然後前頭播種之時,庶有蒙利之實效,堤堰堂上,今方入對,預爲察飭於諸道,何如?令曰,依爲之。出擧條尙喆曰,節用愛民,聖人之明訓,治國之要道,而目今國無一年之蓄,經費誠亦寒心,日前聞有下令之事,而有司之臣,一言陳達,卽賜收還云,聽聞所及,孰不欽仰?推此心進進不已,毋或有始無終,臣所望也,敢此仰達矣。令曰,當加意矣。出擧條思觀曰,領相以還上事陳達,臣亦有所見矣。糶糴之政,非爲國用,乃是爲民農糧,而近歲外邑,不能守法,或稱公用,或托民役,多有犯手於還穀者。名爲立本,終歸逋欠,穀簿之欠縮,實由於此,此一款宜加嚴飭,日後如有犯者,依法重繩,斷不可已也。令曰,依爲之。出擧條善復曰,摠戎廳軍兵,散在京畿各邑,而煙戶雜役,依事目勿侵矣。近來紀綱解弛,間或有侵責之弊,出擧條更爲申飭,何如?令曰,依爲之。出擧條濟恭曰,領相以節財用廣儲蓄,有所仰陳,臣亦因是而有可達者矣。關西錢穀之儲積本道,寔是祖宗朝深遠之慮,而近因京外財力匱竭,以經費所用,或有取來之事。雖出於不得已,而此路漸廣,經用之外,亦多陳請取用之擧,殊非當初儲積之意,此後則俯察此弊,深留睿意,實爲重邊之道,故敢達矣。令曰,當留意矣。出擧條弘淳曰,還穀之弊,大臣旣發端矣。還穀本爲窮民種糧之資,而近來窮民,春而所受旣少,秋而所納夥多,此所以有錢穀之稱,而始發於今湖南御史書啓,此猶勝於知而不言者矣。然其書啓中,旣曰貪官汚吏,視爲尋常,又請此後嚴禁,觀其語意,似若有知而不爲明言,殊失核實之意,不論旣往,只飭方來,夫豈設禁之意乎?臣固不勝其慨惜,而此若循例禁飭而已,則竊恐禁令,終不可行,而民生之困苦,猶夫前日,旣有言端,敢此仰達矣。令曰,大臣之意,何如?尙喆曰,重臣所達,誠有意見,而御史書啓,只論其弊,不言其人,到今日久之後,如欲緘問於按廉之臣,則恐傷國體,亦關後弊,然重臣旣以此爲奏,御史疎略之失,宜施罷職之典矣。思觀曰,重臣之言,果爲嚴正,而至於緘問一節,若開此路,恐有後弊矣。濟恭曰,兵判所陳,旣曰當春則受食旣少,而又曰及秋則所納夥多,其言外似逕庭而內必有委折矣。此等處如不起疑詳問,以大體下答而止,則恐非綜核之道矣。令曰,更言之,可也。弘淳曰,此事言之,亦涉鄙瑣,筵席擧似,又恐煩屑,故只及其大略矣。旣承下問,安敢不言?當春穀貴之時,發賣公穀,取其厚價旋以廉價,散給民間,及秋收捧,殆同倍徵,歲若失稔,不能準捧,則反作·虛錄之弊,皆從此出。此不嚴懲,則何所畏忌,而以無畏忌之心,行甚利之事,人孰不樂爲國穀之耗盡,小民之顚連,非細憂也。令曰,稟于大朝處之,可也。出擧條重祜曰,每於赦典時,若有洞開囹圄之敎,則其中重囚,姑爲保放,筵稟還囚,已成近例矣。今番陳賀後,又有洞開囹圄之命,故御寶僞造承款罪人金奉鎭,方爲保授而重囚之,一向保放,亦甚未安,依前還囚,此後凡有罪犯人,依例囚禁之意,敢達。令曰,依爲之。出擧條允鈺曰,俄者大臣以還,上申飭之意陳達,而還上之弊,莫甚於別還與冒受,守令之拘顔私而濫分者,土豪官屬之寅緣冒受而射利者,各別嚴禁,然後方可使小民均受農食,而秋後亦無難捧之弊,以此一體申飭,何如?令曰,嚴禁,可也。出擧條允鈺曰,大臣纔以堤堰事陳達矣,修築之政,雖不可不申飭,而冒耕之弊,尤爲嚴禁,然後方可有實效,敢此仰達矣。令曰,嚴禁,可也。出擧條允鈺曰,京畿陸運各邑稅穀,必於歲前畢納事,曾有筵稟定式矣。近來外邑,多不着意奉行,或不無拖至經年之弊,事之寒心,莫此爲甚。今年若復有如前稽納之邑,則該邑守令,摘發論責,斷不饒貸,以此出擧條申飭,何如?令曰,依爲之。出擧條曮曰,生民休戚,係於守令,守令備擬之時,必懸薦主者,法意有在矣。歲首薦擧不遠,預爲申飭於京外應薦人,必以才具可合者薦進,而薦主論罪之政,亦爲申明舊典,何如?令曰,依爲之。出擧條潤成曰,治國之要,不外乎安民禦邊,民事則大臣旣已奏達矣。方當軍政磨勘之時,軍摠之虛伍,軍器之朽鈍,難保其必無,出擧條各別申飭諸道,何如?令曰,依爲之。出擧條命善曰,明日文武科唱榜時儀注,有安徐之命,故不爲磨鍊以入,而其中致詞一節,不可不先爲知委,此則依例擧行之意,分付承文院,何如?令曰,依爲之。出擧條命善曰,各陵園木根,春間旣經摘奸,陵官皆被勘處,此後則似無如前之弊,而日久則解弛,勢所不免,出擧條預先申飭,俾無摘奸時生梗之患,何如?令曰,依爲之。出擧條命善曰,各陵園假官請差之弊,近甚紛紜,莫重齋所,一任假官之守直,事體極爲未安,此後則切勿請假官之意,出擧條申飭,何如?令曰,依爲之。出擧條良漢曰,臣待罪經筵,竊有區區所懷,敢達矣。惟我聖上五十年身致太平,當此倦勤之齡,式遵祖宗故事,有此代聽庶務之命,此實宗社無疆之休,擧國臣民,無不延頸拭目,而今日卽邸下一初之政,臣敢以經義仰陳焉。召公之告成王曰,自貽哲命,罔不在厥初,繼之曰,疾敬德,祈天永命,蓋謂命之哲否,在於自貽,而自貽之基,尤在厥初,推以至祈天永命之道,不出於疾敬德三字矣。先儒釋之曰,敬則視聽言動,一循於理,好惡用捨,不違於天,故能受天明命也。其理灼然可見,而用功之要,亦在於一疾字,召誥一篇,三言敬德,而言疾敬德者再,疾之爲言,造次頃刻無少間斷之謂也。我邸下睿學高明,經義貫穿,何待仰勉,而伏願念玆在玆,夙夜寅畏,仰體聖上付托之重,以基億萬年祈永之本焉。令曰,當留意矣。出擧條墢·弘履·彦脩·濟遠·翊休·商進曰,惟我殿下五十載建極之功,陶成平蕩之化,爲今日臣子,孰敢以黨之一字,萌於心發諸口,而乃者大逆罪人南絳老之一啓,背公死黨之心,綻露無餘。旣已正法,則罪人李迪輔之不先不後,闖進一疏,雄唱雌和,節節巧慘,渠苟有一分一心,焉敢放恣叵測之至此哉?其頁國家無臣節,甘心私黨之類,不可一刻容貸於覆載之間,臣等謂仰稟大朝,黑山島圍籬安置庶民罪人李迪輔,亟令王府,拿鞫嚴問,快正王法,宜矣。令曰,今當初政,仰體大朝聖德,不從。出擧條墢·弘履·彦脩·濟遠·翊休·商進曰,罪人南絳老,負殿下五十年苦心,自陷重戮,則爲今日臣子者,孰敢營護,而荐棘罪人朴盛源,敢以伸冤二字,肆然陳章,究其所爲,萬萬叵測。荐棘之律,雖出斟量之聖心,其在嚴國體之道,不可荐棘而止,臣等謂仰稟大朝,黑山島荐棘罪人朴盛源,拿鞫嚴問,快正王法宜矣。令曰,今當初政,仰體大朝聖德,不從。出擧條墢曰,今日賓對,卽我邸下一初之政也。臣適忝言地,獲登前席,愚衷自激,敢以所懷仰達矣。邸下承精一之訓,務時敏之學,識解高明,造詣超卓,而第當機務酬應之際,易妨經傳玩釋之上,惟願邸下,終始典于學,無有造次作輟之歎焉。且愼辭令簡威儀,此是學問中一事,願邸下每於日用動靜之間,竝懋疑重莊嚴,時時省察,以振內外交修之方焉。振紀綱以警頹靡之俗,勵廉恥以絶躁競之習,開言路以奬不諱之風,恤民隱以推若保之念,則治謨政法,不外於是。更願邸下,益加勉勵,上答大朝付托之意,下副臣民顒望之忱,是臣區區所望也。令曰,所達是矣,當體念。出擧條弘履曰,今日卽天地發育萬物之初,今日賓對,卽我邸下一初之政也。猗我邸下時敏之學,精一之心,受大朝付托之重,體天地涵育之大,益自加勉,懋德進德,如大朝之存心,仁民惠民,如天地之育物,是臣區區之望矣。令曰,所達誠爲切實,當體念。出擧條弘履曰,事君以直,臣子當然之道也。文學宋載中書筵奏對,極涉無嚴,且以居鄕爲托,事體分義,不可因以置之,臣謂文學宋載中,亟施刊版之典宜矣。令曰,依達。出擧條弘履曰,納言,卽通望之職也。昨日三銓之獨政,以未經持平正館職者,直擬納言,如是政格,前所未聞,臣謂吏曹參議洪檢,從重推考宜矣。令曰,依達。出擧條弘履曰,今番冬至祭享時,健元陵陵官朴光晦,因微細事,拘囚獻官之下人,法司之外,私自囚禁,亦甚駭然,臣謂本陵陵官朴光晦,施以刊汰之典宜矣。令曰,姑先拿處,可也。出擧條尙喆曰,陵官何可囚獻官之下人乎?一次査問宜矣。濟遠曰,執義閔游,以臣於言責,疲軟不稱之狀,情勢難强之義,姑且不論,新除授大司憲沈撥,卽臣之姑母夫也。揆以法例,在下當遞,引嫌而退,相避之規,在下當遞,揆以臺體,勢難仍在,請執義閔游遞差。令曰,依違。出擧條尙喆曰,筵體至嚴,而今日大司諫蔡弘履,司諫兪彦脩,傳達承答之後,直爲退出於筵席未罷之前,雖由生疎,不可無警,推考,何如?令曰,依爲之。出擧條弘履·彦脩曰,臣等本不合於淸朝耳目之任,而今當賓對,以草草數語仰達矣。及其出入之際,未免有做錯之失,以致大僚請推之擧,臣等何敢晏然於臺次乎?請令遞斥臣等之職。令曰,勿辭。載紹曰,大司諫蔡弘履,司諫兪彦脩,一日再達,事係煩瀆,請退待物論。令曰,知道。出擧條大臣·備堂先爲退出。令曰,諸承旨待下令持公事,入對。出令旨以次退出。
乙未十二月十五日未時,王世孫座尊賢閣。諸承旨持公事入對時,行都承旨徐有隣,左承旨徐浩修,右承旨洪秀輔,左副承旨鄭晩淳,假注書李東讓,記事官尹尙東·成鼎鎭,以次進伏訖。令曰,公事,承旨分讀,可也。令曰,李儒慶違牌事,當稟于大朝,都承旨爲之,可也。有隣·浩修·秀輔·晩淳輪次讀奏公事訖,以次退出。
乙未十二月十五日酉時,王世孫座尊賢閣。坐直承旨入對時,同副承旨吳載紹,假注書李東讓,記事官尹尙東·成鼎鎭,以次進伏訖。令曰,領議政入對事,史官往諭。出令旨領議政金尙喆進伏,令曰,進宴等事,固余至懇,而大臣亦爲從容稟達,似好矣。尙喆曰,下令誠然,臣等之意亦然矣。尙喆先爲退出,載紹讀奏,公事訖。令曰,明日陳賀時,今在門乘輿,政院與禮貌官知悉。出令旨以次退出。
以上缺
乙未十二月十六日辰時,王世孫出今在門。乘小輿詣集慶堂時,同副承旨吳載紹,假注書李東讓,記事官尹尙東·成鼎鎭,以次陪從。詣幕次,召載紹入對,載紹進伏卽退。令曰,左承旨入對,可也。左承旨徐浩修進伏,令曰,宋載中之書筵所奏,非外人所可知,而諫長請罪載中,雖未免率易,旣是承旨入對前事也,持公事入對時,當下令矣。浩修曰,公事入達,不可無一定之規,勿論緊漫,到卽入達乎?抑或留置院中,待入對令下後,諸承旨分房持入乎?敢達。令曰,時急公事,隨到卽入,此外大小公事,申前留院,以待持公事入對事,定式,可也。浩修曰,入對下令,若在申前,則諸承旨固當分房持入公事,而申前若不得入對,則申後雖有入對之令,各房不備,事面苟簡,此後則申前旣經入對,則諸承旨依例申退,申前未經入對,則申退承旨,竝限門鑰留待,似好,故敢達。令曰,過申則承旨,微稟,可也。出擧條王世孫詣集慶堂庭下,拜禮畢,陞堂頒牌賜花,新恩拜禮畢,王世孫詣庭下板位,樂工歌詠致詞畢。令曰,正卿以下,亞卿以上,衆所共知有情勢有實故外,今日陳賀,不參諸臣,竝捧現告事下令,出下令。百官呼嵩賀禮畢,王世孫出興福門,至今在門外降輿時,召載紹,讀奏賀班進不進擧案訖。令曰,旣捧現告,事體所在,不可無警,不參賀班,有實職正卿,軍職三品以上,一竝從重推考,有實職三品以上,一竝罷職。出下令令曰,承旨詳察,無使虛實相蒙,可也。王世孫還內,陪從諸臣退出。
乙未十二月十六日巳時,上御集慶堂。藥房入診,時原任大臣同爲入侍時,都提調金尙喆,提調李景祜,副提調徐有隣,領府事金相福,判府事金陽澤·李溵,左議政李思觀,假注書金載斗,記注官崔致白,記事官宋銓,醫官鄭允協·慶絢·吳道炯·鄭允德·柳光翼·徐命緯·丁志泰·金孝儉,以次進伏訖。尙喆曰,夜間聖體,若何?寢睡,何如?上曰,一樣矣。尙喆曰,昨不召內局,聖候之差復可知,臣等欣忭曷極。請診候,鄭允協按脈訖,退伏奏曰,左右三部度數調均,滑體一樣矣。吳道炯按脈訖,退伏奏曰,脈候如前,而腹部尙存不平之氣,桂橘茶,加藿香進御好矣。上曰,桂橘茶前方中,加藿香·檳榔各一錢煎入事。出榻敎上曰,昨日小朝次對時擧條,次對注書持入。賤臣載斗,承命出來,與假注書李東讓偕入進前,上命有隣,讀擧條訖。命書傳敎曰,今聞次對擧條,若皆稟大朝,豈聽政之意?欲爲下敎,所答皆條理,予用欣喜,若此臺章,可稟于予,豈分勞之意乎?令沖子知此意,俾勿勿論巨細。皆曰,稟于大朝,大抵近者此等章,或有似是爲非,似非爲是者,察此時或有怳惚,莫知東莫知西者,於此等處,其祖猶眩,況初聽政沖子乎?此等處,令沖子另加審察,若有殊常處,令承旨稟于予。又命書傳敎曰,今聞舊遺在蕩減單子,至於乾實果,何若是夥然,而此茶色中官,囑貢人之請,此弊已知,廂庫衣資捧入時,暗自私造,見此弊然後,捧上餘開鍵,故次知中官,已知割標而入,其弊息焉云。此處豈無此弊?此後茶房中官嚴飭,自內若或先入,餘問實數,果然之後書入事,此後嚴飭,下敎後若前,當該中官當嚴處,以此申飭。尙喆曰,昨日次對,因重臣鄭弘淳所達,有仰稟大朝之令,何以爲之乎?上曰,何事也?尙喆曰,向來湖南御史趙載偉書啓論錢還事,而旣曰貪官汚吏不言其姓名,重臣謂非核實之道,臣意則到今緘問御史,有關後弊,宜有論罪之擧爲言矣。上曰,從重推考,其亦爲民,何可少忽?緘問御史,可也。出擧條尙喆曰,月蝕已過,禮部回咨,依例撰出,正書安寶後,定禁軍給馬,下送于灣府,使之傳于鳳城將處,以爲轉送北京之地,何如?上曰,依爲之。出擧條命退,諸臣以次退出。
乙未十二月十六日巳時,上御集慶堂。放榜陳賀入侍時,行都承旨徐有隣,右承旨洪秀輔,左副承旨鄭晩淳,假注書金載斗,記事官崔致白·宋銓,以次侍立訖。王世孫出板位,行四拜畢,陞堂侍坐,文武新榜諸人,立於殿庭。放榜頒御花訖,樂作,百官率新榜人,庭下四拜,山呼禮畢。上曰,文科中,年過六十人召入進前。命翰林進退,又曰,新榜及第車彦輔,肉帛題給事。出榻敎上曰,武科中六十二歲兩人登慶科,特爲加資事及武科鏡城人下去時給馬事。竝出榻敎讀致詞,告禮畢,諸臣以次退出。
乙未十二月十六日未時,王世孫座尊賢閣。諸承旨持公事入對時,行都承旨徐有隣,左承旨徐浩修,右承旨洪秀輔,左副承旨鄭晩淳,假注書李東讓,記事官尹尙東·成鼎鎭,以次進伏訖。令曰,諫長之請罪宋載中,雖是糾謬之意,而書筵酬酢,非外人所可知者,雖以本事論之,固有大於此者,而畏縮不發,乃爲此嘗試之計,以此以彼,難免不職之失,姑示先飭之意,大司諫蔡弘履,從重推考。出下令令書大司成金魯鎭呈辭給由。有隣曰,聽政初,政院書吏·使令加出,自有前例,書吏三人·使令五名,加出之意·敢達。晩淳曰,曾聞故相臣趙顯命之言,料布加出,其在經費,有難云云,伏願邸下,詳察處之。令曰,此言好矣。與戶判相議,可也。有隣先爲退出,浩修讀奏公事。令曰,領左相入對。出下令領議政金尙喆,左議政李思觀進伏訖,令曰,余欲簡辭令,故昨日賓對,諸答生疎矣。尙喆曰,邸下簡辭令之敎,臣實欽仰矣。令曰,昨日都憲所達,不過爲朱文一串之說,而別無勝於此,此後則欲聞加勉之言焉。令曰,聽政前書筵酬酢,非臺諫所知,而旣無承史入對之事,則外人何以知之乎?仍示諫長下令。尙喆曰,此下令,臣切欽仰,而罪重罰輕矣。令曰,我聖上五十年陶甄之化,無處不及,而五十載寧靜,莫非我聖上至治之化也。尙喆·思觀曰,睿敎誠然矣。尙喆曰,臣等雖有兼銜之名,聽政以後,則體段大異於前,臣等出入之際,邸下不必起居矣。令曰,師傳也,且是舊例也。尙喆·思觀先退,浩修讀奏尹行修上書訖,令書下答。讀奏尹謐上書,書中有六箴。令曰,疏章亦有此例乎?浩修曰,不知有此例矣。令書下答。讀奏宋文輅上書訖,令書下答。讀奏洪檢上書訖,令書下答。令曰,堂錄後直爲納言,有例乎?浩修曰,玉署納言,通擬不拘矣。讀奏公事訖,以次退出。
乙未十二月十六日酉時,王世孫座尊賢閣。坐直承旨入對時,同副承旨吳載紹,假注書李東讓,記事官尹尙東·成鼎鎭,以次進伏訖。載紹讀奏修撰李頤祥上書訖,令曰,此上書,當稟于大朝矣。令退出。
上在慶熙宮。常參·經筵,以代理停。
洪秀輔達曰,常參,取稟。令曰,停。
藥房都提調金尙喆,提調李景祜,副提調徐有隣啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。睡已差勝氣亦勝,桂橘茶進御,嗚呼,此心惟在乎昔。嗟哉,唱榜已過矣,此何慶科?予莫知焉。今日承文院揀擇,翰院圈點,依下敎爲焉。此心萬倍,雖在今世,怳若前生,今何諭?待敎侍。中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
傳于洪秀輔曰,內局入侍,時原任大臣若入來,同爲入侍。
建功湯一貼封入事,下敎。
令于徐有隣曰,都承旨入對。
以備忘記,傳于吳載紹曰,此等類,心常爲然故下敎,古亦有此等人,今番其功多,下敎掌務官,其令內局,依前仍任。
吏曹口傳政事,別兼春秋單李益運。
傳于洪秀輔曰,魚錫定敍用,使之入來。
洪秀輔達曰,別兼春秋李益運,旣已付職,卽爲牌招察任,何如?令曰,依。
洪秀輔達曰,前同敦寧魚錫定,時無職名,令該曹口傳付軍職,何如?令曰,依。
兵曹口傳政事,副司直魚錫定。
傳于吳載紹曰,庭請若此,則當二字下敎,考例於禮曹矣。
傳于吳載紹曰,魚錫定使之待令。
以備忘記,傳于徐有隣曰,今者擧措,萬萬駭然,領左相免相。
傳于洪秀輔曰,駕轎掩三窓待令。
傳于吳載紹曰,標信其若傳之,則豈如是乎?當該承傳色,特施刊版之典,前排入之,拿入。
傳于吳載紹曰,時任禮堂皆免。
令于洪秀輔曰,動駕有命,祗迎勿爲磨鍊,擧行諸事,一依十二日例待令,同牌內隨駕前後牌軍,亦勿待令事,分付該曹。
令于洪秀輔曰,左承旨徐浩修牌招,隨駕下令。
令于洪秀輔曰,當以駕轎作行,今在門外乘轎,陪衛承旨與禮貌官知悉。
吳載紹達曰,今日動駕時,承旨當備員,而左副承旨鄭晩淳,纔已須資出去,卽爲牌招,何如?令曰,依。
以左副承旨鄭晩淳牌不進罷職令旨,令于吳載紹曰,推考徽旨捧入。
傳于吳載紹曰,內局提調·副提調遞差。
以備忘記,傳于洪秀輔曰,其雖暮年,當一號令而止,何困三軍?擧動令安徐。
傳于洪秀輔曰,提調·副提調下敎安徐,入侍。
傳于徐有隣曰,都承旨持沖子上疏入侍,庭請進去承旨,持庭請啓辭,亦爲入侍。
令于洪秀輔曰,禮房承旨入對。
令于洪秀輔曰,申後則都承旨,當稟持公事入對,而今日紛擾,未及爲之,諸承旨則申退,坐直承旨,夕後持公事入對。
傳于洪秀輔曰,景賢堂則無補階,依頃日例,集慶堂庭,當殿座受宴,以此擧行。
傳于洪秀輔曰,領左相入侍。
傳于洪秀輔曰,中官金允謙下敎安徐。
傳于洪秀輔曰,承傳色陳國平,參酌拿出。
令于洪秀輔曰,都承旨入對。
洪秀輔達曰,戶曹〈判書〉具允鈺,禮曹判書徐命善,有稟達事,來詣請對矣,令曰,入對。
傳于洪秀輔曰,近者宴儀中,減其呼唱,若干爲之耶,知入。
傳于吳載紹曰,禮房承旨入對。
令于洪秀輔曰,今則體例尊重,與前自別,前大提學牌招,致詞卽爲製進。
傳于洪秀輔曰,承文圈點爲之以入。
傳于洪秀輔曰,明日進宴,大膳小膳安徐。
令于洪秀輔曰,明日進宴,九爵樂舞知入。
洪秀輔,以司饔院都提調·提調言達曰,今此進宴敎是時,味數饌品進止提調四員,副提調二員,依例加出,以爲擧行之意,分付該曹,何如?令曰,依。
洪秀輔,以吏曹言啓曰,今日本曹開拆坐起時,考見諸道褒貶啓本,則茂朱府使洪益喆,以山木有言爲目。樂安郡守閔致協,以駄妓駭視爲目。草溪郡守金漢升,以客謗宜察爲目。眞寶縣監閔百遠,以束濕宜勉爲目。高城郡守洪儆,以頑僧未化爲目。輸城察訪趙榮觀,以馬政或疎爲目。則竝宜置下考,而置諸中考。雲峯縣監尹光億,以欲恤迎送爲目。則宜置中考,而置諸上考。殊無嚴明殿最之意,當該道臣推考警責,六邑守令·一驛察訪,竝罷黜,何如?傳曰,允。
吏曹口傳政事,以金漢老爲兵曹參知。
洪秀輔,以吏曹言啓曰,求禮縣監黃泰彦,以三年窠守令,兩次居中,其不治可知,依例罷黜,何如?傳曰,允。
吳載紹,以兵曹言啓曰,來丙申年重試對擧庭試武科初試,以二月十三日推擇啓下矣。取考前例,則丙寅丙戌年,俱取五百人,今番則取幾人乎?敢稟。傳曰,取三百人。
領府事金相福,判府事金陽澤,領議政金尙喆,判府事申晦,判府事李溵,左議政李思觀,率百官啓曰,國家有非常之慶,必有非常之擧,今日邦慶,漢唐有之乎,宋明有之乎?臣等逢千一不可逢之佳會,其欲揄揚聖德,刻劃金石,仍擧萬年之觴,以彰貳極之孝者,此固人情天理之所不容已,朝者筵席之竭誠齊籲,卽擧國同情之論,亦臣等從前已陳之辭,忱誠未格,天聽莫回,臣等竊不勝抑塞徊徨,退與百僚,敢此號呼焉。洪惟我殿下,躋九耋之齡,享五紀之治,深仁厚澤,洋溢八域,盛德大業,高出百王,凡所以鋪揚對天之宏烈,賁飾無前之洪休者,固宜靡不用極,而況今聽政之命?尤是曠古之擧,聖躬分宵肝之勞,國勢有磐泰之安,當如此之盛會,有如此之吉慶,而豈可以殿上呼嵩之禮,宮中設饌之擧,謂可以稱是慶而塞群情耶?在今日以前,猶不可沁泄,況値此會,尤豈可以一日虛徐乎?殿下雖以謙抑之心,連下此不敢聞之敎,而出天之睿孝,其忍固拒,愛日群情,其可抑遏乎?臣等於此,徒懷嚴畏,終若囁嚅而退沮,則其可曰有臣分乎?玆敢冒罪齊聲,仰凂崇聽,伏願聖明,幡然回聽,亟降兪音,以光睿孝,以答輿望焉。答曰,此啓勿錄政院日記,亦勿錄時政記。
王世孫上疏,初答曰,何困祖何困祖?何拆封何拆封?
復答王世孫疏曰,省爾之章,嘉爾之誠。今予心喜者,於庭今方駭擧,而猶緣聽爾祖頃者之敎,莫敢擧莫敢擧,所對可謂予孫,可謂予孫,今者喜倍。於今番聽政,爾若此,宴則一事,予何心固執,予何心固執?當於景賢堂,酌則九,爾與領府事·領相·左參贊·錦城尉·昌城尉·同庚宗臣·知敦寧·前工曹參判·戶判·只九卿·判尹父子·尹東晳·兩都留守·宗臣正一品·副尉·僉尉陪宴,以爲從略,以示嘉汝之意焉,日子以十八日爲焉。
吳載紹,以兵曹言達曰,明日親臨宴敎是時,侍衛及陪衛,不可不備員,參知有闕代,令該曹口傳差出,待下批牌招,以爲備員之地,何如?令曰,依。
吳載紹,以兵曹言達曰,忠壯將鄭宇朋,身病猝重,勢難供職,呈狀乞遞,輪番之任,不可久曠,今姑改差,何如?令曰,依。
吳載紹,以義禁府言達曰,因兵曹達辭,昌慶宮衛將金光胤,令該府處之事,依下矣。金光胤今方待令,卽爲拿囚之意,敢達。令曰,知道。
司諫兪彦脩,掌令任濟遠·尹謐,持平金翊休,正言李商進·柳翰申達曰,惟我殿下五十載建極之功,陶成平蕩之化,爲今日臣子,孰敢以黨之一字,萌於心發諸口,而乃者大逆罪人南絳老之一啓,背公死黨之心,綻露無餘。旣已正法,則罪人李迪輔之不先不後,闖進一疏,雄唱雌和,節節巧慘渠苟有一分人心,焉敢放恣叵測之至此哉?其負國家無臣節,甘心私黨之類,不可一刻容貸於覆載之間。請仰稟大朝,黑山島圍籬安置庶民罪人李迪輔,亟令王府,拿鞫嚴問,快正王法。罪人南絳老,負殿下五十年苦心,自陷重戮,則爲今日臣子者,孰敢營護,而荐棘罪人朴盛源,敢以伸冤二字,肆然陳章,究其所爲,萬萬叵測,荐棘之律,雖出斟量之聖心,其在嚴國體之道,不可荐棘而止。請仰稟大朝,黑山島荐棘罪人朴盛源,拿鞫嚴問,快正王法。答曰,已諭不從。
掌令任濟遠·尹謐達曰,宮城宿衛,何等嚴重,而咸道亨之肆然踰越,自有當律,充軍之命,雖出於好生之德意,論其罪犯,不可充軍而止。請仰稟大朝,固城縣充軍罪人咸道亨,依本律處斷。罪人梁成卜酌處之命,實出於我聖上順時行仁之盛意,孰不欽仰,而第念刀刺致死,渠旣自服,年滿二十,非比蒙騃。此而見放,則死者之冤,旣無以慰,方來之憂,有難勝言,三尺至嚴,不可容貸。請仰稟大朝,還寢罪人梁成卜減一律島配之命。充軍罪人黃宅仁,本以庸瑣之徒,猥玷臺閣之選,不體建極之聖意,敢售挾雜之舊習,肆然陳章,用意叵測,帳殿處分,雖出好生之德意,究厥情狀,不可薄勘而止。請仰稟大朝,黑山島充軍罪人黃宅仁,依律處斷。答曰,不從。
司諫兪彦脩,正言李商進·柳翰申達曰,充軍罪人咸道亨之踰越宮墻,自有當律,前後處分,雖出於我聖上好生之德意,身爲禁旅,闖越至嚴之地,論其罪犯,實無一分容貸之道,不可充軍而止。請仰稟大朝,固城縣充軍罪人咸道亨,依本律處斷。充軍罪人黃宅仁,不體我聖上平蕩之聖意,敢售舊習,挾雜陳章,瀆擾於靜攝之中,萬萬可駭。帳殿處分,雖出於我聖上好生之德意,而究厥情狀,尤極痛駭。請仰稟大朝,黑山島充軍罪人黃宅仁,依律處斷。答曰,不從。
大司諫蔡弘履達曰,臣於臺職,豈有一分堪承之望,而當此一初之政,不敢言私,冒沒出肅,遂參賓對,數條論列,雖極寂寥,亦自附於有懷無隱之意,昨伏見令旨下者,誨責備至,辭敎截嚴,臣惶汗浹背,實不知措躬之所。宋載中筵達,雖在書筵,此與文義間酬酢有異,而其所奏語,極涉無嚴,故愚憤所激,以臺閣就事論事之道,他不暇顧,隨卽糾警矣。今乃責之以非外人所知,臣於是,不勝悚懍之至。至於嘗試二字之令,尤非臣子所可承聞者,臣雖無似,平生所勉,惟在於直道事君,而只緣言行無素,誠意淺薄,未孚於离明,至於如此,撫躬自誦,無地自容。從此臺次一步,便是鐵限,何敢一刻晏然乎?昨緣日暮,今始來避,所失尤大矣。請令遞斥臣職,答曰,不過申飭,勿辭,亦勿退待。
正言柳翰申達曰,大司諫蔡弘履,昨日特令推考之下,不卽陳書自誦,而今始詣臺,循例避嫌,分義事體,誠爲未安,不可因而置之,請大司諫蔡弘履罷職。答曰,依達。
吳載紹,以一二所巡廳·左右捕盜廳·御營廳言啓曰,去夜犯夜人無所捉,敢啓。傳曰,知道。
副修撰李頤祥上書曰,伏以,天佑我東,景貺潛周,惟我大朝殿下,寶算彌高,院直纔撤,而命我邸下,代聽機務,縟儀載擧,日月重臨,歡欣蹈忭,帀域惟均。仍念臣〈家世〉單寒,而朝著無援毗之力,學識空疎,而經史乏涉獵之工,瀛館胃筵,本非乃分,其不可一日冒居也明矣。臣雖淺陋,寧敢視若固有,而祗緣飭敎荐降,呼籲無路,前後除命,率皆出肅,此不過爲怵畏義分,黽勉承膺之計,而僥濫之譏,自知莫逃矣。今則躬參賀儀獲伸陪班,此政臣言私之日也。念臣自高祖以來,不事公車,不樂干進,式世斂退,便成家計,而至于臣父,讀書杜門,沒身晦迹,一切無所求於世矣。以臣不肖,半世鉛槧之業端,不出於場屋末技,假令粗解尋摘,初不足此數於文學,況萬萬無此者乎?猥登嵬科,旋玷臺選,人器不稱,方切自訟,而至若今日見叨者,尤豈臣夢想之所及哉?一身之光榮雖極,四方之嗤點交起,厠迹睢盱之場,必不免僨敗之來,則甚非所以守先人之志,保衰門之緖者也。循省惶愧,奚特稱塞之懼而已?欲望睿慈,俯諒臣肝膈之言,亟削臣玉署春坊之任,以重名器,以安私分,不勝懇禱,臣方乞免,不宜及他,而事在目下,敢此附陳焉。近日以來,隄防不嚴,今番慶科,崔·趙三人,以曾被追奪者之孫若姪孫,肆然挾試紙入場猥占高選,揚揚相賀,慢無顧忌,履霜之憂,不待智者而可知矣,世道之寒心,容有極哉?臣謂一倂分隷芸館,以小戢其羸豕躑躅之漸,斷不可已也。臣無任云云。答曰,覽書具悉。分館各有分館之司,爾其勿辭察職。
乙未十二月十七日辰時,上御集慶堂。藥房入診,時原任大臣·禮堂,同爲入侍時,都提調金尙喆,提調李景祜,副提調徐有隣,領府事金相福,判府事金陽澤·李溵,左議政李思觀,禮曹判書徐命善,假注書金載斗,記事官宋銓·成鼎鎭,醫官鄭允協·慶絢·吳道炯·柳光翼·徐命緯·丁志泰·金孝儉,以次進伏訖。尙喆曰,臣等伏見藥房批答,伏審寢睡安勝,伏不勝欣幸,此時聖體,若何?腹部氣候,更何如?上曰,差勝矣。命診候,允協按脈訖,退伏奏曰,左右三部度數調均,胃脈尤勝於昨日。絢·道炯,按脈後所奏與允協同。上曰,快勝乎?允協奏曰,大勝矣。尙喆曰,今日玉色敷潤,此固顯勝之效也。上命書傳敎曰,此於渠本品奏脈,或浮或弱,其雖挾,亦非巧飾者,慷慨下敎,可貴者性品,方泰輿首扁鵲,其令依前入侍。尙喆曰,有此非常之慶,而若伈伈泄泄而過,則睿孝群情之抑鬱,當何如哉?第一義,臣與領府事,已有相議,至如王世孫萬年稱觴,亦不可已也。陽澤曰,向日自內稱觴,不得爲同慶八方之意也。溵曰,今者之慶,往牒所無,莫非祖宗攸眷,豈無仰答之道乎?上笑曰,一事姑置,而只請宴禮乎?諸臣齊聲奏曰,前日所請者,爲聖尋八旬,而況今王世孫聽政,古今初有,此爲允許之一端也。尙喆曰,先上尊號,次行宴禮,俱不可已也。命善曰,臣等倘非誠心,豈如是强聒乎?睿孝群情,顒祝欣忭,無過於此也。上曰,俄者之敎,予抑揚矣。思觀曰,聖人無戲言。尙喆曰,臣等事殿下幾年,此豈或諂諛而然乎?今蒙兪音,則庶爲報殿下之道。上笑曰,每受宴乎?王世孫之請亦懇矣。尙喆曰,臣等日次賓對,仰覩王世孫以睿孝未伸,有蹙蹙不安之色,誠懇之純篤可知也。相福曰,王世孫誠孝,若是勤摯,誠可貴也。思觀曰,禮不出天理人情之外也。溵曰,此乃王世孫聽政後初請,豈不勉從乎?上曰,卿等欲庭請乎?尙喆曰,前席未蒙兪音,則退而庭請,臣等之職也。時原任先退出,上命魚錫定入侍,賤臣載斗,承命出來,與之偕入進伏訖。上曰,卿有子乎?其名云何?對曰,魚用晦。上曰,魚有鳳有子乎?對曰,有孫魚用賓。上曰,魚有鵬有子乎?對曰,其孫魚用元,方任社稷直長矣。上曰,應製二十韻,爲之盡到後,前大提學牌招科次事。出傳敎上謂翰林曰,翰圈爲之乎?宋銓對曰,別兼春秋徐有鍊在外,三員未備,故姑未擧行矣。命書傳敎曰,旣下敎,下敎重,今聞今差人在鄕云,許遞,以無故在京人,口傳付職,其令圈點。命退,諸臣以次退出。
乙未十二月十七日巳時,王世孫座尊賢閣。承旨入對時,行都承旨徐有隣,假注書李東讓,記事官尹尙東·成鼎鎭,以次進伏訖。令曰,余方以二事陳疏矣。大臣亦欲庭請云,不下閉門標信前,擧行似好矣。令退出。
乙未十二月十七日午時,王世孫坐尊賢閣。都承旨持傳敎批答入對時,行都承旨徐有隣,奉批答而入,假注書李東讓,記事官尹尙東·宋銓陪從,王世孫下堂,有隣奉批答先陞堂,王世孫陞堂,有隣讀批答訖。以次退出。
乙未十二月十七日午時,王世孫坐興政堂。禮房承旨入對時,右承旨洪秀輔,假注書金載斗,記事官尹尙東·成鼎鎭,以次進伏訖。令書令旨曰,動駕有命,祗迎勿爲磨鍊,擧行諸事,一依十二日例待令,同牌內隨駕前後牌軍,亦勿待令事,分付該曹。又令書令旨曰,今日當以駕轎作行,今在門外乘轎,陪衛承旨與禮貌官知悉。令退,諸臣以次退出。
乙未十二月十七日未時,上御集慶堂。承旨入侍時,行都承旨徐有隣,同副承旨吳載紹,假注書李東讓,記事官宋銓·成鼎鎭,以次進伏訖。有隣讀奏王世孫上疏訖。上命讀庭請啓辭,命書庭請批答訖。命書傳敎曰,嗚呼,弄假成眞,百官其何至此,諸臣何若是來?嗚呼,頃者二字受號時已諭,此猶夢裏慊然,況再乎?是誰是誰?卽予卽予,諸臣其若前,予心豈至此擧?聞此擧,世孫章到,自謂無乃一串貫來耶?嗚呼,三百年宗國,沖子用心幾次,其復若此,予何依乎?特命中官,慰諭命食,坐興政庭中云,仍召從容慰諭予意,與庭啓同焉,問焉誠我孫誠我孫。對曰,只請宴,此二字曾已聞敎,不敢添言。嗚呼,祖孫相依,今日已驗,主鬯若此,當於他日,有拜祖之顔,孫若此祖何不諒?嗚呼,大抵今番事,國朝已有,而顧予年見沖子,此三百年初也,其所飾喜,焉可已也?雖以沖子之心承此敎,夙夜用心之時,若不慰心,何云祖孫相依?今者所答深諒,其祖豈可却之?特賜批答。都承旨傳諭,百官庭請命持來,非欲問而然,欲批題而然,其駭曷勝?然聽政初頭,國事,若何?旣已嚴斥,本事已冷,今有下敎,領左相禮堂下敎,特爲安徐。此非逾時日者,故都承旨下敎矣。上曰,百官皆退去乎?有隣曰,下敎之後,百官退去,而大臣則闕外待令云矣。王世孫曰,大臣禮堂,卽爲來待于大朝閤外之意,史官往諭,出下令。上命書王世孫上疏批答訖,上曰,今予此擧,八十三歲君,旣聽政於沖子之道乎?同示志喜意於八方歟。出傳敎上曰,今予此擧,由予孫而然也。卿等有此毫分引嫌之端,已妥帖,方兼保護,卽爲入來事,傳諭于領相。出傳敎以次退出。
乙未十二月十七日申時,上御集慶堂。藥房入診入侍時,都提調金尙喆,提調李景祜,副提調徐有隣,假注書金載斗,記事官宋銓·成鼎鎭,醫官方泰輿·鄭允協·慶絢·吳道炯·鄭允德·柳光翼·徐命緯·丁志泰·金孝儉,以次進伏訖。上曰,忽生癢症,不忍堪也,附子助陽氣而然耶?尙喆曰,聖體元氣充滿,疎散於外而然也。上曰,建功湯前方中,減乾薑·附子五分煎入事,出榻敎尙喆曰,明日進宴凡節稟定,當爲擧行,何以爲之乎?上曰,九爵六器味數,依乙酉受爵例爲之,可也。又曰,明日進爵時,一爵奉朝賀爲之事,時原任大臣·奉朝賀,一體參宴事,備堂·兩司長官·畿伯,一體參宴事。竝出榻敎有隣讀奏公事訖,命書傳敎曰,入侍承傳色中官,萬古無廉恥中官,幾番下敎,唐突入侍,此中官刋名內府,諸承傳色,若未入侍,記過待令。命退,諸臣以次退出。
乙未十二月十七日申時,王世孫座尊賢閣。都承旨入對時,行都承旨徐有隣,奉批答而入,假注書李東讓,記事官尹尙東·成鼎鎭,以次陪入。王世孫下庭,有隣奉批答先陞堂,王世孫上堂祗跪,有隣讀批答訖,先退。令曰,他承旨入對。同副承旨吳載紹進伏,令曰,禮戶堂入對。出下令禮曹判書徐命善,戶曹判書具允鈺進伏訖。命善曰,進宴雖隔一宵,重事體之道,當出都監堂郞矣。令曰,雖一夜之間,當然矣。允鈺曰,補階似爲之矣。命善曰,儀注,何以爲之乎?令曰,以草儀注爲之,可也。允鈺曰,宴禮當,依舊例,而諸臣宴床,當從略矣。令曰,從略,可也。令曰,九酌勝於進宴乎?允鈺曰,然矣。補階板勿爲事,稟于大朝擧行,何如?令曰,依爲之。命善·允鈺先退,載紹曰,昨日徽旨,何以爲之乎?當交周乎?令曰,旣示飭意,昨日不參賀班人員,竝敍用。出下令令曰,明日進宴時乘輿與設次處所,皆依昨日事,政院與禮貌官知悉。出下令令書修撰李頤祥上書下答訖,令曰,慶禮在明,宮官不可不備員,兼文學李頤祥牌招。出下令以次退出。
乙未十二月十七日酉時,王世孫座尊賢閣。承旨持公事入對時,右承旨洪秀輔,假注書李東讓,記事官尹尙東·崔致白,以次進伏訖。令曰,不緊公事置之,時急公事,讀之可也。令曰,注書出去,禮曹草儀注已出則持入,而如未成出,則癸巳年謄錄持入,可也。賤臣承令出,持癸巳年謄錄進伏,令曰,公事盡讀之,可也。秀輔奏公事訖。令曰,癸巳謄錄讀之。秀輔讀奏謄錄訖,以次退出。
上在慶熙宮。常參·經筵,以代理停。
徐浩修達曰,常參,取稟。令曰,停。
夜自二更至五更,月暈。
藥房都提調臣金尙喆,提調臣李景祜,副提調臣徐有隣啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。氣勝睡勝,予自一樣,今朝受宴,曷勝豐亨,氣何論乎?待敎入侍。中宮殿·惠嬪宮,藥房問安。答曰,知道。
王世孫具翼善冠·袞龍袍,乘輿出今在門,入幕次後,政院·玉堂·藥房問安。答曰,知道。
王世孫還內後,政院·玉堂·藥房問安。答曰,知道。
大殿·中宮殿·惠嬪宮,藥房口傳夕問安。答曰,知道。
李憲默達曰,前參議金思穆,參宴事命下,而時無職名,令該曹口傳付軍職,何如?令曰,依。
李憲默達曰,左副承旨鄭晩淳,今日不爲仕進,卽爲牌招,何如?令曰,依。
傳于洪秀輔曰,新除騎堂,當參進宴,牌招謝恩。
令于徐浩修曰,承旨入對事下令。
令于徐浩修曰,戶判入對事下令。
兵曹口傳政事,副司直金思穆。
傳于洪秀輔曰,今日開政。
有政。吏批,判書趙曮進,參判未差,參議洪檢進,左副承旨吳載紹進。吏批啓曰,玉堂及春坊闕員,今當差出,而擬望之人乏少,相避外任,竝擬,何如?傳曰,允。以尹養厚爲大司憲,以李宅鎭爲大司諫,李普溫爲執義,鄭厚謙爲禮曹參判,安鼎大爲左通禮,李昌會爲禁府都事,尹寅國爲監察,鄭一祥爲同義禁,金和澤爲副提學,李商巖爲副應敎,黃昇源爲文學,李衍祥爲兼輔德,趙文彦爲童蒙敎官,金尙選爲禮賓參奉,完川君李明圭,宣武功臣完興君李億麒嫡長孫承聽封君,承文著作單趙章漢,右承旨洪秀輔,今加嘉善,輔德申大升,今加通政加資事承傳,豐城君趙載得,同敦寧李瀁,以上敍用事承傳,行副司直尹東晳,今加資憲加資事承傳。
兵批,判書鄭弘淳病,參判尹光紹病,參議李在簡進,參知金漢老病,左副承旨吳載紹進。副司直成天柱·沈墢·尹養厚·李秉鼎·金頤柱,副司果宋銓·成鼎鎭·李東讓·金載斗,僉知單李益魯。
傳于洪秀輔曰,說書若有窠,擬入。
令于李憲默曰,諸承旨持公事入對。
傳于李憲默曰,內局入侍,同副承旨同爲入侍。
建功湯一貼封入事下敎。
以備忘記,傳于李憲默曰,已有前例,都承旨爲加設同中樞,右承旨爲都承旨,三院副提調例兼,承旨,代申大升爲承旨,牌招察任,房順房。
令于尹養鼎曰,左承旨入對。
申大升達曰,假注書李東稷,身病猝重,勢難察任,今姑改差,何如?令曰,依。
假注書金載斗陞六,代以趙德潤爲假注書。
假注書李東讓陞六,代以李祉永爲假注書。
事變假注書李東稷改差,代以李殷模爲事變假注書。
令于徐浩修曰,承旨持林錫喆日記入對。
傳于申大升曰,今日追慕千萬,昔年同氣子,今日殿庭陪宴,此懷曷勝?尹東晳家,米·太三石式,紬·綿三疋式給焉,尹東晳加資,其子令銓曹調用。
李憲默達曰,本院以出納之地,文牒本自浩多,而今當聽政之初,事務繁重,比前倍簁,書吏三人,使令三名加出,以助其役,何如?令曰,依。
以備忘記,傳于申大升曰,當此請賀之時,禮曹堂上,不可不備員,禮曹參判鄭厚謙,牌招察任。
李憲默,以弘文館言達曰,本館上番闕直,事甚未安,校理朴相來·尹行修,竝卽牌招,以爲推移入直之地,何如?令曰,依。
李憲默,以禮曹言達曰,都中靑矜與庶民,九十八十者,於禮曹庭饋酒饌,書入,今日爲之事,命下矣。酒饌及床排等事,令各該司依前例擧行,而三絃則依今年八月所下傳敎,令軍門助給事,竝爲分付,何如?令曰,依。
司諫兪彦脩,掌令任濟遠,掌令尹謐,持平金翊休,正言李商進,正言柳翰申達曰,惟我殿下五十載建極之功,陶成平蕩之化,爲今日臣子,孰敢以黨之一字,萌於心發諸口,而乃者大逆罪人南絳老之一啓,背公死黨之心,綻露無餘。旣已正法,則罪人李迪輔之不先不後,闖進一疏,雄唱雌和,節節巧慘,渠苟有一分人心,焉敢放恣叵測之至此哉?其負國家無臣節,甘心私黨之類,不可一刻容貸於覆載之間,請仰稟大朝,黑山島圍籬安置庶民罪人李迪輔,亟令王府,拿鞫嚴問,快正王法。罪人南絳老,負殿下五十年苦心,自陷重戮,則爲今日臣子者,孰敢營護,而荐棘罪人朴盛源,以伸冤二字,肆然陳章,究其所爲,萬萬叵測。荐棘之律,雖出斟量之聖心,其在嚴國體之道,不可荐棘而止。請仰稟大朝,黑山島荐棘罪人林盛源,拿鞫嚴問,快正王法。答曰,已諭勿煩。
持平金翊休達曰,宮城宿衛,何等嚴重,而咸道亨之肆然踰越,自有當律,充軍之命,雖出於好生之德意,論其罪犯,不可充軍而止。請仰稟大朝,固城縣充軍罪人咸道亨,依本律處斷。罪人梁成卜酌處之命,實出於我聖上順時行仁之盛意,孰不欽仰,而第念刀刺致死,渠旣自服,年滿二十,非比蒙騃。此而見放,則死者之冤,旣無以慰,方來之憂,有難勝言,三尺至嚴,不可容貸。請仰稟大朝,還寢罪人梁成卜減一律島配之命。充軍罪人黃宅仁,本以庸瑣之徒,猥玷臺閣之選,不體建極之聖意,敢售挾雜之舊習,肆然陳章,用意叵測,帳殿處分,雖出於好生之德意,究厥情狀,不可簿勘而止。請仰稟大朝,黑山島充軍罪人黃宅仁,依律處斷。答曰,不從。
正言柳翰申達曰,充軍罪人咸道亨之踰越宮墻,自有當律,前後處分,雖出於我聖上好生之德意,身爲禁旅,闖越至嚴之地,論其罪犯,實無一分容貸之道,不可充軍而止。請仰稟大朝,固城縣充軍罪人咸道亨,依本律處斷。充軍罪人黃宅仁,不體我聖上平蕩之聖意,敢售舊習,挾雜陳章,瀆擾於靜攝之中者,萬萬可駭。帳殿處分,雖出於我聖上好生之德意,而究厥情狀,尤極痛駭。請仰稟大朝,黑山島充軍罪人黃宅仁,依律處斷。答曰,不從。
吏曹判書趙曮,參議洪檢等上書曰,伏以臣等,今日政,以前修撰黃昇源,擬於文學之望而蒙點矣。望筒入啓之後,始聞昇源纔遭喪故,臣等不察之罪,在所難免,玆陳短章,仰請威罰。伏乞离明,亟治臣等昏謬之罪,以存公格,不勝幸甚,臣等無任云云。答曰,覽書具悉。承旨之望,文學之擬,具欠致察,而豈可以此輕遞銓官?卿等勿辭察職。
李養鼎,以一二所巡廳·左右捕盜廳·訓鍊都監言啓曰,去夜犯夜人無所捉之意,敢啓。答曰,知道。
議政府王世孫聽政時,依丁酉年例追節目,一,陵殿祭文,啓則奉敎敬依長銜,達則奉令敬依長銜,廟墓祭文啓則奉敎可長銜,達則奉令可長銜。一,啓目稱申目,而有啓目何如,則啓依允短銜,有申目何如,則達依準短銜,無啓目何如,則啓依所啓施行,無申目何如,則達依所達施行。一,狀啓稱狀達,啓本稱申本,回啓稱回達。一,啓辭稱達辭,而啓辭則傳曰依啓,達辭則令曰依達。一,狀候上裁,稱伏候徽裁,而上裁則奉敎長銜,徽裁則奉令長銜。一,上疏稱上書,而疏則謹百拜上言,書則謹再拜上書。一,傳曰允,稱令曰依,傳曰不允,稱令曰不從,或稱勿煩,傳曰知道,稱令曰知道。一,批答稱下答,而疏則省疏具悉。書則覽書具悉,二品以上則有答曰,三品以下則無答曰。一,承旨傳諭,稱承旨往諭,遣史官傳諭,稱史官往諭。一,中嚴稱內嚴,外辦稱外備,諸司預備,稱諸司預待。一,敎旨稱徽旨,敎書稱令書。一,大臣呈辭,三度以前不允批答,稱不許下答,三度以後,或敦諭或別諭,或安心調理。一,大臣及曾經守陵官崇品宗臣,崇品都尉,掃墳呈辭,加土呈辭,給由馬澆奠床備給。一,傳稱令,傳旨稱徽旨,而遞罷以上則捧令旨,拿推以下則捧徽旨。一,朝臣違牌捧旨,如特敎及政牌,則罷職捧傳旨,推孝捧徽旨,下令及循例牌招,則遞罷以上竝捧令旨。一,藩閫狀聞中,事係時急,邊情及用兵者,一竝入啓。一,京外殿最·兩銓政望及歲抄·各道軍兵歲抄·三軍門習操單子·各道習操取稟狀聞·刑曹啓覆文案,竝爲入啓。一,諸臣入侍,改稱入對,大臣·備堂引見,改稱引接。乾隆四十年十二月十八日。啓。
乙未十二月十八日卯時,王世孫具翼善冠·袞龍袍,出今在門乘小輿時,左承旨徐浩修,假注書李東讓,記事官李商駿·宋銓,以次陪從。令曰,陪衛軍兵·承旨史官,毛具出下令令曰,致詞陪前乎?浩修曰,然矣。令曰,兵曹參知牌催促。王世孫詣延和門外幕次,政院·春坊口傳問安。答曰,知道。令曰,承旨入對。浩修進伏,令曰,參宴諸臣,如已整齊,卽稟,可也。令曰,參宴諸臣,使之先入,可也。浩修曰,樂章以祭巳年例爲之,而軒歌例有之,使之先入乎?令曰,依爲之。令曰,戶判入對。出下令戶曹判書具允鈺進伏,令曰,饌幾成乎?從略爲之,可也。令曰,兵曹參知,牌去來催促。允鈺先爲退出,承史以次退出。令曰,承旨入對。出下令浩修進伏,令曰,促敎屢下,新除騎堂,先入侍後謝恩。出下令令曰,促敎之下,尙不膺命,殊欠不俟駕之義,兵曹參知金漢老推考,牌去來申飭。出下令浩修退出,令曰,承旨入對。出下令浩修進伏,令曰,諸承旨與參宴諸臣,入通陽門後,卽稟可也。王世孫入興福門時,令曰,通禮院官員推考。出榻敎詣版位拜禮畢,令曰,再次致詞後,當山呼矣。大殿進饌致詞訖,鶴城君楡斟酒,王世孫進酌後詣版位,令曰,宗臣正一品整坐後,文武東西班分坐,可也。領議政金尙喆,進酌致詞訖呼嵩,王世孫降版位侍坐。大殿揷花,王世孫揷花後,百官皆戴花奏鄕唐樂,九酌已畢,輔德申大升,進酌于王世孫。百官賜宴訖,令曰,大臣問候退出後,東西班整齊,勿復如前,可也。復詣版位拜禮畢,王世孫出通陽門,乘小輿入今在門還內。陪從諸臣,以次退出。
乙未十二月十八日午時,上御集慶堂。進宴入侍時,奉朝賀洪鳳漢,領府事金相福,判府事金陽澤,領議政金尙喆,判府事申晦·李溵,左議政李思觀,錦城尉朴明源,昌城尉黃仁點,綾城尉具敏和,鶴城君楡,恩全君禶,仁陽君李景祜,淸川君金鍾正,吏曹判書趙曮,兵曹判書鄭弘淳,戶曹判書具允鈺,禮曹判書徐命善,刑曹判書李重祜,工曹判書金漢耆,判尹金孝大,左參贊蔡濟恭,右參贊鄭存謙,大司憲沈墢,大司諫蔡弘履,京畿監司尹蓍東,行都承旨徐有隣,右承旨洪秀輔,同副承旨吳載紹,假注書金載斗,記事官成鼎鎭,兼春秋崔致白,以次侍立訖。上具翼善冠·黑圓領袍,座殿庭幕次,王世孫在版位行四拜禮畢,諸臣亦四拜,王世孫進第一爵,還詣版位行四拜禮,引儀進上前跪讀致詞訖。尙喆進第二爵,少退四拜,鳳漢進第三爵,相福進第四爵,明源進第五爵,副司直鄭厚謙進第六爵,楡進第七爵,濟恭進第八爵,允鈺進第九爵,進爵畢,上命判尹父子進前,使之進爵,告禮畢。上命書傳敎曰,今日進爵大臣·奉朝賀,廐馬一匹鞍具面給,重臣宰臣熟馬一匹面給,戶曹監造官守令承傳廚院監造官陞六,執事·典樂加資,凡樂工米布題給,鶴城君楡豹皮一令賜給。又傳敎曰,今者此擧,海東邦慶,都中靑衿與庶民,年九十八十者,於禮曹庭饋酒饌,書入。又傳敎曰,今者此宴,沖子之孝,禮房承旨·春坊禮貌官加資,入侍翰注陞六,今夜弛夜禁。上曰,老人設饌,今日爲之事。出榻敎上還內,諸臣以次退出。
乙未十二月十八日午時,王世孫座尊賢閣。諸承旨持公事入對時,行都承旨洪秀輔,左承旨徐浩修,假注書李東讓,記事官宋銓·李商駿,以次進伏訖。令曰,公事以次讀之。令曰,吏判不爲陪宴乎?浩修曰,陪宴矣。秀輔讀奏公事,令曰,親政尙不稟乎?如未及稟達,則都承旨稟之,可也。浩修讀奏公事訖,秀輔曰,左承旨鄭晩淳有實病,何以爲之乎?令曰,當稟于大朝矣,以有實病不參宴奏宜矣。以次退出。
乙未十二月十八日未時,上御集慶堂。藥房入診入侍,都提調金尙喆,提調李景祜,左承旨徐浩修,假注書金載斗,記事官宋銓·成鼎鎭,醫官方泰輿·鄭允協·慶絢·吳道炯·柳光翼·徐命緯·鄭允德·丁志泰·金孝儉,以次進伏訖。尙喆曰,親臨受宴,慶忭曷極,勞動之餘,聖體,若何?癢症,亦何如?上曰,今日快勝矣。同副承旨申大升入來乎?大升進伏曰,待令矣。上曰,爾爲平城之孫乎?對曰,六代孫也。上命浩修書傳敎曰,八十三歲祖,今已報春,沖子今二十五歲祖孫相依,祖依於孫,孫依於祖,今已聽政,沖子擔負者重,予則此堂,得便養之道,予便於堂中,於宗國有泰山之固,邦家有盤石之安。今日扶杖臨殿庭,與沖子諸臣受爵八十歲聽政沖子,古豈有也?八旬翁扶杖,與其孫宴亦豈有也?於今國事帖然,祖孫俱安,此邦國莫大之慶,古人旣云予則若此,而八道吾民,若何?文王四民,民可矜中一者,而諸道民八道舊逋雖停捧,新逋今將幾捧,官吏催督於門前,吾民莫敢展足而臥,尙今稽滯者,若領相所奏,亦何異於四民乎?婢布時,皓髪扶杖者,尙未識室家之樂,於今旣減婢貢,庶可謂少惠,而垂諸史記,果予一政,男貢亦非予亦子乎?雖然,此亦若梁山泊,得一梁山泊然後,庶可省弊均役,減一疋,於予其誠歉然,予問熙皥之世,亦有此例否,興惟及此,曷勝歉然?均役廳爲沖子而然也。選武布爲此人而美面目,何云歉然,曷勝苟且?嗚呼,沖子雖聽政,祖莫能知,沖子何知?若此之際,今邦慶其果三百年初,故勉從沖子請,雖擧此,擧此不過慰沖子之心,伸諸臣之意也。八道吾民,困於蔀屋,莫知此歲之樂,而惟八十暮君,近三十沖子,管籥聲戞於雲,燕饌醉遍於庭中,此心歉然,沖子知否?雖坐庭中,心則在於窮村。嗚呼,此等之時,吾民其若少休,八旬其君,食可甘而寢可安,若違於此,予何心仰彼蒼,亦何心蒙陟降?興惟及此,予心,若何?嗟哉,八道道臣,兩都留守,其於臨民也,夙夜兢兢,對一民若其君之在後,處一事恐或欺於其君,一事必於此,二事必於此,吾民庶幾,吾民庶幾。嗟哉,今日予心,深歎莫能與吾民同食,若知君心,焉敢忽也,焉敢弛乎?深體此心,諒予此敎,心何曰深,敎何曰諒?深體于此,斯過半矣。諭予懃懇意,須諒須諒事,下諭于八道道臣·兩都留守。嗟哉,留守·畿伯,同宴于予,其須知餘條,遍畿甸與兩都民情。且歲律將暮,只有十餘日,於時可謂窮冬,於民可謂窮時,猛差日督於村,官令相繼於道,嗟哉,窮民,展其藏撫其裏。夫妻相謂曰,若此而將何應此,亦何過歲?拊其子而自嗟,將何心而相食?興惟及此,心若飢矣,其況今日?昔年闕中有耕織圖,此章善形容,官吏束其臂而示焉。小民勸其酒寬其督,此像尙今在眼,此圖旣有御詩,予亦有賡韻,正當此時,方伯·字牧,深體深體事,一體下諭于八道道臣與居留之臣。心矜二字,雖眼昏,臥而特書,摹寫下諭八道,知衰君之苦心焉。嗚呼,此諭,高高蒼蒼照予心,今將此敎,有懷何默?旣此敎何慰赤子?諸道新逋,特爲停捧,仍爲封倉事,遣禁軍三懸鈴下諭于八道·兩都。仍命曰,承旨先退,卽爲頒布,都承旨入侍,宜矣。上曰,聽政後初政,沖子侍坐,予當親政,以此知悉。出傳敎都承旨洪秀輔進伏。命書傳敎曰,今日此擧,千千萬萬料表,是誰之功?卽度支長也。戶郞旣命,守令陞敍,特賜大豹皮一令,以示嘉尙之意。上曰,今日八十九十賜酒肉,意蓋深矣。同副承旨,詣禮曹見饋而來奏。出傳敎上曰,右承旨鄭晩淳許遞,其代,李養鼎爲承旨,牌招察任,房順房。出傳敎命書傳敎曰,今日特命入侍同庚宗臣,卽予就邸年見,宗學講其見多矣。大抵宗臣,予聞者多,而此人自十九至今日見來,而無一宗態,可貴持身,與我同年,至此無異,其誠可貴,勸一聳百,人君道,其子令銓曹調用,善養八十歲其親。命退,諸臣以次退出。
乙未十二月十八日申時,王世孫坐尊賢閣。承旨持林錫喆日記入對時,左承旨徐浩修,假注書李東讓,記事官金奎祥·李商駿,以次進伏。令讀前月三十日日記時,令曰,前翰林成鼎鎭,口傳付軍職,仍卽入對。出下令副司果成鼎鎭進伏,令曰,前月三十日入侍筵話,前翰林詳知乎?鼎鎭起伏曰,其日入侍,大朝下敎及大臣所奏語,臣則以下番詳聞,而假注書林錫喆,以傳命頻出,臣果片片書送,錫喆隨得記注,故自爾未詳矣。令曰,似或然矣。前翰林仔細言于錫喆,可也。令讀初三日日記訖,令曰,領府事其日入侍時,語脈不然之說,可謂大失言矣。雖由於顔私,至於此事,不當如是,而大臣之言,極不可矣。余亦欲問其言意於領府事而未果,後日余欲問知矣。前翰林其時亦聞而知之乎?鼎鎭起伏而對曰,臣亦詳聞而記有矣。令曰,史官旣直言之,承旨出去,卽爲分付林錫喆,發簡通於領府事,其日所奏語,謄諸日記,可也。領府事旣有所奏,必當書送矣。以次退出。
上在慶熙宮。常參·經筵,以代理停。
常參,取稟。令曰,停。
中宮殿·惠嬪宮,藥房口傳問安。答曰,知道。
進宴翌日,大殿·中宮殿·惠嬪宮·世孫宮,政院·玉堂·藥房·朝廷問安。答曰,知道。
藥房都提調臣金尙喆,提調臣李景祜,副提調臣洪秀輔啓曰,睿孝仰格,盛禮克行,爵獻萬年,喜溢三宮,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,王世孫行禮之餘,氣候,何如?臣等不任終宵憂慮,敢此問安,竝爲仰稟。答曰,知道。追慕深何能睡?休建功氣亦勝,予一心猶在民,八道命今何至?氣何諭?待敎侍。世孫氣候一樣矣。
大殿·中宮殿·惠嬪宮,藥房口傳夕問安。答曰,知道。
傳于李養鼎曰,耆社諸堂,使之入來。
又傳于李養鼎曰,內局入侍,時原任大臣·耆社堂上,同爲入侍。
備忘記,令于申大升曰,今日邦慶,非禮堂言私之時,而屢牌輒違,無意行公,分義所在,不可無警,禮曹參判鄭厚謙,從重推考,仍令申飭謝命。
傳于李養鼎曰,禮堂今日不爲謝恩,牌招使之謝恩。
備忘記,令于申大升曰,特敎牌招,事體自別,其在分義,不可一向違召,禮曹參判鄭厚謙,牌去來申飭。
李養鼎,以弘文館言達曰,本館上番闕直,事甚未安,新除授副應敎李商巖,卽爲牌招入直,何如?令曰,依。
以副應敎李商巖牌不進罷職令旨,令于李養鼎曰,推考徽旨捧入。
建功湯一貼封入事,下敎。
令于李養鼎曰,禮曹參判,牌去來催促。
令于申大升曰,承旨入對。
令于李養鼎曰,諸承旨持公事入對。
申大升達曰,方此合辭之時,諫院無詣臺之員,事甚未安,陳書入達外,未肅拜不爲行公人員,竝卽牌招,何如?令曰,依。
令于徐浩修曰,左承旨入對。
藥房口傳啓曰,湯劑一貼,朝已封入,而日勢向暮,更未承下敎,每日三進,未嘗或停,而數日以來所封入者,只是一貼,在臣等保護之道,萬萬悶迫,敢此仰籲。伏乞亟賜下敎,千萬顒祝,惶恐敢啓。
傳于洪秀輔曰,雖不如此,向時其君受困而過,今又諂諛內局,以湯劑强聒,當該承傳色中官,令內侍府越俸十等。
傳于李養鼎曰,禮堂謝恩催促。
令于李養鼎曰,禮曹參判牌去來催捉。
以校理朴相來·尹行修等牌不進罷職令旨,令于李養鼎曰,只推。
李養鼎,以弘文館言達曰,本館上番闕直,事甚未安,副應敎李商巖,校理朴相來·尹行修,旣有只推之令,竝卽牌招,以爲推移入直之地,何如?令曰,依。
徐浩修達曰,右承旨李憲默,自鄕上來云,卽爲牌招,何如?令曰,依。
令于申大升曰,承旨勿待罪,當該下吏,令攸司科治。
徐浩修達曰,右承旨李憲默,書答卽下,卽爲牌招,何如?令曰,依。
傳于吳載紹曰,請由春坊許遞,明日政差出。
令于李養鼎曰,坐直承旨入對。
假注書李祉永有頉,代以金斗象爲假注書。
事變假注書李殷模在外,代以鄭致淳爲事變假注書。
吳載紹,以義禁府言達曰,時囚罪人金光胤,申目結語,誤換名字,有更爲修入之令矣。今方依下令,更爲修入,而臣等於莫重奏達文書,不能詳察,有此錯誤,致勤問備,惶恐待罪之意,敢達。令曰,勿待罪。
李憲默,以弘文館言達曰,本館上番,連日闕直,事甚未安,修撰趙尙鎭,卽爲牌招,以爲姑陞入直之地,何如?令曰,依。
李養鼎,以禮曹言啓曰,陵殿園墓及本曹郞廳·四學童蒙敎官·通禮院·歸厚署·校書館·東西活人署·東西氷庫·掌樂院·禮賓寺·圖畵署官員等,今乙未年秋冬等褒貶等第以入,而宗廟署·社稷署·弘文館·藝文館·春秋館·承文院·觀象監·成均館·司譯院·奉常寺·典牲署·典醫院·內醫院·惠民署·東南關王廟等褒貶,各其司領事·都提調·堂上有故,不得一時磨勘之意,敢啓。傳曰,知道。
徐浩修,以漢城府言啓曰,今日進宴時,傳曰,今者此擧,海東邦慶,都中靑矜與庶民,年九十八十者,於禮曹庭饋酒饌事,命下矣。依傳敎,士庶年九十八十者,別單書入之意,敢啓。傳曰,知道。
吳載紹,以兵曹言啓曰,禁軍春夏等祿試射時沒技人,別單中懸註以入之意,敢啓。傳曰,知道。
吳載紹,以兵曹言達曰,同知中樞府事李明奎,僉知中樞府事李世玉,俱以病難供職,呈狀乞遞,西樞雖是閑局,不可一向虛帶,竝今姑改差,何如?令曰,依。
吳載紹,以兵曹言達曰,今十二月二十日,文臣朔試射日次,而都目政事相値,不得爲之之意,敢達。令曰,知道。
吳載紹,以禁衛營·一二所巡廳·左右捕盜廳言啓曰,依傳敎,去夜犯夜弛禁之意,敢啓。傳曰,知道。
正言柳翰申上書,伏以,睿孝上格,聖心悅豫,日吉辰良,宴禮載擧,臣不勝歡忻蹈忭之至。仍伏念守令,係生民之休戚,初仕爲守令之階梯,我大朝前後之飭敎申嚴,若使爲銓官者,奉以行之,一循公道,則可期其惟才是用,民受實惠,將有爲官擇人之美矣。況今我邸下?代聽機務之初,大政隔日,其在董飭之道,宜勉愼之方,臣謂另飭銓曹,初仕守令,各別擇差宜矣。今當一初之政,特恢虛襟之量,而居臺閣者,一味含默,只事謄傳,臣實慨然,其在糾警之道,不可無飭,臣謂新政後不言諸臺,竝施譴罷之典宜矣。臣於治書將上之際,得接家信,臣之老父,方在鄕舍,素患痰病,當寒添劇,症甚不輕,促臣歸見,得聞此報,心魂飛越,按住不得,忙陳短章,徑尋鄕路。伏乞离明,特遞臣職,俾便救護,千萬幸甚,臣無任云云。答曰,覽書具悉。近來臺臣,猶有一二條陳,其與不參朝參者,不可同日而語,所請過矣。至於初仕守令事,每都政,聖敎縷縷,何待爾言?爾其勿辭,救護父病。
右承旨李憲默上書,伏以,我邸下,仰承大朝付托之重,代聽民國機務之繁,八域臣庶,擧皆延頸而拭目,此實我東方億萬年無疆之休也。況睿孝仰格,宴禮誕行,區區慶忭,有倍恒品,仍伏念臣跧伏嶺外,念絶榮途。自憐年衰而跡冷,只切北望而心懸,不自意銀臺新除,遽下於夢想之外,繼而有馹召之命,榮光所被,閭里動色,不知草莽賤臣,何以得此?手擎恩誥,以首頓地,不覺感淚之被面也。召命之下,不敢久淹,間關雪嶺,寸寸前進,今始來伏城外,揆以分義,宜卽肅命,以伸叩謝之忱,而第伏聞廣州府尹趙鎭寬,向來爲承宣時,謂以與臣有嫌,至於陳章自列云,在臣處義,寧獨晏然而已乎?召牌儼臨,而進身無路,隨詣禁扄之外,仰暴難冒之情狀,离明俯加諒察,特令鐫遞臣職,以安微分,不勝幸甚,臣無任云云。答曰,覽書具悉。爾其勿辭察職。
禮曹參判鄭厚謙上書,伏以,惟我殿下,以堯舜之大德,行祖宗之故事,俾我邸下,俾聽庶政,朝儀已擧,宴禮繼成,聖德丕顯,睿孝益光,此實宗社無疆之休也。臣不勝舞蹈之忱,伏念臣無他技焉,惟以報國爲心,而年尙幼少,不持滿盈之戒,行多狷滯,不能苟容於世,身常處優閑之地,而疑謗每起,官未嘗緊要之任,而好惡或判,通籍于朝,纔滿十載。名已再汚於彈墨,苟身名之不恤,國何由報顧臣之計?莫如杜門斂迹,自靖自修,時參起居之列,以效犬馬之誠而已。忽於匪意,以臣爲禮曹參判者,持牌屢降,飭敎且嚴,臣豈不知此時違傲?義分都虧,而臣之私義,非但不可以復出,私義又有甚於所遭者,春間李迪輔一疏,不過論臣及故重臣李潭,而合辭請罪,歷累月未休,臣果無所惜於迪輔,而亦豈獨自安於心乎?玆敢猥入文字,仰瀆离明。伏乞治臣違傲之罪,以嚴國綱,察臣危苦之情,俾守私義,千萬祈禱之至,臣無任云云。答曰,覽書具悉。卿何若此?所辭萬萬過矣。勿辭,卽爲謝命。
工曹參議金基大上書,伏以,我邸下,誕承明命,代聽庶政,勤勞幸分於宵旰,國勢益鞏於盤泰,大庭呼嵩,群情胥悅,法殿稱觴,睿孝彌光,吾東方億萬年無疆之休,其將自今伊始。凡八域含生之類,孰不謳歌攢祝,而況臣曾忝官僚,昵侍胄筵,殆至六年之久,延頸之誠,有倍他人,而間輕草土,重罹膏肓,逖違銅闈,徒抱耿結之私,屢闕常禮,未伸蹈忭之忱,義分都虧,罪戾層積,有臣如此,生不如死。仍念臣待罪見職,已半年于玆,尙稽叩謝之禮,一任瘝曠之罪,辭單久阻,遞解無期,病裏惶悶,已無可言,而日昨賀班,不參二品以下,有實職人不敍之命,尤有所不自安者。若論前後不參之罪,臣實爲首,而獨以實,見漏於現告中,私心悚蹙,尤難自容。且臣母病,當寒添感,咳喘苦劇,食飮全却,臣旣無他兄弟,藥餌扶護,惟臣身是恃,目下情理,尤無供職之望,玆不得不疾聲呼籲於貳極之下。伏乞睿慈,諒臣情私之煎迫,疾病之難强,亟許遞改,以便公私,千萬幸甚,臣無任云云。答曰,覽書具悉。爾其勿辭察職。
乙未十二月十九日辰時,上御集慶堂。藥房入診,時原任大臣·耆社堂上,同爲入侍時,藥房都提調金尙喆,提調李景祜,副提調洪秀輔,假注書趙德潤,記事官白鳳周·金奎祥,領府事金相福,領敦寧金陽澤,判府事申晦·李溵,左議政李思觀,判敦寧李益炡,行知事安允行·沈穀·沈星鎭,仁陽君李景祜,知敦寧李廷喆,行司直安·洪啓遠·申絅·沈益聖·黃晙,醫官方泰輿·鄭允協·吳道炯·鄭允德·柳光翼·徐命緯·丁志泰·金孝儉·白文昌,以次進伏訖。尙喆曰,夜來聖體調攝,若何?上曰,一樣矣。寢睡·水刺之節,亦何如?上曰,一向矣。尙喆曰,數日湯劑進御,不如前日,何也?上曰,似溫重故也。尙喆曰,臣等之心,亦如何?故附子減之矣。仍請診候。上命方泰輿·吳道炯診脈,泰輿·道炯等退伏奏曰,脈體調均一向矣。相福·陽澤·晦·溵·思觀曰,夜間聖體,若何?上曰,一向矣。寢睡·水刺,亦何如?上曰,一向矣。上曰,耆堂入來乎?思觀曰,耆堂皆入來,而臣與判府事申晦,亦以耆堂入來矣。李益炡進伏,上曰,卿年,幾何?對曰,七十七矣。上曰,諸宗中爲國丹忱,予見卿父一人矣。命書傳敎曰,諸宗中爲國丹忱,予見密昌,今有邦慶,其人已故人,予庸興懷,其子判敦寧李益炡,特賜熟馬一匹,令故忠臣知予意。安允行進伏,上曰,年幾何而筋力,何如?對曰,年今八十四,而筋力漸不如前矣。沈穀進伏,上曰,飮食起居凡節,何如?對曰,凡百比前大減矣。李廷喆進伏,上曰,年幾何?對曰,八十一矣。李景祜進伏,思觀曰,此人方帶藥房提擧,亦以耆堂入來矣。沈星鎭進伏,上曰,凡百,何如?對曰,大不如前矣。洪啓遠進伏,上曰,年幾何?對曰,八十一矣。黃晙進伏,上曰,年幾何?對曰,八十二矣。思觀曰,此人過回婚禮矣。上曰,然乎?筋力凡節,何如?對曰,漸不如前,而不至大減矣。上曰,回婚日設宴乎?對曰,子孫輩略設矣。命書傳敎曰,耆堂中黃晙,卽甲戌生,而已輕回婚禮云,令該曹米布題給。申絅進伏,上曰,年幾何?對曰,八十一矣。安進伏,上曰,筋力,何如?對曰,不如前矣。沈益聖進伏,上曰,年幾何?對曰,八十一矣。李益炡曰,今日入侍耆堂十三員年歲,都合一千十六歲,仰獻於殿下矣。上曰,萬萬過矣。洪秀輔讀奏北兵使柳鎭夏春操取稟狀啓,上曰,大臣之意,何如?金尙喆曰,西北詰戎,與他道有異,而今年秋操之停止,旣出於軫恤軍民之意,方春行操,民事尤悶,似難許施矣。上曰,此狀啓勿施,可也。出擧條命書傳敎曰,太學典僕,至晦日懸房贖蕩滌。命書傳敎曰,禁軍祿試射時,五中人閒良直付殿試,已直赴者加資。
乙未十二月十九日巳時,王世孫座尊賢閣。同副承旨入對時,同副承旨李養鼎,假注書李祉永,記事官尹尙東·金奎祥進伏訖。令曰,春坊下番闕直,兼司書洪國榮,卽爲牌招入直。令曰,聽政前宮官請由之章,旣有禁令,則倒今聽政之後,宜無異同,原書給之,只以推考徽旨捧入。令曰,此後宮官以下令牌招,則令牌牌招。諸臣遂以次退出。
乙未十二月十九日午時,王世孫座尊賢閣。諸承旨持公事入對時,行都承旨洪秀輔,左承旨徐浩修,左副承旨吳載紹,右副承旨申大升,假注書李祉永,記事官洪國榮·金奎祥進伏訖。令曰,禮曹參判前牌勿施,更爲申飭。浩修曰,牌去來連爲催促,而陳書到院,故纔已退却矣。令曰,懸牌闕門乎?上書入之。浩修讀右承旨李憲默上書。令曰,欲遞乎?秀輔曰,趙鎭寬旣遞,則此亦當遞矣。令曰,書批書之。浩修曰,昨日大政侍坐,異於陳賀,陪衛之節,何以爲之乎?令曰,自內當待坐,而宮官二人當入之矣。載紹讀刑曹草記,令曰,律文,何如?載紹曰,未及知矣。令曰,知奏,可也。秀輔·浩修·載紹先爲退出,大升讀禁府申目。令曰,朴光晦之供,與臺臣之言,極爲徑庭,獻官朴相老,緘辭從重推考。大升讀禁府申目·金光胤供辭,令曰,末端有做錯者,該堂推考,更爲修入。大升讀禮曹參判鄭厚謙上書,令曰,書批書之。大升書訖,令曰,禮曹參判鄭厚謙批下,更爲牌招,申飭出肅。大升讀司諫兪彦脩,獻納宋文輅,正言李商進牌不進罷職令旨,令曰,推考徽旨捧入。諸臣遂以次退出。
乙未十二月十九日未時,王世孫座興政堂。左承旨入對時,左承旨徐浩修,假注書李祉永,記事官洪國榮·金奎祥進伏訖。浩修曰,秋曹律文問之,則爲杖一百云矣。令曰,分揀,可也。浩修曰,此卽專經文臣儒生殿講取稟節目,而當月已過矣。令曰,已巳年間似爲之矣。浩修曰,更當詳考以達矣。令曰,明日陪從承旨,以左承旨爲之。諸臣遂以次退出。
乙未十二月十九日申時,王世孫座尊賢閣。左承旨入對時,左承旨徐浩修,假注書李祉永,記事官洪國榮·金奎祥進伏訖。令曰,方有發緘事,無故憲臣,卽爲牌招擧行。令曰,禮曹參判牌去來,兼春秋知入,可也。奎祥以在家不進回奏,令曰,注書出去。牌不進徽旨捧入事,分付,賤臣祉永,承令分付。令曰,今則事體自異,宮官雖兼兼史,顧其職則啓沃之責也。文義箴警,宜於書筵,政令得失,關於國事,各有所當,此後則公事酬應時,如有未盡,隨處陳規,補余不逮事,春坊知悉。令曰,緘辭來後,坐直承旨特入,可也。諸臣遂以次退出。
乙未十二月十九日酉時,王世孫座尊賢閣。坐直承旨入對時,同副承旨李養鼎,假注書李祉永,記事官洪國榮·金奎祥進伏訖。令曰,都憲肅拜乎?養鼎曰,違牌矣。令曰,承旨書之。令曰,有情勢而違召,猶之,可也。無端違牌,近甚紛紜,豈以代聽之故,未卽上徹而然乎?道理紀綱,俱極未安,違牌憲臣,從重推考,更爲牌招,緘答今日內捧入。令曰,注書出去,以代聽之初,違牌紛然,若復違召,當稟于大朝之意,分付,可也。賤臣祉永,承令分付。養鼎讀刑曹申目三陟府殺獄事,令曰,此係欽恤之事,姑置之,可也。令曰,停朝市止於明日乎?養鼎曰,然矣。行司直徐有寧上書到院,而以今番科榜中三人所作雷同者,多以參試,而不能覺察爲引嫌,故原書以停朝市,姑爲還給矣。令曰,特敎之下,又違召命,事體道理,俱甚未安,禮曹參判鄭厚謙推考,更爲牌招察任。令曰,達下誤踏,當該郞廳中官推考。諸臣遂以次退出。
上在慶熙宮。常參·經筵,以代理停。
藥房都提調臣李思觀,提調臣李景祜,副提調臣洪秀輔啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道,氣雖少勝,心則加悶,今與沖子親政,此亦邦慶,氣何諭?待敎侍。
中宮殿·惠嬪宮,藥房口傳問安。答曰,知道。
右承旨李憲默達曰,卽者副修撰李頤祥,謂有情勢難安,陳書徑出,原書以停朝市,纔已退却矣。所當直捧禁推徽旨,而此與無端徑出有異,推考警責,玉堂多官,或在外或牌不進,令旨未下下番俱空,事甚未安,仍卽牌招入直,何如?令曰,在外玉堂許遞,許遞代,今日政差出。
以備忘記,傳于李養鼎曰,俄者下令,責之以道理,諭之以紀綱,苟非大難强之情勢,則宜不敢更事違牌,而承膺無意,徽旨又入,其所處義,余莫曉也。大司憲尹養厚,更爲牌招,卽爲擧行,一違再違,徒損國體,姑觀此牌之承否,稟于大朝,仰請處分,政院嚴飭。
以備忘記,傳于吳載紹曰,有下詢事,禮曹參判鄭厚謙入對。
令于申大升曰,坐直承旨入對。
以備忘記,傳于李憲默曰,屢違召牌,又承書批,則廉隅旣伸,義分宜顧,今又懸牌闕門,尙不膺召,政院何不申飭乎?禮曹參判鄭厚謙,從重推考,更爲牌招,其令卽爲謝恩,仍卽入對,聽余面諭事,分付。
李憲默達曰,禮曹參判鄭厚謙牌不進,推考徽旨今方捧入,而累次特令申飭之下,終不膺召,其在事體,極涉未安,更卽牌招察任,何如?令曰,依。
令于李憲默曰,修撰趙尙鎭令旨踏下,今日政卽爲差出。
以備忘記,傳于李憲默曰,上有八旬君王,此豈臣子瀆撓之時?況今靜攝中?待卿承候,尤豈卿一直引義之日乎?卿若念此,似不當牢守廉防,孤負虛佇之聖意矣。余何多誥?卿須諒之,不特三牌,雖至九牌十牌,聞卿承牌而後已,以此分付。禮曹參判鄭厚謙懸牌所,使之卽爲入來謝恩事,政院申飭。
令于李憲默曰,禮曹參判鄭厚謙,更卽牌招。
傳于申大升曰,吏曹參判具㢞,謝恩後入侍參政。
令于李憲默曰,禮曹參判鄭厚謙,更爲牌招,勿爲呼望。
李憲默達曰,玉堂上下番俱空,事甚未安,副應敎李商巖,校理尹行修·朴相來,旣有只推之令,竝卽牌招,推移入直,何如?令曰,依。
傳于李憲默曰,諸玉堂竝卽牌招謝恩,而若有一人違牌,則當臨門矣。
事變假注書鄭致淳在外,代以李太亨爲事變假注書。
李憲默達曰,新除授藝文館檢閱李洪載,時在忠淸道公州地云,斯速乘馹上來事,下諭,何如?令曰,依。
以承言色口傳下令曰,靜攝中旣有臨門下敎,則此時玉堂,焉敢違牌?尹東勉旣已出牌,其外諸玉堂,一竝牌招,追省記推移入直。
李憲默,以吏曹言達曰,本曹佐郞尹得孚,氷庫別提李敬一,俱以呈狀內,身病猝重,勢難察任云,今姑改差,何如?令曰,依。
吳載紹,以兵批言啓曰,同知中樞府事李德文·李漢復·蔡命千·南宮澈,僉知中樞府事權浩徵,俱以病伏鄕廬,末由上來云,竝姑改差,何如?傳曰,允。
都政。吏批,判書趙曮,參議洪檢,正郞李性吾·尹在醇,佐郞沈進。以具㢞爲吏曹參判,李顯模·沈基泰爲吏曹佐郞,南溟學爲內資主簿,成德雨爲尙衣別提,鄭崇良爲司饔主簿,金純澤爲茂朱府使,尹得弘爲高城郡守,李柏然爲泰安郡守,李書九·沈爲吏曹佐郞,李鎭衡爲輔德,徐有防爲文學,申光炯爲說書,趙載緯爲兼文學,宋煥喆爲修撰,李瀰爲副提學,李德師爲修撰,李延弼爲寧邊郡守,申耆爲眞寶縣監,申愷爲利仁察訪,鄭珪爲沙斤察訪,康堯愼爲輸城察訪,鄭兼濟爲延曙察訪,魚錫禧爲長水察訪,李度海爲草溪郡守,李普瞻爲掌苑別提,洪楗爲繕工主簿,張錫觀爲漢城主簿,張晉煜爲司饔直長,李崇老爲尙衣直長,金在鎭爲宗廟直長,李商烈爲龍潭縣令,曺爲河陽縣監,鄭東閔爲開寧縣監,金健修爲平安都事,尹夏柱爲廣興主簿,鄭東協爲義盈庫主簿,李星會爲司䆃主簿,林道僖爲禮曹佐郞,金相龜爲獻陵令,李雨培爲恭陵令,宋煥周爲平市直長,趙載則爲典牲直長,林最遠爲內資直長,李宜耆爲義盈奉事,李采爲內瞻奉事,李潤衡爲廣興奉事,金命淳爲陜川郡守,兪漢寧爲昌寧縣監,李弘之爲比安縣監,鄭錫祥爲黃海都事,朴孝參爲司藝,趙心泰爲富寧府使,柳鎭琡爲三水府使,朴光迪爲雲峯縣監,李麟錫爲珍島郡守,金鎔爲禮曹佐郞,李重玉爲求禮縣監,文采五爲判校,姜聖鳳爲江原都事,沈命吉爲南部都事,李匡說爲瓦署別提,兪彦錥爲敦寧主簿,姜載潤爲禮賓直長,金相謙爲繕工奉事,李始郁爲長興直長,成俊柱爲義盈直長,李東迪爲南部奉事,安廷瓛爲禮賓奉事,李琜爲刑曹正郞,李彦中爲戶曹佐郞,金載均爲濟用判官,睦祖洙爲兵曹佐郞,陳漢輔爲奉常僉正,禹禎圭爲萬頃縣令,李商舟爲安岳郡守,尹勉升爲靑松府使,任希簡爲驪州牧使,許鞏爲忠淸都事,李敬克爲宗廟令,朴聖鉉爲禮曹正郞,具膺爲司僕主簿,鄭志儉爲禁府都事,李鋐爲司饔奉事,李斗源爲內資奉事,洪相顯爲軍資奉事,趙鎭寬爲尙瑞直長,李甲龍爲直講,吳璹爲漢城庶尹,金憲球爲直講,柳翼星爲監察,林世載爲樂安郡守,金觀欽爲監察,趙鎭完爲掌樂主簿,兪漢吉爲司饔僉正,李宗榮爲咸安郡守,權爲興海郡守,李奎緯爲瑞山郡守,洪大宇爲尙瑞副直長,洪楗爲監察,朱萬离爲司藝,朴東煥爲監察,李郁延爲利城縣監,朱重純爲寶城郡守,朴志海爲戶曹佐郞,嚴思憲·李亮載·徐郁修·趙德潤·金斗象爲典籍,李趾和爲廣興副奉事,洪大宇爲尙瑞直長,金鑧爲工曹正郞,權宜中爲泗川縣監,檢閱單李洪載,李周顯爲禮曹佐郞,魚錫定爲同敦寧,金思穆爲敦寧都正,任淸周爲工曹佐郞,尹在陽爲典籍,金海柱爲坡州牧使,閔鍾烈爲應敎,朴在源爲修撰,黃延祚爲尙瑞副直長,尹英喆爲濟用副奉事,李萬應爲奉常判官,兪彦璿爲司饔主簿,金相福爲訓鍊都提調·司僕都提調,金陽澤爲軍器都提調,金尙喆爲奉常都提調,辛錫範爲引儀,吳漢儉爲瓦署別提,金最儉爲典設別提,尹勉喆爲繕工主簿,趙載偉爲龍岡縣令,金鍾勳爲引儀,鄭汝晦·鄭運聖爲兼引儀,李瑞白爲監察,崔秉敎·宋論源爲引儀,印敬信爲軍器主簿,李彦祜爲省峴察訪,申大尹爲金泉察訪,朴東俊爲自如察訪,趙重岱爲軍資主簿,李五鎭爲活人別提,洪鐸輔爲氷庫別提,柳文養爲徽寧殿參奉,李翊永爲萬寧殿參奉,李寬鼎爲慶基殿參奉,金相丁爲寧陵參奉,羅烈爲貞陵參奉,權惠應·崔粹臣爲明陵參奉,姜世南爲英陵參奉,兪漢寬爲恭陵參奉,尹東勉爲修撰,朴敎行·白師憲爲典獄參奉,李瑞文·鄭文徵爲假引儀,趙景鎭爲內侍敎官,南寅老爲禁府都事,林仁浩爲童蒙敎官,宗簿主簿單李泰賢,典籍鄭衡臣·李果,以上四館去官。成均學正單金應麟,養賢庫主簿鄭衡臣,直長崔錫奎,奉常直長單趙章漢。兵批,行判書鄭弘淳,參判尹光紹,參議李在簡,參知金漢老,正郞朴鎭宇·朴道翔·趙思忠,佐郞姜聖鳳,左副承旨吳載紹進。以蔡若千·南宮澈·李漢復·李德文爲同知,李邦祚爲中樞都事,李仁海爲晉州營將,白師誾爲全州營將,趙峸爲平壤中軍,田文顯爲尙州營將,具世德爲慶州營將,權浩徵·鄭彭壽·慶成運爲僉知,李興胄爲昌德將,李世謙爲昌慶將,徐廷進爲加里浦僉使,李箕彩爲訓鍊僉正,金爲判官,李壽鵬·李漸運爲兼司僕將,鄭信達爲訓鍊正,李邦祚爲忠淸水虞候,鄭晹臣爲神光僉使,金景祐爲赤梁僉使,崔尙圭爲文城僉使,柳亨玉爲乶下僉使,鄭聖甲爲土城僉使,南海源爲魚遊澗僉使,李東植爲訓鍊副正,金景祚爲加背梁萬戶,高時弘爲梨津萬戶,金光鉉爲於蘭萬戶,廉慶彩爲金甲島萬戶,林致秀爲西平萬戶,金取源爲玉浦萬戶,金成鎰爲方山萬戶,洪仁寬爲溫萬戶,金熙復爲撫夷萬戶,李寅範爲長津別將,鄭國良爲金城別將,李廷春爲長壽別將,徐世泰爲蟾津別將,尹守儉爲訓鍊副正,金爲全羅左水虞候,李重喆·李天成·李尙佐·沈敏之爲訓鍊主簿,權綸爲訓鍊僉正,金㷞爲都摠經歷,李商五爲都事,李潤謙爲中樞都事,李長潝爲魚面萬戶,沈光運爲伐登萬戶,李彦默爲鎭東萬戶,黃翼振爲雲寵萬戶,權綸爲宣傳官,權璹爲都摠都事,朴志海爲訓鍊主簿,金用謙·尹得聖·李河述·成爾錫爲同知,柳薰爲僉知,李榮逵·申大億爲五衛將,成堣爲訓鍊僉正,李光鼎爲判官,李運祥·李恒林·柳鎭豐·安橚·李昌和爲主簿,尹範勳·李彬·趙羽逵·趙洵·許侊·具綜爲武兼,李顯忠爲部將,金宗德爲守門將,訓鍊主簿單鄭國良,本院去官判官任道東,主簿鄭弼基·鄭重爀·趙命說,以上減下。副護軍李仁海·田文顯·百師誾·具世德·白東毅·吳命理·李世玉·李壽鵬·李漸運·池安壽·張景周·李頤恒·孫賓興·金鳳一,同知單金載禧·高遠喆·許潝,副護軍閔游,副司直金和澤·南正周·沈豐之,副司正李商駿,僉知金麗海·高信謙·李麟錫,禹德運爲訓鍊判官,朴守澤·金一欽·洪順海爲主簿,吳裕泰爲明月萬戶,鄭潤弼爲主簿,南正周爲宣傳官,金宗煜爲部將,尹光濩爲洗馬,趙麟逵·沈公協·李殷保·閔廷桓·李彦愼爲宣傳官,具紞·李顯益·李漢佐·梁成龜爲武兼,李海柱·申聖模·許滌·李啓春爲部將,姜德鳳·孫國仁爲守門將,張胤福爲臨津別將,具善啓爲長山別將,中嶺別將單姜得孝。權管秩,江口鄭義誠,廟坡李邦圭,乾川柳最晉,小坡兒崔道純,雲頭里全鳳西,廟洞金德光,寶化堡李東俊。
李憲默達曰,明日常參,取稟。令曰,停。
大殿·中宮殿·惠嬪宮,藥房口傳夕問安。答曰,知道。
令于李憲默曰,吏兵判初度政事入之。
以備忘記,傳于李憲默曰,領相內局兼帶許免,左相爲內局都提擧。
李憲默達曰,明日翰林召試事,命下矣。領監事·春秋館堂上·館閣堂上,竝待開門牌招,何如?令曰,依。
傳于李憲默曰,吏判初度政事當踏下,我者下敎,書吏下敎安徐。
傳于李憲默曰,明日對讀官,以在京無故人,擬望以入。
令于李憲默曰,懸牌經宿所,未聞有面諭事,禮曹參判,下鑰前使之入對。
以副應敎李商巖,校理尹行修·朴相來牌不進罷職令旨,令于李憲默曰,竝推考徽旨捧入。
以校理李儒慶,修撰吳大益牌不進罷職令旨,令于李憲默曰,只推,更爲牌招。
傳于申大升曰,爲臣子,聞此下敎,何敢違牌?竝令牌招省記以入,應敎李商巖弼善除授。
傳于李憲默曰,開陽門仍留,玉堂牌去來催促。
以副校理李儒慶·副修撰吳大益牌不進罷職令旨,令于李憲默曰,推考徽旨捧入。
令于吳載紹曰,玉堂違牌令旨勿施,牌去來催促。
傳于李憲默曰,明日朝廷謝恩,便殿爲之。
令于李憲默曰,副提學牌招,推移入直。
假注書趙德潤陞六,代以權儐爲假注書。
假注書金斗象陞六,代以安策爲假注書。
事變假注書李太亨在外,代以朴忠煥爲事變假注書。
吳載紹,以御營廳·一二所巡廳·左右捕廳言啓曰,去夜犯夜人,無所捉,敢啓。傳曰,知道。
行副司直徐有寧書曰,伏以,天佑宗祊,我大朝殿下,寶算彌隆,玉候康復,我邸下祗受明命,代聽庶政,睿孝益著於分勞,聖心極臻於無憂,我東方億萬年無疆之休,其始於此矣。凡在八域含生,孰不蹈舞懽忭?仍伏念臣於日前,入參賀班時,伏承考試有命,惟此慶科試役,異於他事,雖以如臣無文識蔑藻鑑,而不敢違逋,冒沒趨膺,而至於考試一節,自有命官與主文,則其下試官,不過備數應役而已。故臣則不以試官自處,初無一張文考上合考之事,況此諸試官分軸各考?元不相關於他軸,故勢不能詳察其入格之文矣。乃者得伏見其科作所出者,則其中趙羽逵·趙榮毅·崔守元三人所作,多有雷同十數句,或同七八句,噫,科場何等至嚴,考試何等至重,而乃有如許雷同之文,混雜入格,至於三人之多乎?蓋此分軸各考,則他軸文入格者,雖云不關於他試官,而臣旣隨逐諸試官之後,同參試事,則亦豈敢曰參試而不知其文乎?試文雷同,自有定制,雖未知如何,而顧臣暗劣不察之失,於是乎著矣。此係臣所當之試事,則有不可以過榜日久,而晏然自恕,因循掩置,故玆不得不略控微懇,仰暴自劾之義,而適値庭會宴禮,今玆來詣闕外,拜章自列,臣罪至此,益無所逃。伏乞离明,俯垂鑑察,亟降盛罰,以勵溺職,以嚴試事,不勝幸甚。答曰,覽書俱悉。本事業已處分,卿其勿辭。
議政府領議政金尙喆箚曰,伏以臣,昨伏聞副司直徐有寧到院之書,以今番庭試入格人趙羽逵·趙榮毅·崔守元科作之多有雷同,引以爲嫌云,臣於此,誠不勝萬萬慙悚之至。如臣無似,不幸而當考試之重,又不幸而失揀取之精,悤悤臨急,自多疎漏,而諸篇句語之同異,全未照檢,致使引罪之章,出於參試之人,則臣以主試之人,其爲恧蹙不安,尤當何如?義難厭然,退伏私次,今日起居之列,獨未進身,惶悚之極,敢陳短箚。伏乞离明,重降臣按試不審之罪,以安私分焉。仍伏念試事至爲嚴重,句作旣多相同,則雖未能卽地考準,請拔於放榜之前,其在重科場杜後弊之道,決不宜仍置,臣謂仰稟大朝,亟令有司,竝拔原榜,恐不可已也。取進止。答曰,覽箚具悉卿懇。箚陳已有大朝處分,卿須安心勿辭,卽爲造朝。仍令曰,史官往諭。
議政府領議政金尙喆箚曰,伏以臣,謬膺重任,觸處惛憒,一時考試之事,猶不免顚錯,滿心惶愧,無所容措,短箚自列,惟大何是竢,及伏承傳敎,旣蒙所請之允許。又有入侍之命,義重保護,固當顚倒趨承,而第臣近日積庫之餘,些少筋力,益無可言,表感之未解,咳咯忒甚,寢食之頓減,神形慙脫,如不趁卽調治,恐將多日彌留,恩諭之下,無以進身,略入文字,仰首呼號,此時瀆撓,冞增悚惕。伏乞聖上,亟遞臣本兼諸任,無曠國事,仍治臣違慢之罪,以肅朝綱焉。取進止。答曰,省箚具悉卿懇。建功命入,卿須安心善攝焉。仍傳曰,遣史官傳諭。
乙未十二月二十日卯時,王世孫座慶賢閣。入對時,同副承旨李養鼎,假注書金斗象,記事官洪國榮·金奎祥,以次進伏訖。養鼎讀公事訖,令曰,禮曹參判鄭厚謙,何在?養鼎曰,俄者入闕矣。令曰,注書出去,禮參入來肅謝申飭,可也。令曰,禮參入來乎?養鼎曰,飭敎截嚴,故惶悚出闕外矣。令承候後,當藥房入診,以此催促,卽捧肅單以入。令曰,屢令之下,極爲未安,禮曹參判鄭厚謙從重推考,更爲牌招入對。出下令養鼎曰,禮曹參判鄭厚謙,飭令之下,旣入闕中,不爲謝恩,推考警責,何如?令曰,依爲之。出擧條令曰,領議政箚子及副司直徐有寧上書入之。出下令賜批,諸臣以次退出。
乙未十二月二十日辰時,上御集慶堂。親臨都政,王世孫侍坐入侍時,行都承旨洪秀輔,左副承旨吳載紹,左承旨徐浩修,陪從假注書趙德潤·金斗象,記事官白鳳周·金奎祥,吏曹判書趙曮,參議洪檢,正郞李性吾·尹在醇,佐郞沈進,李書九在外,行兵曹判書鄭弘淳,參判尹光紹,參議李在簡,參知金漢老,正郞朴鎭宇·朴道翔·趙思忠,佐郞姜聖鳳,以次進伏訖。曮曰,今都目大政,各岐仕滿應遷者,相避及未準朔監察·禁府都事·戶曹·刑曹·工曹·漢城府·平市署·五部都事·各司久任時推人員,竝擬,何如?上曰,依爲之。出擧條曮曰,守令多窠,今當差出,而未準朔禁軍將及營將·邊將·虞候·中軍·都事·守令·察訪,竝擬,何如?上曰,依爲之。出擧條弘淳曰,訓鍊正今當差出,而擬望之人乏少,外任竝擬,何如?上曰,允。出擧條曮曰,四館陞出六品之時,有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之例矣。今秋冬等褒貶,不得爲之,故當出六者,不免積滯,依例遷轉,何如?上曰,允。出擧條上曰,判金吾行已久矣,欲遞乎?秀輔曰,然矣。上曰,判金吾其見久矣,必欲免焉,今政許遞,其代,戶判具允鈺爲判義禁。出傳敎上曰,新除吏郞沈·李書九,先入侍後謝恩事。出榻敎令曰,吏判開政之初,多有做錯,爲先推考。出下令曮曰,吏郞二人俱在外,事甚窘速,沈基泰·李顯模,依初下敎,先入侍後謝恩,申飭,何如?上曰,新除授吏曹郞廳,先入侍後謝恩。出榻敎令曰,侍坐相値,諸承旨申退,坐直承旨持公事,待下令入對。出下令令曰,玉堂闕直,新除玉堂,牌招入直。出下令令曰,副修撰李頤祥牌不進罷職令旨,只推,更爲牌招。出下令令曰,館直久空,召試有命,在外玉堂許遞,與未差代,今日政差出,仍卽牌招入直。出下令傳曰,今者親政,三百年初,何循常例?十考十上,五考五上,另加錄用。生民休戚,係於守令,必也爲官擇人,御史褒啓者,爲先調用,遐方武士,抱紅牌饑於牖下者,另加調用。出傳敎弘淳曰,永宗僉使,今當差出,而擬望之人乏少,他道守令,竝擬,何如?上曰,允。出擧條傳曰,注書·尙瑞院官員,依例陞六。出傳敎上曰,新除吏曹參判,卽爲牌招,同參政事。出榻敎上曰,吏曹參判具㢞,更爲牌招,同參政事。出榻敎吏曹參判具㢞進伏,上曰,吏批何如是遲滯?上曰,吏判從重推考。出傳敎上曰,初令牌違牌人,今姑分揀,此後申飭。出榻敎上曰,實翰林應赴者,今日政啓下。出傳敎上曰,古人云赳赳武夫,干城之將,今豈若古?才不借於異代,則世豈無人?騎判必多見人,其令着實調用。出傳敎上曰,奧昔戊申,功存社稷諸勳臣嫡長,今日政錄用,崔奉朝賀奉祀孫,亦令調用。出傳敎秀輔曰,都提擧有引嫌事,今日不爲入來矣。上曰,仁陽君入來乎?秀輔曰,連爲直宿矣。上曰,一時做錯,於卿何有?令該曹依箚請修正,卿須安心勿辭。方在內局,卽爲入侍焉。傳曰,遣史官傳諭。出傳敎上曰,沖子懇請,勉受宴禮,邦國一幸,祖孫一房,其能親政,邦國二幸,今者此擧,古牒豈有?雖然,今予夙夜此心,惟在元元。出傳敎上曰,吏批催促。上曰,吏判今日擧措,萬萬駭然,越俸三等。出傳敎令曰,判義禁具允鈺牌招察任。出下令上曰,製述居首參判尹光紹,虎皮一領,之次徐浩修鹿皮一領,其餘三下人,紙二卷·筆五枝·墨三笏賜給。出傳敎上曰,製述居首前都承旨徐有隣,虎皮一領,其餘三下人,紙二卷·筆五枝·墨三笏賜給。出傳敎秀輔讀茂朱府使望,上曰,金純澤,誰也?秀輔曰,先正臣金長生之子孫也。上曰,齋郞望先爲擬入。上曰,吏批排望,連爲催促。上曰,政府·承文院圈默人揀擇,其令再明日爲之。出傳敎上曰,明日翰林召試,當爲此處,試官依例侍衛安徐。出傳敎令曰,承旨持公事入對,待明朝爲之。出下令上曰,今與沖子同政,而誠豐亨矣。仍賜饌,命入侍諸臣賡進御製。命退去,諸臣以次退出。
上在慶熙宮。常參·經筵,以代理停。
右承旨李敬倫達曰,常參,取稟。令曰,停。
藥房都提調李思觀,提調李景祜,副提調洪秀輔啓曰,昨日親臨大政,竟夕酬應,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,王世孫侍坐之餘,氣候,何如?臣等不任終宵憂慮,敢來問安,竝此仰稟。答曰,知道。昨親政表邦慶,今憶昔懷千萬,氣何諭?待敎侍。世孫氣候,沖年何憊?一樣矣。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
建功湯一貼封入事下敎。
李敬倫達曰,兼輔德李衍祥,自鄕上來云,卽爲牌招入直,何如?令曰,依。
令于李東遇曰,諸春坊入對。
申大升達曰,當此合辭之時,兩司無詣臺之員,兩司除在外·陳書入達外,未肅拜不爲行公人員,竝卽牌招,何如?令曰,依。
令曰,同副承旨入對。
以承言色口傳下令曰,古則三品以下,不敢在家不進矣。今則三品以下,亦爲在家不進,此亦紀綱所在,自今申明古規,此後則不敢在家不進事,該房知悉。
令于徐浩修曰,諸承旨持公事入對。
傳于李東遇曰,牌去來催促。
令于吳載紹曰,該房承旨推考,牌去來申飭。
李敬倫達曰,禮曹參判鄭厚謙,依下令來待矣。令曰,禮曹參判肅拜後當入對,催促謝恩。
李敬倫,以副校理李儒慶,副修撰吳大益等牌不進罷職令旨,令曰,勿罷禁推。
傳于李敬倫曰,承旨率謝恩人入侍。
建功湯一貼封入事下敎。
傳于李敬倫曰,玉堂上下番俱備,對讀官以儒臣爲之。
備忘記,昨都政,八十三萬古初,豐亨若此,宜有造物,此冢宰其莫聞都政規模,末梢擧措聽政初,見沖子羞,雖然,祖孫群臣,同食一堂,萬古豈有?昏耶迷耶?東銓郞廳,其亦結臂,何待三度稟予?吏判初度令踏下,此朝鮮人咸知沖子聽政也。
備忘記,令于吳載紹曰,義重沐浴,事關忠逆,有面商事,卿恙雖知,當今討罪之日,首揆豈可不參?今方坐待,卿須體此渴望之意,卽爲偕入事,兼史往諭于領議政。
吳載紹達曰,假注書權儐·安筞等,時無職名,令該曹依例付軍職,冠帶常仕,何如?令曰,依。
傳于吳載紹曰,亞堂不爲謝恩中,有實職人姑免。
令于吳載紹曰,兼輔德李衍祥,牌招謝恩。又令于吳載紹曰,兼輔德李衍祥,一不違牌,趁卽肅謝,呈身之意,有可見者,文學徐有防,同爲入對。
備忘記,傳于李東遇曰,幾次恕量,其休已久,其何撕捱,必也承牌,洗昨予心。
申大升,以副校理李儒慶,副修撰吳大益牌不進罷職令旨,令曰,旣示飭意,此徽旨勿施,更爲牌招,追省記入直。
備忘記,令于申大升曰,余之所言於書筵者,非大計則大義,有何溫室之可言,而事係莫重,則豈嫌觸諱於巨室而不言哉?翔雲之書,藏頭縮尾,其心所在,行路所知,此正諸宮官挺身討罪之日也。再牌不進,實非所望於宮僚者,先公後私之義,果安在哉?再牌不進諸宮官,一竝從重推考,更爲牌招入對。
申大升,以掌令任濟遠·尹謐,持平金翊休,司諫兪彦脩,獻納宋文輅,正言李商進牌不進罷職令旨,令曰,推考徽旨捧入。
建功湯一貼封入事,下敎。
傳于李敬倫曰,再次試券科次後入侍。
令于吳載紹曰,原任大臣入來事,史官往諭。
有政。吏批,金鍾正爲吏曹判書。
傳于徐浩修曰,新判書命招,同參政事。
判書金鍾正牌招不進,參判具㢞進,參議洪檢式暇,右承旨李敬倫進。
吏批啓曰,判書金鍾正牌招不進,參議洪檢武暇,小臣獨政未安,何以爲之?敢稟。傳曰,仍爲之。以申應顯爲執義,李鼎運爲持平,洪樂淵爲正言,李秉模爲兼文學,金鍾正爲奉常提調,李枰爲奉常正,李敏輔爲掌樂正,李祖源爲西學敎授,柳光命爲刑曹正郞,李爲雲峯縣監,兪彦䥧爲比安縣監,金鑧爲兼春秋。
兵批,判書鄭弘淳受由,參判尹光紹病,參議李在簡病,參知金漢老入直進,承旨吳載紹進。以李普溫·魚道采爲副護軍,趙曮·李德師·宋煥喆·尹在德·鄭象仁爲副司直,柳翰申爲副司果。
以承言色口傳下令曰,其上書,與大臣相議後欲仰奏,今日夕入侍,姑勿奏達,待下令以奏。
編修官文采五達曰,臣敬奉令諭,馳往傳諭于東部栢子洞領議政金尙喆家則以爲,卽者史官,傳宣入對之下令,而臣於數日以來,表感未解,咳喘苦劇,少觸風寒,輒致添加,貼席涔涔,無望起動,末由仰承召令,伏地悚惶,無所逃罪云,敢達。令曰,知道。
申大升達曰,領議政金尙喆,依下令來待矣。
令于吳載紹曰,承旨入對。又令于吳載紹曰,原任大臣,盡爲入來。
吳載紹達曰,時原任大臣,依下令來待事微稟。
令曰,刑房承旨入對。
李敬倫,以吏曹言達曰,昨日都政,禮曹佐郞無見窠而誤以典籍李周顯陞擬受點做錯之失,惶恐待罪,而元單子勿施,何如?令曰,依,勿待罪。
李敬倫,以禮曹言啓曰,因大臣箚子,令該曹依箚請修正事,命下矣。今番庭試入格崔守元·趙羽逵·趙榮毅,原榜目中拔去,付標以入,而所受紅牌及試券,去紅籤等事,令政院及吏曹稟處,何如?傳曰,允。
李敬倫,以弘文館言達曰,新除授應敎閔鍾烈,時在京畿驪州地,修撰朴在源,時在全羅道泰仁地,經筵入番事緊,請竝斯速乘馹上來事,下諭。令曰,依達。
吳載紹,以兵曹言達曰,新除授同知中樞府事李漢復資級,乃是通政,而朦未覺察,至於備擬受點,臣方惶恐待罪,其望勿施,原單子爻周之意,敢達。令曰,知道。
吳載紹,以訓鍊都監·一二所巡廳·左右邊捕盜廳言啓曰,去夜犯夜人無所捉,敢啓。傳曰,知道。
兼輔德李衍祥書曰,伏以,我邸下,祗承明命,代聽庶政,縟禮已擧,宴儀又成,臣民慶忭,大小同情,仍念臣於三昨有事郊坰之日,伏聞宮銜恩除,不敢久淹,纔還私次,而諸僚因副司直沈翔雲之書聯章徑出矣。臣之出入胄筵亦非一再則其所難安,與諸僚無小異同,雖緣闕直,牌招有令,而不得冒進,玆陳短章,略暴微懇。伏乞离明,俯賜諒察,亟許斥退,以安私分,千萬幸甚。答曰,覽書具悉。今日非宮僚言私之日,爾其勿辭,從速察職。
判義禁具允鈺書曰,伏以,天休滋至,寶算彌隆,庶政代聽,睿孝益光,褥儀載擧於呼嵩,盛禮克成於稱觴,臣民慶忭,曷有其極?仍念臣於千萬意外,忽伏承金吾特除之命,臣誠驚惶震越,罔知所以自措也。噫,臣之立朝,已過二十年,涓埃塵刹,無一報答,內外歷歇,摠踰涯分,卿月之班,已是望外,居常媿懼,如集于木,更進一步,豈臣夢想之所及也哉?夫一品崇秩也,金吾重任也,雖使節次推排,固當逡巡不暇,況玆特恩?又出常格,累淸朝則哲之明,增私門過福之災,臣實恧蹙,人謂斯何,臣之度支之任,殆將三年,宜退未退。又此濫蒙誤恩,冥升不止,鬼猜人忌,猶係一身之私,固不暇恤,而其於公器之玷汚,四方之嗤點,何哉?銜恩畏義,宜卽竭蹶,而區區去就,亦關四維,反復思惟,趨膺無路,未免坐違嚴召,惶隕之極,無所逃罪,玆敢略入文字,仰暴衷懇。伏乞离明,俯賜諒察,亟賜鐫改,以重官方,以安微分,不勝幸甚。答曰,覧書具悉。金吾方有擧行之事,卿其勿辭,卽爲行公。
大司憲尹養厚書曰,伏以,皇天篤棐,宗社默佑,我邸下勉承聖敎,代聽庶務,億萬年無疆之休,實基於此。褥儀纔成,讌禮載擧,忭祝之誠,小大惟均。臣於向日賓對,獲近离明之光,粗伸延頸之忱,而適緣母病添劇,不得趨參於放榜賀班,罪重闕禮,薄罷旋敍,至今追思,感惶交切,仍念臣,以百無肖似之身,被大朝剪拂之恩,前後踐歷,罔非踰分,而絲毫無補,愧懼恒切。今當邸下一初之政,猥忝耳目之列,涓埃報答之誠,炳然如丹,夷險燥濕,何敢爲占便之圖,而第臣所帶之職,實有不可冒居者。言責之任,關係甚重,當言而不言,是失職也,不當言而强言,是漫君也。謾君失職,其罪俱大,心所欲言,而畏罪含默,意所不安,而隨衆强聒,則臣亦有一分羞惡之心,豈忍爲此哉?抑臣尤有不可放倒者,先臣三十年屛退田間,沒齒無悶者,卽有所秉執而然耳。嘗於辭疏,有曰肺腸面目,猶是乙已之舊,徊徨憂歎,懷不自已,其不可冒進之義,益章徹矣。今臣之徊徨於臺地者,卽先臣當日之心也。從前臺銜,未嘗承膺,昨日召牌,屢犯違傲者,義有所執,臣豈樂爲?飭敎連降,誨責備至,怵分畏義,雖不得不冒沒一肅,而區區微諒,參倚前衡,仍因盤礡,斷無是理。且臣母病,近緣日候之不適,宿症之外,又添寒感,膈痰痞結,咳喘苦劇,寢睡俱廢,眞元澌鑠,臣方左右扶將,實無離側之勢,而老人情弱,雖尋常出入,若値暮還,則每不禁倚閭之望。片時離違,輒握手眷戀,況當疾病沈苦之時?藥餌茶飮,亦須臣相對勸進,似此情理,擧世之所共知,臣雖欲奔走供職,其勢末由,伏惟我邸下,至仁至明,必不待臣言之畢,而有所矜惻矣。伏乞睿慈,俯賜鑑諒,亟令遞免,仍許長暇,得以救護病母,千萬伏祝。臣旣不以臺職自處,則乞免之書,不宜及他,而區區願忠之忱,有不能自已,敢將陳腐之言,略效芹曝之誠,惟邸下垂察焉。近來百務之叢脞,全由於紀綱之壞廢,而若言其振刷之方,則不在於日日嚴飭,事事致察,惟擧措得宜,刑賞皆當,則若網之在綱,如裘之挈領,紀綱不期立而自立,伏願邸下念哉。伏惟我邸下,睿學深造,令聞丕彰,其於學問之工,固無待於群下之仰勉,而第伏念學問之道,不但曰讀書講義而已,必使聖賢之言,暸然於心目之間,以至於臨政處事,聽言觀人,求其是非賢邪之所在,而裁察焉然後,方可爲體驗收效之方,伏願邸下懋哉。答曰,覽書具悉。書陳當留意,卿其勿辭,救護母病。
輔德李鎭衡,弼善李商巖,兼弼善善鄭民始,文學徐有防,司書尹尙東,兼司書洪國榮,說書申光絅等書曰,伏以臣等,卽伏見副司直沈翔雲上書,則有論及賓僚,藏頭恍惚,多費說話。噫,彼翔雲之言,臣等豈足與辨,而然其下語黯㦧,機閃甚緊。臣等知識鹵莽,問學空疎,實有愧於輔導之任,而若其平日言行,見孚於此等之人,則人言之來,胡至於斯耶?旣有論斥,亦不敢晏然,適以公故,俱會院中,聯陳短章,竝出禁局。伏乞离明,俯賜鑑諒,亟許退斥,以安微分,千萬幸甚。覽書具悉。翔雲之指意,余已默會,於爾等光鮮矣。爾等勿辭,卽爲察職。
副司直李福源書曰,伏以,日辰良吉,縟儀遄擧,我邸下代天聽理,愛日稱觴,聖德彌尊,睿孝彌光,太平萬歲,自今伊始,臣民蹈抃,曷其有旣。臣於日前朝參進參時,伏承慶科考官之命,旣有時任兩提學,則臣不宜代斵,而身在禁中,逃遁無路。遂至冒當試事,及其榜出,而入格試券之雷同者,至於三人之多,參考宰臣,主試大僚,相繼引咎,畢竟上煩處分,改修榜目,臣以與聞取舍之人,安得免矇然不察之責乎?且臣積廢文字,全蔑鑑識,科試之任,本非其人。又自數年以來,重嬰阿堵之疾,其去肓廢,蓋無幾何,平居看書,窮一日不過數十板,而欲令考閱千百券於造次之頃,以才以病,決非所堪。雖以卽事言之,字句之間,尙不能考校同異,致此僨誤,況於命意之得失?文體之高下,又奚暇勘定的確,如衡稱物,有以服多士之心乎?自知甚明,自畵有素,而每當科事,飭敎屢降,嚴畏分義,往往承之,設科取士,是何等重事,而輒使無文無眼者,黽勉承當,不但私心之惶愧,難免國體之苟簡,欲望离明,俯賜諒察,先治臣目下昏謬之罪,仍令有司,勿復擬臣於考官之任,公私不勝大幸。答曰,覽書具悉。所辭過矣,卿其勿辭。
乙未十二月二十一日辰時,王世孫座尊賢閣入對時,同副承旨李養鼎,假注書金斗象,記事官洪國榮·金奎祥,以次進伏訖。養鼎讀公事,令曰,禮參何在?養鼎曰,在於闕外矣。讀都憲尹養厚書,賜批,以次退出。
乙未十二月二十一日辰時,上御集慶堂。守令入侍時,右承旨李憲默,假注書金斗象,記事官白鳳周·金奎祥,茂宋府使金純澤,龍潭縣令李商烈,河陽縣監曺,開寧縣監鄭東閔,昌寧縣監兪漢寧,眞寶縣監申耆,安岳郡守李商舟,富寧府使趙心泰,三水府使柳鎭琡,求禮縣監李重玉,萬頃縣監禹禎圭,靑松府使尹勉升,龍崗縣令趙載緯,瑞山郡守李奎緯,比安縣監李弘之,雲峯〈縣監〉朴光迪,以次進伏訖。上曰,諸守令各奏七事,仍問職姓名後,至雲峯縣監朴光迪,比安縣監李弘之,上曰,不爲于謁得之乎,自來而得之乎?光迪·弘之曰,自來而得之矣。上曰,所奏不爲眞實,誠非矣。上曰,雲峯縣監朴光迪,比安縣監李弘之,竝汰去事。出榻敎內局入侍。出榻敎原任大臣,同爲入侍。出榻敎館閣堂上,率應試人入侍。出榻敎斗象承命出來,與監事李思觀,知春秋鄭存謙,同春秋洪良漢進伏,上命懸題,上曰,大政除望守令有闕,政官牌招開政,守令擇差。出傳敎諸臣以次退出。
乙未十二月二十一日巳時,上御集慶堂。藥房入診,時原任大臣,同爲入侍時,都提調李思觀,提調李景祜,副提調洪秀輔,假注書趙德潤,記事官白鳳周·金奎祥,領府事金相福,判府事李溵,以次進伏訖。思觀曰,昨日酬應之餘,聖體調攝,若何?寢睡·水刺,亦何如?上曰,一向矣。思觀曰,中宮殿氣候,王世孫氣候,亦何如?上曰,一向矣。思觀請診候,上曰,置之。思觀曰,湯劑一貼已封入,而一貼待下敎封入乎?上曰,然矣。思觀曰,原任承候次入來矣。相福·溵曰,夜間聖體,若何?上曰,一向矣。寢睡·水刺,亦何如?上曰,一向矣。諸臣以次退出。
乙未十二月二十一日未時,王世孫座尊賢閣。諸承旨入對時,行都承旨洪秀輔,左承旨徐浩修,左副承旨吳載紹,右副承旨申大升,假注書金斗象,記事官金奎祥,以次進伏訖。秀輔讀沈翔雲書,令曰,指意陰譎,語脈妖惡,非但黨字,旣犯禁令,隱然有不滿之心矣。前左相事,萬萬非矣,然無異心,余所洞燭也。初則但以是非分之矣,名位已定之後,有此凶書,從此忠逆分矣,諸臣早爲之所,可也。大抵此習,決不可長,雖曰不以人廢言,而渠以辛壬窩窟益昌之孫,豈可爲頂玉之人,而爲此擧,誠叵測矣。且以戚之一字言之,渠以洪奉朝賀之力,發身至此,則戚之說亦可笑,可謂飽則颺去也。人心世道,極爲危險,其所指斥宮官,尤爲陰譎。頃者余之未徹之疏,非特宮僚,人孰不聞,而溫室之說,萬萬凶獰矣。徐命善不知大朝聖意之如何,挺身陳疏,豈非斷斷忠心乎?今以此騰諸章奏,其心所在,俗人所知,非但渠也。必有窩窟,若以黨目,仰稟于大朝則聽政之初,恐貽聖憲,然不可不仰稟矣,此章出置本院,可也。隄防若嚴,則翔雲豈敢如是跳踉乎?秀輔曰,誠妖矣。令曰,大朝禁令之下,翔雲條列黨目,何不退却,其章使渠拔之乎?浩修曰,異於他章,該房不能退却矣。令曰,右副承旨守廳,同副承旨入對。出下令載紹曰,向日朝參時,憲府有不察之失,故敢此仰達矣。令曰,近者百事叢脞,未能隨事致察,而朝參不參者多,臣分虧矣,不參人捧入承旨推考,可也。令曰,始也猶嫌察察,姑令受置,今則旣發言端,不可一味含容,不參朝參諸臺,現告捧納承旨,從重推考。出下令令曰,朴相老事,以爲如何?秀輔曰,胥失之事。令曰,冬月滯囚可悶,斯速捧供以入事,分付。令曰,近者掖隷無嚴矣,前則掖屬有罪,則政院有除汰之例矣。同副承旨李養鼎曰,然矣。令曰,銀器雖小,關係則重,不可不嚴覈矣。秀輔讀具允鈺·李福源書,賜批。令曰,禮參,何在?養鼎曰,在闕外矣。令曰,廉防雖重,國體不可不顧,懸牌經宿,無意承召,有關國體,坐牌以不進徽旨捧入,卽爲入對。出下令養鼎曰,史官出入之際,趨蹌起伏,另加申飭,以嚴筵禮之意,申飭,何如?令曰,依爲之。出擧條諸臣以次退出。
乙未十二月二十一日申時,王世孫座尊賢閣入對時。同副承旨李養鼎,假注書金斗象,記事官金奎祥,以次進伏訖。養鼎讀春坊聯名書,賜批。令曰,沈翔雲之書,攙及賓僚,指意所在,明若觀火,則何可以此等之人,此等之言,有若引義者然,相率徑出乎?陳書諸宮僚,一竝從重推考,卽爲牌招入直。出下令令曰,前日領府事,以翔雲洗手作羹湯及建功歌善作,陳達大朝,誠非大臣體也。翔雲以釁累之蹤,敢爲此等事,必有指嗾者,故如是耳,今日春坊,皆違召徑出誠過矣。令曰,徑出猶非始料,况更此違召耶?分義道理,極爲非矣。牌不進諸宮官,一竝從重推考,更爲牌招,推移入直。出下令令曰,此則關係非細,豈可以此爲嫌,不思討罪之義乎?令曰,余於宮官,寓之友道,務盡禮敬,固是當然,而至於朝體,不可以此而不顧紀綱甚矣。顧其職則宮官,不過堂下侍從,一日三牌,隨牌輒違,此何道理?殊極未安,一竝從重推考。出下令令曰,注書出去閤外,諸春坊承牌後入來與否,知奏,可也。令曰,承旨少退,俟諸春坊齊到後,入對爲可。春坊入對時,令曰,今日春坊之撕捱,果達平日所料,翔雲,以益昌之孫,旣不孝於家,又不忠於國,敢以此黨說,肆然臚列於大成之後,余將不得掩置,方欲仰稟于大朝矣。溫室樹之說,包藏禍心,藏顯縮尾,辭意凶獰,可知爲益昌之孫矣,風靡巨室,從可知也。諸宮官中,如有所見之各異者,余不以爲咎,以次各陳其懷。輔德李鎭衡曰,天壤之間,豈有是心者乎?必是不逞之徒,投間抵隙,敢售希覬之心矣。弼善李商巖曰,雖以不言溫室樹之義言之,大義所在,則何敢不言乎?兼弼善鄭民始曰,關係非細矣。文學徐有防曰,天壤之間,爲臣子而豈有異意者乎?至於翔雲之書,指意凶譎,措語叵測,渠本以凶逆之種。又是易祖者,豈有知君父之理乎?司書尹尙東曰,翔雲書中,旣有賓僚忠佞等語,則在臣廉防,豈敢晏然承召乎?兼司書洪國榮曰,雖非指的論之,何敢遽然入來乎?自此以後,切望邸下,益勉防微杜漸之道矣。令曰,說書則已知其本事矣。申光絅曰,然矣。令曰,事係重大,義急沐浴,此時不可不詢問於執法之臣,三司諸臣,無論受由·有情勢未肅拜,一竝卽爲牌招入對。出下令令曰,旣承下敎,新除吏判金鍾正牌招,同參政事。出下令令曰,在前臺臣許遞,今日差出。出下令令曰,判義禁具允鈺,牌招入對。出下令令曰,領左相入對事,史官往諭。出下令諸臣以次退出。
乙未十二月二十一日酉時,上御集慶堂。翰林召試科次入侍時,監事李思觀,知春秋鄭存謙,同春秋洪良漢,校理朴相來,修撰尹東勉,右承旨李敬倫,假注書安筞,記事官白鳳周·金奎祥,以次進伏訖。上曰,取幾人乎?思觀曰,二題各取一人矣。上曰,小矣。思觀曰,參試者小,故如此矣。上曰,二題各取二人。仍命坼封,上曰,誰也?思觀曰,李東稷·韓永運·權儐·李趾永矣。上曰,東稷,誰也?思觀曰,知敦寧李廷喆之孫也。上曰,貴矣。上命敬倫,讀公事訖,上命退,諸臣以次退出。
乙未十二月二十一日戌時,王世孫座尊賢閣。承旨入對時,左副承旨吳載紹,假注書安筞,記事官徐有防·金奎祥,以次進伏訖。令曰,大臣入來乎?載紹曰,姑未入來矣。令書令旨曰,兼史旣聽下令,以此往諭于領議政,仍卽偕入。又令書令旨曰,義重沐浴,事關忠逆。載紹書至忠逆二字,達曰,忠逆二字,姑觀末梢似好矣。令曰,承旨極爲非矣。承旨之出此言,余所不意矣。國榮請推,令曰,依。令曰,他承旨入對。右副承旨李憲默進伏,令讀公事,憲默頗生疎,令曰,如彼淳朴,亦好矣。令曰,同副承旨牌招,李東遇進伏,令曰,時原任大臣·判義禁·三司諸臣竝入對。判義禁具允鈺進伏,令曰,具格式爲之。允鈺承令退,令曰,禁府都事二員入對。令曰,判金吾與承旨,相考翔雲文書。令曰,朝者都憲之書,以爲徊徨於臺地者,卽先臣當日之心云,而其父則自應敎時,皆爲辭免,而都憲則於淸要之職,皆已行公,獨於憲職辭免,不如其父,且苟艱矣。時原任大臣進伏,令曰,今番事,事關忠逆,不可不辨,辭受之際,光明正大,若不光明,當何如耶?前左相所奏色目事,特餘事,而朝事不必知之說,爲肯綮耳,上候自昨年如何,而余之涕泣太息者,幾何?已有丁酉故事。且大朝以至公至誠之心付之,聖意所在,有難必辭,故欲其分苦分痛,以答聖意之懇惻矣。前左相地處,與他有別,余之期待,亦異於他,而二十日下敎,對以朝事不必知,潛德之地,知之似無益,而余未幼少,不必知云者,果何如耶?徐命善之疏,斷斷血忱,決非出於希覬矣。大抵名位已定之後,乃有此沈翔雲之事,渠以釁累之蹤,安敢乃爾耶?其說怪駭,關係非細,此非漫漶彌縫之事,大臣同聲討罪之時也。領議政金尙喆曰,爲朝鮮臣子者,上有殿下,下有邸下,當此時,若有異意,是逆也。翔雲書,未及見之,令承旨讀翔雲書。判府事金陽澤曰,名位旣定之後,有如此事,臣等當沐浴請討矣。判府事李溵曰,名位旣定之後,豈有異心乎?令曰,所當審者義理也。諸大臣若不明正是事,余當有辭疏矣。諸大臣齊聲曰,邸下豈下如此下令耶?尙喆曰,黨之一字當鞫問,於渠必也具格,至於大辟矣。令曰,當稟于大朝而處之矣。三司諸臣進伏,令曰,不必知三字,出於大臣之口,而名位已定之後,以溫室樹等說,發之於今日,其陸梁於巨室可知矣。大司憲尹養厚曰,臣未見翔雲之書,而俄者閤外,聞宮官之言,則有溫室樹等語云,此則請討之逆也。大司諫李宅鎭曰,憲臣已有所達,翔雲乃逆也。副提學李瀰曰,翔雲之意,極其凶慘,究其心則逆也。令曰,卿等,何爲而來耶?養厚·宅鎭·瀰等皆曰,臣等必欲端本,爲請討洪麟漢而來矣。養厚·宅鎭,司諫兪彦脩,掌令任濟遠,持平金翊休,獻納宋文輅,正言李商進達曰,黑山島圍籬安置庶民罪人李迪輔,亟令王府,拿鞫嚴問,快正王法。措辭見上令曰,已諭不從。賤臣筞,讀奏令旨,而奏聲低微,尙喆達曰,憲臣傳達之際,展紙讀奏,有違故例,而承旨不能糾飭,入對承旨,推考,何如?令曰,依爲之。東遇請推賤臣筞,令曰,依爲之。養厚·宅鎭·彦脩·濟遠·翊休·文輅·商進達曰,黑山島荐棘罪人朴盛源,拿鞫嚴問,快正王法。措辭見上令曰,已諭不從。養厚·宅鎭·瀰·彦脩·濟遠·翊休,校理朴相來·尹行修,副校理李儒慶·文輅·商進,副修撰吳大益達曰,判府事洪麟漢,敢以朝事不必知之說,肆然陳達於筵席者,萬萬無嚴。雖因大朝曠蕩之恩,卽蒙收敍之典,不可置之於西樞之任,請判府事洪麟漢,爲先削奪官爵,門外黜送。令曰,當稟于大朝。養厚·濟遠·翊休達曰,新除授執義申應顯,時在京畿廣州地,持平李鼎運,時在忠淸道新昌地,請竝斯速乘馹上來事·下諭。令曰,依達。又達曰,固城縣充軍罪人咸道亨,依本律處斷。措辭見上令曰,不從。又達曰,請還寢罪人梁成卜減一律島配之命。措辭見上令曰,不從。宅鎭·彦修·文輅·商進達曰,咸道亨事。措辭見上令曰,不從。宅鎭·彦脩·商進達曰,前大司憲宋瑩中,向日入侍下詢之時,以曾任玉署時所奏色目等說,漫漶爲辭,極爲無狀,請前大司憲宋瑩中,削去仕版。令曰,依達。宅鎭達曰,臣言議巽軟,本不合於淸朝耳目之任,而賤疾適苦,未得進參於日前唱榜陳賀,而喉院不捧追現,故獨漏於罷職中矣。其不可諉以諸人之己敍,而晏然在職,況且臺閣處義,與他自別,其敢一刻仍冒於臺次乎?請令遞臣職。令曰,勿辭,亦勿退待。養厚·濟遠·翊休達曰,黑山島充軍罪人黃宅仁,依律處斷。措辭見上令曰,不從。宅鎭·彦脩·文輅·商進達曰,黃宅仁事。措辭見上令曰,不從。養厚·濟遠·翊休達曰,前假注書朴相集,向日記注之際,未免沒實,至於累次修改,曠日遲延,事極駭然,請前假注書朴相集削職。令曰,依達。養厚·宅鎭·彦修·濟遠·翊休·相來·行脩·有慶·文輅·商進·大益達曰,副司直沈翔雲,本以凶逆之裔,改易其祖,決科從宦,其處事之凶悖,爲人之傾邪,擧世之所唾棄,而乃者投進一書,指意陰譎叵測,請仰稟大朝,亟令王府,拿鞫嚴問。令曰,當稟于大朝。以上出擧條三司諸臣先退,尙喆曰,明日當以翔雲事,稟于大朝矣。令曰,依。仍令退出。
上在慶熙宮。常參·經筵,以代理停。
蔡弘履達曰,常參,取稟。令曰,停。
申時酉時,日暈左珥。
藥房都提調李思觀,提調李景祜,副提調洪秀輔啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任終宵憂慮,敢此問安,竝此仰稟。答曰,知道。今夜步登沙峴,坐笑三江,尙坐,于峴,此亦於予八十三歲太康,夢誠異常,予自澟綴,衛武宜抑,亦若登泰山笑北海,太康太康,宜抑宜抑,夜夢若此,今世,若何?曷勝慷慨?金鷄助予,寫畢孟唱耳,氣何諭?待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
傳于李宅鎭曰,內局入侍,時原任大臣,同爲入侍。
令于蔡弘履曰,前參判鄭厚謙,口傳付軍職。
備忘記,傳于蔡弘履曰,今予夢若是異常,當臨軒求賢,太學靑衿·都中庶民,包慷慨牖下歎者,令皆來。
建功湯一貼封入事,下敎。
傳于李宅鎭曰,儒生來者幾人,老人亦幾人來乎?知入。
令于李宅鎭曰,李敬倫給牒敍用。
以權之彦爲假注書。
李宅鎭達曰,新除授右承旨蔡弘履,左副承旨金文淳,右副承旨徐有元,同副承旨李東遇竝牌招,左承旨李敬倫,方在罷散中,何以爲之?敢稟。令曰,依李敬倫敍用。
李宅鎭達曰,左承旨李敬倫,旣有給牒敍用之令,一體牌招,何如?令曰,依。
令于蔡弘履曰,領左相入對事,史官往諭,判義禁亦爲入對。
蔡弘履,以司僕寺提調意啓曰,兼內乘元厚鎭,身病猝重,勢難供職,今姑改差,其代,令該曹口傳差出,以爲推移入直之地,何如?傳曰,允。
傳于李宅鎭曰,儒生·老人,盡爲待令,其中有所懷者,姓名書入留待,其餘退去。
令于蔡弘履曰,諸承旨持公事入對。
蔡弘履,以侍講院言達曰,本院新除授兼文學李秉模,時無職名,令該曹口傳付軍職,仍卽牌招察任,何如?令曰,依。
兵批口傳,以柳鎭說爲兼內乘,以李秉模爲副司果。
令于李宅鎭曰,無所懷人,竝退送。
蔡弘履,以禮曹言啓曰,傳曰今聞沈翔雲上書,萬萬駭憤,此等若置諸靑平尉奉祀,予何顔拜驪州拜慈聖?翔雲兄弟,竝與其父歸本宗,此可謂毛將焉傅者也。令該曹,依此敎立後文書爻周。嗚呼,靑恩家旣有奉祀,另加其擇,以無故者,靑平尉立後事,命下矣。依傳敎,翔雲兄弟,竝與其父歸本宗,立後文書段,卽爲取來爻周,而靑平尉立後,待其本家望報,立案成給之意,敢啓。傳曰,知道。蔡弘履,以吏曹言啓曰,因禮曹草記,今番庭試入格人崔守元·趙羽逵·趙榮毅,原榜目中拔去付標,所授紅牌,令吏曹處之事,允下矣。旣已拔去,則紅牌不可仍授,收來爻周,紅榜目中改付標安寶之意,敢啓。傳曰,知道。
以承言色口傳下令曰,夜難酬應,而聞暗行御史入來,瀆擾亦難,暗行御史,出去門外,待開門入來,朝診入侍。
以李奎燮爲假注書。
以鄭東俊爲假注書。
以閔孝克爲假注書。
令于李東遇曰,罪人刑配後,開陽門仍留,判義禁入對。
備忘記,傳于李宅鎭曰,逆種翔雲,令該府嚴訊一次後發配。
備忘記,傳于李宅鎭曰,政令中竄配以下法令,令小朝裁斷。
建功湯一貼封入事,下敎。
備忘記,傳于蔡弘履曰,今聞前左相名若此,而其曰大聖羞二字,何心助沖子?明日若然,予當詣舊邸,以安餘年,令大小臣子咸知。
傳于李東遇曰,分付該府,卽爲擧行,而箇箇嚴訊,門前發配,若有遲緩之事,則當以差備人,摘奸申勅。
蔡弘履達曰,判義禁具允鈺,依下令來待矣。
判義禁入對事,下令。
令于蔡弘履曰,禮房承旨入對。
蔡弘履,以司僕寺提調意達曰,本寺分養馬,如有故失,瘦瘠病傷不馴,則每於畢上納後抄出,分授營邑,依法典施罰,而有赦令,則例皆蕩滌矣。今年所納分養馬,有頉營邑,現告成冊,今始齊到,而係是宥旨前事,似不當循例施罰,何以爲之?敢達。令曰,湯滌。
蔡弘履,以義禁府言達曰,因三司合啓,罪人沈翔雲,特減一律,黑山島荐棘,倍道押付,而嚴訊一次後發配事,命下矣。罪人沈翔雲,旣已箇箇嚴訊一次,以合啓批旨內辭意,具罪目,卽爲發遣府都事,倍道押送配所,而與地方官眼同荐棘之意,敢達。傳曰,知道。
蔡弘履,以禁衛營·一二所巡廳·左右邊捕盜廳言啓曰,去夜犯夜人,無所捉,敢啓。傳曰,知道。
副提學李瀰箚曰,伏以臣,於昨夜入對時,伏聞睿敎,屢下於領府事金相福,辭旨截嚴,傍觀惶懍,彼相福,蹲仍不出,及承恬不知愧之敎然後,始乃退去,非但國綱筵體之虧壞,已不勝寒心,而今日診筵,又晏然以承候入來,聽政之後,體貌分義,與前自別,則安敢肆然不顧,冒登前席,佯若以睿敎,初無關念於進退也哉?三百年綱紀,於相福掃地矣,臣謂領府事金相福,爲先施以削黜之典,以嚴君君臣臣之義。取進止。答曰,覽箚具悉。非卿質直,安有此言?然彼大臣事,不特此也,卿何足云云?
吏曹判書金鍾正書曰,伏以,我邸下,祗承明命,代聽庶政,聖候益康於無憂,睿孝增光於替勞,縟儀載擧,宴禮繼成,此誠吾東方億萬年無疆之休,事曠簡策,歡均動植,況臣跡忝宮賓,躬睹盛擧,蹈忭之忱,當復如何?仍伏念臣向叨銓職,伏蒙我聖上特賜恕諒,再許鞶褫,感祝恩造,銘結心肝,竊謂從今以往,庶幾永免,昨日新命,又何爲而及臣也?召牌纔下,飭敎甚嚴,怵分畏義,敢不趨承,而顧臣向來所遭,非比尋常,廉防甚重,艮限難踰,何敢諉以職名之屢解,而爲揚揚冒膺之計乎?銓衡之職,固所以甄別流品,進退人物,而今若以僨辱之蹤,重尋旣覆之轍,則人必曰夫夫也,亦復抗顔於銓地乎?受人嗤點如是,而尙可以甄別進退也哉?且昨日沈翔雲之章,竝斥賓僚,極其危險云,原書雖未得見,而駭澟則甚矣。方臣處散之時,尙不免吹影之毒,若又冒出於銓地,則殆同束蘊而赴火,一已顚沛,有不足恤,其如僨國事而辱上簡何哉?玆敢略入文字,仰暴危懇。伏乞离明,俯賜諒察,將臣新授職名,亟賜鐫改,以靖微分,不勝幸甚。答曰,覽書具悉。所辭過矣。卿其勿辭察任
右參贊鄭存謙書曰,伏以,我邸下,祗承明命,代聽庶政,聖候益康於無憂,睿孝增光於分勞,賀儀讌禮,次第擧行,宗社基無疆之休,率晉切延頸之望,況臣職忝宮賓,躬覩盛事,懽忭之忱,尤倍常品。念臣以情以病,固宜謝跡朝端,而我大朝聖算彌隆,有非臣子告休之時,係名朝籍,遲徊京輦,而猶幸其置身冗閑,幾乎與世相忘矣。昨日駭章出,而攙斥賓僚,語意深㦧云,不勝悸懍,莫測端倪,噫,接天之浪,旁及虛丹,傷弦之羽,猶驚曲木,匹夫懷壁,雖莫追於旣往,哲人知幾,猶可勉於方來,玆將短章,略控危懇。伏乞离明,特加俯諒,亟令鐫削臣本兼諸職,俾得以優游散秩,避遠駭機,以靖私義,以安賤分,不勝幸甚。答曰,覽書具悉。當此賓僚挺身沫血之日,卿何自引?卿其勿辭察任。
副司直李溎書曰,伏以,惟天惟祖宗,眷佑我宗祊,我大朝殿下,寶算彌隆,聖體益康,民國庶務,靡或闕遺,而乃念邸下,肆有丕子之責,遂以聽政大事,畀之於邸下,我邸下仰體惻怛之敎,恭分憂勤之勞,於是而聖德益光,睿孝益彰,此實唐虞三代所未有之大慶,而我東方億萬斯年無疆之基也。凡在含生橫目之列者,莫不延頸而鼓舞,則臣之歡聳忭祝,尤當如何?因伏念臣卽一介悾悾之賤品耳,曾在頃年,亦嘗侍講胄筵,其鹵莽蔑劣之實,已爲离明之所俯燭,而乃蒙我大朝不世之殊渥,節次推擢,驟至卿列,若臣遭逢,曠絶今古,而未效涓埃之補,少答罔極之恩,則臣之負我大朝多矣。今當我邸下一初之政,事自可言,而囁嚅不發,則是臣負我大朝,又負我邸下也,臣何忍爲此哉?玆敢不避僭妄之誅,略暴憂慨之蘊,惟邸下垂察焉。嗚呼,自有天地生民以來,至大至重之事,無過於堯舜禹之授受,當時輔翼之臣,有若皐夔稷契之徒,一堂吁咈,情意交孚,而未聞有一言之及於授受之際者何哉?誠以聖人公天下之心,極天理之正,合人事之宜,無容以言語議爲也。洪惟我大朝,臨御已逾五紀,聖算儼躋九耋,聖人志氣,雖不與血氣而俱衰,一日萬機,終不免有妨於攝養,況我邸下,睿質天成,溫文日就,仁孝誠敬,夙著令聞,以我大朝嘉悅之聖心,必欲使之攝聽機務,少紓宵旰,此固一國臣民之所同願,而以我邸下養志之誠顧,安得辭其責乎?斯誠建天地不悖之大經大義也。雖堯舜禹授受之盛,無以過此,爲今日臣子者,承聞聖敎,只可仰陳敬謹之意而已。豈敢以他說贅進,而伊日洪麟漢之位在大臣,敢以不必知之說,肆然發口於聖敎懇惻之下者,已極駭愕,況伊後傳敎,承宣之所當奉書者,揮手止之者,又何其顚錯胡亂之至此也?惜乎,其徒知事體之至重,罔念義理之至正,自不覺其陷此大戾也。乍黜旋敍,宜有司直之論,而歷日靡聞,臣竊訝之,今日三司合達,始可見一端公議,而猶未蒙準許,是雖出於我大朝至仁至慈之聖意,而論其負犯,豈可例付西樞,便同微眚細瑕之薄勘旋敍者然哉?臣謂仰稟大朝,亟從三司之請焉。臣竊有所駭惋者,沈翔雲卽天地間一罪人也。渠以亂倫之人,竊科叨榮,已是世道之大變,而此猶不足,又懷不逞之心,投進一書,指意巧譎,殆有所不忍正視者,刑訊竝裔,處分雖嚴,其在小人勿用之義,不可不究極其情,快正當律也。臣以墻壁無依之人,曾叨憲職,重招巨室之怒,今又出位論事,不避怨嫉者,誠欲報大朝陶甄之化,贊邸下淸明之治,斷斷此心,天日監臨,伏願邸下,恕其潛而納其忠焉。答曰,覽書具悉。卿大朝委毗之臣也,詳此書陳,可謂不孤聖簡也。大臣自上靳允,出於原情之聖意,今不更聒,似無甚傷矣。至於翔雲之未正典刑者,恐有欠於聖朝正倫明理之治,余欲一陳於大朝矣。
乙未十二月二十二日辰時,上御集慶堂。藥房入診,時原任大臣,同爲入侍,三司追後入侍,都提調李思觀,提調李景祜,副提調洪秀輔,假注書權儐,記事官白鳳周·金奎祥,領府事金相福,判府事金陽澤,領議政金尙喆,判府事李溵,醫官方泰輿·鄭允協·慶絢·吳道炯·鄭允德·柳光翼·徐命緯,以次進伏訖。思觀曰,夜間聖體調攝,若何?上曰,一樣矣。寢睡·水刺之節,亦何如?上曰,一樣矣。思觀請診,上不許,思觀請進湯劑,上曰,待敎封入。上曰,昨夜夢上沙峴,瞻望西郊,予懷難抑。上曰,時原任入來乎?秀輔曰,來待矣。時原任進伏問候訖,陽澤曰,正朝在近,宴賀一節,臣等區區之祝也。諸大臣曰,方今邦慶莫大,又當元朝,此時受賀,有不可已者也。上曰,太康矣,豈不勞碌乎?陽澤曰,展謁展拜,世孫當攝行,而至於受賀之節,終若以太康爲敎,則世孫還宮後,雖略略進爵,庭賀山呼而止,此豈非少伸邸下之睿誠乎?命書傳敎曰,冥然到今,明將加一年,此心萬倍,可謂歇後語。今日下敎,余心雖酸,有自內代爲者,太室·昌德宮,展謁展拜,令沖子代爲,人子以親心爲己心,乙亥以後,受章廟付托,同日勢難周旋,初二日令世孫儲慶宮展拜,前後廂軍挾輿軍,只入直隨輿,儀註安徐,只入正時。陽澤曰,世孫有兩件稟達事矣。上曰,何事?陽澤曰,一則洪麟漢三司合達事,一則沈翔雲上書事,而三司亦爲合達矣。上曰,前左相,何事而然也?陽澤曰,以頃日事,有此擧矣。上曰,翔雲事,何事也?陽澤曰,上書中有八條目矣。上曰,疏本持入。賤臣承命催促而入,秀輔讀奏,上曰,大段矣。極其非矣,渠安有如此道理乎?上曰,新啓草持入,賤臣承命持入。秀輔讀奏訖,上曰,卿等亦齊憤乎?諸臣曰,孰不齊憤乎?上曰,其意極涉怪惡矣。爲人輕儇,則事皆如此矣,渠必恚憤而然矣。上曰,三司入侍。出榻敎賤臣承命召入,大司憲尹養厚,行大司諫李宅鎭,副提學李瀰,司諫兪彦脩,掌令任濟遠·尹謐,持平金翊休,校理尹行修,朴相來,副校理李儒慶,正言李商進,修撰尹東晩,副修撰吳大益·李頤祥啓曰,沈翔雲本以凶逆之裔,改易其祖,決科從宦,其處事之凶悖,爲人之傾邪,擧世之所唾棄,而迺者投進一書,指意陰譎叵測,請亟命王府,拿鞫嚴問。上曰,聞今其章,心骨俱冷,渠若有人心,今當聽政,焉敢爲此?其章已辨,其何復問?亟正邦刑,於渠律也,而嗚呼,瞻彼驪州,予心,若何?其章於渠結案,其何問也?特減一律,示不與同中國之意,亟施黑山島荐棘之典,倍道押付,嚴加荐棘。出擧條又啓曰,判府事洪麟漢,敢以朝事不必知之說,肆然陳達於筵席,萬萬無嚴。雖因大朝曠蕩之恩,旋蒙收敍之典,不可置之於西樞之任,請判府事洪麟漢,爲先削奪官職,門外黜送。上曰,古人云當局者迷,人非堯舜,每事安得盡善?予則曰此二言,爲此人備也。旣已敍用,今當邦慶,復何提諭?況聽政初頭,今者此啓,決知其過矣。亟停勿煩。出擧條上曰,沈翔雲以何官有此疏?秀輔曰,副司直矣。上曰,翔雲得來之子乎?陽澤曰,然矣。上曰,如此之類得來,而居在社洞,豈其成說乎?還歸本宗,更擇無故人,以爲立後,可也。命書傳敎曰,今聞沈翔雲上書,萬萬駭憤,此宵小,若置諸靑平尉奉祀,予何顔拜驪州拜慈聖?翔雲兄弟,竝與其父歸本宗。此可謂毛將焉傅者也。令該曹依此敎立後文書爻周。嗚呼,靑恩家旣有奉祀,另加其擇,以無故者,令靑平尉立後。上曰,蔡弘履敍用。出榻敎三司更請沈翔雲拿鞫,上曰,追憶靑平,不忍爲此。宅鎭曰,旣已罷養,則有何關係?諸臣曰,今已罷養而歸本宗矣,少無關係矣。命書傳敎曰,於昔有此等駭章,承旨求對,而恐或如前循例捧納,萬萬可駭。捧納承旨,亟施刊版之典,諸承旨亦施不敍之典。命書傳敎曰,今日入侍中官,沐猴而冠者,人面獸心,越俸十等。命書傳敎曰,李宅鎭爲都承旨,三院副提調例兼,李敬倫·金文淳·李東遇·蔡弘履·徐有元爲承旨,房順房。諸臣以次退出。
乙未十二月二十二日午時,王世孫座尊賢閣。領左相·都承旨,同爲入對時,領議政金尙喆,左議政李思觀,都承旨李宅鎭,假注書安筞,記事官尹尙東·金奎祥,以次進伏訖。令曰,我因聖敎,自本府擧行發配矣。尙喆曰,國事好矣。臣等雖不敢稟奏,處分果好矣。令曰,判義禁入來乎?宅鎭曰,姑未入來矣。令曰,領府事何以入來乎?尙喆曰,不敢待令於大朝,爲沐浴而來矣。宅鎭讀奏李瀰箚子,令曰,今番事異於辛壬,不必如是轉轉生葛藤矣。尙喆·思觀曰,然矣。令書答批,令曰,欲諭判金吾矣,大臣旣入來,當諭之矣。翔雲余無必殺之意,而不可不嚴訊。尙喆·思觀曰,睿敎至當矣。尙喆曰,攝行旣有命,明日率禮官入來乎?令曰,姑觀爲之。令曰,朝參時不參者,幾人乎?宅鎭曰,未盡記憶,而沈履之在外,其餘不參者亦多矣。令曰,此亦非元在外矣。令書令旨曰,兩司諸臣之不參聽政朝參,豈是臣分之所敢?元在外外諸臺,一竝邊遠定配,以正義分,以嚴紀綱。三司入對事下令,大司憲尹養厚,司諫兪彦脩,掌令任濟遠·尹謐,持平金翊休,正言李商進入對達曰,黑山島圍籬安置庶民罪人李迪輔,亟令王府,拿鞫嚴問,快正王法。措辭見上令曰,已諭不從。又達曰,黑山島荐棘罪人朴盛源,拿鞫嚴問,快正王法。措辭見上令曰,已諭不從。養厚·濟遠·謐·翊休達曰,固城縣充軍罪人咸道亨,依本律處斷。措辭見上令曰,不從。又達曰,請還寢罪人梁成卜減一律島配之命。措辭見上令曰,不從。又達曰,黑山島充軍罪人黃宅仁,依律處斷。措辭見上令曰,不從。彦修·商進達曰,咸道亨事。措辭見上令曰,不從。又達曰,黃宅仁事。措辭見上令曰,不從。兩司發洪麟漢事,令曰,一日再啓乎?養厚曰,啓與達異焉。且結辭不同,故爲之矣。今承下令,臣有未諳臺體之失,請令遞斥臣職。令曰,勿辭。令曰,玉堂胡不來?宅鎭達曰,旣有三司合辭,則玉堂其宜隨入,而無入對之事,諸玉堂竝推考,何如?令曰,依爲之。又達曰,玉堂未及同入,而三司合辭,徑先陳達,入對兩司諸臺,竝推考,何如?令曰,勿推。養厚·彦脩·濟遠·謐·翊休·商進達曰,臣等言議巽軟,本不合於耳目之任,而適値邸下代聽之初,召牌荐降,飭敎屢下,黽勉一出,粗伸義分臺體生疎,顚錯甚多,不察玉署之未及隨後,遽發合辭,至有承宣請推之擧,做錯大矣,何可晏然於臺次乎?請令遞斥臣等之職。令曰,勿辭,亦勿退待。彦脩·商進達曰,新除授正言洪樂淵,時在京畿積城地,請斯速乘馹上來事,下諭。令曰,依達。已上出擧條副提學李瀰進伏,令曰,玉堂不知而不爲入來乎?瀰曰,旣啓大朝,臣不知更達,故未及同入矣。令曰,有一日再啓之嫌,副提學所見,何如?瀰曰,雖於大朝爲之之事,事則一也,果有再啓之嫌矣。令曰,三司各陳所見。兩司諸臣皆曰,頭辭則同,而尾語則異,似可爲矣。令曰,當從前例,待明日爲之。謐達曰,臣自來情病之外,日昨臺評,又是必遞之端,辭章見阻,牌召敢違,踪地危蹙,縮伏俟譴矣。卽者大論方嚴,義不他顧,冒沒入參,而職忝臺閣,旣遭不言之斥,則因仍蹲冒,斷無其理,家在城外,昨未同避,今始自列,所失尤大,臣何敢晏然於臺次乎?請令遞斥臣職。令曰,勿辭,亦勿退待。彦脩·濟遠·翊休·商進達曰,臣等言議巽軟,本不合於淸朝耳目之任,而猥叨見職,累登前席,未能出一言論一事,以效一日之責,尋常愧懼,果然臺評峻發,罪著含默,自犯逋慢之誅矣。今當不敢言私之時,蒼黃入對,隨參合辭,而臺閣被劾,因仍蹲冒,有關廉防,臣等其何敢晏然於臺次乎?請令遞斥臣等之職。令曰,勿辭,亦勿退待。已上出擧條判義禁具允鈺入對,令曰,翔雲無必殺之意,知悉擧行。允鈺曰,發配,何以爲之乎?令曰,嚴訊而後,發配,可矣。允鈺曰,臺啓未收殺之前發配,有違前例矣。令曰,待收殺擧行。令曰,俄有現告人遠配之令,亦知悉擧行。允鈺先退,宅鎭讀公事訖,仍令退出。
乙未十二月二十二日酉時,王世孫座尊賢閣。諸承旨持公事入對時,行都承旨李宅鎭,同副承旨李東遇,假注書安筞,記事官尹尙東·金奎祥,文學徐有防,以次進伏訖。令曰,該房承旨申退乎?宅鎭曰,然矣。令曰,夕入對後退去事,向已定式,而諸承旨新入,似未詳其事矣。宅鎭曰,未及知之矣。令曰,出見擧條,可也。宅鎭讀公事,令先讀禁府草記,令曰,俄已下令,而聽政朝參,兩司諸臣,豈可有不參者乎?其無臣分可知,不可以邊遠定配而止矣。沈履之初非元在外,而雖元在外,計其日子則可及矣,伊日不參者,以其有聯啓也。大臣之勢焰雖烜赫,豈可顧瞻大臣,而不參於大公會耶?令書令旨曰,名位已定,則君臣之大義,無所逃矣。兩司諸臣之無一人進參於聽政朝參者,究厥意思,不可以時日之稍久,置而不論,大義不明,故聖敎所謂宵小之輩,接跡而起,其在嚴懲討之道,不可以尋常處之。爲今日北面之臣,則寧陷不參朝參,而爲無臣分之科?不敢出脚臺端,恐發已停之啓,畏首畏尾,顧前顧後之狀,昭不可掩,不參聽政朝參諸臺,爲先拿問處之,待明朝捧口招以聞。令曰,如是拿問,非由血氣也,不得已有此擧矣。令宅鎭,讀奏吏曹判書金鍾正書,令書答批,令曰,判義禁入對。具允鈺進伏,令曰,已擧行乎?允鈺曰,已擧行矣。令曰,翔雲有何所言乎?允鈺曰,別無所言矣。令曰,俄者現告人,卽爲擧行,可也。允鈺曰,明日當擧行矣。臺啓未收殺前,不得以發配事仰稟,故睿敎不卽擧行,惶恐待罪矣。令曰,勿待罪。令曰,俄者聖敎,以明日連啓,則當詣舊邸爲敎,明日勿復連啓事,使臺臣知之。宅鎭先退,東遇讀公事,多有做錯,有防請推,令曰,依爲之。仍令退出。
乙未十二月二十二日戌時,王世孫座尊賢閣。右承旨入對時,右承旨蔡弘履,假注書安筞,記事官尹尙東·金奎祥,以次進伏訖。令曰,御史書啓,何時到院乎?弘履曰,日暮後到院矣。令曰,御史留待闕門外乎?弘履曰,然矣。令弘履讀奏副司直李溎書,令書答批。又令讀奏右參贊鄭存謙書,令書答批。仍令退出。
上在慶熙宮。常參·經筵,以代理停。
大殿·中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
李致中達曰,常參,取稟。令曰,停。
傳于李致中曰,右承旨入侍。
又傳于李致中曰,御史入來留待。
傳于蔡弘履曰,都承旨下敎,代徐有隣爲都承旨,牌招察任,房順房,三院副提調例兼。
傳于李致中曰,命牌何可以門隙出也?開陽門仍留,時原任大臣,命招入侍。
又傳于李致中曰,左相旣在闕中,先爲入侍。
令于李致中曰,領左相留待,待下令入對事,遣史官往喩。
令于韓光綮曰,承旨入對,領左相同爲入對。
傳于李致中曰,初則顧瞻,今又非時,昨日合啓諸臺,施以削職之典。
傳于蔡弘履曰,李命彬安徐,李致中爲承旨,牌招察任,房順房。
蔡弘履達曰,左副承旨李命彬,因執義申應顯留院之書,謂有情勢,今方出去,卽爲牌招,何如?令曰,依。
假注書閔孝克在外,代以權心彦爲假注書。
事變假注書鄭東俊在外,代以柳誨爲假注書。
傳于鄭昌順曰,今日次對爲之,前領敦寧·禮判入侍。
以吏曹參議洪檢牌不進罷職傳旨,傳于李致中曰,只推。
蔡弘履啓曰,吏曹判書金鍾正,參判具㢞,參議洪檢牌不進推考徽旨及罷職令旨今方捧入,而開政命下之後,如是違牌,不卽擧行,事甚未安。判書參判,更卽牌招開政,何如?傳曰,允。
李致中啓曰,吏曹參議洪檢,旣有只推之命,卽爲牌招,同參政事,何如?傳曰,允。
令于李致中曰,在外玉堂竝許遞,今日政差出。
有政。吏曹判書再牌進,參判具㢞式暇,參議洪檢進,右承旨李致中進。以李敬倫爲大司諫,李福徽爲司諫,蔡廷夏·申昕爲掌令,尹行普爲持平,兪漢敬爲獻納,李羽逵爲正言,金華鎭爲禮曹參判,金載人爲軍資正,張鉉五爲監察,朴玄源爲司饔主簿,具㢞爲司饔提調,李謙鎭爲順興府使,尹勉東爲仁同府使,徐有寧爲慶州府尹,邊得一爲慶基殿參奉,李文源爲應敎,李會遂爲修撰,尹若淵爲副修撰。
兵批,判書鄭弘淳病,參判尹光紹病,參議李在簡病,參知金漢老進,右承旨李致中進。副司直單李命彬·李敬彬·金文淳·李東遇,副司果李祖源,副司勇單鄭宗柱。
李致中達曰,玉堂闕直,事甚未安,今日政新除玉堂,牌招入直,何如?令曰,依。
傳于李致中曰,新除玉堂,牌招入直。
令于蔡弘履曰,諸承旨持公事入對。
令于李致中曰,玉堂闕直,以無故玉堂,卽爲牌招入直。
建功湯一貼封入事下敎。
備忘記,傳于李致中曰,禮使之道,勢難强迫,違牌及陳書玉堂,一竝許遞。
傳于李致中曰,玉堂有闕,前望單子入之。
有政。吏曹判書金鍾正再牌進,參判具㢞式暇,參議洪檢進,右承旨李致中進。以李得永爲校理,李秉鼎爲副提學,李在學爲修撰,兪漢敬爲校理。
傳于李致中曰,坐直承旨入侍。
建功湯一貼封入事下敎。
傳于李致中曰,今番禁軍速往,將施賞,而日字知而奏。
又傳于李致中曰,在外修撰許遞,修撰前望單子入之。
修撰前望單子,以李秉模爲修撰。
傳于李致中曰,新除玉堂,牌招入直。
假注書權心彦在外,代以許晊爲假注書。
韓光綮,以刑曹言達曰,趙德順嚴杖放送,銀匠參酌杖放事達下矣。依達下,罪人趙德順嚴杖一百,銀匠朴成春,決杖八十,竝放送之意,敢達,令曰,知道。
韓光綮,以義禁府言達曰,不參聽政朝參諸臺,爲先拿問處之,待明朝捧口招以聞事,令下矣。李敬彬·黃樟·朴聖泰,今方待令,卽爲拿囚,待朝擧行,而沈履之時在京畿龍仁地,金復休時在抱川地,朴起采時在安山地,李獻慶時在龍仁地,宋樂時在利川地,金致顯時在水原地,趙榮弼時在陽智地,李普天時在楊州地云。依例發遣府書吏羅將,竝拿來後擧行,何如?令曰,依。
鄭昌順,以義禁府言達曰,兩司諸臣,不參聽政朝參人沈履之·金復休·李敬彬·朴起采·李獻慶·宋樂·黃樟·金致顯·朴聖泰·趙榮弼·李普天等,邊遠定配事,令旨達下矣。沈履之慶尙道東萊府,金復休全羅道興陽縣,李敬彬光陽縣,朴起采溫陽郡,李獻慶泗川縣,宋樂熊川縣·黃樟海南縣,金致顯金海府,朴聖泰咸鏡道鏡城府,趙榮弼富寧府,李普天康津縣,竝邊遠定配,而以令旨內辭緣,具罪目,依例發遣府書吏羅將,郞爲押送于各其配所,何如?令曰,依。朴聖泰毋論,未及拿囚者,待捧供擧行。
領議政金尙喆箚曰,伏以,臣之不才,當邸下一初新政,以匡弼之任,兼保傅之責,豈有一半分承當之望,而事會迫隘,逃遁無路,一時副急,勢不獲已,眷庇之偏隆而稱塞則蔑,智識之不周而顚錯則多,自知臣罪,何待人言,而旬日之間,已不免譏斥之來矣。其意雖似泛論,其言實着臣身,唯有早自引退,卸解重負,人心可厭,世道可平,斷斷此心,有如皎日,离明所照,焉敢誣也?伏乞亟遞臣本兼諸任,仍許斥退,以幸國事,以靖私義焉。取進止。答曰,覽箚具悉卿懇。宵小之徒,莫逃於聖鑑之下,大義旣明,處分且嚴,於卿有何毫分引義之端哉?勿復控辭,弘濟時艱,深有望於元輔也,卿須諒之。仍令曰,此下答,史官往諭。
執義申應顯書曰,伏以,天佑宗祊,寶籙無疆,大朝殿下,玉體冞康,院直已撤,我邸下誕承明命,代聽機務,大庭呼嵩,便殿進饌,臣民慶忭,中外惟均。仍伏念臣之除此職,以近年言之,不啻十餘遭矣。恩榮所被,竭蹶趨承,固是臣分之所當然,而有除輒辭,必遞爲期者,是豈臣所樂爲哉?臣於年前,慘被李迪輔所汚辱,而迪輔方在兩司合啓中,臣若出脚而參啓,則是何異於乘機而報復耶?其爲嫌隙,世所共知,積費逋慢,一未承膺者,良以此也。頃因先壟有事,暫滯鄕廬,因得寒疾,淹頓未歸,中丞除旨,忽下此際,不敢遲留,擔舁作行,來伏私次,而目下病狀,旣甚添劇,自來情勢,決難冒膺,玆敢略入文字,仰瀆睿聽。伏乞邸下,俯察臣情病之難强,亟令鐫削,仍治臣慢蹇之罪,以肅朝綱焉。臣旣不敢以言責自居,而於近日事,竊不勝慨惋者,敢此尾陳焉。伏惟我邸下,春秋鼎盛,睿智高明,主鬯震宮,已多年所,而我大朝以大堯倦勤之齡,法重華命攝之氣,則其光明正大,俟百不惑者,爲如何哉?爲今日臣子者,孰敢有一毫如何之意,而彼相臣洪麟漢,乃敢以三不必知之說,挺身陳達於筵前,嘻噫,此何心腸?其所謂不知者,謂邸下方在沖齡,而有不足知歟,謂睿學未就,而有不及知歟?謂國家事,初非邸下之所可知歟,以邸下而不必知國家事,則誰當知之乎?究其心跡,誠不可測,彼相臣者,親居肺腑,最蒙國恩,不思報效,敢生不滿之心,欲沮戲國家大計,豈不痛哉?爲今日臣子者,固當臚列罪狀,嚴辭請討,卽秉彝之良心,臣分之當然,而惟彼相臣,勢席父兄,權傾人主,威焰所加,莫敢岐貳。以扶護餘論,硬作義理,寧甘得罪於國家,不敢違拂於權門,猶恐不爛漫同歸,是以大朝命書代理傳敎,而相臣揮手止之,則承旨不敢書,大朝俯詢宰臣之疏,則都憲謂之深文,而原任亦敢和同。以此觀之,則承旨只知有相臣,而不知有國家,都憲與原任,亦知有相臣,而不知有國家,義理之晦塞極矣,人心之陷溺甚矣。然而懲討不擧,國是靡定,至於沈翔雲而極矣。其全篇語意,閃弄陰譎,包藏禍心,顯斥宮僚,不言溫室樹等語,指意所在,萬萬叵測,此莫非窩窟未破,根祗盤結,羸豕躑躅,將無止息之日矣。其爲他日之憂,豈有勝言也哉?,臣謂相臣負國之罪,不可不明正典刑,而其餘附從扶護者,亦當次第鋤治,各施當律,斷不可已也。噫,离明繼照,無幽不燭,凡厥罪狀,莫逃睿鑑,臣何必縷縷,而非但沐浴義重,如此然後,忠逆可以辨矣,忠逆辨然後,義理可以明矣,義理明然後,人心定矣,而庶絶他日無限怪鬼之變矣,惟邸下留念焉。答曰,覽書具悉。判府事之不必知筵奏,豈有他哉?其心亶出於徒畏事面之重,未諒義理之嚴而然也,余所謂大臣當日之事,謂之失言則可也,論以無嚴,則實非本精者,良以此也,書中云云。無或過中之甚乎?至於承旨之不敢書,坐處稍遠,未能承聆,余所目覩,尤何必深非哉?噫,世道之陷溺久矣。言出司直,不顧所言之當否,先視上意之如何,爲今日痼弊,原任與都憲伊日之奏,或不坐是歟?是非旣定,處分孔昭,到今更事攻擊,殊犯已甚之戒,況且大朝五十年盛德大業,惟是全保世臣,陶成平蕩之化,則此豈非余沖人所可法者耶?昨今以來,臺職軍銜之章,塡咽公車,此非我大朝全保世臣之本意也。余庸憂嘆,爲之繞榻,爾其勿辭察職。
李致中達曰,卽者副校理李儒慶,副修撰吳大益,謂有情勢,陳書徑出,原書以國忌齋戒,纔已退却矣。所當直捧禁推徽旨,而此與無端徑出有異,推考警責,何如?令曰,依。
乙未十二月二十三日寅時,上御集慶堂。右承旨入侍時,判府事金陽澤,領議政金尙喆,判府事申晦·李溵,左議政李思觀,右承旨蔡弘履,假注書安筞,記事官白鳳周·金奎祥,以次進伏訖。上曰,承旨,誰也?弘履曰,李東遇有實恙,金文淳·李敬倫有嫌避,故臣獨爲入侍矣。上命書傳敎曰,同副承旨重聽云,與金文淳·李敬倫許遞,其代,鄭昌順·韓光綮·李命彬爲承旨,牌招察任,房順房。又命書傳敎曰,嗚呼,安國洞尙未定祀,社洞亦若此,此心,若何?頃者沈泰賢後,艱辛而得,今將何爲?雖然,靑恩家定祀乎?其令廣問。嗚呼,八旬聽政者,豈有乎?沖子受賀,纔經親政,此心紓矣,今者翔雲,夢裏豈憶?噫,五十年苦心,今何謂也?大成二字,於今判矣,況聽政初頭乎?若此而然乎?昨晝予夢,黃巾人結縛幾十人,書其名示予,予見其名而按法,翔雲兄弟,亦在其中,豈特此也?荐棘人,亦令宣傳官置法,靜而思之,今者此擧,國之興替係焉,翔雲兄弟,萬古怪物。嗚呼,疏下六逆,假借釀成,戊申見欺,逆雲乙亥亂逆,其逆權開國小人,戊申注書已知,故乙亥聞增言,其人予已知云,習知此人也。已知翼雲殘忍之心,昨日處分後,意謂難兄難弟,必也兄弟自刎云矣。無此聞,晝夢若此,可見乾道昭昭,以此心隨都事下往,弟必從焉,此養虎於黑山島,履霜堅氷至,君子見幾而作,豈特幾?國之興替係焉,此島荐棘中宅仁,雖不足道,盛源·迪輔,心尙不弛,況今加翔雲,予何睡?若晝夢,皆正法,於國幸矣。今不然,海東何投諸豺虎乎,投諸有庳乎?興惟及此,食何能?特召時原任,諭予歉然悚然之意,爲國下敎,此輩聞此敎,自裁謫所,此可興之兆也。若不然,國將何國將何?若有物故狀,於渠可免宣傳官,不然,爲大計一允臺啓,予何惜也?頃者命宣傳官,意蓋此也。嚴飭該島,其若物故,卽令狀聞,此亦爲渠道也。此懿·溫今在,麟·亮復生,殺之何惜?雖配所,物故牖下,於渠第一,今加翔雲,予心,若何?令暮年君心若此,若尋常,此逆中逆也,何憚自裁,令其君若此乎?昔兪信一生踰囹圄,是國無法也,其果尋常,此麟·亮心也。出傳敎上曰,薇垣長,誰也?弘履曰,李宅鎭矣。上曰,應入現告中,其代,以徐有隣爲都承旨。弘履曰,御史復命矣。上命入侍,賤臣承命,召柳義養入侍,上問年事何如,義養曰,畓則免凶,田則孔慘矣。上命弘履,讀奏書啓,命書傳敎曰,今聞嶺南御史書啓,淸道郡守趙載萬旣純褒,璽書熟馬賞給。尙州牧使鄭錫達,安東府使李養遂表裏賜給。順興府使韓光載,仁同府使金蓍耉,施以不敍之典,令該府處之。餘皆無表表者安徐。民事書啓,令備局稟處,停捧旣命,今無可論,令該府處之守令,其代,政官牌招開政差出,給馬赴任,皆令擇出。出傳敎時原任大臣進伏,上曰,翔雲不思五十年苦心,有此擧措,是豈夢裏所料乎?尙喆等曰,此蟣蝨之類,何用聖慮乎?尙喆曰,臣等每當小朝入對之時,王世孫有起立之節,若入書筵,則以臣等兼銜之故,雖不得不按例而行之,若以本職出入,則聽政以後,事面懸異,宜無起立之節,敢此仰稟矣。上曰,依爲之。上命退,諸臣以次退出。
乙未十二月二十三日巳時,王世孫坐尊賢閣。領左相入對時,領議政金尙喆,左議政李思觀,左副承旨鄭昌順,假注書李奎燮,記事官尹尙東·金奎祥,以次進伏訖。令曰,昨日大朝處分於翔雲者,於卿意,何如?尙喆及思觀曰,翔雲瀆擾之罪,實合萬死,而臣等以爲,昨日處分,實出於大朝好生之德矣。令曰,渠罪死無足惜,而自今以後,恐有朝廷間紛波之慮矣。尙喆及思觀曰,睿敎至當矣。昌順曰,俄者申應顯,有書到院矣。令曰,注書出去持來,可也。賤臣承命持入,令承旨讀之,仍賜批,昌順書下批訖,諸臣以次退出。
乙未十二月二十三日未時,上御集慶堂。大臣·備局堂上,引見入侍時,判府事金陽澤,領議政金尙喆,判府事李溵,左議政李思觀,行司直具善復·蔡濟恭,行兵曹判書鄭弘淳,行司直李章吾·洪樂性,行吏曹判書金鍾正,行戶曹判書具允鈺,行副司直趙重晦,刑曹判書李重祜,行副司直尹東暹·李潤成·鄭尙淳,禮曹判書徐命善,行副司直尹泰淵,同知中樞府事金華鎭,行副司直權噵·洪良漢,戶曹參判鄭一祥,左副承旨鄭昌順,假注書李奎燮,事變假注書柳誨,記事官白鳳周·金奎祥,以次進伏訖。上曰,承旨,誰也?思觀曰,鄭昌順也。上命書傳敎曰,噫,祖孫相依,其宜以逸遺孫,聽政初光景,若何?況逆宦尙儉益昌弟子,辛丑初換句,幾乎其亡,餘波釀成戊申,今其孫翔雲,於聽政初,非臺職,以軍職列書黨名,甘心舊習,卽此一事,於渠斷案,予意深,下敎,若何?令渠自裁,甘心就島,此司馬昭心也。范質詩,猶戒籧篨戚施,況此乎?不可不嚴問正法,問目書下,令該府卽爲設鞫嚴問,以書下問目卽爲刑推,結案以奏,況翔雲,蒙尙儉假面者乎?其宜嚴問,卽爲分付。上曰,處分然後,可以穩睡矣。又命書傳敎曰,嗚呼,親問結案正法者,敢曰伸冤,此狂乎黨乎?此黨人與人之無良辱人者,同置黑山島,睡何便乎?昨曉下敎,自裁正法,猶勝於投虎,朝前下敎,爲國深計,翔雲必也聞自刎。若是泄泄,此國之興亡關係,有此下敎。該府諸堂·兩司牌招,李溎爲都憲,一體牌招。上曰,諸臣皆有憤意乎?尙喆及思觀曰,然矣。上命書傳敎曰,翔雲上書,不可謄諸記注,勿書朝紙,亦勿頒布。又命書傳敎曰,殷鑑不遠,爲士子爲閹豎師者,另加嚴飭,若有,勿齒士夫。上曰,嶺南御史入侍事。出榻敎上曰,時原任大臣,備局堂上入侍事。出榻敎上曰,禮判入侍。命承旨書傳敎曰,靑平尉奉祀繼後故右尹沈廷輔。思觀曰,提調久在直中,頗憊矣。上曰,然乎?因命書傳敎曰,內局提調許遞,其代,騎判鄭弘淳爲提調。尙喆啓曰,臣等每當小朝入對之時,王世孫有起立之節,若入書筵,則以臣等兼銜之故,雖不得不按例爲之,而若以本職出入,則聽政以後,事面懸異,宜無起立之節,敢此仰稟矣。上曰,依爲之,出擧條又啓曰,今番都政,吏曹齋郞之望,以在喪之人擬望授點,活人別提未及作窩,加出一人,兵曹同知之望,亦以通政人見擬。自本曹雖已草記改差,當初之失,不可以事過而無飭,吏兵判,竝推考,何如?上曰,依爲之。齋郞望,勿施,可也。出擧條又啓曰,平安監司洪趾海,論報備局,而以前劃給賑穀一萬石之太半不足,加請一萬石矣。前道臣蔡濟恭以爲,西關設賑處,殆近數十邑,則穀物之難繼,誠如新道臣所報云,此與關東三四邑設賑,多寡懸異,而當初區劃,未免太略,所請中,以營賑等穀,五千石加劃,何如?上曰,依所請準許,可也。出擧條又啓曰,嶺南御史書啓中,時任守令貶褒者,已有特敎處分,而至於金海前府使南舜喆,及其遞歸之時,募得家饒之良丁,成給鄕任之帖文,至於五十丈之多,去後招謗,不一而足云,南海前縣令李東植,軍器不備,數旣不多,物力則應充軍役者,完文永頉,收用其錢,稱以自備,公廨新建,以前縣令沈墩之所改建,掠爲己功,瞞報兵營,至蒙褒賞,邑人莫不駭笑云,誠如繡衣所論,則不可以已遞歸,置而不問。金海前府使南舜喆,前縣令李東植,竝拿問處之,何如?上曰,令該府拿處,捧供口招,持供以奏,可也。出擧條具善復啓曰,昨冬因濬川司關西耗條取用事,筵稟蒙允,而惠廳以擧條中措辭未詳,只以一年條上下,自明年又爲相持輸送,此穀本是濬川司送價貿置取耗之物,依前耗條取用事,敢此仰奏矣。上曰,依請取用,可也。出擧條上命承旨讀公事。至湖西伯·海西伯停俸祗受狀,上曰,此可爲民惠乎?尙喆及思觀曰,民惠莫大矣。上曰,政事催促,可也。昌順讀政望訖,諸臣以次退出。
乙未十二月二十三日申時,王世孫坐尊賢閣。諸承旨持公事入對時,行都承旨徐有隣,右承旨李致中,左副承旨鄭昌順,假注書李奎燮,記事官尹尙東·金奎祥,以次進伏訖。令讀公事,竝踏下。令曰,玉堂新除者幾人?有隣對曰,三人矣。諸臣以次退出。
乙未十二月二十三日初更三點,上御集慶堂。坐直承旨入侍時,左副承旨鄭昌順,假注書李奎燮,記事官白鳳周·金奎祥,以次進伏訖。上命書傳敎曰,語云生道殺人,語涉殊常,可殺者殺,然後其可無憂,生道殺人,意蓋此也。噫,於五十年,刑之甚者,其除者多,其若置法迪輔,豈有盛源?盛源參酌,故今有翔雲。古人豈欺我哉?雖然,尙書欽哉欽哉,惟刑之恤哉,可愼者此也。目今其將鞫問,而訊問時結縛,卽白門樓結縛呂布像也。呂布請其解,曹操問於劉先主,先主對曰,君莫見丁建陽云,而譬諸縛虎,予見三國誌,豈謂此乎?呂布其時,稱大臥曰,不思轅門射戟時乎?予嘗惜之。大抵此法,自點創焉云,於林將軍,請以身當處之,依此縛而杖殺,故時敏庭異草,尙今生焉云,大抵縛之,而因其問,而未解縛則物故,予所目覩也。方當聽政初,裕昆宜戒,翔雲來,直當訊問,今欲下敎而召承宣,則承宣以爲,問卽時已知,故聞焉,此例亦除云,今無可論矣。大抵因肆氣而勿計杖數者多,此亦禁之,而又有用圓杖,甚至於以棍代用,今後御史廉問,若有此弊,廉問焉。訊穴訊畵,古人之誡深,一日不三次,亦有古例,此後若有不計杖而刑推者,廉問時亦聞,而用圓杖者,以棍杖刑推者亦有云,此弊,御史亦爲聞奏。今當聽政,以裕昆之道,申申諭焉。又命書傳敎曰,問目雖書下,翔雲爲此擧,靜以思之,莫知其心。以軍職非臺職而爲此,必有意焉,不思其君幾十年苦心,況當此時,條列黨名,抑何意思,以何心有此書?亦爲添問目。意不專在於公然衒能,雖循例遲晩,勿捧其心所在,箇箇嚴問,無隱直招後,捧結案。昌順曰,承旨徐有元,與知申有相避,故陳疏到院矣。上命書傳敎曰,承旨徐有元許遞,其代,李普行爲承旨,房順房。諸臣以次退出。
上在慶熙宮。常參·經筵,以代理停。
藥房都提調李思觀,提調鄭弘淳,副提調徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。寢睡與氣雖勝,其何諭?待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
李致中達曰,常參,取稟。令曰,停。
蔡弘履達曰,同副承旨李普行,今日不爲仕進,卽爲牌招,何如?令曰,依。
傳于李致中曰,內局入侍,時原任大臣若入來,入侍。
令于李致中曰,諸承旨持公事入對。
建功湯一貼封入事,下敎。
假注書許晊在外,代李東稷·鄭喆祚·洪聖淵。令曰,勿施。
傳于李致中曰,左承旨入侍。
傳于蔡弘履曰,左承旨·右副承旨入侍。
傳于蔡弘履曰,右副承旨更爲入侍。
李普行啓曰,推鞫爲之事,命下矣。司諫李福徽,自鄕上來云,卽爲牌招,以爲進參之地,何如?傳曰,依。
建功湯一貼封入事,下敎。
傳于韓光綮曰,勿爲加刑事,分付該府。
傳于李致中曰,罪人若結案,勿爲加刑,卽爲入來。
傳于李致中曰,雖已加刑,若直招結案,卽入來入侍。
傳于李致中曰,結案斯速捧之,該府參坐諸臣,一竝使之入侍。
傳于李致中曰,明日次對,旣有特敎,以引見擧行。
大司諫李敬倫達曰,臣本言議巽軟,薇垣長席,自知不稱之甚,而當此一初之政,適叨此職,亦何敢爲辭遜之計哉?昨承召牌,不敢坐達,雖已冒肅,而第臣區區私義,有難參涉於臺論者,本院方有荐棘罪人朴盛源快正王法之達,盛源曾論臣父,至請竄配,追思至今,心骨俱顫,臣何可上下唇舌於此論,有若無故者然哉?向來一二臺臣之如臣情勢者,以此自引,俱蒙我大朝恕諒之恩,今臣處義,宜無異同,其不可一刻仍冒於臺次決矣,請令遞斥臣職。答曰,勿辭。
韓光綮達曰,大司諫李敬倫,再達煩瀆,退待勿論矣。答曰,知道。
持平李鼎運達曰,大司諫李敬倫,以臣本言議巽軟,薇垣長席,自知不稱之甚,而當此一初之政,適叨此職,亦何敢爲辭遜之計哉?昨承召牌,不敢坐達,雖已冒肅,而第臣區區私義,有難參涉於臺論者,本院方有荐棘罪人朴盛源快正王法之達,盛源曾論臣父,至請竄配,追思至今,心骨俱顫,臣何可上下唇舌於此論,有若無故者然哉?向來一二臺臣之如臣情勢者,以此自引,俱蒙我大朝恕諒之恩,今臣處義,宜無異同,其不可一刻仍冒於臺次決矣。引嫌而退,合辭雖重,廉隅宜顧,嫌難冒當,事勢固然,請大司諫李敬倫遞差。答曰,依達。
執義申應顯書曰,伏以臣言議巽軟,本不合於淸朝耳目之任,而前後屢叨現職,不敢出一言論一事者,非但自量之己審,實有情勢之難冒,及至今日,目見義理不明,懲討未擧,愚衷所激,不勝慨惋,略以一語,附陳於辭疏之末,及承睿批,辭旨溫諄,誨責丁寧,臣於是,雖不勝感激惶隕,而亦不能無訝惑者也。噫,君臣之義,無所逃於天地之間,夫以我大朝至仁至聖,擧五十年倦勤之勞,付之於我邸下,則此是堯傳於舜,舜授於堯也,其名正矣,其言順矣,孰敢有異議於其間,而彼相臣所謂三不必知,何爲而發也?噫,問其地則肺腑也,問其官則股肱也,當此國家大處分,而宗社之至重事,若是其光明正大,則固當將順奉承之不暇,而乃敢懷不滿之心,出此意外之說,雖謂之非出於沮戲,人孰信之?邸下以徒知事面之重大,而未諒義理之嚴爲敎,臣竊以爲不然也。事面之重,亶係於義理之嚴,則旣悖於義理,而焉有事面之重者乎?邸下以此分疏相臣,臣實未曉也。至於原任都憲所奏,果出於先視上意,則此豈直道事君之道乎?承旨之不敢書,諉之於坐遠聽瑩,則相臣揮手之時,承旨知其出於何意而不書耶?此是何等事,而大臣敢揮手止之,承旨敢聽其揮手而不書乎?揮手之狀,宰臣李溎之書亦言之,此豈獨臣之言哉?臣於此時,適叨言地,深有慨於一世之靡然於權勢,而不能明白聲討,故率口一言,不避忌諱,竊自附於鷹鸇逐雀之義,豈出於一毫相攻擊之意哉?至於全保世臣等敎,有若臣之所言出於構担者然,尤不勝瞿然震悚之至。此莫非臣誠意未孚之致,宜卽詣臺自引,而情勢所拘,以章代避,臣尤死罪。伏乞离明,亟降威命,遞斥臣職,以安私分,以肅朝綱,千萬幸甚。已遞之後,特令入達,而有勿爲頒布,只入日記之令,故無批答有下令
乙未十二月二十四日辰時,上御集慶堂。藥房入診時,都提調李思觀,提調鄭弘淳,副提調徐有隣,假注書安策,記事官白鳳周·金奎祥,醫官方泰輿·鄭允協·慶絢·吳道炯·鄭允德·徐命緯·柳光翼·金孝檢·丁志泰,以次進伏訖。思觀曰,夜間聖體,若何?寢睡·水刺,亦何如?上曰,竝一樣矣。思觀曰,召醫官診候乎?上曰,置之。上曰,以沈翔雲事,有下敎矣,卿等見之乎?思觀曰,聖念出於遠慮,下敎如此,實天地之仁矣。思觀曰,中宮殿湯劑,所進多矣,何以爲之乎?上曰,召醫問之。泰輿等進伏曰,進用已多,姑爲停止,好矣。傳曰,中宮殿進御加減蔘香散,今姑停止。出榻敎有隣讀公事。上曰,狀啓速入來矣。仍命有隣,狀啓先入來禁軍加資事,書傳敎曰,王令當信,三懸鈴下諭,禁軍八道中京畿勿論,先爲入來者,特爲加資。上命退,諸臣以次退出。
乙未十二月二十四日午時,王世孫坐尊賢閣。諸承旨持公事入對時,行都承旨徐有隣,右承旨李致中,同副承旨李普行,假注書李奎燮,記事官尹尙東·金奎祥,以次進伏訖。令曰,讀之。有隣讀禁府申目訖。分揀事,書下。致中讀松留·畿伯·海伯狀。竝踏下。普行讀海伯·關東伯·湖南伯狀。竝踏下。有隣曰,昨日申應顯避嫌上書到院,而還出給矣。令曰,前執義申應顯還給上書入之事。出下令令曰,注書出去,厥書若已持來,持入,可也。賤臣承令持入,有隣讀訖。令書下令曰,昨日亞憲申應顯之批,已悉余意,而今覽避嫌之書,其所條列,頗露圭角,未知臺臣之意,果出於至公之心歟,余則曰,我大朝所以付托於余小子者,欲使余小子仰承蕩蕩平平之晟化,與大小臣僚,偕底大公至正之域也。其在仰答我大朝明命之道,凡所以愼微社漸者,宜無所不用其極,踏下薄勘,不足以糾其言之過當,前執義申應顯,罷職不敍。令曰,此上書謄諸日記,而勿爲頒布,可也。令曰,該房承旨牌招,參鞫諸臣,竝牌招事。出令旨諸臣以次退出。
乙未十二月二十四日申時,上御集慶堂。坐直承旨入侍,左相·右承旨追後入侍時,左承旨蔡弘履,假注書李奎燮,記事官白鳳周·金奎祥,以次進伏訖。上曰,齎咨官旣入來,漂民亦來到乎?弘履對曰,未及入來云矣。上曰,漂民入來後,襦衣各一領,糧米題給事。出榻敎上曰,坐直承旨入侍事。出榻敎上曰,左相入侍事。出榻敎賤臣承命出來,左議政李思觀,右承旨李致中,召入進前上曰,罪人拿來,何其遲也?思觀對曰,俄者閤外,見囚單而入來矣。上曰,罪人遲來委節,承旨知入,可也。致中承命出去,回奏曰,雖疾馳,而以道路泥濘之故,今玆拿來云矣。上命書傳敎曰,下敎,若何而若是稽滯?當該都事汰去。上曰,該房誰也?致中對曰,韓光綮也。上曰,光綮入來乎?致中對曰,以式暇不入來矣。上命書傳敎曰,此何等莫重,而其雖式暇,開門後其宜待令而若此,其涉駭然,該房承旨,越俸一等。上命讀公事,致中讀關東伯·湖南伯·湖西伯·慶尙水使狀訖。命書罪人問目。諸臣以次退出。
乙未十二月二十四日酉時,王世孫坐尊賢閣。坐直承旨入對時,右承旨李致中,假注書李奎燮,記事官尹尙東·金奎祥,以次進伏訖。令曰,注書出去,推鞫罷後判義禁入對事,分付,可也。賤臣承令出來,分付後回奏。令曰,大抵辭令莫重,注書不可不擇差矣。致中對曰,臣等亦自下申飭矣。諸臣以次退出。
乙未十二月二十四日酉時,上御集慶堂。坐直承旨入侍,參鞫諸臣追後入侍時,左承旨蔡弘履,假注書李奎燮,記事官白鳳周·金奎祥,以次進伏訖。上曰,漂民已慰諭乎?弘履對曰,姑未入來矣。上命讀咨文訖,因命書傳敎曰,漂人順付咨文今來到,答咨,令承文院撰進,定禁軍傳于義州,令灣府傳于鳳城。上曰,推鞫諸臣入侍事。出榻敎賤臣承命出來,判府事金陽澤,領議政金尙喆,判府事申晦·李溵,判義禁具允鈺,同義禁金用謙·趙載俊·鄭一祥,右副承旨韓光綮,司諫李福徽,持平尹行晉,前校理李儒慶,副司果金峙默·鄭宇淳·申大年,召入進前。光綮讀結案訖。上曰,罪人卽爲遲晩乎?尙喆對曰,反覆問目後,遲晩矣。上曰,僉意,何如?尙喆對曰,臣等旣捧結案以上,惟在自上處分矣。上曰,次第陳稟。諸原任曰,渠以不忠不孝,旣已遲晩,惟有法矣。禁府諸堂對曰,用當律,可也。司諫李福徽,持平尹行晉對曰,渠已遲晩,快正王法,宜矣。上曰,禁府門外,罪人妻孥,有劻勷者乎?尙喆對曰,其狀不言可知矣。上曰,其母在乎?尙喆曰,非但母也,亦有八耋祖母云矣。上曰,予有所感動,此下敎之後,可以穩睡矣。因命書傳敎曰,聞其遲晩,予欲言也。不忠不孝,於渠可謂準備者,嚴飭一黨字之時,渠敢以條列黨目,犯不道叵測陰慘,其亦當律,而按法之規,究其心參其法,予則曰於渠亦莫知當律也,此亦漫說話。嗚呼,暮年祖依於孫,孫依於祖,夙夜思戒,卽此也。邵康節俄者旣喩數學故然也,故臥思推鞫時劻勷,召承宣下敎,以十已除云,噫,憶翔雲妻目今光景,已諭左相,今聞結案,豈特妻也?又有祖母與母也。予於此等處心先動,奚特妻孥何慰然?此猶一事,嗚呼,海東朝鮮,只有祖孫,尙無嗣續,每誦邵康節吉人爲善,惟日不足之語,以惟日不足四字爲三字符。非徒此也,嗚呼,無前邦慶荐疊之時,彼翔雲自南來乎,自北來乎?非言者,亦無求言,而作此萬萬叵測之擧乎?殺之無赦,蓋爲此人備者。當此邦慶,沖子初聽政時有此擧,此非枉問,其事卽殺也,此非狂問,其事亦戮也,殺戮同施,豈夜中召承宣之意乎?縛猶若此,況此乎?渠雖自戕,何異於以刃刺人,而非我也刃也?晝夜深戒者,聽政初頭,其何自爲,昔聞故相所奏,晝夜深戒者,予其忍爲也。雖在節目間事,一下敎後,其祖母與母,自在於社洞牖下,其妻與弟,必也莫知何境。興惟于此,予心先酸,邦慶若此之時,何忍爲此擧乎?寧受歇法之譏,何以爲宗國,忍此殘忍之擧?此下敎,予雖學淺,豈求善人隨後?命捧結案,予意在此,於予心亦若此。雖然,自辛壬亂本益昌,到今若此,與益昌同一腸也。益昌已故,今無可論,翔雲竝與弟,黑山島終身庶民,不廁士類。嗚呼,今予此擧,蒼蒼照心,今者此敎,爲沖子祈永也。方退出之際,更命入侍。上命書傳敎曰,才勝德,古人旣云,可謂翔雲兄弟,難兄難弟者,待城門啓,倍道押付。下敎雖若此,兩司默默而去,若此而其何參鞫?無國法,判於今,入侍兩司,亟施削職之典。諸臣以次退出。
上在慶熙宮。常參·經筵,以代理停。
藥房都提調李思觀,提調鄭弘淳,副提調徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。批答未下。
李致中達曰,常參,取稟。令曰,停。
傳于李致中曰,開門後,次對爲之。
傳于李普行曰,坐直承旨入侍。
建功湯一貼封入事,下敎。
李普行啓曰,大臣·備局堂上,依下敎來待矣。
傳于李普行曰,內局次對入侍,時原任大臣同爲入侍。
大司憲李溎達曰,言責之長,何等重任,而如臣之巽軟無似,間月叨冒,有若非臣莫可者,雖迫於嚴命,有除輒膺,臣心之悚恧則極矣。俄者賓對入侍時,又有大段做錯,新啓之先奏於傳啓之前,庶民罪人之誤奏以充軍罪人者,其昏謬顚錯,臣實自愧,人謂斯何?奏御一字之誤,古人猶稱死罪,則今此所失,比之一字之誤,不啻萬萬,何可一刻仍冒於臺次乎?請令遞斥臣職。令曰,勿辭,亦勿退待。
令于李致中曰,在外玉堂許遞,今日政差出。
令于李致中曰,今日新除授玉堂,竝待下批,牌招察任。
有政。吏曹,判書金鍾正進,參判具㢞進,參議洪檢式暇,右承旨李致中進。以沈勗之爲大司諫,郭鎭純爲執義,李東郁爲司諫,洪宗藎爲持平,奇彦鼎爲獻納,洪國榮爲副應敎,尹行修爲副校理,沈豐之爲修撰,嚴思晩爲副修撰,兪鉉章爲司錄,蔡百休爲松禾縣監,李商岳爲應敎,鄭宇淳爲副修撰。
兵批,判書鄭弘淳病,參判尹光紹進,參議李在簡病,參知金漢老病,右承旨李致中進,副護軍閔鍾烈,副司直單李瀰·徐有元·尹行修·朴相來·李會遂·李在學,副司果單朴在源·李頤祥·尹東晩·李儒慶·吳大益。
建功湯一貼封入事,下敎。
令于蔡弘履曰,承旨入對。
令于蔡弘履曰,戶判入對。
李致中達曰,戶曹判書具允鈺,依下令來待矣。令于李致中曰,入對。
以弘文館副校理尹行修牌不進罷職令旨,令于李普行曰,只推。
傳于李致中曰,臺諫,使之今日謝恩。
傳于李致中曰,兩司守令,使之今日謝恩。
令于李致中曰,諸承旨持公事入對。
建功湯一貼封入事,下敎。
令于李普行曰,公事誤踏達字,當該中官,從重推考。
蔡弘履達曰,文臣庭試時,禮房承旨入侍事,命下矣。右承旨李致中,卽爲牌招,何如?令曰,依。
備忘記,傳于李普行曰,當爲文臣庭試,試官左相,前文衡禮判尹光紹,禮曹參議,入直兩儒臣,禮房承旨入侍。
傳于李普行曰,開陽門留門,試官牌招。
令于李普行曰,副應敎亦未肅謝,許遞令旨捧入。
傳于李普行曰,今日不爲謝恩玉堂,一竝遞差,在外拔之。
李普行,以都摠府言達曰,都摠管河恩君垙,以騎兵點考事,外兵曹晝仕出去之意,敢達。答曰,知道。
徐有隣,以承文院都提調意達曰,院製述官洪鐸輔遷轉,代前察訪李華源差下,吏文學官趙重岱陞六,代進士金尙廷差下,竝付軍職,冠帶常仕,何如?令曰,依。
李致中,以吏曹言達曰,成均館典籍徐郁修·趙德潤呈狀內,俱以身病甚重,勢難察任云,依例改差,何如?令曰,依。
李普行,以義禁府言達曰,順興府使韓光載,仁同府使金蓍耉等,令該府處之事,徽旨,達下矣。韓光載·金蓍耉等,俱在任所云,依例發遣府書吏羅將,竝拿來,何如?令曰,依。
蔡弘履,以漢城府言達曰,翔雲竝與弟,黑山島終身庶民,不廁士類事,命下矣。依傳敎,翔雲竝與弟翼雲·䎘雲,黑山島終身庶民,不廁士類之意,敢達。答曰,知道。
李普行,以義禁府言達曰,金海前府使南舜喆,南海前縣令李東植,令該府拿處捧口招,持供以奏事,徽旨,達下矣。南舜喆,時在京畿龍仁地,李東植,時在長湍地云,依例發遣府書吏,竝拿來,何如?令曰,依。
李普行,以禁衛營·一二所巡廳·左右邊捕盜廳言啓曰,去夜犯夜人,無所捉之意,敢啓。答曰,知道。
掌令蔡廷夏·申昕,持平李鼎運書曰,伏以臣等卽伏見罪人沈翔雲酌處之敎,相顧愕眙,不覺失圖。惟彼翔雲,本以亂倫之種,潛懷不逞之心,投進一書,閃弄陰譎,凶情巧態,十目難掩。至於條列黨目,攻斥宮僚等語,雖繩以不道之律,猶不足泄擧國齊憤之情,而今此寬宥之典,何爲而遽降也?此雖出於我大朝好生之大德,而第念懲討不嚴,情跡莫究,則其可謂國有三尺乎?臣等義重沐浴,不敢泯默,相率陳章,仰冀睿裁。伏願离明,仰稟大朝,亟寢成命,更加嚴鞫,快伸王法,千萬幸甚。答曰,覽書具悉。酌處翔雲之命,出於好生之聖意,今何必更瀆宸聽乎?
大司諫沈勗之書曰,伏以惟天惟祖宗,眷佑我宗社,聖候夬臻康復,輪直已轍,睿孝冞光於代理,縟儀載擧,臣民慶忭,曷有其極?仍念臣蔑識不才,最居人下,而偏蒙我大朝拂拭之恩,內外踐歷,已踰涯分,夙宵懍惕,如負大何,惟其圖報,炳然如丹,夷險燥濕,無或辭遜,而至於言責之任,實非如臣巽軟,所可堪勝者也。頃叨見職,適在於三年逖違之餘,爲覲耿光,冒沒出肅,入參賓筵,而其時以金重基之孫,有擊鼓者,未卽請討,責敎截嚴,仍命遞改。其後都憲,以當論不論,厚加駁論,尙今追思,愧汗浹背,束帶就列,非所可論,今當合辭方張之時,臣何敢有一毫逡巡之計,而臺端一步,是臣鐵限,承膺無路,敢控至懇而瀆宸聽。伏乞睿慈俯垂鑑諒,亟削臣職,以重臺選焉。臣於乞免之章,不宜附陳他說,而今値我邸下聽政之初,祗以辭章而强聒,凡有所懷而不達,則此豈古人無隱之道乎?嗚呼,唐虞二帝,卽衆聖之主而百王之長也。巍巍蕩蕩,無能名焉,而其傳授之法,不過允執厥中而已。蓋於人心道心之間,精而察之,一而守之,至於明德新民,止於至善,此其爲堯舜之道,而做熙皥之治也。宋臣范祖禹曰,欲法堯舜,當法祖宗。祖宗之所先獲者,卽堯舜之心,而于以垂裕於邸下者也。洪惟我大朝,堯齡彌邵,文食不遑,而亦使邸下分勞,則中外臣庶,莫不延頸拭目於一初之政。如臣無似,幸際盛會,竊欲以堯舜之道,仰勉於邸下,而其所謂道,卽精一心法也,此豈非萬化之源而致治之本歟?然而操存省察之工,亦不出乎學問,故說命曰,念終始典于學,懋哉懋哉。自我邸下聽政以來,諸臣之交章迭勉,不過此等語也。以外面觀之,雖不爲新奇,而卽今仰勉於邸下者,卽堯舜之道也,豈外乎是哉?庶人罪人翔雲,本以凶逆之裔,常懷包藏之心,敢投駭章,以爲嘗試之計,無辭遲晩,則明正典刑,在所不已,特貸一律,雖出於我聖上好生之盛德,而揆以王章,失刑大矣。伏望仰稟大朝,亟令王府,快正王法。答曰,覽書具悉。書陳當留意,而翔雲事,已諭於憲臣之批矣。爾其勿辭察職。
校理兪漢敬·李得永,修撰李秉模箚曰,卽伏見夜下傳敎,有罪人沈翔雲酌處之命,相顧愕眙,不覺失圖。噫,彼翔雲之罪,可勝誅哉。渠以妖邪悖倫之種,敢投陰譎叵測之章,凶情難掩,國人齊憤,方幸推鞫有命,王法將伸,豈意鞫事未究,寬典遽下也哉?此雖出於我大朝至仁好生之德,而顧其罪犯,關係非常,則情跡不可不覈,懲討不可不嚴,玆敢相率陳箚,仰塵睿覽。伏乞离明,亟稟大朝,收還酌處之命,更加嚴鞫,快正王法,不勝幸甚。取進止。答曰,覽箚具悉。已諭於副學之批矣。
副提學李秉鼎書曰,伏以臣罪重闕禮,罰止罷官,經一宿而敍命遽降,未十日而除旨又辱,臣以惶以感,莫省攸措。臣於見職,萬不近似,而向者除拜,適會邦慶維新,愚衷倍切,冒陳至懇,略附微忱,批旨溫諄,虛受藹然,繼以牌召,深夜至再,臣感激殊眷,黽勉趨膺,而滿心慙愧,至今未已,顧何可以冒昧一出,視若固有,而荐犯古人不量己之戒哉?方擬申暴情悃,仰冀體諒,卽伏見傳敎下者,有罪人翔雲酌處之命,臣竊不勝驚惑之至。噫,翔雲之罪,可勝誅哉。本以蔑倫妖種,自知見棄於世,敢投一書於聽政之初,旨意巧慝,情狀陰慘,條列黨目,在渠猶屬細故,豈意推鞫方張,端緖未究,而乃有此寬貸之典哉?此固出於我聖上好生之德,裕昆之謨,而究厥罪犯,關係至重,國無三尺則已,苟有也,則不施於此等妖凶而何?伏乞离明,稟于大朝,亟寢成命,仍令該府更加嚴鞫,夬申王章,千萬幸甚。答曰,覽書具悉。職在論思,有此執法之請,余庸嘉尙。翔雲之特貸一律,寔出於好生之聖意,今何更煩?爾其勿辭,從遠察職。
文學徐有防書曰,伏惟我邸下,祗受明命,代聽庶政,縟儀再擧,邦慶維新,宴禮克成,睿孝益伸,匝域含生,蹈舞惟均。仍伏念臣所兼春秋之任,與都承旨臣有隣,有親兄弟應避之嫌,揆以事體,勢難仍帶。伏乞离明,亟令有司,照例遞改,以存公格,千萬幸甚。答曰,覽書具悉。書辭,下該曹,稟處。
副應敎洪國榮書曰,伏以臣與判府事臣洪麟漢,同姓之至親,而爲十寸族祖也。方今三司齊發,聲罪至嚴,顧臣私義,不敢隨參於諸臣之後,有若他人者然,玆於召牌之下,未免違傲。伏乞离明,俯諒臣難進之勢,亟遞臣新授之職焉。臣於乞免之章,豈敢有言,而嗚呼,以大朝至慈至愛之德,付邸下以三百年宗社之重,邸下之今日急務,莫先於仰體我大朝五十年調劑之苦心,而夫何近日以來,風色轉激,公車塡咽,或有過中而未暇裁擇者,若此不已,則止泊無期,寧靜無時。噫,八域含生,所以仰戴者,惟大朝與邸下耳,凡有血氣之屬,豈有他哉?若使今日之臣子,倘有其罪,則誅罰,可也,若使今日之言者,或過其情,則審諒,宜矣。況當邸下一初之政,務盡至公至正之道,豈可有一毫未盡之歎歟?臣以多年講讀之蹤,偏蒙知遇之眷,每登胄筵,區區所仰達者,實不出於全保世臣,鎭安世道,伏想我邸下,亦有以記有矣。臣之斷斷赤忱,乃爲國也,非爲私也,適當論思之任,不爲邸下,更進一言,則臣之孤負之罪,何所逃哉?玆敢披瀝衷曲,仰塵睿覽,伏願邸下垂察焉。答曰,覽書具悉。余之知遇於爾,契合於爾者,自書筵矣,箴警與資益,何莫非知遇而契合者?然余之許爾者,別有在焉,感爾誠意,不作表襮,嘉爾公心,不少回互也。方今朝象紛然之時,有此對症之良規,秉燭讀之,尤感誠款。至於全保世臣,鎭安世道,不特時務之切要,余欲以此,用作持守之資耳。書中引義過矣,爾其勿辭,從速察職。
乙未十二月二十五日寅時,上御集慶堂。坐直承旨入侍時,右承旨李致中,假注書李奎燮,記事官白鳳周·金奎祥,以次進伏訖。上曰,承旨誰也?承旨對曰,李致中也。上命書傳敎曰,予昔年見一逸文,蚌蟹渾身甲胄,雖然,何益於干城?蜘蛛滿腹經綸,雖然,亦何能於事務?古人云,德勝才謂君子,才勝德謂小人,誠格言,其亦謂準備翔·翊之語。渠於昔年,皆以孩提童,兄弟隨其祖母詣闕時,予亦侍見能稱,靑平尉祖,若守此心,豈有昨日,若諸葛之馬謖,豈爲兩小豎?憶昔懷萬。予之平生得者,卽一部紫陽小學,而於嘉言篇,范質·馬援戒子弟,康節戒文,每嘗誦焉。嗚呼,昨夜處分,亦學於邵先生。豈特此也?劉先主勿以善小不爲之戒也。闕中西有一堂,於光海朝作此名,昔模穆陵大字御筆,堂名爲善,堂中以劉先主·邵康節言,命年八十寫字官李翊臣,書付堂中,亦命八十,書付下端,其紙卽黃菊紙,予幼時仰覩,此正欲法堯舜,當法祖宗者也。嗚呼,昨夜處分,長誦康節吉人爲善,惟日不足之言也,予心其亦惟日不足之意也。特命設鞫,孰知予心?亦命直捧結案,誰亦知予心?一則爲邦國,一則爲世道,嚴苦心也。其雖然,可嚴者嚴,可諒者諒。噫,此敎時,康節言先豎一部當義理,嗟哉,予心,昊蒼照焉,予何敢飾言?嗚呼,法一人,幾人當殞命,雖以予心,決不爲此,況爲沖子裕昆乎?禁堂入侍,豈特妻孥呼號焉?爲翔雲祖母與母,相涕待敎,妻子與弟,昨夜莫知乾坤,妻則匍匐於牖下,弟若子席藁於府門。嗚呼,聽政初無事界,景象,若何?非爲宵小也,寔爲邦國也,寬典一下,其妻斂鬢於牖下,弟與子怳若再生,昨夜處分,非予也,學康節也,此庶可謂祈永乎?莫云心若此,而處分喑啞臺也。此亦爲三百年三尺也。昔年啓覆時,慈聖謂予曰,聞酌處心喜,且聞臺章,以可矜爲奏,笑敎曰,此例體。昨夜兩處分,亦仰體于此也。嗚呼,昨夜兩宵小復在,憶昔入侍,雖正法,猶有馬謖憶先主之心,況此乎?乾道昭昭,自可照矣,何敢爲已乎?處分之後,心廣體胖,自將敍泰,能食能睡。雖然,問昨予意,一南猶戒,況其再然,加一合辭,曷勝其悶?其悶小其關大,只云關也,其何足善?況三陽已生,沖子聽政之時乎?悠悠此心,蒼蒼陟降照臨矣。今將曙矣,翔雲將踰囹圄乎?申飭該府,俾勿稽滯,大小臣僚,以此爲龜鑑,凡用人,深戒開國承家小人之訓。上曰,注書誰也?致中對曰,李奎燮也。上命書傳敎曰,予於諸臣,爲沖子心喜,雖童蒙,來頭必事沖子者也,見其聰慧,曷勝其喜?顔氏家訓,敎婦初來,敎兒嬰孩,今者事,可謂龜鑑。昔癸亥一勳臣己丑生,故名己丑,錄勳時取起於版築之意,錫名起築,名登麟閣。予年十八歲,有一講經人,年亦十八,其誰?卽故重臣李泰和,二十前,見於興政堂時,爲堂后假官末望受點也。嗚呼,其後爲騎曹佐貳,文政殿爲侍衛入免官樹立其八耆社矣。昨聞注書年亦十八云,故命誦大科文,亦命誦小科壯元文,誠可謂才童。予夜中興,惟爲沖子惜焉,宰臣鄭光忠,其名亦予賜。古人云,宜損周之文致,用夏之忠,今聞隨行而名,今予爲沖子錫名,何循常例?特賜李奎燮名曰效夏,此亦宜用夏忠之意也。此亦爲沖子,亦爲渠之意,自今日用此名,敎旨書給。又命書傳敎曰,中官金用謙,下敎之下,莫審直對,用便可駭,越俸十等。又命書傳敎曰,臺臣有闕,政官牌招開政。諸臣以次退出。
乙未十二月二十五日辰時,上御集慶堂。藥房入診,大臣·備局堂上同爲入侍時,都提調李思觀,提調鄭弘淳,副提調徐有隣,假注書安策,記事官白鳳周·金奎祥,醫官方泰輿·鄭允協·慶絢·吳道炯·鄭允德·徐命緯·柳光翼·金孝儉·丁志泰,以次進伏訖。上曰,昨日事,何如?思觀曰,處分出於至當矣。上曰,爲沖子祈永也。思觀曰,夜間聖體,若何?寢睡·水刺,亦何如?上曰,竝一樣矣。上命退,諸臣以次退出。
乙未十二月二十五日巳時,上御集慶堂。大臣·備局堂上,引見入侍時,領議政金尙喆,左議政李思觀,知中樞府事李景祜,行司直具善復,左參贊蔡濟恭,行司直李章吾,吏曹判書金鍾正,戶曹判書具允鈺,司直趙重晦,刑曹判書李重祜,行副司直尹泰淵,右參贊鄭存謙,司直鄭尙淳,禮曹判書徐命善,禮曹參判金華鎭,行副司直權噵·洪良漢,大司成金魯鎭,戶曹參判鄭一祥,大司憲李溎,校理兪漢敬,同副承旨李普行,假注書李效夏·柳誨,記事官白鳳周·金奎祥,以次進伏訖。尙喆曰,昨日事擧世齊憤,自上處分,初則至嚴,終以特貸,此實天地之仁,而至於臺臣處分,尤爲至當,不勝欽歎矣。上曰,爲沖子然矣,上曰,注書錫名之擧,卿等聞之乎?尙喆曰,聞之,而上旣錫名,則錫字,似好矣。上命書傳敎曰,聞大臣所奏,是矣。李效夏之效字,改以錫字。尙喆曰,次對命下,而臣等與禮堂,有所仰請事矣。上曰,何事?尙喆曰,今此世孫代聽,歲鑰將新,元朝賀禮,典禮所在,不可不擧行,而世孫展拜後,使之率百官行禮,在所不已矣。上曰,難矣。左相及命善,亦以此仰請,上不允,命賤臣讀備堂座目訖,命判義禁進前。上曰,罪人竄配事,擧行乎?允鈺對曰,已擧行矣。上曰,有其子云矣。尙喆曰,禁府門外,其子姪輩景象,不忍見矣。上曰,注書出去,昨日書下傳敎,罪人知之與否,知入,可也。誨承命出去,回奏曰,宣敎之時,罪人與其子弟,頓首感泣云矣。大臣·禮堂,以應行之禮,何以沮遏之意,縷縷仰請,備局諸堂,以次陳請訖。世孫從傍奏曰,今春有仰奏黜陟之敎,而明年則當以何辭仰奏乎?上笑曰,今此聽政之後,異則異矣。大臣·禮堂齊聲奏曰,睿孝如此,殿下安得不從乎?上猶不許,因命次對。尙喆啓曰,此黃海前監司洪述海狀啓也。備陳關防之利害,民邑之弊瘼,令廟堂稟旨變通,而其一,新金川水之崇,反甚於舊邑,非但吏民,皆有怪疾,關防之要,又莫如舊邑,亟從民願,還移古邑事也。本郡處在孔道,大小使星之往來者,多言其新邑之不如舊邑,而今此還移之請,可見一邑之民情,待年豐觀勢擧行之意,分付,何如?上曰,依爲之。又啓曰,其一,長淵縣設置水軍營將之後,簽丁極難,御營廳所管苔灘·汪濟兩屯,屬之本縣,一如守禦廳吾叉屯田收納之例,則民情可無隱避之患云,而此是該軍費力設屯之處,管轄號令之道,恐不如將校任使之時,此則置之爲宜,本縣旣兼營將,專管海防,該縣軍器之備置於首陽山城者,依甕津例,分屬各邑事爲請。辛卯節目中,加造兵舡四隻改槊之役,使本縣擔當,而此非殘邑之所可當,新造兵舡改槊價米及材木,依他兵舡例,上下事爲請。此則事勢誠如所論,山城軍器之移屬各邑,兵舡改槊時價米之上下,材木之所用,竝依請許施,何如?上曰,依爲之。出擧條又啓曰,其一,蒜山一鎭,乃是麗朝棘城遺址,此爲嶺阨咽喉之緊要,該鎭僉使,永爲革罷,開營留鎭,一如他兵水營行營之例,爲請矣。棘城設築之議,自古何限,而迄未經紀者,誠以時屈擧瀛,未易成就,方當京外財力匱竭之時,此等大役,恐難輕議,此則置之爲宜。至於嶺底八鎭,軍兵闕伍,以鎭將之力,實無可充之勢,一從刊冊所付,依水軍各鎭之例,使各其地方官,隨闕塡給,爲請矣。各鎭闕額之難充,事勢誠然,且有水軍各鎭已行之例,此則許施,何如?上曰,依爲之。出擧條思觀啓曰,昨日有諸道出使禁軍先來者,加資之命矣。其中湖西·關東兩道出使之禁軍,皆於二十日傳命於監營矣,計其道里,則湖西比關東,有數十里之遠,而但禁軍姑未還來,關東禁軍,卽已還現,今此賞加之典,以何人施行乎?上曰,先來者爲之。出擧條尙喆復申陳賀之請。上命書傳敎曰,嗚呼,冥然到今,新元在近,問予知此,當慰而何賀?心若此,大臣重宰皆請,而皆以一靳拒之,靜思沖子所請中,有曰今春已奏,明將何奏云者,可謂聰慧。嗚呼,憶昔聽政,朔未踰而有此駭擧,夜朝用心,寔爲沖子祈永,祖心若此,我孫,若何?今年猶受,況聽政翌年乎?海東臣子,若曰吾儲君聽政翌年,五禮儀所在,亦莫能爲,祖孫相依之敎,其果驗乎?予何答也,沖子何顔見臣民?況八旬聽政翌年受賀,此亦仰陟降體喜之道,何予當以體昔聽政替我而來?宜有仰謝之道,亦有與民同慶之意,今年依昨年,若親謁聞來奏,當受禮,此一以慰陟降,一以副沖子之心,令奏元朝陳賀,依禮文爲焉。嗚呼,此敎,今者邦慶,是誰之賜?一則仰謝,一則爲予沖子,心且深嘉聰慧,豈可毫分豐亨?大小諸臣,咸知予意。然强而親受,予心誠悶矣。命善啓曰,中宮殿陳賀,異於常時,不得磨鍊,而命婦朝賀及習儀,似當依近例權停矣。上曰,依爲之。出擧條又啓曰,凡正朝陳賀時,有百官習儀之節,而自前未嘗行之,今番則何以爲之乎?上曰,置之。出擧條又啓曰,王世孫坐堂受□□節,依例磨鍊乎?上曰,依例爲之。出擧條臺臣入侍。李溎啓曰,宮城宿衛,何等嚴重,而咸道亨之肆然踰越,自有當律。充軍之命,雖出於好生之德意,論其罪犯,不可充軍而止。請固城縣充軍罪人咸道亨,依本律處斷。上曰,勿煩。出擧條又啓曰,罪人梁成卜酌處之命,實出於我聖上順時行仁之盛意,孰不欽仰,而第念刃刺致死,渠旣自服,年滿二十,非比蒙騃,此而見放,則死者之冤,旣無以慰,方來之憂,有難勝言,三尺至嚴,不可容貸。請還寢罪人梁成卜減一律島配之命。上曰,勿煩。出擧條又啓曰,充軍罪人黃宅仁,本以庸瑣之徒,猥玷臺閣之選,不體建極之聖意,敢售挾雜之舊習,肆然陳章,用意叵測。帳殿處分,雖出好生之德意,究厥情狀,不可薄勘而止。請黑山島充軍罪人黃宅仁,依律處斷。上曰,勿煩。出擧條又啓曰,庶民罪人沈翔雲,本以悖倫妖邪之類,投進一書於小朝聽政之初,指意叵測,國人齊憤,王府再訊之下,情節未究,而遽下酌處之命。此雖出於至仁好生之聖意,而如此宵小不佞之徒,不施典刑,則無以戢奸邪而防後患。請還寢黑山島庶民罪人沈翔雲酌處之命,亟令王府,嚴鞫得情,快正王法。上曰,今者所請,臺體卽然。昨夜處分,今朝下敎詳諭,非爲翔雲,如今邦慶,爲沖子祈永之道,不允。上曰,注書出去齎咨官召入,可也。賤臣承命出來,齎咨官召入進伏。上曰,彼中亦有元朝獻賀之禮云否?對曰,自禮部擧行云矣。諸臣以次退出。
乙未十二月二十五日申時,王世孫坐尊賢閣。諸承旨持公事入對,戶判追後入對時,行都承旨徐有隣,左承旨蔡弘履,同副承旨李普行,假注書李錫夏,編修官李衍祥,記史官金奎祥,以次進伏訖。諸承旨讀公事。竝踏下。令曰,注書出去,戶判召入,可也。賤臣承命出來,戶曹判書具允鈺召入進前。令曰,以經費事召之,當此國用耗縮之時,經費不可不念矣。此後則內司需用單子,入于政院,似好矣,卿意,何如?允鈺對曰,欲一陳稟,而惶悚未果矣,今承下令,誠極惶恐矣。謹當依下令擧行矣。令曰,頃於排設房事,知戶判之爲國事不泛矣。大抵財物,不在民則在官,生財之道,別無他術,自其量入爲出,好矣。允鈺對曰,然矣,國用浩煩,錢穀不足,大可憂矣。以內用黃燭事言之,有所難便矣。令曰,今年統而言之,內用燭,自上無一柄用之矣。事多類此,癸巳以後,謂以內司公事,啓單子,皆自下僞踏,極爲痛駭,而予所最以爲駭者,宮家結數耳。允鈺對曰,下令至當,而啓字之不信,臣何以知之,亦何以不信乎?令曰,丙戌以後,僞踏者多,而壬辰以來尤甚矣。戶曹用下單子,若入于政院,則庶可無此弊矣。允鈺對曰,臣當奉承,而臣別無才能,惟當勤守矣。令曰,宮家所謂未準結者,予則曰勿施,可也,而惟卿諒爲之。允鈺對曰,舊宮豈有未準結者乎?臣竊以是爲悶,今承下令,誠好矣。令曰,當此國計耗竭之時,財物皆爲宮任輩尾閭,誠可駭矣。至於亥子曳火時炬子一節言之,雖是小事,而事係經費,亦有虛實相蒙之弊,此等弊端詳察,次對以奏,可也。允鈺對曰,當依下令爲之矣。戶判先退。令曰,予本空疏,而新授付托之重,國事多悶,予所以日夜憂懼者也,而凡事欲速則弊生,數十年痼弊,實難一朝釐正,當漸就區處矣。普行曰,睿敎果至當矣。伏望凡於事爲,必詳審區處,以爲永久之道,則好矣。令曰,予便同白面書生,未涉世理,姑無意於子女玉帛,而位高以後,其志漸異者多,或恐有不承權輿之歎矣。諸臣以次退出。
乙未十二月二十五日初更三點,王世孫坐尊賢閣。坐直承旨入對時,同副承旨李普行,假注書李錫夏,記事官申光絅·金奎祥,以次進伏訖。普行讀洪國榮書,仍賜批。令曰,副應敎洪國榮批下,更爲牌招察任。出下令次讀李鼎運等連名上書及大司諫沈勗之書,竝賜批,次讀江留狀,亦踏下。普行曰,俄者令敎中俯詢者,皆出於詢蕘之意,大抵上之人,不恥下問,務歸至當,則下之人,必以其善言獻之,亦不害於從諫陳善之義,以此推而施之於事爲,則好矣。令曰,此言,誠好矣。諸臣以次退出。
上在慶熙宮。常參·經筵,以代理停。
藥房都提調李思觀,提調鄭弘淳,副提調徐有隣啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,氣一樣,待下敎。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
李普行達曰,常參,取稟。令曰,停。
以右承旨李致中牌不進罷職令旨,令于李普行曰,推考徽旨捧入,更爲牌招。
韓光綮達曰,合辭方張之時,諫院無進參之員,除在外外,大司諫沈勗之,卽爲牌招,何如?令曰,依。
以李采爲南行假注書。
以徐有後爲南行假注書。
李致中達曰,延祥詩製述官,旣已抄達,弘文提學趙曮,卽爲牌招,出韻科次,何如?令曰,依。
李致中,以弘文館言達曰,新除授應敎李商岳,時在京畿驪州地,副修撰嚴思晩,時在京畿楊州地,經筵入番事緊,請竝斯速乘馹上來事,下諭。令曰,依達。
李致中達曰,延祥詩製述官中,時無職名人,令該曹依例口傳付軍職,何如?令曰,依。
令于蔡弘履曰,禮房承旨入對。
令于鄭昌順曰,左承旨入對。
兵曹口傳政事,副司果單洪國榮。
兵曹口傳政事,副司果單尹行修·申大年·兪恒柱。
建功湯一貼封入事,下敎。
李致中達曰,弘文提學趙曮牌不進推考徽旨,今方捧入,而延祥詩出韻科次日子已迫,更卽牌招,何如?令曰,依。
令于鄭昌順曰,洪奉朝賀入對事,史官往諭。
李普行達曰,試官鄭好仁,時無職名,令該曹口傳付軍職,何如?令曰,依。
令于鄭昌順曰,騎馬三匹立之,桂坊官員一人待令。
令于李普行曰,諸承旨持公事入對。
備忘記,令于蔡弘履曰,有面諭事,且今慈候欠寧,待卿入來,議定湯劑,卿須體余此意,卽爲偕入事,更爲往諭于洪奉朝賀。
建功湯一貼封入事,下敎。
令于鄭昌順曰,洪奉朝賀往諭兼春秋,代說書往諭。
傳于李普行曰,坐直承旨入侍。
徐有隣啓曰,以雲寶劍望筒。傳曰,置之。
李普行達曰,奉朝賀洪鳳漢,依下令來待矣。
令于鄭昌順曰,承旨入對,奉朝賀同爲入對。
建功湯一貼封入事,下敎。
李普行,以備邊司言啓曰,自北京回還漂人,全羅道·濟州牧舡人高濟臣等七名,縣次替送,纔已上來,故使本司郞廳,詳細問情後,所供辭緣,別單書入,而今無留置更問之事,下去時,分付沿路各道,使之善爲饋食,所騎刷馬,次次替給之意,亦爲分付,何如?傳曰,饋食刷馬,另加申飭。
李普行,以備邊司言達曰,自北京回還漂人,全羅道·濟州牧舡人高濟臣等七名,縣次替送,纔已上來,故使本司郞廳,詳細問情後,所供辭緣,別單書入,而今無留置更問之事,下去時,分付沿路各道,使之善爲饋食,所騎刷馬,次次替給之意,亦爲分付,何如?令曰,依。
李普行,以禁衛營言啓曰,來丙申正月當七番中部右司屬江原道五哨軍兵,逢點實數六百五十二名,已爲點閱整齊,來正月初一日,延和門及宮墻外,南營入直訓練都監軍兵,與之替代,而闕內則以一哨入番南營,本營則以一哨依前分排入直之意,敢啓。答曰,知道。
李普行,以禁衛營言啓曰,來丙申三月當八番中部後司屬江原道五哨軍兵,來二月二十五日京中逢點,依例準二朔立番之意,本道監司處,預爲知委,何如?傳曰,允。
李普行,以御營廳言啓曰,本廳來丙申年正月二月兩朔應立右部左司屬忠淸左道五哨軍兵六百七十名,已爲逢點整齊矣。正月初一日,與新營入直京標下軍及北二營入直訓局軍兵替代,而新營入直千摠·把摠,依例移直於北二營之意,敢啓。答曰,知道。
李普行,以御營廳言啓曰,本廳來丙申年三月四月兩朔應立右部中司屬忠淸左道五哨軍兵,二月二十五日京中逢點,三月初一日,與左司軍兵,當爲替代立番,趁期調送事,本道監兵使處,依前知會之意,敢啓。答曰,知道。
李普行,以義禁府言達曰,趙鎭衡拿問處之,口招以聞事,徽旨,達下矣。趙鎭衡,時在忠淸道舒川地,依例發遣府羅將,拿來,何如?令曰,依。
李普行,以義禁府言達曰,慶尙道東萊府定配罪人沈履之,放送令旨,達下矣。沈履之已爲發配,所到處知委放送事,分付該道道臣之意,敢達。答曰,知道。
李普行,以御營廳言啓曰,今夜犯夜人,無所捉敢啓。答曰,知道。
李普行,以一所巡廳言啓曰,去夜犯夜人,無所捉之意,敢啓。答曰,知道。
李普行,以二所巡廳言啓曰,去夜犯夜人,無所捉之意,敢啓。答曰,知道。
李普行,以左邊捕盜廳言啓曰,去夜犯夜人,無所捉,敢啓。答曰,知道。
李普行,以右邊捕盜廳言啓曰,去夜犯夜人,無所捉,敢啓。答曰,知道。
行大司憲李溎,大司諫沈勗之,執義郭鎭純,掌令蔡廷夏·申昕,持平李鼎運達曰,惟我殿下,五十載建極之功,陶成平蕩之化,爲今日臣子,孰敢以黨之一字,萌於心發諸口,而乃者大逆罪人南絳老之一啓,背公死黨之心,綻露無餘,旣已正法,則罪人李迪輔之不先不後,闖進一疏,雄唱雌和,節節巧慘,渠苟有一分人心,焉敢放恣叵測之至此哉?其負國家無臣節,甘心私黨之類,不可一刻容貸於覆載之間。請仰稟大朝,黑山島圍籬安置庶民罪人李迪輔,亟令王府,拿鞫嚴問,快正王法。罪人南絳老,負殿下五十年苦心,自陷重戮,則爲今日臣子者,孰敢營護,而荐棘人朴盛源,敢以伸冤二字,肆然陳章,究其所爲,萬萬叵測。荐棘之律,雖出斟酌之聖心,其在嚴國體之道,不可荐棘而止。請仰稟大朝,黑山島荐棘罪人朴盛源,拿鞫嚴問,快正王法。庶民罪人沈翔雲,本以悖倫妖邪之類,投進一書於聽政之初,指意叵測,國人齊憤,王府再訊之下,情節未究,而遽下酌處之命。此雖出於至仁至慈之聖意,而如此宵小不逞之徒,不施典刑,則無以戢奸邪而防後患。請仰稟大朝,還寢黑山島庶民罪人沈翔雲酌處之命,更令王府,嚴鞫得情,快正王法。答府院曰,已諭不從,沈翔雲事,不從。
行大司憲李溎,執義郭鎭純,掌令蔡廷夏,掌令申昕,持平李鼎運達曰,請仰稟大朝,固城縣充軍罪人咸道亨,依本律處斷。措辭見上請仰稟大朝,還寢罪人梁成卜減一律島配之命。措辭見上請仰稟大朝,黑山島充軍罪人黃宅仁,依律處斷。措辭見上新除授持平洪宗藎,時在忠淸道忠州地,司諫院司諫李東郁,時在京畿仁川地,獻納奇彦鼎,時在全羅道光州地,請竝斯速乘馹上來事,下諭。答府曰,不從,下諭事,依達。
乙未十二月二十六日辰時,上御集慶堂。文臣庭試入待時,右承旨李致中,南行假注書徐有後,記注官金鑧,記事官金奎祥,試官左議政李思觀,行副司直李徽之,禮曹判書徐命善,兵曹參判尹光紹,禮曹參議李東馨,以次進伏訖。思觀曰,以試官事,有可稟達者矣。文臣庭試,二品以上,當爲試官,三品以下,同是擧子,宜有變通之道矣。上曰,然則變通,可也。上曰,承旨誰也?致中對曰,右承旨臣李致中也。上曰,承旨亦見之乎?對曰,前例,承旨則不見云矣。思觀曰,試官三人不足矣。上曰,鄭存謙·洪良漢·鄭好仁爲試官。上曰,題當何出?思觀曰,曾前或排律或表矣。致中曰,續大典則排律矣。命書題。光紹承命奉書。思觀曰,懸題則先爲,而未及入來試官,追入,似好矣。上曰,然矣。上曰,下大夫皆見之乎?致中曰,然矣。上曰,注書誰也?致中曰,南行假注書徐有後也。上曰,是誰子?致中曰,故相徐志修之第二子也。上曰,然乎?思觀曰,夜間聖體,何如?上曰,差勝矣。雖厭而進御後有勝,可謂靈丹矣。思觀曰,然矣。古所謂靈丹,臣不能知,而臣等以建功爲靈丹矣。思觀曰,原任大臣,爲承候來待矣。命入侍。賤臣承命出來,判府事金陽澤·李溵召入。上命書傳敎曰,張子曰,民吾同胞,物吾與也。自北京東來,其君晝夜等對,而莫知領來,渠先復命,此輩心腸,皆欲八包,亦若此乎?萬萬爲駭,當該齎咨官,承旨常時殿座門處,決棍十度,以謝海民。齎咨官雖若此,經道若給馬,豈若是稽滯?慢忽守令,令畿營門決杖。上命書傳敎曰,崇政殿科次以入。又命書曰,試官中罷散人敍用。出傳敎致中曰,臣則試所進去,他承旨當入侍矣。命他承旨入侍。賤臣承命出來,同副承旨李普行召入。陽澤曰,聖候,何如?上曰,一樣矣。溵曰,昨日臣等,雖未入來,而睿孝所格,元朝陳賀,得蒙允許,群情庶可少伸,臣等不勝欣幸矣。上曰,果是沖子至誠也。陽澤曰,不但典禮所在,臣等祈祝之餘,睿孝仰格,輿情得伸,不勝慶忭矣。上曰,沖子以昨年事提請,豈不奇哉?溵曰,臣等已自外聞之,誠出尋常萬萬。臣等之歡抃,姑無論已,王世孫邸下,誠孝孚格,聖心感回,八域臣民,亦當咸知,睿孝所感,有光聽聞,尤是邦慶矣。原任大臣先退。普行讀奏平安監司洪趾海,忠淸兵使南益祥,黃海監司李狀啓訖,諸臣以次退出。
乙未十二月二十六日午時,王世孫坐尊賢閣。諸承旨持公事入對時,行都承旨徐有隣,左副承旨鄭昌順,同副承旨李普行,南行假注書徐有後,記事官尹尙東·金奎祥,以次進伏訖。有隣曰,小臣昨日,湯劑三貼已進御,故出去矣,有入對之令,而未得承令,惶恐待罪矣。令曰,勿待罪。令曰,公事讀奏。有隣讀奏吏曹申目。令曰,依準乎?有隣曰,然矣。令曰,注書出去,延祥詩抄達記持入。賤臣起出。令曰,是徐有後乎?有隣曰,然矣。賤臣持入抄達記。令有隣讀奏。至副司果鄭宇淳,令曰,此人昨日政爲館職,何爲以副司果書之?有隣曰,禮房昨日申退時修整,故未及改之矣。至副司果尹行修,有隣曰,此亦然矣。令曰,此則昨已違牌遞職矣。昌順讀奏平安兵使崔東岳,黃海監司李狀達。踏達字。普行讀奏京兆老人歲饌草記。踏達字。昌順曰,臣以代房事,有可仰達者矣。日前不參朝參臺臣現告時,趙鎭衡誤以趙榮弼現告矣,事雖旣往,政院亦有不察之失,而事在本院,故拘於院規,不得請推矣。令曰,何爲而有此誤耶?有隣曰,臺臣現告,例自該府錄名,以送政院,故本院但依其所錄而捧現告,有此錯誤矣。令書前都承旨推考。令書令旨曰,陳宴時致詞製進,雖以特敎前大提學牌招擧行,而今番陳賀致詞箋文製進,依例擧行。令退,諸臣以次退出。
乙未十二月二十六日申時,上御集慶堂。坐直承旨入侍科次追後入侍時,同副承旨李普行,假注書李錫夏,記事官金鑧·金奎祥,以次進伏訖。上曰,左承旨慰諭漂民,賜米衣乎?普行對曰,已擧行矣。上命書傳敎曰,噫,夙夜此心,惟在元元,水陸幾萬里,能回本國,爲其君其心,若何?況兼咨文,旣已順付,於渠可謂同胞,吾君之爲赤子,中途置之,渠先復命,下敎三日,今日纔宣諭,此何國體,亦何紀綱?齎咨官萬萬無據者,此輩圖謀等第,欲專在於齎咨官,豈欲見君先來乎?雖回家,莫知兄弟與子在何處,其欲先尋其妻,欲諭今番得利而來,故欲心亘中,領民豈在眼乎?此輩予知熟矣。勅若來,爲勅使之家臣,惟令是從,或有一事,反恐動我國。昨者特召者,爲漂民旣來,故先問彼中,其所諂對,不覺一笑。此譯官中,欲令譯員,前頭赴燕勿差,以沮其欲。上曰,試官科次入侍事。出榻敎賤臣承命出來,試官左議政李思觀,右參贊鄭存謙,行副司直李徽之,禮曹判書徐命善,行副司直洪良漢,兵曹參判尹光紹,行副司直鄭好仁召入進前。上曰,今番科作,有超等者乎?思觀對曰,別無超等之作,而皆僅可矣。上曰,試券讀之,可也。好仁讀之。思觀曰,當取幾人乎?上曰,取五人,可也。思觀曰,此文,於臣等所見,最優矣。上命書三下一,其下四人,皆以三下,次第等第訖。思觀曰,湯劑則待敎進御乎?上曰,依爲之。思觀曰,提調有實恙云矣。上曰,然乎?仍命書傳敎曰,提調鄭弘淳,兼帶內局許遞,其代,禮判爲提調。致中讀公事。至黃海帥臣狀,上命書傳敎曰,旣有定式,則焉敢做錯?當該帥臣,從重推考。諸臣以次退出。
乙未十二月二十六日酉時,王世孫坐興政堂。承旨·奉朝賀同爲入對時,奉朝賀洪鳳漢,同副承旨李普行,假注書李錫夏,記事官申光絅·金奎祥,以次進伏訖。奉朝賀問候。令曰,好過矣。大殿·中宮殿氣候,若何?令曰,一樣矣。奉朝賀曰,惠嬪宮氣候違和云,未知何如乎。令曰,當入內殿承候,可也。令曰,近聞卿留在江郊云,言者之過中轉生層激,而予則有所諒矣,於卿尤何有所嫌乎?奉朝賀對曰,臣弟負大罪而蒙特宥,臣之闔門,惶感不知所達。令曰,予則謂其日筵奏,謂之失言而已矣。昨日儒臣書下批,卿其見之乎?奉朝賀對曰,俄者入來時,方得見矣。令曰,當入內殿,議定湯劑,承史先退,可也。諸臣以次退出。
乙未十二月二十六日酉時,王世孫坐尊賢閣。禮房承旨入對,左承旨追後入對時,右承旨李致中,假注書李錫夏,記事官申光絅·金奎祥,以次進伏訖。令曰,今日赴擧者幾何?致中對曰,先到者六十餘人,而次次流入矣。令曰,近來科體不嚴,懸題後追入者禁之。令曰,注書出去,左承旨召入,可也。賤臣承命出來,左承旨蔡弘履召入進前。令讀禁府申目訖,仍令書下令曰,不參聽政朝參諸臺,情勢之似然者,或有參酌之事,則沈履之之所供,不可謂之無據,前大司憲沈履之放送。又令書下令曰,宮府一體,已諭於昨日戶判入對時矣。此後雖以中使口傳下敎於曹吏者,用下文書,呈于政院,達下戶曹外,有錢帛米緜衙門,準此例擧行。令曰,持公事入對,待下令爲之事。出榻敎諸臣以次退出。
上在慶熙宮。只晝講,常參以代理停。
藥房都提調李思觀,提調徐命善,副提調徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。予一樣,待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
李致中達曰,常參,取稟。令曰,停。
建功湯一貼封入事,下敎。
備忘記,傳于李致中曰,必也正名,於慈殿初稱大妃殿,加一殿則稱大王大妃殿,亦此意也。自正月初一日,凡文書稱世曾孫臣某,凡問安皆稱世曾孫宮。
備忘記,傳于李致中曰,於明春予當爲聽政,儲君曾祖體貌,豈比於前?大小諸臣,咸須知悉。
備忘記,傳于李致中曰,昔黃帝時,問道廣成子,今予八十三與沖子講,名曰與曾孫講,垂示後,以超曾孫有正。領監事同入侍,待下敎只入正時。此敎曾孫二字,徹宵興懷而然。講則大學。
傳于李普行曰,今日晝講特進官,以騎曹亞堂爲之。
令于李普行曰,侍坐時,同副承旨入對,春坊下番隨入。
備忘記,傳于李致中曰,夜中憶世孫嘉禮時有此敎,今朝其覺此前生敎今世言,卽此一事,昏耗已判,若此而何心萬機?晝講其亦可笑,將何心對臣庶?然旣命權停禮,爲今予下敎,可載於野談第一篇,萬古豈有此等孟浪?曰孫而曰曾孫,自稱曰曾祖,夜中下敎,今覺自恧,人將謂何?
備忘記,傳于李致中曰,今下弓矢,魚游澗僉使南海源處,給送。
備忘記,傳于李致中曰,今日晝講時參贊官,耆社堂子韓光肇弟,豈偶然?特爲加資。儒臣李得永,卽李台重子,是誰子?尙今興惟,承旨,今加特授承旨,牌招察任,房順房。
傳于李致中曰,今日口傳下批。
吏曹口傳政事,右副承旨韓光綮,今加嘉善,校理李得永,今加通政。
備忘記,傳于李致中曰,今番金吾郞,卽親政時以桂坊陞六者,特爲仍任。
備忘記,傳于李致中曰,祖孫晝講,此亦邦慶,政院·玉堂吏隷,令該曹米布施賞。
建功湯一貼封入事,下敎。
傳于李普行曰,在闕內領監事與蔡濟恭·尹光紹入侍。
令于李致中曰,諸承旨持公事入對。
以陪衛節目,傳于鄭昌順曰,儲慶宮展拜時,前後牌軍,以頃者十二日例擧行。
傳于李致中曰,前平安監司蔡濟恭入侍,領監事同爲入侍。
建功湯一貼封入事,下敎。
李致中達曰,副校理安寬濟,自鄕上來云,卽爲牌招察任,何如?令曰,依。
鄭昌順,以禁衛營言啓曰,去夜犯夜人,無所捉之意,敢啓。答曰,知道。
鄭昌順,以一所巡廳言啓曰,去夜犯夜人,無所捉之意,敢啓。答曰,知道。
鄭昌順,以二所巡廳言啓曰,去夜犯夜人,無所捉之意,敢啓。答曰,知道。
鄭昌順,以左邊捕盜廳言啓曰,去夜犯夜人,無所捉,敢啓。答曰,知道。
鄭昌順,以右邊捕盜廳言啓曰,去夜犯夜人,無所捉,敢啓。答曰,知道。
領府事金相福書曰,伏以臣罪至大,睿責伊敎,戴恩訟愆,俯仰悚懍。臣之惛昧,觸事憒憒,始焉奏對之迷錯,臣自知罪,末又敢進於不敢進之時,意雖在於懲討,跡則涉於放肆,一則臣罪,二則臣罪。人言迭發,聲罪至嚴,而孼由自作,何敢望言者之恕諒也?然其遣辭,萬萬危懍,不覺心骨之俱寒,人臣負此,尙安可容息於覆載之間哉?衷情未暴,威罰尙逭,惟當歸身司敗,仰請處分,而賤臣去就,有不敢仰煩天聽,屛伏城外,席藁俟勘,而迄未蒙當被之律,惶隕震剝,轉益罔措,玆敢冒罪自列,復犯唐突之科。伏乞离明,俯賜鑑諒,亟加嚴誅,以勵朝綱,以安私分焉。答曰,覽書具悉卿懇。賀儀不遠,在卿誠禮,似欲進參於舞蹈之列矣。卿其安心勿辭,從近造朝焉。仍令曰,史官往諭。
以承言色口傳下令曰,昨日中官誤傳,兩司合達及府前達,皆以不從爲之。
行大司憲李溎,大司諫沈勗之,執義郭鎭純,掌令蔡廷夏·申昕,持平李鼎運達曰,惟我殿下五十載建極之功,陶成平蕩之化,爲今日臣子者,孰敢以黨之一字,萌於心發諸口,而乃者大逆人南絳老之一啓,背公死黨之心,綻露無餘,旣已正法,則罪人李迪輔之不先不後,闖進一疏,雄唱雌和,節節巧慘,渠苟有一分人心,焉敢放恣叵測之至此哉?其負國家無臣節,甘心私黨之類,不可一刻容貸於覆載之間。請仰稟大朝,黑山島圍籬安置庶民罪人李迪輔,亟令王府,拿鞫嚴問,快正王法。罪人南絳老,負殿下五十年苦心,自陷重戮,則爲今日臣子者,孰敢營護,而荐棘罪人朴盛源,敢以伸冤二字,肆然陳章,究其所爲,萬萬叵測。荐棘之律,雖出斟酌之聖心,其在嚴國體之道,不可荐棘而止。請仰稟大朝,黑山島荐棘罪人朴盛源,拿鞫嚴問,快正王法。庶民罪人沈翔雲,本以悖倫妖邪之類,投進一書於聽政之初,指意叵測,國人齊憤,王府再訊之下,情節未究,而遽下酌處之命。此雖出於至仁至慈之盛意,而如此宵小不逞之徒,不施典刑,則無以戢奸邪而防後患。請仰稟大朝,還寢黑山島庶民罪人沈翔雲酌處之命,更令王府,嚴鞫得情,快正王法。答府院曰,不從。
行大司憲李溎,執義郭鎭純,掌令蔡廷夏·申昕,持平李鼎運達曰,請仰稟大朝,固城縣充軍罪人咸道亨,依本律處斷。措辭見上請仰稟大朝,還寢罪人梁成卜減一律島配之命。措辭見上請仰稟大朝,黑山島充軍罪人黃宅仁,依律處斷。措辭見上答府曰,不從。
乙未十二月二十七日辰時,上御集慶堂。晝講入侍時,領事金尙喆,監司李思觀,知事趙重晦,特進官尹光紹,參贊官李致中,校理李得永,修撰李秉模,假注書安策,記事官白鳳周·金奎祥,以次進伏訖。上誦大學經一章訖,命王世孫讀。上又誦補亡章訖,問王世孫曰,何以謂入德之門乎?王世孫對曰,以工夫次第言之矣。上曰,德亦有可入之門乎?王世孫對曰,自格致誠正,以至修齊治平,各有階級,譬若門路然,故謂之門矣。上顧謂左右曰,何如?尙喆曰,此非倉卒所可仰對者,實有平日格致之工,故如是矣。上曰,自堯舜孔孟以後,無一人行大學之道何歟?王世孫對曰,道與我爲二,實有書自書我自我之弊,故大學之道不行矣。上曰,何以則不爲書自我自,而與大學爲一體乎?王世孫對曰,若欲得力於大學,當以小學爲本,且物欲淨盡,然後可以行之矣。上曰,物欲有何形勢,而若是其難祛也?王世孫對曰,物欲是箇形氣所出,故除去難矣。上曰,昔趙普,以半部論語,佐太祖致太平。人生斯世,若能豁然貫通,則豈可曰與草木同腐乎?汝若不能體此意,則是負我也,負朝廷也,負彼蒼也。國之興替,生民苦樂,皆係於汝之一身,可不念哉?尙喆曰,以今日之聖算,行今日之盛事,實前古所無之慶也。若非平日得力於小學,如誦己言,則豈有此盛擧乎?堯舜傳授心法,一何若是之相符耶?思觀曰,王世孫所以仰對者,皆得其精眞,所謂精一之傳也。然而明德新民之事,都不出知行二字矣。上又誦韓文公送董邵南序。上曰,漢昭烈曰勿以惡少而爲之,勿以善少而不爲,予未嘗不歎賞也。上問曰,邵康節所謂吉人爲善之善字,何謂也?王世孫對曰,與周易積善之善字同矣。上曰,今番翔雲事,亦以此推之,聽政初欲爲沖子祈永故耳。上命玉堂文義。李得永曰,大學宗旨,明德新民,而今日傳授心法,不外乎此,自此益望聖益聖矣。李秉模曰,新民之新字,最爲緊切矣。趙重晦曰,臣於文義,別無仰達者,而俄聞我聖上勉戒之言,精一之訓,無過於此,實爲祈天永命之本矣。尹光紹曰,俄者相臣,以知行爲言,而行之一字,尤爲緊切,若尤爲着力,則好矣。金尙喆曰,今日之事,入侍年少諸臣,亦皆聞之,後日王世孫,雖或有不逮之事,亦將以此進諫矣。上曰,然矣。尙喆曰,今日之事,王世孫極其歡喜,當於筵席山呼矣。仍山呼。以耽羅漂人加資事,命承旨書傳敎曰,古人云,人間七十古來稀。牖下七十亦云稀,越海滄浪乎?此耽羅人,到本州後,予惜一資,特加一資,回本州後,令牧使差將官酬其年。尙喆曰,時憲書齎咨官之回,三水犯越罪人金順丁等及江界犯越罪人朴厚贊等,緩決咨文帶來矣。回咨依例撰出,正書安寶後,定禁軍給馬下送于灣府,使之傳于鳳城將,與漂民咨文,以爲竝送北京之地,何如?出擧條上曰,依爲之。上命退,諸臣以次退出。
乙未十二月二十七日申時,王世孫坐興政堂。諸承旨持公事入對時,行都承旨徐有隣,左副承旨鄭昌順,右副承旨李普行,假注書李錫夏,記事官申光絅·金奎祥,以次進伏訖。令曰,讀之。有隣曰,延祥詩旣已持來,先讀,何如?令曰,先讀,可也。有隣讀大殿·中宮殿·世孫宮延祥詩訖。有隣曰,卽伏見相禮李鎭恒製進延祥詩,則延祥詩之詩字,誤書以帖子,揆以事體,殊欠敬謹,而科次試官,亦難免不察之致,弘文提學趙曮,製述官李鎭恒,竝推考,何如?令曰,依爲之。原試券勿施,可也。出擧條令曰,公事讀之。有隣讀松留·江留狀。竝踏下。至咸鏡伯狀,令曰,此皆爲節孝陳狀乎?有隣對曰,然矣。令曰,留置之,當詳覽後踏下矣。令曰,注書出去,俄者臺臣批答中,書以不從與否,知入。賤臣承令出來,回奏曰,俄無下令,故書以勿煩云矣。令曰,承言色中官李允默推考。出下令令曰,右副出去,俄者批答中已諭二字,分付勿書,可也。普行承令出去,回奏曰,批答尙今不下,而勿書已諭事,分付矣。令曰,然則俄者批答何去?有隣曰,俄於閤外見之,而不下於政院矣。令曰,此則承言色所爲,尤爲不善矣。俄者推考令旨中,加以從重二字,可也。令曰,次第讀之。昌順奏兵曹節目,仍請兵判推考。令曰,依爲之。令曰,以昨日事言之,弘文提學,以參試事,不得考延祥詩云,凡諸陳稟之節可苦矣。令曰,承傳色·司謁口傳下敎及承言色·司鑰口傳下令,坐直承旨一竝書入,而申前所下,申後書入,申後所下,翌朝書入事。出榻令令曰,忠淸道公道會申本中,呈于侍講院者,還爲下送事。出榻令普行讀全羅伯狀。仍踏下。有隣曰,古人云,靡不有初,鮮克有終。伏望邸下,永軫此念,則好矣。令曰,此言誠好,當體念,而恐或有不承權輿之歎矣。令曰,箋文製進時,藝文提學,不爲牌招乎?有隣曰,今日則已晩,明日擧行,何如?令曰,藝文提學,待明朝牌招,致詞箋文製進事。出榻令普行讀嶺伯狀。仍踏下。令曰,兵判推考事勿書,以言問之,可也。諸臣以次退出。
乙未十二月二十七日酉時,上御集慶堂。領監事,蔡濟恭·尹光紹同爲入侍時,領監事金尙喆·李思觀,行司直蔡濟恭,兵曹參判尹光紹,右承旨李致中,假注書李錫夏,記事官金鑧·金奎祥,以次進伏訖。致中曰,左相入來矣。上曰,領相及蔡濟恭入來乎?致中對曰,未及入來,故連爲催促矣。上曰,尹光紹來乎?致中對曰,已入來矣。上曰,今日晝講時,予心不勝欣喜,故作祖孫有慶頌,承旨讀之,可也。致中讀訖。上曰,注書出去,領相及蔡濟恭若來,召入,可也。領事入侍事。出榻敎賤臣承命出來,領事金尙喆·蔡濟恭召入進前。上曰,今日晝講時,予所問於沖子者,果難乎?尙喆曰,然矣。思觀曰,所問者已極好矣,而所對者亦好矣。光紹曰,臣自甲子年侍講,而無如今日之慶矣。上命承旨書續大學文訖。上曰,編次人讀之,可也。濟恭讀之訖。上曰,俄者有慶頌,令今日參講諸臣賡進,可也。濟恭曰,賡進後作帖,何如?上曰,依爲之。上曰,注書誰也?致中對曰,李錫夏也。上曰,故重臣李泰和,亦十八登科,故予尙今不忘矣。今有其子孫乎?濟恭對曰,其子光德,以承傳爲齋郞居,而出宰龍潭,而九考九上矣,今則作散矣。上命書傳敎曰,因此興惟故判書李泰和,今問其子,特命調用,而今九考九上作散云,此豈用人之道乎?令銓曹卽爲待窠,懸註調用,以十考例施行,以示予憶昔之意。諸臣以次退出。
上在慶熙宮。常參·經筵,以代理停。
藥房都提調李思觀,提調徐命善,副提調徐有隣啓曰,伏未審夜來,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。撤漏已久,彌縫待曙,曷勝苟且?睡則勝鷄唱頻,將開東待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
李致中達曰,常參,取稟。令曰,停。
傳于李致中曰,內局入侍,時原任大臣若入來,同爲入侍,編次人亦爲入侍。
令于李普行曰,諸承旨持公事入對。
建功湯一貼封入事,下敎。
傳于李致中曰,獻官單子,入于小朝。
令于李致中曰,承旨入對。
建功湯一貼封入事,下敎。
令于李致中曰,歲未次對,三司長官,不可不備,副提學李秉鼎,牌招入直。
備忘記,令于李得永曰,旣承書批,於卿可無控辭之端,且今元正不遠,縟儀隔日,尤非卿一向引入之時,卿須體余慇懃之意,從速造朝,仍參賀班事,史官往諭于金領府事,與之偕來。
以副校理安寬濟牌不進罷職令旨,令于李致中曰,推考徽旨捧入。
建功湯一貼封入事,下敎。
兵曹口傳政事,副司直單徐命膺·朴相德·尹得養·尹養厚·李宅鎭·任希敎·李宜哲·洪秀輔·韓光綮·徐浩修·崔台衡·李憲默·吳載純·李商建·吳載紹·徐有慶·李養鼎·申大升·李命植·金若行,副司果單金樂洙·兪彦脩·李福徽·申應顯·任濟遠·尹謐·宋文輅·趙尙鎭·金翊休·尹行晉·宋載中·李商進·李謙彬·韓栐。
吏曹口傳政事,以李潤明爲貞陵令。
令于李致中曰,開陽門仍留,吏曹郞廳入對。
假注書許晊在外,代以李永穆爲假注書。
李致中,以禮曹言達曰,卽接貞陵參奉所報,則本陵正朝祭,當爲備員,而今有闕未差,卽速變通云,今有闕代,卽令該曹口傳差出,以爲備員將事之地,何如?令曰,依。
鄭昌順,以禁衛營·一二所巡廳·左右邊捕盜廳言啓曰,去夜犯夜人,無所捉之意,敢啓。答曰,知道。
假注書柳誨,敬奉令旨,往諭于西部盤松坊池下契領府事金相福所住處則以爲,負罪賤臣,席藁都門之外,冀被誅殛之典,恩批之下,亦不敢爲進身之計,徊徨踧踖,罔知攸措,千萬意外,史官臨宣睿敎,仍令偕來,臣惶隕感泣,不知所出,罪旣未勘,恩諭遽降,辭旨勤摯,曲念至此,臣他不暇顧,謹當冒沒承令,入參賀班云矣。臣旣承偕來之令,姑爲仍留之意,敢達。答曰,知道。
兵曹判書鄭弘淳書曰,伏以我邸下,祗承明命,代聽庶政,聖候益康於無憂,睿孝增光於替勞,縟儀載擧,宴禮繼成,此誠吾東方億萬年無疆之休,事曠簡策,歡均動植,況臣跡忝陪衛,躬覩盛擧,歡忭之忱,當復如何?仍念臣猥受重寄,冒膺大政,便同瓜熟之期,庶蒙鞶褫之恩,請由之單纔撤,藥院之命繼下,義分是懼,章皇出肅,而若其必遞之義,不可由是而或弛,因仍蹲冒,實非私心之所敢出,而況臣素抱貞疾,遇寒輒劇,平居調息,僅能支保,少有勞悴,必致添苦。纔經都政之後,旋叨嘗藥之任,拚死奔走,筋力殆盡,氣餒而虛汗長流,疾壅而食飮全廢,至煩大僚之筵奏,獲蒙兼帶之許解,擔舁歸家,不省四到。病源旣痼,非比一時偶發之症,惟有謝解劇務,任便調治,庶冀有一分生路,玆不得不冒昧嚴威,疾聲呼籲於貳極之下。伏乞离明,俯諒病情之不可强,重務之不可曠,亟降鐫免之恩,以幸公私,仍治瀆擾之罪,以肅朝綱,不勝幸甚。答曰,覽書具悉。卿其勿辭察任。
以承言色口傳下令曰,大殿所入咨文,依下敎看品,則有刀擦處。今則雖無罰金之事,此等處詳察事,旣有大朝下敎,咨文刀擦張有御諱,還納大朝咨文,更書以入,勿出朝報。
行大司憲李溎,大司諫沈勗之,執義郭鎭純,司諫李東郁,掌令蔡廷夏·申昕,持平李鼎運達曰,惟我殿下五十載建極之功,陶成平蕩之化,爲今日臣子者,孰敢以黨之一字,萌於心發諸口,而乃者大逆罪人南絳老之一啓,背公死黨之心,綻露無餘,旣已正法,則罪人李迪輔之不先不後,闖進一疏,雄唱雌和,節節巧慘,渠苟有一分人心,焉敢放恣叵測之至此哉?其負國家無臣節,甘心私黨之類,不可一刻容貸於覆載之間。請仰稟大朝,黑山島圍籬安置庶民罪人李迪輔,亟令王府,拿鞫嚴問,快正王法。罪人南絳老,負殿下五十年苦心,自陷重戮,則爲今日臣子者,孰敢營護,而荐棘人朴盛源,敢以伸冤二字,肆然陳章,究其所爲,萬萬叵測。荐棘之律,雖出斟酌之聖心,其在嚴國體之道,不可荐棘而止。請仰稟大朝,黑山島荐棘罪人朴盛源,拿鞫嚴問,快正王法。庶民罪人沈翔雲,本以悖倫妖邪之類,投進一書於聽政之初,指意叵測,國人齊憤,王府再訊之下,情節未究,而遽下酌處之命。此雖出於至仁至慈之盛意,而如此宵小不逞之徒,不施典刑,則無以戢奸邪而防後患。請仰稟大朝,還寢黑山島庶民罪人沈翔雲,更令王府,嚴鞫得情,快正王法。答府院曰,不從。
行大司憲李溎,執義郭鎭純,掌令蔡廷夏·申昕,持平李鼎運達曰,請仰稟大朝,固城縣充軍罪人咸道亨,依本律處斷。措辭見上請仰稟大朝,還寢罪人梁成卜減一律島配之命。措辭見上請仰稟大朝,黑山島充軍罪人黃宅仁,依律處斷。措辭見上答府曰,不從。
司諫李東郁達曰,請仰稟大朝,固城縣充軍罪人咸道亨,依本律處斷。措辭見上請仰稟大朝,黑山島充軍罪人黃宅仁,依律處斷。措辭見上答院曰,不從。
乙未十二月二十八日辰時,上御集慶堂。藥房入診,時原任大臣·編次人同爲入侍時,都提調李思觀,提調徐命善,副提調徐有隣,假注書安策,記事官金鑧·金奎祥,判府事金陽澤,領議政金尙喆,判府事申晦·李溵,編次人蔡濟恭,醫官方泰輿·鄭允協·慶絢·吳道炯·鄭允德·徐命緯·柳光翼·金孝儉·丁志泰,以次進伏訖。思觀曰,夜間聖體,若何?上曰,一樣矣。上命醫官診候,泰輿曰,左右三部度數調均矣,滑體亦好矣。諸醫之言皆同。上曰,加入半夏一錢,則好矣。泰輿等曰,半夏旣入,加入防風一錢,好矣。上曰,建功湯前方中,加防風一錢煎入事。出榻敎尙喆·思觀曰,昨日盛擧,非但文義發問之好,精力實爲好矣,上曰,編次人入來乎?蔡濟恭進伏。上曰,昨日所製文字,編次,可也。濟恭曰,題目以續大學文云者,恐不如祖孫同講大學文矣。上曰,好矣。上曰,此文字便是續補亡章矣,欲使沖子,必也格物,必也致知也。飮食雖好,食而後知其味,紫陽是躬行而知其味者也。尙喆曰,今當元朝賀儀之時,卿宰侍從,多在罷削之中,特加收敍,俾得進參,好矣。上曰,給牒敍用,可也。出擧條命書卿宰侍從罷削人,竝給敍用,口傳付軍職事。出榻敎有隣讀奏南兵使金相玉春操取稟狀啓。上曰,大臣之意,何如?尙喆曰,西北固與他道有異,而秋操旣停,北關春操,亦令停止,南關民事,宜無異同,何以爲之乎?上曰,停操,可也。尙喆曰,停操之歲,官門取點,不可廢也。此則依例擧行之意,分付,何如?上曰,依爲之。出擧條上命退,諸臣以次退出。
乙未十二月二十八日午時,王世孫坐尊賢閣。諸承旨持公事入對時,行都承旨徐有隣,右承旨李致中,左副承旨鄭昌順,同副承旨李得永,假注書李錫夏,編修官鄭民始,記事官金奎祥,以次進伏訖。有隣讀鄭弘淳上書。仍賜批。致中讀禁府申目及海伯狀·湖南伯狀。竝踏下。令曰,宋瑩中負犯不輕,不可乍罷旋敍,徽旨中付標。昌順讀湖南伯狀。仍踏下。得永讀湖南伯狀。亦踏下。以全羅監司安兼濟,人物渰死狀達。令曰,恤典擧行。出下令致中曰,再明日太廟·毓祥宮展拜時,百官行禮,何以爲之?令曰,初一日太廟·毓祥展謁展拜時,百官行禮,依例爲之事及初二日儲慶宮展拜時,百官行禮依例爲之事。出榻令令曰,吏曹郞廳,祭官摘奸以稟事。出榻令,令曰,注書出去,前日未所見之筵說,持來,可也。賤臣承令出來,金斗象·安策等筵說持入,昌順讀之。令曰,上注書入對事。出榻令令曰,二十日筵話,旣有詳細記注之令,則到今日久之後,始爲修納,已極稽緩,而沒頭沒尾,全失本旨,似由於生疏之致,亦不無周遮之意。其在事體,不可無飭,前假注書金斗象,爲先從重推考,闕外公廨,使之更爲修呈。令曰,上注之所記注者,詳備可嘉,而此中閑漫等說及未暢底說話,更爲參酌以書,可也。凡在重辭令之道,不可不審愼矣。策對曰,謹當奉行矣。諸臣以次退出。
上在慶熙宮。常參·經筵,以代理停。
李致中達曰,常參,取稟。令曰,停。
藥房都提調李思觀,提調徐命善,副提調徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。睡一樣差勝,氣亦勝。然臨殿受賀,予心悶,權停則幸,待敎入侍。
中宮殿·惠嬪宮,藥房口傳問安。答曰,知道。
令曰,都承旨入對。
備忘記,聞闕三貼睡勝,然爲庸湯,醒甘睡誠一樣。明日賀堂中聞,禮房承旨先知悉,雖殿座當袞袍,文武官黑團領,佩玉聲其亦悶。
備忘記,八十三歲翁,問朝鮮大小人,是今世乎,前生乎?於予若前生。權停例心可安,聞於堂亦曰是矣。
備忘記,兩承旨持歲抄,待下敎入侍。
備忘記,大朝飭敎,前後,若何?況當代聽之初,諸臣其宜恪謹,而李成運之稱以在外,終不齋宿,事之無狀,莫此爲甚,大祝李成運拿推。
以承言色口傳下令曰,李成運拿推備忘恪謹下,有而字,而書於不齋宿之下,當該承言色推考。
傳于徐有隣曰,內局入侍,時原任同爲入侍。
建功湯一貼封入事,下敎。
備忘記,昔一王脈,結寸關尺,按臂知其脈。今日入侍第一扁鵲,持細繩入,依此例按脈,此亦悶而然也。
李致中啓曰,明日正朝望闕禮,依例爲之之意,敢啓。答曰,知道。
建功湯一貼封入事,下敎。
備忘記,聽政後與予同,入直軍隨駕幾次,則況君命,闕中人雖衆,一時替直,其何稟也,而謂大臣以稟,莫重展謁,宜顧重也。當該大將,亟施問備之典,回來前,令本營其令替直,隨詣軍,回輿後依前入直。
備忘記,明日世孫,徽寧殿展謁時,自協陽門·熙仁門,由北神門入西庭,北向展謁後,仍由北神門,由協陽門·熙仁門回來事,令春坊,該曹知悉。
令于鄭昌順曰,大臣·備局堂上引接。
令于鄭昌順曰,洪奉朝賀同爲入對。
建功湯一貼封入事,下敎。
傳于李普行曰,訓將萬萬可駭,削職。
李普行啓曰,訓鍊大將李章吾,旣已罷職,將兵之任,不可一刻無摠察之人,何以爲之?敢稟。傳曰,御將兼察。
又啓曰,訓鍊大將,以御營大將兼察事,命下矣。御營大將尹泰淵,卽爲牌招,以爲聽傳敎之地,何如?傳曰,允。
大殿·中宮殿·惠嬪宮·世孫宮·嬪宮,政院·玉堂單子問安。答曰,知道。
大殿·中宮殿·惠嬪宮·世孫宮·嬪宮,藥房口傳問安。答曰,知道。
大殿·中宮殿·惠嬪宮·世孫宮·嬪宮,二品以上·六曹·奉朝賀·兩司長官問安。答曰,知道。
備忘記,二十四日令旨中,果出於天理之公,改以果出於至公之心,頒布。
傳于鄭昌順曰,今日異於他日,訓將下敎安徐,命召傳授。
鄭昌順啓曰,訓將下敎安徐事,命下矣。訓鍊大將李章吾,卽爲牌招,命召傳授,何如?傳曰,允。
令于李得永曰,史官當入侍,桂坊爲之。
傳于李得永曰,時原任·奉朝賀,判尹及尹東晢入侍。
鄭昌順達曰,臣敬奉令旨,馳詣太廟奉審,則諸執事無頉,祭物精潔之意,敢達。答曰,知道。
李致中達曰,今日傳香時刻已過,而以獻官不備,尙未傳香,該曹不善塡差,以致日晩,其在事體,極爲未安,吏曹當該堂上,從重推考警責,何如?令曰,依。
傳于鄭昌順曰,諸承旨入侍。
傳于李普行曰,罪人沈翔雲,依初下敎擧行。
令于李致中曰,藝文提學入對。
令于鄭昌順曰,兵判入對。
李普行,以義禁府言達曰,大祝李成運拿推事,徽旨,達下矣,李成運,時在京畿楊州地云,依例發遣府羅將,拿來,何如?令曰,依。
又達曰,傳敎內,罪人沈翔雲,依初下敎擧行事,命下矣。免爲庶民罪人沈翔雲,依初下敎,全羅道羅州牧黑山島荐棘,而卽爲發遣府都事,罪人所到處執捉,仍令捉送配所荐棘之意,敢達。令曰,知道。
又達曰,明日太廟展謁時,考喧差備都事,當爲備員,黑山島出使都事南寅老,卽令該曹,依例口傳相換,以爲分排之地,何如?令曰,依。
李得永,以禮曹言達曰,卽接健元陵令所報,則今此正朝祭獻官,受香出來,而贊者未及,不得備員,贊者卽速變通云,莫重祭享,贊者未及,極爲駭然。未及贊者,令政院,稟處,其代,令該曹卽速差送,以爲備員將事之地,何如?令曰,依。
假注書臣柳誨達曰,領府事金相福,今方承令入城,故臣先爲入來之意,敢達。令曰,知道。
李致中,以弘文館言達曰,副校理安寬濟,書批已下,卽爲牌招察任,何如?令曰,依。
又達曰,假注書李錫夏,身病猝重,勢難察任,今姑改差,何如?令曰,依。
以洪文海爲假注書。
李得永,以漢城府言達曰,傳敎內,侍從有庶民者,一體蕩滌事,命下矣。依傳敎,庶民申光履·沈履之·金復休·趙鎭衡·李普天·朴聖泰·李敬彬·朴起采·李獻慶·金致顯·宋樂·黃樟,竝蕩滌,罪人李迪輔·沈翔雲·沈翼雲,只庶民蕩滌之意,敢達。令曰,知道。
義禁府都事南寅老,內資奉事李斗源相換。
鄭昌順,以訓鍊都監把摠·一二所巡將·左右捕盜廳從事官言啓曰,去夜無犯夜人被捉之意,敢啓。傳曰,知道。
副校理安寬濟書曰,伏以天佑我宗祊,聖候彌康,縟儀屢擧,我邸下勉承明命,代聽庶務,太平萬世,自今伊始,臣民蹈忭,曷有其極?臣於嶺邑待罪之中,忽伏承政院有旨,以臣爲弘文館副校理者,臣始也惝怳,如墜烟霧,繼以驚懍,若隕淵谷,終焉不覺涕淚之被面也。噫,以至寒素之家,而叨淸選,極榮也,以至疎逖之蹤,而承中批,異渥也。從古人臣之遭際聖明,蒙被陶甄者何限,而曷嘗有如臣兄弟之百無肖似,而偏荷洪造者乎?臣兄弟三人,自在韋布之賤,已結闔門之感,前後二十餘年,無非隕結圖報之日,幸而臣之兩弟,次第登籍,頂玉腰金,歷敭殆遍,苟非我大朝偏覆之私,若慈父之庇幼,曲遂之仁,如陽春之噓枯,則顧何由而得此也?雖在夢寐之間,每自怵惕以感,糜粉之期,湯火之願,歇後語耳,詩人所云欲報之德,昊天罔極者,眞是臣兄弟今日之謂乎?至於恩數,或出於曠絶,官秩或近於驟濫,則惟恐辱聖上簡拔之知,負家庭疎拙之規,未嘗不相對憂懼,至欲忘寢食也。況臣姿是樗櫟,識又鹵莽,遲暮一第,特僥倖耳,早自低徊於郞署,近又縻係於郡緩,遇事殫竭,隨分報效,卽臣之所嘗銘鏤于心者,今玆之命,又奚爲而及於臣身也?以其仲之跡,忝邇列而盛眷特加記憶,思乃祖之名,在邸傳而聖念至欲存錄,超常格而忽授瀛御,未數宿而再辱特旨,寵誥聯翩於下邑,榮光煥耀於馹路,臣聞命以來,一味兢蹙,直欲循墻而不可得也。嗚呼,臣之逖違殿陛,已多日月,矧當歲律將新,寶算彌邵,百僚相慶之辰,叩謝隆私,暫覲耿光,卽臣不泯之天,而謬恩無異於虞旌,私愧有甚於鶴乘,今若使徒恃寵靈,晏然承膺,則其奈公議之唾罵,傍指之嗤點,何哉?纔還京邸,冒違庚牌,未蒙例勘,尤增悶悚,猥陳短章,略貢微懇。伏乞邸下,諒臣職之不宜久蹲,察臣辭之非出飾讓,亟命鐫遞臣虛縻之御,以重官方,仍勘臣瀆擾之罪,以嚴朝綱,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭察職。
乙未十二月二十九日辰時,上御集慶堂。藥房入診,時原任大臣,同爲入侍時,都提調李思觀,提調徐命善,副提調徐有隣,假注書李錫夏,記事官金鑧·金奎祥,判府事金陽澤,領議政金尙喆,判府事申晦·李溵,醫官方泰輿·鄭允協·慶絢·吳道炯·鄭允德·柳光翼·徐命緯·丁志泰·金孝儉,以次進伏訖。思觀曰,夜間聖候,若何?上曰,一樣矣。思觀請令御醫診候。上曰,依。泰輿等入診,退伏奏曰,左右三部度數調均矣。上曰,注書出去,奉朝賀召入,可也。洪奉朝賀·金奉朝賀入侍事。出榻敎賤臣承命出來,奉朝賀洪鳳漢·金致仁召入進前,鳳漢及致仁問候。上曰,一樣,而寢食之節差勝矣。鳳漢及致仁曰,伏聞寢食差勝之敎,臣等不勝慶忭矣。諸大臣齊聲山呼。上曰,昨日御製大學文,注書持入,可也。有隣曰,已爲持來矣。上曰,讀之。有隣讀題。上曰,其題,好矣。此製,何如?奉朝賀及諸大臣對曰,聖算方躋耄期,而見此御製,自初至終,精神不倦,尤極貴矣。上曰,此擧,何如?尙喆曰,堯舜之世,亦未聞有此擧,儘是曠世之盛擧矣。命書傳敎曰,今聞領相所奏,於侍從有墨名者云,豈特此?亦有刊名侍從案者,有庶民者,一體蕩滌,示今予曠蕩之意。尙喆曰,鄭弘淳有實恙,似難進參於賀班云矣。上命書傳敎曰,今聞所奏,兵判許遞,其代,禮判爲兵判,牌招傳授命召,禮當前,趙重晦爲禮判,一體牌招。又命書傳敎曰,令巡邏軍門,今夜解禁。又命書傳敎曰,都中宗臣·朝臣·士庶人,八十三歲人,其令召待。尙喆曰,當分付戶曹設饌矣。上曰,無已太康乎?尙喆曰,何太康之有?値國家曠世之慶,有老人召見之擧,惟當設饌同慶矣。惟彼老人輩召見之時,豈可無聊出送乎?上命書傳敎曰,今者此擧,仰表陟降陰隲。今日八十三歲人召見時,當賜饌,令該曹待令,而無過數器。上曰,明日王世孫展謁時,軍兵以入直外,一百名擧行事。出榻敎上曰,王世孫明日徽寧殿展拜事。出榻敎上曰,今日歲抄捧納乎?尙喆曰,今月初一日已畢納矣。上命讀公事,有隣讀嶺伯祗受狀訖。思觀曰,湯劑則待下敎進御乎?上曰,依。諸臣以次退出。
乙未十二月二十九日辰時,王世孫座尊賢閣。都承旨入對時,行都承旨徐有隣,假注書李永穆,記事官洪國榮·金奎祥,兼弼善鄭民始,以次進伏訖。令曰,適有小饌,欲爲頒賜,宮官及承史令入對矣。令曰,明日乘輿所何處乎?徐有隣曰,似以今在門爲之矣。令曰,軍兵明日罷漏後,使之待令。令曰,孟朔輪對,有常定日乎?有隣曰,然矣。令曰,史官出去,持入輪對記。賤臣承令持入,有隣讀奏訖。令曰,此後趁期,取稟,可也。令曰,明日陪從承旨,何承旨爲之乎?有隣曰,以左承旨似爲之矣,令曰,昔年代理時,故判書李晩成,以兵判每爲陪從,此後則兵判爲之之意,分付,可也。諸臣退出。
乙未十二月二十九日巳時,王世孫座尊賢閣。大臣·備局堂上引接入對時,奉朝賀洪鳳漢,領議政金尙喆,左議政李思觀,行知中樞府事李景祜,行司直具善復,左參贊蔡濟恭,行司直李章吾,行吏曹判書金鍾正,行戶曹判書具允鈺,禮曹判書趙重晦,行副司直尹東暹,右參贊鄭存謙,行副司直鄭尙淳,行副司直尹泰淵,禮曹參判金華鎭,行副司直權噵,江華留守洪樂命,行副司直李瀰,開城留守宋淳明,行副司直洪良漢,行大司成金魯鎭,戶曹參判鄭一祥,大司憲李溎,大司諫沈勗之,副提學李秉鼎,執義郭鎭純,司諫李東郁,掌令蔡廷夏,掌令申昕,持平李鼎運,正言李羽逵,左副承旨鄭昌順,假注書李永穆,假注書柳誨,編修官鄭民始,記事官洪國榮,記事官李洪載,以次進伏訖。令曰,祭官未入來者,以預差陞實,卽爲受香,可也。令曰,原任入來乎?金尙喆曰,日前以別無可稟之事,則原任不入之意,已陳達,故不爲入來,而方在闕中矣。洪鳳漢曰,明日乃是元朝,邦慶無疆,自倍他日,慶忭之祝,曷有其極?尙喆曰,向日副學所陳,誠好矣。學門卽本源涵養之工也,本源之工加勉,是所望也。令曰,當體念矣。令曰,掌樂提調入來乎?尙喆曰,吏判,提調而入來矣。令曰,方進饌,鼓吹與舞待令。令曰,藝文提學進前。鄭存謙進伏。令曰,明日致詞箋文,製來後稟之,可也。令曰,未下直守令,催促下送。出令旨令曰,大司成考出殿講規式,再明日入對。出令旨令曰,左副承旨,馳詣太廟·永寧殿奉審,諸執事·進排官,摘奸以來。出令旨令曰,近來京習操,久未見矣。李章吾曰,以禁御兩營之停番,訓局軍爲內外入直,故不得爲之矣。令曰,訓將非矣。向來臺疏後,以動駕頻數,不得爲之之意,陳奏矣。今者所達爽實,而且習操亦非公故乎?尙喆曰,誠如睿敎矣。尙喆曰,三軍門習操,近久不行,致勤下令,宜有警飭之道矣。三軍門大將,爲先一倂從重推考,何如?令曰,依爲之。訓將越俸三等。出擧條尙喆曰,此平安兵使崔東岳狀啓也。枚擧宣川府使柳鎭恒牒呈,以東林城四處軍器與城牒公廨之修補,監董將校李夢台,宜有褒賞之典,請令廟堂稟處矣。此則依例下該曹,使之稟處,而大抵諸道之以軍器城牒之修補及捉虎拯活等事,請賞紛紜,雖非一切防塞者,其爲太濫,事甚未安,以此意另加申飭諸道道帥臣,何如?令曰,依爲之。出擧條尙喆曰,三陽開泰,萬品昭蘇,漢文賑貸一詔,至今有光於史牒,而顧今諸道,亦多設賑之邑,苟或賑法不嚴,徒爲濫觴之歸,穀物不敷,未免捐睿之患,則爲字牧者,其可曰仰體朝家恤民之德意乎?況當設賑之時,必欲無中生有,爲料販之事,利小害大,反或病民,此不可不慮。廟堂申飭道臣,道臣嚴飭守令,營賑之政,非法之事,另加嚴飭,何如?令曰,依爲之。出擧條尙喆曰,都民之賴以爲生者,專在於列市分肆,貿遷有無,而近來紀綱不嚴,奸細之徒,毋論魚物與藥材等物,名曰都庫,從中握利,弊不一其端,故前後大朝屢煩嚴飭,而近來此法,漸益懈弛,百物踊貴,專由於此云,平市之署,執法之司,苟能摘發痛治,豈有是哉?更加各別嚴禁,此等所聞,一向如此,則不能禁飭之官員,難免重罪,以此意爲先出擧條,申飭,何如?令曰,嚴飭,可也。出擧條尙喆曰,備堂李重祜,次對座目,書進字而不入來,雖緣夜來實,事體則未安,推考,何如?令曰,勿推。刑判外,多不來何也?尙喆曰,似由實故,而事甚未安,不進諸堂,一倂推考,何如?令曰,刑判外,一倂推考,可也。出擧條尙喆曰,方當歲末,未有私屠弛禁之令,故法司下屬,或多憑藉作弊之事。如江上富戶,稱以風聞,種種侵漁之習,亦多有之云,事甚痛駭。嚴飭諸法司,使之各別察禁,俾不至隨現抵罪,何如?令曰,依爲之。出擧條尙喆曰,朝參不參兩司中趙榮弼,初非臺官,而誤入現告,難免不察之責,當該承旨罷職,何如?令曰,依爲之。出擧條金鍾正曰,以祭官事,有所仰達矣。大朝前後飭敎,不啻嚴切而弊習未祛,雖以今日觀之,獻官二人,終不入來,以致受香過時,事甚未安,當此一初之政,宜有申飭之道矣。令曰,獻官不入來者誰也?鍾正曰,凡察官齋宿,吏郞摘奸,蓋欲其預行淸齋,及時齊進,而獻官則以不爲摘奸之故,有頉與否,無以預知,翌朝受香之時,始爲臨急變通,事體苟簡,莫此爲甚。臣意則獻官齋宿處所,令各其司一一收擧案以呈,如或有頉,趁卽變通,俾無受香時窘速之患,似宜矣。令曰,依爲之。出擧條尙喆曰,聞吏判所奏,差祭二人,終不入來,以致受香過時云,事體誠極未安,罷職,何如?令曰,依爲之。出擧條具允鈺曰,稅穀捧上時,斛上加升,乃爲補縮之資也,貪官固不敢犯手,而前年軍監,曾因此生事,有該官論罪之事矣。廣興倉亦安知無如此之弊,而特姑不現發,此後若或有犯手者,則隨現嚴繩,斷不可已,爲先出擧條,申飭,何如?令曰,嚴飭,可也。出擧條李溎·沈勗之·郭鎭純·李東郁·蔡廷夏·申昕·李鼎運·李羽逵所達,惟我殿下五十載建極之功,陶成平蕩之化,爲今日臣子,孰敢以黨之一字,萌於心發諸口,而乃者大逆罪人南絳老之一啓,背公死黨之心,綻露無餘,旣已正法,則罪人李迪輔之不先不後,闖進一疏,雄唱雌和,節節巧慘,渠苟有一分人心,焉敢放恣叵測之至此哉?,其負國家無臣節,甘心私黨之類,不可一刻容貸於覆載之間。請仰稟大朝,黑山島圍籬罪人李迪輔,亟令王府,拿鞫嚴問,快正王法。令曰,不從。出擧條又所達,罪人南絳老,負殿下五十年苦心,自陷重戮,則爲今日臣子者,孰敢營護,而荐棘罪人朴盛源,敢以伸冤二字,肆然陳章,究其所爲,萬萬叵測。荐棘之律,雖出斟量之聖心,其在嚴國體之道,不可荐棘而止。請仰稟大朝,黑山島荐棘罪人朴盛源,拿鞫嚴問,快正王法。令曰,不從。出擧條又所達,庶民罪人沈翔雲,本以悖倫妖邪之類,投進一書於聽政之初,指意叵測,國人齊憤,王府再訊之下,情節未究,而遽下酌處之命。此雖出於至仁至慈之聖意,而如此宵小不逞之徒,不施典刑,則無以戢奸邪而防後患。請仰稟大朝,還寢黑山島罪人沈翔雲酌處之命,更令王府,嚴鞫得情,快正王法。令曰,不從。出擧條李溎·郭鎭純·蔡廷夏·申昕·李鼎運所達,宮城宿衛,何等嚴重,而咸道亨之肆然踰越,自有當律,充軍之命,雖出於好生之德意,論其罪犯,不可充軍而止。請仰稟大朝,固城縣充軍罪人咸道亨,依律處斷。令曰,不從。出擧條又所達,罪人梁成卜酌處之命,實出於我聖上順時行仁之盛意,孰不欽仰,而第念刃刺致死,渠旣自服,年滿二十,非比蒙騃,此而見放,則死者之冤,旣無以慰,方來之憂,有難勝言,三尺至嚴,不可容貸。請仰稟大朝,還寢罪人梁成卜減一律島配之命。令曰,不從。出擧條又所達,充軍罪人黃宅仁,本以庸瑣之徒,猥玷臺閣之選,不體建極之聖意,敢售挾雜之舊習,肆然陳章,用意叵測。帳殿處分,雖出好生之德意,究厥情狀,不可薄勘而止。請仰稟大朝,黑山島充軍罪人黃宅仁,依律處斷。令曰,不從。出擧條李溎所達,帝王爲治之道,惟在於學問,堯舜禹湯文武相傳之心法,豈有他哉?學以行此道而已。漢唐之君,非無資質之超邁,而僅能爲小康之中主,以其無學問之力也。我邸下以大成之質,篤時敏之工,踐履之實,造詣之卓,固已出尋常萬萬,而第當聽政之初,機務日繁,苟不念念存着,則或恐有間斷之慮,請益篤典學之工,以爲致治之本。令曰,所達,是矣,當留念。出擧條又所達,我朝先正臣李珥有言曰,上自大臣,下至微末庶官,而皆有欲退之意,則國事尙可爲也。士之立於朝者,皆有欲退之意,則國事若不可爲,而先正之言如是者,以其有重廉節,而輕爵祿之心,然後可以正己而事君,此誠爲至論矣。挽近以來,難進易退之臣,固不可易得,而巧宦躁競之習,日滋月長,朝象之乖裂,人心之陷溺,莫不由此,非世道之細憂矣。今我邸下,受大朝付托之重,闡一初淸明之治,激揚勵圖之政,尤爲急務,請抑躁競之習,杜僥倖之門,以勵廉恥之節。令曰,所達,是矣,當留念。出擧條又所達,崇儒重道,卽我列聖朝家法,其培養作成之功,可此成周之盛時。逮我大朝臨御以後,丕闡文明之化,亦勤招徠之誠,而第守道山樊之士,每有難進易退意,目今朝著之上,逶迤翺翔之徒,皆是常調科目中人,無一讀書窮經之士,此甚慨然矣。今當聽政之初,延接賢士,實爲先務,招延山野隱德之士,請以資輔導之功。令曰,所達可謂切急之務,當稟于大朝矣。出擧條又所達,容直納諫,卽人君之盛節,亦人君之所難也。蓋人臣之直言,如醫者之毒藥,雖利於病,苦口則却之,直言雖利於國,逆耳則拒之,此從古人君容諫之所以難也。伊尹告君之辭,有一言之可作聽言之要道者,其言曰,有言逆于汝心,必求諸道,有言遜于汝志,必求諸非道。倘於遜志逆心之間,而以求其道與非道,則豈有鑑別之差哉?臣固知我邸下明睿所照,姸媸莫逃,而古聖人切至訓,尤不可不隨處警省也。請先存鑑別之公,以爲開廣聽納之要。令曰,言甚切實,當留念。出擧條沈勗之·李東郁·李羽逵所達,充軍罪人咸道亨之踰越宮墻,自有當律,前後處分,雖出於我聖上好生之德意,身爲禁旅,闖越至嚴之地,論其罪犯,實無一分容貸之道,不可充軍而止。請仰稟大朝,固城縣充軍罪人咸道亨,依本律處斷。令曰,不從。出擧條又所達,充軍罪人黃宅仁,不體我聖意,敢售舊習,挾雜陳章,瀆擾於靜攝中者,萬萬可駭。帳殿處分,雖出聖上好生之德意,而究厥情狀,尤極痛駭。請仰稟大朝,充軍罪人黃宅仁,依律處斷。令曰,不從。出擧條沈勗之所達,訓鍊大將李章吾,下詢之下,所對極涉漫漶,揆以事體,誠爲未安,不可問備越俸而止。請訓鍊大將李章吾罷職。令曰,依達。出擧條尙喆曰,翔雲旣去圍籬,且罪人以庶人爲名者,一倂蕩滌,則翔雲庶人之名,亦在蕩滌中,此後臺臣啓達之際,措辭爲難,不可不一番陳達而爲之矣。李秉鼎曰,然則與朴盛源·李迪輔同矣,雖貸一律,依前下敎,斷不可已也。尙喆曰,以此出擧條擧行,似好矣。令曰,置之。當稟于大朝矣。李秉鼎所達,臣之前書,以政與學交修之意,有所仰勉矣。今當代聽之日,引接臣僚,酬酢機務,何莫非精義致用之地,而若其涵養本源,開發聰明,專在於親近方冊,益篤緝熙之工,收斂心神,毋忽宴閑之際。近來書筵之停撤,雖由於連在侍湯,而聽政之暇,頻賜召對,法周文之日昃不遑,追唐宗之夜分乃罷,必使溫故知新之方,無小間斷,而親賢士大夫之時多,接宦官宮妾之時少,則體用相須,本末互資,其措諸事爲者,益當沛有餘裕,伏願深留睿念焉。令曰,所達切實,當留念。出擧條又所達,近日生民之受困,實由於貪風之日熾。懲貪之方,莫如奬廉,故向於丙寅年間,我大朝有抄選廉謹之命,意甚盛也,而尙今因循,以致勵世之聖旨閼而不行,請令廟堂卽爲抄啓。令曰,旣有上敎,依爲之。出擧條又所達,翔雲之特貸一律,雖出於我大朝好生之德,而竝與荐棘,而還寢近日臺達,與李迪輔·朴盛源列書竝稱,輿情已極駭憤,況混入於諸庶民蕩滌之中乎?仰稟大朝,依初傳敎荐棘,恐不可已也。令曰,所奏誠是,當稟于大朝矣。出擧條令曰,諸承旨持公事入對。出令旨都承旨徐有隣,左承旨蔡弘履,右承旨李致中,右副承旨李普行進伏訖。令曰,今日進饌時,陪從承旨,右副進參,諸宮官竝爲入侍。出令旨令曰,史官二員待令,騎馬六匹待令。出令旨令曰,兵曹入直堂上推考。出令旨諸臣退出。
乙未十二月二十九日未時,王世孫座尊賢閣。藝文提學入對時,藝文提學鄭存謙,同副承旨李得永,假注書李永穆,記事官尹尙東·李洪載,以次進伏訖,令曰,致詞箋文讀奏。鄭存謙奏訖。令曰,善製矣。鄭存謙先爲退出。令曰,桂坊官員三人待令,騎馬九匹立之。出令旨諸臣退出。
乙未十二月二十九日申時,上御集慶堂。老人賜饌入侍時,王世孫侍座,奉朝賀洪鳳漢·金致仁,判府事金陽澤,領議政金尙喆,判府事申晦,行都承旨徐有隣,左承旨蔡弘履,右承旨李致中,左副承旨鄭昌順,右副承旨李普行,同副承旨李得永,假注書李永穆,記事官文采五·李洪載,以次進伏訖。入鼓吹與舞,進饌後,入庭老人及大臣·承史,皆賜饌。王世孫進酌訖,洪鳳漢·金致仁·金陽建·金尙喆·申晦,以次進酌。上曰,都尉皆進酌。朴明源·黃仁點·沈能建·具敏和,以次進酌訖。上曰,金孝大·尹東晢·金漢耆·鄭厚謙,史官出去,使之入來。賤臣承命出來,以已爲退去之意還奏,上曰,置之。上製效大風歌三句,命樂工誦之,仍命入侍諸臣賡進。上曰,今日入庭老人,盡爲加資。出傳敎老人盡爲鼓舞呼千歲。上曰,太康矣。上曰,予臨御幾年,無一惠民,明日受賀,實爲自恧,予將權停矣。洪鳳漢曰,聖敎至此,臣等不勝感泣,而此下敎,實非奉承者矣。上曰,若有爲民施惠之事,則予當受賀矣。金尙喆曰,爲民之事,靡不用極,而倉猝之間,無以仰對,臣等當退以商確,明日仰稟矣。諸臣退出。
