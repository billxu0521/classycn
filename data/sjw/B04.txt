上在慶德宮。停常參·經筵。
備邊司啓曰,去夜伏覩本司啓辭批答之敎,使其押來將官,有若探知無事交付囚禁之狀,入往典獄,與之相語,則渠稱欲爲牢諱,而所率諸人中,終必有被捉吐實者,到此之後,則尤難免死,欲爲承服,則初非由大坡兒越去,實有廣坪之路,又將延及於廣坪權管,吾亦罔知所對云云矣。此罪人入來經夜,恐或先入於勅使之耳。速令都監言及宜當,且昨聞譯官之言,罪人雖到,元日則似無推問之擧云,敢此竝啓。答曰,知道。使之言及,可也。
又啓曰,迎接都監啓辭,卽以姜破回捉來之意,言及於鄭使,則答曰,罪人旣爲入來,探問遲速,惟在本國量處,則速爲回報,然後自此可以通於諸勅云云。其言似出於探試之意,趁今日請爲査問似當,令廟堂,稟處,何如?傳曰,允事,傳敎矣。卽刻大臣以下會于館所以待之意,令都監言于勅使,以觀其答,何如?傳曰,知道。以上出備局謄錄
傳曰,同副承旨朴安悌,不謹任事之失,極爲駭異,姑先推考。
迎接都監草記。答曰,從前本非朝廷之所知,又言及,似爲不當,須勿買去之意,措辭防塞。以上出內下日記
迎接都監啓曰,平明,勅使先行望闕禮,序立於東庭,臣等率都廳以下,行禮於西庭,禮畢罷出,御帖呈後,正朝禮畢後,卽爲入給之意,敢啓。傳曰,知道。
又啓曰,昨夕傳給萬戶官敎於鄭勅,則極以爲喜云,敢啓。傳曰,知道。
又啓曰,鄭勅所求沙盞四竹,依見樣令司饔院燔造以給事,入啓蒙允矣。今日以其造送者,呈納於鄭勅則以爲,體樣過大,沒數點退,又作見樣出送,請令司饔院,依此見樣,急急改造,雖未及於勅使留館之日,追送於中路,何如?傳曰,知道。
又啓曰,鄭勅卽刻出坐西宴廳,招致發賣色郞廳尹檄,使之入坐,又招平市官員及事知市民,而平市官員·市民,皆未及來到,故方爲催促之意,敢啓。傳曰,知道。
又啓曰,勅使招入戶曹郞廳及平市署官員,以發賣事,多發恐喝之言,又捉入市民八名,脫衣結縛,督納靑黍皮·水獺皮·白綿紙等物,而市民等處物貨應納之數,捧招後,卽爲出送,發賣一事,昨日大通官等,已爲停當矣。夜間鄭勅,往上·副勅之房,從容相語後,頗有憂慮之色云,而今朝忽然有此擧措,兩色皮物中,靑黍皮,則雖准上年冬發賣之數,白綿紙·水獺皮,則未准其數,故催督如此,市民等驚惶罔措,滿庭呼訴之狀,慘不忍見矣。鄭勅,又使戶曹郞廳,來言於臣時昉曰,白綿紙三千卷,自本曹速爲備給云。所貿物貨,捧招勒定於市民,乃是無前之擧,白綿紙又給三千卷,則其數有過於上年之數,漸次增數,後弊可慮。故令玄德宇等,方爲措辭開諭之意,敢啓。傳曰,知道。
又啓曰,卽以姜破回捉來之意,言及於鄭使,則答曰,罪人旣爲入來,推問遲速,惟在本國量處,速爲定奪回報,然後自此可以通於諸勅云云,其言似出於探試之意,趁今日繼爲査問似當,令廟堂,稟處,何如?傳曰,允。
又啓曰,三公·五曹判書·大司憲·禁府堂上來會之意,言于鄭使,則三勅出坐西宴廳,招三公以下行揖禮,仍爲推問諸罪人矣,敢啓。傳曰,知道。
又啓曰,今日別茶啖,依例排入之意,敢啓。傳曰,知道。
又啓曰,鄭勅,卽送玄德宇·趙東立,言於臣之源曰,從前勅使,雌馬每每貿去矣。今番則當比前加數貿去,此意預爲知悉云,敢啓。傳曰,知道。
又啓曰,卽刻鄭勅,出送玄德宇傳言曰,俺等回程,定於初三日,過此則四日五日皆不吉,決無進退云,敢啓。傳曰,都監依例請留,可也。
又啓曰,以勅使初三日回程事,草記,傳曰,令都監依例請留,可也事,傳敎矣。使差備譯官措辭請留,則答曰,以姜破回等未卽捉來之故,俺等之淹滯今幾日矣。奉皇命而來,不可久留,定於初三日發行云。又以新歲別宴,初三日自上親臨之意言之,則答曰,新歲別宴,乃是規外之禮,而自上欲爲親臨,感則感矣。第俺等奉皇命而來,以一罪人不來之故,留滯至此,今幸捉致,已爲推問,復命甚急,初三日又是吉日,必欲發行,決難承命云,敢啓。傳曰,明朝依例承旨進去請留。
又啓曰,諸罪人推問後罷出,推問辭緣,詳在大臣啓辭中矣,敢啓。傳曰,知道。
都監郞廳,以三公意啓曰,臣等與五曹判書及大司憲·同知義禁,偕詣館所,則勅使出坐西宴廳,令臣等入來行禮,一如前日,罪人姜破回,爲先推問,則對以果與其子一名,越去採菌而還,勅使問乘何處亇尙越去乎?破回對以秫稈數束,作筏而渡云,則勅使怒其飾詐,令臣等依我國推鞫例訊問云。刑推二度,則破回吐實,與河千陽當初所招相符,勅使卽解其縛,令刑曹郞廳,列書其所率七人之名,高玄男,又將刑推,則玄男亦卽吐實,又令列書其所率六人之名,勅使言以此名錄,急急下送于平安監司,使之一一執捉,出待于安州或定州云云。仍以各人罪狀言之曰,劉春立等一隊高玄男等姜破回罪犯,別無輕重於其間,大坡兒兵房崔月戒,其罪似輕,權管尹以顯,都訓導李士立,一樣罪重。碧潼郡守朴培元,自七月初生,至九月初二日,承差出他,不在任所,則不能禁斷僭越之事,雖非其罪,至於還官之後,旣聞大坡兒有殊常之迹,則經過數朔,久未摘發,何可免罪?須以此意,詳盡啓達于國王,某某罪重罪輕,明朝回報云云。且於問答之際,累以監·兵使,亦有罪責之意,言之不已,臣等亦隨問隨答矣,敢此略陳,明早臣等,當詣闕請對,而姜破回·高玄男等所率人捕獲之事,一刻爲急,卽爲撥上祕密行會,何如?傳曰,知道。
大司諫李一相就職後,初度呈辭,還出給。
大司憲鄭世規,執義金徽,就職。
府前啓,平澤縣監柳麟遞差事,國忌齋戒,姑停。
擧動罷後,政院·玉堂問安。答曰,知道。
三殿·東宮·嬪宮,政院·玉堂·二品以上。六曹·大司憲歲謁問安。答曰,知道。
大司諫李一相初度呈辭,再呈政院,還出給。
正言吳挺垣啓曰,李時標·申恦等兩人之事,屢覈得實,廣詢施罰,凡在物議,是無足惜,而一時竄配,似涉過中,言責之官,若有所懷,同議還收,未爲不可。若不使昨日城上所,詣司諫尹鏶處,相議請出矣。伏承聖批,多有未安之敎,至下特遞之命,處置乖當,在所難免。卽當引咎而夜深不敢,今始來避,所失尤大,請命遞斥臣等之職。
司諫尹鏶啓曰,臣在城上所,以處置事來詣,臣所區區愚慮,以爲兩人不得已爲公議所非,□遽加□□,亦涉過中,爲臺官者,隨事論執,乃其職耳。未可深知,故臣與同僚相議矣。今承聖批,辭意嚴峻,至下特遞之命,處置乖當,實由臣謬妄之致,何敢一刻仍冒?請命遞斥臣職,答兩正言·獻納·司諫曰,勿辭,退待物論。
政院啓曰,傳曰,今日問安時,大司諫來參耶?朝廷問安進去承旨李□□□,傳敎矣。大司諫李一相,卽呈辭單,不參問安之班矣。卽者辭單,又到本院,亦爲退送矣,敢啓。傳曰,知道。就職,來于何處就職乎?
大司諫李一相啓曰,如臣無狀,忝居諫席之長,尸素之懼,方切于中。且承召命顚倒詣闕之際,氷路落傷,扶曳就職,而遍身牽痛,不敢屈伸,竟不得進參於問安之列,不得已呈單而退,惶縮竢罪而已。卽者下吏來言,諸僚引避,不得處置云,而臣名旣在於昨日政院之啓,決難處置多官,故忍痛入來,方欲具由引避矣。卽到臺廳,伏聞以臣不參問安,特下嚴敎於政院云,臣之逋慢,罪合萬殞,何敢一刻苟冒言地乎?請命遞斥臣職。答曰,勿辭,退待物論。
上在慶德宮。停常參·經筵。
傳曰,大臣·備局堂上引見。出備局謄錄
漢城府啓目。答曰,兩契上事位稱名者,竝拿推,本府職在京兆,不能檢飭略干坊民,則其何以擧職耶?決不可每以捕盜廳,替受其弊,本府嚴飭下輩,思盡其職,在逃罪人,令捕得繩以重律,藏氷之役,尤不可代以他部,以遂其奸計。況且日候當寒,期於捕得,使役終不惕念擧行,以傷事體,則本府亦難免罪責,知悉。
備局草記。答曰,知道。不必別送剩官,判義禁兼行,似爲便當,以此言于勅使,可也。
傳曰,元朝異於常日問安,非獨予所,旣已詣闕之後,咫尺問安之班,何可睨視而不入?其氣力,況能再入乎?其心所在,雖不可知,於情於禮,豈宜如是?大司諫李一相推考。以上出內下日記
迎接都監啓曰,大通官二人,使差備譯官,傳言於臣處,請見李廷贇·李龍男·李義吉等三人,蓋衙驛朴孝男之子得一,頃年赴北京時,以潛商被捉,所持物貨屬公,而此事出於其時使臣韓政丞狀啓中,所謂李廷贇,卽韓政丞所率軍官,而李龍男·李義吉,乃是李廷贇率去之人也。上年夏勅時,朴孝男出來,欲推其物貨於李廷贇等處,以諺文書物目件記,送于都監,都監不受,卽爲還送云。今日欲見李廷贇等三人者,亦以此事也。臣答以已爲定奪結末之事,到今提起,實涉無據。李廷贇等,決不可招來云,則渠輩以爲,今番則歸期已定,行色甚忙,姑爲置之云,敢啓。傳曰,知道。
又啓曰,卽者三公·五曹判書·禁府堂上·左承旨來會之意,言于勅使,則諸勅出坐西宴廳,卽爲招入矣,敢啓。傳曰,知道。
又啓曰,三公與五曹判書,與勅使相議諸罪人罪律後罷出,問答辭緣,詳在大臣啓辭中矣,敢啓。傳曰,知道。
迎接都監郞廳,以三公意啓曰,臣等與諸宰偕詣館所,令譯官傳言,則勅使出坐西宴廳,令臣等入來,臣等依前行揖而坐,以榻前定奪之意,措辭言之,則諸勅使相與密語而後,答曰,國王思量,恰符俺等之意,更無可言,兵房崔月戒則當初河千陽招辭中,不擧其名,諸罪人無一援引者,其在俺等所見,似爲無罪云。臣等復以爲監·兵使則當罷職,差出其代云,則第三使作色曰,不可自此擅斷罷職,諸勅使一一歸報皇帝,則或罷職或否,在其處分,其前決難遞易云云。其言監·兵使,初欲致之京中,一處査問,而其時遞改不便云,故俺等勉從而止之矣。今者國王,雖以罷職論斷,而不問於當身,遽定其罪目,則不無後言,欲聞其所供之辭而歸報帝前,將何以捧其招辭乎?臣等急遽之間,答以遠接使,以正一品重臣,且兼判義禁,行到本道,發爲問目,使之緘答則似或便當,諸勅相議而言曰,大臣所言則如此,而國王亦以爲然乎?須啓知而回話云云。且言河千陽之罪,本國以爲如何?臣等答以千陽,卽勅行中押來之人,處置在於諸大人,時未念及於議罪云,則勅使言,所犯則元是死罪,而因渠所言,摘發罪人甚多,宜有差減之擧,第三使仍言,淸國之法,減死之罪,決棍四十云云,臣等以爲輕歇,則勅使言,以長大竹片,打之幾死,誠不輕歇云云。大槪將以各人罪狀及我國所答之言,竝告于皇帝,則某人論罪,某人分揀,當有帝命云矣,敢啓。傳曰,知道。
迎接都監郞廳,以三公意啓曰,臣等與勅使問答時,彼言監·兵使欲捧監·兵使供辭云云。臣等答以遠接使可以爲之,則乃曰,大臣所言如此,而未知國王亦以爲然乎云云。觀其語意,似有所以,卽令譯官玄德宇,探試第三使之意,則平壤餞慰使,極擇差送,仍差査問之任,或於安州,或於定州推覈之處,同參爲之云,則稱以委送京官,事體重大,聽聞亦好,甚爲便當,俺意如此,大臣不以爲非,則依此啓稟云,以平壤餞慰使順差以送之言,爲除驛路之弊,而在我之道,恐涉苟簡,何以爲之?敢稟。傳曰,似無所妨,依此爲之,可也。
政院啓曰,餞慰使極擇差出事,定奪,而正卿則太重,從二品則無故者,只戶曹參判許積,右尹宋時吉矣。此二人中何人差送乎?堂上中亦爲擇差乎?事異常規,敢此仰稟。傳曰,戶曹參判差送,可也。
迎接都監啓曰,今日別茶啖,依例排入之意,敢啓。傳曰,知道。
迎接都監郞廳,以領議政意啓曰,臣進詣館所,令譯官措辭請留,則勅使答以所幹之事今已完了,留館亦旣多日,明日必欲發行,不得依命云,敢啓。傳曰,知道。依例遣中官請留。
迎接都監啓曰,中使請留之後,始許留一日,故卽以明日別宴,自上親臨之意,使差備譯官傳言於鄭勅,則答云,別宴或上馬宴中,親行宴禮,則再明定爲發行云,敢啓。傳曰,知道。明日宴,以上馬宴爲名,可也。
又啓曰,卽刻勅使,以初四日辰時發行事,出牌文,敢啓。傳曰,知道。以上出延接都監都廳儀軌
大司憲鄭世規啓曰,諫院多官,竝爲引避,本府當爲處置,而第今日之鬧端,實由臣當初持難而輾轉至此,臣何敢晏然處置乎?且昨往館所,仍致日暮,今始來避,所失尤大,請命遞斥臣職。答曰,勿辭,退待物論。
府啓,大司諫以下,大司憲,竝引嫌而退,相議請出,自是意見,別無所失,不可爲嫌,僚議歸一,無所異同,是循規例,有何乖當,臺閣論事,處一爲之,在引咎自當,無乃太過?不敢處置,前後無異,病闕問安,勢也非慢,當初避辭,已盡曲折,更難處置,事勢固然,俱無可避之嫌,請正言吳挺垣,獻納柳道三,正言權大運,司諫尹鏶,大司諫李一相,大司憲鄭世規,竝命出仕。
備忘記,元朝異於常日,問安非獨予所,旣已詣闕之後,咫尺問安,何可睨視而不入?其氣力,況能再入乎?其心所在,雖不可知,於情於禮,豈宜如是?大司諫李一相推考。
上在慶德宮。停常參·經筵。
備邊司啓曰,戶曹參判許積,以平壤錢慰使,兼爲査問事,旣已命下矣。査問之事,當在安·定之間,而平壤錢慰旣行之後,則便無名號。且只以錢慰兼行査問,則似無重其事之意,稱以錢慰兼査問使,印信一顆,亦爲給送,以爲文簿間行用之地,何如?答曰,允。
又啓曰,迎接都監啓辭,鄭勅,出送差備譯官趙東立等傳言曰,今此罪人等査問辭緣,奏文或咨文中草本,須卽來示,査問時來參大臣以下諸官,列錄於別單,罪人議律,亦爲逐名列錄以給,則俺等當爲持去云。令廟堂趁速,稟處,何如?傳曰,允事,傳敎矣。前頭咨·奏,主文之人,當爲撰出,而戶曹參判許積,罪人推問時,終始同參,詳其顚末,且能强記,卽令蔡裕後·許積,同會相議,勘定文字,罪人議律,亦依昨日所言,開錄於別紙,諸官職姓名,又書別單,竝爲啓下後,送于都監,使之傳給,何如?答曰,允。
迎接都監啓曰,以備邊司,平安監司·兵使爲先遞改以待之意,探問於第三使何如事,草記,傳曰,允事,命下矣。卽令差備譯官趙東立措辭言之,則鄭勅答曰,監·兵使徑先遞改,則皇帝更無處置之事。況或不無仍存之理,決不可改差云,敢啓。傳曰,知道。
備邊司啓曰,驪州牧使洪柱一上疏,啓下本司矣。其所條陳之辭,自當從容覆啓,而勅行中通官輩,求請於畿甸各邑,今若創開無前之事,則日後滋蔓必倍。今日請於留館之日,開諭彼輩,永杜此弊云者,實出於慮後,不但有目前之悶也。勅行明當回去,趁其未發之前,令都監,分付差備譯官,以京畿則曾無此規,不可開端之意,善爲措辭以諭,俾無到站求索之患,如何?答曰,允。
又啓曰,迎接都監啓辭,鄭勅,卽刻又送玄德宇,傳言曰,罪人査問咨奏,雖未撰出,査問時來參大臣以下姓名及罪人議律,爲先開錄,須及未發程前送示云,故敢啓。傳曰,知道事,傳敎矣。罪人推問時同參諸臣職姓名別單及罪人等各其名下議罪輕重別紙,爲先以此入給,奏草則姑勿書給,追送於遠接使,使之更爲觀勢處之,何如?答曰,允。以上出備局謄錄
有政。以宋時吉爲都承旨,金慶餘爲大司諫,李迥爲掌令,元萬石爲持平,李光載爲掌令,吳翮爲持平,尹垍爲麻田郡守,李翂爲三嘉縣監,奉敎單,李曾,校書博士曺致中,錦平君鄭砯。
左副承旨李後山上疏。答曰,省疏具悉。旣非一人之失,則當觀處之,爾其勿辭。
戶曹草記。答曰,曾前亦有出給禮單紬木,以換木爲名之時,此似是實狀,依其言應刪,可也,旣許二千金,則其他多寡,何必論乎?竝依取爲之,而牛黃似爲太多,以難得爲辭,或半減,或十餘部覓給,可也,人蔘亦甚後弊,而彼旣以藥蔘爲言,則減數給之未妥矣。且五百金之代,以紬木五同出給之,更加二百金,一以准曾前例給七百之數,一以示欲爲優給之意,可也。
副應敎李天基,副校理閔鼎重等上疏。答曰,省疏具悉。爾等勿辭察職。
迎接都監草記。答曰,明雖有錢宴,以不得親行,深用未安之意,措辭言之,可也。
驪州牧使洪柱一上疏。答曰,省疏具悉。深嘉爾憂愛之誠,所陳弊事,當令廟堂議處。
知中樞尹履之上疏。答曰,省疏具悉。卿其安心勿辭。
右副承旨鄭昌胄上疏。答曰,省疏具悉。爾之不參,事勢固然,爾其勿辭。
府啓。答曰,勿遞,以爲自新盡職之地宜矣。
迎接都監草記。答曰,此事關係後弊,何不以體面之不當,開諭阻搪乎。以上出內下記草
都摠府啓曰,去夜內禁將牒呈內,三番內禁衛鄭士謙,授入省記後,無緣闕直云。宿衛重地,怠慢成習,事極駭惡,令攸司從重推考,何如?傳曰,允。出都摠府謄錄
左捕廳啓曰,刑曹草記,左邊捕盜廳所囚罪人速爲處決事,傳曰,知道事,傳敎矣。罪人朴枝基則旣爲處決,而李尙顔·申冷等,則因刑曹啓下,在逃罪人金得立去處詳問,則逃接於公山縣,密關成送矣。罪人得立本官捉送之際,李尙顔·申冷等,別定監官色吏,使之押送,則到京城不卽現身,以致逃躱,罪惡甚重,未跟捕之前,似難放釋,而且私婢業伊,則以得立妻,其夫未捕之前,亦不得輕易放釋之意,敢啓。傳曰,知道。出左捕廳謄錄
兵曹啓曰,崔起灣權管除授之意,言于該曹,使之施行事,傳敎矣。其所意望,雖未知在於何處,而大坡兒權管,適有窠闕,以此差除,或有不滿之意,則以無故權管,作闕難便,不得已隨闕差除之意,令都監措辭言之,何如?傳曰,允。迎接都監回啓云云事,傳敎矣。卽以權管差帖,傳給於鄭勅則別無不滿之色云矣,敢啓。傳曰,知道。
迎接都監啓曰,以雌馬貿去事,草記,傳曰,從前買去,本非朝廷之所知,今又言及,似爲不當,須勿貿去之意,措辭防塞,可也事,傳敎矣。近日發賣,日日督迫,未暇言及此事矣。今夕使玄德宇·趙東立等,乘便開諭,則鄭勅答曰,俺等出來,非一非再,雌馬貿去之事,已成規例,館伴雖未詳知,戶判則可以知之,雌馬貿去之事,何可禁也?如欲防塞,則國家所給禮單,俺將棄置,不爲持去云。觀其氣色,大欲在此,雖不得一切防塞,令伴送使臨時善諭,俾不至於濫觴,何如?傳曰,依啓。
又啓曰,鄭使以海蔘多儲於兩西列邑,回還時多數貿去爲言,臣時昉,曾於登對時,已爲陳達矣。玄德宇等,以本非兩西所産之意,反復開諭,而終不回聽,至今言之不已,至曰,俺生長西土,此物之多聚於西路,曾所慣知云。行到兩西,猝然徵索,則不無窘迫生事之患,多少間預備以待之意,行會于兩西監司,而亦令伴送使,臨時善爲周旋,俾不至於濫觴,何如?傳曰,依啓。
又啓曰,以勅使願勿親臨事,草記,傳曰,明雖有錢宴,以不得親行,深有未安之意,措辭言之,可也事,傳敎矣。卽令玄德宇,措辭言之於諸勅使所會之處,則答曰,自上必欲親臨,於禮固不敢辭,而但明將發行,故方爲治行,殆無暇隙,明日郊外親臨時,可以穩陪,今日則願勿親臨云矣,敢啓。傳曰,知道。
又啓曰,勅使明日發行軍令,初吹辰時,二吹巳時,三吹午初,且出示路程記,自弘濟院至義州,宿處十六矣,敢啓。傳曰,知道。
又啓曰,上·副勅,率大通官家丁,出南大門,過南關王廟,上典牲署前峴,下馬散步,使家丁或射或馳馬,良久還來到館之意,敢啓。傳曰,知道。
又啓曰,上馬宴床,排設西廳後,臣之源呈御帖,宴床分入各房之意,敢啓。答曰,知道。
又啓曰,上·副勅,初稱試騎賜給馬,竟至馳出館門外,則差備譯官,所當奔告於臣等處,而終不來言,及其出門之後,始因捲帳差備譯官來告而知之,以致未得及時開諭,殊極驚駭。上·副使當該差備譯官,從重推考,何如?傳曰,客使回程後,稟處。
又啓曰,都監啓辭,上·副勅試騎出去事,草記,傳曰,此事關係後弊,何不以體面之不當,開諭阻搪乎事,傳敎矣。勅使稱以試騎賜給馬,旣騎之後,走馬而去,急遽之間,未及開諭,不勝惶恐之至,敢啓。傳曰,知道。
又啓曰,鄭勅出送玄德宇,傳言於臣等曰,謝恩使何間當爲發程乎,俺等到開城府,當馳報北京,須卽回報云,敢啓。傳曰,以拜表日言之,可也。回啓曰,傳敎矣。謝恩使以二月初十日定爲發行言之,則其意似以爲遲,而別無所答矣,敢啓。傳曰,知道。
又啓曰,上·副勅當該差備譯官從重推考事,傳曰,客使回程後,稟處事,命下矣。客使今已回程,何以爲之?傳曰,此差備譯官輩,皆在京乎?隨勅使西下乎?問啓,回啓曰,命下矣。上·副勅差備譯官,皆隨勅行西下矣,敢啓。傳曰,竝回還後,稟處。
又啓曰,罪人河千陽囚禁於典獄署事,使差備譯官問于鄭勅,則答曰,自本國處置云。令刑曹囚禁以待之意,敢啓。傳曰,知道。
又啓曰,卽刻勅使館所離發之意,敢啓。傳曰,知道。
去夜,政院啓曰,大司諫李一相推考事,命下矣。本院當捧傳旨,而第念臺諫,若有應推之事,則遞差後捧傳旨,乃是規例,今此李一相推考傳旨,何以爲之?敢啓。傳曰,依例爲之。
掌令權堦辭職上疏。入啓。遞差。
大司憲鄭世規,正言吳挺垣·權大運,司諫尹鏶,獻納柳道三就職。
左副承旨李後山上疏。大槪,推考之命,只及於朴安悌,請竝治臣罪,以爲不職之戒事,入啓。答曰,省疏具悉。旣非一人之失,當觀處之,爾其勿辭。
進善徐元履上疏。大槪,冒萬死再申前懇,冀蒙還收新命事,入啓。答曰,省疏具悉。已諭予意,毋庸固辭。
應敎李天基,校理閔鼎重辭職上疏。入啓。答曰,省疏具悉。爾等勿辭察職。
舍人,以領議政意啓曰,凡大祭誓戒前數日,該曹預問大臣無故,然後啓差獻官,例也。今春享誓戒,在於去夜,而吏曹郞廳,昨夕始爲來言,新進之員,雖或未諳古規,該吏慢狀,誠爲可惡。且誓戒必到四更頭,而應參之員,趁不齊會,亦甚未便。吏曹當該郞廳及祭官,未參誓戒者,竝推考,下吏令攸司治罪,何如?傳曰,依啓。
侍講院啓曰,今日世子宮,朝廷及本院問安時,連請承言色而久不出來,以致入達遲延,事甚未安,其怠慢之習,不可不懲,當該承言色,請推考。傳曰,允。
知敦寧閔馨男箚子。大槪,病重在職,兼帶奉常寺·掌樂院提調,竝命鐫免,以便公私事。入啓。答曰,省箚具悉。卿之老病,其誰不知,卿其安心勿辭。
知事尹履之上疏。大槪,年近八十之人,安敢趨走廟庭,得免顚仆乎?臣之職名,竝許改遞,俾免顚仆之患事。入啓。答曰,省疏具悉。卿其安心勿辭。
右副承旨鄭有胄上疏。大槪,過歲問安之日,以喪患在外,未及進參,惶恐乞遞事。入啓。答曰,省疏具悉。爾之不參,事勢固然,爾其勿辭。
府啓,新除授平澤縣監柳麟,爲人凡庸,且不謹愼,曾爲畿邑守令,顯有不治之聲,終未免下考,及授本職,物情駭異,如此已試之人,不可畀以殘邑,重貽民害,請遞差事。答府曰,勿遞,以爲自新察職之地,宜矣。
錦平君鄭砯敍用事,承傳。
明日錢宴時,出宮,初嚴辰正三刻,二嚴巳初二刻,三嚴巳正一刻。
謝恩,奉敎李曾。
上在慶德宮。停常參·經筵。
慕華館擧動,大駕入幕次後,藥房問安。答曰,知道。
還宮後,藥房問安。答曰,知道。出藥房日記
洪川縣監崔逸上疏。答曰,省疏具悉。縷縷之言,無非愛君憂國之誠,有懷無隱之義,深嘉爾讜直之忠,末端所陳弊瘼等事,當令廟堂議採焉。
領府事李敬輿箚子。答曰,省箚具悉。卿之事勢,豈待言而後知之?卿其安心勿待罪。
迎接都監草記。答曰,大通官之言旣如此,此後若有求索之弊,則必是譯官輩所爲,問于畿伯,一一拿鞫定罪,可也。
都承旨宋時吉上疏。答曰,省疏具悉卿懇。卿之拜此任,未爲不可,何必辭之至此?卿其勿辭,從速察職。以上出內下日記
吏曹啓曰,去夜春享大祭受誓戒時,永寧殿祭官知中樞府事尹履之,行護軍鄭良弼,東昌尉權大恒等,皆稱病不進,事極非矣。推考,何如?傳曰,允。
以尹履之上疏,傳曰,如此年老之人,實不合差祭,今後勿爲差祭事,言于該曹,且勿推。
政院啓曰,勅使今日發程,站上支待事啓,新除授麻田郡守尹均,卽日內令兩司,速爲署經發送,何如?傳曰,除署經,卽爲發送。
下直,麻田郡守尹均。
大駕詣慕華館後,政院·玉堂問安。答曰,知道。
傳曰,還宮時,捧上言。
還宮後,政院·玉堂·二品以上·六曹·大司憲問安。答曰,知道。
府啓,新除授持平吳翮,時在京畿陽城地,請斯速乘馹上來事,下諭。前啓,平澤縣監柳璘遞差事。停啓。
院啓,新除授大司諫金慶餘,時在洪淸道懷德地,請斯速乘馹上來事,下諭。答府·院曰,依啓。
上在慶德宮。停常參·經筵。
藥房都提調臣鄭太和,提調臣朴遾,副提調臣李時楷啓曰,昨日郊外擧動,風埃防路,夜來雨雪,日氣不調,伏不審此時,聖候,何如?臣等區區憂慮,敢來問安。答曰,知道。出藥房日記
備邊司啓曰,今見伴送使狀啓,則罪人列錄單子中,朴培元罪目及擬律改書,姜破回·高玄男等所率各人,只書其名事,勅使言之云,似當依此施行,令伴送使,一從其所言書給,前單子則還推之意,撥上行會,何如?答曰,允。
又啓曰,昨日伴送使處,下諭中,謝恩使行期,以今月念後晦前發程之意,使之傳諭矣。今見元斗杓馳啓,則勅使,又以念前發行爲言,俾則回報於坡州·長湍·開城府之間云。前定二月初十日,則今難仍用,令該曹量宜進定日子,以爲回報之地,何如?答曰,知道。以上出備局謄錄
承文院草記。答曰,知道。昨者亦有差使之言,更爲以此參商議改,可也。
進善徐元履上疏。答曰,省疏具悉至懇。士人之非親非舊,何以知之?予之不許,良以深知其允合此任故也。宜勿固辭,察任。
應敎沈之漢上疏。答曰,省疏具悉。爾其勿辭,調理察職。
雲峯幼學卞希侃上疏。答曰,省疏具悉。嘉爾憂愛之誠,所陳事,當令廟堂議採焉。
傳曰,此人累度上書,憂愛之誠,實爲可尙,其爲人之堪任百執事與否,諸承旨招見以啓。
右議政李時白箚子。答曰,省疏具悉。箚辭當令廟堂議處焉。
前領議政李景奭箚子。答曰,省疏具悉。一自進箚,日已多矣。悅豫且嘉,每常觀覽而殆不知其厭焉。是知忠赤之言,出於肝肺而自然也。寡昧敢不服膺而第恨不敏耳。惟卿,毋以身居散地爲辭,連進疏章,勤攻予之過失,豈不幸甚?箚中條陳之事,無非至論嘉猷,當令廟堂察議,而分付諸司,申飭中外,使之庶食其效焉。
傳曰,令弘文館,大學衍義崇敬畏上下卷,抄爲一冊書進,豳風無逸,作屛書入,且周禮十二荒政及劉向說苑六正·六邪及漢書刺使六條等事,另爲書進。
傳曰,此箚條件甚多,亦多有後考之事,該司回啓之後,書其一通,置諸本院,以爲考察檢擧之地,宜矣。以上出內下日記
都承旨宋時吉上疏。大槪,新授職名,萬不近似,賤疾添劇,陳情乞遞事。入啓。答曰,省疏具悉卿懇。卿之拜此職,未爲不可,何必辭之至此?卿其勿辭,從速察職。
大殿,政院·玉堂問安。答曰,知道。
掌令李迥啓曰,臣以庸陋,濫蒙洪造,累忝非分,惶惶感懼。不意玆者,新命又加,驚惶隕越,無地自容,臣於頃日迎□詩製進之時,趨詣闕下,素患疝症猝劇,不能製送,扶曳而退,方在推勘之中,不可一刻仍冒,請命遞斥臣職。答曰,勿辭,退待物論。
吏曹判書沈之源,初度呈辭。入啓。給由允下。
府啓,掌令李迥,引嫌而退,旣退之後,疾病遽發,未及製進,實非可咎,而旣有推勘則勢難在職,請命遞差事。答曰,依啓。
上在慶德宮。停常參·經筵。
備邊司啓曰,卽接東萊府使牒呈,則給倭公木等物,無非莫重之物,而曾經訓導尹誠立·卞爾標·康遇聖·孫子·朴益江等,積年不爲會計,非但倭人等日三催促,若無次次傳掌會計,則本府無可憑考之地,前項尹誠立等,囚其次知,罔夜下送,以爲會計傳掌之地云。今此譯官等,不爲會計之事,極爲痛駭,令該掌囚其次知,刻日下送,現身到付,使之一一考准,俾無中間淹滯之弊,何如?答曰,依啓。畢會計上來後,竝拿推嚴治,以杜後弊。
又啓曰,卽見禮曹牒呈,則謝恩使拜表吉日,以本月二十二日,改付標啓下云。伴送使處,以此日進呈之意,行會,使之言及,何如?傳曰,允。
又啓曰,採蔘軍搜捕之事,非但碧潼一邑,已作空虛之地,如渭原·理山等邑,亦不可一日曠官,碧潼郡守金纘先,乃堂上官,卽當一二日內發送,而渭原郡守李克諒,亦已署經,理山郡守李晩,因本司分付上來,此三人一時下去之意,急急分付,何如?答曰,竝於明日內發送。以上出備局謄錄
有政。吏批,以徐挺然爲掌令,李雲根爲鏡城判官,李稺爲龍安縣監,金纘先爲碧潼郡守,金壽恒爲文學,李迥爲直講,承文博士兪瑒,承文著作沈攸,承文正字李華封,承文副正字閔點,校書副正字鄭期泰。
都承旨宋時吉上疏。答曰,省疏具悉。卿其勿辭察職。
備局粘連。答曰,依回啓施行,加精抄事。數多之卒,不可一時盡罷,有闕問報,以除騷擾之弊宜當。以上出內下記草
觀象監啓曰,憲曆出來後,以我國新造曆考准,則北京節氣時刻,與時憲單曆,一一相合,我國單曆,與時憲曆中各省橫看,朝鮮節氣時刻,亦爲相合,惟十二月大寒時刻,子正三刻,而橫看則子正二刻十二分,彼以十五分爲一刻,分數未滿,故固當如是,我國則不用分數。故二刻之後,雖未滿數,亦不可不謂之三刻。以此見之,亦非錯違,至於曆注宜忌,雖有彼此有無,先後換次者,而我國本用大統注,且有鄕曆取舍增減之例,其所異同,不必致疑,來甲午曆爲始,一依新法,推算印行爲當,且曆法,已過改憲之節,而三百年來,無造曆之人,因循至今,今之改曆,政當其時,我國之傳學,事勢極難,而日官金尙范,還自北京,屢朔推算,幸以得之,不但術業通明,誠爲可嘉。且有竭心成就之功,其時同事譯官周旋之效,似當有論賞之典,惶恐敢稟。傳曰,允。出觀象監謄錄
義禁府啓曰,頃日倭館生變,當該小通事鄭士男,旣以處斷,而其時本府粘目判付內,鄭士男狀啓中落漏之說,極爲駭異。前府使尹文擧遞歸後,稟處事,命下矣。尹文擧今已遞來云,何以處之?敢稟。傳曰,令該曹發緘推問後處之。出禁府謄錄
伴送使書目,勅行今月初五日,坡州止宿事。
大司憲鄭世規,再度呈辭。入啓。加給由。
上在慶德宮。停常參·經筵。
右承旨洪命夏上疏。答曰,省疏具悉。爾其勿辭。
兵曹判書朴遾上疏。答曰,省疏具悉卿懇。本兵雖云劇務,亦非朝夕奔走之任,卿宜安心勿辭,調理察職。
掌令李光載上疏。答曰,省疏具悉。爾其勿辭,調理察職。
判尹金藎國箚子。答曰,省箚具悉卿懇。卿雖老,筋力尙强,京兆之任,亦非劇務,卿其安心,勿辭,察職。
傳曰,史官一員待命,騎馬三匹立之。內氷庫摘奸
副校理閔鼎重上疏。答曰,省疏具悉。爾之爲國遠慮,大泛論之,則不無意見,予亦嘉尙,而第此事則有其辭說焉。不必乃爾,爾其勿辭察職。以上出內下日記
吏曹判書沈之源,再度呈辭。入啓。加給由。
伴送使書目,今初六日,勅行開城府止宿事。
右承旨洪命夏上疏。大槪,廉隅所在,賤疾又劇,冒萬死陳情乞遞事。入啓。答曰,省疏具悉。爾其勿辭。都承旨宋時吉初度呈辭。給由。
掌令李光載上疏。大槪,疾病未瘳,燕行將迫,乞遞本職,及時調治事。入啓。答曰,省疏具悉。爾其勿辭,調理察職。兵曹判書朴遾上疏。大槪,黽勉强出,病勢轉劇,復申前懇,乞遞職名事。答曰,省疏具悉卿懇。本兵雖云劇務,亦非朝夕奔走之任,卿宜安心勿辭,調理察職。
判尹金藎國箚子。大槪,冒萬死更申危懇,亟許遞免事。入啓。答曰,省箚具悉卿懇。卿雖老,筋力尙强,京兆之任,亦非劇務,卿其安心,勿辭察職。
傳曰,史官一員待命,騎馬三匹立之,內氷庫內摘奸。
大司憲鄭世規,三度呈辭。加給由。
校理閔鼎重上疏。大槪,賤疾甚苦,冒陳危懇,乞遞職名事。入啓。答曰,省疏具悉。爾之爲國遠慮,大泛論之則不無意見,予亦嘉尙,而第此事則甚不然。豈宜乃爾?爾其勿辭。
實錄廳啓曰,粉板郞廳權格,落傷之病甚重,腰脅牽痛,手足痿痺,久不出仕,請改差,其代呂曾齊差下,使之察任,何如?傳曰,允。
上在慶德宮。停常參·經筵。
伴送使書目,勅行初七日,開城府仍留事。
進善徐元履上疏。大槪,本院規例,無非不敢當,冒陳愚見妄論,請令該曹稟旨定式事。大祭齋戒,以留政院。
政院啓曰,來十一日,專經文臣殿講日次,取稟。傳曰,爲之。
夜二更,月犯昴星。五更,流星出北極星下,入南方天際,狀如鉢,尾長五六尺許,色赤。啓。
吏曹判書沈之源,三度呈辭。大祭齋戒,以留政院。
上在慶德宮。停常參·經筵。
傳曰,右議政李時白家,遣內醫看病。藥房日記
右議政李時白上疏。大槪,宿患復作,漸向沈痼,懇乞遞免事。入啓。答曰,省疏具悉。積傷之餘,卿之所患至此,予方慮念焉。卿其安心勿辭,調理察職。傳曰,以下見上藥房日記
執義金徽啓曰,臣得見校理閔鼎重上疏,以申晌被罪過中而不爲爭執,爲臺官之意,至有以愛身不愛君等,臣不勝驚惶悚然之至。臣以無狀,忝冒言地,重被儒臣之詆斥,何敢自以爲無失而一刻苟冒乎?請命遞斥臣職。答曰,如彼不識事之言,不必相較,勿辭,退待物論。
上在慶德宮。停常參·經筵。
綾川府院君具仁垕上疏。答曰,省疏具悉。卿無所失,卿其安心。
兵曹判書朴遾上疏。答曰,省疏具悉至懇。已諭予意,卿勿固辭,從速察任。
大司憲鄭世規上疏。答曰,省疏具悉卿懇。卿其勿辭察職。
備局粘連。答曰,依回啓施行,賢俊之在野,予何以知之?是固宰相之職也。留神之言,似未妥當,廟堂宜體念,庶有扶顚持危之美。
領敦寧府事李景奭上疏。答曰,省疏具悉。申晌等事,卿抑未知其詳耶?旣見可駭之事,而諉以非關國家,置之,曾所未聞也。且以前任臺諫時事爲慮,獨不念日後故意構陷之弊乎?許檍事,年久之事,不能記憶。理勢固然,卿有何失?卿其安心,勿爲惶恐,直赴事,當令該曹考出處之。
戶曹草記。答曰,知道。市民落本之數,旣自官家給之,則三百七十餘兩,本曹之分執,似未妥當,亦給市民,可也。
刑曹粘連啓目。答曰,洪淸監司趙珩,全南兵使許東岦所封,尤甚無形,竝只推考,其餘今姑勿推。以上出內下日記
左捕廳啓曰,頃因刑曹啓辭,本曹犯罪書吏·使令,令本廳捉送事,允下後,李天綱則其時卽爲捕得,而使令金得立則聞逃在於洪淸道公山地,故密關成送,則本官登時執捉,使監官李尙顔,色吏申冷等,押領上送,而到京之後,趁不到付,以致逃躱云。情狀極爲痛駭,李尙顔·申冷等,令該曹囚禁,照律處置,何如?傳曰,依啓。出左捕廳謄錄
司諫尹鏶初度呈辭,呈政院。還出給。持平元萬石初度呈辭。入啓。給由。吏曹判書沈之源呈辭。加給由。都承旨宋時吉再度呈辭。入啓。加給由。
伴送使書目,勅行初八日,平山止宿事。
進善徐元履上疏。啓下禮曹。判尹金藎國初度呈辭。入啓。給由。校理閔鼎重初度呈辭。入啓。給由。
掌令李光載啓曰,螻蟻微臣,冒玷言地,貽譏尸素,今已累日,莫效涓埃,先事瀆擾,臣之罪戾,實合萬殞。頃日李時標·申恦之被罪,臣嘗言其過中矣。及除本職,疾病已作,而燕行之日,萬分迫定,論爭得失,雖曰其職,奉使殊方,亦非細慮,調治之外,未遑其他。冒死陳疏,未蒙恩遞,冒呈辭單,見却政院,狼狽實深,罔知所爲。臣於昨日,得見校理閔鼎重疏辭,則縷縷所陳,無非切中之言,自顧有視,不勝悚然。臣旣被儒臣之斥,決難一刻仍冒,而昨日日暮,今始來避,所失至此尤大,請命遞斥臣職。答曰,勿辭,退待物論。
政院啓曰,來十一日專經文臣殿講時,命官以何大臣進參乎?敢稟。傳曰,領相進去。
獻納柳道三,正言權大運·吳挺垣啓曰,臣等昨日,伏見校理閔鼎重疏本,繼見執義金徽等避辭,不覺瞿然之至。臣等俱以無似,待罪言地,尸素度日,一無裨益,物議之來,固所甘心,而區區愛君之誠,豈獨後於人哉?第以凡人意見,各自不同,言與不言,不必相迫,而儒臣旣已重斥,憲官以此偕避,臣等亦何敢自以爲無失而晏然仍冒乎?請命遞斥臣等之職。答曰,勿辭,退待物論。
參知金佐明,初度呈辭。入啓。給由。
司諫尹鏶啓曰,李時標·申恦被責之過重,臣於前月避辭中,已略陳之矣。身居言地,不能隨事論執,曠官苟容,誠負聖明,人言之來,固其宜也。今者校理閔鼎重陳疏,而以愛身不愛君等語,顯加詆斥,臣不勝兢愧之至。憲官及諸僚,旣以此引避,臣何敢晏然苟冒乎?請命遞斥臣職。答曰,勿辭,退待物論。
明日專經殿講時,參考官金佐明,受由呈辭,代閔應協改落點。
上在慶德宮。停常參·經筵。
左捕廳啓曰,以刑曹都囚徒單子,傳曰,如此嚴冬之日,毋滯獄囚,速決事,分付,可也事,傳敎矣。本廳所囚女人,葉伊則啓下逃躱罪人刑曹使令金得立妻也。其夫時未跟捕,故方爲囚捕矣,聖敎如此,姑爲放送之意,敢啓。傳曰,知道。出捕廳謄錄
兵曹判書朴遾上疏。答曰,省疏具悉。非不知卿之至懇,而前日受命之事,尙未完整,今乃遽爾辭遞耶?卿其勿辭察職。
校理洪處厚,副修撰李端相上疏。答曰,省疏具悉。爾無所失,勿辭察職。
傳曰,專經文臣殿講居首,學諭金之沇,半熟馬一匹賜給。
大司諫鄭世規上疏。答曰,省疏具悉。臺職非逆旅之所,寧可無故遞易乎?卿其勿辭。
修撰權堣上疏。答曰,省疏具悉。彼言謬妄,爾其勿辭。已上出內下記草
伴送使書目,勅行初九日,瑞興止宿事。
校理閔鼎重,持平元萬石,再度呈辭。加給由。
應敎沈之漢上疏。大槪,前旣有率爾妄論之失,不敢晏然隨參於處置之列。況前患面腫,觸風尤極,乞遞職名事。答曰,省疏具悉。爾其勿辭察職。
吏曹,承旨有闕,政事,取稟。
吏曹參判蔡裕後,初度呈辭。給由。
注書郭齊華親病受由,代假注書李弘相·李敏敍·安後說,末望落點。
弘文館啓曰,兩司引避退待,本館當爲處置,而副應敎臣李天基,修撰臣權堣,俱以呈辭,校理臣洪處厚,副修撰臣李端相,亦以呈疏不來。臣所見孤陋,多官處置,勢難獨爲,請副應敎李天基,校理洪處厚,修撰權堣,副修撰李端相,竝牌招同參,何如?傳曰,允。
弘文館啓曰,今日以兩司處置,牌招在外同僚,俱以呈疏,不爲來參,日勢已暮,不得已待開門,更爲牌招,同參處置,何如?傳曰,允。
答李天基疏曰,遞差。
上在慶德宮。停常參·經筵。
玉堂處置。答曰,所謂公議,未知何人之公議耶?愛護奸邪,豈宜至此?爾等之是非,實涉顚倒,竝出仕。
吏曹判書沈之源上疏。答曰,省疏具悉。卿其安心,勿辭察職。
大司憲鄭世規上疏。答曰,省疏具悉。當勉從焉。
刑曹粘連啓目。答曰,竝只分揀,誠如緘答內辭緣則不可不審處,指懲無處者,及勒定稱冤之類,令本道明査,啓聞處之。
寧海府使崔惠吉上疏。答曰,省疏具悉。深嘉卿憂國愛君之誠。常平廳統營穀,當令所司,量宜除出,以救飢民。幼學李徽一·權璟等,予甚嘉之,亦令該曹,禮招而任職,以爲觀感之地,其他等事,令廟堂議處焉。
康津幼學羅德淵上疏。答曰,省疏具悉。爾以遐荒草野之士,如是條陳上書,予甚嘉尙,當令廟堂議處焉。以上出內下記草
義禁府啓曰,本府啓下上言七丈,大同廳移送一丈,而石城居生員李景承,禮山居幼學丁誠却等上言,則係是民間出役之事,當自大同廳査啓,故還爲移送大同廳之意,覆啓矣。其餘六丈則本府當爲回啓,而判府事臣元□□,同知事臣許□□皆奉命出使,臣等不敢獨爲回啓,待兩臣還朝後議啓,何如?傳曰,知道。此非難事,速爲回啓處之,可也。出禁府謄錄
實錄廳啓曰,郞廳黃億耉,身病猝重,未易差復,洪葳,母病極重,無他救藥之人,竝呈狀,請改差,其代趙顯基,閔□□差下,使之察任,而趙顯基則方在罷散中,付軍職常仕,何如?傳曰,允。
伴送使書目,勅行初十日,黃州止宿事。
兩司罷職。
掌令李光載啓曰,無狀小臣,備位臺閣,不能隨事論爭,致有人言,玉堂之請遞,誠得其宜,而意外自上有竝出之命,臣益不勝惶愧之至。旣遞之官,斷無抗顔再出之理,廉隅所存,不可一刻仍冒,請命遞斥臣職。正言權大運·吳挺垣啓曰,臣等久叨匪據,唯事瀆擾,自顧歉然,人謂斯何?論思之地,旣已請遞,而特出之命,出於格外,驚惶罔措,若無所容,召命臨門,黽勉就職,而已遞之官,決難一刻仍冒,請命遞斥臣等之職。司諫尹鏶啓曰,庸軟如臣,濫叨匪據,進不能擧職,退不能自靖,觸事顚倒,無非自取,今者特出之命,實是千萬意慮之外,已遞之官,寧有强顔仍冒之理乎?決難一刻在職,請命遞斥臣職。獻納柳道三啓曰,愛身不愛君,人臣之極罪,而旣以此被斥,寧激不宜軟,相規之正論,而又以此見遞,分義至嚴,雖不敢退伏於召命之下,廉隅所在,亦何可自容於公議之中乎?情勢狼狽,決難仍冒,請亟命遞斥臣職。執義金徽啓曰,申恦之被罪,設令過中,臺官之不爭執,恐不至於不愛君,而前日儒臣,旣以此詆斥,今者玉堂,又指以疲軟,兩司多官,一時竝遞,物議之峻,從可見矣。臣以已遞之人,雖有特出之命,決無苟冒之理,請命遞斥臣職。答兩司曰,勿辭,退待物論。
都承旨鄭維城上疏。大槪,臣家,自歲前,有可疑相染之病,迄未寢息,近密之地,決難出入,新授職名,懇乞遞免事,呈政院。
巳時,日暈兩珥。暈上有冠,色內赤外靑。白氣一道如虹,出自右珥,逶迤指北,長十餘丈,廣尺許,良久乃滅。夜一更至三更,月暈。
上在慶德宮。停常參·經筵。
夜四更,月暈,流星出軫星上,入巽方天際,狀如鉢,尾長五六尺許,色赤。
備邊司郞廳,以領議政意啓曰,因內醫院啓辭,傳曰,崔栶之外,朴時淸,又何以差送耶?使之察處事,命下矣。東萊府使牒呈中,竝擧朴時淸·崔栶之名,而末端有此人俱解針藥之語,故臣錯認爲兩人竝往矣。今承聖敎,取其原牒,詳細考見,則朴時淸,以衙門幹事之人,遠入島中,有所難便云云。察其語勢,朴時淸則不爲入送,只以崔栶,充送於員役之中,所謂俱解針藥者,乃指崔栶,兼通兩技也。緣臣初見昏謬,致勤下問,不勝惶悚,敢啓。答曰,知道。
又啓曰,中江開市,二月十五日,當爲設行,兩西及開城府商賈,預爲整齊,多持物貨,及期入送,俾無埋沒之弊事,兩西監司及開城留守處,知委擧行,何如?答曰,允。以上出備局謄錄
義禁府啓曰,罪人許岦·李材吉·姜悌立等分揀事,判下矣,放送之意,敢啓。傳曰,依啓。
又啓曰,因洪淸監司狀啓,本府以在逃逆賊朴旻妻父成就賢,似當變通,其侄朴至行,似當依律定配之意,回啓,而判付內,放送事,命下矣。未知成就賢放送乎?朴至行則依律定配,何如?傳曰,依啓。以上出禁府謄錄
右議政李時白,初度呈辭。傳曰,不允批答。
傳曰,昨日兩司多官之處置,其在明是非之道,不得不特出,而其見詆斥之人,似難行公,强之,亦涉未妥,竝遞改,以遂其廉隅之地。
玉堂待罪啓辭。答曰,勿待罪,亦爲勿辭。
傳曰,來月晦間,當爲還御昌德宮,該曹擇日擧行。以上出內下記草
吏曹,臺諫有闕,政事,取稟。
政院啓曰,都承旨鄭維城家內,曾有可疑之疾,尙未寢息,以不敢出入近密之意,陳疏辭職而不得捧入之意,敢啓。答曰,不必遞職矣。
伴送使書目,勅行十一日,仍留黃州事。
應敎沈之漢,校理洪處厚啓曰,臣等俱以無狀,待罪論思,昨於兩司處置,非不商確,而所見昏謬,敢請遞差。致勤嚴旨,特命竝出,相顧震越,無地自容,今者兩司再避處置,又歸於本館,而臣等旣有處置乖當之失,不敢晏然當之,俱詣政院,伏地待罪,請亟遞臣等之職。答曰,勿待罪,亦爲勿辭。
傳曰,今此處置,令修撰權堣爲之。
傳曰,來月晦間,當爲還御昌德宮,令該曹擇日擧行。
傳曰,政事,過國忌後爲之。
修撰權堣上疏。大槪,昨日與同僚,相議處置,伏承嚴旨,惶恐震越,罔知攸措。還家之後,身病又重,冒呈辭單,公事,亦不得進參於同僚待罪之列,意外伏聞有令臣處置之敎,臣旣有處置乖當之失,又有不卽待罪之失,決不可仍在處置,乞遞臣職,仍治臣罪事,呈政院。
政院啓曰,今此處置,令修撰權堣爲之事,傳敎矣。卽者權堣,以昨日處置之後,再呈辭單,今日本館待罪時,亦不得來參,決不敢晏然處置之意,來呈辭疏而以齋戒不得捧入,今此處置,何以爲之?敢稟。傳曰,其疏捧入。
上在慶德宮。停常參·經筵。
備邊司啓曰,卽見伴送使元斗杓馳啓之辭,以奏草解釋言之,則鄭使以爲,劉春立·尹以顯·李士立等供辭,有役而不錄之語云。劉春立,初以採松子爲言,終以採蔘吐實,尹以顯,親率軍人曳馬尙,還置江邊舊處等語,依其言添入無妨,而至於李士立所供權管預知之說,及其與權管面質之時,士立乃曰,權管實無所知,而畏怯,以預知爲對云云。此實勅使所親聞也。今若以權管預知,添入於奏文中,則尹以顯本罪輕重,雖不係此,恐不得爲實狀,此一款,令伴送使,更爲乘便商確,定奪馳啓,俾及於文書撰完之前,宜當。且念奏聞應添條件,只憑狀啓文字,恐有未盡之患,當初奏草撰出之時,許積旣已同參,今又與之偕行,就各人供辭,以勅使所言之意,參酌措語,添入口釋,通問於勅使,聞其肯可,然後急急撥上馳啓,以爲准此撰奏之地,似合機宜,以此意査問使許積處,竝爲行會,何如?答曰,允。出備局謄錄
右議政李時白呈辭。批答。王若曰,蓋古有語,人職其憂,當今之時,卿退奚果?若無與泰是國也。獨可以善其身乎?念卿以喬木之舊臣,爲國之柱石於今日,蘊德器于內,儼繩墨于外,外內俱宜,肥孝友之行,抱經綸之才,才行全備,周太尉之重厚,蕭丞相之節儉,旣竝有焉。杜如晦之能斷,房玄齡之善謀,亦兼之矣。孤忠素所蓄積,大勳亦其緖餘,在先朝眷遇之已隆,逮寡昧倚仗者冞重,詢玆黃髮,予用考德而稽疑,殫乃赤心,卿益忘身而殉國。秉銓衡則恢張公道,居鼎席則表率群僚,第卿於不以筋力之年,仍王事連有行役之苦,飮氷于邁,衝雪載驅。夷險一心,卿豈憚於盡瘁,跋涉萬里,予竊悶其獨賢。方喜北行之言旋,繼聞東閤之移疾。念積勞所致,實猶在己之瘝,然神明所扶,必有勿藥之喜。今卿遽爾求退,俾予疇與圖治?民隱邊憂不待可委□□天災時變,未有甚於今日,安危所關,夫孰宜審?於戲,人惟求舊,相亦惟終,廣廈如傾,待高棟而迺可,大川未濟,去孤舟而奚憑?卿毋再辭,予不多誥,所辭宜不允。故玆敎示,想宜知悉。知製敎姜栢年製進
伴送使書目,勅行十二日,中和止宿事。以上朝報
上在慶德宮。停常參·經筵。
因伊川守直內官狀啓,傳曰,以伊川狀啓,言于藥房,使之救療。出藥房日記
備邊司啓曰,本司堂上,疾病居多,每當開坐,罕有齊會之時,議事之際,未免孤陋,有司堂上李應蓍,不得行公,今已久矣。爲先減下。其代,以刑曹參判宋時吉,差下察任,何如?答曰,允。
以兵曹趙得麟上言回啓,傳曰,兵曹上言回啓中,亦無當身現出査問親呈與否之言,曾因掌隷院公事,令本院檢飭,而今又何如朦矓捧入乎?雖已啓下,問于本曹,不爲親呈之人則勿施,可也。今後則本院亦爲惕念察處。
政院啓曰,日者因掌隷院上言回啓,有別傳敎,故其時卽爲分付矣。今以兵曹上言回啓,又有矇矓捧入之敎,而問于該曹,則凡上言之人,必親問捧招,然後乃爲回啓,其中不爲現身者,不爲回啓云矣。大槪以牒目例規,泛然措語,則其親呈與否,無以得知,今後,各其回啓中初頭,以覈問親呈之意,措辭入啓,似爲便當,以此意,分付各該司,何如?敢啓。傳曰,知道。以上出備局謄錄
有政。吏批,以金徽爲司諫,沈之漢爲執義,柳爲掌令,閔應亨爲大司憲,金徽爲舍人,黃儁耉爲正言,金成一爲谷山郡守,尹鏶爲副校理,朴承健爲正言,李迥爲獻納,兼掌令李光載。
傳曰,今下弓矢,森森坡萬戶南允夏,玉連萬戶張應翼給送。
吏判沈之源上疏。答曰,省疏具悉卿懇。予未見卿之所失也。卿勿固辭,從速察職。
副司勇宋孝祥上疏。答曰,省疏具悉。深嘉爾憂愛進言之誠,當令廟堂議處焉。
淸風郡守金尙上疏。答曰,省疏具悉。言甚忠直,深嘉爾愛君憂國之誠,可不體念?其所陳弊瘼,當令該司議處焉。
禮曹草記。答曰,噫,逆臣之女,爲人臣者,豈忍同處,甘與同冒其逆名乎?今玆出身金世器上言離異之請,大可見民志也。該曹之不許何也?法典所無,有意存焉,不欲强黜之意也。近世無識之輩,多以此藉口,亦足寒心,掌敎之官,又何以此爲言乎?予甚駭然,特遂其願,以奬其不喪秉彝之良心。
傳曰,命本廳有推問罪人之擧,則所當趁卽奉行之不暇,而至今遷延掩置之狀,極爲駭異,左右捕盜大將竝推考,以懲慢忽之習。以上出內下記草
吏曹參判蔡裕後,三度呈辭。只遞本職。
黃海監司書目,谷山郡守南宮鏶差使員謀避,罷黜事。
掌隷院李賓南上言回啓。傳曰,上言之人,必令現身後,覈實其親呈與否,始爲回啓,已成規例,且不關之事則不必啓聞,亦有傳敎,而今獨掌隷院,專昧此規,堂上雖是新入未諳,郞廳·下吏豈皆不知乎?事甚非矣。本院檢飭,可也。
洪淸監司書目,恩山呈,以咨議尹宣擧病重,上去不得事。傳曰,使之調理上來。
伴送使書目,勅行十三日,平壤止宿事。
事變假注書李之翼病,代李敏敍爲之。
京畿褒貶,陽城縣監柳浩然,陰升縣監尹躋,良才察訪金九鼎,以上中。安山郡守成稷,砥平縣監趙嶖,積城縣監朴宗亨,以上下。已上朝報
上在慶德宮。停常參·經筵。
右議政李時白,再度呈辭。傳曰,不允批答。
兵曹參議閔光勳上疏。答曰,省疏具悉。爾其勿辭,出去救護。
刑曹參判宋時吉上疏。答曰,省疏具悉。卿才允合於擢用,勿爲控辭,從速察任。
以禮曹草記展謁事,傳曰,三月初,以穆陵爲之,可也。以上出內下日記
政院啓曰,吏曹參議金夢熙呈辭,上曰,在前避正殿時,則凡呈辭不爲捧入矣。今則無乃忘之而然耶?本院詳察擧行事,傳敎矣。近來呈辭紛遝,而其病患情勢之切迫者,則相議捧入矣。今承聖敎,臣等不能詳察之失,著矣。不勝惶恐,敢啓。上曰,知道。
弘文館啓曰,新除授副校理尹鏶,時在京畿廣州地,經筵入番事緊,請斯速乘馹上來事,下諭。上曰,允。
禮曹啓曰,本曹啓下上言三張內,金世器上言,則卽爲現身,故旣已回啓,而木川人安得龍,天安幼學玄垂後,則今至七日,尙不現身,前有呈上言後不爲現身者,勿爲回啓之敎,其後因掌隷院公事,京中則三日,中道則六日,遠道則十日定限云。此人等俱以過限,不得回啓,而旣爲啓下上言,不爲回啓,又不具由入啓,則有若掩置,不爲擧行者然,似爲未安,而每每啓達,亦涉煩瀆。今後過限人上言,只可置之,不必煩啓之意,敢啓。上曰,知道。旣已啓下之後,則幾張不得回啓之意,入啓,可也。
兵曹,以趙得麟上言回啓。上曰,兵曹上言回啓中,亦無當身現於査問,親呈與否之言,曾因掌隷院公事,令本院檢飭,而今又何如是矇矓捧入乎?雖已啓下,問于本曹,不爲親呈之人則勿施,可也。今後則本院亦爲惕念察處。
備邊司啓曰,本司堂上,疾病居多,每當開坐,罕有齊會之時,議事之際,未免孤陋,有司堂上李應蓍,不得行公,今已久矣。爲先減下,其代,以刑曹參判宋時吉,差下察任,何如?上曰,允。
右議政李時白,再度呈辭。入啓。傳曰,不允批答。
慶尙監司書目,都事吳以奎,今月初八日身死事。
禮曹啓曰粘連,進善徐元履上疏云云。輔德東宮,莫先於親近正人,故宮僚之外,列置贊善·進善·咨議等官,其意實非偶然,而況前後應是選者,以其規外,皆執撝謙,不爲察任,使朝家創置之美意,反歸於文具,誠爲可惜是白如乎,今者徐元履,除拜本職之後,累疏乞免,旣不得請,則又此陳章,願爲定式,可見其當官盡職之意是白在果,旣言其官秩與序次,則卽是侍講院官員,其與經筵特進官,實爲不同,輪直進講等事,自當一依本院規例爲之是白乎矣,第念春坊之官,實兼竝其數,至於十員是白去乙等,今若使之參錯於其中而輪回替直,其所進見,甚爲稀闊,殊無別設之意是白置。除其分番替直之規,非有式暇疾病,則每於書筵上下番之外,必爲入參,以備問難,允爲便益,至於進講,則世子如有別敎,間或進講,亦無不可,依此行之,何如?啓依允。
疊出政院啓曰,日者因掌隷院上言回啓,有別傳敎,故其時,卽爲分付矣。今以兵曹上言回啓,又有矇矓捧入之敎,而問于該曹,則凡上言之人,必親問捧招,然後乃爲回啓,其中不爲現身者,不爲回啓云矣。大槪以粘目規例,泛然措語,則其親呈與否,無以得知,今後各其回啓中初頭,以覈問親呈之意,措辭入啓,似爲便當,以此意,分付各該司,何如?啓。上曰,知道。
兵曹參議閔光勳上疏。大槪,冒陳危懇,乞遞職名,救護母病事,入啓。答曰,省疏具悉。爾其勿辭,出往救護。
刑曹參判宋時吉上疏。大槪,新差備局之任,萬不近似,乞遞有司堂上事。入啓。答曰,省疏具悉。卿才允合擢用,勿爲控辭,從速察任。
禮曹啓曰,上年,有今後春則二三月,秋則八九月,各陵展謁事,定爲恒式,啓稟擧行,可也事,下敎矣。今春陵幸,當以何陵,又以何月擧行乎?敢啓。傳曰,三月初生,穆陵爲之,可也。
吏曹啓曰,臺諫·守令有闕,政事,取稟。
禮曹啓,昌德宮還御吉日,大殿·世子宮·嬪宮出宮,二月二十七日酉時,王大妃殿·中宮殿出宮,同月二十八日巳時,以此日擧行事,知委各該司,何如?啓。依啓施行。
上在慶德宮。停常參·經筵。
有政。吏批,以蔡裕後爲同經筵,姜栢年爲左副承旨,蔡裕後爲漢城府右尹,尹絳爲吏曹參判,李行進爲兵曹參知,元萬石爲成均直講,洪興祖爲典籍,李光載爲軍資正,李休徵爲禮曹正郞,李文會爲典獄主簿,成楚客爲司藝,韓震琦爲海運判官,權大運爲慶尙都事,鄭伯基爲濟用副奉事,尹鏶爲司諫,閔汝鎭爲積城縣監,申湸爲安城郡守,李泰培爲砥平縣監,柳行昌爲繕工直長,閔光爀爲司宰參奉,白弘祐爲章陵參奉,黃奉祖爲孝陵參奉,閔維重爲兼說書,鄭彦說爲宗簿主簿,權勩爲健元陵參奉,徐晉履爲敦寧府奉事,尹鑴爲社稷參奉,李悟爲齊陵參奉,宋國澤爲刑曹參議,金得元爲泰陵參奉,沈廷老爲義盈奉事,鄭斗卿爲校理,奉常參奉鄭期泰,兼養賢庫奉事任映。
吏曹參議金益熙上疏。答曰,省疏具悉。此是微細之事,爾其勿辭,調理察職。
府啓。臺諫上來,下諭事。答曰,依啓。
院啓。答曰,爾等爲一奸邪之申晌,便爲痛哭流涕,不亦可駭之甚乎?所言無倫,予不勝痛歎也。
諫院避辭。答曰,爲國之道,去邪而已。爾等勿辭。
靑松君沈詻上疏。答曰,省疏具悉。卿其安心勿辭。以上出內下日記
傳曰,大臣·備局堂上引見。上同
吏曹判書沈之源,身病出仕。
右議政李時白,再度呈辭。不允批答。王若曰,安危所繫者重,予注意之方隆,進退未可以輕,卿奉身之何遽?勿以微恙而有遐心,永言時勢之多難,所賴鼎司之是仗,雖邁往而,以退爲美,伊弼諧而非忠曷依,矧惟卿,德鉅材全,器宏用博。儒而知武,功旣崇於安劉,國耳忘家,誠更殫於存楚。在先朝夙夜宥密之獨參,逮寡躬朝夕左右之益懋。靑芝紫箭,竝收於持銓之時,麴孽鹽梅,交稱於秉鈞之日。泰山喬嶽,人蒙潤而不知,祥風和氣,物有生而自遂。玆圖任克專而勿貳,想丐閑咸懷於未孚,□□再辭之章,遽違三接之望,撼頓夷險之已極,固知榮衛致愆,精神筋力之未衰,自可藥餌收效,宜思休戚之義,毋以退去爲心,宰相不以吏爲勞,但可臥閤論道。耆舊不以勤爲禮,何必在家便醫,嗟予股肱之良,諒此心腹之告。於戲,賢者備春秋之責,盍圖愼終,仁人先天下而憂,靡敢獨善,勉回嘉遯之志,用副如渴之懷,所辭宜不允。故玆敎示,想宜知悉。
實錄廳啓曰,郞廳頻數遞易,極爲未安,而逐日書役,其間不無疾病,都廳郞廳閔鼎重,粉板郞廳權大運,皆病重呈狀,勢難等待其差復,請改差,其代李守徵·元萬石,差下察任,何如?傳曰,允。
假注書安得說病,代金益廉爲之。
謝恩,左副承旨姜栢年,兼說書閔維重。
伴送使書目,勅行十四日,仍留平壤,明日發向順安事。
上在慶德宮。停常參·經筵。
午未時,日暈左珥。
都摠府啓曰,入直軍士,中日習射事,頃因勅使回還間,啓請停矣。旣已回還,中日習射,請出標信。傳曰,回還已久,今亦晩矣。出都摠府謄錄
右議政李時白,三度呈辭。傳曰,不允批答。
侍講院草記。答曰,出仕者甚少,更觀出仕多少,稟處,可也。
兵曹參知李行進上疏。答曰,省疏具悉。爾其勿辭察職。
掌令徐挺然避辭。答曰,斥一奸邪,便爲之拒諫,古今之所未聞,爾等之見,不亦謬乎?勿辭。
副修撰李端相上疏。答曰,省疏具悉。爾其勿辭,調理察職。以上出內下記草
伴送使書目,勅行十五日,順安止宿事。
昨日引見時,上曰,申晌等事,雖是已往之事,至於議論鬧擾,三司皆遞,其故何歟?領議政鄭太和曰,臣頃於榻前,雖不能明白陳達,而大槪兩臣遠竄,皆以爲過中,故臣與左議政金堉相議,欲爲仰達矣。左議政金堉,問其間曲折,臣亦不能詳知,故頃日榻前,不敢仰達矣,厥後始爲詳聞,則時標於二十七日,以祀事往于厥兄家,過祭後還家,始見其書,中間留滯,非渠所知,而兵營下人,適來受答之際,又値申晌之來訪,晌見其送物,驚訝而付諸其札於營吏曰,明日坐,當爲告課云。時標力止還奪,翌日開坐,捉致兵營下人捧招,其日果卅日云。時標之事,曲折如此,遠竄之典,實爲過重矣。上曰,然則李應蓍改此日字,將欲何爲?申晌欲爲發明之地,則以卅日捧招,有何難乎?領議政曰,申晌何至若是其甚乎?上曰,近日疏章,專責時標,以予觀之,李時標·申晌同心之事也,而申晌則置於南方善地,李時標則以積病之人,獨置北地,亦似冤矣。更令定配於南方,可也。左議政所啓,國家優待老臣,年滿九十,則例有加資之典矣。閔馨男年今九十云,合有恩命矣。上曰,言于該曹擧行,可也。上曰,頃見上言,都下亦有百歲老人矣。領議政曰,裵鳳云矣。上曰,令該曹,食物及油柴題給。領議政曰,故參判朴潢母,年今九十二歲,今在其子朴濠任所矣。上曰,亦令本道食物題給。又所啓,前判書金集,年滿八十而只加一資,亦當有陞品之典。上曰,予未及致察也。其令該曹擧行。
校理洪處厚上疏。大槪,臣曾有處置乖當之失,又承榻前未安之敎,何敢晏然處置多官乎?請遞臣職,以便公私事。入啓。答曰,省疏具悉。爾其勿辭察職。
右議政李時白批答。王若曰,予意已諭於前,予豈多誥?卿辭不宜至此,卿何過嫌?悶誠意之未孚,恐左右之如失,卿之勳勞德望,粵自先朝,予所眷注倚毗,益篤今日,蓋人臣進退之義,非予所詳。噫,國家虞憂之端,在卿必審,不惟天災時變,式月斯生,抑亦世道人心,唯日□□雖群工之協力,猶恐顚隮,況老成之求休,疇克匡輔?不可去者非一,何乞退之至三,行經萬里之風霜,豈無微恙□愆和?身任一國之興喪,前有積勞而調息,□致爽攝□然舊德悠久而彌邵,矧□□何難於今瘳,肆時勢大義以屢諭,毋疾病小故以更瀆,於戲,死而後已,古人曾不云乎?與之共圖,是予深有望也。宜遵前旨,亟斷來章,卿辭宜不允。故玆敎示,想宜知悉。知製敎柳淰製進
上在慶德宮。停常參·經筵。
夜五更,月暈。
備邊司啓曰,昌德宮還御吉日,已爲啓下矣。修理未久,役事雖不至大段,而獨使繕工監役看役,事體未妥,別定戶·兵·工三曹郞官各一員,以爲眼同看役之地,堂上亦令輪回檢飭,何如?答曰,似無大段之事,只令三曹郞官中勤幹者一人擇送,以爲看檢之地,可也。
持平洪鍾韻上疏。答曰,省疏具悉。爾其勿辭,從速察職。
左尹安應亨上疏。答曰,省疏具悉卿懇。卿雖老,筋力尙强,勿辭察職。
院啓。答曰,不允。尹鏶則纔已下諭,姑徐。
右議政李時白,四度呈辭。傳曰,噫,此何時而卿之辭免,至再至三而不知止耶?卿不但國之勳舊大臣。抑非予之柱石長城乎?千里燕山之行,戀慮之懷方切,豈意言旋未久,遽有此退休之章,仰成有素,缺然殊甚,卿若不出,其奈國事何?予亦疇依?須念先王厚恩,亟斷來章,速出論道,以副上下之望。
鄭維城上疏。答曰,省疏具悉。卿其勿辭察職。
府啓。答曰,依啓。李迥等,全不解事理,可歎也。以上出內下記草
弘文館啓,兩司竝引避而退,待本館當爲處置,而副修撰李端相,以病陳疏,已蒙調治之命,今方出去,修撰李克徵,以服制未盡,故不敢入來,修撰李克徵牌招,相議處置,仍使入直,何如?傳曰,允。
謝恩,兼春秋李克徵。
玉堂箚子。大槪,獻納李迥,正言黃儁耉·朴承健,掌令徐挺然,竝命出仕事。答曰,依啓。
院啓,申晌·李時標遠竄還收事。答曰,不允。
上在慶德宮。停常參·經筵。
傳曰,臺諫引見於興政堂。
執義沈之漢,掌令柳啓曰,邊上添防之卒,自有恒數,爲主將者,不可抑勒而漁奪,咸鏡南兵營,自頃年以來,列鎭入戍之軍,或稱月課措備,或稱屯田作農,擅自減削,太半收放,其中自備戰馬鳥銃者,分等收布,遭喪及稱病者,逐月作木,盡歸於兵營之囊橐,利之所在,遂成謬規,邊倅邊將,不敢抗衡,設鎭添防,本意無徵,請自今行會于本道,防軍毋得擅用自備之類,減日入防,有喪有病者,竝皆退立,以重軍政,三·甲爲邑,土瘠民殘,上納正供,一切蠲免,而各衙門貿販,相繼而至,持公文者,非商賈則牟利之徒也。或稱軍官,或稱差官,脅勒邊民,廉價多取,作其氣勢,莫敢誰何。一有不償,逐年倍徵,孑遺之民,何以爲生?三·甲如此,他邊可知,請自今各衙門,如有不得已之事,則必入啓啓下後,關由後,地部行會于本道,本道照數許貿,使邊上民人,得蒙一分之惠事,奉承傳施行。答曰,依啓。
備邊司啓曰,卽見伴送使元斗杓,査問使許積本月十八日聯名狀啓,則安州所囚罪人中兪海男·楊禮宗二名,則以年弱之故,勅使卽令放釋,使之勿錄於奏聞中,此意備悉,馳啓回下,趁其未越江前回報云云。一依勅使所言施行之意,伴送使處,行會,何如?答曰,依啓。且措辭致謝於第三使,可也。出備局謄錄
義禁府啓曰,因李廷顯妻崔氏上言,廷顯欠縮半七十九石,令戶曹査考虛實,移文本府,以爲問目中添刪事,允下矣。卽接戶曹移文,則己丑冬等會計成冊,昆陽郡軍資,別置金陽常平,而金陽所屬別置等五倉所給還上,皆以畢捧懸錄,別無欠縮之事。故庚寅七月,本曹以還上無頉,覆啓解由,亦已成出云。以此觀之,則七十九石欠縮之說,果似稱冤,此一款,刑推問目中刪去之意,敢啓。傳曰,知道。此事如是分明則何往而今始辨覈耶?事涉殊常,更爲察處。
又啓曰,金壽翼母權氏上言,臣等會坐本府,卽欲回啓,而知事臣尹履之,以妻族之故,不敢干預,臣吳竣,勢難獨爲回啓,待判府事還朝後回啓,何如?傳曰,允。以上出義禁府謄錄
判尹金藎國,身病出仕。
伴送使書目,勅行十七日,仍留安州事。
洪淸監司書目,懷德呈,以大司諫金□□病重,上去不得事。啓。遞差。
吏曹啓曰,臺諫有闕,政事,取稟。
禮曹,穆陵親行吉日,三月初十日推擇。啓。
榻前,獻納李迥,正言黃儁耉·朴承健啓曰,伏承阿好之敎,決難一刻仍冒,請命遞斥臣等之職。上曰,勿辭,退待物論。
靑松君沈珞箚子。大槪,更申前懇,賓客乞遞事。入啓。答曰,省箚具悉卿懇。卿之固辭,似涉過中,安心勿辭。
都承旨鄭維城上疏。大槪,病勢情勢,俱極狼狽,惶恐冒萬死陳情,懇乞鐫免事。入啓。答曰,省疏具悉。卿其勿辭察職。
傳曰,政事,明日爲之。
獻納李迥,正言黃儁耉·朴承健就職後啓曰,臣等以申晌事,冀回天聽,連日論執,而乃於今日,特蒙賜對,諄諄誨責,不啻如家人父子,臣等雖甚迷暗,豈不知聖意之所在,而但臣等所慮者,只爲言路之有防,用律之失當,反覆陳達,不敢承敎矣。旣有未安之敎,又下不解事理之批,臣等垂首惶惑,無地自容,何敢一刻晏然仍冒。請命遞斥臣等之職。答曰,勿辭,退待物論。
上在慶德宮。□□□□。
傳曰,今下弓矢,城津僉使田腴,西北萬戶李時良,豐山萬戶李慶獻等給送。
有政。吏批,以李一相爲大司成,金益熙爲大司諫,閔應協爲吏曹參議,柳淰爲判決事,柳道三爲司成,金始振爲副校理,林聖翊爲司䆃正,成楚客爲南陽府使,尹惟謹爲刑曹佐郞,徐忭爲刑曹正郞,吳挺垣爲禮曹正郞,李天基爲掌樂正,鮮于浹爲司業,崔文澳爲典籍,李之馨爲積城縣監,南龍翼爲慶尙都事,申最爲狼川縣監,任有後爲永川郡守,趙禧錫爲敦寧參奉,前判書金集正憲,今加崇政陞品事傳敎。安城郡守李敏華通訓,今加通政,前判校楊萬古,今加通政,前郡守金光燧,今加通政,前郡守李文藼,今加通政,前判官黃有吉,今加通政,以上年八十陞堂上事判下。知敦寧閔馨男,今加輔國,年九十陞資事傳敎。學正崔寬·崔浣,林㙐爲利川府使。
疊禁府草記。答曰,知道。此事如是分明,則何往而今始辨覈耶?事涉殊常,更爲察處。以上出內下記草
昨日引見時,上謂獻納李迥曰,申晌事,謂之曖昧,爾等所見,其各言之。獻納李迥曰,臺諫雖以風聞,尙且論事,況目覩其札乎?遇事論執,乃其職分,而至於竄逐,實涉過重,此臣所以爭論也。正言黃儁耉曰,臣之所見,與李迥無異,而言事之臣,至被流配,中外物情,皆以爲過重矣。朴承健曰,申晌職是言官,而以言被罪,竊恐言路因此杜塞矣。上曰,爾等之言,亦宜矣。國家之設臺諫者,意非偶然,豈可以申晌之論事爲非也?第於論事之中,亦有是非之端,雖以風聞論事,出於公心,則有何罪也?至於晌則初有用意之迹,後有欺罔之罪,其在國家辨別邪正之道,豈可諉之於臺官,置而不罪乎?李迥·黃儁耉·朴承健曰,用意之迹,似有未著,而遽被重律,群情悶鬱矣。上曰,爾等猶未釋然矣。古人云,愛而知其惡,惡而知其美,則不免阿其所好也。李迥等曰,臣等忝居言地,有懷卽陳,非有一毫私意,而反承阿好之敎,臣等何敢晏然仍冒?請命遞斥臣等之職。上曰,阿好云者,非全然用私之謂也,而爾等以此引避,勿辭。李迥等曰,臣等退待物論矣。校理洪處厚曰,臣素知申晌爲人,譽而言之則樸直矣,毁而言之則迷惑矣。至於李時標則適會出去,誤傳之書,未及還給,以致如此,豈有留簡故示,以爲陷人之計乎?申晌則雖曰差違,而論事之臣也。李時標則實無現著之罪,日者移配時標之命,固是聖德事也。然罰已行矣,合有開釋之典矣。上曰,近日疏章,偏咎時標,此亦未可知也。設令時標,故留其書,有所用意之事,旣無現著之迹,不可勒成罪案也。洪處厚曰,聖敎誠然矣。玉堂箚陳之言,臣亦未曉其意也。上曰,李時標未有現著罪,不可以疑似之迹罪之,放釋,可也。
伴送使書目,勅行十八日,定州止宿事。
府啓,竝引避而退,前席賜對,特是優容之道,雖有未安之敎,出於誨諭之意,有何可避之嫌?請獻納李迥,正言黃儁耉·朴承健,竝命出仕。答曰,依啓。
上在慶德宮。停常參·經筵。
避正殿。
義禁府啓曰,以罪人李廷顯妻崔氏上言回啓,傳曰,知道。此事如是分明,則何往而今始辨覈耶?事涉殊常,更爲察處,命下矣。臣等昨日開坐時,只憑戶曹回移,率爾仰稟,而伏承事涉殊常,更爲察處之敎,臣等卽就前後啓下文案,詳細査察,則庚寅年七月十五日,因李廷顯同生弟廷達上言,本府回啓內,廷顯有嫌於交代官,如是被構,前後査覈,大相不同,而己丑冬等還上捧上成冊,無欠縮云。取信爲難,欠縮與否,令戶曹考出,覆啓,稟處事,蒙允。同月二十日戶曹覆啓內,昆陽郡己丑冬等會計成冊相考,則軍資倉等五處,皆以還上畢捧懸錄,別無欠縮,令禁府處置事,蒙允。同月二月二十二日禁府回啓內,李廷顯罪狀,以戶曹啓目觀之,則己丑會計成冊各處還上,畢捧懸錄,別無欠縮之事,察其年月,則己丑冬等,乃廷顯遞去之後,新郡守成貼者也。其弟上言,似非虛誣,廷顯罪狀,上裁,何如?判付內,還上以曳網米移錄,則國穀之私用自如也。此外猶有可議之事,議啓事,判下,同月二十三日本府回啓內,雖有前後査覈之不同,而其所罪犯云者,乃是用下米七十九石欠縮事,而元穀會計中,旣無欠縮,則雖以曳網米充數,正犯那移還充之律,考諸律文,則那移出納條,凡各衙門收支銀糧等物,已有文案勘合,若監臨主守,那移出納,還充官用者,竝計贓,准監守自盜罪論,罪止杖一百,流三千里,免刺云。頃日大臣審理時,以爲非如監司御史臺論之比,初出於交承間不相得之致,査覈之前後有異,必有所以然,此所謂獄情之可疑者,恐難一向加刑,亦難輕易放釋,量施貸死之罰,議啓,以此推之,則依法文,從重論以杖流之律,似爲合宜,而未有照律之命,自下不敢輕議,上裁,啓。同月二十五日判付內,當觀其事之如何耳。交承間及御史臺論,不須言也。尙豪,其子之名,出米布買田之狀,旣已昭著於監司之親問査啓,豈有曖昧之理?況守令之偸竊官物,擅用役民,私營田地,以爲久遠肥己之計,最爲易犯而深加痛惡者也。此而緩論不治,則無以遏將來之患,依前啓,請嚴刑得情事,判下矣。臣等今以傳敎之意,更爲參考,則當初文案,如右所陳,而廷顯妻上言辭意,專以欠縮米,仍存於問目中,爲稱冤,而買田一事,無以發明。且見戶曹前後覆啓,則雖以會付成冊,別無欠縮爲言,而國穀那移之罪則自有其律,渠必自服,今此刑推問目中,以七十九石仍存爲問乎?改以國穀那移之罪爲問乎?伏惟上裁。傳曰,以國穀那移之罪問之,可也。出義禁府謄錄
兵曹啓曰,政院甘結內弓房手本,據自前內弓矢人等,皆以十歲內有身役人,弓矢人啓下,則例有頉下本役,矢人鄭貴生,去庚寅年則矢人啓下,渠本以洪淸兵營正兵,依他弓矢人例,身役頉下,俾專內役事,甘結矣。內弓房弓矢人,係是重役,故同前如公賤之類,猶可啓下使喚,而至於宿衛正軍,不可移定他役,而弓房匠人等,毋論成材與否,互相援引,侵及正軍,其間亦不無避役圖屬者,此路一開,則其弊不貲,請自今以後,以正軍移屬弓房匠人者,只減其當番,而切勿許頉其本役,何如?傳曰,允。出兵曹謄錄
引儀玄禹錫上疏。答曰,省疏具悉。爾以微末之官,再陳疏章而多言民弊,予甚嘉尙,當令廟堂議採焉。
傳曰,獻納李迥,正言黃儁耉·朴承健等,扶植不正之人至此,其志將欲何爲?如此黨惡之類,不可一刻置諸臺官,遞差。
傳曰,申晌,身爲臺官,甘心用意陷人之事判然,重爲欺罔,其罪極重,而特用末減之典,則可謂幸矣,而黨流齊憤,必欲全釋,置之於無一毫罪過之地,此等邪念,未必由於因此輕歇而生也。申晌亦依此律施行之敎,還收勿施。
右議政李時白箚子。答曰,承旨敦諭。
傳曰,前獻納李迥,鏡城判官,前正言黃儁耉,三嘉縣監,前正言朴承健,龍安縣監除授,除署經,竝令今日內發送,前任官員等,還收本職。
傳曰,近來南方所進箭竹,極爲無形,其爲苟充封進之習,極爲駭愕,今此全南兵使許東岦,爲先推考,以懲後日。
傳曰,史官二員待命,騎馬六匹立之。各司夜摘奸事
傳曰,近來政官,必日晩而來,日暮而罷,事甚未妥,本院檢飭,可也。以上出內下記草
實錄廳謄錄郞廳李命相,右臂生瘡,將有成膿之漸,不能運筆,任座,母病甚重,無人救療,決難仕進,此兩人,終年勤仕而病故如此,姑爲改差,其代成後卨·許珽差下,使之代察,何如?傳曰,允。
禮曹啓曰,自前避殿減膳之擧,出於旱災,故或得雨,或立秋之後,例復正殿,而今此避殿,則由於上天之示警,其與遇旱時規例不同,不知當以何時爲限,乃復正殿。臣等歲改之後,欲爲陳稟,而當此恐懼修省之日,亦不敢以復常之事,容易仰達矣。第念自上不御正殿,今已終年,長在避殿之中,亦爲未安,自開月爲始,還復正殿,似爲合宜,大臣之意如此,敢啓。傳曰,知道。
政院啓曰,再昨諫院諸官,特賜分對,反覆開諭,上下之間,誠意藹然,此實近來罕有之盛擧也。諫院之官,不能詳盡所懷,徑先退待而出,申晌旣蒙減下之後,仍爲論執,雖不解聖明開諭之意而然,亦豈有他腸哉?遽下未安之敎,至於一時特遞,恐非聖明優容待臺諫之道也。臣等俱以無狀,待罪近密,區區所懷,惶恐陳□,傳曰,不允。
吏曹啓曰,臺諫有闕,政事,取稟。傳曰,明日爲之。
上在慶德宮。停常參·經筵。
夜三更,南方,有氣如火光。
禮曹啓曰,曹啓辭,頃因李尙安旌表當否,大臣收議公事,臣厚源榻前稟定之際,仍及同時戰死復讎將金良彦事曰,此人之死,無愧於旌表,而本曹無文籍可考,已蒙旌表與否,無以知之。至於故豐川府使朴榮臣,則逆适之變,豬灘之戰,罵賊不屈而死,意謂此人,必已旌表矣。近來聞之,則初無旌表之事云,死節,與死於國事,不無間隔,而從前朝家褒贈之典,混施無別,未有一定之規,而當爲而不爲者,亦或有之矣。自上下敎曰,此人等實合旌表,卿退而更爲聞見,稟處,可也爲敎。其日臣所陳達之言,大略如此,而其後伏見邸報,則金良彦,直以不爲旌表書出,大失本,而此出於史官記註之誤也。大槪,金良彦之事,査問關西,久無回報。今者得見本道移文,則其時死節實狀,頗詳言之,而因監司金起宗,副元帥鄭忠信狀啓,追贈判中樞,旌其門閭云,此則更無可議之事,而惟朴榮臣之事,雖廣詢博訪,未得可據之事,士夫間往往有聞而知之者,而猶不可以此爲證。考見政院日記,則有其時備局草記,有曰岐灘之戰,李重老·李聖付·朴榮臣·尹廷俊·李師朱·權浩元等,一時敗沒。其力戰致死之狀,雖未得聞,而适賊,初非如異類之賊。諸將等,若有一毫偸生苟活之計,則必不至騈首就戮,故心常矜愍其死矣。今者尹廷俊妻李氏,手持一單子,親訴於本司,有曰廷俊與朴榮臣,一時被執,使之屈膝而不屈,奮罵賊适,榮臣在傍同辭,奮罵之際,爲李守白指嗾降倭,擧刃亂斫,體無完膚,至於碎齒斷舌云。實如此言,則廷俊·榮臣等所爲,不下於永緖,所當一體褒贈,以表其死國之忠,而惟其陣上之事,證驗無人,一邊行會黃海監司處,其時陣上生還軍兵中頭頭人處,詳問前項諸將死節事狀,特加贈爵之典,慰其泉壤之魂,而恤典,則令該曹,爲先着實擧行,爲當。其中如朴榮臣者,家貧尙未斂葬,其母李氏,今亦來訴,極其矜憐。尹廷俊亦未埋葬云,令該司竝速爲題給葬需,使得趁時襄窀,宜當,敢啓。傳曰,依啓矣。又聞尹廷俊家,有瓮津士人等,以其縣令尹廷俊死事之事,上疏謄本云。求得見之,則其疏曰,戰敗見擒,賊欲屈膝而不屈,罵賊被斬,視死如歸云云,而以特命褒贈,題給葬需爲請矣。臣之平日所聞,只及於榮臣,不及於廷俊,故但以榮臣仰達。見此備局啓辭,則兩人之事,別無異同,旌與不旌,似當一體爲之,而但備局啓辭,出於廷俊妻李氏之狀,則未足爲公論。其時旣有令黃海監司,詳問死節事狀之令,必有啓聞之事,而無見出之處,此外更無憑據之地。備局之啓,因其本家之訴,則雖似不可爲據,此於口舌所傳則差爲勝之。且其妻子之心,雖欲鋪張,若元無其事,則必不敢公然做出,而本縣士人之疏辭又如彼,榮臣之事,在於李氏之狀,乃是贅語而竝及之者,豈據其實狀而言之之故歟?又有一說,此人等,旣戰敗被執,則必使之屈膝,若順從,必不斬殺,而至於斷舌碎齒,其爲死節之狀,推此可知,而旌表之典,不行於其時者,亦未知其故,莫重之事,該曹不敢擅便。凡京外有異行之人,付本曹等第,報議政府,政府粘啓啓下,然後擧行,乃是常規。況此年久之事,尤當愼重,問于大臣,稟處,何如?傳曰,依啓事,傳敎矣。議于大臣,則前領敦寧府事李景奭以爲,屛伏孤陋,此等事未能詳知其顚末,强其所不知,以爲獻議,有所不敢,伏惟上裁。領議政鄭太和,左議政金堉以爲,尹廷俊·朴榮臣同時死節之狀,臣等雖未嘗親聞目覩者之言,而士夫之間,至今傳說。且有政院日記所載,兩人一體旌表,實合褒嘉之典,伏惟上裁。領中樞府事李敬輿,右議政李時白,病不收議,大臣之意如此,上裁,何如?傳曰,依議施行。
政院啓曰,以備邊司,兵曹判書朴遾上疏回啓,傳曰,此間無乃有落字乎?承旨察啓事,傳敎矣。反覆詳見,則落字與否,雖未可知,而湖西則三字疊出,上下措語,似不分明。此公事還出給,使之改入,何如?傳曰,允。
備邊司啓曰,政院啓辭,以備邊司,兵曹判書朴遾上疏回啓,傳曰,此間無乃有落字乎?承旨察啓事,傳敎矣。反復詳見,則落字與否,雖未可知,而湖西則三字疊出,三字上下措語,似不分明。此公事還出給,使之改入,何如?傳曰,允事,傳敎矣。兵曹判書朴遾疏辭,則三南邊將,一體請以統營穀及元穀之耗給料,而本司回啓,則湖西邊將,請以大同餘米計給。故敢將湖西則事勢與兩南不同,不得不如此之由,竝爲陳達,而措語未瑩,致勤下問,不勝惶恐。且其第四條覆啓之辭,似未詳盡,更爲添入付標以入之意,敢啓。答曰,知道。以上出備局謄錄
兵曹判書朴遾上疏。答曰,省疏具悉。卿之所陳諸務,實非尋常迂緩之計也。予甚嘉悅,令廟堂議處,且所辭兼帶,今姑勉副焉。
傳曰,今此補外守令等,瓜限內,該曹若爲遷動,則難免責罰,以此知委,可也。
傳曰,觀此所報,此人曾經近侍,予用矜惻。其令該曹,特爲米布題給。
右議政李時白,五度呈辭。傳曰,安心調理。
府啓。申晌等補外還收事答曰,不允。
大司憲閔應亨上疏。答曰,省疏具悉。卿辭至此,當勉副焉。
大司成李一相上疏。答曰,省疏具悉。卿其勿辭察職。
常平廳草記。答曰,此皆民之膏血也。豈可以若干種進上之故,濫費米穀至此哉?或可以減其價米則減除,以補民役宜當。
海崇尉·永安尉等箚子。答曰,省箚具悉。卿之言,實非無據,宜安心勿辭。
刑曹粘連啓目。答曰,嗚呼,父子兄弟,天顯之親。父雖有惡行,子不敢怒焉,柔聲以諫,必欲改其行,縱不得焉,哀愍而隱蔽之。兄雖有惡行,弟不敢怒焉,陳善勸諭,必欲改其行,縱不得焉,哀愍而隱蔽之。父兄之於子弟,亦常情也,亦豈有異焉?雖有可愧可醜之行,至情所發,痛悶之不暇,寧有殺越滅絶之心乎?玆者咸平縣民之事,非兄弟不肯相下,鬪敺致死之比,原非律文之本意。直以怒其醜行,甘心縛殺滅迹,欲免己之連累汚名,無一毫至情係戀之意,實悖此理,見之慄然,天理絶矣,倫常滅矣。豈可不誅,以扶崩頹之倫紀乎。予之所見,與向者諸大臣之論不同,良以此也。此而不誅,則骨肉之間,油然流出之至情,無以知覺,相率而賊虐矣。依此施行,弟淑及孽侄天明等鄭皓,非但脅從,況季未滿年者乎?竝減罪論斷。
備局啓目粘連。答曰,云云。西路禁蔘則當然,日本則朝廷之島主處賜物,亦多用蔘,遽以潛商禁之,則倭人必不無見怪之端,更議處之。以上出內下記草
兵曹判書朴遾上疏。大槪,略陳淺見,仍乞遞免知經筵之任事。入啓。答曰,省疏具悉。卿之所陳諸務,實非尋常迂緩之計也。予甚嘉悅,當令廟堂議處,且所辭兼帶,今姑勉副焉。
伴送使書目,勅行二十日,良策止宿事。
兵曹判書朴遾知經筵減下,肅拜。
京畿監司書目,楊根呈,以大司憲閔應亨乞遞職名上疏上送事。
左副承旨姜栢年書啓,臣承命往諭于右議政李時白,則以爲,臣之賤疾,若有痊可之望,可出之勢。臣雖無狀,此時何敢引入請啓,以爲丐閑之計哉?所患輕重,重陳於疏章及長單,而又遣近侍,敦諭至此,惶泣之外,不知所達云矣。傳曰,知道。
謝恩,鏡城判官李迥,三嘉縣監黃儁耉,龍安縣監朴承健,仍爲下直。
右議政李時白,五度呈辭。入啓。傳曰,安心調理。
大司成李一相上疏。大槪,陳情乞遞職名事。入啓。答曰,省疏具悉。卿其勿辭察職。
吏曹啓曰,承旨·臺諫有闕,政事,取稟。
上在慶德宮。停常參·經筵。
觀象監啓曰,本監天文學官員金尙范,得蒙賞典,今陞堂上,依前日尹熽等例,使之仍仕本監,何如?傳曰,允。出觀象監謄錄
府啓,李迥等補外之命還收事。答曰,毋煩。
獻納趙復陽,持平吳䎘上疏。答曰,省疏具悉。爾其勿辭察職。
大司諫金益熙上疏。答曰,省疏具悉。爾其勿辭,調理察職,所陳事,當體念焉。
備局粘連。答曰,舟師銅砲則非但無益,反害甚焉。旣知之後則決不可斯須仍置,熟銅砲措備之難如此,則雖戍鎭砲,不可全然停寢。況銅砲,本鎭出賣,則足以充代其措備之物力,以此斟酌處之。原疏中軍役逃避者,旣集之後,又除本年身役,容其復業之說,亦似有見,依此施行宜當。
玉堂箚子,李迥等還收事。答曰,不允。
傳曰,伊川圍籬守直交替事,內官鄭胤全下去,此意,下諭于本道監司。以上出內下日記
上在慶德宮。停常參·經筵。
辰時,地震,起乾方至巽方。
義禁府啓曰,申晌減律事,承傳啓下矣。依前李應蓍憲府照律時判付,申晌徒二年半,改付標以入之意,敢啓。傳曰,知道。出義禁府謄錄
判中樞府事金藎國箚子。答曰,省箚具悉。卿其安心勿辭。
右議政李時白,六度呈辭。傳曰,安心調理。
知敦寧閔馨南箚子。答曰,省箚具悉。卿之慇懃戒誨之說,無非格言至論,忠愛之誠,予甚嘉悅,可不體念焉?所辭新資,自是優老之常典,卿其安心勿辭。
府啓。答曰,不允。所論至此,減律事,依啓。
禮曹草記。答曰,其不能檢察之失,極爲駭愕。當日入直官員,亦爲拿推,守僕李忠民,亦令囚治,可也。以上出內下記草
有政。吏批,以南銑爲兼知經筵,沈之源爲兼右副賓客,鄭世規爲大司憲,李行進爲右副承旨,元萬石爲兵曹正郞,待敎單,朴世城,兼養賢主簿李訔,前僉正宋誠立,今加通政,年九十加資事,承傳。
上在慶德宮。停常參·經筵。
傳曰,大臣·備局堂上引見。
備邊司啓曰,禮曹啓辭,以副校理閔鼎重上疏,備邊司以州縣設倉,亦是義倉之制,而米穀不足,逋欠尙多,又設私倉,則以何穀分儲,以何法畢收乎?郭志仁,明於此法,則爲先禮招,熟講審議,然後可行則行之無妨之,回啓。又以寧海府使崔惠吉上疏,所屬李徽逸·權暻,已有禮招之命,令該曹着實奉行之意,回啓,竝皆蒙允矣。閔鼎重·崔惠吉等,或以近侍奉使,或以宰臣分憂,不忘以人事君之意,陳疏薦人,朝廷特用其言,將欲禮羅而致之,甚盛擧也。禮招任職之聖批觀之,則銓部之責也。徒以禮招之禮字,事歸本曹,自前被薦之人,自本曹禮招之事,未有可據之例,而考諸大典禮典,亦無禮招之文者,蓋以我朝定制,本無聘之以禮幣之事故也。若使本曹,必爲擧行,則不過行會本道,使之知委上送而已,其可謂之禮招乎?竊觀祖宗故事,雖有下諭,給馬之規,亦出於上命。宣廟以前,以遺逸被薦者,指不勝屈,而其初授職,不過參奉,未聞不爲除職。先爲禮招之擧,而給馬下諭之事,乃在於累徵不起之後,凡事固當有次序,其在該曹,非惟不敢請,亦不當請也。如此前無所據之事,必須熟講定式,可以遵行永久。只可除職,或爲下諭給馬,則自有可行之地,若別爲節目,如古者束帛如璧之制,則當爲本曹之事。請令廟堂酌定指揮,何如?禮招尤似難便,令該曹各隨其才,除授相當之職,然後知委本道,使之上送,何如?答曰,依啓。出備局謄錄
刑曹判書南銑上疏。答曰,省疏具悉卿懇。卿其安心,勿辭察職。
宗廟副提調右議政李時白箚子。答曰,省疏具悉至懇。卿其安心勿待罪。
前判書金集上疏。答曰,省疏具悉至懇。此是國家待老臣之常典,卿其安心勿辭。以上出內下記草
上在慶德宮。□□□□□。
兵曹啓曰,以臣朴遾上疏,備局以諸道流亡人處徵布一款,令本曹事目磨鍊啓下之意,回啓蒙允,故稟議于備局,略具事目以入,而逃亡軍等開諭還現之際,亦必有節目,然後外方各官,便於奉行,故此亦添入於事目末端以啓,恭竢睿裁。具亡入作之民,兩西最多,爲先知委于兩西,觀其擧行形止,追後分付于他道,使之一體施行之意,敢啓。傳曰,知道。此事目,乃張掛曉諭之文,多用吏讀,勿憚俚瑣,務從詳盡,使之易曉,可也。且此流民等收布,自何時爲之乎?今春夏則飢寒頗切,似難致擾矣。出備局謄錄
右議政李時白,七度呈辭。傳曰,安心調理。
傳曰,喬桐守直交替事,內官全忠良下去,此意,下諭于京畿水使處。
院啓。答曰,依啓。洪鍾韻之事,亦涉未妥,遞差,可也。
刑曹粘連。答曰,莫重大賊之獄,討捕使啓本,極爲矇矓草略。不可以此遽爾處斷,更令詳盡啓聞後,處置宜當。
刑曹粘連。答曰,本道監司,不思爲國盡職之義,有此駭異之請。極爲駭愕,趙珩從重推考。
大司諫金益熙上疏。答曰,省疏具悉。朝家已知之事,不必更煩。況處置尤無乖當之失,爾其勿辭察職。以上出內下記草
上在慶德宮。停常參·經筵。
夜一更,坤方,有氣如火光。
備邊司啓曰,政院啓辭,伴送使今二十四日成貼勅行越江狀啓,二十六日夜半入來,二十三日勅行仍留狀啓,二十七日卯時始爲來到,先發狀啓,反爲後到,上來撥路申飭,非止一再,而其稽傳如此,令備局査覈推治,何如?傳曰,允事,傳敎矣。西路各撥稽傳,至於如此,殊無自前再三,申飭之意,極爲痛駭。稽傳撥將等,令三道監司及開城留守,各別明覈啓聞後,從重治罪,何如?答曰,允。出備局謄錄
延接都監啓曰,勅使馳出館門時,未及奔告,上·副使差備譯官等推治事,竝回還後,稟處事,命下矣。勅使旣已越江,都監將罷,待其回還,令攸司稟處,何如?傳曰,允。出延接都監都廳儀軌
上在慶德宮。停常參·經筵。
巳時午時,日暈兩珥。
有政。吏批,以鄭世規爲右參贊,李後山爲黃海監司,金振爲兵曹參知,吳竣爲大司憲,李天基爲司諫,宋浚吉爲執義,沈之漢爲副應敎,任善伯爲掌令,李志安爲持平,尹鏶爲副校理,沈世鼎爲平安都事。
上在慶德宮。停常參·經筵。
申時,日暈。夜三更,巽方艮方,有氣如火光。
禮曹粘連。答曰,依允。甲冑之請至此,終始牢拒,亦涉未妥,許給一部,可也。且筆則彼以六七百爲言,而所陳之數似少,量宜加給似當。
傳曰,甲冑則當內下矣,日本之人喜精巧,凡應副之物,令該曹看檢以給,使不至麤惡,可也。
右議政李時白箚子。答曰,省箚具悉卿懇。前後之批,攄盡予懷,無有底蘊,而卿之撝謙,愈往至此。試觀今日之國事,勳舊元老大臣,其可奉身退休之秋乎?卿若不動不出,予懷蹙蹙,若涉大川,無有津涯,其何以爲心?唯卿,金石其操,氷檗其行,台鼎之任,舍卿其誰?予意已固,卿豈邁邁,徒煩疏章,曷足乃爾?勿爲控辭,臥閣論道,以副如渴之望。以上出內下記草呂善應校正。日記廳郞廳李萬恢書。
上在慶德宮。停常參·經筵。
咸鏡監司書目,病重,乞遞上疏上送事。
傳曰,明日晝講爲之。
府啓,李迥等事,以國忌姑停。
夜五更,流星出太微垣端門內,入巽方天際,狀如拳甁瓦,長六七尺許,色赤,啓。
上在慶德宮。停常參,只晝講。
傳曰,禮曹判書李厚源家,遣御醫看病。出藥房日記
咸鏡監司李基祚上疏。答曰,省疏具悉至懇。卿其勿辭,調理察職。
黃海監司李後山上疏。答曰,省疏具悉。卿才允合此任,勿辭,速往欽哉。
修撰李慶徽上疏。答曰,省疏具悉。爾其勿辭察職。
府啓,李迥等還收事。答曰,不允。下諭事,依啓。
院啓,李迥等還收事。答曰,不允。
司饔院草記。答曰,依啓。近觀全南道啓本,則濟州三邑褒貶狀,連續出來,而獨甘橘之供則全然不來,事極駭愕。一邊馳問于本州,處之可也。出內下日記
大司憲吳竣,初度呈辭。入啓。給由。
司諫院監司薦,金佐明·任義伯·卞時益·吳大耆·李益達·李重信·尹天貴。
司憲府監司薦,洪命夏·朴長遠·李弘淵·李迪·李壽台。
刑曹薦,李行進·姜瑜·姜栢年。兵使薦,李斗柄·李文偉·吳世彦。戶曹薦,朴長遠·李弘淵·朴吉應。兵使薦,柳赫然·李壽台·李重信。
政院啓曰,褒貶封進,極嚴且重,而今見平安兵使鄭榏褒貶封書中,以薦擧單子,混爲同封,殊無詳察之意,請推考。傳曰,允。
吏曹啓目,粘連謝恩使禮曹參判兪㯙辭狀云云。近來北京之行,若非緊任,則帶職往還,已成規例是白在果,禮曹乃是閑局,似不必遞故是白乎矣,非該曹所敢擅便,惟在上裁。摠管乙良,令兵曹稟旨處置,何如?啓依允。
禮曹判書李厚源,初度呈辭。入啓。批答見上
實錄廳啓,郞廳沈世鼎,遷轉外任,李慶徽,渴症方重,扶曳出直,還家委頓云,姑爲改差。其代,獻納趙□□·金始振差下,使之察任,何如?傳曰,允。
同日,上御□□□。晝講入侍時,同知事南銑,特進官尹絳,參贊官姜栢年,檢討官李慶徽·李端相,假注書金益廉,記事官李曾·朴世城,諸臣進伏訖。上讀書傳前受音一遍訖,李慶徽,讀多士,自王曰猷告爾多士止固已久矣。
上在慶德宮。停常參,只晝講。
備邊司啓曰,本司武郞廳李益亨,奔走勤仕,已滿十五朔,令該曹依例陞敍,或守令除授事,捧承傳施行,何如?答曰,允。出備局謄錄
京畿監司鄭致和上疏。答曰,省疏具悉卿懇。卿其勿辭,調理察職。
府啓,李迥等還收事。答曰,勿煩。
院啓,李迥等還收事。答曰,勿煩。
宣惠廳草記。答曰,觀此收議,則蓋其難便之意也,而三千餘石之說,尤爲驚駭。不可不變通,而但各處許多進上之物,歸之於本道則民弊甚多,委之於私主人則虛費甚多。別設外院則弊必及市廛,又未知着實矣。無已則各殿進上應入之價,參酌從略磨鍊,別置於如空闕等處,使中官掌之。以時隨便買辦作事,依中朝古例,亦無弊端及浪費民生膏血之患。而未知是非當否之如何,更議于大臣處之。
奉敎李曾上疏。答曰,省疏具悉。爾其勿辭,出入救護。
禮曹判書李厚源上疏。答曰,省疏具悉卿懇。卿之本職,掌學校待倭人之際,所關非細,實非等閑之任,故欲爲久於職而責效,豈可因一時之病而輕遞乎?卿其勿辭,調理察職。以上出內下日記
備邊司啓曰,義州小通事崔守生,移囚安州後,啓稟處置事,昨已覆啓,允下矣。卽接平安兵使鄭榏馳報,則守生旣已移囚安州云。此輩罪犯現著之後,若不隨卽從重論斷,則無以懲戢,不可不梟示警衆。不必還送義州,令兵使卽於營下處置,宜當,以此意監·兵使處,竝行會,何如?答曰,依啓。出備局謄錄
同日,上御□□□晝講入侍時,特進官李浣,同知事蔡裕後,參贊官李時楷,侍讀官金始振,檢討官李端相,假注書金益廉,記事官李曾·朴世城,諸臣進伏訖。上讀前受音一遍訖,李慶徽讀自王曰告爾殷多士,止爾居之意。
大司憲吳竣,再度呈辭。加給由。
工曹啓曰,本曹觀察使薦,節度使薦,例於正月內爲之,而判書李澥,參判申濡,或出使或受由,皆在外,勢難同議,薦擧不得爲之之意,敢啓。傳曰,知道。
弘文館啓曰,新除授副校理尹鏶,時在京畿廣州地,請斯速乘馹上來,使之入番事,下諭。傳曰,允。
平安道去壬辰年秋冬等褒貶邊將,淸城僉使李象羽,直洞權管崔省仁,山羊會權管張河龍,小坡兒權管李悌參,以上中,高山里僉使李宇植,乫軒權管李白,大坡兒權管尹以顯,以上下。
政院啓,今癸巳年例,守令·邊將京外薦擧單子,六品五十五張捧入,而其中鐵山府使李孟瑜單子,姓名書塡,熹微不精,殊無敬謹之意,各別推考。且應薦與不薦人員,令該曹依例察處,何如?傳曰,允。
傳曰,明日晝講爲之。
忠淸監司書目,公山縣監趙晉錫,專昧體面,侵侮上司之狀,不一而足,且有不治之聲,罷黜事。
參奉李昭傅上疏。大槪,請去黨論尤甚者,以正朝著,兼陳所懷事。入啓。
上在慶德宮。停常參,只晝講。
夜一更,月暈。流星出畢星下,入巽方天際,狀如拳,尾長三四尺許,色赤。
備邊司郞廳,以領·左相意啓曰,西路之事,大可憂也。凶歉之餘,飢饉已迫,勅行使命,相望於道內,而莫有主管迎送之人。巡宣之任,疆場之責,付之於病極垂死之兩臣,豈非可慮之大者乎?今聞伴送使元斗杓之言,吳挺一·姜瑜,決未回蘇云。臣等於頃者,請擇佐幕之人,代行其事,誠出於不得已,而膺新命者,亦有宿病,在實錄廳時,呈狀欲遞,且其才未知其果優於代斲。請令該曹,勿論職秩高下,更選有風力器局,可以堪邊鎭重任者,以備緩急移用,何如?答曰,此非樂地則決不可遞改,速爲催促發送,可也。且平安監司,不可不變通,速爲處之宜矣。出備局謄錄
備邊司啓曰,本司武郞廳李益亨,奔走勤仕已滿十五朔。令該曹依例陞敍,或守令除授事,捧承傳施行,何如?傳曰,允。
世子宮誕日,政院·玉堂·二品以上·六曹·大司諫問安。答曰,知道。
慈殿·大殿·中宮殿·嬪宮,政院·玉堂問安。答曰,知道。
宣惠廳啓目,粘連忠淸道暗行御史書啓,令本道査覈覆啓云云。結城前縣監金以誠,瑞山前郡守李雲栽,恩山前縣監金穀,淸河前判官柳興益等,似當罷職。淸州前牧使洪瑑,洪州前牧使金振,似當推考,上裁,何如?啓依回啓施行。
傳曰,晝講,明日爲之。
全羅監司書目,樂安郡守金壽海,以親病歸家。還任無期,不得已罷黜事。
府啓,李迥等事,停啓。
院啓,李迥等補外還收事。答曰,勿煩。
同日,上御□□□,晝講入侍時,特進官李時昉,知事沈之源,參贊〈官〉朴安悌,侍讀官金始振,檢討官李端相,假注書金益廉,記事官李曾·朴世城,諸臣進伏訖。上讀前受音一遍訖。金始振,讀無逸,自逸者人君之大戒也止爲田舍翁乎。
宣惠廳啓曰,本廳啓辭,以忠淸道進上價米磨鍊別單判付內,此皆民之膏血也,豈可以若干種進上之故,濫費米穀至此哉?或可以減其價米,則減除以補民役,宜當事,下敎矣。臣等伏見聖敎,愛民恤財之意,溢於辭表,凡在瞻聆,孰不感動?當初大同本道磨鍊時,進上物種自京給價封進一款,非不相議,而莫重上供之物,自下不敢容易變通,及承上敎之後,廣募其可防之人,各種價米,熟講磨鍊,而外方所産之物,非但換貿京市,其勢未易。封進之際,亦不無種種所費之事。廣募人等,要索厚價,以爲無弊封進之計,故叩算計之,則比諸本道所定之價,加給之數,多至四百餘石,而不能裁定其當價者。蓋以欲利於其己則所費不些,欲省其濫數,則彼不願受,其間相定之數,十分磨度而猶未免過重,臣等亦已爲慮矣。因判付更招此輩,反復開諭,其中若干種,略減其價,所減者僅六十餘石,其補於民役者,雖極些少,若以自前封進時所費人情等價與載運之價言之,則今此三百餘石之米,不必爲所加之數,而其所施惠者,亦不淺鮮,雖於各殿朔膳復舊之後,元價亦不過三千一百餘石。以此定式,一如京營供上之例,似合便宜,而第法久弊生,京營主人,近有難支之勢,一年上供之物,極其零星,而價米之濫費,一至於此。毋寧留儲本價於公家,隨其節産,貿諸市上,一如中朝古例之爲愈,故大臣曾以此意,陳稟於榻前,而我國則上供之物,自有定式,雖不得一如中國之制,宗廟薦新及誕日·正朝·冬至物膳燔肉,則依舊例,自本廳給價封進,而朔膳節産中,如淸蜜·雉獐·魚醢·乾物·果實之可以預備者,亦爲依例封進。至於生魚之類,隨其節産,或以他魚代封,各於當産之月,列書於物目稟旨,受置啓下而用,如內局尙方之例,隨節貿進,恐無所妨。若於闕內之外,別設外院,稱以外司甕,計其生魚價米,分爲四運,各於其節,輸置於庫中,市貿之事,本院官員主之,及其啓下之後,貿進之物,比於市價,優數加給,則持魚者欲受其重價,必將求賣而先至。大臣之意,亦不如此,御供重事,固非臣等所敢容議,而自上軫念民隱,特有欲減價米之敎,故敢爲陳達。若此雖不別爲減價,而推移變通,捨此無他,惶恐仰稟,伏惟睿裁。答曰,議于諸大臣處之事,傳敎矣。議于大臣,則前領敦寧李景奭以爲,臣智慮短淺,於此等事務,尤不能通曉。而見此啓辭,蓋出於上體省費之聖意,下寬應役之民力,享上之禮,至爲重大。而如是變通者,可見其揣摩之熟,苟能京外兩便,節産無乏,則試之何害焉?至於列書物目稟旨受置,似涉煩瑣,揆以事體,臣不敢知其必當也。伏惟上裁。領中樞府事,病不收議,時任大臣則當初啓辭時,同議入啓,別無更議之事,何以爲之?敢啓。傳曰,觀此收議,則蓋其難便之意也,而三千餘石之說,尤爲驚駭。不可不變通,而各殿許多進上之物,歸之於本道則民弊甚多,委之於私呈人則虛費甚多,別設外院則弊及市廛,又未知其着實矣。無已則各殿進上應入之價,參酌從略磨鍊,別置於如空闕等處,使中書掌之,以時任便買辦供進,則非但事依中朝古例,亦無弊端及浪費民生膏血之患,而未知是非當否之如何,更議于大臣處之。
卯時辰時,日暈兩珥。午時未時,日暈。申時酉時,日暈兩珥。
晝講入侍時,特進官李時昉所啓,國家財用之不贍,誠由於民不務本之致,當此春耕之時,該曹當有擧行之事,而自上親下勸農之敎,布示八方,則民知聖上之德意矣。上曰,此言是矣。春耕當前,承旨其以此意擧行,可也。
上在慶德宮。停常參,只晝講。
未時,日暈。
備邊司啓曰,平安監司吳挺一病重之狀,來自西路之人,無不言之,仍置其任,曠職可慮,將啓請遞改之際,聞勅使到義州,有所云云,姑待伴送使還朝,商議以處之意,旣陳於回啓矣。元斗杓纔已復命,臣等欲於登對之日,面稟定奪,今有速爲處之之敎,臣等卽來會本司,與之相議,則吳挺一病勢,一向危重,決不可在職,爲先遞差,日後彼雖有問,不患無所對之辭。第念彼常好勝,旣以決不可輕遞,爲言于伴臣,未久而旋聞其遞,則應有不快之心,其於越境人勘罪之擧,亦恐有不利之事,謝恩使一行越江後,更爲稟處,何如?答曰,知道。出備局謄錄
幼學朴守眞上疏。答曰,覽爾疏章,縷縷千言萬語,無非爲國憂愛,亦言予之過失,忠讜之誠,予用嘉尙。許多所陳事,當令廟堂商議採施焉。
戶曹粘連。答曰,如是指懲無處,則實涉民冤,詳察蕩滌,自癸酉至丙子守令,則査出治罪,以懲他人。
刑曹粘連。答曰,其不畏國家,藉勢作弊之狀,極爲痛惡,除尋常,各別嚴刑得情。譯官吳忠先事以上出內下草
去夜,傳曰,原平府院君,明日經筵,使之入侍。
院前啓,還收李恦等事,停啓。
傳曰,明日晝講爲之。
政院啓曰,平安都事催促發送事,傳敎矣。聞憲府,則明日當爲齊坐,而諫院,則連有事故,不得開坐云,雖不備員,今明日內二員開坐,使之署經,何如?啓。傳曰,除署經速爲發送。
同日上御□□□晝講入侍時,特進官元斗杓,同知事南銑,參贊官洪命夏,侍讀官金始振,檢討官李端相,假注書金益廉,記事官李曾·朴世城,諸臣進伏訖。上讀前受音一遍訖。金始振,讀無逸,自周公曰嗚乎我聞止禁其所當戒也。
禮曹,來甲午式年鄕·漢城試初試,來八月初四日,生員試,同月初六日,文武科初試,同月二十三日,雜科初試,九月十一日推擇。啓。
上在慶德宮。停常參,只晝講。
大憲吳竣上疏。答曰,省疏具悉。卿其勿辭察職。
禮曹判書李厚源上疏。答曰,省疏具悉卿懇。此不過彼此之欲守法守規之意也,俱是公耳,有何關係廉隅之嫌?固辭亦過,卿其安心勿辭,須速察職。
戶曹草記。答曰,依啓。觀此別單,則雖下輩之料,未有分春夏加減之規,而獨此分別,似涉細瑣,一馬二升之料,亦涉略少。必於定親之初,無未盡之弊,然後可以爲永久之地,更加詳量處之。以上出內下草
京畿監司書目,高陽等官呈,以去正月卄五日地震。又書目,病勢漸重,決無察任之望,冒死更乞遞免事。
事變假注書李敏敍病,代金澄爲之。
吏曹啓曰,以政院啓辭,今癸巳年例守令薦擧,應薦而不薦人員,令該曹依例察處事,命下矣,應薦而不薦者,至於四十五員之多,極爲可駭。竝從重推考,何如?傳曰,允。
傳曰,政事,明日爲之。
傳曰,晝講,明日爲之。
以京畿監司鄭致和辭狀。傳曰,遞差。
平安監司書目,上疏上送事。啓。答曰,省疏具悉。疏辭當體念焉。
巳時,四旁有五色雲氣。啓。
同日,上御□□□晝講入侍時,特進官許積,同知事蔡裕後,參贊官李行進,侍讀官金始振,檢討官李端相,假注書金益廉,記事官閔維重·朴世城,諸臣進伏訖。上讀前受音一遍訖。始振,讀無逸,自周公曰嗚乎厥亦惟我周止有歷年之永。
宣惠廳啓曰,以忠淸道進上變通事,更議于大臣處之事,傳敎矣。議于大臣,則前領敦寧府事李景奭議以爲,此事本出於不得已,而別設饔院之弊,誠如聖敎,若依指揮,善爲奉行,則其弊必省矣。無容他議,伏惟上裁。領議政議以爲,當初該廳啓稟之時,臣亦同參,而不能明知其行之無弊,猶有慮念於心矣。今者伏覩批下之敎,聖算所及,迥出群下料度之外,臣不勝感幸之至,是非當否,寧有可論,速令該廳磨鍊定式,依聖敎擧行,允爲便益,伏惟上裁。左議政議以爲,臣伏覩聖批,不勝感激,此誠視民如傷,菲衣惡食之盛德也。旣念本道之苦,又念主人之費,又念市廛之弊,欲依中朝古例,委曲至此,豈有三處毫毛之弊,百姓浪費之患哉?是非當否,非所可論,令本廳磨鍊稟定而已。但中官,非廉平忠直克體聖意之人,則久後不能無弊,極擇而授任,嚴法而禁濫,以爲永久可行之道,不可不留聖念也,伏惟上裁。領中樞府事李敬輿,右議政李時白,病不收議。大臣之議如此,敢啓。傳曰,依議。
上在慶德宮。停常參·經筵。
兵曹啓曰,頃因臣朴遾上疏,自廟堂已爲覆啓定奪矣。其中入作處收布逃亡軍等開諭還集等事,節目條列,已爲啓下行會,而以山郡水軍,相換沿海陸軍一事,係是大段變通,詳盡講究,磨鍊節目,稟議廟堂,然今始書入,以俟睿裁。至於邊將給料一款,當自戶曹擧行,而外議以爲,旣防放軍收布之路,邊將所靠者,只是糧料,如或太薄,勢難支過云,此言不無意見,似當稍優磨給。且臣等竊聞客使時,該曹有分定皮物於水營之例,水營又爲分定於邊將云,若令給料之後,仍有此弊,則邊將之放軍收布,勢難禁革。自今以後,如有侵徵邊將之擧,則難免重責之意,竝爲嚴明,分付于諸道水使處爲當,嶺南,則沿海陸軍,旣皆分防於舟師,無可換騎步兵,故先試於兩湖之意,敢啓。傳曰,知道。出兵曹謄錄
備邊司啓曰,今月初五日晝講時,特進官元斗杓所啓,臣往來西路,目見饑荒,極爲可慮。沿海水田,稍不失稔,而田穀則全無所收,至於眞荏絶無,眞麥亦無,今當勅行,官儲盡罄,其他枝三及刷馬等價,無以辦出,前頭勅行,萬無成形,應接之路,不可不預爲料理,以待將來之用矣。上曰,言于備局,預爲料理處置事,傳敎矣。兩西物力,已至難支地頭,而又遇曾所未有之飢荒,前頭勅使接應之需,必無以辦出,臣等亦以爲慮,而扶救之策,未及講定矣。重臣目覩事勢而來,有此陳達,眞麥,則取考戶曹會案,管餉及元會付通計,時方留庫,其數頗多,平安道二百石,黃海道一百石,特爲題給,令各其道監司,參酌各邑,分辦多少,宴宿過站,量宜分給。眞荏,則元無倉儲,管餉耗租,平安道六百石,黃海道三百石,除出分給各邑,使之換貿措備,而至於枝三刷馬等價之應出於民者,目今飢民,不能辦出,則姑先以倉穀貸出,從長料理以用,後待秋成,收捧充數宜當。以此分付,何如?傳曰,依啓。出備局謄錄
兵曹判書朴遾上疏。答曰,省疏具悉。獻官之任,當令改差,卿其及時調治。出內下記草
未時,日暈兩珥,暈上有冠,色內赤外靑,白虹貫日。卯時,日有左珥。出內下日記
有政。吏批,以李時材爲南原府使,趙錫祿爲禁府都事,金垕爲監察,洪世虎爲樂安郡守,吳斗寅爲兵曹正郞,李一相爲兼同義禁,李復吉爲古阜郡守,申濡爲刑曹參判,李憪爲公山縣監,南斗長爲尙衣直長,洪處大爲修撰,尹絳爲兼同知經筵事。
兵曹啓曰,以政院啓辭,今癸巳年例邊將薦擧,應薦而不薦人員,令該曹依例察處事,命下矣。邊將薦,應薦而不薦者,至於七十三員之多,事甚可駭,竝推考,何如?傳曰,允。
戶曹啓曰,生財之道,不外乎生之者衆,故盡力乎溝洫,乃是古先王務本之政也。水旱之災,何代無之,而治世之民,不以爲病者,以其有所濟也。祖宗朝,爲其原野可以貯水之處,廣設防築,又於以澤可以引水處,堤防灌漑者,其於備旱之義,可謂至矣,而近來方伯守令,未有留心於此者,若値春耕時暵乾,則耕種失時,此不可專諉於天時,實由於人事之不齊也。趁此春耕之節,堤防修築,水道疏鑿等事,各其守令,躬自勸課,監司於巡歷之時,亦爲察其形止,以爲考績殿最之地,宜當。臣時昉曾於登對之日,略達此意,自本曹亦爲行關于該道,使之勿失農時,着實擧行,何如?傳曰,啓辭甚是。各別知委,庶有其效,可也。
吏曹啓目,吏曹正郞洪處大,兵曹正郞呂閔齊,慶基殿參奉黃克順,病傷三十日,竝只改差。啓依允。
政院啓曰,卽見慶尙道討捕使張遇漢捕賊啓本,則上下職銜,又不書臣字,此雖出於不識啓本規式所致,其爲不能詳愼,甚矣。且流賊前後承服,捧招一不枚擧啓問,各其名下,汎然列錄,形止實狀,有所難知。莫重治賊文書,如是疎闊,請從重推考。傳曰,允。
謝恩,兼春秋金始振,修撰洪處大。
政院啓曰,明日常參·經筵及來十一日輪對,取稟。傳曰,停。今日晝講亦停。
上在慶德宮。停常參·經筵。
午時至申時,日暈。
藥房都提調鄭太和,兵曹判書朴遾,右承旨洪命夏啓曰,春寒尙嚴,風日不好,閭閻之間,亦多傷感,而連日有停筵之命,臣等竊伏想聖候,或有不安節,區區憂慮,敢來問安。答曰,近有感冒之候,而昨夕出汗頗洽,今已減歇矣。
藥房再啓曰,卽承批答,伏審聖候,近有感冒之候,臣等不勝憂悶之至,雖以昨夕出汗,今已減歇爲敎,而凡傷寒之症,不以藥力和解,則快復未易,願聞自初症候,及時議藥,敢此稟。答曰,頭疼煩熱等症,頗甚矣,出汗之後,幾盡差愈,而咳嗽困惱之候,尙未盡矣。
藥房三啓曰,卽以下敎症候,與諸御醫等相議,則解表二陳湯,加片芩酒炒七分,地骨皮·知母蜜水炒各一錢,荊芥穗五分,元材桑白皮倍入,連進二貼宜當云。依此劑入之意,敢啓。答曰,知道。以上出藥房日記
吏曹參判尹絳上疏。答曰,省疏具悉。卿其勿辭察職。出內下記草
掌令任善伯,三度呈辭。入啓。遞差。
吏曹啓曰,今月初十日,當行釋奠祭,諸執事應差之數,幾至四十員,文官無故之人,盡爲差定,而猶且不足,不得已依前例,常時不爲差祭之員,各司蔭官中生·進人員,竝爲塡差之意,敢啓。傳曰,知道。
吏曹啓曰,臺諫有闕,政事,取稟。
修撰李慶徽,三度呈辭。遞差。
上在慶德宮。停常參·經筵。
未申時,日暈。
都摠府啓曰,今日入直軍士,當爲中日習射,而上候未寧,依前例調攝間姑停之意,敢啓。傳曰,似無姑停之事,依例爲之,可也。
又啓曰,本府中日稟處事,草記,傳曰,似無姑停之事,依例爲之,可也事,命下矣。今日當爲中日習射,依例請出標信。傳曰,知道。以上出都摠府謄錄
備邊司啓曰,有司堂上宋時吉,移授京畿監司,其代,以大司成李一相差下,使之察任,何如?傳曰,允。出備局謄錄
藥房都提調鄭太和,提調朴遾,副提調左承旨李時楷啓曰,伏未審夜來,聖候,何如?昨日劑入解表二陳湯,已進一貼耶?臣等不勝憂悶,敢來問安。答曰,知道。湯藥旣已進服矣。
傳曰,淑徽公主駙馬揀擇事,言于該曹。
兵曹粘連。答曰,云云,其中尤甚者,當施重罰,別爲抄啓。常時兵水使之不爲致察,極爲痛惡。爲將而弓箭之精鈍,亦不知不察,則緩急之際,將安用之?此輩無異於行尸走肉,置之無益,竝施重典,以嚴軍政,而今姑推考,以觀將來。不時更遣御史摘奸,而若或如前無形,則監·兵·水使,竝置之重典不貸,以此知委于三南·江原·咸鏡等道。監色治罪事及實鄕所差定等事,實非偶然之意也,嚴勅當道監司,使之各別奉行,俾無後悔宜當。近來統營使爲名者,尤不盡職,徒尊自己之體面,全然抛棄國事之狀,殊極無謂,統制使處,另爲嚴勅。
府啓,持平李志安遞差事。答曰,依啓。
傳曰,史官二員待命,騎馬六匹立之。各司摘奸事以上出內下記草
右議政李時白,身病出仕。
大殿,政院·玉堂問安。答曰,知道。二品以上·六曹·兩司長官問安。答曰,知道。勿爲問安。
持平李志安啓曰,凡推考照律,若有相避之人,則不得同參,例也。安東府使李後天,卽臣之妹夫也,在法當避,而昨日本職齊坐,公事之積滯者甚多,且緣日勢已晩,悤擾之中,泛然看過,混同着名,全不覺察,臣之昏謬之失,著矣。請命遞斥臣職。答曰,勿辭,退待物論。
視事,平復間姑停。
上在慶德宮。停常參·經筵。
申時,日暈。夜一更,月暈。
藥房都提調鄭太和,提調朴遾,副提調左承旨李時楷啓曰,伏未審夜來,聖候何如,解表二陳湯二貼,已盡進御而有效否乎?卽今症候,必有下敎,然後方可更爲議藥,臣等敢來問安,竝此仰稟。答曰,湯藥旣已進服,症候言于醫官矣。
傳曰,領府事李敬輿家,遣御醫看病。以上出藥房日記
藥房都提調鄭太和,提調朴遾,副提調李時楷再啓曰,卽以下醫官之敎,與柳後聖等諸御醫商議,則加減涼膈散,加桑白皮·地骨皮·麥門冬各七分,連進三貼宜當云。依此劑入之意,敢啓。答曰,知道。
領中樞府事李敬輿箚子。答曰,省箚具悉。卿其安心勿待罪。
禮曹草記,單子事。答曰,自十歲止十四歲,捧之,可也。以上內下記草
去夜,外各司內摘奸。
吏曹啓曰,昨日開政時,下吏告以刑曹移文,平安道熙川地,有弑主之獄,推考敬差官,當爲差出云,因卽擬望矣,卽者刑曹,送言于本曹曰,當初奴殺主之變,雖出熙川地,而罪人,則囚推於開城府云。當該下吏,自本曹治罪,臣等亦難免不察之失,不勝惶恐,敬差官望單子,改付標以入之意,敢啓。傳曰,知道。
傳曰,政事,明日爲之。
大司諫金□□啓曰,近日天變孔慘,國事罔極,大小臣僚,雖奔走供事,恪謹盡職,惟恐不能圖逥天意,況玩愒怠官,不事其事,何以振朝綱而捄危亡之勢乎?臣之忝諫職,已有日矣,才識淺短,風氣消委,上不能補衮闕,下不能救時弊,尋常愧懼,若無所容。再昨伏見淫虹孔醜,貫于太陽,不勝慘目驚心,欲與同僚開坐,共講消災之策,冀效一得之愚,不但內外官署經之積滯而已。正言權大運,昨日約與齊坐,猝然稱病不來,又以今日約會,至期又稱病不來,一之猶有可諉,二之豈不可怪?苟有所患,則自當預言其不能强病赴坐之狀,何可乍約乍退,節次推托,不思其欽乃攸司,恪謹不怠之義乎?此無非如臣不似,忝居首僚,見輕初進之改,請命遞斥臣職。答曰,勿辭,退待物論。
司僕寺官員,以提調意啓曰,本寺畿邑諸員之上京者,生計極難,臣曾於榻前,請以箭串收稅田八百七十餘日耕,分給諸員,使之耕食資生之意,陳達,則自上以卽今接濟之道,極爲便好,改定爲之,可也爲敎。原平府院君元斗杓以爲,此事好矣,而諸宮家及士夫家,所受之處亦多,似有勒給稅價,而還奪之弊矣。領相以爲,果有此弊,如有取舍之事,則不可爲也,着實爲之爲當云,臣又以領相之言甚當,請捧承傳仰達,則自上以諸員之事,每以爲悶,今此所陳,實爲便當,依所啓爲之事,命下矣。卽今春耕已迫,農牛農器,旣爲措備,各穀種子,亦當趁解氷運來次,出送本寺主簿金益勳于箭郊,計名分田,仍分給圓場撤置之木,以爲添補結幕之用矣。仍念自上軫念御廏廝卒之生理,有此不得已之擧,在前收稅耕食之人,孰敢更爲生意,而果或有勒給稅價而還奪者,本寺又或一毫取舍於其間,則只貽侵擾之弊,決無有成之望,若然,則初不如不爲之爲愈也,前日大臣重臣之以此爲慮者,其意有在。請無論收稅無稅朴排田,如或有生意窺占之人,輕者,則赴法司治之,重者,則入啓處置事,捧承傳施行。且凡收稅之田,例於每年春初,自本寺畫給,然後方爲耕墾,而其中或有累年仍占,視同己物,不待畫給,預種兩麥者,事甚不當。今此諸員分田時,如此預耕之田,一體分給,而以所播種子,題給預耕之人,何如?傳曰,依啓。
上在慶德宮。停常參·經筵。
傳曰,大臣及藥房提調引見。
藥房都提調鄭太和,提調朴遾,副提調左承旨李時楷啓曰,夜氣峭寒,伏未審聖候調攝,比昨何如?加減涼膈散一貼,其已進御乎?玉體所患,益有差減之效乎?臣等不勝憂悶,敢來問安。答曰,湯藥旣已進服,所患之症,幾盡差愈,今後勿爲問安。出藥房日記
府啓,正言權大運遞差,大司諫金益熙出仕事。答曰,依啓。
副護軍金集上疏。答曰,省疏具悉。此是先王朝舊典,非予之私於卿也。卿其安心勿辭。
傳曰,史官二員待命,騎馬六匹立之。宮墻四營夜摘奸事以上出內下記草
有政。吏批,以申翊全爲戶曹參判,洪處尹爲校理,李正英爲吏曹正郞,蔡裕後爲工曹參判,徐元履爲掌令,全命龍爲工曹正郞,金壽恒爲持平,權堣爲輔德,徐挺然爲尙衣院正,呂曾齊爲禮曹佐郞,李慶徽爲直講,吳挺垣爲文學,李昫爲永川郡守,任耋爲稷山縣監,李道基爲槐山郡守,權霌爲龜城縣監,李惟源爲瓮津縣令,盧道一爲司圃別提,李徽逸爲慶基殿參奉,蔡忠立爲黃澗縣監,領敦寧府事李景奭,直講李志安,典籍金堯欽,濬源殿參奉李馨植,厚陵參奉韓甸相換。
戶曹參判許積,三度呈辭。入啓。遞差。
正言權大運啓曰,病劣如臣,百無一能,屢忝匪據,只違官務,補闕匡時,縱愧於人,奔走供職,是臣之志,何敢有一毫怠官之心哉?第臣吐血眩症,已成痼疾,前月念間,寒疾亦重,冒昧籲呼,至有調理之命,臣誠惶感,措躬無地,而不但所患之疾,一向危苦。且緣情勢,有所不安,冒出行公,實爲難便,再陳辭疏,屢阻政院,分義未安,扶病出謝,而連有忌故,不得與同僚相會矣。初八日,下吏以長官之言來傳,明日欲爲齊坐,臣果許之,而其日夜間,猝得癨亂,通宵苦痛,決無起動之勢,卽招下吏,以病重不得赴坐之意言送,則下吏更傳長官之言,請於明日開坐,臣答以病若小間,可以進去云矣。厥後痛勢轉劇,略無差減,昨朝下吏,不爲更問,直來請坐,而病勢如此,不得赴坐,此非丁寧相約,反爲推托者也,疾病之來,人所難免,可怪之斥,無乃太過。長官旣以見輕引避,則臣不可一刻仍冒,而昨緣賤疾深篤,今始來避,臣之所失,至此尤大,請命遞斥臣職。答曰,勿辭,退待物論。
傳曰,大臣引見,兵曹判書同爲入侍。
吏曹啓曰,前尙衣直長李壽吉,以前任長興庫奉事時,負氷軍半名闕到事,自司憲府照律,奪告身三等,故去初七日政,差出其代矣,卽聞李壽吉,曾無緘答之辭,而有此照律之擧云。凡推考,必待自己緘答,然後方可照律,而有此駭異之事,招問憲府色吏,則答稱長興庫書員姜憐立,傳緘單,故仍爲書入云,姜憐立之不告於官員,私自構草以給之意,殊不可知,而此實前所未有。憲府之吏,不見李壽吉着名正書,直爲書入,亦不無符同行詐之迹,令攸司明査重治,且李壽吉,以參下積仕之人,不可無端作散,姑待査覈歸一後,處置,何如?傳曰,允。
以兵曹,忠淸道暗行御史書啓回啓,槐山縣監尹安基,黃澗縣監沈之白,稷山縣監南得明等罷職事,承傳。
謝恩,戶曹參判申翊全。
府啓,處置事。見上
掌令權堣啓曰,臣以大司諫金益熙,正言權大運處置事,來詣闕下矣,卽聞因長興庫前奉事李壽吉照律公事,吏曹以李壽吉曾無緘辭之事,而有此照律之擧。司憲府書吏,不見李壽吉着名正書,直爲書入,不無符同行詐之迹,令攸司明査重治之意,入啓蒙允云。臣聞來不勝驚駭瞿然之至。今月初三日本府坐起,李壽吉推考照律時,臣亦同參矣,臣考見李壽吉緘草,則緘辭之下,書姓名而着押,且塡功議無等語矣,不料其中間僞着名之緘辭也。是非間本府書吏,旣在査罪之中,則其時照律入啓臺官,難免不察之失,不可晏然仍冒,請命遞斥臣職。答曰,勿辭。
引見時,右議政李時白所啓,天災孔慘,飢饉荐臻,若今年又有旱災,民失農業,則此災尤甚於天變也,請自上親耕籍田勸農務,則八方有所感動,勤于穡事,可免凶歉之患矣。若以親耕之禮爲重難,則擺脫威儀,親執耒耟,豈是難事?上曰,右相所言,如是勤懇,與在外大臣,相議處之。又所啓,臣往來西路,目見民事,田畝之間,無一束之收,民事極可悶慮,兩南亦甚饑荒,不可以尋常勸民矣。上曰,該曹每惜經費,前議白給之際,亦爲持難。今後賑恤,勿爲慳惜,務盡擧行事,言于該曹。領議政鄭太和所啓,近來百隷怠慢,各司官員之玩愒,有同太平之日矣。上曰,非徒如此,百僚數遞,有同逆旅,居官以必遞爲心,以致下人乘間行奸。若久居其職,則人皆以無廉隅指點,殊涉寒心。領議政曰,久任之法,詳在大典,若擇人授職,使勿數遞,申明定行,則庶無官事惰棄之患矣。上曰,承旨言于該曹。右議政所啓,進善徐元履,素有學識,而書筵進講,責任亦重,今日政,移拜掌令。臣意則以爲勿遞進善,仍帶察任,便宜矣。上曰,依爲之。
上在慶德宮。停常參·經筵。
夜一更,月暈。月犯軒轅星。
院啓,京畿水使李相敬推考事。答曰,依啓。
宣惠廳草記。答曰,依啓。旣以省費爲主,則不可分而爲二,冬至等進上,亦爲一體爲之,可也。且臘肉亦是巨弊,勿爲移送外方,宜當。
兵曹粘連啓目。答曰,所斤·安興等僉使及洪州牧使,竝依北道例,本道充軍。
捕盜廳啓目。答曰,自金正立家搜出來呈之物,其多云,其所謂內人房之說,尤極奸巧。竊盜御庫之物,自有其律,不必窮問。移送該曹,使之依法處斷。以上出內下記草
全南監司書目,玉果呈,以工曹參判申濡,母病危重,上去不得,上疏上送事。
吏曹啓曰,臺諫有闕,政事,取稟。
去夜,傳曰,外軍堡內摘奸。
侍講院啓曰,新除授文學吳挺垣,時在平安道平壤地,書筵入番事緊,斯速乘馹上來事,下諭,何如?傳曰,允。
持平吳翮啓曰,昨見同僚引避之辭,以李壽吉照律事也,壽吉未有緘答,而照律於憲府,則誠極驚怪。臣於頃日之坐,考其緘辭,相議照律而已,中間下輩之詐僞與否,實所未料也。同僚旣以此引避,臣亦同參照律,何敢晏然?昨緣日暮,今始來避,所失尤大,請命遞斥臣職。答曰,勿辭。
院啓,近來昊天疾威,譴告沓至,星文騁怪,氛霧塞空,雷吼窮陰之節,地震歲首之月,其他可驚可愕之災,不可殫記。人心危懼,常慮其罔測之禍,乃者白虹,又貫太陽,孔慘且醜。此變自癸亥以來,凡有外警內難,一一不憯,不啻明鏡,此耳目之所覩記也,不知何等禍變,伏於冥冥,而災咎之酷,一至於此哉?古人云,未有不召而自至之災,亦未有已出而不應之變。今日之事,惟當思其所以召之,圖其所以弭之,君臣上下,大警動厥心,畢集群策,罔伏嘉言,以盡應天之實,不可以文具末節,尋常備數,請依宣祖朝遇災故事,會大臣·六卿·三司于闕下,共講消弭之策。臣等伏聞西路,疾疫大熾,人之得此疾者,不數日輒死,蔓延於畿甸之地,有若火焰,將無所不遍。松京·長湍之間,死者尤多,自西來者,無不言之,而守土之臣,尙不啓聞,極爲可駭,請急令下問於該道該府,果有稽緩不卽啓聞之失,則竝從重推考,且別遣近侍,設行癘祭。京畿水使李相敬,大臣家下直時,慢失體貌,年少武弁騃妄之失,不可置之,請推。批答見上
傳曰,政事,明日爲之。
政院啓曰,因諫院啓辭,大臣·六卿·三司,會于闕下,共講消災之策事,蒙允矣,明日待開門牌招之意,敢啓。傳曰,知道。
上在慶德宮。停常參·經筵。
巳時午時,日暈,暈上有冠,暈下有履,色內赤外靑。申酉時,日暈。夜二更,月暈。
藥房都提調鄭太和,提調朴遾,副提調左承旨李時楷啓曰,春日不舒,風寒甚緊,伏未審此時,聖候,何如,前劑入加減涼膈散,已進幾貼乎?玉體所患,或有餘症,未盡平復,則當卽更爲議藥,臣等無任憂慮,敢來問安。答曰,旣已差愈,勿爲議藥。出藥房日記
以賓廳啓辭,傳曰,多官所陳,頗爲汗漫。其中可以體念者,可以施行者,可以自外擧行者,抄出分類條列,稟處,可也。
政院啓曰,以賓廳啓辭,抄出分類條列事,令廟堂擧行,何如?傳曰,自本院抄出別條件,列書他紙,竝與原啓辭以入,則自當發落矣。出備局謄錄
領敦寧府事李景奭上疏。答曰,省疏具悉。卿其安心勿辭。
領中樞府事李敬輿箚子。答曰,省箚具悉。親耕一款,大臣之意勤懇,故欲爲廣詢矣。設令擺脫煩文,親執耒耟,其奈聞見習熟之譏,何?湖西進上事,付饔院之弊,殆有甚焉,決不可爲也。如是不當,則令該廳,依當初所定,爲之,可也。災異之沓臻至此,無非寡昧之罪,而但念今日之所望,惟在同寅協恭,共扶顚隮,雖以堯·舜之聖,未聞獨治天下也,以予之不才無德,將若之何?不知所諭矣。卿其勿待罪。以上出內下記草
有政。吏批,以洪錫箕爲禮曹正郞,趙備爲正言,柳爲司僕正,洪處濬爲漢城庶尹,李穉爲司宰主簿,宋明奎爲戶曹正郞,兼進善徐元履,承文博士單,李世翊,承文著作單,權格,承文正字單,成後卨,承文副正字單,崔繼亨。
謝恩,掌令徐元履,持平金壽恒。
宣惠廳啓曰,今此忠淸道進上變通事,再經大臣收議,已爲講定,一年自京所封物種之價,除其封裹諸具,載運駄價及各項浮費之數,一依本廳折定之價而磨鍊,則價米一千四百九十六石,而宗廟薦新生免等三種價米,則不在此限矣。大槪以此計之,雖於各殿朔膳復舊之後,前磨鍊價米三千一百八十八石零內,所減者多至九百六十三石,而卽今封進朔膳節産之價,則當初磨鍊二千一百七十七石零內,所減之數,亦至七百一石零,其於省減浮費,誠不淺鮮矣。第念誕日及冬至·正朝·臘日,非如朔膳之比,而亦不以應供之物封進,揆以事體,極爲未安。此則依前定奪,私主人處,量宜加給其價,各於節日,依例封進,實合情禮,故所封物種,以價計之,不過六百七十一石零,若比於前磨鍊,則所減者亦且二百五石零也。至於臘豬·新稻米·有匣生鰒·早乾柿·生松茸·黃石首魚等物,係是本道所産,隨其節日,卽爲封進,其在藩臣享上之義,亦無所歉。大臣之意如此,以價磨鍊,令本道封進,自京封進各其物種價米加減之數,分秩開錄於別單,改磨鍊以入,伏惟睿裁。傳曰,依啓。旣以省費爲主,則不可分而爲二,冬至等進上,亦爲一體爲之,可也。且臘肉亦是巨弊,勿爲移送外方,宜當。
京畿監司書目,廣州呈,以副校理尹鏶病重,上去不得事。啓。遞差。
上在慶德宮。停常參·經筵。
以徐元履議,保障之地,土木收糴,大失民情,傳曰,令攸司審處。
以金益熙等議,預擇將材,以備緩急,傳曰,右條件,令各該衙門各別擧行。以上出備局謄錄
賓廳啓辭。答曰,多官所論,言甚切至,予用嘉尙,可不體念。其可以施行之事,則皆令攸司,卽爲擧行矣。出內下記草
禮曹啓曰,傳敎矣,議于大臣,則領中樞府事李敬輿以爲,臣情病濱死之中,精神昏憒如此,縟禮不敢倉卒應對,臣當少待早朝神氣暫蘇,可構短箚,仰答聖問云矣。前領敦寧府事李景奭以爲,竊聞右相所進親耕之說,乃因引見時,懼災之敎而建白者也,爲民方飢,勸使力本,意甚善矣,而以臣愚見,在恐懼修省之時,恐此事猶非第一件事也。天之警也至矣,而猶未也,則地又警之矣,繼之以白虹貫日之變,吁亦慘矣,神示曜虛之大警,動我殿下也,如是其極,固知自上恐懼修省之心,至此而益深切矣。然而所謂恐懼修省之道,有本末焉,避殿·減膳·求言,末也,兢兢業業,日加省察,存諸中而爲之德,發諸外而爲之政,喜怒賞罰,無或過中,求聞闕失,必用其言,政令之過於前者,隨卽改之者,本也。廓開忠謀之路,搜訪遺逸之賢,滌瑕蕩垢,收拾人才,軍民之情怨可祛者,講論而祛之,毋得因循,則庶可以下慰輿情,上答天譴矣。如是而煩文浮費,一切擺落,躬行忠撿,以勸萬民,且依世宗朝故事,誕降十行之敎,則夫誰曰不可?區區憂慮之中,適蒙下詢,敢陳淺見,伏惟上裁。領議政以爲,臣於再昨登對時,旣承下問,陳違所懷,若於憂天懼災之道,先盡其實而次行親耕縟儀,則豈不爲聖朝之盛擧乎,伏惟上裁。左議政以爲,近來天災之慘,日甚一日,未知上帝降譴,其意何在,應天之道,亦未知其實何在,而自古聖帝明王之恐懼修省者,亦非有別件物事也,恐懼自責,省刑罰薄稅斂,使人樂其生而安其業,順民心而回天怒,此誠修省之實也。至於親耕之禮,雖似不急於消災,務本力穡,勸民耕種,使樂歲而飽,凶免於死,禮義生於富足,歌頌騰於熙皞者,實王政之先務而消災之大本。春和之後,土脈旣開,略其威儀,簡其節文,親擧玉趾,暫行縟儀,未爲不可,伏惟上裁。行判中樞府事趙翼在外,大臣之意如此,上裁,何如?傳曰,知道。
禮曹啓曰,穆陵親幸吉日,以三月初十日推擇,啓下矣。近日連接三陵參奉所報,則以爲,親祭時則典祀官,例爲前期四日出去,而寒食祭在於初八日,兩日祭物熟設,非但難容於一廳之內,凡器皿亦爲不足,必具兩件,可以爲之,而典祀廳欲以帳幕排設,則恐不無雨水之患云。今此所報,事勢誠然,不可不變通,招問日官,則同月十八日平吉,而其前則無吉日云。以十八日改付標,何如?傳曰,知道。
明日崇政殿儒生殿講時,考官二,李厚源·蔡裕後,參考官四,李弘淵·閔應協·金□□·洪處尹。
政院啓曰,明日儒生殿講時,命官何大臣進去乎?傳曰,領相進去。
忠淸監司書目,恩山呈,以咨議尹宣擧上疏上送事。啓遞差。
上在慶德宮。停常參·經筵。
以停朝市,視事頉稟。
領議政鄭太和上疏。答曰,省疏具悉。卿其安心往來。仍傳曰,給由馬。
江陵居生員閔思謙等上疏。答曰,省疏具悉。所陳事,令廟堂議處焉。出內下記草
政院啓曰,今日儒生殿講事,命下矣,聞貞愼翁主卒逝云,卒逝單子,雖未來呈,敢此頉稟。傳曰,知道。
以賓廳會議,條列別紙,恤刑獄伸冤枉事,令攸司察處,囹圄冤滯,田訟抱冤者,令本曹審處,毋使宮奴出外方,以絶頷怨之路事,依爲之。內司投屬,謀陷本主,宮家立案冒民田事,申嚴禁令,俾無此弊,展謁陵寢秋來退行事,依爲之。兩司不付軍職者,皆令付軍職,初筮衆官各別愼簡事,奢侈踰制別樣禁斷事,擇守令及守令可合者,各立題目,別薦收用事,令該衙門各別擧行,李畯成徒配事,群意如此,特爲放釋。竝付標以下。
上在慶德宮。停常參·經筵。
以國忌齋戒,視事頉稟。
備邊司啓曰,以大司諫金益熙等所陳,預擇將才,以備緩急事,有擧行之命矣。頃日本司旣抄堂上武臣,不次擇用及將領可合之人,而豈無遺才之歎乎?更令本司堂上,勿論文武堂上堂下,各薦一人,別爲啓下,隨才試用,何如?答曰,依啓。
又啓曰,以掌令徐元履所陳,保障之地,土木·收糴,大失民情事,傳曰,令攸司審處事,命下矣。賓廳會議時,徐元履,以南漢之收糴,江都之土木爲慮,而南漢收糴,則上年所分,今有畢捧之報,往年未收,當秋成,別無更議之事。至於江都土木,則元非鉅役,不過修造倉庫等處,猶念其貽弊於本土,所居諸色軍丁,盡許屬之本府,以便調用,以此隨便使役,則必不至於大失民情,而臺臣所聞如此,申飭本府,更加詳審,勿以一時竝擧,速完工役爲意,停其科外役民之事,毋使廢農而生怨,宜當,以此分付,何如?答曰,依啓。以上出備局謄錄
傳曰,今下弓矢,高山里僉使張遴給送。出內下記草
京畿監司書目,富平府使徐貞履,母在喪事。
全南監司書目,忝叨匪據,已過再周,賤疾又痼,痛勢危劇,乞遞職名,以便公私事,上疏上送事。
四更,流星出河鼓星,入巽方天際,狀如拳,尾長三四尺許,色赤。五更月暈。啓。
上在慶德宮。停常參·經筵。
傳曰,今下弓矢,潼關僉使金光立處給送。出內下記草
京畿監司書目,朔寧公兄女狀,以郡守李懷本月十四日身死事。又書目,麻田郡守尹垍,法當相避,令該曹處置事,楊州官到界後,仍爲本道各陵奉審事。
傳曰,明日晝講爲之。
以御史書啓,吏曹,洪州牧使在任久近査稟事,兵曹回啓,洪瑱·金振·申埈等在任,雖有一二朔之多少,而俱未滿十朔,伏未知,何如?恭竢睿裁。傳曰,以此言之,則官事無修擧之日,洪瑱依前判下施行。
夜一更,艮方東方,有氣如火光。自二更至五更,月暈。啓。
上在慶德宮。停常參,只晝講。
夜一更三更,月暈。
義禁府啓曰,以頃日三公·六卿·三司等會議,令該衙門各別審處而擧行事,命下有日,而連有停朝市國忌等公故,不得趁卽回啓矣。臣等今日開坐于本府相議,則大司諫金益熙議以爲,罪囚積滯,宜疏決消冤鬱,戶曹判書李時昉議以爲,恤刑獄伸冤枉,此等事,則自上所當特垂體念,而臣等之亦當盡心奉行者。大司憲吳竣議乃曰,囹圄或有冤滯者云,則其言必有所指而發,而目今被囚受刑罪人李廷顯等六人,皆犯贓汚,其中雖不無輕重之差,臣等職是有司,不敢輕議,六人罪案,別單書入,伏候上裁。傳曰,知道。不貸贓吏,古聖王之事也。今此六人,有難撓改,置之宜當。出義禁府謄錄
全羅監司沈澤上疏。答曰,省疏具悉至懇。卿才不但允合此任,値此春窮,賑飢方極,決不可貸以新手。卿其勿爲控辭,調理察職,益用欽哉?
刑曹粘連啓目。答曰,依允。金正立段,非渠同謀容藏之比,事出之後,竭力搜得,先於捕盜廳,分付來納,置之。
戶曹草記。答曰,知道。諸宮家田畓事,則徒貽紛擾,事未着實,故以申嚴禁令爲批矣,何以査處回啓耶?擅改批語,殊甚未妥矣。出內下記草
政院啓曰,取考本院事變日記,則自己丑至壬辰年,或有半修正者,或有專不修正者,多至十八員,事甚駭愕。請竝推考,以懲其怠慢之習。且在外人員外,限五日入闕修正,俾無閪失之患,何如?傳曰,允。
傳曰,明日晝講爲之。
答全南監司疏曰,省疏具悉至懇。卿才不但允合此任,値此春窮,賑飢方急,決不可代以新手。卿其勿爲控辭,調理察職,益用欽哉。元疏見上
同日上御□□□晝講入侍時,知事吳竣,特進官李時昉,參贊官姜柏年,侍讀官沈之漢,檢討官洪處大,假注書金益廉,記事官閔維重·朴世城,諸臣進伏訖。上讀無逸前受音一遍訖。沈之漢,讀自周公曰嗚乎繼自今,致故周公懇懇言之。
特進官李時昉所啓,臣職事所係,不得往省父母墳,已經六年,而今忝地部,事務煩劇,循例呈辭,帶職往來,於公於私,俱涉未安,乞遞職名,俾得往省,以伸人子之情。上曰,情理如此,卿其勿辭往來。上謂姜柏年曰,頃見儒生之疏,則以殿講稀罕爲言,而適値停朝之時,不得設行於定日,若於數日內設行,則似可矣。姜柏年曰,明日設行,何如?上曰,依爲之。
吏曹啓曰,守令有闕,政事,取稟。
兵曹,前所斤僉使趙鉉溫陽,前安興僉使朴弘錦公山,前洪州牧使洪瑱禮山,限己身充軍。啓。
忠淸監司書目,懷德呈,以執義宋浚吉病重,上去不得事。啓遞差。
上在慶德宮。停常參·經筵。
午時,雨雹交下,狀如小豆。夜五更,月暈,沈霧。
備邊司啓曰,吏曹啓辭,今日政,平安監司差出耶事,傳敎矣。備局時無啓遞分付之事,今日政不得差出矣。傳曰,備局,何其茫昧至此耶?平安道,則其將棄之耶?殊甚可駭矣事,傳敎矣。平安監司差出,待謝恩使越江後,稟處事定奪矣,使行越江,應在十七八日間,頃見平安都事狀啓,則使行初九日,自平壤離發云,十八日越江,恐或難必,欲知的報差出矣。卽承嚴敎,不勝惶恐,後政薦望差出,何如?答曰,依啓。
傳曰,備局之不察事務,極爲寒心,當該有司堂上,從重推考。以上出備局謄錄
傳曰,崇政殿儒生殿講居首,幼學金元龜,生員宋奎濂,直赴會試,幼學李邦賓,給二分,幼學裵纈,給一分,生員李雲林,紙四卷·筆四柄·墨三丁賜給。
戶曹判書李時昉上疏。答曰,省疏具悉卿懇。已諭予意,卿其勿辭,從速往來。給由馬·澆奠床
左議政金堉,右議政李時白箚子。答曰,省疏具悉。卿等安心勿待罪。
兵曹粘連啓目。答曰,近來別備軍器,無形莫甚。鳥銃至爲無穴者,令兵使更詳審啓聞,俾無留上無形之物之弊。
兵曹粘連啓目。答曰,依允。黃道昌·韓之尙等,各賜表裏一襲。近來私勝蔑公,或不無虛實相蒙之弊,嚴加戒飭,宜當。以上出內下記草
有政。吏批,以許積爲漢城右尹,金佐明爲工曹參議,權堣爲舍人,權順昌爲石城縣監,柳蘊爲尙衣主簿,尹鏶爲修撰,趙胤錫爲工曹正郞,權瑱爲敦寧奉事,李悅爲司僕主簿,李廷楫爲戶曹正郞,金益勳爲司僕判官,洪處厚爲執義,黃道明爲朔寧郡守,李殷相爲司書,洪處大爲吏曹正郞,朴世堅爲麻田郡守,李弘淵爲富平府使,田瀣爲宗廟奉事。
獻納趙復陽啓曰,無狀小臣,猥蒙洪造,重入脩門,復屬臺閣,感激恩私,冒昧就列,而無補絲毫,只有瀆擾,臣誠煎悶,若無所容。頃者臣與大司諫金益熙,齊坐臺廳,下吏來呈稷山縣監任耋署經單子,臣素昧任耋事,知其三黨世系之如何,而考見之際,長官言其妻邊四祖,似有誤書處,宜使聞見而處之,仍給下吏矣。昨日新出同僚,請行相會禮,長官以病不來,臣與兩僚,仍爲齊坐署經,稷山單子,亦在其中,而乃是改書者,諦觀其妻邊四祖,則果知其前單之有誤,而臣性本疎闊,又未詳規例,只見其改書單子之無誤,與同僚相議,依他署出。大凡署經之規,若有誤書而見越者,則仍以其單再署,例也。此則原初單子,未有處置,渠必聞知,改書以呈,而臣之不覺改書單子之不當受者,亦以其初單之未有處置故也,雖是無情之事,其昏謬不察之失則著矣。今聞長官,以此至於捉囚該吏,此亦前日所無之事,同僚相敬之道,恐不可如是也,臣決不可一刻冒居,請命遞斥臣職。答曰,勿辭,退待物論。
正言趙龜錫·趙□□啓曰,臣等新自外來,昨日始行相會禮,仍爲署經之坐,廳中有稷山縣監任耋單子,下吏言前有誤書之事,留在院吏處,故本家改書而呈之,此事,在臣等未肅謝之前,未詳當初曲折之如何,而見其四祖,似非可試之人,故與獻納趙復陽,相議署出矣。今聞長官,以此事捉囚該吏云,臣等初忝臺閣,未諳規例,果不覺其改單之不當受,昏謬不察之失,固所難免,而至於該吏捉囚之擧,殊非同僚相敬之道,臣等何敢一刻苟冒乎?請命遞斥臣等之職。答曰,勿辭,退待物論。大司諫金益熙,臣於病席,伏見獻納趙復陽等,以臣囚治該吏一事引避,斥以不相敬,詆以前所無而爲之辭焉,臣不勝瞿然之至。任耋署單誤書之事,旣悉於同僚避辭四字缺有處置云者,臣竊惑焉。其時該吏問曰,此單何以處之?臣答曰,署單到臺廳,豈可還給改書,後坐當更呈此單,仍留,可也。且謂同僚曰,署經之規,至爲嚴重,誤書職銜一字,亦見越,況誤換妻祖一代乎?出外詳聞,後坐越之宜矣。昨日之坐,臣病重不得赴參,旋見院吏書報,任耋不在署出中,臣甚訝之,招問院吏曰,前日誤書之單,何以見出?院吏答以改書以呈,故出之。臣責曰,自是署經,未聞誤單改書之規,當初,分付該吏,使之仍留前單,不啻丁寧,而今乃如此,該吏慢不擧職之罪,不可不治,卽令囚禁,此其所以爲不敬同僚,前所未有之事乎?臣之出入臺閣,只二十年十字缺該吏,同僚出而引咎則有之矣,實未見認爲異事,軒輊至此也。此必臣意見謬戾,處事顚錯,不見信於同僚之致,何敢自以爲是而晏然仍冒,請命遞斥臣職。答曰,勿辭,退待物論。
政院啓曰,朝講時,兩司長官,例爲入參矣。今日諫院,全數避嫌,以致日暮,未及處置,明日朝講,何以爲之?敢稟。傳曰,然則晝講爲之。
上在慶德宮。停常參,只晝講。
有政。吏批,以許積爲平安監司,趙復陽爲修撰,李起浡爲獻納,金球爲社稷參奉,李志安爲正言,李至蔭爲穆陵參奉,趙備爲直講,元萬石爲正言,曺漢英爲輔德,金玉鉉爲司藝。
備邊司啓曰,以平安監司望單子,傳曰,加望事下敎矣。平安監司,最難其人,且勅使不久出來,監司經遞之由,前後罪人之事,若或詰問,則卒然新授之人,恐未詳曲折,領議政下去時,亦以爲許積當擬於首望,故首擬,副末望,則以諸宰所薦之人備擬矣。今承新命,亦以薦中人柳淰·趙壽益,通于政廳之意,敢啓。答曰,知道。出備局謄錄
兵曹啓曰,軍士之上番者,分屬於五衛,常時則宿衛,有事則捍禦,設立本意,極緊且重,初豈守直役使而設也?近來諸各司守直,使喚之外,營繕付役,殆無虛日,至於到坊軍役事,尤有甚焉,軍裝糧資擔負上來之餘,驅送於各衙門,則少不如意,鞭扑狼藉,些小裹糧,半歸於下輩之囊橐。京邸依接之處,亦不遑定,非但渠輩之怨咨,識者之竊歎久矣,而積弊已痼,無計可祛,京中之役事,旣云不可,況於外處乎?頃者迎接都監,請用到坊軍於取柴之役,而臣曹苦口防啓,至經廟堂議啓,終不施行。且軍器寺,則欲用於江上運木之役,司僕寺,則欲用於箭串垓子之役,願入啓定給,以減雇軍之價,而臣朴遾,方忝兩寺提調,據理防塞,一切勿許者,良以此也。臣李浣,新忝本曹,未諳此間曲折,昨於筵中,以請用到坊軍二百名於蠶頭江倉之意,啓達蒙允,退聞臣之言,與之相議,以換用於京中本廳之役,定奪矣。乎一一以後,凡到坊役事,萬分緊重之處外,切勿許續續啓請,而至於城外,則如東南郊壇·關王廟·慕華館等處,修理江倉,頒祿軍外處,切勿許定送事,捧承傳施行,宜當。移御之期,只隔四五日,掖庭卜物及闕內雜物之搬運,一時相値,留衛軍士,太半不足,決無周旋之勢,掖庭卜物外,如闕內諸上司雜物,則待二十五日新番軍士之逢點,二十六日一時移運,似爲便當,依此施行,何如?傳曰,依啓。出兵曹謄錄
府前啓,獻納趙復陽,正言趙龜錫·趙備遞差事。答曰,依啓。出內下記草
義禁府啓曰,以頃日三公·六卿·三司等會議事,令各該衙門,各別審處而擧行事,命下有日,而連有停朝市國忌等公故,不得趁卽回啓矣。臣等今日,開坐于本府相議,則大司諫金益熙議以爲,罪囚積滯,宜疏決消冤鬱,戶曹判書李時昉議以爲,恤刑獄伸冤枉,此等事,則自上所當特垂軫念,而臣等之亦當盡心奉行者。大司憲吳竣議以爲,囹圄或有冤滯者云,則其言必有所指而發,而目今被囚受刑罪人李廷顯等六人,皆犯贓汚,其中雖不無輕重之差,臣等職是有司,不敢輕議,六人罪案,別單書入,伏惟上裁。傳曰,知道。不貸贓汚,缺聖王之事也。今此六人,有難撓改,置之宜當。
弘文館啓曰,新除授修撰尹鏶,時在京畿廣州地,經筵入番事緊,請斯速乘馹上來事,下諭。傳曰,允。
禮曹啓曰,政院啓辭,黃海監司啓本,則道內染病死亡者,將至三百人,方痛之家亦多,六邑先報之數,至於如此,則他餘列邑蔓延熾染,從可知矣,不勝驚慘。凡所以可救之道,不啻如救焚拯溺,不容少緩,今明日內發遣京官,設祭祈禳事及兩醫司藥物優數下送事,令該曹斯速擧行,何如?傳曰,允事,傳敎矣。昨於開城留守啓本回啓之時,只請藥物下送,而不及於遣京官設祭等事者,欲待諸道査報之畢至,一時啓稟矣。今觀黃海監司啓本,則三朔內六邑死亡之數,將近三百人,而方今染痛者亦多云,極爲驚慘。六邑如此,則其他亦可占,其救之之道,宜急不宜緩,不必等待他道,本道,則爲先發送京官,必以近侍差出,數日內發送,中央設壇,隨時卜日,設祭祈禳,而藥物亦令該司,下送急救事。依啓。
同日,上御□□□,晝講入侍時,同知事南銑,特進官李浣,參贊官鄭維城,侍讀官金始振,檢討官李端相,記事官金宇亨·李曾·朴世城,諸臣進伏訖。上讀書傳無逸前受音一遍訖。金始振,讀自周公曰嗚乎自殷王中宗,至得無深警於此哉。上讀新受音訖。浣曰,撥路近甚無形,文書多有遲滯之患,不可無變通之擧,而未得其善策矣。上曰,諸道監司處,別樣嚴飭,俾無遲滯之意,令備局申明,分付,而私文書傳致於撥路事,亦爲嚴禁,可也。銑曰,逆家奴婢分屬各司之後,處處斜付,勢難支保,怨苦頗多矣。此後則勿許斜付,以爲保存之地,何如?上曰,依爲之。限己身勿爲斜付,可也。上曰,明日晝講爲之。
上在慶德宮。停常參,只晝講。
傳曰,關西之無方伯久矣,賑救飢民等事,一日爲急,不可遲待少緩,平安監司催促發送事,言于該司。出備局謄錄
府啓,閔應騫·李汝博等事。答曰,姑先推考。
平安監司許積上疏。答曰,省疏具悉卿懇。卿之才智有裕,萬無是慮,毋庸控辭,速往欽哉。以上出內下記草
吏曹啓曰,掌令徐元履議,守令可合者,如先王朝各立題目,別薦收用事,令該衙門各別擧行事,允下矣。曾在先王朝,以潛心草野,有學行,持身方正,有德行,氣節敦確,可以直諫,不畏强禦,奉公剛果,通達世務,處事明敏,業智過人,可以制敵六條,特爲下敎,令東班三品以上,西班二品以上,別薦以啓矣。今亦依此例爲之乎?敢稟。上曰,依啓。
同日上御□□□,晝講入侍時,特進官元斗杓,同知事尹絳,參贊官朴安悌,侍讀官金始振,檢討官李端相,假注書金益廉,記事官李曾·朴世城,諸臣進伏訖。上讀君奭前受音一遍訖。金始振,讀,自召公告老而去,止文王所受之命也。
上在慶德宮。停常參,只晝講。
義禁府啓曰,罪人大奉等,旣已拿來,而罪係綱常,依法例三省推鞫,何如?傳曰,允。出義禁府謄錄
政院啓曰,弑主罪人大奉等三省推鞫事,命下矣,委官何大臣進去乎?敢啓。傳曰,左相進去。
義禁府啓曰,弑主罪人大奉,以不待時行刑,已爲照下,而明日則開氷祭,二十五日則社稷告祭也,自今日至二十五日,不得用刑之意,敢啓。傳曰,允。以上出禁府謄錄
府啓,閔應騫罷職事。答曰,已諭毋煩。出內下記草
兵曹啓曰,近來各處營繕,不勝紛紜,繕工監官員,見欺奸吏,夤緣濫報之弊,極爲寒心。頃者內醫院都提調以下,以問安會坐藥房之時,酒房官員來言,酒庫東邊,爲風雨朽傷,不可不修葺障蔽,願手本于政院云,都提調以爲,此不過以眞長飛乃等物,添補假家,障蔽風雨而已,不可多費工役,宜明白手本云。卽接別工作牒報,工匠役軍元役磨鍊之數,極爲過濫,事甚可駭,請當該監役推考,書員令攸司治罪,以警其他。且酒房官員,亦不無矇矓手本之失,竝爲推考,何如?傳曰,允。出兵曹謄錄
同日,上御□□□,晝講入侍時,特進官李時昉,知事李厚源,參贊官李行進,侍讀官洪處尹,檢討官趙復陽,假注書金益廉,記事官李曾·朴世城,諸臣進伏訖。上讀君奭前受音一遍訖。洪處尹讀,自公曰君奭,止無不敬信也。
上在慶德宮。停常參,只晝講。
自昧爽至辰時,有霧氣。自辰時,日暈。
備邊司啓曰,今聞義州府尹姜瑜,病勢益重,前日榻前定奪時,平安監司差出後,府尹亦爲次等差出事,蒙允矣,今日政,令該曹差出之意,敢啓。答曰,知道。
又啓曰,平安監司許積,數日內當爲下去,而本道人馬,未及上來,品馬之外,所率軍官,亦令給馬下送,何如?傳曰,允。
吏曹啓曰,義州府尹有闕,依近例令備局議薦,何如?傳曰,允。
備邊司啓曰,慶尙左水使鄭傅賢,蔚山戰船移泊狀啓,東萊府使任義伯,各樣事目定奪狀啓,俱係變通,待領議政還朝後,相議回啓之意,敢啓。答曰,知道。以上出備局謄錄
刑曹判書南銑啓辭。答曰,知道。卿其勿待罪。
兵曹草記。答曰,梁廷祉未滿三朔,則洪鎭之充軍,未爲不可,況豈可以文官之故,有所撓貸,以解國法乎?仍安置之,可也。出內下記草
禮曹啓曰,開城府別設壇所,依黃海道行祭之儀,已爲定奪於榻前,京畿監司啓本,回啓判下之後,當自本曹,移文於下去祭官,而循例行移,別無中間相違之弊,如或徑先上來,則欲爲除弊一路之意,反歸虛地,黃海道行祭後,回到開城府,亦爲行祭,然後上來之意,令政院,下諭,何如?傳曰,允。出禮曹謄錄
有政。吏批,以鄭萬和爲說書,沈之漢爲執義,李厚源爲兼知義禁,尹順之爲漢城右尹,柳爲掌令,鄭繼胄爲直講,李廷夔爲兵曹正郞,洪處厚爲義州府尹,兪榥爲兵曹參議,權堣爲弼善,徐挺然爲司僕正,李正英爲兼校書校理,金蓍國爲尙衣提調。尙衣直長李材吉,典設別檢南斗長,仍任事承傳。
同日上御□□□,晝講入侍時,特進官李一相,同知事蔡裕後,參贊官洪命夏,侍讀官洪處尹,檢討官趙復陽,假注書金益廉,記事官李曾·朴世城,進伏訖。上讀前受音一遍訖。洪處尹,讀君奭,自公曰君奭天壽平格,止有殷之天命也。
上在慶德宮。停常參·經筵。
領中樞府事李景奭呈辭。答曰,給由馬,澆奠床備給。
禮曹粘連啓目。答曰,相當藥物,則亦令內局,遺儲之有裕者除出,給于醫司,使之分送諸道,似當。
幼學金錫堅上疏。答曰,覽爾疏章,所獻之策,實非近日腐陳迂緩之比,誠爲切實,深用嘉尙,當令廟堂議處。
都承旨鄭維城上疏。答曰,省疏具悉。卿其勿辭,調理察職。
判中樞趙翼上疏。答曰,省疏具悉。卿之所患至此,予用慮念。卿其安心勿辭,亦勿待罪。
府啓。答曰,不允。沈之漢自當上來,下諭姑徐。以上出內下記草
上在慶德宮。停常參,只晝講。
辰時,日有重暈兩珥。巳時午時,日暈。
義禁府啓曰,今二十七日昌德宮還御時,扈駕各處差備都事九員,本府入直一員,他無一員餘存,而王世子·嬪宮陪從差備,四員不足,假都事四員,依例令該曹預爲差出,俾無窘急之患,何如?傳曰,允。出義禁府謄錄
兵曹啓曰,自前上番軍點考時,例抄老弱及病者,八九十名或百餘名,收布收送,以爲雇立之地矣,今日臣朴遾開坐于訓鍊院,點閱新番軍,則病與老弱者外,散髮者多至四十餘名,或稱父死母死,未及埋葬而來云。且或有時方呻痛,面目黧黑者,詳問厥由,則擧稱其父母妻子,死於染疾,而至於海西之人,皆以爲本道染病,酷毒無比,染痛數日,輒爲殞斃,無一人全活者云,聞極驚慘。抄出散髮者,未及埋葬者,方爲呻痛者,老者弱者,其數至於四百八十名,比前收布之數,不啻過半矣,仍念上番軍各處派定之數,一千四五百名,而今當番軍之數稍優,至於二千九十餘名,除四百餘名之數,似不患不足矣。常時代立,禁令至嚴,而至於自本曹給價雇立,自是前例,故在前右議政臣李時白,爲本曹判書,有從自願,多數收布雇立之時,今當番派定之軍役,或有不足之患,以四百餘名所收之布,雇立充數,則名項雜項,雖未必皆是實壯。當此方農飢困之日,外方之民,有歸耕之喜,京中之人,得資活之路,似涉兩便,而事異常規,臣曹不敢擅便,伏惟上裁。傳曰,依啓。
同日上御□□□,晝講入侍時,知事沈之源,特進官李浣,參贊官李時楷,侍讀官金始振,檢討官趙復陽,記事官郭齊〈華〉·閔維重·朴世城,武臣申景琥,諸臣進伏訖。上讀前受音一遍訖。金始振讀君奭,自武王惟玆四人,止後人之迷惑也。上讀新受音訖。上曰,今見義州府尹冬至使出來狀啓,則二十一日成貼,而二十四日夜,始爲來傳,撥路申飭,非止一再,而稽傳如此,可爲寒心。知事沈之源曰,撥馬之稽傳,近日尤甚,此由於所經各邑官,必折見狀啓而後,始爲傳送故也。切勿開見之意,朝家旣已丁寧,分付,而稽傳有如前日,事甚可駭。上曰,撥路稽傳之責,在於監·兵使,三道監·兵使,竝推考,可也。武臣申景琥曰,本廳焰焇擣砧軍價,無路辦出,誠爲悶慮。上曰,備邊司餘丁木,量宜題給,可也。
上在慶德宮。停常參·經筵。
有政。吏批,以尹順之爲都承旨,趙龜錫爲持平,趙復陽爲副校理,林聖翊爲右通禮,許舒爲造紙別提,兼童蒙敎官鄭彦說。
義禁府啓曰,弑主罪人大奉,旣已承服典刑,妻子爲奴,破家瀦澤,降其邑號,罷其守令等事,依例擧行事,捧承傳,何如?傳曰,允。出義禁府謄錄
備邊司啓曰,今二月二十五日晝講時,武臣申景琥所啓,本廳焰焇擣砧軍價,無路辦出,誠爲悶慮。上曰,備邊司餘丁木,量宜題給,可也事,傳敎矣。餘丁木,因各處啓請,多數散給,所儲不敷,五同題給之意,敢啓。答曰,知道。
又啓曰,幼學金石堅上疏啓本,本司當爲回啓,而文字陳達,恐未詳悉,且涉煩露,後日登對時稟定,何如?答曰,允。
又啓曰,江華留守李曼,今已上來,而曾有不必肅拜之命,故直爲來參本司,故竝爲封入,以備睿覽之意,敢啓。答曰,知道。
又啓曰,本司有司堂上許積外任,代以行副護軍鄭維城差下,使之察任,何如?答曰,允。
又啓曰,伏見禮部移咨,則歲幣金子六兩三錢,黃白紬竝五十疋,以色品不好,未免生事,至於大紙三十卷,二號紙一百四十卷,鹿皮三張,米一包,不謹輸運,或被火燒,或被水濕,有該陪臣罰儆之語,彼旣委送咨文,在我之道,不可歇後處置。當該戶曹堂上,爲先從重推考,各該掌官員,竝爲拿推,使臣及當該押物譯官,亦於復命後拿推,宜當,回咨,卽令承文院措辭撰出,馳送齎咨官,以示驚惶之意。火燒大紙三十卷,亦宜輸送追納,以準充數,而卽問于戶曹,則每年隨備隨送,未有餘儲,分定外方,其勢不易,齎咨官,必趁謝恩使留館之日,得到北京。火燒缺數之紙,今年歲幣一時備送之由,通諭於衙問,以觀其答,恐爲得宜,將此事宜,移文謝恩使行中,使之隨便周旋,何如?答曰,依啓。以三十卷紙未備,追送爲言,則彼肯信乎?適足以挑其怒而已,某條覓送,可也。出備局謄錄
傳曰,承旨引見。
引見時,洪命夏所啓,長湍·江華等地,觀象監生徒,降定驛子奉足事,似爲冤痛。上曰,如此等事,備局當知而處之之事也。問于備局。左副姜柏年所啓,三丁一子,自有法例,而外方之民,或有四五子而同在一家者,各有身役,冤苦之狀,罔有紀極,所當矜恤而分揀矣。上曰,申明此事,非止一再,而猶尙如此,則更加,申飭,可也。出備局謄錄
府啓,外居宗室,勿爲頒祿事。答曰,依啓。
都承旨尹順之上疏。答曰,省疏具悉。卿其勿辭察職。
禮曹草記。答曰,依啓。近且有貞愼翁主之喪,大妃殿亦勿鼓吹,可也。且儀注殊欠明白,本曹似未詳察矣。以上出內下記草
上在昌德宮。停常參·經筵。
卯時辰時,日暈兩珥。巳時,日暈,白雲一道如氣,起自艮方,至於日傍,長十餘丈,廣尺許,良久乃滅。午時,日暈。夜二更,流星出帝座星下,入艮方天際,狀如拳,尾二三尺許,色白。
還御後,藥房問安。答曰,知道。世子宮問安。答曰,知道。嬪宮問安。答曰,知道。
兵曹啓曰,昨日諸承旨引見時,以右承旨洪命夏所啓,洪瑱用次律事,命下矣。限年充軍,卽三年編配也,如用次律,則當爲盡脫告身,以右律施行,何如?答曰,依啓。出兵曹謄錄
戶曹啓曰,以備邊司啓辭云云事,傳敎矣。歲幣所封大好紙,其品極好,而其價亦重,故只以應封之數,每年分定於兩南,更無剩餘,而在前禮單所用霜花紙,擇其廣厚,別爲留置者,五十餘卷矣。抄出其中三十卷,以大好紙長廣比準,則頗有所加,以此改擣裁作,則可以用之,待咨文撰出,卽爲封裹以送,而且每於節行,凡干物種,別有加數,大好紙加數,亦是十卷,中路逢着使行,還爲推去之意,齎咨官處,亦爲,分付以送,何如?傳曰,依啓。使行餘數紙,未可恃也,自此準數送之,可也。出備局謄錄
上在昌德宮。停常參·經筵。
未時,日暈兩珥。
大妃殿中宮後,藥房問安。答曰,知道。
大殿以祗迎事,敦化門內擧動,還宮後,藥房問安。答曰,知道。
中宮殿還御後,藥房問安。答曰,知道。
王世子以祇迎事,敦化門外擧動,還宮後,藥房問安。答曰,知道。
備邊司啓曰,今二月二十六日承旨引見時,右承旨洪命夏所啓,長湍·江華等地,觀象監生徒,降定驛子奉足,似爲冤痛。上曰,如此等事,備局當知而處之之事也,問于備局,傳敎矣。三醫司生徒等額外冒屬之類,旣有査汰之擧,則充定相當之役,在所不已,適有江都諸色軍丁換給之事,驛保若干名,亦在其中。被定之人,或係出身子枝,有蔭應免之人,則因其呈狀,驗覈虛實,然後卽許減下,似無有冤不伸者,而承旨所啓如此,本司當爲更加明査矣。至於江華,則本土所居驛保,皆免其役,移屬正軍事,旣已定奪,分付,渠輩必以爲幸,斷無稱冤之弊,長湍,則初因本官誤報,果有汰定之人,旋審其冤枉,卽爲分揀,移文本道,推治其該吏。承旨所聞,必由於此,敢啓。答曰,知道。
又啓曰,因訓局都監軍兵闕額式年充補之令,京中各部人民,呈狀于本司,備陳閑丁難得,徒致騷屑之由,誠可動念,故辛卯式年應定三十名,姑勿搜得之意,分付都監,欲除都民一分之弊矣。都監軍額,終不可闕,當此閭閻飢病之日,又重以簽丁之擧,實爲可慮,今番則京中應定三十,以本司所管新査餘丁除給,後勿爲例似當。以此,分付兵曹,何如?答曰,依啓。
司諫李天基上疏。答曰,省疏具悉。爾其勿辭,從速調理上來。
副校理趙復陽上疏。答曰,爾其勿辭往來。
校理洪處尹,副校理金始振,修撰李端相等上疏。答曰,省疏具悉。爾等勿辭察職。以上出內下記草
上在昌德宮。停常參·經筵。
卯時,日有左珥。申酉時,日暈。夜一更二更,艮方東方巽方,有氣如火光。
有政。吏批,以鄭維城爲大司諫,吳翮爲持平,李浚爲平市奉事,洪葳爲正言,閔應亨爲大司憲,李之馧爲掌令,李挺岳爲稷山縣監,李端相爲修撰,李天基爲副應校,金慶餘爲副提學,閔燾爲沔川郡守,許爲靑山縣監,金愼厚爲靑巖察訪,韓墍爲石城縣監,吳挺垣爲正言,尹㻩爲相禮,申自澄爲章陵參奉,鄭榏爲文學,李厚源爲兼同成均,崔汝河爲東部主簿,權堣爲司諫,崔應天爲工曹佐郞,李恢爲平市令,吳竣爲左參贊,李志安爲刑曹佐郞,成台耉爲掌樂正,李後陽爲司䆃正,檢閱單李敏敍。
備邊司啓曰,本司有司堂上鄭維城,啓下之後,病未出仕,今又除授諫職,其代以行護軍趙壽益,副提調差下,俾察有司之任,何如?答曰,允。
傳曰,大臣·備局堂上引見。出備局謄錄
藥房,大妃殿口傳問安。答曰,知道。
大殿問安。答曰,知道。
中宮殿問安。答曰,知道。出藥房日記
兵曹啓曰,新番到坊軍,必欲均一使役,自本曹就其元額,□諸各處請報之數,詳細磨鍊,分付于衛將所矣。卽刻軍士輩來訴曰,再昨及昨日連爲運分之後,今日又爲定送于御營廳處云,捉致衛將所書員詰問,則連日定送之說,果非虛語,中間必不無操縱用奸之事,殊極痛駭。書員則已自本曹治罪,當該分軍部將兵,難免不能擧代之責,請從重推考。傳曰,尸居莫甚,先罷後推。出兵曹謄錄
今日引見時,江華留守李曼所啓,本府罷場牧子,雖不可盡屬於本府,其中私匠一名,使喚,何如?兵曹判書朴遾曰,牧子不可移屬本府,姑免牧子之役,許令本府使喚,而其名,則仍在牧子之案,宜當矣。上曰,依爲之。出司僕寺謄錄
戶曹判書李時昉上疏。答曰,省疏具悉。卿其勿待罪。
同知中樞府事閔應亨上疏。答曰,省疏具悉。覽卿疏辭,卿之愛君憂國之誠,老而彌篤,不敢曰在家不知,勤勤懇懇於予之闕失,縷縷不已於災異孔慘之日,予之感悅之心,豈但尋常哉?實倍恒品矣,敢不書紳焉?改貢案事,關係重大,當令廟堂議處,宮家田畓事,聞來實涉驚駭,當令該道詳査,如有侵犯民田之事,卽爲出給啓聞矣,卿其安心勿辭,從速上來,以副予望。出內下日記
引見時,左議政金堉所啓,各道各官,例有月課米之儲,而京畿,則設宣惠廳後,無月課米之規,湖西月課米,亦當除之。上曰,依爲之。出備局謄錄呂善應校正。日記廳郞廳李萬恢書。
上在昌德宮。停常參·經筵。
自巳時至未時,日暈。
備邊司啓曰,邊民推刷,極嚴且重,故凡守令,無故在任準十朔,而未刷一口者,解由成出時,越一等,二口者,越二等,三口者,拘礙不得出,已有舊規矣。前海州牧使權勛,雖已瓜滿而遞任,除其朝家停刷之限而計之,在任十三朔之內,未及刷送者,多至十口,以此權勛解由,不爲成給。卽接前任海州牧使牒報,則本道都事推刷公文,壬辰五月十一日,始爲到付於本府,而權勛瓜遞,在於同年七月初一日,通計前後應刷之月,未滿十朔。以此推之,本司推刷行文,在於壬辰正月二十二日,而都事,分付本州,在於五月十一日,則權勛在任時應刷之限,未滿十朔云者,果不虛矣。莫重朝家之令,五朔掩置,殊甚駭異,其時都事,令本道摘發,推考啓聞,以懲怠慢之習,何如?答曰,先罷後拿。出備局謄錄
左議政金堉箚子。答曰,省卿之箚辭未了,不覺瞿然,無以爲喩。嗚乎,此何時而遽欲爲病退耶?是誠寡昧之禮薄誠淺而然也,深用慙靦焉。卿其安心勿辭,以副予望。出內下記草
原平府院君元斗杓引見時,元斗杓所啓,江華牧場罷後,奪其牧草,曾所耕食田畓,因爲使役,事甚冤枉矣,自祖宗朝以此爲重,一如驛子復戶者,其意有在矣。兵曹判書朴遾曰,渠之曾所耕食之者,則仍爲給之,似當矣。上曰,依爲之。
弘文館啓曰,新除授副提學金慶餘,時在忠淸道懷德地,副應敎李天基,時在忠淸道林川地,經筵入番事緊,請斯速乘馹上來事,下諭。傳曰,允。
備邊司啓曰,本司有司堂上鄭維城,啓下之後,病未出仕,今又除授諫職,其代以行護軍趙壽益,副提調差下,俾察有司之任,何如?傳曰,允。以上朝報
上在昌德宮。停常參·經筵。
申時,日暈。夜一更二更,東方有氣如火光。
傳曰,明日晝講爲之。
護軍趙壽益上疏。大槪,備局有司之任,萬不近似,陳情乞遞事。缺數字以留政院。
政院啓曰,取考去二月十九日儒生殿講講草,則幼學李邦賓,論語所講之下書通,而入啓草文中,其名落漏,此雖出於無心不察,而事甚未安,其時進參承旨·注書,請竝推考,李邦賓,則元單子中付標以入乎?敢啓。傳曰,依啓。
成均館官員,以知館事意啓曰,今三月初三日儒生課試,政府及館閣堂上皆有故,不得行之之意,敢啓。傳曰,知道。
備忘記,幼學李邦賓給二分。以上朝報
上在昌德宮。停常參,只晝講。
傳曰,大臣及備局堂上引見。
備邊司啓曰,草芝萬戶移設事,頃日榻前定奪,而臣等退考文書,則京畿濟物·草芝兩處萬戶,曾已革罷,以其所屬水軍,移給於新設鐵串矣。永宗萬戶,僻在於南陽小浦之邊,距海頗遠,最爲不緊,以此移設,勿改前號,仍兼監牧,更爲觀勢,陞其職品,而萬戶之可堪新設與否,令該曹審察其爲人,或遞或仍,宜當。以此,分付,何如?傳曰,允。
又啓曰,同知閔應亨上疏中,改貢案一款,當自本府回啓,而事係大段變通,有難容易議處,閔應亨新除憲長,待其還朝,相與熟講,然後更爲稟定,何如?答曰,允。
又啓曰,水原府賞格所用米布,該廳該曹,旣已定數啓下矣,本司所在箭竹二萬介,亦爲下送,令本府諭以朝廷之意,別爲試才,分等賞給,以爲聳動激勸之地事,分付,何如?答曰,允。出備局謄錄
禮曹判書李厚源上疏。答曰,省疏具悉。卿旣掌禮部,則似當兼成均之任。勿辭察職,亦勿竢罪。
傳曰,左承旨與大提學,進去成均館,儒生等試取以來。
工曹參議金佐明上疏。答曰,省疏具悉。爾其勿辭,亦勿待罪。
左議政金堉箚子。答曰,省箚具悉。再昨之批,已盡予懷,而復何縷縷若是耶?予用靦然焉。況儒生落漏之事,出於無情,豈宜引咎乃爾?卿其安心勿辭,亦勿待罪。出內下記草
大司諫鄭□□辭職上疏。入啓。啓下該曹。
傳曰,大提學命招。
傳曰,明日晝講爲之。
禮曹判書李厚源上疏。大槪,殿講儒生李邦賓落漏之失,爲其時考官,不可獨免,恭竢譴罰,仍乞許遞同知成均之職,以安微分事。入啓。批答見上
答護軍趙壽益疏曰,省疏具悉。爾其勿辭察職。
工曹參議金佐明上疏。大槪,病勢深重,尙未謝恩,且有考官時不察之失,請治臣罪事。入啓。批答見上
宗親府郞廳,以有司堂上意啓曰,臣等伏見司憲府啓辭,則外居宗室之品祿,入於下吏之手,令漢城府,宗室在京者査問成冊,送于本府,以爲付祿案驗之地事也。該吏所犯,若如所論,則不獨罪在於該吏,不能檢下之責,臣等亦所難免,固不敢自謂無失,有所云云,而宗室之外居,實犯國法,科罪之擧,亦其宜也。第念擬律之際,自有當施之典,或推或罷,至於削黜流竄,何所不可?必欲存其職名,而去其世祿,有同散班影職之雜類,彼雖無狀,踐踏至此,無乃太過乎?況京居諸家,査問成冊,案驗付祿之擧,揆諸事體,尤所未安,逐年每於部吏懸名,京兆成冊,則一如搜覓閑丁之規,一如賑恤飢民之狀,自古以來,未聞有抄名成籍,受祿朝官者,恐有傷於待之之道也。臣儇,亦一抄名受祿之類也,本府案驗之際,亦何敢晏然於其間乎?祖宗朝二百年優待宗戚之至意,誠非偶然,而不幸今者,糾檢外居,以省浮費之故,在京多少諸宗,混見無前之恥,此所以諸宗之尤不勝痛惋,而臣等亦有所未安於心,相顧嗟惜者也。蓋以本府接待諸宗之地,而臣等俱忝有司,目見前古所無之事,其默然以開後日無窮之弊,區區所懷,惶恐敢啓。傳曰,其公事勿施,卿等亦勿惶恐。
吏曹啓目,粘連大司諫鄭維城上疏云云。方在推勘之中,則似難在職是白乎矣,諫臣進退,非該曹,所敢擅便,上裁,何如?啓依回啓施行。
又啓曰,臺諫有闕,政事,取稟。以上朝報
同日上御□□□晝講入侍時,特進官李時昉,同知事南銑,參贊官洪命夏,侍讀官金始振,檢討官李端相,記事官金宇亨·朴世城·李敏敍,諸臣進伏訖。上讀前受音一遍訖。金始振,讀君奭自公曰前人敷乃心,止辭位之時乎。上讀新受音訖。時昉曰,廣州生徒降定軍役者十三名,將移他邑,仍存本府,以定軍役,何如?上曰,令廟堂議處。
上在昌德宮。停常參,只晝講。
申時,雨雹,虹見東方。夜二更,白雲一道如氣,起自乾方,直指南方,長竟天,廣尺餘,良久乃滅。
傳曰,領議政家,遣柳後聖看病。
慶尙道東萊幼學朴友柱等上疏。答曰,省疏具悉。爾等慕義之誠,予用嘉尙,當令該曹議處。
副護軍趙壽益上疏。答曰,省疏具悉。廟堂之薦,實非偶然,爾其勿辭,從速察職。
前察訪金澤上疏。答曰,爾之爲國之誠,良庸嘉尙,所陳等事,當令廟堂議處焉。
綾原大君箚子。答曰,省箚具悉。撝謙之德,引咎之意,懇至寧不感動,而第念許多宗室之居外,非今斯今,豈一二提調之所可盡知?臺臣之論啓,亦非有意於凌辱,何必乃爾?宜安心勿辭,以副至意。
持平吳翮上疏。答曰,省疏具悉。縷縷所陳之言,無非嘉言至論,愛君憂國之誠,深用嘉尙,可不體意焉?條陳等事,當令廟堂議處,如是上章之擧,足見其誠,爾其勿辭,益懋爾職。
玉堂箚子。答曰,省箚具悉。憂虞之極,忠讜戒誨之言,出自經幄,讀之未了,嘉悅之懷,其可云喩?講學之無實,予所自知,豈爾等之罪也,不承權輿之歎,亦所自知,而天道循環,豈無其日,予非相忘者也,用人者政令之無實,皆當警省,而第或有不言姓名處,是可歎也。革流來之弊,救倒懸之急,正今急先之務,當令廟堂議處焉。爾其須體予意,勤攻予之過失。出內下日記
忠淸監司書目,靑山縣監鄭始昌,父在喪事。
院啓,新除授正言吳挺垣,時在平安道平壤府,正言洪爾載,時在京畿衿川地,請竝斯速乘馹上來事,下諭。答曰,依啓。
兵曹啓曰,頃因忠淸道御史洪處大·閔鼎重等所啓中,見頉忠原·靑陽·淸安·木川·永春·懷仁六邑時任守令,到任未久,故皆以前官請罷,以懲怠慢之習矣。卽接吏曹六邑前縣監,在任久近相考移文,則忠原前縣監柳碩,在官十六朔,靑陽前縣監安道郁,在官三十七朔,淸安前縣監朴脩,在官二十四朔,木川前縣監朴檣,在官二十朔,永春前縣監崔琇,在官五十九朔,懷仁前縣監金夏鉉,在官十一朔云。其中雖有見頉物種之多少,在任朔數,則皆踰十朔,俱難免抛棄之責,依前定奪,柳碩等竝罷職,何如?傳曰,依啓。
禮曹啓曰,來甲午式年諸科初試吉日,旣已推擇啓下,而監試與釋奠祭相値,決難仍行於其日,更令日官推擇,次次退定,原公事中改付標以入之意,敢啓。傳曰,知道。
禮曹,來甲午式年進士鄕·漢城試初試吉日,來八月二十三日,生員鄕·漢城試初試,同月二十五日,文武科鄕·漢城試初試,來九月十七日,雜科初試,同月二十九日改付標。啓。
晝講入侍,知事尹絳,特進官韓必道,玉堂金始振·李端相,承旨李時楷,注書金宇亨,史官朴世城·李敏敍。
政院啓曰,以備邊司啓辭,冬至使行復命後,拿推事蒙允矣,卽聞使臣等,不敢復命,待罪于禁府云。拿推傳旨捧入乎?敢稟。傳曰,允。
政院啓曰,議政府·藥房來言,領相今曉如廁落傷,左邊不仁,言語不明云。係是大臣病患,敢啓。傳敎見上
禁府,李澥·鄭浟·沈儒行等拿囚。啓。以上朝報
同日上御□□□晝講入侍時,特進官韓必遠,同知事尹絳,參贊官李時楷,侍讀官金始振,檢討官李端相,記事官金宇亨·朴世城·李敏敍,諸臣進伏訖。上讀前受音一遍訖。金始振,讀君奭,自嗚乎篤棐,止周公之言也夫。
上在昌德宮。停常參·經筵。
申時,日暈兩珥。夜一更,有霧氣如火光。
禁府啓目。答曰,依允。老病之人,遠路驅馳之餘,久在治獄,可慮。使臣等段,先爲放送。
傳曰,儒臣製述,直長李惟亨直赴會試,進士李伯麟給二分。洗馬李有相,通仕郞李景沆,生員朴振文·吳聖齊·洪宇熙,進士南聖薰,幼學權諧,各賜紙四卷·筆四柄·墨三笏。
府啓。答曰,依啓。大司憲閔應亨上來下諭事
大提學蔡裕後上疏。答曰,省疏具悉。卿其勿辭,調理察任。出內下記草
京畿監司書目,護軍趙錫胤上疏上送事。啓。答曰,省疏具悉。爾其勿辭上來。
傳曰,明日晝講爲之。
禁府啓目,李澥·鄭浟·沈儒行等遲晩,似當照律,上裁,譯官李業男等傳旨內辭緣,遲晩刑推,何如?啓依允。又啓目,尹昌耉刑問二十四次,李廷顯一百次,金希遠等四十次,金興祖三十七次,金繁三十九次,竝只不敢加刑。啓依允。又啓目,李葆等原情公事。判付內,除刑推照律。以上朝報
上在昌德宮。停常參,只晝講。
備邊司啓曰,玉堂箚子及持平吳翮,執義沈之漢等陳疏,俱係變通,似難容易議處,待領相來會,左相出仕,回啓之意,敢啓。答曰,知道。出備局謄錄
左議政金堉初度呈辭。傳曰,不允批答。
傳曰,右承旨洪命夏,右尹除授。
執義沈之漢上疏。答曰,省疏具悉,深嘉爾愛君之誠。四幅陳戒之圖,非但作之精詳,實愜觀覽之便,當令玉堂製簇以進,常欲見之矣。西路癘疫及弊瘼,予固知問之矣,疏辭如此,深用驚慘,當令廟堂議處焉。
傳曰,執義沈之漢所進之圖,極爲精詳,予甚嘉悅,今下虎皮一令賜給,以表予意。
傳曰,今日筵中,玉堂官員等論予之過失,規陳之言甚至,予心可不忻悅焉?校理洪處尹,副校理金始振,今下豹皮各一張賜給,以表予嘉奬之意。出內下記草
有政。吏批,以金佐明爲左副承旨,鄭何爲禮賓別提,趙復陽爲吏曹佐郞,趙壽益爲大司諫,姜好奭爲監察,李端爲副校理,沈之漢爲應敎,崔寬爲司錄,李天基爲執義。
工曹參判蔡裕後上疏。大槪,眩症日劇,兼帶文衡,爲先乞遞事。入啓。
政院啓曰,德浦僉使洪舜民,旣呈下直肅拜單子之後,托稱落馬,不爲詣闕,極爲駭愕。洪舜民請推考。傳曰,允。
答工曹參判疏曰,省疏具悉。爾其勿辭,調理察任。
左副承旨金佐明上疏。大槪,纔經出病,決無夙夜奔走之望,冒死乞遞事。入啓。答曰,省疏具悉。爾其勿辭,調理察職。以上朝報
同日上御□□□晝講入侍時,知事吳竣,特進官朴遾,參贊官朴安悌,侍讀官洪處尹·金始振,記事官金宇亨·朴世城·李敏敍,諸臣進伏訖。上讀前受音一遍訖。洪處尹,讀蔡仲之命,自蔡國名仲字,止實周公之意也。上讀新受音訖。遾曰,頃於上番軍士點考之時見之,諸道癘疫之患,誠爲可慮,而海西尤甚,令兩醫司分送藥物之擧,實出於如傷之至意,自內局亦給若干種材料,而問于兩醫司,則分送京畿·開城府·黃海道·江原道·東西活人署者,服藥一千三百餘服,淸蘇二百餘丸,醫司之糜費,不爲不多,而外方分送之數,則多處則一道三百餘服,小處則僅一百餘服,淸心丸,多者十五丸,小者十丸,其丸數,不滿道內郡縣之數,此則有同滄海一粟,勢雖遍及於村閭,實涉浮文。設或分給病者,結幕出送,不染者皆遠避,苦痛之病人,豈有湯煎而飮之之理乎?徒貽醫司難支之弊,而實無一毫所益矣。臣意不如使其病人親屬,多以俗用冷藥,投給病幕,自官家題給米粥之資,病家田畓之陳廢者,亦給種子,嚴飭其族屬及隣里,耕種除草,及秋收穫,不至於飢死,則此實急務,事亦着實,必愈於分送藥物矣。上曰,竝依此施行。兩西,則已令管餉耗穀給之矣,京畿,則以常平廳耗穀,其他諸道,則皆以原穀之耗,分給,可也。
上在昌德宮。停常參,只晝講。
午未時,日暈兩珥。
備邊司啓曰,今月初六日晝講時,特進官朴遾所啓,頃於上番軍士點考之時見之,諸道癘疫之患,誠爲可慮,而海西尤甚,令兩醫司分送藥物之擧,實出於如傷之至意,自內局亦給若干種材料,而問于兩醫司,則分送京畿·開城府·黃海道·江原道·東西活人署者,服藥一千三百餘服,淸蘇二百餘丸,醫司之糜費不爲不多,而外方分送之數,則多處則一道三百餘服,小處則僅一百餘服,淸心元,多者十五丸,小者十丸,其丸數,不滿道內郡縣之數,此則有同滄海一粟,勢難遍及於村閭,實涉浮文,設或分給病者,結幕出之之理乎?徒貽醫司難支之弊,而實無一毫所益矣,臣意不如使其病人親屬,多以俗用冷藥,投給病幕,自官家題給糜粥之資,病家田畓之陳廢者,亦給種子,嚴飭其族屬及隣里,耕種除草,及秋收穫,不至於飢死,則此實急務,事亦着實,必愈於分送藥物矣。上曰,竝依此施行,兩西則已令管餉耗穀給之矣,京畿則以常平廳耗穀給之,其他諸道則皆以原穀之耗分給,可也事,傳敎矣。朴遾陳達,亦甚切實,各道耗穀,優數題給,令道臣詳知各邑染病人多寡之數,均一分給,所用穀物,開錄馳啓,以憑會減。且病家田畓,亦以耗穀題給種子,使其族屬隣里,播種除草,不至陳廢,然後可免秋來乏食流散之患,除尋常,及時着實擧行事,分付常平廳及該曹,何如?答曰,依啓。
又啓曰,本司武郞廳李經漢,奔走勤仕,已滿十五朔,令該曹依例六品遷轉,或守令除授事,奉承傳施行,何如?答曰,允。
宣惠廳啓曰,以本廳今秋等收米七百石移給江都事,啓目判付內,秋等應捧元數幾何耶,考啓事,傳敎矣。京畿收米,春秋竝計,例捧十六斗,而江都,則爲本府雜役條,減四斗五升,只捧十一斗五升,而所捧米數,隨其各年田畓多少,有所加減,今年秋等收米,當以新結磨鍊,雖未知其多少如何,大槪以壬辰田結計之,則今春所捧之數,一千一百五十三石零矣,敢啓。答曰,移給一千石,可也。出備局謄錄
工曹參判蔡裕後上疏。答曰,省疏具悉卿懇。文衡重任,不可輕遞,況莫重史事,尤不可付之新手。卿勿固辭,從速調理察職。
掌令徐元履上疏。答曰,省疏具悉。所論切至,誨諭勤懇,於我心有慼慼焉。願治之誠,豈下於古人,而否德之故,日以不暇於危亡之憂,其將誰咎?噫,第今日之要,只在於上下協力,匡輔不逮,以消民怨,庶致和氣也,惟我臣工,一何泄泄沓沓而不知處也。嗚乎,思惟盡職,必自臺臣始而爲百僚矜式也,豈可遽言其退也?私情雖切,比之於今日國事之罔極,孰重孰輕?勿辭,益懋乃職,用曠蕩之典。所關重大,當與諸大臣相議處之。
判中樞府事趙翼上疏。答曰,省疏具悉至懇。卿之志固矣,予之觖然殊甚矣。卿其安心攝養。出內下記草
吏曹啓曰,弑主罪人大奉,旣已正刑,降其邑號,罷其守令事,捧承傳矣。考見推案,則大奉胎生於寧邊府,依法典降爲縣監,府使李英發,罷黜,何如?傳曰,允。
昨日,以左相呈辭,不允批答,傳曰,莫重大臣呈辭批答,何如是草草塞責製進耶?如此不文之人,何以分排耶?事甚駭愕,還出給,使之急急改製入之,製述官員推考。傳曰,頃日知製敎抄錄事,已有成命,而何至今不爲耶?事甚怠慢,當該官員等推考,使之速爲擧行。
昨日,政院啓曰,左相呈辭,不允批答,臣等所見,亦似草略,欲爲還給,使之改製,而日勢已暮,今日內勢難入啓,莫重大臣呈辭批答,經宿啓下,曾無前例,恐涉未安,敢爲入啓矣。今承聖敎,卽令藝文館,以闕內入直之官,改分排以入之意,敢啓。傳曰,知道。製述官員先罷後推,應罷金始振。
左議政初度呈辭不允批答,王若曰,予往曁汝其濟,知切仰成之心,卿去與誰爲治,休陳請急之懇,宜存大體,勉副至誠,惟卿,志存致君,學優登仕,遣汝作宰相,屬望已自於先朝,惟時亮天工,奮庸允在於今日,是以委任之重,俱見底績之休,知無不爲,莫非赤心所在,事有難處,實藉黃髮之詢。夫旣視同乎股肱,尙期與共乎休戚,豈意注擬之際,遽上引疾之章,惟其盡瘁積勞,固知憂國之所致,自可勿藥有喜,何至造朝之不能,將寡人禮貌之或衰,反諸身而知愧,顧大臣進退之甚重,裕乃心而自猷,矧今災沴之荐臻,未堪憂虞之孔棘,太白耀晝,更兼彗出之妖,陰虹貫陽,仍在地震之異,加以孑遺之民,遍遘犯癘之酷,不有輔弼之共濟,必當淪胥以鋪,雖欲寵利之勿居,不知去將何適,天休滋至,尙云在讓于否時,王室將傾,胡寧決意於肥遯,不用多誥,宜返遐心。於戲,邦命其終否不祥,予實爲君無樂,國事有可爲痛哭,卿豈在家不知,冀循加額之情,毋負鞠躬之義,所辭宜不允。故玆敎示,想宜知悉,知製敎金始振製進。以上朝報
同日,上御宣政殿,晝講入侍時,知事李厚源,特進官李浣,參贊官姜栢年,侍讀官洪處尹·金始振,記事官金宇亨·朴世城·李敏敍,諸臣進伏訖。上讀前受音一遍訖。洪處尹,讀蔡仲之命,自爾尙蓋前人之愆,止實我命汝所言也。
上在昌德宮。停常參·經筵。
視事,縕繹間頉稟。
左議政金堉再度呈辭。傳曰,不允批答。
工曹參判蔡裕後上疏。答曰,省疏具悉。卿其已諭,毋煩。
全羅監司沈澤上疏。答曰,省疏具悉。所陳之言,實多切實,卿之受任焦思,從可想矣。予用嘉尙,當令廟堂議處焉。
右尹洪命夏上疏。答曰,省疏具悉。自是國家舊典,卿其勿辭察職。以上出內下記草
京畿監司書目,廣州呈,以判府事趙翼上疏上送事。答曰,省疏具悉至懇。卿之志固矣,予之缺然殊深矣。卿其安心攝養。
掌令李之馧上疏。大槪,身病乞遞,兼陳所懷事。入啓。答曰,省疏具悉辭意。爾其勿辭。
全南監司書目,昌平呈,以雌牛産犢,而一首兩身三耳八足二尾,事係非常事。以上朝報
上在昌德宮。停常參·經筵。
備邊司啓曰,渡海譯官洪喜男,來呈手本,而係是彼中事情,封入之意,敢啓。答曰,知道。
又啓曰,掌令徐元履及全南監司沈澤等,疏中所陳,俱係大段變通,待領相來會,左相出仕,相議,稟處,何如?答曰,允。以上出備局謄錄
府啓,載寧郡守黃道亨改正,執義李天基上來下諭,令嶺南監司鎭定道內民人事。答曰,依啓。
備局粘連啓目。答曰,當今之急務,莫如救民之飢饉,何以惜此些少之物,以失民望耶?依狀啓施行。道內許多飢民,以此些少之穀,有難盡救,本道營儲穀物,亦爲除出,添用於白給處,宜當。以上出內下記草
尙衣直長禹承緖,柴場摘奸事,楊根地,司饔奉事李瑀,捉魚事,安山地出去。
左議政再度呈辭不允批答,王若曰,大夫當七十歲而乞身,雖則禮也,人主與一二臣以圖政,其可舍諸,前旨不啻丁寧,告章毋庸申懇。惟卿,天球美質,喬木世家,方重不偏,凝然廊廟之器,溫恭有守,固是社稷之臣,玆予倚毗之隆,委卿經濟之責,明通世務,區畫實出於尋常,多識前言,議論皆有所根據,憂民猶己,政所當行者,直前而無疑,視國如家,事爲可陳則,極言而不諱,惟其有腹心之寄,所以謂股肱惟人,云胡引疾之章,遽陳仰成之日,夙夜憂勞盡瘁,固知榮衛之致愆,愷悌神明所扶,將見藥餌之收效,豈以霜露之恙,便決休退之心,分義其未之思耶,去就胡可以輕也?無乃否德,不可與爲,縱有人言,豈足介意,固宜大君子休休有容,毋若小丈夫悻悻見面。況今艱虞日甚,有若涉水而無津,念卿精力尙强,不妨臥閤而論道,予豈多誥,卿其熟思。於戲,雖君臣協心而圖治,尙憂及溺,伊宰輔奉身而求退,疇克胥醫,亟回若浼之懷,勉副如渴之望。啓辭宜不允,故玆敎示,想宜知悉。知製敎洪處尹製進
府啓,嶺南討捕之擧,近來未知形勢如何,而討捕之際,害及良民,則非朝廷本意也。今聞尙州等邑,因討捕,民間極其騷擾,道路藉藉,甚可駭也。今年尙州近處,饑荒尤甚,而自古荒政,素無善策,守令雖或盡心,已無可恃,其可從而擾之乎?況自募軍討捕之說,人莫不憂之,今若無所裁抑,則生民何以保存乎?請令本道監司,申飭各邑,務遵朝廷本意,毋敢侵及良民,甚者啓聞處置。載寧郡守黃道亨,初授縣監,仍其陞號,遽授郡守,他邑則以品秩拘礙,竝爲遞差,而獨黃道亨,仍以授之蔭官,四品之職,豈可無端陞授乎?物情至今駭歎,載寧郡守黃道亨,請命改正。以下竝批答見上以上朝報
上在昌德宮。停常參·經筵。
左議政金堉三度呈辭。傳曰,不允批答。
領中樞李敬輿箚子。答曰,省卿箚辭,語意諄懇,深用嘉悅。所薦人等,卿之識監,必異於常人,可不擢用焉?卽令該曹,爲先除職以試之。末端所陳事,亦當體念焉。以上出內下記草
禁府照本,冬至使李澥等,矣方物不謹護送,罪各杖一百,贖,公罪。啓竝功減一等。又照本,濟用直長李葆,前副奉事喪人尹炯等,矣歲幣色品不好生事,罪各決杖一百,私罪,告身盡行追奪,尹炯段,贖,自願受罪,百日後決罰。啓竝功減一等。
全南監司書目,興陽辛卯三月分戶籍十二件,至燒火掩置不報,其時縣監全命龍罪狀,朝廷以處置事。
掌令徐元履上疏。大槪,言責重任,已過微分,規外兼帶,尤不敢承當,雖緣服制,不卽陳情,而惶恐悶蹙,置身無地,兼帶進善,亟許遞免,以安愚分事。入啓。答曰,省疏具悉至懇。大臣之請兼,實非偶然,勿辭察任。
明日輪對官落點,吏曹正郞李正英,兵曹佐郞韓尙玄,刑曹佐郞李志安,忠勳都事張善澂,典獄主簿李文全。以上朝報
上在昌德宮。停常參·經筵。
四更,月暈。
輪對爲之。
司僕寺啓曰,諸道各官分養馬之上納,例以三月爲限,而頃因內外廏馬多數致斃,數百禁軍,未得受馬,自本寺,以金益勳,湖西·嶺南所捉分養者,使之趁二月晦前上送。且上年自本寺分養馬,如有肥澤者,則勿拘定限,亦於二月內上送,而旣已進定期限,故雖有瘦瘠者,若不至大段,則分揀勿罰之意,入啓定奪,知委于各官矣。近觀各官分養馬連續上來,而各官以留養爲苦,勿罰爲幸,毋論瘦病,竝爲上送,旣來者不可退還,不得已分給禁軍及馬帖之外,至於瘦病無用者,則折價發買,事甚未便,自今月十六日上來者,如有瘦瘠,則竝依常時分養馬例,用罰之意,敢啓。傳曰,知道。出司僕寺謄錄
禁府啓目,申淯元情公事判付內,除刑推照律。又啓目,譯官李業男等,刑問一次不服,加刑。啓除加刑放送。又啓目,金繁刑問四十次,尹昌耉二十五次,金興祖三十八次,李圾四十二次,盧希遠四十一次,李廷顯一百一次,竝只不服,加刑。啓依允。
同知吳挺一上疏。大槪,輿疾還京,屛伏城外,未卽復命,陳情乞遞事。入啓。答曰,省疏具悉。卿其勿辭。
左相三度呈辭不允批答,王若曰,予言不再,前已丁寧,卿辭至三,復何申請,安危所係,進退毋輕,念卿先朝,寵遇斯篤,逮予今日,倚毗益隆,弛張得宜,深通當世之務,賁飾至治,綽有大臣之風,素履丹忱,確乎其守,蒼顔白髮,翼然具瞻,惟其股肱之良,是庸心腹之托,庶期時艱之共濟,方資碩畫而仰成,云胡引疾之愈勤,封章繼至,罔念扶危之丕責,國事疇咨,榮衛致愆,縱緣夙宵之匪懈,攝養勿藥,惟恃精力之尙强,神明有扶,佇見遄喜之效,陽和漸暖,又當起蘇之時,宜思二人共貞,勉副一心同德,矧國勢無可爲者,豈相臣其未思歟?癘疫遄臻,下民靡孑,災異疊出,上帝難諶,加以史局三年,卿當摠裁之重,邇來簡冊缺日,誰任撰述之公,永堅終始之心,亟回撝謙之志。於戲,君臣義共休戚,上下期同協寅,罔或棄予如遺,竊願與子共理。所辭宜不允,故玆敎示,想宜知悉。知製敎沈之漢製進。
工曹參判蔡裕後上疏。大槪,賤疾轉劇,不敢拖引日子,冒死更瀆,懇乞亟遞兼帶任事。入啓。答曰,省疏具悉。卿其毋煩。
領議政上疏。大槪,病勢深重,差復無期,本職兼帶,竝乞遞免事。入啓。答曰,省疏具悉卿懇。國事如此,左相引疾不出,卿之所患,偶爾至此,其爲不幸,可勝云喩。神明之所扶,必遄有勿藥之喜,卿其安心勿辭,以副至意。
掌令李之馧啓曰,臣今日與同僚,行相會禮,卽於完席上乃言曰,近日言官之以言論罪者,非一非二,如申晌之遠竄,李迥·黃儁耉·朴承健之補外,皆衆心之所不服,公議之所共惜者,今日所啓,此事當先云,則僚議不合,頗以爲難,再三論辨,竟未歸一。臣來自鄕曲,不識忌諱,直以耳目之所聞見,敢有陳達,而其言不能取信於同僚,此無非臣不似之致,安敢晏然隨行而已乎?請命遞斥臣職。答曰,勿辭,退待物論。
院啓,冬至使歲幣方物,霑濕燒火,未免生事,此雖出於無情,而其不能檢飭之失,在所難免,請上·副使·書狀官竝命罷職。鳳山郡守李文柱,政令苛急,刑杖過濫,連次居中,其不治可知,而頃因本郡陞號,以縣監仍授郡守,蔭官非有異常治績,則不可無緣陞授,鳳山郡守李文柱,請命改正。答曰,依啓。
掌令徐元履上疏。大槪,更申前懇,兼帶進善,冀蒙恩遞事。入啓。答曰,省疏具悉。宮官之任,兼之者旣多,進善亦一宮官也,何必固辭乃爾?勿辭察職。
持平吳翮啓曰,今日席上,同僚以申晌及李迥等還收事發言,臣答以前後論事之臣,以言獲罪,群情至今悶鬱,停啓雖久,更論亦可,而但吾於當初李迥等還收事,旣參停論之臺官,卽今體例,與同僚不同矣。同僚至以言不取信等語引避,何敢一刻仍冒,請命遞斥臣職。答曰,勿辭,退待物論。以上朝報
輪對官刑曹佐郞李志安所啓,振肅頹綱,固爲今日之先務,法曹尤不可不思,所以振肅之道也。禁吏等所捉犯禁者若是,諸宮家之人,則必侵犯禁吏,使不得下手,如是,則禁令何由而行,紀綱,何由而立乎?自今以後,雖諸宮家,不得如前侵捉禁吏之意,請捧承傳施行,何如?上曰,所達之意誠然矣。以曾經侍從之人,特爲差除,意非偶然。毋論諸宮家與士大夫家,若一體嚴禁,則諸宮家,豈有獨爲犯法之理乎?然所達必有意見,申明嚴飭,可也。吏曹正郞李正英所啓,祭享,國家大事,而凡差祭之官,百般念避,必減乃已,不得已以訓鍊院官員輩塡差,事甚苟簡。自今以後,圖避之官,先罷後推事,捧承傳施行,何如?上曰,今後,則實病外稱頉者,自該曹察啓,可也。
上在昌德宮。停常參·經筵。
巳時,日暈。夜一更,月暈。
傳曰,大臣及備局堂上引見。出內下日記
兵曹啓曰,臣朴遾,曾於榻前,以禁軍等於一番朔射後,隨其分數多少,稍廣其施賞之路,以助貧殘武士資裝之地事,啓稟定奪矣,臣近日,招致禁軍輩,觀其壯弱,仍申之以習射之意,則皆以爲,自上常激勸,非不欲盡力藝習,而箭竹難得云。備局所儲箭竹遺在,多至十萬餘箇,令備局移送二萬餘箇于本曹,朔試射後,分給,何如?答曰,依啓。出備局謄錄
左議政金堉四度呈辭。答曰,嗚乎此何時,而卿之引疾辭免至此耶?古人以天休滋至,皆云讓後人于丕時,況今天心不豫,災異沓臻,上下遑遑憂懼,罔知攸措之時乎?噫,夷考其事,卿之不安,職由於寡昧之不能善處事而然也,予心之不安,其可云喩?凡所施爲,國耳公耳,赤心可質神明,末俗之嘵嘵,何足介懷?領相屢有疾病,亦不得赴朝,鼎席之空,已有日矣,予將何所恃而爲國乎?言念國事,氣欲塞而聲欲斷矣。卿其忍諸,卿毋困我,諒此至意,速出論道,以副上下之望。
府啓,申晌放釋,李迥等補外還收事。答曰,不允。以上出內下記草
謝恩,右尹洪命夏。
右副承旨李行進三度呈辭。入啓。遞差。
京畿監司書目,衿川呈,以正言洪葳上疏上送事。啓。答曰,省疏具悉。爾其勿辭上來。
司憲府照本,獻官閔應騫·李汝博等,矣風雷雨祭時,祭陪行自便無禮罪,李汝博杖一百,告身盡行追奪,閔應騫刑抗拒,上裁。啓功減一等爲乎矣,閔應騫乙良,棄。
政院啓曰,今此別薦,京中,則以初十定限,故自昨日催促,收聚單子,合五十九張捧入,而此外未及書呈人員,令該曹一一抄出,察處,何如?傳曰,允。
府啓,掌令李之馧,持平吳翮,竝引嫌而退,言官斥退,旣非美事,欲爲追論,其志可尙,旣參停論,持難固宜,公議所在,意無異同,俱無可避之嫌。掌令李之馧,持平吳翮,請竝命出仕。答曰,依啓。
吏曹啓曰,承旨·守令有闕,政事,取稟。
府啓,自古人主之所以優容臺諫,重言路也。頃者申晌,以言官至被徒配,李迥·黃儁耉·朴承健等,亦以臺臣,一時補外,國家重臺諫之意,果安在哉?當初申晌,旣見其書札,則爲法官者,豈可以小事而不論哉?辨覈之際,雖有疏戇之失,至於投荒,其罰不已過乎?李迥等身居言責,連章固爭,乃其職耳,但引見之時,縱不能明辨以對,原其本情,了無他腸,而補外之命,亦出於慮外,此群情之所以悶鬱者也。申晌之愚直,國人所共知,殿下以姦邪目之,至於李迥等,亦以阿好斥之。噫,天地之大,猶有所憾,雷霆之下,無不摧折,自是厥後,直氣日以銷鑠,言路日以阻隔,殿下欲開言路,則前後論事之臣,以言獲罪者,竝皆放送收用,此今日之所當先也。大抵事過之後,公論乃定,中外之議,至今皆以爲冤,請特垂申晌放還之典,且收李迥等補外之命。答曰,不允。以上出朝報
上在昌德宮。停常參·經筵。
傳曰,大臣及備局堂上引見。
備邊司啓曰,今三月初三日晝講時,特進官李時昉所啓,廣州生徒降定軍役者十三名,將移他邑,仍存本府,以定軍役,何如?上曰,令廟堂議處事,傳敎矣。取考餘丁置簿,則本州餘丁十三名內,移定京砲者七名,江華驛保代定者四名,而時未定役者只二名,所當依所啓,題給本州,以充軍役,而數甚零星,京砲保及驛保,以他官餘丁,代給十三名,竝仍給本州,何如?答曰,依啓。出備局謄錄
左議政金堉箚子。答曰,遣承旨敦諭。
府啓。答曰,勿煩。
司猛盧協上疏。答曰,省疏具悉。深嘉爾憂愛之誠,可不體念焉?條陳等事,當令廟堂採施焉。以上出內下日記
大司諫趙壽益三度呈辭。入啓。遞差。
政院啓曰,注書金宇亨,家有可疑之疾,不敢出入於近密之地,卽爲出去。煩劇之務,不可虛曠,假注書姑爲差出,察任,何如?傳曰,允。
假注書李之翼。
傳曰,政事,明日爲之。
府前啓。答曰,勿煩。以上朝報
引見時,右議政所啓,頃者臣與領·左相,同坐備局,聞米廛罷市之言,招問平市令閔燾,則對以奉事金世泌,以他事略罰錢文次知之人,故以此虛傳,致有勒用之說云,而金世泌,則別無不以實對之罪矣。上曰,然則何以金世泌現告乎?其罷職傳旨還收,問其由以啓。
吏曹判書沈之源所啓,曾在先朝,別薦中人,有超出六品者,今番別薦中被薦最多者,似有別樣調用之擧矣。上曰,被薦最多者抄出,書啓,可也。刑曹判書南銑所啓,活人署出幕病人等,專委於巫女,故救療不實,今後擇差本署參奉,使之各別救護,以病人生死多少,驗其勤慢,以施賞罰,何如?上曰,依爲之。
上在昌德宮。停常參·經筵。
酉時,日暈。夜一更至五更,月暈。
左議政金堉五度呈辭。答曰,安心調理。
傳曰,申晌之所犯不正,於法,似難徑釋,而罰已行矣,有老母而且病云,予用惻然,李應謩,其爲人可惜,何必准限。竝令該府放送。
大司憲閔應亨上疏。答曰,省疏具悉。卿辭至此,當勉副焉。
臨陂保人崔必興上疏。答曰,覽疏嘉爾憂愛之誠。所陳事,當令廟堂議處事。
府啓。答曰,不允。出仕事,依啓。以上出內下記草
有政。吏批,以洪命夏爲大司諫,元斗杓爲工曹判書,具仁垕爲司僕提調,鄭至和爲左副承旨,南斗長爲濟用直長,鄭植爲江原都事,朴純義爲鳳山郡守,趙錫胤爲漢城右尹,安邦俊爲工曹參議,朴澈爲載寧郡守,李汝澤爲寧邊縣監,權克中爲大靜縣監,申命羲爲高城郡守,尹先哲爲兼銀溪察訪,李晉哲爲禮賓正,尹鏶爲校理,申碩蕃爲典設別檢,郭齊華爲典籍,權大運爲刑曹正郞,金南重爲大司憲,尹元擧爲齊陵參奉,金堯欽爲禮曹佐郞,崔毅量爲昌陵參奉。慶川君金南重,校書副正字孫志。知製敎單李天基·權堣·洪處尹·尹鏶·沈之漢·李正英·洪處大·趙復陽·金始振·李廷夔·李慶徽·李端相·洪葳·權大運·金壽恒·李殷相·吳挺垣·吳翮·趙備。
右承旨姜栢年書啓,臣承命往諭于左議政,則以爲,矒學賤臣,少無才識,遭逢聖明,過蒙陞擢,僅以微誠,竭其駑鈍,而素昧時宜,動輒得咎,省愆私室,惟竢遞免,恩命稠疊,乃至於斯,近侍之臣,連致聖諭,雖極感激,實甚狼狽,病勢情勢,決不敢出,逋慢之誅,萬死甘心云矣。傳曰,知道。
政院啓曰,卽日引見時,平市官員金世泌,備局招問時,不爲進往,則何以現告乎,問啓事下敎矣。卽招平市下人問之,則其日金世泌,差祭進去,不赴備局之問,而政院以用錢,當該官使之現告,故奉事金世泌現告云,敢啓。傳曰,知道。本院似未詳察矣。
謝恩,校理尹鏶,知製敎洪處尹。
掌令徐元履,身病出仕,啓曰,臣於世上,特一衰敗無用之蔭官也,一朝蒙恩至此,不死,則何以報國乎?頃者一疏,已以一死,自決於心者,何憾乎見斥於人也?謗言流布,不勝其藉藉,而且聞昨日榻前,亦有言及臣疏者矣。雖未得其詳,而人之爲言皆是矣。然臣之本意,又有甚焉,早令言者,知臣之本意,則其言豈止於云云而已乎?當初臣意以爲,無前之變,必以非常之擧應之,不得不以逆屬贓汚曠蕩之說,略陳所懷,而以聖上自思而得之之意措語者,臣於平日,竊以爲殿下友愛之情,高出百王,果能自思而得之,則必自最近者始之,豈無善處之道也?臣不直斥而言之者,蓋欲歸之於聖德之意也。至於贓汚,則我國之政,常行於弱者輕者,正如竊鉤者誅,臣常慨然,今以贓汚受罪者,未知何如人,而旣欲以非常之擧應之,則蕩滌而許其自新,亦未爲不可,而以文法言之,則臣之所言,可謂愚且悖矣。臣何敢自以爲是也?臣方病重,呈告受由,而旣有妄言之罪,決難一刻仍冒,不敢不扶曳來避,請亟命先削臣職,仍治妄言之罪。答曰,勿辭,退待物論。
府啓,臣伏見下政院之敎,申晌特蒙放釋之典,大聖人曠蕩之仁,實出於尋常萬萬,瞻聆所及,孰不感悅?噫雷霆無竟日之怒,雨露有均被之澤,而第此補外三臣,獨未蒙還收之恩,豈無所憾於天地之大乎?三臣之初無可罪,已悉於前啓,今不必更陳,而當時被斥,旣由於申晌之事,則晌今被釋,亦宜次第無罪矣。請加三思,還收李迥·黃儁耉·朴承健等補外之命。掌令徐元履,引嫌而退,疏中所論,皆出至情,自反而縮,人言何害,別無可避之嫌,請徐元履出仕。答曰,不允。出仕事依啓。以上朝報
上在昌德宮。停常參·經筵。
府啓。答曰,亟停勿煩。出內下記草
有政。吏批,以曺漢英爲舍人。
傳曰,明日晝講爲之。
大司諫洪□□啓曰,臣本庸愚,最居人下,濫蒙洪造,驟躋宰秩,驚懼之心,至今靡定,今玆新命,又出夢寐之外,曠世之恩,報答無路,自顧不似,益增感懼,不知所以自處也。卽接朝報,以平市奉事金世泌現告坐罷事,有本院不察之敎,此卽臣忝在政院時事也。大槪平市該吏,以該官現告,故臣與同僚相議,依例捧旨矣,今以大臣啓辭觀之,則鞭扑撤市之說,歸於虛傳,以政院回啓觀之,則沒其曲折,有若不知者然,臣於此,尤不勝瞿然之至。且朝家薦人之令,以本月初十日爲期限,而臣於其時,未謝新授之資,方在陳疏之中,兢惶蹙伏,不敢偃然薦人矣,卽聞不爲薦擧之人,皆被察推云,則臣何可諉之以該曹不抄臣名,而仍冒言地乎?請命遞斥臣職。
注書郭齊華遷轉代,假注書安稹。
吏曹啓曰,昨因政府啓辭,政府郞廳,今政差出事,命下矣,大臣薦望,罷政之後,始爲來到,故不得差出矣,不可以此稟政,而都試以政府無郞廳之故,不得開場,何以爲之?敢稟。傳曰,口傳差出。
禮曹,來四月初二日,宗廟夏享大祭親行事。啓下。
掌令徐元履啓曰,臣以無似猥忝匪據,宜乎觸處生疣,動輒得咎也,昨受恩由,旋復出避,臣之進退,可謂無據,情迫勢蹙,自不得不已,環顧悚忸,若無所容。處置請出,出於意外,繼而召牌臨門,臣雖有狗馬之疾,固當奔趨之不暇,而臣旣負妄言之罪,又被物議之斥,强顔復出,實關廉隅。寧受逋慢之罪,不敢爲無恥之人,上貽淸朝之羞,而勿罷之命,又出夢寐之外,臣誠惶懼,不知攸措。臣之前後負犯,萬殞猶輕,況已罷之人,尤無一刻仍冒之理,請亟命鐫削臣職。答曰,勿辭,退待物論。
吏曹,口傳政事,舍人曺漢英。以上朝報
上在昌德宮。停常參,只晝講。
下直,義州府尹洪處厚。
傳曰,義州府尹留待。以上出內下日記
兵曹草記。答曰,依啓。守直人竝拿推,事甚不測,一邊令都監多定軍兵守直,俾無虛疎之弊,而使之急速擧行。
傳曰,今下弓矢,永宗萬戶全澤給送。
左議政金堉六度呈辭。傳曰,安心調理。
禮曹草記。答曰,揀擇,則四月內爲之。單子所捧之數雖多,宰相名士,無一人書之,事極寒心,更爲知委五部捧之,而如前不肯出之,則當該部官及家長,竝論罪,宜當。
大司憲金南重上疏。答曰,省疏具悉。卿其勿辭察職。
領議政鄭太和上疏。答曰,省疏具悉至懇。此時首相之任,決不可輕遞,卿須體予至意,勿辭,安心調理,臥閤論道,以副上下之望。
府啓。答曰,毋庸堅執。遞差事依啓。以上出內下記草
歸厚別提洪時迪,加定官鄭善及,卒貞愼翁主禮葬事,溫陽地出去。
全南監司書目,玉果呈,以刑曹參判申濡,母病危重,上去不得,上疏上送事。啓。答曰,遞差。
傳曰,明日晝·夕講爲之。
吏曹啓曰,臺諫有闕,政事,取稟。傳曰,明日爲之。以上朝報
同日上御□□□晝講入侍時,知事沈之源,特進官李浣,參贊官鄭知和,侍讀官洪處尹·尹鏶,假注書安鎭,記事官李曾·李敏敍,諸臣進伏訖。上讀前受音一遍訖。洪處尹,讀第九卷多方,自成王卽政,止以明示之。
上在昌德宮。停常參,只晝講。
酉時,日暈。夜一更,月暈。
有政。吏批,以權坽爲掌令,沈爲尙衣正,趙錫胤爲刑曹參判。
豐川幼學河有宗等上疏。答曰,省疏具悉。所陳弊瘼,當令該司議處焉。
江原道淮陽幼學金礪上疏。答曰,省疏具悉。所陳事,當令該曹議處焉。
領中樞府事李敬輿箚子。答曰,省箚具悉。箚辭當令該司處置,卿其安心勿待罪。
校理金始振·李端相等上疏。答曰,省疏具悉。大臣之意,不過恐其事之未盡,引其語而勿咎也,少無不可。爾等之因此不安,亦其勢然也。俱是公耳,有何他意,而疏中措語,得未過乎?爾等勿辭察職。
府啓。答曰,不允。李晉哲遞差事,別薦抄簡事,依啓。李復一事,更加詳問處之。
院啓。答曰,不允。李晉哲事及別薦抄簡事,依啓。以上出內下記草
禁府啓目,李廷顯刑問一百一次,金繁四十一次,尹昌耉二十六次,金興祖三十九次,李圾四十三次,盧希遠四十二次,竝只不服,加刑。啓依允。
傳曰,明日晝·夕講爲之。
謝恩,知製敎沈之漢·李端相·金始振。
忠淸監司書目,忠州牧使李時聃,受由歸鄕,病勢深重,還任無期,罷黜事。懷德呈,以副提學金慶餘病重,上去不得事。啓遞差。
府啓,近以李迥等事,論列已久,兪音尙閟,臣誠悶鬱,不知聖意之所在也。噫,有言責者,目見臺臣之竄逐,而越視秦瘠,曾無一言以爭,則將焉用彼言官哉?三臣引見之時,雖不能明辨以對,其心則斷斷無他,而至以阿好二字,摧折之斥逐之,是誠有憾於天地之大,誰復抗言於雷霆之下乎?臣等以爲,不還三臣,則臺閣日以寂寞,耳目日以壅蔽,殿下又將孤立於上矣,豈不殆哉?況三臣之被斥,旣由於申晌之事,則今日恩典,不當與申晌有所差也。請加三思,特垂李迥·黃儁耉·朴奉健補外之命。六條薦人之擧,遵先朝已行之規,爲後日調用之地。博議大臣,先揀薦主,則其比歲首例薦,豈不重哉?臣等竊見薦擧單子,則聲望之協於名目者,固有之矣,而其中冒濫之弊實多,或有已試無用者,或有名稱未著者,塞責苟充,混淆太甚,致令朝家莫大之擧,竟歸閭巷嘲笑之資,是豈當初另加申飭,別選人才之意也?今若以名在薦中,而不問賢愚,一體收用,則事甚無據,請令吏曹議于大臣,就薦單子,名實相稱,公議共許者外,冗雜之徒,一切澄淸,以重遷擧之法,正之爲任。一司之長,不可人人冒居,而新除授禮賓正李晉哲,以庸陋衰敗,衆所共棄之人,遽授此任,物情莫不駭異,請命汰去。燕岐縣監李復一,爲人愚騃,素無廉恥,居官旣久,益肆剝割,當此民窮財竭之時,盛備酒饌,逐日船遊,驅集農民,曳舟上下,呼怨已極,貽弊不貲,而治民之政,委諸吏手,大同之役,濫雜尤多,一區嗷嗷,如在水火。決訟之際,一視賄賂之多少,夤緣請托,半門如市,至於邑民張姓人,世傳臧獲,稱以自己逃婢,威脅刑訊,公然㤼奪,今方入置於衙中,人言藉藉,莫不唾罵。如此之人,決不可齒在衣冠之列,仍畀字牧之任,請命削去仕版。
院啓,近來公道一毁,倖門大開,識者之寒心久矣。今此六條別薦之擧,實出尋常,題目太重,雖難得其近似之人,而其中名稱表著之外,渾雜被薦者,十居八九,互相傳說,莫不譏笑,朝家愼簡之道,豈容如是?請令吏曹堂上,會議於大臣,十分抄簡,拔去濫薦,俾無渾雜之弊。前監司吳挺一,前府尹姜瑜,曾在西路任所,雖有一時所患,而不至於死生地頭,而敢生圖遞之計,稱以死病,專廢職務,及其遞任之後,便皆差愈,多有人言。其病根之不深,據此可知,而工曹判書元斗杓,往來西路,輕信兩人之言,至以難救之疾,陳達於榻前,俾皆遞免,朝家事體,豈容如是?請吳挺一·姜瑜竝命罷職,元斗杓從重推考。禮賓正李晉哲,見棄淸朝,名不登仕版者久矣,及授本職,物議譁然,請命遞差。南原爲邑,介在湖·嶺之間,物衆地大,苟非有聲績風力者,無以彈壓一境,府使李時材,素無名稱,曾爲守令,頗有不治之聲,雖已赴任,南方重地,不可付諸此人,請命遞差。批答竝見上
禮曹啓曰,宗廟春奉審後,修理告祭吉日,以本月二十五日推擇,已爲啓下,而宗廟親祭,在於開月初二日,如椅子栍匣等物,所着之漆,似有未乾之弊,至於前庭蘆簟,則尤難畢役云。告祭吉日,不得已以二十二日更爲推擇,原公事中改付標以入之意,敢啓。傳曰,知道。
持平趙龜錫啓曰,臣以無似,叨忝匪據,罪積不言,病又危㞃,冒呈辭單,有還出給之命,兢惶悶蹙,若無所容,幸得調治,黽勉出仕,今日始與掌令李之馧,行相會禮,仍爲守令署經。江原都事鄭植單子,亦在其中,泛然署出矣,卽到臺記聞近規,守令則雖未備員,亦許署經,而都事則非如守令之緊職,故兩員之坐,曾無署經之時。今日諫院署經時,鄭植則以未備員之故,不得爲之云,署經之法,至嚴且重,臣之昏不覺察,違式誤署之失著矣,何可諉之於該吏謬呈單子,而晏然在職乎?請命遞斥臣職。答曰,勿辭,退待物論。以上朝報
同日上御□□□晝講入侍時,特進官尹履之,同知事尹絳,參贊官朴安悌,侍講官沈之漢,侍讀官尹鏶,假注書李之翼,記事官李敏敍,諸臣進伏訖。上讀前受音一遍訖。尹鏶,讀多方,自惟帝降格于夏,止寧不惕然內愧乎。
同日,上御□□□夕講入侍時,特進官鄭世規,同知事尹絳,參贊官朴安悌,侍講官沈之漢,侍讀官尹鏶,假注書李之翼,記事官李曾·李敏敍,諸臣進伏訖。上讀前受音一遍訖。尹鏶,讀大學衍義,自林甫善刺,止意悲吁可畏也。
上在昌德宮。停常參,只晝講。
進善徐元履上疏。答曰,省疏具悉至懇。毋庸固辭,亟出察任。
左議政金堉七度呈辭。傳曰,試觀今日之國事,身爲大臣,與國同休共戚之人,其可潔身而退乎?寡昧之誠意淺薄,未足以回其遐想,獨不念先王實錄垂完而廢其功,不自盡其誠乎?彼嘵嘵少年之說,眞是情外之妄言,何足掛懷?大臣之道,貴乎寬弘,而欲其茹納,何用區區乃爾?體此至意,亟出論道,以副如渴之望。
獻納李起浡上疏。答曰,省疏具悉。所進戒誨之辭,言甚切至,予用嘉尙,可不書紳焉?爾其勿辭,調理上來。
府啓,李迥等補外還收,李復一削板,持平趙龜錫等遞差事。答曰,不允。遞差事,依啓。以上出內下記草
掌令李之馧啓曰,臣昨日,與持平趙龜錫行相會禮,仍爲守令署經,江原都事鄭植單子,亦在署出之中矣。夕見同僚避嫌之辭,則都事署經,異於守令,曾無二員爲之之規云,其矇不致察之失,臣實爲首,何可諉咎於該吏而晏然在職乎?昨値日暮,今始來避,所失尤大,請命遞斥臣職。答曰,勿辭,退待物論。
傳曰,明日晝講爲之。
兵曹啓曰,本曹佐郞盧亨夏,病親受由下鄕,上來遲速,未可預知,而都試開場,適當此時,郞廳各差備分排之際,未免苟簡。盧亨夏改差,其代後日政,以在京無故人差出,察任,何如?傳曰,爲之。
正言吳挺垣啓曰,頃於春初,得聞母病危劇,蒼黃馳省於臣兄挺一任所,曾未浹月,召命荐降,臣誠感激,無地自容。臣兄遞任,適當其際,扶挈病母,重入修門,榮幸備至,恩渥如天。顧臣不似,無路仰報,唯以奔走就列,庶爲效忠之地,而臣母舐犢積憂,登途添傷,宿病轉劇,氣息奄奄,方寸已亂,不遑供職,敢呈辭單,見阻政院,狼狽悶迫,罔知攸措。昨日伏見本院之啓,乃彈劾臣兄事也,臣雖無狀,不能有無,而旣忝一院,則亦安得含默苟度而已乎?臣兄授任之初,卽逢勅行,冒暑馳行,已成病根,半月沈痼,種種諸症,無非危急,頃刻之間,人鬼難分,見之者無論親疎,莫不矜惻,十目所視,其可誣乎?今番隨勅至安州之日,彼許落後者,亦見其必死之狀,不忍驅迫也,其可謂不至於死去地頭乎?一縷垂盡,莫保朝夕之中,猝聞勅奇,馳入灣上,客行已到,僚臣未到,府尹姜瑜,病勢亦重,不得出接,策應凡事,身獨當之,逮捕蔘軍,事機甚急,而曾無稱病僨敗之事,是則聖明之所洞燭,其可謂專廢職務乎?自朝廷擇遣都事,代察事務之後,始得專意調治,只以人乳,僅延危喘,特蒙恩遞,輿疾還京,此實再生之幸也。臣兄之病,水火所傷,痰爲主症,日暖以來,稍得一分之減,庶有回生之望,洛中親舊,初以必死爲期,卽今見其漸向差愈,相與爲慰,豈料以此,反爲彈論之目乎?大凡疾病之來,人所難免,有由輕而重者,亦有危而復甦者,七朔危疾,一向無減,則終必一死後已,死而後,方可明實病,幸而回生,則其可謂病根之不深乎?噫,日月照臨,錙銖莫逃,臣不敢費辭多辯,而情外不近之論,遽發於同席之上,臣何敢一刻强顔仍冒乎?請命遞斥臣職。答曰,勿辭,退待物論。
吏曹啓曰,臺諫有闕,政事,取稟。
大司諫洪命夏啓曰,近來西路受任之臣,皆懷厭避之心,其故不難知也,其在國事,豈不寒心?前府尹姜瑜所患,不過一時感寒,而勅使之時,使命之行,終不出待,以示沈綿之狀。前監司吳挺一所患,亦豈至於必死之地,到任以來,唯以燕飮爲事,旣傷之後,稱以難醫之病,專廢職務,費了日月。關西一道,未免爲虛地,上自廊廟,莫不憂之,及其遞任之後,兩人之病,便卽差愈,凡在瞻聆,皆以爲怪。臣於昨日齊坐,與同僚相議,參酌情法,只請罷職,以爲懲勵後人之地,若初無疾病而專意任避,則自有其律,豈但罷職而已乎?卽見其弟吳挺垣避辭,則都是爲其兄伸救之語,當公論方張之日,爲其兄弟者,固當縮伏,以待結末之不暇,而忽然出仕,不避嫌疑,張皇引避,此實前所未有之事。臣雖疲駑,不欲與之相較,而旣以情外不近等語,顯加詆斥,臣何可晏然冒居?請命遞斥臣職。答曰,勿辭,退待物論。
司諫權堣啓曰,伏見正言吳挺垣避辭,臣不勝瞿然之至。西關重任,一時竝遞,而吳挺一還京之後,傳者之言,不如當初所聞,至於姜瑜,則遞任後便作完人之說,傳播洛中,人言旣多,而終無糾正之擧,則日後之弊,有不可言,一番相規,烏可已也?臣以無狀,待罪言地,無所補益,因一任事,反被同僚之斥,未免瀆擾,臣罪大矣,請命遞斥臣職。答曰,勿辭,退待物論。
以正言洪葳辭狀,傳曰,遞差。以上朝報
同日,上御□□□晝講入侍時,知事沈之源,特進官韓必遠,參贊官姜栢年,侍讀官尹鏶·金始振,假注書安縝,記事官李曾·李敏敍,諸臣進伏訖。上讀前受音一遍訖。尹鏶,讀多方,自乃惟成湯,止當有缺文。
同日,上御□□□夕講入侍時,知事李厚源,特進官李一相,參贊官姜栢年,侍讀官尹鏶·金始振,假注書安縝,記事官李曾·李敏敍,諸臣進伏訖。上讀前受音一遍訖。尹鏶,讀大學衍義,自林甫居相位,止盡於此矣。
上在昌德宮。停常參,只晝講。
傳曰,大臣及備局堂上引見。
備邊司啓曰,今三月十六日,義州府尹洪處厚引見時,洪處厚所啓,採蔘,最是江邊列邑之巨弊,至於義州,曾無此事,而近聞內地列邑之人,或於氷合時,預運糧資,由鴨綠入往,臨時採來,或由江船,出入於宣·郭等地,誠爲可慮。自鴨綠江出入者,則本府固當嚴飭,而至如宣·郭由海之人,禁之難矣。上曰,若然,則不無貽辱國家之患,令備局嚴立科條,申明禁止事,傳敎矣。前日査問使許積,還自西路,已陳此弊,許積今接本道,必已料度防禁之策,分付沿海水邑,而今者義州府尹洪處厚之言,又如此,令本道更加嚴飭,此後復有是事而現發,則犯人·船主,竝皆梟示,地方之官,拿鞫定罪之意,預爲知悉,何如?答曰,依啓。
又啓曰,玉堂箚子,啓下本司,當爲回啓,而左議政因此呈告,領·右相亦被旁觀之斥,不敢可否於其間云。諸堂上不敢回啓,姑爲留置之意,敢啓。答曰,知道。
又啓曰,今三月十六日晝講時,右副承旨鄭知和所啓,海西列邑,官力蕩竭,民心愁歎,前頭勅行,萬無支過之勢。蓋各官,元無爲勅需預捧於民,而上司唯以毋用民結,常加嚴飭,故山郡各官,或以火粟所受,拮据補用,其他則皆未免貸元穀,待秋還償,雖有先後之殊,其出於民則一也。一邑所貸,或有多至五六百石,而亦有未盡還償者云,官廳所捧零星,不暇他及,旣不能空中辦出,則貸用元穀,其勢固然,此外夫馬·鷄魚,不得不煩民之事,難一一擧。前日伴送使元斗杓,目見西路形勢,有所陳懇,朝廷以管餉耗租三百石,題給海西,而七站主竝官中,從其分辦之數計給,則小邑,則所得不過七八石,以米計之,不滿三四石,此何以補其十分之一乎?臣竊觀一邑勅需之費,如茶啖盤捧所入,不至甚多,而若求請雜物及枝三之價,合而計之,則其大邑,則幾至六八十石,小邑,則四五十石云。雖不能準給此數,必須以管餉耗米,量宜加給,料理措備,可保前頭無事支待,而民無難支之患,當此飢歲,紓民力,慰民心,此是第一急先務也。上曰,令廟堂議處事,傳敎矣。各邑接待勅行之需,自有行規,非如畿邑全無辦出之比,不可每自朝廷一一惠救,而去歲凶荒,海西爲甚,伴送使元斗杓,以西路各邑,眞末·眞荏,尤爲竭乏爲啓,故以管餉耗租題給,使之貿用,而海西站數,不如關西,故只以三百石題給矣。今見筵臣所啓,則小邑所得,不過租七八石云,果爲太略,本道所在管餉耗租五百石加題給,關西雖無加請之擧,亦當一體施行,以此意,黃海監司管餉使處,竝爲行會,何如?答曰,依啓。
又啓曰,卽見咸鏡監司所報,開市淸人,方留會寧,時急公事,每致稽傳,誠爲可慮。江原·京畿一路撥軍,限淸人回還間,二名加立,時急文書卽卽飛傳事,令兵曹,分付於江原·京畿兩道監司處,何如?答曰,允。以上出備邊司謄錄
執義李天基疏曰,請以所聞於道路者,略陳一二,伏惟聖明憐察焉。竊見湖西有三款事,宜急變通者,其一,水陸軍相換事也。今日民生,有如積病垂死之人,元氣苶然,命在喉間,須用置之安處,勿令驚撓,沾以糜粥,勿用暴藥,然後可望其回生,政所謂醫亂國之道也,與民休息,豈非當今之急乎?水軍或在山郡,陸軍多在海邊,奔走期會,每患不及,驟而觀之,以水換陸,似爲兩便,而國家兵制,水軍,則世傳其任,爲役偏苦,陸軍,則良民之外,或多兩班子枝,落講降定者,許赴科擧,無所拘礙,猝然換定於水軍之役,而世世不遷,則無論身役之輕重,慮其子孫之難保,皆思逃散,怨讟盈路,沿海一空,所關非細。臣固知畫此計者,未審外方事情,而籌策之中,偶未免一失也。臣意以爲,宜速知會,仍前勿換,使流徙之徒,庶得其還定厥居也云云。答曰,省疏具悉。沿路弊瘼,如是條陳,予用嘉尙。水陸軍相換事,此非永定世傳之比,其意甚好,而不能明白曉諭,以致騷屑,方伯·守令之罪也,事甚駭愕。當令該曹,罪其主者,急速嚴飭,使之明白曉諭矣。其他等事,亦令該廳處之,爾其勿辭察職。出兵曹謄錄
領議政鄭太和上疏。答曰,省疏具悉至懇。已悉予意於前後之批,而卿之辭免至此,予甚悶焉。疾病之來,人所難免,何用乃爾?臥閤論道,實非文具之虛語,又何必撝謙至此?在家酬應,論其可否,眞是當然之事,今若不肯,則予將何恃?卿須諒此至意,安心勿辭,以副上下之望。
傳曰,前承旨朴長遠,前校理蔡忠元敍用。
府啓。答曰,依啓。還收補外事,不允。李復一,先罷後推。
院啓。答〈曰〉,不允。重臣之言,必不誣矣,勿爲煩論。
備局粘連啓目。答曰,依回啓施行。罷立案事,曾無禁令,今姑置之。以上出內下記草
平安監司書目,博川郡守金興祖,病重罷黜事。
傳曰,明日晝講爲之。以上出朝報
同日上御□□□晝講入侍時,特進官李浣,同知事蔡裕後,參贊官金佐明,侍讀官金始振·李端相,假注書安縝,記事官李曾·李敏敍,諸臣進伏訖。上讀前受音一遍訖。金始振,讀多方,自乃惟有夏,止莫切於是。
上在昌德宮。停常參,只晝講。
大司諫洪命夏,司諫權堣啓曰,流移之民,不定厥居,圖避徭役,有同化外之民,朝廷慮其無所羈束,乃有成冊收捧之擧。此誠出於矯弊之意,而成冊之令一下,非但遠近騷擾,各官雖或點名成籍,流民旣散之後,只按虛簿,更無徵布之地。且諸道中流民,最多於兩西,而飢饉癘疫之餘,流離相望,莫能支保,卽今朝家軫恤之道,固當與之休息,勿使擾之而已。若令各官,從便差役,以補民結之用,則必不至如成冊收布之騷擾,請令廟堂更議善處。答曰,依啓。出備局謄錄
左議政金堉上疏。答曰,省卿疏辭。卿之辭戚矣,予心亦有所戚戚焉,內省不疚,何憂何懼?不見是而無悶,豈非古人之語乎?確乎不動,自是大臣之道也,曷足乃爾?況今將有事于太廟,而他大臣皆有病故,卿若不出,事將不擧矣,斯豈非卿之所大懼者乎?卿勿固辭,亟出察任。
護軍鄭維城上疏。答曰,省疏具悉。當令該曹處之,卿其勿辭。
院啓。答曰,依啓。吳挺一事及姜瑜·元斗杓等事,已諭,毋煩。以上出內下記草
左承旨李時楷三度呈辭。遞差。
政院啓曰,李復一先罷後推事,命下矣,臺諫方以削去仕版論啓,故先罷後推承傳,不得捧之之意,敢啓。傳曰,知道。
昨日引見時,吏曹判書沈之源所啓,徐元履頃者移拜掌令時,以兼進善下批矣,今則進善爲實職,以此改下批,何如?上曰,依爲之。
傳曰,政事,明日爲之。
院啓,目今天災孔慘,一甚一日,弭災之策,宜無所不至,而近日朝家區畫,無一實着之擧,至於外方民怨,固非一二,而朝家漠然不能詳知,豈不泄泄沓沓乎?姑以臣等所聞言之,則湖南被災處賦役,朝廷或專減或半減,而各官不謹奉行,至有依前收捧,以充曾前貢物之未收,使朝家德澤,不得下究。嶺南捕賊之擧,亦甚騷擾,尙州近處諸邑之民,擧家逃避,散而之四,卽今忠州境內山幕入接者,多至百餘戶云。如此等事,出於風聞,未知其虛實,雖不直爲擧劾,而果如所聞,則豈不寒心哉?請令本道監司,明査啓問,以爲摘發科罪之地。且此外諸道民瘼,朝廷耳目所不及者必多,亦令諸道監司,急急訪問啓聞事,下諭。答曰,依啓。
明日輪對官落點,典籤李守約,儀賓都事姜元禧,直講趙備,掌苑別提鄭維立,北部主簿鄭思齊。以上朝報
同日上御□□□晝講入侍時,特進官具仁垕,知事吳竣,參贊官鄭知和,侍讀官金始振·李端相,假注書李之翼,記事官李曾·李敏敍,諸臣進伏訖。上讀前受音一遍訖。金始振,讀多方,自今我曷敢多誥,止以克勤乃事期之也。
上在昌德宮。停常參·經筵。
傳曰,輪對爲之。
以北兵使金應海狀啓,傳曰,北道差人留連之弊,一日爲急,而備局移文,尙不下去云,事極駭異,一路之遲滯莫甚,使之嚴飭速傳,可也。出備局謄錄
兵曹啓曰,以執義李天基上疏回啓,傳曰,此回啓,判書何不署名耶事,命下矣,水陸軍存名換役之擧,初出於臣朴遾之疏,而臺官以未審外方事情,未免一失等語,至於陳疏,故不敢晏然署名矣,敢啓。傳曰,當初,分付之時,慮有此弊,必欲明白措語知委矣,今果有此患,各別相議處之,俾不至更有此弊,可也。
又啓曰,命下矣,水陸軍換番之擧,雖出於緩急不得已之計,愚氓輩,若未詳朝家隨便變通之本意,則初頭似或有騷屑之弊,故臣等十分商確,作爲事目八條,啓下知委,其中六條則皆是換番均役等事,而至於第一條,有曰,以山郡水軍,換沿海陸軍,實爲兩便,而從前朝議,欲換還寢者,意陸軍世傳之難便也。依疏內所言,只換其番,不換其號,又不世傳,則此不過常時陸軍之防於舟師之規云,第五條,又曰,騎兵或老除廢病或物故有頉本,切勿以同人子孫代定,俾無世傳之患,必以他人充定,仍于水軍,而騎兵子枝則他陸軍有闕本充定云,第一條所謂不過陸軍之分防於舟師云者,蓋以兩南騎步兵,太半分防於舟師故也。若以此兩款,明白曉喩,俾知其不換其號,只換其番,又均其役,老除病故之本,亦不以同人子孫代定,俾無世傳之患,則爲沿海陸軍者,似無大段驚擾之患,而今見李天基疏內,所謂水軍則世傳其任,陸軍則許赴科擧,而卒然換定,世世不遷,則毋論身役之輕重,慮其子孫之難保,皆思逃散,怨讟盈路云者,果是主其事者,未能詳盡開喩,使無知軍卒等,未詳朝家變通之本意而然也。第凡人情,狃於自便,稍欲變則例必厭苦,若以不知朝家本意,皆思逃散爲慮,則依臺臣疏陳,仍前勿換,可也,至於節目措語,則臣等更爲參商,似無疎漏之處,元事目中兩款,付標以入,恭候睿裁。傳曰,此事目,前日入啓也。予亦猶未解見,引見時詳問後,始乃知之,宜乎外方之不能明知也。更加添入剩語支辭,使之明白洞諭,可也。出兵曹謄錄
傳曰,史官一員待命,騎馬三匹立之。興仁門摘奸以來
院前啓。答曰,勿煩。
傳曰,今番駙馬揀擇時,捧單之人,皆是下土寒微之士,名卿士大夫,無一人書之,事極寒心,此亦足見其紀綱之頹敗,國勢之陵夷也。部官雖已推考,以此萬無動念之理,該曹該府堂上郞廳竝推考。且庚寅七月十五日,淑明公主駙馬揀擇時,許婚備忘記中,有曰,且自辛巳生至癸未生,亦爲禁婚云,而其後別無許婚之令,則其時詣闕之辛巳·癸未生等,所當在於今番應揀之中,而該曹不爲擧論,該曹雖以事在經年,不能覺察,其家長則其可不知乎?事甚駭愕,使之各別査處。且聞在前揀擇時,則其間應爲禁婚云,而今亦依此爲之耶?名卿士大夫子弟,終不捧入,則已捧單子,皆當還出給矣。以此嚴明知委,而近間或有婚嫁之人,則亦令査出論罪事,分付,可也。出內下記草
有政。吏批,以鄭昌胄爲右副承旨,李之馧爲南原府使,朴翰男爲豐川府使,李益培爲禁府都事,洪柱世爲直講,洪葳爲刑曹正郞,柳爲禮賓正,李馣爲博川郡守,趙壽益爲副提學,鄭繼胄爲司書,沈榥爲兵曹佐郞,宋時烈爲忠州牧使,朴鳴漢爲甲山府使,申濡爲右尹,李殷相爲正言,李惟淸爲燕岐縣監,權大運爲持平,金壽恒爲正言,奉常副奉事權綸,典籍閔維重,進善徐元履。
同副承旨朴安悌書啓,臣承命往諭于左議政,則以爲,連遣近侍,溫諭委曲,一札十行,天威咫尺,戚戚之敎,推置心腹,臣雖無狀,死何足惜,但太廟有事,期在新朔,猝發之病,未易差復,瞻望宸極,不知所達云矣。傳曰,知道。
謝恩,右副承旨鄭昌胄。以上朝報
上在昌德宮。停常參·經筵。
兵曹啓曰,以水陸軍相換事目,似無疎漏之事草記,傳曰,此事目前日入啓也。予亦猶未解見,引見時詳問後,始乃知之,宜乎外方之不能明知也。更加添入剩語支辭,使之明白洞諭,可也事,命下矣。臣等更爲十分商確,未得其添入措語,而第聞外方愚氓,不信朝家事目,有此初頭厭憚之弊云,故事目末端,添入一款以入,以此更加申飭,使之曉諭,何如?傳曰,知道。今此相換者,以其水軍之名賤,事多拘礙,故尤以爲厭矣,不換其名,只代其役,故雖限己身相換而與良民同,少無拘礙凡事之意,亦爲添入如何,察處,可也。
又啓曰,以水陸軍相換事目末端,添入一款事草記,傳曰,知道。今此相換者,以其水軍之名賤,事多拘礙,故尤以爲厭矣,不換其名,只代其役,故雖限己身相換而與良民同,少無拘礙凡事之意,亦爲添入,如何,察處,可也事,命下矣。更考大典,兵典水軍條云,水軍世傳其任,勿差他役,其中有能射者,水軍節度使巡行時試取,每歲抄,優等者,啓聞授散官職,有才行卓異者,觀察使同水軍節度使,具列以啓,隨才敍用奬勸云,亦不入於不許科擧之類,以此觀之,則水陸之軍,苦歇雖殊,未必水軍爲賤役,而陸軍獨爲良役。今若依聖敎,添入於事目中,則此是成憲,水軍輩想必稱冤,伏未知何如,惶恐敢稟。傳曰,李天基疏中,稱以賤役,有所云云,故傳敎矣,法典如此則不必添入,可也。已上出兵曹謄錄
傳曰,欲爲春塘臺觀武才矣,言于該曹。
禮曹草記。答曰,依啓。如前慢不懃念,則五部官員等,竝拿推,可也。
兵曹草記。答曰,堂下武臣及禁軍·扈衛軍官·都監軍兵局出身等試才,而竝初試只入格者,許試,可也。以上出內下記草
刑曹參判趙錫胤三度呈辭。入啓。遞差。
右副承旨鄭昌胄上疏。大槪,亡妻葬日已迫,乞遞職名,及時歸葬事。入啓。啓下該曹。
京畿監司書目,亟遞臣職名,以治臣不能曲遵上司郞廳直分付之罪事。啓。傳曰,事甚駭異,當令査處,卿其勿辭察職事,回諭。
掌令郭之欽上疏。大槪,病勢危重,乞賜鐫免事。入啓。答曰,省疏具悉。爾其勿辭察職。以上出朝報
上在昌德宮。停常參·經筵。
備邊司啓曰,安興之事,欲爲面稟定奪,而僉使下去之期尙遠,後日引見時以定之意,敢啓。答曰,知道。出備局謄錄
左承旨姜栢年上疏。大槪,陳情待罪事。國忌齊戒,以留政院。
戶曹啓曰,以諫院所啓,命下矣,今年蠲役救民之策,朝廷靡不十分講究,兩南·兩界·海西等五道被災之邑,分輕重蠲減,貢賦之數,多至累萬餘石,而各官不爲盡心奉行,湖南被災之邑,或有依前收捧者,則誠極可駭,令本道摘發啓聞,以爲科罪之地,而他道亦爲一體,申飭,使之着實擧行,何如?傳曰,依啓。
刑曹啓曰,政院啓辭內,節該嶺南捕賊之事,當自該曹擧行,故不入於下諭之意,敢啓,傳曰,知道事,命下矣。以諫院啓辭內辭意,行會本道觀察使處,使之明査啓聞後處置,何如?傳曰,依啓。
吏曹啓目,粘連右副承旨鄭昌胄上疏云云。受由歸葬,自是法例是白置,適値親祭之日,銀臺官員,似難帶職出去是白乎矣,近侍進退,非該曹所敢擅便,上裁,何如?啓依回啓施行。
慶尙監司書目,柒谷府使鄭居官犯法罪狀,朝廷以處置事,昌原府使金重鎰,親年八十,令該曹依法處置事。
吏曹啓曰,承旨有闕,政事,取稟。傳曰,過國忌後爲之。
右參贊鄭世規上疏。大槪,請治臣妄作之罪,以爲犯禁者之戒事。留政院。以上出朝報
上在昌德宮。停常參·經筵。
午時,下雨雹。
吏曹參議閔應協上疏。大槪,陳情待罪事。國忌,以留政院。
吏曹啓曰,以吏曹獻官望單子,傳曰,莫重太廟之禮,不可不愼,左相所患,其已差愈云耶事,傳敎矣,凡大臣差祭之時,則本曹郞廳,親進定奪,然後差祭,例也,郞廳依例進去,則左議政以爲,旣已出仕,當爲參祭云,故差祭之意,敢啓。傳曰,所患若非快愈,則莫重之禮,虧失可懼,更爲詳問處之,可也。
又啓曰,傳敎矣,卽送郞廳,問于左議政則以爲,病勢旣已向復,前頭日子,亦且有裕,當爲參祭云,敢啓。傳曰,知道。
傳曰,明日晝講爲之。以上朝報
上在昌德宮。停常參,只晝講。
午時,日暈。
司僕寺啓曰,箭串田,發遣本寺郞廳,分給諸員事,曾已啓稟,臣朴遾於望前,爲審其形止,出往郊外之際,外寺之駕轎馬三十匹,亦爲牽去,觀其肥瘦,閱其優劣,則擧皆肥澤,才品亦良,而得聞理馬養馬等所訴,馬之爲性,肥養而不爲使用則例必生病,況今此駕轎馬,太半以驛馬買之者也。在驛之時,逐日驅使,無一日閑立,自入御廏之後,徒爲善喂,未嘗調馴,本寺堂上郞廳,雖依井間,輪回騎行,官員數少,馬匹數多,常多閑立,馬之生病,率皆由此云,此言誠爲有理,今後勿拘洗馬之規,或間二三日或間四五日,本寺郞廳,抄定牽夫,頻數牽出,令養理馬等,騎行調習,似爲便當,敢啓。傳曰,依啓。出司僕寺謄錄
有政。吏批,以韓必遠爲刑曹參判,朴吉應爲左副承旨,蔡忠元爲吏曹佐郞。
持平權大運啓曰,駑劣如臣,百不猶人,稟氣虛薄,素多疾恙,自今月念前,猝得寒疾,症勢頗重,而身有職事,不能專意調攝。趁未和解,以致病勢添劇,伏枕叫痛,飮啖俱廢,意外新命,遽下此際,驚惶罔措,置身無地,欲陳力就列則所患如此,欲縮伏調治則曠職是懼,冒呈辭單,見阻政院,臣之情勢,實爲悶迫,昨日受誓戒時,無論差祭與否,百官皆爲進參,則況是差祭之官,尤不敢後於人,而賤疾深篤,方在牀席,旣未得肅謝恩命,故又不能進參誓戒,逋慢之罪,臣實難免,親祭迫近,百僚駿奔,分義所在,退伏未安,扶病出謝,瀆擾至此,何可一刻仍冒,請命遞斥臣職。答曰,勿辭。退待物論。
答右承旨姜栢年,吏曹參議閔應協疏曰,省疏具悉。爾其勿待罪。
答右參贊鄭世規疏曰,省疏具悉。卿無所失,勿待罪。
司諫權堣啓曰,臣重患久痢,百藥無效,或重或輕,經年不差,而非朝夕危急之疾,故黽勉供仕,不敢言病者,九朔于玆矣,數日來,度數無節,至於直下,元氣澌敗,不能收拾,本院前啓,緣臣病重而闕啓,親祭之日,亦且不遠,而陋疾在身,勢難參祭,將此悶迫之狀,冒死陳疏而見阻於政院,昨日受誓戒時,雖非差祭之員,百官例皆進參,而臣之病勢如此,不得趁詣,卽當引咎而亦涉故犯,不敢自列,蹙伏惶悶,罔知所措。卽者持平權大運,旣以此不參受誓戒引避,臣何敢晏然仍冒?請命遞斥臣職。答曰,勿辭。退待物論。
府啓,持平權大運,引嫌而退,身有疾病,不得肅謝則未參誓戒,勢所然也。有何可避之嫌,持平權大運,請命出仕。答曰,依啓。
院前啓。答曰,依啓。吳挺一·姜瑜·元斗杓等事,不允。以上朝報
同日,上御□□□。晝講入侍時,特進官李時昉,知事尹絳,參贊官金佐明,侍讀官尹鏶,侍講官沈之漢,假注書安縝,記事官李曾·李敏敍。諸臣進伏訖。上讀前受音一遍訖。尹鏶,讀多方,自爾尙不忌于凶德,止猶曄然溢於簡冊也。
上在昌德宮。停常參,只晝講。
兵曹啓曰,以本曹觀武才初試,四月初六日擧行事,傳曰,日子似遠,進定爲之,可也事,命下矣。更招日官問之,則今月卄九日及來月初三日爲吉,而卄九日則是國忌,三日平吉云,以此日擧行之意,敢啓。傳曰,知道。出訓府謄錄
吏曹啓目,粘連慶尙監司狀啓,昌原府使金重鎰,親年八十,令該曹處置事云云,善治守令,當此賑飢之日,似不當遞易,而親年七十,勿敍三十里外,載在法典爲白有置,依例改差,何如?啓依允。
吏曹啓目,工曹正郞金命龍,除授後過限,不爲上來,改差。啓依允。
院前啓。答曰,毋庸堅執。
持平權大運啓曰,庸陋微臣,累叨匪據,未效涓埃之報,徒貽尸素之譏,愧懼之心,恒切于中,今者新命,又下意外,感激洪私,若無所容,扶病出謝,黽勉行公。今日齊坐,掌令權堣,以前正言吳挺垣避嫌措語,旣謂之有傷於事體,又謂之有損於紀綱,必欲論啓,以懲後人云。臣意則以爲,其兄之論,發於同席,則挺垣之出而引避,事勢固然,遣辭之際,雖或支蔓,觀過知仁,何足深咎?語言薄過,不必爲罪,臣之處置之啓,請遞已足,復加彈章,似爲太甚,故以此商確,終未歸一,何可强是己見,苟同僚意?如臣無狀,言不見信,淸齋之日,未免瀆擾,臣之罪戾,至此極矣,何可一刻仍冒?請命遞斥臣職。
掌令權堣啓曰,凡人之父兄被論,則爲其子弟者,所當縮伏,以竢公議,臺論方張之日,前正言吳挺垣,敢生伸救其兄之意,費辭引避,極其張皇,揆以事體,豈無一番相規之理乎?近來紀綱解弛,朝廷不尊,識者之寒心久矣,身忝法官,糾察職耳。今日齋坐,吳挺垣請罷事,席上發論,僚議歸一,而獨持平臣權大運,持難立異而先避,臣何敢晏然而已。緣臣無狀,以此微細之事,成一鬧端於淸齋之中,臣罪實多,請命遞斥臣職。
大司憲金南重,執義李天基,持平吳翮啓曰,臺閣之上,同僚所發之論,有嫌逼之事則引避措語,不敢是非,乃舊規也。頃日諫院之論吳挺一也,正言吳挺垣引避之辭,盛稱其兄之病勢,乃以本院之啓,爲不近之論,張皇爭辯,有若事在他人者然,其不有公議,傷損事體,固宜見非於物議,今日齋坐,同僚以不可不相規之意,發言於席上,僚議歸一,而持平權大運,終日堅執,至於立異先避,臣等言不見信,致有僚議之逕庭,未免瀆擾,誠切惶懼,亦甚疲劣矣,不可仍冒,請命遞斥臣等之職。答大司憲以下曰,勿辭。退待物論。以上朝報
同日,上御□□□。晝講入侍時,同知事南銑,特進官□完,參贊官朴吉應,侍讀官尹鏶·金始振,假注書李之翼,記事官李曾·李敏敍。諸臣進伏訖。上讀前受音一遍訖。尹鏶,讀立政,自吳氏曰此書,止謂之敎也。
上在昌德宮。停常參·經筵。
以大祭齋戒,視事,頉稟。
都摠府啓曰,都摠管鄭世規,以政府西壁下番都試開坐事,訓鍊院進去晝仕,請出標信。傳曰,知道。出都摠府謄錄
司憲府啓本,承文副正字李象震矣內摘奸時,無緣闕直,罪杖八十贖,奪告身三等。啓依允,功減一等。
正言金壽恒啓曰,臺閣之上,事體極嚴,士夫之間,嫌疑必愼,如或忘廉喪恥,蔑公逞私,則不可不深惡而痛絶之也。近來關防大壞,私意恣行,朝著之淆亂,固已極矣,前正言吳挺垣,其兄挺一請罷之論,旣發於同席,則無論事之是非,爲挺垣之道,惟當引嫌退縮,靜竢公議,而乃敢不避嫌迹,便生伸救之計,張皇陳疏,肆然無忌,有若置對訟冤者然,國家之置臺諫,豈但使營救父兄,以濟其私哉?其情誠可惡,而其習不可長也。若此不已則此後臺閣之臣,雖身被彈劾,必將出而自辨,不復知公議之可畏,豈非大可寒心哉?臺閣無前之規,挺垣創之,日後無窮之弊,挺垣啓之,此而置之,將何以重言地而勵他人乎?處置請遞,不足以懲其失,而糾劾之擧,久而無聞,亦可見公論之不張也。臣於再昨本院之坐,以此發論於席上,則長官以姑待他僚齊會,相議以處爲答,論事之道,不厭熟講,故臣姑勉從矣。昨日他僚,又在呈告中,而已發之論,終不可中止,臣更爲發簡,以申前見,則同僚適以前啓,已詣闕下,長官又以更議以處爲答,莫重之論,再發再止,殊涉苟且,而長官之意,出於一時愼重,非顯然立異之比,且城上所旣已詣闕,往復之際,日勢將暮,恐未及周旋,故臣不敢强執,欲待今日商確論啓矣。昨夕得見憲府多官避辭,則亦以吳挺垣之事,論議不一,竝皆引嫌而退,本院當爲處置,而大司憲金南重,卽臣妻外祖也。臣前有論事遲緩之失,後有不敢可否之嫌,何可一刻苟冒,請命遞斥臣職。答曰,勿辭。退待物論。
領議政箚子。大槪,內醫院都提調,爲先遞改事。入啓。答曰,省箚具悉。卿之所患脚病,雖有一分之減,病根不輕,決不可任情出入,以致添重,今此擧動,卿其勿爲進參,以副予意,且藥房亦無時急問安之事,卿其安心勿辭。
大司諫洪命夏啓曰,再昨齊坐之時,同僚以前正言吳挺垣,不可不相規之意,發論於席上,臣答曰,一番糾正,未爲不可,但吾則異於他僚,當初旣被挺垣之斥,到今追論,似未穩當,待同僚出仕後商確爲當云爾,則同僚姑從而罷,昨以此事,又爲發簡,臣又以前所言爲答矣,卽見正言金壽恒引避之辭,則論事遲緩,失在臣身,何敢晏然仍冒,處置多官乎?請命遞斥臣職。
正言李□□啓曰,無狀如臣,遽叨言地,自知不似,黽勉出仕,愧懼之心,恒切于中,再昨齊坐之時,同僚以前正言吳挺垣,不避嫌迹,猝然出仕,張皇爭辨,伸救其兄,不可無糾正之擧,發論於席上,臣答曰,此誠前所未有之事,物議喧騰,久而愈激,一番相糾,固無不可,而但長官旣以從容商確爲解,熟講論啓,亦似未晩云云矣,昨以前啓具草詣闕之時,得見簡通,則同僚又申前論,而旣已詣闕,勢未及往復停當於長官家,故以此答送矣,卽見正言金壽恒引避之辭,則論事遲緩之失,臣亦難免,何敢晏然仍冒,處置同僚乎?請命遞斥臣職。
司諫權堣啓曰,臣病苦蟄伏,廢曠已久,冒呈辭單,方切惶悶。卽者兩司以吳挺垣事,竝皆引避,而掌令權坽,卽臣同生兄也。臣何敢是非於其間,請命遞斥臣職。答大司諫·正言·司諫曰,勿辭。退待物論。
弘文館啓曰,兩司多官,竝引嫌退待,本館當爲處置,而校理臣洪處尹,與執義李天基,婚姻家相避,副校理臣李端相,與正言李□□四寸相避,皆不敢是非於其間,明日待開門,在家同僚,竝爲牌招處置,何如?傳曰,允。
忠淸監司書目,以魚鹽闕封,恩山縣監李垕罷黜事。以上朝報
上在昌德宮。停常參·經筵。
刑曹啓目,粘連慶尙監司狀啓云云。柒谷府使鄭,依例移義禁府處置,何如?啓依允。
玉堂箚子。大槪,兩司竝命出仕事。入啓。答曰,依啓。
大司憲金南重,持平吳翮啓曰,臺閣之論,自有是非,處置之際,觀其是非,言其立落,今日玉堂處置之辭曰,語言薄過,不欲深罪,則不能苟同,庸何傷乎?又曰,多官一時之論,出於重臺閣存體例,則物議所非,不害相規云,不辨是非,混同請出,措語苟且,殊涉無謂,臣等竊恥之,臣等之論如是則立異者當遞,立異之論如是則臣等當遞,寧有兩是竝出之理乎?噫,臣等欲論者,不過一番相規,以存臺閣體面,初非大段論劾之事,而同席立異,玉堂含糊,以爲起鬧之地,今日世情,誠可寒心,臣等不敢晏然仍冒,瀆擾於淸齋之日,罪合萬死,請命遞斥臣等之職。
掌令權坽啓曰,伏見玉堂處置,語意苟且,不成說話,事無大小,寧有兩是之論?臣就職之後,卽當引避,而大祭臨迫,臣是差祭之官,今日當爲入淸齋,故泯默而退,以待罷齋之日矣。同僚旣以此引避,臣何敢一刻苟冒?請命遞斥臣職。答大司憲以下掌令曰,勿辭。退待物論。以上朝報
地則何敢不爲之隨事論列,上負聖明,下欺臣心乎?前日臣之所論吳挺一·姜瑜等事,非獨惡其因一時之所患,必欲其竝遞而後已也,實爲其懲後人而振國綱也。曾在先王朝,南銑爲平安監司,受任未久,以病遞免,而因臺諫所論,亦奪其新授之資,李時牧爲義州府尹,經年之後,以官事坐罷,而其時臺諫,論以謀免,則特命定配本道,以今觀之,此兩臣之被罰,豈不過哉?在國家懲勸之道,亦不得不爾也。聖明卽祚以來,國法非不嚴矣,而至於謀避惡地者,無一人罪之,故頃者,朝廷爲蘇東道所謾,今又見欺於姜瑜輩,豈不痛哉?物議所在,不得不論,而不欲爲已甚之論,只請罷職,以爲矯弊之地,而終未蒙允從,卽又伏見工曹判書元斗杓疏辭,不勝瞿然之至,元斗杓復命登對之時,臣亦入侍矣,元斗杓,以兩人之病陳達曰,挺一必不回去,瑜病亦至危劇,俱以當遞之意,縷縷於咫尺之前,臣曰,此時西路重任,一時竝遞,事甚未安,姜瑜使之調理何如云爾,則元斗杓曰,其勢決不可調理,此言,聖明想必記之矣,曾未幾日,兩人之病,一時差愈,凡在瞻聆,孰不爲怪?挺一等所患,果是難醫之疾,則元斗杓之陳達,公也,朝廷之許遞,亦是常事,而及其旣遞之後,當初所達之言,未免驚動天聽,終歸於周旋之私,則請推之擧,不過爲循例相規,而略無引咎之意,反以失實等語,陰然詆斥,無非如臣疲劣妄論所致,何敢晏然在職乎?請命遞斥臣職名,
掌令權堦啓曰,吳挺垣請罷,不過循例上相規,元非兩司俱發之事,則兩司之論,偶然相符,非重其事而俱發也。頃日禮賓正李晉哲請遞之論,兩司亦俱發者,實同於此也。凡臺閣之論,旣發之後,則不敢中止者,乃是流來舊規,一時竝論,勢所然也。今承聖批,以如此之習,予甚痛之等語爲敎,臣不勝瞿然之至,旣承嚴旨,臣何敢一刻仍冒?請命遞斥臣職。
司諫權堣啓曰,頃日臣等之請罷吳挺一·姜瑜也。竝請元斗杓推考者,實是臺閣論事之體,而蓋欲杜後弊振國綱也。伏見元斗杓疏本,則有失實情外等語,臣之不可仍冒之狀,與長官無異,而詣闕之後,伏承本院啓辭批答,以是何兩司俱發之事乎?如此之習,予甚痛之爲敎,尤不勝惶愧之至,吳挺垣事,元非兩司俱發之論,而凡臺閣故規,旣發之後,則例不得中止,昨日同僚,以不可無端中止之意,發簡往復,故循例論啓,非以重其事而俱發也。旣承嚴旨,何敢晏然仍冒?請命遞斥臣職。
右承旨姜栢年初度呈辭。入啓。給由。
正言金壽恒啓曰,凡兩司俱發之論,有事係重大而俱發者,有不謀偶同而俱發者,吳挺垣爲兄分疏之擧,創無前之規,啓日後之弊,縱恣之習,實有可惡者,人心所同,物議高激,兩司之論,發於一時,此所謂不謀而偶同者也。臺閣規例,已發歸一之論,未嘗無端中止,今日兩司之竝論挺垣,亦出於此,夫豈有他故哉?卽者伏見聖批,辭旨未安,至有是何兩司俱發之事爲敎,臣不勝驚惕之至,殿下如以挺垣爲無所失,則已,旣以爲有所失,則臺臣之論,設或過中,惟當快從其請,以存臺閣事體,而不但不爲允許,反下不安之敎,聖慮所在,臣實未曉也。臣爲之所愒念者,只恐紀綱因此而日壞,廉隅因此而日喪,不得不循例糾正,有何他意於其間乎?殿下以如此之習,予甚痛之爲敎,何殿下之致疑,一至於此也?殿下不痛挺垣縱恣之習,而痛臣等欲重臺閣之習,竊恐殿下之好惡,亦未得其中也。臣忝冒言地,蔑效涓埃,劾一姦邪,言不見信,無非臣事君無狀之罪,尙誰咎哉?且頃日吳挺一等事,臣亦論啓矣。今見工曹判書元斗杓上疏,有情外失實之斥,長官旣已引避,臣安得晏然而已乎?以此以彼,決難仍冒,請命遞斥臣職。
正言李殷相啓曰,凡論事之際,觀其是非公私而已。近來朝著不常,是非顚倒,識者之寒心,固已久矣。吳挺垣爲兄分疏,實涉無據,一番相規,自是臺閣上體面,初非大段論罪之比,而轉輾起鬧,無所不有,今日世情,良可慨也。兩司之論,適與相符,而旣發之後,未有無端中止之規,故相議論啓矣,今承聖批,辭意極其嚴截,臣不勝悚然震越之至,因此一事,至相互避論事,顚倒之失,到此而尤著矣。且有原平府院君元斗杓失實情外等語之斥,長官旣已引避,臣亦論啓之人也。何敢獨爲晏然?以此以彼,決難仍冒,請命遞斥臣職。答府院啓曰,勿辭。退侍物論。朝報
上在昌德宮。停常參·經筵。
午未時,日暈,暈上有冠,冠下有履,色內赤外靑。
傳曰,領中樞府事李敬輿家,遣內醫看病。
備局粘連啓目。答曰,旣問之後,一不依願,似涉未妥,更議處之。
□□答曰,依允。連觀本道狀啓,則以無標文之意,據理防塞之言,一不爲之,其爲藩臣之不遵朝廷指揮之狀,殊甚駭異,亦以此推考,宜當。以上出內下記草
宣惠廳啓曰,以繕工監材木給價變通啓目,傳曰,此事似未詳悉,使之通于繕工監從便處之,可也事,傳敎矣。與本監提調相議,則江原道,乃是材木所産之地,各官例以材木換貿米布,以爲貢物之價,故防納之弊,實由於此,無寧以材木直給于貢物主人云。本道大同廳設立之後,各司貢物,皆以米布上納,已成法例,而本監則事勢切迫如此,提調至於榻前所達,似當有變通之擧,自本廳則除其應納價米,而材木之數,直納於本監,似當。癸巳條價米,則已爲上下,甲午條爲始,以材木上納之意,行會于本道,何如?傳曰,允。出繕工監謄錄
領議政鄭太和初度呈辭不允批答,王若曰,國家危若旒綴未堪多艱,進退繫於存亡無煩請急,若玆多誥,胡不長思?惟卿,社稷之臣,廊廟之器。楊家五相,旣稱淸白之傳,王室一心,已見忠赤之著。肆先王早加寵拔,在小子尤切仰成。多卿愛君憂國之誠,可謂眞大臣也,非卿濟時經邦之術,誰與共爲治乎?偉量足以容人,雅望足以鎭俗,方期協心而圖濟,胡乃引身而丐閑?體力素强,下堂之憂適爾,股肱有疾,中心之慮曷云。調治可收全功,無嫌時日之曠,宰相只裁大事,寧責夙夜之勞。無卿奈國事何,此辭非始望者,試觀今日,以爲何時。災異荐臻,上天方垂譴謫,疵弊未革,下民亦曰怨咨。怵惕憂危,罔知康濟之策,都兪吁咈,尙賴輔弼之良。左揆之辭纔停,卿又求去,上公之任尤重,予將疇依。捨舟楫無以濟川,去棟樑誰能支廈,宜體倚毗之至意,亟回釋負之遐心。於戲,休戚與同,誠宜爲國盡瘁,危亡將迫,其曰在家不知。我實知卿,卿無困我。所辭宜不允。故玆敎示,想宜知悉。知製敎洪葳製進
掌令郭之欽啓曰,草土餘生,猥蒙洪造,夢寐之外,復叨匪據,親祀臨迫,不敢縮伏,强顔力疾,扶曳出謝,而凡於見聞,卽一聾瞽。頃於臺廳相會之日,吳挺垣請罷之論,發於席上。臣意,亦以爲臺閣之規,事有所嫌,則避之,例也,而至於張皇辭說,爲兄分疏,實是曾所未有之事,一番相規,似不可已,仍與同僚,相議論啓,而諫院之啓,不謀而同,公議所在,據此可見。不爲允從,反降嚴旨,此無非如臣無狀,亦忝臺席,誠意淺薄,言不見信之致,同僚旣以此引嫌,而臣家僻在門外,且緣日暮,今始來避,所失尤大,請命遞斥臣職。答曰,勿辭。退待物論。
大司憲金南重啓曰,臣以草土餘喘,復叨言地,不堪供職之狀,已陳於疏單,而加由之命,出於格外,感激惶恐。黽勉出謝,而於世間事,如隔前生,有同聾瞽,其何以論執時政,糾察百僚,以效職事之萬一乎?至若吳廷垣爲兄分疏之事,則出於朝報上,臣亦以爲如此擧措,曾所未有,及聞同僚之論,意在相規,元非深文重斥之擧,而同席立異,玉堂新議,轉輾起鬧,有若大段駭機,伏在其中者然,聖明之致疑,未必不由於此。殿下試以此事,平心省察,則臣等之論,公乎私乎,不過隨事糾正,以重臺閣體例,是非較然不啻黑白,諫院之啓,適與相符,初非兩司相議,重其事而俱發也。殿下乃以如此之習,予甚痛之爲敎,辭旨極嚴,臣誠愚昧,不知聖意所在也。臣出仕浹旬,未有一言以補闕德,而惟此一事,至於屢避,羞愧欲死,且臣頃遭妻父喪,昨出東郊,以迎返哭,至暮還家,始見分發,不得與同僚偕避,臣之罪戾,到此尤著,不敢一刻苟冒,請命遞斥臣職。答曰,勿辭。退待物論。
檢閱李敏求上疏。大槪,乞遞職名,往救父病事。入啓。答曰,省疏具悉。爾其勿辭,往來救護。
持平吳翮啓曰,昨日聖批極嚴,臣不勝震越之至,自前兩司之論,雖非大段之事,或有俱發之時,蓋一日之內,憲府不及聞諫院之發,諫院不及知憲府之論,物議所在,不期同而相同也。旣發之後,則拘於體例,雖欲止而不止矣。今此吳挺垣請罷之擧,本非俱發之事,而物情至今譁然,故臺評適然相符矣,豈有他故?而未安之敎,出於情外,此不過如臣無狀,忝居臺席,不見信於君父之致,何可一刻仍冒?嚴旨之下,卽當引避,而臣本虛薄,素患痰厥之證,再昨陪祭之後,前證復發,痛勢苦劇,催歸旅邸,冒呈辭單矣,同僚竝皆引嫌,故不敢退伏。今始扶曳來避,所失尤大,請命遞斥臣職。答曰,勿辭。退待物論。
執義李天基上疏。大槪,賤疾纏劇,不敢趨詣闕下,與同僚偕避,冒死自列,乞賜罷免事。入啓。答曰,省疏具悉。爾其勿辭察職。朝報
上在昌德宮。停常參·經筵。
領議政鄭太和再度呈辭。傳曰,不允批答。
傳曰,無標文之意,據理防塞事,備邊司公事,下去甚久,而狀啓中,以卽接備局公事爲言,其稽緩遲滯之狀,極爲駭愕,令備局,明査處之,可也。
應敎沈之漢,校理尹鏶,副校理金始振等上疏。答曰,省疏具悉。爾等勿辭。
實錄廳啓曰,今月初一日,當爲本廳坐起,而臣適在齋所,未得爲之。今日雖非日次,適自備局坐起,仍到本廳,則郞廳多有闕員,工役比前甚減,郞廳未差者二員,閔愚病勢甚重,亦不能察任云,卽爲改差,其代以鄭榏·金壽恒·兪錫等三人差下,使之察任,何如?傳曰,允。
左承旨姜栢年三度呈辭。遞差。
執義李天基啓曰,彈一吳挺垣,旣是臺官可辨之事,況其擧劾,元非深文,則輾轉激成,誤執其咎,因此細事,臺避紛紜,兩司俱發,使我聖明,致疑於相構者,無非疲劣如臣,言不見信之致也。嚴批之下,所當與諸僚偕避,而數日䬣嘔,脹肚如潰,頭痛目眩,欲起還倒,不得已上章自列,不料辭未達意,遭此狼狽,緣臣逋漫,使多官處置,未免經宿,臣之罪戾,到此益著,前後負犯,不一而足,臣何敢一刻仍冒?請亟命鐫斥臣職。答曰,勿辭。退待物論。
吏曹啓曰,承旨有闕,政事,取稟。傳曰,過國忌後爲之。
弘文館啓曰,兩司多官,專數引避,本館當處置,而校理臣洪處尹,與執義李天基,婚姻家相避,副校理臣李端相,與正言李殷相,四寸兄弟相避,俱不敢可否於其間,副提學趙壽益呈辭受由,應敎沈之漢,校理尹鏶,副校理金始振,皆以身病,呈辭到館,而聞其所患,不至大段云。沈之漢·尹鏶·金始振,竝牌招,使之處置,何如?傳曰,允。
應敎沈之漢,校理尹鏶,副校理金始振上疏。大槪,臣等旣被臺閣之斥,又承嚴批,不敢偃然處置,請罷臣等之職事。入啓。批答見上
慶尙監司書目,善山府使姜之載,覲親受由,久不還官,仁同府使鄭時望,殺人正犯,不爲捕捉,竝只罷黜事。
開城留守書目,病重辭職事。啓。傳曰,勿辭。察職事,回諭。
玉堂箚子。大槪,兩司竝命出仕事。入啓。答曰,依啓。此事謂之微細,則憲府之論足矣,而諫院之繼發,不已汲汲乎?正言金名字不錄遞差。朝報
上在昌德宮。停常參·經筵。
以國忌齋戒,視事停。
司僕寺官員,以提調意啓曰,曾因龍媒萬戶黃時中移牧之疏,本寺回啓,不得已待明春沒數捉出,分給戰士事,判付內,明春捉出時,更稟爲之事,命下矣。龍媒及延坪形勢,更加探問,則龍媒潮滿則爲島,潮退則連陸,地且狹小,今雖移馬,專爲設鎭,只便於居民之農作而已,別無得力於江都之事,至於延坪,則非但水草不好,且有海賊之出沒,從前馬匹之漸縮,實由於此云。以此推之,則移牧之利害便否,較然可知,而備局覆啓定奪之事,本寺不敢更有所仰稟,前上疏粘目還入,恭竢睿裁。傳曰,姑徐似當。
院啓。答曰,依啓。出仕事
常平廳啓曰,頒祿之時,各添半貫之錢,以代其祿捧所減之數矣。自上年夏等計之,則已周一年,所費錢文,其數不些,而東萊銅鐵,移送備局之後,兩南監兵營鑄成之役,亦爲停止,前頭更無辦出之路,今年夏等頒祿,則不得添給之意,敢啓。傳曰,知道。出備局謄錄
司諫權堣,正言李□啓曰,臣等忝叨匪據,絲毫無補,因一相規之擧,輾轉至此,瀆擾不止,有若大段爭是非者然,慙懼交竝,措身無地。今此本院之論,發於憲府未齊坐之前,則憲府雖已論啓,而旣發之論,無端中止,本無規例,循例論啓,出於事勢之固然,在聖上聽言之道,惟觀事之是非而已。殿下旣知挺垣之果有所失,而致疑於不當疑之地,不惟不從,反下未安之敎,繼有正言金□特遞之命,臣等尤不勝震悚之至,同事之僚,旣已被遞,則罰宜同之,理豈獨免?召命之下,不敢不赴,而廉隅所關,決難苟冒,請命遞斥臣等之職。答曰,勿辭。退待物論。
領議政鄭太和再度呈辭不允批答,王若曰,天之示警者諄諄,此誠何等時也?卿若棄予而邁邁,其誰與共國乎?毋庸牢辭,以體至意。惟卿,量優鎭物,才合經邦。祖孫五公世,比袁太尉之門閥,兄弟三省人,稱溫彦博之忠良。曾在先朝,早被寵擢之眷,逮至寡昧,益篤倚毗之誠。赤舃黃扉,復膺股肱之托,韶顔白髮,眞有宰相之風。爰居上台之尊,兼摠御營之務。夙夜盡瘁,久著匪懈之忱,霧露所傷,遽罹無妄之疾。肆有醫問之相繼,或恐將息之失宜。年猶未高,豈但神明是護,恙何不已,佇見瘳可之遄。力疾赴衙,寧責筋骸之末禮,臥閤論道,實藉區畫之良籌。纔幸左揆之造朝,詎又首席之辭位。如晦善斷,必資玄齡之善謀,姚崇就閑,何妨乾曜之就問?來章再閱,愧誠意之未孚,時事多艱,顧經濟之誰任。此豈丐閑之日,庶回釋負之心?於戲,安危所關,卿無自輕於進退,休戚與共,予方仰成於始終。已諭丁寧,休煩申請,所辭宜不允。故玆敎示,想宜知悉。知製敎李端相製進
大司諫洪□□啓曰,司諫權堣,正言李殷相,竝引嫌而退,一時相規之論,雖非兩司俱發之擧,而物議所在,偶然相符,欲存臺閣體例而已。豈有他哉?未安之敎,實由於下情之未達,發論之臣,至被特遞之命,則同事之僚,不敢晏然,勢所固也,而旣無所失,有何可避之嫌?請司諫權堣,正言李殷相,竝命出仕。答曰,依啓。
司諫權堣,正言李殷相,就職。朝報
上在昌德宮。停常參·經筵。
以國忌,視事停。
傳曰,明日晝講爲之。
宣惠廳啓曰,各殿朔膳月令進上,今年四月朔爲始,自京封進事,已爲定奪啓下,故今日監封以進,其中生烏賊魚·芳魚·食醢,則未及産出,不得一時封進之意,敢啓。傳曰,知道。
常平廳啓曰,頒祿之時,各添半貫之錢,以代其祿捧所減之數矣。自上年夏等計之,則已固一年,所費錢文,其數不些,而東萊銅鐵,移送備局之後,兩南監兵營鑄成之役,亦爲停止。前頭更無辦上之路,今年夏等頒祿,則不得添給之意,敢啓。傳曰,知道。
政院啓曰,來十一日,輪對及專經文臣殿講日次,敢稟。傳曰,殿講爲之。朝報
觀象監,夜五更,坤方有氣如火光。啓。
上在昌德宮。停常參,只晝講。
司僕寺啓曰,上年冬,因本寺點馬金益勳稟目,巨濟加自音島所放牛隻,移放於近處空島,蔚山魴魚津牧場,發遣郞廳,打量釐正,晉州興善島馬群,折半移放于錦山場等事,待明春擧行之意,入啓蒙允。今當依啓下公事,發遣郞廳,而更爲思量,則當此方農之節,調出許多驅馬之軍,其弊不些,田畓打量,亦非其時,待秋擧行,似爲便當,敢啓。傳曰,知道。
又啓曰,曾因本寺點馬金益勳兩道狀啓,沔川倉宅串駑駘馬種,移置他場,授放良種,長鬐牧場馬,分放於蔚山牧場等事,待開春,稟處之意,覆啓蒙允矣。移馬之際,必須多用驅軍,而卽今方農之節,決非動民之時,待來秋發遣郞廳,一時擧行,似爲便當,敢啓。傳曰,知道。以上出司僕寺謄錄
備邊司啓曰,以北兵使金應海狀啓,傳曰,無標文之意,據理防塞事,備邊司公事,下去甚久,而狀啓中,以卽接備局公事爲言,其稽緩遲滯之狀,極爲駭愕,令備局,明査處之,可也事,傳敎矣。會寧開市,淸差,以鐵物紙地來請換貿,此是曾所未有之事,今番恐喝,比前尤甚,旣無票文,只憑口傳,以此執言,終始防塞之意,前後回移,不啻縷縷,至於慮其撥路之稽傳,頃因傳敎,前月二十一日,卽爲移文于三道監司處,嚴加申飭,而江原·咸鏡道,則尙無査報,今者北兵使金應海狀啓,前月二十五日成貼,而以卽接備局公事爲言,當初本司行移,則已於前月十三日發送矣。平日撥路文移傳致例,不出於九日內,而今於稽傳,至於四日之多,北路雖非騎撥之比,莫重時急啓下公事,如是稽傳,已極可駭,而旣已申飭之後,尙未見回報,尤極不當。咸鏡道則道里頗遠,勢未及往復,江原監司爲先推考,撥路稽傳處,另加明査,啓聞後處置之意,京畿·江原·咸鏡監司處,竝爲行移,何如?答曰,允。
又啓曰,以備邊司開城留守狀啓粘目,傳曰,開市所送駄數,旣減十駄,則所餘應送之數幾駄耶?問啓事,傳敎矣。開市所送駄數,當初開城府所定五十一駄,而辛卯年因本府民狀,減除二十駄,其後仍存,只三十一駄矣,頃又因沈之漢上疏,減其十駄,兩西各五駄移定,自今開城府應送之數,二十一駄矣。敢啓。傳曰,知道。以上出備局謄錄
有政。領議政鄭太和,三度呈辭。傳曰,不允批答。王若曰,自古治亂隆替之機,宰輔爲重,矧今危急存亡之際,去就奚輕?玆申不再之言,庶寢至三之懇。惟卿,相門出相,以古君子事君,丙丞相之容人,而不顓於識體,謝太傅之鎭物。非出於矯情,休戚與同,裨益難一二計,夷險不擇,出入殆數十年。粵我先王,擧加諸上,逮予小子,圖惟厥終。豈但朝廷進退之間,賴以調靜,至於郡國事務之末,得其便宜。尙法尙通,每幸群策之畢擧,善謀善斷,專仰庶績之咸熙。誰知一時引疾之餘,乃有三度丐閑之請。右揆之萬里于役,宜致霧露之傷,左台之七耋已踰,難堪星夜之務。然皆社稷爲悅,未嘗終始固辭,況今年紀未衰,加以精力素健。災是无妄,偶値下堂之有憂,義難如遺,何妨臥閤而論道?雖無足與爲於寡昧,獨不念受知於先朝。於戲,歷稽古人,誰出卿者,試看今日,何等時耶?亟斷來章,以副至望,所辭宜不允。故玆敎示,想宜知悉。知製敎柳道三製進
副提學趙壽益,三度呈辭。入啓。只遞本職。
吏曹啓目,粘連京畿監司狀啓云云。加平郡守蔡亨後,重得危證,已至五朔是如兺不喩,年逾官限,在法當遞是白置,依例改差,何如?啓依允。
又啓目,平寺令李恢,病滿三十日,慶基殿參奉李徽逸,除授後過限未上來,竝只改差。啓依允。
府啓,吳挺垣,請命罷職。措辭見上新除授持平盧亨夏,時在全南南原地,請斯速乘馹上來事,下諭。前啓,李後陽汰去事,停啓。答曰,依啓。吳挺垣推考。
備局粘連啓目。答曰,灣上開市,六駄又爲除減,以副民願,似當。內下記草
晝講時,知事李厚源所啓,自前親祀太廟之後,例有謁聖之擧,而上年則親享纔過一年,故未得次第行之矣。至於今年,則禮宜擧行。上曰,待秋爲之,可也。又所啓,春塘臺,文臣庭試設行事。定奪。
左承旨鄭知和所啓,實注書,當爲差出,而被薦之人,只有二員,前例或有以二員擬差之時云。令該曹依出,何如?上曰,使纔遞之人,受薦差出,可也。
特進官李一相所啓,養賢庫官員,職掌養士,不可頻數遞易。令該曹,各別擇差,何如?上曰,擇差久任,可也。
同日,上御□□□。晝講入侍時,知事李厚源,特進官李一相,參贊官鄭知和,侍講官沈之漢,侍讀官尹鏶,假注書安縝,記事官李曾·李敏敍。諸臣進伏訖。上讀前受音一遍訖。尹鏶,讀立政,自桀德惟乃弗往任,止州有伯是也。上讀新受音訖。李一相曰,四學奴婢贖身之弊,近來尤甚,疲殘已極,不成模樣,亦令該院,切勿許贖,何如?上曰,依爲之。
上在昌德宮。停常參·經筵。
辰時,雨雹,狀如榛子大。
政院啓曰,自前兵曹·都摠府,闕內巡檢時,各其郞廳,來言于本院,啓達後爲之,例也。去夜二更末,始聞摠府有巡檢之擧,招詰下吏,以不爲來告之由,則答稱郞廳,則過院門,直往昌慶宮,渠只傳言於門直使令而去云。禁旅夜點,是何等重事,而郞廳不爲親進告知,未啓達之前,徑自點閱,極爲驚駭,摠府當該郞廳,從重推考,色吏令攸司囚禁治罪,何如?傳曰,允。
都摠府啓曰,禁旅巡檢,本府之任也,而累月不行,極爲未安。臣世規·臣湜等,方在直所,昨夜相議摘奸矣。今見政院啓辭,則以本府郞廳,不告巡檢之由,至於請推,郞廳旣過政院之門,則似無不告之理,而不待政院分付,徑先摘奸,不無所失,第臣等之意,凡摘奸,初夜則各處之人,往來互相逢點,故待人定後發遣,以致夜深。此則臣等之妄料,其罪不全在於郞聽,旣令巡檢,未畢而中止,不勝惶恐,敢啓。
政院再啓曰,闕內巡檢,乃是莫重之事,故夜則先啓乃行,載在法典。臣於去夜,以爲未啓之前,仍爲巡檢,事體未安,使之中止,而待朝請推該郞,以遵法典之意,卽見本府草記,則乃以不待政院分付及未畢中止等語爲辭,有若自政院,任意號令操縱者然,只欲伸救本府郞廳之失,臣再三言其事體不當如是而終始來呈,故敢此捧入。傳曰,誠未妥當,此草記還出給。以上都摠府謄錄
戶曹草記。答曰,依啓。如此驚駭之事,旣發之後,不可歇後處置,以長其奸惡之習,沒數渰死之人,旣皆生存,則其敗船虛僞,不問可知,有何更査之事乎?但先自知機,則逃躱之弊可慮,宜速移文于本道,沙格監色等,沒數密捕,格軍則令監司親問,究得實狀啓聞,敗船監色沙工及本縣鄕色吏,則繫械上送于京獄,而若或一人失捕,則論以重律宜當。且當該守令及推官等,亦令劃卽嚴査,竝拿鞫定罪。此事究竟後,其呈狀聞論賞,以開後路,可也。
咸鏡監司李基祚上疏。答曰,省疏具悉。瓜限尙遠,卿其安心勿辭,調理察職。
刑曹粘連啓目。答曰,此雖自前應行之事,而未有禁令之知委,故或不無未諳舊例之致。此外若有落漏之人,則亦不無不均之歎,竝分揀。以上出內下記草
司僕寺啓曰,諸島牧場,多有放牛之處,逐年繁息,其數甚多,而或爲虎咬,或爲病斃,漸至欠縮,誠爲可惜,皆以爲擇留其禾少雌雄,以爲孶息之地,其餘老病者,則發賣爲便云,頃者移問便否于諸島監牧官等處矣。卽接珍島監牧官牒報,本道牛直極賤,一牛之價,不過麤木十餘疋云。當此草長之節,牽致箭串,隨便發賣,以補官用爲當,本寺今當發遣下人,牛隻上來時,以一道護送事,知委所經各道監司,徐觀發賣利害,他道一體施行,何如?傳曰,允。出司僕寺謄錄
政院啓曰,吳挺垣推考事,命下矣。臺諫,方以罷職論啓,推考承傳,不得捧之之意,敢啓。傳曰,知道。
禁府,鄭珽拿囚。啓。
傳曰,明日晝講爲之。
府前啓,吳挺垣罷職事,停啓。朝報
上在昌德宮。停常參,只晝講。
卯時,有霧氣。辰時,日暈。夜一更至四更,月暈。
備邊司啓曰,會寧開市,淸人今已撤回矣。稱以皇帝之命,無標文出來,請貿本道所無之紙鐵,此是曾所未有之事,日後之弊,有難勝言,依前啓辭,令承文院,將此事意,撰出咨文,順付於後日使行,何如?答曰,允。出備局謄錄
領議政鄭太和,四度呈辭。傳曰,予意已悉於前後之批,而卿之呈告,至於三而不知止,是何一味謙退乃爾也。時事孔艱,倚毗甚重,而卿豈邁邁?雖有疾病,必遄有勿藥之喜,何庸固辭?臥閤論道,是誠所望也。亟斷來章,安心勿辭,以副上下之望。
御營廳草記。答曰,知道。此與訓局軍兵有異,每番替直之卒也,操鍊日次有故,則雖某日退行,無闕,可也。
司諫權堣上疏。答曰,省疏具悉。爾其勿辭往來。以上出內下記草
大司憲金南重,三度呈辭。入啓。遞差。
明日,專經文臣殿講時,考官二,吳竣·蔡裕後,參考官四,閔應協·金益熙·姜柏年·李時楷。
平安監司書目,定州牧使李翊漢,親年七十,令該曹處置事,中和府使閔埏,非但不治,治獄之際,多有人言,罷黜事。
咸鏡監司書目,病重乞遞事,上疏上送事。啓。答曰,省疏具悉。瓜限尙遠,卿其勿辭,調理察職。
政院啓曰,明日殿講時命官,何大臣進參乎?敢稟。傳曰,左相進去。
吏曹啓曰,臺諫有闕,政事,取稟。傳曰,來十二日爲之。
戶曹啓曰,漕轉之法,極其嚴明,而人心巧詐,奸僞百出,雖或有洋中覆沒者,必一船人渰死之狀,明白無疑然後,方許蕩滌,其意有在。故臣曹於敗船査覈之事,非不十分留意,而嘗患其或欠詳悉矣。頃者李得忠爲名者,呈狀本曹,欲推其已納貢物之價於康津,而措語之中,仍及本縣丙戌·丁亥兩年敗船蕩滌虛僞之由,卽爲招問,則其時所謂渰死之人,今皆生存云,而適於是日,康津貢物吏崔振義及從人等四名,來到本曹,以得忠狀辭査問,則監官馬虎變,方以校生隨行,色吏安桂詳,時差官廳禮房,色吏察男,亦以面書員使喚,沙工趙唜男,格軍蘇山居在邑底,其他沙·格等,竝皆生存,而渠等之所知者,只此五人云。取考前日敗船狀啓,則丙戌年稅米六百石·丁亥年稅米太及各司作米常平廳所納米穀,竝九百五十石零,皆以洋中覆沒,特蒙蕩滌,而兩船所載監·色·沙·格竝三十六人,只兩人生還,其餘皆稱渰死。今此馬虎變等五人之名,亦在其中,得忠之言,雖不可取實,本縣貢吏及諸人之招,如出一口,三十四人渰沒之事,旣歸於虛誣,則許多國穀,自有推徵之處,前日之蕩滌,實無所據,其爲痛駭。有甚於向者靈巖官吏之所爲,不可不嚴明査治,以杜後弊,同縣貢吏崔振義,限憑覈間,姑爲拘留,令本道,別定剛明推官,馬虎變五人及兩船所騎各人等,依當初成冊數,竝爲密捕囚禁,敗船虛實,更加鉤問。康津縣監及其時査覈推官,亦令指發推考,同縣鄕所色吏,移他官刑推査得實狀,啓聞後,稟處,何如?傳曰,依啓。如此驚駭之事,更發之後,不可歇後處置,以長其奸惡之習,沒數渰死之人,旣皆生存,則其敗船虛僞,不問可知,有何更査之事乎?但先自知機,則逃躱之弊可慮,火速移文于本道,沙·格·監·色等沒數密捕,格軍則令監司親問,究得實狀啓聞,敗船監·色·沙工及本縣鄕所色吏,則繫械上送于京獄,而若或一人失捕,則論以逆律,宜當。且當該守令及推官等,亦令劃卽嚴査,竝拿鞫定罪,此事究竟後,其呈狀人論賞,以開後路,可也。
又啓曰,命下矣。此事旣已現發,監·色·沙·格等機捕之事,一刻爲急,取本縣貢吏從人等,捧招後,卽爲拘囚,以防其漏通,一邊祕密行會于本道,已令跟捕,而猶慮其所告者,或不眞的。昨日開坐時,更爲査問於各人等,且由入啓矣。今承判付之敎,當該守令·推官等,亦當劃卽拿問,而自本曹無憑査出,急速行會于本道,使之摘發啓聞後,稟處,何如?傳曰,允。朝報
同日,上御□□□。晝講入侍時,特進官韓必遠,同知事蔡裕後,參贊官朴安悌,侍讀官金始振·李端相,假注書安縝,記事官李曾·李敏敍。諸臣,進伏訖。上讀前受音一遍訖。金始振讀立政,自立政任人,止何其盛歟。
上在昌德宮。停常參,只晝講。
自卯時至午時,日暈兩珥。夜一更至五更,月暈。
司僕寺啓曰,頃在己丑年,安山郡居船人沙工汗春·富命等,圖載康津古今島穀物四百餘石而來,稱以藍浦地逢風致敗,只餘三葉船板云,而沙工·格軍,則渠輩招辭,亦不敢稱以一名渰死。以此觀之,則其偸食穀物,故爲敗船,昭著無疑。偸食許多穀物,必非一二沙工之所爲,而其時,只因此兩漢,格軍則無,二名囚推,實未可知。汗春·富命之被囚,今至五年,而抵死拒逆,四百餘石之穀,無一升備納,其爲情狀,尤極痛愕。本官守令,徒知庇護土民,任令偃息於獄中,亦甚無謂,卽接安山郡守申湸牒報粘移,因戶曹不緊次知隣族被囚,放釋歸農之令,盛稱汗春等貧殘矜惻之狀,顯有請放之意,莫曉其故。水業資生之人,許多穀物,雖難準備以納,五年之內,或有若干石備納者,則亦豈無寬恕之道,而少不動念?終始牢拒,其意可知,其情可痛。國穀偸食,非不緊次知隣族被囚之比,而如是泛然請放,雖出於新到之官,未詳曲折之致,揆諸法例,殊涉無據,請本郡前後官吏,令本道推考啓聞,上項汗春·富命等,各別嚴刑,從速□徵,亦爲移文于格軍等所在各官,使之均一分徵,何如?傳曰,允。出司僕寺謄錄
都摠府啓曰,都摠管吳竣,以曾經文臣殿講時考官,除標信進去之意,敢啓。傳曰,知道。
又啓曰,今日入直軍士,中日習射,請出標信。傳曰,允。
又啓曰,今日入直軍士,當爲中日習射,而上候未寧,依前例調攝間姑停之意,敢啓。傳曰,知道。以上出都摠府謄錄
傳曰,專經文臣殿講居首兵曹正郞吳斗寅,工曹佐郞崔應天,各半熟馬一匹,賜給。
院啓,無故不進承旨推考,善山府使柳億昌遞差,仁同府使洪錫箕遞差事。答曰,依啓。已上出內下記草
都承旨尹順之,身病出仕。
京畿監司書目,果川呈,以本月初九日,私奴一生震斃事。
禁府,李廷顯刑問一百四次,金興祖四十一次,李故四十五次,盧希遠四十四次,金敏可四十三次,尹呂耉二十八次,竝只不服加刑。啓依允。
同府,前府使鄭珽元情公事判付內,姑停刑推議處。
專經文臣殿講時,兵曹正郞吳斗寅,工曹佐郞崔應天,易略。兵曹佐郞鄭哲,典籍李玹,書略。校書正字朱震禎,承文副正字金夏鉉,詩略。
院啓,本月初六日,政院入直承旨之外,無一員自外入來者,此前所未有之事,以此相避,臺諫出接之際,亦多苟簡,其日無故不進承旨,請竝命推考,以徵怠慢之習,善山爲邑,素稱難治,且以金烏所幹甚重,必須其人,可以得力。新府使柳德玉,爲人迂拙,曾爲靈光時,旣無治劇之效,且經怪疾之後,精力已敗,決不可畀以巨邑,重貽民弊,柳德玉,請命遞差。新除授仁同府使洪錫箕,曾爲外臺,事多不謹,貽笑列邑,兩湖之人,至今傳說,起廢未久,遽陞三品,物議譁然,且本邑,地方雖小,多士所聚之鄕,必不能彈壓一境,洪錫箕請命遞差。前啓吳挺垣罷職事,停啓。答曰,依啓。
原平府院君元斗杓,初度呈辭。入啓。傳曰,調理出仕。
開城留守書目,臣病勢日甚,再申前懇,冀蒙恩遞事。
黃海監司書目,載寧郡守黃道亨,逢變之後,終始掩置,猶恐傳播,官庫蕩然,罪狀,朝廷以處置事。朝報
上在昌德宮。停常參·經筵。
藥房啓曰,卽因下政院之敎,伏審感冒之候,臣等不任驚慮之至,敢來問安。且始感日子及卽今症候,必須詳細下敎,然後方可議藥,竝此仰稟。答曰,近因脫着失宜,自昨夕有不安矣,症候言于醫官矣。
又啓曰,卽以書下症錄,與諸御醫鄭後啓詳議,則以爲九味羌活湯,加乾葛·知母各一錢,荊芥穗七分,連用三貼宜當云。此藥劑入之意,敢啓。答曰,知道。出藥房日記
朝廷·政院·玉堂·王子問安。答曰,知道。
領議政鄭太和箚子。答曰,省箚具悉。卿辭至此,當勉副焉。藥房都提調辭免事
領中樞府事李敬輿箚子。答曰,省箚具悉。卿其安心,勿待罪。以上出內下記草
承文副正字鄭撲,卒貞愼翁主題主事,溫陽地出去。
進善徐元履,三度呈辭。入啓。遞差。
領議政鄭太和,五度呈辭。入啓。傳曰,安心調理。
政院啓曰,注書以纔遞之人,受薦差出事,蒙允矣。被薦中,有時推人,不得擬望云,今日政,使之竝擬差出,何如?傳曰,依啓。今日政,只出緊任。
傳曰,雖不至大段,小有感冒之候,今日晝講停。
吏曹啓目,粘連平安監司狀啓,定州牧使李翊漢,親年七十處置事云云,淸北守令,旣除挈家,卽是邊地,不可以有老親之故,似難遞易,狀啓內辭緣,勿施,何如?啓依允。
江原監司書目,歙谷縣令李必成,病重罷黜事。
兵曹判書朴遾,鍼灸出仕。
領議政鄭太和箚子。大槪,不能行步,未由趨詣,狼狽惶恐,爲先乞遞內藥院都提調事。入啓。批答見上
大殿,政院·玉堂問安。答曰,知道。朝報
上在昌德宮。停常參·經筵。
藥房都提調金堉,提調朴遾,左承旨鄭知和啓曰,伏未審夜來,調攝聖候,何如?昨日劑進之藥,已爲進御,有和解之效耶?臣等不勝憂慮,敢來問安。且伏見昨日下醫官之敎,九味淸心元,經先進御,不勝未安。防微杜漸,萬事皆然,而於疾病之際,尤爲甚焉。治療之法,自有次第,而聖上每慮朝廷之驚動,不言於醫官,而先自處方,若或有一毫之差誤,則其害必甚。至如金銀花之類,固無所害,而九味淸心元,極其寒涼,刀圭之間,所添亦重,不可如是造次,此非聖人愼疾之道,而亦近於諱疾,臣等以後慮爲憂,敢此陳稟。答曰,夜來寢睡頗安,熱勢幾盡減去,別無所痛處,卿等,勿以爲慮。出藥房日記
兵曹啓曰,擧動時侍衛節目稟定草記,傳曰,依戊寅年例爲之事,命下矣。但戊寅年親臨觀武才時,則只爲出身及衛軍等若干武士入參,故凡事務從簡約磨鍊,而今番則非但各技試取之數甚多。至於竝設文臣庭試,事體異於前日,且今兵曹·摠府堂上·郞廳各一員,宣傳官一員侍衛,似爲太略,雖不可如常時擧動沒數入參,兵曹·摠府堂上·郞廳,各加一員,分左右侍衛,承傳宣傳官外,又令四員,分左右列立,俾不知埋沒,且先試,取稟。例於殿坐後爲之,故在外待令者,不知何技當先,臨時分付,未易整齊,以致窘急稽滯之患,今番則步才先試,已爲定奪,而步才之中,亦當有先後之別,片箭·用劍·鞭棍·拳法·鳥銃等技,應試次第,前期間稟定,俾無急遽間難整之患,何如?傳曰,依啓。宣傳則每五人侍衛,可也。出訓局謄錄
吏曹判書沈之源,鍼灸出仕。
正言李□□,執義李天基,三度呈辭。入啓。遞差。
大殿,政院·玉堂·二品以上·六曹·大司諫問安。答曰,知道。勿爲問安。
校理洪處尹,三度呈辭。只遞本職。
咸鏡監司書目,三水呈,以老人林能孫,年齡百有八歲,老職,其女子銀河,孝行緣由事。
吏曹啓曰,臺諫有闕,政事,取稟。傳曰,過國忌後爲之。
上在昌德宮。停常參·經筵。
酉時,日暈。五更,月暈。
藥房都提金堉,提調朴遾,左承旨鄭知和啓曰,寢睡熱減之候,此昨何如?入劑之藥,更爲加進乎?臣等不勝憂慮,敢來問安。且前頭擧動,只隔二日,雖非遠外之地,未盡平復之前,決不可乘涼早御,令有司量其先後輕重,次次退行,何如?答曰,依啓。所串日漸差愈,湯藥昨日再服矣,餘證言于醫官。
又啓曰,卽因下醫官之敎,與諸御醫及柳後聖·鄭後啓等相議,則寒熱尙未盡去之敎,似是和解未快,小柴胡湯,加黃連,桅子炒,知毋酒炒,乾葛各七分,二貼進御爲當云。此藥劑入之意,敢啓。答曰,知道。以上出藥房日記
大殿,政院·玉堂·問安。答曰,知道。
上在昌德宮。停常參·經筵。
卯時,日暈。
藥房都提調金堉,提調朴遾,副提調尹順之啓曰,寢睡之穩,氣力之勝,比昨何如?下敎醫官之中,餘症未盡去者,立眩便數之候,今復如何?昨日劑入之藥,進御之後,亦有見效否乎?臣等不任憂慮,連宵耿耿,敢來問安。答曰,昨日諸症,幾盡差愈,寢睡亦安,小柴胡湯,仍爲連服乎?議處。
再啓曰,卽以下敎之意,與諸御醫商議,則此藥非止發散,亦治餘症,至於淸熱,一服畢進御,實爲宜當云,敢啓。答曰,知道。已上出藥房日記
傳曰,貞愼翁主祿捧,限三年仍給事,言于該曹。出內下記草
大殿,政院·玉堂問安。答曰,知道。
上在昌德宮。停常參·經筵。
夜一更,月暈右珥。四更,月暈左珥。
藥房提調朴遾,副提調尹順之啓曰,伏未審夜來,調攝聖候,何如?小柴胡湯一貼,想已畢進御矣。昨日下敎幾盡差愈之諸□症,有漸向平復之效耶?水剌厭進之候,今復何如?臣等不任憂慮,敢來問安。且餘症,若有未盡者,則當更議藥,竝此仰稟。答曰,餘症言于醫官。
又啓曰,卽以下醫官之症錄,與諸御醫及柳後聖·鄭後啓等商議,則上候,初以脫着失宜觸感風寒而已。非傳經傷寒之症,感風與傷寒不同,雖已和解,入裏風熱,猶未盡去,朝晝之間,時或往來而開拓窓戶,亦有寒縮之候。且醫方曰,傷寒則不食,感風則能食云。初感之時,水剌有加於平日者,熱在肌表而易於消下故也。向差而厭進者,餘熱在裏,胃熱所致也。益氣養神湯,連進三貼宜當云,此藥劑入之意,敢啓。答曰,知道。以上出內局日記
兵曹啓曰,忠淸道瑞·泰等官騎兵數十人,呈狀于備局,觀其狀辭,以水陸軍相換一事,或稱皆懷流散之計,或稱民心日散,收拾未易,或稱至欲刎首自決云。其恐動誘脅之狀,不一而足,備局,以此非世傳之役,國家必不失信之意,論理題給,繼以又訴於本曹,臣等招致眼前,以前後事目本意,反覆開諭,則以爲只換其番,不爲世傳。且均其苦歇之意,非不知之,而陸軍,則多是鄕居品官輩子孫也,與水陸,霄壤不侔,雖不世傳,決不可代行水軍之役云,臣等,更以水軍,亦爲赴擧,而苦歇又令平均,則與陸軍少無差等之意,反覆開說,而猶不動念,屯聚于路傍,大小官員往來之時,無不呼訴,敢爲必遂其意慾之計,無非國綱解弛,軍政不嚴之致,設有緩急,以如此人心紀律,其可望得力於他日乎?決不可徒爲姑息之政,任其自便,似當別樣處置,以爲懲礪之地矣。且卽見備局移文,因永宗萬戶全澤牒報,鐵串鎭分防水軍,居在紫燕島者,十三名,以永宗水軍之居在海州者,換給事,令本曹入啓稟處云。臣等竊念海州與永宗,非但他道,以陸路言之,則至於六七日程,以水路言之,則越喬桐北津·東津,又過江華·甲串,到永宗,脫有警急,海州水軍,其能趁赴防所之期會乎?當初施設本意,實未可知。今雖與鐵串水軍相換,海州之距鐵串,亦越二大津,其不便於調用,則一也。且得聞全澤之言,黃州居水軍,亦有分防於永宗者云。此尤無據,仍念水陸軍相換之擧,若不旋罷,則江華騎步兵之除題本府,自本府捧米以用者,多至三百九十二戶。若以紫燕居鐵串水軍十三名,移給永宗,以江華騎兵,充給其代,此外京畿各舖津所屬水軍之在於海西者,亦以附近畿邑陸軍代給,而使海西水軍,代行陸軍之役,則一如前日啓下事目,則不但事涉便宜,其於軍政,亦似着實。渠輩之一時厭苦,有不可顧,竝令廟堂,更加參商,從長變通,何如?傳曰,依啓。出兵曹謄錄
工曹參判蔡裕後,辭職上疏。入啓。答曰,省疏具悉。卿其勿辭,調理察職。仍傳曰,令內局,如牛黃等相當藥物,賜給。
吏曹草記。答曰,寧有此理?令政院措辭,下諭。以爲上京肅謝,赴郡治任,可也。忠州牧使宋時烈事以上內下記草
大殿,政院·玉堂問安。答曰,知道。
領議政鄭太和,六度呈辭。入啓。傳曰,遣承旨敦諭。
吏曹啓目,粘連開城留守辭狀云云。金光煜所患之症,不至大段,調理察任,似當是白乎矣,宰臣進退,自下不敢擅便,上裁,何如?啓。跡涉規避,依回啓施行。
漢城府啓曰,近日各衙門成造修理之役,極爲浩大,京中本府所屬車子,因役輩毁車賣牛,無一輛,龍山只有五六輛,而亦將難保。馬夫未滿八十餘駄,而移文本府,責用之數,不知記極,其弊濫及於防民,呼冤日甚,不得已公家器物,啓下輸運外,其餘各衙門成造修理牛〈?〉責出車馬,切勿令運,使餘存車馬,俾無逃前之弊,如何?傳曰,依啓。
上在昌德宮。停常參·經筵。
藥房都提調金堉,提調朴遾,副提調尹順之啓曰,夜來,聖候調攝,如何?朝晝之間,氣候之變,與昨一樣乎?新藥非可責效於目前,而亦覺稍異於前乎?違豫之後,日子漸多,臣等憂慮益切,敢來問安。答曰,雖似差減,而未有顯效矣。出藥房日記
備邊司啓曰,本曹有司堂上李一相,頃日政,移授大司憲,姑爲減下,其代,以慶州君金南重差下,使之察任,何如?答曰,允。
又啓曰,兵曹啓辭,水陸軍換番之事,初意只在於兩便,而軍情慮有仍定之患,甚爲騷屑。詳觀事目,則必無失信之事,而愚下之民,不可家諭而戶說,非但渠輩之呈訴,僉議亦無難便之慮,但旣爲定奪,而更改則號令不信於民,軍政亦難以修擧,不可容易處置。待領相出仕後,從容相議,稟定,何如?答曰,允。以上出備局謄錄
副提學金益熙上疏。答曰,省疏具悉。爾其勿辭察職。
府啓,持平宋浚吉上來事。答曰,依啓。
領議政鄭太和箚子。答曰,省箚具悉。言已竭矣,不須多誥,卿其體予至意,亟斷來章,臥閤論道,以副上下之望。
備邊司粘連啓目。答曰,觀此狀啓,則徒以目前小弊,專事姑息之計,誠可駭也。頃於海中賊船追捕時,一邊將之船,發大砲破碎,人多傷損,至於出火,船中極致狼狽云。雖以此觀之,其所謂完實之說,皆誣也,事甚駭異,監司及水使等,竝推考。各船舊砲,則令各其水使,親自試放,多用火藥,過於常數,而不破者,則仍置無妨,傷破者,則卽爲精鍊改鑄,俾無臨急狼狽之患事,嚴明知委。以上出內下記草
吏曹啓目,粘連黃海監司狀啓,載寧前郡守黃道亨罪狀,朝廷以處置事云云。當初狀啓中所謂馬兵數十,圍住衙舍,恣意亂射云者,乃是前所未有之變,而漸不可長是白乎等以,卽卽明査,作變之人,密捕嚴囚馳啓之意,移文本道爲白有如乎,觀此狀啓,則以屯聚叱辱爲言,前後馳啓,若是其相左,未知其由是白齊。大槪近來外方人心極惡,疾怨其土主,作變官家者,非止一二是白去等,若因邑民之屯聚叱辱,輒罪其守令,則是適足以中其奸計,而啓日後無窮之弊,固不可以此爲罪是白乎矣,但旣謂之屯聚,則非一二人尋常叱倅之比,而黃道亨,不卽報知於監司,此則難免其責是白乎旀,至於締結品官,專事媚悅,居官泛濫,官庫蕩然是如爲白臥乎所,殊極可駭。前郡守黃道亨,先罷後推,何如?啓依允。
侍講院啓曰,新除授輔德李天基,時在京畿龍仁地,書筵入番事緊,斯速乘馹上來事,下諭,何如?傳曰,允。
同副承旨朴安悌書啓,臣承命往諭于領議政鄭太和,則,以爲臣之累上辭單,非有他故,病脚尙未行步,出仕茫無期限,仍據重任,罪積瘝曠,呈告乞遞,誠出於情勢之萬不得已,而微誠未格,天聽愈邈,虛帶官銜,爲日已久。今又特遣承旨,敦諭至此,惶恐感激,狼狽悶迫,罔知所措云。傳曰,知道。
上在昌德宮。停常參·經筵。
藥房都提調金堉,提調朴遾,副提調尹順之啓曰,數日晴乾,旋卽沈陰,雨雖得時,氣候不齊,調攝之中,聖候,何如?些少寒熱,亦已盡去耶?寢睡·水剌,今復如何?臣等憂慮,與日俱深,且前頭擧動,雖定日期,內外異勢,不可竝行。一擧一退,宜有所決,敢來問安,竝此仰稟。答曰,諸症旣已差愈,今後勿爲問安。
上候再感,朝廷·政院·玉堂問安。答曰,知道。藥房口傳問安,仍請入診。答曰,依啓。
入診退後,藥房啓曰,臣等,退與御醫及柳後聖·鄭後啓等商議,則主症專在於再感,而疝氣亦由於再感而發動,小柴胡湯,加黃連·山梔·連皮鹽水拌炒,白芍藥·靑皮各七分,知母一錢,連進二貼宜當云,此藥劑入之意,敢啓。答曰,知道。
又啓曰,議藥之後,柳後聖因下敎來言,入診時勞動,汗氣還收,發散之材,當爲加入云。故荊芥穗七分·乾葛一錢,添入之意,敢啓。答曰,知道。以上出藥房日記
政院啓辭。答曰,旣已差愈,卿等勿以爲慮。
慶尙監司狀啓。答曰,道內之謗言,固不足取信,而欲人之益加戒愼之意也。觀此狀啓,至於待罪,何以作此擧措,取竊笑於群盜耶?卿與討捕使,竝安心勿待罪。亦勿撓於人言,益加討捕,盡心治盜,期於剿滅事,回諭。已上出內下記草
備邊司啓曰,本司有司堂上李一相,頃日政,移授大司憲,姑爲減下,其代,以慶川君金南重差下,使之察任,何如?傳曰,允。
又啓曰,本司武郞廳金城,奔走勤仕,已滿十五朔。令該曹依例陞敍,或守令除授事,捧承傳施行,何如?傳曰,允。
戶曹啓曰,卽接廣興倉所報,則領議政鄭太和,今夏等祿捧,依他大臣例,祿牌受出事,親往其家,則以爲出給祿日已過,終不受去云。係是大臣祿捧,依前例令倉官領納之意,敢啓。傳曰,知道。
同知吳挺一,三度呈辭。入啓。遞差。
司憲府照本,都摠都事崔山峻,矣闕內巡檢時,未啓達之前,徑自點閱,罪杖一百,告身盡行追奪。啓依允。又照本,洪興祖·李華封·成後萬等,矣本月初二日宗廟親祭時,第六室·八室·九室受酒之時,不能淨拭,皆有浮芥,事甚驚駭。罪各杖八十贖,奪告身三等。啓依允。功減一等。
政院再啓曰,伏覩聖批,以旣已差愈,勿以爲慮爲敎。臣等區區之誠,尤不勝悶迫之至。大抵感冒之餘,腠理必虛,不善調治,爲害實倍,雖在凡庶,亦且如此。聖體所患,雖已差愈,將攝未久,遽爲臨幸,則樹林之間,陰濕之地,勞動起居,恐或添傷,匹夫猶戒於垂堂,聖人所愼者惟疾,殿下强拂臣等之請,爲此萬有一虞之擧,殆近於自輕,殿下何不念及於此乎?且事有輕重,時無早晩,退行若干日,有何所妨?請加三思,以副群下之望。傳曰,依啓。
觀象監,巳時午時,日暈。夜五更,月暈左珥。啓。朝報
上在昌德宮。停常參·經筵。
藥房都提調金堉,提調朴遾,副提調尹順之啓曰,進藥之後,發表多少幾許,熱勢加減,疝氣發動,亦復何如?所進二貼,旣已畢進,則更議他藥。臣等不勝憂悶之至,敢來問安。答曰,熱勢頗減,疝氣不甚發作,湯藥旣已畢服矣。
三提調再啓曰,卽今聖候,餘熱未盡,又有惡心之候,諸醫以爲,此時肝胃之熱,先用橘梔竹葉湯二貼,以除惡心,然後疝氣泄瀉等症,自當漸次治之云。此藥劑入之意,敢啓。答曰,知道。惡心之症,朝來則不至大段矣。
左議政金堉啓辭。答曰,依啓。領相鄭太和小輿出仕事
大司成趙錫胤,同知金南重上疏。答曰,省疏具悉。卿其勿辭察職,以上出內下記草
大殿,政院·玉堂·二品以上·六曹·兩司長官問安。答曰,知道。
藥房三啓曰,卽奉聖批,有惡心之症,朝來則不至大段之敎。臣等不勝喜賀,此藥非但治惡心,至於淸熱治疝,亦皆有效云。無他加入,竹瀝二匙,調於進御之時,則治痰熱,亦甚有效云。依此竝入之意,敢啓。傳曰,知道。朝報
上在昌德宮。停常參·經筵。
夜五更,月暈。
朝廷·政院·玉堂問安。答曰,知道。
藥房都提調金堉,提調朴遾,副提調尹順之啓曰,玉候所患諸症,幾許除却,幾許相存,寢睡水剌加減,何如?進御之藥,有顯效否?臣等不能詳知,憂悶更切,敢來問安。答曰,夜來諸症,已言于醫官矣,湯藥頗爲有效矣。三提調更啓曰,今承聖批,有湯藥頗效之敎,治病之要,在於專補眞元,苦口之藥,不必連進,以妨食治,今姑停而待之,或有未盡餘症,則隨症處方,似爲宜當。諸醫之意,僉同。故敢此陳啓。答曰,病未半愈,而遽停藥餌,似未妥當矣。三提調三啓曰,臣等請姑停進藥,非以爲已盡差復,但諸症中時未知指摘先治之症。故欲觀午間氣候之如何?更議他藥矣。聖敎如此,必須先爲入診,詳察主症,然後方可議藥,敢稟。答曰,知道。入診後,三提調問安。答曰,知道。四啓曰,臣等退與入診諸醫商議,則熱勢三分已減二分,而餘熱尙有一分之多,專以治熱爲主,則諸症自然皆減矣。柴胡四物湯,加牧丹皮·山梔子炒·黃連·麥門冬·知母鹽酒炒各七分,黃柏五分,連進三貼宜當云。此藥劑入之意,敢啓。答曰,知道。以上出內局日記
上在昌德宮。停常參·經筵。
辰時,日暈兩珥。午時,日暈。初昏,流星出華蓋星下,入北方天際,狀如鉢,尾〈長〉三四尺許,色白。
朝廷·政院·玉堂·宗班問安。答曰,知道。
藥房都提調金堉,提調朴遾,副提調尹順之啓曰,伏聞昨夕,有微熱,夜來有惡心之候,此是餘熱未盡而然也。昨日劑入之藥,一貼進御之後,亦覺有效否耶?鷄鳴時,又進一貼耶?寢睡,亦復何如?臣等不勝憂慮之至,敢來問安。答曰,昨夕微熱,夜半而止,惡心非實熱之症矣。湯劑兩貼,進服而時無顯效矣。
大妃殿,藥房口傳問安。答曰,知道。予則平安,而大殿,累日彌留,以此爲憂。中宮殿,藥房口傳問安。答曰,無事。世子宮,藥房口傳問安。答曰,知道。
又啓曰,卽以傳敎之意,與諸醫商議,則皆以爲,微熱旋止,惡心,亦由進粥而然,此是漸次差減之候也。且此藥,旣以三貼議劑,二貼旣已進御,而一貼尙存,今日午後,更爲畢進,則此時庶見其效云,敢啓。答曰,知道。以上出藥房日記
刑曹粘連啓目。答曰,云云,本道以物議之發,大致驚動,有此歇後之請,請以放釋之類,竝定配,請以定配之類,竝輸情爲限,嚴刑事,分付。所謂完畢之說,或不無因此沮止之弊,毋得如是之意,亦爲申飭。出內下記草
掌令權玲,身病出仕。
黃海監司書目,遂安郡守趙仁亨,平山府使金宗泌,殺人覆檢,互相推諉,稱病不進,罷黜事。朝報
上在昌德宮。停常參·經筵。
藥房都提調金堉,提調朴遾,副提調尹順之啓曰,伏聞昨昏,有微熱之升,煩渴之候,此是餘熱未盡之故也。前藥一貼,想已畢進,淸朝入診,更議他藥,爲宜,敢啓。答曰,知道。入診後,藥房問安。答曰,知道。
府啓。答曰,依啓。本院,直宿事,旣已差歇,不必爲之矣。
藥房啓曰,臣等,俱以無狀,待罪藥房,適値玉候違豫,至今彌留,實由臣等不能趁卽入診,次第用藥之致,雖無人言,自知負罪實多,常懷憂懼。至於直宿,因聖敎未免暫曠,此亦臣等之罪也。今者伏見臺諫啓辭,極其嚴峻,不覺悚然失措,不勝惶恐,伏地待罪。答曰,卿等,未有所失,宜安心勿待罪。出藥房日記
大殿,政院·玉堂問安。答曰,知道。
司憲府照本,吳挺垣,矣前任正言時,爲兄分疏,張皇辭說,罪杖八十贖,奪告身三等,啓。只罷其職。
藥房啓曰,入診醫官等,以爲證候頗減於再昨,進御之藥,似有其效。依前加入,二貼劑入之意,敢啓。答曰,知道。
承文正字鄭撲,卒貞愼翁主題主後,入來。
府啓,凡人疾病之作,必先招醫問證,量施對劑,而亦必頻頻診脈,聽音察色,隨其加減,以爲次第用藥之地。雖在閭閻匹夫,尙且如此,況於至尊之位乎?今者玉候違豫,已過一旬,當初用藥之際,曾無一番入診之擧,群下之情,已不勝其悶迫,及至聖候再感之後,始得入診,而入侍者,亦不過數三醫官而已。內局兩提調本任,俱是闕內入直之官,雖無別省記,自可推移直宿,而伏聞昨日初昏,又有熱上之候,藥房無一員留直提調。此必出於自上以外人驚動爲慮,尙無入直之命,自下亦因漸差之敎,不敢徑先啓請而然也。卽今愆候,大勢雖減,餘熱則升降無常,而不能隨時進藥,一日二日,未卽平復,臣民之憂煎,曷有極哉?請自今日,內局提調一員,入宿本院,使之頻候夜間證勢,入診時,亦竝入參。批答見上
京畿監司書目,良才察訪金乃鼎,貞愼翁主返魂時,以人馬差使員,不爲下去,稱病呈狀,罪狀令朝廷以處置事。
藥房啓曰,卽者伏聞下醫官之敎,自數三日前,腰間有微痛之候,此近來別證,臣等今始知之,尤用驚慮。與醫官商議,則四物湯,加知母鹽酒炒·黃蓮·梔子·連皮炒·牡丹皮·柴胡·黃栢鹽酒炒各五分,爲對症之劑云。故三貼,先爲劑入。前入之藥,姑勿進御宜當,臣等敢來問安。竝此仰稟。答曰,依啓。朝報
上在昌德宮。停常參·經筵。
政院·玉堂問安。答曰,知道。
藥房都提調金堉,提調朴遾,副提調尹順之啓曰,伏未審夜來,寢睡,若何?腰痛之候,有所加減耶?劑入四物湯,昨已進御乎?熱上之候,與前無異乎?臣等達夜憂悶,敢來問安。答曰,腰痛無加減。四物湯旣已進服矣,去夜則無熱上之候,故寢睡頗穩矣。又啓曰,卽者伏承下敎,去夜寢睡頗穩,此是熱勢頓減之候也。臣等不勝喜賀,但腰痛,時無加減,餘熱往來無常,必須更爲入診,然後仍用前藥,或更議他藥,敢此仰稟。答曰,昨才診察矣,今日則姑勿爲之,可也。又啓曰,今日入診,姑勿爲之事,下敎矣。逐日勞動,或恐有妨於調攝,不敢强請矣,昨日劑入之藥,專爲治熱,而熱止則腰痛亦隨而除,一貼,午間連進爲當。且提調雖輪直於闕內本衙門,揆諸事體,似未着實,三提調輪回直宿於本院,實合事宜,竝此仰稟。答曰,知道。直宿事,不允。
府啓,權坽·柳,竝罷職事。答曰,依啓。出內下記草
傳曰,領相如是强疾,出入必有添傷之患,勿參問安之意,分付。
禮曹正郞李弘載,卒南昌君洪振文致祭後,入來。
府啓,頃日本府禁吏,忽然被打,至於失牌,此實曾前所無之變,法司禁令,將無以行,豈不大可寒心哉?掌令權坽,不思擺脫謬習,因人傳囑,直送禁帖,致令犯禁者之同類,反打禁吏。禮賓寺正柳,亦於其時,送奴於禁吏,欲減被捉之物,禁吏不許,則又爲歐打,凡在聽聞,莫不駭異,不可不擧正其失,以礪頹俗,請權坽·柳,竝命罷職。批答見上
前啓,藥房提調直宿本院事,停啓。朝報
上在昌德宮。停常參·經筵。
自辰時至未時,日暈。
藥房都提調金堉,提調朴遾,副提調尹順之啓曰,伏聞終夜差備,無招醫之敎,臣等一喜一慮,伏未審寢睡,若何?腰痛熱勢,竝無大段發作之候耶?進御之藥,今日畢進,此正少愈加愼之時,必須入診瞻望,然後更議調攝之劑,敢來問安,竝此仰稟。答曰,知道。腰痛熱勢,皆不至大段,而夜氣蒸鬱,寢睡暫不如昨日矣。
藥房,入診後問安。答曰,知道。又啓曰,入診醫官等,以爲熱勢幾至盡減,脈候平安,不勝欣喜。臣等瞻望玉色,亦殊勝於再昨入侍之時,平復之期,可指日而待,此時若或少失調攝之宜,則甚可懼也。唯願更加畏愼,以遵古人少愈之戒,前進之劑,別無加減之材,依前劑入三貼之意,敢啓。答曰,依啓。
院啓。答曰,依啓。入格之類,盡罷事,不允。李碩華事,更加詳察處之。出內下日記
備邊司啓目,粘連平安監司狀啓云云。取招於大奉,旣已三字缺處置,而更問其本主,事體不當兺不喩二字缺大奉招內,自謂胎生於寧邊,其兄大二字缺之所言爲白乎矣,本府民人,所呈如此,雖不可取信,而但大奉,四歲爲松京人所買,一字缺役幾至四十年云。本土旣無可潴之地,一字缺罪於四十年之後,極爲未妥。且寧邊一字缺府,自古巨鎭移營之後,蕩敗無形,今又降號,使秩卑之人爲守,則吏民之二字缺固宜破家潴澤,旣無所施,則降號罷官,何可獨爲?此所謂皮之不存,毛將焉傅者也。且往者,龍仁以兩南大路之故不革,慶安以罪人時居之地,降號云,以此□之,則尤爲變通是白乎矣,此非自下擅便之事,上裁,何如?啓依回啓施行。
吏曹啓目,粘連內下是白有亦,因備局覆啓,寧邊旣不降號罷官,則前府使李英發,似不當遞差兺不喩,新除授縣官李汝澤,雖經一字缺品職,而遽授大都護府使,亦涉驟陞是白置,前府使李英發仍任,何如?啓依允。
吏曹啓曰,臺諫有闕,政事,取稟。
院啓,大槪,今番試藝時,多有用情不公之言,諸試官,不可尋常推考而止,請命罷職不敍。其入格之類,竝令勿用事,堂後薦曾經先生者,或在外,或罷散,則雖當次不得薦,乃流來舊規也。頃者注書薦望時,前正〈?〉柳俊昌方在罷職中,不可以一時權着紗帽,敢爲莫重之薦,注書金宇亨,不遵政院舊規,矇然受薦於罷職之人,物議莫不譁然,且被薦之人,雖可惜而事甚苟且,不可仍用其薦,請前正〈?〉柳俊昌,注書金宇亨,竝命從重推考。其薦亦令勿用,殿中之任,非他庶官之比,人望門地,一若不合,則不可冒居,監察李碩華,雖是部將出身,娶妻於中人,則門地之卑,據此可知。及授本職,莫不駭異,監察李碩華,請命汰去。批答見上
試官應罷,柳廷重·鄭良弼。朝報
上在昌德宮。停常參·經筵。
政院·玉堂問安。答曰,知道。
藥房都提調金堉,提調朴遾,副提調尹順之啓曰,昨今天有雨徵,日氣蒸鬱,此時調攝之中,聖候,何如?寢睡能得安穩,水剌不至厭進乎?熱氣腰痛,比昨,何如?耳鳴之症,亦復如何?臣等,百般憂慮,不勝悶鬱之至,敢來問安。答曰,腰痛旣已差愈,熱勢頗爲減去,寢睡亦穩矣。但耳鳴之症,一樣矣。
又啓曰,伏承聖批,熱勢頗爲減去,而耳鳴之症,一樣矣爲敎,此是些少餘熱,尙未去根也。前進四物湯一貼,食前或食遠,仍爲進御。夜間,又進一貼宜當云,諸醫之意,如此,敢啓。答曰,知道。
又啓曰,卽者,伏聞慈殿,有蜈蚣咬傷之患,不勝驚慮。與諸醫商議,則地龍汁,塗其傷處,則其毒爲消,桑白皮取汁塗之,亦效云。此藥,方爲備進,且以頭垢塗之,則不痛不痒云。此則自內爲先試用,何如?答曰,知道。
藥房,大妃殿問安。答曰,知道。不至大段,勿爲問安。
藥房提調朴遾,同副承旨朴安悌啓曰,卽者醫官等來言,自上熱勢已減,而氣力沈困,坐臥不便爲敎。此是汗下熱退之後,次第例症,而亦出於久廢食治,連進粥飮,中氣虛弱之致也。不可以此遽進飯水剌及峻補之劑,蓮子粥,淸補脾胃,能實中氣。且生脈散,淸心止渴,涌出氣力,蓮子粥,蓮子·山藥末各五錢,入粳米末少許,生脈散,倍人蔘·麥門冬一錢·五味子減七分·代烏梅肉三分,和砂糖屑,不拘時進御,而蓮子粥,則頻數進御宜當云,依此劑入之意,敢啓。答曰,知道。以上出藥房日記
院啓,監察李碩華汰去事。答曰,依啓。出內下記草
院啓,大槪,今番試藝時,多有混雜之事,入格之類,請命盡罷勿用事。殿中之任,非他庶官之比,人望門地,一若不合,則不可冒居,監察李碩華之妻父,乃是中人,人皆傳言其姓名,渠亦不敢二字缺有何更加詳察之事也。監察李碩華,請命汰去。批答見上
府啓,當此聖候久愆,群下憂煎之日,臣子分義,不敢呈告,而朝見分發晉川君柳䪷,以子息成婚出去,其無識,甚矣。不可不隨現擧劾,以爲警飭之地,柳䪷拜辭,未知在於何時,近來若非緊急公事,不得出納,而今此拜辭單子,政院矇然捧入,難免不察之失,請柳䪷罷職。當該承旨,從重推考。答曰,不允。
忠淸監司書目,軍器寺郞廳,以斫木事,來在忠州,自點墓山,以推奴事,乘其空官,任意推捉,至於本州妓生,竝地率去,所率二人,一時渡江之際,皆致渰死,聞來驚慘,罪狀,令該曹處置事。
咸鏡監司書目,二字缺府使李之馧,病不得赴任,令該曹處置事。朝報
上在昌德宮。停常參·經筵。
政院·玉堂問安。答曰,知道。
藥房都提調金堉,提調朴遾,副提調尹順之啓曰,昨夕虛煩之候,想是熱降之後,中氣虛弱,不堪困惱而然也。伏未審夜來,寢睡何如?困惱之候,亦復如何?山藥蓮子粥·生脈散,已爲進御乎?今朝入診,更察脈候,然後可議他藥,敢來問安,竝此仰稟。答曰,知道。夜來寢睡頗穩矣。
藥房,大妃殿問安。答曰,知道。別無痛處,氣候安寧,勿爲問安。
府啓,晉川君柳䪷及承旨等事。答曰,推考,可也。內下記草
入診後,藥房·政院·玉堂問安。答曰,知道。
藥房再啓曰,臣等退與諸醫相議,則中氣虛弱,餘熱未盡,當用參胡芍藥湯,加山梔子炒·地骨皮,各七分,三貼云,此藥劑入之意,敢啓。答曰,知道。
歸厚別提洪時迪,卒貞愼翁主禮葬後,入來。
入診時,左議政李世白所啓,訓鍊都監,新設屯田,在於延安地,石數落只,亦爲甚多,而奸民敢生冒占之計,僞造文記,稱以祖上之畓,或稱賜牌之地云,發遣都監郞廳,摘奸後處置,何如?上曰,依爲之。
又所啓,平山·遂安兩邑守令罷黜狀啓,今方來到,而罷黜之事,元非大段。且此兩邑守令,俱無不治之聲,非但前頭,或不無勅奇,農務方殷,迎送有弊,平山前府使·遂安前郡守,勿罷仍任,何如?上曰,依爲之。
又所啓,寧邊府使李英發,當爲改下批,而近來開政未易,不待改下批,使之赴任,似或便當矣。都承旨尹順之曰,未及改下批前,使之赴任,旣無前規,以口傳改下批,發送,何如?上曰,依爲之。兵曹判書朴遾所啓,今番試藝入格,旣已盡罷不用,而日氣漸熱,猶且更爲試取乎?靜攝之中,入啓煩瀆,故敢稟。上曰,旣是已定之事,而日氣此熱,待秋涼後,稟處,可也。
又所啓,來月當番上番軍,昨日點考,則闕數比前稍優,其中老病弱者外,亦多雜頉,此則未必皆是實狀,而第念農務方殷,不可失時,若不限多少,收布而雇立京人,則京外兩便,依去年上番,啓稟定奪,施行,何如?上曰,依爲之。
吏曹口傳政事,寧邊前府使李英發,仍任。朝報
上在昌德宮。停常參·經筵。
政院·玉堂問安。答曰,知道。
藥房都提調金堉,提調朴遾,副提調尹順之啓曰,夜來風氣不調,伏未審聖候,若何?昨日,連進饘粥,必是熱氣已盡,有思食之念而然也。此時調保食治,勝於藥物,水澆爛飯,亦或可進,諸醫之議亦如此,劑入參胡芍藥湯一貼尙存,向夕連進爲當云,敢啓。答曰,知道。寢睡日漸安穩矣。以上出藥房日記
院啓,平山·遂安事。答曰,依啓。兩任守令,仍任,還收事,不允。出內下記草
上在昌德宮。停常參·經筵。
酉時,日暈。
政院·玉堂問安。答曰,知道。
藥房都提調金堉,提調朴遾,副提調尹順之啓曰,近日旱氣頗甚,凄風燥物,長養之節,恐勞聖慮,伏未審夜來,聖候,何如?昨者伏聞,屢進水剌,臣等,不勝歡喜,但飮食之節,尤宜調愼,快意生冷,不可輕進,劑入之藥,昨已畢進,今日當爲入診,而諸醫以爲入於差境,慮致勞動云。未知何如?敢來問安,竝此仰稟。答曰,憂旱之痛,殆有甚於身上之疾病,只自仰蒼而已。湯藥旣已進服,入診不必爲之。又啓曰,聖候,雖已差復,些少餘症,想必未盡,不得入診,則症候之何如,必須詳敎,然後可議他藥,敢此仰稟。答曰,然則入診,可也。入診後,藥房問安。答曰,知道。又啓曰,臣等與諸醫,反復商議,則皆以爲加減涼膈散,退傷寒餘熱及胸煩等症,此藥三貼,爲先劑入。益元散,補胃降火止渴,每一貼,陳米飮,或元米帶冷,頻頻和進宜當云,故五貼亦爲劑入之意,敢啓。答曰,知道。
備邊司粘連啓目。答曰,此人非不知除拜此職,而任情下去之狀,已極可駭。如此厭避之輩,尤不可徒遂其願,本道監司推考,使之催促上送,以爲赴任之地。南原府李之馧使事
上在昌德宮。停常參·經筵。
政院·玉堂問安。答曰,知道。
藥房都提調金堉,提調朴遾,副提調尹順之啓曰,伏未審夜來,寢睡,若何?加減涼膈散進御之後,胸煩之症,似有其效耶?伏聞醫官之言,衣襨欲暖,食飮惡冷之敎,今日似當入診,而逐日勞動,亦或未安,敢來問安,竝此仰稟。答曰,衣襨欲暖之症,卽日祛矣。食飮惡冷之候,尙今未祛耳。
又啓曰,惡冷之候,皆以爲胃氣虛而膈上餘熱,尙未盡除,劑入加減涼膈散一貼加進,然後更觀症候宜當云,敢啓。答曰,知道。以上出藥房日記
院啓,遂安·平山事。答曰,勿煩。
忠州牧使宋時烈上疏。答曰,省疏具悉。君臣之間,貴相知心,何用多誥?勿辭從速上來,以副予意。以上出內下記草
上在昌德宮。停常參·經筵。
政院·玉堂問安。答曰,知道。
藥房都提調金堉,提調朴遾,副提調尹順之啓曰,伏未審夜來,寢睡若何?水剌之進,氣力之强,比數日之前,漸有所加乎?聖心憂旱,感格如響,向蒼一言,逾於六責,非但洽於農祥,聖躬愉快,必覺諸症之自祛。臣等不勝喜賀之至,今日當爲入診,而雨濕如此,開戶勞動,亦恐有妨。願詳量此時氣候,而下敎,敢來問安,竝此仰稟。答曰,氣力日漸有加,而亦不至顯顯矣。又啓曰,卽聞下醫官之敎,又承聖批,則氣力日漸有加,餘症幾盡差復,而恐有些少未盡之熱,加減涼膈散一貼畢進,然後更議調補之藥似當,敢啓。答曰,知道。以上出藥房日記呂善應校正。日記廳郞廳李萬恢書。
上在昌德宮。停常參·經筵。
夜四更五更,巽方坤方,有氣如火光。
政院·玉堂問安。答曰,知道。
藥房都提調金堉,提調朴遾,副提調尹順之啓曰,伏未審夜來,寢睡,若何?前者劑入之藥,想已畢進,差晩願爲入診,更議他藥,敢來問安。答曰,知道。入診後,藥房問安。答曰,知道。
藥房又啓曰,臣等,退與諸醫相議,則聖候朝前口渴虛煩,午後微有困惱,而向夕蘇快,夜則寢睡安穩,此乃胃熱餘存,上熏於心肺也。竹葉石膏湯,加生知母一錢,用三貼宜當云。此藥劑入之意,敢啓。答曰,知道。困惱向夕方甚矣。蘇快之言,聽之誤也。
又啓曰,午後困惱,向夕方甚,蘇快之言,實未諦聽,而此藥,不論時之早晩,專主於止渴淸熱,正合傷寒已經汗下之後,故議定劑入云矣,敢啓。答曰,知道。以上出藥房日記
戶曹草記。答曰,守令則推考,紙地則仍爲捧入,可也。出內下記草
上在昌德宮。停常參·經筵。
藥房都提調金堉,提調朴遾,副提調尹順之啓曰,連日陰沈,伏未審聖候,若何?夜來寢睡安穩乎否?昨進竹葉石膏湯,已進一貼乎?伏聞醫官之言,左邊肩脅牽痛之候,今則何如?煩渴困腦之候,比前,何如?臣等不勝憂慮,敢來問安。答曰,肩痛不至大段,困惱之症,幾盡差愈矣。以上出藥房日記
利川府使林㙐上疏。答曰,省疏具悉。疏辭當令該司議處焉。出內下記草
上在昌德宮。停常參·經筵。
藥房都提調金堉,提調朴遾,副提調尹順之啓曰,雨後日氣稍涼,調攝之中,聖候若何?劑入之藥,今日畢進,未知頗有其效耶?肩痛困惱之症,未盡差愈耶?敢來問安。答曰,肩痛困惱之症,減歇後一樣矣。又啓曰,醫官問安之時,有二更後煩渴之敎,前入石膏湯材料中,半夏性燥,當去之,更加烏梅一錢,連進二貼,宜當云。前入之藥,一貼還下,待新劑煎進之意,敢啓。答曰,知道。又啓曰,臣等,才以藥中材料加減之事。入啓矣。未得入診,不知午間聖候,自前例以早朝入診,未察困惱虛煩之氣色,似爲未盡。且有面稟定頉之事,欲與醫官,卽爲入診之意,敢啓。答曰,知道。入診後,藥房問安,仍爲口傳啓曰,朝入藥外,更無對劑,仍爲進御宜當。答曰,知道。
府啓,李起浡事。答曰,不允。
政院啓曰,忠淸監司趙珩,洪州牧使柳景緝,竝拿來事,已捧傳旨,而監司,則似當交代後拿來,何以爲之?敢稟。傳曰,新監司,催促發送,交代後拿來,可也。出禁府謄錄
判中樞府事趙翼上疏。答曰,省疏具悉。卿其勿辭。出內下記草
有政。吏批,以姜栢年爲忠淸監司,徐元履爲掌令,李天基爲執義。
上在昌德宮。停常參·經筵。
卯時,木星見於午地。
藥房都提調金堉,提調朴遾,副提調尹順之啓曰,伏未審夜來,寢睡,若何?煩熱之候,更不發作耶?昨日入診之時,瞻望玉色,極其和平,玉音酬酢,幾乎復常。臣等不勝欣喜,此時調攝,更加畏愼,臣等之望也。敢來問安。答曰,知道。煩熱之候,不至大段矣。出藥房日記
忠淸監司姜栢年上疏。答曰,省疏具悉。卿才允合此任,卿其勿辭,速往欽哉。出內下記草
上在昌德宮。停常參·經筵。
夜一更,月暈。自三更至五更,有霧氣。
藥房都提調金堉,提調朴遾,副提調尹順之啓曰,伏未審夜來,寢睡,若何?煩渴之候,尙無所減乎?前日劑進之藥,今日當爲畢進,乘晩入診,更議他藥宜當。敢來問安,竝此仰稟。答曰,知道。煩渴之候,頗減矣。
入診後,藥房問安。答曰,知道。
藥房再啓曰,臣等,退與諸醫商議,則雖無困惱等症,尙有餘熱,前進竹葉石膏湯二貼,加用宜當云。此藥劑入之意,敢啓。答曰,知道。
藥房,世子宮口傳問安。答曰,知道。小有失音之候,爲調理停筵數日,而此非服藥之病,勿爲議藥,亦勿爲慮。以上出藥房日記
知中樞府事趙絅上疏。答曰,省疏具悉。卿其安心勿辭。
府啓。答曰,旣已召來,今後遽爾斥絶,似欠重厚,其諒處焉。以上出內下記草
上在昌德宮。停常參·經筵。
政院·玉堂問安。答曰,知道。
自昧爽至卯時,沈霧。夜一更,月暈。五更,坤方巽方,有氣如火光。
藥房都提調金堉,提調朴遾,副提調尹順之啓曰,暑熱方盛,沈霧濛濛,氣候如此,恐妨調攝,夜間寢睡,未知若何。煩熱之候,別無發動否乎?且聞世子,近來失音累日,色憂之中,豈無所傷?昨者問安,欲爲議藥,而以不至大段下令,慮貽聖上憂疾之念也。若不趁時藥治,則恐或添傷,今固仰候之時,敢此竝稟。答曰,寢睡安穩,而曉來頗爲煩熱矣。世子所患,旣已差愈,不必服藥矣。
藥房,世子宮問安。答曰,旣已差愈,勿爲問安。
藥房再啓曰,伏承聖批,有曉來煩熱之敎,似是夜氣蒸鬱之所致,煩熱則必有困惱引飮之候,未知輕重之如何?卽爲入診,詳察宜當,醫官之言,亦如此,敢啓。答曰,旣不至大段,今已如常矣,不必入診矣。煩渴困惱等症,皆無矣。以上出藥房日記
府啓,李起浡遞差事,吏曹郞廳推考,色吏囚禁治罪事。答曰,依啓。
兵曹草記。答曰,怠慢不謹,莫此爲甚,事極駭愕。當該官員,推考,色吏囚禁,嚴刑重治。以上出內下記草
上在昌德宮。停常參·經筵。
藥房都提調金堉,提調朴遾,副提調尹順之啓曰,日氣連陰,調攝之中,聖候若何?淸齋之日,必有不安於寢睡,臣等不勝耿耿之慮,前入之藥,今日畢進御矣。當爲入診,更議他藥,敢來問安,竝此仰稟。答曰,知道。
入診後,藥房問安。答曰,知道。
藥房再啓曰,卽與諸醫商議,則聖候熱勢,比前頓減,前用竹葉石膏湯,依前加入,進御二貼宜當云,此藥劑入之意,敢啓。答曰,知道。以上出藥房日記
上在昌德宮。停常參·經筵。
藥房都提調金堉,提調朴遾,副提調尹順之啓曰,蒸鬱之餘,雨勢徹夜,伏未審寢睡,若何?煩熱之候,加減如何?臣等不勝憂慮,敢來問安。答曰,煩熱之候,不作矣。出藥房日記
上在昌德宮。停常參·經筵。
藥房都提調金堉,提調朴遾,副提調尹順之啓曰,雨後風氣凄冷,伏未審夜來,聖體若何?昨日則有醫官罷出之敎,未知諸症,顯有減歇之效耶?前入之藥,昨已畢進,今日入診後,更爲議藥乎?敢此問安。竝稟。答曰,知道。
入診後,藥房問安。答曰,知道。
藥房再啓曰,臣等退與諸醫商議,則加減生脈散,加生甘草三分·蓮肉·知母各五分,生地黃七分,元入五味子減半。此藥生津止渴,涌其氣力淸補之劑,不必以一日一服爲限,煩渴之時,亦爲進御宜當云。此藥三貼,劑入之意,敢啓。答曰,知道。以上出藥房日記
傳曰,莫重圍籬,不可續續修改。今此下去時,體墻雖或完全,其下有水濕可疑處,則勿拘於完全,以爲目前塞責之地,竝爲撤毁堅築,俾無後日更築之弊。今番下去之時,草草塞責而來,後日若有更頹之患,則其時重罪,爾自當之,各別惕念,堅築以來事,有旨伊川下去中使處。出內下記草
上在昌德宮。停常參·經筵。
午時,日暈兩珥。夜三更,月暈。
藥房都提調金堉,提調朴遾,副提調尹順之啓曰,曉來伏聞有泄瀉之候,極爲驚慮,以虛煩之症,連進淸涼之劑。且値連有國忌,累日齋素之致,臣等固已爲慮矣,卽欲入診,而恐勞聖體,未敢請也。曉進三百湯一貼,已爲進御乎?差晩又進一貼宜當云,二貼加劑入之意,敢啓。答曰,知道。湯藥旣已進服矣。出藥房日記
司僕寺啓曰,前大靜縣監趙廷璜,遞位進上馬二匹上來,禾毛色別單以入,而依前內廏留養之意,敢啓。傳曰,知道。出司僕寺謄錄
上在昌德宮。停常參·經筵。
藥房都提調金堉,提調朴遾,副提調尹順之啓曰,伏聞醫官問安之批,夜來寢睡安穩,泄瀉之候,亦爲止息云,未知此後,無困惱之患乎?三百湯三貼,已爲畢進御乎?此藥,非但治療泄瀉,淸熱補虛之良劑,加進三貼宜當云,將依此劑入矣。今日當爲入診,而醫官等言,別無症候,而勞動未安云,何以爲之?敢來問安。竝此仰稟。答曰,知道。別無困惱之症,不必入診。出藥房日記
禁府啓目。答曰,柳景緝事,問于該廳處之。趙珩所爲,極爲無據,自不得發明,刑推與否,問于大臣處之。出內下記草
上在昌德宮。停常參·經筵。
藥房都提調金堉,提調朴遾,副提調尹順之啓曰,伏未審夜來,寢睡若何?泄瀉之候,永爲止息耶?三百湯一貼,昨已進御,其二貼不必畢進,而此藥之效,非但止瀉,且是淸補之劑,今日一進而後止,亦或無妨云,敢來問安,竝此仰稟。答曰,知道。泄瀉永止而寢睡日漸安穩矣。
傳曰,自今日,提調及醫官,勿爲入直。以上出藥房日記
副護軍安邦俊上疏。答曰,省疏具悉。所辭之職,當勉副焉,爾其安心。
傳曰,前東昌尉權大恒,敍用。
刑曹粘連啓目。答曰,旣施累次之刑,其獄事終涉可疑,特用罪疑惟輕之典,除加刑照律處之似當。以上出內下記草
有政。吏批,以朴尙質爲監察,權尙矩爲典籍,李曾爲說書,李慶桓爲刑曹佐郞,權勛爲善山府使,黃浩爲郭山郡守,尹惟謹爲戶曹佐郞,李晶爲良才察訪,李敏厚爲禁府都事,閔維重爲監察,尹垍爲平澤縣監,朴純仁爲江西縣令,李殷相爲兵曹佐郞,金始振爲獻納,承文正字閔點,校書副正字尹棐殷,典籍安後稷,東昌尉權大恒,成均博士南之望。
上在昌德宮。停常參·經筵。
申時,日暈。
藥房都提調金堉,提調朴遾,副提調尹順之啓曰,伏未審夜來,寢睡若何?昨日有提調醫官等勿爲入直之敎,想必已盡平復而有此敎也。臣等猶以爲深慮也。伏願更加戒愼之道,飮食節其生冷,機務省其冗雜,出入起居,時其早晩,喜怒言語,務於和平,無恃一時之效,免致三復之悔,三百湯之後,別無更議之藥,烏梅茶·生脈散,或有煩渴之時,則量宜進御,亦不過多。臣等區區之懷,今因問安,敢此陳達。答曰,知道。出藥房日記
備邊司啓曰,長淵走回人李乭屎,同府堅囚事,自本司曾已分付,而今見黃海監司李後山馳報,則去四月二十九日,囚人李乭屎,越獄逃躱云。莫重罪囚,不謹守直,以致逃躱,事甚驚駭。長淵府使崔文湜,爲先從重推考,多般設機,刻期跟捕事,本道監司處,行會,何如?答曰,依啓。趁不捕捉,終致見失,則他日彼人詰責之際,本道方伯及本官當之,以此知委,可也。出備局謄錄
上在昌德宮。停常參·經筵。
藥房都提調金堉,提調朴遾,副提調尹順之啓曰,夜來雨氣蒸鬱,伏未審聖候,若何?耳鳴之症,亦已差歇,此是餘熱盡祛而然也。寢睡·水剌,雖不能如常,所異者幾許耶?敢來問安。答曰,氣候幾盡如常,而但食飮之際,尙未進肉味耳。
前進善宋時烈上疏。答曰,省疏具悉。噫,觀此疏章,予心戚戚焉。今番之出萬金它慮,予豈不揣磨而後行之乎?勿爲趑趄,惟恃予而亟出焉,幼而學之,壯而欲行之也。有何壞義之理乎?彼地曠官已久,一刻爲急,須速上來,以副至意。出內下記草
上在昌德宮。停常參·經筵。
藥房都提調金堉,提調朴遾,副提調尹順之啓曰,大雨之後,涼氣頗多,伏未審此時,聖候若何?寢睡之穩,水剌之進,想或未至於如常。臣等區區之慮,不敢少弛,敢來問安。答曰,知道。自今日,欲進乾飯矣。出藥房日記
宗簿寺粘連啓目。答曰,旣已罷職,以爲懲戒之地,此時人心不淑,所謂等狀內辭緣,亦不可取信,毋得黜契,以爲保存貧寒家室之地宜當。今此推考,分揀。
禮曹草記。答曰,更待平復後,稟處,可也。駙馬揀擇事
院啓。答曰,依啓。金繼祖事,似不近理,更加詳察處之。以上出內下記草
上在昌德宮。停常參·經筵。
藥房都提調金堉,提調朴遾,副提調尹順之啓曰,伏未審夜來,聖候若何?昨日進御乾飯之後,消下平復乎?生脈散日進二貼,則今日當盡,更爲劑入乎?敢來問安,竝此仰稟。答曰,進乾飯而如常矣。生脈散,亦爲劑入,而所患旣已平復,今後勿爲問安。
又啓曰,卽者伏承聖批,有生脈散,亦爲劑入之敎,柳後聖等以爲,此夏節茶飮,不拘貼數之藥,加入中去知母爲當云,姑先劑入十貼之意,敢啓。答曰,知道。以上出藥房日記
刑曹粘連啓目。答曰,以予平心觀之,則卿等論,俱有偏係,實涉未妥,刑官之任,豈容如是乎?海齡等難生,設或諉脅誣服,未有顯露之前,決不可逆訴論罪,特其餘事之說,極爲不當。今此之獄,或不無勢重難解之弊,依前傳敎,照律處置。
淸州居生員卞榥等上疏。答曰,省疏具悉。所陳事,當令該曹議處焉。
院啓,金繼祖事。答曰,先罷後推。
前副提學金慶餘遺疏。答曰,覽疏惻然焉,所陳等事,予用嘉尙也。以上出內下記草
上在昌德宮。停常參·經筵。
政院·玉堂·宗班·藥房問安。答曰,知道。
夜三更,月暈。
藥房都提調金堉,提調朴遾,副提調尹順之啓曰,伏未審夜來,聖候若何?昨日有勿爲問安之敎,而臣等區區之心,不勝耿耿之至,敢此來問安。答曰,今則飮食起居寢睡如常,有何問安之事乎?今後勿爲問安。
藥房,嬪宮生辰問安。答曰,知道。以上出藥房日記
禁府啓目。答曰,觀此供辭,則其言欲巧而反拙,血染之大杖,其妹之訴,兼官之報,皆以爲虛妄。雖以治逆之刑,未聞骨片之碎,出今此兼官之檢屍,皆有碎骨,以二次之刑,萬無如此之理,一日之連刑,其可發明乎?非但不遵方伯之令,朝廷欽恤之命,終不記念之狀,尤極痛惡,各別嚴刑,以懲其酷吏之習。出內下記草
夜三更,月暈。
上在昌德宮。停常參·經筵。
卯時,木星見於巳地。自巳時至申時,日暈。夜二更,月暈右珥。
上在昌德宮。停常參·經筵。
卯時,木星見於午地。酉時,日暈。夜三更至五更,月暈。
藥房都提調金堉,提調朴遾,副提調尹順之啓曰,連下勿爲問安之敎,臣等惶恐祗承,退伏私室,一日之間,悶鬱滋甚。伏未審平復之後,聖候如常,少無進退之異耶?生脈散,不限貼數,隨時進御,不知畢進御於何日,預爲下敎,使之劑入宜當,敢來問安,竝此仰稟。答曰,知道。今則旣已平安,未有進退之異矣。出藥房日記
觀象監啓曰,來甲午年,七政曆今當修正矣。五星新法,時未學得,前送日官,門禁甚嚴,束手空還,不得已仍舊推算,修正印出,而北京新曆出來之後,令其入往譯官,七政曆印本,從便貿來,以爲考准之地,何如?傳曰,依允。出觀象監謄錄
有政。吏批,以蔡時欽爲宣陵參奉,李時楷爲禮曹參議,孫必大爲相禮,兪瑒爲注書,李行進爲兵曹參議,呂曾齊爲黃海都事,李天基爲副應敎,沈之漢爲同副承旨,朴長遠爲工曹參議,康時省爲典籍,閔光勳爲江原監司,閔光烈爲典設別檢,辛喜季爲遂安郡守,承文副正字金夏鉉。
閔馨男箚子。答曰,省箚具悉。卿其安心勿辭,亦勿待罪。
兵曹粘連啓目。答曰,依允。兵使裵時亮辭朝之時,至於引見,縷縷下敎,勿畏强禦,盡心官事之意,而今此狀啓,極爲糢糊,事極無謂,如是矇矓處事,則軍政重事,將何以收拾耶?爲先推考,趙摶所備,如是之多,相當賞典,前例相考,稟處。
院啓,賓客推考事。答曰,依啓。徐荇事,似不近人情,更加詳聞處之。
左議政金堉箚子。答曰,省箚具悉。卿其安心勿辭。
領議政鄭太和,左議政金堉,右議政李時白等箚子。答曰,省箚具悉。凡國家委寄之任,重而其責隨而不輕也。今珩也,專不省察,負國家害民生多矣,其罰孰云重也,予之所未曉也。本廳未有所失,卿等,宜安心勿以爲慮。
大司諫洪命夏上疏。答曰,省疏具悉。觀此疏辭,誠有感於予心,良用喜悅焉,予可不體念焉。卿其安心勿辭,以時匡輔予之闕失。以上出內下記草
上在昌德宮。停常參·經筵。
都摠府啓曰,頃因上候未寧,入直軍士,中日試射,啓請姑停矣。上候旣已平復,今日爲始,依前例中日習射,請出標信。傳曰,知道。出都摠府謄錄
戶曹判書李時昉上疏。答曰,省疏具悉。卿其安心勿辭,調理察職。
院啓。答曰,其事重則愼重,固其然也。更加詳察處之。以上出內下記草
上在昌德宮。停常參·經筵。
領議政鄭太和箚子。答曰,省箚具悉。此則理勢之固然,卿等有何所失,情外之言,不必相較,宜安心勿辭。
左議政金堉箚子。答曰,省箚具悉。不能澄汰,理勢之固然,卿等有何所失,情外之言,不必相較,宜安心勿辭。
傳曰,近來許多臺諫一時呈告,事極無謂,而本院全不持難,循例捧入,是何事理耶?今後,則雖過一二度者,竝勿捧入,本院亦爲惕念爲之,可也。
右議政李時白箚子。答曰,省箚具悉。不能澄汰,理勢之固然,卿等有何所失,情外之言,不必相較,宜安心勿辭。
院啓,獻陵參奉徐荇事。答曰,先罷後推。以上出內下記草
上在昌德宮。停常參·經筵。
藥房,大殿誕日問安。答曰,知道。
傳曰,今下弓矢,仁遮外萬戶金泰屹處,給送。出內下日記
上在昌德宮。停常參·經筵。
上在昌德宮。停常參·經筵。
午時,木星見於午地。自未時至酉時,日暈。
傳曰,謝恩使先來軍官等,自北京急速出來,傳此喜報,固非一事。前郡守申晉翼,前縣監朴任龍,譯官張燦等,竝加資。出內下記草
上在昌德宮。停常參·經筵。
藥房都提調金堉,提調朴遾,副提調尹順之啓曰,伏未審近來,聖候若何?平復之後,寢睡·水剌,一如常時,而數日來,益覺有愉快舒泰之候耶?生脈散進御已多,醫官等以爲,迄於停止云,何以爲之?敢來問安。竝此仰稟。答曰,寢食起居,則如常已久,而氣力尙未强健,且有表虛之症矣。生脈散,勿爲劑入。
藥房再啓曰,伏承聖批,有氣力尙未强健,且有表虛之敎,卽與醫官及柳後聖·鄭後啓等,商議,則以爲上候,有中氣不足之患,故自前少觸風寒,則輒有外感。況今新經重患之餘,表裏俱虛,氣力之不得强健,勢所然也。宜以補中實表爲主,當用加減補中益氣湯數十貼云,姑先劑入五貼之意,敢啓。答曰,知道。以上出藥房日記
府啓,太僕寺外廏馬,其數頗多,自前勿論步才高下,使本府諸郞之友,均一輪騎者,爲其調習,非爲其乘肥而已。上年秋,有判官崔汝㞳,自擇步才最優者,不計曉夜,日日馳驟,而全不留意於喂養,駕轎馬及賊贓名馬·名騾竝累匹,相繼病斃於數朔之內,至今聞之者,莫不驚駭,其不有規例,縱恣無忌憚之狀,誠極可惡,不可以事在旣往而置之,請崔汝㞳,罷職不敍。提調之未卽覺察,色郞之不爲禁止,俱不無所失,亦命竝爲推考,以爲嚴飭警後之意。答曰,依啓。崔汝㞳先罷後推。出司僕寺謄錄
備邊司啓曰,謝恩使先來狀啓,他餘事情,則當待使臣還朝,更爲詳審議處,而蔘軍等處置咨文,旣已來到,應死者劉春立·高玄男·姜破回·李士立等四名,則更加堅囚。此外在囚尹以顯以下各人,依咨文,令該曹,俱免死減一等照律施行,何如?答曰,依啓。使之速爲處決,俾無滯獄之弊。
軍器寺官員,以都提調·提調意啓曰,本寺雖曰小各司,所幹極重,國家戎器,皆從此出,名曰武庫,事體非輕。況別設一廳,稱以別造,至於諸道貢案,分定亦異他司,其數倍多,祖宗朝設立之意,豈是偶然?近年以來,左銷右削,日就凋弊,將無以成形,而規外之設,則歲增月加,至於客使許多酬應,亦甚浩大,種種難支之狀,不敢一一煩瀆,年例措備軍器,亦將減少,事勢至此,極爲悶慮,兩西貢物,應納本寺,而該曹亦爲直捧,減充低仰,入多出少,此固該曹不得已之勢,而本寺工役,終難停廢,則參酌輕重,合有變通,餘丁價布,歲給甚優,本司賴此或貿鐵,或貿鉛丸硫黃等物,今則減之又減,比前什二三,餘丁漸縮,其勢固然,然則別樣救助,似不可已。大槪物力,固是切緊,而辦事與否,專在得人,本寺官員,判事摠治之外,各有所掌,而參下官,則皆自訓鍊院,計仕例遷,率是卑微雜類,與胥吏相上下,不似官員模樣,此輩安得措手有爲?唯是副正·僉正·判官若干人,分掌各務,而勤幹解事,盡心奉職者,亦難多得。今者副正有窠,如得曉解工作妙理,不憚勞者,以代安鈸之任,則本寺之事,或可收拾。令銓曹,極擇有幹局盡心奉職之人,差出,何如?係是本寺切急利害,惶恐敢啓。答曰,依啓。以上出備局謄錄
御營廳啓曰,保人處收米,爲戶首番糧,逐年輪番,意非偶然。自今當爲恒式,而但以保人身役言之,則在沿海者,不過米十二斗,在山郡者,不過木三丁,而以戶首身役言之,則自備軍裝,自裹行糧,上京立番,喫苦二朔,竝計往來日字,則其間勞逸懸殊,將必有戶首之稱冤,渠輩稱冤之後,始議變通,不若預度熟講,以便其役。臣等相與反覆商議,他無善策,而若於案付保人二名中,除其一名,給與戶首,以助軍裝之備,行糧之資,則庶無偏重之患,而但題給一人,則收米之數,太半不足,軍餉亦無可辦之路,案付保人二名,則依前收米,以爲繼餉之地,特許加給一保,而各令自爲書呈,不煩於本邑,則似無外方之弊端,可以致軍情之悅喜。臣等,敢陳所見,伏候睿裁。傳曰,似爲便當,依此爲之,可也。出兵曹謄錄
前進善宋時烈上疏。答曰,省疏具悉。所辭之職,當允副焉,勿爲待罪,專意調治。出內下記草
有政。吏批,以尹就殷爲松禾縣監,李玹爲兼金郊察訪,洪葳爲沃溝縣監,郭齊華爲禮曹佐郞,鄭䌖爲平山府使,鄭何爲工曹佐郞,鄭世規爲刑曹判書,李阿岳爲忠州牧使,趙復陽爲兼世子侍講院文學,尹㻩爲晉州牧使,孫實爲監察,柳德昌爲掌樂正,李重國爲漢城判官,柳志和爲報恩縣監,奉常直長沈攸,奉常奉事金冉夏,承文博士沈攸,軍器奉事丁繼榮,成均學正權碖,成均學諭崔俊彦,前縣監朴任龍,今加通政陞堂上事,承傳。
上在昌德宮。停常參·經筵。
都摠府啓曰,今日入直軍士,中日習射,請出標信。傳曰,知道。
又啓曰,入直軍士習射事,標信,命下矣,而雨勢如此,不得爲之之意,敢啓。傳曰,知道。以上出都摠府謄錄
院啓,司諫尹鏶上來事。答曰,依啓。
兵曹草記。答曰,誠如啓辭內辭意,此是一時之事,殊非久遠計。一依訓局例,今後則每當番役中旬,依例賞格,可也。而但今番則已替之卒,等待有弊,姑冝當初之規,會同試才,趁卽施賞下送,可也。
敎授石之珩上疏。答曰,省疏具悉。所進冊子,非但義意俱深,實非泛然投疏之比,予深嘉尙,可不體念焉。
傳曰,今下虎皮一令,敎授石之珩處賜給,以表予嘉尙之意。以上出內下記草
上在昌德宮。停常參·經筵。
藥房,世子宮問安。答曰,感冒之症,幾盡平復,而晝則困惱,呼吸之際,有鼻塞之患,面部,亦乍有浮氣矣。
藥房啓曰,卽者伏聞侍講院,有書筵,取稟之事,自上下敎。世子頃有感冒之症,未及平復,何以取稟書筵乎?臣等,不勝驚慮,卽來問安于東宮,則感冒之症,幾盡平復,而晝則困惱,呼吸之際,有鼻塞之患,面部,亦乍有浮氣爲答。卽與鄭後啓及諸醫商議,則此是感冒餘症,上焦有餘熱而然也。加減涼膈散,加麥門冬一錢,先用三貼宜當云,此藥劑入之意,敢啓。答曰,知道。以上出藥房日記
都摠府啓曰,因傳敎,御營軍別中日試才,請出標信。傳曰,允。以上都摠府謄錄
院啓。答曰,具義俊,旣無貪虐自服之罪,則如此等事,可以戒飭自新,爲先推考,更觀處之,可也。先來加資,未有如今日之無據之說,予所未曉也。勿煩。出內下記草
上在昌德宮。停常參·經筵。
自昧爽至卯時,有霧氣。未時,日暈。
朝廷·政院·玉堂·藥房問安。答曰,知道。
藥房都提調金堉,提調朴遾,副提調尹順之啓曰,卽今日氣沈陰,伏未審聖候,若何?加減補中益氣湯,想已進三四貼,氣力之强否?表應之症,比前,何如?王世子所患,夜來別無加減乎?臣等不勝憂慮,敢來問安。答曰,表虛等症,服藥不多,故時無顯效矣。世子所患,服藥則自當差愈,勿爲問安,可也。
藥房,世子宮口傳問安。答曰,知道。藥則旣已進服矣,自當差愈,勿爲問安。以上出藥房日記
備邊司啓曰,本司有司堂上金南重改差,代以漢城右尹申濡,差下察任,何如?答曰,允。出備局謄錄
都摠府啓曰,副摠管嶺陽君,以會同分軍事,除標信內兵曹進去之意,敢啓。傳曰,知道。出都摠府謄錄
院啓,忠州牧使李河岳,改差講官推考事。答曰,依啓。具義俊事,加資還收事,別薦改薦事,不允。出內下記草
上在昌德宮。停常參·經筵。
院啓。答曰,不允。改薦事,當此國綱凌夷公道蔑如之時,雖十番改薦,其牽私偏愛之弊,自如也,有何益哉?適足以重損國體也。勿煩。出內下記草呂善應校正。日記廳郞廳李萬恢書。
上在昌德宮。停常參·經筵。
藥房都提調金堉,提調朴遾,副提調尹順之啓曰,時當盛熱,溽暑宜惱,而連有雨氣,麥秋生涼,調攝之中,時候平適,伏未審數日以來,聖候漸向强健,有進藥之效耶?前日劑入之藥,已盡於昨日,五貼當爲加劑以入,敢來問安,竝達此意。王世子症候,未盡平復,則所服之藥,今日當爲加劑,敢此竝稟。答曰,頗有顯效,湯藥,仍前加劑以入,可也。且世子所患,幾盡差愈,而面部乍浮之症,尙未快瘳矣。
藥房,世子宮口傳問安。答曰,知道。感冒之症,旣已快差,而面浮之症,尙未差愈矣。
藥房都提調金堉,提調朴遾,左承旨鄭知和再啓曰,卽者問安于王世子,則感冒之症,旣已快差,而面部之症,尙未差愈爲答。與諸醫相議,則此是感冒餘症,不至大段,前進加減涼膈散,加升麻酒炒·桑白皮各一錢,黃連五分,連用三貼宜當云,此藥劑入之意,敢啓。答曰,知道。
兵曹啓曰,平安兵使鄭榏,瓜滿當遞,依近例,令備局議薦,何如?傳曰,允。出備局謄錄
金化幼學朴時進上疏。答曰,省疏具悉。疏辭當令該曹議處矣。
院啓。答曰,已諭,勿煩。
傳曰,喬桐圍籬守直內官金忠良,圍內産子之事,是何等重事,而不爲詳盡探問,有若尋常事然,循例啓聞,其間處事昏劣之狀,極爲駭愕,推考。
義禁府粘連啓目。答曰,依允。內外馳啓,俱涉朦朧,殊無守直之意,事極駭異,圍籬守直內官及水使李尙敬等,竝推考。以上出內下記草
有政。吏批,以南翧爲忠州牧使,申塯爲機張縣監,權大運爲刑曹正郞,沈櫶爲平山府使,任善伯爲宗簿正,安後稷爲刑曹佐郞,軍器奉事金應進,軍器副奉事金弘立,軍器參奉丁繼榮,報恩縣監柳志和,軍器主簿仍任事。承傳。
實錄廳啓曰,實錄印出,當畢於今日,而卷數定爲五十,分藏五處,則五件爲二百五十卷,而粧䌙者幾至三分之一,謄錄廳郞廳及下人,竝爲減去。工匠等,計除洗補改張者外,竝放送,以省料布之意,敢啓。傳曰,知道。
戶曹啓曰,國家生財之道,惟在於經界之正,而近來各道田案,守令不自省察,都付於奸吏之手,出稅加減,任其所爲,及其上來之後,本曹亦不考準,其間差錯之處,無以現發,奸僞日滋,其弊難防,故別定算員。忠淸道壬辰田案,爲先考準,則災傷差錯,多至八千五百八十三結零,一道如此,其他可知。地部算員,多定額數者,其意有在,曾在宣祖朝,故臣黃愼爲判書時,別設考准廳,通考八道田案,歲以爲常,奸吏有所顧忌,田政不至紊亂云。今亦依此爲之似當,且此事,出於積年久廢之餘,若遽用一切之法,則列邑官吏,無不被罪,騷屑之弊,亦涉可慮。今姑漏卜多少,佃夫處,徵其應納之稅,定官·色吏,則分輕重徵贖,而更爲申明法典。此後如或有差錯現發者,依法科罪,斷不饒貸之意,預爲申飭諸道,何如?傳曰,依啓。
院啓,忠淸水使具義俊,本以庸品,全不解事,當官莅職,動輒乖宜。故曾前所經之處,皆有凋弊之患,而夤緣承乏,猥玷閫帥,物議非之久矣。及授本任之後,玩愒爲務,恝視國事,凡係軍民之政,一委吏胥之手,城門晝閉,坐衙甚罕,使鄕村小民,不得任意出入,伸其所訴。以此官務廢墜,日就無形,民心鬱抑,怨咨朋興,至於水陸換防之際,多有貽弊,招謗之端,種種不治之狀,難可毛擧,營門體面自尊,雖逐日臨民,衆情尙且難達,何敢不念委寄之重,徒思自便之計,怠棄職事,若是其甚哉?殿下每於武臣之彈劾,慮有過激之論,輒靳允從。臣於此啓,出於詳聞而的論,則何可以姑無貪虐之事,而不恤生民之困乎?言其病民,則其害不下於貪虐,如果貪虐,則其罪豈止於請罷乎?一番推考,不足以懲其罪,請勿留難,亟命罷職。使臣先來之加資者,必有大段係國之事,周旋得請之功,然後方有以施其賞典焉。今番謝使之行,多有喜報,而皆非一行宣力之致,雖有問答間善對之辭,持報先來之人,有何可紀之勞,而遽施資級之重賞乎?設有酬勞之擧,豈無相當之賞,而至於加資,則物議皆以爲過濫,請還收申晉翼等加資之命。六條別薦,乃國家明揚之美意,而濫雜之弊,一至於此,此臣等之所以力請竝罷,申明改薦者,實出於尊國體杜倖門也。臣等,伏承聖敎,尤不勝慨然之至,今日朝廷,紀綱陵夷,公道蔑如,雖十改其薦,難保其必無濫雜之弊。果如聖敎,而第以國體言之,則紀綱雖已頹,公道雖已毁,何可一任其如水益下,而終不復思所以振作之道乎?今此別薦,旣知其濫雜而因循調用,則是長循私之弊習,啓冒進之倖門,國家用人之方,果如是乎?今姑置之,終無結末,則莫重薦人之法,反未免文具之歸,其有損於國體,尤如何哉?弊習已痼,雖難猝變,轉移之機,惟在聖明,策勵群工,更加申明,則何敢一向牽私辟愛,以負聖明,自陷於欺罔之誅乎?請亟令竝勿施行,精擇薦主,無拘於六條,各別改薦,以爲着實調用之資。批答見上
吏曹,公都會試官,趙備·呂閔齊·李殷相。四學輪次試官,鄭晳。
傳,前府使宋岦,牧使羅緯素,府使金應祖,牧使洪瑱,郡守具仁廛,縣監權侙·金俊元,郡守睦林壽,參奉朴隆阜·金榮後·黃玧·李泰晩,副奉事李以馨,縣監李益基·嚴聖耉·成後益,縣令柳檉,縣監趙晉錫,別提朴明宇,主簿李休,奉事黃世耉,參奉兪命夔·尹儔,縣監李檀,郡守尹世任,假監役尹敏道,參奉李縡,縣令洪儆禹,佐郞金禹錫,郡守睦林壽·正〈言〉李晳,持平郭始來,判官張汝衎,主簿李休,副奉事郭勔,縣監沈玖·閔煦,郡守李俊漢,縣監尹珹·尹躋,經歷孟世豐,牧使李枝茂,縣監任翰儒,參奉金變,主簿鄭文翰,直講許悅,典簿尹復元,校理鄭斗卿,郡守金壽海,學諭趙䃏,司錄潘潤沂,正郞李時術,博士曺致中,縣監李垕,郡守申淯,參奉李仁耉等敍用。大司成李應蓍,□□牧使洪瑱,判書李澥,府使尹文擧,縣令許灌,直長李葆,副奉事尹坰,副正字李象震,典籍洪興祖,正字李華封·成後卨,正〈言〉柳俊昌,參奉韓井一,正郞李會源等,職牒還給事,下吏曹。
謝恩,修撰洪處尹·李正英。
司直鄭良弼,同知柳廷章,僉使邢浹,宣傳官李景顔,萬戶金質白,司果李延年,哨官鄭好敏,司果沈玧,司直閔鼎重,奉事林茂萊,部將成晩達,司直吳挺垣,虞候李尙信,哨官于贊,忠義權㫾等,敍用。習讀李旭,哨官柳禮桀,忠義金銀,都事崔山峻,護軍柳永后,同知金守會,司果李汝博等,職牒還給。以上諫院朝報
上在昌德宮。停常參·經筵。
傳曰,今下弓矢,造山萬戶李廷賢處,給送。
院啓。答曰,毋庸堅執。
傳曰,觀此狀啓,則便覺機張之至殘至小,日記未修之罪小,機民迎送之弊大,生民之苦,不可不念,其令該曹,勿罷,仍授前任。以上內下記草
注書金宇亨遷轉,代假注書安後說。
京畿監司書目,驪州呈,以行大護軍趙壽益,老母病重,乞遞事。又書目,龍仁呈,以副應敎李天基,老母病重,上去不得事。啓遞差。
右尹申濡上疏。大槪,備邊司有司堂上之任,絶不近似,懇乞遞差事。入啓。下該司。
吏曹啓目,粘連黃海監司李後山辭狀云云。雖有疾病,自可調理行公是白在果,方伯重任,該曹不敢擅便,上裁,何如?啓依回啓施行。
院啓,具書上同。
金化幼學朴時璡等上疏。大槪,壬辰亂時,本道防禦使元豪,死節於本縣地,特許祠享,以崇節義事。入啓。批答在初一日
慶尙監司書目,晉州牧使李尙逸,以其罪奪告身,善治守令可惜,敢陳愚見,臣之上疏上送事。啓。下該曹。
慶尙監司書目,右兵虞候李昌彧,推考,緘辭中,本非議親冒錄罪狀,令該司處置事。又書目,蔚山下米面,割給機張事。啓。傳曰見上以上出諫院朝報
上在昌德宮。停常參·經筵。
傳曰,大臣·備局堂上引見,差晩爲之。
政院啓曰,今日引見時,戶曹判書李時昉所啓,歲幣弓角請免移咨事,及領相所啓,鄭善遞職事。此兩款,亦當入於擧行條件,而似非目今卽爲擧行之事,姑不抄入之意,敢啓。傳曰,知道。以上出備局謄錄
平安監司許積,辭職狀。答曰,切勿運動迎候,靜處調理之意,速爲,下諭。
傳曰,遂安頑惡鄕吏李元陽之事,何以脅勒邑倅,必欲放送,是誠何心?且有城化之分,亦何敢乃爾耶?欲爲干預邑政之狀,極爲痛惡,亦甚泛濫,姑先從重推考。
原平府院君元斗杓箚子。答曰,省箚具悉。卿其安心勿待罪。
府啓。答曰,宋明奎,更加詳問,處之。
司憲府粘連啓目。答曰,依允。功減一等照律,色吏等竝棄。
傳曰,喬桐圍內,婢子太多,必不無敎誘兒輩而然。言于該府,婢子二名,聽內官之言出之,澂妻乳母,亦令出之,使內官領來。
院啓。答曰,毋庸堅執。
吏曹判書沈之源上疏。答曰,省疏具悉。此時公故,卿無所失,卿其勿辭,從速察職。
知中樞府事趙絅上疏。答曰,省疏具悉卿懇。疏辭,令該曹議處焉。
掌令徐元履,避嫌。答曰,今此避辭,拭目觀之,可謂鳳鳴朝陽矣。不必爲如此無益之言,勿辭。以上出內下記草
刑曹啓目,孝德,恣行凶悖,罪杖一百流三千里,私罪,何如?啓。依律爲乎矣,決杖安徐。
原平府院君元斗杓箚子。大槪,病不得趨詣備局堂上引見之列,惶恐待罪事。入啓。批答見上
引見時,榻前,大司諫洪□所啓,忠淸水使具義俊不治之狀,前已陳達,而官事廢墜,民怨朋興,不可推考而止,請命罷職。上曰,不允。又所啓,今番使臣雖有問答間善對之事,先來之人,有何可賞之功,申晉翼等加資,請命還收。上曰,所論如此,其中未准職陞堂上,故論以他賞。又所啓,六條別薦,太半冗雜,聖上雖以公道掃如,改薦無益爲敎,而如知其非,豈可置之?請精擇薦主,申明改薦。上曰,依啓。
府啓,西銓郞官,爲六品淸路之階梯,自祖宗朝以來,剡薦之法,甚嚴,其意固非偶然,而一罷薦法之後,不無混雜之弊,識者之寒心,久矣。佐郞韓尙玄除授之初,已多物議,而爲郞一年,處身庸鄙,至於見侮於下吏,頃者本曹諸堂上,因其受由,請遞之啓,旣出還停,上來之後,晏然行公,物議爲駭,韓尙玄,請命遞差。度支郞官,所掌煩劇,爲任之難,有倍他曹,正郞宋明奎,雖稱勤幹,頗欠謹愼。監封布物之際,分給市人之時,多有人言,事極可駭,宋明奎,請命罷職。四學輪次及公都會試官,自前必以曾經三·四品臺侍之人,啓差者,其意有在。雖有文名,或職秩不齊,且未經淸顯,則試士之際,必不能取重於多士,請令該曹,依舊例差出,而該曹之不遵舊例,難免其失,當該堂上郞廳,竝命推考。綾州牧使申悅道,以曾經臺侍之人,赴任已至逾年,而年老多病,前後坐衙,不滿一朔,官事之廢弛,吏胥之用姦,固其勢也。民生受害,與侵虐無異,爲牧重地,決非養病之坊,申悅道,請命遞差。答曰,依啓。宋明奎事,更加詳問處之。以上諫院朝報
上在昌德宮。停常參·經筵。
藥房都提調金堉,副提調尹順之啓曰,昨日,出於便殿,久接臣僚,伏未審夜來,聖候,若何?前者劑入之藥,當盡於明日,依前加入劑進五貼之意,敢啓。王世子面浮之症,未盡差復,則前進加減涼膈散,當爲加劑以入,而鄭後啓云,症勢已差,則如此涼劑久服,亦不當云,何以爲之?竝此仰稟。答曰,知道。世子所患,尙未快差,與醫官,相議處之,可也。
藥房,世子宮口傳問安。答曰,知道。面浮之症,或有加減之時,朝則例爲稍減矣。
藥房再啓曰,伏承聖批,世子所患,尙未快差,與醫官相議處之,可也,爲敎。卽與諸御醫及鄭後啓等商議,則以爲,面部之浮,實由於脾胃虛弱,虛熱升降而然。當以補虛淸熱爲主,加減涼膈散,則姑爲停進,淸暑益氣湯,加白芷·連翹各五分,薄荷三分,連用十貼宜當云。此藥五貼,姑先劑入之意,敢啓。答曰,知道。
傳曰,澂·潚之出置於外,本爲保全之計,故與其澂妻而竝送,欲其依賴而安過也。澂不念國家德意,視其妻如仇讎,每發不良之言,曰吾家之禍,全爲汝而發,侵辱萬狀,眠食使不得自由,其妻將不得保存云。此乃其妻爲慈殿族屬故也。事極痛駭,決不可一日同處,益肆其惡,其令該府,澂妻申氏,出置圍外,使之從容上來,一以爲稚童之輩,警飭之地,使不至滋蔓其心,一以爲兩得保全,宜矣。出禁府謄錄
海運判官韓震琦,漕運事,出去。
知敦寧閔馨男箚子。大槪,病不進褒貶之坐,本職及兼帶奉常寺掌樂院提調之任,竝賜遞改,以便公私事。入啓。答曰,自有他提調,卿其安心勿辭。
觀象監,今月初三日卯時,日暈。辰時,日暈兩珥。巳時,日暈。白雲一道如氣,直自艮方,橫經暈東,直指坤方,長竟天,廣尺餘,良久乃滅。午時,日暈。啓。
吏曹判書沈之源上疏。大槪,推勘未畢,昨日賓廳之坐,不得進參,乞罷臣職,以正臣罪事。答曰,省疏具悉。此是公故,卿無所失,卿其勿辭,從速察職。
院啓,近以忠淸水使具義俊不治之狀,累日論列,而兪音尙閟,臣等竊惑焉。義俊,本以庸品,全不解事,不念委寄之重,徒思自便之計,凡係軍民之政,一委下吏之手,城門晝閉,坐衙甚罕,使鄕村小民,不得任意出入,伸其所訴,官務之廢墜,民情之怨咨,日以益甚。且水陸換防之際,處事昏迷,多有弊端,道內至於騷擾,此而不罷,則將無以懲勵他人,豈可推考而止哉?請勿留難,亟賜允兪。今番謝使之行,多有喜報,當其問答之際,不無善對之事,而未見有周旋得請之功,持報先來之人,有何可紀之勞,而遽施資級之重典乎?臣命夏,昨於榻前,親承聖敎,而物議所在,名器可惜,偕來未准職陞堂上者,論以他賞,則一體之人,亦豈無相當可施之賞乎?請還收申晉翼等加資之命。答曰,毋庸堅執。
吏曹啓目,粘連慶尙監司上疏云云。晉州牧使李尙逸,政績已著,曾有褒啓是白如乎,今以逃軍不卽待定,失此善治守令,誠爲可惜是白乎矣,旣奪告身,又出交代,而旋因一疏,格外還仍,則其於事體,亦涉未妥,疏內辭緣,勿施,何如?啓。軍政亦重,似難撓改,而良吏不可易得,民情亦不可不念,前牧使李尙逸,特爲分揀,仍授前任,以彰其爲國盡職之誠。
傳曰,典獄摘奸,輕囚放釋。
掌令徐元履啓曰,臣分外承恩,猥忝淸班,前爲言官,有妄言之罪,常自反躬悚惕,若不可復容於世,遞職未閱月,復叨本職,千萬夢寐之外,聖恩愈往愈深,臣誠感激兢惶,罔知攸措。適値聖候違豫,不敢陳請乞免,卽出行公,以至今日,昨於本府開坐時,臣亦進參,而論戶曹正郞宋明奎奉職不謹之事,聖批,以更加詳聞爲敎,臣卽以改措語連啓之意,簡通于同僚,則僚議於措語中欲爲刪去者太半,未卽歸一。且於坐起臨罷時,長官欲刑推禁吏而捉入,犯禁常漢,使之對辨,乃禮曹判書李厚源帶率下人也。問其曲折,則犯禁者,於頃日着潞洲紬衣,見捉於禁吏,及其捉來本府之際,犯禁者脫身逃逸,禁吏卽捉其母而告之。其母代其子受刑之後,禮曹判書李厚源,言於長官曰,禁吏受賂於犯禁者,因其相詰,又爲作亂於犯禁之家云。請治禁吏之罪,長官卽囚禁吏,以待坐起而處之云矣,禁吏與犯禁者,相對面詰,則犯禁者,雖以給賂爲言,而其父在於其傍,不能證其給賂,且其同里之人,亦皆以不知言之。禁吏則曰,若受其賂,則其母何以捉入乎?言言近理,長官聞之,亦以其言爲然,爲言禁吏之辭直矣。犯禁者當歸於誣訴,況常漢僭着唐物之罪,不可不治云,而長官終始持難,諸僚亦皆依違,至曰若罪其犯禁者,則日後禁吏之作弊,將無以知之,乃爲放送,臣亦無如之何矣。退歸私室,終宵慨歎,欲以不禁下輩唐物,聽其誣訴,請囑臺官,治其禁吏之事,請推禮曹判書李厚源,則長官以呈告無所,可否他僚答通,亦未免參差。噫,近來閭巷間僭制極矣。隷臺下賤,身着唐物,揚揚於眼前,而重臣,不以爲非,反欲治其禁吏,則禁吏之㤼於形勢,無足怪也。臺諫平居曰,自謂人主耳目,而當是非,逡巡一至於此,殿下雖欲振肅頹綱,誰與共之?此臣之所以不自量度,開口於人所忌諱之地,而臣以至微至愚,何以見信於人也?宜乎僚議之不相許也。臣不敢一日苟冒,請命遞斥臣職。答曰。在初三日以上諫院朝報
上在昌德宮。停常參·經筵。
以上候平復,視事,頉稟。
戶曹啓曰,本曹歲入,只有田稅米太,而布木則本無應入之路,許多經費之用,專靠於司贍寺奴婢貢木,而一年所捧,太半不足於一年之用,不得已山郡若干處田稅,許令作木,以補其不足,上年則兩南·海西,以年凶之故,稅太全減,與量減之數,多至萬有餘石,以零星作木之數,進獻方物與勅使禮單等所備之價,無以拮据,訓鍊都監中旬賞格之木,與兵曹分半題給事,榻前定奪矣。今者御營軍試才賞格木九同二十餘匹,又責於本曹,司贍寺遺在之木,已盡無餘,故姑以本曹拮据留儲之木,推移題給。御營軍其數有倍於都監,一巡賞格之數,如是,則前頭所費浩多,推此可知。訓局與御營兩處賞格之資,若爲專責於本曹,常時國用之外,許多科外策應之資,萬無辦出之勢,而況年例所捧公貿銅鑞鐵,旣已移送他衙門之後,本曹逐年所失,以銀計之,又至於五六千兩之多,兩處軍兵賞格,本曹勢難獨當,如右所陳,請令廟堂,商量變通,何如?傳曰,允。出備局謄錄
禮曹啓曰,金化士人朴時璡等,以防禦使元豪,壬辰死節請祠事,上疏,當爲回啓,而判書臣李厚源,因臺陳避嫌,不得行公,待判書出仕後回啓之意,敢啓。傳曰,知道。出禮曹謄錄
副摠管嶺陽君儇上疏。答曰,省疏具悉。卿其勿辭,出往救護。
副護軍南銑上疏。答曰,省疏具悉至懇。卿其安心勿辭,從速察任。
傳曰,喬桐圍籬守直交替事,內官金弘俊下去,下諭于本道監司。
院啓。答曰,依啓。捕盜大將申景琥推考,刑曹則當該堂上,遞差。可也。
傳曰,史官二員待命,騎馬六匹立之,宮墻外御營軍兵等,夜摘奸。以上內下記草
昧爽,赤雲一道如氣起,自北方直指南方,長竟天,廣尺許,良久乃滅。自卯時至酉時,日暈。
副提學金益熙辭職上疏。入啓。下該曹。
嶺陽君儇上疏。大槪,家有親病,摠管乞遞事。入啓。批答見上
護軍南銑上疏。大槪,臣前患諸症,日漸苦劇,兼帶經筵備局大同等任,竝乞遞免事。入啓。批答見上
持平吳翮啓曰,臣於昨日,以宋明奎事,連啓之意,發簡於同僚,而未見答通之前,同僚簡通先至,拆而見之,則改其措語,而其中有欲言則醜甚。且有不欲掛齒牙,末文又有無恥等語,臣以人皆唾罵四字改之,支辭雖刪,主意則同,以此爲引嫌之一款,實所未料也。且於簡通中,有禮曹判書李厚源請推之擧,而再昨齊坐之時,臣病未進參,其間曲折,未及聞知,而蓋推考之啓,辭意太重。臣以如此之事,若出於泛然言語間相傳,則不可不愼重之意,答送矣。同僚,遽爾引避,大槪之虛實間,聞其禁吏受賂之說,雖有慨然言及之事,以此謂之請囑,實涉過重,論事之體,貴在商確,而不爲回報,至於引避,及見避辭,詆斥至此,疲然見輕,莫此爲甚。臣痼疾纏身,日漸危重,頃日冒呈辭單,再蒙給由之命,適以臺諫之一時呈辭,遽下嚴旨,陳辭引避,見阻政院,臣之狼狽,亦已極矣。以此以彼,決難仍冒,請命遞斥臣職。答曰,勿辭,退待物論。
院啓,刑者天討之典,權其輕重,若衡稱物,不可有所低仰於其間也。今見刑曹啓目,有曰,孝德之罪,在法當斬,執法之臣,不敢以輕律施行,必有減死之命,然後乃可照律云。又其照律之文曰,以死罪,因傳敎減死云。臣等不勝驚駭焉,孝德之罪,旣有照律之命,此固出於欽恤之至意,然而刑府官所守者三尺,使其罪,果當死耶?據律奏當而已。使其罪,不當死耶?亦宜明辨其難赦之端,然後適于心腹,可也。今乃曰,厥罪當斬,而請下減死之命,是以壞法之名,歸之於君上也。不曰罪疑減死,而乃曰仍傳敎減死,是以人君,爲可以出入人罪也。旣知執法之臣,不可以輕律施行,則爲人君者,獨可以壞法律而出入人罪乎?當死之人,苟可以因傳敎活之,則不當死之人,亦可以因傳敎殺之也。先王之法,寧有是理?此言若行,必啓後日無窮之弊,請刑曹三堂上,竝命遞差。近來國綱解弛,人心不淑,捕盜軍官之輩,締結無賴徒,稱以禁夜,橫行閭里,至於突入南大門外士夫之家,無數作挐,婦女奔避,隣里皆驚,如此悖戾之類,不可置而不問,請令攸司,摘發科罪。右邊捕盜大將申景琥,難免常時不能檢飭之失,請命從重推考。前啓具義俊罷職事,申晉翼等加資還收事,停啓。批答見上
執義成台耉啓曰,臣於再昨,與同僚行相會禮,仍爲齊坐,同僚,以戶曹正郞宋明奎,奉職不謹,多有人言,發論於席上,相議搆草後,長官推問前日所囚禁吏,與所捉犯禁者,對辨其事,在於臣之未肅謝之前,雖未詳其曲折,而大槪常漢,僭着唐紬被捉於禁吏,受賂還放之說,傳聞於重臣,仍及於臺官,囚禁其吏有日矣。始爲詰問,則禁吏受賂之迹,頗涉不明,同僚欲重治其犯禁者,臣意亦然,而禁吏輩,不無作弊之事,略加刑訊放之,未知如何。長官亦以爲可,而僚議,或以爲若罪犯禁者,則雖有日後之弊,有難得聞云,斯言亦有所慮,臣不爲强執,仍與相議放送矣。昨朝同僚,送簡于臣等處,乃宋明奎連啓中添入措語,乃請推禮曹判書李厚源兩件事也。明奎之不謹,實狀旣悉於前啓中,添入措語,似爲過多,僚意皆欲刪去其支蔓處,臣亦以此爲答。臣癃癈積年,與士夫相接甚罕,不識明奎之面,全昧其爲人賢不肖,豈有一毫容護之意乎?至於請推事,則李厚源,素著剛方之名,帶率下輩,參着唐物,揚揚現露於目前,而不爲禁止,被捉之後,反爲請囑,欲治禁吏,斷無是理,禁吏執捉犯禁者,中間受賂,任意還放,已成近日痼弊,厚源之過聽,受賂作弊之可痛,語及臺官之囚禁推詰,事體固然,豈可以此謂之循私請囑乎?臺閣論事,直截爲貴,而施罰輕重,必原其情矣。遽加以情外之言,率爾論列,殊欠愼重,故以更加商確爲答,而同僚不爲回覆,輕先引避,而結末措語,譏斥太緊。臣不勝瞿然之至,臣雖疲劣無似,待罪言地,値此元非大段是非,而逡巡忌諱,至於此極乎?臣重被同僚之斥,決難一刻仍冒,請命遞斥臣職。答曰,勿辭,退待物論。
掌令郭之欽啓曰,臣才識短淺,萬不及人,前後蒙恩,待罪言地,絲毫莫補,愧懼常切,加以草土之餘,疾病纏身,呈疏請急,自劾不暇,而自昨日嚴旨下政院之後,遑恐隕越,旣不敢呈告,亦不敢晏然行公,病伏私室,只竢物議之斥矣。再昨以執義相會之禮,始爲參坐,完席旣撤之後,凡干罪囚刑放,一與同僚相議爲之,昨日下吏,來傳掌令徐元履之簡通,拆而見之,乃兩件事也。一則戶曹正郞宋明奎論啓,改搆以啓之事,一則禮曹判書李厚源請推事也。臣於宋明奎之啓,謹悉而但於其中,有不緊蔓語,及比喩元載,似不襯着,以刪改啓之如何,答送,此則雖有所刪,主意則同矣。至於李厚源請推之事,則囚禁禁吏,適在臣呈告之時,雖未得參聞其曲折,而設或有語及於長官之事,此不過驚聞法吏受賂之事,慨然語及,元非爲下吏容護之地,反爲論劾,似欠愼重,以更加商量之意,爲答矣。徐元履,不爲往復,遽爲引避,張皇辭說,有若諸僚,有意不從者然,臣不勝悚然驚怪之至,此事顚末,臣試陳之,禁吏之作弊閭閻,爲近日之弊,本府禁吏金時澤,以作弊之罪,將爲囚禁之際,裂枷逃走,方爲廣捕而不得。如此之習,亦或有之,長官適逢李厚源於稠會之中,座上諸人,皆言禁吏作弊之事,李厚源,亦言其禁吏受賂之事,長官囚禁其吏,以待日後齊坐而處之,果於再昨之坐,捉致給賂之人與受賂之吏,招前面辨,則所謂給賂之人,語多不實,其父在前,亦不得明言爲證,問其洞人,則亦對以不知,禁吏則以爲若爲受賂,則捉告其母,至加刑訊,萬無是理,終始發明。故長官問于同席曰,事若明白,則當刑禁吏,而今聽其言,似爲孟浪,俱爲放之耶?俱爲施罰耶?未知何以處之,諸僚相議,各陳所見,而臣之意,亦如長官之意,答曰,雖不受賂,此等輩之事,不可不申飭,彼漢之告,亦似誣訴,似當各爲施罰,而但許多禁吏之中,安保其必無是事?若治告者之罪,則永杜來告路,禁吏作弊之狀,無由得聞,治其告者之罪,未知何如云云,則諸僚,皆以臣言爲是,而徐元履獨曰,禁吏決不可治罪,告者則重治爲可云。故凡臺閣之議,雖小小事,必爲歸一,然後乃爲處置,例也。長官累問於徐元履,則徐元履,亦許俱放,然後各別戒飭,俱爲放送,徐元履,若於其時,終始不許,則豈有不爲歸一,而輕先俱放之理乎?徐元履,旣爲相議許放,過夜之後,更爲發簡,請推若李厚源,圖減其犯禁者之僭衣。又囑其勿治犯禁者之罪,則雖在同席,斷不可相貸,而況問其餘乎?此則不然,旣焚其僭衣。又以厥身逃走之故,捉致其母,旣加刑訊,則李厚源,有何更爲請囑之事,臺官亦何有更爲治罪之事乎?只以請治禁吏受賂之語,偶然言及於稠中,答述之事,至於請囑,斷無是理。故臣之所答,如是而已。徐元履避辭中,至曰,同僚依違,乃爲放送,臣亦無如何。且曰,當是非逡巡,一至於此,當其俱放之時,何不明言同辭許放,而過夜之後,有此云云,臣實未曉其意也。且凡論啓之事,雖爲發簡,若有未襯之語,及有過當之事,則累度往復,以待歸一,自是臺閣上論事愼重之道,而一番答通之後,不爲回答,遽爾引避,此不曾所未見之事也。此無非如臣無狀,忝居臺席之致,臣何敢一刻仍冒?臣家僻在門外,且緣日昏,今始來避,所失尤多,請命遞斥臣職。答曰,勿辭,退待物論。
持平盧亨夏啓曰,昨見掌令徐元履簡通,則其一乃宋明奎事,改措語連啓之意也,其一則請推禮曹判書李厚源事也。其措語中,有不關於論事之輕重,而語涉支蔓,且其中至以唐之元載爲喩,宋明奎,素有勤幹有才之稱,則雖或有不謹之誚,而至比於元載,則似近於引喩之過當,故臣,以此意答送,剩語欲其刪去,而其意本無異同,以此爲避辭一件,臣所未曉也。至於李厚源請推事,則再昨本府開坐垂罷時,有禁吏及犯禁人捉致詰問之擧,而其日城上所,適有故,臣以傳啓事,代赴闕下,雖未得終始參聽,而大槪近來禁吏,不能犯禁,而反有作弊閭巷之說,頃於稠會中,人多語及此事。李厚源,亦於坐上,以禁吏受賂之說,言於長官,其意似不可驚聞法吏之縱恣,慨然言及於法官,欲使之徵戢,而長官之卽囚其吏,開坐詰問者,亦不過明知受賂與否,以爲懲治警後之戒,而及其相對辨詰之際,給賂與授賂,終無所取證,諸僚同議,遂令兩放,其間事情,俱不過如此,而遽謂之請囑臺官,圖治禁吏,以爲容護所帶下人云爾,則不亦過乎?況所謂請囑云者,或請減犯禁之物,或請放犯禁之人之謂也。此則有不然者,取燒其衣,代杖其母,已在於李厚源與長官相對之前,則厚源雖欲要護下人爲何事,而請囑臺官,而臺官以何事而應其請囑耶?以此論啓,實涉過重,故臣以似欠愼重,商量更示,答送矣。不意徐元履,乃以此引避,臣不勝驚訝之至,當日在坐,旣從諸議,則經夜之後,追論請推,未知何故。論事之體,貴在商議,更不往復,遽先引避,亦何意也?如臣之疲劣,新忝臺閣,不能振肅頹綱,固其所斥,而初欲愼重之意,反未免當是非逡巡之歸,何敢晏然仍冒?請命遞斥臣職。答曰,勿辭,退待物論。
大司憲李一相啓曰,曾於本府開坐時,禁吏來言,捉一犯禁者,則中路脫衣而逃走,以其衣來納,卽令燒之。更令督現,則禁卒,只捉其母,以告罷坐之際,隱匿其子,杖而放之矣。過二十餘日後,適於稠會人,有以禁吏作弊閭閻,爲言,禮曹判書李厚源,在座,亦以禁吏之受賂,慨然於言端,臣實以爲曾前禁吏,被打於人,痛治其驅打者,厥後禁吏,必因此而驕橫,此亦不可不嚴禁。乃於翌日,捉囚其所謂受賂之吏,再昨之坐,招致給賂者,乃前日犯禁而脫衣逃走者也。使之與禁吏對辨,則給賂者,以爲某日被捉時,禁吏受賂,令渠脫衣逃走,禁吏以爲若果受賂,豈許禁卒之捉入其母乎云?掌令徐元履,欲治其誣訴之罪,與臣等商確之際,同僚以爲,禁吏之憑藉作挐,爲近日大弊,今者禁吏之不受賂,未得目覩,而若以誣訴反杖此人,則日後之作弊益甚,而無由得知,不如竝放之爲愈云,臣意亦以爲然,反覆更議,元履亦許其竝放,始乃放之耳。所謂請囑者,或請放犯禁人,或請減犯禁物之謂也。此人則非但事在旣往,旣燒其衣,又杖其母,到今厚源,有何可請之事,臺官亦以何事施其請也?無論虛實,旣聞禁吏之受賂,則慨然於心,士夫之所同,然豈厚源,爲其陪吏而發也?爲臺官而旣聞禁吏之受賂,則欲爲査治,亦豈獨臣然也?只是事不明白,不可因此,疑似勒加誣訴之罪於給賂云者,而且慮其重貽禁吏益橫之後弊,故與同僚相議而放之,前後曲折,如斯已而。臣於再昨登臺罷後,赴坐本府,昏暮還家之時,狹路馬驚,落傷甚重,遍體皆病,煩熱且盛,不得已冒昧呈單,下吏來傳簡通,而卽送辭單,則雖未入啓,不得拆見,故依例還給矣。夕後始見分發,掌令徐元履,以兩件事引避,宋明奎之論議,臣亦同參,而昨日簡通,臣不得拆見,李厚源事,則專斥臣身,有若臣聽其請囑者然,此必徐元履,未詳厚源本意,先疑其請囑故也。臣雖疲駑,忝長憲席,以來前後治犯禁者,非止一二,而今因一下人之事,猝被僚席持難之譏,還可咍也。賤疾尙苦,今始扶曳來避,臣罪至此尤大,請命遞斥臣職。答曰,勿辭,退待物論。以上朝報
上在昌德宮。停常參·經筵。
辰時巳時,日暈。
傳曰,今此未寧時,藥房都提調以下,書啓。出藥房日記
左承旨鄭知和上疏。答曰,省疏具悉。爾其勿辭救護。
以平安監司,順川郡守鄭善等罷黜狀啓,傳曰,此輩何不早爲處置,而以待其自處乎?事甚未妥,問于備邊〈司〉以啓。
院啓,掌令徐元履,持平吳翮出仕,掌令郭之欽,執義成台耉,持平盧亨夏,大司諫李一相遞差事,孝德照律同參堂上,竝遞差事。答曰,依啓。以上出內下記草
謝恩,護軍朴敏悌,文學鄭榏,兼春秋減下,肅拜。
大司成趙錫胤〈上疏〉。大槪,賤疾一向危劇,決無供職之勢,懇乞遞免事。入啓。答曰,省疏具悉卿懇。卿其勿辭,調理察職。
觀象監,今月初五日昧爽,赤雲一道如氣,起自北方,直指南方,長竟天,廣尺許,良久乃滅。自卯時至酉時,日暈。啓。
政院啓曰,臺諫,方以刑曹三堂上遞差事,論啓,當該堂上遞差承傳,不得捧之之意,敢啓。傳曰,知道。
吏曹啓曰,臺諫啓辭中,以四學輪次及公都會試官,必以曾經三四品臺侍之人,啓差云者,其言誠是,而取考侍從案,則曾經三四品者,不過若干人,而或爲實錄廳都廳,或方在臺諫之職,絶無可合可差之人。且念試官之任,必以能文差出,前日啓下之人,非不精擇,而臺諫啓辭如此,卽當竝爲改差,而更無推移之勢,其中未及侍從及已經侍從,而莅歷不多者,二員減下,以他人改啓下之意,敢啓。傳曰,允。
宣惠廳啓曰,三道大同及常平廳,合設於一局,雖出於從簡省費之意,而第舊郞廳三員,不能遍察四廳之任,常以爲慮矣。湖西則新設之餘,非但京外策應,文書浩繁,內廳江倉米布收捧已分給,一時叢疊,該郞一員,奔走無暇,以致事多稽滯,郞廳一員,似當加出,而許多米布及謄錄文書,不可付之新手,前郞廳姜㙉,病勢今已向差云。以此人啓下,使之察任,何如?傳曰,允。
吏曹,公都會試官鄭榏,輪次試官李慶徽。
傳曰,今此未寧之時,藥房都提調以下,書啓。
吏曹啓目,粘連副提學金益熙上疏云云,家有可疑之疾,而不爲入侍,則似無所慮,身有素患之症,而從容調治,則亦可行公是白乎矣,儒臣進退,非該曹所可擅便,上裁,何如?啓依回啓施行。
平安監司書目,司業鮮于浹上去不得事。又書目,監庫鷄雛一身四翼四足兩尾,雖是微物,亦係變異事。
慶尙監司書目,開寧縣監崔東亮,濫用刑杖,罷黜事。又書目,誕日物膳進上權減之中,他道則封進,而臣獨闕封,惶恐待罪事,啓。傳曰,卿無所失,勿待罪事,回諭。
左承旨鄭知和上疏。大槪,母病劇,冒萬死陳情,乞遞職名,專意救護事。入啓。批答見上
院啓,具書見上竝引嫌而退,輿儓之服制僭侈,禁吏之憑藉橫恣,俱爲近來之痼弊,隨現痛懲乃是法官之事,聞其受賂,囚禁査推,在所不已,而犯禁之人,旣逸還捕,則欲治僭着之罪,正是執法之論,給賂虛實,非所當言,而永杜來告之說,未免苟且之歸,畢竟全釋之擧,殊乖禁濫之法,同參兩放之議,俱有依違之失,未詳本意。疑有私請,則隨事欲論,其志可尙,而燒衣代罰,乃是已過之事,偶然言及,初非圖囑之比,則臺閣所論,不厭商確,意在愼重,爲答有何,不可至於仍申前啓,主意旣同,欲刪過當之譬,尤無可避之事。請掌令徐元履,持平吳翮出仕,掌令郭之欽,執義成台耉,持平盧亨夏,大司憲李一相遞差。答曰,依啓。
吏曹啓曰,守令有闕,政事,取稟。傳曰,明日爲之。
義州府尹書目,謝恩使一行,本月初七日,當爲渡江事。以上朝報
上在昌德宮。停常參·經筵。
午時未時,日暈,暈上有冠,色赤外靑。酉時,日暈。夜一更·二更·三更,月暈。
藥房都提調金堉,副提調尹順之啓曰,伏未審數日以來,聖候,若何?進御之藥,已至十餘貼,頗有顯效否耶?王世子面浮之患,亦無加減乎?劑入之藥,當於明日,則今日當爲加劑以入,敢來問安,竝此仰稟。答曰,服藥之後,頗有顯效矣。世子所患,頗似減歇,姑爲停藥以觀,可也。
藥房,世子宮問安。答曰,知道。今則幾盡差愈矣。以上出藥房日記
備邊司啓曰,以平安監司順川郡守鄭善等罷黜狀啓,傳曰,此輩何不早爲處置,而以待其自處乎?事甚未妥,問于備邊司以啓事,傳敎矣。鄭善處置之擧,臣等得見咨文之初,非不思得,而群議皆以爲,自可從容處之,不必汲汲擧論,有若及時之事云。此言亦似有見,故欲待使臣還朝,諸事議定之時,一倂啓稟,而登對之日,已陳其宜送新守之意矣。今承聖敎,臣等不卽稟處之失,在所難逭,至於張繼禹,則初不念及,實是臣等昏謬不察之致,不勝惶恐,敢啓。答曰,知道。
又啓曰,臣等伏見走回人査覈咨文謄本,則至有應遣大臣,前往査出之言,今番雖幸而得停,査使之來,事係重大,自我亦當另示驚動擧行之意,令該曹,査問使以宰臣各別擇差,下送于平安道,與監司,眼同明査,詳細馳啓,然後枚擧其文書,以爲回答之地,何如?答曰,允。
又啓曰,勅使之不來,新寶之順付,誠爲多幸,俱係可謝,越境犯罪之人,亦多免死,當有謝恩之擧,而或專差或兼付節使之行,欲爲稟定矣。今見回還謝恩使狀啓,則彼中已言謝恩使臣,不可不送。且有大臣國族中差送之語,不可等待節使,令該曹謝恩使臣,速爲差出,何如?答曰,允。
又啓曰,軍兵賞格,旣不可廢,該曹物力,亦有不逮,欲爲變通,其勢誠難,而其間微細曲折,稟定推移之事,形諸文字,恐未詳盡。徐待後日引見,面陳定奪,何如?答曰,允。以上出備局謄錄
同知中樞府事鄭維城上疏。答曰,省疏具悉。西樞散秩,似無奉職之事,卿其勿辭。
博川幼學李崇禮上疏。答曰,省疏具悉。疏辭,當令該司議處焉。
參議宋國澤上疏。答曰,省疏具悉。爾無干預,似無引嫌之事,勿辭察職。
副護軍南銑上疏。答曰,省疏具悉卿懇。疾病,人所難免,卿其勿辭,調理察職。以上出內下記草
有政。吏批,任允錫爲開寧縣監,金南重爲大司憲,李天基爲韓山郡守,尹履之爲刑曹判書,林聖翊爲綾州牧使,任翰伯爲持平,閔鼎重爲副修撰,權堣爲執義,李長英爲司宰僉正,洪命夏爲同春秋,金時卨爲順川郡守,申汝豪爲陽德縣監,洪處尹爲副應敎,李光載爲掌令,李晳爲副修撰,吳挺垣爲直講,洪茂績爲右參贊,李廷楫爲仁同府使,金宇亨爲兵曹佐郞,趙壽益爲判決事,校書博士曺致中,校書正字單孫志,晉州牧使李尙逸,機張縣監姜裕後,仍任事承傳,成均博士單潘潤沂。
刑曹堂上應遞,判書鄭世規,參判韓必遠。
掌令徐元履,持平吳翮,就職。
掌令徐元履啓曰,臣之引避,正觸時諱,處置請出,實所未料,而召牌臨門,不得不趨詣就職,第以處置措語言之,則臣之就職,大有所未安。且臣避辭主意,在於重臣請推,而至於犯禁人處置之事,乃措語間歷擧顚末之意也。諫院處置,只以欲治僭着者,爲臣出仕,題目至於重臣請囑臺官之事,反歸於掩護遮粧,何其相反之甚也?其意隱然以臣爲失實者然,如是而請出,其果何意也?臣與長官爭執之時,長官曰,禮判所言之事,不得施行,而犯禁者,又爲刑推,則何以爲顔,此非出於請囑者乎?及其引避,雖欲自明,有不可揜者,而處置啓辭,所謂未詳本意,疑臣有私偶然,言及初非面囑等語,一則斥臣以失實,一則營救其請囑,而强名曰出仕,此豈告君之辭也?臣之見斥,正在不言中,公議至嚴,不可一刻抗顔苟冒,請命遞斥臣職。答曰,勿辭,退待物論。
持平吳翮啓曰,臣待罪言責之地,少無涓埃之補,徒事瀆擾,誠切惶愧。臣於頃日之坐,雖未進參,而當初簡通之答,再昨引避之辭,其與已遞之同僚,意見無異,而處置立落,一何相殊,召牌臨門,不敢退在,强顔就職,而狼狽已極。臣亦引避之不暇,決難處置同僚,請命遞斥臣職。答曰,勿辭,退待物論。
獻納金始振,正言趙龜錫啓曰,臣等卽見掌令徐元履引避之辭,則以本院處置爲非,首則曰重臣請囑之事,掩護遮粧,終之曰强名出仕,此豈告君之辭?顯加攻斥,不遺餘力,臣等不勝瞿然之至。再昨憲府多官之避,其語雖繁,只是犯禁人一款。乃曰爲李厚源請推之源,委而多官引避,實基於此,則立落之機,所由判焉,徐元履之以爲措語間歷擧云者何哉?當初曲折,席上說話,臣等固所未詳,而蓋犯禁之人,燒其衣杖其母,在於五月之初,重臣臺官之相對,在於晦間,其時臣趙龜錫,亦嘗在座而參聞,則言及於事了之後,公聽於稠會之中,決非牽私暗囑之比,而徐元履,終宵慨歎之餘,心有所疑,必欲擧劾者,亦出於有懷必違,隨事盡言之意。故處置之際,所以請出,而遣辭之間,擧其實狀而已。何嘗有隱然斥之之意哉?李厚源請推之語,不過一時循例常規之事,則此非有大段機關,而至以語觸時諱爲辭,以爲箝制臣等之地,尤所未曉也。臣等,旣有處置相反之失,又有營救重臣之罪,何敢一刻苟冒?請命罷斥臣等之罪。答曰,勿辭,退待物論。
刑曹參議宋國澤上疏。大槪,冒萬死陳情,乞遞職名事。入啓。批答見上
護軍南銑上疏。大槪,臣之所患,日益添劇,決無供職之望,兼帶經筵備局大同等任,竝乞遞免事。入啓。批答見上
同知鄭維城,本職及內贍提調,辭免上疏。入啓。批答見上
正言元萬石啓曰,今此憲府多官之避,雖緣一事,而是非輕重,自相別焉。頃日犯禁者,旣捉還逸,再冒國禁,母代其刑,恝視不現,人情同憤,矧伊法官,其立金石之論者,固無初若小異,末乃苟從,未聞依違先起爲解者,俱未免苟且之歸,固守己見,爭之不得,終宵慨歎,繼以發論者,則不有重臣風采,可尙大官責重,推考薄罰,持難。答簡雖涉過愼,而臺閣論事,不厭商確,一召旋避,事或未遑。且不赴坐未參其事,則容有可恕之端。故往復於同僚之簡,相議遞出矣。伏見掌令徐元履引避之辭,有不勝瞿然之至,若使臣,早知其事之如此,其所處置,豈止於斯哉?凡處置之規,一據避辭而立落焉。請囑一款,多官避辭,摠皆分疏,而徐元履所避,亦曰李厚源,言於長官曰,禁吏受賂於犯禁者,問其相詰作亂於犯禁之家,請治禁吏之罪云,而不及親聞,此言於李一相曲折。又曰不禁下輩唐物,聽其誣訴,請囑臺官云,而此則似是泛然慨歎之言,豈料其的知其事,而終非偶然也?今見元履再避,則其日席上,一相曰,禮判所言之事,不得施行,而犯禁者,又爲刑推,則何以爲顔云云。一相此言,同席之人,宜無不聞者,其所分疏,一何着實?臣竊怪焉。請囑顚末,曾所未悉,而多官告君之辭,不可遽疑,論議愼重之意,亦難全非。故吳翮請出之論,適與相符,未詳本意之語,不果刪改,而乃曰掩護營救,遽以疑人,無已太薄乎?大抵臺閣持論,寧過無軟,臨事欲愼,反爲疲劣,則臣亦何辭?旣被臺官之重斥,不可一刻抗顔仍冒,請命罷斥臣職。答曰,勿辭,退待物論。以上朝報
上在昌德宮。停常參·經筵。
玉堂箚子,掌令徐元履,獻納金始振,正言元萬石·趙龜錫,竝出仕,執義權堣,持平吳翮,竝遞差事。答曰,依啓。出內下記草
校理李端相三度呈辭。入啓。遞差。
實錄廳啓曰,本廳謄錄官,旣盡減下,以都廳·郞廳替直,而郞廳,皆以本職及兼帶,入直於玉堂·春坊,無故者只二人,逐日供仕之中,不無疾病事故,闕內史局,亦有兼春秋代直之例,以兼春秋及預備翰林,輪替來直,何如?傳曰,允。
弘文館啓,新除授副修撰閔鼎重,時在忠淸道公山地,經筵入番事緊,斯速乘馹上來事,下諭,何如?傳曰,允。
觀象監,今月初七日午時未時,日暈。申時,日暈,暈上有冠,色內赤外靑。酉時,日暈。夜一更,月暈。二更三更,月暈。啓。
執義權堣啓曰,臣與大司憲金南重,婚姻家也。法當相避,請命遞斥臣〈職〉。答曰,勿辭,退待物論。
吏曹,謝恩使洪柱元,副使尹絳,書狀官曺漢英。
掌令徐元履,獻納金始振,正言元萬石·趙龜錫,就職。
吏曹啓曰,臺諫有闕,政事取稟。
獻納金始振,正言元萬石·趙龜錫啓曰,臣等於昨日,重被臺臣之斥。今日玉堂之請出,實所未料,召命之下,不敢趨詣,而伏見處置措語,以意見無異,立落不同,爲吳翮請遞之辭,臣當初處置乖當之失,至此益著,豈可晏然仍冒乎?請命遞斥臣等之職。答曰,勿辭,退待物論。
上在昌德宮。停常參·經筵。
傳曰,都提調左議政金堉,鞍具馬一匹,提調兵曹判書朴筵,熟馬一匹,副提調都承旨尹順之,御醫鄭柟壽·安景昌,各半熟馬一匹,李·朴頵·南應琛·鄭瑂,議藥同參李祉述·李暹,各兒馬一匹賜給。柳後聖·鄭後啓,竝加資。終始入參史官及掌務官·劑藥官等,各上弦弓一張。其餘史官,則不粧弓一張賜給,而一人雖兼數事,毋得疊授,下人等,令該曹,依前例,賞布磨鍊題給。出藥房日記
備邊司郞廳,以三公意啓曰,凡推考傳旨,旣已以行公啓下,則雖應罷之罪,未結末之前,仕進察任,例也。有命照律,而未照律之前,亦無不爲察任之規,而近日兵曹判書朴遾,吏曹判書沈之源,俱以推考未畢之故,引入不出,累日曠任,憲府多官遞易,齊坐未易,兩曹所屬褒貶等第都目大政,將致過期,事甚未妥。朴遾·沈之源,使之速出察任,今後一依舊例,施行,俾無廢事之弊,何如?答曰,依啓。如是引入,極爲無據,竝速令出仕。
備邊司郞廳,以三公意啓曰,因禮部咨文,義州·理山走回査覈事,請以宰臣,差送査問使,與監司,眼同明査之意,已爲入啓蒙允矣。臣等更爲思量,則彼中旣有事關重大,應遣大臣,前往朝鮮,與國王,詳加査出等語,則在我之道,宜示大段驚動,別樣擧行之意。今若只送査問使行査,事體不重,各人等拿致王獄,會同推問,如頃日勅使到館時,査問採蔘人之例,枚擧同參大臣以下,諸宰職姓名,入於回咨之中,則在彼所見,亦必謂之嚴恪奉行,發遣禁府都事,兩處囚禁之人,竝卽拿來,宜當。不然則大臣一員下去,推査,以重其事,不可但以宰臣,差送査問而已。臣等所見如此,不得不更稟。答曰,然則拿致禁府,査問,可也。
義禁府啓曰,以備局啓辭,走回人等拿致推査事,命下矣。此人等,或囚於理山,或囚於義州,似當分送都事於兩處,而當此西路殘弊之時,都事二員,一時下去,則廚傳夫馬,其弊不貲。且理山,則絶塞殘邑也,由歷江邊數三邑而入往,則貽弊尤甚於直路,爲先移文平安監司處,應推各人等,使之捉來于安州及本營等處,都事則差後數三日發送,一員一時拿來,以除西路一分之弊,何如?傳曰,允。
大司成趙錫胤上疏。答曰,省疏具悉。所辭之職,當允副焉。
府啓,宋明奎罷職事。答曰,依啓。李光載,自當上來,勿爲下諭。
大司諫洪命夏啓辭。答曰,此是文字上適有未解處耳,有何可疑之事乎?卿其勿辭。
傳曰,史官一員待命,騎馬三匹立之。南別殿摘奸仍以奉審
校理李慶徽,副修撰李晳等上疏。答曰,省疏具悉。爾等未有所失,勿爲察職。
掌令徐元履上疏。答曰,省疏具悉。默觀近日所爲,予已洞察,豈待言而後知之乎?此皆陽褒陰逐之計也。何其疾之甚也?良可怪也。移疾投疏,雖十數萬,無遞改之理,勿辭從速出仕。
傳曰,噫,固知今日之國事,無可爲也。私勝蔑公之弊,豈知至此之極也?近日憲府之事,殊甚駭異,長官以下之所爲,固不足說,而李厚源之事,已露於徐元履再啓中,今不必云喩,而設使泛然衆中之說言之,自已陪吏,犯禁給賂之說,安敢不以爲嫌,而言於臺官乎?閭閻間禁亂之際,請囑之事,已是士夫間無忌憚尋常底事,而有識之所慨歎者也。徐元履,因其目見,歎其時之事,欲爲請推,是何大段深文,不過臺閣上當然之一小事,而憲府諸人,莫不動色,弄出許多醜態。或呈告引入,或立異持難,或全不參其事,而猶恐或後,汲汲營救暗斥,此眞所謂矮人之觀場也,尤可笑也。一番推考,必知其不爲厚源之一生力累,而其庇護營救至此,則其他大事,人主何以得聞?重臣之過,難劾至此,則人主之過,其何以言之乎?所關非細,良可痛也。且近世,或有能言人主之過,而未聞論重臣之罪也。若謂之擧皆賢大夫,而無一可論之罪過,則國事必不至此,若謂之未必皆賢,則一無所論,豈非可駭之甚者乎?玆者惟一徐元履,敢爲此近古所無之擧,可謂優奬之美事,無一人有嘉尙之心,陽爲好言,而輒視譏斥厭憎之色,其心所在,似乎不難知矣。未知國終至於何樣地頭也。前大司憲李一相,前執義成台耉,前掌令郭之欽,前持平盧亨夏等,且有欺罔之罪,竝削奪官爵。前持平吳翮罷職。禮曹判書李厚源,先罷後推。
政院啓辭。答曰,此是末減之科也。國有常刑,此輩之不知,久矣。豈可以一時啓辭,有若請囑而圖免乎?殊甚未妥矣。
政院再啓。答曰,不允。以上出內下記草
吏曹啓曰,因臺諫所啓,命下矣。朴任龍,施以他賞,則當用何賞乎?自下不敢擅便,敢此仰稟。傳曰,相當賞典,前例相考,稟處事,傳敎矣。本曹無可據前例,取考兵曹,兵曹文書,則乙酉年北京狀啓齎來軍官等,有速傳喜報之勞,該曹以或加資或陞敍或給綿布,回啓至有加資之命,甲申年狀啓持來人施賞,亦如此。今此朴任龍加資,因臺諫啓辭,旣已改正,其次賞典,似當陞敍,或相當職除授,而自下不敢擅便,上裁,何如?傳曰,陞敍,相當職除授。
司饔奉事李流,捉魚後入來。
大司成趙錫胤上疏。大槪,病勢沈劇,出仕無期,再陳危懇,乞遞職名事。入啓。批答見上
左承旨鄭知和上疏。大槪,母病彌留,冒萬死再陳前懇,乞遞職名,專意救護事。入啓。
大司諫洪命夏啓曰,獻納金始振,正言元萬石·趙龜錫,竝引嫌而退,郞官不謹之罪,比之以元載,稠中所發之言,斷之以請囑,則同僚之一番商確,庸何傷乎?但不治犯罪之人,殊乖執法之道,掌令徐元履,初雖苟同,終有所慨然於心,翌日發簡,旋卽引嫌,遣辭之際,雖欠適中,欲振頹綱,其志可尙。若本院處置,溯其源委,只出其發論之徐元履,及不參坐之吳翮者,一從多官之避辭,不失臺閣上體例,而元履之再避措語,出於不虞,玉堂之請遞吳翮,實涉無謂,責有所歸,別無可避之嫌。請獻納金始振,正言元萬石·趙龜錫,竝命出仕。批答見上
府啓,度支郞官,所掌煩劇,爲任之難,有倍他曹,正郞宋明奎,雖稱勤幹,頗欠謹愼,凡監捧分給之際,多有人言,已極可駭,別無詳聞之事,請宋明奎亟命罷職。新除授掌令李光載,以謝恩使書狀官,時在西路,斯速乘馹上來事,下諭。批答見上
政院啓曰,以大司諫洪命夏啓辭,傳曰,再避措語,出於不虞,玉堂之請遞吳翮,實涉無謂等語,未知指何事而言耶?政院察啓事,傳敎矣。此啓辭中措語,臣等亦未能的知,而所謂不虞者,似指徐元履再避中席上說話,所謂無謂者,似指玉堂旣出諫院,而獨遞吳翮之事矣,敢啓。傳曰,知道。
答大司諫啓辭曰,依啓。人之所見,各自不同,遽加無謂之說,似涉未妥矣。
答左承旨鄭知和疏曰,遞差。
傳曰,政事,明日爲之。
獻納金始振,正言元萬石·趙龜錫,就職。
大司諫洪命夏啓曰,如臣無狀,久叨言地,絲毫無補,恒自愧恧,夢寐之外,又兼館職,自顧不似,益增惶縮,而亦不敢稽謝恩命,黽勉出肅,而適値同僚引避,獨當處置,而處置啓辭中,措語未瑩,以不虞無謂等文字,致疑於天聽,至有察啓之命。臣不勝瞿然之至,大槪掌令徐元履再避之辭,當初席上說話,始爲提起,此則其曰不參坐之同僚,猶未及聞知,況本院之官,何以預知其臺席云云之說,以爲處置措語乎?徐元履,至以掩護遮藏等語,詆斥多官,反起一層鬧端,此實出於意慮之外,臣所謂出於不虞者,意以此也。且以玉堂處置觀之,則以獻納金始振等處置,不以爲非,卽爲請出,則吳翮,別無可遞之事,若以立落不同,請遞吳翮,則金始振等,有處置乖當之失,似無可出之理,臣之所謂實涉無謂者,亦以此也。卽伏承啓辭之批,又以似涉未妥爲敎,臣尤不勝悚懼之至,此無非臣所見昏謬之致,何敢晏然仍冒?請命遞斥臣職。批答見上
校理李慶徽,副修撰李晳等上疏。大槪,臣等,處置乖當,重被諫長之斥,請遞事。入啓。批答見上
掌令徐元履上疏。大槪,病勢情勢,俱極狼狽,懇乞遞免事。入啓。批答見上
上在昌德宮。停常參·經筵。
自昧爽至卯時,沈霧。自巳時酉時,日暈。
藥房都提調金堉,提調朴遾,副提調尹順之啓曰,比來旱熱頗甚,沈霧連朝,伏未審此時,聖候,若何?前日劑入之藥,已至十五服,今日當爲畢進御,而加入三材麻黃根·浮小麥·桂枝,仍前劑進不可云,去三材加劑五貼以入之意,敢啓。王世子所患,已盡差愈否乎?前者,以姑爲停藥,觀勢爲之,下敎,何以爲之?敢來問安,竝此仰稟。答曰,知道。世子幾盡差愈,勿爲議藥。
藥房,世子宮口傳問安。答曰,知道。所患,比前又似稍勝,藥則勿爲劑入,可也。以上藥房日記
嶺陽君儇上疏。答曰,省疏具悉。褒貶之坐,不過暫時之事,卿其勿辭。
左議政金堉箚子。答曰,省箚具悉卿懇。卿其安心,勿辭領受。
兵曹判書朴遾上疏。答曰,省疏具悉卿懇。卿其安心領受,亦爲勿辭察職。
領議政鄭太和箚子。答曰,省疏具悉至懇。今番使行,不但卿之情勢如此,身有所患,豈可以遠行乎?當今國事,無所可恃,仰成之意方切,遽何以疾病爲言乎?大臣猶可以臥閤論道,豈以扶曳爲病乎?嗚呼,此非卿退休之日,安心勿辭。
醴泉郡守徐澤履上疏。答曰,省疏具悉。所陳,無非慷慨爲國之誠,深用嘉尙,可不體念焉?弊瘼等事,當令廟堂議處。
院啓,獻納金始振,正言元萬石·趙龜錫事。答曰,竝遞差。
政院啓辭,金始振等還收遞差之命事。答曰,啓辭如此,使之勿辭。
府啓。答曰,蔑法欺君之徒,便爲之微細之事,是何人事耶?一何自恣之甚耶?爾於自中之立功,則可謂至矣。撫摩身首,試思爵祿之自何來也。出仕事,依啓。以上出內下記草
有政。吏批,以鄭維城爲刑曹參判,李聖賚爲禁府都事,以申濡爲知義禁,南銑爲知義禁,以柳淰爲承旨,以崔文澳爲戶曹正郞,李天基爲執義,李志安爲司藝,金光宇爲奉禮,權順昌爲戶曹正郞,尹㻩爲南陽府使,趙壽益爲大司成,李延年爲持平,李端相爲校理,盧道一爲司諫,成楚望爲刑曹正郞,尹珹爲右通禮,李厚輿爲宣川府使,吳竣爲禮曹判書,趙績爲工曹正郞,鄭良弼爲知義禁,權堣爲輔德,朴安悌爲判決事,李長英爲韓山郡守,龍仁縣令柳後聖,今加資憲,交河縣監鄭後啓,今加嘉義事,承傳,典籍單南之望,龍仁縣監柳後聖,仁川都護府使李碩望,相換。
去夜,政院啓曰,臣伏覩備忘記,前大司憲李一相等削奪官爵,前持平吳翮罷職之敎,臣不勝錯愕悚懼之至,卽伏見近日臺官,相繼引避之擧,尋常慨歎其紛紜矣。及承聖敎,反覆開示,不啻丁寧,其所以諷勵諸臣者,無以加矣。大槪此事,初非大段,而轉輾至此,因爲諸臣之失,聖意所在,臣非不知,而第念人主用罰,貴在得中。今此諸臣,雖有可罪之事,削奪之罰,實爲太重,至於不參其事之人,亦命罷職,尤涉過當。伏願聖明,少霽天威,還收李一相等削奪罷職之命。臣待罪近密,區區所懷,惶恐敢啓。批答在初九日
再啓,臣忝在近密,目見聖上用罰過當之擧,敢觸雷霆之威,疊陳區區之懷,而聖上不以爲非,特降溫批,開示諄切,臣不勝感激之至。諸臣之做錯,不過一時薄過,而四五臺官,俱被重譴,瞻聆所及,必致驚愕,其於大聖人包容之度,恐有所未盡也。一相等,左右近密,受知亦深,豈有因一微事,欺罔聖聰之理哉?削罷之罪,實非末減之科。伏願聖明,更加三思,亟寢削罷之命。答曰,不允。
左議政金堉箚子。大槪,還收鞍馬之命,以重賞典事。入啓。批答見上
兵曹判書朴遾上疏。大槪,乞還收賜馬之命,兼遞內局提調之任事。入啓。批答見上
領議政上疏。大槪,陳情乞遞事。入啓。批答見上
嶺陽君上疏。大槪,臣父之病,出於積年沈苦之餘,決非旬望間差復之症。臣之兼任宗親府有司堂上及摠管之任,亟命遞免,專意救療事。入啓。批答見上
大司諫洪命夏啓曰,臣伏見備忘記,辭意嚴峻,未及展讀,惶汗自流,所當縮伏竢罪之不暇,而晏然帶職,一刻未安,不得不今又瀆擾於雷霆之下,臣罪萬死,大槪今日所爭之端,實由於法府不治犯禁者之罪,則此乃是非之源委,而玉堂之論,以遠引源委,歸咎於本院之處置。金始振於引避之擧,出於徐元履之詆斥,則昨臣處置,不得不論其顚末,而徐元履嫌其擧名,費盡許多說話,此無非未諳臺閣上規例而然,臣不欲相較也。但臣所愧,事君無狀,言不見信於君父,至下陽褒陰逐之敎,將何顔面,仍冒言地?請命罷斥臣職。答曰,勿辭,退待物論。
獻納金始振,正言元萬石·趙龜錫啓曰,臣等見識昏謬,處置乖當,被斥於臺臣,見輕於玉堂,宜遞不遞,至于再度,臣等狼狽,至此極矣。就職之後,不敢晏然,冒昧請急,退伏私室,伏見備忘,辭旨嚴峻,驚惶震悸,益無所容。臣等請出之吳翮,旣有特罷之命,則臣等之獨逭罪譴,實所不安,當初臣等之處置,只憑多官之避辭,初無偏護,有何厭憎,而緣一誤着,轉輾起鬧,天怒漸激,氣象不佳,此實臣等之罪也。陽若好言,以欺聖明,譏斥臺官,計出陰逐,則是乃人臣之極罪。臣等,雖極無狀,旣受耳目之寄,則以此致疑,亦非聖明待臣隣之道,臣等不勝靦然焉。臣等不見信於君父,至於此極,將何顔面,一刻冒居乎?請命罷斥臣等之職。答曰,竝遞差。
政院啓曰,卽者伏見獻納金始振等避嫌批答,則以竝遞差爲敎,臣等竊不勝未安之至。始振等,謂有應遞之失,在聖上待臺諫之道,所當付之公議,觀其處置,未晩也。格外特遞,有駭瞻聆,臣等忝在出納之地,敢此陳啓,請還收金始振等遞差之命事。批答見上
府啓,聖人用罰,貴在得中,一有輕重,無所懲懼,今者李一相等削奪之命,出於意慮之外,臣於是不勝驚歎之至,當初一相輩,因重臣之言,釋犯禁之人,殊非執法者之處事,不可謂全無罪過,而事係微細,自有當罰,至於削奪之律,實是過重之擧,請還收前大司憲李一相,前執義成台耉,前掌令郭之欽,前持平盧亨夏等削奪,前持平吳翮罷職之命,大司諫洪命夏,引嫌而退,嚴批之下,實出慮外,論其顚末,有何所失,請命出仕。批答見上以上朝報
上在昌德宮。停常參·經筵。
備邊司啓曰,長淵所囚李乭屎,越獄逃走之後,因傳敎嚴飭,該道使之必捕矣。今者黃海監司李後山,枚擧長淵府使崔文湜所報牒,呈于本司曰,上項李乭屎,本月初二日,黃州地執捉而來,堅囚云,敢啓。答曰,知道。
又啓曰,曺漢英,曾在庚辰,被拘於瀋中,經歲得還,而彼人目之以有罪,故客使到館之時,亦未參見官之禮。今以書狀入往,事涉難便,令該曹改差,何如?答曰,允。以上出備局謄錄
傳曰,前兵使元䎘,職牒還給。出內下記草
大司諫洪命夏,就職。
獻納金始振,正言元萬石·趙龜錫,牌不進,依承傳罷職。
持平任翰儒啓曰,庸陋如臣,待罪居外,跡阻朝端,已有年矣。千萬夢寐之外,纔蒙恩敍,復叨言地,臣誠感激,黽勉出仕,而適當玆者,多官被罪,景象不佳,目見君父過重之擧,不得不有所論執,而措語未瑩,至下嚴批,驚惶震惕,措躬無地。卽欲引咎自列,而日勢昏黑,闕門臨閉,悶蹙退歸,終宵耿耿,臣雖至愚,粗知事君之義,何敢有一毫私附之心,而以負我聖明者哉?李一相等前後處事,不可謂無所失,而至於削奪之律,殊欠聖上用罰之道,身在臺閣,豈容含默?緣臣無狀,不得取信於君父,使我殿下,更添不平底辭氣,到此地頭,臣罪益大,人臣自恣,是何等事,而身負此罪,將何所容?決不可一刻强顔仍冒,請命遞斥臣職。答曰,勿辭,退待物論。
吏曹啓曰,臺諫有闕,政事,取稟。
謝恩,右副承旨柳淰。
義州府尹書目,謝恩使一行,本月初八日渡江事。
掌令徐元履啓曰,臣積病沈痼,今日所患,亦非偶然,僵仆床席,病勢方劇。持平任翰儒,引嫌而退,臣雖病重,辭單未入之前,不敢辭其處置,而緣臣妄言,以致聖明過重之擧,臣罪萬死無惜,臣自處之道,所當引咎請罪之不暇,更敢冒嫌處置乎?且忠淸道各邑軍器有頉處,因暗行御史書啓,推考事,監司狀啓,已爲來到云。天安郡軍器有頉,卽臣前任郡守時事也。方在答推中,以此以彼,決難在職,不得不扶曳來避,請命遞斥臣職。答曰,勿辭,退待物論。
奉敎李曾,待敎朴世城,檢閱李敏敍等上疏。大槪,旣有誤薦之失,以致物議之來,乞罷臣等之職,以謝人言事。再呈,入啓。
政院啓曰,卽者奉敎李曾,待敎朴世城,檢閱李敏敍等,翰林誤薦事,以致物議云,而來呈上疏。臣等以爲,物議輕重,雖不可知,而左右史一時出去,揆諸事體,斷無是理,況下番則雖遭重服,不敢出闕門,古規然也。以此反覆開說,終不動聽,任意出去,事甚不當,請竝推考。其上疏,不得已捧入,而日勢工已暮,將未免闕直,李曾等牌招入直,何如?傳曰,知道。此疏還出給。
上在昌德宮。停常參·經筵。
都摠府啓曰,今日入直軍士,中日習射,而標信,命下矣。雲氣沈陰,頗有雨徵,日晷漸晩,似難待晴,不得爲之之意,敢啓。傳曰,知道。
傳曰,大臣及備局堂上引見。
玉堂箚子,持平任翰伯出仕,掌令徐元履遞差事。答曰,依啓。出內下記草
政院啓曰,十五日儒生殿講日次,取稟。傳曰,爲之。
去夜,以李曾等牌不進,依承傳罷職傳旨,傳曰,此習極爲駭愕,竝勿罷,爲先推考。政院啓曰,奉敎李曾,待敎朴世城,檢閱李敏敍,牌招,病不進,而闕門已閉,史局不可闕直,不得已兼春秋徐忭·魚尙儁牌招留門,姑爲入直之意,敢啓。傳曰,知道。傳曰,年少新進之習,極爲駭愕,且決不可全數兼官入直,況不爲罷職矣。速爲催促,雖深夜之後,皆以實官入直,兼春秋,不爲入之。
玉堂箚子。大槪,持平任翰儒出仕,掌令徐元履遞差事。入啓。答曰,依啓。
前兵使元䎘職牒還給事,捧承傳。以上朝報
上在昌德宮。停常參·經筵。
傳曰,騎騶四中人,依前例別爲施賞。出訓局謄錄
訓鍊都監啓曰,軍兵所着皮甲,當爲造作,而其所入物力,極爲浩大,有難措辦,數百部爲先造作事下敎,故四百部所入物力,自都監拮据措備後,以前日環刀監造官等,仍令董役,則監造官等,盡心料理,以四百部物力,七朔內造作五百部,誠爲多幸。且其中,全漆最爲稀貴,貿得甚難,四百三十部,則旣已着漆畢造,而其餘七十部,則待秋新産後,貿得着漆之意,敢啓。傳曰,着漆後監造官等,論賞,可也。以上出訓局謄錄
備邊司啓曰,北京鷹連,例於九月望間入送,必須預爲,分付。上年因傳敎,令本道擇定熟諳鷹品守令,爲差員,與京官極擇鷹運,眼同試放,交付內官入送矣。今年亦當依此擧行,預爲分付三道之意,敢啓。答曰,知道。勿爲尋常,各別申飭。出備局謄錄
大司諫洪命夏三度呈辭。入啓。遞差。
執義李天基啓曰,臣頃以母病,出在畿鄕,病中氣息,奄奄垂盡,猥承召命,坐犯逋慢,聖德涵育,母病少減,入城求藥,纔閱一宿,而意外新命,又加於不孝不忠之身,臣驚惕靡容,不知死所。今日報答之地,惟有勿欺而犯,不暇爲身計,竊聞近日之擧,展轉激成,以致上下不交,景象不佳,諸臣儘有罪矣。但恐聖明用罰之道,或不厭輿情,則臺臣之爭執,亦不容阻已也。適値僚席一空,臣當獨爲此論,其中郭之欽,臣之外四寸妹夫也。雖無相避之法,實有一家之情,若以一家之人,辨釋一家之人,則未免挾私之嫌,有妨循公之請,臣之事勢,實爲狼狽,旣不敢是非於其間,豈宜苟冒於論議方張之日乎?請命遞斥臣職。答曰,勿辭,退待物論。
傳曰,政事,明日爲之。
傳曰,大臣·備局堂上引見。
引見時,榻前大司憲金南重所啓,前大司憲李一相等,雖有所失,削奪官爵,實非當施之律。至於吳翮,不參其坐,而亦爲罷職,物議皆以爲過中,請還收成命。上曰,不允。又所啓,執義李天基,引嫌而退,異姓四寸妹夫,法毋相避,請命出仕。上曰,依啓。又所啓,持平李延年,時在忠淸道木川地,請乘馹上來事,下諭。上曰,依啓。又所啓,自前被彈之人,該曹堂上,不敢旋卽擬望,而頃者刑曹判書鄭世規,諫院纔請遞差,而彈墨未乾,遽擬參贊之望,請吏曹當該堂上·郞廳,竝命推考。上曰,依啓。
執義李天基,就職。
吏曹,謝恩使書狀官,曺漢英改差,代林葵。以上朝報
上在昌德宮。停常參·經筵。
備邊司啓曰,以備邊司全羅監司弊瘼啓本,回啓,傳曰,旣設之有主處,明査,則末端又云,農所魚箭新設處,革罷之說,似爲混雜相左,明白措語,施行似當事,傳敎矣。扶安縣所報,先言兩公主房折受農所之事,繼之以從前自本縣收稅之魚箭,被奪於各處之弊,故本司回啓。以農所分明有主處,明査啓稟,魚箭新設處,革罷之意,爲辭,而農所二字,誤着於魚箭之上,未及詳察,致勤之敎,極爲惶恐,原啓目付標以入之意,敢啓。答曰,知道。出備局謄錄
禮曹判書吳竣上疏。答曰,省疏具悉。卿辭至此,當勉副焉。
吏曹參議閔應協上疏。答曰,省疏具悉。爾其勿辭,調理察職。
傳曰,六月之霜,豈徒然哉?其他必有至冤莫伸,感傷和氣之所致,其令本道監司,廉訪以聞,前者南方亦有此擧,而終歸於無實,事極寒心,勿爲尋常,勿遺細大,曲加採訪,而如守令之濫刑,土豪之驕橫,萬無入於方伯之耳。各別廣詢之意,嚴辭下諭。出內下記草
有政。吏批,以權堣爲舍人,權碖爲司錄,李殷相爲正言,金壽恒爲正言,閔應亨爲大司諫,李慶徽爲獻納,孟世衡爲軍資監正,李正英爲吏曹正郞,洪命夏爲司宰監提調,蔡裕後爲左副賓客,李楚老爲司宰僉正,蔡裕後爲司譯提調,金南重爲宗廟提調,金玉鉉爲掌令,曺漢英爲弼善,金禹錫爲兵曹佐郞,姜說爲珍島郡守,鄭斗卿爲禮賓正,沈之源爲右副賓客,蔡裕後爲左副賓客,校書著作單,朱震楨,成均博士單,金鼎夏,學錄單,任映·柳以厚。
京畿都事李尙震,道內儒生試取事,出去。
禮曹判書吳竣上疏。大槪,兼帶都摠管,爲先懇乞遞改事。入啓。答曰,省疏具悉。卿辭至此,當勉副焉。
府前啓,還收李一相削奪官爵事,吳翮罷職事,停啓。
公都會試官鄭榏改差,代權堣。
明日儒生殿講時,考官二,沈之源·蔡裕後,參考官,李時楷·閔應協·金益熙·鄭榏。
政院啓曰,明日儒生殿講時,命官何大臣進參乎?敢稟。傳曰,領相進去。
吏曹啓曰,六條別薦改薦與否,問于大臣,則以爲,纔罷前薦,又擇薦主,使之改薦,似涉苟且,今姑置之,待歲首應薦之時,別爲酌定題目,精揀薦擧,俾無如前濫雜之弊,宜當云,何以爲之?敢稟。傳曰,允。
昨日引見時,上曰,頃聞李蔓之言,則瓜滿易送,卿等已思其代耶?領議政曰,臣意,則李蔓盡心國事,欲爲仍任,而未及與僚相相議矣。左議政曰,能盡其職之人,雖久任十年無妨,臣意亦以仍任爲當。沈之源曰,如李蔓之人,不易得,仍任似當。右相曰,仍任,請於今日定奪。上曰,李蔓,盡心國事,今不可遞改,仍任之意,預爲分付,可也。
假注書安後說改差,代李東溟。
殿講參考官,閔應協·鄭榏病,代睦行善·曺漢英,改落點。
工曹參判蔡裕後上疏。大槪,新帶左副賓客,先乞遞免事。入啓。
吏曹參議閔應協上疏。大槪,腫患猝重,乞遞臣職,以便公私事。入啓。答曰,省疏具悉。爾其勿辭,調理察職。以上朝報
上在昌德宮。停常參·經筵。
藥房都提調金堉,提調朴遾,左承旨卞時益啓曰,時雨一霈,快洽三農,而沈濕之氣,連宵未歇,伏未審此時,聖候,若何?敢來問安。且前日劑入之藥,今日當爲畢進,御此藥不可收效於二三十貼,平復之後連進,宜當云,五貼又爲劑入之意,敢啓。答曰,知道。以十貼式劑入,可也。出藥房謄錄
傳曰,仁政殿儒生殿講居首,生員崔渲,給二分,幼學閔鐄·庾萬鍾,生員李敏榮,給一分,幼學尹救,紙四卷·筆四柄·墨三笏賜給。
府啓,掌令金玉鉉,下諭事。答曰,依啓。以上出內下記草
答工曹參判蔡裕後疏曰,省疏具悉卿懇。卿其勿辭察職。
政院啓曰,凡擧行條件抄出時,注書起草,承旨看過,必須詳審無誤,然後入啓,例也。昨日臺諫啓辭,抄出擧行條件之後,注書不稟,堂上任自刪去,極爲可駭,請當該注書推考,以重臺啓,以存體面。傳曰,允。
以江原監司,江陵·三陟等地霜雹狀啓,傳曰,噫,六月之霜,豈徒然哉?其地必有至冤莫伸,感傷和氣之所致,其令本道監司,廉訪以聞,前者南方,亦有此擧,而終歸於無實,事極寒心,勿爲尋常,毋遺細大,曲加擇訪,而如守令之濫刑,土豪之驕橫,萬無入於方伯之耳。各別廣詢之意,嚴辭下諭。
政院啓曰,伏見咸鏡道褒貶等第啓本,則實績懸錄,字體麤大,草劃頗多,且無一人居下,殊無敬謹致察嚴明殿最之意,請監司李基祚,都事金在東,竝推考。傳曰,允。又啓曰,黃海監司李後山,江原監司柳慶百,全羅右水使鄭檝,忠淸水使具義俊,今春夏等褒貶中,邊將等第,無一人居下,殊無嚴明殿最之意,請竝推考。傳曰,允。
工曹啓曰,本曹所屬繕工監·典涓司·瓦署等,去壬辰年秋冬等褒貶,則前判書李澥,奉使出疆,不得磨勘,似當與今癸巳年春夏等褒貶,一時磨勘,而瓦署,則提調南銑,時未出仕,繕工監·典涓司,則一提調,雖曰一品,自有二提調,而適有病故,不能來參相議,兩等褒貶,不得等第之意,敢啓。傳曰,知道。
上在昌德宮。停常參·經筵。
都摠府啓曰,今日入直軍士,當爲中日習射,而國忌相値,不得爲之之意,敢啓。傳曰,知道。出都摠府謄錄
京畿監司宋翼,大君迎候事,出去。
刑曹參議宋國澤,覲親事,懷德地出去。
院啓,新除授行大司諫閔應亨,時在京畿陽根地,斯速乘馹上來事,下諭。答曰,依啓。
知事鄭世規辭職上疏。入啓。答曰,省疏具悉卿懇。已過之事,不必云諭,況出於無情者乎?卿其安心,勿辭察職。
吏曹參判尹絳上疏。大槪,兼帶同知經筵副摠管,乞賜遞免事。入啓。答曰,省疏具悉卿懇。卿辭至此,摠府之任,當勉副焉。以上朝報
上在昌德宮。停常參·經筵。
刑曹參判鄭維城上疏。答曰,省疏具悉至懇,卿其更加調理,察職。
正言金壽恒上疏。答曰,省疏具悉。疏辭知道。
傳曰,正言金壽恒疏辭,怪妄莫甚,決不可置諸臺閣,遞差。
政院啓辭。答曰,啓辭如此,勿爲遞差。以上出內下記草
正言金壽恒上疏。大槪,冒陳危懇,乞遞職名事。入啓。批答見上
政院啓,臣等伏覩備忘記,有正言金壽恒遞差之命,國家之置言官,言雖過中,必優容而寬假之,使之盡言,乃所以來忠諫之路也。正言金壽恒疏辭,雖或過當,是非間陳其所懷,則亦宜涵容,以示重耳目之寄,而今者遞差之敎,出於意慮之外,金壽恒之遞職,雖非大段事,而待言官之道,固不當若是,臣等職在近密,區區之懷,敢此仰達。傳曰,啓辭如此,勿爲遞差。以上朝報
上在昌德宮。停常參·經筵。
監察尹抗,覲親後入來。
文學鄭榏,持平任翰儒三度呈辭。遞差。
禮曹啓曰,今番聖候違豫之重,非一時偶然之證,蓋緣源委積漸而發,浹月沈苦,久未收效,當時群下渴悶之狀,何可盡陳於今日?惟幸賴天之靈,意致聖躬復常,一國臣民之喜,擧皆同辭,而稱慶,群情所在,不可沮遏者也。竊考舊例,則曾在乙巳年,宣祖大王疾瘳之後,告廟陳賀及科擧,次第擧行。辛未年仁祖朝,慈候平復,陳賀設科,而頃於辛卯年,慈殿玉候平復之後,亦行告廟陳賀庭試。此皆三朝已行之規,今此朝野莫大之慶,亦依此例擧行,何如?傳曰,一時所患之差復,自是常事,何須稱慶設科?況科擧之頻數,亦非好事,勿爲擧行。
兵曹啓曰,褒貶等第,至嚴且重,實跡懸錄之時,監司則令都事書之,兵·水使則令虞候書之,都事·虞候有故,不得已監·兵·水使,自爲書塡者,乃所以嚴秘其事也。今觀各道褒貶單子,其管下實跡,皆令下人書塡然,則僉使·萬戶·權管輩之居中居下,旣已聞知於上前開坼之前,殊無等第嚴秘之意,事甚不當。請京畿·忠淸·全南左·右水使·統制使·慶尙左水使·咸鏡南·北·平安·慶尙右兵使,竝爲推考,何如?傳曰,允。
正言金壽恒上疏。大槪,冒萬死敢陳危懇,請命亟鐫臣職,仍治妄言之罪事。入啓。答曰,只遞本職。
吏曹啓曰,臺諫有闕,政事,取稟。傳曰,明日爲之。以上朝報
上在昌德宮。停常參·經筵。
兵曹啓曰,臣等曾聞忠淸水營,因該曹勅使時所用皮物卜定,策應無路,不得已以各鎭·浦入防軍兵,各差備計除外,沒數收布,以爲分定之物,酬應之資云,聞來極爲驚駭。臣朴遾,曾於本月初三日引見時,備陳此弊,已蒙勿爲分定之敎矣。厥後十三日引見時,戶曹判書臣李時昉所啓,勅使時禮單所用皮物,勿爲分定於水營事,已爲定奪,而前此已定之物,或有上來之處,今姑收捧乎?上曰,已爲分定,則想皆措備收捧,可也事,傳敎矣。當初該曹之卜定於各營,雖是經亂後不得已之擧,卽今該曹,必非亂初之比,決不可一向責辦於各營也,明矣。旣知其非,何必因循襲謬,重貽軍兵之弊乎?臣等待罪主兵之地,不得不更爲煩稟,已爲措備上來者外,切勿責納,依前定奪,更勿分定於水營之意,捧承傳施行,何如?傳曰,依啓。旣已分定之物,則依引見時定奪施行,可也。出兵曹謄錄
傳曰,大臣及原任以下二品以上,明日招集于朝堂,以啓。
引見時,右議政李時白所啓,扈衛大將之任,臣當帶之,曩日則軍官之數頗多矣,今則只有臣與具仁垕,而所帶受料者,五十餘人,往年臺諫,請勿以閑良爲軍官,自上以新自望者,勿以閑良爲之,前自望則仍存事,傳敎矣。今則二十餘人,移送于備邊司,將爲定役,其中亦不無有功勞者,而一朝定役,未知如何?上曰,方爲立仕,軍官勿爲定役。以上出備局謄錄
有政。吏批,以沈玖爲正言,權大運爲文學,權瑀爲修撰,韓震琦爲持平,承文博士單權格,漢城庶尹洪處濬,繕工僉正洪履一,相換。
承文院官員,以都提調意啓曰,前正字李華封來後,與前權知副正字李象震等,俱在罷散中,依前例隷習官啓下,付軍職冠帶常仕,何如?傳曰,允。
觀象監,今月十八日,自未時至酉時,日暈。啓。
右參贊洪茂績辭職上疏。入啓。答曰,省疏具悉卿懇。卿其安心勿辭。
知事鄭世規再疏。大槪,病勢日甚危重,本職及兼帶,更乞遞免事。入啓。
工曹參判蔡裕後上疏。大槪,臣家有可疑之疾,經筵賓客之任,先乞遞免事。入啓。答曰,省疏具悉。經筵賓客,非卿一人,卿其勿辭。
答知事鄭世規疏曰,省疏具悉至懇。已諭予意,卿其安心勿辭。
江原監司書目,金化呈,以雌鷄化雄,變怪事。
傳曰,大臣及原任以下二品以上,明日招集于朝堂,以啓。
吏曹啓曰,都目政事,來二十六日爲之之意,敢啓。以上朝報
上在昌德宮。停常參·經筵。
大臣·備局堂上·原任二品以上,引見。
引見時,李景奭曰,刑賞,人主之大柄也。賞固不可輕施,而況刑者,一死之後,不可復生,愼哉。刑人·賞人,尤有關於燮理之道,如非刑不待時之罪,則方當長養之節,豈宜施刑?請依古者,刑以秋冬之義,以爲常行之典。上曰,言于該曹,依此施行。出掌隷院謄錄
金益熙曰,都監軍士等,都城內,騎馬成群以行,非但有駭所見,馳突之際,或有觸傷者多矣,請禁之,何如?副護軍洪命夏曰,非但此也,砲手等,於昏夜閭閻,有公然放砲,極爲可駭,亦令禁斷,何如?上曰,竝令都監及漢城府禁之,而馬兵,毋得成群馳突,可也。出訓局謄錄
刑曹參判鄭維城上疏。答曰,省疏具悉。卿辭至此,本職當勉副焉。
靑松君沈詻上疏。答曰,省疏具悉。卿其安心勿辭,亦勿待罪。以上出內下記草
吏曹啓目,粘連判下云云。觀此慶尙監司趙啓遠褒啓,則大丘府使李淀,貢賦無欠,闔境晏然積年逃亡軍士寺奴還現者,五十餘名,雖古之循吏,蔑以過此,槪其爲治,廉謹爲本,盡心國事,節用儲積,預備不虞。當此凶年,凡其民役,皆自官備,均濟飢民之無飢色,政平訟理,治績特異,承差賑濟,曲盡其任,隣邑之人,莫不稱頌。金海府使鄭漢驥,至誠愛民,且有幹才,販鹽生財,官備凡役,勤於政治,大得民心。醴泉郡守徐擇履,義城縣令金寅亮等,官備凡役,民息其肩,爲治質實,不尙虛文,一心奉公,庶事修擧。昌寧縣監柳頲,才調過人,政治出凡,蠲役便民,獄訟無不盡善,一邑晏堵。聲績彬彬是如爲白臥乎所,以其治績論之,則李淀爲最,鄭漢驥·徐擇履·金寅亮·柳頲次之是白置,似當有褒賞之典是白乎矣,係干恩命,自下不敢擅便,上裁,何如?啓。竝只表裏一襲賜給。
吏曹啓曰,今日本曹坐起時,牌招各司官員,大典考講,則禮賓寺別提李應世,不通,依例汰去,何如?傳曰,允。
同義禁鄭良弼三度呈辭。入啓。遞差。
謝恩,同知徐必遠。
傳曰,大臣以下引見。
靑松君沈詻上疏。大槪,引見之時,病未入參,伏地待罪矣。賓客,爲先乞遞事。入啓。批答見上
引見時,榻前大司憲金南重啓曰,臣不識事體,臣奏事之際,身在後行,敢爲發言,重被大臣之斥,請遞臣職。上曰,勿辭,退待物論。執義李天基所啓,大司憲金南重,引嫌而退,臺諫與大臣,抗言,有何可失?請命出仕。上曰,此非抗言也。依啓。仍傳曰,旣已出仕,使之入侍。府啓,新除授持平韓震琦,以海運判官,方在忠淸道內,請斯速乘馹上來事。上曰,依啓。又所啓,屠牛禁亂之法,不得行於諸宮家行廊,奴婢私屠賣肉,極爲狼藉,而禁吏不敢下手,法令不行,無所徵戢,自今以後,犯禁當身,雖未捉得,的知某宮家屠牛之處,則直捉其宮首奴嚴刑,後日如或中毒於禁吏,仍踵前習,則刑曹·漢城府·本府,卽爲啓辭,有家長則雖在秩高宗班,從重論罪,無家長宮家則首奴捉致,各別囚治事,捧承傳施行,何如?上曰,依啓。又所啓,本府禁亂牌,只有二件,禁吏閪失逃走者頗多,若不制度新造他牌,知委五部,俾知改造行用之意,則逃走之吏,不無仍持禁牌,民間之事,本府禁亂牌改造,何如?上曰,不無其弊,依爲之。
院啓,新除授正言沈玖,時在咸鏡道鍾城府,請斯速乘馹上來事,下諭。上曰,依啓。
前參判鄭維城上疏。大槪,痼疾方劇,陳疏祈遞之際,召牌臨門,不得趨詣,伏地惶恐待罪事。入啓。批答見上
持平韓震琦,入來。
執義李天基啓曰,臣於昨夕,得見分撥全州人上疏。大槪,擧臣姓名,請問其事實,以伸李起浡之冤,而呈政院,還出給,疏中說話,無路得聞,亦觀此數語,不勝驚愕,疏雖不入,名謄朝報,聽聞所及,孰不駭惑?臣請略陳當初曲折,自暴於天日之下。臣之前忝本職也,賤疾極重,經旬沈倒,久未肅謝,待罪私室,李起浡被彈之事,第於朝報上見之而已。臣與起浡,素昧平生,其爲人善惡,無從可聞,京鄕隔遠,其居家所行,亦無由得知,而但念起浡不樂仕宦,世稱恬退,一入都下,忽被重駁,莫知其故,欲問無人,適有一家人,問病來訪,談間偶及朝報中事。其人曰,今日起浡被劾,緣何故也?臣答云,吾與此人,影響不相接,又於時議,有同聾瞽,累日病蟄,何以知之?但頃年往來南中,得聞此人,以其鄕中書院事,與鄕人角立,至於聯名等狀,鬪鬨官庭云,此一款,吾所聞也。聞起浡,以方外之士自處,則不當干預於鄕論,況書院之議論,生事也。又非侍從朝官,入訟庭爭是非之地,吾以此,薄其爲人,其他疵釁,未之聞也。初聞被彈,謂必祟此事,近見彈文,不及書院事,今日之覈,或非因此而發耶?相對酬酢,只如此而罷,曾不料屋下之談,遽傳於僚席之耳,而翌日,忽見朝報臺啓中,歷擧證其所聞,至於臣則有曰,雖未及肅謝,亦言往來南中時,慣聞起浡擅弄鄕權,作挐官庭之事云。臣於其時,病未出仕,被證於不知不覺之中,得謗於千萬無妄之中,無非臣樞機不密之致,尙誰咎哉?發明之徒,但可自訟其冤,且彈文中刳孕等語,聞亦體粟,彼宜汲汲求辨於此,而乃以向來臣言致詰者,獨何意歟?訟冤之人,敢引臺官,至請究問,誠前所未有之事,書院之事,本非晻昧之言,無論彼此是非,居鄕之人,衆口藉藉,聞者非一,臣雖有言,何獨恨臣?臣於此事,爭辨亦疲,不欲自列,而身爲臺官,被人詰斥,羞辱朝廷,莫此爲甚,將何顔面,仍冒臺席乎?請命遞斥臣職。答曰,勿辭。以上朝報
上在昌德宮。停常參·經筵。
副護軍趙錫胤上疏。答曰,省疏具悉。卿其勿辭,亦勿待罪。
大司憲金南重上疏。答曰,省疏具悉。予欲卿,久試於職而責其成,卿其勿辭,益用勉勵焉。
判尹金藎國箚子。答曰,省箚具悉。卿其安心勿辭,亦勿待罪。以上出內下記草
護軍趙錫胤上疏。大槪,疾病沈劇,未赴牌召,乞治臣罪,以爲人臣逋慢之戒事。入啓。批答見上
大司憲金南重上疏。大槪,亟遞職名,以重風憲事。入啓。批答見上
判尹金藎國箚子。大槪,臣行步不良,未得入侍,惶恐待罪,仍乞許遞京兆事。入啓。批答見上
昨日引見時,領中樞府事李□□所啓,臣頃往江上聞之,則諸宮家成造時,鉅匠稱名者,任意役使,材木下來者,亦爲勒貿,士大夫家,至於棺槨,約價㤼奪,此雖細事,可見國法之不行也。且京城樵牧之路,日以益艱,前者柴場立案之處,令本道監司,査覈啓聞,非止一再,而終不明査,每以無馳啓,事皆類此,紀綱何得以立乎?上曰,當該監司拿推,更令明査,可也。領敦寧府事李□□曰,諸宮家·士大夫柴草輸運夫馬,責立於三江居民,若應行之役矣。領議政曰,臣亦聞之。柴草露置於江邊,使其洞內守直,或有閪失,則倍徵於守直者,亦極寒心矣。上曰,一體嚴禁。吏曹判書沈之源所啓,近來京外決訟之際,初度見屈者,卽爲全家徙邊,王法有三度得伸之規,而全家之後,雖欲更訟,何可得乎?且或有不爲全家,而反徵贖木,亦甚不當矣。上曰,三度得伸,而不可率爾處之,至於全家收贖,則有同賣獄,嚴飭中外,可也。領相曰,外方上納之木,尺數過限者,有禁令,而近來牛贖等木,極擇好木而捧之,京中如此,則外方何可禁乎?今後,則以行用實木,捧之宜當。上曰,何可如此乎?禁斷,可也。上曰,今日引對,豈爲此閒漫說話而已哉?若但如此而止,則非所爲如何。弭災消患之道,雖不得一時講論,入侍諸臣,各薦才德智勇之士,可也。李領府事曰,臣於六條之薦,以其家行之可嘉者,妄有所薦,其中二人,已爲除職,今不可仍存矣。領相曰,前者別薦時,臣病重不得薦進矣。今承下敎,請以平日思量於心中者薦之,堂上中,有才可用者,大司成趙壽益也。堂下中爲人質樸,當事敢言者,京畿都事李尙眞也。持平韓震琦,頗有才局,皆可擢用矣。上曰,大臣之薦,以前薦仍存事,言于該曹。沈之源曰,薦人事,退而爲之乎?上曰,退而爲之。左承旨卞時益曰,只令今日入侍之人,薦進乎?上曰,依爲之。沈之源曰,江界·鍾城皆有窠闕,今當差出,而二處,皆難以文官塡差,江界則以武臣差送,鍾城則以堂下文官擇差,何如?上曰,鍾城瓜滿,未准幾朔乎?之源曰,久任自七朔云矣。上曰,鍾城府使勿遞,咸鏡監司推考。副提學金益熙所啓,本館新錄,今當爲之,而僚員不備,或於都目政過後,吏曹郞官及相避時推,竝爲擬差,備員相議爲之,何如?上曰,依爲之。李領府事曰,近來武士,稍有成才之稱,而至於文士,無激勸之擧,方今物力蕩然,雖不得與祖宗朝禮遇之盛,不係物役之事,亦不可爲之乎?如讀書堂課製之事,擧行,何如?李領敦寧曰,書堂抄出之擧,姑當徐爲,而使玉堂·銀臺諸臣,時時命製,如上年考篇之製,則豈非美事乎?上曰,依此爲之,而凡於製作,勿使有揄揚之語,可也。
知事鄭世規上疏。大槪,賤疾危劇,不能趨詣召命,惶恐席藁待罪事。入啓。答曰,省疏具悉。卿其勿辭,亦勿待罪。
護軍鄭良弼上疏。大槪,病未赴召,席藁待罪,終不敢泯默,冒死陳章,乞正臣罪事。入啓。答曰,省疏具悉。卿其勿辭,亦勿待罪。
京畿監司拿推現告,宋時吉。以上朝報
上在昌德宮。停常參·經筵。
傳曰,守令邊將,各別擇擬,有功勞人收用事,言于兩銓。出內下記草
有政。吏批,以李汝發爲肅川府使,姜好奭爲鎭海縣監,李翀雲爲陽智縣監,李箕男爲理山郡守,校書著作金洽,校書副正字金命說,崔汝河爲碧沙察訪,李廷衡爲泰川縣監,李格爲寧越郡守,金佑明爲工曹正郞,李齊運爲龍岡縣令,李慶桓爲刑曹正郞,李㳳爲禮賓別提,柳道三爲成川府使,洪采爲司議,金自南爲軍資主簿,蘇山海爲活人別提,韓振夏爲平市令,徐忭爲豐基郡守,林光達爲司圃別提,洪天龜爲典簿,崔碩佑爲禮賓別提,典籍李曾·金以載·李世翊·權尙矩爲刑曹佐郞,尹塏爲三道海運判官,沈廷敏爲禮賓主簿,魚尙儁爲刑曹正郞,崔應天爲黃州判官,金宗沇爲司饔直長,鄭思適爲監察,許舒爲監察,金以載爲監察,李益昌爲東部主簿,洪時迪爲禁府都事,宋時默爲尙瑞直長,李週爲造紙別提,邊麟吉爲魚川察訪,柳慶昌爲江界府使,朴遾爲兼知經筵,趙爾䎘爲戶曹佐郞,洪命夏爲刑曹參判,南之望爲工曹佐郞,徐奉日爲熊川縣監,鄭萬和爲司書,兪㯙爲兼同知義禁府事,成楚望爲伊川縣監,趙復陽爲校書校理,鄭鏶爲韓山郡守,鄭勔爲典籍,沈玧爲尙瑞副直長,吳挺緯爲吏曹佐郞,申在爲司評,李汝澤爲興海郡守,金堯欽爲咸鏡都事,尹鏶爲應敎,李弘猷爲司饔直長,安禮爲北部主簿,姜壽賢爲禁府都事,鄭庥爲監察,趙胤錫爲刑曹正郞,閔㶵爲大興縣監,朴振禧爲司贍主簿,學錄鄭勔,學諭金璛·朴昌文,三田渡丞琴檢忠,楊花渡丞徐平立,洛河道丞高重善,歸厚別提李時興,劉勳爲引儀,許憲爲義盈直長,尹繼商爲造紙別提,洪處靖爲典獄奉事,李泰淵爲修撰,鄭晳爲兵曹正郞,鮮于浹爲司業,崔鳴後爲德川郡守,崔克寯爲雲山郡守,金體乾爲長湍府使,朴維健爲中部主簿,沈爲刑曹佐郞,安命老爲工曹佐郞,閔維重爲禮曹佐郞,李觀海爲典籍,朴增輝爲兵曹佐郞,鄭維岳爲獻陵參奉,金碩輔爲監察,韓甸爲宗廟副奉事,黃玧爲氷庫別檢,趙裕善爲典籍,南天澤爲典籍,具崟爲監察,洪慶爲氷庫別檢,李洙爲唐津縣監,趙復陽爲吏曹正郞,成時敏爲齊陵參奉,蔡以恒爲司僕主簿,楊震行爲典籍,李稕爲長陵參奉,金是振爲濬源殿參奉,李德老爲瓦署別提,李尙彦爲禮曹佐郞,鄭曙爲雲峯縣監,許懿爲重林察訪,尹商老爲引儀,李晳爲司諫,申碩亨爲童蒙敎官,沈材爲禁府都事,李翂爲振威縣令。
今月二十日引見時,領敦寧府事李□□曰,近來大司成,絶不爲通讀云。曩者問於大司成金蓍國,則蓍國曰,吾於儒家書,未嘗熟講,何敢爲通讀之擧乎云矣。上曰,所謂通讀,何謂也?李領敦寧府事□□曰,師長以心經·近思錄等書,與諸生講讀矣。臣所薦鮮于浹,請如古者縣次續食之禮,使之上京,以爲師儒之職,何如?上曰,令本道給馬資送。左相□□曰,如趙錫胤者,宜爲師儒之職,雖拜他職,仍爲兼帶,使之久於其職,宜當。上曰,今後大司成,擇差可合之人,雖拜他職,使之兼帶。領敦寧府事□□□曰,刑賞,人主之大經也。賞固不可輕施,而況刑者,一死之後,不可復生,可不愼哉?刑人賞人,尤有關於燮理之道,如非刑不待時之罪,則方當長養之節,豈宜驅刑?請依古者,刑以秋冬之義,以爲常行之典。上曰,言于該曹,依此擧行。卞時益曰,義文未滿十丈,則勿爲捧入事,命下,而今亦未滿此數,何以爲之?上曰,今番則仍爲捧入,朔書被抄,多是名官,而義文則皆以校書館官員輩抄出,事甚非矣。更以名官加抄,以爲勸奬之地,可也。時益曰,朔書入格者有賞格,而義文則無賞格,此亦不均矣。上曰,今後義文,亦爲一體施賞。右尹申濡所啓,臣府之事,亦與執義李天基所啓之意無異。所謂懸房者,未知何意,而自古館下典之屠宰者,禁令稍緩,謂之懸房,而只收贖木,此外禁亂刑牌,近來恒出之數,不過二牌,臣問其故,則下吏齊聲言曰,諸宮家,藉其禁吏之族屬,一有犯禁,則每每中傷,故雖出二牌,亦難捉得,下吏之不能保存,以此故也云云。臣以爲,此皆官員不能擧職之罪也。自今爲始,多出刑牌,欲爲痛禁矣。上曰,館下典,何獨任其屠宰,而只爲收贖而已乎?今後則一體以禁,使小民,俾無不均怨訾之言。
嶺陽君儇,司書鄭繼胄三度呈辭。入啓。遞差。
禁府啓目,京畿監司宋時吉,時在開城府,發遣都事拿來,何如?啓。姑勿發遣。又啓目,金繼祖元情公事判付內,除刑推照律。
以擧行條件,實錄廳郞廳推考事,傳曰,官員之數,如是之多,竝爲推考。似涉紛擾,今姑勿推。
政院啓曰,前司業鮮于浹,給馬資送事,當爲擧行,而時無職名,下諭事,何以爲之?敢稟。傳曰,明日政,使之除職後,下喩,可也。又啓曰,引見時擧行條件,傳曰,今日多官,迭相奏事之說,或不無漏落之弊,更加詳察事,命下矣。昨日引見時,多官奏事說話,非不多矣,而或無歸宿處,或無散落之事,則不爲抄出於擧行條件矣。伏承下敎,更與入侍注書,考准草冊,則散落雖不分明,而似當可行之事。若干條件,更加抄啓,且以一件事,參入他人說話處,落漏數字,付標以入。當初許多辭說,不能詳察,致勤聖敎,惶恐敢啓。傳曰,知道。今此別薦,申嚴擧主連坐之法,事言于該曹。
右尹申濡上疏。大槪,乞遞本職兼帶,急救母病事。入啓。答曰,給由,當日玉果縣出去。
禁府,京畿監司宋時吉,自現囚。啓。
政院啓曰,義文,更以名官加抄入格者,與朔書一體賞格事,命下矣。義文自前例,以新榜參下官抄出,而今番則仍榻前下敎,勿論參上參下,限年四十,竝爲抄啓。入格賞賜,旣與朔書一體施行,則不書施罰,亦當無彼此之殊,而在前朔書,不書囚家僮,義文不書推考,今則何以爲之?且朔書,別例爲本家書呈,故雖臺官,亦在應書中,義文則入來本院書進,已成前規。今此被抄,多是名官,時位三司之人,體面自別,似當有變通之擧,竝此仰稟。傳曰,雖入來本院書之,已不能防其借書之弊,何必爲無實之事乎?賞罰與凡事,一依朔書例施行。以上朝報
上在昌德宮。停常參·經筵。
持平韓震琦上疏。答曰,省疏具悉。爾其勿辭,調理察職。
府啓。答曰,黃州判官崔應天,改差,熊川縣監徐奉日,遞差事,依啓。柳碩·吳竣,竝推考,徐擇履,言雖狂妄,旣已應旨,則置之,可也。
賓客沈詻上疏。答曰,省疏具悉。卿辭至此,賓客之任,當勉副焉。出內下日記
政院啓曰,卽者領敦寧府事李□□,送言于本院曰,二十日引對時,所啓書堂之選一款,措語中,姑當徐爲四字,以待秋爲之四字改之,爲當云。係是大臣之言,不得不改付標以入之意,敢啓。傳曰,知道。此言是矣。
謝恩使麟坪大君,副使兪㯙,書狀官李光載,入來。
持平韓震琦上疏。大槪,行役之餘,疾病危重,冒萬事陳情乞遞事。入啓。批答見上
府啓,頃於本府開坐之日,有一儒生家呈狀曰,是□爲家奴二男父子,發劍突入其家,作挐詬辱,無所不至云。辭說狼藉,所見驚慘,不可不一次推問,故卽發所由持印帖,使之捉來矣。所由最晩還告曰,所謂二男,執捉於焰硝廳前路,則柳忠州宅奴婢數十餘人,奔逬而出,還爲奪去。渠以單身,不能抵當,追及門庭而退云。臣初不取信,詳詰曲折,則柳忠州,卽前牧使柳碩,而碩與禮曹判書吳竣,爲一家,家且至近故也。臣等,囚其所由,更送一吏,以不可不出給之意,致言于吳竣,則答以,果是家中使喚奴,而渠已逃避,更待數日,可以□云。今至累日,尙爾寥寥,昨日又發所由,猶不得捉來。臣等當初送言,槪出於相厚之道,非督迫之意,而秩高宰臣之家,容護□奴,不有法府,少無動念之色,國綱之日□,無足怪也。法府所捉之人,縱奴奪取,□護不出,俱涉可駭。此而置之,將無以行□而治悍猾也,所關非細,事極寒心。請禮曹判書吳竣,前牧使柳碩,竝先罷後推。今以醴泉郡守徐擇履上疏,措語顚妄,搢紳間多有言者。臣等,今始得見原疏,則其許多辭說,因不足多辯,而其中主意,專以嚴法重律爲先務。乃曰,商鞅之法二世而亡,以此爲禦人之口給,不識時變,好以古詆今。又曰,商君之法,雖殘酷,能令秦君,享國百五十年。此豈商君之法,致秦之亡者乎?噫,亡秦者商君,古人之定論,而擇履乃敢肆然稱□,欲使朝廷,專尙嚴刻,告君之辭,豈□如是?無論此人,非無識武夫之比,其言怪妄,不可以應旨而處之。請徐擇履,亟命罷職。黃州,西路大站,非但策應浩繁,得以有莅歷風力者,差送,然後可以憚壓,而新除授判官崔應天,爲人庸劣,素無名稱,決無憚壓蘇殘之望。請命遞□,其代,令該曹擇送。熊川,以嶺海至殘之邑,屢經匪人,疲於數遞,民不堪命□矣。新除授縣監徐奉日,以卑微武夫,曾無莅歷,皆知其不合臨民,未久亦將有迎送之弊。請徐奉日遞差,其代以有名稱者,擇送。批答見上以上朝報
上在昌德宮。停常參·經筵。
都摠府啓曰,都摠管南銑,備邊司坐起,進去晝仕,請出標信,敢啓。傳曰,知道。
又啓曰,今日入直軍士,當爲中日習射,而雨勢尙不開霽,不得爲之意,敢啓。傳曰,知道。以上出都摠府謄錄
傳曰,喬桐圍內婢子二名出來之後,澂處,無衣食主管看護之人云。澂乳母孝英,令該府押送,入于圍內。婢子羊伊·令香等,使之招出押來。
義禁府啓曰,孝英押送,羊伊·令香等押來事,命下矣。圍籬開閉,都事發送之意,敢啓。傳曰,知道。
政院啓曰,伏見禁府草記,則孝英·羊伊等,不言某人押去,某人押來,而只稱圍籬開閉都事發送云云。語意殊欠分明,而招問該吏,則所謂圍籬開閉,都事押去押來云。故仍爲捧入之意,敢啓。傳曰,知道。
義禁府啓曰,義州·理山兩邑走回人,李奉祥等十一人,已爲拿來,而今此罪人,當如勅使出來時,河千陽等推覈之擧,三公·六卿·兩司長官·本府堂上,聚會于備邊司,査問捧招,枚擧於回咨中,故當罪人拿來時,發遣都事,雖是重其事,拿來後,則依前令典獄囚禁,似當。臣斗杓,再昨賓廳坐起時,議定于領·左相,令典獄囚禁,何如?傳曰,允。以上出禁府謄錄
副應敎洪處尹上疏。答曰,省疏具悉。爾其勿辭,察職。
院啓。答曰,韓山郡守鄭鏶遞差,銓曹當該堂上郞廳推考事,依啓。李格·韓振夏等事,更加詳察處之。
府啓。答曰,禮曹判書吳竣,前牧使柳碩,先罷後推事,依啓。徐擇履,不允。李光載,推考。以上出內下日記
政院啓曰,吳竣·柳碩推考事,命下矣。臺諫方以先罷後推論啓,推考承傳,不得捧之之意,敢啓。傳曰,知道。
弘文館啓曰,新除授應敎尹鏶,時在京畿廣州地,修撰李泰淵,時在忠淸道唐津縣任所,經筵入番事緊,請竝斯速乘馹上來事,下諭。傳曰,允。
知事沈詻上疏。大槪,更申前懇,本職兼帶賓客乞賜遞免事。入啓。批答在二十三日
副應敎洪處尹上疏。大槪,病勢情勢,俱劇狼狽,本職及兼帶,竝皆遞免事。入啓。批答見上
院啓,新除授韓山郡守鄭鏶,曾爲平山府使,憲府,斥其衰老論遞,平山·韓山,大邑則一也,衰老難告,固無彼此,而彈墨未乾,復擬首望,守令擇差之敎,果安在哉?不有臺論,無復政體,銓官所爲,殊極可駭。請吏曹當該堂上·郞廳,竝命推考,韓山郡守鄭䌖遞差。新除授寧越郡守李格,以富發身,人皆唾鄙,曾爲守令,致有物議,峽郡蘇殘之任,不可付諸如此之人,請寧越郡守李格遞差。令之爲職,長於一司,而平市署則號令於市民,不可以卑微無名稱之人居之,請新除授平市令韓振夏遞差。批答見上
府啓,臣等,以禮曹判書吳竣,前牧使柳碩等,蔑法無忌之狀,論請罷推,而只下推考之命,臣等未喩聖意之所在也。臣等所陳,無論狀辭虛實,彼此首直,但以法府所捉之人,縱奴奪取,容護不出,爲可駭之事,故據事論列而已。昔□陽公主,猶不敢護一蒼頭,況此一番□之擧,非如格殺之比者乎?自初旣爲□其奴之自在其家,童子所知,乃以爲延拖不出之計,卿宰之臣,處事如此,則諸宮家豪猾之奴,安得以糾察乎?殿下雖欲振肅頹綱,旣不能隨論嚴斥,□法不行於宰列,而言不重於臺閣也。臣等,竊而自此之後,益漸委靡,無所可□也。所關非細,事極寒心,請吳竣·柳碩亟命先罷後推。凡人疏章,雖或有顚狂怪妄,若非得罪於名敎,貽害於國家,不必攻斥之甚也。今此醴泉郡守徐擇履疏辭,則尊尙商鞅,盛稱其用法之美,專以嚴刻爲主意,其臨民之酷,亦可推此而知之。應旨之言,不以爲罪者,豈謂悖理駭異,若此之甚者乎?夫鞅之用法,爲千古禁戒,固當痛惡,而嚴斥之,何敢肆然爲其說?至於抗疏以聞,欲令朝廷,後德敎而先法律,其無識無倫之狀,有駭瞻聽,罷職之請,亦云末減。請徐擇履亟命罷職。新啓書狀官李光載,慢不搜檢,行中幾至辱國之罪,不可不懲,先罷後推。批答見上
吏曹啓曰,守令有闕,政事,取稟。以上朝報
上在昌德宮。停常參·經筵。
藥房都提調金堉,副提調尹順之啓曰,雨勢未歇,溽暑方極,伏未審此時,聖候,若何?敢來問安。且前日劑入加減補中益氣湯十貼,當盡於今日,十貼加劑以入之意,敢啓。答曰,知道。出藥房日記
備邊司啓曰,越境採蔘罪人劉春立·高玄男·姜破回·李士立等四名,當依刑部咨文,竝着處絞,而欲待謝恩使還朝而處之矣。今則使臣旣已入來,別無更問之事,令該曹依咨文施行,何如?答曰,允。
又啓曰,京畿監司宋時吉,被拿累日,尙未原情,前頭連有國忌,禁府開坐不易,此時方伯重任,不可久曠,宋時吉爲先遞職,其代,令該曹卽爲差出,何如?答曰,允。
又啓曰,平安道罪人等,旣已拿來,理山金己玄一名,雖未及到,不必一時推問。玉江土兵李莫金,則元非干涉於此類,不當等待。已到罪人中,亦有病重者,恐或徑斃於未捧招之前。明朝,臣等當爲會坐,推問,應參之員,一依勅使在館時例,而其時都承旨,旣爲來參,彼人常以承旨,奉命爲重,今亦使之來參,何如?答曰,允。
府啓,書狀官李光載罷職事。答曰,依啓。
大司成趙壽益上疏。答曰,省疏具悉。爾其勿辭,待差上來。
院啓。答曰,不允。推考事,依啓。
政院啓曰,書狀官李光載,推考事,命下矣。臺諫,以先罷後推論啓,推考承傳,不得捧之之意,敢啓。傳曰,知道。
傳曰,政事,過國忌後爲之。
府啓,奉使之臣,謹飭□免致生事,宜各自勉,而至於驗包搜檢,書狀官之責也。今番使行,蔘貿最多,駄載居半,爭賭厚利,縱免生梗,豈無後慮?臣等之請罷李光載者,爲後弊也,慮國患也。不識之罪,何但推考而已?請書狀官李光載,亟命先罷後推,前啓徐擇履罷職事,停啓。答府曰,依啓。
禮曹□□□□□上疏。大槪,不能檢察之罪,臣亦難□□職事。入啓。
院啓,臣等之論李格,□□聞之比也。格本一庸鎖之人,以富□□陋賤,人皆唾鄙,曾爲西路守令,□□見敗,久在詞訟之地,亦不能擧職,則□親民,於此可見,有何更加詳察?□蔭官四品,苟非名稱素著者,□□除目之下,物議皆駭,峽郡蘇殘之任,何可責之於此人?請寧越郡守李格,亟命遞差。令之爲職,長於一司,而平市署□□尤難,苟非廉謹有風力之人,不□□市民,韓振夏,門地卑微,人皆賤□□本職,物議喧騰,此時此任,決難付諸此人。請平市令韓振夏,亟令遞差。金吾之郞,素稱蔭官華職,□□才望者,極擇差出。益□□新除授義禁府都事洪時迪,□用心麤鄙,筮仕之初,重被□及授本職,瞻聆俱駭。請洪時迪,罷職不敍。佐幕之任,彈壓一道,不輕而重也,明矣。新除授咸鏡都事金堯欽,□素無名稱,曾爲栗木敬差官,□□妄之擧,貽笑於兩南列邑。日記廳郞廳尹得養添書
上在昌德宮。停常參·經筵。
國忌齋戒。
自昧爽至卯時,有霧氣。
刑曹郞廳,以三公意啓曰,臣等,今日與判義禁府事元斗杓,戶曹判書李時昉,刑曹判書尹履之,知義禁府事南銑,大司憲金南重,都承旨尹順之,刑曹參判洪命夏等,同會,平安道罪人推問捧招,別單書啓,文書撰出措語,後日引見時,當爲稟定,而其中玉江土兵李莫金,則身無自犯之罪,只爲査問。李乭屎與山春,一時出來曲折,而竝爲拿致,旣已納招之後,更無可問之事,且非名出於咨文之人,似當卽爲放送,敢啓。傳曰,依啓。
備邊司啓曰,本司有司堂上申濡,覲親受由,纔往全南道玉果縣,遠路往來,遲速難期,姑爲減下,其代,以刑曹參判洪命夏差下,察任,何如?答曰,允。以上出備局謄錄
傳曰,予惟江邊之民,不忍飢寒,冒犯國禁,終至於死,雖不得已行法,良用愍然也。高玄男等,以千里塞外之氓,必無收斂之人,誠如是,豈不惻然焉?古人有埋胔掩骸者,埋掩之典,在所不已,其令有司察處。採蔘人
上在昌德宮。停常參·經筵。
京畿監司鄭維城上疏。答曰,省疏具悉。卿其勿辭,速往欽哉。
刑曹參判李應蓍上疏。答曰,省疏具悉卿懇。卿其勿辭,從速察職。
慶尙左兵使李元老上疏。答曰,省疏具悉。當令該曹議處焉。
刑曹啓目粘連。答曰,如此莫重之獄,何以每移送本道耶?崔俊植捉來明査,如許重獄,尙未輸情,尤甚未便,勿爲遷就時月,從速得情,宜當。以上出內下記草
上在昌德宮。停常參·經筵。
司僕寺啓曰,諸島牧場所放牛隻,或爲虎咬,或爲病斃,漸至欠縮,餘存牛隻,逃逸場外,踏傷民田,誠爲難處,發賣當否,問于諸道監牧官,則一牛之價,不過麤木十餘疋云。故趁草長牽致箭串,隨便發賣,以補官用之意,入啓允下。珍島場牛,則因本道監司狀啓,待秋擧行事,已爲定奪,而瑞山場牛壯兒·雌雄,竝二百七十頭,去五月念後,牽致箭串,百司捉入若干頭,從市直發賣矣。自肉禁申明以後,牛價頓減,一牛之價,不過十餘疋之木,莫重公家之物,何必許賣於當此價輕之日乎?姑勿捉入,仍令放牧,則野牛成群,觸毁栅木,逸出田場,踏傷禾穀,以若干所守之人,不能看護,勢所固然。欲令發賣,則其價甚輕,欲爲留置,則其弊亦大。莫若多定軍人,嚴加看護,而卽今留在牛隻,尙且一百三十五頭之多,則加定之數,必至數十名,然後可能守直,令兵曹,商量加定,待時許賣,以補公家之用,何如?傳曰,知道。
都摠府啓曰,都摠管南銑,以專經文臣殿講時考官,除標信進去後,禮曹坐起進去晝仕,請出標信。傳曰,知道。
傳曰,專經文臣居首學諭崔俊彦,半熟馬一匹賜給。
摠戎使申景琥上疏。答曰,云云卿懇,人言不必相較,卿其勿辭察任。
院啓。答曰,不允。推考事,依啓。
府啓,李延年遞差事。答曰,依啓。
憲府啓目。答曰,依允。功減一等,色吏等乘,掌令避。
上在昌德宮。停常參·經筵。
備邊司啓曰,平安道罪人等,來囚京獄者,當待使臣回還而處之。其間將費累月,遠地之人族屬,養獄留待之弊,誠爲可矜。竝還送于本道,堅囚營下,則可無虛疎之患。亦副渠等之情願,令所經各官守令,次次押領交付,俾無遺失之弊,何如?答曰,允。
又啓曰,走回人崔順千·李乭屎·亂生·海深等,將付謝恩使入送矣,爲先下送于義州,堅守以待,而所經一路,各別嚴飭,俾無虛疎之患,宜當。京畿·黃海·平安監司處,竝爲分付,何如?答曰,允。以上出備局謄錄
府啓。答曰,守令等事,更加詳察處之。出仕事,依啓。
院啓。答曰,此非有私而然也,爲生民爲國事而然也。毋庸煩論。
禮曹草記。答曰,知道。婚姻定奪事,則依先王朝受敎擧行,而着實分付,俾無文具之弊,宜當。
實錄廳草記。答曰,不但祖宗朝故事,有難墜廢,實是重實錄之意也。卿等,安心勿辭。以上出內下記草
上在昌德宮。停常參·經筵。
備忘記,喬桐圍內婢子立春稱名者,尤甚悖惡云。言于該府,使之拿來。
備邊司啓曰,喬桐圍內婢子立春拿來事,命下矣。發遣都事之意,敢啓。傳曰,知道。以上出禁府謄錄
院啓。答曰,予言之而不爲耳。許多順忖等事,兩議之奏,果是彼人之所言乎?自初佯若不知,故欲沮之。出內下日記
上在昌德宮。停常參·經筵。
申時酉時,日暈。
傳曰,大臣及備局堂上,宣政殿入侍。
綾原大君問安後引見。
大臣·備局堂上引見時,右議政李時白所啓,趙絅前往義州時,貸用公家銀貨,而不能還報,欲賣所居之屋而償之矣。戶曹判書李時昉曰,臣所知者,乃是訓局所儲,而趙絅,則初貸五百兩,李景奭,亦貸六百兩,皆未及准償矣。上曰,此豈但爲兩臣之事?乃國家之事也,竝勿還捧,可也。戶判所知外,又有如此處,則亦令稟處云云事,傳敎矣。趙絅所貸銀子,則戶曹判書所管,訓局糧餉色外,軍色所管銀子三百兩,亦爲貸去矣。厥後一百餘兩還償,而尙今未准償者,一百八十餘兩,依聖敎,勿爲還捧乎?敢稟。傳曰,依啓。出訓局謄錄
備邊司啓曰,本司副提調趙壽益改差,代以兵曹參議李行進差下,仍察有司之任,何如?答曰,允。出備局謄錄
大司成趙錫胤上疏。答曰,省疏具悉卿懇。卿才允合此任,此時師儒之職,捨卿其誰?卿其勿辭察職。
府啓。答曰,竝姑先推考。
吏曹參議金益熙上疏。答曰,省疏具悉。爾其勿辭,調理察職。
持平韓震琦上疏。答曰,省疏具悉。末端所陳之說,實非泛然之言,深用嘉尙,所陳弊瘼等事,當令該司議處焉。爾其勿辭察職。
院啓。答曰,不允。出仕事,依啓。
李曼上疏。答曰,省疏具悉卿懇。今此仍任之擧,實爲合當。決不可過自謙抑,勿辭察職。
上在昌德宮。停常參·經筵。
備邊司啓曰,平安監司査啓中,名付各人論罪輕重,昨日榻前,旣已定奪。今將行會,罪名及定配處所,別單開錄以啓,以此亦爲分付該曹,依例擧行之意,敢啓。答曰,知道。出備局謄錄
大臣·備局堂〈上〉引見時,以領議政鄭太和所啓,上曰,其免賤者,還賤,除職者,削去,可也。
院啓。答曰,不允。推考事,依啓。
知中樞府事申景琥上疏。答曰,省疏具悉。卿其勿辭察任。
大司成趙胤錫上疏。答曰,省疏具悉。已諭予意,卿勿固辭,從速察職。
府啓,安城郡守李敏華,蔚珍縣監朴霖事。答曰,先罷後推。以上出內下記草
上在昌德宮。停常參·經筵。
義禁府啓曰,立春,旣已拿來,臣等今方開坐,欲爲依例捧招,而前日備忘中下敎,悖惡二字,似未詳悉,知其所犯實狀,方可出問目,敢稟。傳曰,令內司,移送推案矣。
又啓曰,臣等伏見內司移送罪人婢二淑等推案,則立春·羊伊等僭言之說,極其兇惡。且向慈殿,多發不道之言等事,俱是極惡大罪,依法典推鞫,何如?傳曰,似不必推鞫,議于大臣處之。
政院啓曰,推鞫事,命下矣。何處爲之?敢稟。傳曰,本府爲之。
義禁府啓曰,伏見政院所送傳旨,則婢禮香及其夫金伊拿來,刑曹啓目憑閱處置云。故取考該曹推案,婢禮香,與其夫金伊,同謀放火,燒殺其上典。鄭弘基辭緣,旣已直招,禮香所犯,係是綱常,所當依法例三省推鞫。但禮香夫金伊,則禮香招內,厥上典下去谷山,捉來之時,中路逃去云,而竝在於拿推傳旨中,金伊名字,令政院,改付標,何如?傳曰,允。
政院啓曰,弑主罪人禮香,三省推鞫事,命下矣。委官,何大臣進去乎?敢稟。傳曰,領相進去。
政院啓曰,禁府郞廳,以委官意來言曰,弑主罪人禮香三省推鞫事,命下矣。卽當開坐,而今日望日也,自前不得爲之云。故待明日開坐之意,敢啓。傳曰,知道。出義禁府謄錄
傳曰,右承旨與大提學,往于成均館,儒生等製述以來。
領敦寧府事李景奭上疏。答曰,省疏具悉。卿其安心勿辭,亦勿待罪。
上在昌德宮。停常參·經筵。
政院啓曰,明日洗草宴,推鞫,何以爲之?敢稟。傳曰,明日推鞫,姑停。
傳曰,伊川圍內婢子只有二名,而今又拿來一名,則單獨女信,言于內司,代送他婢子一名,今去都事,兼爲領去,可也。言于禁府。
禁府啓曰,云云事,傳敎矣。都事韓後琦,自鞫廳,依舊例,聽分付於刑房承旨,卽已出去,今難追止矣。內司代送婢子,催促發送,俾及於都事未及離發伊川之時,彼此婢子,一時出納,仍爲開閉圍籬,似當。以此意,一邊分付內司,一邊發馬行文都事處,暫時留難,何如?傳曰,依啓。內司領去人,亦爲給馬下送,可也。
刑房承旨,以委官意啓曰,推鞫完畢後,三省推鞫,何如?傳曰,知道。
右尹申濡上疏。答曰,省疏具悉。金吾之職,當允副焉。卿其勿辭,調理上來。
大司憲金南重上疏。答曰,省疏具悉。卿其勿辭察職。
禮曹參判兪㯙上疏。答曰,省疏具悉至懇。奉使出疆之後,雖有所處之各異,莫重國事,寧有不議不謀而行之之理乎?卿辭,似涉過中,勿辭。
傳曰,館學諸生製述居首崔俊遠,直赴會試,之次生員權大載,進士安塾,各給二分。生員鄭何,進士趙相忭,前縣監閔汝鎭,幼學柳旻,生員羅襻,生員李瑞雨,幼學金錫胄,進士洪萬衡,進士李命耆等,各紙四卷·筆四柄·墨三笏,賜給。
領中樞府事李敬輿,左相金堉等箚子。答曰,省箚具悉。此非常有之事,又是已備之物,卿等宜安心勿辭,以存舊典。以上出內下記草
上在昌德宮。停常參·經筵。
傳曰,今下弓矢,水口萬戶金克緻,方山萬戶田信得處,給送。
傳曰,史官七員待命,騎馬二十一匹立之。祈雨祭摘奸
上在昌德宮。停常參·經筵。
領敦寧府事李景奭箚子,伏以事有輕重,緩急不同,權而行之,則事合於義矣。夫鞫逆,重事也。若鞫兇謀方張之賊,有急時究捕之事,則宜急而不宜緩也。今此獄事,比彼,則似有差殊,而爲萬民之命,祈雨于宗廟·社稷若山川,不亦重且急乎?況昨日則停鞫,爲洗草也,爲齋戒也,而若於今日,不爲姑停,則未知於致誠意之道,如何也?臣雖迷妄,尙記先朝時故事,甲子春大祭時,姑停推鞫,而獄事方急,故臺諫,啓請鞫逆於罷齋後矣。啓請而推鞫,則罷齋後,卽爲推鞫,非古例也。臣意以爲,今日亦應姑停,而昨昏禁府都事,平明時開坐之意來告,臣今來詣鞫廳,而反覆思惟,終宵熲熲於心,旣有所思得者,不敢不達。伏願下詢諸大臣而處之,臣無任惶恐之至。答曰,省箚疏具悉。箚辭,誠爲允當,已令該府停止矣。
傳曰,伊川罪人上來間,推鞫姑罷。
兵曹參知李行進上疏。答曰,省疏具悉。大臣之薦,似非偶然,爾其勿辭察職。
麟平大君㴭箚子。答曰,省疏具悉卿懇。紛紛喜事者之言,不必相較,卿其勿辭。
院啓。答曰,不允。推考事,依啓。
上在昌德宮。停常參·經筵。
傳于政院曰,內間,有病患之事,柳後聖·鄭後啓,竝令入宿于藥房。出藥房謄錄
政院啓曰,罪人義女,卽刻拿來,今當推鞫,而判義禁元斗杓,今日政,拜兵曹判書,牌招肅拜,參鞫之意,敢啓。傳曰,今日,日勢已晩,明日爲之。
都承旨蔡裕後上疏。答曰,省疏具悉至懇。卿其勿辭察職。
兵曹判書元斗杓上疏。答曰,省疏具悉卿懇。卿之才器,允合此任,卿其勿爲控辭,速出欽哉。
同知韓必遠上疏。答曰,省疏具悉。卿辭至此,所帶金吾之任,當勉副焉。
院啓,蔚珍縣令遞差事。答曰,依啓。
憲府粘連。答曰,依允。
上在昌德宮。停常參·經筵。
藥房都提調金堉,提調沈之源,副提調蔡裕後啓曰,卽者,伏承慈殿有未寧之候,言于提調之敎,臣等不勝驚遑憂慮之至。必詳知症候,然後可以議藥。未知因暑濕而致傷乎?抑別有所患之症候乎?敢此仰稟。答曰,慈殿症候,言于醫官矣。
藥房,大妃殿問安。答曰,知道。
再啓曰,卽與諸御醫及柳後聖·鄭後啓等商議,則慈殿進御之藥,當用牛黃瀉心湯,先用一貼,爲當云。此藥劑入之意,敢啓。答曰,知道。出藥房謄錄
兵曹判書元斗杓上疏。答曰,省疏具悉卿懇。已悉予意於昨日之批,卿勿固辭,速出察任。
全州居進士崔嶠等上疏。答曰,省疏具悉。爾等,千里裹足,爲師伸冤,至今不去,良用嘉尙矣。前獻納李起浡,二十年退處,不爲仕宦,一朝感恩上來,意必有在,而予必覺悟墜於計中,終未免逐之,予用靦然,良可歎也。以上出內下記草
政院啓曰,來二十三日受香,二十四日祈雨祭,推鞫何以爲之?敢稟。答曰,明日,明明日,推鞫,姑停。出禁府謄錄
上在昌德宮。停常參·經筵。
藥房都提調金堉,提調沈之源,副提調蔡裕後啓曰,伏未審夜來,慈殿症候,若何?瀉心湯進御之後,別有顯效否耶?今日當爲更進御,則一貼預備以待矣。聖上心憂色沮之中,有問安,侍疾之擧,臣等不勝悶慮之至,敢來問安,竝此仰稟。答曰,知道。症候,時無顯效矣。
藥房,大妃殿問安。答曰,知道。勿爲問安。
又啓曰,朝者,醫女等,慈殿問安後,仍爲入診,審其脈候而出。醫官等以爲,脈候左右不均,極可憂慮,臣等罔知所爲,方議請設侍藥廳矣。今者入直御醫,親承聖敎而來,藥不着實,火鋥亦不卽請爲敎,臣等不勝惶恐悶迫之至。牛黃瀉心湯,諸醫皆以爲,初頭所用,無過於此,別無他藥之可改,火鋥則此非尋常病患之所用,不敢先請,昨日因下敎,卽招李馨益,使人待令,今又招來,大槪,慈殿症候,勢似彌留。自今日卽設侍藥廳,知委各該司,急急擧行,何如?答曰,知道。更觀今明日,處之,可也。
傳曰,藥房提調引見。
三啓曰,退與御醫及柳後聖等商議,則皆以,急治元症,無如牛黃瀉心湯,而但專主降瀉,不無所妨於元氣。加減溫膽湯,元入黃連酒炒,三貼劑進,症候稍定之後,間間進御,以爲補益之地,鍼與火鋥,問于李馨益,則藥針,主於瀉,火鋥,補於人,若言用針,則氣弱之時,有瀉而無補,以火鋥爲主,似當云。前日庚寅年侍藥廳時,金尙誠,亦用火鋥云。他醫以爲,不知此法,何以爲之?敢稟。答曰,知道。針則更觀今明日,處之,可也。出藥房謄錄
傳曰,今下弓矢,羅暖萬戶李承祿處,給送。
傳曰,史官五員待命,騎馬十五匹立之。祈雨祭摘奸
上在昌德宮。停常參·經筵。
藥房三提調,大妃殿問安。答曰,知道。熱上之候,今則平定矣。
大殿問安。答曰,知道。夜來所經之候,醫官已知之,姑無他症矣。中宮殿·世子宮·嬪宮問安。答曰,知道。
□□啓曰,卽今侍藥廳,排設于嘉應門外司饔院之意,敢啓。答曰,依啓。以上出藥房謄錄
上在昌德宮。停常參·經筵。
朝廷·政院·玉堂問安。答曰,知道。
藥房啓辭。答曰,依啓。受針事慈候,夜來所患,不至大段,予無病患,卿等勿以爲慮。出藥房謄錄
傳曰,慈候平復間,推鞫姑停。出藥房謄錄
辰時受針後,政院·玉堂·藥房問安。答曰,知道。出內下日記
都摠府啓曰,今日入直軍士,當爲中日習射,而慈殿有未寧之候,限平復間姑停之意,敢啓。答曰,知道。
上在昌德宮。停常參·經筵。
朝廷·政院·玉堂·二品以上問安。答曰,知道。
巳時,受針。
夜五更,有霧氣,流星,出畢星下,入南方天際,狀如鉢,尾長四五尺許,色赤。
藥房問安啓辭。答曰,麻痺之症,夜間,亦爲移時發作,以是爲悶,湯藥,姑則未進御矣。火鋥,自前連三日受針後,始爲間日矣。今亦依此爲之,可也。
兵曹草記。答曰,祈雨祭,與常時不同,以正二品塡差,可也。
侍藥廳啓辭。答曰,知道。進藥事
領議政鄭太和箚子。答曰,省疏具悉。箚辭,誠爲合當,可不屈法從之,以盡其才能焉。當令該曹,棄其罪,而還除其職。
上在昌德宮。停常參·經筵。
政院·玉堂·朝廷問安。答曰,知道。
侍藥廳問安啓辭。答曰,麻痺之症,有時發作,尙未快差。今日寢睡頗穩,水刺則數日一掬矣。予無所患,卿等,勿以爲慮。
傳曰,史官五員待命,騎馬十五匹立之。祈雨祭摘奸
傳曰,觀此大司諫洪命夏啓辭,則使臣一行渡江之初,稱以內卜,揷牌者五十餘駄云。書狀官,旣稱行臺,則目覩如此可駭之事,而何不禁止,亦何不摘發,啓聞重治耶?事甚駭異,刑官之獨嚴刑貴仁,有意取舍之狀,亦極無謂,竝推考。且內司給卜設牌之說,古今之所未聞,而人言之致疑無狀至此,良可痛歎也。以上出內下記草
上在昌德宮。停常參·經筵。
申時受鍼。政院·玉堂·朝廷問安。答曰,知道。
侍藥廳啓辭。答曰,知道。慈殿氣候,與昨一樣,所服湯藥,卿等之慮至此,故數日內連進矣。以上出內下記草
上在昌德宮。停常參·經筵。
侍藥廳啓辭。答曰,知道。麻痺之症差歇,寢睡頗安矣。受鍼,則連爲之,可也。
傳曰,大臣所啓,君上有命之事,刑曹公然掩置,佯若不知,罪人不肯移送他衙門,終至於酷刑徑殺,其爲設心,實難測度。當該堂上·郞廳,竝拿推。非但事極寒心,後弊,亦不可不念。頃者擧行條件,慢不擧行,衙門詳察檢飭事,特爲傳敎,而專不惕念,使頑悍官吏,任其行胸臆,事甚駭異。當該承旨先罷後推,以徵其怠慢不職之習。
領敦寧李景奭箚子。答曰,省箚具悉。該曹不爲收用人才,極可駭異,竝前後所薦,使之着實擧行矣。鮮于浹事,卿若不言,予何以知之?予欲引見,而未果矣。若去之不遠,則使之召還,令該曹,給其糧饌,優其廩糧,置諸館學,以爲士林矜式之地,宜矣。以上出內下記草
上在昌德宮。停常參·經筵。
侍藥廳啓辭。答曰,依啓。慈候漸進差境矣。
領議政鄭太和箚子。答曰,省疏具悉。所薦之人,當令該曹,着實收用,鮮于浹事,已諭于領敦寧府事箚批矣。
左議政金堉箚子。答曰,省箚具悉。所薦之士,當令該曹,着實收用矣。
政院啓辭。答曰,爾等俱居近密,如此之事,何不早爲啓知耶?年老之人,每召而虛還,待之不誠之說,烏可免乎?良可歎也。以上出內下記草呂善應校正。日記廳郞廳李萬恢書。
上在昌德宮。停常參·經筵。
侍藥廳啓辭。答曰,知道。以此爲悶,今日姑爲停針,可也。
右議政李時白箚子。答曰,省疏具悉。大臣薦人,豈待敎而後爲之乎?追後薦之,亦無妨。卿其安心,勿爲惶恐。
京畿監司鄭維城,落後入來。
禮曹啓曰,去二十八日,內山川三度祈雨,今至三日,而雖有雨徵,沛然難期,外山川各處祈禱,所當次第擧行,而卽今群議,或以爲,近來雨澤,雖不得遍及遠近,姑以道路傳聞之說言之,則京畿一道得雨之處,幾至三分之二,此後雖或得雨,已爲姑損者,則更無回蘇之望。立秋已久,至于外山川祈禱,則不可云。或以爲,立秋雖久,節候則最晩,若或遠近周洽,則含穗各穀,根耕除草,木麥立苗,則猶可及之,而如松岳·紺岳等五處,乃一國之所鎭望,故凡有所禱,例以邦域之內,爲祝辭,亦不可少緩云。且見全南·慶尙兩道馳啓,則尤極渴悶,節候雖晩,立秋後外山川祈禱,乃是罕有之擧,而庚寅年,則社稷親祭,卽有雨澤,故不及於外山川矣。今則群議執此兩款,俱係重難,臣等不敢擅便,問于大臣,定奪,何如?傳曰,依啓。
慈殿,侍藥廳·政院·玉堂問安。答曰,知道。
機張縣監姜裕後,月課連三次不作,罷職傳旨,傳曰,姑勿罷職,爲先推考。
右議政箚子。大槪,期限已過,未及薦人,不勝惶恐事。入啓。
禮曹啓曰,問于大臣,則領議政議,旱乾至此,旱穀發穗未實者,雖已枯損,未有回蘇之勢,晩種各穀,及今得雨,則猶有可望,各山川祈禱之擧,恐不可已也。左議政議,頃者旱災頗甚,雖在秋節後,不得已祈禱宗廟·社稷·山川諸處,幸得小雨,外方之事,雖未詳知,上流江水,亦或少漲云。此後多雨,則或害於成熟之穀,各山川祈禱,似不必遍爲,伏惟上裁。領敦寧府事李□□議,古者,雨雪猶祈,況不雨而祈,何可疑焉?只以不雨而祈者,常行之典也。過節而祈者,不常有之擧也。秋節向深,祈禱已三,今又編走群望于外,則求諸禮意,無已瀆乎?恐不如默禱而姑俟也。且徒責於冥佑,而不求諸人事,非祈禱之誠也。況王政之所當修者,孰有重於慮囚乎?滯囚之可決者,不拘常規,卽爲議決,重囚之罪重情輕者,特讞議外方,亦令一體施行,則虔救災之道,恐有愈於區區牲幣之陳也。愚妄之懷如此,不敢不達,伏惟上裁。右議政議,與寧敦寧府事議同。領中樞府事李□□議,今日之事,急矣,求雨之道,宜無所不用其極,圭璧旣卒,又編群望,恐不可以節序之已過而少緩也。然桑林千里之澤,實由於六年之責躬,則內外交修,本末兼盡,期致明格,似合以實之道,臣病裏昏憒,辭意無取,而憂煎之餘,不敢含默。伏惟上裁。行判中樞府事趙□在外。大臣之意,如此,上裁,何如?傳曰,所當依領議政議施行,而更觀今明而處之,可也。
答右議政箚曰,省疏具悉。大臣薦人,豈待敎而後爲之乎?追後薦之,亦爲無妨。卿其安心,勿爲惶恐。
上在昌德宮。停常參·經筵。
侍藥廳啓辭。答曰,今夜寢睡,比昨稍安,受針仍爲之,可也。
侍藥廳再啓。答曰,知道。受針改定事
咸鏡監司狀啓。答曰,監司如是病重,則似難察任,令該曹議處。
右副承旨沈之漢上疏。答曰,省疏具悉。爾不相干,勿辭察職。以上出內下記草
慈殿受針後,政院·玉堂·朝廷二品以上問安。答曰,知道。出內下記草
咸鏡監司書目,新除授都事,催促下送事。啓。傳曰,寒日如是病重,似難察任,令該曹,議出代。
領議政,觀象監提調呂爾徵,禮曹判書南銑,佐郞具奎,章陵奉審後,入來。
右副承旨沈之漢上疏。大槪,卽見前承旨柳淰·權緘,則有曰,申浚傳敎,則其日入直承旨次知檢飭,又曰,前後之事,元非矣身所知云。前月十八日,乃臣入直之日也。擧行條件,檢飭之敎,則臣果書之,卽爲分付各房,使之申警,厥後檢飭,自有該房,況十九日,臣以洗草宴進參事出去,柳淰仍爲入直。二十二日始參鞫廳,則三日在院之時,似無檢飭之時矣。然臣旣書傳敎,同僚皆被罷遞,理難獨免,請命罷斥事。入啓。答曰,省疏具悉。爾不相干,勿辭察職。
吏曹啓曰,傳敎矣。咸鏡監司李基祚身病沈痼之狀,人多言之,今見狀啓,果爲可慮,而西北方伯,事體甚重,令備邊司,稟旨處之,何如?傳曰,允。
慈殿,侍藥廳·政院·玉堂夕問安。答曰,知道。
書狀官李光載推考緘辭。傳曰,觀此緘辭,事極駭異。譯官張炫,爲先拿問,且與頃日,自刑曹覈問時,所答之言,相左至此,亦甚駭怪。其時副使·書狀官,竝招致于政院,問啓。
上在昌德宮。停常參·經筵。
備邊司啓曰,今此謝恩使之行,員役所齎蔘菜斤數,令使臣,到館後書呈實數之意,當爲回咨,而衙門旣有定數,義州渡江時,則不可不依此搜檢,以每人四包,不過八十斤爲式,而所謂每人,非竝指下人而言,乃是都口傳啓下員役也。以此詳察擧行,俾無濫雜之弊,宜當。平安監司·義州府尹處,以此行會,何如?答曰,依啓。
又啓曰,走回男女竝四名,謝恩使行中付送事,已爲定奪矣。若自鳳凰城,淸人逢換替傳,則似無他慮,而不然,則只以使行員役,押物之外,兼率走回,則恐有虛疎之患。令本道,定給刷馬及守直之人,且擇義州將官,使之押領入送,周旋交付於鳳凰城淸人,而彼若不受,則仍爲押付北京,勢不可已,以此意,預爲分付于平安監司,何如?答曰,依啓。不必交付于鳳凰城,直爲押赴北京,可也。
又啓曰,中江開市,例在於八月十五日,依前商賈預爲整齊,多持物貨,及期入送,俾無埋沒之弊事,兩西監司及開城留守處,知委擧行,何如?答曰,允。
又啓曰,吏曹啓辭,以咸鏡監司狀啓,都事催促事,傳曰,監司如是病重,則似難察任,令該曹議處事,傳敎矣。咸鏡監司李基祚,身病沈痼之狀,人多言之,今見狀啓,果爲可慮,而西北方伯,事體甚重,令備邊司,稟旨處置,何如?傳曰,允事,傳敎矣。咸鏡監司,病久沈痼,曠廢職事,臣等欲爲啓稟處置矣。今有聖敎,李基祚卽爲遞差,其代,趁速差出下送,何如?傳曰,允。
吏曹啓目,咸鏡監司有闕,依近例,令備邊司議薦,何如?傳曰,允。以上出備局謄錄
傳曰,李光載,旣不參窮問之時,則何不分別,而一體書送耶?問于兩人以啓。且譯輩之恃勢掖庭,何等重事,而乃敢等閒書之乎?必有所目覩詳知而後,始乃發於口,卽所見之實事,一一詳問於李光載處。且今此推考,不過因論而爲之也。特推別擧措等說,前後縷縷言之不已,此亦可怪之甚也,其意,亦爲問啓。且張譯,情勢之事,的實與否,所聞見,亦問於兪㯙以啓,且揷牌五十駄之說,李光載旣稱不知,兪㯙,則無乃有所聞見聞乎?亦爲問啓。
侍藥廳啓辭。答曰,每於受針之時,心焉如割之痛,曷勝云喩?今日受針後,欲爲停止,更觀症候矣。
傳曰,今此謝恩副使尹絳,遞改,前大司諫洪命夏,差送。
傳曰,內卜假托之事雖重,原非死罪,貴仁輩,至於杖斃而不服,予始疑焉,而未究厥由。今觀李光載緘辭與所對之說,則語極無據,窘迫苟且,徒以贅說蔓語,只自支吾而已。況緘辭中所謂必有假托之事,則誰肯斂手等語,未有所聞見,而皆以自己之意,勒成構誣者也,尤可駭也。槪觀此人,甚是不吉之士也,做出假托二字,敢生欲爲綱打一行員役,將侵使臣之計,而尤可慘矣。二張勢大,人所恐畏,莫敢誰何?且恃掖庭之勢,誠如光載之所云,則此實氣焰薰天,炙手可焚者也。豈書狀之所獨聞,而副使之所不知耶?此誠欲巧而反拙也。光載之說心無狀,故爲傳旨內所無之言,以實命夏輩所論之言,且用掖庭等語,上以箝制,下以沽名之計也。世間寧有如此之人乎?所謂羽翼之說,未知指何以言也。其意,亦甚叵測也,依司憲府照律施行後,使之放歸田里。
政院啓辭。答曰,不允。洪命夏事,近來使臣之行,似爲亂雜矣。欲送剛明之人,一番整頓耳。
府啓。答曰,譯輩之挾持禁物者,所當治罪,而第念貴仁供稱,一行之人,無不持去云,百步五十步,均是走也。犯禁則一也,朝廷旣知之後,置之未妥,擧皆罪之,則許多人役,極涉駭擾,未知如何爲可,令該〈曹〉問于大臣處之。洪命夏事,已諭于政院啓辭矣。且雖以命夏之所失言之,亦非一二,何乃論譯輩爲言耶?此是予不能見信於爾等也,良可愧也。推考事,依啓。兪㯙事,所問者,假托也,所見,非假托也,何必罪之,勿爲煩論。以上出內下記草
慈殿受燔鍼後,政院·玉堂·朝廷二品以上問安。答曰,知道。
自卯時至辰時,有霧氣。自辰時至酉時,日暈。以上出內下日記
司憲府照本,書狀官李光載,矣使臣一行渡江之初,稱以內卜,揷牌者五十餘駄,書狀官旣稱行臺,則目覩如此可駭之事,而何不禁止,亦何不摘發以聞耶?事甚駭矣。罪杖一百贖,奪告身。啓。傳曰,依允。
政院啓曰,慈殿氣候向差,而推鞫久未開坐,何以爲之?大臣之意,如此,敢稟。傳曰,侍藥廳罷後,爲之,可也。
慈殿,侍藥廳·政院·玉堂夕問安。答曰,知道。
府啓,使行中蔘貨,乃國之大禁,而今番驛官張炫·張燦兄弟挾蔘最多之說。非但衆口喧騰,旣出於金光仁之招,又發於書狀官李光載緘辭,則不有國法,擅利自恣之狀,殊甚痛惡,而衙門移咨,至有定數之語,此輩假托之迹,據此可知。張炫拿問之命,物情莫不稱快,而其弟燦,以一體同罪之人,不可獨免,請張燦,竝命拿鞫,依律定罪。禮曹參判兪㯙奉使不稱,譯輩挾蔘擅咨之事,旣不能據法糾檢,及其覈召之時,又不能隨問陳達,以其前後辭觀之,初則以在彼在此,專未聞爲言,後則以見一駄繫牌爲言,告君之辭,豈容若是顚錯乎?物議皆以爲駭然,兪㯙罷職不敍。臣等又伏見,謝恩副使,卽令以洪命夏差送之命,相顧錯愕,未曉聖意之所在也。京大臣,自前掄簡差送,則命夏之膺此任,未有不可,而第念命夏,纔以譯輩奸濫之罪事,乃轉輾遞職之擧,旣非常規,而使臣特令之敎,又出慮外,瞻聆所及,莫不惶惑。皆將曰,命夏言事之故,有若用賞者然,則豈不有損於聖上包容之德,而竊恐齒職臺閣之臣,見聖上訑訑之色,皆以言事爲戒也。請還收洪命夏副使差送之命事。前承旨柳淰緘答之辭,以元非所知爲言,故議律之際,臣等勘以公罪矣,及見右副承旨沈之縡疏槪,則與其緘辭不同,之縡,以其日入直承旨,分內兵房之後,淰以該房,三日在院,而乃諉之式暇,參鞫告君之辭,不爲若是,近來士夫,有推諉之習,有識之寒心,久矣。事雖微細,不可置之,請柳淰推考。答曰,譯輩挾持禁物者,所當治罪,而第念光仁供稱,一行之人,無不持去云。百步五十步,均是走也。犯禁則一也,朝廷旣知之後,置之未妥,擧皆罪之,則許多人役,極涉紛擾,未知如何爲可。令該曹,問于大臣處之。洪命夏事,已諭于政院啓辭矣。且雖以命夏之所失言之,亦非一二,何乃論譯輩爲言耶?此是予不能見信於爾等也,良可愧也。推考事,依啓。兪㯙事,所問者,假托也,所見者,非假托也,何必罪之?勿爲煩聽。
上在昌德宮。停常參·經筵。
藥房都提調金堉,提調沈之源,副提調蔡裕後啓曰,伏未審夜來,慈殿氣候,若何?昨承聖批,以停針爲命,今不更稟,藥則御醫及柳後聖·鄭後啓等以爲,慈殿症候,專由於風疾,當以回春方二陳湯連進,以去其根,溫膽湯,只救目前之急云。二陳湯五服,爲先劑入,聖上所進補中益氣湯,亦當連進數十服,以備前頭日候之量云。亦爲劑進十貼之意,敢啓。答曰,知道。慈候,則幾盡平復矣。
工曹判書鄭世規上疏。答曰,省疏具悉。卿其安心勿辭,調理察職,亦勿俟罪。
大司憲金南重上疏。答曰,省疏具悉。卿之職任,無奔走行公之事,卿其勿辭。
傳曰,典獄摘奸,輕囚放釋。
院啓。答曰,不允。洪命夏副使還收事
府啓。答曰,不允。噫,一稱光載之名,恐汚齒牙之潔也。爾等反以爲是,得非爲臺閣之羞乎?不勝嗟惜也。
領議政鄭太和箚子。答曰,省疏具悉。卿辭至此,刑官等,雖有可駭之罪,可不允從焉?當該府,依箚辭施行焉。
有政。吏批,以李端相爲弘文副校理,沈之源爲知春秋,李魯爲兵曹佐郞,兪瑒爲說書,黃世耉爲禁府都事,閔應亨爲大司諫,尹順之爲漢城右尹,李延年爲刑曹正郞,金應祖爲潭陽府使,沈榥爲兵曹正郞,南銑爲知春秋,漢城府左尹尹順之,右尹申濡,兼春秋李慶桓·南天澤,校書著作單,鄭基泰,李應蓍爲咸鏡監司。
禮曹啓曰,政院啓辭,外山川祈雨祭傳香矣。雨勢如此,何以爲之?敢稟。傳曰,令禮官,議處事,傳敎矣。卽今雨勢,似非前日驟雨之比,而今年夏間初次祈雨,將爲受香之際,有雨澤,姑停矣。今亦依此例,初六日外山川祈雨,姑停,何如?傳曰,依啓。
上在昌德宮。停常參·經筵。
傳于政院曰,慈殿氣候,旣已平復,罷侍藥廳,闕內恒供,則雉鮮外,無適口可進之物,近日侍藥廳所進等物,限五六日仍進事,分付。
藥房都提調金堉,提調沈之源,副提調蔡裕後啓曰,慈候雖已平復,聖上尙御別殿,臣等不敢遽退,自今日,輪回宿直于藥房,監進藥物饌品於限日前,宜當,敢稟。答曰,旣已罷矣,勿爲直宿,可也。
大妃殿晝問安。答曰,知道。大殿問安。答曰,知道。以上出藥房謄錄
傳曰,大臣·備局堂〈上〉引見。
大臣·備局堂上引見時,兵曹判書元斗杓曰,內弓房長箭,兩西外各送見樣於各道監兵·水使,依此造作事,分付,何如?上曰,依爲之。
政院啓曰,侍藥廳旣罷,推鞫,何以爲之?敢稟。傳曰,明日爲之。
義禁府啓曰,以領議政鄭太和箚子,在囚刑官等,直以終不回啓之罪,照斷疎放事,答曰,省箚具悉。卿辭至此,刑官等,雖有可駭之罪,可不允從焉?當令該府,依箚辭施行事,傳敎矣。凡拿推之人,勿論罪犯輕重,捧招,稟處,自是王獄法例,而今此尹履之等,未及置對,大臣陳箚,聖批如此,卽當奉行,而有違格例,何以爲之?敢稟。傳曰,本府之啓稟,誠是也,而大臣之箚辭如此,今姑罷格擧行,後勿爲例,可也。
引見時,鄭太和所啓,今此推鞫罪人推案中,壬正罪狀,與羊伊等無異,故當初請拿矣。因更觀之敎,尙未拿問,揆諸獄體,似爲未安,不可不拿問矣。上曰,參聽,未必死罪,況其母拿來,則其兒難保,姑徐,可也。判義禁元斗杓曰,壬正事,聖敎丁寧,至軫其兒,下情非不欲仰體承順,而事有輕重,獄體至嚴,雖無其母,其兒自家養之,不可不與羊伊等,一體鞫問矣。大司憲金南重曰,臣亦參見推案,壬正罪狀,不可不拿問矣。上曰,僉意如此,議于大臣處之。領中樞府事李敬輿,領敦寧府事李景奭以爲,壬賊請拿時,臣實與之同議矣。今承聖敎,誠出於惻怛之至意,而獄體至嚴,不敢輕議,伏惟上裁。左議政金堉以爲,臣前參推鞫時,請拿壬正之意,與領右相無異。且其私奸栫棘之狀,尤極痛駭,無容別議,伏惟上裁。領議政鄭太和,右議政李時白,已陳於榻前云,行判中樞府事趙翼在外。大臣之意如此,上裁,何如?以上出禁府謄錄
傳曰,觀此收議,則輕重多少之說,是也。更令査覈,不無紛紜不實之弊,兪㯙,亦言張炫兄弟所持之數最多云,殊甚駭異。此兩人,依律定罪,宜當。
知事趙絅上疏。答曰,省疏具悉。卿其安心勿辭。
判中樞府事趙翼上疏。答曰,省疏具悉。卿其勿辭,亦勿待罪。
憲府避嫌。答曰,爾等欲效光載凶狡之態,以此脅制,使予不得發一言耶?光載之罪,不止安便田里,此亦寬容之典也。勿辭。
司諫院獻納徐□□同姓四寸妹忠義衛李時幹妻徐氏身死,服制已行,七日出仕,何如?啓依所啓施行。
吏曹啓曰,實錄廳賞格,詳問以啓事,傳敎矣。本曹無可考文書,只以先輩碑誌中所著言之,則參判曺光遠,以中廟實錄廳堂上,陞資嘉義,佐郞金千齡,以成廟實錄廳郞廳,陞敍校理,此外無可據前例矣,敢啓。傳曰,知道。
以吏曹,實錄廳堂上以下賞格與否,書啓事,草記,傳曰,實錄廳摠裁官以下,書啓。
宗廟署官員,以都提調·提調意啓曰,今見本署官員所報,則今番再次祈雨祭,因禮曹甘結,借送永寧殿祭器,而不告提調,擅自出給,次知守僕摘發治罪云。臣聞卽詰問所由,則雖云謬例,太廟祭器,是何等重器,而敢以甘結,移用於他祭所乎?臣等不勝驚愕之至,請禮曹當該堂上·郞廳,從重推考,本署入直官員,罷職,次知守僕,亦令攸司,囚禁治罪,以杜日後如此可駭之習,何如?傳曰,依啓。
宗廟入直當該官應罷,副奉事韓甸。
禁府照本,尹履之·柳克昌·魚尙儁等,矣大臣所啓,君上有命之事,公然掩置,佯若不知,罪人不肯移送他司,終至於酷刑輕殺,其爲設心,實難測度,非但事極寒心,後弊亦不可不念。罪尹履之杖一百,年七十,以收贖,魚尙儁段,決杖一百,竝只盡奪告身,柳克昌段,杖八十贖,奪告身三等。啓。照律除良,尹履之·魚尙儁乙良,削職,門外出送,柳克昌,罷職。
上在昌德宮。停常參·經筵。
卯辰時,日暈兩珥。巳午時,日暈。
藥房都提調金堉,提調沈之源,副提調蔡裕後啓曰,雨後生涼,伏未審,慈殿氣候,若何?聖候,亦復如何?臣等退伏私室,終夜耿耿,敢來問安。答曰,知道。慈候安寧矣。大妃殿·中宮殿·世子宮·嬪宮問安。答曰,知道。
傳于政院曰,工曹判書鄭世規家,遣內醫看病。
兵曹啓曰,軍器寺及三南·江原·咸鏡五道各邑各堡,自今以後,新造長箭見樣箭下送事,昨於榻前,旣已定奪矣。通計五道監兵水營應送之數,則多至十六處,而傳送之際,不無傷敗之患,一處各送三矢,然後可以無弊傳致,內弓房長箭兩部,卽下本曹,何如?傳曰,允。
院啓。答曰,不允。出仕事,依啓。趙復陽·尹珹·韓震琦·李休徵等,其意所在,似非尋常,甚可駭矣。
傳曰,本官奴婢中有乳者,擇入圍內後,壬正捉來事,都事處,分付以送。
政院啓辭。答曰,知道。光載不告之態,俱載其書,人皆可以見之,何以問於予耶?所論之言,予皆可以容受,而隱然伸救之意,則甚不取也。
大司諫閔應亨書啓。答曰,卿辭如此,洪命夏事,依啓。卿其勿辭,亦勿卽去,以副予意。
領議政鄭太和箚子。答曰,省箚具悉。箚辭誠爲合當,當令該府,依箚辭施行焉。
大司憲金南重上疏。答曰,省疏具悉。卿其安心往來。給由馬·澆奠床備給
禁府啓曰,云云事,命下矣。外居之人,添入圍中,非特事理不當。今此女兒,乳養栫棘之內,似無是理,出給本官,使水使,擇授有乳之人,使之保養,事勢便宜。大臣之意亦如此,故姑留都事,敢此仰稟。傳曰,依啓。此兒,若不善養致死,則水使當有重罪之意,嚴明分付。
政院啓曰,禁府都事,以大臣意來言,憲府多官引避,日勢且昏,今日推鞫,不得開坐之意,敢啓。傳曰,知道。
義禁府啓曰,以大臣收議,罪人羊伊·立春,今番義女等照律事判付內,依領中樞府事議施行事,命下矣。臣等早朝,開本府,參考諸囚招辭,則壬正拿來之後,不無憑問處置之端,而徑先處斷,恐欠按獄之體。臣等旣有賤見,玆敢仰稟,差待壬正入來,處之,何如?傳曰,依啓。出義禁府謄錄
大司諫閔□□請對。傳曰,入侍慈殿,不得引見矣。若有欲爲所達之事,則書啓。
禮曹啓曰,今月初五日大臣·備局堂上引見時,本曹判書南銑所啓,慈候平復,是國家莫大之慶,陳賀之禮,似當爲先擧行,頒敎,亦次第行之,何如?左承旨鄭知和曰,南銑所啓,無發落,何以爲之?敢稟。上曰,依爲之事,傳敎矣。依前例,告廟·頒敎·進箋·陳賀吉日時,令日官推擇,則告廟,今閏七月初十日曉頭先行,王世子·百官進箋·陳賀·頒敎,同日午時爲吉云。其次,同月十五日亦吉云,此兩日中,以何日定行乎?敢稟。傳曰,初十日行之,可也。又啓曰,自前凡擧動時,王世子方在沖年,故不爲進參矣。今則王世子,已行冠禮冊禮,與曩時有異,今此陳賀爲始,行禮儀註,磨鍊,何如?傳曰,世子近有感冒之症,似難進參矣。
答工曹判書鄭世規疏曰,省疏具悉。卿其勿辭,更加調理察任。仍傳曰,遣內醫看病。
禁府,張燦拿囚。啓。
大司憲金南重上疏。大槪,母病危急,更申前請,乞遞職名事。入啓。答曰,省疏具悉。自有次官進參之規,卿其勿辭。
答左議政箚曰,省箚具悉。箚子誠爲合當,當令該府,依箚施行焉。
答永安尉洪□□疏曰,卿其安心往來。仍傳曰,給由馬·澆奠床備給。
執義趙復陽,掌令尹珹,持平韓震琦·李休徵所啓。答曰,退待物論。
上在昌德宮。停常參·經筵。
藥房都提調金堉,提調沈之源,左承旨鄭至和,大妃殿口傳問安。答曰,知道。勿爲問安。大殿口傳問安。答曰,知道。世子宮口傳問安。答曰,知道。幾盡差愈,勿爲議藥。出藥房謄錄
咸鏡監司李應蓍上疏。答曰,省疏具悉。卿才允合此任,卿勿控辭,速往欽哉。
都承旨蔡裕後上疏。答曰,省疏具悉至懇。文衡重任,決不可輕卿其勿爲控辭察任。
傳曰,世子數日內快差,則當爲進參。言于該曹,議註,爲先磨鍊,可也。
知敦寧府事閔馨男上疏。答曰,省疏具悉。卿其安心勿辭,亦勿待罪。以上出內下記草
京畿監司書目,廣州呈,以判中樞府事趙□上疏上送事。啓。答曰,省疏具悉。卿其勿辭,亦勿待罪。
兵曹參判李浣上疏。答曰,勿辭。退待物論。
吏曹啓曰,傳敎矣。洪命夏旣已改差,前副使尹絳,仍爲差送乎?敢稟。傳曰,知道。
上在昌德宮。停常參·經筵。
辰時申時,日暈。夜一更,白雲一道如氣,起自坤方,直指巽方,長竟天,廣尺許,良久乃滅。一更至五更,有霧氣。
藥房都提調金堉,提調沈之源,左承旨鄭知和,大妃殿口傳問安。答曰,知道。勿爲問安。大殿口傳問安。答曰,知道。世子宮口傳問安。答曰,知道。勿爲問安。
兵曹啓曰,以兵曹貴乭屎定配單子,傳曰,全家,乃莫重之律,而近來何如是頻數?雖是犯禁之律,亦無輕重之別耶?問啓事,傳敎矣。本月初七日刑曹移文內,私奴貴乭屎,屠牛販鬻,現捉於司憲府,照律全家,依前例定配所云,故本曹則依前例,只定配所啓下而已。所犯輕重曲折,自有該掌,末由詳知,敢啓。傳曰,今番,則依照律施行,而此後,則如此重典,決不可濫觴用之,分付該曹,可也。出兵曹謄錄
政院啓曰,罪人壬正,旣已拿來,推鞫何以爲之?敢稟。傳曰,依爲之。出禁府謄錄
院啓。答曰,依啓。急急下去,亦甚無據矣。閔應亨
答知敦寧閔馨男疏曰,省疏具悉。卿其安心勿辭,亦勿待罪。
藥房啓曰,慈殿,以物膳進排爲有弊,些少數日之進供,不至有弊,而聖敎若此,自明日勿爲進排事,分付京畿,但才□則非出於民弊,而該曹給價貿進,且切於補虛弱,一切竝停,亦極未安,姑令仍進,何如?傳曰,知道。
政院啓曰,來十一日輪對日次,取稟。傳曰,爲之。
春秋館郞廳,以諸堂上意啓曰,實錄完畢,奉進已久。卽當分付各處史庫,而頃以慈殿有未寧之候,不敢啓請。分藏之事,一日爲急,請令史官,速□新庫,以備左右之史,移文各道,預備奉安床卓,俾無臨時窘迫之患,何如?傳曰,依啓。
禮曹啓曰,王世子進參節次,前入謄錄中,付標以入之意,敢啓。傳曰,知道。
司書鄭萬上疏。大槪,陳賀之禮,末由進參,乞遞職名事。入啓。答曰,爾其勿辭,調理察職。
上在昌德宮。停常參·經筵。
藥房都提調金堉,提調沈之源,左承旨鄭知和啓曰,慈殿屢下勿爲問安之敎,臣等不敢問安,而明日陳賀之時,王世子當爲進參,儀注磨鍊入啓。但日氣頗涼,早朝行禮,恐或添傷於未盡和解之時,十分參酌定奪之意,敢稟。答曰,莫重之禮,似難不參矣。出藥房謄錄
政院啓曰,禁府郞廳,以大臣意來言曰,明日宗廟告祭,今日乃受香齋戒也。推鞫何以爲之?敢稟。傳曰,姑停。
以義禁府張炫等照律公事,傳曰,因告祭,推鞫姑停,而禁府,何以開坐耶?問啓。
義禁府啓曰,云云事,傳敎矣。今日推鞫姑停之命,未下之前,本府堂上,趁平明時,齊會于本府,而凡照律,與刑推有異,非四享大祭三日之內,則曾無拘忌之規。至於朔望受香之日,亦無拘忌之規,故適因會坐,照律以入矣,致勤聖敎,不勝惶恐之至,敢啓。傳曰,知道。
傳曰,禁府公事,使之還入。以上出禁府謄錄
司僕寺啓曰,今年濟州先運年例進上馬八匹三名進上馬六十匹,今式年別封進御乘馬二十匹,差備進上馬八十匹及因本寺行移,本州所儲故夫馬價布,除出貿易馬三十七匹,合三十五匹內,一匹到衿川病留,二百四匹來到本寺,依前禾毛色別單書入之意,敢啓。傳曰,知道。出
傳曰,今下弓矢,神方紈非萬戶成震娛處給送。
府啓,兪㯙罷職事。答曰,勿煩。
朴宗岳爲獻陵參奉,尹順之爲京畿監司,田有穰爲司饔參奉,權暠爲宗廟副奉事,郭齊華爲兵曹佐郞,尹鏶爲執義,李文柱爲平昌郡守,金佐明爲刑曹參議,韓尙玄爲監察,朴之藩爲長水察訪,李正英爲吏曹正郞,鄭翰卿爲召村察訪,安後稷爲慶尙都事,尹衡殷爲平陵察訪,金世泌爲濟原察訪,宋光一爲典牲參奉,李澥爲內資提調,洪柱天爲康陵參奉,李晳爲弘文副校理,柳汝慄爲南部參奉,沈光洙爲掌樂正,鄭維城爲刑曹判書,李楫爲瓦署別提,趙錫胤爲知春秋,兼掌令林葵,司成趙復陽,算學敎授張時羽,奉敎朴世城,校書著作孫志,成均學正任映,學錄崔俊彦,承文副正字崔繼亨,承文提調三望金南重·尹順之·趙錫胤。
春秋館郞廳,以領·監事諸堂上意啓曰,史官取才時,臨講自不之弊,臣等曾已陳達於榻前矣。若不痛革此習,則日後史局無備員之時,祖宗朝舊例,將有廢墜之患。自今申明舊制,勿許自書不字,雖或臨書不通者,亦爲改講,禮□之人,未經史職之前,勿許因他逕經出,以杜新進避苦就便之習,何如?傳曰,依啓。
吏曹啓目,粘連兵曹參判李浣上疏云云。軍器提調,自是兵曹判書例兼,則當以判書單望啓下是白乎矣。自前必以判書,參判備望而受點,則其非獨爲判書之例兼,於此可知是白去乎,自今不敢擅決,上裁,何如?啓依回啓施行。
禁府啓曰,以大臣收議罪人羊伊·立春·義女等照律事,判府內,依領中樞府事議施行事,命下矣。臣等早朝開坐本府,參考諸囚招辭,則壬正拿來之後,不無憑考處置之端,徑先處斷,恐欠按獄之體。臣等旣有淺見,玆敢仰稟,待壬正入來,處之,何如?傳曰,依啓。
政院啓曰,頒敎前一日,命招大提學,製進敎書矣。都承旨蔡裕後,兼爲大提學,明日仕進後,使之仍爲製入之意,敢啓。傳曰,知道。
上在昌德宮。停常參·經筵。
王大妃平復後陳賀。傳曰,百官加頒赦爲之。
政院啓曰,頒赦爲之事,命下矣。某罪以下蒙宥乎?傳曰,雜犯死罪以下,宥之。出義禁府謄錄
宗簿寺官員,以都提調金□啓曰,頃者因人陳告,聞本寺奴婢二十餘口,屢年隱漏,故循例入啓矣。今見掌隷院回啓,則其奴婢等,本是逆家奴婢,而變其母名,謀屬京司,陳告之人,前後變幻,誣罔陳告。爲其中十三口,則依籍沒奴婢分屬各司之規,定屬於本寺,似爲無妨云。當初率爾啓請之失,固所難免,而旣非本寺奴婢,則仍爲定給,揆諸事理,實涉無據,更令該院,別爲區處,宜當,敢稟。傳曰,定屬本寺,未爲不可,不必別爲區處矣。出掌隷院謄錄
禁府粘連啓目。答曰,此兒出來之時,雖已病重,不卽善爲救療,以致於死,殊無特敎嚴飭之意,水使李尙敬推考。出內下記草
王若曰,慈聖欠安寧之候,方軫嘗藥之憂,皇穹垂顧佑之仁,旋致復常之慶,肆當均歡之際,幸宣用亶之辭。念寡躬忝承基圖,奉長樂恒盡愉婉,惟思齊之盛德。實協周詩,而訓誨之深恩,遠邁宋世,六御感仰於服練。諸孫不違於含飴,詎意疹疾之生,深篤時日之內,起居奔走,不暇正履而行。湯劑針灸,奚忍分痛之久,所幸元氣之回愈,遂見沈疴之就平。雖切焦煎于中,豈微誠之能格,實由神明在上,俾聖母而乃瘳。遐算可占於無彊,不待岡陵之善禱,群工共抃於有喜,奚但宮闈之至情。旣祗告於宗祊,仍頒布於中外,莫若與衆,合施肆赦之章,寧失不經,要究竝生之澤。自本月初十日昧爽以前云云。於戲,以善得祗,永擬歸美而敬休,敎愛因親,亦冀治邇而效遠,故玆敎示,想宜知悉,使提學蔡裕後製進
陳賀後,大殿,政院·玉堂問安。答曰,知道。
吏曹啓曰,頒赦爲之事,命下矣。自前例有別歲抄之擧,今則何以爲之?傳曰,依例爲之。
政院啓曰,輪對,朝參相値,明日視事頉稟。且朝參·輪對,亦爲相値,何以爲之?敢稟。傳曰,知道。輪對停。
傳曰,日勢尙未快晴,明日朝參,停。
上在昌德宮。停常參·經筵。
自辰時至午時,日暈。
傳于政院曰,侍藥廳都提調以下,書啓。出藥房謄錄
掌樂正沈光洙上疏。答曰,省疏具悉。疏辭之忠讜如此,深用嘉悅,勿辭察職。
大司諫閔應亨上疏。答曰,省疏具悉。卿辭至此,可不勉旃,卿其勿辭上來。
刑曹判書鄭維城上疏。答曰,省疏具悉至懇。卿才允合擢用,卿其勿爲控辭,益用欽哉。
府啓,副使兪㯙罷職事。答曰,亟停勿煩。以上內下記草
禮曹啓曰,凡擧動,有傳敎之事,則傳敎官,取敎書,出臨階上,稱以有敎之時,贊儀卽爲唱跪,例也。而承旨稱有敎之後,久不唱跪,仍致百官佇立良久,極爲慢忽。當該禮貌官,推考,何如?傳曰,允。
吏曹啓曰,別歲抄,書啓事,命下矣。永不敍用,準朔不敍,災傷罷黜及褒貶居中·居下人員,依前例,書啓乎?傳曰,依例爲之。
禁府,蒙宥,尹起望·張炫·張燦。
傳曰,明日,朝講爲之。
上在昌德宮。停常參,只晝講。
刑曹判書鄭維城上疏。答曰,省疏具悉。已諭予意,勿爲固辭。出內下記草
傳曰,慈殿,明日欲移御于都摠府,政院知悉。
全南監司書目,靈巖呈,以副提學愼天翊病重,辭職上疏上送事。啓。答曰,遞差。
推鞫罪人義女,加刑九次承服,壬正,加刑一次承服。
禁府啓目,臣等云云,尹昌普事,大臣皆以惟輕獻議是白乎矣,前日用律,似涉太輕云,則亦不可徒配而止。今承依議之敎,臣等反復思惟,未得其中,不敢擅便,上裁,何如?啓邊遠定配。
傳,內資寺婢義女,年二十三,矣身庚寅年春,往水標宮時,銀花抱二王子而言曰,二王子八字極好是如爲白去乙,矣身曰,此言出於何處?銀花曰,大房,聽鸚鵡之言,而言於我,故我知之云云是白乎旀,其後夏間,又往水標宮,則翁主房小英,謂矣身曰,吾聞可懼之言。矣身曰,何言也?小英曰,大房爲咀呪之事,只欲立洛城尉云云爲白去乙,矣身曰,凶哉,汝言,何乃爲如此之事,此時告者,何不入告亦爲白是置,逆謀參聽的只罪。禁府,罪人義女,堂古介行刑。啓。
傳曰,明日推鞫,姑停。
今日朝講時,執義尹鏶所啓,禮曹參判兪㯙,一言三變,始終相左,物情爲駭,其所內固,請勿持難,亟命罷職不敍。上曰,不允。又所啓,廉繼忠,當初自本府啓請囚禁,故爲本府之罪人,而其罪犯極重,至於屢刑訊鞫,非本府之事,且傷體統,請移送該曹,何如?上曰,依前定奪爲之。上謂爾等欲救人,則必曰語言薄過,欲捉人,則必曰前後變言,無罪之兪㯙,過大赦而尙今論執,罔測之光載,無不愛之,甚可怪也。執義所啓,辭旨極嚴,何敢强顔苟冒,請命罷斥臣職。上曰,勿辭。退待物論。司諫權□所啓,科場改題,外方之弊風,而近來尤甚。若不改題,則必罷場而後已,罷場,則考官,例有拿推之事,故儒生輩,以此怵迫,屢次改題,翌日乃呈,昏夜之間,多有雜亂之事,不可不嚴禁。自今以後,令試官,勿許改題,以杜此習。上曰,依啓。又所啓,外方武科,京中之人,稱以監兵水營軍官,任意許赴,多用私情,故本道之人,雖或善射,不得參榜云。此後本道之人外,軍官輩,請切勿許赴。上曰,依啓。又所啓,執義尹鏶,引嫌而退,兪㯙請罪,物議所同,而未安之敎,出於情外,不可以此輕遞言官,請命出仕。答曰,依啓。
同日,上御朝講入侍時,領事李世白,知事沈之源,特進官鄭良弼·李浣,參贊官鄭斗卿,執義尹鏶,司諫權堣,侍讀官李端相,檢討官李泰淵,假注書鄭樸,記事官朴世城·李敏敍,諸臣進伏訖。上讀前受音一遍訖。李端相讀立政,自文王惟克厥宅心,止此丕丕基也訖。李浣曰,頃見工曹移文,則本曹案付陶器匠人,只有四名,一年責役甚多。其中各樣器皿,一半則依前責辨匠人,一半則勿□訓局御營軍兵,給價取用之慮。入啓,蒙允。本廳甕幕居軍兵四十餘名,卽吹鼓手也。長在使喚,其苦倍他,若給廉價,責出器皿,則實爲難堪。況因此啓辭,勒給匠人差帖,殊甚無據,似當有變通之擧矣。上曰,勿爲定役,可也。出訓局謄錄
上在昌德宮。停常參·經筵。
自巳時至申時,日暈。
義禁府啓曰,弑主罪人禮眞所犯,係是綱常,依法例,三省推鞫,何如?傳曰,允。
政院啓曰,弑主罪人禮眞,三省推鞫事,允下矣。委官,何大臣進去乎?敢稟。傳曰,領相進去。
禁府郞廳,以委官意啓曰,問事郞廳吳挺恒,啓下之初,卽呈病狀,使之調理進參,而今過二十餘日,仍爲稱病,病之輕重,雖不可知,揆以事體,殊甚未便,不得已改付標以入,吳挺恒推考,何如?傳曰,允。以上出禁府謄錄
藥房,大妃殿·大殿問安。答曰,知道。出藥房謄錄
弘文館草記。答曰,庚寅·辛卯年間,亦以看接,不必廣占,可也。
傳曰,譯輩,罪重無功,而不可濫授重典,張炫等新授加資,竝還收。
工曹判書鄭世規上疏。答曰,省疏具悉。卿辭至此,本職,當勉副焉。
刑曹判書鄭維城上疏。答曰,省疏具悉。卿辭雖切,予無允從之理,勿爲固辭。以上出內下記草
禮曹啓曰,慈殿患候復常,旣有告廟·陳賀·頒敎赦則別設之科,所當次第擧行。故取考本曹謄錄,則曾在辛未年,以仁穆王大妃愆候平復,告廟陳賀設科,咸聚京師,初試六百人。又於辛卯年,慈殿愆候平復,告廟頒赦,庭試取人矣。夏間聖上有違豫之候,而幸賴天佑,旋得復常,一國臣民,同辭稱慶。本曹請以告廟陳賀設科等事,自上不爲允許,中外皆以爲欠典,今雖不敢更請,今此設科,依辛未年廣取,似好矣。科擧之事,臣曹不敢擅便,依前議大臣定奪,何如?傳曰,依啓事,傳敎矣。議于大臣,則領中樞府事李,以爲,因慶設科,國家常典,而今日之慶,實關宗祊,旣爲告廟陳賀,則依先朝故事,爲設別科,允合情禮,伏惟上裁。領敦寧府事李,以爲,科試之設,爲大慶也。則其額之不宜窄也審矣。況有先朝已行之規,倣而行之似當。伏惟上裁。領·左·右相以爲,依該曹啓辭,用辛未年例宜當。伏惟上裁。大臣之意如此,上裁,何如?傳曰,依議施行。
昨日朝講時,知事沈之源所啓,黃州判官趙晉錫,極擇差出矣。下直之時,始見其人,則口吃語澁,不善應對。西路守令,異於他道,勅使往來之際,若有言語相接之時,則必致狼狽之患,不可仍遣矣。上曰,然則改差,可也。
備忘記,譯輩,罪重而無功,不可濫授重典,張炫等新授加資,竝還收。
禁府啓目,殺主罪人時榮等,拿來,何如?啓依允。
刑曹啓目,咀呪罪人禮眞,移送禁府處置,何如?啓依允。
政院啓曰,弑主罪人禮眞,三省推鞫之事,允下矣。委官,何大臣進去乎?敢稟。傳曰,領相進去。
刑曹,賊人武男·彦男·今生·松風等,當日堂古介行刑。啓。
上在昌德宮。停常參·經筵。
義禁府啓曰,立春·羊伊·壬正·今香及弑主罪人禮眞·禮香等照律公事,今已啓下行刑,與定配單子,卽當入啓,而適値停朝市,過卽以入之意,敢啓。傳曰,知道。出禁府謄錄
備邊司啓曰,今閏七月十二日朝講時,侍讀官李殷相所啓,臣欲與同僚,相議陳箚矣,今幸入侍,故敢達矣。今番咨文,有國王蔘三十包之說,而回咨中,無可否之語,若眞有是事者然,極爲未安矣。請改添措語,何如?上曰,此事,出於上年冬至使時,殊甚可駭,此言是矣。咨文中使之添入,可也事,傳敎矣。今番回咨中,有弊邦雖有公用擾貿之事,原不用蔘貂之語,則不可謂若眞有是事者然,而筵臣所啓如此,更令承文院,改添指語宜當,以此分付,何如?答曰,允。出禁府謄錄
藥房,大妃殿問安。答曰,知道。
禮曹啓曰,以慈殿平復後別試,依辛未年例擧行,大臣獻議,判下矣。設科吉日,令日官推擇,則文武科初試,來十月二十一日,講經,十一月十六日,殿試,十二月初二日,放榜,同月二十一日卯時爲吉云。以此日擧行,而初試規矩,初場論賦具篇,終場策問,分三所,各取二百人,講經,四書抽栍一書,三經,自願一經,取粗以上咸聚京師事,亦依辛未年例,八道·開城府·江華府,移文知委,何如?傳曰,允。
傳曰,政事,明日爲之。
政院啓曰,卽者執義尹鏶,以再昨榻前陳達,聖批嚴峻,且有闕啓之失,來引避。臣等以一事不得再避,闕啓不爲引避,曾有受敎之意,再三往復,而必以入啓爲言。臺諫,與庶官不同。此啓辭何以爲之?敢稟。傳曰,何必煩稟,勿爲捧入。
傳曰,明日,晝講爲之。
上在昌德宮。停常參·經筵。
巳午時,日暈。夜一更,月食。二更,月暈。
政院啓曰,右承旨卞時益,卒得疝症,病勢極重,不能行步,載舁出送之意,敢啓。傳曰,知道。言于內局,使之藥物題給。出藥房謄錄
靈豐君湜上疏。答曰,省疏具悉。卿其勿辭,出往看檢。
僉知金渾上疏。答曰,省疏具悉。武臣之受任邊疆者,固非一二,而豈有如爾之留心邊事者乎?深用嘉尙。當令廟堂,議處焉。
右參贊洪茂績上疏。答曰,省疏具悉。卿辭至此,摠府之任,當勉副焉。
禮曹參判兪㯙上疏。答曰,省疏具悉至懇。噫,卿試觀今日之國事,此何等時耶?論卿不淑餘事耳,若使卿,早付於光載,以遂其計,則卿之華顯,固難言矣,而不能作俯仰阿諛之態,故至此耳。雖然,士君子之處心行事,固當乃爾,何須鬱挹怨尤於人耶?卿不可一向固辭,以損事體,速出行公,毋滯時日。
禮曹啓曰,以本曹文廟酌獻禮磨鍊單子,傳曰,世子隨駕,何不磨鍊耶?傳敎矣。今此謁聖時應行諸事,一體本曹謄錄磨鍊,而謄錄內,王世子隨駕節目,無見出處,故不爲磨鍊矣,今承聖敎,王世子隨駕,果爲允合情禮,原單子中,卽付標以入,何如?傳曰,允。
京畿監司書目,楊根呈,以大司諫閔應亨上疏上送事。啓。答曰,遞差。
同副承旨鄭斗卿牌不進,依承傳罷職傳旨,傳曰,不足責。勿罷遞差。
上在昌德宮。停常參·經筵。
禮曹啓曰,來八月十七日謁聖時節目,依辛未年例磨鍊,已爲啓下矣。更考五禮儀,則服色差有不同之處。今此王世子隨駕節目,一體改付標以入,而無非臣之磨鍊時不察所致,惶恐敢啓。傳曰,知道。道路,以集春門爲之,鼓吹,則陳而不作,可也。
政院啓曰,明日政事爲之事,命下矣。明日禁府,亦有處置之事,處置之日,例不爲政,而但明日武科初試開場,明日爲政,臺諫差出,試所進參矣。何以爲之?傳曰,明日早爲差出,牌招肅拜後,差晩開場,可也。
上在昌德宮。停常參·經筵。
夜一更,月暈。四更,月暈。
兵曹啓曰,宣傳官·武臣兼宣傳官·都監·御營廳將官等,每朔例以柳葉箭七巡片箭試射,而二十五分以上入格者,馬匹賞給。無分者汰去,其爲徵勵之方,實非偶然,而近來武弁,怠慢成習,不念朝家培養之意,徒懷厭避之計。試期一定,圖頉百出,前後此弊,非止一再,豈不寒心哉?今此雜頉之中,或有公差出去者,或有以親病受由下去遠鄕者,此則事勢之固然。其中武兼宣傳官尹煒,哨官韓世雄,親病受由,畿甸三日之地。武兼宣傳官柳悌·元起勳·鄭好信,哨官黃翼獻·金阜榮·朴震卿·金孝益等,或稱呈旬,或稱身病,公然不參,殊甚駭異。似當入啓,與無分者以同罰,而此等雜頉者,曾無用罰之擧,今若遽爾汰去,恐非申令之意。自今以後,如此稱頉之弊,各其朔內,一一追試賞罰,以爲永久遵行之地,何如?傳曰,允。出訓局謄錄
義禁府啓曰,罪人立春·羊伊·壬正·義女等,籍沒家産。弑主罪人禮香·禮眞等,旣已承服典刑,妻子爲奴,破家瀦宅,降其邑號,罷其守令等事,依例擧行,何如?傳曰,依啓。出掌隷院謄錄
都摠府啓曰,本府書吏使令各十二名,乃是亂前減定之數,而其後更爲亦減四名,常時任使之不足,雖不敢言,若値擧動,無以成樣,而旣已裁定,不敢以下輩之事,有所煩稟矣。前年冬間筵席,自上特軫各司吏胥呼冤之弊,別有還布之敎,內外諸司,無不還給其所減。故本府下輩,亦在其中,而書吏,則應受之布,仍減四疋,似是落漏,而然下人等,皆厭淸寒,日漸謀避,不得已勢將囚禁次知,勒令服役,揆之事體,豈容如是?蓋其時弘文館·侍講院等十餘衙門,應皆還給,則一般下人之中,或復或否,事涉不均,而第此仰煩,又非請爲加出之比,不過欲復啓下還給之數而已。大抵本府,雖似閑局,實是宿衛重地,堂上·郞廳合十八員,而書吏使令都數,僅十六名,實爲零星。今不變通,必至於不成模樣,前期都城動行之時,尤極窘乏,不得不冒陳事狀。請令該曹,還給前減之數,何如?傳曰,令該曹,處之。出兵曹謄錄
工曹參判呂爾徵上疏。答曰,省疏具悉。卿其勿待罪。出內下記草
答正言沈玖疏曰,遞差。
明日武科竭聖初試一所試官三,△閔應騫·黃湒·△鄭良弼·呂爾徵·△南斗柄·宋文徵,參試官三,李璞·成喜炆·△金重明·△安命老·韓希卨·洪柱世·李弘祖·李信立·李孝徵,二所試官三,△申景琥·宋岦·△申翊全·兪㯙·△李壽正·李迪,參試官三,邊復一·孫必大·△趙備·△蔡蓍漢·△金有鮮·姜釴·嚴大耉·許恪·文川友。
禮曹參判兪㯙上疏。大槪,冒萬死略陳曲折,請先削臣職,亟正臣罪,以快公義,以礪士風事。入啓。
右參贊洪茂績上疏。大槪,乞遞本職及兼帶金吾·摠府之任,俾安愚分事。入啓。
傳,內需司婢立春,年二十六,禮曹婢羊伊,年二十七,司宰監婢任正,年六十二,內需司婢今香等矣。立春段,矣身及羊伊,與二王子同坐,譖言自家之命極好,十七歲或二十五歲,當爲國王,當此之時,慈殿則嫡母也。似難報讎,而慈殿同生娚及申氏家門,當盡滅族,願自家其時報讎,可也云云,而此言,則今年三月間說道爲白有旀,矣身,常時言於一王子曰,自家雖上京之後,其與夫人更爲相和乎云云爲白有旀。矣身及羊伊,夜間相會,向慈殿多發不道之言爲白乎所的只罪。羊伊段,矣身在圍籬中,與立春所言凶逆之說段,前日趙貴人在時,二王子婢義女,巫女家神祀後,稱道巫卜之言曰,我自家之命極好,狀貌與先王,且多相似,畢竟如有好事是如爲白去乙,矣身,與立春,果爲說道爲有旀,矣身又言,二王子十七歲或二十五歲時,當爲國王是如爲旀,慈殿同姓娚申氏家門滅族之言,皆是矣身所言爲白乎所的只罪。壬正段,矣身在江華時,夜間與羊伊·立春同寢之際,羊伊曰,王子命好,他日爲國王,則申氏家門,當爲滅族亦爲白去乙,矣身曰,此豈容易乎?立春曰,此事如氷上推瓢,有何難也?同爲不道之言的只罪。今香段,矣身在圍內時,二王子十七歲命好之說,羊伊在江華圍籬中,庭畔說道之際,矣身親爲聞之是白乎旀。慈殿同生娚及申氏家門滅族事段,三兒乳母,於矣身同類所會處言說,而稱以此言,傳聞於汝矣等處是如爲白去乙,矣身亦爲參聽,罪減一等,杖一百流三千里爲只爲。
禁府,推鞫罪人立春·羊伊·壬正,三省罪人禮香·禮眞等,當日堂古介行刑。啓。今香,鍾城府定配。啓。
觀象監,今月十二日,自昧爽至卯時,有霧氣。巳時午時,日暈。申時,日暈。啓。
疊出答禮曹參判兪㯙疏曰,省疏具悉卿懇。噫,卿試觀今日之國事,此何等時也?論卿不取,特其餘事耳。若使卿,早附於光載,以遂其計,則卿之華顯,固難言矣,而不能作俯仰阿諛之態,故至此耳。雖然,古君子之處心行事,固當乃爾,何須鬱悒怨尤於人耶?卿不可一向固辭,以損事體,速出行公,毋滯時日。
傳曰,明日朝講爲之。
答右參贊洪茂績疏曰,省疏具悉。卿辭至此,摠府之任,當勉副焉。
政院啓曰,今日試官望牌招,則行副護軍宋重一,身有職名,不爲受由,無端下鄕。禮曹參判兪㯙,稱病不進,請竝推考。傳曰,依啓。
上在昌德宮。停常參,只朝講。
自卯時至酉時,日暈。
都摠府啓曰,闕內入直軍士中日試射,例於時御所設行矣,庚寅年冬,有慈殿未寧之候,移御于舊都摠府,而趁未平復,設行於昌慶宮通化門內矣。今又移御于都摠府,而慈殿氣體,旣已平復,則依前例,試射仍爲設行於時御所乎?自下不敢擅便,何以爲之?敢稟。傳曰,通化門內爲之,可也。
又啓曰,都摠管南銑,以經筵官,除標信,朝講入侍之意,敢啓。傳曰,知道。
又啓曰,都摠管南銑,常平廳坐起進去晝仕,請出標信。傳曰,知道。
兵曹啓曰,以都摠府書吏等前減價布四疋還給事草記,傳曰,令其該曹處置之事,命下矣。旣減之後,今若還給,則各司紛紜請給之弊,似難防遏,而但本府,以闕內宿衛重地,堂上·郞廳,多至十八員,常時使喚之不足,已不足說,而或値擧動,不成模樣,殊甚埋沒。所減亦甚些少,依前仍給,何如?傳曰,允。以上出都摠府謄錄
禮曹參判兪㯙上疏。答曰,省疏具悉。已諭予意,卿勿固辭,速出行公。
禮曹草記。答曰,魯·燕兩墓致祭,爲先擧行,似當。出內下記草
有政。吏批,徐元履爲掌令,趙錫胤爲大司憲,權堣爲舍人,李曾爲京畿都事,任善伯爲掌令,睦行善爲大司諫,鄭晳爲正言,李時楷爲左承旨,朴長遠爲右承旨,李行遠爲右副承旨,李基祚爲工曹判書,元萬石爲司書,吳以翼爲注書,趙龜錫爲持平,尹絳爲成均館事,李時馠爲黃州判官,趙錫胤爲左〈副〉賓客,趙壽益爲兵曹參議,權尙矩爲兵曹佐郞,朴吉應爲兵曹參知,金禹錫爲兵曹正郞,具橚爲平市令,曺漢英爲司諫,朴承休爲刑曹佐郞,李基祚爲歸厚署提調,金佐明爲禮曹參議,李晳爲弼善,左賓客沈之源,左副賓客趙錫胤·慶川君金南重,軍器判官韓震琦,校書博士朱震禎,司藝金玉鉉·尹珹。
政院啓曰,來二十二日,輪對日次,取稟。傳曰,爲之。
今日朝講時,執義尹鏶所啓,前日旣承嚴旨,不敢强顔,引避見阻,狼狽罔措,而僚席盡空,不得已入來,廉隅所關,決難仍冒,請命遞斥。上曰,勿辭。
司諫權堣所啓,別試,定於十月,而謁聖,定於八月,其間,又有式年監試,謁聖·別試,咸聚也,監試,分京外也,外方擧子往來之間,非但窘迫,亦且有弊,請令禮官,別試,進定於監試之前,監試,退定於別試之後。上曰,依爲之。
上謂知事南銑曰,咸鏡一道,道路遙遠,國有設科,應赴擧子,未能上來云,欲仍今番之科,別試於其道,以爲試取之地,於卿意,何如?南銑曰,聖敎允當。請問于大臣,行之,何如?領事金曰,路遠不能赴擧之弊,言之久矣,別設取才,實爲合宜。南銑曰,試所,則其中擇定,且殿試,則應有命官,而命官,不可下去,承旨當爲進去乎?上曰,依爲之。
左議政所啓,實錄旣已修正奉進,而因史官未備,尙未奉安於各處,事體未安。如江華路近之處,則使上番翰林,先爲陪往,奉安,何如?上曰,依爲之。
特進官李時昉所啓,伏見京畿啓本曰,柴場査覈狀啓,則未現出者,今番加出矣。前日啓稟仍存處,則今又仍存,使之革罷後,至今啓罷者及加出處,禁斷革罷,何如?上曰,依爲之。
左承旨鄭知和所啓,謁聖武科初試,今日開場。臺諫落點後,卽爲牌招進參,承旨亦爲牌招,何如?上曰,依爲之。
大司憲趙錫胤,命牌〈招〉病不進,依承傳罷職傳旨。傳曰,勿罷。
監試官落點。武一所,執義尹鏶,正言權□。二所,掌令任善伯·兪□。
吏曹啓目,粘連咸鏡監司狀啓云云。吉州牧使洪□老父病勢危重,方在死生中,人子情理,誠爲矜惻。所當許遞是白乎矣,係是邊地守令,私情雖切,有不可顧,上裁。啓依願改差。
又啓目,尙衣正沈,承文副正字金夏鉉,學正任映,病滿三十日,司藝任有後,除授後過限未上來,竝只改差。啓依允。
禮曹參判兪㯙上疏。大槪,廉恥所在,決難抗顔,召牌之臨,不敢趨詣,席藁瞻天,唐突再瀆,亟賜遞罷,以正臣罪事。呈政院。
同日,上御朝講入侍時,領事金堉,特進官李時昉,知事南銑,特進官鄭維城,參贊官鄭知和,執義尹鏶,司諫權堣,侍讀官洪處尹,檢討官李泰淵,假注書鄭樸,記事官朴世城·李敏敍,諸臣進伏訖。上讀前受音一遍訖。洪處尹讀立政,自嗚呼孺子王矣,止所以能俾乂也歟。
上在昌德宮。停常參,只晝講。
傳曰,備局堂上引見。
酉時,日暈。
備邊司啓曰,本司有司堂上一員有闕,以刑曹判書鄭維城差下察任,何如?答曰,允。出備局謄錄
掌令徐元履上疏。答曰,省疏具悉。旣往之事,不必爲嫌,勿辭察職。
禮曹啓目,當日到付泰陵參奉金得元牒呈內,節該本陵香炭水洛山山直金元,山下居朴成卜等五名狀內,今月十一日京中平市署大門外居成渙奴丁敏·惡先等十五名,不意馳入香炭山,一時斫伐柴木爲去乙,矣徒等驚惶禁止,則同惡先等持杖,矣徒等無數亂打,或有流血。矣徒等香炭山禁伐,新反將至殞命,自古安有如此之變乎?此人等言曰,香炭不喩立案處,而諸立案處,已爲盡罷是去等,汝矣等假稱香炭之言,萬不近似是如,加于亂打爲白去等,數少居人若干山直,無路守護,前頭香炭,繼用爲難。上項惡先等十五名,依法治罪事報本曹,亦呈訴爲白臥乎所,同水洛山,粵自設陵之初,屬諸本陵香炭之所,遠近人民,無不明知是白去乙,今此成渙奴丁敏·惡先等,當此柴場立案嚴禁之時,佯若不知,香炭所屬,謂之立案處,肆然作亂,其爲情狀,殊極痛駭。令攸司,成渙奴丁敏·惡先等,竝爲捉囚,依法照斷,以重國陵香炭之禁,何如?啓依允。
掌令徐元履上疏。答曰,省疏具悉。旣往之事,何必爲嫌?勿辭察職。
傳曰,大臣·備局堂上引見。
吏曹啓目,粘連黃海道監司狀啓云云。金川郡守李□,賑飢之際,設施詳密,且能宣布朝廷德意,瑞興府使權躋,安岳郡守韓必久,多年拮据,優備米穀,許多飢民,賴此得活是如爲臥乎所,似有褒賞之典是白乎矣,係是恩命,上裁,何如?啓。各賜表裏一襲。
傳曰,明日晝講爲之。
答禮曹參判兪㯙疏曰,省疏具悉。已諭予意,卿〈其〉勿辭,速出行公。
答大司憲疏曰,省疏具悉。卿其勿辭,調理察職。
引見時,領議政所啓,近來翰林取才時,自不成習,頃者春秋館,以改講之意,入啓蒙允矣。今日合坐應講之人,終始不講,揆以事體,極爲未便矣。上曰,大司諫,亦爲入侍乎?未知此事於卿意,何如?大司諫睦□□曰,年少新進之習,雖或有過當之事,而聞來殊甚可駭。請不講官員,竝從重推考。領相曰,史局之事,至重且急,改講雖似苟且,依前啓辭爲之,未知何如。上曰,不遵朝令之官員,竝先罷後推,令史官,不多日內,速爲新薦,俾無莫重實錄奉安遲滯之患。
吏曹判書沈之源所啓,今此別薦學行之中,尹宣擧薦者最多,似當擢用,以試其能,而尹宣擧,時未出六品。今因別薦,六品遷轉,未知何如。上曰,依爲之。
同日,上御晝講入侍時,特進官元斗杓,知事沈之源,參贊官蔡裕後,侍讀〈官〉李端相,檢討官李泰淵,假注書鄭樸,記事官朴世城·李敏敍,諸臣進伏訖。上讀前受音一遍訖。李端相讀立政,自國則罔有立政,止而無過差之患矣。
上在昌德宮。停常參,只晝講。
都摠府啓曰,都摠管南銑,以經筵官,除標信,晝講入侍之意,敢啓。傳曰,知道。
又啓曰,副摠管晉川君,以武臣講書事,除標信,賓廳進參之意,敢啓。傳曰,知道。出都摠府謄錄
大司憲趙胤錫上疏。答曰,省疏具悉。卿辭至此,本職當勉副焉。
院啓。答曰,依啓。洪瑑事,不允。
禮曹草記。答曰,還宮時,百官先出郊外祗迎,則世子,特不出郊外,於禮似未妥當,廣問前例,處之,可也。出內下記草
今月十九日晝講時,都承旨蔡裕後所啓,臣之兼帶文衡,懇乞遞差,同知經筵,與本職,事體相妨,亦是減下。上曰,卿之懇辭至此,亦不可皆爲不從,同知經筵,依願減下。
禮曹啓曰,本月十八日朝講時,臺諫所啓。見上
又啓曰,今秋穆陵擧動吉日時,令日官推擇,則乃八月二十九日時,九月初十日丑時爲吉云,兩日中,何日爲定乎?伏惟上裁。傳曰,八月二十九日爲之,可也。
又啓曰,咸鏡道設科事,命下矣。承旨依近例齎持書題,下去試取,來九月二十九日,文·武開場,而武科規矩,則兵曹所當稟定,製述,則受券上來,課次,通京外所取,合爲一榜,事例當然。使之急速行會於南北各官,其文·武擧子,趁其定日,聚集於試所,且其試所定處,亦卽啓聞施行之意,該道監·兵使處,撥馬知委,何如?傳曰,允。
院啓,近來紀綱解紐,人不畏法,誠可寒心。邊遠惡地,人所厭避,爲守令者,雖有閟迫私情,不敢辭遞者,三尺至嚴故也。前吉州牧使洪瑑,敢以親年七十,申報道臣,爲道臣者,乃敢偃然馳啓,其循情蔑法之狀,極爲可駭。但洪瑑,有老病親,則雖不可遽擬重律,而邊倅處置,豈可遞差而止?此而置之,後弊難防,請牧使洪瑑罷職不敍,咸鏡監〈司〉李基祚推考。答曰,依啓。洪瑑事,不允。
答禮曹參判兪㯙疏曰,已諭毋煩。
傳曰,政事,明日爲之。
同日,上御晝講入侍時,知事南銑,特進官李浣,參贊官李行進,侍讀官李端相,檢討官李泰淵,假注書趙相漢,記事官朴世城·李敏敍,諸臣進伏訖。上讀前受音訖一篇訖。李端相讀書傳周官,自成王訓迪百官,止惟其得人而已。上讀新受音訖。
李浣所啓,近聞各官,有軍保新充定作紙之弊云。老除作紙則有之,而本以紙束捧之,至於物故作紙云者,雖以紙束捧之,亦已無據,而今則各官,或有以木疋代捧者云。新充定時,不捧木丁,稱以作紙云,極爲無理,令該曹禁斷,何如?傳曰,頃者引見時,聞有此弊,令該曹,詳察禁斷矣。承旨出考其時擧行條件,更加嚴飭。出兵曹謄錄
上在昌德宮。停常參,只晝講。
自昧爽至辰時,有霧氣。
傳曰,輪對爲之。
備邊司啓曰,直接安興僉使李竚所報,則本鎭當初定給逆家奴婢六口外,隱漏所生三口,亦爲現出,本鎭一樣定給,以爲完聚使喚之地云。新設之鎭,不可不別樣顧護,況且奴婢,中間落漏,而自本鎭現出,不可移屬他處,竝爲定給本鎭,何如?答曰,依啓。出備局謄錄
都摠府啓曰,都摠管南銑,備邊司坐起進去晝仕,請出標信,敢啓。傳曰,知道。
院啓。答曰,朝廷旣許之後,追施罪罰,似未妥當矣。
備忘記,都提調左議政金堉,鞍具馬一匹,提調吏曹判書沈之源,副提調都承旨蔡裕後,各熟馬一匹,史官兪瑒·朴世城,六品遷轉,議藥同參柳後聖·鄭後啓,命穴鍼醫李馨益,竝加資,御醫李絡·鄭柟壽·安景昌·朴頵·南應琛·鄭瑂及鍼醫金尙誠,各半熟馬一匹,侍藥廳掌務官張昌漢·金立誠·崔興勃,議參同參李祉述·梁濟臣,各兒馬一匹,本院掌務官韓尙愈,劑藥官金藎誠·辛德淸·安志淵·李柱漢·辛器碩及鍼醫趙時稷·崔迪·任景夔·崔有泰·李光俊·尹溭·陸士衡,各上絃弓一張賜給,醫女連生·丹春·正玉等,木布各別從優磨鍊題給,下人李誠男·朴義賢·廉悌翼·李應吉·安義立·朴忠生·金應星·廉義翼·金啓炫·朴孝建·廉九翼·崔終男·廉孝翼·金慶元·羅龍男·金悌順·文仁生·李守命等,木布前例相考,題給。出藥房謄錄
有政。吏批,以金宗一爲校理,李祉夏爲陰城縣監,鄭攸爲工曹參議,閔維重爲兵曹佐郞,洪茂績爲大司憲,朴承休爲持平,李岦爲庇仁縣監,趙壽益爲副提學,吳竣爲右參贊,金虎翼爲典籍,尹宣擧爲刑曹佐郞,趙元瑗爲鐵山府使,李文望爲長興府使,趙錫胤爲左尹,兪榥爲兵曹參議,南斗傍爲甑山縣監,朴明宇爲禁府都事,漢城左尹申濡,右尹趙錫胤,慶基殿參奉羅袗,南部參奉柳汝慓相換,養賢庫主簿金時鉉,養賢庫奉事柳以厚,兼持平單趙備,校書著作全洽,承文著作李華封·成後卨,廣州府尹金汝鈺,今加嘉義,水原府使申竣,今加嘉義,前全州府尹姜大遂,今加通政,降賢還授事承傳,完南君李厚源,中山君演,珍城君海齡敍用事承傳,大司成趙錫胤。
平安監司書目,泰川·定州呈,以本月初一日雨雹交下,烏雀觸死,係是變異事。鐵山府使李彦珪,病重罷出事。
禮曹啓曰,來八月二十九日穆陵擧動事,已爲啓下矣。王世子隨駕與否,必須預爲定奪然後,啓目磨鍊,敢稟。傳曰,只出還宮時,祗迎祗送而已,可也。又啓曰,傳敎矣。大駕出還宮時,旣有戎服,則王世子於闕門外,將以戎服,率百官,祗送大駕,還宮時,百官則又以戎服,城門外祗迎,乃是陵所擧動時常行節目,而王世子城門外祗迎一節,五禮儀無見出者,又無謄錄,自下不敢擅定。但王世子城門外祗迎,旣不感禮典,則依大駕出宮時例,闕門外祗迎矣,未知如何?惶恐敢稟。傳曰,還宮時,百官旣出郊外祗迎,則世子獨不出郊外,於禮似未妥當,廣考前例處之,可也。
傳曰,明日晝講爲之。
平安監司書目,甑山縣監金光義罷黜事。
觀象監,今月二十日夜一更,流星出北斗星上,入坤方天際,狀如鉢,尾長六七尺許,色赤。四更,流星出玉井星下,入巽方天際,狀如拳,尾長三四尺許,色白,白氣一道,起自北方,□巽方,長□,廣尺許,漸移東方,良久乃滅,月犯天群星。五更,月暈,有霧氣。啓。
院啓,臣於吉州前牧使洪瑑罷職不敍事,啓而未蒙允許,臣等竊未曉聖意之所在也。國家所維持者,紀綱也,紀綱壞,則將何以爲國乎?邊遠守令,人所厭避,謀免者,自有其律,洪瑑旣有老病親,則情有可恕,不可遽擬重律,故臣等相議,只請不敍者,末減也,謀避邊任者,止於依願遞改,則日後之弊,將不可勝言。請前牧使洪瑑,亟命罷職不敍。答曰,朝廷旣許之後,追施罪罰,似未妥當矣。
同日,上御晝講入侍時,特進官鄭維城,同知事尹絳,參贊官沈之漢,侍讀官李端相,檢討官李慶徽,假注書趙相漢,記事官朴世城·李敏敍,諸臣進伏訖。上讀前受音一遍訖。李端相讀周官,自今予小子,止王政之大者也。
上在昌德宮。停常參,只晝講。
夜自三更至五更,月暈。
都摠府啓曰,都摠管南銑,禮曹坐起進去,請出標信。傳曰,知道。出摠府謄錄
右尹趙錫胤上疏。答曰,省疏具悉。卿才允合此任,勿爲固辭,安心察職。
右參贊吳竣上疏。答曰,省疏具悉。卿其勿辭察職。出內下記草
傳敎矣。判書臣銑,昨日備局坐起,廣問前例,則大臣以下皆以爲,前例雖未可知,王世子率百官,郊外祗迎,似合情禮云,敢啓。傳曰,知道。
同日,上御晝講入侍時,特進官李時昉,知事沈之源,參贊官鄭知和,侍讀官李端相,檢討官李慶徽,假注書趙相漢,記事官朴世城·李敏敍,宗臣武臣鄭榏,諸臣進伏訖。上讀前受音一遍訖。李端相讀周官,自司寇掌邦禁,止莫不敬信懷服矣。上讀新受音訖。李端相所啓,國有大慶,雜犯死罪以下,竝皆寬宥,朝臣之身負重譴者,亦皆收敍,獨有御前停擧儒生輩,多至三四十人,累經科擧,而此則非如歲抄抄啓之比,自上亦無由記憶矣。上曰,言于該曹,儒生停擧者,書啓,門外黜送,放歸田里等,亦令別爲書啓。出義禁府謄錄鄭榏所啓,平安道舊軍器,經亂後,專不收補,皆爲棄物,月課,乃常行之事,彼人亦豈不知乎?上曰,亂後,則月課不復爲之乎?榏曰,亂後亦爲之,而或因年凶,限年姑停,仍致中廢矣。上曰,言于備局,不爲煩弊回啓,諸堂上引見時,定奪,可也。
上在昌德宮。停常參,只晝講。
自昧爽至辰時,有霧氣。
義禁府啓曰,任實所囚弑主罪人奴時榮·時華等,旣已拿來矣,依法例,三省推鞫,何如?傳曰,允。出禁府謄錄
都摠府啓曰,都摠管南銑,賓廳備局坐起,除標信進參後,以經筵官,晝講入侍之意,敢啓。傳曰,知道。出都摠府謄錄
實錄摠裁官左議政金堉,領府事李敬輿,各鞍具馬一匹,堂上都承旨蔡裕後,前判書李厚源,都廳郞廳輔德曺漢英,副護軍李天基,司諫權堣,竝加資,堂上左尹尹順之,大司成趙錫胤,前判書吳竣,郞廳副司直金始振,各熟馬一匹,行副護軍洪命夏,前佐郞吳挺緯,前正言趙嗣基,校理李正英,故獻納丁彦璧,副司果閔鼎重,謄錄官直講趙備,各半熟馬一匹,前佐郞安後稷,司勇李華封,佐郞李殷相,都事鄭植,判官鄭繼胄,副司果韓尙斗,副司直元萬石,副司正成後卨,正字任座,司直鄭榏,正字閔點,縣監黃儁耉,監察李世翊陞敍,各房堂上參議金益熙,及第黃㦿,參判呂爾徵,及第李一相,故判書林墰,及第李之恒,右尹申濡,故右議政韓惠一,郞廳前持平李杭,府使李弘淵,縣監洪鐩,故承旨卞時益,各兒馬一匹,郞廳監司李應蓍,副應敎洪處尹,都事沈必遠,承旨沈之漢,持平吳翮,縣監申最,牧使金弘郁,縣監李廷夔,堂上前參議兪榥,參議李行進,行護軍李基祚,前司果南老星,郞廳縣監申混,平市令趙龜錫,行護軍鄭攸,修撰李哲,及第趙珩,前郞廳李慶億,司直柳道三,行護軍金佐明,及第嚴鼎耉,佐郞蔡忠元,謄錄官正郞李延年,博士權格,正郞吳斗寅,佐郞李曾,正言權大運,及第盧亨夏,縣監朴承健,直講吳挺垣,正郞李時術,判官趙晉錫,縣監洪葳,持平韓震琦,說書兪錫,判官趙汝秀,都事南龍翼,各馬粧一部,郞廳司諫趙贇,堂上故判書朴遾,參議李時楷,行護軍趙壽益,參判申翊全,謄錄官佐郞尹飛卿,正郞呂閔齊,副司果金壽恒,縣監洪錫龜,察訪姜鐺,縣監李溫,各上弦弓一丈,郞廳府使成以性,及第郭之欽,故修撰張次周,前府使洪座晉,承旨鄭知和,謄錄官正郞鄭哲,前司直鄭始成,副司果朴承休,縣監金宇亨,修撰李泰淵,注書沈攸,直講洪柱世,文學沈澤行,校理李端相,待敎睦來善,都事李雲根,判官尹塏,各不粧弓一張,別工作監役權衍,六品遷轉,李曼勝·豈克弘陞敍,下人等,令該曹米布分等磨鍊題給。
疊傳敎矣。判書臣銑,昨日備局坐起,廣問前例,則大臣以下皆以爲前例有無雖未可知,王世子率百官,郊外祗迎,似合情禮云,敢啓。傳曰,知道。
疊出昨日晝講入侍時,記注官李□所啓,國有大慶,雜犯死罪以下,竝皆□身負重譴者,亦皆收敍,而獨有御前停擧儒生輩,多至三四十人,累經科擧,而此則非如歲抄抄啓之比,自上亦無由記憶矣。上曰,言于該曹,儒生停擧者,書啓,門外出送,放歸田里者,亦令書啓。
兵曹啓曰,咸鏡道別科設行事,應行事目,預先啓下分付,然後該道當爲料理擧行,故磨鍊以入,而常時設科,有規矩額數,例與事目,一時稟定矣,此科則事異常規,□臨時定奪似當,故事目磨鍊,□定之意,敢啓。傳曰,知道。
左尹申濡上疏。大槪,臣在途半月,淹□賤疾添劇,供職無望,冒死陳情乞免事。入啓。
持平趙龜錫上疏。大槪,□病深重,冒死陳情,乞遞職名事。入啓。
答曰,省疏具悉。爾其勿辭察職。
答左尹申濡疏曰,省疏具悉。卿其勿辭,調理察職。
禮曹啓曰,以侍讀官李端相所啓,儒生停擧事,傳敎矣。本曹謄錄內,以去壬辰十三日文科一·二所館試內摘奸單子,以□上年科場挾冊被捉儒生停擧事,定奪矣。其時被停儒生三十一人及別傳敎被停二人,竝三十三人,抄啓別單之意,敢啓。傳曰,知道。
禁府,門外黜送,放歸田里人員,書啓單子。傳曰,李海□·沈之溟·黃㦿·李之恒·李時萬·□等,放送。
傳〈曰〉,幼學韓時重·郭昌徵·金翼亮·金華一·金振元·李守恒·韓後相·鄭仁賢·孫雲□·金亨烒·尹興宣·李東奭·韓□·李溟·金□誠·李德起·鄭□弼·鄭璜·朴天·姜體亨·李杞·李昌畿·任世徽·□·金德元·韓□遠·李□晩·元翮·韓昌□·具鉉·李興稷·李堂揆等,竝□停。
同日,上御夕講入侍時,特進官呂爾徵,同知事尹絳,參贊官李行進,侍讀官李晳,檢討官李慶徽,假注書趙相漢,記事官朴世城·李敏敍,諸臣進伏訖。上讀前受音一遍訖。李晳讀大學衍義,自楊國忠者,止以上,論憸邪罔上之情。上讀新受音訖。知事南銑所啓,昨日東萊府使馳啓,橘成正身死云,成正,乃別差也,其在主客之道,不可恝視,以禮曹參議書契例,撰出祭文,令本道,定差使員,致祭似當云。今日賓廳,群議如此,何以爲之?上曰,此事,無前例,則或不無後弊,或致祭或給賜物,二者之中,議于大臣處之。出備局謄錄
同日,上御晝講入侍時,特進官元斗杓,知事南銑,參贊官朴長遠,侍讀官李晳,檢討官李慶徽,假注書趙相漢,記事官朴世城·李敏敍,諸臣進伏訖。上讀前受音一遍訖。李晳讀周官,自學古入官,止非有待於戒勅也。
上在昌德宮。停常參·經筵。
政院啓曰,弑主罪人時榮等,三省推鞫事,命下矣。委官,何大臣進去乎?傳曰,左相進去。
又啓曰,卽者禁府郞廳,以委官意來告,今日以方物封裹,政府·六曹,方爲合坐,三省推鞫,何以爲之?敢稟。傳曰,明日爲之。出禁府謄錄
御營廳啓曰,本廳新營內軍營及米布藏庫間,幾盡造作,其中武庫,未及建設,時方開基鍊材,趁陣前畢役計料矣。但營中地勢卑濕,故有雨水,必輒泥濘,不可不運土塡塞,而此非數十人丁所可辦得之役,來朔上番之軍,當於二十五日逢點,例有到坊軍役之規,令兵曹,題給三百名,限二日赴役,何如?傳曰,允。
司僕寺啓曰,濟州再運凶咎雄馬一百三十五匹,雌馬六十〈五〉匹,合二百匹內,一匹到茂長,一匹到韓山,一匹到鴻山病留,二匹本州領馬金守逢授,故失四匹,本州沙工張碩逢授一匹,順川沙工朱欣福逢授一匹,務安沙工朴生逢授一匹云,而時未上來,其餘一百八十九匹,昨日到本寺,而其中八匹,瘦病太甚,到卽致斃,時存馬一百八十一匹,禾毛色別單以入之意,敢啓。傳曰,知道。
武科試官啓辭。答曰,鐵簇具全,不至於十分尖細者,則勿論竹皮之有無,皆許施,可也。
傳曰,明日晝·夕講爲之。
上在昌德宮。停常參,晝·夕講。
兵曹啓曰,夕講時,侍讀官李端相所啓,故兵曹判書朴遾之喪,自上特下備忘,且給棺材,臣隣聞之,孰不感泣?伏聞發引在再明,而頃者,自國家,有申明禁故監司·守令,於士大夫喪事,擔持造墓等軍,不敢依前題給。故朴遾葬地,乃衿川也,距京不遠,而擔持軍,或得於親舊,或給價雇得,造墓亦無辨出之路云矣。上曰,朴遾生時,盡心國事,而死後至不能禮葬,極爲矜惻。若無所達,幾爲更事,擔持·造墓等軍,竝令給之云云事,傳敎矣。凡禮葬時,擔持軍,則自刑曹,分定各司,造墓軍,則本曹與惠廳,分半給價雇立矣。擔軍,則該曹自當擧行,造墓軍,則葬期已近,給價雇立,其勢甚難,附近煙軍題給,勢甚便當,而京畿自設惠廳之後,大小役民,皆自本廳而出,令該廳處置,何如?傳曰,允。出兵曹謄錄
吏曹草記。答曰,所患不至大段,則每每稱病辭職,殊涉偃然,極爲駭異。李後山,推考。
晉州居前監察河濬上疏。答曰,省疏具悉。深嘉爾爲國慷慨之誠,所陳等事,令廟堂議處焉。以上出內下記草
有政。吏批,以鄭基豐爲宗簿正,閔應亨爲同知經筵事,康汝楫爲遂安縣監,閔應協爲刑曹參議,吳挺緯爲校理,柳俊昌爲司僕正,李壽仁爲司諫,鄭勔爲工曹佐郞,李殷相爲禮曹正郞,鄭維城爲知經筵,申濡爲知義禁府事,完南君李厚源,今加崇政,行都承旨蔡裕後,今加嘉義,前執義李天基,今加通政,前司諫曺漢英,今加通政,舍人權堣,今加通政,已上實錄廳堂上·都廳加資事承傳,仁川府使柳後聖,交河縣監鄭後啓,今加資憲。已上侍藥廳議藥同參醫官加資事,承傳。
同日,上御晝講入侍時,知事沈之源,特進官李時昉,參贊官沈之漢,侍讀官李端相,檢討官李泰淵,假注書趙相漢,記事官朴世城·李敏敍,諸臣進伏訖。上讀前受音一篇訖。李端相讀書傳君陳,自君陳臣名,止孰敢與於斯。
同日,上御夕講入侍時,同知事尹絳,特進官李時昉,參贊官沈之漢,侍讀官李端相,檢討官李泰淵,假注書趙相漢,記事官朴世城·李敏敍,諸臣進伏訖。上讀前受音一篇。端相讀大學衍義,自元載在肅宗朝,止影滅跡絶矣。上讀新受音訖。李端相所啓,故兵曹判書朴遾之喪,自上特下備忘,且給棺材,臣隣聞之,孰不感泣?伏聞發引在再明日,而頃者,自國家,有申明禁令,故監司·守令,於士大夫喪事,擔持·造墓等軍,不敢依前題給。故朴遾葬地,乃衿川也,距京不遠,而擔持軍,或得於親舊,或給價雇得,造墓,亦無辦出之路云矣。上曰,朴遾生時,盡心國事,擔持造墓等軍,竝令給之。
上在昌德宮。停常參·經筵。
巳時午時,日暈。
兵曹啓曰,今因平安監司陳弊狀啓,備邊司覆啓內,軍案空戶充定事,五年一次定限之後,又爲退限,而慮其民間騷屑之弊,每每延拖,不爲擧行,則莫重軍額,塡充無期,今年爲始,不可不充定之意,申飭宜當云。故取考前後文書,則戊子七月日本曹啓稟,經議備局,空戶充定之數,慶尙道則七百名,全南道則六百名,忠淸道則三百名,平安道則一百五十名,黃海道則一百二十名,江原道八十名,咸鏡道九十名,京中則七十名,京畿及開城府則各十五名,江華府則八名,合二千一百四十八名。永爲定式充定,而每式年充定虛位,雖是法例,經亂之後,猶慮其生息不敷,三年之限,退以五年矣。戊子年則各道准數充定之後,自己丑至癸巳,已准五年之限,所當依定式擧行,而至庚寅,又因咸鏡道叔陵參奉陳翊聖陳疏,本曹覆啓,五年之限,又退五年,今若依此施行,則十年之內,其勢自當全廢軍政,其時處置,殊未知其得宜也。丙寅年改軍案時,一倣壬辰以前字數開錄,則末端稱以虛位,八道未充定之數,以此計之,戶保竝多至二十五萬一千六百七十九名,已定之數,大略戶保竝僅十五萬餘名也。江原道及三南經亂,今至六十餘年,幾甸及兩西·咸鏡道經亂,亦至十七年,三南生齒繁息,村閭之盛,田野之闢,視壬辰以前,別無所減,人皆稱說,而諸色軍額已定之數,較諸虛位,未滿三分之二,其中逃故雜頉,亦幾乎三分之一,各處分派之,不成模樣,恒儲保布之漸縮厥數,事勢固然,因循謬誤,更過數年,則國家尋常施措,着手無地,豈不寒心?每式年,虛位定數充定,非但其規已久,揆以軍政,亦不可一次廢閣者,方伯·守令,唯以曲副民情,爲能事,備局覆啓,亦未免姑息之歸,旣追三年之限,而幺磨陳翊聖猥濫陳疏,又欲退五年之限,則本曹,循例回啓,退以十年,民情雖稱便好,其於國計,何?今此許積狀啓備局回啓時,旣曰今年爲始,空戶充定云,則頃年本曹回啓十年之限,自當歸於虛套,平安道今將充定,則其他諸道,亦當一體擧行,而久廢之事,該曹不敢獨擅,令備局更議稟處,何如?傳曰,依啓。
領中樞府事李敬輿箚子。答曰,省箚具悉。卿其勿辭,安心領受。
都承旨蔡裕後上疏。答曰,省疏具悉。此時自古應行之典,卿其勿辭。以上出內下記草
上在昌德宮。停常參·經筵。
禮曹參判兪㯙上疏。答曰,省疏具悉至懇。卿有疾病,則雖屢月調治,猶之,可也。其在朝廷處置辨別是非之道,決不可遞職,勿爲控辭,速出行公。出內下記草
上在昌德宮。停常參·經筵。
自昧爽至辰時,有霧氣。
備邊司啓曰,云云事,傳敎矣。每式年虛位充定,乃是軍政莫重之擧,而拘於十年之限,一向虛閣,充定無期,該曹啓稟,實出於修擧軍政之意也。依該曹啓辭,自今年爲始,申飭各道,依五年定限之例,使之着實擧行,而久停之餘,二千一百四十餘名一時充定,各邑搜括閒丁之際,不無騷屑之弊,此亦不可不慮,令該曹,元數中三分之二,爲先分定各道之意,分付,何如?傳曰,允。
兵曹啓曰,以本曹啓辭,癸巳年已准五年之限,故虛位充定事,備局覆啓定奪矣。就將戊子年各道定式元數內,三分之二則仍存,三分之一則姑減事,開錄於別單以入,所謂姑減,只減癸巳條也。凡歲抄,必於歲末,充定啓聞,乃是流來法例不易之規,近年以來,各道監·兵·水使,莫重軍政,視之尋常,當年歲抄,每於翌年春夏,始爲啓聞,抛棄職事,莫此爲甚,極爲駭異。今年則一依法例,前期搜定,歲末啓聞,其中如前逾限監·兵·水使,則入啓請罪,各營色吏,則論以軍籍事目,以爲警惕之地。且應行事目,則一倣戊子年啓下,定式擧行之意,竝爲分付各道及漢城府·開城府·江華等處,何如?傳曰,允。以上出兵曹謄錄
都摠府啓曰,朝者中日未設之前,內禁衛輩,聚會私習之際,內禁衛安成益,誤射內吹螺赤洪鐵石胸項之間,受傷甚重,必致殞命,所見驚慘。誤射之人,雖出無情,若不施罰,則無以懲戒後人,放射不謹,何以爲之?敢啓。傳曰,上年間亦有如此事,相考處之,而受傷之人,殊甚驚慘,令醫司,參酌題給,使之救療,可也。出都摠府謄錄
院啓。答曰,不允。龍宮縣監成震長,遞差。
上在昌德宮。停常參·經筵。
傳曰,禮曹判書家,遣內醫看病。
院啓,成震長遞差事。答曰,依啓。
漢城右尹趙錫胤上疏。答曰,省疏具悉卿懇。此是近來未有之事,故卿雖自謙不安,豈可以必遞而已乎?卿勿過辭。以上出內下記草呂善應校正。日記廳郞廳李萬恢書。
上在昌德宮。停常參,只晝講。
傳曰,輪對爲之。
大司憲洪茂績上疏。答曰,省疏具悉卿懇。卿其勿辭察職。以上出內下記草
輪對官儀賓府都事姜元禧所啓,本府使喚不足,殘弊莫甚。前日輪對時,以此意啓達,幸得蒙允,該曹防啓,故本府堂上,更欲啓達,而趑趄至于今日者,與該曹,似涉相較也。宗親府,亦以一體衙門,該曹依舊例給價,本府,則獨在減省之中,如此之意,更煩陳達,極爲惶恐。上曰,言于該曹。出兵曹謄錄
同日,上御晝講入侍時,知事鄭維城,特進官韓必遠,參贊官朴長遠,侍讀官李晳,檢討官李泰淵,假注書趙相漢,記事官朴世城·李敏敍,諸臣進伏訖。上讀前受音一篇訖。晳讀書傳君陳,自凡人未見聖,止可以和厥中也。
上在昌德宮。停常參·經筵。
申時,日暈。
靈豐君㵓上疏。答曰,省疏具悉。勿辭察職。
完南君李厚源上疏。答曰,省疏具悉至懇。此是自古應行之常典,卿其勿辭。
傳曰,副護軍曺漢英,直長趙億,參奉鄭昌徵,監役朴世基,司果南重晦,前縣監邊命益,佐郞宋時喆子,禁婚,其餘,竝許婚。
副護軍閔應亨上疏。答曰,省疏具悉。卿辭至此,當勉副焉。以上出內下日記
上在昌德宮。停常參·經筵。
傳于政院曰,領議政鄭太和家,遣內醫看病。
都提調金堉,提調沈之源,右承旨朴長遠啓曰,進御補中益氣湯已至百服,當盡於明明日,而前日柳後聖以爲百服後,當爲更議云矣。湯藥,至於百服,則亦爲太多,或以凡藥代進,或更議他藥爲當,更爲招問議定,何如?答曰,依啓。
右參贊吳竣上疏。答曰,省疏具悉。卿辭至此,當勉副焉。
上在昌德宮。停常參·經筵。
訓鍊都監啓曰,步軍所着皮甲冑五百部,已爲造作,六司旗隊摠善放砲手等,抄擇分給,擧動及操鍊時,使之衣着,以爲便習之地,而馬兵所着鐵甲六百部,非但年久破傷,當爲改修補。又有進入募軍四十九名,則元無所着之甲,亦當新造以給,改修補及新造容入物力,令該曹,磨鍊移送,宜當。且皮甲堅利,則與鐵甲無異,而輕捷便好則過之,物力容入,比鐵甲少無數減,今此新造四十九部,以皮甲造給,似爲便當。係是兵器重事,自下不敢擅便,敢此仰稟。傳曰,依啓。皮雖堅,其可比於鐵乎?步軍之有甲,亦不得已故也。馬兵,則依前鐵甲造給,可也。出兵曹謄錄
領議政鄭太和箚子。答曰,省箚具悉。此雖非淸國之人,箚辭極爲合當,不必更議,卽令以此知委擧行事,分付,可也。出內下記草
傳于政院曰,判尹李澥家,遣內醫看病。
上在昌德宮。停常參·經筵。
司僕寺啓,濟州歲貢馬上來時,一路各官,定其軍人,次次牽送,且給水草,所當無弊上送,而今番上來之馬,瘦瘠太甚,不能得達,留置各官者十三匹,到京致弊四匹,以病留置本寺亦三匹。年例貢馬,必趁夏節者,爲其便於水草,而沿路各邑,不爲着實護送,以致如此,故推問濟州領來色吏,則卸下康津,以空官之故,圍住沙場,晝夜飢立者,十二日,行到文義,以牽軍不得調發,留五日,到淸州,阻水,留九日,到振威,牽軍定奪,則留八日云。遠路牽送之馬,非但不卽交替,當其留日,亦不備給芻草,飢餒瘦瘠,極爲可駭。文義·淸州·振威等官守令,從重推考,康津果爲空官,則鄕所色吏,令本道,囚禁刑推後啓聞,以懲日後,何如?傳曰,依啓。
上在昌德宮。停常參·經筵。
備邊司郞廳,以三公意啓曰,臣於頃外査對之日,得見使臣齎去前寶,則只譯臣,私塡謹封兩字於外封,以此傳納衙門,則其於所見,殊甚草略,使臣封署,亦涉未安。臣等相與商議,則以新寶,安於空紙一道,撥上下送于使臣,使之到彼呈進,臨時寶匣外面,作爲圈封,有如外方進上印封之樣,以安寶之紙,糊付其上,恐或宜當。使臣未渡之前,合有定奪,分付,敢此仰稟。答曰,外封之體至小,而寶體至大,似不相稱,有難奪於封外,押則體小,與外封相稱,亦是行用於咨文上,彼人之所知,似此印諸空紙下送,使之臨時套於封外以呈,似當矣,更議處之。以上出備局謄錄
藥房都提調金堉,提調沈之源,右承旨朴長遠啓曰,進御之藥,與柳後聖相議,則補中益氣湯已至百服,百服之外,不當加進,又不可以他藥及丸藥代之,姑爲停藥宜當云。慈殿進御二陳湯時,兼以竹瀝·羌汁和進,此藥,自前累日連進,則竹瀝·羌汁,不必每每和進。此後只進二陳湯,勿和竹瀝·羌汁,亦爲宜當云,敢啓。答曰,知道。出藥房謄錄
傳曰,大祭祝文未妥處察處事,再昨下敎,而徒信下人之言,不爲詳察,以致顚倒,事甚非矣。該房承旨推考。
校理李晳上疏。答曰,省疏具悉。自當推移入直,爾其勿辭。出內下記草
上在昌德宮。停常參,只晝講。
備邊司郞廳,以三公意啓曰,以臣等昨日啓辭,答曰,外封之體至小,而寶體至大,似不相稱。有難套於封外,押則體小,與外封相稱,亦是行用於咨文上,彼人之所知,以此印諸空紙下送,使之臨時套於封外以呈,似當矣。更議處之事,命下矣。寶體之大,不稱於常時外封之小,臣等亦以爲慮,而他無着標便當之事,大其皮纓,而束紙以封,務爲圈大,則可以寶樣之紙周套,故如是仰稟矣。伏奉聖批,若用御押,則甚爲相稱,而第念禮部咨文,有原印繳進之語,進字似與送字有異,漢人文書之或相等以下,乃用花押,旣曰繳進,則外封御押,恐或未妥。臣等取見承文院安寶時所用見樣板子,則舊寶·新寶,大小一樣裁作,寶面內封之地,安以新寶,送于使臣,臨時裹包糊付以呈,則匣外,雖只有鎖鑰,而無封標,亦似無妨,伏惟上裁。答曰,依啓。出備局謄錄
都承旨申翊全上疏。答曰,省疏具悉。卿其勿辭察職。
兵曹參知朴吉應上疏。答曰,省疏具悉。所進冊子,無非格言至論,予甚嘉尙,常欲觀覽矣。傳曰,今下虎皮一令,兵曹參知朴吉應處賜給,以表予嘉尙之意。
傳曰,成均司成趙復陽,不念國事之時急,敢以私憤,阻塞翰林薦於無咎之人,以致惹起鬧端,實錄奉安之遲延至此,不但其用心無狀,輕視國事之狀,極爲駭愕,罷職。
政院啓辭,趙復陽罷職,還收事。答曰,不允。
府啓。答曰,噫,人之秉彝旣同,則一端是非之心,似不全昧,而所見,何其不明,是非顚倒耶?良可惜也。元履,有至公爲國之志也,承休,乃爲私護黨之心也,何以知元履之言,慷慨而無偏係,承休之言,懷邪而無所據,因其欲掩復陽之計,而灼知其心也?其是其非之明,不啻,若九軌之道而爾,獨不知其蔽其惑,尤可痛也。徐元履出仕,朴承休遞差,趙龜錫·任善伯等,依啓。以上出內下記草
同日,上御晝講入侍時,同知事鄭維城,特進官鄭良弼,參贊官沈之漢,檢討官李泰淵·金始振,假注書趙相漢,兼春秋崔文渙·南天澤,諸臣進伏訖。上讀前受音一篇訖。泰淵讀君陳,自殷民在辟,止而有令名於永世矣。
上在昌德宮。停常參·經筵。
三公請對。傳曰,宣政殿引見。
引見時,戶曹判書李時昉所啓,全南監司陳弊上疏中,波市坪收稅船隻,勿論宮家衙門,竝收一同之稅,納于戶曹事,備局覆啓有實數啓下,自臣曹給帖之敎,而取考近來波市坪成冊,則應稅之船,多不過二百餘隻,差員之不爲着實摘奸,據此可知。諸宮家及各衙門所屬之船,其數倍多,皆是啓下之類,該曹有難任意酌定,極爲難處。上曰,諸宮家,皆令減定其數,各衙門豈獨無減乎?領議政鄭太和曰,該曹收稅之數太多,故船人謀避稱冤,今若減捧稅魚,則可矣。李時昉曰,然則船隻酌定其數,誠爲難便。宮家衙門之船,略定魚數,竝皆收稅,則船人庶無稱怨,而該曹所入,亦多矣。上曰,依所啓爲之。出備局謄錄
領議政鄭太和所啓,前日輪對武臣所啓,西路月課事,使之引見時定奪矣,此是亂後例行之事,而近以凶歉姑停,使之依前擧行。上曰,前日之事,其無遠慮,甚矣。中廢之後,使之復舊,則人情,謂若新設者然,事未妥當,今後雖値凶歉與多事之時,絶勿全減,觀勢減數爲之事,申飭,分付定式,可也。出兵曹謄錄又所啓,謝恩使行到平壤,與監司許積,語及文書之事,欲爲定奪,移文於備局矣。文書中,旣有摘發官吏治罪及命壽族屬削職等語,到彼之後,譯輩若問某某姓名,則必須指名而答,合有定奪,分付矣。上曰,令本道監司,査覈其時守令,書給姓名,以削奪定罪,可也。鄭太和曰,鄭善則雖是養子,而常有怨其殺母之事,奉承雲,則授官而終不肯仕,故止於罷職之意,竝爲分付以送。且命壽妻之在義州者,發還原籍,已有回咨,而在成川者,則尙在其處,亦當一體發還後,以此應答於彼中事,亦爲分付,何如?上曰,依爲之。修撰李泰淵所啓,臣頃日筵中,以海美事陳達,有備局引見時入侍之命,故臣今入侍矣。鄭太和曰,臣於閤外,已聞李泰淵之言矣。上謂諸大臣曰,其言,如何?對曰,不無所見矣。泰淵曰,海美爲邑至殘,以此形勢,決不可責其修護城池之役。洪州雲川面,在於海美西北十里,又高南·高北二面,亦在海美官門五里程外,若割此三處,以補海美,則似好矣,而割給之事,洪州必不以爲快矣。且海美,方爲營將,以其所領唐津等官六邑所在兵營主鎭之兵,移屬海美,則尤好矣。鄭太和曰,主鎭之兵,決不可移屬,而如監營所屬新選,則可以移屬矣,但事涉重大,不可不通議於本道監·兵使,審察形勢,而稟處矣。上曰,依爲之。出備局謄錄
上在昌德宮。停常參·經筵。
執義尹鏶避嫌,答曰,噫,古之愚也直,今之愚也詐而已矣。必欲强爲之說,而文過遂非,何也?孟子所謂,遁辭知其所窮,誠此之謂也。勿辭。
掌令徐元履避嫌,答曰,誠有此忠君循國之志,則勿爲退去,使予孤立,乃其實也,何用固辭必遞而乃爾?安心勿辭。以上出內下記草
上在昌德宮。停常參,只晝講。
大司憲趙錫胤上疏。答曰,省疏具悉。卿其勿辭察職。傳曰,掌令徐元履司僕寺正除授。
幼學李翊上疏。答曰,省疏具悉。憂國愛君之誠,深用嘉尙,可不體念而採施焉。
左議政金堉箚子。答曰,省疏具悉。箚辭皆極切實,當令廟堂議處,都監屯田事,當令該曹覆處焉。陵官論罪事,今後以此施行,宜當。
大司諫閔應協上疏。答曰,省疏具悉。擧動在邇,爾其勿辭,從速察職。
禁府粘連啓目。答曰,朴滉·李益培·李枝芳·全忠良段置,竝只放送。出內下記草
同日。上御晝講入侍時,知事南銑,特進官李時昉,參贊官李行進,檢討官李慶徵·金始振,假注書趙相漢,兼春秋崔文渙·南天澤,諸臣進伏訖。上讀前受音一篇訖。慶徽讀書傳顧命,自顧還視也,止非有二也。
上在昌德宮。停常參·經筵。
兵曹啓曰,今日臣斗杓,開坐于訓鍊院,內禁衛·兼司僕·羽林衛等所持馬匹·弓矢,一一點看,則禁軍中,公私有頉者十三人。此類則當於後日畢點,而爲人之可合與否,未及試射,不可以容貌,取舍於造次之間,以待日後,能走可合實用者,僅四五十匹。如實卜馬而稍健者居多,官馬中,尤甚老瘦病弱者三十一匹。私馬中,無形者二十餘匹,如此之類,或不無不謹喂養之致,故各其馬主,分輕重從略決棍,而私馬,則嚴飭渠輩使之改立。官馬,則不可不換給,令司僕寺別將,眼同擇給筋骨壯實者,趁此秋草未衰之前,各令肥養,似不可已。傳曰,依啓。
上在昌德宮。停常參·經筵。
大駕幸宗廟,奉審。
都摠府啓曰,都摠管南銑,以禮曹堂上,宗廟秋奉審進去晝仕,請出標信。傳曰,知道。
傳曰,參奉鄭昌徵子,副護軍曺漢英子,監役朴世基子,前縣監邊命益子,禁婚,其餘,竝許婚。出內下記草
上在昌德宮。停常參·經筵。
義禁府啓曰,十七日謁聖時,殿坐·射壇考喧都事各一員,貫革左右考喧都事各一員,明倫堂各門禁亂都事五員,當直都事一員,本府入直都事一員,公事都事一員,應入之數十二員,本府都事十員,皆以式暇受由,假都事十二員,令該曹依前例,預爲差出,何如?傳曰,允。出禁府謄錄
都摠府啓曰,副摠管鄭良弼,刑曹坐起進去晝仕,請出標信。傳曰,知道。出都摠府謄錄
備邊司啓曰,新除授吉州牧使梁應涵,年紀已老,且有痼疾,本不合邊上之任,而近又疾病極重,呼吸喘促,不能運動,委身床席,赴任無期,而自以邊倅之故,不敢爲辭避之計,欲待少歇,忍死前進云,而設令得達任所,衰病如此,有何所爲?速令遞改,其代擇差以送,俾無邊邑曠官之弊,何如?答曰,允。出備局謄錄
禮曹草記。答曰,吉禮,似在明年冬間,設廳事姑徐,三揀擇,則九月念間爲之,可也。出內下記草
上在昌德宮。停常參·經筵。
兵曹參議兪榥上疏。答曰,省疏具悉。豈無自便之道乎?爾其勿辭,出往救護。出內下記草
上在昌德宮。停常參·經筵。
吏曹參判沈之源上疏。答曰,省疏具悉卿懇。情外之言,不必相較,卿其勿辭,安心察職。
府啓。答曰,依啓。執義宋浚吉,以相避遞差事出內下記草
上在昌德宮。停常參·經筵。
未時申時,日暈。
領議政鄭太和箚子。答曰,省疏具悉卿懇。箚辭知道。卿其安心焉。
院啓,權大運出仕事。答曰,依啓。出內下記草
上在昌德宮。停常參·經筵。
夜子時五點,由集春門擧動,行文廟酌獻禮後,文武科試取,酉時放榜,由敦化門還宮。
入幕次後,藥房問安。答曰,知道。侍衛官問安。答曰,知道。罷祭後,藥房問安。答曰,知道。侍衛官問安。答曰,知道。還宮後,藥房問安。答曰,知道。侍衛官問安。答曰,知道。
上在昌德宮。停常參·經筵。
吏曹啓曰,政院啓辭,咸鏡道外別試取時,以侍從差出事,命下矣。事體甚重,依前例,以御使稱號乎?敢稟。傳曰,問于廟堂,處之。
上在昌德宮。停常參·經筵。
兵曹啓曰,平安道庚寅以後,中廢月課,今秋爲始,仍前措備,旣已定奪於榻前矣。就議大臣,則兩西事勢,與他道有間,一依元定之數,逐朔措備,則恐不無難堪之慮,姑將元數,減其一半,今年十月爲始,措備,似當,黃海道,亦當一體施行云,故鳥銃·藥丸元定之數,別單開錄,各其物目下,書其存減之數,以入啓稟之意,敢啓。傳曰,觀此別單,則元數似非濫多,更問備局,處之。出備局謄錄
府啓。答曰,不允。家舍事,所論是矣,當令從略省費矣。
上在昌德宮。停常參·經筵。
兵曹啓曰,禁軍所換官馬尤甚瘦殘三十一匹,爲先自該寺換給事,本月初十日啓下定奪矣。昨日左·右別將,與太僕色官,偕往箭串,遍閱二百餘匹,竝皆無形,專不可合於實用,而禁軍持馬中,三匹病殘顚仆,故不得已擇其中僅可者三匹換給。其餘二十八匹,則放牧中,所謂稍健者,反不如前日,點考時,抄出無形者,故纔不得相換云,禁軍給馬,誠極可慮。前後官馬三百三十六匹中,稍近可騎者,纔百餘匹,尤甚不可用者三十一匹,而聞該寺箭串放牧,僅二百餘匹,其勢決難一時換給,故姑將尤甚三十一匹,爲先授給,其餘,欲爲漸次覓換矣。卽今太僕事勢,已至如此,若不及時變通,禁軍給馬,整頓無期,江華鐵江場馬種,素稱强壯,而頃年移放之際,多致故失,此則已矣。今雖靳惜,更無奈何,若干匹移放於本府北一場,而竝其本場前留而計之,幾至累百匹云。令該曹,從速委送一官,趁此秋草未衰,別擇禾五六以上體壯力健者四五十匹,爲先捉來,分給禁軍,使之善養調騎,又於兩南牧場中,另擇捉出,分養於各其道付近列邑,冬春留養,及其草長,牽來分給,則禁軍所騎,稍可成形,廛頓各牧場老之馬,亦將爲有用之物。臣等迫於事勢,玆敢仰稟,令該曹,依此施行,何如?傳曰,依啓。
都摠府啓曰,副摠管呂爾徵,以文臣朔試射試官,訓鍊院進去晝仕,請出標信。傳曰,知道。
上在昌德宮。停常參·經筵。
自辰時至未時,日暈。夜一更,黑雲一道如氣,起自南方,直指北方,長竟天,廣二尺許,漸移東方,良久乃滅。自三更至五更,月暈。
以禮曹陵行時節目單子,傳于右副曰,還宮時留都百官,雖除揷羽,皆揷虎鬚,而世子,則自前無揷虎鬚之規,揷何樣物乎?問于禮官,處之。
兵曹啓曰,觀武才初試,擇日設行事,昨已啓下矣。令日官推擇,則本月二十九日爲吉云,以此設行,何如?傳曰,允。
下直,陰城縣監李祉遐。
上在昌德宮。停常參·經筵。
國忌。
夜自三更至五更,月暈。
兵曹啓曰,今此觀武才時,武臣堂上以下及禁軍扈衛軍官,御營廳別抄武士等,則依前例,似當許赴,而訓鍊都監·御營軍局出身等,竝令許赴事,曾於春間,亦已啓稟定奪。令都監,各廳前期初試整齊,何如?傳曰,依啓。
上在昌德宮。停常參·經筵。
傳曰,大臣及備局堂上,宣政殿引見。
司僕寺啓曰,陵幸時立把夫馬與芻豆供饋,各有擧行之所,而去庚申年陵幸時,勅使往來,項背相望,畿驛瘦弊,無望蘇殘,自上軫念驛率畿民難堪之弊,兵曹兩驛若干馬外,一應失馬及三處芻豆,令本寺專責,三次陵幸,僅得支過。大抵此等擧措,雖出於因一時權宜省弊之道,而不可永久遵行之地是白沙餘良,目今勅使無聲息,驛路畿輔,果暇一年,庶幾有蘇殘之望。今此陵幸時,立把夫馬及供饋,依舊擧行之意,知會於兵曹·京畿監司處,恐或方便爲白乎矣,臣等,待罪太僕,不可含默,敢此陳達,伏惟上裁。傳曰,驛馬斟酌調用,而不至太濫,芻豆供億等事,決不爲之,勿爲生意。
引見時,領議政鄭太和所啓,御營廳別將李文緯啓下,而訓鍊都監,又以千摠差定,旣爲本廳別將,則都監不必移差,若有移差之事,則與小臣相議爲之,可也,而有若奪去,則不可,今後勿爲如是,可矣。左議政金堉曰,大將備望以送於提調,提調差定,故臣未及詳察矣。右議政李時白曰,御營廳,初非都監調衙門,故有如此之事,而非出於凌轢也。上曰,出於無心而然,今後則勿爲如是,可也。
工曹啓曰,本曹甕匠元數十三戶,助役各二人,通共三十九名,而今無二人,現存公私賤匠人四名應役,而年例各殿各處及諸都監上司各衙門墻屋營繕等處行用陶器,通計一年之數,幾至四千之多。以此四人,應役無窮之役,決無支撐之軍,多聚率丁,專業罔利,專無收稅之事,應役匠戶,偏告愈甚。夏間本曹草記,備陳難支之弊,仍請給價分貿私戶,且令當部搜括私率人無役者,以免漸生謀避之計,圖出訓局公文,至於私賤者,亦稱砲手,年過二十者,亦稱待年置簿,年旣二十,則似無待年之事,旣是私賤,則必無冒屬之理,而且本曹査正之時,皆以無役納招,曾無已屬都監之言,則其爲追後冒屬,灼然可知。且御營大將榻前所啓,甕幕居軍兵四十餘名,責出陶器,勒給差帖,殊甚無據云。當初抄出時,御營軍甕幕者只八名,而謂云四十之多,給帖者,皆無役之人,不及於御營軍,而如是陳啓,未知其由。若曰皆以吹鼓手,長立使喚云,則不應爲陶業,而本曹査問之時,何不以此納招乎?本曹奉旨擧行,非任豈爲之矣,而乃以失實之辭,侵轢本曹,殊甚未妥。大槪,有業則有稅,兼竝他業,則隨事納稅,不易之法也。一家之內,一人爲兵,而竝與其家人之所業,而得免其稅者,未知有也,而況渠輩,等是販賣,則准價平貿,未有所損,而事係進上國用之重,則欲使之必免者,果何意也?近年各司之習,未能一規彼此共濟公事,而徒循誣訴謀避之言,求悅其心,殊非所宜,啓下已定之事,續續撓改,事體亦甚未安。依前定奪施行,而定後冒屬都監者,仍存役事,何如?傳曰,更問于都監·御營廳,處之,可也。
備邊司啓曰,兵曹啓辭,以軍器寺都提調啓辭,本寺取用餘丁木,該曹啓請不給,焰焇煮取別造等役,不得已竝皆停役之意事,傳曰,豈可全然停廢乎?令該曹,更爲議處事,命下矣。餘丁布不得移用他處,移送軍器寺,皆是大臣啓稟定奪之事,非該曹所可擅便,更令廟堂,相議便否,稟處,何如?傳曰,允事,傳敎矣。軍兵賞格之用,他無出處,而軍器之役,亦不可全廢,取考時存之數,則可以支用目前,限今年,餘丁布二十二同三十疋,仍前題給於軍器寺,何如?答曰,允。
又啓曰,兵曹啓辭,以備局啓辭,六承旨引陪六名,戶曹給料,殊甚薄略,餘丁布各一疋,壬辰十一月爲始題給,自今年九月,令該曹,參酌變通何如事,允下矣。餘丁木取用,非該曹所可擅便,更令備局,稟處,何如?傳曰,允事,傳敎矣。六承旨引陪六名,戶曹給料甚薄,將不得支保云。故特以餘丁布各一疋添給,而亦不可永以此爲式。欲待今歲秋成,更議處置,農事別無異前,該曹歲入之加,有不可必,一年所給布數,亦不多。姑令仍前題給,何如?答曰,允。
又啓曰,本司有司堂上洪命夏,陳疏辭遞,其代,以戶曹參判吳挺一差下,察任,何如?答曰,允。
又啓曰,二十三日引見時,左議政金堉所啓,近聞外方守令之言,守令或仍公或受由上京時,兵符,使校生送于兵營,往還之間,刷馬有弊。忠淸道,則距兵營甚近,而刷馬之價,米一石稱云,況程道稍遠之地乎?或仍佩上京,或姑授兼官,未知何如。領議政鄭太和曰,欲爲變通,則授諸兼官可矣。上曰,此乃變通事也。問于大臣處之事,命下矣。問于領中樞府事李敬輿·領敦寧府事李景奭,則亦以爲授諸兼官,宜當云,依此擧行之意,令該曹,知委各道監·兵使處,何如?答曰,允。
兵曹啓曰,本曹草記兩西月課,就議大臣半減事,傳曰,觀此別單,則元數似非濫多,更問于備局,處之事,命下矣。更問于大臣,則兩西事勢,與他道有異,故慮其難便,如是欲減矣。元數果非濫多,依當初磨鍊擧行,宜當云,鳥銃·藥丸,十月爲始,准數備措之意,知會兩西監·兵使處,何如?傳曰,允。以上出備局謄錄
左承旨鄭知和上疏。答曰,省疏具悉。爾其勿辭,調理察職。
南原幼學韓緯上疏。答曰,省疏具悉。嘉爾憂國愛君之誠,所陳事,當令廟堂議處焉。
副提學趙壽益上疏。答曰,省疏具悉。爾其勿辭,調理察職。
刑曹正郞李廷相上疏。答曰,省疏具悉。深嘉爾居官盡職之誠,所陳等事,當令該司,採施焉。
府啓。答曰,毋庸瀆擾。
上在昌德宮。停常參,只晝講。
左議政金堉所啓,籍田奴婢數少,而籍婢交嫁驛卒,則所生,自本驛皆推去。今又平丘驛,稱以驛吏所生,八口推去,先王朝,有驛所生分半之規,況今平丘驛所推,則乃驛吏所生也。驛吏與驛卒有異,近來驛以爲無皆欲推去,籍田奴婢,事極可慮,分半以給,何如?上曰,有前規乎?金堉曰,先王朝,有如此之規矣。上曰,旣有前規,大臣所知,依爲之,可也,而若致他人慕效,則其弊可慮,後勿爲〈例〉事,分付,可也。出掌隷院謄錄
都摠府啓曰,副摠管呂爾載,昨日政禮曹參判除授,除標信肅拜之意,敢啓。傳曰,知道。
同日,上御晝講入侍時,知事沈之源,特進官申濡,參贊官權堣,侍讀官李泰淵,檢討官金始振,假注書趙相漢,兼春秋南天澤,記事官李敏敍,諸臣進伏訖。上讀前受音一篇訖。泰淵讀書傳顧命,自今天降疾,止亦不可廢也。
上在昌德宮。停常參,只晝講。
領中樞府事李敬輿上疏。答曰,省疏具悉。箚辭勤懇,戒悔備至,可不體念焉。畿輔量田事,當令熟講,更議處之。
知敦寧閔馨男上疏。答曰,省疏具悉卿懇。卿辭至此,樂院之任,當勉副焉。
靈豐君㵓兄弟上疏。答曰,省疏具悉。卿等,勿待罪。
府啓,淑明公主家舍基址事。答曰,勿煩。
院啓,趙復陽罷職還收事。答曰,毋庸瀆擾。
戶曹參判吳挺一上疏。答曰,省疏具悉。廟堂之薦,似非偶然,卿其勿辭察職。以上出內下記草
同日,上御晝講入侍時,知事沈之源,特進官李時昉,參贊官朴長遠,侍讀官李晳,檢討官金始振,假注書趙相漢,記事官朴世城·李敏敍,諸臣進伏訖。上讀前受音一篇訖。晳讀書傳顧命,自丁卯命作冊度,止示能傳也。
上在昌德宮。停常參,只晝講。
初昏,白雲一道如氣,起自乾方,直指艮方,長竟天,廣尺餘,良久乃滅。三更,流星出五車星,入王良星下,狀如拳,尾長三四尺許,色赤。
府啓,公主家舍基址事。答曰,勿煩。
府啓,趙復陽罷職還收事。答曰,亟停勿煩。
同日,上御晝講入侍時,知事南銑,特進官呂爾載,參贊官李時楷,侍讀官洪處尹,檢討官金始振,假注書趙相漢,記事官朴世城·李敏敍,諸臣進伏訖。上讀前受音一篇訖。洪處尹讀書傳顧命,自大輅在賓階,止示禮之變也。
上在昌德宮。停常參·經筵。
卯時辰時,日暈。
奉常寺官員,以都提調意啓曰,籍田乃粢盛重地,典僕,比他司尤甚些少,又經兵火,遺存者十餘人也。莫重粢盛之供,責應無路,勢將難保,而本籍婢禮善·禮孝等,交嫁甘泉驛吏金守漢,金唜進女,多産子女,奴婢竝八口,以良妻竝産,續案載錄,無弊使喚。日月已久,在庚寅年平丘察訪,將此奴婢八口,稱以驛吏所生,種種收貢使喚,罔有紀極。至使祭享重地,奴婢所生,任意侵奪,盡爲屬驛,極爲無據。蓋本籍,非他各司之比,係是祭享重地,故去甲申年,本籍奴莫介,雙樹驛奴金彦處交嫁,所生奴婢竝五口,先王朝一半分給,俾無彼此爭訟之弊事,判下矣。驛路雖緊,粢盛守直看護,亦甚重大,依甲申年受敎,一半分給,以重祭享,何如?傳曰,已諭于筵中矣。出奉常寺謄錄
備邊司啓曰,前咸鏡監司李基祚,舁病來到金化地,病勢極重,命在喉間,其軍官,昨昏入來,問醫劑藥。今當還去,而所騎力盡顚仆,來訴於臣等開坐之處,重臣病患,到此地頭,極可矜惻。特爲題給一馬,急急馳送藥物,俾及於未死前,何如?答曰,依啓。藥物,亦令題給,可也。
又啓曰,皇帝祭用年例瀋陽入送生梨·柏子·淸蜜,則自該曹,分付兩西,已令措備,銀杏,亦自該曹,當爲下送。依前例,以義州地方邊將,定差使員領送之意,敢啓。答曰,知道。
又啓曰,今八月二十四日晝講時,檢討官金始振所啓,臣忝爲守禦使從事,近開守禦廳閑良軍官別作名號事,似未妥當。若汰定軍役則已,旣已仍置,則不可降其名號,以失歡心,蓋所謂良者,非賤人,如庶孽輩多矣。初以爲得列於編裨,自願應募,而一朝降定名號,則其失望大矣,領敦寧李景奭,亦以爲非計云矣。上曰,不無意見,令廟堂議處事,傳敎矣。守御軍官閑良投屬之弊,京畿監司枚擧各邑所報啓聞,一時汰去,亦涉難便,曾於榻前,以別作名號仍存之意定奪,蓋不無混雜於出身及有職人之類,以便他日取考之地,非降爲卑賤之名也。以本邑閑良軍官爲號,則爲成案,仍前帶率宜當,以此分付,何如?答曰,允。以上出備局謄錄
兵曹啓曰,武臣兼宣傳官景元弘無分,依例汰去之意,敢啓。傳曰,知道。
左議政金堉箚子。答曰,省箚具悉。卿箚辭深庸驚慮,卿其安心勿辭,從容調理。
吏曹參判蔡裕後上疏。答曰,省疏具悉卿懇。卿辭至此,本職當勉副焉。卿其勿辭上來。以上出內下記草
禮曹啓曰,本月二十五日晝講入侍時,沈之源所啓,長陵大王陵上屛風石事,卽問石工,則以爲渠亦見而知之,似無剝落之慮,以油灰塗之,亦似無妨云,而陵寢事重,議于大臣處之,何如?上曰,依爲之事,命下矣。領議政鄭太和議,臣曾見他陵上屛風石坼而有隙之處,以油灰塡塗堅固,今亦依此爲之,恐似宜當,改以新石,不可輕議,伏惟上裁。領中樞府事李敬輿,領敦寧府事李景奭,左議政金堉,右議政李時白等,竝與領議政議同,傳曰,依議施行事,判下。故令日官,推擇吉日,則來九月二十九日王后陵上改沙草時,一體修改,而先告事由祭,則亦於同月二十四日,王后陵上,一時同日曉頭,行移安,同日同時還安,祭事畢後,臨時設行先告,祭文中屛風石塗灰之意,令藝文館,添入,何如?傳曰,允。
戶曹啓曰,以禮曹因侍讀官李泰淵所啓,宣廟朝侍從舊臣,到今在世者,食物賜宴事草記。傳曰,令該曹,食物題給事,傳敎矣。宣廟朝侍從在世之員,令吏曹,相考啓下後,令吏曹,磨鍊題給,何如?傳曰,允。
兵曹啓曰,邊將有窠,例以前後承傳,各處久勤,備擬差送,不無抱才落莫之歎。禁軍元額不少,窠闕連續有之,前後取才者,幾盡用之,故邊將·禁軍試取之意,臣斗杓,頃已陳達于榻前,而矢數規矩,預先定奪,掛榜知委,應試者量才來赴,似無混雜之弊矣。邊將取才,則皆以出身許赴,而定以六兩之矢一百二十步,二矢入格者,姑先試取,繼以騎芻一次三中以上者取之,六百騎芻俱入者,則爲先調用,一枚入格者,或隨後調用,或差禁軍,實差禁軍取才,則出身六兩一百十步以上,閑良十五步以上試取,從其分數多寡,次第用之,未知何如?竝此仰稟。傳曰,依啓。
兵曹啓曰,自前陵幸時,蛟龍旗捧持馬,例爲預先調習矣,今亦依此出于郊外,捧試之意,敢啓。傳曰,知道。
持平呂閔齋啓曰,臣等以還收趙復陽罷職之命,屢屢論列,而聖批至以亟停勿煩爲敎,臣等,實未曉聖意所在也。秉筆爲任極重,自古新薦之時,必問於先生,若無可否之規,何以問爲?復陽之不許閔點,出於公議,非有一毫私意,而聖明不諒本情,只疑其迹,遽加以罷職之罰,此豈人君喜怒和平,用罰得中之道乎?臣等此論,非敢爲復陽地,區區愚悃,只欲納君於無過而已。請加三思,還收趙復陽罷職之命。答曰,復陽之至公,予之過擧之說,俱是不然,毋庸瀆擾。
持平呂閔齊·李殷相啓曰,臣等,以公主家舍基址間架,不可不酌定之意,論列備盡,而天聽愈邈,每以勿煩爲敎,臣等不勝慨歎之至。自古家國之興喪,未嘗不判於奢儉,聖帝明王,孰不致警於此?惟我祖宗,躬行節儉之餘,定爲法制,炳載方冊,豈非萬世之所當遵行者乎?今此營第,廣占宮基,制度宏麗,凡在見聞,莫不駭歎。不但踰越定制之甚,傷財病國,有不可勝言。殿下視今日何等時也?天災孔㞃,民困日甚,凶歉連年,公私匱竭,艱憂滿目,莫保朝夕,此正殿下憂勤惕勵,儉素節損之日,而乃爲公主,大興土木,棄祖宗之成憲,導一世以侈靡,豈群下所望於聖明者乎?此臣等,所以苦口力爭,不得請則不敢止也。請勿留難,亟命有司,酌定基址間架,俾無踰制糜財之弊。答曰,省費之意,已喩於前,而堅執至此,亦所未曉也。
司饔院官員,以都提調意啓曰,卽接戶曹移文,乃是勿論宮家各衙門所屬漁船,竝爲收稅於波市坪事也。本院所屬漁船,專爲御供而設,非如各衙門收稅私用之類,何可比而同之耶?詳考大典,則有本院漁夫所持船網蠲他役之文,故每年本院,以漁夫名數成冊,送于戶曹,則戶曹依定名數成送免稅帖文於本院,使之分給各人,以爲免稅於波市坪之地,此實流來不易之舊,例也。此輩旣有日下生鮮添補之役,又有生蟹·白魚進上之事,而若依他衙門船隻之例,收稅於彼市坪,則不但渠輩無以堪支,日下生鮮添補之價,生蟹·白魚進上之事,將責於何人耶?該曹必不知本院漁船,係干御供重事,而有此混同收稅之擧也。本院所屬漁夫,受免稅帖文者,依法典,勿爲收稅事,捧承傳,何如?傳曰,令該曹議處。
右承旨啓曰,昨日以兵曹草記景元弘·林茂榮拿囚事,捧傳旨矣。義禁府囚單子中,以林茂榮誤書,至於啓下,臣等亦難免不察之失,而莫重囚單子,如是誤書,請禁府當該郞廳推考,色吏囚禁治罪,元單子,改付標以入之意,敢啓。傳曰,允。
上在昌德宮。停常參·經筵。
夜五更,有霧氣。
府啓,公主家舍事。答曰,毋庸堅執。
答領議政鄭太和箚子答曰,省箚具悉。卿其安心勿辭。
備邊司草記。答曰,此本朝家欲多得穀之計也,實爲均役之意也,一年十八斗之後,亦非重乎?雖云紀綱解弛,旣委之於守令之後,嚴明其賞罰之典,安敢十分無狀乎?素聞畿甸豪右之輩,專不出役皆,添結於無勢殘氓云。殊得隱漏之結,以除殘民添重之役,以減十八斗之徵,則豈非爲民之實惠乎?以此言之,則實稔之年,尤所當爲之事也。下輩討食之勢,雖不可顧,嚴飭守令等,亦不至濫役者之所爲,豈可作輟無常有同兒戲乎?依前定奪爲之。
前工曹參議安邦俊上疏。答曰,省疏具悉。深嘉爾爲國之誠,所陳事,旣已停罷其令者久矣。爾其勿慮。出內下記草
下直,安岳郡守鄭䌖。
左承旨啓曰,明日永寧殿先告祀祭,視事頉稟。傳曰,知道。
又以吏曹言啓曰,臺諫有闕,政事,何以爲之?取稟。傳曰,過停朝市後,爲之。
御營廳啓曰,明日訓鍊院,聚會軍兵,賞給試才設行矣,三營入直軍兵,除標信出往,一體試才之意,敢啓。傳曰,知道。
禮曹啓曰,大妃殿進豐呈,待明春設行事,命下矣。本曹上甲子年謄錄,則因亂散失,只存己巳年磨鍊,庚午年設行謄錄,而亦多落漏條件,故不得已現付節目開坐入啓,以備睿覽,而其中,雖有可以節損之事,不可率爾稟定,姑待都監會同,隨時入啓,議大臣定奪,宜當。以此見存節目,各該司爲先知委之意,敢啓。傳曰,知道。
戶曹啓曰,今八月二十五日晝講時,特進官李時昉所啓,各道還上,令其道都事,摘奸捧未捧之數然後,發遣本曹郞廳,査其虛實事,待今秋擧行之意,上年已爲定奪矣。今則秋成已迫,依上年定奪,分付乎?上曰,今年亦非豐年,騷擾之說,必如前日,議于大臣處之事,命下矣。議于大臣,則領中樞府事臣李敬輿議,臣之愚見,與大臣無異同。大槪,朝廷發號施令,必謹於始然後,國無反汗之失,民有必行之心。若欲矯一時之弊,不度難行之勢,有所輕擧,則其終不必有益於實着,而徒取煩苛之怨,未知當初定奪,發遣戶曹郞廳,一一摘奸,果爲久遠能行之事,而然業爲成命,今不敢更有他議,而抑臣曾忝監司·守令時,每歎國穀之日就耗損,積年逋欠,眞僞相混,竊思其故,守令輩,拘於交代顔情有無,捧不捧,不以實報,或以無爲有,以未捧爲捧,瞞報上司該曹,故實犯盜竊者,得免罪罰。若因事現露,則最後官員,枉被贓名,此被罪者,有辭而不服,倖免者,竊笑而甘心者也。臣意以爲不必爲別樣擧措,從今令新授守令及典守國廩者,到任之初,必請差員,眼同開庫,一一點檢,從其實數,開報監司,然後始管管若便司出入,則前者,不敢隱其迹,後者,亦不能容其情。某官犯濫,某官謹愼,不待査覈釣摘,而灼然可知,國穀多少虛實,按簿可數矣。臣之夙昔所懷,不敢有隱於下詢之日,竝以贅說仰溷,伏惟上裁。領敦寧府事臣李景奭議,臣曾於己丑之冬,以積年逋欠,掛存虛簿,徒積民怨,無路可徵者,則竝行蕩滌之意,陳達蒙允,知委外方,而往年聞諸西路民,未蒙實惠云,蓋守令□未捧而已捧故也,臣甚痛歎。今玆糾摘其實實之擧,固出於痛革宿弊,而但必須相時而動,事可濟矣。今年農事,多有不實處,此時此擧,恐非其時也,伏惟上裁。領議政臣鄭太和,左議政臣金堉,右議政臣李時白等議,近來外方國穀,多以未捧,爲已捧,故初欲申明舊規,摘奸其虛實,雖値年凶,不得准捧,或一半或三分之一朝廷所定應捧之數,則捧與不捧,亦可檢覈,而上年令出之後,旋卽還寢,反有所損,蓋緣年運不登,慮有騷屑而然也。今年農事,亦無異於去年,則各邑稱苦之言,必復如前謄徹,終無擧行之實,不如初,不分付之爲愈,伏惟上裁。大臣之議如此,伏惟上裁。答曰,諸大臣之意如此,今年則姑除,而領中樞府事所達之言,議于他大臣處之。
持平呂閔齊啓曰,趙復陽罷職還收之請,實是公共之論,而天聽逾邈,反下未安之敎,臣等之惑滋甚焉。閔點旣有侮詆先賢之罪,前日史薦,亦皆不許,則今此復陽之事,實出於尊賢之意,而亦由於公議之不容已也。殿下乃以億逆,遽加嚴譴,此豈喜怒得中之道乎?世道漸下,尋常論議,猶不欲見忤於人,而復陽不顧身謀,欲定士論,其人之卒直守正,亦可見矣。臣等所以爭執至此者,非敢爲復陽地,只欲明一時之是非,納吾君於無過而已。請加三思,亟命還收趙復陽罷〈職〉之命。答曰,不允。
兵曹啓曰,觀武才初試開場,在於明日,而規矩,則旣以柳葉箭五矢一巡二中,騎芻一次一中以上落點矣。兩技俱入者,試取乎?一技入者,竝試取乎?敢稟。傳曰,一技入者竝取,而騎芻規矩,似爲太歇,二中以上者試取,可也。
司饔院官員,以都提調意啓曰,今日司宰監進上乾秀魚,稱以外貢,未及上來,太半以京造不合者來納,乾大口魚,亦甚體小,莫重御供,如是不謹,殊極可駭。進排官推考,色吏,令攸司囚禁治罪,何如?答曰,允。
上在昌德宮。停常參·經筵。
兵曹啓曰,都監軍兵觀武才規矩單子,以騎芻一中落點,啓下試取矣。今因本曹啓辭,傳曰,騎芻一中,似爲太歇,二中以上者,試取,可也事,傳敎矣。都監軍兵,亦當一體試取,且鞭芻二中以上試取事,落點,而騎芻,旣以二中試取,則鞭芻二中,亦爲太歇,似當次第加等試取,竝此仰稟。傳曰,各加一中試取,可也。出兵曹謄錄
左議政金堉初度呈辭。不允批答。
憲府箚子。答曰,省箚具悉。卿等有懷必達,進言不諱之誠,深用嘉尙。所陳之意甚盛,而事或有不然者,拜謁園陵,固非閒事,畿甸均役,似難撓改,旣均之後,出徭之輕,予當飭勵有司焉。觀武試文,謂之浮文,予所未曉也。豐呈禮節煩冗者,十分裁損之言,誠爲合當,側身修行等語,可不體念焉。以上出內下記草
下直,全州判官韓震琦。
左令啓曰,明日常參·經筵,何以爲之?敢稟。傳曰,停。
以左議政呈辭不允批答。傳曰,獨斷衆論,皆萃一身兩句,使之改入。
大司憲趙錫胤,持平呂閔齊·李殷相啓曰,公主家舍之過制,實有累於聖上崇儉節用之道,故臣等,不得不累日論執,而天聽逾邈,尙靳兪音,臣等竊惑焉。今此營第,廣占宮基,制度宏侈,踰越法制,不趐數倍,凡在見聞,孰不駭歎?祖宗朝時運亨泰,物力殷富,而猶且定其基址間架,以明禁制,其節儉之德,經遠之慮,可謂至矣。當此艱虞滿目,財竭民窮之日,猶宜十分節損,以爲昭儉裕國之地,而乃反棄祖宗之成憲,拂一時之公議,爲公主,大興土木,糜財擾民,而曾莫之恤,此豈群下所望於聖明者哉?噫,使國家而乂安,則貴戚之家,何患乎?居處之卑狹?奢汰之害,至於病國,則亦豈能獨安於廈屋也哉?殿下所當深思而遠慮者也。臣等此論,所關非細,不得請則決不敢止。請勿留難,亟命有司,酌定基址間架。答曰,勿煩。
刑曹判書鄭維城上疏。答曰,省疏具悉。本職當勉副焉,卿其專意調治。
吏曹啓曰,戶曹啓辭,以禮曹因李泰淵所啓,宣廟朝侍從舊臣到今在世者,食物賜宴事草記。傳曰,令該曹,題給事,傳敎矣。宣廟朝侍從在世之員,令吏曹,相考啓下後,食物磨鍊題給,何如?傳曰,允事,傳敎矣。宣廟朝侍從在世之員,別單書啓之意,敢啓。傳曰,知道。
宗廟署官員,以都提調意啓曰,臣等考見本署文書,則廢朝時恭嬪祔廟所用祭器,仍在於廟內別庫,事理未安。令該曹,稟旨處置,何如?傳曰,允。
禮曹啓曰,咸鏡道文·武擧子試取時,各差備官差定等事,則當初已爲行會。試取御史,今將下去,而本道元不産紙,儒生等正草可合紙地,勢所難得,必未免苟簡不齊之弊。令該曹,正草可合紙數十卷,給付御史之行,以爲到試所分給之地,似不可已。且奉使印信一顆,亦爲給送之意,敢啓。傳曰,知道。
蔚山幼學全起業等上疏。答曰,省疏具悉。所陳事,當令廟堂議處焉。
兵曹啓曰,今八月朔試射優等內禁衛趙承立·李希晟等分數,依例□而閏朔試射時,以十分以下者,勿爲論賞,騎芻四中賞布,亦勿倍給事草記。傳曰,依啓。騎芻四中賞布減給事,更觀後朔,稟處,可也事,□者兼司僕姜繼龍騎芻四中,柳葉箭二中,而分數,只十分,故依前定奪,不爲書啓,但趙承立,倍給賞布,何以爲之?敢此更稟。傳曰,騎芻四中賞格,依前例爲之,而今番優等之數甚少,事甚駭異,左右別將,竝推考。
都摠府啓曰,今日入直軍士,當爲中日習射,而以停朝市,不得爲之之意,敢啓。傳曰,知道。
上在昌德宮。停常參·經筵。
備邊司啓曰,安興僉使李竚招問事,曾於榻前,啓達行會,今已上來,其所陳之言,臣等當於登對之日,回稟以定矣。外官,因公到京,則例爲肅拜,而亦似有煩,故使之勿爲之意,敢啓。答曰,知道。出備局謄錄
傳曰,今此陵幸時,廣修橋梁,發民治道,殊非予之本意,況纔經上年之行,必不至十分荒穢者乎?其令申飭京外,俾無此弊,設或荒茂,庸何傷乎?途傍削田作路,尤所不忍也,嚴禁此弊。出內下記草黃冕校正。日記廳郞廳李萬恢書。
上在昌德宮。停常參,只晝講。
祭器鑄成廳啓曰,本廳設局之時,工匠役軍料布,令兵·戶曹,一依前例題給事,入啓蒙允之後,戶曹料米,則已爲上下,兵曹,則工匠役軍一朔價布上下云,而只役軍價布,則減數上下,工匠價布,則今朔爲盡,尙不輸送本廳,再移文,則以匠人價布,自工曹上下事,入啓定奪云。問于工曹,則凡干匠人役價,自兵曹題給,乃是流來規例,自無□以後,本曹應捧價布,盡屬於兵曹。本曹則只以若干所捧年例上下之數,常患不足,而兵曹如是推□時無啓下之事,役□之入啓定奪,實所未曉云。今此匠人等,逐日立役,勤苦極多,而朔下料布,尙不上下,渠等稱冤,勢所必至,公家之役,豈可不給料布,使渠自備乎?以此之故,勢將停役,極爲未安。令兩曹,覆啓定奪,勿爲如前推□俾無停役之弊,何如?傳曰,允。
吏曹參判沈之源上疏。答曰,省疏具悉。卿辭至此,當勉副焉。
執義徐元履上疏。答曰,省疏具悉。反覆觀覽,挺然獨立乎世,不欲受汚俗,其便便之志,予於執義,始見之矣,可勝嗟賞哉。噫,好爲朋比之黨,寧有正人君子者乎?凡所澆澆,自其度內事耳,有閤痼疾何足說也,比之如百鳥之憾耳,於我何有,勿辭察職,以扶世道。
同日,上御晝講入侍時,知事南銑,特進官鄭良弼,參贊官曺漢英,侍讀官李泰淵,檢討官金始振,假注書李廷機,記事官朴世城·李敏敍,諸臣進伏訖。上讀前受音一篇訖。泰淵讀書傳顧命,自太保太史,止俟見親君也。
上在昌德宮。停常參,只晝講。
左議政金堉再度呈辭。答曰,不允批答。
大提學蔡裕後上疏。答曰,省疏具悉。毋庸瀆擾,從速上來。
慶尙監司權㻦上疏。答曰,省疏具悉。卿才允合此任,勿辭速往欽哉。
同日。上御晝講入侍時,知事沈之源,特進官李時昉,參贊官金振,侍讀官李泰淵,檢討官李慶徵,假注書李廷機,記事官朴世城·李敏敍,諸臣進伏訖。上讀前受音一篇訖。李泰淵讀書傳,自康王之誥,止可勝歎哉。上讀前受音訖。李時昉所啓,忠淸道大同設立之後,凡干弊瑞,幾盡料理變通,至於朔饌亦爲自京封進,而惟三名日進上馬,京人防納,則有倍徵其價於本官之弊,若以本價,直送于司僕寺,使之貿馬,則似或便當。上曰,議于廟堂處之。又所啓,去年陳災蠲減之太,多至二萬餘石。今年又値凶歉,前頭之事,誠爲渴悶,而豐呈都監進排之物甚多,如訓練都監·軍器寺軍器造成之役,自本曹給糧之數,極其浩大,不緊之役,似當姑爲停止。令本曹,財力稍有餘裕,則豐呈時,如油淸等物,自本曹,可以拮据進排,不煩分定於民間矣。上曰,必須如此惕念,議于廟堂爲之。又所啓,曩歲三南量田時,未畢量前,有量使出入摘奸之擧,而尙有欺隱之弊,今番畿甸量田,旣不出量使,又不送御史,只令守令打量,都事覆審,凡所節目,過於輕歇,殊無重大其事之意,若此則民無畏憚,隱漏必多,量使御史中,必有稱號主管之人,庶可着實。上曰,議于廟堂爲之。大槪,畿甸田政無形,打量之擧,固難容已,而土地嶢瘠,人民貧殘,而賦役煩重,異於遠方,打量時,必須降其等第,務從寬大。但不可以其邑守令爲之,使有容私之弊,換邑當矣,亦問于廟堂,處之。出備局謄錄
上在昌德宮。停常參·經筵。
傳曰,大臣及備局堂上引見。
引見時,兼兵曹判書元斗杓所啓。陵幸伏兵斥候,依前例,除出禁軍,而其數多至三百三十餘名,扈衛甚虛疏矣。上曰,此後則斥候,自都監爲之,而勿爲啓下,大將直爲,分付,可也。
傳曰,十里內,擧火不均,軍兵等,失其行伍,散亂無統。大將處嚴敎事,御營軍,曾以禁軍,外行稍遠行軍事,下敎,而何如是混雜於挾輦砲手中而散亂乎?問啓。
備邊司啓曰,今九月初一日輪對官戶曹佐郞趙爾䎘所啓,本曹種種弊端,判書入侍時,旣已仰陳矣。臣別無所達之事,而但歲幣者,臣所掌也。各種之物我國所産,則依例精備,而至於黑角,應封二百桶,而時存僅六十桶,未備者一百四十桶。今方貿易於東萊,未及上來,而此是異國之物,可合與否,未能預料,不特爲目今之慮,日後難繼之患,誠極可悶。判書常以爲,若以此意及於咨文中,則似乎便好,而此則本曹,不敢擅稟矣。上曰,言于廟堂事,傳敎矣。黑角難備之勢,戶曹判書李時昉,亦已陳達於榻前,故更觀措備之數,臨時撰咨以送事定奪,而今者,輪對官所啓又如此,令承文院,備將弓角,本非我國所産,雖得艱貿充數,體小不及於前日所封,此後年年繼得,亦不可必,殊甚悶迫之意,措辭撰出咨文,付諸使臣之行,何如?答曰,知道。
領議政鄭太和所啓,安興戰船三隻水操時,必以三百名水軍爲之,今番水使秋操時,安興戰船所屬各官水軍,多有懸頉,來報有只百名,運船亦難云矣。上曰,守令何如人,而水使之令,不爲聽從耶?水使爲先推考,其中尤甚守令,不計名官南武,使之査出,本鎭充軍。又所啓,今日來賓廳,見擧行條件,則昨日晝講時,戶曹判書李時昉所啓,量使御史中差出事,議于廟堂,而打量前,差遣京官有弊,臣意依前定畢量,臨時發遣御史,似當。上曰,依爲之。出備局謄錄
左參贊吳竣上疏。答曰,省疏具悉。摠管之任,當勉副焉,卿其勿辭察職。
傳曰,前校理李泰淵,忿忿自咨,營護黨類,無他昏蔽人主之耳目,無一人敢言其類之過惡,然後欲行肆然無忌憚之計也。履霜堅氷之漸,國家危亡之兆,其不在此乎?其心已極痛駭,而及其嚴敎之際,不肯俛聽,偃然出去,殆無人臣禮,不可置之,其令駭府,拿問處之。
政院啓辭。答曰,今此啓辭,殊甚駭異,何承旨主張爲之耶?從實以啓。以上出內下記草
同日,上御晝講入侍時,知事南銑,特進官李浣,參贊官李行進,侍讀官洪處尹,檢討官李慶徽,假注書李廷機,記事官朴世城·李敏敍,諸臣進伏訖。上讀前受音一篇訖。處尹讀書傳康王之誥,自王若曰庶邦信甸男衛,止則不可不辯。
上在昌德宮。停常參·經筵。
備邊司啓曰,臣太和,昨於榻前,以新査出忠淸道餘丁,劃給安興鎭事,陳達蒙允。退考文書,則本道餘丁計餘,前日已區處者外,時存二百餘名,而居在左道,去本鎭最遠者,往來應役,亦甚有弊。姑先以右道所在一百名除給,稱以添防餘丁,或身自立役,或從願收布給代,而役之輕重,一准他餘丁之例,勿令偏苦之意,亦爲詳細令付,何如?答曰,允。出備局謄錄
左議政金堉三度呈辭。不允批答。
刑曹參判鄭良弼啓辭。答曰,此是無情之事,卿其勿待罪。
大司諫睦行善上疏。答曰,省疏具悉。爾無所失,勿爲固辭,以傷事體,從速察職。
執義徐元履上疏。答曰,省疏具悉。固辭至此,當勉副焉。
上在昌德宮。停常參·經筵。
兵曹啓曰,云云事,傳敎矣。移文戶曹問之,則新造二百二十件云,此乃十餘匠人數朔之役,而鑄成廳移文內,使令二名·庫直一名價布,則自閏七月十八日爲始題給,匠人三十三名·助役三十七名價布,則八月初二日爲始,限畢役間題給云,故使令·庫直,則詳知其役□日八月初一日爲始,助役價布,則同月初二日爲始,准一朔姑先題給,通計厥數,步木五十疋,而匠人役價,則辛卯三月十三日本曹因勅使時陳弊,啓辭末端,乃以國家設官分職,各有所掌。凡干無料布衙門,役軍等事,則本曹應爲分給,而至於工曹,則逐年所捧匠人價布多,別無國家收用之事,年來儲積,亦必有裕。自今以後,役軍價布外,匠人價布,則以工曹所捧之布,依前上下,永爲恒式何如事,傳曰,依啓事,命下,而其時工曹,難辦之意,又爲陳啓,傳曰,如其未乏絶之時,則姑行本曹之任,可也事,判付之後,匠人役價,自本曹不爲題給,今至三年,故曾於鑄成廳移文回答時,以此意題送而已。別無曾前啓辭之事,則安敢論聽於公文之中乎?本廳啓辭,所謂時無啓下之事,而爲之入啓定奪,實所未曉云者,無乃未及詳察往年啓下文字而然耶?且曰,自戶牌以後,本曹應捧價布,盡屬兵曹云者,亦未知其用處而言也。工曹數外匠人等,稱以餘丁,雖自本曹收布,此則備邊司知□所用之物也,本曹安敢擅用於他役乎?今此鑄成廳,乃是山川□祭器,事體似重,且設別廳,而工曹收布不足,勢難獨當,與本曹,分半題給云,則似或一道,如右啓辭,必欲准數專責,事理未妥。工曹秋捧未及,前儲垂盡難繼,則匠人名數中,一半役價,姑自本曹題給,以助其役,後勿爲例,何如?傳曰,依啓。
傳曰,嗚呼,朝廷朋黨之患,豈至於此?歲前執義徐元履深惡朋比壅蔽之習,一開口而明其惡,則衆怒蝟集,暗斥明攻,不遺餘力,其意何居?苟長此習,則指鹿之患,亶在是矣。國事之罔極,其可云喩?大司成睦行善之請遞趙錫胤,乃當然之事,而洪處尹等,不勝忿忿,敢請罷職,欲洩其限,泰淵被罪之餘,其心亦不幾於移怒乎?放恣之習,斷不可長也,不可不嚴治,而以朴長遠所爲觀之,處尹等,似非獨當主張者,姑從輕典,應敎洪處尹,削奪官爵,門外黜送,承旨朴長遠,鼓簧其論,甘心負國,樂於立節,其類其心,尤極痛駭。此而若不重治,則將來國不爲國矣,承旨朴長遠遠竄。
院啓,還收照律之命事。答曰,不允。
修撰李正英上疏。答曰,省疏具悉。予雖不入爾之目,旣在四境之內,則黽勉供仕,未爲不可,爾其量處。
有政。吏批,以沈詻爲工曹判書,朴安悌爲忠州牧使,吳竣爲兼知經筵,李順男爲懷仁縣監,元萬石爲持平,趙壽益爲副提學,宋浚吉爲執義,韓得一爲禮賓別提,蔡裕後爲大司憲,蔡忠元爲弘文副校理,安獻徵爲承旨,李正英爲弘文修撰,沈爲判決事,呂閔齊爲兵曹正郞,奉常主簿單鄭晳,鍾城府使望趙錫胤,兼南學敎授單金卨。
上在昌德宮。停常參·經筵。
自卯時至辰時,日暈。
義禁府啓曰,本府郞廳十員內,陵幸時大駕左右考喧二員,挾輦二員,駕導二員,駕後二員,當直一員,本府入直一員,竝十員,而世子擧動時考喧二員不足,假都事二員,令該曹,依例差出,何如?傳曰,允。
領議政鄭太和箚子。答曰,省箚具悉。此人之習,實非尋常之比,其於爲國之道,決不可饒貸矣。
左議政金堉四度呈辭。答曰,此何時,而卿之求退至此耶?予心缺然,無以爲喩,日寒如此,調養之道,不宜出入,卿其臥閤論道,須勿固辭,以副予望。
院啓,洪處尹門黜還收事。答曰,不允。
又啓,請李泰淵照律,趙錫胤補外,朴長遠遠竄之命還收事。答曰,不允。
工曹判書沈詻上疏。答曰,省疏具悉卿懇。卿雖老,精神筋力,尙爾未衰,安心勿辭察職。
玉堂箚子。答曰,不允。
上在昌德宮。停常參·經筵。
夜一更,月入南斗魁中,犯□二星。
都摠府啓曰,本廳堂上十員內,都摠管海安君檍差祭,申景琥以摠戎使,當爲留都,禮曹判書南銑,參判呂爾載,以贊禮實預差,將爲先詣陵所,一員當爲守宮,而其餘五員中,副摠管李廓,以宿病,方在畿邑,時未上來。今此陵幸時,寶劍差備外,無一人侍衛,將不成模樣。副摠管李廓改差,其代,今日令該曹,口傳差出,何如?傳曰,允。
左議政金堉箚子。答曰,省箚具悉。嗚呼,卿之言謬矣。大臣,誠以群少之言,不安其位而退,則其國家,將保幾日乎?此所以予之不許而苦苦悶悶者也。惟卿,體念國事之重,速出論道,以副至望。朴長遠事,已諭于領相箚批,其他等事,亦難撓改矣。
右議政李時白箚子。答曰,省疏具悉。箚辭不允。已上內下記草
都摠府啓曰,本府堂上十員內,都摠管海安君差祭,申景號以摠戎使,當爲留都。禮曹判書南銑,參判呂爾載,以贊禮實預差,將爲先詣陵所,一員當爲守宮,而其餘五員中,副摠管李廓,以宿病,方在畿邑,時未上來之期。今此陵幸時,寶劍差備外,無人侍衛,將不成模樣,副摠管李廓改差,其代,今日令該曹,口傳差出,何如?傳曰,允。
上在昌德宮。停常參·經筵。
上在昌德宮。停常參·經筵。
左議政金堉箚子。答曰,省疏具悉。念國事之重,如是上箚,深用喜幸,而似非仍爲出仕之言,其爲缺然,可勝云喩?玆遣承旨敦諭,卿其速爲出仕,以副如渴之望。
府啓,臺諫出仕事。答曰,依啓。
院啓,正言柳萬和遞差,司諫李晳出仕事。答曰,依啓。
上在昌德宮。停常參·經筵。
上在昌德宮。停常參·經筵。
大駕幸穆陵展謁,大駕晝停入幕次後,藥房問安。答曰,知道。陵所入幕次後,藥房問安。答曰,知道。罷祭後,藥房問安。答曰,知道。入幕次後,藥房問安。答曰,知道。大駕還宮時,晝停入幕次後,藥房問安。答曰,知道。大駕還宮後,大殿·世子宮,藥房問安。答曰,知道。
上在昌德宮。停常參·經筵。
藥房提調沈之源,左承旨李時楷啓曰,昨者凌晨動駕,臨暮還宮,朝晝異候,易致感傷,伏未審夜來聖候,若何?不勝區區憂慮之至,敢來問安。答曰,平安矣。世子宮,藥房問安。答曰,知道。
左議政金堉五度呈辭。傳曰,安心調理。
大司諫睦行善上疏。答曰,省疏具悉。固辭至此,當勉副焉。
館學儒生進士李商翼等上疏。答曰,省疏具悉。爾其無與朝政,退修學業。
知中樞趙翼上疏。答曰,省疏具悉。不必如是區區論也,卿其安心勿辭。
獻納李起浡上疏。答曰,省疏具悉。旣已快雪其誣,於爾何有,爾其勿辭上來。
右議政李時白初度呈辭。不允批答。
海嵩尉尹新之箚子。答曰,省箚具悉。卿其安心,勿待罪。
咸鏡道別試武科規矩單子。傳曰,取二技。
正言吳斗寅啓曰,以還收前校理李泰淵照律之請,論列累日,而兪音尙閟,臣不勝悶鬱焉。李泰淵頃於入侍之日,以諫院處置爲非者,不過陳其所見而已。在聖納聽納之道,固宜從容察理,有所取舍,而天怒遽震,嚴旨繼降,至以肆然無忌憚,殆無人臣禮等語,爲其罪案,此豈大聖人包容之度乎?朝登前席,夕就牢戶,氣像愁慘,道路驚歎,其有損於聖德,爲如何哉?天無竟日之怒,易著宥赦之義,請還收李泰淵照律之命。前應敎洪處尹,以經幄近臣,自恃聖明,敢有陳達,實出毋隱,而至下嚴敎,還加重譴,此豈平日所望於聖上哉?天威震疊,一節加於一節,人皆愁慘,氣像不佳,竊恐有累於聖明和平之治也。請假寬貸,還收洪處尹門外黜送之命。前承旨朴長遠,職在喉舌,昵時淸光,猝當聖問,只陳所見,則唯當觀其是非,而取舍之而已。旣使之言,而又從而罪之,則不其有損〈於〉聽納之道哉,幸賴聖德包容,雷霆少霽,曾未數日,旋下移配之命。凡在瞻聆,孰不感仰,而天地之大,猶有所憾,雷雨之澤,義在生成。請還收朴長遠遠竄之命。趙錫胤,以言事之臣,遽被恩譴,遠斥北塞,以言獲罪,豈是盛德事哉?殿下旣畀之以言責之地,則雖其言之不槪於聖心,而其在大聖人恢弘之量,豈容如是?群下之情,皆以爲過重。今日此請,非敢爲一毫錫胤地,竊恐有傷於聖明待臺閣之道也。城門開閉,實係言路,請加三思,還收趙錫胤補外之命。答曰,毋庸瀆擾。
兵曹啓曰,咸鏡道試取時應行事目,曾已磨鍊啓下,發文分付,而規矩,則御史發遣,臨時定奪之意,稟啓矣。御史數日後,當爲下去云,規矩單子書入,而試取之數,何以爲之?竝此仰稟。答曰,知道。試取之數,如有前例,則考啓。
同副□啓曰,以十里內炬火不均事,工曹草記,當該官員査問處之事,傳敎矣。當初事目中,自闕門外,至石串之前路,捧炬軍部將,次知擧火云,部將難免不能檢飭之失,當該部將,從重推考,何如?答曰,當該部將,拿推。
有政。吏曹,兵判書沈之源進,參判閔應亨在外未肅拜,參議金益熙掃墳受由在外,右副承旨李□進。兵批,兼判書元斗杓式暇,參判申濡病,參議朴吉應病,參知沈之漢進,右承旨安□進。
吏批啓曰,司諫今當差出,而擬望之人絶乏,都事·守令,竝擬,何如?傳曰,允。
李延年爲持平,趙嗣基爲正言,宋國澤爲工曹參議,李廷夔爲校理,李晳爲校理,金佐明爲大司諫,李尙彦爲固城縣令,尹垓爲泗川縣監,權尙炬爲恩山縣監,沈棇爲兵曹佐郞,李晩榮爲司諫,李殷相爲刑曹正郞,蔡振後爲和順縣監,韓得一爲監察,鄭萬和爲兵曹佐郞,柳爲江陵府使。
以副校理望還下曰,加抄弘文錄,後政差出。
副司直李殷相·金宗一,副司果鄭萬和,副護軍睦行善。
禮曹啓曰,咸鏡道試取御史下去時,儒生正草紙二十八卷給送事,曾已啓下矣。今聞南北道儒生,已爲擧案者似多云,二十卷紙地,只四百人分給之數,則不無不足之患,令該曹加十卷,給送,何如?答曰,十卷外,更加給送,可也。
傳曰,李慶徽·金始振,姑勿付職。
以忠淸監司狀啓,傳曰,令本道,恤典擧行。
左副承旨金□上疏。答曰,省疏具悉。爾其勿辭,調理察職。
刑曹判書李厚源上疏。答曰,省疏具悉。卿其勿辭,從速察職。
吏曹參判閔應亨上疏。答曰,省疏具悉。卿其勿辭,調理上來。
同中樞府事金蓍國上疏。答曰,省疏具悉。卿其勿辭察職。
弘文館啓曰,本館官員,長官外只有上·下番,方爲入直,前頭疾病事故,不無可慮,而被錄之人絶少,今日政,無論京外,竝爲擬望,闕員優數差出,牌招肅拜,使之入直,何如?答曰,允。
上在昌德宮。停常參·經筵。
兵曹啓曰,春塘臺觀武才,過陵幸葉脫後本月念間設行事,曾已定奪矣。令日官推擇,則十七日最吉,八·九兩日平吉,二十日最吉,二十一日不吉。雖吉日,三日齊陵國忌,四日·五日,竝不吉,六日厚陵國忌,七·八日亦不吉云。二十九日別試初試開場之後,赴試之輩,不無相礙之弊,十七·八日,則恐未及葉脫,何以爲之?敢稟。傳曰,十七日爲之。出兵曹謄錄
傳曰,大臣·備局堂上引見。
兵曹啓曰,以咸鏡道武科試取之數定奪事草記,傳曰,知道。試取之數,如有前例,則考啓事,命下矣。取考前例,則例有戊辰春試取于咸鏡道,而厥數,則限入格取之,癸未春,發遣承旨,試取于平安道,而厥數,則亦限入格取之,戊辰年在於亂前,文書閪失,某官發遣,未能的知,敢啓。答曰,不可無定數,酌定多少,問于大臣以啓。
奉敎朴世城等上疏。答曰,省疏具悉。此非爾等之罪,勿待罪。
正言趙嗣基上疏。答曰,省疏具悉。爾無所失,爾其勿辭察職。以上出內下記草
上在昌德宮。停常參·經筵。
義禁府啓曰,倭譯崔義吉等五人拿處事,命下,而招問司譯院掌務驛官洪舜乾,則崔義吉·李豪,曾已身死,魯起賢·尹悌顯·鄭時諶,時在東萊云,依前例,發遣府羅將,拿來,何如?傳曰,允。
又啓曰,以部將尹煜元情啓目判付內,當該杻炬次知人,拿問處之事,命下矣。當初兵曹陵幸事目,則工曹郞廳次知,軍則部將次知云,以此觀之,工曹該官,其日擧火次知郞廳,拿處,何如?傳曰,允。以上出禁府謄錄
右議政李時白再度呈辭。不允批答。
院啓。措辭同前答曰,勿煩。
副應敎李晳上疏。答曰,省疏具悉。爾其勿辭察職。
禮曹參判南銑上疏。答曰,省疏具悉。摠管之任,當勉副焉,卿其勿辭察職。以上出內下記草
有政。吏批,以金玉鉉爲司僕正,鄭維城爲宗簿提調,李鳴夏爲泰陵參奉,吳竣爲右賓客,尹文擧爲承旨,呂孝曾爲禮曹佐郞,沈廷直爲禮賓別提,姜大遂爲禮曹參議,吳挺一爲開城留守,李晳爲副應敎,兼世子左賓客吳竣,右賓客沈之源,廣興倉守朴東緯,典籤李守約相換,承文副正字金夏鉉。
上在昌德宮。停常參·經筵。
同知中樞府事金蓍國上疏。答曰,省疏具悉。卿辭至此,當勉副焉。
府啓。答曰,今又兩司俱發,足見時事,可勝歎哉?竝不允。出仕事,依啓。出內下記草
上在昌德宮。停常參,只晝講。
夜一更,白氣一道,起自艮方,直指坤方,長十餘丈,廣尺許,漸移東方,良久乃滅。三更,月暈。
備邊司啓曰,詞訟之地,不可暫曠其任,而新除授判決事沈,時在鍾城任所,交代後上來之際,日字幾至數朔,許多滯訟,誠爲可慮,外方訟者留待者,亦有呼訴於道路,沈改差,其代,後政,以在京無故□差出,何如?答曰,允。
右議政李時白三度呈辭。不允批答。
掌令崔蘊上疏。答曰,省疏具悉。覽此疏辭,怳如復面,言言忠讀,字字誠懇,不特嘉尙之心,由中而發,慰喜之情良多,予雖不敏,戒誨之言,可不體念焉,須體至意,勿辭上來。
副應敎李晳上疏。答曰,省疏具悉。趙嗣基,其心雖有偏係,其言未爲誣罔,何必深責,爾其勿辭察職。出內下記草
同日,上御晝講入侍時,知事吳竣,特進官李時昉,參贊官安獻徵,侍讀官蔡忠元,檢討官李正英,假注書李堥,記事官朴世城·李敏敍,諸臣進伏訖。上讀前受音一徧訖,忠元讀書傳畢命,自康王以成周之衆,止歸美之也。上讀新受音訖。安獻徵所啓,論賞事,出自君上,非在下之人,所敢請也。近日藩閫之臣,至以監蕫微勞,直請令該曹論賞,苟有功勞,則陳達,可也,而敢請論賞,實是弊風矣。上曰,若一切禁之,則又有有功不聞之弊,今後有功勞,則分明枚擧啓達,勿爲直請論賞,可也。
上在昌德宮。停常參·經筵。
親臨春塘臺,爲觀武才。
自辰時至午時,日暈。
左議政金堉五度呈辭。答曰,安心調理。
府啓。答曰,毋庸堅執。
吏曹判書閔應亨上疏。答曰,省疏具悉。所辭之職,當勉副焉。以上出內下記草
上在昌德宮。停常參·經筵。
夜一更五更,有霧氣。
上在昌德宮。停常參·經筵。
右議政李時白四度呈辭。答曰,安心調理。
副應敎李晳上疏。答曰,省疏具悉。爾其勿待罪。
春塘臺觀武才時,上謂領議政鄭太和曰,京畿量田,已令自十月爲之,而卿前言各邑解算之人,絶少云,然耶?領議政鄭太和曰,聖敎誠然矣。今年農事不稔,而有此量田之擧,民怨實多,不唯此也,各邑解算之人絶少云,預敎算法,似當矣。或謂各邑無善算者,打量之後,書送京中,都算以出云,此則勢難爲之矣。上曰,此則決不可爲也。莫重量田設行之後,算法若有盈縮之弊,則極可慮也。始役之後,不能善完,致有狼狽之患,則事極難便,何以爲之?領議政鄭太和又啓曰,今年不登,民間奔走於經營糊口之資,若行量田,則限冬前,民將待喉於田畝之間,其弊尤多。且各邑之吏,不解算法,姑待來秋而行之,預敎算法□各邑,毋以不解算法爲辭,宜當。上謂李時昉曰,卿意,何如?時昉啓曰,量田之事,似不可已也,而但今年失稔,監色等討食民間之弊,極爲可慮。不唯此也,各邑無解算之人,卒然行之,恐未着實,差退時月,待明秋擧行,似當矣。上謂沈之源曰,卿意,如何?之源曰,今年極爲凶歉,民間多有怨咨之言,姑待年豐爲之似當,臣意,則已達於備局回啓時矣。上曰,莫重量田之事,若臨時顚錯,不善打量,徒貽民弊,則極可慮也。待來秋爲之,可也。且我國凡事,事到目前,方始動心,非但外方,京中亦然,各別,申飭監司·守令,預爲料理,可也。領議政鄭太和又啓曰,聖敎至此,極爲多幸,預爲分付各邑,敎其算法,待來秋爲之,宜當。且京畿守令,限量田間,勿爲遞易,而其中不治者,似不可拘此矣。上曰,守令固當依前定奪,勿爲遞易,而其中,不可堪任者,莫如早爲處置,令監司詳察其賢否,處置,可也。時昉又啓曰,然則今年年分,姑令停止,依前定奪,至明秋,仍用壬辰舊結乎?領議政鄭太和又啓曰,今秋年分已過,更無覆審之事,仍用上年田結,宜當。上曰,從舊結收稅事,依領相所言爲之,預敎算法事,亦爲申明分付,可也。時昉又啓曰,遵守冊,今方印出,本曹定訓上·訓下,使敎算法,而京畿各官下吏,亦令來學,何如?上曰,依爲之。遵守冊,則自內亦顧覽之,數件印入。出備局謄錄
上在昌德宮。停常參·經筵。
親臨春塘臺,爲觀武才。
上在昌德宮。停常參·經筵。
辰時巳時,日暈。申時,日暈兩珥。
有政。
右議政李時白五度呈辭。答曰,安心調理。
傳曰,淑徽公主駙馬,當以參贊鄭維城之孫爲之,今年吉禮時,不可無家長,冬至使改差。
玉堂箚子。答曰,依啓。大憲蔡裕後,正言趙嗣基·吳斗寅,持平元萬石遞差,李延年出仕事
廣州幼學張應星上疏。答曰,省疏具悉。量田之令,旣已停寢矣。
副護軍鄭廣成上疏。答曰,省疏具悉。此誠薄略,其於優禮老臣之道,曷足云喩,卿其安心勿謝。
藥房都提調沈之源,副提調申翊全,大殿口傳問安。答曰,知道。
有政。吏批,以鄭榏爲延安縣監,鄭萬和爲振威縣令,柳埴爲長興直長,任有後爲掌令,金振爲判決事,李弘祖爲迎日縣監,李惟碩爲靈巖郡守,金萬元爲高敞縣監,金自南爲安陰縣監,盧遠器爲內贍奉事,蔡裕後爲吏曹參判,金卨爲司宰僉正,蔡忠元爲弘文校理,崔浣爲保安察訪,尹珹爲掌樂正,愼憙爲監察,李世翊爲兵曹佐郞,沈玖爲公山縣監,許崘爲軍資主簿,李殷相爲正言,鄭晳爲持平,金壽恒爲正言,趙呂重爲禮賓參奉,韓尙玄爲禮曹佐郞,李時省爲禮曹正郞,李會源爲刑曹正郞,鄭勔爲禮曹佐郞,安廷煥爲顯陵參奉,趙啓遠爲內贍提調,元斗杓爲尙衣提調,李河爲奉常主簿,洪命夏爲戶曹參判,吳竣爲大司憲,成均直講單柳俊昌,典籍單元萬石,兼南學敎授單元萬石,大司諫睦行善除授事承傳。
上在昌德宮。停常參·經筵。
左議政金堉六度呈辭。答曰,國勢日危,朝論日隳,而大臣相繼分入,鼎席殆空,嗚呼,此何時耶?卿試思之,大官如此,則小官其可責乎?卿以先朝重望,義當與國同休戚,雖欲丐閑退處,其可得乎?予小子,雖不足與有爲,獨不思先朝知遇之恩乎?惟卿須念國事之重,亟回遐心,臥閤論道,以副上下如渴之望。
右議政李時白六度呈辭。答曰,安心調理。
左議政金堉箚子。答曰,省疏具悉。禮薄誠淺,辭意已渴,而卿之固辭至此,自歎奈何?惟卿務從大體,念小子至誠無他之意,飜然改圖,亟出察任,以副至望。
上在昌德宮。停常參·經筵。
備邊司啓曰,新除授未署經守令,多至十餘員,此時外方,官務正殷,竝□催促赴任,而兩司有故,趁未開坐,前頭科擧,只隔數日,臺諫分入文·武試之後,則必待罷場,可以署經,事甚可慮,速爲署經發送事,令政院,稟旨處置,何如?答曰,允。
又啓曰,今年四月全南道長城新選徐後福等呈上言,請移兵營於潭陽,蓋爲其立番往來之便也,事甚猥濫,其時本司,以勿施覆啓允下,不治其罪矣。今者,長城新選金忠立等,又以此事上言,取考前後筆跡,則出於一手,前日狀頭徐後福之名,今居第二,臣等,招致金忠立·徐後福兩人,推問事狀,則上言搆草書寫,皆是本縣正兵車彭建所爲云,而使之着名,則不能成形,與上言所着,萬萬不同,臣等竊念兵營移設之擧,決非所屬軍兵請訴之事,其輕視朝廷之狀,已極痛惡。且有着名不同,奸僞現著,不可循例回啓置之而已。金忠立·徐後福等,令刑曹,囚禁重治,以懲奸濫之罪,俾爲他人之戒,何如?答曰,依啓。
又啓曰,慶尙監司狀啓回啓粘目,有誤書之處,而臣等未及致察,極爲惶恐,已經啓下,不敢擅改,付標以入之意,敢啓。答曰,知道。
政院啓曰,以備局草記,新除授守令速爲署經發送事,令本院,稟旨處置事,允下矣。明日待開門,兩司城上所牌招,言送,何如?答曰,允。以上出備局謄錄
上在昌德宮。停常參·經筵。
夜五更,月暈。
府啓,李泰淵等還收事。答曰,毋庸瀆擾。
府啓,任有復下諭事。答曰,依啓。以上出內下記草
上在昌德宮。停常參,只晝講。
夜五更,月入太微垣西垣內。
右議政李時白七度呈辭。答曰,安心調理。
判中樞府事金藎國,知敦寧府事閔馨男,工曹判書沈詻,行司直金壽賢等上疏。答曰,省疏具悉。此誠薄略,其在優禮老臣之道,曷足云諭?卿等,安心勿謝。
刑曹判書李厚源上疏。答曰,省疏具悉。卿其安心往來。給由馬·澆奠床備給
府啓,趙錫胤等還收事。答曰,不允。
戶粘。答曰,依允,海西船路便近,故不至如是頻數致敗爲如乎,近年以來,敗船之起紛紜,而終有此可駭之事爲置,不可不嚴治,以杜後弊。今此沙格等乙良,推問覈實後,尤甚者徵半除良,梟示道內爲旀,致敗處地方官乙良,査出先罷後推爲旀,黃州官段,公然不遵朝命,秋後發船之罪,不可不治,而西路厭憚之地,只罷其職,則徒遂其願,黃州判官乙良,拿問處置,以重漕轉,以杜後弊。
府啓,李泰淵等還收事。答曰,毋庸堅執。
原州居幼學李奇芬上疏。答曰,省疏具悉。深嘉爾愛君憂國之誠,所陳等事,當令廟堂採焉。
院啓。答曰,毋庸堅執。以上出內下記草
同日,上御晝講入侍時,知事南銑,特進官洪命夏,參贊官李時楷,侍讀官蔡忠元,檢討官李正英,假注書李堥,記事官朴世城·李敏敍,諸臣進伏訖。上讀前受音一篇訖,忠元讀書傳畢命,自王曰嗚呼父師,止猶甚難也。
上在昌德宮。停常參,只晝講。
未時申時,日暈兩珥,暈上有黃色,內赤外靑。酉時,日暈兩珥。夜三更,流星,出句□星下,入北方天際,狀如鉢,尾長四五尺許,色赤。
傳曰,近日上言回啓稀疎,令各該司,速爲擧行。
政院啓曰,朝者,以黃州當該判官拿問傳旨,分付禁府,則本府以判官姓名不爲擧論,職姓名塡書,更捧傳旨云。臣於今日曉頭,招致該曹色吏,査問當該官姓名,則以爾等時事,無路得知爲答,旣有拿命,不可遲滯,故以當該判官,捧傳旨矣。禁府啓辭如此,更爲詳問於本曹,則六月殿最前,判官柳志立在任時事,以此現告,故前傳旨,付標以入之意,敢啓。傳曰,知道。
義禁府啓曰,以黃州漕船頻數致敗之罪,該邑判官拿問處置事傳旨,今下本府,而判官姓名,不可擧論,本府,則捧傳旨推鞫而已。當該拿推人姓名的發,在□政院,職姓名塡書,更捧傳旨,分付後,依例擧行,何如?傳曰,允。
又啓曰,今此別試初試時,本府都事,皆爲赴擧,而文科三所·武科二所,禁亂官各一員,本府當直入直各一員,回公□一員,當以八員分差,假都事八員,令吏曹,依例差出,何如?傳曰,允。以上出禁府謄錄
司僕寺啓曰,內廏外寺,抄擇能走馬,訓鍊都監中旬試才及習陳時調習事,已爲榻前定奪,故臣等來會郊外,御乘及駕轎馬外,擇其中稍健者,使武士等,試其走才,內廏擇七匹,外廏擇十匹,將爲調習,而可合走才之馬,遍擇於內外寺,僅得十七匹,前頭牧場馬上來後,更爲加抄,何如?傳曰,依允。出司僕寺謄錄
正言李殷相啓曰,請還收洪處尹門外黜送之命。措辭上同請還收朴長遠遠竄之命。措辭同前請還收趙錫胤補外之命。措辭同前答曰,勿爲堅執。
持平鄭晳啓曰,頃者諸臣等,各是己見,不肯相下,輾轉相激,以至於此,而聖明責之太深,罪之太過,天威震疊,竄黜相繼,擧朝驚悚,景象不佳,用罰過中,實恐有損於聖德,臣之論執,豈爲諸臣之地哉?請恢聖量,特加恕諒,還收李泰淵照律,洪處尹削黜,朴長遠遠竄,趙錫胤補外之命。答曰,毋庸堅執。
都摠府啓曰,副摠管呂爾載,禮曹坐起進去晝仕,請出標信。傳曰,知道。
又啓曰,今日入直軍士,當爲中日習射,而□事相値,不得爲之之意,敢啓。傳曰,知道。
政院啓曰,文·武□竝五所監試官,再明當爲分入,而兩司在京人員甚少,臨政稟處事,昨於榻前,已爲陳達矣。執義宋浚吉,司諫李晩榮,掌令崔蘊·任有後,獻納李起浡皆在外,上來遲速,未可預料,正言金壽□昨日以病親,受由出去,勢未及還來。今日政,似當依前例,令該曹,以在京無故人差出其代,何以爲之?敢稟。傳曰,依啓。
政院啓曰,新除授注書金澄,時在京畿廣州地,斯速乘馹上來事,下諭,上來間,假注書差出察任,何如?答曰,允。
丁昌燾爲假注書。
豐呈都監啓曰,昨日晝講時,選上妓生參酌量減事,臣銑,親承聖敎矣。卽朝臣斗杓·臣銑等會坐,參考甲子·庚午兩年謄錄,則甲子妓□□數一百三十五名,庚午左右隊伍妓生六十名,童妓二名,處容妓五名,儀妓二十三名,補數妓二十名,合一百十名,而此乃實數,決不可減,故前日行會時,以此啓下。此外大妃殿儀□十三名,大殿儀仗十八名,中宮殿儀仗七十名,合一百六十一名,則妓生不足,故自前不得已,皆以醫女及各司婢子等添補用之,元不在於今番上來妓生之中矣。外方推捉儀仗妓二十三名,侍衛於殿上,三殿儀仗差備一百六十一名,排立於庭中,殿上儀仗,則決難減數,亦不可以醫女·婢子參用,但所謂補數妓生,乃預差也。疾病事故,人所難免,大禮,臨時不無陞實之事,而若不前期慣習以待,則其間狼狽,庸有極哉?補數之不得不優數抄定,蓋出於此也。此間事勢,似不當量減,而今承聖敎,實出於省弊之意,補數妓二十名內,十名姑爲減祛,徐觀日後事勢,如不得已,則更爲稟處,何如?答曰,允。
兵曹啓曰,當日良人金黃稱名人,自敦化門入來,差備門外擊錚,極爲駭愕,令攸司,囚禁治罪,同門守門將朴恁,常時不能禁斷,以致闌入,亦爲非矣,請推考。傳曰,允。
幼學李奇芬上疏。答曰,省疏具悉。深嘉爾愛君憂國之誠,所陳等事,當令廟堂採施焉。
左令啓曰,明日常參·經筵,取稟。傳曰,停。
有政。吏批,判書沈之源進,參判蔡裕後未肅拜,參議金益熙受由在外,左承旨李□進。兵批,兼判書元斗杓病,參判申濡病,參議朴吉應進,參知沈之漢病,左副承旨李□進。李燦漢爲典籍,鄭知和爲大司諫,李慶恒爲梁山郡守,金澄爲注書,沈儒行爲掌令,鄭基豐爲掌令,李垕爲正言,李晳爲司諫,鄭世規爲左參贊,元萬石爲正言,呂孝曾爲刑曹正郞,權坽爲獻納,金佐明爲刑曹參議,尹珹爲掌令,權大運爲文學,鄭基豐爲執義,洪興祖爲監察,鄭維城爲知義禁,閔周冕爲工曹佐郞,李華封爲成均典籍,奉常奉事李英馧,校書副正字崔勁,兼中學敎授李燦漢,兼西學校授李華封,司藝李晩榮,□川郡守徐擇履,今加通政加資事承傳,副護軍睦仁善·宋浚吉·李晳·金蘊·任有後,副司直李起浡·沈榥,副司果趙嗣基·吳斗寅·金壽恒,副司正李堥·安縝。
以上缺入直,何如?傳曰,允。
以南原府使望單子,傳曰,李之馧,北人自初厭避者,何物都事,何敢巧作罪目,曲爲之地哉?事極駭愕,該道都事,姑先推考,李之馧,勿遞仍任。
金振爲承旨,柳志和爲懷德縣監,吳斗寅爲兵曹正郞,元萬石爲工曹正郞,睦行善爲黃海監司,玄述先爲中部主簿,許悅爲直講,李益達爲龍川府使,李齊衡爲弼善,徐元履爲掌樂正,崔應天爲固城縣令,吳竣爲兼同知春秋館,李厚源爲同知經筵,趙績爲典籍,鄭齊華爲典籍,柳埴爲軍器主簿,李時楷爲刑曹參議,金佐明爲判決事,檢閱單安後悅,司圃別提羅復昌,廣興主簿李起成相換,李仁夏爲都摠都事,高啓元爲部將,黃爲部將,李壽昌爲忠淸水使,護軍金益熙·金佐明·李時楷,同知單韓恒吉,僉知三單李遐·南斗爀·李曘。傳曰,禁軍都別將李壽昌代,以訓鍊都正朴敬祉差除。
都摠府啓曰,副摠管朴敬祉,以輪對武臣堂上,除標信晝講入侍之意,敢啓。傳曰,知道。
政院啓曰,假注書丁昌燾,自數日前,重得傷寒,達夜苦痛,食飮全廢,扶曳出去,不得察任,改差,何如?傳曰,允。
兵曹啓曰,啓下上言十張,則已爲回啓,而邊業成·朴東晏等二人,則累度招致,今旣過限,終不來現,依前例不得回啓之意,敢啓。傳曰,知道。
又啓曰,卽接金虎門入直把摠睦林奇手本內,入直哨官李尙信,重得傷寒,苦痛數日,自去夜症勢轉劇,不省人事,宿衛重地,決難仍直云,中日單子,改付標以入之意,敢啓。傳曰,知道。
幼學金始興上疏。答曰,省疏具悉。所陳事,當令攸司處之。
侍講院啓曰,本院下番,無入直之員,以上番姑降下番,何如?傳曰,允。
下直,蔚山府使尹世任,振威縣令鄭萬和。
夜二更,流星出天津星上,入積水星下,狀如甁,尾長二三尺許,色赤光照地,有聲雷光。以上日記
京畿監司書目,廣州呈,以掌令任之後病重,上去不得事。啓下該曹。
備忘記,將官朔試射居首哨官尹全之,半熟馬一匹賜給。
備邊司啓目,粘連忠淸都事狀啓云云。水使具義俊,旣兼保寧府使,以災傷尤甚言請,都事啓聞罷黜,其代,令該曹差出,何如?啓依允。
謝恩,檢閱安後悅,弼善李齊衡。
府前啓,無城上所,姑停。以上朝報
同日,上御□□晝講入侍時,知事沈之源,特進官呂爾載,參贊官李行進,侍讀官蔡忠元,檢討官李正英,記事官吳以翼·朴世城·李敏敍入侍。諸臣進伏訖。上讀前受音一遍,忠元讀書傳,自冏命穆王,止最爲親近也。上讀新受音訖。沈之源所啓,臣將往北京矣,自前一行員役,則義州府尹啓聞,而義州貿販次入送之人,不爲啓聞云,他國入送之人,雖一人,何可不爲啓聞乎?必須啓聞,然後商賈無濫雜之患,管餉使·運餉使貿販入送,及其他私持馬人夫,竝爲知數啓聞之意,義州府尹處,分付,何如?上曰,依爲之。
上在昌德宮。停常參·經筵。
傳曰,大臣及備局堂上,引見。
引見入侍時,上曰,豐呈大禮,人或言今年失稔,似當退行云,此言如何?左議政金堉曰,臣亦聞此言,而莫重之事退行,亦似未妥,不如務從簡略,省去浮文。上曰,聞其中妓生尤有弊云,殿上儀仗妓則除之,以醫女代行。出豐呈都監謄錄
領議政鄭太和,老父相見事,水原地出去,京畿都事李曾,政丞陪行事出去,仍分付落後入來。
司僕僉正黃泳,捉馬事,京畿出去。
傳曰,令內醫院問于領相家,賜給親病所用藥料。
假注書丁昌燾病,代金益廉。
中樞府,知中樞府事洪茂績同生妹幼學康時達妻洪氏身死,服制已行十日,出仕,何如?啓依所啓施行。
傳曰,明日晝講爲之。
疊傳曰,大臣·備局堂上引見。
府前啓,洪處尹事,朴長遠事,趙錫胤事,停啓。以上朝報
上在昌德宮。停常參,只晝講。
右議政李時白十二度呈辭。答曰,安心調理。
全南道幼學鄭琰等上疏。答曰,省疏具悉。疏辭當令該曹議處焉。
昧爽,流星出攝提星下,入東方天際,狀如拳,尾長二三尺許,色赤。未申時,日暈。
豐呈退行事見上以上日記
吏曹判書沈之源所啓,南原府使李之馧,自上使之仍任,極當。聞南原元穀米,以租代捧者久矣,李之馧欲去其弊,以米直捧,故有怨言云矣。上曰,然則都事罷黜,未必不由於此,今聞諸臣之言,都事之事,極爲可駭,都事李雲根,先罷後推。
京畿監司書目,注書金澄上疏上送事。啓。答曰,省疏具悉。爾其勿辭察職。
傳曰,明〈日〉晝講爲之。
武科二所差備官,以試官意啓曰,參試官成均館司成徐挺然,以老病之人,連日參坐風寒之地,所患浮腫之症,漸向苦重而不敢言病,扶曳來參矣。自今日病勢轉劇,來赴試所,不能運動,以此病患,決無察任之勢,亦無等待差愈之望。參試官三員,各執試冊,書塡矢數,互相參考,不可闕一,極爲難處。試所開場之後,試官以病遞易,似無前例,而莫重國試,試官不爲備員,亦無前例,令該曹速爲稟處,何如?傳曰,允。
兵曹啓曰,允下矣。堂下試官,則與堂上試官有異,各執試冊,書塡矢數,畢射之後,參考官,計畫而出榜,不可闕一焉。且武科則雖開場之後,不得已有事故者,差出他人,亦有前例,試官望單子,徐挺然,付標以入之意,敢啓。傳曰,知道。
洪義源改落點。以上朝報
同日,上御□晝講。入侍時,知事吳竣,特進官鄭世規,參贊官安獻徵,侍讀官蔡忠元,檢討官李正英,假注書金益廉,記事官李敏敍·安後說,諸臣進伏訖。上讀前受音一篇訖,忠元讀自書傳冏命愼簡乃僚,止可懼哉。
上在昌德宮。停常參,只晝講。
辰時巳時,日暈。夜五更,流星出軍市星下,入牛星上,狀如拳,尾長三四尺許,色赤。
大興縣監閔恁,差使員上來。
謝恩,工曹正郞元萬石,南原府使李之馧。
天變見上武科二所參試官洪義源,與試官辛啓榮相避,代崔文澳改落點。
京畿監司尹順之,各陵奉審後入來。
慶尙左道災傷敬差官趙備入來。
江原都事書目,災傷尤甚差錯,金化縣監李沖淵罷黜事。以上朝報
同日,上御□晝講入侍時,知事沈之源,特進官洪命夏,參贊官曺漢英,侍讀官蔡忠元,檢討官李正英,假注書金益廉,記事官李敏敍·安後說,諸臣進伏訖。上讀前受音一篇訖,忠元讀書傳自呂刑呂侯,止皆刑之也。
上在昌德宮。停常參·經筵。
夜一更,月暈。三四更,雷動電光。
下直,慶尙監司權堣。
右議政李時白十三度呈辭。答曰,勉從之意,遣史官傳諭。
尹文擧上疏。答曰,省疏具悉。爾其勿辭察職。以上日記
右參贊鄭維城,安山地加土呈辭。傳曰,給由馬。
吏曹啓曰,大臣置處政事,何以爲之?取稟。
武科二所差備官,以試官意啓曰,水字擧子忠義衛李台俊,六兩入格,問其四祖之際,見其容貌,則年纔二十,而其單子,則以三十五書之,已極可駭。問其四祖,則其父·祖及曾祖,俱是忠義衛,而皆不應答,其容貌·年歲,不相敵之狀,多般詰問之後,始言本年壬申而誤書云,實年二十二,而以三十五誤書稱云者,似極無理。其父·祖與曾祖役名,旣皆不答,年歲與單子,大相差違,代射之狀,似無可疑。其保擧三人招問,則訓鍊奉事朴大仁,司果朴應吉則以爲,台俊的實云,司果尹就聘則以爲,當初被人所請而爲之,實不知其爲台俊云。現出違端,如是明白,保擧修飾之言,不可取信,令攸司囚禁治罪,何如?傳曰,拿推。以上朝報
上在昌德宮。停常參·經筵。
以大祭,視事頉稟。
司饔院草記。答曰,依此付標爲之,而盤卓似爲太多,應入之數如是之多耶?如有數外可減之物,則察處,可也。以上日記
去夜,傳曰,政事過齋戒後爲之。
備邊司啓目,粘連忠淸監水使啓本云云。所屬各官水軍闕點懸頉,若此之多,極爲駭異。恩山·稷山兩邑守令段,依前日判下,本鎭充軍,其他靑山·天安·平澤三邑守令乙良,姑先從重推考,以爲警動之地,何如?啓依允。
同副承旨尹文擧辭職上疏。再呈政院。入啓。答曰,省疏具悉。爾其勿爲固辭,從速察職。
文科三所,出榜詣闕。
院前啓,日暮以姑停。
謝恩,黃海監司睦行善,判決事金佐明,兵曹正郞吳斗寅。以上朝報
上在昌德宮。停常參·經筵。
以大祭齋戒,視事頉稟。
午時未時,雷動。
慶尙監司書目,居昌呈,以婢彦禮一男二女,賜米三石題給事。
武科二所差備官,以試官意啓曰,芥字擧子朴昌宗,居在蔚山同鄕,而各赴無咎之人,故與同鄕人朴易暾及同僚李昌垾,保擧着名矣。今此入射之人則非昌宗,而乃是同鄕人兪昌立也,不料昌宗,爲此代射,極爲驚駭,同保二人,則各在他處,不暇齊告,先此發召云云。卽令捉入,則昌立,知其發覺,走避於稠人中,使昌宗指示捉得,代射之跡,明白無疑,而逃避情狀,亦極痛駭,令攸司囚禁處置,何如?傳曰,竝拿推。
政院啓曰,來十一日,輪臺及專經文臣殿講日次,取稟。傳曰,輪臺停,殿講爲之。
同副承旨尹文擧上疏。大槪,震畏嚴命,扶曳入來,而病勢危重,僵臥直房,不得不更申危悃,冀蒙鐫改事。入啓。傳曰,還出給。
文科二所,出榜詣闕。
謝恩,左承旨金振。
院前啓,大祭齋戒,以姑停。以上朝報
上在昌德宮。停常參·經筵。
視事,頉稟。
夜一二更,月暈。
右參贊鄭維城上疏。答曰,省疏具悉。卿之所患至此,金吾之任,當勉副焉。
右議政金堉箚子。答曰,省箚具悉。嗚呼,此豈卿之過也?實由寡昧之否德也。只自省愆恐懼之外,夫復何喩?卿宜安心勿辭。
吏曹判書沈之源上疏。答曰,省疏具悉。卿其勿辭。
黃海監司睦行善上疏。答曰,卿其勿辭,速往欽哉。
掌樂正徐元履上疏。答曰,覽疏具悉。辭意誠懇,藥石之言,多中予病,深用嘉嘆,可不體念焉?勿辭察職。
院啓,洪處尹·朴長遠·趙錫胤等還收事。答曰,不允。
右參贊鄭維城上疏。大槪,冒死呈單,旣蒙恩由之後,賤疾猝劇,決無起動登程之望,莫伸私情,有不暇論,而病勢十分危篤,供職無期,本職及兼帶經筵·金吾·備局有司之任,竝乞遞免事。入啓。批答見上
弘文館啓曰,本館之事,無復煩陳,場屋幾罷,長官當出,今日政東壁□等闕員,無論吏曹郞廳·外任相避,竝擬牌招肅拜,何如?傳曰,允。
左副承旨李行進上疏。大槪,陳情乞郡事。入啓。啓下吏曹。
武科差備官,以試官意啓曰,鳥字擧子琴榮達,六兩入格,而觀其容貌,則與其年歲不相似,問其四祖,亦多可疑處。保擧人司果琴大希推問,則此人非卑職保擧者云,而取捉當身,鉤問兩人,則入射者,乃是琴孝騫,而保擧人捉現者,爲琴榮達云。代射之狀,極爲痛駭,令攸司推治,何如?傳曰,竝拿推。
左議政箚子。大槪,亟遞臣職,以塞天災,以謝人心事。入啓。批答見上
傳曰,明日晝講爲之。
兵曹,恩山縣監李廷夔所斥鎭,稷山縣監李挺岳馬琴鎭,限年充軍。啓。
吏曹判書沈之源上疏。大槪,臣之遠行,只隔數旬,乞遞本職及兼帶同知經筵·春秋館事·賓客·備局堂上·內局提調等任,願得恩由,往掃父母墳事。入啓。批答見上
謝恩,同經筵·同春秋沈之源,同知黃楫。
政院啓曰,副應敎李哲,前任司諫,時以監試官,方在武科試所,而旣移他職,似難仍察監試官之任,本官牌招之啓,亦已蒙允,合有變通之擧,何以爲之?敢稟。傳曰,新差司諫,牌招相換,可也。
掌令尹珠南陽地病親呈辭。入啓。給由出去。
謝恩,司諫成。
院啓,前應敎洪處尹,以經幄近臣,只恃聖明,有所陳達,實出無隱之誠,而遽下嚴敎,至加重譴,此豈平日所期於聖上者哉?天威震疊,一節加於一節,瞻聆所及,莫不駭悚,恐非聖朝和平之氣象也。請加寬貸,還收洪處尹門外黜送之命。前承旨朴長遠,職在喉舌,昵侍淸光,猝當聖問,只陳所見,則惟當觀其是非而取舍之而已。旣使之言,又從而罪之,不無有損於聽納之道乎?幸賴聖德包容,雷霆少霽,曾未數日,旋下移配之命,其在瞻聆,孰不感仰,而天地之大,猶有所憾,雷雨之澤,義在生成,請還收朴長遠遠竄之命。趙錫胤,以言事之官,遽被重譴,遠斥北塞,以言獲罪,豈是聖德事哉?錫胤,遭遇聖明,旣當言責,則隨事論列,固其職耳,殿下不惟不納,又加以譴罰,大聖人含弘之量,豈宜如是?群下之情,皆以爲過中,竊恐有傷於聖朝待臺閣之道也。言路開閉,所關非細,今日之請,非敢爲錫胤地也。請加三思,還收趙錫胤補外之命。批答見上
文科一所出榜,詣闕。
謝恩,全南都事具堂。以上朝報
上在昌德宮。停常參,只晝講。
申翊全,以吏曹〈言〉啓曰,承旨有闕,政事,何以爲之?敢稟。傳曰,過殿講後爲之。
安獻徵啓曰,明日殿講相値,視事頉稟。傳曰,知道。
申翊全啓曰,此違格上言二十七張,啓字爻周之意,敢啓。傳曰,知道。
又啓曰,明日專經文臣殿講時,命官,何大臣進去乎?敢稟。傳曰,左相進去。
以晝講時擧行條件,傳曰,末端一款,全沒傳敎之意,察處。
御營廳啓曰,臣李浣,以試官方在試所,故初一日軍兵習陳退行之意,前已定奪矣。今以試所錄擧子一萬七百餘人,今方六兩試取,時未過半,計其日字則今月之內,勢未及罷場,而十一日,非但習陳日次,五番軍兵,今二十五日,京中現點,四番賞給試才,亦當擧行,而前頭本廳事務稠疊,極爲可慮。今朔習陳,緣臣試官之任,終不行於下番之前,則上番時敎鍊之意,未免歸虛,不可不急時變通,明日習陳及初一日未行習陳,似當令中軍代行,而曾無代行之規,何以爲之?敢稟。答曰,操鍊不可以中軍代行,試官雖重,與本營之務有間,令該曹改差後,親察諸務,可也。
正言李垕啓曰,請還收洪處尹門外出送之命。措辭同前請還收趙錫胤補外之命。措辭上同答曰,不允。
兵曹啓曰,以御營廳草記,傳曰,操鍊不可以中軍代行,試官雖重,與本營之務有間,令該曹改差後,親察諸務,可也事,命下矣。本廳軍務繁劇,非不知大將之不可久廢其任,而武弁從二品以上乏少,當初磨鍊時,不得已以李浣,備擬副望,竟受落點矣。依下敎,以他員改望以入之意,敢啓。傳曰,知道。以上日記
院啓,請朴長遠遠竄之命。措辭見上答〈曰〉,不允。
明日專經文臣殿講時,考官二,沈之源·蔡裕後,參考官四,趙壽益·閔應協·李時楷·金佐明。
同副承旨尹文擧辭職上疏。入啓。答曰,遞差。
省峴察訪閔偉,差使員上來。
謝恩,副應敎李晳。
刑曹判書李厚源,焚黃後入來。
平安都事書目,勅使去九月十六日,自北京起馬事。以上朝報
同日上御□。晝講入侍時,同知事沈之源,特進官鄭世規,參贊官安獻徵,侍讀官蔡忠元,檢討官李正英,記事官吳以翼·安後說·李之翼,諸臣進伏訖。上讀前受音一篇訖。忠元讀書傳呂刑,自民興胥漸,止無不明也。上讀新受音訖,安獻徵所啓,專經殿講,乃是勸奬之擧,而應講者只十餘人,不成貌樣,一依法典,考出榜目年歲,其中年少人,多數加抄,以重勸奬之法,亦無埋沒之弊事,分付禮曹,何如?上曰,依爲之。鄭世規所啓,司圃署,供上重地,而本署官員,皆是武人,見輕下輩,其中一員,似可堪擧職者,相換,何如?上曰,依爲之。上曰,判書雖在外,刑曹久不開坐,此何故耶?久不開坐之由問啓。且禁府之坐,亦且稀闊,各別申飭,俾無滯獄之弊。
上在昌德宮。停常參·經筵。
左承旨安獻徵上疏。答曰,省疏具悉。爾其勿辭察職。
傳曰,勅使先聲已到,責應之事甚急,一日不可無首相,親病少間則須速上來事,遣史官傳諭。
傳曰,客使之報已到,外方責應之事甚緊,未赴任守令,催促赴任,未署經守令,亦幾何云耶?分付兩司,速爲署經,俾無遲滯之弊。
傳曰,專經文臣居首,承文院副正字金夏鉉,半熟馬一匹賜給。
傳曰,水原府使申埈,除授。刑曹參判事
刑曹判書李厚源上疏。答曰,省疏具悉。不必如是云喩,卿其安心勿辭,本曹之事,尤非卿之所失,勿待罪。
院啓,洪處允等還收事。答曰,勿煩。以上日記
吏曹,遠接使吳竣,問禮官權大運。啓。
武科一所試官李浣有頉,代朴敬祉改落點。
專經文臣殿講時,吳斗寅易粗,金之沇易略,金夏鉉詩通,李英馧詩粗,朱震禎詩略,崔後彦春粗。
問禮官權大運出去。
禮曹判書南銑,遭同生兄前縣令南錫妻尹氏身死,服制已行七日,依例出仕,何如?啓依所啓施行。
吏曹,館伴使南銑,郞廳八,尹鏶·李晳·尹惟謹·韓尙玄,金禹錫,李之馨·孫處愼·李重國。迎接都監提調,李時昉。
傳曰,大臣·備局堂上引見。
刑曹判書李厚源箚子。大槪,緣臣,受由在外,久不開坐,且有稍過由限之失,惶恐待罪,兼陳危迫,乞遞兼帶經筵事。入啓。批答見上
政院啓曰,勅使先聲已至,戶曹判書李時昉,受由在外,此時度支之長,必多料理之事,速爲上來事,下諭,何如?傳曰,允。
刑曹啓曰,傳敎矣。判書臣李厚源,以焚黃事,受由在外,參判臣鄭昌徵,鍼灸受由,參議臣李時楷,重得腫患,病未肅謝,以此近不得開坐,致勤聖敎,惶恐敢啓。傳曰,知道。參判出仕未易,今姑遞改,其代,今日政差出。
大司憲,身病出仕。
義州迎慰使李迪出去。
引見時,大司憲吳竣啓曰,臣,方以遠接使西下,本職乞賜遞免。上曰,未可仍爲帶去耶?對曰,曾無都憲帶去之規矣。上問于吏判曰帶去何如?吏判答曰遠接使,曾無以都憲帶去之規矣。上曰,然則遞差。
弘文館四點,柳道三·沈世鼎·睦兼善·徐必遠·權大運·洪葳·李萬雄·吳挺垣·李延年·金壽恒·鄭萬和·元新一·李晩榮,司諫成□·任翰伯·姜鎬·李慶億·申混·洪宇遠·李尙眞·吳翮·沈儒行·趙龜錫·南龍翼·鄭至豐·李志安。
謝恩,公州牧使邊得一。
吏曹判書沈之源,同春秋減下,肅拜。以上朝報
上在昌德宮。停常參·經筵。
夜三更,月暈。
侍講院草記。答曰,依啓。客牧當前,姑勿乘馹,可也。
正言李垕上疏。答曰,省疏具悉。病勢至此,所辭職,當依允焉。
院啓。答曰,爾等雖論之十年,萬無允從之理,勿爲瀆擾。
府啓。答曰,依啓。大憲上來事
同副承旨曺漢英上疏。答曰,省疏具悉。旣是久遠之事,似無所忽,亦豈無方便之道乎?爾其勿辭察職。
迎接都監啓曰,各所郞廳各一員,依前例加出,而皆以有實職人員抄啓,而但儺禮一事,非尋常進排之比,必以曾經此任,熟諳事例之人擇定,自有前規,故以前副正安鈸差出,令該曹付軍職,冠帶常仕之意,敢啓。傳曰,知道。
刑曹啓曰,本曹以詞訟重地,事務最繁,郞廳六員,雖竝皆無故仕進,聽訟査決之際,尙患不足,多有積滯之患,而正郞呂孝曾,以嶺南人,除授已久,尙不上來,郞廳中亦有以試暇受由者,無故參坐者只四員,已患不足。今者佐郞李之馨,又以迎接都監郞廳啓下,除本司仕上直,見存仕進,只三員,本曹事勢,誠爲苟簡。李之馨都監郞廳改差,呂孝曾之上來遲速,有不可知,亦爲改差,以在京無故人,差出,何如?傳曰,允。
訓鍊都監啓曰,都監軍案年久,故今方改修正,各道砲保價布,連續上來,逐日捧給,尙有遲滯之患矣。今者都監軍色郞廳兵曹佐郞沈棇,迎接都監郞廳啓下,迎接郞廳則許多朝官,皆可爲之,軍案修正,價布捧給,皆是急務,郞廳沈棇,迎接都監郞廳改差,以爲專察都監之任,何如?傳曰,允。
迎接都監啓曰,勅使先聲,出於不意,接濟凡事,專責都監都廳郞廳,修擧舊例,萬分緊急,而各房郞廳啓下之後,多有遞易之事,殊極悶慮。郞廳兵曹佐郞沈棇,刑曹佐郞李之馨,自訓局·該曹,請遞蒙允。戶曹正郞崔文澳,以武科二所試官,方在試所,出榜遲速,未可預料。都廳檢詳尹鏶戶奴呈狀內矣,上典本以病多之人,出入場屋,久處冷廳,前患胸腹痛復發,症勢危重,差復無期云。此人等,不得不改差。都廳尹鏶代,司乂李晩榮,郞廳沈棇代,兵曹佐郞尹飛卿,李之馨代,典籍金時鉉,崔文澳代,司䆃主簿許檍,差除,今後則限勅使回還間,都廳郞廳等,以各衙門所啓,切勿遞易事,令政院,分付施行,何如?傳曰,允。以上迎接都監都廳儀軌
濟原察訪金世泌,差使員還下去。
禮曹參判呂爾載上疏。大槪,三年草土,一疾沈苦,痰塞喉間,呼吸不通,眩氣上衛,精神昏憒,以此病勢,萬無供職之望,本職及兼帶竝乞遞免事。呈政院。還出給。
吏曹,迎接都監郞廳李晳改差,代李俊耉。啓。
武科一所差備官,以試官意啓曰,罪字擧子金益貴,六兩入格後,問其四祖,不能明言,詰問其由,則以爲,早喪其父,父祖職銜·名字,未得詳知云,而旣又問其單子書給人,則以其父之筆爲答。違錯莫甚,故保擧人李根蘭·趙三立等,招致覈問,則渠等本非同鄕之人,只以京內上接家相近之故,知其能射,以爲保擧云。安有不爲代射,而其父生死,前後異辭之理乎?李根蘭等,徒知其面,不知其鄕貫,則金益貴之用奸,不可以保擧憑覈,擧子金益貴,令攸司推治,何如?傳曰,保擧人竝拿推。金夏鉉賜馬事見十一日
吏曹啓曰,司圃署官員,見輕下輩之人,令本署提調,詳察其尤甚者,移文本曹後汰去事,入啓,蒙允矣。卽接本署提調移文,則別提李起來爲尤甚云,汰去之意,敢啓。傳曰,知道。
昨日引見時,上曰,向日史薦時,故爲生事,使國家莫重奉安之事,遲滯至此,誠極痛駭,趙復陽等削奪官職。左副承旨李行進,其時以此事罷職,只趙復陽一人,而今有趙復陽等削奪之命,敢稟。上曰,豈獨趙復陽乎?李端相,亦爲削奪官爵。
政院啓曰,來十五日,儒生殿講日次,取稟。傳曰,爲之。
奉敎朴世城,檢閱李敏敍上疏。大槪,以莊史遲延之故,有趙復陽等削奪官爵之命,循例可否,非故爲沮撓,而臣等獨免誤薦之罰,復陽等先被情外之罪名,臣等義難獨安。且本館問先生之規,因此廢墜,則臣等之罪尤大,冒萬死略陳情勢,乞削職名,以謝公議,以安愚分事。入啓。傳曰,還出給。
院啓,洪處尹等事。措辭上同批答見上以上朝報
上在昌德宮。停常參·經筵。
自辰時至午時,日暈兩珥。未·申時,日暈右珥。夜三更,月暈。
備邊司啓曰,勅使先聲出來之後,各邑守令催促下送之事,已爲下敎,而公山縣監沈玖,方在其父任所潼城府,上來遲速邈然難知。非但勅使之時,策應多事,當此秋捧之際,不可一日曠官,沈玖改差,令該曹,以在京無故〈人〉差出,急急發送,何如?答曰,依啓。水原府使,亦爲催促下送,可也。
又啓曰,會寧開市事,禮府定奪物目,奉旨準許,已爲移咨,照例擧行之意,當爲回咨,令承文院,撰出咨文,付送於今番使臣之行,何如?答曰,允。
又啓曰,武科亂雜之弊,近來益甚,今番代射,多至十餘人,極爲痛駭。考諸法典,則凡借者·代者,竝杖一百,身充水軍,而丁丑亂初山城守堞人設科時,代射之人,降律充軍,或準赦蒙宥,或准朔還來,故尤不徵艾,其弊滋甚。自今以後,一依法典,借者·代者,竝定水軍,何如?答曰,依啓。
又啓曰,淑徽公主納采,在於今十七日,吉禮廳堂上,竝爲隨行,自是前例,而禮曹參判呂爾載,武科二所試官,參議姜大遂,家在嶺南,上來遲速未能預料,只有判書,殊涉埋沒,姜大遂改差,以在京無故人,從速差出,何如?答曰,允。
又啓曰,勅使先聲已到,黃海監司睦行善,一二日內,催促發送,何如?答曰,允。
傳曰,大臣·備局堂上引見。出備局謄錄
院啓。答曰,爾等,身爲國家臣子,視國家重事,反不如一二復陽輩耶?此輩用意阻塞,故爲橫挐之狀,國人所知,及至今日,則汲汲奉安之意,歸於虛套,以致經年不得盡數分捧,其憤其痛,何可勝言?此後事故,亦何以知之?以此論之,則其罪萬死難贖,幺麽削職之罰,曷足云喩?史薦後弊,非所當慮,勿爲煩論。以上日記
吏曹判書沈之源,掃墳事,坡州地出去。
定州迎慰使趙澤出去。
禁府啓目,擧子李台俊元情承服不冬,刑推得情,琴榮達·朴昌宗等,旣已遲晩,竝只照律,何如?啓依允。又啓目,李廷顯刑問一百十七次,金興祖五十六次,金繁五十八次,宋相弼·尹煌各二次,盧希遠五十九次,竝只不服,加刑。啓依允。又啓目,擧子金益貴等·孟時亮等元情公事判付內,姑停刑推,議處。
侍講院啓曰,新除授說書權格,今在全南道礪山郡,書筵入番有緊,斯速乘馹上來事,下諭,何如?傳曰,依啓。客使當前,姑勿乘馹,可也。
武科二所試官辛啓榮病,代呂爾載改落點。
吏曹啓曰,臺諫有闕,政事,取稟。
傳曰,明日晝講爲之。
傳曰,政事明日爲之。
正言李□□上疏。大槪,冒萬死陳情,乞遞職名事。入啓。下該曹。
院啓,伏見朝報中趙復陽·李端相等,以史薦時事,竝削奪官爵事,捧承傳矣。筵中說話,旣不得詳聞,兩臣之是非,姑不擧論,而史官新薦時,必遍問於曾經先生者,國朝流來之舊規,此乃重史局之意也,夫豈偶然也哉?今此趙復陽等,因干預新薦事而加此重罰,則自此以後,當局而主薦者,設有不循公議,任意低昻,私緣所係,薦非其人,爲其先生者,孰肯可否於其間哉?史局薦法,將爲廢墜,日後之弊,有不可勝言者,而國家重史局之意,竟歸虛也。此豈非今日之所可慮念處也?趙復陽·李端相等,不可因此而罪之,請還收削奪官爵之命。批答見上
前啓,洪處尹·朴長遠·趙錫胤等事,停啓。
京畿都事李曾,領議政迎候事,出去。
檢閱安後說書啓,臣承命往諭于領議政處,則以爲臣父病患,比初雖歇,猶在委頓之中,在臣私情,有難捨去,而史官奉命遠至,傳諭聖敎,臣驚惶顚倒,所當上去,只以身在僻村,去官府頗遠,言于邑人,招致所騎之際,恐未免稽延,用是悚悶云矣。傳曰,知道。以上朝報
上在昌德宮。停常參·經筵。
辰時,日暈兩珥。夜一更,月犯昻星。
下直,水原府使鄭榏。
院啓,趙復陽·李端相等還收事。答曰,已喩,毋煩。
府啓,沈儒行出仕事。答曰,依啓。以上日記
吏曹啓目,粘連右正言李□上疏云云。引退太早,朝臨時亦不無方便之道,而臺臣進退非戾,所可擅便,伏惟上裁。啓依回啓施行。
掌令沈儒行所啓,前日諸臣被罪還收之請,實非爲諸臣地,而至於苦久論執,事未妥當,故頃於試官命招之日,與長官以下,齊會臺廳相議,以速爲停啓之意矣。得見前正言李垕疏辭,以憲府之汲汲停啓爲非,至曰實未曉其意之所在,顯加攻斥,不遺餘力。臣是停啓之人也,何敢晏然仍冒?且緣身病,未卽引避,所失著矣,請命遞斥臣職。答曰,勿辭,退待物論。
咸鏡都事書目,端川郡守韓鎭罷黜事。
靈豐君㵓三度呈辭。入啓。摠管遞差。
禮曹前判書金壽賢卒逝,自今日至明日,停朝市。啓。
今日晝講,以停朝市停。備邊司啓見昨日
謝恩,公山縣監申㵯。
司憲府啓本,洪憲·盧協·鄭斗卿等矣,春塘臺庭試時,無緣不入,罪各杖八十,收贖,私罪,奪告身三等,申㵯所收職牒,進來,推考,何如?啓依允。功減一等爲乎矣,申渢乙良,分揀。
以前判書金壽賢卒逝停朝市單子,傳曰,儒臣殿講則十六日退行,可也。
院啓,昨者,伏承視國家重事,反不如一二復陽輩等語之批,臣不勝惶恐隕越之至,寒粟遍體,直欲鑽地而入。臣雖極無狀,粗知臣子分義,豈敢有孤負國恩,庇護復陽等之心,而有此論啓之事乎?當初復陽·端相等,雖有不能愼重之失,旣在先生之列,則回問之際,言其己見,乃是規例之事也。實錄趁未奉安之事,誠極悶迫,果如聖敎,而其時豈能料其輾轉至此,此實眚罪,聖人用罰之道,可無原其情而恕其事乎?今以可否新薦之事,追加罪罰,則史局流來之規,從此而廢墜,國家重史局之法,將歸於虛地,豈非今日之所可慮念處也?今此所論,非爲復陽·端相等官,舊規一墜,則日後之弊,有不可勝言,請還收趙復陽·李端相等削奪官爵之命。批答見上
兵曹判書宋明漢,在外入來。
掌令沈儒行就職。
以迎接都監草記,都廳尹鏶代李晩榮,郞廳沈棇代尹飛卿,李之馨代金時鉉,崔文澳代許檍,差下。以上朝報
上在昌德宮。停常參·經筵。
義禁府啓曰,以備局啓辭,依法典,科擧時借者·代者,竝杖一百,身充水軍事,傳曰,依啓事,命下矣。一所擧子琴榮達·梁孝騫,二所擧子朴昌宗·兪昌立等,借射·代射辭緣,前日元情時,旣已遲晩,故依律照斷事,啓下蒙允。四人等決杖一百後,移送該曹,水軍充定,何如?傳曰,依啓。
又啓曰,本府前規,雖未備員,有二員然後,可以開坐,而知事金光煜,在外未肅拜,南銑,新遭服制,同義禁申濡,方在武科試所,臣元斗杓,不可獨爲開坐,前後啓下公事,限同僚出仕間,不得回啓之意,敢啓。傳曰,知道。
判中樞府事趙翼上疏。答曰,省疏具悉。些少之物,曷足云喩?卿其安心勿辭。
御營廳啓曰,今月初一日習陣,因大將臣浣,試官之任,不得設行矣。十六日露梁聚軍操鍊,入直將官及軍兵,依前除標信出用之意,敢啓。傳曰,知道。
金振啓曰,殿講時,何大臣進去乎?敢稟。傳曰,左相進去。
豐呈都監啓曰,設局之時,專務節損,只出郞廳三員,猶患不足矣。二房郞廳戶曹佐郞尹惟謹,今以迎接都監郞廳移差,兩處兼察,非但事務不專,又以事體言之,輕重懸殊,尹惟謹,迎接都監郞廳減下,專察豐呈時諸具措備之地,何如?傳曰,迎接都監,厭避之地,以他郞廳換差,可也。
金振啓曰,明日儒生殿講相値,視事頉稟。傳曰,知道。以上日記
司僕僉正黃泳,捉馬後入來。
安州迎慰使南爀出去。
豐呈都監啓曰,都廳尹珹,頃日政,移授臺諫,其代,以掌樂院正徐元履,郞廳具崟,移授全南道都事,其代,以禮曹正郞李時省差下,使之察任,何如?傳曰,允。
吏曹口傳政事,工曹正郞金弘錫·李尙益。
明日儒生殿講時,考官二,李厚源·蔡裕後,參考官四,朴吉□·李晳·洪處大·吳挺垣。
注書金澄,在外入來。
院前啓,無城上所,姑停。
領議政,覲親後入來。
京畿都事書目,領相迎候事出去,因分付入來,中路落馬重傷,不得復命,惶恐待罪事。啓下該曹。
同知趙啓遠,慶尙監司遞任上來。
吏曹判書沈之源,掃墳後入來。
兵曹行司果閔應協身死,曾經臺侍。啓。別致賻。
京畿監司尹順之,英陵奉審後入來。以上朝報
上在昌德宮。停常參·經筵。
司僕寺啓曰,曾因兵曹啓辭,禁軍分給次,江華牧場馬五十匹,已爲來到,依數移送兵曹,而頃日本寺啓辭中,牧場馬捉出上來後,能走者加抄,內外寺分立之意,入啓蒙允。今此上來馬中,似有能走馬及訓鍊都監軍兵分給次二十匹,計除,其餘三十匹,移送兵曹,速爲區處,俾無凍傷之弊,何如?答曰,依允。
傳曰,儒生殿講居首,生員都汝垣,直赴會試,幼學金光國,給一分,進士李茴,幼學李稶,生員南銶,各紙四卷·筆四柄·墨三丁賜給。
下直,彌助項僉使張文奎。
金振啓曰,明日常參·經筵,取稟。傳曰,只晝講。
戶曹啓曰,卽接廣興倉所報,則延陽府院君李時白,今冬等祿俸科日已過,終不受去云,係是大臣祿俸,依前例,令倉官領納之意,敢啓。傳曰,知道。
傳曰,謝恩使,何日越江耶?狀啓中考啓。
備邊司啓曰,本司副提調李行進,以本職承旨,未暇兼察,姑爲減下,其代,以禮曹參議李時楷差下,俾察有司之任,何如?答曰,允。
弘文館啓曰,近來本館長官外,只有三員,以備上下番,而修撰李正英,病重出去,更無替直之員,非但疾病事故,有不可知,揆諸事體,極爲苟簡。本館圈點,雖已爲之,例有吏曹錄後都堂磨勘之規,而若過二十二日,實錄奉安之行,則館閣堂上,亦將未備,其勢必不得爲。前頭苟簡之慮,抑有甚於今日,趁實錄未行之前,次第擧行之意,令該曹,從速稟處,何如?傳曰,允。
司饔院官員,以都提調意啓曰,生鮮前漁夫主人等,聯名呈狀于本院曰,不但近來物産稀貴,且値漁船,下海空還,百爾思之,繼進無路,願爲入啓處置云。考見前規,如此生鮮難得之時,則例有雜魚代封,而莫重御膳,自下不敢擅便,惶恐敢啓。答曰。以上日記
武科一所差備官,以試官意啓曰,白之精代射人吳義達,逃走不現,昨日啓辭之後,仍令保擧人及其主人等,跟尋捉得,姑爲拘留矣,令攸司,依他例推治,何如?答曰,亦爲拿推。
晉川君喜慶,加土事,恩山地出去。
京畿監司書目,判中樞府事趙□上疏上送事。啓。答曰,省疏具悉。些少之物,曷足云喩?卿其安心勿謝。
禁府啓目,以備局啓辭,依法典,科擧時借者·代者,竝杖一百,身充水軍事,傳曰,依啓事,命下矣。一所擧子琴榮達·梁孝騫,二所擧子朴昌宗·兪昌立等,借射·代射辭緣,前日原情,旣已遲晩,故依律照斷事,入啓蒙允。四人等,決杖一百後,移送該曹,水軍充定,何如?傳曰,依啓。
武科一所差備官,以試官意啓曰,昨日日晩,問字擧子白之精六兩入格單子,着名退去之際,疑其年歲與單子所書者,不同,更欲觀其容貌,使之招還,則纔出門已走,不得現出,其跡尤極可疑,故卽招保擧人內禁衛張景信·金起男等,問其情狀,則白之精去處,當爲尋覓捉現云,而今朝與白之精來現,所謂白之精者,非昨日入射着名人,容貌懸殊,決難誑告,而問于擧子,則自謂昨日入射,問于保擧,則亦謂昨日入射者,極口抗拒,情狀不勝痛駭。旣而保擧人等,知其敗露生事,乃云此人則眞是白之精,但昨日入射之人,渠等不得親見,其間用奸,或有未詳者,退問于首擧子,得其情狀,更爲陳告云矣。及與首擧子來,則乃謂入射者,非白之精也。乃同福擧子吳義達,而擧子李元白,去夜抵吳義達主人家,以試所官缺將推捉保擧之狀,通誘逃走云,則白之精者,始乃無辭自服矣。張景信等以爲,渠等與白之精,初不相熟,而爲其族人首保白惟精所懇,乃爲着保云,而白惟精則十餘日前,因事下鄕云。今難憑詰,而張景信等,初以白之精爲入射者,堅辭不屈,事敗之後,乃敢直告之狀,已極可痛,竝令攸司推治,何如?傳曰,竝拿推。
工曹判書沈□三度呈辭,只遞本職。
殿講儒生都汝恒易略,進士李茴易粗,生〈員〉南俅庸粗,幼〈學〉李稶孟粗,金光國書略。
傳曰,明日晝講爲之。
刑曹判書申埈,水原府使遞來。
院前啓,還收趙復陽等削奪官爵。缺數三字以上朝報
上在昌德宮。停常參,只晝講。
下直,公山縣監申㵯。
沈之漢啓曰,明日常參·經筵,取稟。傳曰,只晝講。
又啓曰,來二十一日輪臺日次,取稟。傳曰,爲之。
又啓曰,寅平尉,納采宣醞,進去,下直。傳曰,知道。
李行進,以吏曹言啓曰,春秋堂上,吏曹參議差定事,何以爲之?取稟。傳曰,明日爲之。
忠勳府啓曰,上言五張,啓下本府,而任信民·任擢·趙景業等來現故回啓,而其中李順生·宣振吉等,累度招致,今旣過限,終不來現,不得回啓之意,敢啓。傳曰,知道。
豐呈都監啓曰,都監郞廳戶曹佐郞尹惟謹,改差事,命下矣。其代,以戶曹正郞洪琂,差出察任,何如?傳曰,允。
兵曹啓曰,得接一所巡將所報,則管牌麟蹄忠順衛金天儀,去夜更巡時,閪失其所授牌云,故金天儀,捉來捧招,則非金天儀而乃京居良人李萬世也。不告本曹,公然代立,已極可駭,而管牌閪失,尤極痛惡,金天儀及代身李萬世,令攸司囚禁刑推,依律定罪,管牌,則令該曹斯速造作,以充其代,何如?傳曰,允。
知事金光煜上疏。答曰,省疏具悉。卿其勿辭,調理上來,亦爲勿謝。
武科二所差備官,以試官意啓曰,試所開場之後,則應射擧子,抽栍呼入,列坐庭中,次第入射,方外雜人,不許亂入,蓋所以禁其雜亂而慮有代射之弊也。今朝有一人,不着臂甲,亂坐於應射擧子之中,使之捉入,則終始拒逆,多送羅卒,始爲捉來,問其姓名,則乃是擧子閔鼎也。閔鼎已射於玄字三矢入格,而今又混入於應射之類,其代射與否,雖不可知,而其間情跡,殊涉可駭。且擧子林蕣,已射於張字而入格,今朝着臂甲持弓子,又爲混入於應射擧子中,亂入罪狀,亦甚可疑,竝令有司,囚禁治罪。禁亂官不能禁亂之責,在所難免,當該都事,亦爲推考,何如?傳曰,竝拿推,當該都事,先罷後推。
武科二所差備官,以試官意啓曰,談字擧子洪尙倫,六兩入格,單子着名之際,觀其容貌,則明是朝字入格洪尙毅也。怪問其由,則終始以尙倫自稱,招問厥兄,則厥兄言內,矣身之名則元信而已,射於朝字,一矢見落云。更爲詰問於尙毅,則乃言渠則果是尙毅而已,射於朝字入格,其兄元信則見落於朝字,故又以尙倫之名,當初虛錄於談字,爲其兄元信代射的實云。代射之狀,已極可駭,而尙毅,元信之外,無他兄弟,則假作尙倫之名,誣罔虛錄,亦甚奸巧,洪言信·洪尙毅,則令攸司囚禁,依法處置,何如?傳曰,竝拿推。
兵曹啓曰,啓下上言四十二張內,二十八張,則已爲回啓,而宋明吉·金克敬·禹見龍·李二男·朴戒福·金大建·邊五龍·池見龍·吳應善·金承立·延城令忠元·劉得立·李龍元·宋德信等合十四張,至累度招致,今旣過限,終不來現,依前例不得回啓之意,敢啓。傳曰,知道。
訓鍊都監啓曰,曾因各道監司弊瘼狀啓,砲保價布,實五升三十五尺爲限,廣密織造上納事,覆啓行會矣。今者各道價布,連續上來,而織造之規,加尺則易,廣密爲難,故皆以舊樣疎狹之木三十八九尺來納。若一切以不能廣密,點退,則當此木花大無之年,非但改備有弊,遠地往來,亦甚難便,若斷去稍加之尺數,限以三十五尺,而捧給疎狹之木,則旣短且劣,軍情亦必怨嘆。以此以彼,事極難便,各官色吏等所願,則廣密爲難,故稍加尺數願爲入納,以除民弊云,而軍兵情願,則與其不能廣密,稍加尺數之木,參酌捧給,以爲冬衣之資云云。砲保價布,非如他衙門收布之比,專爲軍兵等過冬衣資,不是等閑,而冬節已深,捧給甚急,此間事勢,不可無變通之道,姑爲酌處,以便彼此情願,何如?傳曰,允。
吏曹啓曰,弘文館啓曰,近來本館長官,只有三員,以備上下番,而修撰李正英,病重出去,更無替直之員,非但疾病事故,有不可知,揆諸事體,極爲苟管。本館圈點,雖已爲之例,有吏曹錄後都堂磨勘之規,而若二十二日實錄奉安之行,則館閣堂上,亦爲未備,其勢必不得爲,前頭苟簡之慮,抑有甚於今日,趁實錄未行前,次第擧行之意,令該曹從速,稟處事,允下矣。都堂錄磨勘時,本曹三堂上,當爲進參云,本曹參議,差出同參,何如?傳曰,允。
吏曹參判蔡裕後上疏。答曰,省疏具悉。其在朝廷之禮,此非所當言,而況不在一行,尤無拘礙,卿其勿辭。刑曹判書李厚源箚子。答曰,省箚具悉。卿之病患,實狀如此,闕員當令卽爲差出,使之推移進去,卿其勿辭。
都摠府啓,今日入直軍士,中日習射,請出標信。知道。
蔡裕後上疏曰,伏以小臣惶恐悶蹙,乃敢冒萬死冒瀆於宸嚴之下。伏聞有開筵之命,而經筵諸臣,皆適有故,臣當入侍,而臣叔父臣忠元,方爲侍讀官,出入坐次,萬分未安。公法雖重,私分亦不可不顧,臣實狼狽,不知所出,懇乞聖明,先遞臣同知經筵,以幸公私,臣不勝惶恐之至,謹昧死以聞。
李厚源上疏曰,伏以實錄移案,已卜其日矣。春秋館堂上中無故見在者,只臣與蔡裕後二人而已。裕後將向赤裳,臣當往五臺,而自料臣之氣力與病勢,當此嚴冱之節,決難支撐往來,思欲冒死具陳,以列實狀,而臣每將狗馬賤疾,塵瀆宸嚴,極知僭越,且聞春秋堂上,尙有闕員,若差出其闕員,則可得推移云,故等待於此,泯默有日,而再昨之政,終無差出之擧,前頭日字無多,不得不仰籲於天地父母之仁。臣之尫瘁多病,國人所知,眩暈偏虛,乃其主證,而畏寒特甚,痰喘且重,常以中風爲懼,不得自列。平人,每値冬月,必深藏牢蟄,不敢當風,蓋以其證,遇寒必重也。自夫近年,沈痼日甚,都由氣血漸衰之致,今夏伊始,又得齒痛,感風輒發,當其作痛之時,自牙關以至面頰頭顱,如剖如鑿,叫號宛轉,痛不可堪。臣於昨日,以儒生殿講試官,進參之後,仍赴本曹之坐,寒廳終日,觸風重傷,齒痛又作,達夜苦苦,峽中道路,樹木參天,不見陽氣,陰冱倍劇,以臣氣力,以臣病勢,萬不堪此遠行。若病仆中路,不得陪往,則將必差送他員,替奉以去,不惟事體未安,亦且貽弊各邑,臣之死生,雖不足恤,此等事,亦不可不慮。臣雖無狀,粗識分義,必不至於託病規免,以圖身便,伏乞聖慈,曲賜矜察,將臣兼帶春秋,爲先遞改云云。疏批竝在上
訓鍊都監啓曰,都監軍案年久,故今方改修正,且各道砲保價布,連續上來,逐日捧給,尙有遲滯之患矣。今此都監軍色郞廳兵曹佐郞沈,迎接都監郞廳啓下,迎接都監郞廳,則許多朝官,皆可爲之,軍案修正,價布捧價,皆是急務,郞廳沈迎接都監郞廳,改差,以爲專察都監之任,何如?答曰,允。以上日記
平壤問安使洪柱一出去。
政院啓曰,曾經二品實職人員卒逝單子,自禮曹入啓,只有弔祭,無曾經臺侍致賻之規矣。今此閔應恢,已經二品實職,弔祭一款,禮曹自當循例啓稟,而兵曹不爲詳察舊例,乃以曾經臺侍,書啓,殊甚未安,別致賻單子,依例勿施,何如?傳曰,允。以上朝報
同日上御□。晝講入侍時,同知事沈之源,特進官具仁垕,參贊官沈之漢,侍讀官李晳·蔡忠元,記事官吳以翼·安後說·李之翼,諸臣進伏訖。上讀前受音一篇訖,李晳讀書傳呂刑,自乃命三后,止爲一者如此訖。之源曰,刑罰必用其中,而近來多不遵法,似聞各道都事,以推奴稱念,囚繫滿獄,刑訊狼藉云。都事,法不當用刑,西界推刷及災傷覆審時外,使不得刑推,何如?上曰,言于該曹,申飭各道,使不得任意刑推,可也。
上在昌德宮。停常參,只晝講。
夜三更,流星出參星下,入南方天際,狀如鉢,尾長四五尺許,色赤。
沈之漢啓曰,明日常參·經筵,取稟。傳曰,停。
吏曹啓曰,以同知春秋望單子。傳曰,嘉善官乏少,苟簡至此,政體豈如是?可以擢用之人,議乎大臣,書啓,以差同知春秋之任,可也事,命下矣。問議于大臣,則副提學趙壽益,禮曹參議李時楷,可合擢用云,敢啓。傳曰,後政,以此備擬,有同單望,似涉未妥,加抄或三四人,擬望,可也。
有政。吏批,以閔應協爲吏曹參議,金益熙爲刑曹參議,吳暹爲端川郡守,金時鉉爲殷栗縣監,李元墀爲長連縣監,朴元開爲繕工副奉事,鄭昌徵爲禁府都事,許厚爲宗廟令,李澥爲工曹判書,李華封爲刑曹佐郞,柳俊昌爲軍資正,金益熙爲大司成,尹文擧爲戶曹參議,權是經爲光陵參奉,金壽恒爲典籍,李週爲義盈主簿,奉常直長成後卨,兼春秋李時省·李慶億·李會源·李尙彦,承文提調李厚源·吳竣,副提調趙壽益,內贍主簿朴之淸,長興庫主簿河濬相換,殷山縣監洪緖,今加通政事承傳。
吏批,判書沈之源進,參判蔡裕後進,參議未差,右副承旨李□□進。
傳曰,今日日勢已暮,同春秋,後政差出。
司饔院官員,以都提調意啓曰,鷹師掌務,係是御供進排之人,雖或有闕,本院差定,兵曹給帖,乃是流來舊規,而鷹牌頭等,不告本院,誣囑兵曹,減下與差定,惟意所爲,其爲情狀,殊極駭異,當該鷹牌頭汰去,何如?傳曰,允。
刑曹參判申埈上疏。答曰,省疏具悉。卿以勳舊重臣,才望允合,安心勿辭,從速察職。
兵曹參議宋國澤上疏。答曰,省疏具悉。爾其勿辭,調理察職。
政院啓曰,注書金澄,陳疏乞遞,旣有勿辭察職之命,則肅謝之後,所當卽爲仕進,而累日不仕,以病呈疏,雖出情勢之不安,當此多事之時,不可久曠,牌招察任,何如?傳曰,允。
承文院官員,以都提調意啓曰,本院見存提調甚少,文書勘定之際,每患孤陋,刑曹判書李厚源,行護軍吳竣,提調差下,副提學趙壽益,副提調差下,何如?傳曰,允。
安獻徵啓曰,都承旨申翊全,同副承旨曺漢英,病未仕進,右承旨金振式暇,兵批,則該房承旨當爲進去,而廳中只有臣獻徵及右副承旨沈之漢,吏批,何承旨進去乎?敢稟。傳曰,吏兵批兼進。以上日記
京畿監司書目,注書金光煜辭職上疏上送事。啓。答曰,省疏〈具悉〉。爾其勿辭,調理上來。
戶曹判書李時昉,亡妻歸葬後,海運判官尹塏,漕船檢飭後,入來。
平壤迎慰使李城一出去。以上朝報
同日,上御宣政〈殿〉。晝講入侍時,同知事鄭維城,特進官李浣,參贊官安獻徵,侍讀官李晳·蔡忠元,記事官金澄·安後說·李之翼,武臣李景顔,諸臣進伏訖。上讀前受音一遍訖。李晳讀書傳呂刑,自王曰嗟四方,止不可不盡心也。訖。上受讀訖。李晳,推衍餘議而進講。上曰,然。蔡忠元曰,伯夷主註新安陳氏云云。上曰,伯夷雖非刑官,伯夷豈專不與焉?李曰,導之以禮,則有恥且格,導之以刑,則民免而無恥云云。蔡忠元曰,所謂禮刑一物云云。李晳曰,同姓□。李曰,尙字是庶幾之義云云,蠲卽蠲潔之義,而□□。上曰,今爾罔不由慰,日勤之說,未詳所用,以自慰者,是何意歟?李晳曰,□□。上曰,無不日勤,是何意?李晳曰,刑法之道,已施者莫及,豈不深可念也?蔡忠元曰,所謂豈可或戒云者,若或失之,則雖悔無及,故云自上須深監焉。蔡忠元曰,雖畏勿畏,雖休勿休之說,當深着處也。李晳曰,何處非及等說,此意甚好,而其中擇人,乃最切處也。上曰,然。蔡忠元曰,三者之序,以擇人爲先,其意可見矣。上曰,諺解字吐以懸之,他無此例,未知何意。李晳曰,此失於照監處也,誤矣。上曰,諺解例有如此等處矣。
鄭維城曰,小臣有切迫上達之事,極爲惶恐,敢啓。小臣逢慘酷之喪,且有身病,勢甚狼狽,萬無可堪之理,本職亦不可,乞遞兼職。上曰,經筵有多焉。
李浣曰,自前御營別將差出,非他道也,軍士多而將官少故也。其中可合人,定八員矣。近來集春營諸營,別若入內直三日,卽入外營,長在直所,無替直之時,此可變通處也。三營別將可合之人絶無,與中軍別將相替,率三營入直,集春營及新營,則不必入直,此未知,如何,必有闕番之時,甚爲□□。上曰,然則訓局□□。上曰,依爲之。
浣曰,省記處,故敢達。參贊官曰,常時其館其齋者,是實學之所基也。小臣頃坐殿講,所觀之諸生,或於大學首章,周易坤卦,皆自不誠,可寒心也,此無非勸課之道解弛故也。上曰,時讀或以詩·書·易爲之,所謂時讀者,是全秩之謂乎?或雖是初卷,而亦謂之時讀耶?安曰,不定卷數矣。上曰,常時云,儒生講經時,大章則初不讀,試官亦以此,故不試以大章云,然耶?安曰,雖未必然,似有其弊矣。上曰,時讀亦以卷數懸錄以啓,可也。蔡曰,往年以試官往試所,一卷只標十餘大文而讀之,此豈着實之事也?上曰,爾等亦敎訓子孫,期於就成,可也。職任緊急者,雖或未暇於勸課,豈必親爲之哉?擇其師以敎之,好矣。以上晝講日記
上在昌德宮。停常參·經筵。
夜一更,流星出女星上,入北方天際,狀如鉢,尾長五六尺許,色赤。
曺漢英啓曰,明日視事·經筵,取稟。傳曰,只晝講。又啓曰,來二十一日輪對爲之事,命下矣。冬至望闕禮初度習儀相値,輪對,頉稟。傳曰,知道。
又啓曰,以吏曹言啓曰,臺諫有闕,政事,取稟。傳曰,明日爲之。
大臣·備局堂上引見時,領議政鄭太和所啓,臣前日長陵往來時,高陽·長湍·坡州等邑之人呈訴於臣曰,今年農事,實爲大無,而太則尤甚,還上萬無備納之路,切望朝家有變通之擧云。臣又於今番水原之行見之,則廣州·水原等地,失稔尤甚於坡州等諸邑,今年還上,決難盡捧,令本道監司,各邑農事稍實與尤甚不實處,分等量減收捧,使民間知朝家惠恤之意,似當矣。上曰,依爲之。
又所啓,臣頃往長陵時,京畿三站人吏等齊訴曰,凡使客支供米,則雖自各邑,收合輸置,隨事計減,而使喚下人,則無添助之事,故本站人吏,獨當其役,旣無給料之規,田結復戶,比亂前亦爲減半,無以聊生,願蒙變通云。給料則決不可爲,復戶結數,量宜加給,何如?上曰,直路獨當之站,其勢似然,依所啓爲之,以示軫念之意,可也。
戶曹判書李時昉所啓,今年農事極爲失稔,而豆太尤甚,田稅太,民間無路備納云。上年蠲捧田稅之後,倉儲不敷,雖不得又爲量減,京畿·忠淸兩道稅太,若以太一石代米十斗,從自願收捧,則京外事勢,似爲兩便矣。上曰,依爲之。
又所啓,邊上則與田稅有異,雖値凶年,必須趁秋收捧,以爲明春救急之地,而近年連値凶歉,每有減分收捧之擧,故各官現存元數,日就減縮,而若至年久,則諉以逋欠,輒冀蕩滌,此甚難處。京畿監司,以還上減捧事狀啓云。臣新自外來,雖未及見其狀啓,而邊上太,亦依此例,一半則以租代捧,一半則以本太收捧,以備不時之用,似當矣。上曰,依爲之。還上減捧事,只許京畿,可也。綾川府院君具仁垕所啓,江華捉來馬匹,擇其中稍優者,分置內外寺,其餘則今當分給禁軍等,而但貧寒禁軍,養飼甚難,沒數分養于各官,待明春上來後分給,何如?上曰,依爲之。
義禁府啓曰,新除授都事鄭昌徵,以病不仕,而武科二所,時未罷場,前頭又有兩所考講之擧,都事五員,初試參榜,禁亂官分差,殊甚不足。鄭昌徵代,則令該曹,明日政,以在京無故人差出,假都事二員,亦爲差出,何如?傳曰,允。
內醫院官員,以都提調意啓曰,前司果崔胤績,鍼術精明,有闕代,差下付軍職,冠帶常仕,何如?傳曰,允。
武科一所差備官,以試官意啓曰,嚴字擧子李重榮,六兩入格,而其四祖有誤封處,招問保擧人,則此人非李重榮云。捉其當身來現,更加推覈,則代射者,卽其四寸李震榮也。震榮則以違格拔去錄名,故代重榮入射云,令攸司推治,何如?傳曰,竝拿推。
武科一所差備官,以試官意啓曰,競字擧子康汝梅,六兩入格,單子着名之際,觀其容貌年歲不相似,故捉保擧人,則未現之前,首擧子李廷望者,率擧子二名,入庭訴冤,以代射擧子保爲康汝梅,極口發明,而其言不可信,故退送矣。旣已保擧人李德耈·申汝器等,執捉康汝梅來現,則代射者,乃是同鄕擧子洪得天也。右人等旣以自服,而保擧三人中,金愛奉則以爲,渠與康汝梅,元不相干,而首擧子李廷望,僞着其名云。廷望亦不得發明。此人初旣作僞着保後,又飾誣倡辨其奸狀,有甚於代射者,竝令攸司推治,何如?傳曰,竝拿推。
領議政鄭太和所啓,曺後益戰船火器改鑄事啓本,本月十二日判下公事,十三日出給備局,問其遲滯之由,則下人言政院下吏,答以承旨病臥就睡,不卽書判付云,殊甚怠慢矣。上曰,當該承旨査推事,命下矣。取考判付公事,則十二日右副承旨沈之漢所書,而其日之漢,不爲直宿,其判付則乃申時前所書也。病臥就宿之說,實涉無據,不知某處下人,中間遲滯而有此托稱也,本院下吏則自本院從重治罪之意,敢啓。傳曰,知道。
傳曰,明朝,領左相命招,使之卜相。
備邊司啓曰,各處迎慰使參酌推移事,旣已稟定矣。臣等退考啓下元單子,則安州以西,日期已迫,今難更改,而平壤迎慰使李誠一,尤甚不合,卽爲改差,令政院擇出他人,急急下送,何如?傳曰,允。
吏曹啓曰,本曹草記,傳曰,後政以此備擬,有同單望,似涉未妥,加抄或三四擬望,可也事,命下矣。問于大臣,則金益熙·閔應協·李行進等,亦爲可合擢用云,敢啓。傳曰,知道。
傳曰,大臣·備局堂上引見。
戶曹啓曰,以本曹草記,勅使出來時,冬至禮單物目單子,傳曰,知道。禮單中扇子,似非其時,減去,可也事,傳敎矣。禮單物目中扇子各十把,付標以入之意,敢啓。傳曰,知道。
又啓曰,禮曹啓辭,自前勅使出來時,遇冬至節日,則別爲設宴,兼送禮單,接宴官則不爲差送,只遣宣傳官問候,辛卯年前例如此。今亦依此擧行事,遠接使及平安監司處,竝爲行會,何如?傳曰,允事,傳敎矣。冬至禮單,依辛卯年冬至使時例磨鍊,付諸問候宣傳官之行,宜當,所送物目,別單書入之意,敢啓。傳曰,知道。禮單中扇子,似非其時,減去,可也。
迎接都監啓曰,雜物色郞廳,典籍金時鉉,啓下察任,而昨日政,移授殷栗縣監,其代,今當差出矣。本都監各所使喚奴婢,例自刑曹定送,有所檢飭之事,本曹郞廳,兼察都監之任,其意有在。刑曹佐郞李之馨,自該曹啓下之後,因本曹啓辭遞差,而其代金時鉉,又將遞差,取考謄錄,則自前刑曹官員,或有數員兼察之時,本曹在外官員,今若差出,則雖曰詞訟之地,郞廳不患不足。今此金時鉉代,以當初該曹啓下,刑曹佐郞李之馨,仍爲差定本都監郞廳,何如?傳曰,允。
禮曹啓曰,自前勅使出來時,遇冬至節日,則別爲設宴,兼送禮單,接宴官則不爲差送,只遣宣傳官問候,辛卯年前例如此。今亦依此擧行事,遠接使及平安監司處,竝爲行會,何如?傳曰,允。
又啓曰,今此出來勅使,來十一月初二日冬至節日,若到我境,則冬至望闕禮,當行所到官矣。令遠接使先告於勅使前,依例行禮事,撥上,下諭,何如?傳曰,允。以上日記
吏曹參議閔應協,牌招肅拜。
慶尙監司書目,慶州牧使徐祥履,醴泉郡守徐擇履,妻同姓四寸娚妹相避,令該曹處置事。
京畿監司書目,南陽呈,以掌令尹誠母病缺上去不得事。啓遞差。以上朝報
上在昌德宮。停常參,只晝講。
夜一更,有霧氣。三更,月犯軒轅大星。四更,月犯土星。
金振啓曰,明日冬至望闕禮〈初〉度習儀相値,視事頉稟。傳曰,知道。
沈之漢啓曰,訓鍊大將李浣命招,密符傳授之意,敢啓。傳曰,知道。
金振啓曰,此違格上言二十一張,啓字爻周之意,敢啓。傳曰,知道。
政院啓曰,兵曹擊錚人請罪草記中,有誤書之字,而臣等不能覺察,矇然入啓,不勝惶恐之至。誤書下吏,令攸司囚禁治罪之意,敢啓。傳曰,知道。不必囚禁,自本院治罪,可也。
兵曹啓曰,當日武學李善翼稱名人,自宣仁門入來,差備門外擊錚,極爲駭愕,令攸司囚禁治罪。同門守門將宋又昌,亦常時不能禁,以致闌入,亦爲非矣,請推考。傳曰,允。
政院啓曰,以十九日大臣·備局堂上引見時擧行條件,傳曰,一半以租代捧之說,在於注書記草中乎?考啓事,傳敎矣。考諸注書草冊,則無此一款,而其日擧行條件還下之後,注書簡通于戶曹判書李時昉,則以此書送,故依此抄啓云矣。敢啓。傳曰,知道。
傳曰,兩大將命招,密符傳授,使之速爲卽營視事。
吏批,判書沈之源,都堂錄事,先詣政府,參判蔡裕後進,參議閔應協服制,左副承旨李□□進。兵批,判書元斗杓病,參判申濡試官進,參知朴應吉進,左副承旨李□□進。
吏批啓曰,判書沈之源,以都堂錄事,先詣政府,參議閔應協,雖當詣政府,而以服制不爲來參,小臣獨政未安,何以爲之?敢稟。傳曰,仍爲之。
申埈爲御營大將,李浣爲訓鍊大將,金玉鉉爲掌令,金佐明爲兵曹參議,具仁垕爲右議政,趙壽益爲同春秋,趙啓遠爲判決事,承文都提調具仁垕,兼世子傅金堉,訓鍊都監提調李浣,副護軍申翊全·宋國澤·尹城,副司正鄭昌徵。
以都承旨望,傳曰,禮曹參議李時楷除授,依近例加資,判決事仍爲差出。
政院啓曰,今日爲政事,命下矣。都承旨申翊全,方在呈辭中,代房承旨金振,與吏曹參判蔡裕後,婚姻家相避,吏批,何承旨進去乎?敢稟。傳曰,吏兵批兼進。
兵曹啓曰,護軍鄭斗卿,以文臣庭試不入,故被推奪告身,而巡廳書員,全不致察,仍前書入於巡將單子中,至於受點。大槪巡廳下人,緣故有無,探問於厥家,然後書呈,例也。本廳書員,如是怠慢,事極可駭,令攸司囚禁治罪,何如?傳曰,允。
都摠府啓曰,今日入直軍士,當爲中日習射,而政事相値,不得爲之之意,敢啓。傳曰,知道。以上日記武科啓辭見昨日
平壤迎慰使李城一改差代,金體乾出去。政院啓辭,金澄事見十八日
兵曹參議宋國澤辭職上疏。入啓。遞差。
都堂弘文錄,六點,南龍翼·金壽恒,五點,睦兼善·徐必遠·權大運·李萬雄·吳挺垣·鄭萬和·趙備,四點,沈世鼎·李萬仁·任翰伯·姜鎬·一人缺洪宇遠·沈儒行·趙龜錫·洪葳·李延年。
吏曹,四學輪次試官四,任有後·柳道三·趙備·李晳。
賓廳,卜相封入。
謝恩,世子傅左相□。
同日上御□。晝講入侍時,知事李厚源,特進官元斗杓,參贊官曺漢英,侍讀官李晳·蔡忠元,記事官金澄·安後說·李之翼,諸臣進伏訖。上讀前受音一遍訖,析晳讀書傳呂刑,自兩造具備,止。
上在昌德宮。停常參·經筵。
金振啓曰,明日常參·經筵,取稟。傳曰,停。又啓曰,小臣,冬至望闕初度習儀進去,下直。傳曰,知道。
掌令沈儒行啓曰,凡大小擧動時,各司怠慢不進,已成弊習。今日冬至望闕禮初度習儀,東班尤甚稀疏,至於三品以上,則無一員進參,不成模樣,事甚未安,除分明老病人外,請竝命推考。答曰,依啓。
都承旨李時楷上疏。答曰,省疏具悉至懇。卿才允合大才擢用,大臣之薦,豈偶然哉?客使之行不遠,勿爲固辭,從速出仕。
大司憲閔應亨上疏。答曰,省疏具悉。卿辭至此,當勉副焉。
副提學趙壽益上疏。答曰,省疏具悉卿懇。卿才允合擢用,大臣之薦,豈偶然哉?況奉使之行在邇,勿爲固辭,從速出仕。
兵曹啓曰,今日監軍,本曹正郞吳斗寅,受點之後,不意落馬重傷,不得運動云,勢難詣闕受牌,不得已改付標以入之意,敢啓。傳曰,知道。
承文院官員,以都提調意啓曰,本院副提調,只有金益熙一人,而今方在外,前頭文書査對及漢吏文書徒置簿,照管無人,左副承旨李行進,兵曹參議金佐明,副提調差下,察任,何如?傳曰,允。
以承文院禮部回咨,傳曰,足見折字,使之改之。以聖節·正朝·冬至表單子,傳曰,此等文字,使之致意詳察。以上日記
司憲府照本,江原監司閔光勳矣,六月望間,以江陵地霜降事,特爲下諭,至今了無黑白,事極駭異,罪,杖八十贖,奪告身三等。啓。功減一等。
兵曹啓曰,護軍鄭斗卿,以文臣庭試不入,故被推奪告身,而巡廳書員,全不致察,仍前書入於巡將單子中,至於受點。大槪巡廳下人,緣故有無,探問厥家,然後書呈,例也。本廳書員,如是怠慢,事極可駭,令攸司囚禁治罪,何如?傳曰,允。
禮曹判書南銑,遭同姓三寸姪女幼學趙暐妻南氏身死,服制已行十日,出仕,何如?啓依所啓施行。以上朝報
上在昌德宮。停常參·經筵。
夜一更,有霧氣。四更,白雲一道如氣,起自東方,直指坤方,長竟天,廣尺許,良久乃减。五更,月暈。
下直,殷栗縣監金時鉉,長連縣監李之墀。
曺漢英啓曰,明日常參·經筵,取稟。傳曰,停。
又啓曰,以吏曹言啓曰,臺諫有闕,政事,何以爲之?取稟。
執義鄭基豐啓曰,臣素患胸痛,遇寒輒發矣。頃以別試監試官,自曉至夜十餘日,長處冷廳,復命之後,又値僚員之不齊,連日供仕,前症復發,屢呈辭單,見阻政院,一向退伏,亦涉逋慢,故再昨政府參謁,力疾以進,仍爲開坐本府,至暮而還,重觸風冷,胸痛尤劇,右邊顋頰,又從以浮疼,虛熱上衝,如醉如癡,達夜輾轉,不能擧頭,昨日冬至望闕禮習儀時,不得進參,心窃悚懼矣。得見本府啓辭,則不參之人,竝推考事,允下矣。臣身爲法官,不幸有疾,旣犯怠慢之罪,方在應推之中,固不敢一刻仍冒,而昨緣日暮,身病且劇,今始扶曳來避,所失尤大,請命罷斥臣職。答曰,勿辭。
沈之漢啓曰,執義鄭基豐,再啓煩瀆,退待物論矣。傳曰,知道。
掌令沈儒行啓曰,執義鄭基豐,以臣素患胸痛,遇寒輒發,頃以別試監試官,十餘日處冷廳,前症復發,辭單見阻,再昨政府參謁,力疾以進,至暮而還,胸痛尤極,達夜輾轉,不能擧頭,昨日冬至望闕禮習儀時,不得進參,得見本府啓辭,則不參人,竝推考事,允下矣。身爲法官,方在應推中,不敢一刻仍冒,引嫌而退。疾病人所難免,而以法官在應推之中,勢難在職,執義鄭基豐,請命遞差。答曰,依啓。
刑曹啓曰,以刑曹尹一男等照律公事,傳曰,罪人承服初,例以報議政府,詳覈施行云,則今此照律時,何無報議政府語乎?承旨察啓事,傳敎矣。此乃循例所行之公事,不料報議政府一款,落而不書,矇不致察之失,臣實難免,不勝惶恐,元公事付標以入之意,敢啓。傳曰,知道。
傳曰,史官二員待命,騎馬六匹立之,宮墻外四營及軍堡摘奸。
義禁府啓曰,前後啓下上言十七張內,十五張則回啓,其餘洪承男·鄭仁佑等,累度相致,終不現身,今旣過限,不爲回啓之意,敢啓。傳曰,知道。
政院啓曰,以刑曹尹一男等照律公事,傳曰,罪人承服初,例以報議政府詳覈施行云,則今此照律時,何無報議政府語乎?承旨察啓事,傳敎矣。取考元公事,則報議政府一款,果爲落書,而不得致察,極爲惶恐,刑曹色郞廳,不爲詳審,矇然書呈,難免其責,請推考,當該色吏,囚禁治罪,此公事還出給事意,敢啓。傳曰,允。
遂安幼學李大生等上疏。答曰,省疏具悉。疏辭當令該曹議處焉。
右議政具仁垕上疏。答曰,省疏具悉至懇。惟卿,勳舊宿德,干城重望,詢謀僉同,龜筮協吉,寡昧之仰成方切,何意章辭遽至?予用缺然,所辭不允。卿宜安心,亟出論道,以副朝野之望。
承文院官員,以都提調意啓曰,以此等文字,使之致意詳察事,命下矣。足見二字,改以深荷,表文中別無大段可改處,一字改定,付標以入之意,敢啓。傳曰,知道。
刑曹參判申埈上疏。答曰,省疏具悉至懇。卿之家世武將,身居勳戚,才望允愜,毋庸若辭,克彈乃力,益用欽哉。以上日記
上在昌德宮。停常參·經筵。
自辰時至巳時,日暈。
下直,仇寧萬戶金九成。
金振啓曰,知中樞府事韓必遠,行副護軍金蓍國,試官牌招後,稱病不進,竝推考,何如?傳曰,允。
又啓曰,明日常參·經筵,取稟。傳曰,停。
傳于曺漢英曰,政事,明日爲之。
御營廳啓曰,傳曰,許多軍士,有難一時推治,無腰牌之故,先問于本廳後處之事,傳敎矣。大將臣埈察任,今纔數日,不能檢飭之失,極爲惶恐,而大槪入番軍士,前大將時腰牌之故,逐名備給,則所當常時佩持,而至於入番時,則不可一刻離身,領率將官,一一檢飭,俾無未盡之事矣。臣於內摘奸時,集春營入番軍士七十八名,腰牌全數不佩云,極爲驚駭,新到軍卒,雖甚鄕三,有此違誤之事,其營入番將官,不可不治罪,哨官尹至倫,爲先汰去,不佩軍士,亦自本廳推問其輕重,決棍之意,敢啓。傳曰,知道。
政院啓曰,本院之吏,役苦料薄,厭其淸寒,人不願屬,臣等之素所詳知,目今舊吏,過半死亡,新入書吏,都是年少,不能解事,自經亂離以來,元額之中,減去五人,分掌文書,一房三四人,常患不足,六房之外,又有所屬之任,一人兼察數事,書吏中如有因公出使之時,則不成模樣,苟簡莫甚。頃間玉堂·春坊復舊之際,慮有司經費之恤,本院不敢仰請矣。今此上言籲呼,果出於偏苦悶迫之情,舊時元額,雖不可準數復設,二三人量宜加出,以助其役,何如?傳曰,依啓。
義禁府啓曰,以孟時亮等面質辭緣,兪柙分揀事粘目判付內,依回啓施行事,命下矣。兪柙放送之意,敢啓。傳曰,知道。
兵曹啓曰,啓下上言二十四張內,十八張則已爲回啓,而朴尙古·咸卿祿·吳哲·朱景順·金景益·李繼男等六人,則累度招致,今旣過限,終未來現,依前例不得回啓之意,敢啓。傳曰,知道。
又啓曰,凡砲手試藝時,勿令撑竹倚石,意非偶然,前此中日試才時,申明知委,非止一再,而武藝別監等,全不顧忌,試官之令,聽若不聞,已極可駭,而今日試放時,砲手別監宋應之·全俠等公然取石倚坐放,欲爲推問,則又先起去。此而不治,後弊難防,而將無以號令於衛卒,請令攸司囚禁重治。傳曰,允。
禮曹啓曰,海州幼學李弘材上言,啓下日字已多,而曹上己丑以後累度文書,一一搜考,然後可詳其曲折,故自致遲延,今始復啓之意,惶恐敢啓。傳曰,知道。
又啓曰,今此文科講經一二所試官,卽刻磨鍊,而二品以上官員赴京出使,計除,則無故人員鮮少,不得已依近例,通融通政以上,各望,二員備擬之意,惶恐敢稟。傳曰,依啓。
弘文館啓曰,本官上下番推移苟簡,今已久矣。副應敎臣李晳,方有親病,修撰臣李正英,病猶未差,明日政,上下番闕員,盡數差出,牌招肅拜,使之入直,何如?傳曰,允。
以摘奸時察推傳旨,傳曰,許多軍士,有難一時推治,無腰牌之故,先問于本廳後處之。傳曰,貞徽翁主三年內仍爲給祿事,言于該曹。
義禁府啓曰,今此武科初試兩所,明日講經兩所禁亂官等,除都事初試入格五員而計之,則不足兩員,故假都事二員差出事,曾已啓下矣。都事鄭昌徵,亦以病不仕,其代,令該曹今日內,以在京無故人,口傳差出,以塡分派之數,何如?傳曰,允。
吏曹口傳政事,崔時卨爲禁府都事。
侍講院啓曰,本院上番六員內,輔德·兼輔德·兼弼善·兼文學未差,文學臣權大運,以問禮官西下,只有弼善臣李齊衡,連日入番,而疾病事故,未可預料,他無替直之員,後日政,闕員盡爲差出,牌招肅拜,使之推移入直,何如?傳曰,允。
都摠府啓曰,今日入直軍士,中日習射,請出標信。傳曰,知道。以上日記
監察金以載,覲親後入來。
正言李□□再度呈辭。入啓,加給由。
禁府啓目,武科一所擧子康汝梅等元情云云。照律,何如?啓依允。
又啓目,二所擧子洪尙毅,一所擧子吳義達·李重榮等,令該曹,各軍充定,何如?啓依允。
明日文科講經時,一所試官三,申翊全·鄭良弼·李惟達,參試官四,李志賤·沈棇·孟世豐·李慶億,二所試官三,呂爾徵·朴吉應·李久源,參試官四,李垕·朴承休·李尙眞·柳俊昌。
吏曹,前持平吳翮身死,曾經臺侍。啓,別致賻。
戶曹判書李時昉,同姓四寸孫幼學李相胤身死,服制已行七日,出仕,何如?啓依所啓施行。
監試官,一所,沈儒行,獻納權□。二所,金玉鉉,正言元□。
政院啓曰,同知中樞府事韓必遠,副護軍金蓍國,試官牌招後,稱病不進,竝推考,何如?傳曰,允。
參試官許悅,病不進,依承傳罷職。
二所試官朴吉應,擧子相避代,金佐明改落點。以上朝報
上在昌德宮。停常參·經筵。
金振啓曰,明日常參·經筵,取稟。傳曰,停。
沈之漢啓曰,大司憲·執義未差,掌令金玉鉉·沈儒行,持平李延年·鄭晳,試所進去,今日以監察爲茶時之意,敢啓。傳曰,知道。
行大司憲鄭世規啓曰,臣於夏間,猝得大病,幾不能救,幸而不死,僅續縷命,而衰朽日甚,精力都喪,前後累忝職名,一不得察任者,幾半年矣。及授參贊,一向辭免,亦極惶恐,黽勉就列,而其實一空殼耳。卽者千萬夢寐之外,又叨本職,感激聖恩,所當竭力奔走,糜粉爲期,而第於頃日冬至習儀時,三品以上,無一人進參,至於請推,臣卽三品以上中之一也,應在推勘之中,決難仍冒風憲,請命遞斥臣職。答曰,勿辭。
沈之漢啓曰,大司憲鄭世規,再啓煩瀆,退待物論矣。傳曰,知道。
兵曹啓曰,內奴重立稱名人,自丹鳳門入來,差備門外擊錚,極爲駭愕,令攸司囚禁治罪。同門守門將李珏,常時不能禁斷,以致闌入,亦爲非矣,請推考。傳曰,允。
又啓曰,都摠府草記,副摠管晉川君喜慶,以父母墳加土事,受由下鄕,仍爲立石,上來之期,應在數月之後,宿衛重地,不可久曠,令該曹置處事,傳曰,允事,命下矣。喜慶受由下鄕,還期似遠,客使接待擧動時,侍衛之官,不可闕員,改差,何如?傳曰,允。
有政。吏批,判書沈之源進,參判蔡裕後,實錄奉安事,全南道茂朱地出去,參議閔應協,服制不進,都承旨李時楷進。兵批,判書元斗杓進,參判申濡,試官,參議金佐明,試官,參知朴吉應進,左副承旨李行進進。
吏批啓曰,玉堂·春坊闕員,當爲差出,而新錄中,在京無故人乏少,相避人員及都事·守令,竝擬,何如?傳曰,允。
又啓曰,江原監司,今當差出,而擬望之人乏少,本道及隣道守令中可合人,竝擬,何如?傳曰,允。
兵批啓曰,都摠都事李仁夏呈狀內,落馬重傷,病勢沈痼,差復未易,決難行公云。宿衛入直之任,不可久曠,改差,何如?傳曰,允。
以執義望,傳曰,掌樂正徐元履除授。
以判尹望,傳曰,從二品武臣中加望。
鄭世規爲大司憲,宋國澤爲禮曹參議,權大運爲副修撰,柳東發爲巨濟縣令,崔惠吉爲江原監司,李萬雄爲副修撰,鄭基豐爲輔德,洪處大爲兼文學,郭瀜爲典籍,吳挺垣爲修撰,趙晉錫爲正言,李會原爲端川郡守,李浣爲判尹,李元鎭爲刑曹參議,尹珹爲掌樂正,李殷相爲文學,李正英爲副校理,尹杭爲平康縣監,李志賤爲寧海府使,沈爲直講,李䆄爲刑曹正郞,金壽恒爲直講,申埈爲副摠管,閔晉亮爲五衛將,韓相爲武兼,閔恒爲武兼,朴世枚爲鷹牌,南宮忠爲僉知中樞,李文偉爲慶尙左水使,閔震益爲宣傳官,元相爲都摠都事,承文副提調金佐明,副護軍閔應亨·鄭基豐·全尊性,副司果李殷相。
都摠府啓曰,本府堂上十員內,都摠管臣申景琥,副摠管臣呂爾載·臣鄭良弼·臣朴敬祉等,以文武試官進去,副摠管晉川君喜慶,以父母墳加土事,受由下鄕,仍爲立石云云。上來之期,應在數月之後,一員未差,以此入番之員甚少,疾病事故,未可預料,侍衛重地,恐有闕直之弊,極爲可慮,晉川君臣喜慶,令該曹處置,闕員,亦速差出,何如?傳曰,允。
右議政具仁垕上疏。答曰,省疏具悉至懇,予意已悉於前疏之批,卿宜安心,毋庸固辭,速出論道,以副至望。
吏曹啓目粘連。答曰,九十餘歲,世之罕有,本曹招見,審察其眞僞,然後依願施行。
弘文館啓曰,新除授副修撰李萬雄,時在江原道平康縣任所,經筵入番事緊,請斯速乘馹上來事,下諭。且新除授副修撰權大運,方以問禮官,出使在外,亦爲依例,下諭,何如?傳曰,下諭而姑勿乘馹,權大運處,姑徐。
吏曹啓目粘連。答曰,內官等,本無實職,依願施行。
玉堂箚子,鄭世規遞差事。答曰,依啓。以上日記
正言李殷相三度呈辭。遞差。
綾川府院君具仁垕再疏。大槪,更申前懇,亟收新命,改卜賢德事。入啓。
傳曰,貞徽翁主三年內因爲給祿事,言于該曹。
備邊司啓目,粘連慶尙右水使狀啓云云。巨濟縣令趙摶,初不躬自往審,推諉於監牧官兺不喩,長在醉裏,醒日無多云,爲先罷黜,何如?啓依允。
吏曹啓目,粘連慶尙監司狀啓云云。取考大典吏典,則京外官,妻親父·祖父·兄弟·姊妹夫,竝相避云,而無妻同姓四寸相避之文是乎旀,小註有曰,議政府·義禁府·本曹·兵曹·刑曹·都摠府·漢城府·司憲府·五衛將兼司僕將·內禁衛將·承政院·掌隷院·司諫院·宗簿寺·部將史官則竝避四寸姊妹夫云,而亦無外官相避之語是白乎等以,近來四寸姊妹夫之爲外官者,亦皆不避是如爲白置。上項慶州牧使徐祥履,醴泉郡守徐擇履等,仍令察任之意,本道監司處,回移,何如?啓依允。
輔德鄭基豐,文學李殷相,牌招肅拜,修撰吳挺垣牌招肅拜後上疏。大槪,經幄重地,萬不近似,乞遞新授職名,以重名器事。呈政院,還出給。以上朝報
上在昌德宮,停參·經筵。
金振啓曰,明日常參·經筵,取稟。傳曰,停。
曺漢英啓曰,大司憲鄭世規,避嫌退待,執義徐元履,未肅拜,掌令金玉鉉·沈儒行,持平李延年·鄭晳,試官進去,今日以監察爲茶時之意,敢啓。傳曰,知道。
李時楷,以吏曹言啓曰,臺諫有闕,政事,何以爲之?取稟。
玉堂箚子。答曰,依啓。
武科一所差備官,以試官意啓曰,敢字擧子姜興渭,柳葉箭入格着名,則與前六兩入格所着不同,推問保擧人前縣監鄭時雄,則所謂姜興渭者,元不解操弓,而保擧三人,皆是僞着,渠被試所推捉,始爲驚駭,多般訪問,則姜興渭,使兩人代兩射,而射六兩者崔㞳,射柳葉箭者金重鍊云,而姜興渭亦從而捉現,則金重鍊,始乃自服,以爲渠與興渭爲四寸,故代射柳葉箭,而前射六兩人崔㞳之着名,渠不得親受於崔㞳,而姜興渭,學摹傳授,故前後着不同云,此則辭理當然,而崔㞳則屢日逃避,今始捉得,姜興渭面指崔㞳,爲六兩代射者,而崔㞳初欲隱諱,以爲渠乃崔岋,非崔㞳也,而㞳卽其弟云。問崔㞳去處,則初謂在康津,元不赴擧,又謂上來錄名,呼不還去云。姜興渭,悉陳其給價相約,同接證參之狀,則崔㞳始服其代射,而其名變㞳爲岋,猶不明言,變詐叵測。代射之中,情狀之可惡,未有如此人等之甚者,令攸司推治,何如?傳曰,竝拿推。
訓鍊都監啓曰,鄭忠起上言啓下都監,而反政初,籍沒田畓,到今欲爲還推,非但過限已久,不當聽理,累日招致,終無形影,明是借人代呈,依例勿施之意。敢啓,傳曰,知道。以上日記
義州府尹書目,勅行今月二十一日,到鳳凰城事。弘文啓辭見昨日
玉堂箚子。大槪,大司憲鄭世規遞差事。入啓。批答見上
禁府啓目,洪潗等上言內辭緣,自下不敢輕議,上裁,何如?啓,事出光載則其爲用心,萬無眞實之理,搆陷之言是矣,洪興祉乙良放送。以上朝報
上在昌德宮。停常參·經筵。
夜二更,流星出北極星下,入乾方天際,狀如鉢,尾長三四尺許,色赤。
下直,於蘭萬戶金忠望。
李時楷啓曰,黃州迎慰使,以東昌尉權大恒,改爲啓下,欲趁今日發送,使人催之,則稱病不來,更以勅行已迫,他無可代之人,不得改差之意,三四次催促,則終始不動,至以雖有責罰,決不可往爲答云,本院亦無奈何。其厭憚行役偃蹇任意之狀,極爲可駭,請從重推考。且徧閱官案,則文·武·南從二品,通共一百五十餘人,而除老病有故,絶無可合之人,不得已以同敦寧李挺漢,改付標以入之意,敢啓。傳曰,東昌尉,先罷後推,李挺漢,亦甚未妥,改差。
又啓曰,明日常參·經筵,取稟。傳曰,只晝講。
沈之漢啓曰,大司憲未差,執義徐元履未肅拜,掌令金玉鉉·沈儒行,持平李延年·鄭晳,監試官進去,今日以監察爲茶時之意,敢啓。傳曰,知道。
以政事取稟,傳曰,明日爲之。
刑曹啓曰,凡罪人囚放之際,上曹之時,必有下貼,然後獄官方爲擧行,乃是規例,而平安道謀陷土主罪人李時檍·楊景億等,去二十四日昏後,本曹書吏方斗星,無下帖,以口談使之上曹,爲獄官者,矇然上送,其不察,甚矣。方斗星則旣已嚴刑,除下典獄,刑房郭泰山,亦已從重決杖,而官員不察之失,不可置之,典獄署當該入直之官,推考警飭,何如?傳曰,允。
備忘記,內官金益河伊川圍籬守直交替事,下去,下諭于該道監司處。
都摠府啓曰,今日入直軍士,中日習射,請出標信。傳曰,知道。
政院啓曰,自前客使聲息,自灣上,例於三日來傳,今此勅行,二十三日當到義州云。若然則今日乃渡江第四日,而日向晩矣,狀啓尙不來到,比前似爲稽滯,令備局,申飭撥路,何如?傳曰,允。
以黃州迎慰使肅拜單子,傳曰,勅使頗自尊大云,以秩高官改差,卽令發送。以上日記
晉川君柳䪷,沐浴後入來。
執義徐元履初度呈辭。呈政院,還出給。
遠接使書目,義州譯學李海壽,當刻自鳳城回來言內,謝使則纔到北京,勅行則二十二日止宿馬轉站,明日渡江云云事。武科一所啓辭見昨日
傳曰,政事,明日爲之。
傳曰,明日晝講爲之。
政院啓曰,黃州迎慰使東昌尉權大恒,上疏後稱病不進,累度催促而終始不來,請推考。傳曰,先罷後推。
泰川縣監李廷衡,差使員上來。以上朝報
上在昌德宮。停常參,只晝講。
夜一更,黑氣一道,起自西方,直指東方,長竟天,廣尺許,良久乃滅。
李時楷啓曰,明日·明明日私忌,此兩日視事,頉稟。傳曰,知道。
又啓曰,來初一日輪對日次,取稟。傳曰,停。
沈之漢啓曰,大司憲未差,執義徐元履未肅拜,掌令金玉鉉·沈儒行,持平李延年·鄭晳,試官進,今日以監察爲茶時之意,敢啓。傳曰,知道。
大司諫鄭知和,持平鄭晳啓曰,臣等伏見禁府閔鼎供辭,不勝驚愕之至。凡罪人所供,雖極涉修飾,其自明之辭,不得不然,何足深咎?至於構誣試官,不遺餘力,其亦駭異矣。果如渠言,族屬同接,曾莫之禁,乃是舊例,則所謂禁亂官所禁者,是別樣何等人耶?試所之外,設中內外呼名三所,各以一索限之,人莫之入者,其意何在?自開場幾至二十餘日之後,始見閔鼎一人,乃敢犯禁亂入,混坐於應射之列,則其有所恃而無忌憚,尤可惡也。及其現露,使之捉來,則便生氣勢,傍若無人,手格足踶,使不得近,不得不多定羅卒而捉來,其時之事,孰不齊憤?羅卒之捉人來也,必以鐵索。都摠都事嚴台耉,五品朝官也,以其弟錄名相考事,歷入入門官所而見捉,去冠懸柱半日,而試院之規,本來如此,何有於亂入之擧子乎?試院諸臣,旣知其爲震益之子,且聞其入格,則法禁所在,雖不敢救解,而豈至於頭髮扶曳,滿庭周廻乎?雖在犯罪常漢,推治之際,曾無此罰,其所云云,吁亦痛矣。噫,國綱無可爲矣,以鼎之幺麽,不有國試,越法亂入,敺打禁卒,不就官令,至於置對之日,怒其去冠加索,節節搆捏,一至此極,豈不大可寒心哉?且臣等竊未曉王府之奏當也。若只憑渠之所供而擬律,則杖百亦重矣,罪在亂入,則律豈至此?當初禁亂金吾之郞,至被罷推,終使犯人,雖以杖百爲名,而循例施爲而止,則國法安所施乎?此事雖微,所關非細,臣等之慨然,豈爲今日一閔鼎而已哉?因一擧子誣罔納招,有此陳列,極知疲劣,而以鼎所供觀之,臣等奉命試院,不能執法,有若搆成不當罪之人,加以不當施之罰者然,臣等何敢自謂無失,晏然仍冒乎?請命遞斥臣等之職。答曰,勿辭。閔鼎等,更爲拿問處之。
武科二所試官鄭良弼·呂爾載·李壽昌,臣等伏見禁府閔鼎供辭,則多少說話,節節無理。其所自明之言,雖不足深責,而應射擧子呼名之際,混入列坐,及其現捉之後,終始拒逆,不得已多送羅卒,去冠加鎖,此乃試場應用之罰,而渠所謂坐於禁亂張索之外,受換之間,頭髮扶曳,滿庭周廻云者,何所據而發也。嚴禁雜人,使不得近前,慮有代射之弊,而渠所謂同接之人,調弓入給,例爲顧見,試官之曾所不禁而流來古規云者,亦何所據而言耶?渠雖無識,身犯國法,誣罔納招,一至於此,不亦可駭之甚乎?今此所陳,有若爭辯,臣等亦知疲勞,而以鼎所言觀之,則試場不嚴之責,非法用罰之失,在所難免,敢來待□。傳曰,此不足深責,勿待罪。
兵曹啓曰,近年以來,各邑上納步兵價布,漸不如前,各司下人朔布,諸處功役雇價,雖或勒令分給,在渠輩稱冤,罔有紀極,方患難處矣。鎭川縣八月當番步兵價布,尤甚升麤尺短者一百六疋,故此則皆退送,且本邑壬·癸兩年未收,多至三百九十二疋,今將歲盡,尙不上納,亦甚可駭,縣監,則爲先從重推考,兩年次知鄕所色吏,則令兵使捉致,決杖一百,仍爲囚禁,使之催促畢納,何如?傳曰,允。
吏曹啓曰,來十一月初一日,行宗廟朔祭,及初二日,行宗廟以下各陵殿十九處冬至祭,獻官實差二十員,諸執事八十餘員,而勅行相値,各處迎慰使·都監各差備官計除,萬無推移塡差之路,不得已刑官堂上·宗室·武臣·宣傳官及常時不爲差祭之員,依前例,竝爲通融塡差之意,敢啓。傳曰,知道。
政院啓曰,今此勅使時,事變假注書,安縝,依前例兼察,何如?傳曰,允。
又啓曰,今此勅使出來時,開城府別迎慰使,何承旨進去乎?敢稟。傳曰,右副承旨進去。
兵曹啓曰,勅行之時,各差備,例以有廳軍調用,而厥數甚多,徵發外方,亦甚有弊,故前此本曹,以兩南·海西所捧順贊木,臨時雇立矣。今番亦依此例爲之之意,敢啓。傳曰,知道。
右議政具仁垕上疏。答曰,省疏具悉。予意已悉於前後,而卿之固辭至此,是用誠意淺薄而然也。愧靦殊甚,予雖不足與有爲,獨不念先朝厚恩乎?況今客使將至,尤不可不出,諒此至意,亟出察任。
判尹李浣上疏。答曰,省疏具悉至懇。卿之才望,允合擢用,與論之所同然,非予之私於卿也。爲官擇人,唯當觀其人之如何,何須問文武之別也?卿其安心勿辭,從速察職。
原州幼學李碩亮等上疏。答曰,省疏具悉。疏辭當令該曹議處焉。
有政。吏批,判書沈之源進,參判蔡裕後,實錄奉安事,茂朱地出去,參議閔應協,服制,左副承旨李行進進。
兵批,判書元斗杓進,參判申濡,參議金佐明,試官,參知朴吉應進,左副承旨李行進進。
申景號爲兼知訓鍊,辛啓榮爲都摠管,申翊全爲副摠管,柳時成爲武兼,李袗爲文兼,尹安基爲文兼,趙壽益爲大司憲,洪茂績爲左參贊,申翊全爲右尹,李命聃爲監察,趙龜錫爲修撰,兼養賢庫主簿李燦漢,兼中學敎授郭齊華,兼西學敎授郭瀜,兼東學訓導李汝舟,直講朴承休·呂孝曾·成震丙,副護軍鄭世規,副司果李袗·尹安基,前奉事崔峻,今加通政。
都摠府啓曰,副摠管朴敬仁,以禁軍朔試射事,慕華館進去晝仕,請出標信。傳曰,知道。以上日記
戶曹啓目,粘連以京畿監司柴場査覈狀啓云云。取考狀啓,則其數多至二百四十五處,山林川澤,所當與民共之,而冒出立案,處處禁伐,若是之多,則樵採之艱,非但京城而已。各處亦然,小民之怨苦,殆有甚焉是白齊,所謂墳山外段置,相距里數,不爲分明開錄,而泛稱墳山近處者段,步數遠近,不爲明白査覈而徑先革罷,或不無稱冤之端,更令本道詳査啓聞後,稟處,似當爲宜,而此事從前屢經査處,而所謂立案之人,仍爲首唱,以犯邦禁者亦多,申明知會,一體禁斷,故別單中應爲開錄以啓爲白齊,陽智等十一官段,啓下之事,今至不爲査報,殊甚稽緩,令本道爲先推考爲白乎矣。大槪,國綱解弛,人不畏法,朝家禁令,旋發旋廢,若不別樣處置,其弊難防。自今以後,分付京外,非禁山之處乙良,使芻蕘者,竝皆往而任其樵採,而或有稱以禁伐,掠奪斧鎌者,使其樵夫,京則告于漢城府·刑曹,外則告于本縣與監司,隨現科罪,而甚者入啓處置,以爲痛禁之地,何如?啓依所啓施行。
海南縣監鄭桂,禮山縣監任耋,差使員上來。
黃州迎慰使成殼出去。
執義徐元履初度呈辭,呈政院。還出給。
遠接使書目,勅使二十三日越江事。
京畿監司,實錄陪行後入來。
益平尉洪得箕初度呈辭。入啓。給由。
文科講經一所,出榜詣闕。
武科二所,出榜詣闕。
謝恩,知訓鍊申景號,忠淸水使李壽昌。以上朝報
同日,上御□□□。晝講入侍時,同知事鄭維城,特進官李時昉,參贊官沈之漢,侍讀官李晳,檢討官吳挺垣,記事官金澄·安後說·李之翼,諸臣進伏訖。上讀前受音一篇訖,晳讀書傳呂刑,自上刑適輕,止當備其辭也。
上在昌德宮。停常參·經筵。
夜二更,流星出天津星上,入危星上,狀如甁,尾長五六尺許,色白,光照地。
李時楷啓曰,小臣與右承旨金振,冬至望闕禮二度習儀進去,下直。傳曰,知道。
正言趙晉錫啓曰,今日習儀後,臣與正言元萬石,行相會禮,萬石以刑曹正郞李䆄,前任司僕判官時被罪事,及務安縣監不治之狀,欲爲重論,臣以爲,司僕時事,則在二十年前,其時曲折,雖未詳知,而罪廢未久,更通仕路,出身之後,歷仕非一,臨民兩處,又無不治之聲。至於務安之謗,全未有聞,到今追調,殊涉已甚,徐待後坐,更加聞見,論之未晩云,則萬石終始堅執,必欲卽爲論啓,臣欲知其實狀而爲之,歷問其不治之迹,則萬石所答,亦無的聞。臣意,其人雖微,其罪未著,則遽加重論,似非論事之道,告君之辭,尤不可不從實陳啓矣。待後坐而論之者,實出於愼重,而初無全然立異之事,則同僚之不待後坐商確,而徑先引避,臣所未料也。至於避辭末端形勢之說,尤未曉其意也。論人之道,務在愼重,豈以形勢而有所左右哉?萬石之待同僚,其亦薄矣,論一郞官,竟至起鬧,臣之此避,亦云疲矣。旣被同僚之斥,不可晏然在職,請命遞斥臣職。答曰,勿辭。
正言元萬石啓曰,臣於今日習儀後,與正言趙晉錫行相會,臣發言論罷刑曹正郞李䆄。蓋䆄爲人麤鄙,行己無狀,曾爲太僕之官,多竊本寺米布,至於被拿受刑,編配遠地,不復齒於人類,久矣。近來以來,紀綱解弛,國法不行,貪贓坐法之輩,稍稍生氣,䆄又有一家板援之勢,復叨字牧重任,已極寒心,而不思自新,專事肥己,其任務安也,益肆貪,一用前日手段,闔境嗷嗷,怨罵之言,至及於除拜之政官,其他不謹之事,推此可知。且以酒妄,常在泥醉之中,詞訟重地,決不可付諸此人,且貪官汚吏,雖不能一一致法,豈宜汲汲收用,以長其殘民蠹國之習乎?此臣所以必欲論啓而請罷之者也,同僚不惟不從,百端持難,乃曰,此人太僕之事,吾亦知之,而厥後之事,全未有聞,更加詳聞而爲之。臣答曰,太僕之事,同僚亦知,而務安之事,則吾所詳聞,以此論之,足矣,有何更聞之事乎?半日相持,竟未歸一,夫彈劾一郞官,元非大端事,而論議參差,乃至於此,臣實未曉也。噫,臺閣之論,寧過無軟,近日彈論,只及於武·蔭·庶僚,而稍涉於文官形勢者,則必致矛盾,以生鬧端,此亦世道之不古耶?良可慨也。無非臣見輕之致,何敢一刻仍冒乎?請命遞斥臣職。答曰,勿辭。
持平李延年啓曰,近者綱紀日紊,人心日肆,以賤僭貴,以下偪上,先王大防之壞亂,莫甚於此時,識者寒心,固已久矣。臣頃日奉命於試場,有一胥吏僭踰可駭之事,人人莫不痛惋,故卽今囚禁決罪矣。今聞歸家數日物故,而其子弟親屬,來往街衢,顯加詬罵,以爲謗傷臣身之地云。噫,人心至此,亦可以觀世變矣。臣雖微末無狀,旣奉王命,方忝法官,則推治犯制之人,亦其職矣。職當推治,則決罰之後,或因而弊者,自古何限?人不畏法反欲搆害至此,此實無前之事,費辭引避,亦且面恧,而緣臣疲劣,不能懲惡,以致臺憲掃地,國體益卑,不可晏然仍冒,請命鐫削臣職。答曰,勿辭。
沈之漢啓曰,正言元萬石·趙晉錫,再啓煩瀆,退待物論矣。傳曰,知道。
禮曹啓曰,以司饔院提調啓辭,頃見禮曹移文,則各道方物及物膳,依本曹所啓,限明年正朝,勿爲封進,方物價本,移用進豐呈所需,而大妃殿方物物膳,則本不在權減之中云矣。今日忠淸道冬至大妃殿·大殿進上生鰒·食醢,來到本院,大妃殿進上,則依例捧入,大殿進上,似當還送,而事是新規,令該曹,稟處,何如?傳曰,允事,傳敎矣。各道物膳,雖有權減之時,而京畿,自宣惠廳給價,依例封進,則忠淸道,旣設大同,與京畿少無異同,本道物膳,依京畿例封進矣。今此生鰒·食醢,雖自本道封進,而亦在大同之中,旣爲給價,似當一體施行,而旣爲封進之後,還爲下送,事體未安,依例封進,何如?傳曰,知道。
御營廳啓曰,已往每番軍兵,量數調徵,上來之後,老殘有頉者,頗多立番,實數或有不足,以京居吹鼓手軍等充補,以准千名,故五番軍兵則一千一百三十六名,抄其徵召,而卽今逢點,以老弱還爲下送者,只六十五名,立番實數,當爲一千七十一名,元定千名之外,似當竝爲還送,而遠路上來之軍士之空還,亦未妥當,仍爲分隷十哨矣,來十一月初一日,新舊軍合操後,四番軍兵下送之意,敢啓。傳曰,知道。
兵曹啓曰,別抄騎兵,今日開坐,試才分等,別單書啓之意,敢啓。傳曰,知道。
司饔院官員,以都提調意啓曰,頃見禮曹移文,則各道方物及物膳,依本曹所啓,限明年正朝,勿爲封進,方物價本,移用進豐呈所需,而大妃殿方物物膳,則本不在權減之中云矣。今日忠淸道冬至大妃殿·大殿進上生鰒·食醢來到本院,大妃殿進上,則依例捧入,大殿進上,似當還送,而事是新規,令該曹,稟處,何如?傳曰,知道。
禮曹啓曰,上年夏勅使時,自上出還宮儀註中,前後鼓吹,依例磨鍊以入,則有陳而不作之敎,故上年冬,又於勅使出來時,自上有避殿減膳之擧,凡擧動出還宮時,亦以陳而不作,而今則依例磨鍊之意,敢啓。傳曰,今亦陳而不作,可也。
備邊司啓曰,今番勅行,鄭譯被罪後,始爲出來,凡干接應及站路自前弊端,必須與大通官等參酌相議,永爲定式,毋踵前習,可免日後無窮之弊,自關西初頭,各別料理善處之意,儐臣及平安監司處,分付,何如?傳曰,允。
以各宴宰臣望單子,傳曰,行酒宰臣,則以此推移用之,押宴大臣,則臨時稟處。
都摠府啓曰,都摠管錦林君,以監膳事,依前例,入直時,除標信,司饔院進去之意,敢啓。傳曰,知道。
上在昌德宮。停常參·經筵。
夜一更,東方有氣如火光。
下直,溫萬戶金尙仁。
金振啓曰,方物封裹相値,明日視事,頉稟。傳曰,知道。
又啓曰,臣今日納幤外宣醞,進去。傳曰,知道。
李時楷啓曰,卽者上護軍鄭世規肅謝事,自依幕出來之際,落傷不省人事,不得肅謝矣,令內局,淸蘇覓給之意,敢啓。傳曰,知道。遣內醫看病。
正言元萬石啓曰,臺官論事,至嚴且重,公議所在,斷不可容私也。正言趙晉錫,於李䆄事,昨則立異,爲起一端之鬧,今則呈單,顯示曲避之意,此豈所望於晉錫者哉?務安之事,諉以不聞,則容或有辭,太僕之事,旣曰有聞,則䆄果是何如人哉?爲贓吏立幟,誠爲臺閣之羞,且䆄曾爲北靑判官,多有不法之事,道臣至於啓聞云,則昨避中所謂臨民兩處,無不治之聲者,抑何意耶?其在事體,不可無一番相規,故臣以論遞之意,發簡通議,此過嚴臺閣之事,重論事之體也。不料僚見,與臣相左,累次往復,闕門已閉,而僚議則尙未歸一,有何大段機關而持難至此?臣竊哂之。噫,昨日論一貪吏,僚議矛盾,今日發此尋常遞差之論,又至於引避,不知何樣論事,果合於僚意,而無起鬧之端耶?今之處臺閣,其言難矣。公道掃地,私意橫流,苟其親也。贓汚之可惡而不知惡,遞差之薄罰而猶爲難,公論以之沮,臺體以之壞,推此以往,今日國事,從可知矣。臣安得不慨然於斯乎?論一細事,展轉至此,惟以瀆擾爲事,何敢一刻仍冒?請命遞斥臣職。答曰,勿辭。
曺漢英啓曰,正言元萬石,再啓煩瀆,退待物論矣。傳曰,知道。
司諫成夏明啓曰,正言元萬石,以刑曹正郞李䆄,曾爲太僕之官,多竊米布,至於被拿,不齒於人類,久矣。其任務安也,益肆貪黷,且以酒妄,常在泥醉之中,詞訟重地,不可付諸此人,此所以必欲論啓而請罷者也。同僚不惟不從,百端持難,論議參差,乃至於此,無非臣輕見之致,何敢一刻仍冒?正言趙晉錫,以刑曹正郞李䆄,前任司僕判官時被罪事,及務安縣監時不治之聲,雖未詳知,而到今追論,殊涉已甚,更加聞見,論之未曉,同僚之不待後坐,徑先引避,臣所未料也。旣被同僚之斥,不可晏然在職,竝引嫌而退。所見詳的,異於風聞,則欲一論劾,深得諫官之體,曾前見聞,有所未及,則更欲商確,亦是愼重之意,俱無可避之嫌,請正言元萬石,正言趙晉錫,竝命出仕。答曰,依啓。
掌令沈儒行·金玉鉉啓曰,新除授大司憲趙壽益,以實錄奉安事,時在江原道江陵地,請斯速乘馹上來事,下諭。答曰,竣事當還,姑徐。
政院啓曰,文科殿試,定于今月十六日,北道課試,亦當不久入來,不可無大提學,聞實錄藏置擇日,在初三日初六日云,其間日字,可以及期還程,而或不無稽滯之患,趁殿試前急速上來事,大提學處,下諭,何如?大臣之意亦如此,敢啓。傳曰,允。又啓曰,昨日冬至望闕禮習儀時,外儀整班之後,假通禮累度催促,終不來參,不得已以禮貌官代行,苟簡,甚矣。當該假通禮,推考,何如?傳曰,允。
以朴焞等上疏,傳曰,今日旣云私忌,則何以如此不緊之疏捧入耶?事甚未便,還出給。
都摠府啓曰,今日入直軍士,中日習射,請出標信。傳曰,知道。
傳曰,今下弓矢,溫萬戶金尙仁處給送。
判尹李浣上疏。答曰,省疏具悉至懇。噫,國家任人之法,察其忠誠才智而受之而已,何必勳戚而後,可也?卿其勿辭,從速出仕。出內下記草
上在昌德宮。停常參·經筵。
金振啓曰,明日常參·經筵,取稟。傳曰,停。
安獻徵啓曰,小臣今方方物封裹進去,下直。傳曰,知道。
夜五更,流星出郞位星下,入南方天際,狀如鉢,尾長四五尺許,色赤。
司諫成夏明啓曰,臣所帶職名,萬不近似,素患寒痰,日漸加重,不得已冒呈單辭,而却於政院,臣之情勢,狼狽極矣。昨於病伏中,猝當處置之擧,非但同僚適有公故,臣與同僚,未行相會禮,故不得通議,率爾獨啓矣。旋聞物議,以兩出爲非,臣之處置,已知失當,而繼見正言元萬石避辭,則臣之前後乖當之失,尤所難免,臣何敢强顔更爲處置乎?請命遞斥臣職。答曰,勿辭。
李行進啓曰,司諫成夏明,再啓煩瀆,退待物論矣。傳曰,知道。
獻納權坽啓曰,臣於昨日吉禮都監進去,日暮歸家,得見正言臣元萬石簡通,則乃刑曹正郞李䆄,寧海府使李志賤,正言臣趙晉錫論啓等事也。臣以爲,李䆄事,當初雖不參論,昨日已發於避辭之中,則今無容議,而但措辭過重,量改似當,李志賤,曾未識面,又無所聞之事,只於今番講所得見,則似是無害之人,趙晉錫則避辭中,元無大段立異,不過愼重之意,而遽加論劾,尤涉未妥。長官·亞長,雖在停告之中,客行當前,不久當出,姑待僚員之出仕,商確處之,未爲不可,故以此意略爲措辭,再次答送矣。夜深後得見朝報,則正言臣元萬石,拈出趙晉錫一事,未卽歸一爲辭,而張皇引避,至以機關持難等語,攻斥臣身,不有餘力。臺論雖極嚴且重,旣在同僚之列,則各言所見而商確,乃是臺閣體例也。且其所論,若非汲汲之事,待僚員之出仕,相議論啓,亦莫非古規而愼重之意也,有何激怒之事,虛張遣辭,至此之甚乎?橫逆之來,不可與較,而旣非重斥,亦不可晏然仍冒,請命遞斥臣職。答曰,勿辭。
李行進啓曰,獻納權坽,再啓煩瀆,退待物論矣。傳曰,知道。
以金川郡守李袗罷職傳旨,傳曰,此人之連三次不作,非至一再,言于該曹,使之勿罷,各別論罪。
兵曹啓曰,今月二十八日,李振福稱名人,自宣仁門入來,差備門外擊錚,極爲駭愕,令攸司囚禁治罪。同門守門將徐昇泰,常時不能禁斷,以致闌入,亦爲非矣,請推考。傳曰,允。
司饔院官員,以都提調意啓曰,傳曰,冬至進上,應在權減之中,何以捧入耶?事,傳敎矣。取考本院啓辭,禮曹回啓及宣惠廳移文,則本院啓辭內,頃見禮曹移文,則各道方物及物膳,依本曹所啓,限明年正朝,勿爲封進,方物價本,移用進豐呈所需,而大妃殿方物物膳,則本不在權減之中云矣。今日忠淸道,冬至大妃殿·大殿進上生鰒·食醢,來到本院,大妃殿進上,則依例捧入,大殿進上,似當還送,而事是新規,令該曹,稟處,何如?傳曰,允。禮曹回啓內,司饔院啓辭云云。傳曰,允事□膳雖有權減之時,京畿,自宣惠廳給價,依例封進,則忠淸道旣設大同,與京畿小無異同,本道物膳,亦當依京畿例封進矣。今此生鰒·食醢,雖有本道封進,而亦在大同之中,旣爲給價,似當一體施行,旣爲封進之後,還爲下送,事體未安,依例封進,何如?傳曰,知道。今日到付宣惠廳移文內,去九月初四日,禮曹啓辭內,節該三名日方物旣減,則其一時所封物膳,似當竝減,何以爲之?傳曰,依啓事,傳敎矣。似當諸道一體擧行,而忠淸道則勿論方物復舊與否,同三名日物膳,自前例爲封進是乎等以,當初本廳磨鍊時,一依規例定奪,已爲給價兺不喩,京畿段置,亦依前例,仍爲封進是如爲置,旣設大同之後,兩道不宜異同,故依京畿例,冬至物膳封進爲在乎,後錄相考捧上云矣。禮曹回啓,宣惠廳移文如此,故本院依例捧入矣,此意,敢啓。傳曰,知道。
傳曰,今此方物中螺鈿函造作不精,漆色亦甚不好,當該匠人及漆匠等,竝令攸司,囚禁治罪。
政院啓曰,遠接使狀啓,二十七日在定州成貼,而第四日今始入來,一路擺撥,極爲寒心,令備局,査覈治罪之意,敢啓。傳曰,知道。
政府郞廳,以三公意啓曰,方物封裹時,六曹齊會,其意有在,至於戶·禮曹,則主掌其事,尤不可不參,而今日合坐,禮曹堂上,無一員進參,事甚可駭,判書南銑,仕進迎接都監云,容有可辭,而參判呂爾載,雖入直摠府,自有晝仕之例,而不爲出來,參議宋國澤,稱病不進,俱極未便,無禮曹堂上,而仍爲封裹,則遂成苟簡之規,呂爾載·宋國澤,推考,使之卽爲來參,宜當。且文書正本,今日査對,而提調進參者二員,稱病者三員,事體未安,稱病之員,竝推考,何如?傳曰,依啓。
傳曰,試券,則大提學上來後□次,錄名等封裹,則令該使之考准。
都摠府啓曰,副摠管呂爾載,以禮曹堂上,議政府方物封裹,進去晝仕,請出標信。〈答曰〉,知道。
弘文館啓曰,本館上番三員,而副應敎李晳,以親病不得供仕,副校理李正英,以身病不能謝恩,校理臣蔡忠元,方入直,而以公事,當出廣州,不得已以下番推移入直之意,敢啓。傳曰,知道。
傳曰,冬至進上,應在權減之中,何以封入耶?
宣惠廳啓曰,忠淸大同餘米一百石,移置于安興鎭事,曾已榻前定奪,而今年則本鎭近官餘米,其數不敷,姑以洪州官餘米五十石,爲先移給,其餘則待明秋,將爲移給之意,敢啓。傳曰,知道。
右議政具仁垕箚子。答曰,省箚具悉。當令該曹議處焉。
領中樞府事李敬輿箚子。答曰,省疏具悉。卿其安心勿辭。黃冕校正。日記廳郞廳李萬恢書。
上在昌德宮。停常參·經筵。
金振啓曰,明冬至,〈初〉三日拜表,初四日迎勅初度習儀,此三日視事,頉稟。傳曰,知道。
沈之漢啓曰,以吏曹言啓曰,臺諫有闕,政事,何以爲之?取稟。
兵曹啓曰,禁軍犒饋,設行於今七日事,命下矣。殺牛宰肉,作湯分饋之際,應入柴木鹽醬酒甕及此外若干,非本曹所辦之物,竝皆取用於各該司,而犒饋處則當此寒節,訓鍊院及慕華館,皆無障蔽當風之地,昭格署舊基邊,甚便當,且令試射,亦有射場云,以此設行,何如?答曰,依啓。
吏曹啓曰,金泉郡守李禬罷職傳旨,傳曰,此人之連三次不作,非至一再,言于該曹,使之勿罷,各別論罪事,傳敎矣。罷職之外,若爲論罪之,則本曹〈非〉所可擬律,令攸司,稟處,何如?傳曰,允。
大司諫鄭知和啓曰,正言元萬石,以臺官論事,至嚴且重,公議所在,斷不可容私也。正言趙晉錫,於李䆄事,昨則立異而起一段之鬧,今則呈單,顯示曲避之意,務安之事,諉以不聞,則容或有解,而太僕之事,旣曰有聞,則䆄果是何如人哉?爲贓吏立幟,誠爲臺閣之羞。且䆄,曾爲北靑判官,多有不法之事,道臣至於啓聞云,則昨避中所爲臨民兩處,無不治之聲者,抑何意耶?其在事體,不可無一番相規,故臣以論遞之意,發簡通議,不料僚見,與臣相左,累次往復,尙未歸一,有何大段機關,持難至此,公道掃地,私意橫流,苟其親也。贓汚之可惡而不知惡,遞差之薄罰而猶爲難,推此以往,今日國事,從可知矣。論一細事,轉展至此,推以瀆擾爲事,何敢一刻仍冒?獻納權坽,以昨見正言元萬石簡通,則乃刑曹正郞李䆄,寧海府使李志賤,正言趙晉錫論啓等事也。臣以爲,李䆄事,當初雖不參論,昨日已發於避辭之中,則今無容議,而措語過重,量改似當,李志賤,曾未識面,又無所聞之事,至於今番講所得見,則似是無害之人,趙晉錫則避辭中,元無大段立異,不過愼重之意,而遽加論劾,尤涉未妥,姑待僚員之出仕,商確處之,未爲不可,故以此意再次答通矣。正言元萬石,拈出趙晉錫一事,未卽歸一爲辭,而張皇引避,斥臣身不遺餘力,其所論若非汲汲之事,則待僚員之出仕,商議論啓,莫非愼重之意,有何激怒之事,虛張遣辭,至此之甚乎?旣被重斥,不可仍冒。司諫成夏明,以昨於病伏中,猝當處置之擧,非但同僚,適有公故,臣與同僚,未行相會禮,故未得通議,率爾獨啓矣。旋聞物議,以兩出爲非,繼見正言元萬石避辭,則臣之前後乖當之失,尤所難免,臣何敢强顔更爲處置乎?竝引嫌而退。李䆄,卽前日之李也。猶無自新之效,多有不謹之言,不宜任之以詞訟之官,欲爲論罷,自是諫官之職耳。苟且持難,未必果出於愼重,則論辨攻破於避辭之中,固不可已,至於是非之別,當時公議,相與爭辨之餘,自爲駁遞,未免過當之歸。同席之間,遽有擧劾之論,則亦以難意,猶之可也。當論之事,亦欲遷就,殊失臺閣之體,同僚二人,所見相左,事無兩是,合有立落,而竝請出仕,實涉無據,請正言元萬石,獻納權坽,司諫成夏明,竝命遞差。答曰,依啓。
兵曹啓曰,武科試場罷後,禁軍之等犒饋設行事,曾於榻前定奪矣。禁軍都試,今日開場,勅使入京,亦在不遠,初旬前犒饋,事甚非便,何以爲之?雖退行於客使離京之後,牛隻則久養而加肥,酒則釀之者,亦當賣而改備,別無所損,今若設行於客行前,初七日乃慈殿誕日也,六曹堂上,皆參問安,其勢當停都試,同日設行,或無所妨,竝此仰稟。答曰,初七日爲之,可也。
慶尙監司權堣,十一月朔新産生靑魚,未卽封進事,待罪狀啓。傳曰,勿待罪事,回諭。
政院啓曰,來初二日冬至望闕禮,何以爲之?敢稟。傳曰,依近例爲之。
知事金煜上疏。答曰,省疏具悉。卿辭至此,兼帶金吾之任,當勉副焉。
吏曹啓目,右議政箚子云云。司僕寺·繕工監,則無都提調,似當依例仍兼是白在果,軍器寺段,旣無都提調,仍帶難便是白乎矣,相臣兼帶,非該曹所敢擅便,上裁,何如?啓依回啓施行。
上在昌德宮。停常參·經筵。
辰時,有霧氣。
夜一更,流星出河鼓星下,入坤方天際,狀如鉢,尾長四五尺許,色赤,光照地際,狀如鉢,尾長二三尺許,色黃。
下直,靑水萬戶姜繼龍。
政院,慈殿冬至單子問安。傳曰,知道。大殿問安。傳曰,知道。中宮殿問安。傳曰,知道。世子宮問安。傳曰,知道。嬪宮口傳問安。答曰,知道。二品以上,慈殿冬至問安。答曰,知道。大殿問安。答曰,知道。中宮殿問安。答曰,知道。世子宮問安。答曰,知道。嬪宮問安。答曰,知道。
兵曹啓曰,以咸鏡道武科次錄名單子,令該曹使之考准事,傳敎矣。取入格單子三十一張,未入格及遠射單子四十七張,一一憑准,則別無大段錯誤處,其中或有四祖職銜加資脫落者及鄕貫字畫差謬者,而遐方錄名,例有如此之事,似不足爲咎,敢啓。傳曰,知道。入格之數甚少,未入格中,擇其優者,添入似當,問于大臣處之。
金益廉爲假注書。
以禮曹答日本國書啓,傳曰,日本回答書啓,使之詳察處之。
都摠府啓曰,今日入直軍士,中日習射,請出標信。答曰,知道。
備忘記,今下弓矢,靑水萬戶姜繼龍處給送。
上在昌德宮。停常參·經筵。
夜四更,有霧氣。
執義徐元履上疏。答曰,省疏具悉至墾。毋庸固辭,從速察職。
迎接都監啓曰,在前勅行到義州,卽出路程記,預知入京日期,然後都監諸事,及期整待,而今番勅行已過安州,尙無路程記書給之事,其意所在,雖未知之,入京正日,至今未定,事多可慮。前日所定吉日中,本月初十日則似迫,故令日官更爲推擇,則十三日亦爲平吉云,急速知會于遠接使,以十三日定爲入京之意,善爲周旋,請出路程記,俾無顚倒之患,何如?傳曰,允。
又啓曰,卽以勅使入京日字改擇事,草記中,十一日之一字,誤以三字書塡,臣等未及致察,矇然入啓,書寫,自都監治罪,而臣等亦難免不察之失,不勝惶恐。勅使入京日字,以十一日知會遠接使,何如?傳曰,允。
又啓曰,卽接吳竣等狀啓及路程記,則勅使本月初一日到順安,始出路程記,以初十日定爲入京云。鳳山郡本爲宿站,而今以中火磨鍊,此後某處,當留一日,然後乃可以十一日入京矣,一路難堪之弊,亦甚可慮,今日啓下十一日入京公事,勿爲分付於遠接使處,何如?傳曰,允。出迎接都監都廳儀軌
兵曹啓曰,以咸鏡道武科科次錄名單子,令該曹使之考準事,傳敎矣。取入格單子三十一張,未入格及遠射單子四十七張,一一憑準,則別無大段錯誤處,其中或有四祖職銜加資脫落者及□字畫差謬者,而遐方錄名,例有如此之事,似不足爲咎,敢啓。傳曰,知道。入格之數甚少,未入格中擇其優者,錄入似當,問于大臣處之。
傳曰,政事,明日爲之。
今日使臣引見時,左承旨安獻徵所啓,勅行不遠,未下直守令,催促下送,何如?上曰,依爲之。且未署經守令,令兩司速爲署經下送,可也。
政院啓曰,傳敎矣。憲府城上所,則卽爲牌招言送,而諫院,則大司諫外,無現存之員,明日政差出,卽時牌招肅拜,速令署經之意,敢啓。傳曰,知道。
副修撰權大運上疏。大槪,經幄淸選,萬不近似,不可冒居,以玷名器,行役之餘,賤疾且重,昧死陳情,乞遞職名事。呈政院,還出給。
上在昌德宮。停常參·經筵。
禮曹草記。答曰,大妃殿則本無權減移用之事,此言似爲非是,更爲察處。
左尹辛啓榮上疏。答曰,省疏具悉。卿辭至此,當勉副焉。副摠管
傳曰,明日,晝講爲之。
兵曹啓曰,以大臣收議,咸鏡道試取時,未入格四十七人,竝爲取用事,命下矣。未入格者,一時上來,然後可及於放榜,撥文知悉,何如?傳曰,允。
獻納李所啓,正言沈棇,卽臣妻同姓四寸娚也,在法當避,請命遞斥臣職。答曰,勿辭,退待物論。
政院啓曰,守令署經事,新除授臺諫牌招言送事,命下矣。問于兩司,則盡爲署經云,勿爲牌招之意,敢啓。傳曰,知道。
上在昌德宮。停常參,只晝講。
備邊司啓曰,本司堂上,或差外任,或出仕,見存之員數少,開坐之際,事甚苟簡,刑曹判書李厚源,刑曹參判申埈,判決事趙啓遠,本司堂上差下,趙啓遠,則仍察有司之任,何如?答曰,允。
又啓曰,本司武郞廳宣傳官李泰亨,奔走勤仕已滿十五朔,令該曹,依例六品遷轉,或守令除授事,捧承傳施行,何如?答曰,允。
義禁府啓曰,勅使接對擧動時,郞廳十員內,八員分差隨駕,一員本府人直,一員館所都把守處定送矣,館所五門把守,假都事五員,依前例,令該曹差出,何如?傳曰,允。
院啓,正言沈棇遞差事。答曰,依啓。出內下記草
迎接都監啓曰,取考上年冬勅謄錄,則遠接使,因都監分付,以自上迎勅時軒架等物,遮列於迎恩門事,問議於勅使,則亦以爲可而仍言,自上迎勅時,雜人紛踏於御幕及迎恩門之間,使彼此不得相見,爲未安云,故都監覆啓內,館內禁喧,則自都監爲之,郊外,則禁府·兵曹專管。今此迎勅時,御幕次及迎恩門之間,屛祛雜人,使彼此相望而知之事,蒙允矣。今亦依此例,郊外禁喧屛祛雜人等事,更加嚴飭於禁府·兵曹,宜當。且三度習儀之日,軒架雜像,迎恩門曳進闕門外,則雜像不無所像,而市民之弊亦多,在前三度習儀日,曳迎恩門,以習進列之儀,然後由崇禮門入置本廳,今亦依此爲之,何如?傳曰,允。出迎接都監都廳儀軌
正言沈□啓曰,新授職名,非但不稱,獻納李□卽臣之同姓四寸妹夫,在法當避,請遞斥臣職。答曰,勿辭,退待物論。
□□都監啓曰,都監徐元履,移授執義,其代,以掌樂正尹誠差下,使之察任,何如?答曰,允。
弘文館啓曰,新除授副修撰李壽仁,時在全南道康津地,經筵入番事緊,請斯速上來事,下諭。傳曰,允。
吏曹啓目,粘連冬至上使沈之源書狀云云。萬里行役,回還遲速,不可以時月期,義宰之任,似難久曠,至如兼帶中知經筵·內醫院提調,俱係緊任,亦難仍帶是白乎矣,重臣進退,非該曹所敢擅便,上裁,何如?副使洪命夏書狀云云。奉命出疆,回還遲速,不可預料,度支佐貳之任,似難久曠是白乎矣,宰臣遞易,非該曹擅便,上裁,何如?啓依回啓施行。
大司諫鄭□啓曰,獻納李□·正言沈□,竝引嫌而退。相避之法,在下當遞,請獻納李□出仕,正言沈□遞差。答曰,依啓。
晝講入侍,知事鄭維城,特進官申埈,玉堂沈儒行·吳挺垣,承旨李時楷,注書金澄,史官安後說·李之翼。
吏曹啓曰,吏曹判書及臺諫有闕,政事,取稟。
傳曰,政事,明日爲之。
同日,上御□□□。晝講入侍時,同知事鄭維城,特進官申埈,參贊官李時楷,侍讀官沈儒行,檢討官吳挺垣,記事官金澄·安後說·李之翼,諸臣進伏訖。上讀前受音一篇訖,儒行讀自書傳呂刑,王曰,嗚乎,敬之哉,止申言以結之也。
上在昌德宮。停常參·經筵。
夜三更,東方有氣如火光。
備忘忘,今下弓矢,麟山僉使成鈛處給送。
領議政鄭太和箚子。答曰,省箚具悉。當令依箚辭施行焉。
刑曹參判申埈上疏。答曰,省疏具悉。卿其勿辭察職。以上出內下記草
判決事趙啓遠上疏。大槪,備局有司堂上之任,萬不近似,乞賜遞免事。入啓。答曰,省疏具悉。卿其勿辭察職。
上在昌德宮。停常參·經筵。
備邊司啓曰,政院啓辭,勅使接見時問答說話,依前略爲加減,而此外未盡措語,令廟堂預講定奪,以備睿覽,何如?傳曰,允事,傳敎矣。政院磨鍊啓下說話之外,別無加減之事,或有不意問及之語,則有難預度,姑依政院啓辭,施行,何如?答曰,允。
吏曹參判李厚源上疏。答曰,省疏具悉卿懇。卿其勿辭察職。
義禁府啓曰,以領議政箚子,出身李秋日,還付該曹事,命下矣。李秋日移送之意,敢啓。傳曰,知道。
慈殿誕日,慈殿·大殿·中殿,政院·玉堂問安。答曰,知道。慈殿·大殿,二品以上·六曹·大司諫問安。答曰,知道。
忠勳府,延陽府院君李□同姓五寸叔李蕆身死,服制已行七日,出仕,何如?啓依所啓施行。
禮曹啓目,粘連江華留守狀啓云云。實錄閣失火,遣史官奉安,而留守,令攸司爲先推考,何如?啓。答曰,依允。
司憲府照本,典獄主簿李文會等矣,罪人無下帖,以口談矇然上曹罪,各杖八十贖,奪告身三等·啓依允。功減一等。又照本,文義縣令黃㙉,淸州判官李時運等矣,貢馬上來時,不卽交替瘦瘠罪,各杖八十贖,奪告身三等。啓依允。功減一等。又照本,武兼宣傳官盧□堅矣,無緣闕直罪,杖八十贖,奪告身三等。啓依允。功減一等。
禮曹啓曰,以本曹覆啓,江美救出實錄□檢史官下送事,已爲蒙允矣。史閣失火,前所未有之變,今此□檢奉安,事體極重,春秋館堂上一員,不可不竝爲下送,而雖値勅行,其爲人馬之弊則有不暇顧,大臣之意亦然,敢啓。傳曰,依啓。史閣守直人等,令該府,拿鞫處置。
政院啓曰,以禮曹啓辭,江美實錄閣失火事,春秋館堂上一員下送事,蒙允矣。春秋館堂上,只有二員,而吏曹判書李厚源,時未肅拜,禮曹判書南銑,以館伴,勢難出去,吏曹判書李厚源,牌招肅拜,使之趁卽奉審,何如?傳曰,允。
上在昌德宮。停常參·經筵。
未時,日暈左珥。夜一更二更,月暈。
院啓。答曰,依啓。金迬先罷後推,銓曹除拜一事,似未詳實,更爲明白論啓,可也。刑曹正郞李䆄罷職,兵曹當該堂上·承旨推考事
迎接都監啓曰,曾聞副勅使有腹症,而狀啓中有不至大段之語,故別問安之擧,不爲啓稟矣。卽接遠接使到松京馳啓,則以副使氣息甚危之故,不許設宴,至以擔輿肩往爲言云。其爲病勢,殊極可慮,似當別爲遣醫問疾,而令政院,稟處,何如?傳曰,允。
政院啓曰,聞副勅使所患非輕云,似當有別遣問疾官之擧,卽刻令吏曹差出,別問安官,急急馳往於坡州,兼遣醫官,以示驚慮之意,何如?傳曰,依啓。使之卽爲擧行。又啓曰,問疾官及醫官,卽當發送矣。到彼傳御帖後,稱以主上問勅使病重之報,不勝驚慮,馳送別使問訊,且遣內醫看候,卽今所患,加減如何,企待回報,不勝暫忘云云。與儐臣相議措辭,令譯官備傳事,言送於問疾官,且諭於遠接使,何如?傳曰,依啓。鍼醫下送,可也。出迎接都監都廳儀軌
政院啓曰,兼春秋李尙彦,藝文館上番入直,省記之後,終不入來,以致闕直,事極可駭,請推考。傳曰,依啓。
禮曹啓曰,本曹啓辭,咸鏡道儒生製述收券上來,科次通京外所取,合爲一榜事,蒙允矣。今此殿試出榜時,或以爲北道製述,則有同直赴之類,似當付之榜末,或以爲旣許合爲一榜,則當以製述科次云。事係新規,自本曹不敢擅便,議大臣定奪,何如?傳曰,亦已〈依啓〉傳敎矣。議于大臣,則領議政·左議政·右議政以爲,咸鏡道試取之擧,出於常格之外,旣無初試講經之事,直以一張製述,便爲及第出身,則比之京中殿試之規,已極輕便,設有科次優等者,不當以其分數置之於殿試入格人之右,臣之愚意,附諸殿試榜尾,武科亦爲一體施行,事似便宜,伏惟上裁。判敦寧府事趙□在外,延陽府院君李□病不收議,大臣之意如此,上裁,何如?傳曰,依三公議施行。
院啓,國綱解弛,難以振整,至於先王之制,不可使一任廢墜,守令除拜,定其月限,立法至嚴,其意有在,而近年以來,此法壞盡,全不遵行,請命該曹申明擧行。訓鍊都監,新設屯田於延安境內,屯民之外,爲士夫者,誰敢生意自占,而前縣監金廷先,身爲邑宰,用意莊名,□受四十斛落種之地其,開墾農牛,公然調用民結,及其收稅之際,爭其增減,非但本邑之人,莫不唾鄙,聽聞所及,皆以爲駭。金廷先,請命削去仕版,其所占田地,令訓局,一一屬公。刑曹正郞李䆄,罪廢之後,猶無自新之效,前後莅職,尙多不謹之言,刑郞擇差之任,決不可付諸如此之人,請命罷職。凡入啓文書,爲官員者,所當十分詳察,不敢放過,若使推諉於下人,則官用其□哉?頃者巡將單子中,以削奪官爵之人,添書以入,而兵曹不能知,政院不能察,及其覺悟之後,只請罷巡廳下人,而止,物議皆以爲非,不可以旣往而置之。請兵曹當該堂上,從重推考,當該承旨,亦爲推考。答曰。批答見上
上在昌德宮。停常參·經筵。
下直,忠淸水使李壽昌。
院啓。答曰,依啓。金迬事,已諭,毋煩。
備邊司啓曰,司僕貢馬瘦瘠公事,淸州·文義等官守令,奪告身照律,啓下矣。伏念越海遠來之馬,例多瘦憊,非沿路遲滯數日之所致。淸州判官崔時遇,極擇差送,治聲藉甚,新設營門,稍成頭緖,文義縣令黃㙉,亦其次也。善治守令,誠爲可惜,非但迎送之有弊,所易新吏,又未必賢,況此勅使策應之時,不可曠官,姑令宥罪仍察,勅過之後,令本道,更以他罰啓聞施行,何如?答曰,依啓。
觀象監啓曰,今月初八日昧爽,黑雲一道如氣,起自東方,直指坤方,長竟天,廣數尺許,良久乃滅。未時,日暈。申時,日有左珥。啓。
政院啓曰,勅使回還間,視事頉稟。傳曰,知道。
院啓,年過六十五歲者勿外敍之文,載於法典,故年滿此限之人,不得爲守令,其立法本意,豈偶然哉?近年以來,或以爲年限雖過,不至衰敗,遽使此法壞了,事極寒心,請令該曹申明擧行。前縣監金迬,身爲邑宰,托以妻家奴名,圖貢境內訓局屯田,多至四十斛落種之地,開墾之時,調用民結,及其秋穫之際,爭減其稅,見斥於本屯別將,其用計自占,無恥縱恣之狀,極爲痛駭,削版之請,允爲末減,豈可罷推而止?金迬,請命削去仕版。批答見上
明日郊外迎勅時,出宮,初嚴卯初三刻,二嚴卯正二刻,三嚴辰初一刻,開門罷漏後。
上在昌德宮。停常參·經筵。
夜五更,流星出南門星下,入東方天際,狀如鉢,尾長四五尺許,色赤。
慕華館迎勅擧動時,大駕入幕次後,藥房·政院·玉堂·朝廷問安。答曰,知道。
還宮後,藥房·政院·玉堂·朝廷問安。答曰,知道。
備邊司啓曰,迎接都監啓辭,卽接京畿監司狀啓,則次通官尹堅稱名者,聞其祖父生時使喚婢德福所生等,逃接于安城邑內盲人安克化家,欲爲推尋,以托其祖上祭祀云。如此之事,出於彼人之口,則在前或有採施之時,而鄭譯被罪之後,事勢與前有異,似難輕易聽理,令廟堂,商量處置,何如?傳曰,允事,傳敎矣。衙譯之輩濫雜請托之事,固當嚴截防塞,俾無如前之弊,而今此尹堅所言,果是渠奴,則使之招來,似爲無妨。令本道,先覈尹堅奴婢眞僞,然後施行與否,更爲稟處,宜當,以此意分付,何如?答曰,允。
迎接都監啓曰,勅使卽刻還館之意,敢啓。傳曰,知道。
又啓曰,勅使已爲入館,自今日爲始,各色郞廳各一員,依前直宿之意,敢啓。傳曰,知道。
又啓曰,勅使還館入房後,令差備譯官,請行官禮,則答以,差晩當行之意,敢啓。傳曰,知道。
又啓曰,卽刻令勅使差備譯官,明日請行下馬宴,則答以,當行云。明日宴禮,以親臨擧動,何如?傳曰,知道。
又啓曰,卽刻百官齊會,請行見官禮,則上使與三使出坐,副使則以病不出,而行禮後卽爲罷出之意,敢啓。傳曰,知道。
又啓曰,卽刻使譯官問于大通官,則鷹手·獵狗放送云,故仍卽放送,且各差備坊民元數四百五名內,其中不緊差備一百三十三名放送,其餘二百七十二名,以爲推移使喚之地,而順贊中馬上執事·步下執事六十八名,亦爲放送。又進止順贊六十五名,則觀此形勢,前頭宴禮,似當連續,他無進止之人,不得放送之意,敢啓。傳曰,知道。
又啓曰,使譯官,以呈才人放送事,問于勅使,則上勅答言,三使又無觀戲,各藝能才者四十人姑留云,故依其言擇抄留之,而其餘則竝爲放送之意,敢啓。傳曰,知道。
又啓曰,勅使還館之後,大通官以下招致譯官,謂言生牛初不入給,南草又何減數乎?譯輩答以,各日行宴之外,如有空日,則當入生牛·南草,每日所給,亦有前例,一遵定式,有何加減云爾?則更不强請。乃曰,一二頭目,每二人同房,只給房守三名而無兒房守,此亦前例乎?譯官答以,大通官衙譯,則爲其使喚,別定兒房守,一二等同房,自有例給房守三名,而別無加給兒房守之事,昭載各年謄錄,何敢欺誣乎?以此半日爭詰,非但終不回聽,頗示不平之色。且以上使分付爲言,此輩初發生牛·南草之言而旣不利焉,又以房守一事,相持至此,其於待客之道,事事防塞,恐涉落莫,如不得已則一二等頭目處,各兒房守一名,依其言,別爲加給,俾不至失歡,何如?傳曰,允。
備邊司啓曰,司僕貢馬瘦瘠公事,淸州·文義等官守令,奪告身照律,命下矣。伏念越海遠來之馬,例多瘦憊,非沿路遲滯數日之所致,淸州判官崔時運,極擇差送,治聲藉甚,新設營門,稍成頭緖,文義縣令黃㙉,亦其次也。善治守令,誠爲可惜,非但迎送之有弊,所易新吏,又未必賢,況此勅使策應之時,不可曠官,姑令宥罪仍察,勅過之後,令本道,更以他罰啓聞施行,何如?傳曰,依啓。
上在昌德宮。停常參·經筵。
藥房啓曰,昨日日氣頗寒,郊外擧動甚早,伏未審夜來,聖候,何如?臣等不勝憂慮,敢來問安。答曰,平安矣。
南別宮接見擧動時,大駕入幕次後,藥房問安。答曰,知道。
還宮後,藥房問安。答曰,知道。
備邊司啓曰,勅使回還後,例有謝恩之擧,使臣差出,方物措備等事,令各該曹,預爲擧行,何如?答曰,允。
承旨李行進上疏。答曰,省疏具悉。爾其勿待罪,調理察職。
迎接都監啓曰,南草加數,生牛入給事,昨日援例防塞,則更無所言矣。今朝又使譯官來言曰,俺等留此,不過六七日,七度宴享,將不得准受,其間有何空日?以此計之,則例給生牛,恐未及宰食而去,趁速入給云。雖有盛膳,不以爲喜,宰殺生物,割鮮分食,乃其能事,故求之甚切,以此不關之事,似難終始爭執,不得已雌牛一首入給之意,敢啓。傳曰,知道。
又啓曰,昨日百官見官禮時,三品班行,有一人鞠躬不拜,以致上勅責其失禮,至於罷後,又言於譯官,欲知其名,故卽問於通禮院,則失禮者,乃是陳僉稱號而未知其名云矣。以此意言於譯官,而旣責失禮,又問其姓名者,不過欲罪之意也,令攸司,摘發推考,何如?傳曰,事甚駭愕,此人拿推,此意措辭,言于勅使處,可也。
又啓曰,以見官禮時失禮人推考事草記,傳曰,事甚駭愕,此人拿推,此意措辭,言于勅使處,可也事,傳敎矣。卽令差備官,措辭言之,則答以,唯唯,而別無所言云矣,敢啓。傳曰,知道。
又啓曰,勅使罷宴後,各入其房,使差備譯官告以,明日當行翌日宴之事,則上勅使答以,若設宴請出,則俺等當出坐而已云。明日宴禮,又以親臨擧行之意,敢啓。傳曰,知道。
政院啓曰,郊外迎勅及下馬宴,連日親行,翌日宴,都監亦以親臨循例入啓。此外請宴及回禮宴·別宴·上馬宴,皆當次第親行,不但前此勅行所無之禮,勞動玉體,竊甚爲慮,都監不能臨機,善爲方便,殊無專任儐接之意。明日宴禮,更令都監措辭,使宰臣押宴,何如?傳曰,此人頗爲自尊,明日宴則姑爲親行,可也。
又啓曰,卽刻差備譯官來言,勅使所館北階上,自前結棚處,今亦爲之云,依前結棚之意,敢啓。傳曰,知道。
又啓曰,卽刻三勅使差備譯官來言,玄琴·琵琶等物入給云,故令掌樂院,入給之意,敢啓。傳曰,知道。
又啓曰,今夕副使差備譯官來言,以病欲爲方法,願得色紬一尺許,五穀·眞末等物,卽爲入給,則便作禳災之物,將爲棄置於外處,而頭目等不可出去,欲以跟隨,別遣持去云。臣等以爲,闕內下人,如此之事,不當使喚云,則使其西路率來小通使一人,乘夜出去,棄置街路,仍接於通使之主人家,過三日後,使之入來云,故使都監下人押去,指接於其所謂主人家後,卽爲來告之意,敢啓。傳曰,知道。
禮曹啓曰,前日以大慶別試不可踰年之故,甲午式年大小諸科,待新曆,以明春更爲擇日知委事,蒙允矣。卽今新曆已頒,令日官推擇,排日以入之意,敢啓。傳曰,知道。
以刑曹囚徒單子,傳曰,罪人何如是多耶?使之速爲處決。
上在昌德宮。停常參·經筵。
申時,日暈。夜一更,白雲一道如氣,起自艮方,直指巽方,長竟天,廣數尺許,良久,乃滅。二更,月暈。四更,月暈。
備邊司啓曰,今此勅書,旣云廢后,則節使之行及前頭謝使之行,中宮殿所進禮物,似有變通之道,令廟堂,速爲議處事,傳敎矣。年前未有皇后之時,亦於使臣之行,每有禮物封進彼中之事,有難以常例料度。節使之行則拜表發程,在於勅使未入京之前,所齎禮物,仍爲輸往北京,呈與不呈,觀勢酌處,似爲萬全,遽爾減去不送,則彼不無不快之意,使臣到北京,詳探進退之意,行會于冬至使,宜當。至於前頭謝使之行,中宮禮物,當有變通之擧,一邊令都監講定於勅使,試觀其答,而臣等登對時,面稟定奪,何如?答曰,依啓。使臣處則速爲移文,可也。
漢城府啓曰,以刑曹囚徒單子,傳曰,罪人何如是之多耶?使之速爲處決事,傳敎矣。本府時囚人金成吉妻二分,則因御營廳關,其夫成吉貸出軍需銀一百三十兩,累年不爲還償事,囚禁,朱命生妻産玉,則因備邊司關,以慶興武學金興一許接容隱不現事,囚禁矣。當此寒節,滯獄可慮,姑令保放,使之還償現出,何如?傳曰,允。
承文院官員,以都提調意啓曰,傳曰,前於禮部咨文中,有每行員役,齎去蔘貨,計開移咨事,故前日謝使之行則爲之矣。今去節使之行,此咨文亦爲爲之耶?問啓事,傳敎矣。前日禮部咨文,有蔘菜斤數包數開報之語,而此事極涉難便,雖欲着實奉行,終必有差違之患,故謝使入往時,以合着陪臣進京後,悉驗行中所挾,錄其實數,呈報該部之意,撰出回咨付送,未知禮部之聽施與否,而今此節使之行,自當依例使一行之例爲之,故別無咨文齎去之事矣,敢啓。傳曰,知道。
迎接都監啓曰,卽刻勅使各送差備譯官,來言于臣等曰,主上爲敬皇上之命,親臨郊外,昨日又爲親臨行宴禮,連日動駕,於俺等之心,極爲未安,今日則不必親臨,俺等願爲安心受宴云。今日宴禮,依前例,以宰臣宴設行,似當,敢啓。傳曰,雖然,主人之道,不可無端聽從,略爲措辭更請後,令大臣押宴,可也。
又啓曰,以今日宴禮勿爲親臨事草記,傳曰,雖然,主人之道,不可無端聽從,略爲措辭更請後,令大臣押宴,可也事,傳敎矣。卽令差備譯官措辭更請,則勅使皆以爲,其在待客之道,國王所敎誠然,而但郊外與昨日,連有擧動,俺等心其未安,今日則切願勿爲親臨云,而第觀其氣色,明日若爲請宴,則似爲詣闕之意,敢此預稟。傳曰,知道。今日,則大臣往參,明日請宴,則依例請來,親臨,可也。
又啓曰,卽刻副勅使招問醫官金尙誠,以前患胸脅之痛,尙不永差,不得已當處阿是一穴,自今日始,爲牛角灸七炷云,敢啓。傳曰,知道。
又啓曰,卽刻譯官等來言,上勅使以爲,金種伊太稱名人,時在北京,而其父金雲,方在魚物廛,欲爲招見,傳其消息二大通官李夢善奴天伊及衙譯尹堅奴莫男等,居在京中而來待館門之外,亦欲入見,且副勅二等家丁一人,其妻乃是京中之女,而其同生弟以女人,不可出入館內,渠當暫出門外,一番相見事,又以勅使所言懇請云。不得已竝許相見之意,敢啓。傳曰,知道。
又啓曰,卽刻大通官韓甫龍,送言于臣等曰,自前身有疾病,今行添得他症,欲見前日相議醫官朴頵,卽須招給云,而朴頵係是御醫,自都監不敢任意招意,何以爲之?敢稟。傳曰,依願招給。
又啓曰,今日翌〈日〉宴,何大臣進去乎?敢稟。傳曰,領議政進去。
又啓曰,領議政及禮曹判書南銑,右參贊鄭維城,以翌日宴宰臣,來詣館所,請行宴禮,則副勅使以病不出,上使·三使出坐西宴廳,方爲設宴之意,敢啓。傳曰,知道。
又啓曰,上勅與三勅,出坐設宴,三味五爵後罷出,兩使各入其房之意,敢啓。
延接都監郞廳,以領議政意啓曰,臣與禮曹判書南銑,右參贊鄭維城,進詣館所,請行宴禮,則副使稱病不出,上使與三使出坐,臣等依例作揖設宴,各爲行酒,仍於廟上行三爵之後,上使以爲,國王敬待皇命,昨日親臨,今遣大臣,不勝感激,而逐日宴禮,俺等亦甚困憊,可以停酒早罷云。臣等措辭答之,畢進大小膳,然後各行完杯禮而罷矣。勅使當筵,頗有懽暢之色,相與戲謔勸飮。臨罷,上使,令大通官請言于臣曰,俺是主管東事之人,會寧開市事,在衙門時,出送咨文,未知已到,而分付於該道耶?臣卽答之曰,九月初六日成貼咨文,二十日到京,卽爲枚擧行會于咸鏡監司,前日則開市出來之人責出,非土産種種之物,極以爲悶,今番咨文開錄應貿物名,雖有如前濫雜之事,可以據此防塞,本國誠爲感幸。已將此意撰出回咨,付送於冬至使之行云,則勅使聞臣能記日字,以爲盡心於奉行,頗有喜色而致謝。乃言,前以皮物互換,而今則將帥軍兵,多駐北道越邊,故皮物比前稀貴,將以銀交易云矣,敢啓。傳曰,知道。
又啓曰,昨日三勅使,請入琵琶等樂器,故卽已啓達入給。今日上使,又入舞童及嵇琴笛工,且招善歌者市民金善立,移時聽歌,宴罷。又招呈才人二十餘名,三勅與大通官以下,登館中南樓上,良久觀戲而罷矣,敢啓。傳曰,知道。
備邊司啓曰,勅使回還後,例有謝恩之擧,使臣差出,方物措備等事,令各該曹預爲擧行,何如?傳曰,允。
左副承旨李行進再疏。大槪,懇乞遞免事。入啓。答曰,遞差。
政院啓曰,承旨有干明日又有擧動,今日開政差出,牌招察任,何如?傳曰,允。
禮曹,來甲午式年,以漢城試進士初試,來正月二十日,生員初試,同月二十二日,鄕·漢城試,文·武科初試,來二月二十一日,雜科初試,同月二十九日,進士覆試,八月初七日,生員覆試,同月初九日,生·進放榜,九月初五日卯時,文武科講經覆試,同月十三日,文·武會試,講畢後間一日,文·武科殿試,同月三十日,文·武科放榜,十月十一日卯時,雜科覆試,同月十八日,放榜,同月二十六日午時,推擇。啓。
上在昌德宮。停常參·經筵。
備邊司啓曰,戶曹啓辭,歲幣物種中,黑角·黃金,非我國所産,前頭措辦之路,萬分可虞,故黑角則冬至使行,已爲移咨入送,黃金則徐待勅行,言及於大通官等,使之預通於勅使之意,前日登對時,已爲啓稟矣。今觀韓譯所爲,愚拙無能,恐難周旋於如此之事,而上使自以爲主管東事,行中凡事,直爲指揮,以此黃金·黑角等,元非土産,竭力措備,每患乏絶之意,或令廟堂,或使中官,措辭言及,以觀其所答,未知,如何?敢稟。傳曰,令廟堂議處事,傳敎矣。弓角難求之由,已於節使之行,附送咨文,或不無變通之望,適値勅行來到,弓角之外,黃金亦非土産,竭力措備,猶且品劣,前頭繼辦無路之意,令通官輩慣聞於勅使之耳,以冀其歸語彼中,有所顧念則,可也。至於朝廷,另爲措辭言及,有若陳請,而彼答落落,不爲動聽,則其於事體,反有所損,韓譯等,雖無周旋之能,亦可於常談之間,通說本國之事勢,姑令都監,申飭差備譯官中解事者,從容開諭韓譯,使之留意圖之,似爲宜當,敢啓。傳曰,姑令以此試之,可也。傳曰,雖不至大段,似有感冒之候,夜間出汗頗洽,別無痛處,而出接客舍則汗孔受風,必有添傷之患,欲遣內官于館所,數日調理,退行請宴之意言之矣,政院知悉。
藥房啓曰,郊外館所,連日擧動,臣等固已伏慮,今承下政院之敎,聖體有感冒之候,不勝驚憂之至。今日請宴,決不可爲,令都監預通此意于諸勅,退行於後日,宜當。且議藥,不可不急急爲之,御醫及柳後聖·鄭後啓等,竝爲招來,使之議藥,何如?臣等敢來問安,竝此仰稟。答曰,依啓。所患不至大段。
再啓曰,卽與諸御醫及柳後聖·鄭後啓等商議,則藿香正氣散,去本方白朮,加羌活·蒼朮各五分,二貼進御爲當云。此藥劑入之意,敢啓。答曰,知道。
迎接都監啓曰,昨日初昏,上勅使招入舞童·歌笛等事,已爲入啓矣。上勅移時觀聽之後,三勅使與大通官,以喜其歌舞,會于一處,觀飮而罷,夜已三鼓矣。且設宴時一二三等頭目等,皆不出坐受宴,故依副勅床排入房之例,各人等床排,亦已入給之意,敢啓。傳曰,知道。
又啓曰,卽刻副勅使之醫官金尙誠,胸腹間阿是一穴,牛角灸七炷云。且韓龍甫送言曰,同生弟韓鳳,曾蒙國恩,除授宣沙浦僉使,遞任之後,以解由人情作紙難備之故,至今未出矣。其解由公事持來,願付都監,分差兵曹郞官事懇請,不得已許令出給郞官,使之相考處置之意,敢啓。傳曰,知道。
又啓曰,卽刻大通官等送言曰,今聞中使所言,則上有感冒之候云。連日擧動,勅使等已爲未安,如此雨雪,又爲擧動,恐或添傷,勅使等冒雪詣闕,亦難免衣服沾濕之患,今日請宴則退行,似當。仍責空日例給生牛,故依例入給之意,敢啓。傳曰,知道。
又啓曰,今日請宴,以上候未寧,數日後退行事,已有命下。自今日至明日,不請宴禮,連入別茶啖,似爲未安。明日以別宴,先爲請行,似當,以此意言于大通官,使之稟定,何如?傳曰,允。
又啓曰,以備邊司草記,前頭謝使之行,中宮禮物,當有變通之擧,令都監講定於勅使,試觀其答,蒙允矣。令差備譯官等,從容開說於上勅使,則上勅請致副勅·三勅,會坐後乃言曰,今以此禮講定於俺者,意俺以禮部之官,主管東方之事也。然而如此事,必有本國已行之例,俺何敢卒然定奪乎?依本國事例云云,而大通官以下出外言於譯輩曰,皇帝自七歲時,本國例封中宮前禮物,故吾等每捧入矣。自前無中宮時所捧禮物,今爲不然,以吾等所見言之,則其在本國之道,依前例封進,以聽禮部之進退,可矣。言之再三,諸勅使及大通官等所言如此,敢啓。傳曰,知道。
又啓曰,明日別宴請行事,蒙允之後,卽通諸勅,則當出參云,敢啓。傳曰,知道。
又啓曰,無宴禮之日,則別給茶啖,依例入給之意,敢啓。傳曰。知道。
傳曰,雖不至大段,似有感冒之候,夜間出汗頗洽,別無痛處,而出接客使則汗孔受風,必有添傷之患。欲遣內官于館所,數日調理,退行請宴之意言之矣,政院知悉。
大殿,政院·玉堂問安。答曰,知道。
藥房啓曰,郊外館所,連有擧動,臣等固已伏慮,今承下政院之敎,聖體有感冒之候,不勝驚憂之至。今日請宴,決不可爲,令都監預通于諸勅,退行於後日,宜當。且議藥不可不急急爲之,諸醫官柳後聖·鄭後啓等,竝爲招來,使之議藥,何如?臣等敢來問安,竝此仰稟。答曰,依啓。所患不至大段矣。
再啓曰,臣等卽與諸御醫及柳後聖·鄭後啓等相議,則藿香正氣散,去本方白朮,加羌活·蒼朮各五分,二貼進御爲宜云。此藥劑入之意,敢啓。答曰,知道。
觀象監,今月十二日辰時,蒼白雲一道如氣,起自艮方,直指巽方,長竟天,廣數尺許,流移東方,變爲黃赤色,移時乃滅。自巳時至申時,日暈。啓。
上在昌德宮。停常參·經筵。
政院·玉堂·朝廷問安。答曰,知道。
藥房啓曰,雪後寒氣斗緊,伏未審夜來,聖候,若何?藿香正氣散進御之後,亦覺有快解之效乎?臣等耿耿待朝,敢來問安。答曰,湯藥二貼,旣已盡服,而似不無餘熱,時時咳嗽矣。
再啓曰,伏承聖候,有不無餘熱,時時咳嗽之敎,卽與諸御醫及柳後聖·鄭後啓等商議,則此時感冒,例有之症,當用淸火化痰湯三貼,以竹瀝薑汴和進,爲當云。此藥劑入之意,敢啓。答曰,知道。
延接都監啓曰,今日別宴則大臣代行事,已爲定奪,而以上候未寧之故,過數日退行請宴事,昨日已爲言及於勅使。明日當設宴禮,而但自上感冒之氣,猶未寧快,不可觸寒擧動,目前亦有大臣代行於館所之例,使大通官等預爲稟議於諸勅,以觀其意,何如?傳曰,今明日調理,則再明間當爲接見,姑勿言及,可也。
政院啓曰,今日館所別宴,則押宴大臣,何大臣進去乎?傳曰,左相進去。
迎接都監啓曰,當日別宴代行,左議政及錦林君愷胤,戶曹判書李時昉等,齊進請行,而副使則以病不出,上勅使與三勅使,出坐西宴廳,時方設宴矣,敢啓。傳曰,知道。
迎接都監又啓曰,上勅使·三勅使,依例受宴,四味五爵而罷,各入房,副勅使床排,則設宴初入房,一二三等頭目等,亦不出坐受宴,故各人等床排,竝爲入給矣,敢啓。傳曰,知道。
迎接都監郞廳,以左議政意啓曰,臣承命來到館所,與錦林君愷胤,戶曹判書李時昉請宴,則上使·三使出坐,副使以病辭而不出,卽爲依例進茶,行酒至二爵。上使使譯官傳言曰,俺等奉勅出來,國王盡禮迎接,故行路處處受宴,不敢以遠行勞苦,虛負國王之厚意,今則入京之後,連受盛宴,身困雖甚,今日亦已開宴行禮,請止此而罷。臣曰,寡君適有感冒之患,不能依例請宴,使諸臣行禮,寡君之心,不勝慊然矣,若二爵而罷,則是諸臣不能體寡君之意,將何以歸報也?兩使始許行禮,至五爵而罷。臣使譯官傳言曰,諸大人曲從卑賤之言,以誠終宴之禮,聞一路之言,一切除弊,今日之事,亦極從容,自勅使東出以來,未見如此之時也,不勝感幸之至。上使笑而答之曰,俺等亦感國王之厚待,盡力行禮而已,豈有除減弊端之事乎?兩使相顧歡笑而罷出矣,敢啓。傳曰,知道。
迎接都監又啓曰,卽刻大通官李夢善送言曰,欲得家禮冊,以諺文翻譯而去云。此冊令校書館入給,何如?傳曰,允。
又啓曰,卽刻副勅言於金尙誠曰,病症,連日行灸之餘,頗有其效云,而今又阿是一穴,牛角灸七炷矣,敢啓。傳曰,知道。
政院啓曰,別試殿試,定於今十六日,自前勅使在館之時,則例爲言及云,今亦令都監,措辭言之之意,敢啓。傳曰,知道。
迎接都監啓曰,以政院啓辭,別試殿試,定於今十六日,自前勅使在館之時,例爲言及云。今亦令都監措辭言之事,蒙允矣。當日宴罷後,令譯官從容語及,則諸勅使皆答以,知之云,敢啓。傳曰,知道。
兵曹,武科殿試規矩,片箭一巡一中,騎芻一次二中,講書落點。仍傳曰,三技中,取二技。
上在昌德宮。停常參·經筵。
政院·玉堂·朝廷問安。答曰,知道。
藥房啓曰,伏未審夜來,聖候,何如?昨日劑入之藥,進御之後,快有和解之候耶,餘熱咳嗽,亦皆減歇乎?臣等不任憂慮,敢來問安。且日氣益寒,明日勅使請宴,似難親臨,若更退數日,彼之歸期漸遠,今日令都監善爲措辭,使宰臣行于館所無妨,前有如此之規,故敢此竝稟。答曰,雖不至大段,尙未快差,似難强疾出入,當遣內官言之耳。
備邊司啓曰,戶曹啓辭,禮單入給之後,則輒有發賣之擧,故累日延退,以至今日,而勅使督入甚急,故不得已入給矣。朝者,諸勅使出送差備譯官于臣時昉處曰,將以禮單物件,換貿本國土産之物,前日則市民等不爲一時入納,累次督促之後,只以若干物種,續續來呈,事勢極爲未妥。今番則各項物種,無遺入置于館內,則隨其所貿之物,當爲折價換貿云。終日措辭防塞,通官等,以上使分付如此,不敢違越爲言。今日之事有異於前,直以上使分付,督責甚急,而通官輩亦不得宣力於其間,前頭之事,極爲難處。臣以該官獨爲擔當,恐不得隨事防塞,令廟堂,酌量指揮,何如?傳曰,依啓事,傳敎矣。勅使旣受禮單之物,稱以隨便換貿,合充其所合,其實則無異於前日之事,而咨文中亦無明白勿許之語,恐不可截然防塞,以致失望懷憾之患,令該曹,隨力應貿,俾不至落莫,而論價之際,須以節譯,抑勒劫貿,民有不堪之嘆。自聞其被罪,皆以爲,皇帝必燭此等罪狀,而今若不改前習,則非但市民將潰,事理亦甚不當之意,開諭大通官輩,平價交易,使無失本呼冤之弊,何如?答曰,依啓。
傳曰,明日請宴,使麟坪大君往參,令該曹,所給禮單,亦爲依例磨鍊給之。
府啓,臺諫出仕事。答曰,依啓。
迎接都監啓曰,卽刻傳敎內,今日乃麟坪大君私忌云,宴禮明日擧行事,分付都監事,命下,而大君旣已來詣館所,故使通官等據實措辭,請以明日行禮,則諸勅方爲整衣以待之際,聞有退行之事。答曰,俺等,客也。當從主人所爲而已云。大君卽爲退去矣,敢啓。傳曰,知道。
又啓曰,今日不爲設宴,故別茶啖,依例排入之意,敢啓。傳曰,知道。
又啓曰,今日無宴禮,別入雌牛入給云,故依其言,生牛一首入給之意,敢啓。傳曰,知道。
又啓曰,卽刻諸勅使差備譯官朴庚生等,言於臣等曰,國王氣體,昨日問於問安承旨,則答以,尙未快復云。必緣連日勞動所致,未知卽今症候,何如?俺等留此,不過七日,當於十八日發還,應行宴禮,連日設行,爲當。臣等以上體尙猶未寧,而仁政殿請宴,必欲親行,以此他宴,不敢徑請,答之,則又送言曰,俺等歸期,只隔三日,各日宴禮,國王何必親行?自有宰臣代行之例,趁今日設行事,啓知擧行云。何以爲之?敢此仰稟。傳曰,知道。
又啓曰,諸勅使出送差備譯官等來言曰,俺等歸期已迫,禮單入給之後,則卽當換貿土産雜物,今日內必須入之云。臣等答以,貧殘市民處,各樣物種收聚之際,其勢未易,而應貿物種書出,然後可以收拾云,則又送言曰,自有從前貿去物目,趁速督入云。今日則禮單時未畢捧,勢所未遑於發賣,明日則不得不入給,極爲悶慮之意,敢啓。傳曰,知道。發賣時毋踵前習,務從平價和賣之意,都監亦爲言及於勅使處,可也。
上在昌德宮。停常參·經筵。
未時,太白見於巳地。夜五更,月暈。
藥房啓曰,積雪未消,連夜增寒,伏未審此時,聖候,若何?前日劑入之藥,想已畢進御,而未承快解之敎,臣等不勝憂慮。若不連進前藥,則更議他藥,敢此問安,竝稟。答曰,咳嗽及夕間煩熱等症,尙未快差矣。
再啓曰,伏承聖批,有咳嗽煩熱等症,尙未快差之敎,臣等不勝驚慮之至。當初以不至大段下敎,故不敢卽請入診,未寧之候,今過五六日,不可不卽卽入診,詳知症候,然後更議他藥,敢啓。答曰,不必入診,議藥劑入,可也。
三啓曰,臣等卽與諸御醫及柳後聖·鄭後啓等商議,則皆以爲,感冒之餘,必有咳嗽,咳嗽則例有煩熱之候,前用淸火化痰湯,治咳嗽而且止煩熱,不必更用他藥,此藥五貼,連爲進御,以責其效宜當云。此藥劑入之意,敢啓。答曰,知道。
迎接都監啓曰,昨日二更量,大通官招發賣物目,水獺皮五百令·靑黍皮一千張,鹿皮二百張,白綿紙一萬五千卷,益山紙一萬卷,海蔘四千卷,櫃枝三五萬匣,角氏枝三二千斤,倭細封枝三三千斤,細布十同,白苧布四同,全鰒一百貼,文魚二百尾,鷲羽五千介,粉黛等物也。所求之數,如是浩多,而其中鹿皮·白綿紙·倭細封枝三·鷲羽等物,最是市上難得之物,將爲終始防塞,其他物種,亦欲圖減其數,而勅使以下所大欲,專在於此,自昨日以後,催督之令,急於星火,市民等遑遑罔措之狀,有難忍見矣。大槪,今番發賣之擧,通官輩不能從中宣力,直以勅使分付爲言,雖欲措辭防塞,其勢未易,極爲悶慮。今朝則若干物種,不得已當爲入給,使市民等勿爲恐怯,備陳事情,力爭平價之意,敢啓。傳曰,知道。近聞往來內官等之言,則大通官輩,不得塡其壑欲,百般欲得之言,無所不至,至令上聞云,其間情狀,據此可知。目今發賣操縱,未必非此人等之所爲,許給渠等,以略干物以慰其心,使之周旋,可也。且此後弊大關緊處,市民等無令恐怯,備陳事狀,期於爭執平價,可也。
迎接都監啓曰,卽刻第三勅使,步出館東門外,使家丁騎賜給馬,試其才步後,仍爲自騎,至紅門內而止,還爲入館矣,敢啓。傳曰,知道。
迎接都監又啓曰,上勅使自昨日,聞大臣行宴之擧,請入行宴儀注,考諸謄錄,則辛卯冬勅回還時,自上未寧之候,麟坪大君代行郊外餞宴,而其時別無儀注,但比大臣行宴之禮,稍尊一節,故差備譯官玄德宇,引大君行禮矣。以此言之,則答以,今亦依其時行禮爲之。且曰,自上臨宴,大臣代行及西路七站迎餞宴節次儀注,鄭命壽所持者,已爲見失,今須考禮磨鍊,以厚紙作貼冊,逐條開錄,諺文飜譯以給事,再三送言,何以爲之?敢稟。傳曰,依其言爲之,似爲無妨矣。
又啓曰,卽刻諸勅使,使譯官等言于都監曰,俺等來十八日定爲發還,卽出牌文云。其意似出於督入發賣物種,而請留之擧,亦不可不爲,敢稟。傳曰,都監,依例請留。
政院,以司謁口傳啓曰,牌文來到,敢稟。傳曰,牌文留置。
迎接都監啓曰,卽刻大君來詣館所請宴,則諸勅使出坐西宴廳,大君行禮,仍爲設宴之意,敢啓。傳曰,知道。
又啓曰,大臣詣諸勅前設宴,五味六爵而罷,一二三等頭目等,不爲出坐受宴,故各人等床排,竝依前入給矣,敢啓。傳曰,知道。
迎接都監郞廳,以麟坪大君意啓曰,臣今日承命,押行宴禮于館所,而諸勅極盡其歡,無事罷出之意,敢啓。傳曰,知道。
迎接都監啓曰,以勅使將出牌文草記,傳曰,都監,依例請留事,命下矣。宴罷後,卽令諸勅差備譯官,措辭請留,答以,國王待客之道,至矣,不勝感激,但俺等必欲趁歲前還朝,勢難遲留云矣。今日旣行請宴,回禮宴亦當次第擧行之意,敢啓。傳曰,知道。承旨,依例進去請留,可也。
政院,以各宴宰臣望單子,傳曰,不必落點,推移往參,可也。以上出迎接都監都廳儀軌
政院啓曰,北道儒生試製,待大提學上來,科次事,曾已命下矣。大提學昨已入來,今日當爲命招科次,而明日是別試殿試,諸試官牌招落點之際,事多悤遽,殿試出題後,與諸試官同議科次,稟處,似宜。大臣之意,亦爲如此,何以爲之?敢稟。傳曰,依啓。
又啓曰,明日武科殿試時,兩司長官進參事,兩司城上所牌招言之之意,敢啓。傳曰,知道。
又啓曰,明日武科殿試時,命官,何大臣進去乎?敢稟。傳曰,右相進去。
大司憲趙壽益啓曰,朝臣之中,氣稟薄劣,無有臣比,夢寐之外,誤蒙恩擢,躐躋宰列,省顧蔑有,惶愧靡容。不料奉使未還朝之前,新命又下,係此風憲之地,冥升踰分,瀆冒太驟,自量臣身,都不近似,何可强顔就列,貽汚朝家名器乎?且臣有八十老母,在於驪□地,不得歸省,已四朔于玆矣。臣竣事回還之日,到京日,始聞除授本職,而自來路距親家,僅一息程,又聞老母有病患,情不自抑,枉道歷見而來,身爲法官,有冒法越境之罪,況一時奉使之臣,旣已復□則在路遲延,所失益著,□請命遞斥臣職。答曰,勿辭,退待物論。
府啓,大司憲趙壽益,引嫌而退。老母有病,歸路且近,則暫時歷見,人子至情,天理固然,於法何傷?不可以此輕遞憲長,請大司憲趙壽益出仕。答曰,依啓。
上在昌德宮。停常參·經筵。
政院·玉堂問安。答曰,知道。
藥房啓曰,寒威日嚴,夜來尤甚,伏未審,聖候,若何?煩熱咳嗽等症,比前,何如?寢睡亦復安穩乎?劑入之藥,進御幾貼乎?臣等不勝憂慮,敢來問安。近來閻里之間,亦多感冒之症,有如時行之令,過累日後得差,調攝之道,尤宜加愼,前殿請宴,尙不得行,況餞別之宴乎?郊外擧動,決不可爲,令都監,預通此意于勅使,如昨日代行之禮,宜當,竝此仰稟。答曰,昨日亦服二貼,頗似有效,郊外餞宴,當爲臨時觀勢爲之。
世子宮口傳問安。答曰,咳嗽而不至大段矣。
迎接都監啓曰,去十六日,以都監啓辭,勅使等七度宴及一路七站迎餞節次儀注,諺文飜譯書給事,傳曰,依其言爲之,似爲無妨矣事,命下矣。收聚禮曹各勅行所用儀注,稟議大臣,從近例仍行節目磨鍊,別單書入,且前日抄留呈才人,今日放送事,大通官送言,故卽爲放送矣,敢啓。傳曰,知道。
政院啓曰,今日回禮宴押宴,何大臣進去乎?敢稟。傳曰,左相進去。
迎接都監啓曰,卽刻左議政,與工曹判書李澥,吏曹判書李厚源,來詣館所請宴,則勅使等答以,昨日大君行宴,過飮氣困,且行期已迫,不得開宴云。大臣以下再三懇請,終不許之,仍令宴床排入各房,故頭目床排,亦爲入給之意,敢啓。傳曰,知道。
都監郞廳,以左議政意啓曰,臣與工曹判書李澥,吏曹判書李厚源來詣館所,招差備譯官請宴,則勅使答曰,國王委遣大臣請宴,慇懃款接之意,何敢不欲仰副乎?但連日受宴,氣力困憊,且明日定爲發行,事多忙迫,不得出坐云。臣更請曰,行旆將發,故國王尤有所慊然之意,委遣臣等請宴,若不受宴,則寡君尤以爲落莫,敢此懇請。勅使答曰,俺等自西路至京,未嘗一番辭宴,而昨日大君,再三勸酒,不勝杯酌,至今沈困,行期在明,裝束亦忙,國王慇懃之意,非不感激,而事勢如此,不敢承命,極爲未安云。臣累請亦煩,進呈御帖宴床,皆令排入各房而退出矣。敢啓。傳曰,知道。
政院啓曰,臣承命馳往館所,使差備譯官等措辭請留,則上勅使以爲,禮部之官,歲時多事,年前不可不復命。副勅使·三勅使以爲,俺等皆是皇帝之蝦,歲時有眼前使喚之事,年前亦必回還,自上請留勤懇,而事勢如此,未得仰副,不勝未安云矣。傳曰,知道。依例大臣進往請留。
又啓曰,請留,何大臣進去乎?敢稟。傳曰,領相進去。
迎接都監郞廳,以領議政意啓曰,臣承命進詣館所,令差備譯官等,措辭請留,則上勅使以爲,自過湯站之後,處處厚待,深荷國王之意,故自義州至京,未嘗辭宴,而今日不得受宴禮,亦緣明日必爲回程,故事多悤而然也。俺是禮部之官,正朔諸國朝會,俺多所幹,須趁其前復命,還爲渡江之後,則當罔夜馳行,都監請留而不能從,承旨又請而亦不能從,今者政丞又來,如可少留,,則何敢不爲之勉副乎?事勢如右所陳云。臣令譯官,更申懇請之意,則上使令大通官,往復相議於副使·三使而答之曰,俺等之不得加留,已盡言之,本國節使之行,亦必待俺還京,方可接遇,義州以西,則將棄置行李,單騎疾馳云云。屢請亦涉徒煩,臣則退出,而聞發賣未完,工匠所造,亦未畢役,時未理裝云矣。敢啓。傳曰,知道。
又啓曰,前因諸勅所言,七度宴禮中未及設行者,逐日連設事,已爲啓下,定奪矣。今日中使請留,許以當留一日,故使譯官言其上馬宴,亦當退行,以觀其意,則大通官等以爲,勅使必欲趁此歲前還朝,十九日則定爲發程,上馬宴罷後,當爲結束行李,必須早設云。依其所言,明日請行上馬宴,何如?傳曰,明日欲爲更請,觀勢爲之,可也。
又啓曰,卽者二更末,大通官衙譯等五人,一時步出來到戶曹判書李時昉所宿處,發賣物種價本,依前抑勒折定之事,爭詰百端,良久相持,不得結末,以明日謄錄相考,折定爲言而去。此乃前後罕有之擧,其不勝壑欲,咆哮怒勃之狀,有難形言矣。敢啓。傳曰,知道。
又啓曰,大通官等五人入去,未移時還爲出來,又以丁亥年於應九大出來發賣爲准,換貿爲言,而上·副勅家丁二人,稍後來到曰,三勅使會于一處,一以丁亥年例爲之,言送云云,良久爭詰而去。所謂丁亥發賣,雖曰換貿,無異白奪,前後抑勒,莫甚於其時,今見此輩,壑欲無底,作此無前之擧,恐有意外之變,誠極悶慮,敢啓。傳曰,知道。
又啓曰,卽刻中使請留,則勅使等許以當留一日云。今日不行上馬宴,則乃是空日,依例別生牛·茶啖入給之意,敢啓。傳曰,知道。
右議政箚子。大槪,妄陳危悃,期蒙裁察事。入啓。答曰,省箚具悉卿懇。奉使燕行,雖在春和,高年遠行,深庸憂慮,而秪因不獲已也。今此謙辭,無乃太過耶?卿宜安心焉。
上在昌德宮。停常參·經筵。
夜四更,月犯軒轅左角星。
政院·玉堂問安。答曰,知道。
藥房啓曰,新雪增添,寒威倍加,伏未審,調攝聖候,比去夜,何如?進御之藥,想已過半,益見其收效之異前乎?當與諸醫更議,或更加數貼,敢此問安,竝爲仰稟。答曰,尙未快差,此藥數貼加劑入。
世子宮口傳問安。答曰,知道。
慶尙監司書目,安東府使李後天衙舍失火,至於兵符燒燼,令該曹處置事。慶州牧使徐祥履病重,罷黜事。
上在昌德宮。停常參·經筵。
未時,太白見於巳地。
藥房啓曰,夜來寒冱倍前,伏未審,聖候,若何?咳嗽小無加減乎,昨入之藥,進御幾貼乎?勅使明日則定爲發行,而聖候尙未快差,郊外雪寒,不可以風,餞別宴,決難親臨,依前代行之意,預通于諸勅,宜當,敢此問安,竝稟。答曰,服藥頗多,所患旣已差愈,咳嗽幾止,卿等勿以爲慮。
世子宮口傳問安。答曰,知道。
備邊司啓曰,臣等伏見回還謝恩使狀啓,三臣之事,韓譯以爲,後行賷咨以來,則可因此周旋,而今行上勅,官高有權,自上接見之際,言及鄭譯用事,九王時成罪之狀,則或有同力之望云云。咨文一款,臣等徐當入侍,稟處,而勅使回程,定在明日,雖未得接見,或遣中使,或令押宴大臣,以上敎試爲措辭,探得其意,似當,敢稟。答曰,知道。
又啓曰,刑曹參議李元鎭,濟州牧使遞任之後,尙未上來,越海遲速,有未可知,本曹事務煩劇,且當啓覆之時,不可久曠,李元鎭,令該曹改差,其代,以在京無故人差出,何如?答曰,依啓。
戶曹草記。答曰,知道。上使處,倭劍一柄加給,可也。但分送之使則似爲無名,亦係後弊,何以措辭?出內下記草
迎接都監郞廳,以領議政意啓曰,臣承命與平雲君俅,戶曹判書李時昉,進詣館所請行上馬宴,則諸勅使,令譯官傳言曰,俺等臨行多事,諸家丁,以所貿物種,置在宴廳,玆未得出,而行禮明日,自上將欲親臨郊外,俺等當飮此宴,今日之宴,雖未設行,有何所欠云。臣等更爲措辭請之,而所答如前,故自外呈進御帖而退矣。敢啓。傳曰,知道。
都監啓曰,勅使等旣許更留一日,則明日似當發程,上馬宴,今日請行,何如?傳曰,允。
又啓曰,今日領議政及平雲君俅,戶曹判書李時昉,請行上馬宴,則勅使答曰,治行多事,不得出受,明日郊外,可以相見云,故依其言,宴床排入各房,頭目等床排,亦爲入給之意,敢啓。傳曰,知道。
政院啓曰,聖候感冒,時未快差,郊外餞宴,勢難親臨,已達於藥房啓辭中,未承明白下敎,方切鬱慮。卽因賓廳講書單子,有擧動相値之敎,勅使餞別之時,禮當親行,固知聖意有歉於代行,而新經感患,未全和解,積雪之餘冱倍劇,侵早觸風,必致添傷之患,不勝憂慮之至。明日餞宴,依藥房啓辭,勿爲親臨,使之代行,何如?傳曰,旣已差愈,勿以爲慮,且言于都監,差晩發程,可也。
都監啓曰,卽刻,以政院明日餞宴代行事草記,傳曰,旣已差愈,勿以爲慮,且言于都監,差晩發程,可也事,下敎矣。卽令差備譯官措辭語及,則上勅使通議於副三使,然後乃以國王未寧之候,欲使都監官員問安,而今聞郊外親臨之奇,尤不勝感激惶恐。俺等發程早晩,不須預定,當待國王擧動,隨時出去爲言。且觀自中辭言,則明日發程,似在巳午云矣,敢啓。傳曰,允。
又啓曰,勅使路程記,金川站勿爲止宿之意,方可開諭事草記,傳曰,知道。期於動聽,可也事,傳敎矣。此事使差備譯官,言于大通官,使之周旋,則其所回答之語,似不分明,臣等詣館所時親見言之,則韓譯答曰,此是主上之命,則成不成間,當爲入告于勅使,若是都監之意,則俺等發程之後,觀勢當爲周旋,不必預稟于勅使,且於待客之道,至於勸令越站,未知其合當云,故不敢强請矣,敢啓。傳曰,知道。
又啓曰,以備邊司歲幣黃金·黑角,非我國所産,常患乏絶之意,開諭韓譯,使之留意圖之,似爲宜當事,啓辭,答曰,姑令以此試之,可也事,傳敎矣。此事所係甚重,難以譯舌輕易開諭,故臣等今夕,乘其閑隙,躬詣館所,招致大通官兩人,臣提調先以再昨夜詣勅使,出送一等頭目及大通官衙譯等于臣處,商議發賣之事,至蒙採施,不勝感激之至。措辭稱謝,仍陳歲幣方物等事,本國非不盡心措備,而至於非我國所産之物,則無可奈何。頃者以黑角體小,黃金品劣,未克□此皆地部之責,不勝惶恐。此等兩物,求貿於他國,收拾措辦之際,又恐有不齊之患,恒懷悶慮。適値尙書奉使出來,欲陳本國如許事情,而無路仰達云,則韓譯曰,前日以黃金一片不好,生事之由,俺亦知之,卽當入告于上勅使云。臣等仍坐以待,則移時不出,使譯輩往見,則上勅使與通官等,從容相話後,又送于副·三使處而還,向上使之房云矣。俄而兩通官及衙譯輩,俱爲出來,以上使之言來傳曰,自北京出來時,今番發賣,一從丁亥年,則應古大出時來,亦有抑賣之事,不足爲例,且刑部論罪命守咨文中,亦有兩家情願,勿爲抑賣等語云。戶判之言誠是,故不用前例,稍增其價,仍爲發賣,不足爲謝。黑角·黃金,事勢誠然,而自瀋陽以來,已有恒式,非俺等所可容議,但當知之而去云。此事臣等旣已發端,而未能詳悉,常加留意,乘便歷陳,以期動聽之意,大通官等處,更爲開諭,似當,敢啓。傳曰,知道。
傳曰,明日擧動出還宮,皆以敦義門爲之事,分付。
上在昌德宮。停常參·經筵。
辰時,日有左珥,未時,太白見於巳地。夜二更,東方有氣如火光。
左議政金堉,伴送事,弘濟院出去。
藥房啓曰,雪上之寒,澟冽徹曉,伏未審夜來,聖候,若何?區區憂慮,耿耿不寢,敢來問安。郊外擧動,累次請停,從不允從,臣等固知聖慮之有在,而深宮之中,恐不知外邊之寒也。力疾强出,恐或有添傷之患,臣等深憂過慮,豈有其極?遠于將之,情禮已盡,勅使辭行之後,趁爲還宮,使大臣押宴,以終其禮,恐有一分之益,臣等所望,惟在於此,不勝惶恐悶慮之至,竝此仰稟。答曰,所患已差,自當觀勢爲之,卿等勿以爲慮。
慕華館餞宴擧動時,大駕入幕次後,藥房問安。答曰,知道。
還宮後,藥房問安。答曰,知道。
迎接都監啓曰,卽刻又出路程記,以金川仍爲宿站,而大通官等以爲,發程之後,當更爲力圖,依前過站施行云,而其言有難準信矣。二十日發京之後,當費十八日子,以此計之,十二月初七日,方到義州,路程記,別單書入之意,敢啓。傳曰,知道。
又啓曰,今番發賣物種,比前數多,折價增減等事,已陳於前後戶曹啓辭中矣。累日爭詰,終以水獺皮一百九十八令,靑黍皮四百八十一丈,櫃枝三二萬八千匣,白綿紙四千六百卷,益山紙一千九百卷,白紙三千三百卷,白苧布七十匹,生細布一百四十九疋,海蔘三百斤,生鰒十九貼,文魚十六尾,鷲羽六百五十介等物,昨夕已爲換貿磨勘,而其間折價與落本,戶曹當爲査處矣,敢啓。傳曰,知道。
又啓曰,卽刻勅使館所離發之意,敢啓。傳曰,知道。
又啓曰,勅使所求,入京儀注各一件,一依前日啓下,從其言貼冊飜譯繕寫矣。勅使今到弘濟院推納,故卽令譯官輸送之意,敢啓。傳曰,知道。
又啓曰,卽接伴接使狀啓,則平壤餞宴時,上勅使,使大通官等傳言曰,國王欠安之候,今則何如?郊外餞別之時,已見其未寧氣色,此後未聞消息,殊甚鬱慮,須速探來以報云,而上使自以爲,專管東事,每爲禁抑家丁,毋令濫雜,其所自處如此,朝廷特遣一問安官,兼慰行李,待彼之道,恐或無妨云。別遣京官,趁彼未及越江,以報近日聖候如何,而仍示其慰送之意,似當,令政院稟旨以處,何如?傳曰,允。
政院啓曰,迎接都監草記,別遣京官,趁勅使未及越江,以報近日聖候如何,仍示其慰送之意事,允下矣。令吏曹,卽爲差出在京無故人,明日內發送之意,敢啓。傳曰,知道。
迎接都監啓曰,卽接伴送使移文,則衙譯尹堅,以其所得煎藥,納于上勅使,則勅使食而甘之曰,如此絶味,在京不得覓食,極以爲恨。仍招使通官送言曰,煎藥更願得食,須通都監,某條覓送云。未知,尹譯,於何處覓得此物,而勅使如是懇求,則似不可不副其請,令醫司,量宜煎取,付諸撥便,急速以送,何如?傳曰,允。
吏曹啓曰,粘連慶尙監司狀啓云云。安東府使李後天,衙舍失火,沒數燒燼,則此固無妄之災,而兵符之竝被燒失,殊極驚駭,令攸司,考法處置,何如?啓。答曰,依允。
上在昌德宮。停常參·經筵。
藥房啓曰,昨日郊外風雪之中,宴禮頗遲,伏想聖候,恐有添傷之患,不勝仰慮。伏未審夜來,寢睡,何如,咳嗽,亦復何如?臣昏暮馳還,未及復命,今始問安,不勝惶恐之至。答曰,症候別無所加,寢睡頗安矣。今後勿爲問安。
世子宮口傳問安。答曰,知道。
傳曰,典獄摘奸,輕囚放釋。
領議政鄭太和上疏。答曰,省疏具悉至懇。卿宜勿辭,安心調理,以副至望,遣內醫看病。
右議政具仁垕箚子。答曰,省箚具悉。卿其安心勿辭,調理察職。以上出內下記草
傳于政院曰,右議政家,遣內醫看病。
上在昌德宮。停常參·經筵。
未時,太白見於巳地。申時,金壽斗上變故,大臣及捕盜大將·禁府堂上·兩司長官命招,兵曹達夜推鞫。
藥房啓曰,陰寒不解,嚴冱日增,伏未審夜來,聖候,若何?昨日雖承勿爲問安之敎,而感冒之候,恐或有未盡平復,敢來問安。進御之藥,已過十餘貼,似已得效,姑待數日快復之後,更爲商議,以進調補之劑,宜當,敢稟。答曰,依啓。
大妃殿·中宮殿·世子宮·嬪宮,隆寒口傳問安。答曰,知道。
義禁府啓曰,今此逆獄時,假都事十員,令該曹差出,何如?傳曰,依啓。
政院啓曰,推鞫,何以爲之?傳曰,庭鞫。
兵曹啓曰,北兵使金應海,瓜期已滿,依近例,令備局議薦,何如?傳曰,允。
右議政具仁垕初度呈辭。傳曰,不允批答。
左議政金堉箚子。答曰,省箚具悉。嗟呼,卿之言,何乃至此?斯人設有是惡,聞人之虛譽,而一番之薦,固無不可,況未辨其事之虛實乎?於卿少無所失,卿其安心,勿待罪,仍爲參鞫。賊人宋光一誤薦事
政院啓曰,隆寒,視事,頉稟。傳曰,知道。
答吏曹參判蔡裕後疏曰,省疏具悉。卿其勿辭,調理察職。
禁府啓目,盧希遠等刑問六十一次,金興祖五十八次,李廷顯一百十九次,金敏六十次,竝只不服,加刑。啓,依允。又照本,金振聲矣前任朔州時,全家罪人,任意給由罪,杖九十,徒二年半,告身盡行追奪。啓功減一等。又啓目,陳克一元情公事判付內,除刑推照律。又啓目,金振聲利川徒二年定配。啓。
刑曹啓曰,粘連安東府使李後天,至於燒火兵符,依律文處置,何如?啓。答依允。又啓目,江華留守李曼罪狀,上裁。啓。答曰,棄而勿論,以杜後弊。
上在昌德宮。停常參·經筵。
未時,太白見於巳地。
右議政具仁垕箚子。答曰,省疏具悉。卿其安心,勿待罪。出內下記草
去夜,因幼學金壽斗察書,傳曰,大臣·禁府堂上·兩司長官·左右捕盜大將,命招。
政院啓曰,大臣命招事,命下矣。原任大臣,亦爲命招乎?傳曰,一體命招。
又啓曰,推鞫事,命下矣。推鞫處所,何處爲之乎?敢稟。傳曰,闕內爲之。
禁府,推鞫問事郞廳四,李殷相·權大運·吳挺緯·趙備一。
禁府,告者金壽斗元情,推鞫罪人宋光一·李光勉·李惟一·李守一拿來。
左議政待罪上疏。入啓。答曰,嗟乎,卿之言,何乃至此?斯人設有是惡,聞人之虛譽而一番之薦,固無不可,況未辨其事之虛實乎?於卿少無所損,卿其安心,勿待罪,仍爲參鞫。重出
政院啓曰,留門時,大臣五員,跟隨各二人,判義禁以下八員,跟隨各一人點入事,分付宣傳官以送矣。諸宰入來之時,非但不能嚴禁,致有闌入之弊,諸宰旣入之後,標信趁不還納,當該宣傳官·守門將,竝推考。傳曰,竝拿推。拿推現告,宣傳官趙裒,守門將李時培。
兵曹啓曰,北兵使金應海,瓜期已滿,依近例,令備局議薦,何如?傳曰,允。
推鞫罪人林荃拿來。
右議政初度呈辭。不允批答,□□曰,安危係於將相,予方注意之深,進退關於國家,卿何請遞之遽?毋引□勉回遐心。惟卿,粵自先朝,早著偉績,敍彝倫而扶社稷,是誰之功?寄心腹而作爪牙,非卿莫可。所以委任之愈重,果然歷試而俱宜。久典親兵,恩信孚於行伍,屢長司馬,掄選得其公平。爰擢台扉之尊,允叶朝野之望,傳家之淸白有自,豈但矜式於一時?爲國之忠赤無他,庶幾展布於今日,何意求退之請,遽發□之辰?在卿執德之心,固知謙謙自牧,屬玆多亂之際,奚忍望望然去?矧伊奉使之有期,寧可丐閑之是急?榮衛有損,縱緣夙夜之勤,藥石收功,必賴神明所扶,須體至意,亟改來章。於戲,高年遠行,予固憫卿之老,同休共戚,卿無棄予如遺。所辭不允,故玆敎示,想宜知悉。知製敎李萬雄製進
推鞫罪人宋光一·李光勉元情,宋光一刑問一次,不服,李守一·林苓元情,趙緝·趙□拿來元情。
傳曰,金壽斗,解枷。
上在昌德宮。停常參·經筵。
未時,太白見於巳地。
政院啓曰,罪人李命立拿來,推鞫,何以爲之?敢稟。傳曰,明日爲之。
又啓曰,罪人金壽斗,因傳敎解枷杻矣,今已刑推,枷杻之意,敢啓。傳曰,知道。
傳曰,濟州牧使,備邊司上送諺文雜錄等物,入之,推鞫,本府爲之事,命下。
刑曹啓目粘連。答曰,依允。長興縣監所爲,殊甚無狀,先罷後推,降邑號罷守令等事,似不可率爾廢閣,問于大臣處之。以上出內下記草
政院啓曰,朝家若有一擧措,則上司下人,憑藉作弊,罔有紀極,各司之不能支吾,日就凋殘,職此之由,誠極寒心。昨者本院使令等,書出甘結一張,稱以推鞫時注書所用,條列物目十餘種,來請踏印,査問規例有無,則乃是無前之事云。其欺瞞官員,侵漁各司之意,極爲痛駭,若自本院尋常治罪而止,則萬無懲戢之理,請□禁嚴刑,以懲日後諸上司下人憑藉作弊之習,何如?傳曰,依啓。
又啓曰,同副承旨曺漢英,身病呈辭,初度受由,而當此□送之時,廳中多事,僚位不齊,苟簡莫甚,似聞其所患,不至大段云,牌招察任何如?傳曰,允。
又啓曰,同副承旨曺漢英,呈辭受由之後,有庭鞫之擧,昨日書通于臣等處,欲於今日出仕云,故朝者還送再啓,請牌招矣。今以曉來,猝中寒疾,不能運身之意,具疏到院,而□疏不敢不捧入矣,敢啓。傳曰,知道。
上在昌德宮。停常參·經筵。
未時申時,太白見於巳地。夜二更,流星出璧星下,入坤方天際,狀如鉢,尾長二三尺許,色赤。四更,月犯房第三星。五更,流星出貫索星下,入器府星上,狀如鉢,尾長二三尺許,色赤。
藥房啓曰,數日來寒嚴不解,逆變又出,早夜酬答,必勞聖慮,臣等不勝憂慮之至,敢來問安。且前者以數日之後,與諸醫商議,劑進調補之藥,稟啓蒙允矣。今與柳後聖等商議,則平復之後,詳知玉候,然後可以定藥云。敢此竝稟。答曰,咳嗽尙未快止,而亦不至大段。
世子宮口傳問安。答曰,知道。
藥房再啓曰,臣等卽與諸醫及柳後聖·鄭後啓等商議,則聖候感冒已解,不可更用瀉肺熱之劑,當進平復之藥,蔘朮調中湯十貼,宜當云。此藥劑入。且聞世子咳嗽,久而不止,而每以不至大段下令,故不敢請議藥矣,日字已久,不可不急時進藥,令柳後聖等,詳察症候,然後議藥,宜當,敢此竝稟。答曰,依啓。
又啓曰,世子症候,議于諸醫,則咳嗽尙今未止,右耳孔微有紅色,亦有動氣,此是痰熱所致,當用玄蔘升麻湯云。此藥三貼劑入之意,敢啓。答曰,知道。以上出內局日記
內醫院官員,以都提調意啓曰,臘藥方爲熟劑,而龍腦乏絶,徵責於貿易唐材未納之人矣。今聞濟州龍腦,已爲上來云,亟令移送本院,以爲和劑之用,何如?傳曰,允。
上在昌德宮。停常參·經筵。
未時,太白見於巳地。
下直,慶尙左水使李文偉。
吏曹啓曰,水原府使有闕,依近例,令備邊司議薦,何如?傳曰,允。
府啓,大司憲趙壽益出仕事。答曰,依啓。出內下記草
去夜,答同副承旨曺漢英疏曰,遞差。
政院啓曰,同副承旨曺漢英遞差,都承旨臣李時楷式暇,右副承旨臣沈之漢鞫廳進去,廳中位不齊,事多苟簡,明日內爲政,闕員差出,何如?傳曰,允。
刑曹啓目,安東府使李後天矣衙舍失火,兵符燒燼罪,杖九十,徒二年半贖,公罪。啓功減一等。
又啓曰,安東府使李後天,令本道,拿致營門□□,何如?啓依允。
大司憲趙壽益所啓,凶逆不道之說,極爲狼藉,凡有血氣,孰不憤惋?□壽斗之告變情狀,亦甚凶詐,光一之占辭現捉,在於□年五月,壽斗之與光一問答,作爲凶書,亦在於十月初□日,則其間日月已久,而不卽發告,屢往盲人鄭時赫處,問作變吉日,鄭時赫疑壽斗之所爲,奔告於重臣家,至於發捕盜軍人,圍捕壽斗,送至闕下,壽斗不得已上變云。其所發告者,乃盲人鄭時赫,非壽斗也。況壽斗之問答不道之言,自筆成書,其爲情迹,凶巧莫測,而獨無鞫問之擧,有若眞告變者然,揆之獄體,□參鞫,不卽據法請鞫,物議爲非,請命遞斥臣職。答曰,勿辭,退待物論。
大司諫鄭上疏,□見獄事,光一所爲,已不可言,而壽斗進告,迫不得已之後,始爲上變,其間情節,亦甚凶詐,實非眞告者也。揆以獄體,似當鞫問,而未及論請矣。今見大司憲趙壽益引避之辭,物議爲非,臣亦難免,請命遞斥臣職。答曰,勿辭,退待物論。
府啓,大司憲引嫌而退。壽斗之不卽上變,問卜遲徊,其情狀,殊極凶詐,揆諸獄體,宜有鞫問之擧,到今請鞫,亦爲不晩,有何可避之嫌?大司憲趙壽益,請命出仕。
上在昌德宮。停常參·經筵。
未時,太白見於巳地。
藥房啓曰,夜來寒氣益嚴,伏未審聖候,若何?咳嗽尙未止息乎?劑入之藥,進御幾貼乎?臣等不勝憂慮,敢來問安。世子有耳痛之患,今則未知,如何?敢此竝稟。答曰,湯藥則連進,而尙未快差,世子耳痛,已愈矣。
世子宮口傳問安。答曰,知道。耳痛,今已止息矣。
再啓曰,伏承聖批,有尙未快差之敎,柳後聖·鄭後啓等以爲,連進數十服,以平復爲期,而今日諸醫問安之時,有夜間煩熱之敎,本藥元材,去黃芪代竹茹五分,爲當云。十貼改劑以入。世子耳痛,雖或差愈,而咳嗽未止,困惱頗甚,宜用蔘朮調中湯云。十貼亦爲劑入之意,敢啓。答曰,知道。
同副承旨徐元履上疏。答曰,省疏具悉至懇。毋庸固辭,亟出察任。
院啓,金壽斗鞫問事。答曰,當令鞫廳,議處。
江都留守李曼上疏。答曰,省疏具悉至懇。今此史閣之變,實是罔測,人心惡習,豈至於此哉?其爲痛駭,可勝云喩?有怨無怨,自取無妄,皆必言而卿之職注,則決不可遞差也,明矣。況豈可每人而悅之乎?勿爲固辭,以快奸人之心,安心察職,鎭服嚴治,俾祛頑兇之習。
府啓。答曰,依啓。承旨推考事下諭事壽斗事,已諭於諫院,面質處置事,依啓。
刑曹粘連啓目。答曰,依領·左相及領敦寧府事議施行,丙生胎生之地,其母恐其生事,本郡或不無虛稱之弊,令本道嚴鞫,得其實狀後處置,似當。
藥房提調鄭維城上疏。答曰,省疏具悉。卿其安心,勿爲俟罪,調理察職。以上出內下記草
上在昌德宮。停常參·經筵。
巳時,日有右珥。未時,太白見於巳地。
備邊司啓曰,水原防禦使之任,比之尋常兵水使,尤爲緊重,故時閫帥中可合之人,極擇竝擬之意,敢啓。傳曰,知道。
上在昌德宮。停常參·經筵。
未時,太白見於巳地。
上在昌德宮。停常參·經筵。
未時,太白見於巳地。申時,日暈。夜一更,流星出天苑星下,入羽林星上,狀如拳,尾長三四尺許,色赤。
傳曰,大臣·備局堂上引見。
戶曹啓曰,凡有國役,工匠料布,本曹則以米,兵曹則以布,各自題給,乃是流來不易之定式,而至於募軍,則以其給價雇立之故,自兵曹例給價布,而本曹曾無給料之規矣。卽見豐呈都監移文,則募軍三十二名,各給步木一疋,以其本價不足,又責價米九斗於本曹,三十餘名所給之米,不至浩多,而若因都監分付,輕易開路,則後弊可慮。曾於宮闕都監,乃山陵之役募軍等,以其役重,只受價布三疋,不肯願立,故未免渠給米斗,而其時則收合京外米布,輸積於都監,直爲雇立,或米或布,隨時變通,未有定式。臣時昉,以提調終始句管,未曾策辦於諸司,不可援此爲例,且京都監使喚之役,不至太重,雖給價布三疋,當此木綿稀乏之時,不患應募無人,今此都監役軍雇立之價,依例令該曹,準給價布三疋,俾無稱冤之弊,而勿爲加責價米於本曹,何如?傳曰,允。
引見入侍時,大司憲趙壽益所啓,頃日奉使往來時,路由原州,本州大小人民等,齊訴於路頭,乃司饔院白土事也。載運,則馬至於二百餘駄,所入開土軍,亦多至五百餘名云,此他邑所無之大役,故春間入於本道弊瘼狀啓中,自備局回啓,令本道道內卜定之物,參酌蠲減,以償其勞矣。厥後本道視之尋常,尙不擧行,請監司推考,令備局更爲行文,申飭擧行。上曰,依啓。戶曹判書李時昉所啓,前頭似當有勅行,凡策應之物,欲爲預爲知會措備,而其中鹿皮,市上絶乏,各處勿爲分定事,前有定奪,而事勢如此,依前分定,似不可已。上曰,見濟州牧使狀啓,則漂流人鹿皮持來之數多云,何以處之?領議政鄭太和曰,此鹿皮,擇其可用者換用之,價物,則以司僕寺所納屯田木花題給,以爲渠等過冬之資,實爲便當矣。上曰,依爲之。出備局謄錄
藥房啓曰,卽者入侍,伏聞咳嗽頻數,且有不知食味之敎,此是感冒尙未快解也。欲退與諸醫議藥,而柳後聖·鄭後啓,皆已還官云,諸御醫等以爲,不敢獨爲議藥云,卽招柳·鄭兩人,待其來到,然後議藥之意,敢啓。答曰,兩醫不必招來,卽爲議藥,可也。
又啓曰,卽與諸醫商議,則杏蘇湯本方,紫蘇葉減半,加生知母一錢·枳殼·片芩炒各五分,三貼爲先進御,宜當云。此藥劑入之意,敢啓。答曰,知道。
全南監司沈澤辭狀。答曰,勿辭調理,安心察職事,回諭。
潭陽府使金應祖上疏。答曰,省疏具悉。所陳事,當令廟堂議處焉。
傳曰,史官二員待命,騎馬六匹立之,外各司夜摘奸。以上出內下記草申一淸校正。日記廳郞廳李萬恢書。
上在昌德宮。停常參·經筵。
巳時,日暈。未時,太白見於巳地。夜四更,流星出北極星下,入北方天際,狀如鉢,尾長三四尺許,色赤。
藥房都提調金堉,副提調李時楷啓曰,伏未審夜來,聖候,若何?咳嗽比前,何如?劑入之藥,已爲進御乎?昨日議藥爲急,且有下敎,不卽招致柳·鄭兩人,御醫等皆以爲未安,今日招之使來,宜當。世子咳嗽,尙未快歇,則似不當仍用前藥,臣等竊欲詳知症候,更爲議藥,敢此問安,竝稟。答曰,昨日服藥之後,頗似有效,今日則欲服兩貼矣。世子所患,幾盡差愈,更觀數日處之,可也。兩醫不必招來。
藥房,世子宮口傳問安。答曰,知道。咳嗽,比前漸差,湯藥連服矣。
政院啓曰,罪人林聖翊,旣已推鞫,何以爲之?敢稟。傳曰,明日爲之。
江原道監司崔惠吉上疏。答曰,省疏具悉卿懇。卿其勿辭調理,往欽哉。
院啓。答曰,旣已酌處,勿爲煩論。
府啓。答曰,曺漢英事,雖以顚倒而皆是實狀,日晩後陳疏,亦出於不得已也,不必罷職。金壽斗事,旣已酌處,勿爲煩論。出內下記草
去夜,外各司內摘奸。
大殿,政院·玉堂問安。答曰,知道。
掌令金玉鉉辭職上疏。入啓。答曰,遞差。
昨日引見時,大司憲趙壽益所啓,頃日奉使往來時,路由原州,本州大小人民等,齊聲於路頭,乃司饔院白土事也。載運刷馬至於二百餘駄,所入開土軍,亦多至五百餘名云。此他邑所無之大役,故春間入於本道之弊瘼狀啓中,自備局回啓,令本道道內卜定之物,參酌蠲減,以償其勞矣。厥後本道,視之尋常,尙不擧行,請監司推考,令備局更爲行文,申飭擧行,何如?上曰,依啓。
吏曹啓曰,臺諫有闕,政事,取稟。傳曰,明日爲之。
明日放榜時,開門單子。
推鞫罪人金壽斗,減死照律後,姑罷。
院啓,罪人壽斗兇詐變幻之狀,聖明非不洞燭,而惟以告者爲名,故有減死照律之命,臣等竊惑焉。壽斗與光一,同爲兇逆不道之言,而用意之慘,殆有甚焉。及其上變之際,猶且遲回,迫不得已然後始爲反告,實與自古有異。前後供辭,亦多變幻,其爲情狀,節節叵測。況占辭一款,光一旣不吐實而徑斃,必須嚴鞫壽斗,得其實狀而處之,乃是獄體之當然。請壽斗更加嚴刑,期於得情,以重獄體。批答見上
府啓,近來朝家體例掃地,識者之寒心,久矣。頃日政院曺漢英牌招時,前後啓辭,殊涉顚倒,旣云病不赴召,則當直捧牌不進,承傳而已。不當以具疏到院,而苟且措辭,再次煩啓,故當該承旨,請推矣。厥後詳聞其曲折,則不可專咎政院,而曺漢英所爲,亦不無所失。其日牌招,在於早朝,而趁不入來,向暮始封疏命牌,一時入送云,此前所未有之事也。物議皆以爲非,工曹參議曺漢英,請命罷職。金壽斗之告變情跡,極爲兇詐,當初與光一爲一身,其大小謀爲,無不相知,光一之心,卽壽斗之心也,光一之言,卽壽斗之言也。使壽斗果有上變之心,則其占辭現捉與兇言問答,其間日月已久,而不卽發告,及其問卜擇日之後,猶且遲回,爲肓人鄭時赫所奔告,至於發捕兵軍人,捉送壽斗本郡,及到政院,問其上變之由,則壽斗亦無所干,再三督迫,然後始出疏草於袖中,而又自索筆抹去疏中文字,其種種遲疑,初不直告之狀,不一而足,實非自告,迫不得已而爲之,古今安有如此告變乎?旣非告者,則其兇逆不道之罪,與光一小無異同,而數次刑訊之後,遽下減死照律之命,揆之獄體,斷無是理。群情所同,莫不憤惋,請壽斗更加嚴刑,期於得情。批答見上以上朝報
上在昌德宮。停常參·經筵。
巳時,日暈。未時,太白見於巳地。夜一更,有霧氣。自一更至三更,巽方有氣如火光。五更,流星出太微垣端門內,入星星下,狀如甁,尾長六七尺許,色赤,尾跡屈曲,有聲,光照地,良久乃滅。
藥房都提調金堉,副提調李時楷啓曰,伏未審夜來,聖候,若何?昨承聖批,有連進兩服之敎,今日當爲更議他藥,而咳嗽不止,則加進此藥,若或已止,則當進前日劑入蔘朮調中湯,以爲調補之方,敢來問安,竝此仰稟。答曰,欲爲加進前藥數貼矣。世子所患,言于醫官矣。
再啓曰,伏聞下醫官之敎,聖候尙未快復,臣等不勝悶慮,此是餘熱之未盡除也。前日劑入杏蘇湯,更加生地黃酒洗一錢,進御三貼,宜當。世子有更爲感風之患,此必不戒小愈,而未能善調而然,當用解表二陳湯三貼云。諸醫所言如此,故二藥竝爲劑入之意,敢啓。答曰,知道。
大司憲趙壽益,掌令李齊衡,持平鄭晳啓曰,罪人金壽斗前後情跡,極其凶詐,雖有告者之名,實無告變之事。其占辭現捉與兇言問答,其間日月已久,而不卽發告,問卜擇日之後,猶且遲回,至於盲人奔告,捕盜捉送,而及到政院,壽斗亦無所言,再三督迫,然後始出疏章於袖中,而又自覓筆,疏中文字,任意抹去,其種種遲疑,祕不直告之狀,不一而足,壽斗實非自告,迫不得而爲之,古今安有如此告變乎?壽斗旣不爲告者,則其凶逆不道之罪,與光一小無異同,而其變幻不測之狀,則比光一,殆有甚焉,此聖明之所已洞燭,而遽下減死照律之命,至以酌處勿煩爲敎,臣等竊未曉聖意之所在也。論以獄體,決難容貸,群情所同,莫不憤惋,請壽斗更加嚴鞫,期於得情。臣等非不知曺漢英實病之狀,而今此論啓,非有他意,欲存朝家體面也。凡於召命之下,如有身病,則不得赴召,勢所固然,而堂上以下之官,旣不赴召,則便是應罷之人,故不敢在家陳疏,規例亦然矣。此則不然,政院出牌在於早朝,而向暮之後,始爲搆疏,與命牌偕送,自上有勿罷之命,然後陳情乞免,在所不已,而其日與命牌一時呈疏,前所未有之事也。政院旣已被推,則尤不可置而不論,工曹參議曺漢英,請命罷職。答曰,勿煩,曺漢英推考。
大司諫鄭知和,獻納李正英,正言李休徵·羅以俊啓曰,罪人壽斗兇詐變幻之狀,聖明非不洞燭,而惟以告者爲名,故有減死照律之命,昨承聖批,以旣已酌處,不必煩論爲敎,臣等之惑滋甚焉。壽斗與光一,同爲凶逆不道之言,而用意之慘,殆有甚焉。及其上變之際,猶且遲徊,迫不得已然後始爲發告,實與自告有異,而前後供辭,亦多變幻,其爲情狀,節節叵測,況占辭一款,光一旣不吐實而斃,嚴鞫壽斗,得其實狀,在不可已,未得實狀,遽先議律,殊非鞫獄之體,請壽斗更加嚴鞫,期於得情,以重獄體。答曰,勿煩。
沈之漢啓曰,小臣,推鞫廳進去,下直,請出推案。傳曰,知道。
徐元履啓曰,曺漢英推考事,命下矣。臺諫方以罷職論啓,推考承傳,不得捧入之意,敢啓。傳曰,知道。
沈之漢啓曰,推鞫罷之之意,敢啓。傳曰,知道。
戶曹啓曰,勅行時各項需用之物,若有先聲然後分定外方,則臨急猝備,例到窘迫之患,而前頭又有不久出來之奇,今番所用之物,參酌其遺儲多少,分定於各道,題給價本,使之前期措備,而其中豹皮·鹿皮等物,禮單應給之外,最切於策應之資。鹿皮則一勅行所用,多至數百餘張,在前不得已分定於監·兵·水營,且自本曹貿備於京市,每患不足矣。今者旣不得如前分定於水營,而濟州所在鹿皮,雖或取來,非但合用與否,有不可知,越海遲速,亦且難期,臨時取辦,事極可慮。竊念統營,則乃是鹿皮所産之地,營中物力,亦非他水營之比,雖不別爲徵布軍卒,亦能隨便措辦,禮單所用鹿皮,依前量宜分定,以爲補用之地,何如?傳曰,統營外他水營,勿爲分定。
兵曹啓曰,去十一月朔禁軍等試射成冊取考,則兩技入格九分以上者,只三人矣。以賞格前例言之,則十一分以上者,多至七八九人,而今番則十一分以上無一人,似不在於論賞之中。但去朔爲始,皆不着臂甲·手匣,具甲冑着環角指而射之,中數之不及於前,其勢或然,三人中亦有騎芻四中者,雖未滿十一分,兩技九分以上三人,竝書啓,以爲激勸之地,何如?傳曰,允。
都摠府啓曰,去夜內禁衛將所報內,入番內禁衛牌頭掌務內新口傳,內禁衛劉廷奭·韓世忠等,無緣闕直,本府處置事所報據,劉廷奭·韓世忠推捉,則劉廷奭來現,故自本府決罪,仍爲入番,韓世忠則終始不現,莫重宿衛,無緣闕直之狀,極爲驚駭。令攸司,依律治罪,何如?傳曰,允。
兵曹啓曰,當日校生韓智達稱名人,自丹鳳門入來,差備門外擊錚,極爲駭愕,令攸司,囚禁治罪。同門守門將柳沃,常時不能禁斷,以致揀入,亦爲非矣,請推考。傳曰,允。
司饔院官員,以都提調意啓曰,本院漁夫許春福·姜順男所訴內,今年秋間,慶尙右水營田稅載來沙工崔應立,御營廳穀物載運沙工高欣孫等,俱以穀物無面,放賣所騎船隻,故沙格及證參同着名,具成文準價買得,而海船·漁艇,其制各異,貧寒漁夫,卽爲改槊改造,下海捉魚,以供日下鮮魚之役。今因本道狀啓,刑曹覆啓,不諒冤狀,所賣船隻,解氷後回泊本營,極爲冤悶云。雖是官船,旣非私債,私自買賣,則買賣之間,豈可預知官船盜賣而不爲之買乎?至於刑曹覆啓文案,有買得的實之語,而末端有回泊科罪等語,旣是買得,則盜賣之罪,當治於當該沙工,而豈可勒加其罪於京江漁夫,果如渠等之呼冤?大典,漁夫元額二百戶,而今存只八十戶者,職由於數小而役重,此輩所訴,若不變通,御供漁夫,必將離散。竊聞各營各官舊退船隻,受價放賣云,旣是應賣退船,則請令該曹,依法典,盜賣徵於盜賣船人等,勿爲侵責本院漁夫,一以重御供之役,一以解無告殘民之怨,何如?傳曰,旣已定奪之事,似難續續撓改矣。
禮曹啓曰,淑徽公主吉禮正日,只隔數日,本曹郞廳中,兼都廳正郞李弘載得病,勢難隨行,其代,正郞黃興淸,原單子改付標以入之意,敢啓。傳曰,知道。
傳曰,再昨引見時,吏曹參判有啓達之事,而何不爲無發落取稟乎?
政院啓曰,傳曰,再昨引見時,吏曹參判有啓達之事,而何不爲無發落,取稟乎?事,傳敎矣。臣大病之後,猝然入侍,精神茫昧,未卽取稟,極爲惶恐。金堤·井邑·泰仁三邑守令仍任事,及錦山·安城面割屬茂朱事,何以爲之?取稟。傳曰,竝令該曹該司,議處。
備邊司啓曰,政院啓辭,再昨引見時,吏曹參判有啓達之事,而何不爲無發落,取稟乎?事,傳敎矣。臣大病之後,猝然入侍,精神茫昧,未卽取稟,極爲惶恐。金堤·井邑·泰仁三邑守令仍任事,及錦山·安城面割屬茂朱事,何以爲之?敢稟。傳曰,竝令該曹該司,議處事,命下矣。茂朱之有山城,亦已久矣,而曾無割給他境之擧者,豈無所見?頃間始有此議,而先朝屢經定奪,終不聽許,有難輕易變更,今姑置之,何如?傳曰,允。
政院啓曰,今日爲政事,命下矣。都承旨李時楷,臘藥監劑事,藥房進去,臣則兵批,當爲進去,左副承旨金振,與吏批政官有相避,右副承旨沈之漢,鞫廳進去,廳中只有右承旨安獻徵,同副承旨徐元履,吏批政廳,何承旨進去乎?敢稟。傳曰,吏兵批兼進。
都摠府啓曰,今日入直軍士,當爲中日習射,而政事相値,不得爲之之意,敢啓。傳曰,知道。
吏批,判書沈之源進,參判蔡裕後進,參議閔應協進,左承旨尹□□進。
兵批,判書元斗杓鞫廳進,參判申濡鞫廳進,參議柳碩進,參知朴吉應病,左承旨尹□□進。
吏曹啓曰,新除授慶州牧使尹文擧戶奴,呈狀于本曹曰,上典痰腫重發,症勢危篤,赴任無期云。改差,何如?傳曰,允。
副護軍金應海·具義俊·金玉鉉,副司直金佐明,林葵爲掌令,金益禧爲長興縣監,李之馨爲戶曹正郞,吳竣爲左參贊,權格爲注書,尹絳爲左尹,柳赫然爲水原府使,承文著作單,崔繼亨,副正字單,申圭兼,鏡城府鄭榏,待敎單,李敏敍,校書著作單,金冷,正字單,金命說,左尹申翊全,右尹尹絳。
鞫廳啓辭。答曰,林聖翊等竝放釋,而李光勉,則光一之言亦甚凶慘,一體全釋與否,更爲議處。出內下記草
大殿,政院·玉堂問安。答曰,知道。
政院啓曰,金壽斗定配單子到院,而臺諫方以更加嚴問論啓,不得捧入之意,敢啓。傳曰,知道。
伴送使書目,勅行,二十九日,平壤止宿事。
以刑曹公事,長興縣監辛應望,弑主罪人□生之事,似有容護之跡,先罷後推。
禁府照目,金壽斗矣,擇日上變遲回,爲盲人所逼,始乃發告罪,杖一百,流三千里。啓。依律文施行爲乎矣,決杖安徐。
推鞫罪人林聖翊元情。
黃州餞慰使徐尙卨入來。院啓措語批答見上
推鞫罪人林聖翊·林荃·李朝立·李惟一·李守一·盧希賢,放送,李光勉,議處。府啓,壽斗事,措語批答見上
推鞫罪人李光勉,定配議啓後罷出。以上朝報
上在昌德宮。停常參·經筵。
巳時未時,日暈。
藥房都提調金堉,副提調李時楷啓曰,伏未審夜來,聖候,若何?進藥之後,咳嗽加減,何如?昨日劑入之藥,連進二貼,則只餘一貼,今日加劑以入,何以爲之?聖候至今彌留,柳後聖·鄭後啓不可不招來。世子症候,服藥之後,未知,加減,如何?臣等不勝憂慮之至,敢來問安,竝此仰稟。答曰,咳嗽日漸差愈,湯藥勿爲加劑入,更觀數日處之,可也,。世子所患,服藥取汗之後,夜眠頗穩,兩醫亦爲更觀招來,可也。
世子宮口傳問安。答曰,知道。夜來進藥,二更入睡,三更始覺汗出頗洽,沾濕衣衿,咳嗽比前頗減矣。
大司憲趙壽益,掌令李齊衡,持平鄭晳啓曰,請壽斗更加嚴鞫,期於得情。措辭上同答曰,毋庸堅執。
大司諫鄭知和,獻納李正英啓曰,請壽斗更加鞫,期於得情。答曰,毋庸堅執。
尹□□啓曰,上候未寧而隆寒,朝參單子到院,不得捧入之意,敢啓。傳曰,□。
禮曹啓曰,卽接工曹移文,則藏氷本曹主梗官正郞金弘錫,以子息成婚事,依法典受由在外,其代,以本曹佐郞李尙彦改啓下云,原單子中,工曹主梗官,本曹佐郞李尙彦,改付標以入之意,敢啓。傳曰,知道。
備邊司啓曰,義州李鳳祥,以憑藉命壽作惡尤甚辭緣,本道監司當初狀啓中,載錄於應死之類,不其時因走回人之事,名在査覈移咨,故未卽處置矣,今則査事已完,令本道監司,依金男·徐義一等例,處斷之意,行會,何如?傳曰,允。
又啓曰,今見回還使齎來咨文,則黃昈等照例處結云,令本道決杖一百,定配於道內殘浦後啓聞之意,監司處,行會,何如?傳曰,允。
傳曰,問安官下去處,氣候旣已平復,言送。
同副承旨徐元履上疏。答曰,省疏具悉。疏辭當令廟堂議處。出內下記草
右議政身病出仕。
大殿·東宮,政院·玉堂問安。答曰,知道。
禁府,李光勉泗川縣定配。啓。
禁府啓目,宣傳官趙裒,守門將李時培元情公事判付內,除刑推照律。
勅使前問安官韓尙玄出去。
司諫院司諫鄭□同姓三寸姪前都事鄭錫文身死,服制已行十五日,出仕,何如?啓。依所啓施行。
知敦寧閔馨男上疏。大槪,病重,本官兼帶奉常提調,竝乞遞免事。入啓。答曰,省疏具悉卿懇。卿其安心勿辭。
獻納李正英,淸道地子息成婚呈辭。入啓。給由。
前啓,曺漢英罷職事,停啓。以上朝報
上在昌德宮。停常參·經筵。
藥房都提調金堉,副提調李時楷啓曰,伏未審夜來,聖候,若何,咳嗽煩熱之症,比前有加減之異乎?劑進之藥,昨日畢進御矣,今當更議他藥,必詳知症候,然後可與諸醫商議。雖有姑看數日之敎,臣等不勝憂慮,敢此問安。世子旣已解表,不可仍進前藥,亦知症候,然後有所議藥之事,竝此仰稟。答曰,症候,竝言于醫官矣。
世子宮問安。答曰,知道。
藥房再啓曰,臣等因下醫官之敎,更爲商議,則咳嗽未減之前,不可停藥,前進杏蘇湯,加生知母一錢·枳殼·片芩炒各五分,元方,去蘇葉,代蘇子炒五分,三服進御,宜當云。世子發汗之後,比前頗勝,而咳嗽尙未止息,瀉白散,加杏仁·桔梗·貝母羌汁炒各五分,當進三貼云。兩藥劑入之意,敢啓。答曰,知道。
掌令李齊衡,持平鄭晳啓曰,請壽斗更加嚴鞫,期於得情。措辭上同答曰,毋庸瀆擾。
司諫鄭基豐啓曰,請壽斗更加嚴鞫,期於得情。措辭上同臣得見前江原監司柳慶昌狀啓,則因江陵地六月霜災,有旨審理事,而其中江陵府囚私婢丁玉,則其夫前妻之子八歲兒沈殺之狀,以軍士金二柱等三人目覩,爲證而成獄者也。臣曾任襄陽,適爲推官,取考推案,則不無所疑,所謂丁玉沈殺其兒處,距官門數里許,廣野中大路傍一汚池也。二柱中招辭有曰,其日巳時量,行過池邊,目覩丁玉之沈殺其兒,其兒之足,見於丁玉裳上云。凡行兇作惡,猶恐人知,掩其跡者,乃其態也,而白晝大道上行人絡繹時,恣行沈殺人命,似無其理,而且兒之足,旣見於裳上水面,則此方行兇未死時也。二柱等三人,若眞見發一聲,則丁玉一女子,豈敢終能殺之,而二柱等,在於池邊數步之內,旣不能救,只以立視其死而已,不出一言納招。雖鷄豚微物,人或殺死則見之者,必問其由,乃人之情也,則何可以二柱之兒足見於裳上,納招爲證而治獄乎?考其推案,參以人情,種種疑端,不一而足,故臣與其時同推官江陵府使李晩榮,擧其所見,以報監司,其後李晩榮,圖出路傍池形,又報云,而推官遞易,所見不同,自庚寅至于今,屢加嚴刑,尙未究竟云。丁玉之沈殺其兒,冤與不冤,豈可滯獄至於四載之久乎?大槪,以母殺子,實爲明白,則宜速輸情,以正邦刑,而至於二柱等不救殺人之罪,亦有其律,而當初按獄,頗失獄體,以增疑惑。請令本道監司,別定推官,取考本府文案,速爲明査以處。答曰,依啓。壽斗事,不允。
戶曹啓曰,以本月三十日引見時領議所啓,濟州漂流人物貨中鹿皮,擇其可用者,換用於本曹,而價物,則以司僕寺所儲屯田木花題給,以爲渠等過冬之資,實爲便當矣。上曰,依爲之事,命下矣。今鹿皮,擇其中可合國用者四五百張,爲先熟正上送之意,濟州牧使處,已爲行會,待其上來,價本當爲參酌磨練,而但渠輩當此冬月,衣資最急,故太僕屯田木花,已令題給漂流人三十六名,每人又衣資木各四匹,除出於湖南應上納價布中,及時入送,以爲造衣之資,前頭皮物價磨練時,通計此數以給,事勢便宜,全南監司及濟州牧使處,以此意急速行會,何如?傳曰,知道。每人四疋,似爲略少,綿花亦不多矣。
吏曹啓曰,政院啓曰,傳曰,再昨引見時,吏曹參判有啓達之事,而何不爲無發落取稟乎?事,傳敎矣。臣大病之後,猝然入侍,精神茫昧,未卽取稟,極爲惶恐。金堤·井邑·泰仁三邑守令仍任事,令該曹議處事,傳敎矣。此三邑中,金堤郡守李有謙,素有治績,井邑縣監李幼洙,亦有本道監司褒啓之事,而邑民請留,爲今日之風習,瓜滿遞代,且是金石之典,自前雖因民願,聞有仍任之擧,而不敢援以爲例,上裁,何如?傳曰,此兩邑守令瓜期,在何間耶?
內醫院官員,以都提調意啓曰,近日累次改藥,而獨與御醫等相議,臣等之意,欲招柳·鄭兩人,俾無未盡之事,聖批持難,不敢强請,而聖候久未快復,世子寢食,亦不如前。此兩人,請勿以往來之弊,官事之曠爲慮,特許招來,此人等皆已年老,而奔走公私,精力亦疲,不可無培養繼用之人。諸醫之中梁濟臣·李暹·李祉述等,術業最優,曾以除職之意,啓請蒙允,而尙未霑一命,遠方之人,旅寓極艱,前頭大政,令該曹次第付職,一以爲勸奬之擧,一以爲資活之地,何如?傳曰,依啓。兩醫,則更觀來頭,可也。以上內下記草
獻納李正英,子息成婚事,淸道地,出去。
大司諫鄭知和初度呈辭。入啓。給由。
大殿·東宮,政院·玉堂問安。答曰,知道。
檢閱李之翼上疏。大槪,新除授注書臣柳棓,卽臣同生妹夫,法當相避,請令該曹,照例處置事。入啓。啓下該曹。
禮曹參議宋國澤上疏。大槪,腦後痰腫,猝然濃潰,乞遞本職事。入啓。答曰,省疏具悉。爾其勿辭,調理察職,亦勿待罪。以上朝報
上在昌德宮。停常參·經筵。
戶曹啓曰,以去月三十日引見時,領議政所啓,濟州漂流人物貨中鹿皮,擇其可用者,換用於本曹,而價物則以司僕寺所儲屯田木花題給,以爲渠等過冬之資,實爲便當矣。上曰,依〈爲〉之事,命下矣。今此鹿皮,擇其中可合國用者四五百張,爲先熟正上送之意,濟州牧使處,已爲行會,待其上來,價本當爲參酌磨鍊,而但渠輩當此冬月,衣資最急,故太僕屯田木花,已令題給漂流人三十六名,每人又衣資木各四疋式,除出於湖南應上納價布,及時入送,以爲造衣資,前頭皮物價磨鍊時,通計此數以給,事勢便宜,全南監司及濟州牧使處,以此意急速行會,何如?傳曰,知道。每人四疋,似爲略少,木花亦不多矣。以上內下記草
大司諫鄭知和再度呈辭。入啓。加給由。
大司憲趙壽益,右副承旨沈之漢初度呈辭。入啓。給由。吏曹啓辭見昨日
伴送使書目,勅行初二日肅川止宿事。
平安監司書目,大同察訪柳昌辰罷黜事。
院啓,罪人壽斗之兇逆不道,與光一無異,變幻情跡,比光一尤甚,聖明非不洞燭其情狀,而未蒙允兪之音,臣未知,以告者爲名,而有此持難之意耶?先聞變卽告,是謂告者,安有卜日上變者也?設或不幸有急迫之變,則知情者,亦將等待卜日而後告乎?其遲回變詐,初不直告之狀,不一而足,前後兇言,亦皆叵測,固不可以告者論也。況占辭一款,光一不言,則嚴鞫壽斗,在所不已,揆以鞫體,決難容貸,請壽斗更加嚴鞫,期於得情。答曰,勿煩。
院啓。措語上同批答
上在昌德宮。停常參·經筵。
未時,太白見於巳地。
備邊司郞廳,以右議政意啓曰,臣軍官出身金孝源能通淸語,而下去海西,未及上來,故軍官等自望時,不得啓下矣。今始上來,加口傳帶去之意,敢啓。答曰,知道。
藥房都提調金堉,副提調李時楷啓曰,夜氣極寒,伏未審聖候,若何?昨日雨雪終日,公主吉禮,下敎差退,想必貽聖慮,敢來問安。且前日劑入之藥,今當畢進御矣,明朝更議他藥。世子症候,加減,如何?敢此竝稟。答曰,症候及世子所患,幾至差愈,前藥各數貼,加劑入,可也。
世子宮問安。答曰,寢睡及水剌,比前頗勝,所患已似差愈矣。
府啓。答曰,不允。
院啓。答曰,不允。令該曹申明古典事,依啓。
工曹參議曺漢英上疏。答曰,省疏具悉。予已洞燭,爾其勿辭,從速察職。以上內下記草
大司諫鄭知和三度呈辭。入啓。遞差。
大司憲趙壽益,右副承旨沈之漢再度呈辭。入啓。加給由。
吏曹啓曰,以本曹啓辭,傳敎矣。金堤郡守李有謙,辛卯九月除授,明年正月瓜滿,井邑縣監李幼洙,戊子十二月除授,今年十二月瓜滿,故兩邑守令,皆當於今都目政出代矣,敢啓。傳曰,限明年仍任。
中路問安使閔晉亮入來。
吏曹啓曰,臺諫有闕,政事,取稟。
院啓。壽斗事見上新啓,守令之瓜熟遞代,乃是金石之典也。自古善治者何限,而一年之借,惟有寇恂,則古之難愼之慮,從可知矣,而近年以來,請留之人,一何多也?臣亦在於外,慣知世情,雖無表著之績,而濫受褒賞之典,或不愜於民情,而冒呈稱頌之章,爲官請留厚風,爭相慕效,以爲生色之地。旣留之後,其所政治,或不如前,則請留之人,反相悔咎者,亦多有之,此乃末路之弊風也。今此金堤·井邑等官,守令仍任,雖因治績表著,民情愜洽,而旣非法典本意,且是當今痼弊,不可撓改,以長其習,請還收金堤郡守李有謙,井邑縣監李幼洙仍任之命。瓜滿者遞付他職,是亦古典也。京官,則有換差之規,而外官,則不爲付職,有若罷散者然,朝家任官之道,豈以京外有別也?殊無勸勵之意,亦多抱屈之人,請令該曹,申明古典,隨闕付職。批答見上
工曹佐郞李尙彦·孫處愼,司僕僉正黃泳,主簿李浚,平市署令安獻吉,奉事李復,司宰主簿丁時傑,直長李尙弼,軍器主簿李信立·柳禎,奉常正孟世衡,東氷庫別檢鄭益淸,藏氷事出去。
傳,前縣監柳斐然·朴守素·李命賓·林士贇·洪宇遠·全命龍,郡守李處栽·崔後㞳·郭弘址,縣令朴霖,都事南龍翼·沈材·李尙眞,說書兪錫,府使閔應慶·金廈樑·金宗澤,判官徐必遠·李禮男,主簿閔士亮,察訪李昌一·河呈道,直講許悅,正郞安朝世,應敎李晳,掌令鄭麟卿,敎養官韓汝虎,僉正沈緯,正言李厚慶,承旨柳淰,平林君元敬,牧使徐祥履,主簿朴百裕,萬戶金鎰·韓德達·金道源,哨官柳禮傑,習讀邊翼獻,中軍陳善等,敍用。縣監李海有·安緝·李德培,府使李松齡·洪頤性,郡守鄭善興·崔後㞳·朴廷蓍,都事李益培,別提洪時迪,參議尹善道·李之恒,府尹沈之溟,監司趙珩·宋時吉·李後山,副正閔後正,主簿李元會,內侍金忠良·李之芳,護軍黃㦿·李時萬,萬戶金鎰,僉知盧協,行司直鄭斗卿·洪憲,司果陳克一,虞候李昌彧,副司果崔栶等,職牒還給事,下吏·兵曹。
傳曰,政事,明日爲之。以上朝報
上在昌德宮。停常參·經筵。
辰時,日上有冠右珥。自巳時至申時,日暈。夜自一更至三更,月暈。
備邊司啓曰,三臣事,成送文書之意,臣等陳稟於登對之日,已承聖敎,而今見平安監司許積狀啓,如有奏聞,事之成,十居八九,而設或不成,萬無因此生事之患云云。臣等淺慮,亦皆如此,至於奏聞,則似無餘地,措辭撰出咨文,試爲附送於謝使之行,宜當,敢此申稟。答曰,依啓。
同副承旨徐元履上疏。答曰,省疏具悉至懇。所患病勢至此,今姑允副焉,專意調治。
府啓。答曰,毋煩。
院啓,金堤郡守李有謙,井邑縣監李幼洙不爲仍任事。答曰,依啓。壽斗事,不允。
有政。吏批,以吳竣爲大司憲,沈棇爲兵曹正郞,南老星爲大司諫,李厚先爲大同察訪,金卨爲相禮,鄭良弼爲慶州牧使,李尙眞爲司書,李之翼爲說書,朴而昭爲江界府使,鄭知和爲戶曹參議,朴吉應爲承旨,蘇山海爲光陽縣監,南天澤爲兵曹佐郞,南龍翼爲禮曹正郞,成震炆爲珍島郡守,李惟明爲禮曹佐郞,南翧爲承旨,柳慶昌爲承旨。以上內下日記
安峽縣監李哲英,差使員還下去。
大司憲趙壽益三度呈辭。入啓。遞差。
右副承旨沈之漢三度呈辭。入啓。遞差。
同副承旨徐元履上疏。大槪,病勢猝重,決難供職,懇乞遞免事。入啓。批答見上
伴送使書目,勅行初三日,安州止宿事。
吏曹啓目,粘〈連〉呈檢閱李之翼上疏云云。凡相避之法,在下當遞,故曾在先朝,已有翰林見遞之例,檢閱李之翼遞差,何如?啓依允。
吏曹參議閔應協,坡州地妻父歸葬呈辭。入啓。給由。
禮曹啓目,粘〈連〉啓下是置有亦。今此甲午式年,待明年諸科改定日,依前例次次加圓點事,啓下矣。式年文科初試,明年二月卄一日已爲啓下,自甲午正月初一日爲始,限二月二十日至,加十點,鄕·漢城試乙良,加五點許赴事,京外良中知委施行,何如?啓依允。
平壤餞慰使柳䪷入來。
右承旨柳慶昌牌招,病不至,依承傳罷職傳旨。傳曰,若有不得已之實病,則勿罷。
政院啓曰,右承旨柳慶昌勿罷事,命下,而聞其眼病極重,勢難供仕云,似當有處置之事。且啓覆,必於立春前爲之事,判下,必有該房承旨,然後方可擧行,而同副承旨南翧,以長陵祭官出去,廳中位不齊,病單子亦未得入啓。文書讞議,一日爲急,何以爲之?敢稟。傳曰,柳慶昌遞差,明日爲政差出,其代,牌招察任,可也。
又啓曰,右承旨柳慶昌遞差,其代,明日爲政差出事,命下,而但明日是國忌齋戒,不得已當日爲政差出之意,敢啓。傳曰,知道。
全南監司書目,珍島郡守姜說,光陽縣監洪南重,竝罷黜事。以上朝報
上在昌德宮。停常參·經筵。
巳時午時,日暈兩珥,暈上有冠,內赤外靑。未申時,日暈。夜一更二更,月暈。以上日記
正言羅以俊·李休徵,大司諫南老星初度呈辭。呈政院,還出給。
政院啓曰,今此歲抄單子中,前郡守崔汝㞳罪目奪告身,誤以罷職書塡,至於付標以下,當該色吏,請從重治罪。元單子,付標還入之意,敢啓。傳曰,以職牒還給施行。
又啓曰,今冬罪人啓覆事,曾已定奪,而立春前日子無多,且有議政府未及詳覆罪人,前頭有國忌,十四日則望日,不得獻讞,十五日則秋冬等褒貶,上前開坼,三覆之際,勢難排日,今番啓覆,似未擧行,本院時無該房,臣以代房,敢此仰稟,何以爲之?傳曰,應覆罪人幾人耶?又啓曰,傳敎矣。問於刑曹,則議政府已詳覆罪人三名,報議政府未詳覆罪人四名云矣,敢啓。傳曰,罪人不多,必於立春前爲之。
伴送使書目,勅行初五日,定州止宿事。
府院前啓,國忌齋戒,以姑停。
吏曹參判蔡裕後上疏。大槪,冒死瀆陳,乞鐫罷事。留政院。以上朝報
上在昌德宮。停常參·經筵。
辰巳時,日暈兩珥。午未時,左珥。未時,太白見於巳地。夜一更,月暈。
藥房都提調金堉,提調鄭維城,副提調李時楷啓曰,臘寒方劇,伏未審數日來,聖候,若何,咳嗽加減,寢睡水剌,亦復如何?敢來問安。世子症候,今則,何如?鄭後啓聞上候尙未平復,卽爲入來,詳知症候,然後可以議藥,竝此仰稟。答曰,些少餘症,言于醫官矣。
世子宮口傳問安。答曰,餘症已愈,而虛汗尙未止歇矣。
再啓曰,以下敎醫官之意,諸醫商議,則聖候幾盡差愈,但有失音之候,此時咳嗽日久,咽喉微有所閉,玉音不快,此非進藥責效之症,多進湯藥,反有妨於水剌,姑觀數日,更議宜當云。世子症候,尙有汗出惡寒之候,此由元氣尙虛而然,加減補中益氣湯,去元方附子,加地骨皮·麥門冬各七分三貼,爲當云。此藥劑入之意,敢啓。答曰,知道。出藥房謄錄
吏曹參議閔應協妻父歸葬事,坡州地,出去。
知事金光煜上疏。大槪,臣聞家姪之變,舁到城外已半月,而席藁俟罪之餘,身病十分危劇,所帶職名爲先鐫削事。國忌,以留政院。
禁府罪人壽斗,物故。啓。
二更,蒼白雲一道如氣,直自乾方,直指巽方,長竟天,廣尺許,漸移東方,良久乃滅。啓。以上朝報
上在昌德宮。停常參·經筵。
夜一更至五更,有霧氣。
知中樞府事金光煜上疏。答曰,省疏具悉卿懇。卿雖老,筋力尙强,休生退閑之計,亟出察任,以副予意。
府啓。答曰,竣事則自當上來,姑徐。出內下記草
大司諫南老星,掌令李齊衡初度呈辭。入啓。給由。
府院前啓,罪人壽斗事,停啓。
掌令林葵,洪州地,病親呈辭。給由出去。
伴送使書目,勅使初六日,林畔止宿事。
府啓,新除授大司憲吳竣,以伴送使,時在平安道,請斯速乘馹上來事,下諭。答曰,竣事則自當上來,姑徐。
答吏曹參判蔡裕後疏曰,省疏具悉卿懇。卿無所失,勿辭察職。
政院啓曰,命下矣。立春前日子甚迫,必須十三日前畢三覆後,過三日施刑,不得已十一日初覆,十二日再覆,十三日三覆事,排日施行,何如?但前例相考,則初覆後間一二日,再覆爲之,再覆後又間日,三覆爲之,如是間日啓覆者,臣不敢知,別有何意,而外議或以爲連日啓覆,似未穩妥云,敢此竝稟。傳曰,古者一日五覆,亦且有之,今雖連日爲之,何傷乎?依此爲之,可也。
政院啓曰,明日啓覆時,兩司長官當爲進參,而大司憲吳竣在外,大司諫南老星呈辭受由,次官進參事,分付兩司之意,敢啓。傳曰,知道。
明日啓覆時,宣政殿殿坐,正時辰初一刻,開門差早。
政院啓曰,在前啓覆時文書相考,則大臣只一員進參,上年則因上敎,領·右相入參云。今此啓覆時,依上年例,時任三公,竝爲入參乎?大臣仕進,不可不明白稟定,分付下人,故敢此煩稟。傳曰,依啓。
忠淸監司書目,淸州判官崔時遇,本月初四日身死事。以上朝報
上在昌德宮。停常參·經筵。
自辰時至申時,日暈。夜自一更至四更,月暈。
宣政殿初覆爲之。
傳曰,檢詳尹鏶,勿推。出日記
大司諫南老星,掌令李齊衡再度呈辭。加給由。
伴送使書目,勅行初七日,良策止宿事。
政院啓曰,傳曰,政府有何大段事故,而罪人詳覆,終不爲之,使不入於啓覆耶?卽問政府以啓事,傳敎矣。問於政府則以爲,死囚詳覆文書,必於本府合坐時勘定,而東·西壁及郞廳未備,則不得開坐,流來規例也。刑曹罪人甲生作文,前月卄五日到付,罪人李逢春等作文,今月初六日到付,而非但有推鞫與大祭齋戒等公故,西壁見存,只參贊員,而頃者以病陳疏,近又有事,未及會坐詳覆云,敢啓。傳曰,事甚未便,政府郞廳推考。
禮曹啓曰,今年八月分明春進豐呈設行事,啓稟定奪矣。到今新曆頒降已久,令日官推擇,則來三月卄五日·四月初八日·同月二十日,竝爲吉云,敢啓。傳曰,知道。
今日啓覆臨罷時,上謂承旨曰,政府郞廳推考事,勿施。
今日啓覆時,上曰,謝恩拜表,以正月念後退定。以上朝報
上在昌德宮。停常參·經筵。
辰巳時,日暈。
藥房都提調金堉,提調鄭維城,右副承旨金振啓曰,近日寒嚴不解,春節已迫,一日之間,氣候不齊,昨日殿坐良久,伏聞咳嗽之音,尙未快差,臣等不勝憂慮,敢來問安。世子症候,未知,如何?因醫官聞之,則汗出之候,亦未差歇,而前日劑入之藥,當盡於昨日,當更爲議藥以進,竝此仰稟。答曰,知道。世子所患,言于醫官矣。
世子宮口傳問安。答曰,症候比前差歇矣。
再啓曰,世子症候,虛汗差減,而夜間有煩熱之候,諸醫商議,當用治熱治嗽之劑,蔘朮調中湯五貼,爲宜云。此藥劑入之意,敢啓。答曰,知道。
永安尉洪柱元箚子。答曰,省箚具悉。卿其安心勿待罪。
傳曰,史官二員待命,騎馬六疋立之,東·西氷庫摘奸。以上出內下記草
大司諫南老星,掌令李齊衡三度呈辭。遞差。
全南監司書目,錦城呈,以本縣降號,已準十年,陞號事。
伴送使書目,勅行初八日,到義州仍留事。
明日啓覆時,殿坐正時,巳正。
吏曹啓曰,臺諫有闕,政事,取稟。
傳曰,政事,來十四日爲之。以上朝報
上在昌德宮。停常參·經筵。
辰時申時,日暈。
三覆爲之。
傳曰,今此會寧開市處,凡定奪公事,必須火速飛傳,可無淸差留滯之弊,言于備局,使之嚴飭。
啓覆時,兵曹判書元斗杓所啓,近觀各道狀啓,則各官軍器軍兵,每以整頓爲言,然而外方之事,不可盡信,今若別遣御史,巡按點閱,則似好矣。上曰,卿言甚是,趁速發遣,爲先巡審,且五營中落點以送,可也。斗杓曰,御史,自備局擇差乎,自吏曹擇差乎?上曰,相議爲之。
又所啓,春間,因江華留守李曼所啓,東萊遺在銅鐵一萬斤及癸巳條所納銅鐵,沒數移送備局,以鑄佛狼機事,蒙允矣。今見東萊府使所報,則一百四十二坐外,其餘銅鐵,則又自戶曹啓請,移用於常平廳及本曹云。然則佛狼機之役,中止不爲乎,或仍前鑄成乎?上曰,其銅鐵勿爲移送,依前啓請盡用於佛狼機,可也。出備局謄錄
正言羅以俊初度呈辭。入啓。給由。
伴送使書目,勅行初九日,仍留義州,明日越江事。
政院啓曰,來十五日,儒生殿講日次,而褒貶上前開拆,相値,何以爲之?敢稟。傳曰,以無故日退行。
司僕僉正黃泳,主簿李俊,藏氷後入來。
吏曹啓目,新及第權知承文院副正字洪柱三·李堥·李行道·黃道宏·金炫文·李敏徽·慶最·權大載·金萬基·鄭叔周·李觀徵·羅萬葉·柳俔等,口傳施行,何如?啓依允。
伴送使書目,勅行初十日渡江事。以上朝報
上在昌德宮。停常參·經筵。
有政。吏批,沈之漢爲兵曹參知,盧錠爲珍島郡守,洪處亮爲司僕寺正,趙壽益爲副提學,李齊衡爲禮賓寺正,李艪爲淸州判官,沈儒行爲掌令,李行進爲大司諫,金集爲左參贊,兪瑒爲承文博士。
正言羅以俊再度呈辭。入啓。
以正言羅以俊再度呈辭,傳曰,近來呈辭,殊涉紛擾,此呈辭還出給。
忠淸兵使書目,中軍許相謀避,令該曹科罪事。
安州餞慰使柳震立入來。
政院啓曰,殿講以無故日退行事,命下矣。十六日春帖子製述,十七日無故,爲之之意,敢啓。傳曰,此日果爲無故耶?察處。
又啓曰,卽見刑曹草記,罪人行刑,十六日矣,十七日儒生殿講,爲之之意,敢啓。傳曰,知道。
刑曹啓曰,死囚覆奏應決者,考諸律文,則初三日乃行刑,除三覆正日,自明日計之,則行刑正日,在十六日,依此行刑之意,敢啓。傳曰,知道。
禮曹啓曰,命下矣。令日官推擇,則正月念後,連有拘忌,不得已來正月二十九日,方物封裹,二月初三日巽時,拜表爲吉云。原啓目中,改付標以入之意,敢啓。傳曰,知道。
豐呈都監啓曰,豐呈時京上妓生,自上軫念弊端,減數已多,遠近各官,若聞分定之數,幾盡上來,今方敎誨樂章,隷習歌舞,日子暇給,而第自前妓生京上之時,上司題名出牌,督令定送,飢寒殘妓,不勝其苦,日課習隷,全然廢棄。且於其間,下人作弊,小不及時,則扶曳衣裳,毁破粧束,其爲侵困,罔有紀極,此乃從前巨弊也。顧今開春不遠,日期漸迫,雖逐日調習,猶不及,若有如前此弊,則誠非細慮,日後如或依稱上司,推捉妓生之事,這這入啓處置,何如?傳曰,依啓。
昨日啓覆時,吏曹判書李厚源所啓,頃日臺諫,以守令依法典,六十五歲之人勿爲外敍事,論啓,蒙允。該曹當依此奉行,而法典小註,有堂上官及未挈家處,不在此限之文,蓋法文本意,六十五歲之人,差送守令,比其瓜滿,則當過七十,而堂上官及除挈家守令,則三年而遞,不滿七十數也,而或云堂上官,則雖□□□無所拘礙云,必有一定之式,方可遵依擧行,大臣在此,請問於大臣,以爲定式,何如?且聞過六十五歲守令,自聞臺論,皆懷不安,爭相辭狀云,一時遞易,非但迎送有弊,塡差亦難,已赴之人,則瓜限未滿之前,姑爲置之,自今爲始,申明舊典,何如?上曰,堂上官不在此限之說,卿言似然,而人或兩觀云,大臣之意,何如?領議政曰,法典本意,以七十爲限,故其立文如此,堂上官□□拘礙之說,則非矣。六十五歲以上守令中,亦有善治者,一時遞改,則以前郡守,不得直擬府使之望,政體則然,果難於塡差矣。上曰,然矣。一時遞易,亦涉紛擾,依所啓爲之。
又所啓,都目政則以遷轉爲主,故例以五六品之官,除授守令,然後參下仕滿之人,次次陞遷,而五六品之人,有守令薦者無幾,若以此窒礙,仕滿之人,不得陞出六品,則甚爲難處。前例則三堂上相議,可合守令者,以本曹薦懸錄,而今則堂上中拈出薦者,以其名懸錄,故有所持難云。今此都目時,三堂上相議,其人可擬,則以本曹薦懸錄,何如?上曰,以名懸錄,此甚細碎,殊非寬典,三堂上皆知之人,何可得也?且無委任之意,今後則以本曹薦懸錄,可也。
司諫鄭基豐所啓,臣前任襄陽一周年差役,則江原道大同,每結十六斗內,十斗京上納,以六斗應本道朔膳雜役,而近來物産稀貴,其價倍蓰,中年又有派減其價,民困尤甚。今雖不能變通,請一依當初大同詳定物價數,施行。上曰,言于該曹。
侍講院說書權埨,異姓四寸兄判官崔時遇身死,服制已行四日,出仕,何如?啓依所啓施行。
吏曹啓目,粘連全南監司狀啓云云。錦城降號,在於己酉,則來甲午年當爲十年是白置,依他例,明年爲始陞號,何如?啓依允。
定州餞慰使朴吉協入來。
司宰主簿丁時傑,直長李尙衡,氷後入來。以上朝報
上在昌德宮。停常參·經筵。
夜五更,月暈。
持平鄭晳上疏。答曰,省疏具悉。久在一官,本非可羞之事,勿辭察職。日記
平市令安獻奇,奉事李浚,工曹佐郞李尙彦·孫處愼,藏氷後入來。
禮曹,謝恩使拜表吉日,來二月初三日,方物封裹,正月二十九日,改付標。啓。
事變假注書任座病,代洪柱三。
儀賓府啓曰,本府郞廳,今癸巳秋冬等殿最,當爲等第,而堂上皆有病故,限內不得磨勘之意,敢啓。傳曰,知道。
政院啓曰,明日春帖子,當爲製述,大提學·提學,依例命招出韻,而提學一員未差,一員奉使在外,大提學·副提學,待開門牌招,使之出韻,仍爲科次,何如?傳曰,允。
政院啓曰,黃海監司睦行善,京畿水使李尙敬,今秋冬等褒貶,邊將無一人居下,殊無嚴明殿最之意,請竝推考。傳曰,允。
又啓曰,京畿監司尹順之,今秋冬等褒貶,守令無一人居下,殊無嚴明殿最之意,請推考。傳曰,允。
奉常正孟世豐,東氷庫別檢鄭益淸,藏氷後入來。以上朝報
上在昌德宮。停常參·經筵。
辰時午時,日暈。未時,日暈兩珥,太白見於巳地。申時,日暈。夜四更,月暈。
宣惠廳啓曰,忠淸道月課軍器,自明年正月爲始復設事,已爲啓下矣。月課備上之規,隨其邑之物力殘盛,各有差出,而本道則大同設立之後,以其田結多少,分爲大中小殘四等,凡干雜役,依此酌定,以爲均役之故,大邑四官,中邑七官,小邑三十三官,殘邑十官,所備鳥銃·藥丸,以大同所捧之米,計減其價,使之備措,宜當。以此定式施行之意,該曹及本道監·兵使處,竝爲知會,何如?傳曰,允。出備局謄錄
領議政鄭太和初度呈辭。答曰,不允批答。出內下記草
監察韓得一,原州地,病親呈辭,給由出去。
明日儒生殿講時,考官二,南銑·呂爾徵,參考官四,曺漢英·鄭知和·吳挺垣·李殷相。
政院啓曰,明日儒生殿講時,命官,何大臣進參乎?敢稟。傳曰,左相進去。
議政府左參贊金集,時在忠淸道恩山地,乘馹上來事,下諭,何如?啓依所啓施行。
刑曹,啓覆罪人尹一男·聖介·二立等,當日堂古介行刑。啓。
政院啓曰,事變假注書洪柱三,都承旨李時楷妻同姓三寸侄女夫,法當相避,請洪柱三遞差,他假注書差出,何如?傳曰,允。
事變假注書權大載。以上朝報
上在昌德宮。停常參·經筵。
辰巳時,日暈兩珥。午未時,日暈兩珥,色內赤外靑。
藥房提調鄭維城,左副承旨朴吉應啓曰,近來日候不調,夜間寒威猝嚴,伏未審此時,聖候,何如?前患咳嗽及玉音不快之候,今已快收平復耶?臣等無任憂慮,敢來問安。世子所患之症,尙未快復,則前日劑入蔘朮調中湯,所當連次進服,敢此仰稟。答曰,所患皆已差愈,湯藥勿爲劑入。
世子宮口傳問安。答曰,知道。前日劑入之藥盡服,所患旣以平復矣。出藥房日記
正言羅以俊上疏。答曰,省疏具悉。爾其勿辭,調理察職。
傳曰,儒生殿講,居首幼學朴文道,直赴會試,進士李慶果,給一分,幼學河進圖,生員朴以文,進士鄭東卨,幼學李炳,各給紙四卷,筆四柄,墨三丁。以上出內下記草
軍器副奉事金弘立,土木斫伐事,忠州地出去。
禮曹參議宋國澤辭職上疏。入啓。答曰,遞差。
殿講儒生,幼朴文道易通,進李慶果書略,幼河進圖論略,生朴以文易粗,進鄭東卨易粗,幼李炳論粗。
院啓,啓覆之擧,至嚴且重,凡入參者,所當精白其心,莫敢有自便之計,中樞府堂上員數甚多,而前年啓覆時,使僉知朴啓榮入參,今年又使此人入參,良可怪矣。其時大臣,詰問下吏而止,三覆罷出之時,啓榮纔出殿廡,猝然顚仆,有駭瞻聆,爲何如哉?此則無妄,不足爲咎,而中樞府終始推諉,又使瘦病之人,苟充入侍之例,殊極不當,中樞府堂上,竝命推考。
領議政初度呈辭。不允批答,王若曰,予未堪多艱,方切倚毗之望,卿無庸請急,宜斷告休之章,庶幾無遐,豈在多誥?惟卿,社稷爲悅〈之臣〉,柱石之材,密勿嘉猷,長於通變,恢弘偉策,一於險夷。肆先王寵擢而俾後不迷,在小子垂拱而仰成益篤,豈但論奏裁決,其惟古君子歟?凡所區畫建明,可謂其大臣也。方期協心而共濟,奚可引疾而思閑?曾聞下堂之憂,是實無妄,何妨臥閤之道,遐棄如遺。右相萬里之行,不遠伊邇,左揆七耋之舊,靡盬亦勞,其將袖手而傍觀,宜念一體而盡悴。矧卿精力之尙旺,加以年紀之未衰,榮衛少愆,縱緣夙夜之匪懈,攝養遄喜,詎無神明之所佑,休戚與同?宜殫肱股之力,辛甘是萃,期佇宵旰之憂。顧寡昧誠意之淺,雖不足爲,念先朝眷遇之隆,毋若是恝。所辭宜不允,故玆敎示,想宜知悉。知製敎沈之漢製進
答院曰,依啓。
忠淸監司書目,懷德呈,以執義宋浚吉病重上去不得事。啓遞差。
司書李尙眞上疏。大槪,帶職在外,勢有難便,乞遞事。入啓。
吏曹啓曰,臺諫有闕,政事,取稟。
又啓曰,都目政事,來二十六日爲之之意,敢啓。傳曰,知道。
傳曰,政事,明日爲之。以上朝報
上在昌德宮。停常參·經筵。
傳于政院曰,領議政鄭太和家,遣內醫看病。
領議政遵犬和再度呈辭。答曰,不允批答。
有政。吏批,以兪瑒爲說書,趙胤錫爲司宰僉正,洪處亮爲執義,南老星爲禮曹參議,金重鎰爲刑曹參議,權摶爲宗廟令,宋浚吉爲司䆃寺正,金世鼎爲典牲參奉。
戶曹判書李時昉初度呈辭。入啓。給由。
注書金澄辭職上疏。入啓。答曰,省疏具悉。爾其勿辭,調理察職。
吏曹啓曰,今日本曹坐起時,各司官員牌招,大典考講,則掌苑署別提盧希憲不通,掌隷院司評盧道一,禮賓寺主簿沈廷敏,司宰監主簿丁時傑稱病不進,竝汰去,何如?傳曰,允。
殿講時,命官左相諸試官啓曰,以儒生殿講單子時,讀卷數懸錄以入事,依前定奪施行事,下敎矣。殿講,乃莫大之擧也,雖或給分,而爲是國試也。未讀全帙而只以所讀數卷,懸錄入講,則儒生等只以三四卷,皆爲僥倖之計,不獨一二卷,不敢書啓,前單子中,自初至終,皆不可書啓,只書經傳冊名,可也。自古流來之規,決不可改易,而今此單子中,三卷數者,竝勿用,仍舊例,抽其卷栍試講,宜當,群議如此,故敢此仰稟。傳曰,依啓。
吏曹啓目,粘連司書李尙眞上疏云云。春坊之官,摘奸屯田,似爲未安,而大臣旣已陳達於榻前,如不得已,則李尙眞本職遞差,何如?啓依允。
修撰吳挺垣上疏。大槪,母病添重,冒死陳情,乞遞職名,專意救護事。入啓。
說書兪瑒,牌招肅拜。
注書金澄調理,代假注書金萬基。以上朝報
上在昌德宮。停常參·經筵。
午時,日暈。
兵曹啓曰,御史齎去事目,磨鍊以入,而各營落點單子,則發行臨時,書入,何如?答曰,依啓。出兵曹謄錄
義禁府啓曰,罪人鄭時諶分揀事,啓下矣。放送之意,敢啓。傳曰,知道。
刑曹粘連啓目。答曰,此事,曾前屢度上言時,已知其首末,而至今不爲結末啓聞,心常痛駭,觀此擊錚供辭,則豈料人心世道之至此乎?前後監司·守令用情緩獄,不遵命令之狀,已極驚駭,世間寧有殺人重獄,三年至不爲處決之理乎?方伯·守令之所爲如此,則民何所依,國何所恃?不可不用重典,兩度上言,回啓判下之後,視君命,反不如請囑之私情,不卽覆決,監司及推官,公然放送事干守令,査覈拿推,而李元龜等獄事,前後事干,盡爲捉致京獄,明覈速決。梁儆,放送。出內下記草
答修撰吳挺垣疏曰,省疏具悉。爾其勿辭救護。
領議政再度呈辭。不允批答,王若曰,國事誰與共者,方屬仰成之辰,辭章又奚至哉?此非丐閑之日,何以申請,前諭丁寧?惟卿,喬木名家,廊廟偉器,德足以容人鎭物,素有大臣之風,才足以濟時經邦,遂通當世之務,謨猷允著而益篤忠藎,位望已崇而愈執沖謙。在先朝眷遇旣隆,逮寡昧倚毗尤切,事無大小外內,輒咨卿以行,國有警急憂危,惟恃卿爲重,豈惟區畫施設盡合時宜?凡所輔相財成,可追先哲,何卿再辭不止?使予一日靡寧,髮雖白於憂時,尙喜韶顔之不改,心常因於報國,寧引微恙而遽歸?念今世道人心,惟日以異,況且天災物怪,式月斯生。縱與卿而交修,固難救濟,倘俾予而獨理,何望圖存?纔幸右揆之造朝,詎容上台之釋負?安危所係,進退不可自輕,休戚與同,終始毋或有貳。於戲,周太師之至耄,未嘗告休,漢武侯之鞠躬,只思盡瘁,風搖雨注,誰扶廈屋之傾頹?寒盡春生,庶見陽和之燮贊。所辭宜不允,故玆敎示,想宜知悉。知製敎趙龜錫製進
禁府啓目,李廷顒刑問一百二十次,金興祖刑問五十九次,金繁六十一次,李圾六十三次,盧希遠六十二次,竝只不服,加刑。啓依允。
同府啓目,粘連濟州牧放未放啓本云云。罪人金大生等二十二人所犯甚重,依啓聞施行,何如?啓。依回啓施行爲乎矣,朴尙俊段,似無身犯之罪,特爲放釋。
刑曹照本,前振威縣監李聯矣,御營軍奉足,無一名定給罪,杖一百收贖,告身盡行追奪。啓依允。
義州餞慰使安鏡入來。
開城留守吳挺一上疏。大槪,母病深重,冒死懇乞,及時歸救事。入啓。啓下該曹。以上朝報
上在昌德宮。停常參·經筵。
夜三更,月暈兩珥。
領議政鄭太和三度呈辭。答曰,不允批答。
府啓。答曰,依啓。尹順之推考事柳坦然推考,槐院參下鄭叔周等削去事,不允。
傳曰,以昨日題韻,令大提學,製進。以上出內下記草
去夜,外各司內摘奸。
正言羅以俊,身病出仕。
吏曹參議閔應協,妻父歸葬後,入來。
領議政三度呈辭。入啓。傳曰,不允批答。
戶曹判書李時昉再度呈辭。加給由。
備忘記,春回禁苑,十韻排律,押春,玉堂·春坊·翰臣咸詣銀臺製進,諸承旨應製,而騎省郞官亦令製進。
刑曹啓目,陽川囚李元龜亦,其妻打殺是如,其娚梁儆擊錚問啓公事判付內,此事,曾前累度上言時,已知其首末,而至今無結末啓聞,故心常痛駭爲如乎,觀此擊錚內辭,則豈料人心世道之至此乎?前後監司·守令之用情緩獄,不遵命令之狀,已極驚駭兺不喩,世間寧有殺妻重獄,三年至不爲處決之理乎?方伯·守令之所爲如此,則民何所依,國何所恃?不可不用重典。兩度上言回啓判下之後,視君命,反不如請囑之私情,不卽覈決爲在,監司及推官果公然放送事干爲在,守令等竝只査覈拿推爲遣,李元龜等獄事,前後事干,竝以捉致京獄,明覈速決爲旀,梁儆乙良,放送。
府啓,今番勅使時,畿邑守令,多有擅用民結者,前日筵中,陳達於榻前,自上特令査覈,意非偶然。爲道臣者,所當趁卽擧缺不但遷就,至今始則行會於列邑曰,勅使時文書,勿爲傳書,聚呈考覈,及其鄕所色吏持文書來會,則又退送曰,今則有剛明都事,待其出仕,更爲來呈,聞其擧措者,莫不竊笑。以按道糾察之臣,淹滯朝家之令,終歸推諉之地,前後處事,節節無據,其無以奉行君命,懲礪貪吏也,明矣。本道監司尹順之,請命從重推考。慶州判官柳坦然,以年少武夫,不思謹飭,到任以後,旣多不治之聲,而沈惑邑妓,縱酒爲事,至於京上妓上送之時,容護所畜,終不肯送其,縱恣無忌之罪,不可不懲,慶州判官柳坦然,請命罷職。槐院參下,乃是淸路發靭,苟非地望才行,莫可居之,而今番揀擇多有猥雜。鄭叔周以賊魁自點之一家人,卵育於其門,書記以爲任者也,羅萬葉有文才可惜之人,而家世有累者也,此皆國人之所共知,故公議喧騰,莫不驚駭,如此之人,豈容冒占?請本院掌務官,從重推考,鄭叔周等,竝命削去。答曰,依啓。柳坦然,姑先推考,槐院事,不允。
問安官韓尙玄入來。
吏曹啓目,粘連開城留守吳挺一上疏云云。吳挺一受任舊都,未及將母聞有疾病,有此陳疏,情理切迫,有足動念,本府事簡,且有佐貳之官,許令來覲,似無所妨是白乎矣,呂爾載之特命往來救病,出於常規之外,自下不敢援以爲例,上裁,何如?啓依回啓施行。以上朝報
上在昌德宮。停常參·經筵。
辰時巳時,日暈左珥。
府啓。答曰,觀其緘辭而處之,似未晩矣。槐院削去事,更爲詳察處之。
院啓,全南水使曺後益罷職,柒谷府使宋士豪罷職事。答曰,不允。
傳曰,吏曹參判蔡裕後,都承旨李時楷,各貂皮紗帽耳掩一部,副修撰李萬雄,貂皮笠耳掩一部,右承旨安獻徵,右副承旨南翧,說書兪瑒,檢閱安後說,各朔紙二卷,胡椒五升賜給。出內下記草
去夜,傳曰,明朝,大提學牌招。
義禁府啓曰,罪人鄭時諶分揀事,命下矣。放送之意,敢啓。傳曰,知道。
政院啓曰,柳坦然推考事,命下矣。臺諫方以罷職論啓,推考承傳,不得捧入之意,敢啓。傳曰,知道。
刑曹啓目,京畿監司及守令等,竝査覈拿推事,判下,而本曹未知其前後事狀,令本道使之一一査出,啓聞,何如?啓依允。
傳曰,昨日題韻,令大提學製進。
右副承旨南翧,廣州地掃墳呈辭。入啓。給由。
院啓。柳坦然事及槐院事見上
院啓,全南水使曺後益,本以愚濫之人,年紀衰耗,及授本職之後,抛棄軍官,徵布無厭,怨聲盈路,作事麤悖,取侮列鎭,號令不行,莫重關防,日就凋弊,將無以收拾,閫帥之任,不可付諸如此之人,全南水使曺後益,請命罷職。柒谷府使宋士豪,爲人麤猾,以富拔身,曾爲守令,到處見敗,及授本府,專恃貪汚,民不堪命,每覈入番之軍,收捧價布,以爲入己之用,而勒雇城底居人,略給麤木,使之代立,雇立之人,極其怨咨。又稱松禁,多發軍官,遍搜境內人家枯松,徵鐵三斤,收合一邑鐵物,轉賣場市,駄送其家,略無顧忌。且歲幣上等,自爲防納,一疋之價,勒定實木二十疋,出令徵督之際,其時監司,聞其濫捧,推責鄕所,嚴加禁斷,雖不得逞其所欲,而貪饕之狀,擧此可知,其他種種可駭之事,不一而足。關防新設之地,不可委之如此之輩,柒谷府使宋士豪,請命罷職不敍。答曰,不允。
副提學趙壽益上疏。大槪,冒萬死陳情乞養事。入啓。啓下該曹。
領議政三度呈辭。不允批答,王若曰,屯艱非一非二,此何等時,巽辭至再至三,誰與爲國?前後多誥,宜用深思。念昔治亂興衰之幾,歲以去就爲決,在今危急存亡之際,尤當休戚與同,矧今有故家流風。自少負公輔重望,周通世變,豈但姚相之救時?暗合古人,可謂武侯之識務,精忠大節,素著於倉卒逢亂之辰,偉量奇才,益彰於內外歷試之日,肆先王託以羽翼,逮小子視猶腹心,情同父子之間,何可言貌?事關宗社以上,無不咨詢,誰知丐閑之請?累出仰成之餘,國事共之,宜念倚毗之方急,寡人過也。抑恐誠意之未孚。況今天災時變沓臻,加以人心世道之愈下,殆哉岌岌,予無樂乎爲君,去之望望,卿奚可以棄我?陽和改舊,當副如歲之期,政化思新,合贊待時之慶。於戲,呂獻家死,且憂國,念卿疾病累續,文潞公杖以造朝,視卿年紀多少,宜體至意,毋用牢辭。所辭宜不允,故玆敎示,想宜知悉。知製敎柳道三製進以上朝報
上在昌德宮。停常參·經筵。
夜四更,月暈兩珥。
院啓,曺後益·宋士豪事。答曰,竝推考。
府啓。答曰,依啓。金萬基,非渠之罪也。勿爲煩論。出內下記草
戶曹判書李時昉三度呈辭。入啓。加給由。
平安道褒貶,昌城府使李商霖,熙川郡守魚尙儁,博川郡守李馣,渭源郡守李克諒,祥原郡守柳稽,泰川縣監李廷衡,以上中。平壤庶尹黃暐,安州判官趙汝秀,德川郡守崔鳴後,孟山縣監李綏邦,以上下。玉江萬戶李大春,中。楸坡萬戶金鍊百,從浦權管金得祿,梨洞權管金泰立·□□梁權管崔承約,乫軒洞權管安信敏,山羊會權管張河龍,□□權管李德宣,亇巖權管朴永厚,以上下。
京畿都事書目,李元龜獄事,趁不査決爲在,前後監司及推官等査覈事。
禁府啓目,金繁刑問六十二次,宋尙弼六次,李廷顒一百二十一次,金興祖六十次,盧希遠六十三次,李允後四次,竝只不服,加刑。啓依允。
領議政四度呈辭。入啓。傳曰,安心調理。
以昨日製進,傳曰,吏曹參判蔡裕後,都承旨李時楷,各貂皮紗帽耳掩一部,修撰李萬雄,貂皮笠耳掩一部,右承旨安獻徵,右副承旨南翧,說書兪瑒,檢閱安後說,各朔紙二卷,胡椒五升賜給。
刑曹啓目,粘連京畿都事狀啓云云。獄事旣發之後,監司一一指名,計其莅任久近,査出推官,亦爲現出,監司等移義禁府處置,何如?啓。許多監司·守令,不可盡爲拿推,前後判下辭緣,不爲奉行,監司·守令及事干放送守令兺,移義禁府處置。
執義洪處亮上疏。大槪,冒死陳情,乞遞職名事。入啓。
正言羅以俊啓曰,臣以嶺外孤蹤,幸遭聖明,待罪言地,今已閱月,至於長牘短疏,狼狽而出矣。昨於相會之坐,大司諫李□□凌轢使氣,語言之間,蔑蔑相敬之道,而臣是一疎闊鄕人,理宜見輕,辭氣雖或不佳,不可以此引入,故今朝以前啓構草,强詣長官家,則以病不見云,此無非如臣庸陋見輕之致,城上所詣長官家而托病不見,前所未有之擧也。緣臣無狀,忝冒匪據,啓此臺閣無前之患,不可一刻苟冒,請命遞斥臣職。答曰,勿辭,退待物論。
掌令沈儒行啓曰,今此槐院揀擇之猥雜,實是前古之所無,公議之喧騰,非止於一二人,臣就其中尤爲表著者,鄭叔周·羅萬葉論之矣。今聞物議,皆以臣只論此二人爲非,臣之論事罷劣之失,著矣,何敢一刻仍冒?請命遞斥臣職。答曰,勿辭。
答執義疏曰,省疏具悉。爾其勿辭察職。
院啓,槐院揀擇,必以年少聰敏,而亦必以家世聞望者,其來久矣,近年以來,雖或不能盡如此,而猥雜之甚,未有如今日者矣。鄭叔周,居鄕無行,目以愚悖,卵育逆家,書記爲任,鄕黨之人,無不唾鄙。羅萬葉,本以鄕曲之人,名稱未及著聞,物情以爲不合。金萬基,名家之子,年少聰敏,而一目病盲,人皆嗟惜。取人雖不以貌,而耳目之官,一不備則不得爲完人,如此之類,決不可列諸淸選,請本院掌務官從重推考,鄭叔周等,竝命削去。批答見上
大司諫李□□啓曰,臣未除本職時,已聞正言羅以俊,以地微望輕,不合臺閣,物議藉藉,故不敢出謝而呈辭云者矣。昨日望闕禮習儀時,以俊不爲相會禮於同僚所在處,而坐於隔壁憲府依幕,臣怪其失體,詰責下吏而止。及進完席,啓草論難之際,言語無倫,猝發旋掩,如屋下荒談者然,同僚屢以完席之言,不當如是,諭之。此則不過鄕態,不足爲咎,而其他容貌辭氣,決非正言人,以此始知物議之公,而以俊之不敢出也。今朝簡通同僚,今正言羅以俊,言當妄發,迂闊甚矣,欲爲論遞,未知,如何?同僚答通曰,所謂妄發,未能記憶,而驟遞同僚,事體重大,商量,如何?臣之本意,只欲尊重臺閣,而於以俊,無一毫可惡之心,故又答通曰,妄發非大段,而動靜可笑,對之不似,故欲爲論遞矣,僉示平穩,謹從云矣。不見正言羅以俊避嫌之辭,以前啓構草來到而不見云,簡通已發,托病不見,勢固然也,而臣何敢晏然仍冒?請命遞斥臣職。答曰,勿辭,退待物論。
府啓,柳坦然事,緘答間姑停。以上朝報
上在昌德宮。停常參·經筵。
未時,太白見於巳地。
兵曹啓曰,慶尙道巡按御史,今二十五日當爲辭朝云,本道各營,別單開錄封入,而御史到彼之後,如有事目外擧行之事,則隨卽馳啓,稟處之意,亦爲言送,何如?傳曰,依啓。出兵曹謄錄
府啓。答曰,依啓。鄭基豐,亦爲遞差。出內下記草
吏曹啓目,粘連副提學趙壽益上疏云云。觀此疏辭,情理切迫是白乎矣,國家用人之道,自有內外輕重之殊,況身居論思之長,尤不可輕許,勿施,何如?啓。情理似爲切迫,問于大臣處之。
政院啓曰,注書金澄,以病陳疏,調理察職事,命下,故假注書金萬基,差出供仕矣。卽金萬基來告廳中曰,當以榮墳出去,願爲改差云,新恩榮墳,載在法典,請金萬基遞差,他假注書差出,何如?傳曰,允。
假注書鄭樸。
刑曹啓目,戒生等原情云云。爲先刑推,何如?啓。依允。事干·禮香旣稱染病,又稱逃走云,染病之人,豈有逃走之理乎?此事已極可駭爲置,事干·禮香期於現出爲旀,元龜段置,若如是無情,則當其妻走出之時,趁卽覓得,則不但得其死屍,足以救其死命,佯若不知,有同他人之事,故爲流送,不爲拯出爲有如可,數十日後,始爲覓得,元龜之所爲,的然可知是置,事干等勿拘後加刑之規,間日嚴刑,趁速取服爲旀,缺妻常時自刎之說,不可不辨正,梁佾捉來,一處面質處置。
又啓目,粘連京畿監司狀啓云云。梁儆初度上言判下,其時監司吳挺一,再度上言判下時,監司尹順之,論報請放,推官段,富平府使李弘淵,陽川縣監李從龍,竝移義禁府,處置,何如?啓。依允。
禁府啓目,吳挺一時在任所,發遣書吏,拿來,何如?啓依允。
禁府,尹順之·李弘淵·李從龍拿囚。啓。
伴送使吳竣入來。
司諫鄭□□啓曰,臣伏見正言羅以俊,大司諫李□□避辭,一則見推事也,一則發簡事也。本院當爲處置,而臣旣與羅,同參席上,又與李往復簡通,不得不略陳其梗槪焉。昨朝長官,以正言羅以俊完席缺言多妄發,迂闊,甚矣。欲爲論遞之意,發簡於臣,臣答以,昨日說話,不能記憶,所謂妄發,指何言而發耶?驟遞同席,事體重大,不可不愼重云爾,則長官又以所謂妄發,非大段,而莫嚴完席,且發且止,動靜可笑,對之不似,故欲論遞矣,僉示平穩可喜,謹從敎云云而止矣。羅以俊,以城上所前啓構草,而朝詣長官家,長官不見,故至於引避,長官繼避,而長官所謂言多妄發,且發且止者,指何事而言耶?凡論事發於席上,可否相濟,或論或止,自是臺閣規例,有何損於論事之體,而謂之妄發乎?且未行相會禮,則不得同坐,流來古規也。習儀前一日,下吏來傳長官之言曰,依幕相會禮,狹窄苟艱,習儀罷後,當會本院行禮云,故臣先詣依幕,而不得與羅以俊相會,羅之獨在他所,其勢使然,元非失體,何怪之有?羅,生長鄕曲,只讀古書而已。修飾邊幅,雖不及於京華之人,眞實淳謹,實不愧當世之士,故其在嶺南,已著鄕望,槐選·郞署,人無異議,新入臺閣,雖或生疎,此是鄕人,豈可以此謂之迂闊,而遽欲論遞乎?至於地微云者,尤不近似,實有所聞知者,則何不及於發簡通議之中,而依俙始及於避辭,爲他藉口之地哉?竊爲長官惜之也。初入淸班,循例呈單,亦謂之物議藉藉,不敢出云,則今日行世,果亦難矣。臣同在一院,旣有所參,固不敢處置,而昨緣夜深,今始來避,所失尤大,決難仍冒,請命遞斥臣職。答曰,勿辭,退待物論。
正言李□□啓曰,正言羅以俊,大司諫李□□竝引避。臣與司諫臣鄭□□當爲處置,而當初簡通往復之際,則所答與鄭相符,其他許多曲折,則俱詳於鄭避辭中,今不必疊牀。至於地微云者,臣頃年流寓嶺南,頗聞望族矣,此言又奚至哉?大槪,臣同在一席,旣有所參,則不敢處置,與鄭少無異同。且臣於昨日,以正言羅以俊引避之故,代行城上所,詣闕傳啓後,還歸之際,路遇禮曹參判呂爾載,臣卽回馬而避,呂爾載,以臣不爲隱身而避,不與禮貌而過,捉致陪吏詰責曰,所當囚治汝身,而今姑置之云。臣雖無狀,職是言責,則臺官陪吏,豈必得以囚治乎?朝廷亦嘗禮貌之矣,士夫相敬之道,恐不當如是也。臣自忝兩司以來,路遇高官,亦非不多,而未嘗有如此之事,猝値異例之擧,實緣臣以新進,未識體面之致,而呂爾載,以熟諳宰列,待臺官若是之薄耶?此無非如臣疲劣,忝冒言地之致,何敢自以爲無失,强顔臺席乎?以彼以此,決難仍冒,請命遞斥臣職。答曰,勿辭,退待物論。
右參贊鄭維城上疏。大槪,臣曾忝畿臬,雖曰日淺,一日在職,當受一日之責,不卽爲決獄之罪,臣亦難免,冒死陳情,懇乞鐫削職名,仍治臣罪事。國忌齋戒,留政院。
院前啓,國忌齋戒,姑停。
府啓,大司諫以下,竝引嫌而退。聲氣加人,何損於義,而無論是非,旣被彈論,則勢難仍在於言地,旣已發簡,則似難相接,而欲論無故之人,殊欠和平之道,愼重可否,實得其體,而始與往復,固難處置,遇卽回避,缺不在己,則不爲禮貌,責有所歸,正言羅,大司諫李遞差,司諫鄭,正言李出仕。答曰,依啓。鄭亦爲遞差。以上朝報
上在昌德宮。停常參·經筵。
未時,太白見於巳地。
傳曰,近日北道開市,淸差留連之弊,罔有紀極,將有難支之狀,凡狀啓,令廟堂,趁卽回啓嚴飭,速爲下送,俾無此弊,言于備局。出備局謄錄
領議政鄭太和五度呈辭。答曰,嗚呼,天未欲平治我國耶?一二先朝耆舊大臣,坎乎佗傺而不能用焉。卿亦引疾呈告者已至於五,其何國事之屯艱,一至於此哉?雖有下堂之憂,臥閤而論道,自是故事,何邁邁至此,無乃必欲釋負丐閒而已乎?言念國事,使我忘寢而不知食也。卿以喬木世臣,豈獨恝然乎哉?近緣國家多事,使卿不得定省以時,嘗有望雲之懷,予心惻然,竊欲勸卿將父上來,以爲盡人子之情,而專心國事也。不圖玆者,乞休之章,何乃至此?惟卿須體至意,速回遐心,臥閤論道,以副朝野之望。
府啓。答曰,依啓。臺諫出仕事
禁府,吳挺一拿囚。啓。
正言李□□陳疏就職後,啓曰,缺數行昨日引避之時,固當聯名同避,而第臣有別件可避事,不得不列啓矣。今者缺命獨及於鄭□□,臣豈以得缺晏然行公乎?且犯馬實臣法缺當遞云,而請出之擧,實出意外,缺何可一刻仍冒?請命亟遞臣職。答曰。缺
掌令沈儒行啓曰,缺初無所嫌,不必再避,旣已回馬,亦無所犯特遞之命,出於意外,處置之人,何必爲嫌?請正言李□□掌令沈儒行,持平鄭晳,竝命出仕。批答見上
持平鄭晳,掌令沈儒行,正言李□□就職。
院前啓,國忌齋戒,姑停。以上朝報
上在昌德宮。停常參·經筵。
傳曰,綾原大君,熙政堂引見。
左議政金堉掃墳呈辭。傳曰,給由馬,澆奠牀備給。
密山君等上疏。答曰,省疏具悉。觀此疏辭,極爲痛駭。柳重任爲先拿鞫處置,其他等事,當令該曹,劃卽擧行矣。
禮曹參判呂爾載上疏。答曰,省疏具悉。卿無所失,勿辭察職。以上出內下記草
執義洪處亮上疏。大槪,冒萬死更陳危缺救護母病事。入啓。
戶曹判書李時昉上疏。大槪,冒陳危懇,乞遞職名事。入啓。
判決事趙啓遠,楊州地掃墳呈辭。入啓。給由馬。
府前啓,金萬基事,停啓。
中殿誕日,政院·玉堂·二品以上·六曹·大司憲問安。答曰,知道。
大殿·世子宮,政院·玉堂問安。答曰,知道。
答執義洪處亮疏曰,遞差。
右參贊鄭維城待罪上疏。入啓。答曰,省疏具悉。卿其勿待罪。
政院啓曰,迎祥詩,當爲出題製進矣。大提學命招之意,敢啓。傳曰,知道。
密山君澯等四十一人上疏。大槪,德興大院君外祖墳山,請一依宣廟朝舊典,特令守墓軍,使之守護,偸葬人,亦命攸司,依律科罪,偸葬之墳,亟使掘出事。入啓。批答見上
答戶曹判書李時昉疏曰,省疏具悉。卿其勿辭察職。
忠勳府啓曰,都事張善澂呈狀內,寒疾彌留,一向沈痼,母病亦重,長在牀褥,久曠職務,行公無期,張善澂依願改差,其代令該曹擇差,何如?傳曰,允。
吏曹啓目,粘連判下云云。問于大臣,則以爲,副提學趙壽益,情理誠爲切迫,似當依願施行云。大臣之意如此,上裁,何如?啓依允。
咸鏡監司書目,永興府使嚴愰,今月十八日身死事。
副校理趙龜錫,副修撰李萬雄上疏。大槪,發言僚席,終未歸一,疲劣見輕,勢難苟冒,懇乞遞免事。入啓。答曰,省疏具悉。爾等勿辭察職。
校理蔡忠元上疏。大槪,同僚以見輕陳疏,乞賜罷斥,以正臣罪事。入啓。
政院啓曰,今日迎祥詩科次,提學亦爲命招之意,敢啓。傳曰,知道。以上朝報
上在昌德宮。停常參·經筵。
義禁府啓曰,李元龜妻初再檢屍官拿問事,命下矣。某官姓名,時未現出,令該曹,査啓移送,何如?傳曰,允。
領議政鄭太和上疏。答曰,省疏具悉至懇。已悉予意於前,卿其安心勿辭,以副至望。
府啓,李休徵遞差事。答曰,依啓。出內下記草
有政。吏批,以柳瑗爲監察,金寅亮爲醴泉郡守,金佐明爲大司諫,洪柱一爲安東府使,崔文澳爲平壤庶尹,李梓爲執義,李泰亨爲安州判官,金禹錫爲正言,沈玖爲金堤郡守,鄭傅賢爲永興府使,申在爲泰仁縣監,趙爾䎘爲井邑縣監,孫宲爲海南縣監,韓得一爲禮安縣監,南宗伯爲宗簿主簿,黃裒爲水運判官,趙壽益爲京畿監司,安鎭爲監察,韓後琦爲司䆃直長,許崘爲司評,趙亨耘爲尙衣別提,鄭文星爲結城縣監,權井吉爲長淵府使,盧亨述爲監察,李聖賚爲鎭岑縣監,李燦漢爲戶曹佐郞,鄭鏘爲司贍奉事,李東稷爲玉果縣監,崔廷顯爲德源府使,沈世鼎爲司諫,金庭謹爲漢城參軍,李克華爲三水府使,洪錫茂爲德川郡守,朴明宇爲利仁察訪,柳仁壽爲禮賓主簿,趙晉錫〈爲〉兵曹正郞,柳楨爲孟山縣監,尹雲擧爲松羅察訪,朴世城爲監察,尹惟謹爲義城縣令,趙備爲副修撰,徐必成爲長水縣監,申混爲修撰,李益昌爲報恩縣監,尹挺之爲軍器副正,閔周冕爲兵曹佐郞,沈榥爲司書,李俊耉爲弼善,李箕徵爲司贍直長,崔克弘爲掌苑別提,李惟明爲刑曹正郞,韓尙玄爲戶曹正郞,李明傳爲平安都事,李汧爲刑曹正郞,尹鴻擧爲司評,蘇東鳴爲內資直長,李尙眞爲直講,李尙弼爲典牲主簿,洪天龜爲戶曹佐郞,朴元震爲東部主簿,玄述先爲陽川縣令,洪琂爲軍器僉正,韓耉爲軍器主簿,元萬石爲司諫,申濡爲開城留守。弼善權坽,今加通政加資事承傳。典籍單朴世城·成後卨,承文校檢單潘潤沂,奉常主簿單曺致中。
去夜,外各司內摘奸。
答校理蔡忠元疏曰,省疏具悉。爾其勿辭察職。
平安監司書目,平壤呈,以前司業鮮于浹,本月二十二日身死事。啓。傳曰,令本道別賜賻物。
判決事趙啓遠上疏。大槪,伏乞還收給馬之命,以安愚分事。入啓。答曰,省疏具悉。卿其安心勿辭。
正言李休徵啓曰,不爲隱避,實臣法例當遞云,故臣不得不再啓矣。昨日伏見禮曹參判呂爾載上疏批答,則以卿無失,爲敎,呂爾載旣無所失,則其失專在臣身,臣不敢一刻苟冒,而昨緣宿病轉劇,痰熱上升,終致闕啓,今始扶曳來避,請命遞斥臣職,。答曰,勿辭,退待物論。
漢城府判尹李浣,異姓三寸叔同知李澹身死,服制已行七日,出仕,何如?啓。依所啓施行。
常平廳郞廳,以都提調意啓曰,前日大同設廳時,堂上三員啓下,其後堂上許積,適爲西出,而大同規例已成,故不出其代。今者兩西行錢,幾成頭緖,京中亦有可行之勢,而堂上兩員,各有宣惠大同主管之事,未能專意致察,議政府右參贊鄭維城,本廳堂上差下,俾主行錢之事,何如?傳曰,允。
掌令沈儒行上疏。大槪,重被儒臣之斥,敢陳曲折,仍乞遞斥事。入啓。
慶尙監司書目,蔚山府使金有傑倉穀擅貸民人罪狀,令朝廷處置事。安東府使李後天兵符燒火辭緣,決杖時當隆寒,令該曹稟處事。
府啓,正言李休徵,引嫌而退。一事三避,殊涉瀆擾,旣且闕啓,勢難仍在,正言李休徵,請命遞差。批答見上
校理權大運上疏。大槪,昨日臺啓,臣亦同參,不可仍冒,無異同僚,乞賜遞免事。入啓。
禁府啓目,李從龍·李弘淵·尹順之·吳挺一等元情判付內,吳挺一·李從龍乙良,竝只削職放送爲乎矣,尹順之倨傲自便之狀,主張解獄之罪,不可不治。當初再檢屍官員所爲,亦極駭愕爲置,竝只拿鞫處置爲旀,尹順之·李弘淵等乙良,姑停刑推,仍囚爲旀,李弘淵招內,所謂陽川等兩推官照□□招內,其妹夜間溺死丁寧,若有可疑□□□□□□□□□□□□□呈訴之說,亦甚可怪爲置,令刑曹梁□□□□□□□□□□□□□掌令沈儒行上疏,啓下該曹。
答權大運□□□□□□□□□□□其勿辭察職。以上朝報
上在昌德宮。停常參·經筵。
刑曹啓□□□□□□□□□□□□□妻初再檢屍官姓名,令該曹査啓,□□□□□□□□□□□□□,傳敎矣。京畿營吏捉來捧招,則初檢官□□□□□□□□□□□□□檢官前仁川府使李碩望云,敢啓。□□□□□□□□□□□□柳重任囚單子,以自現懸錄矣,拿來事下□□□□□□□□□□□□□何以先知而上來自現乎?事甚駭異,□□□□□□□□□□□□□府啓曰。傳曰,柳重任囚單子,以自□□□□□□□□□□□□□□羅將何往矣。重任亦何以先知而□□□□□□□□□□□□□□于該府以啓事,傳敎矣。臣等□□□□□□□□□□□□□□□□對以柳重任所居在安山郡□□□□□□□□□□□□□□□□重任已爲上京,故不得拿來云,□□□□□□□□□□□□□□□前例囚單子入啓矣,凡拿□□□□□□□□□□□□□□□□□卽自現,乃是人情之所同然,重□□□□□□□□□□□□□□□歟?惶恐敢啓。
領議政鄭太和□□□□□□□□□□□□□□□理。
副修撰南龍翼上疏。答曰,□□□□□□□□□□□□□□□職。出內下記草
有政。吏批,以安命老爲刑曹□□□□□□□□□直長,成後卨爲禮曹佐郞,曺時亮□□□□□□□□□□□□□□主簿,尹絳爲兵曹參判,申翊全爲同□□□□□□□□□□□□□兪瑒爲禮曹佐郞,姜壽賢爲祥□□□□□□□□□□□□□□□府都事,宋時默爲司宰主簿,朴世橋□□□□□□□□□□□□□瑞肩爲司宰直長,權摶爲戶曹正郞,□□□□□□□□□□□□□使,李敏厚爲宗簿典簿,李元基□□□□□□□□□□□□□□□爲宗廟令,權佾爲尙瑞直長,□□□□□□□□□□□□□□□□資判官,許憲爲軍資主簿,鄭□□□□□□□□□□□□□□□□理,許檍爲廣興守,李幼弼爲□□□□□□□□□□□□□□□□事,尹以明爲廣興奉事,田乃績爲□□□□□□□□□□□□□□府都事,權諰爲工曹正郞,朴世基□□□□□□□□□□□□□□高城郡守,權格爲說書,尹榰爲繕工監□□□□□□□□□□□□別提,李后白爲尙瑞副直長,尹誼□□□□□□□□□□□□□□司䆃主簿,朴興宗爲成均典籍,□□□□□□□□□□□□□□□羾爲軍資主簿,李重藎爲靖陵參奉□□□□□□□□□□□□□役,許憲爲監察,金時爲義盈庫□□□□□□□□□□□□□□成後周爲禧陵參奉,沈若海爲自如□□□□□□□□□□□□□惟新爲璿源殿參奉,吳始周爲英陵參奉□□□□□□□□□□□爲氷庫別檢,李杭爲兵曹正郞,□文濟□□□□□□□□□□□□修撰,李仁宲爲南別殿參奉,尹□□□□□□□□□□□□□□□□訪,李郈爲繕工監官,趙從雲爲□□□□□□□□□□□□□□□萬雄爲假引儀。兼春秋單,李梓□□□□□□□□□□□□□□□基·具崟·韓震琦·李明傳·韓□□□□□□□□□□□□□□□□□城左尹韓必遠,右尹申翊全,□□□□□□□□□□□□□□□□使李後天仍任事,承傳中□□□□□□□□□□□□□□□□□太白見於巳地。啓。
