上在慶德宮。停常參·經筵。
午時至申時,日暈,暈上有背。
大殿·大王大妃殿·中宮殿·世子宮·嬪宮·賢嬪宮,政院·玉堂單子問安。答曰,知道。
大殿·大王大妃殿·中宮殿,朝廷二品以上·六曹單子問安。答曰,知道。
親臨陳賀罷後,政院·玉堂·藥房口傳問安。答曰,知道。
領議政金在魯三十一度呈辭,傳于李益炡曰,安心調理。
具宅奎,以都摠府言啓曰,今日,入直內三廳武兼禁軍及軍兵等,當爲中日習射,而親臨陳賀相値,不得爲之之意,敢啓。傳曰,知道。
尹光毅啓曰,憲府連日監察茶時,事甚未安。除在外外,持平權基彦,牌招,何如?傳曰,允。
備忘記,傳于趙尙命曰,陽復之月,旣諭。而今春元回,品物新,正王者體元行仁之時。況農者,民之本。每歲首,下勸農之敎,而作爲文具。國之本在民,民之本在農。咨道臣·守令,體予爲民之意,勸農於民,着意奉行。咨群工,懷民濟民之一心孜孜。令我元元,咸囿於春臺之意,申飭中外,下諭于八道方伯·二都留守。
南泰慶,以禮曹言啓曰,太廟歲首展謁吉日,以何間推擇乎?敢稟。傳曰,以旬前擇日,昌德展謁,依例擧行。
又以禮曹言啓曰,太廟展謁,取稟草記。傳曰,以旬前擇日,昌德展謁,依例擧行事,命下矣。卽令日官推擇,則今正月初六日·初七日爲吉,而春享大祭齋戒,及正日相値,初八日·初九日,拘忌,初十日爲吉云。以何日定行乎?敢稟。傳曰,以初十日定行。
又以禮曹言啓曰,今此太廟展謁時,王世子隨駕及祗迎·祗送之節,何以爲之?敢稟。傳曰,今番,置之。
具宅奎,以兵曹言啓曰,今冬三朔能麽兒試講時,武臣兼宣傳官車聖輅,守門將權尙稱等,二次不通,宣傳官李聖休,一次不通,一次不進,殊無申飭勸課之意,依例推考警責,何如?傳曰,允。
咸鏡監司狀啓,富寧等官居司果車信爀等,爲虎囕死事,傳于趙尙命曰,囕死人等,令本道恤典擧行。
初一日巳時,上御崇政殿。親臨陳賀入侍時,行都承旨李益炡,左承旨趙尙命,右承旨南泰慶,左副承旨具宅奎,右副承旨尹光毅,同副承旨韓翼謩,記事官李克祿·李壽鳳·南泰會·李基德。上具冕服,乘玉轎,入崇政殿西傍小次。自小次出,臨崇政殿階上板位。引儀讀致詞訖。上下板位。進表裏後。上板位行四拜禮。上下板位。承慈殿答敎後,還上板位。又行四拜禮。上下殿階下祗迎龍亭。乘玉轎,從崇政殿,入小次時。上曰,大王大妃殿陳賀後,則當卽行親臨陳賀,百官勿更押班,而卽行中宮殿陳賀,可也。今日異於他日,使百官早罷,可也。今且日晩矣。上出御殿榻,受百官賀。引儀讀致詞訖。百官四拜。引儀讀方物箋文。宣箋官趙明鼎,讀箋文。百官復四拜。通禮告禮畢。南泰慶,請頒傳敎。上曰,可也。宜高聲讀也。百官呼千歲。上曰,禮曹草記來乎?都承旨替讀,可也。李益炡,讀草記訖。上曰,太廟展謁,以初十日定行。益炡,又讀禮曹草記王世子祗迎事。上曰,今番置之。韓翼謩曰,臣當以領議政偕來,出去矣。上曰,可也。上曰,致詞讀官,誰也?誰一家也?益炡曰,是權琦,而權性中之族也。
上在慶德宮。停常參·經筵。
巳時,日暈兩珥,暈上有冠,冠上有背,白虹貫日。自午時至申時,日暈,暈上有冠,色皆內赤外靑。五更,巽方有氣如火光。
尹光毅啓曰,大司憲金鎭商,掌令沈益聖,持平李鎭儀,在外,權基彦牌不進傳旨未下,執義洪重一居中在外,掌令鄭廣運親病受由在外。今日以監察茶時之意,敢啓。傳曰,知道。
領議政金在魯,三十二度呈辭,傳于南泰慶曰,安心調理。
南泰慶,以侍講院言啓曰,本院新除授輔德李台重,疏批已下,卽爲牌招,今日陳賀,以爲備員進參之地,何如?傳曰,允。
領府事徐命均疏曰,伏以,我聖上,當此三陽開泰之日,親率庭僚,獻賀于東朝,以盡愛日之誠孝。百神奏祥,萬品回春,凡在群下,孰不欽仰舞蹈?臣,病伏郊野,伏不勝歡忭祈祝之至。臣之當初請還舊寓,專爲處溫調病,而若値朝賀,臣擬入參。不幸證狀,近益添加,雖在輦下,進詣班行,已絶其望。以此徊徨踧踖,不敢爲蠢動之計,瞻望雲闕,徒切耿結。蓋臣泄病,自前夏復發,今已八箇月,而一向不止,藥物無效,去死無幾,理勢固然。第身縻職秩,月糜餼廩,而緣其病,不得同與於咸造之列,分義戱而情禮缺,惶隕震悚,無地自容。玆敢冒死陳暴,仰干嚴誅。伏乞聖明,亟治臣廢禮之罪,以嚴朝綱,千萬幸甚。臣無任云云。答曰,省疏具悉卿懇。以疾未參,其何所傷?卿須安心勿辭,俟其少間上來焉。仍傳曰,遣史官傳諭。
上在慶德宮。停常參·經筵。
尹光毅啓曰,大司憲金鎭商,掌令沈益聖,持平李鎭儀,在外,執義洪重一居中在外,掌令鄭廣運親病受由在外,持平權基彦牌不進傳旨未下。今日以監察茶時之意,敢啓。傳曰,知道。
領議政金在魯,三十三度呈辭,傳于南泰慶曰,安心調理。
備忘記,傳于南泰慶曰,以涼德,臨御其幾歲。敎不能以調劑,惠不能以濟民,而以已憊之心氣,勉强國事,政令弛·庶事挫,年今深而氣益憊。目今世道·人心日下之時,雖勵政爲治,豈可飭勵?而苟且爲政,于今之異,焉可無也?懍惕之心,一倍于中。況鼎位不備,在鄕大臣,察機逡巡,朝廷之上,暗尋戈戟,互相顧瞻。楚越國事,何恃爲君乎?中夜諒此,達宵慨歎。咨,大小臣工,莫曰涼德,精白勵心,補我不逮,濟我元元。
以輔德李台重牌不進罷職傳旨,傳于南泰慶曰,推考傳旨捧入。
南泰慶啓曰,伏以,今日之午,觀象監官員,以白虹貫日之異,奔告于院中。臣等,不勝驚愕,出戶仰察,沴氣橫亘,景色陰霾,移時不收。噫,今月,乃三陽回泰之月,今日,乃元朝翌日,而卽殿下體元出治之會也。肖蝡之物,莫不鼓動洪化,八域黎元,莫不瞻仰新理,而奈何天心不和,沴氣頻作,金星晝見,已歷月告警,而虹變之非常,又至於此極。無乃禍機伏於冥冥,而人不之知,又無以警殿下,故天之申申譴告,彌往而彌勤歟?嗚呼,古言曰,應天以實不以文,是知應天之道,不出於實之一字,此豈非萬世之可法者乎?臣等,請不用文具之例,仰陳愚見。願殿下,以實心察物,以明賜可否,以作上下交勉之方,消災迓休之策焉。以言乎聖學,則義理之精奧,非不洞徹,而聖質之偏處,未能克將去。故喜怒有時太遽,以至有過中之擧·頻復之悔。由是而規模不能宏遠,施措未得剛健,不能不恥下問,而獨運睿智,故輕視群下。而君德日亢,講討之稀闊,亦有欠於典終始,則聖學,無乃未得其實歟?以言乎用人則臨御以來,建極之治,出於至誠,此古聖王爲治之術,而其名則美矣。其實有不然者。所進庸者,不出閥閱世族,當路有勢之人,而所棄捐者,乃是疎遠寒冷自守之士,則其賢愚能否,初非所揀,乃爲人擇官,而非所謂爲官擇人也。殿下何嘗見寒俊之士,有一人立於殿下之廷,而與聞殿下之國事者乎?然則建極之道,只有其名,而未得其實歟?以言乎聽言則殿下祛黨之誠,可以貫金石而感豚魚,凡爲臣子者,孰不欽仰?而但殿下所用,皆是黨色中人,故其進言者,不得不自黨色中來,而以黨人論黨中事,雖不無公私是非之別,而亦不可借他處人來,言他處事,明矣。疑避之嫌多端,聽納之道未恢。職此之由,言未易見槪聖心,而小焉摧折,大則竄逐,言者誠有罪矣,亦非聖世之美事,固已可慮。而亦豈無嘉言讜論?而殿下一未嘗翕受而敷施,故臺閣之臣,厭避日甚,含默成習,國家雖有大事,將莫敢爲殿下效忠,豈不大可畏哉?古語曰,人主獨斷於萬人之上,無所畏,而其所畏者,上畏天,下畏臺閣之言。以今觀之,有異於古先王之事。此其聽言之道,無乃未實歟?噫,天下萬事,莫不皆本於人主一心。今者殿下聖學,未得篤實,故用人而未得其實效,聽言而未得其實道。且殿下非不克昭儉德,而下則奢侈之習,日盛,無所限節,國用枵然,無一年之蓄。古語曰,國無三年之蓄,國不國矣。此可寒心。殿下惠民之政,非不出於惻怛,而橫斂多端,賦役繁衆,民不聊生。倒懸,非過語也。不幸而値凶荒,則不死則流亡耳。此豈非大可慮者乎?安保之策,必有其道矣。卽今百僚恬憘,庶務刓弊,風俗澆敗,紀綱解弛,若非大奮勵·大董飭,則將淪胥以敗,不知稅駕之所,豈不殆哉?詩曰迨天之未陰雨,撤彼桑土,綢繆牖戶,今此下民,孰敢侮予?惟殿下,念危於未危,制亂於未亂焉。臣等,伏見院中故事,則粵在仁廟甲子正月初一日,在院諸臣,因虹貫之異,進陳戒之辭。仁廟感加嘉納,至下體念之敎,益懋聖德。終致克享天心,轉災爲祥。至仁聖澤,垂裕于後,式至于今日,休臣等之草草陳談,雖有愧於古臣,而殿下之所當仰體者,豈不在於我聖朝乎?臣等,待罪近密,目見天災非常,略貢憂愛之言,仰裨修省之方。伏乞聖明,少賜留念焉。答曰,旣諭而竟夕懍惕,其勉是矣。其宜自勉焉。
副提學元景夏,校理宋昌明·趙明鼎,副校理洪重孝·尹東浚,副修撰金相福·尹光紹等,箚曰,伏以數月以來,災眚頻仍,妖彗而孛矣,冬震而虩矣,此固可驚可愕,而當此陽德肇布之日,遽見淫虹貫陽之變,臣等,相顧懍惶,繼之以憂歎也。未知仁愛之天,有何譴怒?而災沴之警,乃至於此耶?伏惟我聖上,秉陽剛之德,履九五之位,寅畏嚴恭,奉若天道,宜其三光順軌,道徵協時,治敎日臻於休明。而仰觀俯察,夫何舛盭之極也?災有所由,變不虛生,臣等愚賤,固不敢妄度天人,質言傅會,而可虞則有焉。以言于朝象則潰裂而未協也,以言乎言路則杜塞而未恢也,民生困悴而未聞濟活之策,國綱頹弛而未見振刷之政。凡此數者,何莫非致沴召異之端?而容厥消禳之方,固不在區區事爲之末也。古人,以萬化之原,歸諸人主之一心,今日轉移之機,亦豈外此而他求哉?臣等,竊稽地天一卦,寔當正月之象,而初二一爻應於君德之剛中。其曰包荒者,勉含弘之度而戒忿疾之心也。其曰用馮河者,勵剛果之志而矯委靡之弊也。其曰不遐遺者,惕忸安而慮遐遠之易遺也。其曰朋亡者,警淫比而勉黨私之克祛也。顧今三陽載回,萬品咸亨,于斯時也,泰之九二,實爲我殿下對時出治之要,而四者之政,一反羲爻,則今日虹貫之變,臣不敢謂不由於斯也。嗚呼,人主處泰之道,雖在四者,而四者之本,亦惟曰得尙于中行而已。伏願殿下,惕然存警,瞿然反省。公正奮發,深軫弭災之道,抑陰扶陽,細講治泰之方。中行之德,克進乎光明,天地之和,交孚乎上下,則君心正而庶政擧,人事修而天心豫矣。尙何憂於乾文之示警也哉?臣等,職忝經幄,目見非常之變,敢貢憂愛微悃,惟殿下,澄省焉。取進止。答曰,旣諭而竟夕懍惕,其勉是矣。宜其自勉焉。
上在慶德宮。停常參·經筵。
辰時,日有兩珥。未時,太白見於巳地。
尹光毅啓曰,大司憲金鎭商,掌令沈益聖,持平李鎭儀,在外,執義洪重一居中在外,掌令鄭廣運親病受由在外,持平權基彦牌不進傳旨未下。今日以監察茶時之意,敢啓。傳曰,知道。
領議政金在魯,三十四度呈辭,傳于尹光毅曰,安心調理。
李益炡啓曰,左承旨趙尙命,今日不爲仕進,牌招,何如?傳曰,允。
南泰慶啓曰,新除授檢閱鄭純儉,自鄕上來云。卽爲牌招察任,何如?傳曰,允。
又啓曰,卽者,檢閱南泰會·李基德,因檢閱鄭純儉牌不進,援例陳疏徑出,原疏纔已退却矣。所當直捧禁推傳旨。而此與無端徑出有異。推考警責,仍卽牌招。奉敎鄭元淳,一體牌招,以爲推移入直之地,何如?傳曰,允。
具宅奎,以都摠府言啓曰,今日,入直內三廳武兼禁軍及軍兵等中日習射,請出標信。傳曰,知道。
又啓曰,卽者,備邊司郞廳,以大臣意來言。今日,雖非日次,而臣等,久未入侍,歲翻亦至多日,故率諸宰來會賓廳云矣,敢啓。傳曰,有感氣矣。因日寒又有咳嗽,故欲招見金應三,次對止之,若爲問候慈殿,亦必未詳其如何問候之節,亦使止之。
尹光毅,以英陵表石營建廳意啓曰,碑石初鍊,纔已始役。而前頭磨正之軍,及本陵碑閣·階石等役,皆將雇軍用之。而取考崇陵碑役時謄錄,則雇軍三十名料布,自宣惠廳磨鍊上下。今亦依此,姑先取用,何如?傳曰,允。
又以侍講院言啓曰,本院新除授輔德李台重,只推命下之後,又呈辭單,尙不出肅,更卽牌招察任,何如?傳曰,允。
又以戶曹言啓曰,外方銀鉛店,隨其産出,專屬本曹事,曾已定奪矣。近聞寧越地,有産銀處,而銀脈,極其豐盛云。自本曹,發遣差人,使之採取,以補經用,何如?傳曰,允。
又以戶曹言啓曰,漕運之趁期,專在於都事之預先檢督,及時裝發。而全羅都事李壽德,除拜許久,而尙未下去,事之未安,莫此爲甚。令該曹,囚其家儓,各別催促,明日內使之辭朝,何如?傳曰,允。
慶尙左水使狀啓,彦陽等官居物膳軍全今山等渰死事,傳于尹光毅曰,渰死人等,令本道,恤典擧行。
江原監司狀啓,金化等官居良人金完云,子婦良女池召史等,囕死·燒死事,傳于囕死·燒死人等,令本道,恤典擧行。
左議政宋寅明,右議政趙顯命,箚曰,伏以歲新有日,賓對久曠。故臣等,爲覲耿光,兼效勉祝,今日來會於賓廳矣。卽伏見下政院之敎,因聖候感氣·咳嗽,有次對止之之命,臣等,不勝區區驚慮之至。見今春雪釀寒,日氣嚴冱,而太廟展謁,只隔五日,其間天氣之瀜和,有不可必。而聖候雖幸和解,其在愼疾之道,冒寒勞動,亦不無萬一添損之慮。伏乞差退若干日字,擇吉行禮焉。且念臣等,俱以無似,冒叨匪據,絲毫莫裨,愆咎日積,召災致異,皆由臣等。乞賜策免,以幸國事焉。取進止。答曰,省箚具悉卿懇。所陳者,入侍時當下敎矣。其惟涼德,今方懍惕。於卿等,何有?悉諭下政院之敎。卿等勿辭,輔我涼德,濟我之民。仍傳曰,遣史官傳諭。
兵曹判書金若魯疏曰,伏以臣於日昨,因巡將所報,以訓局邏卒科罪事,草記蒙允矣。將臣之疏上,而聖敎嚴截,至有巡將罷職之命。臣於此,不勝惶蹙之至。將臣,旣以不通軍號,依法治罪爲言,則今者處分,固出於嚴夜禁重軍號之盛意。而第其事,實有大不然者。伊日訓局之捕治巡廳卒隷者,凡五六人。而書員,卽掌軍號頒布者,本無不通之事。管牌之躬佩御牌者,巡卒之收栍視更者,訓卒初不問軍號,則巡卒,固無通不通之可言。而無端縛去,終夜拘囚,翌朝呈課,竝被重棍。夜間巡廳之巡更收栍等事,俱廢不行。爲巡將者,安得不依例轉報於臣曹乎?此皆將臣之所不知,下輩居間作爲,假托軍號,有所謾告而然也。臣之當初,只請牌將邏卒之科治者,蓋以此耳。所可歎者,將臣,不能詳覈,徑先疏陳,致此葛藤也。若夫管牌,渠雖微賤,所重有在。將臣,躬自巡檢之時,果有軍號不通,則立馬決罪,雖曰有例,今也旣非躬檢,又無不通,而邏卒之捉去,將校之施棍,視同尋常犯夜人,是豈合於事體乎?此等前例,臣果未諳,而分所巡監之法,著於大典,設置之重,體貌之尊,有可見矣。一自軍門之創出,便作冗司漫職,輕重之序,已多舛矣。而稍欲擧職,輒致生事,循此以往,受命巡警之所,將不免有其名而無其實,寧不慨惜哉?然論報之巡將,旣被譴罷,則臣之煩啓請罪之失,視巡將,尤有大焉。其何可一日晏然於職次,而適値親臨陳賀,侍衛事甚,挨過數日,今姑自列。伏乞聖明,亟降威命,重勘臣罪,以安私分,千萬幸甚。臣無任云云。答曰,省疏具悉。卿其勿辭,行公。
上在慶德宮。停常參·經筵。
未時,太白見於巳地。
尹光毅啓曰,大司憲金鎭商,掌令沈益聖,持平李鎭儀,在外,執義洪重一居中在外,掌令鄭廣運親病受由在外,持平權基彦牌不進傳旨未下。今日以監察茶時之意,敢啓。傳曰,知道。
李益炡啓曰,賓廳坐起,旣已頉稟,所當持公事入侍,而上候方在靜攝中,頉稟。傳曰,知道。
領議政金在魯,三十五度呈辭。傳曰,安心調理。
李益炡啓曰,左承旨趙尙命,右承旨南泰慶,今日俱不仕進,牌招,何如?傳曰,允。
以侍講院輔德李台重牌不進罷職傳旨,傳于具宅奎曰,推考傳旨捧入。
具宅奎啓曰,輔德李台重牌招事,允下。而闕門垂閉,待明朝出牌之意,敢啓。傳曰,知道。
傳于具宅奎曰,初十日侍衛,以陳賀侍衛,仍。
具宅奎,以戶曹言啓曰,依傳敎,領議政金在魯,去十一月·十二月·今正月合三朔祿俸,令倉官更爲輸送于本家,則以爲情地危蹙,不仕而受祿,決不敢爲。虛辱輸送之命,不知其幾,只切惶悚云。同祿俸,又不領受,何以爲之?敢稟。傳曰,令倉官,更爲輸送。
上在慶德宮。停常參·經筵。
未時,太白見於巳地。
李益炡啓曰,領議政金在魯三十六度呈辭到院。而以春享大祭齋戒,留院之意,敢啓。傳曰,入之。
又啓曰,宗廟春享大祭亞獻官海春君栐,薦俎官李彙晉,謂有身病,累度催促,終不入來。傳香時刻已迫,不得已原單子中,付標以入。而莫重祭享,該曹之不善檢飭,至於臨時煩稟之境,事體俱極未安。當該堂上,及海春君栐·李彙晉,竝從重推考,何如?傳曰,允。
尹光毅啓曰,大司憲金鎭商,掌令沈益聖,持平李鎭儀,在外,執義洪重一居中在外,掌令鄭廣運親病受由在外,持平權基彦牌不進傳旨未下,今日以監察茶時之意,敢啓。傳曰,知道。
李益炡啓曰,來十一日文臣殿講日次,取稟。傳曰,停。
領議政金在魯,三十六度呈辭,傳于李益炡曰,安心調理。
傳于李益炡曰,入直翰注中二人待令,騎馬六匹立之。
上在慶德宮。停常參·經筵。
卯時,有霧氣。未時,太白見於巳地。
夜一更,月暈廻金星。
尹光毅啓曰,大司憲金鎭商,掌令沈益聖,持平李鎭儀,在外,執義洪重一居中在外,掌令鄭廣運親病受由在外,持平權基彦牌不進傳旨未下。今日以監察茶時之意,敢啓。傳曰,知道。
領議政金在魯,三十七度呈辭,傳于李益炡曰,安心調理。
具宅奎,以都摠府言啓曰,今日,入直內三廳武兼禁軍及軍兵等,中日習射,請出標信。傳曰,知道。
藥房提調臣李周鎭,副提調臣李益炡,啓曰,春寒,無異嚴冱,伏未審此時,聖體若何?咳嗽之候,其有差減之勢乎?歲飜已久,臣等,尙不得一番入侍。今日臣等,率諸御醫入診,詳察聖候,有不可已矣。大王大妃殿氣候,何如?臣等,不任區區憂慮之至,敢來問安,竝此仰稟。答曰,知道。慈殿氣候差勝後一樣。予則感氣差歇矣。展謁後入侍宜矣。大王大妃殿·中宮殿·賢嬪宮,口傳問安。答曰,知道。
李益炡啓曰,右承旨南泰慶,今日不爲仕進,牌招,何如?傳曰,允。
以右承旨南泰慶,輔德李台重,牌不進罷職傳旨,傳于尹光毅曰,竝推考傳旨捧入。
慶尙監司狀啓,大丘等官居武學金貴三等渰死·壓死事,傳于尹光毅曰,渰死·壓死人等,令本道恤典擧行。
具宅奎,以兵曹言啓曰,今此宗廟擧動時,本曹堂上侍衛,不可不備員。而參議有闕之代,令該曹以在京無故人,口傳差出。仍卽牌招,以爲備員之地,何如?傳曰,允。
又以兵曹言啓曰,今此宗廟擧動時,侍衛及各差備,宜備員,而郞廳八員內,佐郞蔡慶承兼春秋下番入直,黃柙在外,未及上來。侍衛及各差備內外司入直,無以推移,不可無變通之道。佐郞黃柙,今姑改差,其代,令該曹以在京無故人,口傳差出,以爲備員之地,何如?傳曰,允。
吏曹口傳政事,以趙明謙爲兵曹參議,以朴奎壽爲兵曹佐郞。
具宅奎啓曰,新除授兵曹參議趙明謙,所當出牌,而今已夜深,待明朝出牌之意,敢啓。傳曰,知道。
尹光毅,以侍講院言啓曰,本院新除授輔德李台重,旣有只推之命,更卽牌招察任,何如?傳曰,允。
具宅奎,以兵曹言啓曰,在前宗廟展謁後,仍詣昌德宮時,訓局軍兵二百名除出,將官率領,當日預先定送於昌德宮,各處分把,禁斷雜人事,啓稟,分付矣。今亦依此擧行之意,分付訓局,何如?傳曰,允。
又以兵曹言啓曰,今此宗廟展謁擧動時,本曹兩驛騎馬四十匹內病傷馬,除,各差備應把之數,無以推移。依前例,京畿驛馬限十匹補把,以充不足之代事,本道監司處,分付,何如?傳曰,允。
又以禮曹言啓曰,卽接昌陵·敬陵·明陵官員所報,則自歲前,陵內三虎竝行之迹,縱橫於敬陵陵上至近之地,白晝橫行香火廳,毛血狼藉,心甚驚愕云。陵上至近之地,虎患如此,事甚驚駭。卽令軍門,發遣將校,期於捕捉,何如?傳曰,允。
尹光毅,以義禁府言啓曰,咸鏡監司狀啓,前庇仁縣監文天擎,及江原監司狀啓,襄陽前府使姜一珪,祥雲察訪沈潤海等,因刑曹粘目,移本府處置事,允下矣。文天擎,時在咸鏡道茂山地本家,姜一珪·沈潤海,自任所,時未上來云。依例發遣府書吏·羅將,竝拿來,何如?傳曰,允。
又以成均館官員,以同知館事意啓曰,今正月初七日,儒生上旬輪次,當爲設行。而大提學未差,大司成李天輔,方在呈告中,且與春享大祭相値,限內不得爲之。今月內無故日退行之意,敢啓。傳曰,知道。
上在慶德宮。停常參·經筵。
尹光毅啓曰,領議政金在魯,三十八度呈辭到院。而以社稷祈穀祭齋戒,留院之意,敢啓。傳曰,入之。
又啓曰,大司憲金鎭商,掌令沈益聖,持平李鎭儀,在外,執義洪重一居中在外,掌令鄭廣運親病受由在外,持平一員未差。今日以監察茶時之意,敢啓。傳曰,知道。
領議政金在魯,三十八度呈辭,傳于尹光毅曰,安心調理。
李益炡啓曰,右承旨南泰慶,昨旣有只推之命。今日又不仕進。卽爲牌招,何如?傳曰,允。
以右承旨南泰慶,輔德李台重,牌不進罷職傳旨,傳于具宅奎曰,竝推考傳旨捧入。
藥房提調李周鎭,副提調李益炡,有稟定事,來詣請對矣。傳于具宅奎曰,今日日氣稍和,氣少愈矣。賓廳日次爲之。藥房提調,同爲入侍。
具宅奎啓曰,卽者,備邊司郞廳來言,大臣·備局堂上,依下敎來待云矣,敢啓。傳曰,引見。
傳于尹光毅曰,都政逾月,卽爲申飭。
傳于具宅奎曰,有下敎事,江都留守及禮判,待開門入來事,分付。
尹光毅,以禮曹言啓曰,太廟展謁,以望間更爲擇日事,命下矣。卽令日官推擇,則今正月十七日爲吉云。以此日定行,何如?傳曰,允。
又以侍講院言啓曰,本院新除授輔德李台重,旣有只推之命,更卽牌招察任,何如?傳曰,允。
又以侍講院言啓曰,取考本院丁丑年日記,則王世子會講,十一歲爲始,取稟事定奪矣。明年則王世子爲十一歲,會講,取稟。何以爲之?敢稟。傳曰,依例擧行。
又以戶曹言啓曰,依傳敎,領議政金在魯,去十一月·十二月·今正月合三朔祿俸,令倉官更爲輸送于本家,則以爲情地危蹙,不仕而受祿,決不敢爲,虛辱輸送之命,不知其幾,只切惶悚云。祿俸,又不領受,何以爲之?敢稟。傳曰,令倉官更爲輸送。
具宅奎,以訓鍊都監言啓曰,因禮曹草記,昌陵·敬陵·明陵,有虎患,令軍門,發送將校,期於捕捉事,命下矣。都監善放砲手八十名,將官率領,卽爲發送之意,敢啓。傳曰,知道。
黃海監司宋翼輔疏曰,伏以臣,猥以無似,叨膺重寄,今已十箇月矣。仰念九重宵旰之憂,豈無一寸圖報之誠?而惟其智不足以斟酌損益,才不足以綜理事務,民生困悴而不能使聖澤下究,郡邑凋弊而不能使積瘼稍祛,居常愧懼,若負大何。且臣區區所守,以遵奉朝令,粗效恪謹自勉。凡係大小施措,未嘗敢違越擅便,非但通朝之所共知,抑亦聖鑑,或賜俯燭矣。第伏念本道上年年事,因旱澇之過節,視常年,不趐落下數層。而至於沿海各邑田農,雖不至於全失,畓災之慘,殆有甚於前秋。前後狀聞,不憚煩複,實出於萬不獲已也。乃蒙朝家之軫恤,許以二千結給災。臣於是仰戴恩意,庶紓民急,每與字牧之臣,相對頌祝,而猶慮經費之見縮,連飭災邑,使不得濫報。守令之所報,亦十分精實,而較諸朝家劃給之數,尙踰數千結之多。臣屢次點退,減之又減,削之又削,務歸於的當。而第以延·白兩邑及信川·安岳·黃州·海州等邑,畓結最多,被傷尤酷。分數之災,初未暇論,只就初不付種處給災,而不足之數,將爲七百餘結。其在事體,有不敢更煩陳請。晝思夜度,計無所出,寧被專擅之罪,不忍其勒令還實。遂不得不略加分俵於請得之外,具由馳聞。方自席藁俟勘。乃者,有司之臣,因湖西七千餘結擅分之事,不量事段,一例還實,臣誠悚蹙慙惶,措躬無地。噫,古人有矯制發策,未害爲便宜惠施之方。而臣則朝廷,旣畀以一道之責,目見其白地徵稅之冤,而徒以擅分爲懼,不思臨事變通之道,則非特負臣職而已,亦非所以體聖上憂民惻怛之至意也。臣豈忍爲此哉?況以本道前例言之,道臣擅災,非一非再,或有過千數者,輒皆見施。今臣,只緣誠信未孚於同朝,些少加分,有此還實之擧,其將何顔面,復對海之吏民乎?且今列邑田政,纔已了畢,旣分之災,旋復追還,則臣之失信,姑捨勿論,其於一路生靈之呼冤,何哉?臣誠死罪,惟願遄被郵罰,少贖謬妄之辜,有不可欺負窮民,責賦於陳荒之地,以歸怨於國家耳。玆敢悉陳事實,更請處分。伏乞聖明,俯賜鑑諒,先勘臣罪。因命亟寢還實之令,使被災之民,得蒙一分實惠,則臣雖萬被誅隕,實所甘心。臣無任云云。答曰,省疏具悉。所陳者旣下敎。卿其勿辭,行公。
初八日申時,上御興政堂。大臣·備局堂上·藥房提調同爲引見入侍時,左議政宋寅明,知事申思喆,江華留守李秉常,禮曹判書趙尙絅,左參贊朴文秀,右參贊徐宗伋,吏曹判書李周鎭,行司直尹容·徐命九,副提學元景夏,右尹李日躋,刑曹參判金尙星,吏曹參判洪象漢,都承旨李益炡,校理洪重孝,記事官李壽鳳·李克祿,編修官黃沇,記事官蔡慶承。諸臣,以次進伏。寅明曰,歲後寒冽,甚於冬時,聖候雖至差勝,而卽今諸節,何如?上曰,感氣差愈,而咳嗽猶不止矣。寅明曰,大王大妃殿氣候,何如?上曰,一樣勝常矣。寅明曰,中宮殿氣候,何如?上曰,一樣矣。寅明曰,王世子氣候一向安順乎?上曰,好過矣。寅明曰,聖候雖差勝,而感氣猶未和解,又兼咳嗽,此是少愈之時。而動駕迫近,此雖出於誠禮之不可已。而在聖人愼疾之道,宜差退若干日字,以待夬得和解也。李周鎭曰,歲首展謁,出於聖孝,臣等,亦豈不知,而感氣旣未和解,此闕,距宗廟稍間,此時動駕,其爲下情仰悶,當如何耶?臣故昨日請入診,今日又請對矣。玆蒙入侍之敎,下情欣幸雖切,而感氣雖似少愈,咳嗽未得差愈。稍退若干日字,何如?寅明曰,此非强爭者,在聖上少愈之戒,宜有退日矣。李益炡曰,大臣·提調旣達,非可更陳。而春寒,易致添感,且聖體姑未復和,俯循大臣所達,差退日字爲好矣。上曰,初欲批答,文字亦難,故累日不下,此亦氣憊也。歲時東朝問候往來時,裝束添感,蘇干茶二貼服之後,得愈矣。陳賀勞動後,又復有添,卽服蘇干茶一貼,頗似有差,而咳嗽終未快減矣。今日備堂多入矣,此言,卿等,雖厭聞,而倦勤,是堯·舜題目,予何敢當?久不引接諸臣,歉然于心矣。諸臣,每以予爲欲休,故予亦强爲元良勸學。歲前,必欲頻見儒臣,而且有尹顯泰之供辭,招見儒臣後,氣益憊矣。東朝,旣有仰達,輿地勝覽,亦載之矣。昔年,親奉三殿,受百官賀矣。李勣不云乎?勣已老,雖欲孝,可得乎云矣。東朝六旬,只少一歲,今年可貴矣。旣行賀禮於東朝,而不行於予如何?故果受賀,而强氣受賀之際,自然有添矣。卿等之箚,見之而反悔矣。昔年則一年行二次,而今則歲首一行,烏可廢也?寅明曰,新年,已行慈殿賀禮,而聖算益高,上奉東朝,臣民慶仰,何如?而實爲國家億萬年無彊之休矣。群下孰不欽仰聖孝之出常?而疾病之來,聖人所不免,感氣往來,亦豈無乎?而豈可以此爲倦勤乎?上曰,予年添一,氣益下矣。今年,比昔年則爲壬辰矣。壬辰展謁時隨駕,而其後連爲侍湯,以予言之,今猶如此可幸矣。東朝問安,强氣爲之而裝束,故能如此,展謁亦豈可不行乎?左右肩甲有痰,將至不仁,臨御幾年,澤不下究者,可謂不仁,而今則肢體亦不仁矣。寅明曰,雖以閭閻人言之,若有感冒,必爲十分謹愼。聖上,每以不必過爲毖審爲敎,臣實仰悶矣。古人亦云,藥餌扶吾隨所之,暮境則藥餌扶將,亦不可廢也。和解之劑,宜可進也。周鎭曰,醫官,使之入診,可矣。益炡曰,不多酬酢後,醫官診脈,宜矣。周鎭曰,今年日氣,猝寒猝暖,故閭閻間,亦多有輪感之症,觸風則每有添加之患。聖候旣有咳嗽,則豈可無此慮也?元景夏曰,日氣近甚不解矣。上曰,日氣近似小勝矣。日次入診,則外間必動矣。只令首醫金應三入診,可也。金應三,診脈曰,左三部不沈,稍帶數,而右三部稍帶滑,感氣雖至差勝,而亦不無萬一觸感之慮矣。周鎭曰,臣之又仰達,極惶悚。而感氣旣不快愈,醫官,亦言不無萬一觸感之慮。數三貼和解之劑,進服後,日氣亦必益和,而聖候自當差勝。日字差退,似爲得宜矣。寅明曰,保護之地,每多過慮,而今則非過慮也。金應三曰,若用藥則蔘蘇飮爲好矣。周鎭曰,然則以此藥劑入之意,敢啓矣。上命書傳敎曰,蔘蘇飮三貼,加入桑白皮一錢·杏仁夫炒七分劑入。出榻敎周鎭曰,如是煩複,極知惶悚,而臣旣待罪保護之地,何可不言耶?三貼進御後,數日差退爲宜,惟願速降兪音。寅明曰,此宜亟賜允許也。上曰,月冬亦云矣。蟄蟲皆動,萬物知春,而予則不知春矣。益炡曰,大臣·提調旣屢陳,臣亦已達,速賜兪音,何如?周鎭曰,感氣添傷,非但有萬一之慮也。若以煩複爲懼,而待罪保護,不敢仰暴微悃,則臣等之罪,將何如耶?寅明曰,非但處保護之地者爲然,此則群下同情也。朴文秀曰,臣雖非保護之職。而今日則群下同情,此非上下相持之事。首醫亦知感候之未解,而惟恐因此致譴,不爲直言感氣之未愈。而大臣·提調之言,皆婉孌,首醫則可罪,而諸臣亦非矣。卽今殿下年紀衰邁,雖以少壯時言之,感氣未解之時,動作添傷,豈非危道乎?若從諸臣之請,稍待日暖,以展誠禮,則陟降之靈,豈不悅豫?而卽今感氣·咳嗽,俱爲未解,雖一旬一望,當看患候快減而爲定矣。何必以若干日字等說,苟且仰達乎?此極非矣。聖上,亦豈不自知其爲痛乎?自知其痛,而或慮臣下之挽止,强稱無傷,豈其可乎?稍待天氣之益和,聖候之夬復,以展誠禮,此無所妨,而若是固執,實爲沓沓也。上笑曰,卿等,善率得來靈城也。寅明曰,靈城之言,是矣。君臣如父子,氣不平時,不必引接,氣平時則自可招見。而雖如此之時,每以無傷爲敎,臣等,安得不抑鬱乎?文秀曰,聖敎所謂善率來者誠冤矣。臣等,雖不忠,若於今時,奉殿下隨駕往來,則市人街臺,必將笑臣等曰,此輩不念君上之有疾,而寒日,陪扈往來,臣等之罪,姑不暇論,而苦又少有差跌,則宗社之憂,益復何如?速降兪音之外,無他矣。景夏曰,日氣不適,玉音重濁,甚悶矣。靈城曰,此非久爭者也。景夏曰,臣等,齊聲力請,而未蒙兪音,則不敢退,惟望速降兪音焉。上曰,當從卿等之請矣。命書傳敎曰,歲首展謁,情禮,不可不趁行,且兼有展謁之事。其欲强行,大臣·諸臣之請,若此,以望間令儀曹,更爲擇日擧行。上命書傳敎曰,藥院問候,只湯劑繼進日爲之。寅明曰,此乃公洪監司李德重上疏也。以戶曹關加分,災結還實之令請寢事爲言矣。比摠之法,欲其大體無甚過越之意,些小出入,勢所難免。湖西比摠外加分,至於七千餘結,則誠似太過。而其三千餘結則卽乙卯摠後公頉,而加分實數,不過三千餘結云。雖其不稟朝家,而擅自加分者,爲未安。而已分之災,今若還實,則非但在本道,爲失信,其爲民弊,必有甚於初不給災。臣意則李德重不稟之罪,重推警責,戶曹還實之令,特命還寢,諸道加分,多少雖不一,而戶曹竝令還實,則亦不可不一體使之還寢,以此分付,何如?上曰,海伯陳疏,亦此事也。依爲之。出擧條寅明曰,此乃交河郡守朴弼琦上疏也。今年本郡,不入於尤甚,故敗船拯米,當分數徵捧。而壬戌以上舊逋,旣皆停捧,敗船,雖在於癸亥,而米則爲壬戌未捧,當入於停退中。且言齊陵碑役時,本郡民役煩重之狀,以拯米一竝停退爲請矣。無論當捧與不當捧,歲翻之後,不當侵擾民間。拯米宜竝許停退,分數酌定後,守令初不爲徵捧之計。而挨到歲末,始爲陳疏,已極未安。且其疏語,間或不擇,而至於兩陵民役之比論,事體尤涉不當。朴弼琦,從重推考,何如?上曰,然矣。依爲之。出擧條寅明曰,臣,待罪司僕提擧,故因點馬官書啓,南陽牧子移定軍役之當該守令,依事目拿處事,循例回啓矣。點馬官書啓未瑩,不分年條,混同列錄,牧子移定軍役之數,極其夥然。故臣則認以爲近來一二年間事,而欲爲懲勵矣。今見畿營狀啓則十數年前,曾經守令,皆入現告中。蓋以牧子移定軍役名數,各推年條而如此矣。此非臣回啓之本意,而許多曾經守令,何可盡爲拿問?限三年改捧現告,三年以前,勿問爲宜。以此分付,何如?上曰,依爲之。出擧條寅明曰,兵曹判書金若魯,久爲引入,凡干軍務,亦不擧行。方此都政申飭之日,誠爲未安矣。上曰,兵判所引嫌者,何事也?寅明曰,此乃巡廳事也。當初巡廳邏卒之被罪於訓局者,果只以不通軍號,則巡廳吏卒之被罪者數多,豈皆不通而然耶?此必將校瞞告,訓將泛聽治罪之致。巡將之報兵曹,兵曹之草記,事固然矣。巡將特罷誠過矣。而兵判之以此引嫌,無怪矣。洪象漢曰,巡將之牒報,兵判之草記,皆是,而訓將則專由於將校之瞞蔽矣。上曰,兩邊言,俱聞之然後,乃可知矣。巡將,果無罪,勿罷,可也。出擧條上曰,兵曹判書金若魯,待明朝牌招。出榻敎上曰,訓將緘答,似朦朧矣。文秀曰,非朦朧也。只問上段,故如此也。上曰,訓將表從兄,誰也?金尙星曰,是尹得莘也。上曰,尹顯泰之爲其父隱痛,無怪也。遂命承旨書金聖應緘答判付。寅明曰,小臣,仰成首揆,幸不至有罪矣。首揆久爲引入,誠爲切悶,宜加誠禮,以盡勉出之道也。上曰,予意亦然,非倚仗首揆,而誰與爲國乎?寅明曰,凡事惟在誠意矣。益炡曰,以南陽牧子事,都提調亦入現告中,方惶恐入來,待罪於金吾門云矣。寅明曰,癸丑以後,皆入於現告,此非臣初意。若如是,則事有相礙難行者矣。上曰,下政院之敎,亦有所及矣。二原任,必見幾而作,其後李彦世出,原任,必已先知之矣。現告入來之後,始欲下敎者,誠歉然于心矣。從當下敎矣。上曰,江留,詳爲奉審長寧殿乎?秉常曰,臣詳爲奉審,則日月屛·內帳·龍床,無可改處矣。上曰,行宮,有東軒乎?景夏曰,有客舍矣。上曰,屛風,是五峯山屛風乎?趙尙絅曰,果然。而龍床則尙衣院有之,加染用之,而改造屛風爲宜也。秉常曰,或以爲舊長寧殿左右三間,可以奉安。而此則不然,宜當中奉安,而行宮爲好也。上曰,舊殿爲宜也。儀仗·珠簾,亦宜用舊,何必改之也?輦輿有之乎?秉常曰,有之矣。上曰,然則亦宜用輦輿也。洪重孝曰,歲新已久,而因聖候有感氣,不許引接臣隣。臣等,不任悶迫抑鬱,以故事略有仰陳。而顧今天災·時變,如是荐疊,正殿下奮勵振作之日,非泄泄沁沁之時。曾聞祖宗朝,有調攝時,引見臣僚於臥內之規云。今當依此大臣·諸宰中,簡其禮數,頻頻召見於便閤,以講究消弭之策爲好矣。上曰,當留意矣。重孝曰,政令·事爲,其於消弭之方,猶是末務。董仲舒雖非能儒,而亦能以强勉學問,爲消弭天變之本。强勉二字甚好。强勉學問,尤爲今日之急務矣。俄者,以擧動退行之意,大臣·諸宰縷縷仰達,而終靳允從矣。因靈城一言,卽下兪音,誠爲多幸。而於此,見聖上平日不能從諫如流之美也。聽言之道,惟當視其言之可用否耳,奚待朴文秀之言耶?謂大臣以率來靈城善矣之敎,殿下失言矣。大聖人辭氣,不可放過矣。寅明曰,儒臣之言,好矣。上命承旨書傳敎曰,頃者下政院之敎,旣諭,而去年卿等入侍時,下敎若何?一向在鄕,爲卿等慨然,將欲敦勉。今因混同現告,方在金吾門外云。此亦待卿誠淺,其用慊然,聞卿上京,亦用欣慰矣。今則旣下敎,於卿何有?卿須體此意,安心勿待命,仍留京第,進參藥院之意,遣史官傳諭于兪判府事。諸臣以次退出。
上在慶德宮。停常參·經筵。
未時,太白見於巳地。申時,日暈兩珥,暈上有冠。夜自一更至三更,月暈。
下直,長城府使魚有璜,參禮察訪李壽根。
尹光毅啓曰,大司憲金鎭商,掌令沈益聖,持平李鎭儀,在外,執義洪重一居中在外,掌令鄭廣運親病受由在外,持平一員未差。今日以監察茶時之意,敢啓。傳曰,知道。
領議政金在魯,三十九度呈辭,傳于具宅奎曰,安心調理。
具宅奎,以都摠府言啓曰,副摠管李日躋,以本職漢城府坐起晝仕出去,而逐日開坐,煩稟未安。此後則依例除草記往來之意,敢啓。傳曰,知道。
趙尙命啓曰,右承旨南泰慶,旣有只推之命。卽爲牌招,何如?傳曰,允。
以右承旨南泰慶牌不進罷職傳旨,傳于趙尙命曰,推考傳旨捧入。
具宅奎啓曰,江華留守李秉常,禮曹判書趙尙絅,依下敎來待矣。傳曰,詣閤。
傳于具宅奎曰,尹光紹差遣祭官事,展謁後,擇日擧行。
具宅奎,以侍講院言啓曰,本院新除輔德李台重,屢次只推之下,連尋辭單,終不出肅,更卽牌招察任,何如?傳曰,允。
又以禮曹言啓曰,今此太廟展謁後,詣昌德宮時,仁政殿殿庭軒架,當爲排設,而樂器燒失之後,尙未改造矣。上年十月璿源殿展謁後還宮時,殿庭樂作,以前後部鼓吹推移用之事,啓稟蒙允矣。今亦依此擧行之意,分付掌樂院,何如?傳曰,允。
又以內醫院官員,以提調意啓曰,醫官金壽煃,以安山郡守,今番秋冬等褒貶,居中考矣。三廳首醫,雖居下等,啓請付軍職仕進,本院已有前例。金壽煃,令該曹付軍職,使之冠帶常仕,何如?傳曰,允。
趙尙命,以宣惠廳言啓曰,英陵碑石磨正及碑閣·階石等役時雇軍三十名,依崇陵碑役時例,料米以宣惠廳磨鍊上下事,自營建廳草記蒙允矣。取考辛丑年崇陵碑役時謄錄,則雇軍料米,自本廳,從實役上下,布則以該曹錢木上下。今亦依此例擧行事,分付,何如?傳曰,允。
假注書鄭景瑞書啓。臣敬奉聖諭,傳諭于金吾門外行判中樞府事兪拓基待命所,則以爲臣於泥首俟罪之中,忽蒙史官,臨宣聖旨,諭以勿待命,仍留京第。臣奉讀感惶,不知所出,謹當退陳危懇,仰請威譴云矣,敢啓。傳曰,知道。
豐德幼學朴錐·趙檍·李興福·李顯章·梁遇賢·李徵光·李壽泰·李壽復·金徵虎等,,疏曰,伏以國家象賢之道,不徒尊其人,慕其德而止也。必以享祀之典,表其崇報之誠。故俎豆於聖廡,芬苾於儒院,而謂此猶未足以報其功德之萬一,遂許其子孫,世祀而不祧,則其所以尊寵之者,靡不用其極矣。然或子孫中絶,遺祀無托,則在國家崇報之意,必思裁處之方,不至廢享之地。故臣於先正臣文正公趙光祖之事,有所深痛者,不避煩猥,敢此仰陳,惟殿下澄省焉。嗚呼,天生大賢,似非偶然,而所學旣未盡行,厥施猶未畢完,衮·貞·景舟之毒矢憯鋒,全簇一身,則其道已厄於當世,不幸身後之事,亦隨以荒涼矣。悖孫文普·濟普輩,曾在戊申,謀爲不軌。身旣勦滅,家又覆亡,致使先正之遺祀,無地可托,則其罪,姑不暇論,而其事,吁亦痛矣。臣嘗過湖西之洪州地,偶見先正之祠宇,則半間矮室,寄在空山,荒榛塞路,香火永廢。臣等於此,亦痛哭而歸也。臣且過漢南之龍仁縣,仰瞻先正之遺墓,則一坏荒原,封樹半圮,衣冠之藏,反作無主。臣等於此,不覺掩涕而行也。苟使閭巷匹夫,死無遺裔,墓而莫護,廟而莫祭,則凡在聽聞,擧必衋傷。況此大賢之後,久已滅亡,使其遺祠,付諸奴隷之手,亦使其遺墓,反作樵牧之場乎?以臣計之,宜就先正臣族黨中,不計昭穆之遠近,必擇在京之可人,權奉其祀。而亦使往來遺塋,灑掃罔缺,則殿下尊慕之德,尤有所光,而先正臣不昧之靈,亦必感泣於冥冥中矣。蓋文普輩,本非先正血孫,只爲奉祀而已。雖使文普天屬之親,猶有存者,彼旣爲聖世之廢族,則不可使大賢之祀,屬之於渠輩也,明矣。況且渠輩,受天䄃,靡有遺育,則使其族黨,移奉其祀,恐不可已者也。臣等於是事,反復思之,此外別無善策矣。伏願殿下,亟行之,臣等無任云云。答曰,省疏具悉。疏辭,令該曹稟處。
判府事兪拓基疏曰,伏以臣,愚暗迷劣,自速重辜,頃聞姓名,方入於外邑現告中,來伏城外已多日矣。及自畿營,封進査啓之後,遂敢進詣金吾,泥首俟命之際,意外史官,臨宣聖旨,慰諭備至。臣誠且惶且感,不知所以措躬也。臣之所犯甚重,在法,固宜罔赦。而竊聞昨日筵中大臣,請以三年爲限,仍有還給査啓,俾更修報之擧云。筵話旣祕,雖未得其詳,而他人之與臣同罪者,旣方就拿,則臣獨以去職差久之故,倖逭郵罰,仍冒官秩,是豈廉義之所敢出也?尤況臣之其時所罷定,殆至數十,則査狀之只報三名,雖未知何故,而論厥負犯,視他人,不翅倍之。今乃晏然無他,苟免罪責,則人之視臣,當作何如?而於臣心,獨無愧乎?且令四方聞之,若以朝家之區別久近,或疑於曲爲賤臣地,則亦豈不有乖於徵勵之政,而來識者之譏議乎?至於歲初聖諭中察機逡巡之敎,雖不敢知聖意之何在,而在臣隕越,曷可勝喩?顧今歲色已新,伏聞聖候,感氣雖少愈,而方進湯藥,揆以情禮·分義,入參問候,一瞻耿光,固不容已。而臣之情地實如此,玆不得不仰籲於宸嚴之下,仍爲退伏鄕居,恭俟威譴之計。臣罪至此,益萬萬矣。伏乞聖明,亟命攸司,一體論處,且治臣徑歸之罪,以重公法,以安賤分,不勝幸甚。臣無任云云。答曰,省疏具悉卿懇。旣諭,卿何撕捱?此等之時,所倚者卿等。卿須體小子慇懃之意,仍留京邸,用副慇懃之意。仍傳曰,遣史官傳諭。
初九日巳時,上御興政堂。江華留守·禮曹判書引見入侍時,江華留守李秉常,禮曹判書趙尙絅,左副承旨具宅奎,記事官李壽鳳,編修官黃沇,記事官蔡慶承,以次進伏。上曰,江留·禮判來前,舊殿是權安處耶?李秉常曰,常時奉輦權安矣。上曰,權安時則應如永昭殿矣。秉常曰,御眞奉安舊殿之後則權安,當定行宮也。上曰,今者御容,欲奉東殿,而權安時則用於狹室,何如也?秉常曰,此則甚未安,且不正矣。上曰,卿等則雖有此言,而予意則如是而後,安於心也。旣有狹室則亦可以備權安也。守僕有之乎?秉常曰,新名目則當爲別監也。上曰,齋室,可以容入二人乎?秉常曰,舊香廳,可容新參奉也。古有參奉·別檢名號矣。上曰,忠義直所,是參奉所入處耶?秉常曰,是別監所入處也。上曰,獻官,亦在香大廳中耶?秉常曰,香大廳則當改造矣。上命承旨書傳敎曰,今番御容,奉安舊長寧之意下敎者,一則欲追昔年御眞於沁都之意。一則意蓋深矣。而今聞留守陳達,新殿若有修理之事,則當權安於舊殿,今奉御容之後,當於行宮云。因予御容之奉,權安他處,於予心安乎?今者御容,舊殿東殿,足可奉安,以此殿擧行。此殿,若有權安之事,則留守旣承下敎。而殿號,豈可稱以舊長寧乎?其令政院,考例定號以入,守直等事,亦令該曹考例擧行。上曰,藝文館,當擧行定號耶?趙尙絅曰,似有前規矣。上曰,東狹室,奉安,宜矣。秉常曰,當然。而長寧殿朔祭時,留守例爲獻官,或有疾則事多臨急苟艱,通津府使元定預差,似好矣。上命承旨書傳敎曰,今聞留守陳達,長寧殿朔祭時獻官,只有實差。故若有臨時有故,則非特事體之爲艱,於淸齋之節,亦涉疎略。今後則留守實差,通津府使預差,永爲定制。若留守·府使俱爲有故,則報禮曹擧行。秉常曰,別檢,是文官而只是一人,故或有故於朔祭時,則大祝苟艱可悶矣。上曰,近來文官甚多,可以用之矣。二別檢推移用之,則可備實·預差,不亦善乎?卿之所達,好矣。命承旨書傳敎曰,綱目省官紫陽特書,一官加設宜愼,況初入仕太廣之時,亦豈濫耶?今者守直之官,一遵長寧殿例擧行,文官區處之道亦便。以此分付該曹,以參奉爲別檢,乃爲大祝,而大祝亦無預差云。于今以後,可備實·預差,其令本府知悉。上曰,保障何如?秉常曰,樹木不密,軍器盡破,非留守,一時所可盡改。而五萬石軍餉,亦甚疎,城堞之堅緻與否,難以詳知。而大體已爲成事矣。臣以文殊山城事,當詳達矣。肅廟厚陵擧動時,望見形勢,遂有圖形以來之命。而又有築城而通津移邑然後,可成保障之敎。聖算,出尋常萬萬,十五里移邑,非難事,而尙今不行。大抵通津,移入城內,而作獨鎭然後,民心可以收拾。若捐出千餘石,則豈可不行乎?尙絅曰,金東弼及何時御史有所達矣。具宅奎曰,保障重地,何論民弊?獨鎭之說,是矣。江都,勝國時則最得效矣。上曰,御題是矣。大臣入侍時,當下敎。而卿之所達,如此,予亦有意矣。秉常曰,斷自宸衷,宜矣。上曰,右相,每以南漢爲言,見江都後,頗心動矣。上番兼使,是沁都人,有所見耶?達之。黃沇曰,臣別無所見,守城莫如得人也。上曰,爾之先世,誰也?沇曰,臣之曾祖入三忠矣。上曰,兪判府事曾言李沔事矣。尙絅曰,其四寸爲旌義縣監者,頗精明矣。秉常曰,七十致仕,禮之大防。而臣精力消磨,無可趨走供仕之望。伏乞許退以存養廉恥之義,何如?上曰,卿意則可嘉矣。而雖老有精力,舊臣只有卿等若干人,予亦老矣。姑忍之,可也。秉尙曰,臣,素多疾病,故供職無多。少時,亦無所裨於國家,今何論也?在朝廷禮使之道,亦宜許退也。上曰,卿之如此者貴矣。李世瑾亦然矣。蟄蟲之敎,豈不聞乎?姑忍之,可也。秉常·尙絅先退出。上曰,重臣年纔七十,歲首入侍,便卽請休。重臣,素廉介,故有此心,可嘉矣。上命承旨書傳敎曰,頃者,欲爲下敎而不果矣。爲漢丹衷,昭然史乘,掩卷咨嗟,豈無示意?臥龍祠,遣儒臣致祭,其文,令藝文館撰進。宅奎曰,此事實爲曠百世相感,而將有興起者矣。上曰,臥龍祠祭官,以伊日入侍儒臣尹光紹差遣,祭文亦令撰進。出榻敎上命承旨書傳敎曰,頃者,不能覺得,以殿參奉一人,上京陪往事下敎矣。今聞陳達,其在事體,不可兼管,且有乙亥故事,故有下敎者。今差參奉,當陪往御容。頃者下敎置之,令該曹依此擧行。上命承旨書傳敎曰,昔者漢文春詔,豈不云?方今三陽回泰,萬品咸新之日。吁嗟,吾民,困窮蔀屋,雖在靜攝之中,興惟于此,不覺蹶然。噫,以予涼德,臨御其幾年,雖無擧一政惠一民,欽體昔年,一心眷眷者,其惟軍民。今雖年益深而氣益憊,惟此心,可質彼蒼,涼德無能,徒有是心,顧無其惠,反省于中,其自恧焉。雖然只自嗟而豈無飭?奚特蔀屋都民之困窮,無異遐民?詩不云乎?邦畿惟民所止之義焉在?孟子亦云,保民而王,莫之能禦。亞聖,其豈欺我哉?游文飭勵,莫若實政,都民休戚,係於京兆郞官,鄕民休戚,係於方伯·守令,于今先務,莫若于此。京以部官,外以守令,民之弊端,無巨細而報于京兆道臣。其細者,部堂·方伯,飭勵除之,其巨者或草記或狀聞。而備局之臣,其勿作休紙而泛泛,首勉行一事擧一政之意,申飭備局·京兆·八道。噫,蟄蟲猶振之時,吁嗟,囹圄之人,黑白混淆,莫伸其鬱,此豈體元導迎之意乎?申飭中外,卽令詳決,俾勿遲滯。精揚囹圄,使吾民,雖在其中,俾知三陽之時。宅奎曰,今日下敎,不勝感歎,備局,是出政之本,而每不着實擧行,公事如之以休紙者多矣。臣曾亦有仰達者,而刑漢城府堂郞,則別擇久任,頻頻勉飭,則必有大效矣。上曰,郞廳則久任矣。宅奎曰,臣與右相言,則右相,亦以爲然矣。世宗朝治化之隆,專在於此。堂上不得人則久任,豈不有弊?而若得人則都民之寧謐,惟在是矣。上曰,六曹中最緊乎?宅奎曰,最緊也。諸臣以次退出。
上在慶德宮。停常參·經筵。
申時,日暈兩珥。夜自一更至三更,月暈。
具宅奎啓曰,備邊司郞廳來言,今日,賓廳坐起日次。而上候方在靜攝中,不得來會云矣,敢啓。傳曰,知道。
又啓曰,今日賓廳坐起,旣已頉稟,所當持公事入侍,而上候方在靜攝中,不得入侍之意,敢啓。傳曰,知道。
又啓曰,大司憲金鎭商,持平李鎭儀,在外,執義洪重一居中在外,掌令沈益聖陳疏入啓,鄭廣運親病受由在外,持平一員未差。今日以監察茶時之意,敢啓。傳曰,知道。
領議政金在魯,四十度呈辭,傳于趙尙命曰,安心調理。
具宅奎,以都摠府言啓曰,今日,入直內三廳武兼禁軍及軍兵等,中日習射,請出標信。傳曰,知道。
趙尙命啓曰,右承旨南泰慶,旣有只推之命,右副承旨尹光毅,今日不爲仕進。竝卽牌招,何如?傳曰,允。
具宅奎啓曰,憲府監察茶時,已至踰月,事甚未安。除在外外,掌令沈益聖,卽爲牌招,何如?傳曰,允。
以輔德李台重牌不進罷職傳旨,傳于具宅奎曰,推考傳旨捧入。
以禮曹御眞奉安節目,傳于具宅奎曰,昨已下敎,令該曹改書以入。
具宅奎啓曰,昨日入侍時,江華長寧殿東殿扁額,令本院,考例定號以入事下敎矣。取考該曹謄錄,則乙亥八月二十二日,有江華重建之殿,以長寧殿扁額矣,言于吏曹事傳敎。而此外,無他可據文字。且考藝文館謄錄,則昭德門改號時,令藝文提學,改定備三望以入。殿號事體尤重,今番則何以爲之乎?敢稟。傳曰,令提學依例擧行。
具宅奎,以觀象監,以提調意啓曰,今年七政曆,與淸曆考准,則正月初一日合朔·初三日立春,推算官出草以給,而竝不刊印。此是刻板時漏落之致,當該監印官不察之罪,在所難免,自本監從重科罪,御覽件及東宮件,退出追補以入,何如?傳曰,御覽件及東宮件追補事,置之。監印官,令本監科罪。
兵曹參議趙明謙疏曰,伏以臣,一自被誣之後,屛退郊外,分甘廢錮,一切世念,冷然如灰。聖度天大,未忍終棄,遽有此騎省新除之命。臣祗奉恩旨,感激惝怳,實不知置身之所也。豈不欲趨謝天陛,少伸微悃?而念臣所遭慘刻,僇辱備至,斷不可更廁周行。人臣事君,雖責義分,而士夫處世,亦重廉隅。身之不正,無以事君,則自廢二字,實爲臣終身之符。而區區塵刹之報,亦惟在此。去就一節,固無可論。第念臣,出身事殿下,今且二十年矣。猥蒙不世之遇,屢叨匪分之職,頂踵毛髮,莫非造化,殊私隆眷,與天靡極。平日所自勉者,惟以不擇燥濕,不事矯飾,爲一分報效之圖。而行己無狀,涉世昧方,上而貽累於聖簡,下而壞盡其身名,密弩顯鋒,應接不暇,恩山渥海,酬答無階。此臣所以俯仰慙恧,撫心自悼者也。抑臣以不肖之故,其於遭誣之際,過煩聖念,頻降溫諭。每聞筵敎之開釋,不覺感涕之縱橫。向日賓筵,又伏聞有萬萬不敢當之恩褒,莊誦銘鏤,不敢頃刻忘廢。而身蒙不潔,將無以藉手事君,此眞所謂上有堯·舜之君,而下無托足之地者也。臣之情事,其亦慼矣。仰惟聖明至仁,隨物曲成,其所以覆燾而全安之者,必不待臣言之畢矣。敢將瀝血之懇,仰瀆益高之聽。伏乞聖慈,察臣衷曲之懇,憐臣危臲之蹤,將臣所帶,亟行鐫免。仍命選部,勿復檢擬,俾臣得以退塡丘壑,獲全軀命,不勝萬幸。臣無任云云。答曰,省疏具悉。其何撕捱?爾其勿辭。從速察職。
掌令沈益聖疏曰,伏以臣於客臘,乍出郊外,素患痞症,挾感發作,昏倒旅舍,晝夜叫痛。柏府新命,忽及此際,臣病裏驚惶,莫省置身之所。多般治療,終無分效。如是之際,下諭期迫,故不計生死,擔曳病軀。昨還私次,而危形悖症,疊生層見,呼吸喘促,眠睡全失,達夜辛苦,幸得少定。官職去就,非所可論,情勢之難安,職任之不稱,尤爲餘事。天牌儼臨,不敢坐違,忍死隨詣於闕下。而咫尺天陛,末由入肅,玆敢疾聲哀籲於天地父母之前。伏乞亟賜鐫改,俾得安意調息,不勝萬幸。臣方乞免,不宜迤及他說,而目見天災之孔酷,有不容泯默。略此附陳,惟聖明,澄省焉。臣於年前,忝叨是職,因彗孛之異,有所仰勉。及承聖批,有曰懍惕于心。臣藏戢至今,有以仰聖上對越之誠,足以致上豫天心,回災爲祥。而夫何昨年以來,乾文失度,災沴迭至,冬雷荐震,金星連見,以至於元朝翌日淫虹之變而極矣。噫,災不虛生,必有所召,豈殿下遇災頻數,未見其爲目前之災孽,而狃於玩愒其所懍惕之誠,有不如前日見彗之時而然歟?古人,以天之降災,爲國之福,此無他,彼仁愛之天,告警於冥冥之中,必欲使在上之人,憂恐惕慮,有所大奮勵大振作,仰答天譴,俯順人情,以至於轉移消弭之境也。今夫昭昭之天,有如是譴告不已者,亶出於愛我殿下,而使之得來眞箇懍惕之心者,明矣。詩曰,及爾出往,日監在玆。未知殿下,凡於政令施措之際,日用動靜之間,果能允合於天心乎否耶?噫,人心之陷溺,世道之險巇,未有甚於今日。時論潰裂,未覩朝象之寅協,言路杜絶,只見竄逐之相繼。搢紳之間,廉隅都喪,朝廷之上,媕阿成風。紀綱頹弛而不思振刷之方,生民倒懸而未聞拯濟之策。其他損和之道,不一其端。而凡此數者,未嘗不爲致災之由。伏願殿下,默察天人相與之際,深燭陰陽消長之機。一言一動,必以誠正爲主,一黜一陟,無以私意參干。以之陶鑄萬事,董率百工,咸出於公,毋有偏倚。會其有極,偕之大道,則今日之災異,安知不爲齊國之熒惑也耶?臣病情綿綴,氣息昏短,而憂愛一念,根於秉彝,不避煩猥,略效忠懇。惟望殿下,勿以人而廢其言焉。臣無任云云。答曰,省疏具悉。旣諭下政院之敎,其方懍惕,其勉是矣。宜勉焉。爾其勿辭,察職。
上在慶德宮。停常參·經筵。
辰時,日暈兩珥。巳時,日暈兩珥,暈上有冠,暈下有履,白虹貫日,色皆內赤外靑。午時,日暈兩珥。未時,太白見於巳地。
領議政金在魯四十一度呈辭,傳于李益炡曰,安心調理。
藥房提調臣李周鎭,副提調臣李益炡,啓曰,伏未審日間,聖體若何?感氣·咳嗽之候,蔘蘇飮進御之後,其有差減之勢乎?前劑入湯劑,已盡於昨日。臣等,今日率諸御醫入診,詳察聖候,議定繼進當否爲宜。大王大妃殿氣候,何如?臣等,不任區區憂慮之至。敢來問安,竝此仰稟。答曰,知道。慈殿氣候一樣。予則旣下敎,猶有咳嗽之氣,調理可愈。湯劑停止,勿爲入侍。
尹光毅啓曰,憲府連日監察茶時,事甚未安。除在外外,掌令沈益聖,卽爲牌招,何如?傳曰,允。
南泰慶,以侍講院言啓曰,本院新除授輔德李台重,屢次只推之下,連呈辭單,終不出肅。其在事體,極爲未安。更卽牌招察任,何如?傳曰,允。
又以侍講院言啓曰,本院新除授輔德李台重,旣有只推之命,更卽牌招察任,何如?傳曰,允。
以輔德李台重牌不進罷職傳旨,傳于尹光毅曰,推考傳旨捧入。
南泰慶,以侍講院言啓曰,今正朝王世子受賀時,雜職階高者,混同升堂,偃然行禮於王世子對拜之地,事甚駭異。此輩旣不敢同參於常時問安之班,則朝家之所以處之者,與宰列懸絶也,明矣。今何敢以嘉善之階,晏然同升於王世子抗禮之堂,不少留難,而朝家亦豈無區別之道乎?事體之猥越,莫此爲甚。取考本院日記,則去甲子七月初四日,以上候平復稱慶。王世子景賢堂親臨受賀時,因雜職階高者之混然升堂,至有儀曹與本院草記變通,以文官二品之已行侍從,及或曾經堂上實職人,武官二品之已行閫帥人,及曾經摠管,蔭官二品之已行·東班二品實職人外,毋得升堂參禮事,有所定式施行者矣。今亦依此例,更令該曹詳定節目,此後王世子受賀時,以此節目,永爲定式,勿復有如前混雜之弊,何如?傳曰,允。
傳于尹光毅曰,當此問候之時,本廳則首醫雖入直,議藥同參,有未付軍職,卽爲付軍職事,分付該曹。
兵曹口傳政事,副護軍金壽煃。
江華府御眞奉安殿號望,以萬寧圈下。
尹光毅,以兵曹言啓曰,今日武臣賓廳武經七書講書時,武臣兼宣傳官皮弘淵,三略不通,請推考。傳曰,依啓。
又以義禁府言啓曰,全羅監司狀啓據刑曹粘目內,全州前判官趙漢輔,移本府處置事,允下矣。趙漢輔今方待命,卽爲拿囚之意,敢啓。傳曰,允。
掌令沈益聖啓曰,請逆坦孥籍,一依王府草記,卽令擧行。請還寢泰績酌處之命,因令鞫廳,嚴鞫得情,夬正王法。請瑞虎等兩賊孥籍,亟令王府擧行。請徙邊罪人陸師聖,依律處斷。請物故罪人夏宅孥籍,亟令王府擧行。措辭竝見上答曰,勿煩。
上在慶德宮。停常參·經筵。
午時,日暈兩珥,暈上有冠,暈下有履,左右有戟,白虹貫日。未時,太白見於巳地。
具宅奎啓曰,大司憲金鎭商,持平李鎭儀,在外,執義洪重一居中在外,掌令沈益聖呈辭,鄭廣運親病受由在外,持平一員未差。今日以監察茶時之意,敢啓。傳曰,知道。
領議政金在魯,四十二度呈辭,傳于尹光毅曰,安心調理。
南泰慶啓曰,兼春秋朴徵佐,受由在外,今姑減下。其代,令該曹口傳差出,何如?傳曰,允。
吏曹口傳政事,兼春秋單,李孟休。
傳于南泰慶曰,今則世子宮胄筵,依例,取稟。
南泰慶啓曰,副提學元景夏入直,上下番校理趙明鼎,副修撰金相福,以災異非常,來詣請對,諸承旨,同爲請對矣。傳曰,詣閤。
又以英陵表石營建廳言啓曰,臣益河數日後,率相地官,馳進陵下,以爲擇定碑閣基址之計。而遠地往來,不但廚傅有弊,原·忠兩邑之卜定,木石亦將催促運入然後,方可無事役遷就之患。勢將留住陵下,待竣事復命,而其間列邑支供,則終涉巨弊。依近例,令宣惠廳·戶曹,磨鍊題給,何如?傳曰,允。
又以英陵表石營建廳言啓曰,碑石細釘,今將畢役,此後磨正入刻,亦當次第擧行。而本陵碑閣基址,尙未擇定,臣益河數日後,率相地官,馳往陵下,奉審完定之意,敢啓。傳曰,知道。
又以英陵表石營建廳言啓曰,本陵表石私儲取用事,草記蒙允矣。所用石材價本磨鍊題給之意,依前例,分付該曹,何如?傳曰,允。
又以英陵表石營建廳言啓曰,本陵表石鍊磨,旣已始役,二十日間,當爲畢役,前後面篆字,及後面製述,依崇陵表石前後面例爲之乎?敢稟。傳曰,依爲之。
尹光毅,以戶曹言啓曰,依傳敎,領議政金在魯,去十一月·十二月·今正月合三朔祿俸,令倉官更爲輸送于本家,則以爲情地危蹙,不仕而受祿,決不敢爲,虛辱輸送之命,不知其幾,只切惶悚云。祿俸,又不領受,何以爲之?敢稟。傳曰,令倉官更爲輸送。
具宅奎,以備邊司言啓曰,近來奸細輩之非理好訟,或重複放賣,或壓良爲賤,希望僥倖者,極其紛然。而法司官員,法外聽斷,以致窮民難支之弊,不可不隨現嚴懲。卽見京畿監司李箕鎭所報,則枚擧南陽府使柳鋌報狀以爲,唐津居徐恒一,與南陽居麻堂,奴主辨別事,相訟刑曹。恒一見落後,又復移呈掌隷院,自隷院推捉麻堂,未及對辨。而以三十日不就訟,例成立案,遽然決給於恒一,行關南陽,使之捉給麻堂云。而仍及恒一重複放賣,壓良爲賤之狀矣。訟理曲直,雖未知如何,而大小詞訟,隻在外方者,使之就辨於該道,外邑民人,毋得推捉事,旣是朝禁,則隷院之攬取秋曹已決之訟,推捉外方訟隻。而又復不待兩造對辨,憑藉三十日不就訟之法文,初不相考彼此文書,而以好訟一邊之言,遽然決給。致令得售其非理壓良之奸計,極爲可駭。當該隷院堂上罷職,恒一則令秋曹,考見前決立案,果爲非理,則依律勘罪懲勵事,分付,何如?傳曰,允。
假注書鄭景瑞書啓。臣敬奉聖批,傳諭于楊州渼陰村行判中樞府使兪拓基所住處,則以爲,臣身負重罪,獨逭吏議,拜疏徑歸,實非獲已。而伏奉聖批,勉諭愈渥,使之仍留。臣旣切感隕,繼以悚蹙,廉愧所在,顧末由仰承恩旨,則惟願亟被譴何,庶可少塞微分。伏地震惶,不知攸達云矣,敢啓。答曰,前已諭矣。此等之時,豈一向在鄕之時乎?卿須顧小子慇懃之意,其卽上來之意,更爲傳諭。
成均館進士洪鼎猷等疏曰,伏以聖賢,百世之師而綱紀於人倫者,實一體於君與父矣。宇宙之間,凡有含生血氣者,莫不知有君與父,則其於先聖賢,曷敢有一毫異心哉?雖世道汙下,變故多端,戾氣所鍾,或不無斁倫亂常之事。而至於燒毁先聖賢遺像,則此實前古之所未聞也。天理之所不容,王法之所難貸,春秋之法,亂臣賊子,人得以誅之者也。臣等,卽伏見慶尙道盈德縣校儒通文,則縣中間有牛山新安祠,奉安朱夫子影幀,而配以先正臣文正公宋時烈眞像,爲多士藏修之所者,厥惟久矣。乃於去年十月二十六日,縣居申世績·申任宋·張瑞軫·朴龍成·張漢經·申德瑚·申德珪·金石協·張鍊石等,乘夜踰垣,截斷院宇鎖鐵,偸出朱夫子及文正公眞像,焚之於林藪中云。噫嘻,痛矣,天下,寧有是耶?惟我朱子,實孔子後一人也。雖以同時群凶如韓侂胄·唐仲友輩,倡爲邪說,目以僞學,而終不敢有一分加害於朱夫子之身,則今於百世之後,禍及於七分之貌者,豈非斯文世道罔極之變耶?若文正公,一生受用,專在於朱子心法,則實我東之朱子也。先正之與朱夫子,同被是禍者,尤亦痛迫矣。蔑棄禮義,蠢然無知者,莫如夷狄,而至於先聖·先賢,猶知尊敬之義。向者丙丁之亂,實我國滄桑劫運,而惟大小學宮,終得晏然於兵燹之後。彼夷狄之類,豈眞知聖賢之道,可師可法而然哉?誠以天綱高懸,鬼神昭布,一理均賦,秉彝難誣故也。顧我東表,素稱禮義之邦,而況今聖化文明·儒敎丕闡之日,惟彼一種鬼魅之徒,乃敢肆然逞凶於達天所共尊之地者,不獨爲夷狄之罪人,而究其心腸,則將何所不至耶?臣等,竊嘗聞國法,燬人祠廟墳墓,及像人形而汚辱者,皆用極律,則況此焚爇聖賢之眞像者,處之尤當何如哉?方今守臣,譏捕七八人,已爲嚴囚,而道臣,亦加究治云。固知誅討之擧,一依成憲,而臣等,忝在首善之地,聞此無前之變,其所驚心痛骨沫血飮泣者,實不欲與此賊,一時俱生,則抗章請討之義,何暇待本道之勘治哉?於乎,人之所以爲人,以其有秉彝也,國之所以爲國,以其有綱紀也。苟於玆事,少有緩治,則將見人不人國不國,乖綱亂紀之變,殆無所不有矣。言之至此,痛哭之猶不足也。伏願聖明,以尊賢衛道之心,奮懲惡誅凶之義,繩以極律,夬正王法,以洩神人之憤,則斯文幸甚,世道幸甚。臣無任云云。答曰,省疏具悉。所陳者,令本道詳覈狀聞。
左議政宋寅明,右議政趙顯命,箚曰,伏以首春之月,虹再貫日,此何故也?爲大臣無狀,未有如臣等者,處大臣,專且久,亦未有如臣等者。夫以無狀,久於位者如此,所以積罪累釁,傷和氣而致災異,乃其宜也。然則今日消弭之策,惟有斥退臣等,改卜賢德,以共圖新化爲急務耳。若曰臣等,假飾爲辭,以應策勉之故事而已,則非臣等之情也。伏乞亟賜處分,以答天譴焉。仍竊惟念人情,施之而不見報則怠。今殿下晩養進德,不懈益勤,存之心而發之政者,皆可以當天心,而顧天所以報之者如此。雖以體乾不息之聖心,安保其必無消沮退轉之念也。臣等於此,不暇憂天,而憂殿下進德之心,由是而或退也。嗚呼,天人之際,猶父子,父雖不慈,子不可以不孝。舜,恭爲子職,卒能使瞽瞍悅豫者,不以不見愛於父母,而怠於爲孝故也。今殿下一以舜之所以事父母者,事天,反躬責己,如舜之負罪引慝,勤學勵精,如舜之竭力耕田,則頑嚚,尙可化,矧乎仁愛之天乎?伏願殿下,益奮聖志,益篤聖學,進德益强,求治益切,勿謂天道之玄遠難必,而務盡在我之道,以爲萬一感回之地焉。臣等,不勝憂懼,敢此略效愚忠焉。取進止。答曰,省箚具悉卿懇。旣諭下政院之敎,方自懍惕,卿等何有?今者次對之命,意蓋欲勉。卿等,安心勿辭。其卽擧行。仍傳曰,遣史官傳諭。
十二日四更,上御興政堂。諸承旨·玉堂請對入侍時,副提學元景夏,右承旨南泰慶,左副承旨具宅奎,右副承旨尹光毅,校理趙明鼎,修撰金相福,記事官李壽鳳,編修官黃沇,記事官蔡慶承,以次進伏。元景夏曰,靜攝中求對,極知惶恐,而災異非常,故不得已求對矣。災異前或有之,而未有若此之甚。三陽回泰之月,再見虹變,而況又昨今疊見,豈不悚慄乎?災不虛生,未知何樣禍機,伏於冥冥之中,而仁天警告,若是其丁寧矣?昔,朱子上封事,言遇災警省之道,而乃曰恒若皇天上帝,臨之在上,祖宗神靈,守之在傍,出一言行一事之際,無有一毫私意於其間。此實修省之本。而又復勅勵大臣,講磨消弭之策爲宜矣。趙明鼎曰,長官,旣盡達,別無他可達者。而凡所以勵政恤民者,有如救焚拯溺,則似合於應天以實之道也。金相福曰,臣等,欲陳小箚矣。虹變連有之故,心慄求對,而別無仰達者,惟在大警動·大振作,頻賜引接大僚,以講消弭之策也。南泰慶曰,臣,待罪近密,目見災異疊至,不勝驚心,隨玉堂求對。而遇災修省之道,玉署長,已詳陳之矣。朱子封事,演陳者尤好。而卽今答天譴之道,惟在勅勵大臣,同寅協恭,上下交修,勉行實政而已。俯賜留念,是望。具宅奎曰,今此天災之連疊,往牒所無,天人之際,未知何如?而恐懼修省,還是例語。內而紀綱解弛,外而關防疎虞,誠非細憂。別加延訪,是望。尹光毅曰,伏見下敎,實心憂惕,孰不欽仰?而出誠恢公,下盡挽回世道之責,則此可爲上答天譴之道。而亦復廣擇芻蕘,頻賜延訪,以講消弭之策也。景夏曰,方今可憂可悶之事,不可盡數,聖心,奮勵振發然後,上可以答天譴,下可以安民生。顧今挽回國勢之道,惟在殿下一心,而臣,俄以朱子之言仰達,亟加三思焉。上曰,前日,亦有下敎,非文具也,乃實事也。目今國事人心,可言者非一二,而勅躬謙讓之言,亦文也。倦勤,是堯·舜之事,而予之筋力·精神,如此,世道無可恃,奈何天之以淫虹勉勅?一則予也,二則予也。見新曆之後,予心如何,而凡大風雨時,予嘗不寐矣。予今氣憊心低,甚可悶也。景夏曰,奮勵之外,有何道乎?宅奎曰,心動神疲,則宜務靜養,而奮勵之道,不可忽也。景夏曰,今此氣憊之敎,似近於因循退托,如此而可以奮勵振作乎?上曰,天氣陽生,而予氣則不然矣。景夏曰,涵養則不如此矣。臣自湖南上來入侍,則聖上,以大承氣湯四字下敎。聖心出於奮勵振作,群下莫不聳動,而若聞此氣憊之敎,則人心,豈不解弛乎?世祖朝,命承旨尹弼商,入侍臥內,咨訪治道,此可爲後王攸法也。上曰,以寶臣下敎矣。景夏曰,弼商爲刑房承旨,而聖祖俯詢獄囚,則弼商,出囚徒案於袖中,一一仰對,故有此寶臣之敎矣。今殿下則出臨寒殿,召見臣等,是以外貌待臣等,不能無憾於天地之大矣。上曰,予欲常常引接儒臣,而臥見則不可矣。彼國則閣老,亦有臥接之時,而我國則人君動靜,誠難矣。處深溫而臥接儒臣何妨?而我國規模則不如此矣。景夏曰,聖上,嘗下敎臣等曰,先朝以小學爲敎,故常用工於勅躬率禮,不敢怠慢。而今承氣憊之敎,其爲憂慮,當何如哉?奮勵振刷,則庶無氣憊難振耶。上曰,奮勵則氣常勝耶?景夏曰,奮勵之心,常存方寸,則豈不有益於志氣耶?常常如此,則必無氣憊之患,而剛健弘大·悠久不息者,只在涵養之工。此雖愚者一得之言,伏願益加三思焉。明鼎曰,以疾下敎者,至再至三,誠不勝憂悶矣。群下之視君上,如殿下之視天。殿下一循天理而無過差,則群下自當仰體殿下而行之矣。殿下每有退托之敎,故百度無不解弛。備局堂上,爲數十員,而間或不能備員開坐,邊備亦漸疎虞。伏願深軫自强之策,勉勵諸宰,講究民憂,以盡應天之道焉。上曰,思之懍然矣。明鼎曰,警動振作,務盡咨訪治道,保惜精神,以思悠久不息,是所望也。上曰,予欲先下敎卿等,而有深量,故不爲下敎矣。頃時下敎,吳光運,見予心矣。司馬光事非矣,予於詩上,有注脚者矣。此豈無譏也?景夏曰,不可無譏議也。上曰,予甚善忘矣。景夏曰,有痰則如此,痰氣使人善忘矣。泰慶曰,下敎中不知自量·强勉苟且八字,臣等,不敢受。敢此仰達矣。上曰,承旨讀下敎,可也。泰慶讀訖。上曰,以不能奮勵其猶自沮,改之,可也。上曰,夜則予氣少勝,而東朝亦然矣。宅奎曰,熟故如此,而夜氣箴,宜留意也。景夏曰,夜氣淸明之時,引接儒臣,似好矣。上曰,然矣。景夏曰,嶺南,有極怪之變,方査治云矣。上曰,詳知乎?景夏曰,鄒·魯之鄕,出此變怪,此實非尋常之事也。豈料人心陷溺,至於此耶?先賢輩出,古稱絃誦之地,而乃有此變,其爲驚心如何耶?盈德,有朱子畫像·先正臣宋時烈畫像,而儒生輩燒火云矣。上曰,渠雖非儒,而豈不知朱子耶?欲召見儒臣而未果矣。上曰,文殊城內,移通津作獨鎭,則爲好耶?景夏曰,諸議多以爲,移通津作獨鎭然後,山城可以得力云。而臣於沁都奉命試才時,亦見山城,而形便,未能詳知矣。上曰,民皆當入乎?景夏曰,國家治法之要,在於收用人才,而我國規模,則雖有人才,實難用矣。列聖朝則用人之法,有異於今,故鄭忠信,以正兵知印,爲副元帥兼備堂。今則用人,全取門地履歷,且黨私橫流,雖有奇才,何以得用耶?朱子云,天寶之亂,杲卿·巡·遠伏節之士,皆朝廷不知面目之人也。其言,誠痛切。以今日規模,雖欲收用人才,而何可得也?或有人才,局於門地履歷偏黨,而不得見用。此三者擺脫然後,人才可得用也。上曰,副學,達得人之事,承旨亦達之,可也。宅奎曰,有門地則大提學·都體察使,皆自做得,用人如用木,而是豈棄短取長之道乎?各隨其才·各通其用然後,乃合於得人之道也。泰慶曰,小臣,實不知其何如而可以得人也?光毅曰,用人之道,臣待罪帷幄時,亦嘗備陳矣。今世則全無公道,備局·銓曹同然。故雖有人才,而無以見用,黨同伐異,皆無惜才之心。惟在聖上,布誠恢公,一心恢蕩,各通其用,則人才自可得矣。明鼎曰,朝家奬擢,皆貴近,而不羈自重之士,則無以見用,其何以激勵一世乎?有才識,無門地之人,用之爲宜矣。相福曰,輕爵祿然後,乃能伏節死義,國家用人之道,宜先取輕爵自重之士也。上曰,翰注,未知有何見也?得人之道,竝上達,可也。黃沇曰,小臣,見識魯莽,不知所以爲達矣。蔡慶承曰,黨習橫流,全用黨中之人,疎逖之人,則殆同於昔者所進,今日不知其亡云矣。如是而何以得人乎?臣壽鳳曰,祛黨二字,是殿下二十年苦心,而尙未有實效者,臣恐殿下於心法工夫,猶有未盡也。中字,是恰好道理。而司馬光,每念中字,有偏着之病,故朱子曰,君實病處,每從中字起。祛黨,雖是皇極之道,而不先平心觀理,聽其是非,而只用心於分別彼此黨習,則恐近於司馬光中字之病也。伏願益加治心之工,毋徒勞心於分別黨習。而是非得失,各循其理而處之,則黨習自祛,而人才自可用矣。上曰,李壽鳳之言,不能領會,更達,可也。臣壽鳳曰,殿下有日月之明,群下之黨心行私,豈不燭知?而臣恐明之所以爲明者,順其事之是非,而處之各當其理也。深惡黨私之橫流,而過於淵魚之察,不顧其言之是非眞僞,而處之不順其理,則其所以祛黨者,反所以激起黨心,而尤無益於鑑別人才之道也。上曰,終不領會矣。副學,能領會耶?景夏曰,臣亦不能領會矣。蔡慶承,囁嚅不能畢陳所懷。今聖上,至以得人之道,俯詢史官,可謂榮幸,而渠以疎逖之故,中心所欲言,有不得盡達矣。上曰,此誰耶?景夏曰,大提學蔡裕後之旁孫,故參判蔡彭胤之同姓親矣。上曰,然耶?景夏曰,寒殿夜深,不當以他事煩達,而臣於尹心衡事,欲爲仰達者。心衡之向來承牌,蓋欲登筵,而適無入侍之命,故從外退去,其後,因違牌遭補外之命。渠本以抱病之人,久在絶塞。今聞病狀添重,而萬一死於絶塞,亦甚可矜矣。上曰,其人,可謂廉潔自守之士。前日相臣及魚錫胤,相繼進達,而予不許矣。今副學又達,內擬可也。景夏曰,今日政,亦可使內擬耶?上曰,然矣。出擧條及榻敎上曰,承旨讀訓將緘答。光毅讀訖。上曰,副學來聽,且達所懷,可也。景夏曰,此事非關朝廷,而蔓延至此,豈不可憫乎?此後則更勿蔓延,臣所望也。上曰,儒臣亦達之。明鼎曰,副提學所達,是矣。相福曰,臣,在外,故本事不能詳知矣。上命承旨書訓鍊大將金聖應緘答判付。仍下敎曰,如此則訓將,將無可嫌者矣。景夏曰,訓將,似無引嫌之端矣。上曰,備局日次爲之事,分付。將欲詢問沁都事,此關軍國之謨,副學通于兩局將臣,入參日次,可也。上命承旨書傳敎曰,國事泮渙,鼎席不備,股肱元輔,方在悶縮。調停無期,朝象日乖,高高垂勉,焉可無乎?況周公處東,蒼穹示勉,誠淺致讒,遲回敦勉,此亦致異之一端也,尤切懍惕。大略旣諭下政院之敎。而噫,以予氣憊,惕然欲勵,此等之時,恒日倚仗之元輔,豈忍邁邁?方在靜攝中,夜又深矣。不能悉諭,其欲面諭。卿須體小子之固心,顧今日之時事,今日次對,幡然共參,一以慰小子之心,一以講消弭之道事,傳諭于領相。使偕來承旨傳諭。光毅曰,請下開門標信。上曰,當下之矣。上曰,待開門開政。出榻敎上命改書備忘記曰,頃者下敎旣諭,而涼德無能,心氣又耗,國事解弛。人心,日漸陷溺,朝象,一無可恃,邊方疎虞莫甚,小民困窮日滋,何待面飭?而今又歲初淫虹之異,其又日日疊報,懍惕之心,一倍于中。此由不德,此由不德,班班往牒,是誰之過?不能奮勵,其猶自沮,寔予之過。爲先減膳十日,以示自飭之意。咨大小群工,精白一心,同寅協恭,上副垂勉。上曰,備局日次爲之事,分付。出榻敎諸臣以次退出。
上在慶德宮。停常參·經筵。
未時,太白見於巳地。
領議政金在魯,四十三度呈辭,傳于南泰慶曰,安心調理。
傳于南泰慶曰,領議政四十三度呈辭還入。
具宅奎,以都摠府言啓曰,今日,入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管趙儼,以御營中軍軍兵等中日試放事,南小營晝仕出去之意,敢啓。傳曰,知道。
尹光毅啓曰,今日次對日次爲之事,命下矣。兩司除在外外,掌令沈益聖,卽爲牌招入侍,何如?傳曰,允。
具宅奎啓曰,卽者,備邊司郞廳,以大臣意來言,大臣·備局堂上,依下敎來會云矣,敢啓。傳曰,備局,皆詣閤外,以待領相。
傳于趙尙命曰,今此減膳,只行於大殿以下,慈殿,依前擧行。
傳于李益炡曰,領議政入來與否,偕來承旨,未書啓前,先爲問啓。
具宅奎啓曰,以減膳之日,中日依例姑停,何以爲之事微稟。傳曰,爲之。
有政。吏批,判書李周鎭進,參判洪象漢式暇,參議趙載浩進,都承旨李益炡進。吏批啓曰,臺諫闕員,今當差出,而擬望之人乏少。承旨外任竝擬,何如?傳曰,允。
又啓曰,全州判官,今當差出。而本州以營下劇邑,素稱難治,不可不擇差。他道有聲績守令,竝擬,何如?傳曰,允。
以金尙迪爲大司諫,申思觀爲司諫,權賮爲獻納,黃柙爲正言,李應協爲持平,具允明爲禮曹正郞,金景泌爲禮曹佐郞,李春躋爲判尹,沈聖希爲戶曹參判,洪象漢爲同春秋,李匡德爲同義禁,金光遇爲杆城郡守,金元澤爲全州判官,盧泰觀爲監察,李泰重爲監察,趙觀彬爲兼同經筵,朴敬行爲奉常主簿,李渭輔爲輔德,南漢紀爲同敦寧,金相福爲兼司書,任命周爲禧陵直長,鄭光震爲宗廟直長,徐魯修爲平市奉事,韓光協爲萬寧殿別檢,金用謙爲萬寧殿參奉,尹心衡爲應敎,鄭志翼爲司僕判官,李箕獻爲判決事,林志浩爲內贍直長,申璛爲司僕僉正,趙雲逵爲修撰,李永祚,待敎單付,南溟翮,承文正字單付,盧賢鶴,學正單付,星州牧使李秀輔陞號事承傳。
兵批,判書金若魯進,參判鄭來周入直進,參議趙明謙呈辭入啓,參知金尙迪病,右副承旨尹光毅進,以南允明·尹誼爲同知,金愼行·宋性源·李漢謙爲僉知,金天緯爲昌慶宮假衛將,韓光肇爲文兼,宋淳明爲洗馬,金光遂爲翊贊,林柱廈·李東馦爲同知,洪得厚爲文兼,宋堯卿·朴弼文·洪重福·趙尙夔·兪億基·趙榮國·金省魯副護軍單付,鄭錫五·趙明澤副司直單付,任珣·韓德厚副司果單付,鄭景瑞副司正單付,洪觀海爲假內乘。
吏批啓曰,侍從臣父年七十人,每於歲初抄啓事,曾有定式矣。年七十人,別單書入之意,敢啓。傳曰,知道。
又啓曰,成均館典籍李塤呈狀內,身病甚重,不得察任云。依例改差,何如?傳曰,允。
又啓曰,年九十婦人,令該曹抄啓封爵事,頃因大臣陳達,已有定式矣。年九十婦人,別單書入之意,敢啓。傳曰,知道。
又啓曰,卽接司僕寺牒呈,則僉正洪鑑輔,身病甚重,不得察任云。依例改差,何如?傳曰,允。
又啓曰,內贍寺直長李觀聖,除授後,過限未肅拜,依例改差,何如?傳曰,允。
又啓曰,今日政廳,伏見江原監司權爀褒貶啓本,則平昌郡守崔爾柱,以或欠剛克爲目,麟蹄縣監申鎭夏,以弛禁當警爲目,銀溪察訪睦宗夏,以無妄宜警爲目,則竝宜置下考。而置之中考,殊無嚴明殿最之意。當該道臣推考,兩邑守令及察訪,竝罷黜,何如?傳曰,允。
兵批啓曰,僉知中樞府事李宜祿戶奴呈狀內,上典,病伏鄕廬,末由上來肅謝,斯速啓遞云。西樞雖是閑局,不可虛帶,今姑改差,何如?傳曰,允。
又啓曰,前參軍安處聖,司果李益梓·閔震旭·崔天樞,及第曺纘周,閑良白千載·宋漢濟·洪胄烈等,或軍器監董,或捉得惡虎之功,俱有加資之命。而安處聖·李益梓·閔震旭·崔天樞,雖已資窮,未經準職,曺纘周·白千載·宋漢濟·洪胄烈,係是出身閑良,何以爲之?敢稟。傳曰,竝加資。
李益炡,以吏曹言啓曰,星山縣,以弑主罪人所居邑,去丙辰年降號矣。今年已準十年之限。星山縣,陞爲牧,而時任縣監李秀輔,已經准職,陞爲牧使,何如?傳曰,允。
具宅奎,以內乘,以提調意啓曰,假內乘李興遠呈狀內,矣身,猝得寒感,食飮全廢,坐臥須人,萬無供職之望,卽速啓遞云。病勢如此,則不可强令察任。今姑改遞,其代,令該曹口傳差出,何如?傳曰,允。
同副承旨韓翼謩書啓。臣敬奉聖旨,馳往傳諭于議政府領議政金在魯所住處,則以爲,臣蹤地益蹙,病狀轉甚,四朔撕捱,一味蟄伏。歲色更新,而莫伸情禮,天災疊出,而若無省識。癙憂焦懍,日惟威譴是俟。不意今者,綸音特下,勉臣以入參賓對,而遇災警惕·强氣勤勵之聖意,有足以悅人心而回天怒。臣於此,實不勝欽感。而至於元聖之引諭,萬萬非庸累如臣,所敢承當。九頓擎讀,不覺心肝之隕墜而涕泣之交逬也。使臣有一分可進之勢,則當此憂虞罔涯,上下驚惶之時,豈不思竭蹶承命?而區區廉義,斷無仍帶職名,冒進天陛之理。況今狗馬賤疾,反復沈淹,百症交攻,元氣大脫,委身牀褥,末由蠢動,又犯違慢之誅,尤增悚慄之忱。惟願亟賜處分,竝幸公私焉云矣。臣旣承偕來之命,姑爲仍留之意,敢啓。答曰,此等之時,豈忍邁邁?予亦强勉,卿何固執?卿雖固執,登對聽諭,顧我想卿,此亦君臣相孚之道也。諸臣旣到,待卿幡然。卿須體今日之意,强起共參,用副小子之意。更爲傳諭。
同副承旨韓翼謩書啓。臣敬奉聖旨,傳諭于議政府領議政金在魯處,則以爲,臣情病俱劇,未承虛佇之敎,方切悚懍,卽又承宣,臨傳特諭,開曉敦勉,若是備至。臣雖無狀,不至全昧分義,苟有一分可進之勢,則豈不思變通之道?而區區廉愧,姑捨勿論,卽今病狀,極其危篤,末由起動於床褥之外,又犯違慢。只願亟被誅譴,少安垂死之心而已云矣。臣旣承偕來之命,姑爲仍留之意,敢啓。傳曰,知道。
行都承旨李益炡疏曰,伏以臣之病狀,實無夙夜供劇之勢,而聖候方在靜攝中,又値遇災修省之時,職在近密,不敢言私,忍疾趨參於今日賓對矣。入侍未罷,猝然痰升於胸腹之間,呼吸急促,氣眩眼暈,不覺精神之昏瞀,至有他承旨替入之命。幸以扶出歸院,急灌藥物,少得鎭定,仍卽舁還私次。諸般症形,一味苦劇,而太廟展謁,期日不遠,以此病狀,實無陪扈之勢。玆敢疾聲呼籲於天地父母之前。伏乞聖明,俯賜矜諒,亟遞臣所帶之職,俾得專意調治,以尋生路。千萬幸甚。臣無任云云。答曰,省疏具悉。卿其勿辭,調理察職。
十三日午時,上御興政堂。大臣·備局堂上引見入侍時,左議政宋寅明,右議政趙顯命,知中樞府事申思喆,禮曹判書趙尙絅,兵曹判書金若魯,副司直李宗城,副司直金聖應,左參贊朴文秀,吏曹判書李周鎭,工曹判書柳儼,開城留守吳光運,副提學元景夏,右尹李日躋,刑曹參判金尙星,吏曹參判洪象漢,校理趙明鼎,掌令沈益聖,都承旨李益炡,記事官李壽鳳,事變假注書鄭景瑞,編修官黃沇,記事官蔡慶承,吏曹參議趙載浩,追後入侍。上曰,注書出去,與吏議入來,可也。臣壽鳳,承命出去。其間說話,未能盡錄。上曰,氣憊如石壓,已多可悶,而時勢國事,無一可恃,丙子以前事有所記者,自內,時或見之,不覺寒心矣。虹變,是戎象民心,豈不動也。邊方,近甚疎虞,尤宜有講究者矣。寅明曰,學而後,知不至。殿下若無典學之工,而書自書·我自我,則何以爲出治之本耶?百尺竿頭,更進一步,是臣所望於聖上。而凡所以振勵頹俗·修明政敎者,亦惟在於聖上之一心自强·悠久不息也。無形之事,非趙中峯之明見,則何以知之?而夫豈有如戊申之急變也?恐懼修省,以盡應天之道,則今日之災,亦可以玉成殿下,而爲他日太平萬世之基也。顯命曰,近來聖上,每有氣憊之敎。臣等,相顧失歡。方今沴氣上干,天災孔極,聖上,亦宜奮勵振作,以盡享天心之道,而何以有此消沮之敎耶?堯·舜三代之君,遇災修省,因而興太平者多矣。上曰,江都築城事,欲問之,而能得可守之軍乎?雖有城池,得人然後,可以守之矣。元景夏門地之說,是矣。入侍史官,亦下詢而果皆以爲難矣。寅明曰,三代賓興之制廢,而無奈何矣。惟是日計不足,歲計有餘,而姑盡心於棄短取長之道爲宜矣。上曰,今雖有伊·傅,何以得之乎?寅明曰,輔導元良,是第一急務也。上曰,連開講,則當有效矣。寅明曰,因循解弛,是今日痼弊,而如關西錢弊,不可不變通。馮驩焚券,而尙爲孟嘗得民心。今則惟以收斂爲事,民不得安邑樂生,思之寒心矣。上曰,此是節目,道臣,宜先擇矣。五禮儀·大典訓義欲成時,諸臣皆苦之,而予用心不解,故成之矣。政令之下備局者,備局,猛加心力,而如予成訓義時,則事無不行者矣。騎兵收錢之弊,宜除之,而一時事無效矣。顯命曰,作事,宜戒輕銳矣。上曰,文殊移入通津事,已問元景夏矣。予心,在於守都城。而有通津移入文殊城內之事,則民或爲慮耶?諸臣竝達之。申思喆曰,上天警告,丁寧懇惻。聖上,正宜大警動·大振作,明其賞罰黜陟,一合於天理之公,則自可有消弭之道矣。疆域之憂,臣不能詳知矣。尙絅曰,世道·人心,無可恃,內而勅廟堂,外而勅監司·守令,爲宜矣。若魯曰,得人,是要道,而奮勵不解然後,可以用人。追計十餘年前,則殿下宜益有所恐懼加勉者矣。卽今世道·人心,無一可恃,西南之憂,不知當在何日,而立紀綱勵風敎之道,宜留聖念也。宗城曰,數日之內,屢賜延訪,卽此一事,消弭何難?臣無有良謨·嘉策,可以補助萬一。而臣見先集,則在昔宣廟甲辰元月,臣先祖恒福,以大臣,當遇災延訪之日,有所仰陳,爲言甚多,臣當撮要以達。而其曰開誠心·恢公道,是第一要道。而開誠,當自納諫始,用人,當自恢公始,一句語,正合今日之體念也。苟能盡心於納諫·用人,則內而立紀安民,外而制鎭固圄,有何難乎?卽今世道·人心之可憂者,有甚於疆域之憂,宜思振勵之方。而南事則誠不無深憂者,故相臣尹志完,通信使往回後,乃曰可保百年無事,近聞東萊消息,則對馬島窮竭云矣。凡事更革則有輕易之弊,持重則有因循之患,觀勢而行,好謀而成,爲宜矣。上曰,所達是矣。聖應曰,大臣·諸宰盡達,臣有何更達?而祖宗朝則連送巡邊使,近來人心·世道,漸不如古,恐致騷擾,而亦何可因噎而廢食也?守都城,是堂堂正論,而江都天險,卽保障之難得者,亦宜備盡修飭之方也。文秀曰,以此規模,何可得用英雄·豪傑之才耶?一入筵中,皆思逐之矣。旣不大恢公道,不顧門地京鄕而用之,則無以得人也。上曰,燕昭之事,可以取鑑矣。文秀曰,疆域之憂,則淨掃地上,一番屈膝,豈有他憂?周鎭曰,筵奏之體,何等嚴重。而朴文秀,以駭悖之說,陳達筵中,此雖言多妄發之致,事體極爲寒心。臣方待罪於經筵,故敢達,推考何如?上曰,智而學問不足故也,何必推考也?周鎭曰,天災非常,聖心,大振作·大警動,有此俯詢於諸臣。或以立紀綱·納諫·擇人之意,迭陳於前,其言,非不好矣。而卽今世道如此,人心如此,專由於黨論。聖上,至誠調劑,在廷諸臣,外面似若無黨,而實則內懷黨心。聖心若弛,則將至於殺機之暗動。思之至此,懍然寒心。人君,雖欲立紀綱,黨論未破之前,紀綱,何以立之?人君,雖欲納諫,各以黨私之說陳之,直言,何從而聞之?人君,雖欲擇人任使,黨人,各私其黨,黨同伐異,人不得安於其位。靈城,雖以鄕人可用之說陳達,如奇彦觀者流,轉相效尤,鄕人,亦爲黨論。卽今要道,莫如破朋黨三字。當此遇災修省之日,堅持聖心,專以破朋黨爲務,有終有始,不懈於宴安之際,區區之望也。上曰,此言是矣。故相臣,無黨心之故,吏判之眷眷於破朋黨之意如此矣。儼曰,人君體天之道,惟在自强不息。易曰,天行健,君子以自强不息。不息之工,莫如學問,殿下好學之誠,臣嘗欽仰。而近日,久不開經筵如此,自强之志自解矣。係心學問,則百念不至走作,逐日開筵,卽今日答天譴之要道也。巡撫之請,雖有意見,而不如專任監司也。倉卒不能畢陳所懷,而惟願益勉學問,悠久不息,以盡體天之道。上曰,自强之說,是矣。光運曰,皇天仁愛,故災異多在有道之世,使之警懼修省,以爲玉成之地。今此三陽開泰之月,淫虹貫日·金星晝見,誠爲可驚可愕之變。而聖上,惕然警動,減膳責己,延訪群下,慮及於疆域之外。孟子曰,無敵國者,國恒亡。百年昇平之餘,隱然若一敵國。庶幾有自强之望,虹貫·星晝之變,可謂法家拂士,而皇天仁愛之效,於此著矣。因此警懼之心,講確不虞之備,亦不可蹉失幾會。而西北嶺隘之修勅,實爲備禦之緊務,此則臣前春所上冊子中,已悉陳之矣,今不必疊床。且此事猶屬第二事。自强之本,在於朝廷之得人。今日君臣上下,皆以得人爲急先務,而日日講究,只作閑說話。得人,豈有別般道術?大臣,以人事君者,今日進一賢,明日進一賢而已。銓衡之臣,爲官擇人,不爲人擇官而已。如此則自可得人。諸臣,雖以門地·履歷·色目爲憂,而大臣銓官,何必拘此三者?惟才是用,可也。何憚不爲之,而直爲此憂歎也?殿下又以不得伊·傅爲慨,而伊·傅之爲伊·傅者,以其公而無私也。今日相臣,苟然公而無私,則是亦伊·傅也。彼丈夫我丈夫,何必借才於異代乎?殿下,堯·舜之資也。一朝奮勵,不怠不倦,則唐·虞事業,卽分內事。爲大臣者,旣以堯·舜,望吾君,則其自處,獨不以伊·傅爲期耶?今日君臣上下,交相勉勵,洗滌私意,廓然大公然後,可以有爲。若不能克己,而徒作一場奮勵而止,則亦何益乎?相臣,以窮理爲言。而所謂窮理,非懸空揣摩之謂也。人君窮理,宜在萬機上。今日之事,如是而非者,有兩段焉,此亦窮格中一事也。勤攻闕失,出於忠益,傾軋異己,出於患得,其言之公私,迥若燕越。而二者相眩,故惡傾軋則竝與勤攻而廢之。名節者,國家之元氣也。黨論者,國家之蟊賊也。其心之邪正,判若霄壤。而二者相亂,故惡黨論,則竝與名節而廢之。勤攻廢而名節壞,則國家危亡,可立而待也。漢·宋黨目,皆小人之指君子爲黨者,而非眞黨也。臣謂惟周末與今日,有眞黨也。班固游俠傳序曰,周室衰微,禮樂征伐,自諸侯出,大夫世權,陪臣執國命,陵遲至于戰國,合從連橫,背公死黨之議成,守職奉上之義廢。此眞淫朋,而與今黨相類。游俠之借軀報仇者,雖忠臣之殺身成仁,何以過之?然實是名敎之罪人。今之在黨者亦然。而惟在聖心之鑑別,如辨黑白·如數一二。罪傾軋而闢言路,斥黨論而扶節義,各當分數,處置得宜,則人心悅服,而假不得亂眞矣。若因噎廢食,處分失中,則人心疑眩,邪說鼓作,傾軋者冒直言之名,黨論者冒風節之名,世道·人心,益不可收拾也。聖學窮理之工,烏可忽乎?然其本,又在於居敬。臣病不能登筵者幾一年,又出西都。今日入闕,問心經進講幾許,則禁中人,傳言殿下中輟心經,代以周禮云。未了一書而讀他書者,有朱子之戒焉。心經者,堯·舜以來,心訣在焉。儻殿下悅如芻豢,則豈代以他書耶?臣恐殿下萬化之源,或欠沈潛堅凝之工,而以此而應萬機,何以一一中理耶?伏願益加工於本源之地,純而無雜,一而不一,以爲對越修省之本,則可以消弭天災矣。上曰,所達,皆是而眞藥石也。卿以誠心勉予,予不以誠心諭卿乎?卿之出西時,予有東朝問候,不及召見,予亦不誠矣。松都事,陳之,可也。光運曰,耳峴,實爲松都關隘,而樹木童濯,事甚慨然,欲爲禁養。而此是金川地也,非松都所管處,故不能申飭。而臣旣帶備堂,自備局,申飭乎?上曰,卿下去後,申飭禁養,這這摘奸。本官如不能禁養,則狀聞,可也。出擧條景夏曰,臣之微悃,昨夜入侍,已爲畢陳,今無更達者矣。上曰,昨日求對,副學,得體矣。可謂眞得其職矣。日躋曰,遇災修省,悠久不已,則疾風雷雨,變而爲星雲慶星,轉移之機,固如此,而其機,不可失也。臣於氣憊之敎,不勝慨然。罪四凶擧八元,卽堯五十年後之事,而治水之功,亦在禹五十後,則何殿下有此退托之敎耶?學問之工,惟在勿忘勿助,不懈此心而已。祛黨固圄之策,俱宜講究,而只係聖上之奮發飭勵也。上曰,望予者過矣,而大體是矣。尙星曰,日勢已晩,請以大槪陳之。天道純亦不已,不純則不能不已。人君治心之工,無有私意,雜於方寸然後,亦能悠久不已。反之於聖上一心,而果能純而不雜,則是合於天也。不然則宜益加涵養省察,表裏洞澈,無一時之或間也。程子聞朕何敢當堯·舜之言,愀然不樂曰,陛下此言,非天下之福也。殿下以堯·舜自期之心,而何以有消沮退縮之敎耶?伏願益思勉勵,毋負初心,以實心行實政,以盡答天譴之道。上曰,所達,極精矣。象漢曰,災亂非常,聖心憂惕,有此延訪,熒惑退舍之慶,卽此事,可以占之矣。關防疆域之憂,不可少忽,而其本則朝廷也。朝廷協和然後,疆域可以無憂矣。吳光運似是而非之說,好矣。惟願益加奮勵,以盡破淫朋祛私意之道,則將見百度惟貞,庶務畢擧,而轉災爲祥,不難矣。上曰,所達,極是矣。顯命曰,諸臣所達,俱有意見,見之行事之實,則尤好矣。更加董飭,何如?上曰,可矣。寅明曰,朴文秀爲咸鏡監司時,南關各邑,假率罷定軍作隊後,每年行操與否,狀稟擧行事,狀聞定式。而其後非惟一不行操,亦無狀稟之事,事極未安。道臣,竝重推警飭,何如?上曰,依爲之。出擧條寅明曰,卽今安民濟時之責,非殿下當之,而誰當之耶?常以舜何人予何人自期,而益加工於窮理居敬之方,亦復頻賜引接,以盡導達群下之道,何如?顯命曰,修省之省字有義。政令有過,則亦當修省。發政施仁·疎鬱興滯之道,此時,尤宜倍加惕念也。上曰,所達,極是矣。寅明曰,聖上減膳之時,諸臣,亦宜減省祿俸,以存警懼之意也。上曰,此由寡躬,何必然耶?寅明曰,災異非常,上下警懼,有此延訪之命。而備堂,亦多不入來者,誠甚慨然。篤老,及衆所共知,實病外,不入來人員,竝罷職,亦似爲警飭懈惰之一端矣。上曰,依爲之。出擧條及榻敎寅明曰,近來侈靡之風,日以益甚,轉相慕效,無財者拘於俗習,至有婚嫁失時之弊。財竭民窮,實由於此,誠非細慮也。臣等自奉,亦不免豐侈,其何以勅下,以防如水趨下之勢也?聖上尙儉之德,每切欽仰,而至於宮掖間事,臣等不敢保其必無華侈,自上,宜先深加禁抑。至於宦侍,本是黃衣灑掃之役,而衣服過侈,或有錦緞,公服,雖異常着,不當如此。且聞閭巷出入之時,騶從過多,呵辟,如朝士之臣,雖不目見,果如所聞,則亦可寒心。令內侍府,嚴加禁飭,隨現罪責。閭閻侈習,誠難猝禁,而卽今入侍刑曹·京兆堂上,皆曉事能文之臣,以三令五申之意,作爲文字,以渠之利害,至誠曉告,則雖近文具,亦豈全無感革之道耶?上曰,此宜自予先勉者也。高髻廣眉之說,豈可不念乎?中官飭勵事,出擧條,分付內侍府,可也。出擧條寅明曰,賞典,宜加愼重。別工作陞六,鄭□良,常非之,而聖上,亦以爲然矣。愼賞一節,留念是望。上曰,然矣。寅明曰,科額多出,滯鬱之弊日甚,雖以李彦世言之,若經一縣,則必不出此怪擧矣。今番慶科,變爲庭試,似合於節損矣。上曰,是矣。顯命曰,何可以災改科耶?尙絅曰,右相之言,好矣。景夏曰,臣果與左相,有所酬酢,所達,實出於恤經費之意。當此災異荐疊之日,尤宜深念財力之匱竭,變通科試,似好矣。宗城曰,臣意欲得實才,莫如增廣也。要道則只在擇知貢擧之人也。顯命曰,庭試則皆徼幸矣。文秀曰,不文宰相之甚多,由於科額之太多。宰相子弟之不文者,得鄕文占科第,如此者,將何用哉?世道日下,得文之人,公傳道之,不少爲嫌矣。但增廣則鄕之巨擘,多爲之,今番則行之,而後則不行宜矣。儼曰,增廣,未必得人才也。節省爲好,變通似宜矣。上曰,儒臣·臺臣之意,何如?明鼎曰,非常災異,節省爲宜,改以爲庭試何妨也?沈益聖曰,以節省之道言之。今此改科,亦爲應天以實之道也。尙絅曰,旣已頒布,今若變改,有損國體也。顯命曰,欲得賢良,當行人才薦耶?若魯曰,遇災勵政之日,何必只以科爲論也?顯命曰,國體似顚倒矣。上曰,國體顚倒,姑置之。顯命曰,刑獄之滯鬱,足以致災。內以京獄言之,京兆·秋曹,亦多有淹滯冤鬱者,外方可知矣。當此遇災警動之日,審理之政,不可不急行。臣意以爲分遣繡衣於外方,使之疎決,則亦足以爲導迎和氣之一道也。上曰,予亦欲下敎矣。所達是矣。周鎭曰,勿論遠近,八路,一時竝爲差送乎?抑漸次差遣乎?至於兩南則郡邑最多,似當分送左右道。而旣以御史爲名,或自備局抄啓乎?上曰,吏曹當爲之矣。景夏曰,湖南雜犯殺獄,五六十度矣。臣待罪藩任,則當疎決,而遞職未及畢矣。湖南獄事,臣欲爲審理敢達矣。上曰,卿方句管本道,湖南則卿可主之矣。刑參,亦自嶺南來,嶺南事,亦應詳知之矣。尙星曰,嶺南則以其七十餘州之故,獄案最多,臣之待罪藩任時,獄案未決者,亦至四十餘度矣。周鎭曰,使名,當以審理使定之,而勿論堂上·堂下,當爲極擇差出,就議廟堂分差,何如?上曰,依爲之。堂上·堂下中擇差,可也。出擧條寅明曰,外方守令,文·南·武交差,曾有定窠,而近來,各以勢力橫占,全不遵行。文武旣以科目進,而近因窠窄人多,無以得霑寸祿,而外邑之窠,太半屬於蔭南,亦恐非用人才·平物情之道。自廟堂與銓官,取考外方官案,申明交差之法,而文·南·武窠參□□分排,稍廣交差之路,別單列錄啓下後,一切定式施行,何如?上曰,依爲之。出擧條。顯命曰,婚嫁喪葬之過時者,足以感傷天和。年前,朝家以顧助婚葬事稟定,申飭中外。而聞其時,有過三十始嫁者,八路掩埋,殆至屢萬枯骨,此乃朝家莫大之惠政也。當此遇災警惕之日,亦不可無隱恤之典。分付京外,一依前年例,使之另加顧助,俾得及時婚葬,則亦足爲導迎和氣之一道矣。上曰,予亦欲下敎,而所達,好矣。依爲之。出擧條寅明曰,堂后日記改修事,設廳然後,可以行之,而亦宜多出堂上也。堂下則以承文院參下,多出假官,似好矣。上曰,設廳甚難,姑收置司諫院朝報於政院,可也。寅明曰,向來宣傳官處分,終涉過重,萬物咸新之日,宜有解霈之道矣。顯命曰,經歲勿解,已是過重,而且此事,非關色目,非久置之事也。上曰,吏判,亦以祛朋黨爲言矣。淫虹之變,豈可以此而救之耶?寅明曰,旣知其過,則何必久持耶?金養澤·奇彦觀,亦不宜久爲如此,而金養澤則情志無怪矣。上曰,奇彦觀,益可痛矣。然則李彦世宜放之言,亦當至矣。寅明曰,年少輩事也。上曰,此則予心,固矣。上曰,吏曹三堂來前矣。欲下敎矣。卿等,同事頗久,其果寅協,而所謂寅協者,外面苟同耶,內實相同耶?不直陳則是欺予也。毋隱竝陳,可也。周鎭曰,臣以萬萬無似之身,猝當萬萬不堪當之寵命,黽勉承膺,而以臣材力,決無堪當之望。況今世道·人心,尤無彌綸寅協之勢,惟以公平無黨爲心。凡於政注之際,諸堂,或不參政注擬,則輒先相議停當,而同僚姑無大段參差之端。世道·人心如此之時,不悅者想多有之,早晩顚沛,勢所必至。恐累則哲之明,以是爲懼矣。上曰,卿等,無如向來銓官之相爭乎?如可爭則預先達之,可也。雖叔侄之間,異見則可達也。周鎭曰,人之所見,各自不同,每事豈有純然相同之理,而凡於通淸及注擬之際,預先相議可否,豈有相爭之理乎?但卽今世道·人心,實爲可悶,俄以破朋黨三字仰達者,意實有在。臣等之顚沛,不足道,而莫助聖上委任之意,非無可達者,而日勢已昏,不敢爲長語矣。象漢曰,同僚叶心然後,可以報國,而臣之事君,惟以直心無私自勉。凡於通塞,無不從公相議,或不相參政,而皆是私室相議者矣。載浩曰,臣決科八朔之內,至叨是任,私心兢惶,已不可言。而才分之萬萬不逮,待罪承宣時,亦有所達。而知人旣難,格例亦多拘礙,非臣所可堪承,而姑無與同僚不相合之端。蓋臣素性,不欲苟同,臣叔,方入侍,而臣嘗與臣叔論事,十事未嘗八九相合。元景夏,是數十年娚妹之親,而十事輒七八相爭矣。臣於此任,豈敢承膺?而聞洪象漢之言,則以爲平日,景仰笠洞故相臣豐陵君大監云。故臣聞其一言,而卽爲出脚矣。象漢曰,重書軒,旣承下敎,有所仰陳,而臣之一心,惟在不負國家矣。載浩曰,亞銓之事,豈不難乎?欲不負國,則得罪於知舊,欲不負知舊,則是負國也。今日之處銓者,亦豈不難乎?欲狹之,則乃曰無名節·無才華,不可用也。欲廣之,則乃曰不分是非·邪正·眞僞得失,各以門地·履歷·黨論,恣意招擢。甲者則以乙者爲非,乙者則以甲者爲非,如此人心世道,臣何以彌縫耶?臣則於彼於此,無所拘牽,豈忍負國,豈忍負先臣?天上天下,只有臣一身,而世道如此,早晩顚沛,固自料知。而恐傷則哲之明,以是爲懼矣。上曰,各思勉勵,而速行都政,可也。掌令沈益聖啓曰,請逆坦孥籍,一依王府草記,卽令擧行。上曰,旣諭何煩?請還寢泰績酌處之命,仍令鞫廳,嚴鞫得情,夬正王法。上曰,其勿更煩。請瑞虎等兩賊孥籍,亟令王府擧行。上曰,其勿更煩。請徙邊罪人陸師聖,依律處斷。上曰,其勿更煩。請物故罪人夏宅孥籍,亟令王府擧行。上曰,勿煩。五啓措辭竝見上西路嘯聚之釀成徒黨,已有年所,至於近日而極矣。新溪殺越六人之說,西關欲掠燕卜之招,俱涉驚駭,若不趁加督捕,蕩其巢穴,則將爲國家無窮之慮。聖上霄旰之憂,廟堂訏謨之策,非不嚴明。而爲帥臣者,視之若尋常竊發,終不能大加搜捕。遂使黨類寔繁,排布轉密,以至於無忌憚,莫能禦之境。請自今以後,申飭捕廳,各別廉捕,兩道帥臣,從重推考。上曰,依啓。上曰,發啓已怪,而不爲依啓。而使之連啓,則尤悶矣。寅明曰,守禦使·摠戎使,各以春操擧行與否狀聞矣。詰戎事重,昨年年事稍勝,南漢,又是合操當行之年,停廢極爲重難。而不但今年節早,春耕不遠,當此災異荐疊,人心驚懼之時,凡事,宜務鎭靜。且昨秋,亦纔行操,與久停有異,今春習操則姑令停止,何如?上曰,依爲之。寅明曰,京畿水使具樹勳,亦以春操狀稟矣。一體使之姑停,何如?上曰,一體許停,可也。諸臣以次退出。
上在慶德宮。停常參·經筵。
辰時,日暈兩珥。
南泰慶啓曰,大司憲金鎭商,持平李應協·李鎭儀,在外,執義洪重一居中在外,掌令鄭廣運親病受由在外,沈益聖呈辭。今日以監察茶時之意,敢啓。傳曰,知道。
領議政金在魯,四十四度呈辭,傳于南泰慶曰,安心調理。
傳于南泰慶曰,大臣秋曹堂上入來。
傳于南泰慶曰,副學同爲入侍。
傳于南泰慶曰,今日仕進承旨,竝同爲入侍。
傳于南泰慶曰,昨有稟定事,卽爲開政。
左議政宋寅明,右議政趙顯命,與秋曹堂上,依下敎來詣矣。傳于南泰慶曰,詣閤。
傳于南泰慶曰,政事循例開政,而下敎事,同爲入侍後爲之。
有政。吏批,判書李周鎭進,參判洪象漢進,參議趙載浩病,右承旨南泰慶進,以鄭俊一爲兵曹參知,徐命彬爲左尹,羅弘漸爲奉常主簿,金昌運爲新寧縣監,李垍爲洪川縣監,洪象漢爲司譯提調,洪得厚爲司僕正,李寅賓爲鏡城判官,副司直金始㷜,今加正憲。侍從臣父年七十,加資事承傳。
兵批,判書金若魯病,參判鄭來周入直進,參議趙明謙呈辭受由,參知未差,右承旨南泰慶進。
兵批啓曰,同知中樞府事李東馦,年老病痼,無望供職云,不可虛帶,今姑改差,何如?傳曰,允。
李宜祿·李重述·李夏宗,副護軍單付,金尙喆·趙載敏·洪廷命·李啓昌·柳埅·韓光肇·李昌壽,副司果單付,申命式,同知單付。
傳于趙尙命曰,承旨前望單子入之。
以南泰良爲左副承旨,黃梓爲同副承旨。
傳于趙尙命曰,今則日氣尙寒,會講以開月稟行事,分付侍講院。
南泰慶啓曰,新除授藝文館待敎李永祚,時在公洪道沔川地,斯速乘馹上來事,下諭,何如?傳曰,允。
傳于南泰慶曰,政院下敎者,相臣條件,分付後出去。
南泰慶,以侍講院言啓曰,本院新除授輔德李渭輔,除拜之下,不爲出肅。卽爲牌招察任,何如?傳曰,允。
又以弘文館言啓曰,新除授應敎尹心衡,時在咸鏡道鏡城府任所。經筵入番事緊,請斯速乘馹上來事,下諭。修撰趙雲逵,卽爲牌招察任,何如?傳曰,允。
又以備邊司言啓曰,會寧開市,旣已完畢。令承文院撰出回咨,別定禁軍,下送于義州府,使之傳給鳳凰城將處,以爲轉送北京之地,何如?傳曰,允。
編修官任鏡觀書啓。臣敬奉聖旨,馳往傳諭于楊州渼陰村判府事兪拓基所住處,則以爲,臣有罪倖免,惶愧交極,有命未承,隕蹙倍切。忽此意外,聖諭又降,趣臣上來。臣祗奉感悚之餘,繼以抑塞之至。臣之情地,萬分難冒之狀,已暴於日昨徑歸之疏。伏想聖鑑,必應俯燭,而今者恩旨屢下,有若臣可進而不進者然。此又臣誠薄不能仰格之罪也。臣冒寒勞動之餘,病狀越添,涔涔委綴,所對亦不成辭理。當俟神氣少勝,更控危懇,仍請嚴譴云矣。敢啓。傳曰,知道。
江原監司狀啓,高城等官居海夫良人尹興達等渰死事,傳于趙尙命曰,渰死人等,令本道恤典擧行。
左副承旨具宅奎疏曰,伏以臣老母昨因觸寒,宿病添劇,登溷無算,頭目昏眩,此症一發,動涉旬望。臣無他兄弟,獨自扶將,情理煎迫,不忍暫離。況今動駕不遠,而該任尤緊,決不可一日瘝曠。玆不得不疾聲哀籲。伏乞亟遞臣所帶職名,以便救護,以幸公私,不勝幸甚。臣無任云云。答曰,省疏具悉。爾其勿辭,護焉。
判尹李春躋疏曰,伏以臣於昨者,祗奉敎旨,以臣爲漢城府判尹者,臣實驚惶靦縮,殆不知所以自處也。臣本性分迂拙,才具淺短,碌碌隨行,倀倀孤立。幸遭聖明,猥垂拂拭,十年近密,過承恩造,夤緣事會,冥升至此。雖散秩兼銜,尙且以榮爲懼,豈料萬萬匪據之職,又及萬萬無似之身哉?竊念京兆長席,任大責重,班稱八座,位齊六卿,專決一司之事,非如副貳之比,惟其人之能否,而都民之休戚,係焉。矧今遇災修省,飭勵方新,而人心多詐,爭訟益滋。此時此任,尤宜難愼,苟非明足以大畏民志者,莫宜居之,臣之決不可堪承,非但自知甚明,抑亦同朝之所共知。而銓地循例檢擬,天點偶爾遺照。噫,天道忌滿,鬼神害盈,力綿而負重,器小而受大,隕踣傾溢,必無幸矣。玆瀝肝血,冒死哀籲。伏乞聖慈,俯諒臣言之非出飾讓,亟許鐫改,以安微分,公私不勝幸甚。臣無任云云。答曰,省疏具悉。卿其勿辭,察職。
全羅監司鄭亨復疏曰,伏以臣,伏聞月正元日,聖上親臨受賀。臣職守藩臬,獨阻呼嵩之班,瞻望宸極,下情,不禁耿結。臣,卽伏見備局關文下臣營者,去十二月二十五日大臣·備堂入侍時,本道降續田限年之令,特命寢止,此甚大惠也。一路生靈,擧將鼓舞於聖澤涵濡之中。今方頒布列邑,臣亦與有幸矣。第於關文中,有各項雜頉査括之命,其中空還起一款,有不容泯默者。臣於十餘年前,冒當本道敬差之任。其時年事,雖曰免凶,纔經辛壬大殺,流亡者田土之陳棄處甚多,而朝家事目則硬比於戊申總。故臣,再煩陳疏,終得累千災結,分俵而歸矣。有一臺官,追後疏劾,則聖明,詢于筵席諸臣,而其事狀,終至曲蒙寬典,尙今追思,餘悚未已。乃者宰臣,忽擧臣姓名而陳達,至曰莫重田政,因此紊亂,臣之負罪未勘,卽此可知。臣於是,已不勝其惝怳震駭。而關辭末端,又以空起二字,反復申申,結之曰道臣,深懲前弊,十分審愼。其所飭勵,不啻嚴緊。在臣之道,惟當創艾舊愆,卽日奉行,以少效於桑楡之晩。而但念査括一事,以外面言之,雖似立談可爲,而其實則不然。一道內八萬六千餘結,諸般陳頉,必須考字號·尋犯標,詳加繩尺然後,方可區別其眞箇陳起。自各邑,定監色·率佃夫,逐庫踏驗之際,擧措浩大,便同量田,其所了當,必將動費累朔。而此月,旣已涉旬,雖趁今汲汲擧行,春耕前,萬無告訖之路。且冬春以來,雨雪頻仍,近峽之處,阡陌埋掩。差待雪消,農節且屆,此時,驅緣畝之民,擧括田之役,固已有奪時之歎。而加以方當稅賦出浦之時,負載運輸,民不暇給,揣度事勢,左右掣礙。臣意則以爲今姑停退,待秋成,俾於年分踏驗時,別爲嚴飭,一時竝行,事涉便好。玆敢據實陳列,乞令廟堂,更爲商確,稟旨指揮焉。仍念臣向來所遭,極其不幸,區區情地,十分兢蹙。而自承頃日筵中重推之後,上念朝體,俯守素戒,不敢爲較辨之計。而狗馬之齒,倏及六十,形貌凋盡,精力耗竭,劇藩剸理之策,非不知萬萬不稱。而含恩畏義,黽勉膺命,據非其據,事不能事,若不自量,冒沒蹲仍,畢竟狼狽,可立而待。臣身不暇自恤,而其於累聖簡而僨重寄,何哉?且今宿患痰暈之症,挾感增劇,細大公務,未能照管。殿最日限,且在不遠,而亦無自力封進之勢,公私俱病,罪悚交極。玆不得不疾聲哀籲。伏乞俯垂矜諒,亟命鐫改,臣職名,使藩務無曠,賤分少安。不勝萬幸。臣無任云云。答曰,省疏具悉。所陳者,令備局,稟處。卿勿過辭,察任。
十四日申時,上御興政堂。大臣·秋曹堂上·吏曹堂上·副提學元景夏,仕進承旨,同爲引見入侍時,左議政宋寅明,右議政趙顯命,吏曹判書李周鎭,副提學元景夏,刑曹參判金尙星,吏曹參判洪象漢,左承旨趙尙命,右承旨南泰慶,記事官李壽鳳,編修官黃沇,記事官蔡慶承,以次進伏。尙命進曰,今日秋曹堂上入侍有命,而判書呈辭入啓,參議申思建有脚病,不得入侍矣。上曰,然耶?寅明曰,連日引接,日候且陰冷,聖體若何?上曰,一樣矣。寅明曰,大王大妃殿氣候,何如?上曰,一樣矣。寅明曰,王世子氣候一向安順乎?上曰,然矣。寅明曰,遇災警惕,頻賜引接,臣等之心,異於他時入侍。而前後入侍,無所建明,不勝惶愧。而竊伏念侵夜賜對,自至失寐,得無有損節者耶?上曰,初欲下敎儒臣,而日久則人心自緩矣。有欲勉勅卿等者矣。元景夏曰,臣雖未及詳察,而今日,又有虹變云,不勝悚懍矣。區區迷見,曾有仰達,未知何樣禍機伏於冥冥,而仁天警告,若是丁寧?伏願惕然警懼,講究消弭之策焉。顯命曰,虹變之初,其象,如日暈矣。上曰,虹貫之象,必自珥入來。而今日則似有冠矣。景夏曰,靑臺不告警,已甚可怪,而聞今日虹貫之象,人有見之者矣。閤外,聞右相言,則亦見其靑虹繞日云矣。上曰,副學,似有聞知者,而此則靑臺必無不知之理也。心動故有此疑也。景夏曰,然,故臣亦不請罪日官矣。顯命曰,臣見之則靑氣向日,如虹變矣。上曰,予則晩見,而右相則似早見矣。予見則與虹貫異矣。此非雲臺泛忽之時也。景夏曰,然則豈不幸耶?上曰,此時雲臺雖報祥,亦非祥也。尙命曰,今日仕進承旨只二員矣。上曰,政院,豈不有故事耶?古則承旨分掌各房事擧行。而近來解弛,宜自政院先飭,方欲下敎故事冊持入。李周鎭曰,都承旨在院,申飭之後出去,故諸承旨不能先爲出去。近無此法,至於各司草記等屬,斟量進退,追錄於各房草抄冊後,始爲入啓矣。上曰,刑參來前,盡達時囚罪人罪目,可也。金尙星進伏。上曰,政院故事,注書出去持來,可也。臣壽鳳出去,持六房故事冊以進。其間說話,不及詳錄。景夏曰,黃震基之子,雖不殺,亦不可輕放,若問其父之事,則是以子證父,不可爲也。以其父之未捕,殺其子,亦不可爲也。若放之則不可也。上曰,六房承旨凡於該房掌之事,披覽古事,各盡其責。如吏房之官職窠闕·守令署經,刑房之典獄囚徒等事,一一管察鍊習,或笏記·或口誦,隨所下詢,詳悉仰對。切勿如前泛忽疎漏,臨時失對。諸各司草記,或以一事,此司啓請彼司爭執者,各該房承旨,一一詳察其曲直。前啓下者爲是,而後啓請者爲非,則直爲退却,前啓下者未必是,而後啓下者有可據,則姑留草記,待登對仰稟,可也。上曰,審理之政,當自京爲始,秋曹堂上,宜擇之也。命尙命書傳敎曰,書不云乎?欽哉欽哉,惟刑之恤哉。今者因大臣陳達,諸道,差遣審理使之命,此亦一端。且詩不云乎?邦畿,惟民所止,不先於法曹,先於外方,豈自近及遠之意乎?凡事,循例申飭,徒歸文具,其聚精然後,方可做事。況唐宗,以萬乘之君,其猶齋居而決囚。職在秋官,亦豈泛泛?其令秋曹諸堂,率各房郞廳,齋直本曹,詳閱文案,抄其可疑者,登對稟決事,分付。於稟決之時,大臣同爲入侍之意,政院知悉擧行。又命書傳敎曰,今日令銓官追大臣入侍者,蓋爲審理使也。噫,名雖美矣,其不擇人,黑者爲白,被殺者抱冤,白者爲黑,償命者抱冤,於此於彼,豈王政之所忍?一或差錯,關係非細,入侍之命,蓋此也。審理使猶然,況秋曹乎?今當自勉之時,儒臣初對也,先以擇人下敎,其欲擇人,此可先也。秋判,旣已再度受由,不可循例,七耋耆舊之臣,豈可以簿書責之耶?許遞其代,以前判書李宗城除授,仍卽牌招擧行。上曰,李宗城,可當欽恤之任,而非宗城,則難矣。寅明曰,元景夏,旣句管湖南,而獄事亦詳知矣。下去審理,事極順便,而八人,欲盡得其人,則似難矣。上命書傳敎曰,啓覆之詳審,莫若詳覆前致察。近觀三覆文書,疑亂者頗多,此,秋曹之初不致察,循例回啓之致。凡於外方殺人狀,上來之時,其若詳察,豈有此弊?噫,秋曹初不致察,在上者循例依律,恤刑之意焉在?此後則雖親問具格,而狀聞,或有疑端。秋官,勿爲循例覆奏,登對以稟,務得詳審,其泛泛者,該掌承旨詳閱狀聞,亦爲察推。上曰,秋曹堂上,久任何如乎?具宅奎欲上續典,而刑判拔之云然耶?寅明曰,舊法,無堂上久任者矣。獨於秋曹而久任,未知如何?顯命曰,郞廳則能久任,而堂上則銓官,每數移於他職,故見拔於續典,而久任則必有效矣。上曰,銓官陳達意見。李周鎭曰,都民休戚,專係刑曹,擇差久任,不可已之事。金尙星之秋參遞任不久,又差秋堂,出於擇差之意矣。秋判擇差久任,則此爲實政,入錄於大典,恐爲不妨矣。上曰,三堂,俱爲久任乎?周鎭曰,三堂,俱爲久任,不無掣肘之端,只長官久任,好矣。景夏曰,擇人久任,可也。而此異於郞廳,載於續大典,有所妨礙也。尙星曰,朝家善擇人而久任則何幸,而不然,則一年而有一年之弊,一朔而有一朔之弊,載大典則必有所妨也。象漢曰,元景夏之言,有所見,自銓曹擇人,而不上大典,爲好矣。顯命曰,監司三年之任,而億萬生靈之命,皆屬之矣。以不擇人爲慮,而廢久任,不可也。景夏曰,鄭羽良,善爲秋判,而移吏判,遞其任,若以秋判之久任,遞吏判,則事體似如何?以久任,定爲金石之典,必有窒礙難行者矣。上曰,卿等,易地而處則必然矣。上曰,世道風習,不足言也。元景夏與予意同也。上曰,審理使,當定送耶?寅明曰,臣意非欲相爭,而終以爲廚傳之弊,不可不慮,而未知其有益也。顯命曰,按轡徐行,凡屬關防人才,守令治否,詳知以來,亦何妨也?寅明曰,使句管堂上次知,亦好矣。顯命曰,非但審理使之採訪民隱,而除得一二弊政,則不亦有益乎?上曰,句管堂上,亦可爲乎?副學,亦以爲此可爲乎?景夏曰,疑獄則當往審理矣。上曰,內遷而若出外,則非召來之意矣。景夏曰,不過一二朔,可以往來矣。周鎭曰,右揆分遣之請,誠好,左揆句管堂上次知之說,亦有意見。今若一時分遣於八路,反有貽弊之慮。姑以四道,先遣句管堂上,從後更遣,似涉便好矣。寅明曰,審理外周詢以來,似好矣。景夏曰,臣之迷見,與左相同,審理外周察民弊,似好矣。上曰,有難竝擇竝送耶?景夏曰,文案上來,使詳知獄情然後,下送亦宜矣。上曰,問推不連爲之乎?尙星曰,慮成殺獄故也。景夏曰,光州·羅州,有月終罪人,刑曹以有違端發關,似之更覈,故道臣,不敢輕釋。而月終罪人文案一本,在刑曹矣。復作月中罪人,此甚難處矣。上曰,然耶?景夏曰,月終罪人,詳閱文案後,可以行審理矣。上曰,薦中人達之。周鎭曰,堂上則尹容·金尙星·鄭益河·李日躋,而李日躋,熟於關西矣。象漢曰,八路若盡送宰相,則備局將空矣。臣意則西北·兩南,送重臣,而他道則送堂下,似好矣。周鎭曰,堂上外,亦有擇堂下者,乃洪重一·尹得載·徐志修·李延德·尹志泰·趙明鼎也。上曰,擇人矣。一則以元景夏爲定矣。顯命曰,李錫杓·韓翼謩,是倚重者也。試於是任,似宜矣。寅明曰,是任則臣未知其果何如也?顯命曰,皆器也。上曰,器之言,是矣。象漢曰,韓翼謩,聰明有意見,內實綜覈事務矣。上曰,堂上,予亦思一二人矣。具宅奎·金尙迪,皆可送也。周鎭曰,李喆輔·趙明履,亦擇之矣。上曰,予忘一人矣。趙榮國,通敏可任此等事矣。周鎭曰,臣曾以西伯,經年在任,事情熟諳,今此審理之行,非謂一事。臣雖待罪於銓任兩堂,無故行公,凡事自當擧行。臣當下往,殫竭奉行,則豈孤委寄之意乎?顯命曰,吏曹判書任重,何可出外乎?周鎭曰,西路審理,旣有兼察者,則爲任不輕,若以爲吏判,不可累月在外,則許遞出送,亦出於重外之道,惶恐更達。上曰,眞實之言請行,是矣。冢宰何可久出乎?周鎭曰,於詣闕之時,見都承旨則渠方句管海西事,雖有病,一時效勞之意,請行海西矣。上曰,其人,病弱而請行,可貴矣。今世之無黨,冢宰與知申,予深知之。愛惜之道,任使從形,何可出送乎?上曰,具宅奎,遣江原道爲好耶?趙榮國,亦送忠淸道爲好矣。顯命曰,韓翼謩,期待甚遠,爲人,鄭重可用,宜試此任也。寅明曰,臣亦以公輔器望之,而但事務則未可知也。李喆輔西路御史時,亦有一事不可知者矣。若或迂闊,則不亦難乎?周鎭曰,稠中見之,則果眞實,而龍岡,亦善治矣。象漢曰,臣素相親,故詳知其爲人,外則眞實,而內則綜密也。寅明曰,謂之有才則未可知也。顯命曰,翼謩曾論臣兄,臣之擧翼謩,是擧讎也。象漢曰,周通綜密,可以任事矣。顯命曰,勤則可以善行矣。韓魏公六月汗,爲他日基本,才亦係於勤也。上命承旨書傳敎曰,今日旣下敎。而審理使,京畿金尙迪,湖西韓翼謩,湖南元景夏,嶺南金尙星,嶺東具宅奎,海西李錫杓,關西李日躋,北道尹容差下。時帶銀臺·薇垣長,竝許遞。上曰,京畿則予定一人矣。寅明曰,鄭益河,備局堂上差下,何如?上曰,可也。出榻敎上曰,南陽龍柏祠祭官,以尹光紹差遣,祭文亦令製進。出榻敎寅明曰,近來火災,亦極怪異,聞木花廛,亦纔失火。而此外閭家,又多火燒。令京兆摘奸知數後,依白木廛纛島等近例,特施顧恤之典,爲宜。分付各該司,何如?上曰,依爲之。出擧條上曰,訓將緘答有條理,而於領相,今無所礙者矣。李玗之聞於姨母爲言者,極無狀矣。寅明曰,尹顯泰供辭與李玗供辭,條緖煩亂,不能詳知,而李玗事,別無可惡者矣。顯命曰,言根,在於命婦,亦將奈何?言語之罪,何可深究耶?上曰,當更思之矣。上曰,國家有難,而若其可用,則雖李彦世,予當用之矣。景夏曰,李彦世事誠可駭,而渠以孤根弱植,敢論當局兵相,此則難矣。上曰,副學所達,未曉予意矣。景夏曰,臣有愚悃敢達,李玗事非關國家,自上處分,不宜如此。古語云,不察淵魚,更勿深覈,不至蔓延,似宜矣。上曰,所達,是矣。但領相,必欲如是,故至此矣。景夏曰,未善思矣。湖南事有稟定者,後日登筵,當從容仰達矣。上曰,然矣。諸臣以次退出。
上在慶德宮。停常參·經筵。
南泰慶啓曰,小臣,領議政金在魯處偕來進去下直。傳曰,知道。
尹光毅啓曰,備邊司郞廳,以大臣之意來言,今日,賓廳坐起日次,而頉稟之意,已爲稟達,頉稟。傳曰,知道。
又啓曰,賓廳坐起,旣已頉稟,所當持公事入侍,而時無公事不入侍之意,敢啓。傳曰,知道。
領議政金在魯,四十五度呈辭,傳于趙尙命曰,安心調理。
趙尙命啓曰,新除授左副承旨南泰良,同副承旨黃梓,卽爲牌招察任,何如?傳曰,允。
以同副承旨黃梓牌不進罷職傳旨,傳曰,推考傳旨捧入。
尹光毅啓曰,憲府,連日監察茶時,諫院,逾月闕啓,俱涉未安。兩司除在外外,呈告·未肅拜人員,竝卽牌招,何如?傳曰,允。
趙尙命啓曰,新除授漢城判尹李春躋,疏批已下。卽爲牌招察任,何如?傳曰,允。
英陵碑石營建廳堂上鄭益河,有及時稟定事請對矣。傳于尹光毅曰,三日酬應矣。夜間有眩氣,而卽今差歇,動駕在近,方此調理,今日晩後,或明日待下敎入來,慈殿未及知之,勿爲問候。
南泰良,以兵曹言啓曰,再明日宗廟擧動時,本曹堂上,不可不備員。新除授參知臣鄭俊一,尙不出肅,卽爲牌招。參議有闕之代,令該曹以在京無故人,口傳差出,亦爲牌招,以爲備員侍衛之地,何如?傳曰,允。
吏曹口傳政事,以洪鳳祚爲兵曹參議。
南泰良,以訓鍊都監言啓曰,因兵曹草記,宗廟展謁後,仍詣昌德宮時,訓局軍兵二百名除出,將官率領,當日預先定送於昌德宮,各處分把,禁斷雜人事,允下矣。隨駕軍兵外二百名,別爲除出,哨官崔纘慶·黃演率領,當日預先定送,分把各處,各別申飭,禁斷雜人之意,敢啓。傳曰,知道。
獻納權賮啓曰,請充軍罪人李時蕃,依律處斷。請逆魁坦緣坐·籍沒等事,亟命王府,依法擧行。請還寢罪人泰績酌處之命,仍令鞫廳,嚴刑得情,夬正王法。請聖鐸等二人,竝令還發配所。措辭竝見上告君事體,何等嚴重。而訓鍊大將金聖應,受聖上特達之知,躐致崇班,其自處之道,報答之義,有非麤庸李玗之比。今番所遭,雖其不幸,而苟有一分嚴畏之心,何敢顧藉其將幕至親之面,而游辭周遮於嚴敎之下乎?前後疏緘,呑吐屢變,已極可駭。而況有問于大臣而處之之敎,則其何敢隨大臣後,而自同無故之人,晏然入參於其日筵席乎?事極無嚴,請訓鍊大將金聖應罷職不敍。新除授正言黃柙,時在京畿陽城地,請斯速乘馹上來事,下諭。答曰,不允。下諭事依啓。
掌令沈益聖啓曰,請逆坦孥籍,一依王府草記,卽令擧行。請還寢泰績酌處之命,因令鞫廳,嚴鞫得情,夬正王法。請瑞虎等兩賊孥籍,亟令王府擧行。請徙邊罪人陸師聖,依律處斷。請物故罪人夏宅孥籍,亟令王府擧行。措辭竝見上新除授持平李應協,時在京畿楊州地。請斯速乘馹上來事,下諭。答曰,不允。下諭事依啓。
上在慶德宮。停常參·經筵。
未時,太白見於巳地。
尹光毅啓曰,大司憲金鎭商,持平李應協·李鎭儀,在外,執義洪重一居中在外,掌令沈益聖陳疏入啓,鄭廣運親病受由在外。今日以監察茶時之意,敢啓。傳曰,知道。
領議政金在魯,四十六度呈辭,傳于尹光毅曰,安心調理。
南泰良,以都摠府言啓曰,今日,入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管趙儼,以御營中軍軍兵等中日試放事,南小營晝仕出去之意,敢啓。傳曰,知道。
又啓曰,同副承旨黃梓,昨旣有只推之命。而今日不爲出肅。卽爲牌招,何如?傳曰,允。
以同副承旨黃梓牌不進禁推傳旨,傳于南泰良曰,今番除授有意,分義當如是耶?極爲寒心。只推,更爲牌招。
以同副承旨黃梓再招不進罷職傳旨,傳于南泰良曰,分義豈如是耶?極爲寒心。只推,卽爲牌招。
尹光毅啓曰,憲府監察茶時,事甚未安。除在外外,掌令沈益聖,牌招,何如?傳曰,允。
南泰良啓曰,明日太廟展謁擧動時,承旨不可不備員。右承旨南泰慶,以偕來事,領議政金在魯處進去。在前如此之時,有姑令入參之例,何以爲之?敢稟。傳曰,依爲之。
又啓曰,明日太廟展謁擧動時,大駕入齋室後,大王大妃殿問安,何承旨進去乎?敢稟。傳曰,左承旨進去。
傳于尹光毅曰,今日則咳嗽·感氣差愈,累日寒殿酬應,致有眩氣矣。今已愈,其止之。
傳于南泰良曰,侍衛有實·預差,實差有故,則勿爲煩稟,以預差,卽爲陞實。
傳于尹光毅曰,雖不撤樂,旣已減膳,今此動駕時,前後鼓吹,竝勿爲之。
藥房提調李周鎭,副提調李益炡,有稟達事,來詣請對矣。傳于尹光毅曰,藥房請對,動駕時爲之。
傳于南泰良曰,昨日院啓過矣。而未結末之前,訓將行公,必難安,動駕時,不可無將臣,以摠戎使領軍。
南泰良,以備邊司言啓曰,動駕隔宵,而訓鍊大將金聖應,方遭臺啓,軍門凡事,不得擧行。在前如此之時,有他大將兼察,或中軍代行之事矣。何以爲之乎?敢稟。傳曰,兼察。
南泰良啓曰,昨日院啓過矣。而未結末之前,訓將行公,必難安,動駕時,不可無將臣,以摠戎使領軍事,命下矣。摠戎使具聖任,卽爲牌招,以爲聽傳敎之地,何如?傳曰,允。
尹光毅,以義禁府言啓曰,全羅道放未放啓本,啓下覆啓次,相考則兩度赦文,一時修啓,已不免違格。而罪人罪目中,亦多有誤書落字。緣坐罪人則例不擧論於赦典,而混入修啓,難免不察之失。道臣,從重推考,啓本,還爲下送,改修正上送之意,分付,何如?傳曰,允。
又以義禁府言啓曰,卽接月令醫員金斗運手本,則保放罪人閔墡,病勢今已向差云。還囚之意,敢啓。傳曰,知道。
又以義禁府言啓曰,今此太廟擧動時,大駕各差備都事九員,本府入直都事一員,當以十員分差。而參下都事李瀞出使,無以備數。令該曹口傳換差,以爲分排之地,何如?傳曰,允。
具宅良,以兵曹言啓曰,今正月十七日,武臣堂上以上朔試射日次,而宗廟擧動相値,不得爲之之意,敢啓。傳曰,知道。
吏曹口傳政事,禁府都事李瀞,典設別檢黃睍相換。
吏曹判書李周鎭,行都承旨李益炡,聯名疏曰,伏以昨今以來,風寒之酷烈,無異嚴冬,太廟擧動,只隔一宵,靜攝之中,勞動觸冒,恐有傷損之節。臣等,職忝保護之地,不勝區區過慮之忱,來詣求對矣。今有動駕時爲之之批,愕然失圖,繼之以抑鬱也。伏念聖候,眩氣雖愈,感候纔經,其在大聖人愼疾之方,不可不十分節宣。臣等,雖甚愚迷,固知歲首展謁,情禮之不可少遲,而冒寒動駕,終有妨於將攝之道。玆敢不避瀆撓,相率陳章。伏乞聖明,特加三思,差退若干日字,千萬至祝。臣等無任云云。答曰,省疏具悉。旣下敎矣。
副校理洪重孝疏曰,伏以臣之老母,今年七十有九,方在公洪道全義縣,臣兄臣重厚任所。而夙抱贏瘵,藥餌爲命,加之耄年衰疾,恒在懍綴之中。臣之不可離捨從宦之狀,通朝所共知。今番赴召,只欲一謝恩命,粗伸分義而已。至於貪戀寵榮,許久遲回,本非始計之所存。特以太廟展謁動駕有日,身方帶職,徑先下鄕,有非臣分之所敢,所以忍耐至今,不敢言歸。而每對山西頹日,方寸自亂,情私所迫,有難按住。玆不得不哀籲。伏乞亟許鐫遞,俾得安意歸省,以伸人子至情,不勝萬幸。臣方急於乞免,不宜贅煩,而不勝憂愛之悃,略此尾陳。伏覩殿下,自遇災以來,特減常膳,以示貶損之意,數賜賓對,深惟强勉之圖。而分遣宰臣,審理訟獄,此莫非恐懼修省之實,而轉危爲安之本也。第念人情,戒於憂患,狃於安逸,非始之難,有終爲難。苟非學問之力,維持此心,則懈怠易乘,而鮮或免於始勤終怠之歸矣。伏願殿下,乘此機益加典學,使此心常存,毋或少間,則不但爲一時消弭之道,亦足爲萬世祈永之本矣。豈不休哉?近來絲綸之間,殿下輒以年深氣憊,顯示自恕之意。臣謂殿下此言,非一國臣民之福也。顧今聖算雖高,而纔過中身,則正文王受命之日也。今日之所可師者,非文王乎?文王,日昃不遑惠鮮鰥寡,享國至於五十年,其要在於無逸而已,何嘗有年深氣憊之嘆也?故詩稱文王之德曰,純亦不已。純者,無雜也,不已者,無間也。蓋文王無逸之工,五十年如一日,故曰純亦不已。文王,何人也?有爲若是。近日殿下之所强勉者,或幾無逸矣。然臣愚死罪,妄慮殿下不已之誠,或歉文王,故竊附鄒賢之義,敢獻師文王三字。伏願殿下,留神加勉焉。臣無任云云。答曰,省疏具悉。其勉者,益宜勉焉。爾其勿辭,往護焉。
判府事兪拓基疏曰,伏以臣於日昨,忽伏承恩諭又下,史官遠臨,趣臣上來,臣誠震悚抑塞,不知所措。重之以冒寒勞動之餘,諸症頓加,昏倒不省。草草附陳,亦未能悉暴微懇,則雖以日月之明,亦何由照諒靡遺哉?蓋臣之不敢進者,非由他耳。夫有罪而苟免,古人尙愧之,矧乎同罪而獨免,其爲愧,尤如何哉?獨免猶然,尤況可以冒進而無所憚乎?今也與臣同罪者,方就囚聽勘,而臣獨晏然息偃,已極惶赧。況臣所犯,視他人,不翅倍蓰,則其所勘處,亦應視他尤重。而特因年限之追定,乃致倖免,諉以恩命之繾綣,復敢冒進,則人必唾臣之面,而將不食其餘矣。臣雖欲包羞恥忘廉義,承命爲恭,而有不可得矣。苟非然者,臣之蹤地,雖不容復廁朝行,情理,雖不堪久離老母,而當此歲首,入覲淸光,固臣子情禮之不可已者。區區犬馬之誠,豈俟召命之屢辱?而無奈廉愧大防,決難放倒,戴罪冒入,義不敢出。反復思量,轉動無路,惟有亟被重譴然後,方可以少肅朝綱,少塞賤分。儻蒙聖鑑,一賜俯察,則臣之情實,必卽照燭,而有所矜許矣。伏聞太廟展謁,期日臨迫,而臣,職忝保護,末由陪扈,尤增死罪。伏乞聖明,先命削臣職秩,仍令論臣前後罪戾,邦憲·私義,俱得其宜,千萬幸甚。臣無任云云。答曰,省疏具悉卿懇。業已諭,此何過爲撕捱者?頃者下政院之敎旣諭。卿等在鄕,深用慨然,況方在藥院者乎?此等之時,想卿深矣。卿須體君臣之大義,顧小子之慇懃,其卽上來,用副至意。仍傳曰,遣史官傳諭。
戶曹判書徐宗玉疏曰,伏以臣自去月,重得寒疾,素患痰癖之證,乘時發作,六七日則正在殊境。幸見分減之後,又至二十餘日。而一向沈綿,頃無回甦之望。前後候班,親臨賀儀,俱不得進參,日夕懍慄,如添一病。惟願速被譴罰。而伏聞日昨未入侍備堂,竝有罷職之命。而臣則以實病,見漏現告中云,此恐不然矣。當天災荐疊之日,聖心警惕,亟召宰執,延訪消弭之策。而臣忝在六官之長,顧不能力疾趨對,少竭憂懼之忱,此其罪有甚於諸堂。而今乃以疾病之虛實,强爲區別,過加原恕。只使一二重宰,專受其責,則臣心惶愧,姑不暇論,揆以國體,恐不當若是之斑䮕也。雖然此在臣,猶是薄過。見今所帶劇務,非暫時瘝曠之任,而自臣被疾以來,全廢事爲,一不省識,其幾一月,則罪在瘝曠矣。伏況太廟展禮,又且隔日,而床簀餘喘,亦無起力陪從之望,則罪在慢蹇矣。蓋其前後負犯,誅竄亦輕,而顧自以倖免現告,因仍於職次者,寧有是哉?玆敢略倩傍人,露章自列。伏乞聖慈,憐臣死亡之無日,軫重務委滯之許久,先將臣本兼諸任,盡行刊遞。仍令攸司,重勘臣罪,以嚴國體,以安私分,則雖死之日,猶生之年,臣無任云云。答曰,省疏具悉。卿其勿辭,調理行公。
刑曹判書李宗城疏曰,伏以臣,纔肅新命,方到本曹,雖癃病昏昧,無足以當特簡。而閱案稽貌,求生於必死之中,以仰體天地之大德,則猶不敢不勉。第臣自歲初感寒,久未和解,忽自昨夜,左頰浮高,達曉刺痛,醫者或慮其成濃。臣非敢自愛螻喘,誠恐轉輾添苦,致稽成命。玆敢昧死籲哀,乞蒙數日之恩暇,俾得調息而莅事焉。且臣所帶宮賓之任,例與刑官相妨,亦命鐫遞,不勝幸甚。臣無任云云。答曰,省疏具悉。兼帶許遞,今者下敎,意蓋深矣。其卽擧行。
副司直趙觀彬疏曰,伏以臣,素患疾病,自冬劇苦,雖或强起造朝,歸輒昏仆,殆無陽界意思。數昨次對,適在憂災異·講消弭之日。而病方阽危,未克隨參,若論罪負,宜無可恕。相臣之請罷諸堂,亦得董飭之大體,臣惟恭俟譴罰之加矣。及其現告出,而臣名,不入勘罷中。臣於是,益不勝滿心惶恧之至。臣旣經年虛帶,未嘗一登五日之筵,毋論情病之如何,廢職之失,臣宜爲首,今豈可以獨逭爲幸,晏然蹲冒,以自壞士夫之大防乎?且臣所兼守禦使之任,自知萬萬不稱,而在初冒膺,蓋出於仰感簡畀,他不暇顧之義。若其區區所熟講者,必欲引分早免,自附於古人知幾之誠。而目下事,又添大難安之一端,在臣私義,固無去就之可論。況臣病狀,一向沈篤,尙在人鬼關頭,將不得自力於太廟陪從之班,罪上添罪,尤合萬殞。伏乞亟命遞臣所帶將任,仍命攸司,照法勘處,以振綱紀,以勵廉義焉。臣無任云云。答曰,省疏具悉。爾其勿辭,調理行公。
工曹參議李錫杓疏曰,伏以臣之祖母,今年七十矣。宿病沈淹之中,又自前月,重感寒疾,彌留危劇者,已跨一朔于玆矣。忽於再昨夕,作大寒戰,仍卽昏窒,支末厥冷,鼻顴寒靑。伊時景象,尙覺心掉,急灌藥物,幸得少定,而神息,一倍綿綴,有懍懍難支之形。臣方左右扶將,煎泣度日,動駕隔宵,而末由趨詣於陪扈之列。玆暴血懇,疾聲呼籲。伏乞亟遞臣職,以便救護,仍治臣罪,以警具僚,不勝公私萬幸。臣無任云云。答曰,省疏具悉。爾其勿辭護焉。
掌令沈益聖疏曰,伏以臣之病勢之難强,已悉於前疏,不必仰浼宸聽。而自昨日茶時罷歸之後,素患痞隔之症,一倍添劇,昏倒叫痛。而此際天牌又臨,以此病狀,萬無趨承之路。玆敢陳章哀籲。伏乞聖慈,亟賜鐫改,俾得調息,以尋生路,不勝幸甚。臣於請急之章,不宜煩陳他說。而竊有微悃,略此尾陳,惟聖明,察納焉。生民休戚,係於守令,前後備忘,亶出於爲民惻怛之盛念,則爲守宰者,所當仰體德意,思所以濟活之策,而全不惕念,視若尋常。元元之倒懸,未有甚於今日,朝家飭勵之意,果安在哉?江陵府使韓德厚,病廢政務,民不見面,道臣考績之題,微意可見。況素有惡疾,移染爲主,醜穢之聲,傳說狼藉。高陽郡守李道顯,病懶廢務,長在京第,大小政令,專任鄕所,檢田簽丁,徒事鞭扑,一境之內,怨聲載路。錦山郡守李廷漸,年老且昏,邑弊·民瘼,擔却一邊,牢閉衙門,呈訴路阻,吏緣爲奸,民願速去。如此之人,不可置之字牧之任。臣謂一倂罷職,斷不可已也。初仕,卽守令之階梯。而溫陵參奉申鎭九,本是鄕曲庸品,惟以牟利爲事,持身不淨,見棄鄕黨。及授本職,處事鄙瑣,陵卒呼怨。臣謂亦宜汰去也。臣無任云云。答曰,省疏具悉。申鎭九事依施。韓德厚·李道顯·李廷漸事,風聞豈可信乎?其須詳察處之。爾其勿辭,察職。
司諫申思觀疏曰,伏以臣,至庸極陋,猥忝宮僚,固不足仰裨溫文之工,而惟以少伸延頸之忱,爲幸矣。賤疾猝劇,方此請急之際,忽蒙亞諫新命,今以闕啓,嚴召又降,臣驚惶震越,罔知攸措。臣於臺職,自量已審,不敢承膺。且素患痰癖,挾感重發,斷無自力之勢。伏乞天地父母,察臣微諒,憐臣病狀,亟許鐫免,千萬幸甚。臣於乞免之章,不宜贅陳,而天災之荐疊,未有甚於近年。太白晝見,殷雷冬發,莫非可驚可愕,而至於陰虹貫日而極矣。以殿下畏天之心,亦豈可少忽其對越之誠哉?第伏念當其有災也,君臣上下,憂遑奔走,若將有爲。及夫三五日之後,又復前日恬憘之氣象。殿下以心方懍惕,作爲例批,大臣以疏請策免,只循套語。未嘗見一政一事,可以振擧紀綱,回斡造化。天心,何由而感回,災沴,何從而消滅哉?伏願殿下,剛健不息,振勵一世,以爲仰答天譴之道焉。海西竊發之患,人多傳說,雖無目前鴟張之形,而實有日後滋蔓之憂。日昨憲臣,果以各別廉捕事,發啓蒙允,果能盡捕徒黨,蕩掃巢窟則誠幸矣。第臣愚意,此固不可已者,而未免爲治其末而遺其本者也。臣於海西事,因守宰人士之往來者,聞之熟矣。海西一路,與畿輔,壤地相接,實爲國家腹心要害之地。而習俗之勇悍狙詐,視他路爲甚,賦役之煩重偏苦,比他路又最。良丁,盡歸於各營之諸般名目,而軍額簽充,搜括至難,民産,積困於巡營之預買復戶,而新舊相仍,誅求益急。至於宮屯之差人,侵虐多端,軍門之防納,徵督倍重,彼下戶農民,何由而得錢,以應其無已之求哉?於是乎,賣家鬻産,離井背鄕,去而爲盜,其勢固然耳。今不能止之於爲盜之前,而只欲禁之於爲盜之後,假使今日盡誅其徒黨,明日又有嘯聚者,將不勝其誅矣。是驅一路之民於逋逃之藪,又從而戮之,豈不大可哀哉?臣謂海西徵錢之弊,不能頓革,則海民爲盜之患,無時可已,此不可但以一時誅捕,而可止耳。臣願殿下,特命廟堂之臣,與本道道臣,往復商確,祛其積弊,使窮民,得解倒懸之急,則非但海民之幸,此實國家深長之慮。幸殿下,勿以人微而忽其言焉。臣卽伏聞去夜處分,差遣八路審理使之命,有以見殿下振刷之一端,足可爲平冤弭災之實政,臣不勝欽仰恤刑之聖意。而第民間之奸僞無窮,變怪百出,而審理使,不可每每差遣,則其常時審理之責,獨不在於道臣·守令乎?今若嚴飭道臣,另擇守令,凡於刑獄,毋使淹滯,必加詳愼,則審理之道,實在於此,更願殿下留神焉。臣無任云云。答曰,省疏具悉。其勉者宜勉,而可以稟處者,令備局,稟處。今者審理之命意,蓋深矣。所陳雖是,此亦古例也。爾其勿辭,從速察職。
上在慶德宮。停常參·經筵。
辰時,日有左珥。巳時,日暈兩珥,暈上有冠,暈下有履。午時,日暈兩珥,暈上有冠,白虹貫日。未時,日暈兩珥,暈上有冠,冠上有背,色皆內赤外靑。
藥房口傳啓曰,雪後日寒,如此之時動駕,臣等,不勝區區憂慮之忱矣。靜攝中勞動之際,易致風寒之外襲,其在愼重之道,不可不十分詳審。進御暖帽,衣襨亦爲加厚,千萬伏望。答曰,當觀勢爲之。
南泰良啓曰,內乘來言捲簾,取稟。傳曰,知道。
大駕,入宗廟小次後,世子宮官·政院·玉堂·藥房口傳問安。答曰,知道。
展謁後入小次,政院·玉堂·藥房口傳問安。答曰,知道。
趙尙命啓曰,小臣,大王大妃殿問安進去下直。傳曰,知道。
又啓曰,小臣,馳往于大王大妃殿問安入啓,答以知道之意,敢啓。傳曰,知道。
大駕入昌德宮後,世子宮官·政院·玉堂·藥房口傳問安。答曰,知道。
傳于李益炡曰,日寒如此爲軍門,進御暖帽,百官,亦爲暖帽。
南泰慶啓曰,訓鍊都監知彀官·禁衛營敎鍊〈官〉·禁軍陣敎鍊官·御營廳敎鍊官來言,日暮後點燈,取稟。傳曰,知道。
傳于南泰良曰,諸司預備,副輦除之。
大駕出昌德宮時,諸承旨·玉堂,請對。傳于李益炡曰,日寒如此,還宮後當引見。
傳于南泰慶曰,今日儀仗,小駕耶,法駕耶?減膳之時,雖不撤樂,陳而不作矣。雲臺又有所報,前後鼓吹除之。
大駕還宮後,政院·玉堂·藥房口傳問安。答曰,知道。
黃梓啓曰,今日政院·玉堂請對,有還宮後引見之命。相率留待之際,門鑰已下,時値夜深,何以爲之?敢稟。傳曰,待開門,大臣及備局堂上入侍時,同爲入侍。
趙尙命,以戶曹言啓曰,依傳敎,領議政金在魯,去十一月·十二月·今正月合三朔祿俸,令倉官更爲輸送于本家,則以爲,情地危蹙,不仕而受祿,決不敢爲,虛辱輸送之命,不知其幾,只切惶悚云。祿俸,又不領受,何以爲之?敢稟。傳曰,令倉官更爲輸送。
十七日巳時,上幸太廟。展謁擧動入侍時,行都承旨李益炡,左承旨趙尙命,右承旨南泰慶,左副承旨南泰良,右副承旨尹光毅,同副承旨黃梓,記事官李克祿·李壽鳳,編修官黃沇,記事官蔡慶承。上曰,歲首展謁之啓行,君父旣已減膳撤樂,則班列,固宜肅靜,城內擧動,尤不可喧譁。而侍臣班,喧聒狼藉,竝從重推考,禁喧郞廳,重推,申飭,可也。出擧條藥房副提調李益炡曰,昨日請對時下批中,有動駕時爲之之敎。故臣等,方待下敎矣。提調李周鎭曰,昨日旣承此敎,故臣亦來待矣。上曰,以其卽止之之意下敎,而初無動駕時爲之之敎矣。此是中官做錯之失。當該中官,推考,可也。出擧條上入太廟行展謁。上曰,宗廟第一室·第九室·第十一室紅蓋,第五室·第九室·第一褥席,春奉審時,直爲執頉修改事,分付,可也。出擧條上入永寧殿行展謁。上曰,永寧殿第一室至第六室紅蓋,春奉審時,亦直爲執頉修改,而匱下褥席,新件外竝修改事,分付,可也。出擧條上曰,侍官班,喧譁狼藉。令都監,待大駕入昌德宮後,侍臣班下人,一倂拿致決棍。出駕前下敎上曰,叔孫通制禮,而漢高亦云今日,乃知皇帝貴也。君父減膳之日,行太廟展謁,而喧聒若是,是畏名官,不能禁斷之致也。予嘗替行禁斷矣。上入昌德宮時。上曰,月廊,以常瓦覆蓋,所見雖似細小,古有土階茅茨之時,何必撤去已覆之瓦,而改以大瓦乎?前頭,或有雨漏傷處而修補,則改以大瓦無妨,而今番則仍置常瓦,勿爲改覆大瓦,宜矣。兵曹判書金若魯曰,仁政門及月廊,曾前皆以大瓦覆蓋矣。今番,適値凍節,不得燔瓦,故仁政門則以大瓦推移覆蓋。而月廊則姑以常瓦覆蓋,待解凍燔瓦,改覆大瓦之意,前已筵前定奪矣。下敎如此,解凍後,只蓋防草,而姑勿改覆以大瓦乎?上曰,依爲之。出擧條上出仁政門乘輦時曰,政院·玉堂,以虹變求對,而日寒如此,還宮後,當引見矣。上曰,副輦除之。日寒如此,予加爛帽,爲軍兵故也。皆已知悉耶?內侍寺下人,亦命推治矣。上曰,都監役軍,勞矣。兵判,使之作粥以飼,可也。
上在慶德宮。停常參·經筵。
辰時,日暈兩珥。四更,月暈,廻土星。
尹光毅啓曰,大司憲金鎭商,持平李應協·李鎭儀,在外,執義洪重一居中在外,掌令鄭廣運親病受由在外,沈益聖陳疏入啓。今日以監察茶時之意,敢啓。傳曰,知道。
領議政金在魯四十七度呈辭,傳于尹光毅曰,安心調理。
李益炡啓曰,同副承旨黃梓,以其身病,陳疏出去,卽爲牌招,何如?傳曰,允。
以同副承旨黃梓牌不進罷職傳旨,傳于尹光毅曰,推考傳旨捧入。
南泰良啓曰,今日,旣有大臣·備局堂上引見之命,兩司當爲進參,除在外外,呈告未肅拜人員,竝卽牌招,以爲推移入侍之地,何如?傳曰,允。
又啓曰,卽者,備邊司郞廳來言,大臣·備局堂上,依下敎來會云矣,敢啓。傳曰,詣閤。
咸鏡監司狀啓,咸興居海尺張五目同等渰死事,傳于趙尙命曰,渰死人等,令本道恤典擧行。
以掌令沈益聖,獻納權賮上疏,傳于尹光毅曰,有循例爲之者,而紀綱所在,豈如是張皇耶?雖踏啓以下,而承旨初何以捧入耶?不察矣。
尹光毅,以禮曹言啓曰,今正月十四日大臣·秋曹堂上入侍時,南陽龍柏祠祭官,以尹光紹差遣,祭文亦令製進事,榻前下敎矣。致祭吉日,令日官推擇,則今正月二十二日爲吉云。以此日設行,而祭物諸執事,令本道差定進排之意,分付,何如?傳曰,允。
南泰良,以訓鍊都監言啓曰,今日擧動時,侍臣班喧譁狼藉,令都監待大駕入昌德宮後,侍臣班下人一倂拿致決棍事,下敎矣。依傳敎,弘文館·司憲府·司諫院下人等,拿致陣上,各決棍十度,而又因傳敎,內侍府下人一體決棍十度之意,敢啓。傳曰,知道。
尹光毅,以仁政門重建都監言啓曰,因傳敎都監工匠等,依卽今使役數,自戶曹作粥以饋之意,敢啓。傳曰,知道。
十八日午時,上御興政堂。大臣·備局堂上·諸承旨·玉堂同爲引見入侍時,左議政宋寅明,右議政趙顯命,行判中樞府事申思喆,行副司直鄭錫五,禮曹判書趙尙絅,左參贊朴文秀,兵曹參書金若魯,吏曹判書李周鎭,工曹判書柳儼,開城留守吳光運,副提學元景夏,右尹李日躋,刑曹參判金尙星,吏曹參判洪象漢,禮曹參判鄭益河,校理宋昌明·趙明鼎,修撰趙雲逵·尹光紹,副修撰金相福,行都承旨李益炡,左承旨趙尙命,左副承旨南泰良,右副承旨尹光毅,記事官李壽鳳,事變假注書鄭景瑞,記注官李孟休,記事官蔡慶承,以次進伏。寅明曰,風寒異常,侵夕還宮,聖體得無所損乎?上曰,比昨則少勝。寅明曰,大王大妃殿氣候,何如?上曰,一樣矣。寅明曰,中宮殿氣候,何如?上曰,一樣矣。寅明曰,王世子氣候雖値日寒如此,而一向安順乎?上曰,好在矣。顯命曰,昨日晩後,風寒倍酷,仰慮不勝耿耿矣。李周鎭曰,昨日風寒異常,侵夕還宮,靜攝中聖候,未能承聞,欲以明日問候,仍請入診矣。今以次對入侍,醫官方待令於閤外,請令入診,何如?上曰,別無入診事,勿爲之。益炡曰,政院·玉堂求對時,有還宮後引見之敎,而大臣,亦留會矣。日寒夜深,靜攝中稟旨似如何?故遂不更稟,而伏不勝達宵憂慮矣。咳嗽之候,何如?上曰,近則咳嗽似勝矣。寅明曰,虹變若是荐疊,聖心警惕,當何如?而恐懼修省者,非指行一日措一事,而使可以答天譴·弭天災也。儆戒不怠,則自有消弭之理,而焦煼損節,亦非所以恐懼之實也。顯命曰,恐懼修省,是聖王之事,而聖心之隕獲焦燥至此,誠不勝仰悶矣。上曰,史牒罕見之矣。無論疆域內外,若有消息矣。慈聖,欲寬予心有下敎,而今日則無寬予心之敎矣。如此天災,予有省覺後初見矣。寅明曰,殷湯·太戊,皆遇災修德,凡所以修德者,或有一念之不出於正,則內自省察,不更萌動,久而熟則表裏洞澈,莫或不正矣。減常膳·除副輦,出於聖心之警惕,不勝欽仰。而見之實政爲好,頻開經筵,連行常參,以盡咨訪之道。而宮掖間,另加警飭,使內言不出於外,外言不入於內,肅淸嚴密,而亦復擇其忠信謹厚者,以備使令於前,而便佞者不必近之也。上曰,所陳,極是矣。以今思之,李文成,眞聖人也。桓·靈時則有天災,而獻帝時則無之矣。思之則不勝悚懍矣。顯命曰,此時,正是子見父母怒之時,而恐懼之心,不可少弛。虹變,以兆象言之,則兵戎·刑獄·凶荒此三者也。彊域之憂,臣等豈不了當?而刑獄,旣不可詳知,凶荒,亦何可不念也?奮勵振作,別無他道,踐之行事之實,爲宜矣。寅明曰,振德修業,皆是實事也。上曰,振德,文字雖好,其於本無德,何哉?元景夏曰,何可如是貶損也?上曰,史記,欲以無德書之矣。予心,猶有爲國之心,故如此下敎矣。景夏曰,臣等於陪從之時,靑臺又以虹變告警,臣等相顧驚心。而此際聖上,以內侍寺下人推治下敎,臣不勝喜聳矣。諸葛北伐中原時,上表戒後主曰,宮中·府中,俱爲一體,陟罰臧否,不宜異同。今殿下旣飭侍從,又飭內侍,此實一體之意也。昔齊宣,以羊易牛,孟子謂之是乃仁術,擧斯加彼,足以王天下也。今殿下推此心而大用,則敬天禳災之本,實在於斯,而齊宣不足言也。殿下每用於小,而不能用於大,臣等不能無抑鬱之心矣。殿下旣減膳撤樂,而至於遇災求言,自是次第之事,尙無下敎,草野安知無忠讜之言乎?臣等愚魯,不能仰贊聖治。伏願殿下,延訪草野,以盡修省之道焉。宋昌明曰,副提學求言之請,好矣。然則草野讜言,必得之矣。趙明鼎曰,聲色·輿馬之好,殿下本自無之,無可仰勉者,而喜怒失中之時,或有之矣。進德實事,無出乎此等處加勉矣。趙雲逵曰,遇災消弭之策,大臣·諸臣,旣已盡達,臣固無更達之語。而宋臣眞德秀曰,上天,以災警告,則爲人君者,大警于心,日夕惕若,行實政,行實惠,以求天意,人君消弭之策,不過如斯而已。若使殿下,早已行實政,行實惠,朝廷,有和平之象,下民,無愁怨之氣,則天心,豈不悅豫?而又安有如此之變乎?且以近來事言之,殿下遇災則大加警動,必開言路。雖草野之言,亦爲裁擇開納,或令廟堂,稟處。而今則寂然無聞,臣愚亦有所仰揣者矣。是無他,求言之旨一下,群下不能體聖上至誠求言之意,或以挾雜之言,乘機逞計。聖上,深軫此弊,竝與其求言而廢之,此無近於因噎而廢食耶?臣又有所慨然者,殿下每於遇災之時,則勤惕若是,而日月稍久則此心已解。至於廟堂,每每目前彌縫,未嘗做實政·行實事,臣待罪簪筆,入侍殆至百餘次矣。賓對,是國之所重,而民憂國計,未嘗見一事了當,只以閑漫說話,酬酢而罷。若使廟堂,做國事如家事,則豈如是乎?至以審理使言之,儻於常日,知其冤獄幽滯爲致災之端,則必加預爲伸理,使無冤鬱之氣,則今日虹變,亦豈有之也?不能善其事於陰虹之前,而徒以一時警懼之心,分遣審理,以爲消災之道,臣實慨然也。士大夫,乃國之命脈,家而讀書,出而仕君,此當然底道理。而近來則躁競成風,讀書事君,便作第二義,談場酬酢,不過官資崇庳,俸祿厚薄,而未聞有誠心談國事之言。士夫家風習如此,臣以爲此風不改,則必至於亡國而後已也。躁競之輩,只以一資一級一先一後,較計奔趨,銓官,亦皆面熟,雖欲割去私意,一從公道,而亦何可得也?如此而銓官,未免撓奪於此輩,終不能恢張公道。朝廷,若用讀書自好之士,則其得力者必不少矣。銓官,方入侍,別加勉勅,好矣。上曰,然矣。景夏曰,今日世道,誠可憫矣。士大夫所談,義理而讀書之聲,寂然無聞,惟以僥倖科第,日夜經營,豈不寒心乎?上曰,然耶?聞副學所達,誠寒心矣。益炡曰,倖科多故也。尹光紹曰,消弭之策,無別件事,而只係聖上一心。俄以李文成事下敎,而昔在宣廟朝,因虹變求言,有萬言疏陳者,而其要,不出上修君德,中正朝廷,下安萬民三事也。使李文成公而見今日,則亦必以是仰勉,消弭之策,恐無出於此三事。伏願益思勉勵焉。金相福曰,遇災求言,是不可已者,而尙無下敎,良役痼弊,是不可不變通者。而久無施措,言路壅於上,民怨結於下,誠非細憂,勿解此心。如救焚拯溺,而以續典·五禮儀董成時之心,爲心而益加警勅,是臣望矣。上曰,此足以傷和矣。相福曰,戶口少而良役多,民皆生男則相慰,而生女則相喜,如是而豈無冤氣乎?上曰,精神如此,國事無可恃矣。當此時,朝廷,不可不固,湖南審理使,召之,自湖南而用之於審理,不用於朝廷乎?審理使中,宰臣則竝改差,可也。上曰,予有所思,一則增廣,改爲庭試,可也。景夏曰,聖敎誠好矣。上曰,仁政門見之則如人之着新服,予心亦好矣。元良學問,未知何如?而他日,或恐以是而生土木之心也。予常自奉甚薄,而心中無介滯者矣。今此董役時,堂郞能勤,而民力多用之事。元良,後日知之,則必以父兄之愍於用民爲戒,而以土木之役爲難矣。寅明曰,聖敎誠萬世貽燕之法也。顯命曰,不勝欽仰矣。上曰,金相福良役之說,是矣。卿等之意,何如?寅明曰,良役情債俱爲巨弊。而良役,雖不可急行大變通,監司無以此事,論罪守令之事,聖朝眷眷於良役者,固如何?而監司之不爲董勅,宜有警責,諸道監司,從重推考,歲末則以隣族等事,爲守令黜陟之意,分付,何如?上曰,旣無實行者,焉用推考也?顯命曰,軍門變通然後,可行大變通,姑難下手,而左揆所達,爲好,亦非持難者也。上曰,諸臣之意,何如?申思喆曰,惟在善得守令也。顯命曰,使各道守令,勿論監·兵營收布軍,使其邑,汰定正軍,俾除白骨·黃口之冤。而若其不然,則論罪申飭,爲好矣。上曰,逃代則似難矣。寅明曰,此則有十年限矣。錫五曰,靈城,以假率生冤遭辱,此事變通實難矣。尙絅曰,守令則非但歲末,春夏,亦可以隨頉充定,如此則豈不省弊乎?惟在申飭守令也。若魯曰,專係監司·守令也。文秀曰,臣愚,竊恐此惟在於聖上。孟子曰一正君而國正,殿下有大布之儉,則奢靡之風,自息矣。用忠謹之人則躁競之習,自止矣。銓官,公則用之,私則罪之。八路監司·守令,不能務祛民弊則罪之,能善其任則用之,則良役之弊,豈不捄止乎?臺諫,有言議風采則奬之,否則斥之,玉堂,能善啓沃之任則任之,否而不文則皆逐之,可也。然則治可運於掌上也。近來士大夫如商雇,朝夕改換者甚多,臣竊悶之也。相福曰,奏語何等嚴重,而朴文秀語多不審,推考何如?上曰,勿推,可也。周鎭曰,右相所達,是矣。外方監·兵營收布軍,守令,不敢汰定於正軍矣。今若變通,勿論某樣軍,使其邑,汰定闕額,俾除黃口·白骨之侵徵。而各道道臣·各邑守令,不善奉行,則從重論罪,豈無實效乎?柳儼曰,監司若詳加董飭,則無不得軍兵之慮矣。景夏曰,臣待罪淸風時見之,良丁雖多,而諸般名目,亦甚繁矣。廟堂則不可變通,惟以不拘名目,先爲充定,申飭各邑,此爲大弊。監·兵營所屬,爲一疋之役,而正軍則反爲二疋之役,若罷一疋之役,而移定正軍,寧有不得良丁之患?此亦猝難變通矣。許多名目,不爲釐正則雖督責守令,良丁,將何搜得乎?變通矯弊,而監兵使·守令,或不從朝令,則從重科罪,亦無不可矣。吳光運曰,良民則雖有之,而守令,不能善行矣。監·兵營收布軍罷定則似有效矣。上曰,湖南元景夏欲擔當者,其心,善矣。與元景夏同心者,送之然後,可以行矣。顯命曰,西北審理使,不可以堂上中差遣,李日躋諳鍊西路事情,勿爲許遞,依前差遣,宜矣。周鎭曰,西北審理使,備局堂上中差遣之請,大臣之言,是矣。李日躋,依前差遣於西關,趙榮國,曾經全羅監司,熟諳事情,可合於湖南審理。而趙明履·李喆輔,亦是當初抄錄之人矣。上曰,秉筆承旨,可以爲之矣。剛或有妨於審理耶?顯命曰,果剛矣。義州,亦以剛治之矣。象漢曰,京畿則訟獄不多,金尙迪,移差嶺南,恐爲合當矣。周鎭曰,金尙迪,移差嶺南,則趙明履,差遣京畿,何如?上曰,湖南審理使,更以趙榮國,嶺南審理使,更以金尙迪,京畿審理使,更以趙明履差下。出榻敎上命承旨書傳敎曰,昨因大臣陳達,諸議參差,故置之。此等之時,宜先節約,增廣,更以庭試,待秋擧行事,分付。又命書傳敎曰,今番動駕時,覽殿門之新建,不覺怵然于心,歉然于心,懍然于心。何則?往者回祿,關係紀綱,昔漢一吏之勤飭,有昔無襦今五袴之歌,綱紀樹而謹愼,豈有此異?噫,此門,乃列朝卽位之正門,今無舊制,此怵然于心者也。今者之役,正門,不可不趁卽以達者,而因此深冬,費民力,此豈勿亟之意乎?此歉然者也。今者之役,雖不可已,自古帝王防微杜漸,因此而若啓曰後土木之役,此由予而致者也。此懍然者也,陰虹回祿,異則同也。以今怵惕之心,若無自飭之意,何以示予意於他日副王?其令廚院,又減膳三日。節雖春矣,日寒如此,申飭都監,凡諸工匠役軍,勿令督役。景夏曰,當此春寒,軫念工役,有申飭都監之敎,臣等,不勝欽誦矣。此下敎,使元良知之,似宜矣。上曰,始覺之矣。春坊兼官,言之,可也。若魯曰,以節損之意,變爲庭試,而慶科事體爲重,改以別試,似宜矣。景夏曰,科擧之多出,甚悶,事體則設別試宜矣。上曰,豈但爲科乎?卿等,敎子弟讀書,可也。寅明曰,外方之良役,京司之情債,其弊惟均,宜有嚴勅也。益炡曰,遇災警惕,頻接廟堂,都民祝望,不少矣。情債比良役似輕,而亦是痼弊也。上曰,左揆則以良役情債,欲作四六對耶?景夏曰,情債則京外皆然,而若其大弊,在於良役,情債,不可互對矣。上命承旨書傳敎曰,吾民之困窮,莫若良役。而昔年,以此每下綸音,聖意藹然。吾民之至于今日,聖德攸曁,涼德居位,綱紀日下,隣族之侵,白骨之徵,日益甚焉。中夜興思,食息奚甘?于今上下勅勉之時,政務莫先於民。予意則常曰,戶布·口錢等法,議各不同,尙今不行,不在於此等也。其若擇守令,得一良吏,可祛一邑之弊。三百六十之官,雖不能盡賢,在上者,若誠以飭勵,道臣,若一心良役,賢者益勉,愚者可能,可除民弊,此正子思子所言及其成功則一者也。噫,廈氊之上,每稱此弊,徒歸美談,諸道方伯,豈不知也?而視亦泛泛,其泛泛者,無他也。一則因循,一則私意,其若誠心警飭,一以奉公,豈有此弊?今無他道,以一令而垂飭咨,諸道道臣,欽體此意。從今以往,凡守令考績之時,以隣族·白骨·黃口,充定有無爲勤慢。每於歲末,若有此弊者,殿最外抄啓,嚴加重繩,道臣之牽私不聞,予當嚴懲。噫,予雖涼德,每於絲綸,已諭爲窮民之心,可質彼蒼,宣化之臣,不體此意,不爲嚴飭,其若瞞聞,是誰欺也?彼蒼在上,予雖耄矣。廷有繡衣,焉可誣耶?其中逃類,雖有年限。噫,年限外侵懲幾何?物故,亦有年限乎?此則惟在守令之盡心,道臣之嚴飭,若是下敎之後,其或拘於營鎭,不能措手,則此非守令之過也。卽道臣·帥臣之過也,九重雖深,侍從濟濟,自有廉問,律雖不定,烹阿之治,心常慕矣。豈在於官職高下?噫,今者之敎,非謂大節目也。不過祛八道良役之弊,於道臣·守令,亦非難以擧行者,亦不下於勤不勤,此非難也,此非難也。焉敢忽也,焉敢忽也?欽體欽遵之意,其令備局,分付諸道。上又命書傳敎曰,情債嚴重,曾有下敎,近來百隷怠慢,綱紀漸下,日益甚焉。噫,情債之弊,京外奚間?市民·貢人,尤爲甚焉。其令備局,更爲嚴飭,犯者隨現重究,而其若嚴飭,當自近而先。予居九重,若燈下之暗,此則惟恃股肱,此後,雖掖屬之輩,有此弊,隨聞以達,當以嚴繩,懲一勵百,自近及遠。噫,今者下敎,蓋爲民,於掖屬猶然,於各司之官,何敢護下?以此嚴飭。上又命書傳敎曰,詩云邦畿,惟民所止,都民之困窮,莫若近日。噫,于今上下勅勉之時,宜先恤民之政,貢人弊瘼,纔令備局商確除之,更令卽爲擧行。貢布人之弊,莫先於舊遺在,其令備局,參酌分數而減,以除一分之弊。周鎭曰,情僨禁斷,非不好矣。而紀綱未立之前,雖有禁令,恐無所益矣。上曰,然矣。周鎭曰,俄亦以紀綱,仰達矣。事雖瑣屑,而臣於昨日,以藥院,陪從駕後入闕時,見有植炬爭奪者三四處矣。闕中嚴肅之地,有此爭鬨,若有紀綱,則豈如是耶?此宜査出科罪,故敢達矣。上曰,闕內禁喧則兵曹主之,伊日入直堂郞,竝重推,可也。出擧條寅明曰,近來廉謹之風,絶不多見,雖以臣等言之,臣亦起自貧窮,遭遇聖朝,致位至此,久享厚祿。故凡於自奉之節,不覺其漸流於豐侈,臣每自循省,不勝惶愧。而以入侍諸臣言之,新進初仕者外,擧皆好居,此莫非小臣無狀,不能以淸裁董率之致?宜先貶臣職秩,而如以爲有妨於任使,則特令住俸,非惟使臣心自愧,亦有以愧今日之群下。而仍復加意於勵世之方,褒奬廉謹,以樹風聲。若下廉謹抄啓之命,則卽今朝臣,未見有可抄者,當於先朝舊臣中求之,而敢不博詢公議,精抄以啓耶?上曰,依爲之。出擧條上曰,光武之封卓茂褒德侯者,爲勵世之本矣。顯命曰,遇災責勉,不宜應文而已,請降責罰,且許住俸,以爲勅勵之道焉。上曰,諸葛貶秩之請,有之而此非如此者也。寅明曰,若擇廉謹則當朝,只有奉朝賀李宜顯,而皆當於先朝舊臣中求之矣。故判書黃欽·嚴緝,皆以廉白稱,而子孫貧窮,不能支堪云矣。上曰,予思之,尹趾仁,其一也,予於摠管時知之矣。顯命曰,李秉泰淸白過人,或以爲飢死矣。上曰,果潔矣。寅明曰,李益壽,亦當竝論也。臣等之意,欲精抄五六人矣。寅明曰,府夫人,例有祿俸,而聞咸原府夫人祿俸,尙未擧行云。今當歲首,宜有考例磨鍊之命矣。上曰,尙未擧行耶?依例爲之,可也。出擧條寅明曰,在昔癸亥年虹變時,儒賢如宋時烈·朴世采·尹拯,皆來城外矣。今則元輔久爲引入,歲旣更新,天災如此,宜有另加敦勉,共濟國事者矣。上曰,予亦欲下敎,安知非以此致異乎?顧今將才有誰也?得人與否?卿等,思之,可也。寅明曰,得人誠難矣。顯命曰,古則故相臣李恒福,薦鄭忠信,柳成龍,薦李舜臣矣。上曰,望卿深矣。習操時尹光莘,有規模矣。顯命曰,善用戟,而金聖應,亦見於慕華館云矣。素性甚傑,蟄處外鄕,心火大作,病源不輕,毁之者亦多矣。而鄭纘述·尹光莘,能爲武將事矣。若魯曰,具聖弼,在江界時,得將校之心,不愛其身,入深谷設千餘栅,而不使參軍犯越,誠可嘉矣。顯命曰,臣亦與聖弼,同築城,亦有將薦者矣。然金若魯狀啓,誠不備矣。用人之道,宜戒躁競,在任不過七八朔,有何治績之可論?而參軍事,亦何功之有也?加資則臣誠持難矣。若魯曰,右相之言,是矣。臣之狀請,非他也。只爲激勸邊方武士,而亦以爲申飭邊禁之道也。寅明曰,備堂罷職,出於一時警飭,徐宗伋則勿罷,而尹容·徐命九,竝敍用,何如?上曰,備局堂上徐宗伋·徐命九·尹容,竝敍用。出榻敎上曰,違牌翰林,竝敍用。出榻敎鄭錫五曰,今年曆書,與淸曆考准,則末伏,淸曆,七月二十日,鄕曆,七月初十日。莫重伏日,如是相差,當該官,請令攸司科罪矣。以無批答還下,而三伏,多有擧行之事,一依淸曆,以二十日擧行。當該官,自本監雖已汰去,令攸司從重科罪,何如?上曰,依爲之。出擧條益炡曰,大臣·備堂,當先出乎?上曰,然矣。都監堂上來前。柳儼·鄭益河進伏。上曰,有何所達乎?益河曰,臣旣下直,將往陵下,而凡事稟定然後,可以擧行矣。本陵碑役,一依崇陵例爲之之敎,旣下於頃日草記之批,故臣之奉審崇陵,蓋以此也。而但崇陵籠臺則高三尺五寸·廣三尺·長四尺,而其中三尺五寸之高,似涉太高。故使別工作·郞廳,躬進懿陵,尺量籠臺則不過二尺五寸云,似當有參酌損益之道矣。上曰,依懿陵籠臺,而稍高爲之,可也。出擧條儼曰,不必築灰乎?上曰,然矣。益河曰,本陵碑石,今方自本廳磨治,而陰記一款,一依崇陵表石例爲之乎?抑或有追記乎?上曰,此則前後面入刻,一依崇陵表石例爲之,可也。出擧條益河曰,籠臺之高,旣已稟定,而崇陵碑閣,似涉太狹。今番本陵碑閣,則似當有參酌變通之道矣。上曰,依所達爲之,可也。出擧條益河曰,凡係陵下之役,則陵軍,例皆擔當。而今番本陵碑役,則一依獻陵碑役時例,寧陵陵軍,一體使役,何如?上曰,依爲之。出擧條益河曰,臣旣待罪禮官,而不爲肅拜於寧陵,似涉未安,馳詣陵下之後,一體奉審於寧陵乎?上曰,依所達爲之,可也。出擧條儼曰,節省之時,豈欲浪費?而此事甚多可悶,物力進排,自不能趁期故也。陵參奉,旣爲監役,一則以戶曹郞,爲郞廳則爲好耶?上曰,何必然耶?益河曰,臣於職掌所管,又有可達之事矣。數昨龍柏祠致祭之命,實出於聖意之百世曠感,則有志之士,孰不欽誦?而但南陽,卽儒生輩所建也,永柔則卽宣廟朝所立也?不特事體輕重,彼此不同,龍柏則胡文正安國,及尹忠簡棨在於配享之列,今獨致祭於武侯,似涉未安矣。上命承旨書傳敎曰,頃者因文興感,龍柏祠致祭事下敎。而今聞禮官陳達,臥龍祠,特命建祠者,龍柏祠,卽鄕儒所建云,自有輕重。頃年寓感於岳武穆,同祭於臥龍,今因起感於臥龍,共祭於岳武穆,其亦美也。更以臥龍祠擧行,一體致祭於岳武穆。而頃者旣已遣近侍致祭,則今無異同,祭文則以初下敎儒臣製進,致祭則以近侍擧行。上曰,永柔臥龍祠,遣近侍致祭,而以右副承旨差送。出榻敎益炡曰,臣等,昨日求對,日勢已晩,未得入侍,而憂愛之忱,達宵耿耿矣。今伏見開誠引接,博詢諸議,聖意藹然,臣等,不勝欽誦。而今日三條下敎,亦是實政於今日,是心而益復大奮發·大振作,講究治道,見之行事之實,則豈無消災之效乎?尙命曰,人和則氣和,天視自我民視,今日民弊之起怨者,足以招災矣。今日行一政,明日行一政,以盡祛民弊之道,則天災自可弭矣。泰良曰,虹變荐疊,有若禍機迫在朝夕,不可以小小事,或冀消弭矣。凡所以行實政·行實惠者,有足以致天心之悅豫然後,可期消弭。而今日三條下敎,可謂實政也。臣則以爲一紙綸音,有勝於八路審理也。大臣,知審理之有百害·無一利,而不能力爭,誠不勝慨然。聖上,若能如今日之行實政,而擴充接屬,則豈不可轉災爲祥耶?上曰,所達是矣。光毅曰,前已仰達,而廣求人才,務祛黨習,修飭軍政,痛革民弊,是急務也。泰良曰,遇災求言,是不可已者,而尙無下敎,誠不勝慨然矣。上曰,予亦有留意者矣。李彦世輩,乘間以出,不亦難乎?若有亂大訓者,則將奈何?旣求言而杖問,不亦如何乎?泰良曰,不可如是爲慮也。光毅曰,言路之開不開,實關國家興喪,雖有李彦世,無亡國之患,而言路若壅,則實有亡國之憂也。上曰,予有思矣。諸臣以次退出。
上在慶德宮。停常參·經筵。
夜一更,流星出南河星下,入參星,狀如拳,尾長三四尺許,色白。
南泰良啓曰,大司憲金鎭商在外,執義洪重一居中在外,掌令鄭廣運親病受由在外,一員未差,持平李應協,陳疏入啓,一員未差。今日以監察茶時之意,敢啓。傳曰,知道。
又以都摠府言啓曰,今日,入直內三廳武兼禁軍及軍兵等,中日習射,請出標信。傳曰,知道。
藥房提調臣李周鎭,副提調臣李益炡啓曰,風寒乖常,伏未審此時,聖體若何?眩氣或有差勝之勢乎?冒寒動駕之餘,終夕臨殿,酬應不暇,有所損否?今日臣等,率諸御醫入診,詳察聖候,有不可已矣。大王大妃殿氣候,何如?臣等,不任區區憂慮之至,敢來問安,竝此仰稟。答曰,知道。慈殿氣候,差勝後一樣,予則眩氣少有差歇矣。待下敎入侍宜矣。
大王大妃殿·中宮殿·賢嬪宮,藥房口傳問安。答曰,知道。
領議政金在魯,四十八度呈辭,傳于李益炡曰,安心調理。
李益炡啓曰,左承旨趙尙命,同副承旨黃梓,今日俱不仕進,竝卽牌招,何如?傳曰,允。
南泰良啓曰,事變假注書鄭景瑞,身病猝重,勢難察任,今姑改差,何如?傳曰,允。
尹光毅啓曰,憲府連日監察茶時,事甚未安,除在外外,持平李應協,牌招,何如?傳曰,允。
李益炡啓曰,持平李鎭儀,下諭後,過限未上來,依定式遞差傳旨,及禁推傳旨捧入之意,敢啓。傳曰,知道。
尹光毅啓曰,前奉敎鄭元淳,前檢閱南泰會·李基德·鄭純儉,旣已敍用,令該曹,卽爲口傳付職,仍卽牌招,何如?傳曰,允。
吏曹口傳政事,鄭元淳,奉敎單付,南泰會·李基德·鄭純儉,檢閱單付。
以奉敎鄭元淳,檢閱南泰會·李基德·鄭純儉等,牌不進罷職傳旨,傳于南泰良曰,竝推考傳旨捧入。
南泰良啓曰,奉敎鄭元淳,檢閱南泰會·李基德·鄭純儉,旣有只推之命,竝更卽牌招,以爲推移入直之地,何如?傳曰,允。
又以禮曹言啓曰,今正月十八日,大臣·備局堂上·諸承旨·玉堂引見入侍時,傳曰,頃者,因文興感,龍柏祠致祭事下敎,而今聞禮官陳達,臥龍祠,特命建祠者,龍柏祠,卽鄕儒所建云。自有輕重,頃年寓感於岳武穆,同祭於臥龍,今因起感於臥龍,共祭於武穆,其亦美也。更以臥龍祠擧行,一體致祭於岳武穆,而頃者,旣已遣近侍致祭,則今無異同。祭文則以初下敎儒臣製進,致祭則以近侍擧行事,命下矣。致祭吉日,令日官推擇,則來二月初八日·初十日爲吉云。以此日推移設行,而祭物諸執事,令本道差定進排之意,分付平安監營,何如?傳曰,允。
又以御營廳言啓曰,前持平尹得載,本廳軍色郞廳啓下,而時無職名,依例付軍職,冠帶常仕,何如?傳曰,允。
上在慶德宮。停常參·經筵。
南泰良啓曰,備邊司郞廳來言,今日,賓廳坐起日次,而寒殿引接,恐妨靜攝,不得循例之會云矣,敢啓。傳曰,知道。
尹光毅啓曰,賓廳坐起,旣已頉稟,所當持公事入侍,而上候方在靜攝中,不得入侍之意,敢啓。傳曰,知道。
又啓曰,大司憲金鎭商在外,執義洪重一居中在外,掌令鄭廣運親病受由在外,持平李應協疏批未下,掌令一員·持平一員未差。今日以監察茶時之意,敢啓。傳曰,知道。
又啓曰,吏曹郞廳來言,臺諫有闕,政事何以爲之?敢稟。傳曰,當日爲之。
領議政金在魯,四十九度呈辭,傳于趙尙命曰,安心調理。
尹光毅,以都摠府言啓曰,副摠管趙虎臣,以文臣朔試射試官,慕華館晝仕出去之意,敢啓。傳曰,知道。
趙尙命啓曰,臣尙命,與右副承旨尹光毅,伴直矣。尹光毅以其親病陳疏出去,都承旨李益炡呈辭入啓,右承旨南泰慶偕來進去,左副承旨南泰良以式暇出去,同副承旨陳疏未承批,他無推移伴直之員。左副承旨南泰良,雖有式暇,禁直體重,卽爲牌招入直,何如?傳曰,允。
趙尙命啓曰,卽者,校理宋昌明,以重臣筵斥,謂有情勢,陳疏徑出,原疏纔已退却。修撰趙雲逵,以其親病,又爲陳疏徑出,原疏今方捧入矣。所當直捧禁推傳旨,而此與無端徑出有異,竝推考警責,何如?傳曰,允。
以奉敎鄭元淳,檢閱南泰會·李基德·鄭純儉,牌不進罷職傳旨,傳于南泰良曰,竝推考傳旨捧入。
趙尙命啓曰,玉堂上下番俱空,事甚未安。副提學元景夏,校理宋昌明·趙明鼎,副修撰尹光紹·金相福,竝卽牌招,以爲推移入直之地,何如?傳曰,允。
傳于南泰良曰,大臣及諸道審理使入來。
傳于趙尙命曰,審理使,待下敎入來。
南泰良啓曰,今日爲政事,命下矣。吏曹判書李周鎭,參判洪象漢,方來詣闕外,而今若入來開政,則望筒出納之際,必致夜深,恐有妨於靜攝之節,使之待開門入來開政,何如?傳曰,卽爲入來開政。
有政。吏批,判書李周鎭進,參判洪象漢進,參議趙載浩病,左承旨趙尙命進。
吏批啓曰,臺諫及春坊闕員,今當差出,而擬望之人乏少,外任竝擬,何如?傳曰,允。
又啓曰,卽接軍資監牒呈,則正李濟遠,受由後,過限未上來,依例改差,何如?傳曰,允。
又啓曰,利城縣監李敏泰,以倉舍營建監董之功,加資事,命下矣。雖已資窮,未經準職,何以爲之?敢稟。傳曰,特爲加資。
以徐宗伋爲右參贊,徐宗伋爲弘文提學,李徵夏爲寧海府使,南泰溫爲大司諫,閔光遇爲獻納,趙泰彦爲司諫,李奎徽爲掌令,李周鎭爲左副賓客,尹東浚爲持平,成範錫爲弼善,鄭夏彦爲吏曹佐郞,平陽君單,林柱廈承襲封君,利城縣監李敏泰,今加通政,加資事承傳。
兵批,判書金若魯病,參判鄭來周病,參議洪鳳祚病,參知鄭俊一入直進,左副承旨南泰良進。
兵批啓曰,僉知中樞府事金愼行·宋性源·李漢謙,病難供職,俱爲呈狀乞遞,不可一向虛帶,竝今姑改差,何如?傳曰,允。
徐宗伋·徐命九·權賮,副司直單付,沈益聖·李東馦,副護軍單付,尹得載,副司果單付,趙明謙,副司直單付。
趙尙命啓曰,大臣及諸道審理使入來事,命下矣。審理使尹容·金尙迪·韓翼謩·具宅奎,時無職名,令該曹口傳付軍職,何如?傳曰,允。
兵曹口傳政事,尹容·具宅奎·韓翼謩·金尙迪,副司直單付。
南泰良,以義禁府言啓曰,咸鏡道放未放啓本,啓下回啓次相考,則本府所管定配罪人奇彦觀·朴致隆·李彦世等,旣是特命,故不得擧論爲言。李彦世雖係是赦後,奇彦觀·朴致隆,乃是頒赦日昧爽前事,則分秩中拔去,有違格例,當該道臣,推考,啓本,還爲下送,使之改修正上送,何如?傳曰,允。
又以訓鍊都監郞廳,以都提調意啓曰,昌陵·敬陵·明陵,有虎患,故發遣將校,率領砲手,使之搜捕矣。連接將校手本,則三虎捉納之後,仍爲遍踏窮搜,而無他虎迹云。旣無虎迹,則當此日寒,許多軍兵之累日露處,亦涉可慮,今姑撤還之意,敢啓。傳曰,知道。
右副承旨尹光毅疏曰,伏以臣於直中,得聞家信,則臣老母,自今日食後,猝患癨亂之症,嘔吐不已,腹痛苦劇云。臣誠不勝方寸焦灼,適値僚員不齊,無以推移替直,玆不得不投進短章,徑出禁門。臣罪誠大矣。伏乞聖明,俯賜矜諒,亟命鐫遞臣職名,俾得專心救護,仍治臣擅離之罪,以肅朝綱,不勝大願。臣無任云云。答曰,省疏具悉。爾其勿辭,護焉。
知義禁李匡德疏曰,伏以,臣罪則大矣,病則痼矣,無復餘生之戀,惟待一盡之期。千萬意外,乃於去年十月,敍命特下,又於今月十三日,除旨踵降,臣驚惶震越,殆夢非眞,以爲夢也,恩誥在此,以爲眞也。臣不宜得此,夫涕淚自下,糜粉爲期,固感恩罔極者之常辭。若臣,雖淚盡繼血,血盡見骨,豈足以畢此感也?身化爲土,土化爲塵,豈足以酬此恩也?伏地瞻天,有泣無言,臣實無狀,旣不能善導愚弟,一任其輕觸大戾,又不能自畏國法,轉至於妄投辨章。至於帳殿儼臨,何等嚴畏?尙不知戒,盡情妄言,究厥罪犯,決無生理。然而至于今,頭粘頸上,是誰之賜也?兄弟叔侄,四就嚴鞫,卒皆得保性命,此旣曠古稀闊之盛德。大恩曾未半年,臣,旋蒙恩宥,歸安田廬,又纔逾年,臣弟繼移近地,此於王法,已可謂失矣。於臣分,已可謂過矣。況至於霈澤渙發,聖意炳垂,追先臣之舊德,顯示眷保之意,記帳殿之供辭,特降褒奬之旨。臣竊伏念先臣,雅性沖曠,與物無競,旣以受深知於上,爲完人於世,雖有善媢者,不敢以惡言加之。而若臣則愚昧無識,動陷機穽,其不肖無似至此,殿下旣不忘舊,則如臣之爲子,而不能繼美之罪,尤宜竝按於本罪之外。然威怒之意,每弛於舊眷,生成之澤,輒藉於餘休者,抑何也?自世變以來,臣家持論,本自與世之甲乙紛紜者,大不相同。然甲辰以前,靜默而俟,固無可論,旣而先臣,辭榮早休。臣亦受命南服以來,迨今數十年,憂畏讒謗,跡日以疎,故未嘗有一言,仰聞於朝廷矣。及奉帳殿之嚴問,適因事端,略及一二,何幸天語如響,亟下汝知予心之敎。噫,當其時,桁楊在身,斧鑕臨頸,出言而得無加於罪,已幸矣。況轉以爲榮乎?夫君臣之間,貴相知心,君而知臣之心,已謂之盛際,況以臣而君許以知心者乎?其得此於廈氊廟廊都兪密勿之時,尙可以誇之爲殊遇,傳之爲異事,況於琅璫金木死生危禍之中乎?臣旣得此敎,益可以自信己見,眞有俟聖不惑之意,則雖令卽蒙誅死,亦當欣然就之。又況因是而恩奬重疊,洗丹書而登朝籍者乎?嗚呼,骨血膚體,父母能生之,不能全之,而殿下全之,年壽運命,天地能與之,不能延之,而殿下延之。假使朝廷,沒齒棄捐,不復收錄,臣猶有赴湯不避·蹈河不辭之願。矧今罪名盡除,爵秩如故。且臣今日,便猶初立朝之時,從前十數年撕捱之端,固不敢復論。所宜聞命之日,走伏天陛,叩稽拜謝,而第臣,身命險釁,四五年來,病狀益痼,年未滿六十,而已有七八十篤老之形矣。又自上年八月,重嬰奇疾,症形醜怪,今至六朔,頭疼如碎,喉喘如絶,不死不生,尙在枕席。左眼有黑膜,其大僅寸,橫遮瞳子,都不辨天地陰暗,已無可言,右眼,雖不至如左眼之全然廢視,昏矇赤爛,幾無異同。風則冷淚滿眶,眵澁,睛則羞明不能開睫,大抵眼則宛一盲人,而身則殆未冷之屍也。針焫藥餌,日夜不止,而尙無寸效,咫尺之地,不能自致,雖感激惶隕如今日,此心,亦不敢有蠢動一步之望。嗚呼,策殿下再全之軀,藉先人垂裕之蔭,轉倒向前,死生殫竭,豈非臣之大願哉?然願之所切,病之所奪,人非猶可爲也,魔沮不可强也。殿下雖欲召之於前,而造化又此閼之於後,此亦命也。亦復奈何?臣之此病,一世所共聞知,不待有飾,而臣之今日不應飾病,伏想淵衷,亦或俯諒之矣。伏乞聖明,諒臣之病,察臣之懇,將臣軍銜及兼帶新命,一倂鐫除,俾得安意就木,千萬幸甚。臣無任云云。答曰,省疏具悉。往事其何撕捱?卿勿過辭,從速察職。
修撰趙雲逵疏曰,伏以,臣卽接家信,則臣母虛勞,宿病挾感復發,手足痿痺,語言蹇澁,元氣暴虛,奄奄昏綴。臣聞來,方寸交亂,殆不能自定,玆不得不忙陳短章,徑出禁門。伏乞聖明,俯賜矜諒,亟命遞臣職名,仍治臣任情擅離之罪,以肅朝綱焉。上番,以重臣筵奏,引嫌陳章,而臣則情理迫急,未暇自引,尤增惶愧之至。臣無任云云。答曰,省疏具悉。爾其勿辭,護焉。
左尹徐命彬疏曰,伏以,臣伏蒙恩暇,往省先壟,情私獲伸,感祝無涯。第賤疾暴重,尙稽反面,仍而歲籥更新,親臨陳賀,盛儀載擧,而亦未克進身闕庭,以效抃祝之誠,情虧禮廢,罪合萬殞,屛息蹙伏,譴何是俟。不意玆者,忽叨京兆除命,臣誠感惶隕越,不省所措。在臣分義,宜卽趨謝,而念臣目疾,自昨夏頓爾增劇,雖試砭焫,殆無分效,以此病勢,自力趨朝,斷無其望。詞訟劇地,其不可引日虛曠,以益其罪戾也。抑臣所帶籌司,尤有所萬萬悶蹙者。臣之空虛儱侗,廢疾無用之實狀,卽通朝之所共悉也。坐單之輒煩懸頉,牌召之積犯違慢,非但臣心之悚懍迫隘,無地自容,此其職任,何等緊重?而以臣之故,作一剩窠,經閱年歲,一任其虛縻,而莫之變通,揆以國體,寧有是哉?且伏聞日昨賓對,有不入侍備堂罷職之命,臣之從前罪負,固在罔赦。當此災異非常,聖心憂惕之時,息偃鄕廬,無計蠢動,臣子分義,掃地盡矣。譴責之下,宜先及於臣,而乃反以在外倖免,雖因不足比數之致,而聖明用罰,恐不當如是乖舛也。儻殿下察此事理,必有所處分矣。噫,臣雖不肖無狀,若其圖報一念,得之秉彝,豈敢或後於人?而伎倆畢露,釁尤百出,重以痼疾,天之所廢,筋力奔走,亦無其路,蛇珠雀環,微物尙然。臣則曾蠢蝡之不若,莫非臣窮命所致。撫躬悼恨,有淚霑襟,如蒙聖慈哀憐,特賜長暇,任便調息,賴天之靈,得免爲永廢之物,復備菅蒯之用,則隨分殫竭,庶效萬一,此實臣肝膈之至懇也。神明鑑臨,焉敢飾誣?伏聞太廟展謁,聖體勞動,而顧臣病狀,末由趨參於陪扈之列,臣罪益合萬殞。玆敢縣道控籲。伏乞聖明,曲垂矜諒,將臣本職及兼帶,竝許鐫免,仍命攸司,明施典刑,以肅朝綱,以安賤分,不勝大願。臣無任云云。答曰,省疏具悉。卿其勿辭,俟間上來察職。
上在慶德宮。停常參·經筵。
未時,太白見於巳地,日有右珥。夜五更,月犯氐星。
領議政金在魯,五十度呈辭,傳于趙尙命曰,安心調理。
大殿·大王大妃殿·中宮殿·嬪宮·賢嬪宮,口傳問安。答曰,知道。世子宮單子問安。答曰,知道。
南泰良啓曰,憲府連日監察茶時,事甚未安,除在外外,持平李應協,疏批已下,卽爲牌招,何如?傳曰,允。
以同副承旨黃梓牌不進罷職傳旨,傳于南泰良曰,推考傳旨捧入。
傳于南泰良曰,持平李應協,原疏留中。
南泰良啓曰,奉敎鄭元淳,檢閱南泰會·李基德·鄭純儉,昨旣有只推之命,竝卽牌招,何如?傳曰,允。
又以弘文館言啓曰,校理宋昌明·趙明鼎,副修撰金相福·尹光紹,旣有只推之命,竝卽牌招,以爲推移入直之地,何如?傳曰,允。
以校理宋昌明·趙明鼎,副修撰尹光紹·金相福,牌不進禁推傳旨,傳于南泰良曰,竝推考傳旨捧入。
南泰良啓曰,副提學元景夏牌不進推考傳旨,今方捧入,而玉堂上下番俱空,事甚未安,更卽牌招入直,何如?傳曰,允。
傳于南泰良曰,當觀氣候爲之。經筵,取稟,依例擧行。
趙尙命,以戶曹言啓曰,依傳敎,領議政金在魯,去十一月·十二月·今正月合三朔祿俸,令倉官更爲輸送于本家,則以爲,情地危蹙,不仕而受祿,決不敢爲,虛辱輸送之命,不知其幾,只切惶悚云。祿俸,又不領受,何以爲之?敢稟。傳曰,令倉官更爲輸送。
南泰良,以司饔院官員,以監膳提調意啓曰,生鮮貢物主人等連日等狀內,日供魚鮮,非不欲竭誠封進。而凍魚旣盡,春氷未解,生物採得,自非人力所可容,則此間形勢,當如何矣等生事,固不足恤。而莫重御供,將未免闕供之患,以雜魚及活鷄,參半代封事,斯速入啓變通云。渠等之言,雖難准信,在昔如此之時,亦不無代封之規,而事係御供,自下不敢擅便,惶恐敢啓。傳曰,參半代封。
又以備邊司言啓曰,近來各司之不遵啓下,公事,惟意所欲,不念民弊者,誠爲痼弊,不可不隨現嚴懲。卽見公洪監司李德重所報,則牙山·稷山等地所在,成均館位田,流來收稅,依他民結例,二十四斗收捧矣。癸丑年間,自本館,勒謂之已上田畓,每結,捧百斗租。其時因民人擊錚,自本司,行査本道,則上項田畓,乃是民結免稅,故以依舊例,每結半,二十四斗徵捧事,定式啓下,分付。而自其後至今,一不依啓下減捧,因循百斗濫捧之謬例,致令民人,稱冤不已,至入於昨年繡衣書啓,其在事體,極爲可駭。癸丑以後各年當該堂上,竝從重推考,色郞廳,竝拿問處之,今後則一遵定式減捧事,嚴加申飭,何如?傳曰,允。
趙尙命,以漢城府言啓曰,義禁府草記內,長湍前府使柳世復,勒掘民塚一款,行査本道。頃日登對,旣已陳稟勘罪,而世復冒葬處則當初臺啓中,至有掘移之論矣。掘移一款,亦當次第,稟處,而此非本府所可擧行之事,令京兆,稟處事允下矣。柳世復掘移一款,令本道擧行,何如?傳曰,允。
持平李應協啓曰,臣以無似,猥叨言責,目擊災沴之荐至,警告之諄切,竊謂天之所以惠我殿下者,丁寧反復,似有無己之思,故不勝激切之衷,略效憂愛之忱。而古人所謂興一利不如除一害,生一事不如省一事者,亦似爲今日消弭之實政。臣妄陳愚見,以竢裁擇,而及承聖批,虛受開可,辭旨鄭重,有以見大聖人擇蕘之盛,臣不勝感激之至。第臣所論審理收還之請,聖諭曲摯,臣尤惶感。臣之瞽說,聖明不以爲不可,而終欠採納之實,殆近說而不繹,恐有歉於轉圜之量,臣誠慙恧。若夫不稱之實,自畫之素,自量已審。況今苫末餘喘,世念灰冷,當此聖上遇警省之日,不能陳力就列,粗盡一日之責,臣固自訟,人謂斯何?此際伏見承宣之疏,盛陳近日諫官喑啞疲軟之失,譏斥備至。噫,言路之開塞,實關國家之榮捏,而噤默之成風,氣節消輭,未有甚於近日。臣之入臺,偶屬斯會,而巽懦無骨,視諸人殆甚,彼雖泛論,有若箚着,不職之失。臣雖欲自解,顧無以辭其責矣。規責之言,旣發於喉舌之地,則將何顔面,蹲冒臺次,以益其嗤點也哉?請命遞斥臣職。答曰,勿辭。
同副承旨黃梓疏曰,伏以臣,蹤跡畸危,疾病沈痼,銀臺除命,絶難承膺,荐犯違傲之罪,恭俟鈇鉞之誅者,蓋出於萬萬不獲已也。不意特敎截嚴,且値動駕在卽,分義是懼,倉黃冒出,忝隨陪班之後,獲近日月之光,在臣私分,榮幸極矣,志願畢矣。而惟是匪據之職,愧恧罔措,濱危之喘,觸傷非細,半生半死,殆不能着身,實未知何以終免於顚仆道路也。念臣,釁孽至重,本不容更玷於侍從之列,十年屛廢,一事違逋,雖蒙聖明之寬假,尙逭顯罰,而苟究其罪,擢髮難贖矣。況臣,積病在身,年紀已衰,少失將攝,輒有死生之慮。蓋痰結疝逆,爲之主症,發作無常,頃刻昏窒,此醫家所謂末症,而已至莫可下手之境矣。是以水部膺命,未幾見罷,巡將當次,至煩頉稟,此實通朝之所共知也。以臣情地,以臣病狀,夫豈有一分强冒於近密夙夜之任哉?目擊天災,相率求對,而淹直一宵,疾勢益劇,旣無隨入前席之望,而實有汚穢淸禁之慮。故畢竟不免於徑出,辭疏又至於見阻,則臣之情病,終未暴而進退無所據,此又臣之一大罪也。昨又違召,終靳例勘,蠢動無路,迫隘轉甚,玆於嚴牌之下,隨詣陳籲,冀伏刑章。伏乞聖明,俯賜鑑照,亟降威命,先遞臣職名,仍置臣重究,以爲人臣慢命者之戒,不勝幸甚。臣病無復陽之望,罪俟應被之律,世念都灰,悚蹙冞深。而一段憂愛之誠,根於秉彝,則臣以昨日求對中人,耿耿所蘊,終何敢自隱於黈纊之下哉?玆以欲陳於前席者,敢此尾陳,惟聖明,垂察焉。噫,首春之月,是王者布政之初,而陰虹貫陽之變,此何事也?一之猶懼,況至於三而四乎?皇天仁愛,警告至此,臣未知何樣禍孽,釀成於冥冥之中,而人莫之知也。是宜君臣上下,大警動厥心,亟思所以當天心而回天怒者,而殿下屢賜引對,廣加延訪,其於消弭之策,伏想靡不用極矣。臣愚竊以爲惟敬天,可以當天心而回天怒。所謂敬天者,臣聞宋臣張栻之告其君曰,不可以蒼蒼者爲天,一念纔是不是,上帝監觀震怒。蓋人君,代天理物,其尊無對,則必也對越上帝,恪謹天戒然後,庶可以進德修業,而盡子天之責矣。詩云畏天之威,于時保之,古之聖王所以兢兢業業者,此可知也。臣伏見向日大臣箚本,以父雖不慈,而子不可以不孝爲辭,是雖責勉殿下之意,而殊異於古人所云仁愛警告之言矣。臣實慨然也。嗚呼,災不虛生,必有所召,成湯之罪己,宋景之善言,實理孚感,終致桑林之霈·熒惑之移,則今以有施無報,先有所自解。而欲望天心之底豫者,豈其理也哉?伏願殿下,無以一言一事之善,謂可以當天心,而少或怠忽焉。臣竊又伏念,人主一身,處於萬機之上,聰明,自有所不及,智慮,自有所未周,故必也引天下之耳目。而視聽焉然後,始可以盡天下之知見,而了天下之事業矣。是以古者,諫無官,瞽誦詩·工執藝以諫,至於遇災求言,遍及草野,又是國朝故事,蓋欲聞召災之由,亟恢弭災之方者,自不得不如此。而十數年來,乾文示警,地道示變,無歲不有,式月斯生,而殿下未嘗一下求言之敎,實未敢知聖意之何在而然也。顧今諫官,不爲不多,而厭避成習,瘖瘂爲事,此固疲軟不職者之罪,而亦恐殿下有以導之也。一言不槪,輒加摧折,以言獲罪者,前後相續於道,則彼要討官職·畏罪恇㤼者,安得不以言爲戒耶?伏願殿下,特放前後言事獲罪者,以爲來諫之兆,仍下求言之敎,使人人盡言,其言可用則用之,不可用則置之,以爲弭災之一端焉。臣無任云云。答曰,省疏具悉。其勉,是矣,宜勉。而所陳者,旣諭於相臣·承宣,良由涼德,仁愛勉飭,相臣所陳,其雖欠章,此等之文,於古亦有,此何深慨?職在喉院,勉强隨參,又復撕捱,循例陳章,其何分義?爾其勿辭,從速察職。
持平李應協疏曰,云云。原疏留中答曰,省疏具悉。條陳以勉,深用尙矣。其猛省。而其於審理,所陳雖是,旣有命,豈欺民也?意亦深矣。沈益聖事依施。爾其勿辭,從速察職。
工曹判書柳儼疏曰,伏以歲元淫虹之變,至於再三,我殿下所以警動兢惕,必欲轉災爲祥之意,已於向日筵席詢問之時,仰揣其萬一矣。臣敢以天行健·自强不息之意,爲弭災之實,而諸臣迭奏,言不得盡意。昨日筵對,非不欲畢其說,而又無發言之暇,泯默而退,愚衷耿耿,終未能自已,敢將短疏,以冀察納焉。噫,天下萬事,莫不本之乎人主之一心,而正心之本,在於勤學。朱子之言,曰學固非讀書之謂,而不讀書,亦無以爲學。蓋所以讀書者,非如世所謂文學之士·赴擧之儒,習口讀·竊文字之謂,一則硏窮義理·裁量是非也,一則係着身心·毋使走作也。身心,無走作之患,義理,有硏窮之效,則百體從令,萬事隨心,一言一事之善,上可以協和天心,畢致休祥。而竊觀殿下,近年以來,講筵罕開,一月二月,接儒臣之時絶少,聖質高明,自然近道。雖可謂不資學問,而自可底於至善之地,但殿下之平日施爲於應接萬機者,不過是血氣之所使。若謂之有志氣,則殆不啻全未,血氣,有時而衰,志氣,無時可衰,若志氣之勝血氣者,全在於學也。此臣之以頻開經筵·以助聖學爲答天譴·消災異之第一符也。其日聖敎敷納,曾不慳吝,臣退而喜曰,吾君此事,殆有過於宋景之三言,熒惑之移,自是轉手間事,景星慶雲,亦可言下而至矣。今過五六月,經筵不開,又是前日樣子,是失信於臣也。非但失信於臣,又失信於天。信者,誠也。殿下之不誠如此,顧何怪乎其後虹變之又卽出也?且伏念昨日筵中二度備忘,俱皆惻怛之意,藹然均被於京外之民。惟此一事,非不足孚感天意,而終不如修殿下之一身,勤勤孜孜,須臾不弛,使如天之化,自然敷布於不知不覺之中。未知殿下能不棄臣言,而更加肆力於問學之工,以爲消弭天災·垂裕後昆之政乎?誠如是,則實啓吾東方億萬斯年之福,臣之仰勉於聖上者,惟此而已。今日可言之事,豈但止於斯?而臣則的知,悠悠萬事,無過於此,故更演前日未盡之意,仰贊我后懋實之政。而愚愛之至,言不知裁,臣誠惶隕,不知所言。臣無任云云。答曰,省疏具悉。登對面陳,其又陳章,深用尙矣。其當留意焉。
左議政宋寅明,右議政趙顯命,箚曰,伏以臣等,卽伏見同副承旨黃梓之疏,以臣等日前箚語,頗加譏斥,臣等不勝瞿然慙悚之至。臣等無狀,久叨匪據,旣失燮理之責,致有非常之災,而又不能至誠祈懇,以准策免之請。草草一箚,徒歸備例,此固臣等之罪也。至於箚辭得失,有未暇論,而臣等苦心,雖或自附於慰勉,倉卒措辭,元不點檢。今幸言者,隨事檃括,俾覺愚昧,則其爲裨益,誠多矣。臣等方愧謝之不暇,何敢費辭自解?惟是災異荐疊,聖心焦慮。臣等忝居廟堂之上,無一籌半畫,可以仰裨消弭之術,而尋常文字,瑕纇又如此,其何可靦然仍冒?伏乞聖明,亟命遞削臣等之職,以謝公議焉。取進止。答曰,省箚具悉卿懇。旣諭其批,卿等之心,已量矣。其何介意?卿等安心勿辭,其卽視事焉。仍傳曰,遣史官傳諭。
副校理尹東浚疏曰,伏以臣,伏蒙恩暇,歸省先隴,榮生道路,光動里閭,感激寵私,惟有涕淚。仍竊伏念天下之事,無大於轉導君德,輔弼疑丞,古有其職,傅德保體,各有其任,及其廢也,其事專歸於經筵,經筵之責,顧不重歟?必有鴻儒碩士·博學宏識,方可以處深嚴之地,備顧問之列。近來玆選,雖不能無讓於古,而亦無如臣之萬萬蔑裂者矣。蓋臣,姿性昏鈍,問學空疎,半生所業,不越乎功令尋摘,而亦不猶人,晩獲一第。至若經史子傳,句讀之末,尙多未解,餘可類知。惟以跧蟄遐陋之鄕,故世或不詳其本末,生長詩·禮之庭,故人或疑其有濡染,投虛認實。有此濫竽,人雖謬擧,臣則自知,固宜引分自畫,不敢冒膺。而祗以一瞻耿光,生有至願,顧無其梯,無如命何?今幸有路,至願可酬,獲瞻而歸,死亦無恨。是用不暇他計,冒沒就職,若以館僚自居者,其進,必不若是之凌遽,臣之本意,此已可見矣。挾冊登筵,翺翔禁近,古人所謂儒者之至榮者,身親有之,光寵極矣,涯分足矣。然其侍講之際,於經而微辭·奧旨,口如含鉗,何知義理之所在?於史而棼端錯緖,頭如觸柱,何知是非之所分?加以年衰眼昏,枤杖臘獵,往往不能辨別,百事皆可容僞,惟不知而爲知,終難僞爲。故臣之東撈西摸,艱遁窘悶之狀,不待自言,同僚所竊笑,聖鑑所俯燭。夫榮塗華貫,只欲粉飾臣一軀而已,則包羞蹲仍,固亦可也。若欲責啓沃論思之益,則臣將何顔一刻冒處乎?此臣所以間雖循例輪直,隨行逐隊,而若其昧分貪榮,爲久蹲之計,初非私義之所敢出也。噫,臣之事君,固以趨走爲恭,而不能則不可以不止,君之待臣,固以甄復爲恩。而無用者不可以不退,譬若百川奔海,而斷港絶澗,不能赴則休焉。大夏養物,而枯草·病木,不可榮則棄之,恭固義也。而止者未嘗非義,恩固仁也。而退之亦未嘗非仁,各循乎理,不違其性,則仁義在其中矣。今臣,斷港絶澗自休之義,亦已自量於己分,枯草·病木永棄之仁,竊不能無望於聖朝焉。且臣,素患胸腹之疾,添劇於冒寒往來之際,日夜叫痛,神識昏塞,食不得入口,睡不得交睫,宛轉床席,坐臥須人,以此病情,旬月之內,斷無復起之望。至於撼頓作行,尤非可論,如此之際,由限且迫,嚴畏悶蹙,又添一疾,不得已急構短疏,訴此情實。伏乞聖上,鑑微臣難仍之本情,察微臣難强之病狀,亟賜鐫改,以安私分,以嚴國體,不勝幸甚。臣無任云云。答曰,省疏具悉。爾其勿辭,調理上來察職。
上在慶德宮。停常參,只晝講。
未時,太白見於巳地。夜五更,月犯房星。
南泰良啓曰,大司憲金鎭商,掌令李奎徽,持平尹東浚,在外,執義洪重一居中在外,掌令鄭廣運親病受由在外,持平李應協避嫌退待。今日以監察茶時之意,敢啓。傳曰,知道。
又啓曰,明日常參·經筵,取稟。傳曰,停。
以領議政金在魯五十一度呈辭,傳于南泰良曰,敦諭製入,使偕來承旨傳諭。
南泰良,以都摠府言啓曰,今日,入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管趙儼,以御營中軍軍兵等中日試放事,南小營晝仕出去之意,敢啓。傳曰,知道。
又啓曰,同副承旨黃梓,昨旣有只推之命,而今日又不仕進,卽爲牌招,何如?傳曰,允。
以同副承旨黃梓,奉敎鄭元淳,檢閱南泰會·李基德·鄭純儉等,牌不進罷職傳旨,傳于南泰良曰,竝推考傳旨捧入。
南泰良啓曰,今日次對,兩司當爲進參,而憲府多官,或在外·或引避退待,無入侍之員。諫院除在外外,獻納閔光遇,卽爲牌招,以爲入侍之地,何如?傳曰,允。
傳于南泰良曰,晝講,大臣,同爲入侍。諸堂上,待下敎入侍。
南泰良啓曰,卽者,備邊司郞廳,以大臣意來言,今日,雖非賓廳日次,而二十日次對,旣未爲之,故今日來會云矣。傳曰,知道。
以林錫憲爲假注書,李泰齡爲事變假注書。
南泰良,以備邊司言啓曰,寧海府使朴聖輅,在任身死。曾經侍從之人,客死外任,例給擔軍,今亦分付所經各道,返柩時,題給擔軍,何如?傳曰,允。
又以義禁府言啓曰,倫常罪人沈德恒,旣已拿來囚,依法例,三省推鞫,何如?傳曰,允。
又啓曰,倫常罪人沈德恒,旣已拿來,依法例,三省推鞫事,允下矣。委官,何大臣進去乎?敢稟。傳曰,右相進去。
又以刑曹言啓曰,臣宗城等,謹依聖敎,三堂·六郞,連日留宿於本曹,重囚文案四十二度,一一會同看詳,其中情節之或有可冤,文案之或涉疎漏者,俱已區別類分矣。所當卽爲入對,仰請睿裁,而文案之外,稽貌聽言,有不可已。自明日次第盤問,參互歸一後,同大臣入侍之意,敢啓。傳曰,知道。
戶曹判書徐宗玉疏曰,伏以陰虹之變,式日斯生,一望而四告祲矣。考諸往牒,亦有是否,惟我聖上,惕然警動,赫然奮發,延訪臣僚,以求應天之實。而臣病伏私次,末由登筵,亦未能以一言·半辭,自陳於黈纊之下,死罪死罪。第臣得伏見昨下備忘,十行絲綸,丁寧懇惻,大哉王言,此誠保民之要務,應天之實政也。大抵都民者,國家之所共休戚,而都民之根本,又在於貢人·市人也。近年以來,連値國役,策應多端,故此輩擧皆倒懸,將至於渙散之境,久矣。臣忝叨本職之後,已將其加用與遺在之數,參酌磨鍊,次第放下,其數亦且夥然。而今則零星簿子,罄竭無餘,至於米麪,尤無着手之處。臣於臘前登筵,略陳其悶急之狀,請得惠局餘米二萬石,而大臣,只許其半,此則盡歸於軍兵放料矣。今當遇災修省,特敎蠲恤之下,臣雖無狀,職在有司,豈不思竭心奉行,以宣布我聖上德意?而其於無麪之不托,何哉?臣聞損有餘補不足,天之道也。惠局,與版曹,職掌差殊,而事例則相關,量宜取用,前後何限?況今都民之形勢,不啻如救焚拯溺,而猶不欲推移共濟,則尙何恃哉?臣不敢別有所望,只依臣前日之請,准許其未許之數,又勿以陳腐相參,則庶可以拮据措置,少紓其倒懸之急。而已下之膏澤,終不至於屯滯,此非臣一人之幸,卽都下萬姓之幸也,惟聖明之財幸焉。仍念臣,殘喘垂死,劇務委滯,瘝曠之罪,尸素之責,臣固自知。而今日東宮誕辰,又不得趨與起居之班,罪上添罪,益無所逃。伏況聖心振勵,百僚趨事,以盡其修省之方,而度支重任,便爲臣養病之場,揆以國體,寧有是哉?政宜首先斥退,更擇才彦而代之,收拾已敗之局,責勵方來之效,則此亦弭災之一端也。言出肝膈,諒非飾讓,竝乞卽賜處分,以幸公私也。臣無任云云。答曰,省疏具悉。所陳者,令備局,稟處。卿其勿辭,調理行公。
二十二日午時,上御興政堂。晝講,兩大臣,獻納閔光遇同爲入侍時,左議政宋寅明,右議政趙顯命,參贊官元景夏,特進官李日躋,同知事洪象漢,參贊官南泰良,檢討官金相福,宗臣鶴陵君榯,武臣行副護軍禹夏亨,獻納閔光遇,記事官李壽鳳,記注官李孟休,記事官蔡慶承。備局堂上行司直鄭錫五,兵曹判書金若魯,吏曹判書李周鎭,工曹判書柳儼,追後入侍。上讀周禮前受音訖。元景夏讀,自冢宰篇第二十七板以官府之六敍正群吏,止第三十一板六曰廉辨。上讀亦如之。講音益淸暢。景夏曰,官府秩敍,以正言之,正而後,乃曰秩敍者,卽正朝廷·正百官之意也。聽情,惟在於正,大學曰,無情者,不得盡其辭,亦可見正爲聽情之本也。上曰,然矣。景夏曰,小宰之職,大事掌之,而小事專達,凡大小之職,不可侵越則同也。上曰,然矣。景夏曰,均民,在於節財,節財爲平邦國之本也。上曰,然矣。景夏曰,養萬民,在於生百物,節用,尤可見爲養民之先務也。上曰,取百物,奚爲在大司馬職也?景夏曰,司馬主九畿故也。寅明曰,職賦皆出司馬也。景夏曰,我國,無版圖之法,而中原則生産,皆圖之,山川亦圖之。故無逃亡之患,而閭里財産,移來移去,貧富多寡,皆知之,中原之法,豈不好耶?上曰,若是盡圖耶?景夏曰,不能善其事辨其事,而徒廉則無用也。善字有意也。寅明曰,明然後仁,徒仁而不明,則無以爲明矣。顯命曰,然故有秋毫不犯,官庫板蕩之說矣。上曰,善字有意矣。能吏豈不有弊乎?象漢曰,廉有稜字義矣。顯命曰,與慾相反者廉也。景夏曰,辨而後廉則益明矣。辨於廉,如五常之信而五行之土矣。上曰,副學所達,是矣。景夏曰,辨字宜居先也。相福曰,廉爲本矣。新有廉謹抄擇之命,而今又講此廉字之義,廉字,宜詳看矣。廉於居官者難得,而廉於爵祿者尤難得,廉爵祿者得之,則廉居官者,可知矣。上曰,廉字先看爲好,而副學之言,是矣。廉於時象,豈不難乎?相福曰,辨字宜在下矣。寅明曰,出入要會者,是緊語,要會之事,以今言之,則眞廟堂之責也。然而宮中之用,無要會文書者,其入數,何以盡知?而用數多寡,亦何以盡知耶?臣竊有一事可達者,司僕寺馬牌,以紙牌用之者無定數,而蓋聞置內寺而用之云,未知亦有所照檢者耶?上曰,此不知其用處而行之矣。若盡爲細檢,則無近於淵魚之察耶?寅明曰,中官中擇廉謹曉事者,主管則好矣。上曰,自下之事,豈皆照檢耶?景夏曰,臣有區區所懷,聖人以節財爲主,財雖多,而必念節財之道然後,可以養民均邦,常常留念,是所望也。上曰,宋仁宗,有言惟正之供外,當戒之矣。惟正之供,若滲漏則何可不察也?象漢曰,副提學節財之戒爲好,而凡用財之道,大則大用,小則小用,大者察之,則小者自杜矣。撮其大要,則自有效矣。寅明曰,節字,卽節以制度之節字,錢穀衙門,以節約之義,每加申飭,好矣。顯命曰,宣惠剩米文書,祖宗朝,亦入覽云矣。上曰,此等事,惟在卿等也。景夏曰,大用處常有濫觸之慮,大用處,益加撙節,爲宜也。上曰,此則副學之言,是也。景夏曰,盡其明,物無遁情,則不得掩其情矣。雖今日講筵,亦可以知其情也。上曰,今日則難知也。講學時,每言聖賢,而他日則不然矣。寅明曰,誠心惻怛中,皆有可知者矣。上曰,尹陽來曰,常時則忠孝,而時象則怪人云者然矣。景夏曰,如此云則生弊矣。孝親,是忠君之本也。相福曰,孝於親,則忠於君矣。象漢曰,溺於時象者,是識未到也。相福曰,敍有次序,以賢爲先者有意矣。今此遇災警惕之日,非徒用慮,日用事爲,宜有次序,開經筵接廟堂,亦皆有敍者好矣。上曰,此言是矣。顯命曰,淸明在躬,志氣如神,皆是涵養之效也。上曰,卿之求放心工夫何如也?予則聰氣已無,奈何?顯命曰,養聰之說,亦有之,此惟在操存也。相福曰,不徹學問,則聰明自生矣。景夏曰,今者下敎,誠觖望矣。涵養進學,則聰明自然生矣。若以爲不及,則是自棄也,非所望於殿下也。上曰,注書出去,備堂,使之入侍。出榻敎臣壽鳳,承命出去,其間說話,不及盡錄。鄭錫五·金若魯·李周鎭·柳儼,進伏位次。上曰,李應協,誰耶?顯命曰,先正臣朴世采外孫也。景夏曰,是先正臣朴世采之外孫,庚申年幄次下問時,右相仰達,臣亦同達矣。上曰,左揆及入侍承宣,皆不備矣。然囹圄,方待之,豈欺民乎?寅明曰,欲自備局,作節目,付之審理下往時矣。上曰,李日躋熟西路形止耶?日躋曰,臣三叨守令,而嶺阨形便,亦何能了然也?上曰,百聞不如一見之熟耶?顯命曰,審理事,臺議紛紜,臣何敢自是乎?上曰,審理使,問之者有意矣。入侍承宣,過嚴爲難耶?顯命曰,過嚴矣。景夏曰,臣詳知南泰良爲人,慈詳且適中矣。寅明曰,趙榮國,以爲在湖南時獄事四十度,皆疎決,而其餘獄案,亦詳知。雖不下往,可以處決,更無別般新見,與其往湖南,無若往于他道云矣。上曰,當送與元景夏志同意合者,趙明履·金尙迪中,當送何人于湖南耶?景夏曰,趙榮國,與臣交承,故知之矣。其任湖南,多有治績,獄事亦多疎決,而臣待罪湖藩時處決,又二十餘度,其餘存,二十五度。一則啓覆時已勘律,一則拿來王府,餘三十三度,而可以傅生者,不過五六度矣。審理使中可往湖南者,臣未思得他人,則臣雖有商量,不在薦人之職,有不敢仰達。趙榮國則於湖南,不但有治績,獄事亦多善決矣。上曰,審理湖南者,當問獄事於元景夏矣。顯命曰,不必如此矣。上曰,聞元景夏所達,前後監司,可謂意同,趙榮國,仍前往湖南,可也。寅明曰,此乃東萊府使沈䥃狀啓也。以公木作米事及館宇修改事,差倭出來,而近來倭館被執,出銀每愆期,而以鑄錢之議,欲貿銅而亦不許出,因此作米懇請之會,令任譯輩,歷數責諭矣。今此狀啓,備陳差倭摧謝之狀,又以差倭滯留之弊,請許作米,館宇則自本府摘奸,姑無頹壓之慮,以防塞爲請矣。差倭旣服其罪,情亦可矜,作米事,依例限五年宜許之。館宇事,嚴加防塞,使不得留連,從近入送事,申飭,何如?上曰,言忠信·行篤敬,蠻貊可行,彼人雖狡詐,在我之道,當以誠信待之,何必操切若是耶?顯命曰,倭人情狀,本來如此,意在於此,而必藉於彼,安得無操切也?上曰,一則許之,一則嚴斥之意,自備局,分付,可也。出擧條寅明曰,統制使李義豐,慶尙右兵使李徵瑞,左兵使沈瑎,全羅兵使趙國彬,以春操狀稟,黃海監司宋翼輔,江原監司權爀,以各邑有被災之處,且才行昨年秋操,請停春操之意狀啓矣。詰戎事重,當此年事稍勝之時,有難停廢。而昨秋旣行操,與久廢有異,京畿水陸操,旣命停止,諸道當竝停春操耶?統營合操,三道動民,誠重大,沿海且多被災處云矣。上曰,詰戎爲重,何可每停?陸操則尤甚,災邑外,竝令擧行,兩道道臣推考,諸道水操,竝停止,可也。出擧條寅明曰,此則守禦使趙觀彬狀啓也。停操之年,則遣從事官及首將官,使之巡點,新有定式。而今春,又爲停操,故依定式巡點之意狀稟矣。使之依例擧行,何如?上曰,依爲之。出擧條寅明曰,此司諫申思觀疏也。以海西徵錢之弊爲言,而有稟處之命矣。兩西錢弊,誠爲窮民難支之端,故廟堂,方講變通之術。而稅米作錢,亦曾有禁令,此上疏,姑置之,何如?景夏曰。臣於海西事,雖未知之,而驛復戶,自營門買賣,事體殊爲寒心。不可不嚴禁,湖南漕復戶買賣,自朝家,申飭防塞則事當一體禁斷矣。上曰,然矣。諫臣疏所請,置之,驛復戶之弊,自廟堂,另加嚴禁,可也。出擧條寅明曰,我國所以維持者禮義,而近來,世道日喪,風俗大壞,倫常之獄,多出京外,此由於敎導之術,不如祖宗盛時而然矣。文字之敎,雖云感人者淺,而亦不可全視以文具。金安國之以警民編,治嶺南,先正臣李珥之以鄕約,治海西,其於化民,不可謂無效。今則雖名爲善居內外職者,而未聞有留意於此等事,極爲慨然。臣謂宜申飭諸道,必以正風俗·明敎化爲務,多印警民編等書,分送各邑,擇定師長於面里,使之曉諭誦習。其或有善俗則褒其官長,賞其任掌,以爲感發之地。都下則聖上,曾以禮曹童蒙,講主小學之意有下敎者,宜更申明擧行。而使有文識宰臣如吳光運·元景夏諸人,講定節目,啓下頒行,亦恐爲好。童蒙·內侍敎官,則竝令該曹,必以別薦人中有篤行重望可爲師表者擇差,使蒙學,有所觀感。臣聞閭閻間,有李夢鯉者生於卑微,而孝悌飭躬,志操堅固云。孝子順孫之歲賜牛酒,卽漢家之美制,今亦特命該曹,賜以米肉,以爲風勵興起之地,似好矣。上曰,所達是矣。竝依爲之。李夢鯉,令京兆官招見,關西人金益弼,待闋服調用事,亦分付該曹,可也。出擧條上曰,夢鯉之名,亦異矣。敎官,宜別擇矣。若魯曰,宋文欽,有學識,而人不來學,自以爲欲解職云矣。上曰,敎官,亦當互對而後,可以來學耶?寅明曰,惟在銓官之擇人矣。象漢曰,大臣之言,是矣。而其於不來學,何哉?大體擇人之外,無他道矣。寅明曰,遇災求言,自是古例,今不可全廢也。上曰,承旨亦有所達矣。尹光天,不辨淑慝之言,有之矣。導之使言,而不滿大訓者生,則是加荊棘於搢紳也。予之祛黨苦心,可質彼蒼也。寅明曰,災異之時,請放言者,古例旣多,而一時忤旨者,必皆放釋,臣見先輩文集而知之矣。被謫中,有偏母,情理可矜者,宜有疏釋之道,而李顯重·奇彦觀,被罪旣已經歲,何可一向放棄耶?上曰,召試作戲者,豈孝親者耶?此則予心,固矣。夜夢,見工判而笑之曰,卿嘗勸予學問,五十後讀書,而亦有效耶?覺則乃夢也。李顯重虛頭,豈不怪耶?是現身也。寅明曰,洪鏡輔,有老親,年深病痼,情理甚惻。孝理之下,若許放釋,則父子可以相見,臣聞其情理之至矜惻,有此,仰達矣。景夏曰,鏡輔有篤老之父,且無兄弟,情理憫惻,放其門黜,父子相見,孝理之下,似宜矜諒矣。顯命曰,門黜,非極罰。而諸臣,紛紜煩達,大臣,或可言,而他則不可言,此亦筵席不嚴之致也。景夏曰,大臣,失言矣。干恩之事,固不敢達。而臣待罪經幄,苟有所懷,何可不言耶?寅明曰,吏判則當行都政,李日躋則當西出,摠管之任,竝許遞,何如?上曰,吏曹判書李周鎭,右尹李日躋,兼帶摠管之任,今姑許遞。出榻敎上曰,都目政,今月內爲之。出榻敎柳儼曰,聞京畿監司所言,則日寒如此,解氷,姑未易期,船槍事甚悶云矣。上曰,萬寧殿御容移奉日字,更以二月望間推擇以入。出榻敎寅明曰,嶺南人,及西北人各別調用事,自上,每有申飭,而率歸文具,今番則別爲申飭,何如?上曰,依爲之。出擧條上曰,大訓不滿者多矣。如尹光天輩,欲沈水矣。景夏曰,殿下痛惡世道,至有此敎,而大訓,昭揭于日月。尹光天,不過狂易失性之人,其外,誰有不滿之心耶?屢下如此之敎,則大訓,反輕矣。若有犯者,則罪之而已,何必頻頻下敎耶?上曰,大體是矣。而尹光天,豈失性耶?象漢曰,若有犯者,則勿撓宜矣。何必有此下敎耶?上曰,所達是矣。景夏曰,殿下於絲綸之間,每欲曲盡,故辭令過多,恐非王言簡重之體,臣有愚悃,惶恐敢達。上曰,是矣。鄭錫五曰,洪致期査狀來到,而前旣有登對時持入之敎,故玆敢持來矣。寅明曰,觀其査狀,則勒掘事脫空,雖不可與柳世復同律。而罪若太輕,則人必不服,參酌定配,似好矣。上曰,觀此査狀,申聖休有不是事,而査官,亦非矣。文案中註脚爲辭,豈不怪乎?洪致期與柳世復同罪,而論罰各異,則朝家處分,豈不如何?而聖休,亦不可無罪矣。初登聞,何也?今不快,何也?前後供辭,自相矛盾,査官結語,供辭之外,玩法瞞報,尤可駭也。洪致期,一體遠配,査官,削職,道臣,從重推考。申聖休供辭,若此以城化之分,當初登聞者,亦涉無據,令本道,嚴刑一次,可也。寅明曰,掘移則無論柳世復·洪致期,臣意以爲不可,偸葬掘移,以其主客,不可兩存故也。而此則申已移葬,又遷洪之葬,則便爲空山而已。且與相訟未決前,違法入葬有別,何必使之掘移,更暴死骨耶?冢主可以重罪,而掘移則極重難矣。上曰,諸臣以爲掘之可乎?不可乎?竝陳之。顯命曰,當初李重祚疏後,臣適入侍,自上有所下詢。臣以爲守令境內占山,有罷職之律,而無掘移之文,柳·洪事,似是令前。今雖不掘,後弊所關,殘民,將不能保其丘墓,自今定法,守令境內占山者,使之隨現掘出,宜矣。上允之。其後李重祚再疏,多有譏斥,而其言,誠有理。蓋守令之占山於境內空閑地,尙有罪,則況勒掘境內民塚而冒占者,豈可仍爲許執乎?非守令而勒掘人塚,冒葬者償掘無疑,則況守令之勒掘冒葬者乎?臣於其時,卽爲上箚自引,以臺言爲是矣。其後,又因鄭光運掘移之啓,臣以聞於徐命九者仰達,則卽下依允之批。臣又以爲此固可掘,而不可不一番査問,明其勒掘然後,可以償掘矣。上允之。此所以有行査之命也。今者査啓中,柳世復則以勒掘現發,而洪致期則白脫矣。以大體言之,現發者掘之,白脫者勿掘,而裏面事情,不如此,世復·致期,無異同。而査啓如此,可謂國無法矣。世復掘,則致期,亦可掘,致期不掘,則世復,亦當不掘矣。兩塚,今雖不掘,此後則當依當初臣言,定爲償掘之律矣。錫五曰,臣則以爲左相所陳,是矣。旣無一定之法,猝然施掘移之律,恐未敢知何如也。若魯曰,洪致期査事,臣未見其査案,不得論其是非,而掘移之法,則法外用山者,冒葬於他人當禁之處者,皆掘移矣。以閭家奪入言之,只罪奪入者,而所入之家,則其將以旣入之故,仍置,不令還出乎?朝家處分,似當以此定法也。周鎭曰,兵判之言,大體是矣。而以臣賤見言之,掘與不掘,都在於守令之占山於境內,勒奪民山用之,則事發之後,掘之,可也。偶然占山,相議於本主而過葬,則不可掘也。今此洪致期,明査勒葬與否,以定掘與不掘,事理便順矣。儼曰,若以洪致期爲其土主而用山於境內爲罪,則勿論輕重,固可也。若因此而掘洪哥之塚則臣意以爲決不然矣。以聖上一視之政言之,申哥之白骨,與洪哥之白骨,一也。若使申塚因在,而洪哥壓葬於當禁之地,則其勢兩不可容,爲舊塚而掘新塚,法意當然。今則申塚已移矣,今豈可爲已移之白骨,而又掘洪哥之白骨乎?雖以致期爲非,罪在致期,其已葬之白骨,固何罪乎?臣意則決不可掘移,以傷聖主掩骼之仁政也。景夏曰,臣於洪·柳兩家事,不能詳知,而今此處分痛快,臣實欽仰矣。至於掘葬,不可也。奪山者固有罪,而白骨奚罪耶?且士大夫家,奪人之山,葬其祖先,而未聞有掘移者矣。若旣罪生人,又掘白骨,此豈聖世不忍人之政乎?且勒掘償掘,不在於法典,決不宜創出法典所無之法,雖無下詢之事,若掘移則臣必爭之矣。無論柳與洪,掘葬則決不可爲矣。日躋曰,守令之境內占山,法止罷職,而今旣施遠配之律,又從而掘去其塚,則殆近於僇死人,豈不有傷於王政乎?象漢曰,使申哥,至於掘移者洪致期,則洪致期,不可不罪。而以致期不審之罪,旣重繩,而又掘其父墳,不但有暴白骨之冤,殆近於殺一人而再償命也。掘移則決不可爲,左相之言,是矣。金相福曰,此是令甲旣定之後,則掘之可矣。而若在令甲之前,則似不當掘移也。閔光遇曰,當初臺啓,實出公議,且朝家立法,初雖嚴峻,久則人心狃安,終難遵行。而守令之境內占山,雖無掘移之法文,自今爲始,則是乃立法之初也。若不嚴立科條,則守令,恃其威勢,橫奪民山,無勢殘民,其何以支保耶?近來士夫之山慾,太甚,法外橫占之弊,比比有之,若是緩治,則無以懲後弊。而況且柳世復,旣在當掘,而今因洪致期事,而還寢威命,則國法,將無所施矣。臣意則恐不當如是也。上曰,孟子有不忍人之心等語,聖人言語,溫厚可法也。依左揆·副學陳達,一體停掘,可也。出擧條周鎭曰,侍從人員之居中者甚多,玉堂及臺望甚苟艱,宜有變通矣。上曰,侍從臣居中人員,竝蕩滌。出榻敎寅明曰,三覆時罷職臺諫,宜竝敍用也。上曰,三覆時罷職臺諫,竝敍用。出榻敎周鎭曰,頃以畫師二人相當職除授事,命下,大政時,當爲擧行。而一人,圖畫署畫師,前付司果,一人,以閑散之類,直付六品職,有違政格。考見謄錄,則金翊胄,以閑散,付六品職,而都監使役時,司果付祿,以此之故,如是付職,至於此人閑散六品職,旣無前例,抑以參下付職乎?大臣,方入侍,下詢處之,何如?寅明曰,前例如此,則參下付職,恐爲得宜矣。上曰,參下當窠有之乎?有則以參下付之,可也。出擧條獻納閔光遇啓曰,請充軍罪人李時蕃,依律處斷。上曰,其勿更煩。請逆魁坦緣坐·籍沒等事,亟命王府,依法擧行。上曰,旣諭何煩?請還寢罪人泰績酌處之命,仍令鞫廳,嚴刑得情,夬正王法。上曰,其勿更煩。請聖鐸等二人,竝令還發配所。上曰,其勿更煩。四啓措辭竝見上新除授大司諫南泰溫,時在黃海道谷山府任所,司諫趙泰彦,時在平安道龍岡縣任所,司憲府掌令李奎徽,時在京畿富平地,持平尹東浚,時在全羅道全州地。請竝斯速乘馹上來事,下諭。上曰,依啓。持平李應協,以引嫌而退,其疏攙論,不過汎說,以此爲嫌,無已太過。請持平李應協出仕。上曰,依啓。上命承旨書傳敎曰,孟子豈不云乎?人性,豈不善也?而流於不義者,無恒産故也。噫,涼德臨御,綱不能樹,不能擇其人於諸道,惠不能及,不能濟吾民於蔀屋。思之及此,中夜興歎。況荐飢之餘,爲守令者,不能撫民,以無恒心之民,雖或有無義之事,此道臣·守令之過也。推其本,卽予之過也。昔漢虞詡,以一吏,能令盜爲良民,龔遂,於渤海之治,能令民解刀買犢,此在於人。噫,今雖曰盜,其本則吾赤子也。以至於此,非渠也,卽予也。頃者憲臣之請,不顧其事,率爾前席,語雖過矣,此非相持者。雖允,而厥後思之,心猶不然,果若所陳,此若已推而納諸溝中,深夜興思,歉然于中,惻然于心。分付備局,所陳勿施,將此意,申飭該道,益修撫摩顧恤之政,使無恒心之吾民,咸囿於實惠之中。上曰,予以第一等望卿等,故有此下敎矣。其日沈益聖擧措怪矣。却膳時趙泰彦,其在揚淸之道,何必拔之於守令,而爲臺諫耶?周鎭曰,拘於居中及解由,臺諫望備擬,甚苟艱,而趙泰彦,曾已屢經司諫執義,故果檢擬矣。象漢曰,沈益聖,臣果習知其爲人,常時頗了了,而其日擧措,臣實未知何爲而如此矣。景夏曰,其日沈益聖擧措極怪矣。旣有下敎,諸臣亦達,而啓語不成體段矣。臺諫之如此,誠重難矣。上曰,予之所望於卿等者,何如?而自守令而拔來爲臺諫者,亦如何矣?諸臣退出。上曰,承旨與禁堂及右尹李日躋,卽爲入侍。鄭錫五·李日躋進伏。上曰,掘移事已爲,允下矣。姑不擧行耶?錫五曰,似未及擧行矣。日躋曰,今日纔已啓下,何能急爲知委耶?臣旣承下敎,出去後當卽知委,使勿頒布矣。上曰,此擧條,似未可卽爲啓下,故有此下敎矣。日躋曰,此非所可慮者也。諸臣以次退出。
上在慶德宮。停常參·經筵。
未時,太白見於巳地。
領議政金在魯,五十二度呈辭,傳于尹光毅曰,安心調理。
趙尙命啓曰,右副承旨尹光毅,由限已過,同副承旨黃梓,昨又有只推之命,而今日俱不仕進,竝卽牌招,何如?傳曰,允。
南泰良啓曰,奉敎鄭元淳,檢閱南泰會·李基德·鄭純儉,昨旣有只推之命,竝卽牌招,何如?傳曰,允。
以同副承旨黃梓,奉敎鄭元淳,檢閱南泰會·李基德·鄭純儉等,牌不進罷職傳旨,傳于尹光毅曰,竝推考傳旨捧入。
尹光毅啓曰,奉敎鄭元淳,檢閱南泰會·李基德·鄭純儉,旣有只推之命,竝卽牌招,何如?傳曰,允。
趙尙命啓曰,假注書林錫憲,時無職名,令該曹,依例付軍職,冠帶常仕,何如?傳曰,允。
南泰良啓曰,事變假注書李泰齡,時無職名,令該曹,依例付軍職,冠帶常仕,何如?傳曰,允。
又啓曰,倫常罪人沈德恒,旣已拿囚,依法例,三省推鞫事,允下矣。兩司城上所,牌招言送,何如?傳曰,允。
傳于南泰良曰,昨日副學陳達時,欲爲下問而忘之矣。倫常罪人,亦有三省推鞫之例耶?問于該府以啓。
尹光毅啓曰,倫常罪人,亦有三省推鞫之例耶?問于該府以啓事,命下矣。招問禁府都事,則以爲考出律文,則殺伯叔父母罪人,同入於三省推鞫中。本府壬戌年謄錄中,弑姊罪人李夏澤,亦爲三省推鞫,此亦爲傍照之例云矣,敢啓。傳曰,知道。
南泰良啓曰,卽伏見全羅右水使柳徵龜,去秋冬等褒貶啓本,則邊將,無一人居下,殊無嚴明殿最之意,推考警責,何如?傳曰,允。
又以侍講院言啓曰,講官之不齊,未有甚於近日,且明日王世子與賓客相見禮時,宮官,不可不備員。而兼輔德·兼說書,俱未差,新除授弼善成範錫,時在公洪道公州牧任所,上來遲速,有未可知,司書吳彦儒,以掃墳事,下直出去,在外人員,似當有變通之道。令政院稟旨,變通與未差之代,一體差出,待下批仍卽牌招,以爲備員進參之地,何如?傳曰,允。
尹光毅啓曰,因侍講院草記,宮官在外人員,令本院,稟旨變通,竝與未差之代,一體差出,仍卽牌招事,允下矣。未差之代,政官牌招,開政差出,在外人員,合有變通之道,何以爲之?敢稟。傳曰,雖不變通,自可爲之,政事置之。
又以義禁府言啓曰,成均館郞廳前學諭康侃,前學錄洪敍箕·林正誼,前博士安廷輔,前典籍魏昌祖,前學正南彦彧·盧泰觀·金宗洙等,拿問處之事,傳旨啓下矣。林正誼·安廷輔·盧泰觀,今方待命於本府,卽爲拿囚,而康侃,時在平安道殷山地,洪敍箕,時在定州地,魏昌祖,時在咸鏡道咸興地,金宗洙,時在開城府地云,依例發遣府羅將,竝拿來,何如?傳曰,允。
南泰良,以御營廳言啓曰,各軍門試射時沒技人別單書入事,曾有下敎矣。本廳旗牌官金會明,今正月二十二日中日時騎芻一次五中,沒技別單書入之意,敢啓。傳曰,知道。
趙尙命,以工曹言啓曰,本曹所管各津津船中,來丙寅年限滿,松坡三隻價本,依定奪輸送守禦廳。而孔巖二隻,楊花渡一隻,露梁八隻,漢江六隻,合十七隻,限滿新造當次矣。所入物力,今方連續出給於造船監官處,以爲入峽貿材,待水流下之地,依近例,勿侵護送之意,公洪·江原兩道監司處,分付,何如?傳曰,允。
尹光毅啓曰,卽者,禁府都事以委官意來言,今日,以弦日,省鞫不得爲之云矣,敢啓。傳曰,知道。
南泰良啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
尹光毅啓曰,奉敎鄭元淳,檢閱南泰會·李基德·鄭純儉,牌招事,允下。而闕門垂閉,待明朝出牌之意,敢啓。傳曰,知道。
又啓曰,都廳府郞廳來言,闕內各處入直軍士,夜巡檢云矣,敢啓。傳曰,知道。
右參贊徐宗伋上疏。伏以臣,喪威之餘,積痾在身,居恒以床簀爲命,或値少間之時,則僅能自力於行走。而旋復委頓呻囈,奄奄若泉下人,所以見之者危之,聞之者憫之者也。日昨,又爲風寒所襲,諸症陡劇,適於其時,因虹變之非常,有備堂入對之命矣。聖心憂惕,爲講消弭之策,特許來會,則稍知分義者,豈敢不顚倒趨承?而病旣如右,欲起還仆,竟未隨諸臣之後,勢雖使然,跡涉偃便,論其罪負,流竄亦輕。而罰止罷斥,曾未幾何,恩敍又下,官職如舊,臣是何人,乃得此異數也?感激之餘,惝怳莫省。固宜登時趨謝,以伸忱悃,而不惟病情尙爾,罪重罰輕,揆諸私分,終有所大段不安者,玆敢煩籲於聰聽之下。伏乞聖慈,更降重勘,以警群工,仍許隨便調息,以延殘喘,不勝萬幸。臣無任屛營云云。答曰,省疏具悉。卿其勿辭,調理行公。
上在慶德宮。停常參·經筵。
尹光毅啓曰,明日常參·經筵,取稟。傳曰,只晝講。
又啓曰,小臣,省鞫坐起進去下直。傳曰,知道。
南泰良啓曰,同副承旨黃梓,昨旣有只推之命,而今日又不仕進,卽爲牌招,何如?傳曰,允。
以同副承旨黃梓牌不進罷職傳旨,傳于南泰良曰,推考傳旨捧入。
尹光毅,以侍講院言啓曰,本院新除授弼善成範錫,時在公洪道公州牧任所,書筵入番事緊,斯速乘馹上來事,下諭,何如?傳曰,允。
又以吏曹言啓曰,本曹正郞洪羽漢呈狀內,親病危重,勢難離側察任云,今姑改差,何如?傳曰,允。
又以吏曹言啓曰,今日本曹守令講坐起時,通禮院引儀李正華,三冊不通,依例汰去,何如?傳曰,允。
又以義禁府都事,以委官意啓曰,省鞫,今方開坐,而問事郞廳趙暾,身病猝重,不得進參。今姑許遞,其代,以副修撰金相福差下,何如?傳曰,允。
又以省鞫問事郞廳,以委官意啓曰,問事郞廳金相福,以春坊兼任,不得進參。許遞,其代,以副司果李昌儒差下,何如?傳曰,允。
又以義禁府言啓曰,卽接月令醫員林益彬手本,則保放罪人洪致期,病勢今已向差云。還囚之意,敢啓。傳曰,知道。
南泰良啓曰,卽伏見慶尙左水使趙東濟,去甲子秋冬等褒貶啓本,則邊將,無一人居下,殊無嚴明殿最之意,推考何如?傳曰,允。
尹光毅,以省鞫問事郞廳,以委官意啓曰,三省推鞫,事體至重,必自本道,以犯倫明白取服然後,方可以三省罪人論斷。而今此罪人德恒,則道臣,初不以犯倫取服。而今日鞫問之下,亦以非殺叔母,卽殺讎人納供,則揆以法例,不可遽爲三省之獄,明矣。崔女咀呪情節,旣不明白成案,則在德恒,叔侄之義猶在,徑先刺殺,不免爲犯倫之歸。而渠特凶獰,但以快復家讎,以洩至痛,死無所恨爲言,不以刺殺猶母,罪犯倫常自服,則在本道,所當更加嚴覈,必以犯倫明白取服。而不此之爲,徑先狀聞,未免率爾,該曹之請遣敬差官,敬差官之亦不以犯倫取服者,俱不免疎漏之失,竝從重推考。罪人德恒,則移送秋曹,更加嚴覈得情,臣等直爲退去之意,敢啓。傳曰,果似道臣·敬差官狀本,關係倫常,渠供,其或是也,關係非細,令秋曹,勿拘日次,嚴査以聞。請推事依啓。
傳于尹光毅曰,秋曹堂上·副學卽爲入來。
尹光毅,以禮曹言啓曰,萬寧殿御容移奉日字,更以二月望間推擇事,命下矣。卽令日官推擇,則來二月十五日爲吉,而十六日,國忌齋戒,十七日,國忌,十八日·十九日,拘忌,二十日·二十一日·二十二日爲吉云。進發吉日,以二十日,奉安吉日,以二十二日定行,何如?傳曰,以二十日爲之。
又以戶曹言啓曰,依傳敎,領議政金在魯,去十一月·十二月·今正月合三朔祿俸,令倉官更爲輸送于本家,則以爲,情地危蹙,不仕而受祿,決不敢爲,虛辱輸送之命,不知其幾,只切惶悚云。祿俸,又不領受,何以爲之?敢稟。傳曰,令倉官更爲輸送。
又以刑曹言啓曰,京居故李世標妻愼氏呈狀內,因爭山事,京居李春興,率人丁五六百,排結圈陣,所持器械,無非鎗·劍鐵鞭,而亂打愼氏亡夫之仲兄李世楧,及其奴善萬·三奉·大世等云。故發遣醫律,看審被打人傷處,則或有輕重之別,而傷處狼藉,死生可慮。所當自本曹徵治,辜限間囚禁,而李春興,係是武臣嘉善,移義禁府處之,何如?傳曰,允。
又啓曰,秋曹堂上李宗城·申思建,副提學元景夏,依下敎來待矣。傳曰,詣閤。
三更,上御興政堂。秋曹堂上·副學引見時,刑曹判書李宗城,副提學元景夏,刑曹參議申思建,右副承旨尹光毅,假注書朴錫憲,記注官李孟休,記事官蔡慶承,入侍。諸臣進伏訖。上出省鞫罪人沈德恒原情及鞫廳草記,使承旨讀之。尹光毅進前讀訖。上曰,前道臣及秋堂進來。李宗城·元景夏進伏。上曰,欽哉欽哉,惟刑之恤哉。卽今在京則已令秋曹審理,在外則亦方遣使,而予欲先問此事矣。此獄,果不爲三省乎?景夏曰,不然,渠旣以殺讎爲言,則不可直謂之三省矣。宗城曰,臣未見其文案,故雖未能深知,俄聞其槪,則似與三省異矣。上曰,若是猶父猶子,則亦爲三省矣。光毅曰,入於律文矣。上曰,何必奴之於主,子之於父,獨爲三省乎?副學所達,於心未瑩,故問之矣。國事不宜顚倒,今若還送,紀綱,豈不頹乎?旣已上來,當嚴訊取服矣。光毅曰,初不以三省取服,自鞫廳更爲訊問,似如何矣?上曰,前道臣更達。景夏曰,臣之未下去前,前道臣,已爲之矣。上曰,初爲者誰也?景夏曰,監司趙榮國推官則多人爲之矣。上曰,敬差官,誰也?光毅曰,吳命修也。上曰,其吳命修乎?宗城曰,然。景夏曰,此獄,不善爲之矣。上曰,何以則好耶?景夏曰,此獄肯綮,在於靑鶴。靑鶴,先爲嚴訊得情然後,德恒之爲省鞫·不爲省鞫,可知矣。上曰,然則疑乎?景夏曰,果疑矣。上曰,道臣,旣已爲之,敬差官,又取遲晩,雖曰殺讎,其爲殺叔母則明矣。宗城曰,雖曰殺其叔母,與無端殺之者,似有間矣。上曰,然則雖殺手上不爲三省乎?予之所問者此也。大臣以下入來論稟則可矣。而直爲草記則徑先矣。景夏曰,聖敎至當矣。宗城曰,此獄,在於先審咀呪,而咀呪難明矣。上曰,不然,只當論其殺叔母,爲省鞫·與不爲省鞫而已。咀呪之審不審,不須言也。宗城曰,先審崔女行藥與否然後,罪人可議。上曰,然則崔女之咀呪明白,則生乎?宗城曰,但不爲省獄,何至於生乎?景夏曰,此與咸陵君李澥家事彷彿,咸陵家亦有如此事。趙啓遠,持之頗嚴,必欲窮治,而故相臣崔鳴吉,以爲不然,上書救之矣。崔女若眞殺其祖母,則德恒之刺殺,情有可恕,刑判之欲先審咀呪者,是矣。臣今日見趙榮國,榮國,亦以爲此獄,極難明云矣。宗城曰,大臣之直爲退去,雖似不善爲之,因以三省設鞫,亦難矣。上曰,亦非移送秋曹之事也。宗城曰,誠如聖敎,審理使下去時付送,使之因爲詳覈,似可矣。上曰,此則審理使,必不當之矣。宗城曰,何爲不當乎?上曰,雖卿,亦必不當矣。申思建曰,雖送秋曹,難明之事,亦難究得矣。景夏曰,究問靑鶴,咀呪事歸虛然後,此獄,方爲三省,臣按道時,有所抄錄者矣。上曰,其文書在乎?景夏自其袖中探出,段段讀奏曰,此其槪也。上曰,渠自告官乎?景夏曰,靑鶴,以骨末與崔女等說,極爲殊常矣。然而趙榮國,則以爲咀呪事極難明,當爲省鞫云矣。上曰,予不知其曲折矣。此獄元無可疑,初以爲不殺伯叔母則已,旣殺伯叔母,而曰不爲省鞫,未可曉也。景夏曰,以痛迫之故,刺殺之,渠自告官,容有可恕。上曰,此則不怪,予以王世明事知之,告官亦有疑矣。渠何免一律乎?上因呼鞫廳草記批答。使承旨書之未半。上曰,外方,旣已上送,則一問,可也。今不一問,又不求對,終欠周詳矣。宗城曰,以三省歸重,故然矣。上曰,道臣及該曹堂上,推考亦輕矣。景夏曰,何可過於推考乎?上曰,此則自大臣,亦皆有失,一見文書,則可知其畢竟如斯率爾,遣王府郞率來,又爲無端下送,眞所謂何所聞而來,何所見而去者,國體豈不傷乎?宗城曰,此亦有審愼之意,何傷乎?上曰,奈何不傷乎?景夏曰,如此則德恒,使秋曹推覈,靑鶴則使本處推官按査,似無妨矣。上曰,外方獄事,亦有上京爲之之道,秋曹可盡爲之乎?宗城曰,上京亦有弊,不如下送矣。上曰,上來時,旣令王府郞押來,下送時,亦不可無押去者,誰去而可?宗城曰,移送秋曹後,施刑一二次,使秋曹郞押送,則好矣。景夏·思建皆曰,秋曹郞,決不可送矣。上曰,秋判,亦須思之,旣以省獄,遣王府郞拿來,今若還送,獄體必解。戊申,亦有如此事,帳殿解送,而其中,亦有重有輕矣。思建曰,聖敎至當矣。景夏曰,靑鶴,上京推問,何如?上曰,如是好矣。宗城曰,獄事甚難究覈,卽今京中,亦有怪獄,而得情難矣。上曰,何事?宗城曰,一則兩班家淫獄,一則士族婦女爲尼事也。上曰,怪矣。淫獄,雖未詳記,似曾聞之,而尼獄,今始聞之矣。兩班,誰也?宗城曰,進士成苾之女,爲沈湙之侄震賢之妻者,與其老母與處子女弟,俱爲尼於安巖洞尼舍矣。上曰,士族,何爲而然耶?宗城曰,初則以尼爲其情可慼,其後,鉤得其嘗與兩班男子相往來之說,雖極殊常,亦無奸淫實跡,獄情,實不可知矣。上曰,誰爲現捉?宗城曰,金尙星,以風聞現捉矣。上曰,參判,何爲不入來?宗城曰,參判,連爲仕進矣。今日午後,以有情勢,引嫌還家,不得同入矣。上曰,所引者何嫌?宗城曰,與兵判同矣。上曰,淫獄,何如?宗城曰,此亦難知。金女,亦兩班家寡居婦女,以其婢僕輩構誣之意,發狀自訴,故今方囚禁其婢子六七人,而推問之矣。上曰,金女自呈耶?宗城曰,然。上笑曰,無乃春雉自鳴耶?此獄,金尙星,嘗言之矣。宗城曰,此獄,亦有士族人干連者矣。上曰,誰耶?宗城曰,洪一漢爲名者矣。上曰,何如人耶?宗城曰,洪景輔之至親,而安哥之外孫,於金女,爲五寸侄云爾。上曰,近來時氣不好,心常憂歎,世變又如此,重可慨也。宗城曰,臣等,亦以天災時變,堂郞同會,則輒相對憂之矣。上曰,洪一漢,宜施刑推,使予當之,則當痛加嚴刑矣。景夏曰,金女實若行淫,一漢事亦無怪矣。上曰,以侄而驅其叔母於淫,其情可惡矣。厥婢輩,亦皆言其然乎?宗城曰,他婢則率多變辭,而唯一婢終不服矣。上曰,其言似是乎?宗城曰,似不實矣。上曰,無論虛實,其婢,皆可刑推矣。尼事,何如?當以瀆亂風敎論之矣。所謂往來男子,誰也?宗城曰,鄭就河之子也。景夏曰,乃故相臣鄭澈之玄孫云爾?宗城曰,何須擧其名祖乎?上曰,王者,當愼此等言,予於詩廢墻有茨。而不讀此言,有不忍道者,而鄭,旣與三母女,同宿一房,瀆亂甚矣。宗城曰,此事言之甚難,所謂所可詳也,言之長也。渠輩雖無狀,母女三人,同宿一房,而房亦不大,豈可遽疑其瀆亂乎?然男女之防,至此蕩焉,爲尼之時,旣與同宿,爲尼之後,又往尼舍,則於渠,何責禮義乎?參議申思建則必欲加刑於鄭,而臣則或疑其間有冤,尙此持難矣。上曰,世道至此,無可言者。儒衣者如此,婦女又如此,此予敎化不行之致。周官之化,若行,江·漢之俗,亦能丕變,而今則不然,予甚恧焉。因屢唏者久之曰,刑者,輔治之具,故曰民免而無恥,此正無恥之類,予則謂世變之可駭,甚於天災。景夏曰,人心陷溺,何變不生?而天災之荐疊,亦安知不由於此等事乎?上曰,方爲此事,而間因他說,姑置矣。此事將何處置而可乎?景夏曰,雖下送,亦不關係矣。上曰,國體所關,關係果何如耶?宗城曰,然則臣曹將當之矣。上曰,予今依允金吾草記,卿須勿拘日次,嚴加刑訊。宗城曰,謹依聖敎爲之矣。上曰,召問卿等,意有在矣。此事,傳笑外方之道,刑判必有意見,刑郞,決不可送。而王府郞押來之罪人,亦不可徒付刑差而還送,此不可不知矣。因顧謂承旨曰,其何以書之乎?光毅讀奏之。上繼呼之。光毅書畢。因曰,道臣·該堂,旣已推考,則禁堂,亦宜竝推矣。上曰,休說休說,若推禁堂,則大事當出矣。景夏曰,事理雖如此,勢有所礙,勿推何妨?上曰,予以爲眞如此,則與王世明無異矣。景夏曰,靑鶴,不必上京,德恒,使秋曹,先爲究問,猛刑則當斃矣。上曰,勿拘日次之敎,意蓋深矣。宗城曰,年久文案,若盡審覈,可稟文書,一一抄出,當與僚堂,登對稟決矣。上曰,此外兩獄,亦須周詳處之。景夏曰,臣待罪湖藩時,有虛妄獄事,敢達矣。上曰,何事?景夏曰,順天人,受辱於人,乘憤誣告,府使不善爲之,祕報上送矣。上曰,府使,誰也?景夏曰,朴璲也。上哂之。景夏曰,旣曰不道,不敢不達。上曰,卿旣以府使,爲不善爲,而何爲復然乎?予意厥漢,當刑推矣。景夏曰。臣亦欲如此處置,而臨歸忙迫,未及爲之矣。宗城曰,臣有所懷,欲一仰達矣。今適從容敢達矣。遇災警懼,非不爲美。古人有言曰,悔雖不可無,亦不可留心,天災雖可懼,亦不宜如是憧憧。竊見近日聖心,過自焦惱,引接臣僚,多在夜中,寒殿·深更,不瑕有損傷之節乎?此甚可悶,應天以實之道,恐不在是矣。上曰,所達是矣。然古有我自樂此不爲疲之言矣。予非敢謂如此,日間則有滯氣似煩悶,夜深則氣自佳,不知其有害矣。且如長星勸汝一盃酒之言,雖不足道,天災何可忽乎?多見如此事,此心,漸漸然矣。宗城曰,臣非欲聖心不警惕,唯以保嗇爲望。景夏曰,修省雖大,保嗇尤重,刑判之言,是矣。上曰,予氣如此而然乎?秋判,以日寒爲憂,而日寒非變,此常事,何須憂乎?宗城曰,古之祥桑自枯者,豈是憧憧所致乎?人事盡於下,則上有消弭之應,應天以實,不在憧憧,務去憧憧,以保聖體,臣之望也。上曰,予意則疆場之虞,常若踵至,忽然念及,不覺懍惕矣。宗城曰,內則戊申事,非可再有者,不必慮,外則康熙自是英雄之主,治天下久,入人者深。今之去康熙不遠,亦非今明年可憂之事,臣決知其無可憂,何煩聖慮乎?景夏曰,此必無之事,不必以此爲憂。宗城曰,臣曾於進修堂,進得人任之之說矣。此非强爲大談者,儘如此而內修外攘,則疆場,何足憂乎?上曰,是矣。然此心難改矣。諸臣以次退伏。李宗城·元景夏先出。纔出門,上曰,明日次對爲之乎?諸臣,莫能對。錫憲,呼刑判而問之曰,明日次對,何以爲之?自上有問矣。宗城曰,明日欲爲之,以晝講相値,停止矣。錫憲,以刑判言上達。上曰,其間已如此乎?日變之初,以次對則當不廢爲之,爲言矣。以予忘却而下晝講之故,欲因以不爲耶?講學雖重,民事爲急,明日晝講停,次對爲之之意,承旨退出後,分付,可也。上曰,歲後,未見資治通鑑,而假注書出身後,始爲入侍。上番兼春秋,亦未嘗見其讀書之狀。儒臣,持召對冊入侍之意,注書出去分付。錫憲,將起出之際,上曰,諸臣纔退,當留門標信。注書因爲持去。錫憲,跪受趨出,傳于宣傳官,因與侍讀官趙明鼎,檢討官尹光紹,持冊還爲入侍。明鼎,讀數板。上曰,下番讀之。光紹讀三四板。上曰,注書讀之。錫憲,讀十餘板。上曰,上番兼春秋讀之。孟休讀至編終而止。上曰,觀其讀書之狀,必是平日讀資治通鑑者也。孟休曰,臣未嘗讀此書,今以懸讀冊讀之,故能免礙滯矣。上曰,注書固知善讀,而兼春秋,亦善讀,雖以懸讀冊讀之,若非平日讀書者,何能如是乎?光毅曰,注書之學識,固已得名,而兼春秋,亦文學之人,果善讀矣。上曰,關西之人,善分字音淸濁,而兼春秋能善分,亦異矣。孟休曰,臣自幼少時,臣父區別淸濁而敎之,故能如是矣。上曰,此卷,異於他卷,頗有可觀矣。明鼎曰,然矣。光紹曰,皆是人臣諫君之辭,儘有可觀矣。上曰,曺睿之所以能保者,政賴此耳。雖無聽用之實,亦能容諫,其臣,亦知盡言,雖是此輩事,稍可着意看矣。明鼎曰,臣於此,竊有所懷,敢達矣。言路若是爲重,而言路之開不開,惟在人主之容不容如何,雖以近日言之,言路不可謂已開,臣竊悶之。上曰,所達好矣。然此事,予亦悶之,草野之人,或可使之導言,而後可言。已在三司者,旣以言責畀之,豈可以在上者,不求言而不言乎?光紹曰,言與不言,雖在下而言之,而行與不行,唯在上,若使言之而不行,豈可謂言路已開乎?上曰,然矣。光紹曰,文義不必逐字拈句,如是大體論,亦好矣。上曰,然矣。光紹曰,以十九板·二十板之間所在此數句語見之,保國之道,莫如愛民恤費矣。明鼎曰,下番所達,好矣。卽今良役之弊,實爲目前之急,弭災消譴之道,唯在先除此弊,而方且分遣審理使,徒致騷擾之端。以此閭間,亦不無騷屑矣。是豈愛民恤費之義乎?臣因此欲有所仰達者矣。今此審理使差遣之命,蓋出於聖上遇災恤民,靡不用極之意。雖其利少害多,有如言者之言,而旣已排定諸道,戒行有日,旋以有弊而停止,則實有銷刻之嫌,國體亦不可不觀。請於審理使辭朝之日,各別飭勵,使之簡其騶率,減其廚傳,以除一分之弊,似好矣。光紹曰,上番所達,固是矣。但其下款,與臣見有異,如知其有害無利,則斯速已之,簡騶率·減廚傳,特其枝葉,何補於其害哉?玆事,非不無一二分利益,而害則多端,誠如李應協之言矣。上番則欲爲國措大體,而臣,恐審理使出去,無實效·有實害,則其有損於國體,反有甚於銷刻矣。向日筵中,聞左相所達,則頗有持難之意,外間朝臣之論,十七八如此。聖上,若招問諸道審理使,則亦可知玆事利害矣。臣意則不如不遣之爲愈。明鼎曰,臣意與下番,無甚異同。而不爲直請還寢者,只爲顚倒之嫌耳。上曰,然則何以則爲好耶?明鼎曰,旣差還寢,終沒着落,無已則別諭於諸道道臣,招集剛明守令,收聚道內文案,詳加究覈,得其情實然後,上送文案於京司,使見差審理使,各掌其道,更加審覈。因與大臣·秋堂,同爲入侍。稟旨裁決,則似不至有名無實之歸,而亦可免顚倒之嫌矣。上曰,下番之意,如何?光紹曰,臣意亦然,如是收殺,則不沒審理之名,而亦有流滯之效矣。上曰,承宣之意,何如?光毅曰,不必多言,明知其有害無益,只願勿遣矣。上曰,注書必有所見,達之,可也。錫憲曰,臣職是假官,何敢容議於國家大政乎?惶恐不敢仰達矣。上曰,若如文義,則或可以假官推辭,此異文義,且予以實心問之,爾何過謙?錫憲曰,聖敎至此,臣實惶感,敢不效愚?而第未知朝家所以遣使之本意矣。上曰,何謂也?錫憲曰,未知今日,有如東海之冤獄者,而所在官司,不能申理乎?上曰,非爲此也。欽恤,王政之大者,若使有冤而未申,則豈不爲傷和之端乎?錫憲曰,聖敎實出欽恤哀矜之意,臣敢不欽頌,而但今日召災之端,未必在此,且審理使之不便,儒臣,皆言之,此亦可見人情。上曰,爾意,亦可知矣。上番儒臣曰,不無騷屑,其言何如?錫憲曰,臣本病蟄,未能出入,雖未知外間物情,東俗好訛,亦安保其必無乎?上曰,因上番所達,予心,有感動者矣。王者,爲民父母,八方,皆吾赤子,而非但今日之赤子,乃昔日養育之赤子。而今至如此,予甚恧焉,亦甚愍焉。欲救今日之弊,其道何由,而向日,分付備局之事,足爲祛弊之道乎?明鼎曰,此法,不過爲救急,而亦有所妨礙,難可久行矣。光紹曰,守令論罪之法,實爲大段妨礙,決不可行矣。且朝家雖令盡爲搜出,以今人心,必有怪擧,守令,誰敢爲之乎?上曰,下番所謂怪擧云者,指如南奉朝賀事而言之耶?光紹曰,然矣。上曰,注書之意,何如?錫憲曰,臣於此等事,實無素講,不敢臆對矣。上曰,勿爲謙讓,第言之。錫憲曰,臣雖未諳時務,自古以民養兵,而民不困者,未之有也。卽今良役之弊,專由於冗軍漸多,以有限之民,供無量之費矣。不救其本,而欲救其末,則終無善道矣。上曰,爾意則在五衛耶?錫憲曰,非謂五衛,如禁衛營,乃新設軍門,而元軍及資保收米之屬,無異御營,餘丁之屬,本欲代充良丁者。而今爲收布元額,各邑,逐年代定,良役,將何支當乎?臣所謂救本者,指此等事也。上曰,禁衛軍,亦有收布·收米之規乎?光毅曰,然矣。上曰,雖是救本之論,若罷京軍門,則標下之屬,必失業而興死心,此亦不可不念,不可輕議,舍此而亦有可救之道乎?錫憲曰,如非大變通,則其他不過爲救急而止已,小小便否,儒臣皆已言之矣。然大抵卽今生民之病於良役,甚於人之困於飢渴,飢渴之人,聞人有欲以飮食相餉者,則稍以自慰。日夕懸望,及其來餉,而或不副望,則其心落莫,而飢渴倍甚,反怨其欲餉之人。卽今良民之情,與此無異。臣竊以爲如非大變通而洽慰其望者,則初不爲無實之事,以斷其望,反爲良策。上噓唏曰,所言,誠有理矣。然如此,而何時可以救得斯民乎?錫憲曰,臣非欲不救斯民,向前所論,易致添怨之端,故所達如是矣。上曰,予亦知之矣。明鼎曰,所達切實矣。光紹曰,有識見之論矣。上曰,近來國事,轉成心矣。今則夜氣差好,且有意思,欲與注書及上番兼春秋,使之讀書,而兼欲聽其言矣。上番兼春秋,陳良役,可也。爾之對策,論良役之弊,爾必有所懷,且今日異於筵席,盡達爾懷。孟休曰,儒臣則以諸邑之丁少額多爲慮,臣則以爲雖丁多額少之邑,必不能行也。凡丁口之隱漏者,搜出極難,必欲盡數搜出,則儒臣所謂怪擧者,是必然之事也。小則遭橫逆,大則妨宦路,種種難處之端,不可勝言。今朝家,雖有守令論罪之命,高麗之政,不過三日,不過一二年,此法,亦必廢閣不行。雖或暫時論罪,其害與搜出良丁之害,孰大?利害如是較然,誰肯爲之哉?上曰,然則何以則能祛之歟?孟休曰,人主之所以勸懲者,賞罰也。今旣設不除弊之罰,又設能除弊之賞,以開趨利避害之路,則人情,莫不貪其賞而畏其罰矣。凡設官分職,專爲治民,而今此良役,國之巨弊,不去此弊,則國不治而民不安矣。古者用人,專尙良吏,故漢相,必由守相,守相,必經州郡,今世名官,皆以能治之名爲恥。今若設法,以淸宦之得否資給之陞否,專視此弊之存否,而不敢由他路得之,則良役之弊,自當去矣。上曰,此卽漢世良吏之法,此言何如?明鼎曰,不可行矣。光紹曰,雖似有見,不可行矣。上曰,審理使便否,亦達之。孟休曰,有害無利之說,誠然,外方小民,何能知殿下遭虹變理冤獄之意耶?不過以爲御史來矣。及其理得若干刑獄而歸,則必曰曾聞御史來矣。某守令,不治而不罷之,某人,有罪而不治之,朝家之送御史何意云云,則徒爲怨國之資矣。殿下以虹貫之變,慮有冤獄,然下民之怨苦,上干蒼旻,則皆足以致災,如良役之類是也。上曰,一匹之役便否,何如?孟休曰,靈城君以爲,若行一匹之役,而日後,不得已加出二匹之役,則將如何?非貽謨之道云云,而殿下懍然止之,臣意則反是。昔宋太宗,不除河北逋欠數十萬,眞宗初立,問曰先帝,何不蠲之?張方平對曰,先帝以遺陛下,使陛下除之,以收河北民心也。眞宗,大悟,遂盡除之。先朝不減二匹之役,安知非以遺殿下者耶?上曰,讀書人之言也。光紹曰,有識之論也。上曰,下番兼春秋,亦達之。慶承曰,臣本草野之人,猝承詢問,實未知所對,而第此審理使一事,臣亦未見其便民,而或慮其擾民也。向日筵中大臣,發此論相可否之際,臣秉筆俯伏,念及於利害,自不勝其悶鬱矣。上曰,此亦鄕人耶?其言,眞實矣。慶承曰,良丁一款,可謂實政,庶或有便民之效。而但我國軍政,卒無寓兵於農之意,故兵農爲二,而又爲兼竝,所壞了矣。臣於鄕中,見窮民之終歲作苦者,日日芸人之田,以食其傭。及其秋穫已畢,四野皆淸之後,東西流移,靡所止泊,而里族侵徵之弊,又由此生矣。倘能制民之産,使各有數畝之田,可以聊賴,則彼安土重遷之民,胡爲乎遑遑道路,莫可搜括耶?上曰,此亦有所見,豈不眞實乎?慶承曰,古人云仁政,必自經界始,井地之法,雖不可猝行,而若能稍限名田,以祛兼竝之弊,則戶口自殖,而良丁,亦出於中矣。不待守令之,申飭而舊額可充,白徵可祛。不然,徒欲旁搜曲剔,以補闕額,則臣恐無衣無食·朝東暮西之徒,不可使爲部下之丁,而轉益其隣族之弊矣。上曰,此言,亦眞實矣。假官·兼史,皆有識見,甚可喜也。前日朝臣,每勸求言,今夜,眞箇求言矣。因又下敎曰,今因文義,有下敎者矣。句踐,養胎以待用,昭王,恤病以雪仇,伯主强兵之策,有如是矣。而張茂上書中所謂陛下,天之子也。百姓·吏民,亦陛下之赤子也云者,此言尤好矣。百姓,旣謂之子則人君,卽百姓之父。而今日民生,非但予之赤子,乃昔愛恤之遺民也。不惟不能愛恤,乃反簽丁於黃口,徵布於白骨,予甚恧焉。以此出擧條,使知予意,可也。因文義以下,出擧條將退之際,上親呼,使承旨書之曰,法講命下之後,更以思之,卽日次日也。而若爲日次,則其停法講而欲行矣。今聞不爲云,豈上下相勉之義乎?法講停,備局來會之意,分付。而審理使,因儒臣所達,有下問者,諸道審理使,其令一體入侍。備局文郞廳,亦同爲入侍。出榻敎諸臣因爲以次退出。
上在慶德宮。停常參·經筵。
未時,太白見於巳地。
夜二更,流星出文昌星下,入艮方天際。狀如拳,尾長三四尺許,色白。
尹光毅啓曰,明日常參·經筵,取稟。傳曰,停。
又啓曰,大司憲金鎭商,掌令李奎徽,持平尹東浚,在外,掌令鄭廣運親病受由在外,持平李應協牌不進,執義未差。今日〈以〉監察茶時之意,敢啓。傳曰,知道。
南泰良啓曰,同副承旨黃梓,昨旣有只推之命,而今日又不仕進,卽爲牌招,何如?傳曰,允。
又以都摠府言啓曰,今日,入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管趙儼,以御營中軍新番馬兵點考·舊番軍士賞中日事,南小營晝仕出去之意,敢啓。傳曰,知道。
又啓曰,兩司多官,或在外·或呈辭,今日次對,無入侍之員。除在外外,持平李應協,獻納閔光遇,竝牌招,以爲入侍之地,何如?傳曰,允。
又啓曰,卽者,備邊司郞廳來言,大臣·備局堂上,依下敎來會云矣,敢啓。傳曰,詣閤。
尹光毅啓曰,今正月二十八日都目政事爲之之意,敢啓。傳曰,知道。
有政。吏批,判書李周鎭進,參判洪象漢進,參議趙載浩病,右副承旨南泰良進。
以李匡世爲都承旨,權瑩爲右副承旨,李昌儒爲吏曹正郞,鄭漢奎爲兵曹正郞,李光湜爲奉常正,洪廷命爲軍資正,沈聖希爲掌樂提調,權爲奉常提調,李剛中爲儀賓都事,朴好源爲中部奉事,兪彦鎰爲南部都事,金履福爲司饔奉事,盧啓禎爲谷山府使,許槃爲公州判官,李宗恒爲高陽郡守,申珪爲抱川縣監,李益炡爲同經筵,鄭元淳〈爲〉兼說書,尹得載爲副校理,曺漢傑爲璿源殿參奉,趙雲逵爲檢詳,徐志修爲兼校書校理,趙明鼎爲龍岡縣令,鄭彦弼·盧彦邦,學錄單付,李再章,校書正字單付。
兵批,判書金若魯南別營賞中日進,參判鄭來周入直進,參議洪鳳祚病,參知鄭俊一病,右副承旨尹光毅進。
尹光毅,以兵批言啓曰,同知中樞府事林柱廈戶奴呈狀內,上典,病在鄕廬,末由上來肅謝,斯速啓遞云。不可虛待,今姑改差,何如?傳曰,允。
又啓曰,別害僉使朴性善,前萬戶徐宗愿,司果許洸,或城堞軍器修補,或拯活人命之功,俱有加資之命。而朴性善,雖已資窮,未經準職,徐宗愿·許洸,未資窮·未準職,何以爲之?敢稟。傳曰,竝特爲加資。
以金愼行·宋性源·李漢謙·李天輔,爲副護軍,趙錫命·李益炡·權·曺命敎爲副司直,林錫憲·李泰齡爲副司正,尹有一爲水原監牧官。
南泰良,以義禁府言啓曰,刑曹啓辭內,武臣嘉善李春興,移本府處之事,允下矣。李春興,今方待命,卽爲拿囚之意,敢啓。傳曰,知道。
尹光毅,以義禁府言啓曰,時囚罪人洪斯依柳世復例,一體勘罪事,命下矣。柳世復,因承傳決杖遠配,而洪致期,雖有遠配之命,決杖一款,未及稟定,何以爲之?傳曰,一體擧行。
南泰良,以戶曹言啓曰,依傳敎,領議政金在魯,去十一月·十二月·今正月合三朔祿俸,令倉官更爲輸送于本家,則以爲,情地危蹙,不仕而受祿,決不敢爲,虛辱輸送之命,不知其幾,只切惶悚云。祿俸,又不領受,來二月祿牌,亦不出給,何以爲之?敢啓。傳曰,令倉官更爲輸送。
禮曹參議趙明履疏曰,伏以臣,昨伏見備局草記允下者,則以成均館位田事,有癸丑後各年該堂重推,色郞拿處之命。臣亦該堂之一也,追惟不職之愆,豈勝惶慙?蓋臣於去年,忝叨師儒,或數朔·或一旬,而其於田租一款,不過泛聽其依例擧行而已。曾不知其有改定之規,此無非臣昏謬疎忽之致。而顧今郞囚未勘,前任相繼引嫌,則臣何敢獨爲晏然於職次乎?今日有諸道審理使入侍之命,而不得冒沒同參,玆伏闕下,陳章請罪。伏乞聖明,亟命罷削臣所帶職名,以安私分,不勝幸甚。臣無任屛營云云。答曰,省疏具悉。不過飭勵,其何撕捱?爾其勿辭,從速察職。
工曹參議李錫杓疏曰,伏以臣,卽伏見諸道審理使有入侍之命矣。臣亦宜隨衆趨承,而祖母之病,自經兩次昏窒,日就危域,漸有難言之憂。今日,又有昏窒之漸,胸膈隔塞,勺水不通,膠痰凝喉,喘響如鉅,目前形症,萬萬罔措。臣方煎泣遑遑,不忍暫離,明命之下,無以祗赴,臣罪萬死。伏乞聖慈,諒臣情理之萬分悶急,亟降嚴誅,以幸公私,不勝血祝。臣無任煎迫竢命之至云云。答曰,省疏具悉。爾其勿辭,護焉。
刑曹參判金尙星疏曰,伏以臣,頃於前席,親承獄囚審理之命,近與諸堂,連直本曹矣。卽因備局草記,聞有前後國子堂上重推之命,而臣名,亦在現告中云。廟堂之一時警飭,臣何必費辭自解?然因循謬例,違越定式者,自有不遵朝令之罪固晏然。而伊時該郞,方在拿處未勘之科,凡有咎責,臣實當之,而只使郞僚,替被其罪,在臣處義,何敢自安于心也?秋曹審讞,一時爲急。而郞僚則宛轉徽縲。臣則委蛇公廳者,揆以廉義,斷無是理,未及勘處之前,惟當竢譴之不暇,玆敢退伏私次,略陳短章。伏乞聖慈,極許勘罷,以安私心,不勝幸甚。臣無任屛營云云。答曰,省疏具悉。此不過飭勵,其何撕捱?卿其勿辭,卽速察職。
兵曹判書金若魯疏曰,伏以昨因備局啓辭,有癸丑以後成均館堂郞重推拿處之命,臣名亦在現告中,不勝惶懍之至。臣於丁巳年間,乍叨國子,而性本儱侗,不能綜核事務,釁尤追發於十年之後,論其溺職,慙悚極矣。薄責不足以當其罪,況郞屬,方在吏問而未勘,區區處義,不可晏然於職次。昨承都政催促之敎,而亦無冒沒擧行之路,重務曠廢,悚蹙尤切,不得不短章呼籲。伏乞聖慈,亟遞臣職,仍命攸司,重勘臣罪,以便公私,幸甚。臣無任惶恐云云。答曰,省疏具悉。此不過飭勵,其何撕捱?勿辭,其卽行公。
傳于尹光毅曰,領議政原疏留中,此批答,使偕來承旨傳諭。批答在筵說
二十五日午時,上御興政堂。大臣·備局堂上·諸道審理使,同爲引見入侍時,左議政宋寅明,右議政趙顯命,行知中樞府事申思喆,判義禁鄭錫五,吏曹判書李周鎭,行司直尹容,副提學元景夏,右尹李日躋,吏曹參判洪象漢,司直具宅奎·趙榮國·金尙迪·韓翼謩,校理趙明鼎,獻納閔光遇,備邊司文郞廳李昌壽·洪鳳漢,假注書林錫憲,事變假注書李泰齡,記注官李孟休,記事官蔡慶承,刑曹判書李宗城,左參贊朴文秀,記事官李壽鳳,追後入侍。南泰良曰,假注書林錫憲,有病無以理事,林錫憲則出去,注書李壽鳳,使之入侍,何如?上曰,可也。臣壽鳳,追後入侍。其間說話,不得盡錄。上曰,審理使亦言之,可也。具宅奎曰,承款無疑者,則別無可問。而臣待罪東萊府時,判府事兪拓基,盡送一道獄案,臣見之則文案,皆有可疑處矣。不親見文案,則何以知之乎?趙榮國曰,惶恐敢達,而此非下詢臣等者也。臣等道理,有同往役,何敢爲言乎?臣按査二年,幾盡究決,元景夏又決所餘者。而今,有二十餘度,求其可生,似不過三四人矣。然則便是空往空來也。上曰,獄案上來之議,何如?榮國曰,剛明官,豈不及於臣等耶?金尙迪曰,以遇災警惕之心,或慮有冤氣之干和,而至命審理,是出於實心也。勿論八路,若或一路有之,而伸理則是亦實政也。審理之道,則與監司審理,無間也。上曰,趙榮國則以爲獄案,可上來耶?榮國曰,非謂盡上來也。獄案可疑者,亦不多矣。韓翼謩曰,小臣意外,承此使命,而惟當奔走供職而已。至於利害,則便同有嫌,初不入思,而旣承下詢,敢不仰達耶?國事,當觀大體,大體好則何論小節乎?臣等,當審理,而無別般審理者,旣不藏蹤祕迹,鉤得隱情,則只當隨其監司·守令之已推決者,而參酌行之而已。無別般審理者矣。且人心,好動難靜,朝家旣有八路審理之命,莫不聳動,而平反之事,不可盡合民心,則終至觖望矣。已與大臣,有所酬酢矣。上曰,備郞,亦言之。徐志修何不入耶?南泰良曰,在外矣。李昌壽曰,監司·守令,誰不欲審愼?而剛明官則其已決之矣。無別般審理者,而徒貽廚傳之弊,則不如不送之爲愈也。洪鳳漢曰,新進,安知大事,而若有冤獄則可行,而朝廷,不知何道何獄之不決,徒以天災而行之,則不亦如何乎?二年監司·五六年守令之不能決者,則非包拯·向敏中之才,則難決矣。上曰,有百害無一利耶?鳳漢曰,只見害而不見利矣。閔光遇曰,大臣·諸臣,旣達,臣不欲架疊,而非但近來人心之挾詐可悶,亦恐監司之無權矣。上曰,副學,亦言其利害也。景夏曰,有百害無一利之說,過矣。而大抵不爲無害矣。散漫之弊則必有之矣。若爲各道冤獄之可疑者,而特遣審理使,則或可得要道。而亦似有效,不問冤獄有無,汗漫下送,則必無效矣。上曰,副學亦言之,或以爲申飭道臣,使之狀聞,此言則然耶?景夏曰,洪鳳漢之言,極精矣。旣送審理使而終止無效,則初不如不送矣。各別申飭道臣,使之狀聞,大臣及秋曹,博議決之亦好矣。上曰,副學以爲審理使不可送,則何不爭也?景夏曰,臣待罪經幄,苟有所懷,何敢不達?當初詢問時,臣果爭之,而後則不言矣。區區微悃,似或俯諒矣。臣於張居正六事疏中,其省議論一段,有可以仰勉者。其言曰,慮之貴深,行之貴勇,謀在於衆,斷在於獨。臣之所望者,惟在於斷在獨,而此非朝廷難決之事,不必多生議論,而惟望殿下斷在獨也。上曰,靈城君朴文秀,刑曹判書李宗城,牌招入侍。出榻敎上曰,注書出去,刑判·靈城,使之入侍。臣壽鳳,承命出去。其間說話,未及盡錄。李宗城·朴文秀,進伏位次。上曰,審理使利害,卿等亦言之。宗城曰,大臣達請時,以御史達之,而何以爲審理耶?雖有監司,而審理之外,亦復察民隱·巡關防,各邑痼弊,詳察以來,則不亦有效耶?上曰,有百害無一利之說,不然耶?宗城曰,此在得人與否也。利害有無,何必預論也?雖盡送八路,臣意則以爲無不可也。文秀曰,慮有民怨,至有審理之命,藹然德意,令人感動。非但獄事,每道有一二大弊之可以蠲除者,獄事之監司·守令之未及專決者,詳察以來,便卽施行,則審理使,不亦有效乎?得人則亦有爲國無弊之道矣。其固結人心,當何如耶?臣則以爲若得人,則有百利而無一害矣。汲黯,矯制發倉,民仰其德,遇災警懼,無所不用其極,則此事何可不行耶?上曰,秋判·靈城所達,有感慨者,諸臣可覆難矣。泰良曰,得人之言,誠然,而易見之害,則人心騷擾矣。欲審理冤獄,備察民隱,則宜送繡衣也。趙明鼎曰,審理外事,則宜勅監司也。今送審理使,可謂有害無利也。文秀曰,民情豈有騷擾耶?此與平時異矣。窮民,有如思在網中,若除得弊源,則其爲懽欣,當何如耶?寅明曰,兩西徵錢之弊,臣亦知之,王安石靑苗之法,至於數十年後汴宋之亡,此則不計使名而欲送之矣。至於他道諸弊,則審理使卒然一去,而豈能釐革耶?朴文秀之忠誠則固可能之,而有難人人如此矣。文秀曰,嶺南海邊弊,湖南沿海弊,可革,北弊,亦可革,東弊,亦可革,奚止兩西錢弊耶?此惟在明而斷之而已。大臣之以不革弊爲慮者,決知其不然矣。顯命曰,臣則以爲有利無害,而諸臣及儒臣,以有百害無一利爲言,臣則惶愧不敢言矣。上曰,卿非矣。有所見則當言也。南泰良之慨然云者是矣。有見則當如南泰良之爭矣。寅明曰,此事非係國家危亡之禍,則何必苦爭耶?上曰,尹光毅·尹光紹,亦以有百害無一利爲言,而尹光紹刻印如何之言,識見,似不足矣。予於靈城之言,有動矣。元景夏言張居正事矣,雖曰謀之在衆斷之在獨,予無識見,何能獨斷耶?予於靈城所達,起感矣。差備門外人,亦望承旨來矣。爲上干者,何如也?有百害無一利之說,極過,而元景夏之言,是矣。審理使俱入矣。予心則設以身處其地,則可以單騎行矣。裴度之法,有之矣。出都門後,能不忘耶?尹容·韓翼謩則似然,而具宅奎亦老矣。李日躋亦似不忘矣。卿等,若忘之,則非但負國,是忘乃祖乃父矣。尙迪曰,臣等聞聖敎,不覺感動矣。民生疾苦,各色痼弊,敢不竭心力廣詢歸奏耶?上曰,李日躋來,有可革可蠲者耶?日躋曰,西路錢弊甚痼,以馮驩事觀之,若得民心之鼓舞悅樂,則他不足恤,而虛飾文書,亦安用乎?限年亦爲難處矣。寅明曰,臣意則以爲可盡革矣。顯命曰,流民之弊,由於錢也。上曰,卿之今行,可能行馮驩事耶?日躋曰,臣旣膺西路審理之命,今因下敎,敢此仰達矣。今我聖上,䘏災憂民之意,藹然若是,感歎之極,不覺寸心自激。臣屢典西邑,略知西民之弊,奉承德意,敢不隨事剗蠲?而未及西下之前,抑有一事,亦可以仰白者矣。卽今八路民生之弊,莫大於折受,而朝廷,諱言宮庄事久矣。臣嘗慨然,每誦聖君,非不受言。臣自疎於開導之語,雖以臣所被前後恩言論之,臣待罪臺官時,因自劾之疏,略附折受之弊。而猥蒙雖不見爾,可見辭氣直矣之過褒,且論黃道晟等三宦侍之罪,而又荷予亦痛駭,爾言是矣之隆批,而仍竝命遠配。臣於是,益信聖朝之無言不可盡矣。聞寧邊之白嶺·劍山二面,自上年,新屬於毓祥宮折受云。蓋寧邊,以西邊之第一雄邑稱之者,多有賴於此二面,曾在先朝,亦入於折受。而因故相臣趙相愚之疏,而肅廟特許出給,故寧民,立石頌之,稱爲美談。故參判臣趙明翼,爲本府倅時,收兩面之稅,分作二庫,一曰彰德,一曰廣惠,彰德者,彰先王之德也。廣惠者,廣先王之惠也。臣繼明翼而出守,始乃合屬於大同·雇馬二庫,仍存舊號,以濟民役。仍寓於戲不忘之意,民到于今,受先朝恩澤,可謂罔極。而一自上年復入折受之後,以其事體之重大,內外諸臣,姑未及一言上聞。而寧民則遑遑啼走,殆若絶其命脈,而靡所告訴云,極其矜惻。韓翼謩,卽今寧邊府使之弟,而亦方入侍,倘下詢則亦當知其弊矣。寧邊,若失此兩面,則無復前日雄饒之模樣,而數千兩民庫之錢,更將收斂於民,民將不能支保矣。殿下旣有意於拯濟西民,則先從此等至重至難處爲之留意,以遵先朝之德惠,則不待臣行之西出,而卽可使西民,踊躍鼓舞於一紙之下矣。旣有所蓄,惶恐敢達矣。上曰,卿之所達,出於爲民,其誠可嘉矣。今聞彰德二字,予豈無感動者耶?宮中府中,宜無異同,而人君之事,亦有擧一而見百者矣。旣因卿言,不覺感懷之愈切焉,可無推實心行實政之擧耶。追先朝恤民之誠,體平日小心之德,特允所請,自今爲始,寧邊折受,還寢,可也。出擧條大臣·諸臣,皆起伏曰,聖敎不勝感歎矣。顯命曰,故相臣趙相愚,卽臣之從叔父也。先朝,以遠接使,自西而歸,以沿路之聞陳達,而肅廟卽許出給。其時朝野,莫不欽頌聖德。臣於兒童時,聞而知之,今復覩聖朝曠絶之擧,不勝欽歎矣。上曰,諫官時疏,卽延英門外大呼之賀云云者耶?日躋曰,聖敎所及者,卽自劾疏末段語耳。上曰,此疏在於特除備郞之後耶?日躋曰,備郞之除,在於疏後矣。上曰,然則在燕行往還時耶?日躋曰,燕行則又在於備郞之後矣。上曰,諸道弊瘼,必多矣。顯命曰,兩南料理之弊,亦可禁也。寅明曰,三南僧弊·料理之弊·統營魚利之弊,不暗行而何以詳知耶?顯命曰,戊申·己酉間疊稅,今亦有之與否,問之,而若有違令仍存者,則請罪無妨矣。尙迪曰,疾苦所存,臣等敢不廣加採聞?而今日聖心,專在於釐革民弊,常常有此心,則必有效矣。聖上守此心勿解,大臣斷而行之,則豈無效益耶?不患弊瘼之不聞也。榮國曰,言而不用,則雖採訪,而亦無益矣。文秀曰,數三大弊,若除之,則其效當何如耶?宗城曰,金哥奴婢事,已有究問者,而當待後日次對,仰達矣。上曰,母雖不慈,子不可以不孝,已多可怪,而此豈可謂瀆亂風敎耶?具宅奎曰,與其父妻奚異也?泰良曰,具宅奎以審理使入侍,而不待下詢,以秋曹事陳達,事甚未安,推考何如?上曰,筵體然矣。依所達推考,可也。出擧條宗城曰,金女若抱冤,則可以上干天和,帷簿事,何以知之?而其二婢則可死矣。上曰,士夫女子究問者,豈不如何耶?爲搢紳,欲不問矣。旣非關係風敎,宜有參酌之道矣。景夏曰,該曹究覈,庶可知之。而今此聖敎,臣以爲有所深量矣。上曰,沈德恒事,可怪矣。顯命曰,道臣敬差官,徑先狀聞,而不具格,故如是矣。榮國曰,三年按査,則德恒所爲,極其無狀,崔女有財産,故必生利心而咀呪云者,亦不明矣。出肝食之,而自以爲復讎云矣。象漢曰,靑鶴招辭中,德恒之粧撰,盡露矣。上曰,秋判當問耶?顯命曰,獄案,不成則奈何?上曰,秋判先出,可也。宗城曰,咀呪事,見文案後,當加刑矣。上曰,然矣。宗城,先退出。上曰,益加詳審,可也。寅明曰,此乃公洪監司李德重狀啓也。臚列水使尹光莘狂悖顚妄之狀,請令廟堂,稟處矣。遠外之事,未知實狀如何,而道臣狀辭,旣如此,拿問處之宜矣。上曰,武弁麤豪何傷?而所達如此,依爲之。出擧條上曰,尹東衡之子,生麤豪如光莘者,極怪矣。寅明曰,此乃全羅監司鄭亨復狀啓也。備陳本營貧薄之狀,料辦等事,欲一切不行,營中需用,甚爲苟艱,以坡市坪之還屬本營爲請矣。臣曾爲戶判見之,坡市坪稅錢上來後,分送各宮房,餘數之補用經費極零星。旣欲禁其料辦,則坡市坪,特許還屬,使之直送宮房後,以其餘剩,添補營用無妨,依狀請施行,何如?上曰,果不爲料辦耶?此右揆後初見也。依爲之。出擧條寅明曰,卽見京畿監司李箕鎭報狀,則枚擧交河郡守朴弼琦所報以爲,本郡所在觀象監生徒鄭德重爲名者,因査正廳關文,汰定軍額矣。觀象監官員,直關於本郡,使之勿侵云。而直關朝禁,至嚴,犯者,曾亦隨現罷職,而査正冊頒布之初,汰減之額,微末官員,何敢以勿侵軍役之意,任自直關耶?不可罷職而止,令該府拿問,從重嚴處,何如?上曰,依爲之。出擧條上曰,觀象監提調爲二員耶?寅明曰,然矣。上曰,卿知之耶?錫五曰,臣則不聞知矣。寅明曰,此乃公洪兵使李景喆狀啓也。以春操事稟啓,而此亦依他道例,使之擧行乎?上曰,依爲之。出擧條寅明曰,廉謹抄啓,旣有成命,而宣廟朝抄啓時,則自吏曹,抄選送政府,政府,牌招諸宰而擧行。肅廟朝,因先正臣朴世采所達,令二品以上,各擧其所知,書送廟堂,廟堂,會議抄啓,今當以何例擧行耶?上曰,依先朝例擧行。出擧條顯命曰,社稷春秋奉審時,戶禮郞,不行望神室禮,心甚不安。取考四十年前謄錄,則凡有奉審,必行望神室禮矣。何等嚴敬之地,而不行望禮,直爲奉審者,事甚駭異,此後則依謄錄,行望禮之意,分付戶禮曹,何如?上曰,依爲之。出擧條寅明曰,閔應洙補外,不過一時警責,而今則罰已行矣。內遷,何如?上曰,其人則惜之,而不可頻數也。顯命曰,不可如此也。上曰,今則忙矣。上曰,靈城及儒臣來,良役行一匹之役,則可以無冤耶?文秀曰,凡事必量入爲出,量出爲入然後,可以無弊,八路良丁所收幾許,軍兵所費幾許耶?又行一匹,而亦必有弊也。明鼎曰,朴文秀則以爲一匹,亦必有弊,而臣意則此不可不變通,不變通則有無窮之弊,變通則不過貽數三年之弊也。文秀曰,臣有區區微忠,敢達矣。天災雖如此,而何其用心太過,焦煼至於損節耶?堯·禹,皆遇災,殷中宗,側身修德,爲中興主矣。所以恐懼修省者,在勿解此心,行實政·行實惠,以盡消弭之策而已。憂焦煩燥,至於損節,亦非恐懼修省之道也。寅明曰,此則至論也。顯命曰,忠言也。景夏曰,審理使,今則當送,而其出送,則似不宜一時送之也。上曰,似當如此矣。文秀曰,恐懼之心則勿解,而不宜過自憂焦也。上曰,秋判亦有所達,卿之所達,是矣。獻納閔光遇啓曰,請充軍罪人李時蕃,依律處斷。上曰,其勿更煩。請逆魁坦緣坐·籍沒等事,亟命王府依法擧行。上曰,旣諭何煩?請還寢罪人泰績酌處之命,仍令鞫廳,嚴刑得情,夬正王法。上曰,其勿更煩。請聖鐸等二人,竝令還發配所。上曰,其勿更煩。措辭竝見上光遇曰,臣請陳所懷,審理事旣定,而有道重權輕之慮,有廚傳之弊,有一時騷擾之憂,以臣見則不宜分送也。上曰,所懷條目,亦無緊緊者矣。景夏曰,臣有所懷,敢達。帝王措治之本,莫先於勤學治心,而況此遇災修省之日,尤宜頻御經筵,以講修德之要。而聖候方在靜攝中,法筵則臣雖不敢請,而召對則頻賜,臣所望也。上曰,當留意矣。諸臣退出。上曰,承旨更來。命書領議政金在魯疏批曰,省疏具悉卿懇。卿之尋單,其幾何?目今之朝著之泮渙,國事之艱虞,不待予諭,而彦世之白地構捏,亦豈待乎予之開釋?五尺所知。噫,任卿其幾年,卿之忠厚恭儉之心,協贊調劑之意,十年猶一,予之倚仗,蓋此也。朝象之到于今日,專賴於卿,左右揆,雖精白同心,非卿,無以調其鹹辛。卽一國之元輔,寅協之領袖,以惡其調劑者之乘時傾軋,勉副于卿,奚特適中其計?後之覽今史者,以予爲若何君?頃者右相陳達,於卿,可謂厚矣。而於國事,決不然矣。其時有下敎者,而今以金縢之事旣諭,于今之異,焉知不由於此乎?此等之時,以共休戚之義,一身廉隅,不可顧之時也。往者次對之特召,今之日夕企望,倍於昔也。辭單日上,造朝邈然,此亦小子之恒日待卿誠淺,此亦小子之恒日待卿誠淺,心自恧焉。良欲無語,其勉焉者,心用感歎,可不體膺?而但此猶文也,豈若幡然造朝,而共濟國事乎?末端事,卿雖不陳,豈不知卿心?向者處分,不過飭勵,無深意也,何介意乎哉?卿須體小子之苦心,顧今日之國事,安心勿辭,其卽造朝,聽我面諭。泰良曰,上天示警之日,人主敬畏之心,惟當以天之所怒者,不知在於何處,而益存恐懼而已。聖批中于今之異,焉知不由於此者,毋或近於褻天怒,而有欠於敬畏恐懼之道耶?上曰,承旨以爲過耶?泰良曰,擬人,必於其倫,元聖引諭,不亦過乎?上曰,被讒則一也。東漢之婦抱冤,而亦致災異,大臣之莫暴中情云者,其不足以致異耶。泰良曰,臣旣待罪出納之任,或慮辭旨之有過中,有此仰達矣。上曰,不必然矣。泰良曰,注書舊薦,只有時任二人,若遷轉則無繼任之人,舊薦人員,竝付軍職,使之斯速回薦,何如?上曰,依爲之。出擧條上曰,領相疏有勉戒可觀者,方留中矣。承旨·史官,以次退出。
上在慶德宮。停常參·經筵。
夜三更,流星,出井星下,入乾方天際。狀如拳,尾長四五尺許。色赤。
南泰良啓曰,明日常參·經筵,取稟。傳曰,停。
又啓曰,大司憲金鎭商,掌令李奎徽,持平尹東浚,在外,執義未差,掌令鄭廣運親病受由在外,持平李應協牌不進傳旨未下。今日以監察茶時之意,敢啓。傳曰,知道。
又啓曰,卽伏見全羅左水使安宗大,去甲子年秋冬等褒貶啓本,則邊將,無一人居下,殊無嚴明殿最之意,推考警責,何如?傳曰,允。
藥房提調臣李周鎭,右承旨臣南泰良,啓曰,伏未審夜來,聖體若何?膈間滯氣,或有差勝之勢乎?今日臣等,率諸御醫,趁早入診,詳察聖候,議定當進之劑爲宜。大王大妃殿氣候,何如?而耳部之候,亦何如?卽令醫女,入診詳察,有不可已矣。臣等,不任終宵憂慮,敢來問安,竝此仰稟。答曰,知道。慈殿氣候一樣,予則氣候已下敎矣。勿爲入診。蔘橘茶五貼劑入,只茶飮繼進,日問候宜矣。大王大妃殿·中宮殿·賢嬪宮,口傳問安。答曰,知道。
領議政金在魯五十三度呈辭,傳于南泰良曰,安心調理。
南泰良啓曰,新除授行都承旨李匡世,時在公洪道忠原地,斯速乘馹上來事,下諭,何如?傳曰,允。
以同副承旨黃梓牌不進罷職傳旨,傳于南泰良曰,推考傳旨捧入。
南泰良啓曰,近來廳中,位甚不齊。都承旨李匡世在外,左承旨南泰慶,以領議政金在魯偕來事進去,右副承旨權瑩,以身病不得仕進,同副承旨黃梓,牌不進傳旨未下。廳中,只有臣泰良及左副承旨尹光毅,而光毅,今日以式暇出去,臣泰良,以代房藥房問安進去。出納之地,事多苟簡,亦無伴直之員。右副承旨,所當牌招伴直,而聞其病勢,極爲危重云,身病人員,合有變通之道,何以爲之?敢稟。傳曰,同副承旨,卽爲牌招。
黃梓,以弘文館言啓曰,新除授副校理尹得載,時在京畿長湍地,經筵入番事緊,請斯速乘馹上來事,下諭。傳曰,依啓。
南泰良,以兵曹言啓曰,今正月二十六日,幼學李思泰稱名人,自興化門入來,差備門外擊錚,極爲駭愕,令攸司囚禁治罪。同門守門將金處恒,常時不能禁斷雜人,以致闌入,亦難免其責,推考,何如?傳曰,允。
又以禁衛營言啓曰,來二月,當十三番後部後司屬慶尙道五哨軍兵逢點實數六百五十二名,八番海西別驍衛四十八名·步軍標下一名,已爲點閱整齊。來二月初一日,與內外各處入直馬步軍兵等,依例替代後,舊軍放送之意,敢啓。傳曰,知道。
又以禁衛營言啓曰,來四月當一番前部前司屬慶尙道五哨軍兵,當爲連續上番。而係是農月,故依事目,三月二十五日京中逢點,四月一朔立番。一番前部左司屬黃海道五哨軍兵,四月二十五日京中逢點,五月一朔立番。十番十一番海西別驍衛,一體調送,逐朔立番之意,兩道監·兵使處,預爲知委,何如?傳曰,允。
又以禁衛營言啓曰,本營新番慶尙左道五哨軍兵等點考,則多有殘劣。其中大丘·慶山各二名,義興·新寧·柒谷各一名,年歲則或稱十六,或稱十七八,而觀其身長,容貌短小,稚弱特甚。莫重宿衛,如是抄上,極爲駭然。監點虞候田始益罷職,兵使沈瑎亦難免不能檢飭之失,從重推考,何如?傳曰,允。
又以禁衛營言啓曰,本營軍色郞廳·前吏曹正郞曺命采,時無職名,令該曹,依例付軍職,冠帶常仕,何如?傳曰,允。
又以御營廳言啓曰,今此下番別馬隊·別破陣試才賞格,從分數多寡,以本廳所儲木綿,面給後別單書入之意,敢啓。傳曰,知道。
又以御營廳言啓曰,本廳屬海西三番別馬隊五十名·標下軍一名,已爲逢點整齊矣。來二月初一日,與北二營入直二番別馬隊,替代後,舊軍放送之意,敢啓。傳曰,知道。
編修官任鏡觀書啓。臣敬奉聖批,馳往傳諭于楊州渼陰村判中樞府事兪拓基所住處,則以爲,臣猥陳危懇,乞被嚴譴,而伏承聖批,旣肅且溫,誨諭愈摯,臣益不勝隕越之至。臣雖無狀,其何敢不念義分,過爲撕捱?而顧今同罪之人,方在拿處中,則在臣廉義,尙敢爲晏然冒進計哉?且臣咳喘之症,重添於近日風寒,昏倒苦劇,已有日,雖欲捐棄廉恥,冒沒趨承,實所末由,尤增死罪。謹當更入文字,仰請威命云矣,敢啓。傳曰,知道。
右承旨南泰慶書啓。臣敬奉敦諭,傳諭于議政府領議政金在魯處,則以爲,臣連尋長單,日俟矜允,區區苦切之望,不啻若束縛者之求解。卽今承宣,臨宣聖旨,不惟不賜準許,責勉敦迫,丁寧反復,旣肅且溫。臣於病昏澌綴之中,九頓三復,自不覺感淚之被面,惶汗之浹背。而衷情,一倍抑塞,直欲速死而不得也。如臣不肖無似,荷聖上罔極之恩,固常以隕結爲期。況今洞燭讒誣,曲賜全保,又加之以曠絶之殊禮,而猶且頑無變動者,豈敢徒懷潔身之計,罔念宗國之憂而然哉?此其中,必有萬萬不可强者存焉耳。當此災沴荐沓,聖心焦勞之日,非不知一貢愚忠,而識慮素短,旣無別般籌策,少效裨益。且以應遞之辱人,妄論於國事,反涉有嫌,泯默蹙伏,有若全無省識,臣罪臣亦知矣。至於職名之尙今虛縻,夫豈始料所及?臣之萬無可出,擧世大小,無不公誦,枉尋直尺,前聖所戒,諉以聖眷之愈隆,天變之非常,而自喪其廉隅,靦然冒進於百僚之首,則人之譏笑賤罵,當復如何?雖欲做國事,其可得乎?此臣所以以死自矢,必遞乃已者也。抑臣疾病之懍綴,實近侍之所目覩,三朔沈綿,百症交攻。食物一切厭却,失睡比又特甚,連七夜全不交睫,精神如在煙霧,元氣若不接續,房闥之內,亦不得自運。復起爲人,難以時月期,恩諭之下,又犯違慢,席藁隕越,惟鈇越是俟。且臣於目下事,有不勝惶恐者,近日調理之批,多下於夜後,故每於前夕,預寫繼呈之單,待批下乃呈。而去夜敦諭有命,下吏迷甚,謂以批下,不問於臣,今曉依前呈院,臣聞甚驚駭。今方重治,而不待承諭,旋又請急,揆以分義,誠極悚懍,亦願亟被罪譴,以嚴朝體焉云矣。臣旣承偕來之命,姑爲仍留之意,敢啓。傳曰,知道。
京畿監司李箕鎭疏曰,伏以臣,猥以迂愚之性,謬叨按察之責,觸事生尤,無往非罪,而以考績不嚴,再煩喉司,銓曹問備之請,固已萬萬惶愧。而今又因加平査事,特勤重推之命,臣誠震悚悸慄,不知置身之所也。蓋臣識慮迷滯,尤疎於吏事,初只以金吾,關行會査官,及其報來,語多煩冗。而臣意以爲査啓體面,但當據其文牒,不必參以己見,遂至泛然謄奏,無一辭論斷。其昏謬不察之失,無所自逭,罰止推察,雖荷寬貸,在臣私義,不敢晏然,玆陳短章,仰請嚴誅。伏乞聖明,亟命罷削,使公法嚴而私分安,千萬幸甚。臣無任云云。答曰,省疏具悉。卿其勿辭,察任。
上在慶德宮。停常參·經筵。
黃梓啓曰,來初一日,輪對日次,而國忌正日相値,頉稟。傳曰,知道。
又啓曰,大司憲金鎭商,掌令李奎徽,持平尹東浚,在外,執義未差,掌令鄭廣運親病受由在外,持平李應協牌不進傳旨未下。今日以監察茶時之意,敢啓。傳曰,知道。
又啓曰,都目限畢間視事,頉稟。傳曰,知道。
領議政金在魯,五十四度呈辭,傳于黃梓曰,安心調理。
傳于黃梓曰,都目政,國之大政,此等事,政院,何以不察耶?
黃梓,以禮曹言啓曰,上年十一月十二日,大臣·備局堂上引見入侍時,仁政殿軒架樂器造成之役,待明春退行事,命下矣。卽今春節已屆,樂器造成廳堂上郞廳,令該曹,卽爲差出,以爲趁時擧行之地,何如?傳曰,允。
又以宗親府郞廳,以有司堂上意啓曰,本府,乃是大君·王子衙門,在五上司之首,故吏隷之屬,雖崇品宗宰,不得任意推治者,曾有先朝受敎。而聖上之所以軫念,屢下申飭之敎矣。雖大臣衙門,必進來然後,乃爲推治者,蓋爲事體之意,則該司之任自治罪,曾無規例矣。卽者,本府掌吏,以差祭事,往問吏曹下吏之際,入直郞廳,不問是非,拿入猛杖,不少顧藉,此固前所未有之事。近來綱紀,雖甚懈弛,豈有一郞官,不有受敎本意,而凌侮上司若是之甚哉?其在事體,不可置之,吏曹當該郞廳,各別警責,該吏,令攸司從重科罪,以存體貌,何如?傳曰,允。
上在慶德宮。停常參·經筵。
未時,太白見於巳地。
南泰良啓曰,大司憲金鎭商,掌令李奎徽,持平尹東浚,在外,執義·持平一員未差,掌令鄭廣運親病受由在外。今日以監察茶時之意,敢啓。傳曰,知道。
黃梓啓曰,都目限畢間,視事頉稟。傳曰,知道。
領議政金在魯五十五度呈辭,傳于黃梓曰,安心調理。
南泰良,以都摠府言啓曰,今日,入直內三廳武兼禁軍及軍兵等,當爲中日習射,而都目政事相値,不得爲之之意,敢啓。傳曰,知道。
又啓曰,左副承旨尹光毅,今日不爲仕進,卽爲牌招,何如?傳曰,允。
以奉敎鄭元淳,檢閱南泰會·李基德·鄭純儉,牌不進罷職傳旨,傳于黃梓曰,竝推考傳旨捧入。
黃梓啓曰,奉敎鄭元淳,檢閱南泰會·李基德·鄭純儉,旣有只推之命,竝卽牌招,何如?傳曰,允。
傳于黃梓曰,都政後,吏判必尋單,而有提調然後,可以爲之,在外副提調遞差,今日政,無故人差出。
尹光毅啓曰,左承旨南泰慶,領議政偕來進去,右承旨南泰良,同副承旨黃梓,陳疏徑出,未及承批,右副承旨權瑩,呈辭受由,廳中,只有臣光毅。今日政廳,不能齊進,事多苟簡,伴直亦無人。新除授都承旨沈聖希,所當請牌,而拘於廳規,不得請牌,何以爲之?敢稟。傳曰,都承旨牌招。
傳于尹光毅曰,都承旨除授有意,副提調房望筒何至今不入耶?
南泰良,以禮曹言啓曰,大報壇祭,每年三月上旬擇日擧行事,曾前定奪矣。吉日,令日官推擇,則來三月初十日爲吉云。而今此大報壇祭,當初則雖以親臨磨鍊,其後,亦多有遣大臣攝行之例,今則何以爲之?敢稟。傳曰,當親行矣。
備忘記,傳于黃梓曰,曾聞於昔年則累次呼承傳色,承傳色,其稽滯,則政院,有請其申飭之事。而近者,凡事稽忽,此法弛矣。今日大政,請承傳色,宜乎預知,而呼聲,至於五六次之多,其涉駭然,當該承傳色,從重推考。
備忘記,傳于黃梓曰,其君,雖有量氣爲之之敎,近者凡事怠忽,名雖蔘橘,實則蔘茶,問候之節,其爲慈聖,勿令逐日,喉院之臣,泛泛君恙,視若循例,湯劑宜稟。而直稟大政日視事之稟,豈其有例?而朦然以稟,下敎之後,乃覺都提擧之此時逡巡郊外,豈乎異也?惟允之意焉在?當該承旨,從重推考。
傳于黃梓曰,淸白吏,爲國效節人,戊申軍功人,另加錄用之意,申飭兩銓。
傳于黃梓曰,十考十上·五考五上,純褒抄啓守令·邊將,另加調用之意,申飭兩銓。
傳于黃梓曰,初入仕,另加擇擬之意,申飭銓曹。
傳于黃梓曰,今番大政,擇銓官後,卽一初政也。揚淸滌鬱,大公擇人,惟恃銓曹,欽體此意之意,分付。
傳于黃梓曰,嶺南·西北人,松都人,另加調用之意,申飭兩銓。
傳于黃梓曰,吾民休戚,係於守令,況此等之時乎?另擇之意,申飭銓曹。
傳于黃梓曰,都政之二日,尤難,今日內畢爲之。
傳于黃梓曰,郞廳數多,隨卽書入。
傳于尹光毅曰,春寒之深,隆冬同焉。曾以古詩中城上風冷,江中水寒,下敎之深,殿上興惟,邊防把軍,心覺寒焉,其令道臣·帥臣,益宜顧之恤之。
傳于尹光毅曰,日寒如此,禁直諸軍,草石題給。
傳于尹光毅曰,日寒如此,欲問軍兵,宣傳官二員待令,馬一匹立之,閉門時,宣傳官不足,則以武兼代行。
南泰良,以侍講院言啓曰,本院下番說書李永祿,連日入直矣,今日政,移拜典籍,司書吳彦儒,受由在外,兼司書金相福,謂有身病猝重,兼說書未差。下番,他無推移之員,兼司書金相福,卽爲牌招入直,何如?傳曰,允。
沈聖希,以侍講院言啓曰,下番闕直,事甚未安。司書吳彦儒,受由在外,兼司書金相福,纔已違牌,兼說書未差,他無推移之員,今日政新除授說書成天柱,卽爲牌招入直,何如?傳曰,允。
有政。吏批,判書李周鎭進,參判洪象漢進,參議趙載浩牌不進,左副承旨尹光毅進。吏批啓曰,都目大政,堂上,不可不備員,而參議趙載浩,猝有身病,不得進參云,卽爲牌招,同參政事,何如?傳曰,允。
又啓曰,今都目政,各岐仕滿應遷者相避,及未準朔監察·禁府都事·戶曹·刑曹·工曹·漢城府·掌禮院郞官,五部都事,各司久任時推人員,竝擬,何如?傳曰,允。
又啓曰,守令多窠,今當差出,未凖朔禁軍將,及營將·邊將·虞侯·都事·察訪·守令,竝擬,何如?傳曰,允。
又啓曰,臺諫及玉堂闕員,今當差出,而擬望之人乏少,外任竝擬,何如?傳曰,允。
又啓曰,會寧府使,今當差出,而當品可擬之人乏少,堂上曾經閫帥中竝擬,何如?傳曰,允。
又啓曰,大司成,今當差出,而擬望之人乏少,承旨及外任竝擬,何如?傳曰,允。
又啓曰,年七十,不得莅邑,卽是法意,陽川縣令鄭敾,今年洽滿七十,則事當據例呈遞。而尙今仍冒,有違定式,陽川縣令鄭敾,改差,何如?傳曰,允。
又啓曰,都目大政,郞官,不可不備員,新除授本曹正郞金尙喆,使之卽爲出肅,以爲進參政事,何如?傳曰,允。
又啓曰,新除授昌原府使申旼呈狀內,矣身奴婢之在於本府者,至於十七口之多,不可冒赴,斯速入啓變通云。守令之有壯奴婢十口者,啓聞遞改,載在法典,依例改差,何如?傳曰,允。
又啓曰,新除授慶尙都事李師祚呈狀內,七十偏母,素患虛勞之疾,近來添劇,萬無離捨赴任之勢,斯速入啓變通云。親病旣如是危重,則不可强令赴任,改差,何如?傳曰,允。
又啓曰,新除授舒川郡守朴載海戶奴呈狀內,矣上典,重得寒感,病勢非細,方在人鬼未分中,斯速入啓變通云。身病旣如是危重,則不可强令赴任,依例罷黜,何如?傳曰,允。
又啓曰,新除授公州判官許槃呈狀內,家舍及眷屬,旣在本州,揆以事例,有難晏然冒赴,斯速入啓遞罷云。家在境內,則不可强令赴任,罷黜,何如?傳曰,允。
以金尙喆爲吏曹正郞,韓命德爲歸厚別提,鄭錫台爲司饔主簿,延壽昌爲中部都事,金孝大爲禁府都事,趙暾爲校理,李華重爲掌苑別檢,黃榏爲金山郡守,申有源爲玉果縣監,具侙爲會寧府使,申思儼爲祥原郡守,李漢範爲礪山府使,崔後泰爲樂安郡守,金相說爲振威縣令,李廷瑗爲淸河縣監,李廣矩爲麟蹄縣監,朴台炡爲寶城郡守,申旼爲昌原府使,金養中爲柒谷府使,吳洞爲慈仁縣監,權舜衡爲幽谷察訪,梁廷虎爲豐基郡守,鄭守良爲桃源察訪,鄭彦祥·鄭元淳·李永祿爲典籍,趙㷜爲引儀,金九澤爲召村察訪,金始煐爲陜川郡守,兪彦徽爲安山郡守,金相后爲義盈直長,南爾寬爲宣陵直長,柳綽爲遂安郡守,李日瑞爲晉州牧使,鄭巑爲端川府使,李海賓爲靈山縣監,鄭纘魯爲熙川郡守,趙重鼎爲居山察訪,李天球爲熊川縣監,趙雲逵爲中學敎授,趙明健爲東學敎授,金東範爲重林察訪,田得雨爲平海郡守,兪迪基爲北部都事,李匡會爲戶曹正郞,趙雲逵爲兼文學,趙世選·鄭彦忠爲典籍,尹東采爲平市直長,朴師約爲尙瑞直長,金履遠爲繕工奉事,韓光朝爲西部奉事,洪啓欽爲開寧縣監,李敏中爲同福縣監,宋思欽爲奉化縣監,許錭爲麻田郡守,金光垣爲輸城察訪,李思愼爲泗川縣監,朴師漢爲尙衣主簿,李瑞彪爲陽川縣令,申暻爲宗簿主簿,朴敬行爲銀溪察訪,李養源爲軍資主簿,羅蔘爲瓦署別提,鄭東里爲尙瑞副直長,權噵爲廣興奉事,朴時晉爲司圃別提,徐日修爲工曹正郞,權瀞徵爲禁府都事,元景淳爲副應敎,朴弼時爲金堤郡守,金弘澤爲保寧縣監,趙炳祚爲慶安察訪,玄光宇爲康陵別檢,鄭元淳爲兵曹佐郞,尹尙靖爲公州判官,李世球爲贊儀,柳健爲濟原察訪,李衡中爲刑曹正郞,成天柱爲說書,李胤彦爲監察,趙泰佐爲濟用主簿,鄭觀賓爲陰城縣監,徐日修爲鎭川縣監,申思民爲固城縣監,沈潭爲居昌府使,李爲利川府使,朴師衡爲平昌郡守,慶晩爲引儀,沈聖希爲都承旨,金尙說爲繕工監役,柳善養爲宗簿直長,任得中爲廣興副奉事,金汝豪爲舒川郡守,李錫杓爲大司成,朴瑞爲顯陵令,沈重周爲獻陵令,李渭輔爲執義,李益焌爲敦寧判官,田日祥爲昌原府使,羅弘漸爲直講,宋秀雍爲長水察訪,徐命儒爲工曹佐郞,李濟遠爲安城郡守,崔齊泰爲奉常主簿,崔守誠爲禮賓奉事,李福海爲工曹佐郞,洪重一爲輔德,權爲戶曹參判,金光世爲工曹參議,金文行爲戶曹正郞,李永祿爲兵曹佐郞,徐命維爲刑曹佐郞,朴麟源爲工曹正郞,鄭錫台爲禁府都事,朴善源爲司儀,吳道鈺爲假引儀,韓命德爲掌樂主簿,吳命厚爲梁山郡守,趙㷜爲廣興主簿,李世恒爲繕工假監役,鄭養淳爲敦寧參奉,趙廷履爲奉常主簿,金霔爲監察,林宗光爲引儀,申宗國爲典設別提,金二健爲活人別提,成世輝爲掌苑別提,李廷鎭爲戶曹佐郞,李徽之爲崇陵參奉,朴順源爲長陵參奉,金和行爲惠陵參奉,金仁大爲昌陵參奉,洪櫟爲章陵參奉,吳彦傅爲永禧殿參奉,李德海爲長寧殿參奉,申暕爲靖陵參奉,李度重爲獻陵參奉,李宗齡爲思陵參奉,辛錫奎爲恭陵參奉,鄭昌兪爲宣陵參奉,趙戇爲齊陵參奉,鄭宅祚爲孝陵參奉,金瑞節爲溫陵參奉,林鼎佐爲莊陵參奉,趙昌禧爲典獄參奉,柳綵爲禮賓參奉,柳瑜爲木川縣監,李宜泰爲仁同府使,朴民秀爲禮安縣監,柳誠之爲順陵參奉,朴鼎來爲璿源殿參奉,金斗樑爲歸厚別提,朴師濂爲尙衣別提,金天澤爲南部都事,林蘧爲漢城主簿,閔百亨爲司僕主簿,李山輔爲司饔主簿,徐有常爲敦寧主簿,尹暻爲刑曹佐郞,安健爲西部都事,兪崶爲監察,具允明爲持平,金始熺爲利川府使,金喜慶爲社稷令,柳世模爲引儀,朱炯正爲司蓄別提,戶曹佐郞李仍任事承傳,魏致亮·鄭宅臣,學錄單付。
兵批,判書金若魯進,參判鄭來周進,參議洪鳳祚進,參知鄭俊一入直進,右承旨南泰良進。兵批啓曰,訓鍊正,今當差出,而擬望之人乏少,外任竝擬,何如?傳曰,允。
又啓曰,高嶺僉使,今當差出,而擬望之人乏少,堂上曾經三品人竝擬,何如?傳曰,允。
又啓曰,新除授慶尙左道兵馬虞候崔吉祚呈狀內,老父今年七十六歲,人子情理,勢難遠離赴任云。邊將之親年七十五歲以上者,許遞其任,已有定式,依例改差,何如?傳曰,允。
又啓曰,新除授訓戎僉使崔齊衡,魚游澗僉使全聖興,撫夷萬戶康命逸,古豐山萬戶金振彩,俱以親年,呈狀乞遞,竝依例改差,何如?傳曰,允。
又啓曰,新除授同知中樞府事成·李弘肇·李斗翼·李涵,僉知中樞府事李奎章,俱以篤老之人,病難供職云。西樞雖是閑局,不可虛帶,竝今姑改差,何如?傳曰,允。
又啓曰,知中樞府事金錫耉呈狀內,近得輪疾,時月之內,差復無期,實難供職,斯速啓遞云。西樞雖是閑局,不可虛帶,今姑改差,何如?傳曰,允。
又啓曰,同知中樞府事尹誼·南允明,俱以篤老之人,病難供職云。西樞雖是閑局,不可虛帶,今姑改差,何如?傳曰,允。
吏批啓曰,新除授會寧府使具侙,時無加資之命,何以爲之?敢稟。傳曰,加資。
兵批啓曰,洪州營將李錫佐,時無加資之命,何以爲之?敢稟。傳曰,加資。
以鄭壽期爲知事,李涵·李斗翼爲同知,金令行·兪廣基·元慶運·李奎章爲僉知,具聖任爲訓鍊都正,朴台炡爲宣傳官,李潤成爲都摠府事,崔吉祚爲慶尙左兵虞候,閔宜壽爲黃海兵虞候,具觀徵爲加德僉使,李聖望爲惠山僉使,姜行健爲慶尙左道水虞候,林柱國爲都摠管,具善行爲副摠管,李章吾爲三陟營將,韓珩爲永宗僉使,徐萬載爲吾叉浦僉使,金滿泓爲柔院僉使,李萬樟爲德積僉使,崔處大爲丑山萬戶,趙世大爲助泥萬戶,金鎭彩爲古豐山萬戶,金聖興爲魚游澗僉使,崔齊衡爲訓戎僉使,康命逸爲撫夷萬戶,成樕·李弘肇爲同知,柳春馥·具德一爲訓鍊僉正,尹景淵爲都摠經歷,沈潭爲訓鍊副正,李夏鼎爲訓鍊判官,元重會爲內禁將,具泰勳爲永登萬戶,陳德麟爲草芝萬戶,車聖輅爲老江僉使,金重萬爲柳浦別將,鄭文興爲黃龍山城別將,趙絳爲於蘭萬戶,皮益煌爲牛峴僉使,李命華爲西生僉使,金尙舜爲所斤僉使,李東藎爲南村別將,金精五·蔡挺夏·洪彦復·睦興胤爲訓鍊主簿,具世亨爲都摠經歷,具偀爲宣傳官,沈仁希爲都摠都事,崔漢標爲訓鍊判官,李錫佐爲洪州營將,趙東晉爲兼司僕將,卞至遠爲宣傳官,柳春馥爲別害僉使,金浣爲訓鍊正,趙尙命副司直單付,曺命采副司果單付,李世煥爲知事,趙東夏爲慶尙左兵使,李彦祥爲公洪水使,金五星爲水口萬戶,李春茂爲吾老梁萬戶,鄭世徵爲九月山城別將,崔允慶爲龍津萬戶,南泰完爲蛇渡僉使,趙之鼎爲注文島僉使,田殷祥爲高嶺僉使,柳鎭翼爲中樞經歷,許伋爲都摠經歷,盧處仁爲訓鍊僉正,趙文璧爲滿浦僉使,崔復泰爲宣傳官,李廣承·盧世煥·李蓍命·閔震煌·洪舜元爲同知,金德亨爲魚游澗僉使,金夏重爲訓戎僉使,韓昌周爲古豐山萬戶,朴慶洽爲撫夷萬戶,李碩儒·閔師騫·韓光德爲訓鍊主簿,柳萬樞爲文兼,安栻爲文兼,趙光鎭爲都摠經歷,吳爲宣傳官,金處說·趙儆爲都摠都事,尹瑾爲訓鍊判官,沈仁希爲宣傳官,李守彬爲訓鍊副正,鄭㙉·金鎭明爲都摠都事,周命天·申應墷·吳命三爲訓鍊主簿,鄭壽耆爲內禁將,趙星瑞爲羽林將,具德一爲慶尙左兵虞侯,洪宜輔·具致勳·金德寬·金處恒·鄭良臣爲武兼,李弘器爲部將,金得麗爲守門將,崔柱天爲平南萬戶,兪彦翕爲神方萬戶,金致鳴爲羅暖萬戶,李重澤爲都摠經歷,尹光履爲訓鍊僉正,金彭齡爲訓鍊判官,金鼎鎰訓鍊主簿單付,本院在官李鼎秀爲中樞都事,李師德爲訓鍊僉正,金命益爲訓鍊主簿,成埜·金光宇爲宣傳官,任泰觀爲武兼,洪旰·李龍章·李光濡·金世濟爲部將,宋光彦·金重文·吳錫瑜·朴泰新爲守門將,金鐘萬·崔吉祚爲訓鍊主簿,金壽德·邊珌爲武兼,李匡世副司直單付,權管秩,所非浦金胤張,尙州浦玄再基,雙靑姜泰慶。
尹光毅,以戶曹言啓曰,本曹佐郞李,今日政,移拜利川府使。以重建都監分差郞廳,重建凡百,幹當擧行,極有成效,見今事役,姑未完畢,而徑先遞易,付諸生手,則都監凡事,委屬可慮,佐郞李,今姑仍任,何如?傳曰,允。
黃梓,以戶曹言啓曰,依傳敎,領議政金在魯,去十一月·十二月·今正月·來二月合四朔祿俸,令倉官更爲輸送于本家,則以爲,情地危蹙,不仕而受祿,決不敢爲,虛辱輸送之命,不知其幾,只切惶悚云。祿俸,又不領受,何以爲之?敢稟。傳曰,令倉官更爲輸送。
南泰良,以義禁府言啓曰,公洪水使尹光莘,拿問處之事,傳旨啓下矣。尹光莘,時在任所,依例發遣府都事,交龜後,拿來,何如?傳曰,允。
黃梓,以漢城府言啓曰,今正月二十二日大臣·備局堂上引見入侍時,李夢鯉,有令本府招見之敎矣。夢鯉,卽令當部招之,則以爲上年十月,下去慶尙道大丘地云,姑待其上來後招見之意,敢啓。傳曰,知道。
尹光毅,以右邊捕盜廳言啓曰,本廳囚,推賊金成福,城內外諸處士夫家作賊,所偸衣服·器皿·雜物,極其狼藉,此實稀罕大賊。而其中物件去處,現告者,則已爲推給,其掩諱不告者,則連次究問,而招內其同黨安玉男爲名者,同謀作賊,竝皆分執賣食云,故卽爲發捕。未及捉得之前,成福,因病致斃,逢賊諸家,怨讟朋興,嚴飭軍官,期於必捕玉男矣。軍官等,昨夕,聞玉男,隱伏於其妻上典南部箭里洞兩班李企華家。軍官二人,率捕卒二名,趨往其家,捉出玉男,則其家主兩班,及男女奴僕,一齊突出,閉門圍立,扶執校卒,無數驅迫,奪取玉男。故軍官等,捨命盡力,僅以捉來,而家主兩班者,以某條痛治之意,百般恐喝。捕卒所着衣服·毛笠·揮項·帽子等物,終始奪取不給云。雖良民之出於賊招者,旣知捕校之窺捕,則爲其家主者,自當同力捉給。而今此玉男,以曾前受杖之賊,足指盡落,其所行步,非如平人,則其爲賊漢,人所共知。而曲護婢夫,蔑法無嚴如此,此而置之,則勢家廊底隱伏之賊,萬無窺捕之路,家主兩班,令攸司囚禁科治,以爲懲礪之地,何如?敢啓。傳曰,知道。
左承旨南泰慶書啓。臣敬奉聖批,傳諭于議政府領議政金在魯處,則以爲,昨臣冒死陳章,悉暴哀籲,雖疾痛之呼,未暇擇辭,而誠懇之至,庶幾動天,批旨兩日不下,則妄意聖心,或有思量。北望攢祝,顒俟兪音,卽者聖批來宣,又不準所請,隕心愕眙,一倍抑塞,罔知所以爲喩也。就而伏讀,則辭敎之隆重,責勉之深切,又至於此,顧臣何敢當此?只有感淚滿面,前後恩禮之曠絶。目今災異之驚懍,區區隕結之願,世世休戚之義。臣雖迷頑,豈至全忘?但廉愧有大小,義理有輕重,臣之所遭,如在可以出可以不出之間,則臣何敢徒懷一切之念,孤負聖眷,越視國事?而今臣,名爲大臣,僇辱無前,創傷至深,所遭則無一分可進,當遞則有萬口同辭,如是而仍帶職名,靦然冒出,則四方聽聞,將謂斯何?廝隷之賤,亦必有唾罵者矣。至於適中其計之敎,臣於昨疏,力陳其不然,而今又更提而爲喩,臣尤不勝其悶惑也。若臣病狀之危綴,通朝所知,雖欲冒出,斷無其路。而聖意專在敦勉,殆若臣飾辭仰欺者然,實狀未白,賤心愈鬱,竊恐因此而益復添劇,更無復起之望耳。九夜失睡之餘,精神昏瞀,夜漏已深,卒卒仰對,語無倫次,尤增死罪云矣。臣旣承偕來之命,姑爲仍留之意,敢啓。傳曰,知道。
右承旨南泰良疏曰,伏以臣,庸虛拙劣,百無一能,而過蒙恩造,屢玷近密,未副出納之責,徒積愧懼之懷。卽者,伏見聖敎之下本院者,以視事之循例,取稟,至有該房重推之命,而辭旨截嚴,誨責諄切,臣於是惶隕震恐,直欲滅死而不可得矣。都目日視事,頉稟,自是應行之例,而聖侯方在靜攝之中,如使臣等,諳悉前規,則豈有越例直稟之理?而矇不覺察,自速罪戾,雖萬被誅罰,固所甘心,而至若所被聖敎,則萬萬非臣子之所敢承聞者。忱誠未暴,戰越徒深,嚴敎之下,其何可獨諉該房,晏然仍冒於職次乎?玆敢略陳短章,徑出禁門。伏乞聖慈天地父母,亟削臣職,仍命重勘臣負犯,以肅朝綱,以安私分,不勝萬幸。臣無任云云。答曰,省疏具悉。爾其勿辭,從速察職。
同副承旨黃梓疏曰,伏以臣之病狀,實無堪供劇地之望,而陳疏而溫批迺降,違召而例勘終靳,特敎牌召,又出意外。臣於是,驚隕悶塞,不計死生,自力趨承,仍淹禁直,而若其一味僵臥,全不事事之狀,卽伴直僚員之所目見也。昨日視事,取稟時,臣未諳都政日頉稟之例,只憑院吏之言,矇然取稟,及承下敎之後,始乃覺得不察之失。臣方自訟,今伏奉備忘之下本院者,以喉院之臣,泛泛爲敎,至有重推之命,臣惶恐震越,五情失守,殆不知所以爲處也。爲人臣子,苟於君父靜攝之中,毫分有泛忽之意,則雖萬萬滅死,不足以贖其罪矣。嚴敎之下,臣何敢一刻晏然於職次乎?玆敢投進短疏,逬出禁門,席藁泥首,恭俟處分。伏乞聖慈天地父母,俯加諒察,亟遞臣職名,仍治臣負犯,以肅朝綱,以安賤分,不勝幸甚。臣無任云云。答曰,省疏具悉。爾其勿辭,從速察職。
江華留守李秉常疏曰,伏以四十始仕·七十致仕,卽禮經大訓也。據此則始仕致仕,均有一定年限,而人人始仕,雖在四十以前,未嘗有據禮固辭之擧。至於致仕之限,則必力持謹守,若不可踰越者,非但精力衰旺,固自有別。蓋以七十,乃身討究竟之地,而人生晩節,尤宜加愼故也。古人,以年至不去,比鐘鳴漏盡而犯行不休,至謂之罪人,其亦嚴矣。是以,朱子於六十九歲之冬,預具引年文字,送置京師,以爲翌年正月呈進之計,豈不以其年旣至,則有不可一日緩者耶?臣於此事,經營準備,旣已久矣,雖以距京不遠,不煩預具。而屈指計日,將以歲改卽請,適會承赴召命,以致蹉過初頭,向來筵對,又當聖候靜攝之際,公稟甚急,未暇罄悉私懇,草草陳乞,耿耿歸來,此歲之違法蹲仍,幾浹一月,此已有乖於一日不緩之義,而不免爲禮經一月之罪人也。見今本都,重事在前,固非守臣求遞之時,而第念今雖遞職,而須代交龜,例費多日,顧此只隔一望之事,自可周旋奉行。惟是目下,冒帶格外官銜,一刻靡安,不得不敢此申籲,是亦自附於朱子預具之意也。夫仕之必始放四十者,以其學業已優,志氣方盛,可以方物出謀,擔做國事。而由是漸進,又能服勤官政,殫竭心力,以畢臣子自效之誠。逮至七十耄及,精神·筋骨,不能堪備任使,則卽許致還其事,使之優遊暇息,以終其餘齒,亦合君上禮使之道。聖人之設爲此制,周詳委曲,誠爲上下兩得之美,而要之首尾三十年,爲人臣從仕之定限也。臣誠空疎蔑學,魯鈍無能,若其出謀服政,雖不得毫分如禮經所云,而纔過而立,卽霑一命,越五年而又由科進,統計備數朝籍,洽至四十年所過,三十年從仕之限,又已十年矣。且臣脆質衰相,殆同蒲柳之望秋,半生痼疾,長時委蟄,不待耄及,已無陳力之望。眞昔人所謂年不須老·有疾可辭者,而尙此眷慈於恩寵之下,偪仄於利祿之間,限外十年之加竊,朝暮危喘之强策,遲回盤礴,以待循例七十之限者,亦甚可愧。矧今例限已滿,死期又促,臣將何據而不去?上亦何爲而不許哉?此事陳請,雖在臣,而實係聖經禮防,朝廷法式,非臣一人之私也。殿下若照及於此,則其所處臣,只當如有嫌應遞者之令該曹考例稟處,臣亦何必費辭哀號,如干乞私恩之爲也?臣又於日昨刑官遞改之敎,仰認體念老臣,愍勞職事之聖意,有若於身親承,不勝感泣。今臣所叨,雖稱分司,實與外邑無異,公門百事,亦皆有期,許多勞擾,不特刑官之只主詞訟而已。此豈告老之臣,所宜頃刻冒據?而臣所陳休致之請,若蒙恩許,則此同無皮之毛,自在刊落之中。故姑亦別具控免,只自北望俯伏,務積誠意,恭俟原請之亟賜兪允焉。臣無任云云。答曰,省疏具悉卿懇。曾已面諭,卿其安心勿辭,察任。
右參贊徐宗伋疏曰,伏以臣,猥蒙休暇,調息病軀,恩榮所及,生意稍萌。而第其病源旣深,有非時日可完,由限已過,而尙未能自力入肅,病裏惶隕,如添一病,晩又竊聞因備局草記,有癸丑以後成均館該堂重推之命。臣亦現告中人,其時郞僚,旣以此事,至於置對,則其在廉愧,不可以已經薄勘,倖逭厚責,爲幸而晏然供職也,明矣。更乞重降威罰,以彰其慢,以安微分。且臣有懇迫情私,敢此附陳。臣之父母墳,昨年秋移厝於燕岐地,而時値寒節,未訖山役,莎草傷損,不可不及時修改,稍俟病間,治發爲計。而所帶職任,雖係閑漫,亦不可許久虛帶。伏乞聖慈,亟賜鐫遞,依例給暇,以爲光孝理·伸私情之地,不勝大願。臣無任云云。答曰,省疏具悉。此不過飭礪,其何撕捱?卿其勿辭,依所請往來焉。
公洪監司李德重疏曰,伏以臣於頃者,猥以本道災結,不可陞實之狀,冒罪煩瀆。而乃蒙聖明,曲賜恕察,亟寢前命,此固出於聖上愛恤元元之至意,豈獨臣,以言之見施,爲私幸哉?一路生靈,莫不歡欣鼓舞於恩命之下,臣實欽誦感歎之不已也。第臣擅給災結之罪,則只勘以問備薄罰,臣固以罪爲榮,而豈不有乖於朝家綜核之政乎?當初未及稟請之由,已悉於臣之前疏,而不遵朝令,擅自給災,顧其罪不輕而重,臣豈敢以倖免大何,有所自掩,而晏然仍冒於藩宣之任哉?且臣,自少多病,近來以來,喪慼之所侵剝,劇務之所勞瘁,受傷已甚,殆無餘地,一日二日,無所猷爲,寂然若無事者然。臣心惶愧,當復如何?而在聖朝重藩寄之道,亦豈容一任其瘝曠而不之恤哉?伏乞亟命鐫遞,俾重務毋滯,殘命獲延,公私不勝萬幸。臣無任云云。答曰,省疏具悉。卿其勿辭,察任。
副司直金聖應疏曰,伏以臣,事君無狀,臺評峻發,罪名至大,分當湛滅,席藁私次,日夕竢罪,伏蒙聖慈寬假,不賜允下。而方張之論,又從以不日遽停,臣惶隕蹙踧,靡所容措,負犯旣重,終不得倖免,則亟欲上章,以乞誅譴。而竊念公議旣發,雖或暫停,而不應但已,故縮伏泯默,恭俟屢日,計無所出。玆不得不冒萬死,仰暴危懇焉。念臣,以庸才下品,無一肖似,誤蒙聖奬,躐致崇班,絲毫莫補,恩遇愈隆,非分之禍,過福之災,匪朝伊夕。臣臨淵履氷,日夜危懼,惟以忠信謹愼,自警自勉,奉承君父,庶以爲小效消埃之報矣。不幸近日所遭,不過微細,而事旣關涉於親姻之間,故人皆致疑於瓜李之嫌,世道多險,末俗易嘵,群疑莫釋,衆謗胥興,天日鑑照,察臣無他,而臣之早晩顚沛,固已自料矣。臣之疏緘,自有次第,詳略雖異,有無明白,就事指陳,擧實爲言,竊自以爲不悖於無隱之義矣。平日自期於國家者,雖糜身粉骨,赴湯蹈火,猶不足以報其萬一,則豈敢於身外毫髮沒利害之事,乃反爲屢變周遮之計,忍爲致負我聖明哉?臣雖萬萬無狀,決不至此。臣聞君臣之義,主於敬,故無嚴不敬,爲人臣之極罪,以臣素所自警自期者,一朝訛謬,反陷於此,爲人臣而負此罪,將安歸乎?臣自聞此言,骨驚神駭,痛迫抑塞,直欲剖心刳肝,以暴衷赤而不能得也。至若賓筵隨入,適當聖上遇災修勉之時,有將臣特入之命,而且臣之緘事,旣已處分,儒臣,又傳聖敎,故臣不勝惶恐,不敢在家,謹爲承命矣。以此又添無嚴之一案,臣尤悚蹙。噫,臣之罪犯,若是深重,則縱聖慈,不忍遽加刑戮,而卒欲任事,臣將何所藉手,以事君父哉?況以臣愚昧,遭此小事,而顚沛尙如此,世變無窮,而罪犯冞重,則聖明,雖欲曲全,亦何可得乎?臣左右思量,實無復廁朝列之望。玆敢仰首嗚呼,悉陳危苦之情。伏乞天地父母,亟賜誅罰,以伸公議,以肅朝綱,仍許終身屛廢,杜門省愆,則恩威竝行,公私兩全,上嚴朝廷之法,下卒生成之澤。臣無任云云。答曰,省疏具悉。業已下敎,其何撕捱者?卿其勿辭,卽速行公。
上在慶德宮。停常參·經筵。
尹光毅啓曰,大司憲金鎭商,持平尹東浚,掌令李奎徽,在外,執義洪重一,持平具允明,陳疏入啓,掌令鄭廣運,親病受由在外,今日以監察茶時之意,敢啓。傳曰,知道。
又啓曰,明日,國忌齋戒,明明日,國忌正日,此兩日視事,頉稟。傳曰,知道。
領議政金在魯五十六度呈辭,傳于沈聖希曰,安心調理。
藥房副提調臣沈聖希啓曰,春寒尙峭。伏未審此時,聖體若何?昨以大政,終日酬應於寒殿,不瑕有損於靜攝之節乎?伏聞昨夕入侍醫官所傳之言,膈間滯氣,猶有往來之候云。夜來加減,更若何?前劑入參橘茶,雖未及盡爲進御,今日,臣不可不率諸御醫,趁早入診,詳察聖候,議定茶飮之連進當否矣。大王大妃殿氣候何如,而耳部之候,湯劑進御後,其有差勝之效乎?卽令醫女,入診詳察爲宜。臣不任終宵憂慮,敢來問安,竝此仰稟。答曰,知道。慈殿氣候,下敎而湯劑進御。予則旣諭,參橘茶進御,待下敎入侍,慈殿問候日,一體問候宜矣。大王大妃殿·中宮殿·賢嬪宮,口傳問安。答曰,知道。
尹光毅,以都摠府言啓曰,都摠管李春躋,以漢城府判尹,本府坐起晝仕出去之意,敢啓。傳曰,知道。
沈聖希啓曰,右承旨南泰良,同副承旨黃梓,昨日承批之後,今日不爲仕進,竝卽牌招,何如?傳曰,允。
尹光毅啓曰,憲府,連日監察茶時,諫院闕啓,事甚未安,除在外外,呈告未肅拜人員,竝卽牌招,何如?傳曰,允。
以右承旨南泰良,同副承旨黃梓,吏曹參議趙載浩,兼司書金相福,檢閱南泰會·李基德·鄭純儉等,牌不進罷職傳旨,傳于尹光毅曰,竝推考傳旨捧入。
傳于尹光毅曰,正門已畢,御昌德吉日,以開月旬前擇入。
沈聖希,以禮曹言啓曰,正門已畢,御昌德吉日,以開月旬前擇入事,命下矣。卽令日官推擇,則來二月旬前,無他吉日,十一日,各殿俱吉云,以此日定行,何如?
傳于沈聖希曰,擇日,雖齋日,亦有擇入之事。初十日內各殿擇日,各隨吉日,更爲擇入。
沈聖希,以侍講院言啓曰,本院新除授輔德洪重一,除拜之下,不爲出肅,卽爲牌招察任,何如?傳曰,允。
又以侍講院言啓曰,本院下番闕直,事甚未安。司書吳彦儒,受由在外,兼司書金相福,牌不進傳旨未下,說書成天柱,陳疏受由,兼說書未差,他無推移之員,不得已上番姑降入直之意,敢啓。傳曰,知道。
又以弘文館言啓曰,新除授副應敎元景淳,時在京畿安城郡任所。經筵入番事緊,請斯速乘馹上來事,下諭。校理趙暾,卽爲牌招察任,何如?傳曰,允。
尹光毅,以備邊司言啓曰,審理使,今將次第發遣,擧行條件,別單書入,敢啓。傳曰,知道。
又以內醫院官員,以副提調意啓曰,今日,旣以入診議藥爲請,而都提調兪拓基,在外,提調李周鎭,呈辭受由,臣聖希獨爲入診,事體未安。提調李周鎭,卽爲牌招,以爲同參之地,何如?傳曰,允。
獻納閔光遇啓曰,請充軍罪人李時蕃,依律處斷。請逆魁坦緣坐籍沒等事,亟命王府依法擧行。請還寢罪人泰績酌處之命,仍令鞫廳,嚴刑得情,夬正王法。請聖鐸等二人,竝令還發配所。措辭竝見上掌令鄭廣運,正言洪正輔,除拜之後,俱以親病受由,則雖有間於無端在外,而經歲曠職,上來無期。當此遇災交修之日,言責重任,一向虛縻,揆以事體,殊涉未安。請掌令鄭廣運,正言洪正輔,竝命遞差。廣興主簿趙㷜,向在平市時,凡百所爲,罔非鄙瑣,至於私貿,則招致廛民,親自賣買,勒令減價,少拂其意,輒加猛杖,暗成禁帖,密給傔從,稱以規檢,橫斂市廛,現捉京兆,貽羞該署。及今陞六,物議喧藉。如此無廉喪恥之人,不可置諸衣冠之列,請廣興主簿趙㷜汰去。答曰,不允。鄭廣運·洪正輔事,依啓。
判府事兪拓基疏曰,伏以,臣情病俱苦,蹙伏田里,屢違恩召,已極悚兢。日昨,伏聞聖候未寧,進御茶飮,而亦未卽趨承起居,惶隕尤萬萬,不知所出。朝伏見昨日下政院之敎,臣之罪萬死猶輕。玆敢扶曳進伏於九閽之外,泥首仰籲。伏乞聖明,亟命攸司,論臣負犯,以嚴朝綱,千萬幸甚。臣無任云云。答曰,省疏具悉卿懇。申飭政院之時,因慨而下敎矣。豈有深意?知卿到京,其用欣矣。卿須安心勿辭,亦勿引咎焉。仍傳曰,遣史官傳諭。
吏曹判書李周鎭疏曰,伏以,臣本儱侗,所叨職名,已是萬分不堪,至於兼帶保護,職任尤重。昨承聖候欠安之節,下情憂慮,其欲承聞起居,豈敢晷刻暫弛?欲爲逐日問候,則聖批中,至有繼進日問安之命,以臣愚迷之見,不敢更煩瀆撓。且念今月,必行大政事,親承聖敎,而今月,且無餘日,定日仰稟,已在於承聞聖候之前,而妄意旣不得逐日問安,則亦不敢煩請差退,乃於昨日,黽勉强行,致煩聖上酬應於靜攝之中,又復稽忽於起居之常禮,論臣辜犯,萬戮猶輕,問備之罰,只及於喉院之臣。此莫非臣罪,驚惶震惕,誠不知置身之所也。顧今悠悠萬事,無過於保護聖躬,而臣之鈍滯矇昧,不職如此,何敢以將逭郵罰爲幸,冥然頑然,不請當被之律,涊仍據於職次,徒益其罪戾乎?大政纔畢,更鼓將下,不敢陳章自劾,循例徹單,退逬闕下,席稿俟譴。又於此際,召牌儼臨,欲進則前罪未勘,恐涉放肆,欲不進則此時此任,非可撕捱,進退皆罪,水火交中,而危蹙之蹤,終難冒承,竟犯違傲之科,揆以邦憲,合被重誅。玆敢冒死,略暴血懇,伏乞聖慈,亟命攸司,治臣慢忽冥迷之罪,以爲不職者之戒,千萬幸甚。臣無任云云。答曰,省疏具悉。旣諭於都提擧之批,卿其勿辭行公。
副司直鄭錫五疏曰,伏以,雲觀官員,方在囚禁,議處照律,宜卽擧行,而第念臣,待罪本監提擧矣。今此該監官員之被拿,專由於直關一事。此則臣未及知之,而律名勘斷,當出臣手。毋論照管與不照管,在臣私義,不可冒當,玆敢據實陳籲,伏乞聖慈,特遞臣金吾兼任,俾無成命遲滯之弊,不勝幸甚。臣無任云云。答曰,省疏具悉。所陳,其涉過矣。卿其勿辭,擧行焉。
持平具允明疏曰,伏以,臣薄材弱植,誤竊科第,初涉世塗,便招忌媢,汚衊之言,至及泉壤,追思至今,冤酷欲死。至於本事顚末,已經臣父之疏暴,曲蒙聖敎之昭晳,臣不敢每煩提說,而獨念誣辱之來,實自臣身。人之所貴乎策名立身者,謂可以光顯祖先,而在臣則反不免爲貽辱之歸,其不肖無狀之罪,顧何以自贖哉?自是以來,杜門息迹,斂避睢盱,不復有需世之念,不料聖慈曲加,除旨荐降,至畀以淸朝耳目之寄,臣誠仰戴恩顧,俯怵私義,以惶以悸,不省所措。噫,臣祖臣父,俱蒙兩朝不世之殊遇,逮臣釋褐登筵之初,飭諭諄摯,被誣罔極之日,昭雪痛快,恩浹幽明,感結闔門,糜身粉骨,未足爲報,赴湯蹈火,何所敢辭?惟是一切官職,矢心自畫者,誠以榮進爲媒辱之階,屛退爲自靖之圖。雖在該司漫局,亦皆一肅卽遞,猶不敢抗顔蹲冒,則況此言議之地,淸顯之塗,尤豈有去就之可論哉?思量已熟,迷守難改,寧自陷於辜恩負德之誅,決不忍爲忘廉冒榮之計。若其人器之不稱,風裁之無取,猶屬餘事,臣不暇拖引及此也。今於召牌之下,不敢坐違,謹此隨詣於九閽之外,瀝血陳懇,伏乞聖明,俯賜矜照,亟許鐫削,仍命選部,勿復檢擬,俾得以退守本分,避遠世機,不勝幸甚。臣無任云云。答曰,省疏具悉。往事,業已下敎,其何介意?爾其勿辭,從速察職。
執義李渭輔疏曰,伏以,臣於昨日春坊直中,伏奉恩旨,以臣爲司憲府執義者。顧此所叨之職,卽古所謂御史中丞,地望尤別,自非風采骨硬,聳動一世者,莫宜居之。念臣衰朽摧殘,百無肖似,曾玷臺銜,不知其幾,而未嘗陳一言論一事,內省慙恧,若無所容。此向來憲疏之斥臣以大損臺體者,諒以此也。不待人言,臣亦自知臺端一步,卽臣鐵限,自叨除命,驚惶愧縮,莫省攸措。且臣私情,臣之病母,七八年奄奄床席之中,自遭慘慼以來,哀疚悼傷,哭泣無節。臣以孑然單身,晝夜在傍,左右扶將,時或昏窒不省,居常煎熬,五情如沸。近因春寒,有甚嚴冬,宿症新感,一時陡劇,飮啖全廢,氣火升降,昏昏悶悶,若難支保。臣雖無情勢之可言,實無頃刻離違病親之道。踧踖悶迫之際,以連日廳茶之未安,召牌俯臨,不得已隨詣九閽之外,而方寸煼灼,不得按住,忙還私次,玆敢疾聲哀籲於孝理之下。伏乞聖慈,特推錫類之仁,將臣新授職名,亟許鐫遞,俾臣得以安意救護,以伸至情,千萬至願。臣無任云云。答曰,省疏具悉。爾其勿辭,護焉。
說書成天柱疏曰,伏以,臣自昨春來,屢叨春坊除旨,侍講胄筵,最專且久。雖其疎鹵之極,深愧端方之選,而依近离光,親炙睿學,實爲微臣之至榮,故不揆愚分,有除輒膺。前冬豹直之夜,入侍前席,親奉勉諭,感激圖酬,寸忱如甘,無路稱塞,是以爲懼。逡巡辭巽,非臣雅計,矧玆恩除,又出於曠違銅闈之餘,情當卽日肅命,少伸區區銜結之私,而第臣之老父,風痺之病,十朔于玆,轉輾沈痼,餌藥罔效,近因春寒異常,感傷忒重,諸般症情,一倍添劇,神識昏昧,半體不遂,痰壅喘急,膈氣不通。臣方左右扶將,遑遑焦灼,徑就禁直,其勢末由,而以下番闕直,召牌儼辱矣。君親之間,恩或掩義,情私所迫,祗承無路。玆敢進身闕外,冒進腔血之懇,仰瀆孝理之聽,伏乞聖明,天地父母,曲賜矜諒,亟許鐫罷,俾得專心於醫藥扶救之節,仍命重勘臣任情瀆撓之罪,以嚴朝紀,公私萬幸。臣無任云云。答曰,省疏具悉。爾其勿辭,護焉。
上在慶德宮。停常參·經筵。
宣祖大王忌辰齋戒。
辰時,日有兩珥,日上有背。巳時,日暈兩珥,暈上有冠。
尹光毅啓曰,備邊司郞廳來言,今日,賓廳坐起日次,而國忌齋戒相値,不得來會云矣。敢啓。傳曰,知道。
又啓曰,領議政金在魯,五十七度呈辭到院,而以國忌齋戒,留院之意,敢啓。傳曰,入之。
又啓曰,大司憲金鎭商,掌令李奎徽,持平尹東浚,在外,執義李渭輔,陳疏受由,持平具允明,未肅拜,掌令一員未差,今日以監察茶時之意,敢啓。傳曰,知道。
沈聖希啓曰,今日賓廳坐起,旣以頉稟,所當持公事入侍,而國忌齋戒相値,不得入侍之意,敢啓。傳曰,知道。
領議政金在魯五十七度呈辭,傳于沈聖希曰,安心調理。
沈聖希啓曰,右承旨南泰良,同副承旨黃梓,旣有只推之命,竝卽牌招,何如?傳曰,允。
又啓曰,檢閱南泰會·李基德·鄭純儉,旣有只推之命,竝卽牌招,何如?傳曰,允。
又以禮曹言啓曰,還御昌德宮吉日,推擇草記,傳曰,擇日,雖齋日,亦有擇入之事,初十日內各殿擇日,各隨吉日,更爲擇入事,命下矣。卽令日官,更爲推擇,則來二月初一日,大殿·中宮殿·世子宮·賢嬪宮爲吉,大王大妃殿·嬪宮有拘忌。初二日·初三日拘忌。初四日,大殿·大王大妃殿·中宮殿·嬪宮爲吉,世子宮·賢嬪宮有拘忌。初五日,月忌。初八日,大王大妃殿·世子宮·嬪宮·賢嬪宮爲吉,大殿·中宮殿有拘忌。初七日,月破。初八日·初九日,各殿俱平吉,而有俗忌。初十日拘忌云。以何日定行乎?敢稟。傳曰,慈殿·予·中殿,初四日,世子嬪·賢嬪,初六日擧行。予先導,敦化門內祗迎。
尹光毅啓曰,卽者,戶曹郞廳來言,今此昌德宮還御時,本曹堂上,例當進去,看檢修理等事,而判書徐宗玉,以身病不得進去,參判權,未肅拜,參議沈錥,在外,無進去之員云。判書徐宗玉,參判權,竝卽牌招,以爲推移進去之地,何如?傳曰,允。
南泰良啓曰,今此昌德宮還御時,本院,時未營建,無可接處,內兵曹及典設司通墻,姑爲入接之意,敢啓。傳曰,知道。
又以禮曹言啓曰,來二月初六日賢嬪宮還次時,當有侍講院·翊衛司陪衛之擧。分侍講院分翊衛司官員各一員,令該曹差出,何如?傳曰,允。
又以戶曹言啓曰,依傳敎領議政金在魯,自去十一月今二月至合四朔祿俸,令倉官更爲輸送于本家則以爲,情地危蹙,不仕而受祿,決不敢爲,虛辱輸送之命,不知其幾,只切惶悚云,祿俸,又不領受,何以爲之?敢稟。傳曰,令倉官更爲輸送。
上在慶德宮。停常參·經筵。
宣祖大王忌辰。
未時,太白見於巳地。
南泰良啓曰,明日常參·經筵,取稟。傳曰,停。
又啓曰,領議政金在魯五十八度呈辭到院,而以國忌正日,留院之意,敢啓。傳曰,入之。
又啓曰,大司憲金鎭商,掌令李奎徽,持平尹東浚在外,執義李渭輔陳疏受由,持平具允明未肅拜呈辭,掌令一員未差,今日以監察茶時之意,敢啓。傳曰,知道。
領議政金在魯五十八度呈辭,傳于沈聖希曰,安心調理。
藥房都提調臣兪拓基,副提調臣沈聖希啓曰,節屆仲春,寒凜似冬,伏未審數日來,聖體若何?膈間滯氣往來之候,益有差勝,而茶飮連爲進御乎?臣等久未得入診,動駕且隔二日,今日不可不率諸御醫入診,詳察聖候爲宜。大王大妃殿氣候何如,而耳部之候亦何如?湯劑當盡於昨日,卽令政院入診後,議定繼進當否爲宜。臣等不任區區憂慮,敢來問安,竝此仰稟。答曰,知道。慈殿氣候,已下敎,湯劑五貼,加劑以入。予則當下敎,而此時寒殿,其方調理,二錢粟米飮,劑入五貼,待下敎入侍宜矣。大王大妃殿·中宮殿·賢嬪宮,藥房口傳問安。答曰,知道。
南泰良,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
沈聖希啓曰,近來廳中位甚不齊。左承旨南泰慶,以領議政金在魯偕來事進去,右副承旨未差,左副承旨尹光毅,以親病陳疏徑出,同副承旨黃梓,亦以親病,陳疏違牌,廳中只有臣聖希及右承旨南泰良,非但出納之地,事甚苟簡,還御動駕,只隔數日,尤不可不備員。且永淸致祭,期日已迫,必於一兩日內發行,然後可以及期擧行,而右副承旨親病甚重,勢難進去。合有變通之道,何以爲之?敢稟。傳曰,尹光毅·黃梓竝遞差,待開門牌招開政,在京人擧行。
以校理趙暾牌不進禁推傳旨及輔德洪重一牌不進傳旨,傳于南泰良曰,竝推考傳旨捧入。
南泰良,以禮曹言啓曰,來二月初四日大殿·大王大妃殿·中宮殿還御時,王世子闕門外祗迎之節,依例磨鍊乎?敢稟。傳曰,依爲之。
又以兵曹言啓曰,今此還御擧動時,本曹兩驛騎馬四十匹內,病傷馬除,各差備應把之數,無以推移,依前例京畿驛馬限十五匹補把,以充不足之代事,本道監司處分付,何如?傳曰,允。
上在慶德宮。停常參·經筵。
未時,太白見於巳地。
南泰良啓曰,上候方在靜攝中,平復間視事,頉稟。傳曰,知道。
領議政金在魯五十九度呈辭,傳于沈聖希曰,安心調理。
南泰良,以都摠府言啓曰,副摠管咸溪君櫄,以社稷大祭終獻官肄儀事,議政府晝仕出去之意,敢啓。傳曰,知道。
沈聖希啓曰,今日政新除授承旨,待下批,仍卽牌招,何如?傳曰,允。
又啓曰,守令未署經,至於十七員之多,而春耕不遠,夫馬濡滯,亦甚可慮。兩司呈告未肅拜人員及今日政新除授臺官,待下批竝卽牌招,以爲署經之地,何如?傳曰,允。
南泰良,以都摠府言啓曰,今初四日昌德宮還御時,大王大妃殿·大殿·中宮殿侍衛及寶劍四員,當爲分排,而都摠管李春躋,以漢城府判尹,導駕進,副摠管趙儼,旣已報瓜,各殿侍衛,將無以備員。瓜滿之代,令該曹以在京無故人,卽爲口傳差出,以爲備員侍衛之地,何如?傳曰,允。
又啓曰,待敎李永祚,自鄕上來云。卽爲牌招,何如?傳曰,允。
又啓曰,待敎李永祚,檢閱南泰會·李基德·鄭純儉,旣有只推之命,竝卽牌招,何如?傳曰,允。
以吏曹參議趙載浩,待敎李永祚,檢閱南泰會·李基德·鄭純儉牌不進罷職傳旨,傳于南泰良曰,竝推考傳旨捧入。
南泰良啓曰,卽者訓鍊都監知彀官,以都提調意來言,還御擧動,只隔數宵,而大將金聖應,連呈辭疏,無意行公,令本院稟旨牌招,而訓鍊大將金聖應,卽爲牌招,何如?傳曰,允。
又啓曰,再明日還御擧動時,本兵多有擧行之事,分都摠府,分翊衛司差出,亦爲緊急,而兵曹判書金若魯,方在呈辭受由中,不得循例請牌,何以爲之?敢稟。傳曰,卽爲牌招。
又啓曰,兵曹判書金若魯牌不進推考傳旨,今方捧入矣。本曹多有時急擧行之事,而若是違牌,事甚未安,更以牌招,何如?傳曰,允。
又啓曰,今乙丑年京外守令·邊將薦擧單子二百二十張捧入,而應薦不薦人,令該曹察推,何如?傳曰,允。
又以侍講院言啓曰,再明日還御擧動,王世子闕門外祗送時及初六日王世子還次時,宮官不可不備員。兼輔德·兼說書俱未差,弼善成範錫在外,將無以備員,事甚未安。在外人員,似當有變通之道,令政院稟旨擧行,與未差之代,一體差出,待下批仍卽牌招,新除授輔德洪重一,旣有只推之命,說書成天柱,由限已過,竝卽牌招,以爲備員之地,何如?傳曰,允。
又啓曰,因侍講院草記,再明日還御擧動,王世子闕門外祗迎時及初六日還次時,宮官不可不備員。兼輔德·兼說書未差,弼善成範錫在外,令本院稟旨變通事,允下矣。未差之代,今日政差出,弼善成範錫,合有變通之道,何以爲之?敢稟。傳曰,成範錫改差。
以輔德洪重一牌不進罷職傳旨,傳于南泰良曰,推考傳旨捧入。
有政。吏批,判書李周鎭呈辭受由,參判洪象漢進,參議趙載浩牌不進,右承旨南泰良進。
吏批啓曰,判書李周鎭呈辭受由,參議趙載浩牌招不進,小臣獨政未安,何以爲之?敢稟。傳曰,仍爲之。
又啓曰,玉堂及臺諫闕員,今當差出,而擬望之人乏少,外任竝擬,何如?傳曰,允。
又啓曰,東部奉事黃再僖呈狀內,身病甚重,不得察任云。改差,何如?傳曰,允。
以沈星鎭爲左承旨,趙明履爲右承旨,權一衡爲右副承旨,安爲掌令,鄭元淳·鄭漢奎爲正言,尹學輔爲禮曹正郞,丁錫敷·李德觀·朴聖龍爲典籍,任行元爲監察,金尙喆·徐志修爲修撰,權賮爲慶尙都事,李景說爲扶安縣監,許泂爲軍器僉正,韓光肇爲分司書,鄭必寧爲分兵曹參議,金道元爲兵曹佐郞,朴世永軍器直長單付,鄭彙晉學錄單付,李陽泰學諭單付,會寧府使具侙今加嘉善加資事承傳,趙鎭世爲弼善,宋昌明爲兼輔德,左副承旨南泰慶,同副承旨南泰良。
兵批,判書金若魯呈辭受由,參判鄭來周病,參議洪鳳祚入直進,參知鄭俊一進,右承旨南泰良進。
兵批啓曰,新除授水口萬戶金五星呈狀內,老母今年七十八歲,情理所在,決難遠離赴任,斯速啓遞云。邊將之親年七十五歲以上者,許遞其任,已有定式,依例改差,何如?傳曰,允。
又啓曰,僉知中樞府事兪廣基呈狀內,近得輪疾委頓,萬無供職之勢,斯速啓遞云。不可虛帶,今姑改差,何如?傳曰,允。
尹光毅·鄭廣運·金錫耉·李涵·成·李弘肇·李斗翼·尹誼·南允明·李奎章·崔齊衡·金聖興副護軍單付,權瑩副司直單付,洪正輔·李潤德副司果單付,申旼訓鍊正單付,以權儆爲兼內乘。
南泰良,以兵曹言啓曰,今此還御時,本曹郞廳侍衛及各差備,不可不備員,正郞·佐郞有闕之代,令該曹以在京無故人,卽爲口傳差出,何如?傳曰,允。
又啓曰,新除授分侍講院司書韓光肇,受由在外云。還御只隔數宵,將有臨時窘急之患。合有變通之道,何以爲之?敢稟。傳曰,改差。
全羅監司狀啓,鉢浦鎭居砲保金太見等渰死事,傳于南泰良曰,渰死人等,令本道恤典擧行。
南泰良,以仁政門重建都監言啓曰,東月廊及政院等重建役事,姑未完畢,而還御後都監之仍處於闕內,事體未安,且不無掣礙之端,今姑移設於尙衣院朝房,何如?傳曰,允。
又以兵曹言啓曰,摠管有闕之代,口傳差出事,命下,而判書臣金若魯,方在呈告受由中,不得擧行之意,敢啓。傳曰,知道。
又以兵曹言啓曰,去正月朔各廳堂下武臣等試射,當爲設行,而連因有故,今已逾月,不得爲之之意,敢啓。傳曰,知道。
又以備邊司言啓曰,刑曹死囚文案,堂上齋直畢覽後,與大臣同入稟處事,曾有成命矣。刑曹堂上及臣等,纔已看詳完訖,所當依下敎登對以稟,而聖候方在靜攝中,還御且隔數日,移御後更待下敎,入侍,何如?傳曰,允。
又以戶曹言啓曰,觀察使·節度使薦,每於歲首擧行,而堂上有故,限內不得爲之之意,敢啓。傳曰,知道。
又以禮曹言啓曰,本曹觀察使·節度使薦,正月內當爲議薦,而堂上有故,不得爲之之意,敢啓。傳曰,知道。
沈聖希,以議政府郞廳,以左右相意啓曰,本府每於歲首,例爲觀察使·節度使薦,而領相方在呈辭中,臣等連有公故,限內不得議薦之意,敢啓。傳曰,知道。
南泰良,以工曹言啓曰,本曹每於歲首,例爲觀察使·節度使薦,而堂上有故,限內不得議薦之意,敢啓。傳曰,知道。
又以成均館官員,以同知館事意啓曰,今正月初七日儒生上旬輪次,今月內無故日退行事,曾已啓達矣。大提學未差,大司成李錫杓未肅拜,限內不得爲之之意,敢啓。傳曰,知道。
又啓曰,新除授臺諫,牌招事,允下,而日勢已暮,待明朝出牌之意,敢啓。傳曰,知道。
獻納閔光遇啓曰,請充軍罪人李時蕃依律處斷。請逆魁坦緣坐籍沒等事,亟命王府依法擧行。請還寢罪人泰績酌處之命,仍令鞫廳嚴刑得情,夬正王法。請聖鐸等二人竝令還發配所。措辭竝見上生民休戚,係於守令賢否。草溪郡守韓光國,自到本郡,無一善狀,多行不廉,稱貸吏屬,因以不給,額外簽丁,徵布太濫,民不堪命,怨言載路,南來之人,無不傳說。在朝家爲民除害之道,如許貪饕無恥之類,決不宜久畀字牧之任,請草溪郡守韓光國削職。大興郡守申晉,本以世蔭,曾任南邑時,專事肥己,至於啓罷,後莅本郡,不悛舊習,多行鄙瑣。前春設科時,棘圍凡百,濫徵於民間,而罷場後發賣於閭里,人皆唾鄙,恬不爲愧。推此一事,其不廉可知,而且政無可觀,至登貶題。當此爲生民擇守宰之日,如此之人,不可仍置,請大興郡守申晉罷職。騎郞卽淸選階梯,決非人人所可濫授,而兵曹佐郞朴奎壽,地處卑微,行己輕賤,曾任湖郵,尙多謗言,及叨見職,尤駭物情。請兵曹佐郞朴奎壽汰去。答曰,不允。末端事,曾以史官,旣知其人,其過矣。
執義李渭輔啓曰,請逆坦孥籍,一依王府草記,卽令擧行。請還寢泰績酌處之命,因令鞫廳,嚴鞫得情,夬正王法。請瑞虎等兩賊孥籍,亟令王府擧行。請徙邊罪人睦師聖依律處斷。請物故罪人夏宅孥籍,亟令王府擧行。措辭竝見上答曰,不允。
刑曹參議申思建疏曰,伏以,如臣無似,待罪刑獄重地,頃當聖上遇災修省之日,欽恤重辟,特召諸堂,迺有竝直審理之命。臣於伊時,賤疾適苦,雖不得不舁進禁扃,而終無由獻身文陛,至煩筵稟,俯勤聖諭,臣且惶且感,不知死所。夫獄者,萬民之命也。平其不平,使死生無怨恨,此誠王政之大者,而弭災之一端也。顧臣疏闇,病且難强,實無堪承之望,而此時言私,有非臣分之所敢出,遂乃不計顚仆,擔曳赴衙,隨兩僚之後,考閱文案,仍加按問,反復參究,揀別罪疑,入對稟裁,將在不日,而念臣所患脚氣,源委旣痼,雖在少愈之時,脚力全澁,行步蹣跚。若其出入殿陛,十分苟艱之狀,已經日前登對,不待臣自陳,聖鑑亦必俯燭,而屢日按囚,重觸風冷,忽自數昨,宿證盡發,腿膕痿痺,足踝浮腫,肉顫骨疼,若將成膿,種種危惡之狀,一如初發之時,達夜狂叫,殆不省人事。不得已擔還私次,鍼藥熨焫,無方不試,而有加無減,日甚一日。此非句望將攝,所可責效。顧今獄案審決,事甚緊重,而緣臣病淹,將不得備員登筵,惶懍悚蹙,靡所容措。又況還御動駕,期日不遠,而無以自力陪扈,臣罪尤大。玆敢力疾口呼,陳章請譴,伏乞聖明,俯賜諒察,亟命鐫削臣職,回授無故之人,以重獄體,仍治臣漫命虧分之罪,以厲群工,千萬幸甚。臣無任云云。答曰,省疏具悉。爾其勿辭,調理察職。
同經筵李益炡疏曰,伏以臣,向忝銀臺,賤疾危劇,尋單請急,曲荷聖念,幸蒙恩遞,得以調治,感戴冞切。迺者經筵兼帶之命,又及於床席叫苦之身,臣於病裏,一倍惶憫,罔知攸措。顧此所叨之任,地望稍別,苟非通明學術,出入經幄者,莫宜居之。若臣之鹵莽淺識,何敢不顧才分踐歷,晏然冒膺乎?從前必辭之義,誠以自知甚明故也。況且臣之病情,浹旬濱危,實無束帶趨造之勢。一味稽謝,分義惶悚,而至於籌司兼任,久未參坐,當此遇災講究之日,亦不可一任虛帶。玆敢略搆短疏,仰瀆宸嚴,伏乞聖明,俯垂鑑諒,將臣所帶經筵籌司兩任,亟行外遞,俾得專意調息,以尋生路,千萬幸甚。臣無任云云。答曰,省疏具悉。卿其勿辭,調理察職。
上在慶德宮。停常參·經筵。
未時,太白見於巳地。
權一衡啓曰,大司憲金鎭商,掌令李奎徽,持平尹東浚在外,執義李渭輔呈辭,掌令安牌招不進,持平具允明牌不進傳旨未下,今日以監察茶時之意,敢啓。傳曰,知道。
領議政金在魯六十度呈辭,傳于沈聖希曰,安心調理。
南泰良啓曰,未署經監察,至於七員之多,今此昌德宮還御時,押班及釋奠祭祭監,將無以備員云。未署經監察,依例使之署前行公,何如?傳曰,允。
沈星鎭啓曰,明日還御擧動時,大王大妃殿·中宮殿,承旨各一員,當爲陪進,何承旨進去乎?敢稟。傳曰,左承旨·右副承旨進去。
又啓曰,明日還御擧動時,承旨不可不備員。左副承旨南泰慶,方在領議政金在魯偕來所,在外。如此之時,有姑令入參之例,今則何以爲之?敢稟。傳曰,依爲之。
南泰良啓曰,還御只隔一日,本兵多有擧行之事,而兵曹判書金若魯,昨日再違召命,無意行公。卽爲牌招,何如?傳曰,允。
趙明履啓曰,永柔臥龍祠致祭,以今月初八日初十日啓下矣。祭官因承旨之有故,遞易,今則勢難及期,更令該曹,差退擇日,何如?傳曰,允。
南泰良啓曰,還御只隔一日,而訓鍊大將金聖應,昨違召命,不爲行公。卽爲牌招,何如?傳曰,允。
權一衡啓曰,訓鍊大將金聖應牌不進推考傳旨,今方捧入,而動駕隔宵,如是違牌,事甚未安。更卽牌招,何如?傳曰,允。
南泰良啓曰,分司書有闕之代,令該曹,卽爲口傳差出,何如?傳曰,允。
趙明履啓曰,明日還御時,大王大妃殿·中宮殿,史官各一員,當爲陪從,而無推移之員。兼春秋一員,令該曹口傳加出,何如?傳曰,允。
吏曹口傳政事,加出兼春秋單趙世選。
吏曹口傳政事,以洪羽漢爲兵曹正郞,李澤徵爲兵曹佐郞,李奎采爲分司書。
趙明履啓曰,分司書李奎采,帶軍銜下鄕云。依定式直捧禁推傳旨之意,敢啓。傳曰,允。
又啓曰,分司書李奎采,帶軍銜下鄕,禁推傳旨,今方捧入,而分司書直宿當司,明日爲始,不可無變通之道,何以爲之?敢稟。傳曰,改差。
又啓曰,分司書改差之代,令該曹,卽爲口傳差出,何如?傳曰,允。
又啓曰,掌令李奎徽,下諭後退限未上來,依定式遞差傳旨及禁推傳旨,捧入之意,敢啓。傳曰,知道。
吏曹口傳政事,以金尙耉爲分司書,沈鋿爲禁府都事。
趙明履,以弘文館言啓曰,新除授修撰徐志修·金尙喆,竝卽牌招察任,何如?傳曰,允。
權一衡,以兵曹言啓曰,分副摠管首望洪德望,方在罷散中,而不能覺察,備擬以入,不勝惶恐。不得已改擬以入之意,敢啓。傳曰,知道。
又啓曰,卽伏見兵曹草記,則分副摠管首望洪德望,方在罷散中,有此改擬以入之擧,草記及望單子不得已捧入,而當初不察,事甚未安,兵曹當該堂上,推考警責,何如?傳曰,允。
兵曹口傳政事,以鄭壽松爲副摠管,尹東喆爲分衛率,李泓爲分都摠都事。
兵曹口傳政事,以洪元翼爲分副摠管。
藥房口傳啓曰,再昨劑入粟米飮,連爲進御,而數日間聖候諸節亦何如?昨今日氣,雖如少解,而餘寒尙峭,晩必多風,明日動駕時,衣襨加意從厚,煖帽亦必進御,千萬伏望。臣等不任悶慮,惶恐敢啓。答曰,氣候一樣,粟米飮連爲進御,衣襨煖帽,當觀日候而爲之矣。
趙明履,以春秋館郞廳,以監事意啓曰,今此還御後,本館所藏實錄,亦當還奉於昌德宮·春秋館,令日官推擇,則今月初八日爲吉云。以此日擧行,而未還奉前,兼春秋一員,姑令分直,何如?傳曰,允。
權一衡,以尙衣院提調行禮曹判書臣趙尙絅,提調行副司直臣趙觀彬,副提調行承政院都承旨臣沈聖希意啓曰,仁政門重建都監,移設於本院朝房事,草記蒙允,而卽今萬寧殿御容奉安時所排,五峯山屛風及龍床改漆起畫等重役,皆設於本院朝房而蕫役。若使重建都監入處,則種種役事,未免苟簡,事甚可慮。重建都監,則移設於他司之意,分付,何如?傳曰,允。
又以御營廳言啓曰,前司諫申思觀,本廳軍色郞廳啓下,而方在罷散中,時無職名,令該曹依例付軍職,冠帶常仕,何如?傳曰,允。
又以訓鍊都監言啓曰,今此昌德宮還御時,自初四日初六日至,訓局軍兵二百名除出,各其將官率領,一百名則慶德宮興化門內入直,一百名則宮墻外南營·北一營兩處,各五十名式分定,一依時御所例巡邏事,自兵曹節目啓下矣。興化門軍一百名,把摠哨官各一員率領入直,南營·北一營兩處,各五十名分定,哨官各一員率領入直,依節目擧行之意,敢啓。傳曰,知道。
又以禁衛營言啓曰,己未年昌德宮還御時,世子宮·賢嬪宮還次間,慶德宮宮墻外三軍門分司,作依時御所例,別巡邏事,命下矣。本營字內邏卒五名,牌將一員領率,逐日巡邏,而邏卒十名,又爲加定,每於本營巡邏日次,將校一員領率,依己未年例,使之警巡之意,敢啓。傳曰,知道。
又以禁衛營言啓曰,今二月初四日昌德宮還御後,內外各處入直軍兵,當爲移入於時御所矣。延和門入直軍一哨,則移入於建陽門,南營入直軍五十名,移入於宮墻外西營,別巡邏等事,依前擧行之意,敢啓。傳曰,知道。
又以禁衛營言啓曰,慶德宮移御後,昌德宮宮墻外別巡邏牌將一員,邏卒十名加出,每於本營日次,別爲定送警巡矣。今此還御後,昌德宮爲時御所,宮墻外三軍門例巡及字內別巡,依前擧行,至於加出別巡邏,則依例停撤之意,敢啓。傳曰,知道。
趙明履,以內醫院官員,以都提調·提調意啓曰,議藥同參前桃源道察訪田東里,旣遞外任,依例還屬本院,令該曹付軍職,冠帶常仕,何如?傳曰,允。
權一衡,以備邊司言啓曰,貢市人遺在蕩減事,命下矣。舊遺在都數中十分之二減給事,該曹該廳,一體分付,何如?傳曰,允。
又以兵曹言啓曰,昌德宮還御後,依前例建陽門入直禁衛軍十名除出,銅龍門把守,禁斷雜人之意,分付,何如?傳曰,允。
趙明履,以侍講院言啓曰,明日王世子闕門外祗送時及初六日還次時,宮官不可不備員,而兼弼善·兼說書俱未差,輔德洪重一身病猝重,且家有拘忌之疾云,不敢循例請牌,似當有變通之道。令政院稟旨擧行,與未差之代,一體差出,仍卽牌招,以爲備員陪從之地,何如?傳曰,允。
權一衡,以義禁府言啓曰,今此還御擧動時,大駕各差備都事九員,本府入直都事一員,當以十員分差,而新除授參上都事權瀞徵,時在公洪道公州地,未及上來。其代令該曹口傳差出,以爲分排之地,何如?傳曰,允。
趙明履,又以吏曹言啓曰,今此文宣王釋奠祭祭官,以文臣塡差,而除公故應頉外,實無推移之路。以生進人員,塡差以入之意,敢啓。傳曰,知道。
沈星鎭,以戶曹言啓曰,依傳敎,領議政金在魯自去十一月今二月至合四朔祿俸,令倉官更爲輸送于本家,則以爲,情地危蹙,不仕而受祿,決不敢爲。虛辱輸送之命,不知其幾,只切惶悚云,祿俸又不領受,何以爲之?敢稟。傳曰,令倉官更爲輸送。
又以戶曹言啓曰,纔因江華府狀聞,萬寧殿中廊齋室及長寧殿典祀廳新造之役,令戶曹擧行事,自禮曹覆啓,允下矣。萬寧殿殿內修改物力,則臣曹已爲磨鍊,罔夜擧行,而至於新建之役,皆自江華府擧行,已有前例,故本曹無可據謄錄,而卽見該府移文,則乙亥年正殿營建,癸巳年輦輿藏置別殿營建,辛丑年新殿以下齋室·典祀廳·祭器庫營建等役,自本府監蕫擧行,而容入物力,以戶兵曹木布及本府會付米,自朝家劃給,而今亦依此例擧行之意,分付江華府,而米木布則令廟堂參酌,分劃下送,以爲趁卽營建之地,何如?傳曰,允。
正言鄭漢奎啓曰,請充軍罪人李時蕃依律處斷。請逆魁坦緣坐籍沒等事,亟命王府依法擧行。請還寢罪人泰績酌處之命,仍令鞫廳嚴刑得情,夬正王法。請聖鐸等二人,竝令還發配所。措辭竝見上生民休戚,係於守令賢否。草溪郡守韓光國,自到本郡,無一善狀,多行不廉,稱貸吏屬,因以不給,額外簽丁,徵布太濫,民不堪命,怨言載路,南來之人,無不傳說。在朝家爲民除害之道,如許貪饕無恥之類,決不宜久畀之以字牧之任,請草溪郡守韓光國削職。大興郡守申晉,本以老蔭,曾任南邑時,專事肥己,至於啓罷,復莅本郡,不悛舊習,多行鄙瑣,前春設科時,棘圍凡百,濫徵於民間,而罷場後發賣於閭里,人皆唾鄙,恬不爲愧。推此一事,其不廉可知,而且政無可觀,至登貶題。當此爲生民擇守宰之日,如此之人,不可仍置,請大興郡守申晉罷職。答曰,勿煩。
吏曹參判洪象漢疏曰,伏以臣,猥以萬萬無似之品,濫叨萬萬不襯之職。量才度時,非不知着手無地,感恩怵分,自不免出脚容易,只以彌綸僚席之間,爲恢公祛私之本,而早晩顚沛,料之已熟矣。乃於昨政,以李渙輩之不爲陞付於國子之窠,至被政吏之替囚,臣誠駭惑,莫曉其所以也。凡文南武之受承傳當遷者,指不勝屈,而若其遲速先後,自有銓衡之權度,雖以一體之具允明言之,其出六,在於渙輩之後,而付職則先之者,豈有愛憎而然也?其間亦不無商量故耳。首望之尙不區處,臣不敢知,而臣之昨政所擬之人,旣有出六,先於渙輩,而尙未付職者又多,遐遠窮餓之流,區區迷見,只急於振拔淹滯,未遑於慰藉翦拂,而今此督過之擧,遽出意外。莫非臣不善周旋之罪,尙誰咎哉,而其爲羞困則甚矣。一番獨政,罪釁如此,若或久蹲,必陷大戾,其何可昧然仍據,不早自處,終至於無限狼狽乎?玆陳短章,略暴危悃,伏乞聖明,亟賜鐫削,以安賤分,以尊朝體,不勝幸甚。臣無任云云。答曰,省疏具悉。卿其勿辭,察職。
大司成李錫杓疏曰,伏以,臣於向日入侍之命,適因親病之危急,猥陳煎迫之懇,自速違逋之科,分義全虧,罪戾冞深。幸蒙聖度天大,不加誅譴,特許恩暇,俾得救護,闔門感泣,至今攢祝。不意國子新命,又下於千萬夢寐之外。臣雖湯憂薰灼,方寸交亂,而一心驚愧,益不知置身之所也。夫師儒之長,責任至重,如臣者之一日濫冒,貽賢關一日之羞。所宜卽上辭本,備陳其萬萬不合之實狀,而顧臣祖母之病,漸就危域,晝夜煼煎,涕淚爲日,綴文祈免,亦有未遑,恬然虛縻,已至多日,其在私分,固已惶蹙。況今動駕隔宵,百僚奔奏,而情私所迫,亦不敢爲蠢動之計,罪上添罪,尤合萬死。玆陳短章,略暴血懇,焦遑之極,不暇長語,惟望聖慈,憐臣情理之萬分悶慮,察臣去就之已無可論,亟賜鐫斥,仍降威罰,以重名器,以肅朝綱,不勝萬幸。臣無任云云。答曰,省疏具悉。爾其勿辭,察職。
上在昌德宮。停常參·經筵。
南泰慶啓曰,司僕內乘來言,捲簾,取稟。傳曰,捲三面。
領議政金在魯六十一度呈辭,傳于趙明履曰,安心調理。
傳于趙明履曰,軒架鼓吹,依例爲之。
大駕入敦化門內小次時,政院·玉堂·藥房口傳問安。答曰,知道。
大駕入昌德宮後,政院·玉堂·藥房口傳問安。答曰,知道。
大王大妃殿·中宮殿,政院·玉堂·藥房口傳問安。答曰,知道。
大殿·大王大妃殿·中宮殿,朝廷二品以上·六曹單子問安。答曰,知道。
沈聖希啓曰,守令署經,尙未擧行,事甚未安。今日兩司,所當竝請牌招,而或在外,或牌不進傳旨未下。獻納閔光遇,卽爲牌招,以爲署經之地,何如?傳曰,允。
又以吏曹言啓曰,今此文宣王釋奠祭初獻官行禮曹判書趙尙絅,行副司直鄭錫五,亞獻官大司成李錫杓,行副司直李天輔,實預差啓下矣。俱以身病陳疏,不得已初獻官,以從二品行副司直李重庚,亞獻官,工曹參議金光世,元單子中,改付標以入之意,敢啓。傳曰,知道。
南泰慶,以兵曹言啓曰,今日旣已還御矣。分內乘李光天減下之意,敢啓。傳曰,知道。
又以兵曹言啓曰,慶德宮移御時,以慶德宮假衛將三員,移差昌德·昌慶兩宮,且加出一員,使之替番分直矣。今已還御,慶德宮衛將三員,還差本宮,加出衛將李後裕,依例減下之意,敢啓。傳曰,知道。
南泰良,以備邊司言啓曰,近來年少名官,厭避成習,昨今分司書之口傳差出,以在外遞易者凡三次矣。雖其在外,不可謂盡非實狀,而隨其差出,輒皆在外,亦無是理,其在事體,極涉駭然。在外人員,竝令拿處,銓曹之不能擇差無故之人,致令煩屑窘急者,亦不可無警,當該銓官,推考何如?傳曰,允。
趙明履啓曰,分司書金尙耉在外云。合有變通之道,何以爲之?敢稟。傳曰,改差,在京人擬入。
權一衡,以義禁府言啓曰,分侍講院司書李奎采禁推事,傳旨啓下矣。李奎采時在京畿安山地云,依例發遣府羅將,拿來,何如?傳曰,允。
吏曹口傳政事,以任珣爲分司書。
南泰良,以御營廳言啓曰,前副正金淑,本廳糧餉色郞廳啓下,而時無職名,令該曹依例付軍職,冠帶常仕,何如?傳曰,允。
又以兵曹言啓曰,守禦廳哨官禁軍遞兒窠,今方有闕,依節目禁軍中取才,以其居首者,塡差之意,敢啓。傳曰,知道。
又以義禁府言啓曰,全羅監司狀啓據,刑曹粘目內,扶安前縣監金宗台,移本府處置事,允下矣。金宗台時在任所,依例發遣府羅將,拿來,何如?傳曰,允。
又以訓鍊都監言啓曰,慶德宮移御後,昌德宮宮墻外別巡邏,自各軍門,加出牌將一員,邏卒十名,每於日次,別爲警巡矣。今此還御後,昌德宮宮墻巡邏,依前例定送,就其字內信地,每日巡警,而加出別巡邏,則還爲停撤之意,敢啓。傳曰,知道。
又以御營廳言啓曰,今月初六日王世子還次間,慶德宮墻外本廳字內別巡邏及日次巡邏,依例擧行之意,敢啓。傳曰,知道。
又以左邊捕盜廳言啓曰,甲子二月二十四日慶德宮移御後,昌德宮墻外,軍官一員,軍士三名,每夜巡邏矣。今已還御,昌德宮墻外別巡邏,自今日爲始,還撤之意,敢啓。傳曰,知道。
又以右邊捕盜廳言啓曰,甲子二月二十四日慶德宮移御後,昌德宮墻外軍官一員,軍士三名,每夜巡邏矣。今已還御,昌德宮墻外別巡邏,自今日爲始,還撤之意,敢啓。傳曰,知道。
趙明履,以成均館官員,以獻官意啓曰,今此釋奠大祭時,謁者西學訓導鄭宅臣,稱有身病,不爲入來,事之驚駭,莫此爲甚。其罪狀,令攸司處之,其代令該曹卽速變通,何如?傳曰,允。
二月初四日午時,上幸昌德宮還御擧動入侍時,行都承旨沈聖希,左承旨沈星鎭,右承旨趙明履,左副承旨南泰慶,右副承旨權一衡,同副承旨南泰良,記事官李克祿,記事官李壽鳳,記注官李孟休,記事官蔡慶承。上到崇政殿駐輦,下敎曰,人君動靜有儀,旣非減膳之時,則該曹以鼓吹,取稟事草記,誠可怪也。該曹堂上,推考,可也。趙明履曰,昨日該曹草記,以昌德宮,無殿庭軒架,以鼓吹代行事仰稟,而去夜傳敎,有旣減膳置之之敎,故該曹有今日草記矣。上曰,然則非但今日傳敎,去夜傳敎,中官亦誤傳也。禮曹堂上推考事,置之,去夜傳敎誤傳之當該中官,從重推考,可也。出擧條沈聖希曰,日氣稍寒,加煖帽,何如?上曰,不必然矣。上過鍾樓前路駐輦,下敎曰,承旨入侍。趙明履趨進。上曰,大王大妃殿還御時,前後鼓吹,亦依例爲之乎?明履曰,此已依例爲之矣。上入敦化門內小次,政院·玉堂口傳問安。答曰,知道。藥房口傳啓曰,今日猶多寒意,靜攝中動駕,伏不審聖體何如?上曰,自夜差勝矣。差勝之後,亦一樣矣。兵曹判書金若魯曰,京畿監司李箕鎭狀啓以爲,御眞奉往時津路,以楊花渡定奪,而津路險易,與孔巖無異,雖多費民力,舡槍實無完築之勢。至於露梁,則元來順津,過涉之便易,爲三津之最,而且是章陵輦路,則以此路奉往,事面當然。雖有二十里迂廻之遠,進發時刻差早,則金浦郡宿所,恐無犯昏之慮,令該曹,稟處矣。津路險易旣如此,則改以露梁取道,而時刻則差早磨鍊,似宜矣。上曰,依爲之。出擧條兵曹判書金若魯曰,京畿監司李箕鎭狀啓以爲,御眞奉往時傳語,當依節目,使各邑馬隊,抄擇擧行,而畿邑卜馬不實,決無馳躍飛傳之望。依京城例,以步撥擧行事,令該曹,稟處矣。馬旣不實,則步撥傳語無妨,依狀請施行,何如?上曰,依爲之。出擧條沈聖希曰,京畿守令,亦宜催促發送,而未署經者,則一自署經後,卽爲催促發送,似宜矣。上曰,京畿守令,各別催促發送,未署經者,一自署經後,亦卽催促發送,可也。出榻敎大王大妃殿移御入敦化門內時,上出幄次祗迎。上還入昌德宮。諸臣遂退出。
上在昌德宮。停常參·經筵。
未時,太白見於巳地。一更,月食金星。四更,火星入太薇東垣內。
大殿·大王大妃殿·中宮殿,政院·玉堂·口傳問安。答曰,知道。
大王大妃殿·中宮殿,藥房口傳問安。答曰,知道。
大殿·大王大妃殿·中宮殿,王世子遣宮官口傳問安。答曰,知道。
大殿·大王大妃殿·中宮殿,二品以上·六曹單子問安。答曰,知道。
申時,大殿·大王大妃殿·中宮殿,王世子遣宮官口傳問安。答曰,知道。
權一衡啓曰,侍講院輔德任震夏,承牌來詣闕外,而今已夜深,待明朝肅謝之意,敢啓。傳曰,知道。
又啓曰,都摠府郞廳來言,闕內各處入直軍兵夜巡檢云矣。敢啓。傳曰,知道。
又啓曰,大司憲金鎭商,掌令李奎徽,持平尹東俊在外,執義李渭輔呈辭,掌令安牌不進,持平具允明牌不進,傳旨未下,今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而上候方在靜攝中,纔經動駕,不敢循例,不得來言云矣。敢啓。傳曰,知道。
趙明履啓曰,賓廳坐起,旣已頉稟,所當持公事入啓,而纔經動駕,上候方在靜攝中,頉稟。傳曰,知道。
領議政金在魯六十三度呈辭。傳曰,安心調理。
藥房都提調臣兪拓基,副提調臣沈聖希啓曰,伏未審夜來,聖體若何?昨日日氣之凜冽,雖似少解,而寒意猶多。靜攝中動駕還御,不瑕有傷損之節乎?大王大妃殿氣候何如,中宮殿氣候亦何如?臣等不任區區伏慮,敢來問安。答曰,知道。慈殿氣候一樣。予則一樣矣。內殿氣候亦一樣矣。初七日問候入侍宜矣。
以承傳色口傳,下敎于藥房曰,明日世子當爲還次,日次問候,以初七日爲之,仍爲入侍宜矣。
以修撰徐志修牌不進禁推傳旨,傳于趙明履曰,推考傳旨捧入。
趙明履啓曰,臥龍祠致祭,何承旨進去乎?敢稟。傳曰,左承旨進去。
吏曹判書李周鎭三度呈辭,傳于沈聖希曰,加給由。
傳于權一衡曰,王世子方在調攝中,乘轎處使之乘輦,而下簾揮以毛帳,仍其乘輦入宮事,分付春坊。
權一衡,以備邊司言啓曰,慶尙左水使趙東濟,遭其母喪矣。南邊重閫,當此風和之節,不可暫曠,其代令該曹口傳擇差,除歷辭,給馬下送爲宜。以此分付,何如?傳曰,允。
趙明履啓曰,因侍講院草記,王世子祗送及還次時,宮官不可不備員,而兼弼善·兼說書未差,輔德洪重一,家有拘忌之疾,當有變通之道。令本院稟旨擧行,與未差之代,一體差出,仍卽牌招事,允下矣。未差之代,政官待開門牌招,開政差出,仍卽牌招,而洪重一,合有變通之道,何以爲之?敢稟。傳曰,洪重一改差,政官卽爲牌招開政。
吏批啓曰,判書李周鎭呈辭受由,參議趙載浩牌招不進,小臣獨政未安,何以爲之?敢稟。傳曰,仍爲之。
又啓曰,玉堂臺諫及春坊兼官,今當差出,而擬望之人乏少,外任竝擬,何如?傳曰,允。
兵批啓曰,慶尙左水使有闕之代,今當差出,而擬望之人乏少,他道守令,竝擬,何如?傳曰,允。
吏批,行判書李周鎭呈辭受由,參判洪象漢進,參議趙載浩牌招不進,都承旨沈聖希進。兵批,行判書金若魯進,參判鄭來周病,參議鄭俊一,參知洪鳳祚病,右副承旨權一衡進。
有政。任震夏爲輔德,元景淳爲兼弼善,李永祿爲正言,李光溭爲持平,朴致文·李鳳齡爲掌令,尹光紹爲校理,李景垕爲平市令,韓翼謩爲禮曹參議,洪羽漢爲京畿都事。司饔奉事沈士希,濟用奉事趙國觀相換。閔瑗·李壽海爲文兼,李成允爲僉知,朴枝文爲水口萬戶,韓夢弼爲慶尙左水使。副護軍成範錫·洪重一,副司直趙暾,副司果申思觀·金淑·田東里·尹得履,同知單鄭壽耆,僉知單金尙欽。以上竝單付。
沈星鎭,以仁政門重建都監意啓曰,都監處所,因尙衣院草記,移設於他司事,允下矣。都監則移設於戶曹朝房,而未免狹窄,司䆃寺空垈,推移通用之意,敢啓。傳曰,知道。
上在昌德宮。停常參·經筵。
端懿王后忌辰齋戒。
世子宮·嬪宮·賢嬪宮還宮後,政院·玉堂·藥房口傳問安。答曰,知道。
領議政金在魯六十三度呈辭,傳于趙明履曰,安心調理。
沈聖希啓曰,吏曹判書李周鎭,三度加由之後,不爲行公,卽爲牌招察任,何如?傳曰,允。
傳于權一衡曰,慶德宮興元門,待下敎下鑰事,分付衛將。
備忘記,史官一員待命,騎馬三匹立之。
備邊司薦望義州府尹,李普昱·洪鳳祚·金遇喆。
南泰良,以禁衛營言啓曰,王世子·嬪宮·賢嬪宮還次間,慶德宮宮墻外,別巡邏邏卒五名,牌將一員領率,逐日巡邏,邏卒十名,又爲加定,每於本營日次,將校一員率領,使之警巡矣。今已還次,仍爲停撤之意,敢啓。傳曰,知道。
上在昌德宮。停常參·經筵。
端懿王后忌辰。
大殿·大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。
趙明履啓曰,領議政金在魯六十四度呈辭到院,而以國忌正日,留院之意,敢啓。傳曰,入之。
權一衡啓曰,大司憲金鎭商,掌令朴致文,持平尹東浚在外,執義李渭輔呈辭,掌令李鳳齡,持平李光溭未肅拜,今日以監察茶時之意,敢啓。傳曰,知道。
領議政金在魯六十四度呈辭,傳于沈聖希曰,安心調理。
權一衡,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
藥房都提調臣兪拓基,副提調臣沈聖希啓曰,伏未審數日來,聖體若何?前入粟米飮,已盡進御,而膈間滯氣往來之候,亦已差勝乎?今日臣等,當依聖敎,率諸御醫入診,詳察聖候矣。大王大妃殿氣候何如?前劑入湯劑,其已進御,而耳部之候亦何如?王世子調攝中勞動還次之餘,氣候何如?嬪宮氣候何如?賢嬪宮氣候亦何如?臣等不任區區伏慮,敢來問安。答曰,知道。慈殿氣候下敎。予氣候,世子氣候,當諭入侍,而嬪宮·賢嬪宮一樣矣。大王大妃殿·中宮殿·賢嬪宮,藥房口傳問安。答曰,知道。
趙明履啓曰,下番兼春秋蔡慶承,身病猝重,勢難察任,今姑減下,其代令該曹,卽爲口傳差出,何如?傳曰,允。
又啓曰,吏曹判書李周鎭,昨違召命,今日又不行公,卽爲牌招察任,何如?傳曰,允。
吏曹口傳政事,兼春秋單李澤徵。
權一衡啓曰,左右相·刑曹堂上,依下敎來待矣。傳曰,引見。
傳于沈聖希曰,禮房承旨同爲入侍。
吏曹口傳政事,別兼春秋單吳彦儒。
傳于權一衡曰,旣已下敎之事,李尙萬,亦覓給所着,放送事,分付該曹。
以吏曹參議趙載浩牌不進罷職傳旨,傳于權一衡曰,推考傳旨捧入。
傳于權一衡曰,違罷翰林竝敍用。
趙明履,以春秋館郞廳,以監事意啓曰,慶德宮所藏實錄,將以今初八日,還安於昌德宮史閣,而本館時無實官。在前如此之時,曾經翰林中,權差別兼春秋擧行矣。今亦依前例令該曹口傳差下,以爲實錄還奉時進參之地,何如?傳曰,允。
沈星鎭,以戶曹言啓曰,依傳敎,領議政金在魯,自去十一月今二月至,合四朔祿俸,令倉官更爲輸送于本家則以爲,情地危蹙,不仕而受祿,決不敢爲,虛辱輸送之命,不知其幾,只切惶悚云,祿俸又不領受,何以爲之?敢稟。傳曰,令倉官更爲輸送。
權一衡,以吏曹言啓曰,賢嬪宮旣已還次,分兵曹參議鄭必寧,分兵曹佐郞金道元,分司書任珣,依例減下,何如?傳曰,允。
又以內醫院官員,以都提調意啓曰,提調李周鎭,以本職引入,今日問安,不爲進參。令政院卽爲牌招,以爲備員入診之地,何如?傳曰,允。
又以兵曹言啓曰,王世子·嬪宮·賢嬪宮,今已還次矣。分摠管洪元益,分都事李泓,分衛率尹東喆,假內乘洪觀海,竝減下之意,敢啓。傳曰,知道
二月初七日巳時,上御熙政堂。藥房入診,禮房承旨同爲入侍時,都提調兪拓基,提調李周鎭,副提調沈聖希,右承旨趙明履,記事官李壽鳳,記注官李孟休,記事官蔡慶承,醫官金應三·金壽煃·許錭·鄭文恒·方泰興,以次進伏。拓基進伏曰,日氣猶未和解,靜攝中勞動還御,聖體若何?上曰,予氣則似小勝矣。拓基曰,大王大妃殿氣候諸節,問于醫女知之,而卽今耳部之候一樣耶?水剌之節亦何如?上曰,予欲先問醫官,以定藥道,而諸節一樣不勝矣。李周鎭曰,寢睡之節,何如?上曰,此則勝矣。拓基曰,日氣若是寒凜,各殿氣候何如?上曰,俱得一樣矣。拓基曰,王世子感冒之候,取汗後卽勝,而今果何如耶?上曰,祗迎時過爲納涼故也。沈聖希曰,中官請加煖帽,而終靳允從。此由於殿下每不加暖帽故也。上曰,予於少時,見南奉朝賀着耳掩而笑之矣。今則年少者皆着耳掩矣。醫官診東宮脈候則何如耶?金應三曰,脈候左右極調均矣。金壽煃曰,脈候調均,而亦不沈矣。上曰,其一心所念者,惟在書筵也。拓基曰,一念係着如此,則誠不勝欽仰矣。上曰,東朝耳部之候,尙無減勢,而喉乾之候,亦甚悶切。安神丸·淸心丸,頻頻進服,而亦無顯效矣。拓基曰,此是老人氣衰之例症,而臣於家中,頻見如此症候矣。周鎭曰,感氣彌留,則鼻涕不流。閭巷間多有此症。臣伏聞症候下敎者,則似涉感氣矣。應三曰,挾感則自至喉乾,而東朝喉乾之候,似是肺氣不通之症也。發散和解,俱甚爲難,用藥之道,若全於完備,則效益遲矣。臣與諸醫同議則皆以爲,天麻湯加劑進御,爲宜云矣。拓基曰,醫官之言,大體是矣,而旣有喉乾之候,則使金孝大與醫女,同爲診察宜矣。上曰,此藥亦有效於感氣耶?壽煃曰,此藥入荊芥·防風,故亦有效於感氣也。上曰,大王大妃殿進御,加減天麻湯五貼,加劑以入。出榻敎拓基曰,煉臍日則十一日爲吉云矣。上曰,以此日定之,可也。但予甚惡煙矣。壽煃曰,吹之者適其呼吸則好矣。上命承旨言傳敎曰,煉臍以十一日爲之。大抵調治之道,比匹庶間焉者,無他也。擧措多然矣。煉臍,隨氣無時爲之者也,而若以受灸之例庭候,則上動慈聖之心,於予調理,亦不便。況事有輕重,凡庭候之節,例亦有輕重,因此定制,從今以往,受針受灸之外,煉臍隔灸之類,勿爲問候之意,定式施行。上曰,粟米飮當進乎?止乎?應三曰,參茶是一時可用之劑,而非連進之劑也。八味元則不可不連進也。許錭曰,瓊玉膏間間進御,似宜矣。拓基曰,此言切實矣。上曰,粟米飮停止,可也。出榻敎趙明履曰,煉臍日,政院·玉堂則宜問候矣。上曰,承旨所達則是矣。周鎭曰,聖意雖好,而下情甚悶矣。上曰,京畿事有可稟者,則達之可矣。明履曰,京畿獄案最多,爲三十餘度,而臣以曠日廚傳之弊爲慮,先爲取來於監營,而見其文案,則可生者不過一二矣,亦有不可不親問者矣。何必過用精神於不緊處耶?只於可用處用之,而得其肯綮爲宜,故臣見文案時,輒用精神於可疑處矣。上曰,然矣。畿邑則無餘弊者耶?明履曰,畿內俱是殘邑,而如小魚多骾。如有不可不變通者,則固當稟達,而若於東西往回之際,直當京中過路,則隨事登稟似好,而未復命前,則登稟事或如何,故欲爲仰稟矣。上曰,有可稟者,未復命前,登稟宜矣。此有御史已行之例也。守令則旣非潛行,或未可詳知耶?得新奇以來者,亦有弊矣。明履曰,臣之長短,聖上旣盡俯燭矣。治道,祛太甚爲宜。若因事現發,則不可置之,而旣無現發者,則何必盡究耶?上命書傳敎曰,王命當信。囹圄之中,喁望尤何?而近因靜攝,尙今寥寥,夙宵奚弛?氣今小間,宜乘此時,雖値齋日,審釋無害。大臣·秋官,依前下敎,令入侍。明履曰,御眞擧動不遠,畿邑守令,除歷辭,催促下送,何如?上曰,頃者下敎後,尙今遲滯。畿邑守令,除歷辭,卽爲下送。出榻敎諸臣以次退出。
二月初七日申時,上御熙政堂。大臣·秋曹堂上·慶尙道審理使同爲引見入侍時,左議政宋寅明,右議政趙顯命,刑曹判書李宗城,刑曹參判金尙星,慶尙道審理使金尙迪,右副承旨權一衡,記事官李壽鳳,記注官李孟休,記事官李澤徵,以次進伏。上曰,注書出去,持大臣·秋判使之入侍傳敎入來。臣壽鳳承命出去,持傳敎以進。其間說話,未及盡錄。上曰,林德榮何人也?李宗城曰,以武官至訓鍊副正,德烇之弟也。此是名武之弟,故臣多端詰問,終不得疑端,信發見傷。復見試射,而能爲二十餘分矣。寅明曰,信發見傷,十五日後始死,無發狀之事,而林萬彬始付囑其妻發狀,則初無可疑者矣。顯命曰,爭打之時,德榮稍毒,有自當之色,故至於此境云矣。金尙星曰,所謂看證者,轉轉推諉,甚不實矣。上曰,萬彬何人也?尙星曰,北道人也。上命承旨,書林德榮遠配傳敎曰,林德榮殺人節次,聞秋官陳達,覽刑曹文書,萬彬·哲柱·光垕供辭,俱非目覩,而設或哲柱,謂萬彬者,被打第三日,旣射料試射,則以此成案,其無義意。況哲柱身被打於德榮,則渠之所謂,亦難準信。況諸供推之,又無詳細執跡之事,亦涉糢糊,以德榮爲正犯,其涉過矣,亦不襯着。渠果被打於德榮而致命,則何不一番言及於前烈,而物故後,乃聞於萬彬乎?此非徒疑也,決非成案者,雖放釋,其無不可,而以檢帳覽之,被打則被打,似必遐方無勢之人,見忤於京中習射之輩,被打者也。德榮之因其言詰,無端歐打哲柱,則衆憤齊打於信發之際,渠焉獨不下手乎?雖難直歸於元犯,此等之習,不可不乘其現而嚴處,使年少氣銳之武士,知其重人命,林德榮遠配。宗城曰,金德涵前後獄案見之,則鄭震亨僞造紅牌無疑。此宜酌處,故曾欲仰達矣。上命承旨,書傳敎曰,金德涵以本律施行。宗城曰,崔壽岩事,此必由於兩班輩,欲得戶曹手決,而至於此也。手決僞造,本非死罪,而且無階梯矣。顯命曰,謀利作姦之類,雖不究竟以死罪,而宜嚴處也。上命承旨書傳敎曰,崔壽岩聞秋官陳達,覽其文書,其無階梯,似有元犯。勒驅於此人,殊非欽恤之道,參酌島配。宗城曰,崔壽岩,旣已酌處矣。壽岩非正犯,則沈師集·朴厚源,所當更爲囚覈,而渠輩皆以曺漢相爲階梯,而漢相無以捉得,則師集·厚源,雖更囚覈,必以漢相爲口實,此臣之所以不請更覈者也。然壽岩旣以島配,則師集·厚源,以爛漫同事之人,豈以兩班,獨爲免罪乎?上曰,所達是矣。竝定配,可也。出擧條宗城曰,此下則卽五盜事,而依前秋定律施行,似好矣。上命書傳敎曰,時囚罪人洪乭山·李業宲·崔日濟·趙云萬·李從之五人,依前秋定律施行。宗城曰,德伊則雖以咀呪爲言,而別無顯著執捉之事,參酌遠配,似宜矣。上命書傳敎曰,時囚罪人德伊,依秋官所達,參酌島配。宗城曰,李相萬事,是譏察陰奸者,而弟妻之留在兄家,有何怪也?見之甚矜矣。身無片絮,足指無存,雖出而當死矣。昨年無衣凍死於囹圄者,亦近十人云矣。上曰,捕廳事非矣。捕廳之捕治陰奸,豈不怪乎?尙星曰,李相式生在,而與二金同黨,賊招中無相萬名矣。上命書傳敎曰,時囚罪人李相萬順點放。噫,桁楊之下,何求不得?而況治盜之淫刑乎?雖關係强盜,曾已飭勵,其宜審克。況旣非强盜,則施以治盜之刑,已涉過矣。設或關係倫常,不能遽放者,則送于法曹,具格式推問。此置刑曹捕廳之意,而輕施亂杖,以致誣服,其涉不察,亦近越職,當該大將從重推考。又命書傳敎曰,昔人夏月飮一冷水,亦思囹圄。況爲人君者乎?曾已飭勵,今聞秋官陳達,于今酌處之中,有渾身無片衣者云,聞覺惻然,而上年因此物故囹圄者,將近十人云。噫,其雖冤鬱,徑先物故於囹圄,則將何以得伸?今相萬之不爲物故於酌處之前者,亦幸矣。今日夙宵奚弛之命,蓋此也。此雖該曹之難以周旋,不可無飭,該曹堂·郞推考。噫,衣者所以掩身,食者所以止飢,而囹圄桁楊之中,身無衣,飢多日,雖不物故,其何精神,應其日次?此無異於治木石也,豈王者所忍?此後則若此之類,秋官報于備局,以某條濟活,以示王者欽恤之意。宗城曰,古有賑廳米移給以救之事矣。寅明曰,此則賑恤時事也。上曰,日寒如此,雖衣而亦何溫也?安知相萬之不爲物故耶?宗城曰,聖上之一念欽恤者,允孚於萬物同春之意,不覺欽歎矣。上曰,思之可矜矣。宗城曰,金氏女獄事,趙錫命·金尙星按治,連德·奉化,則奉化招內,雨傘匠往來,陰行狼藉云,而雨傘匠之女招問,則元無此事云矣。奉化則洪一漢,使其家中來接者安陰郭哥師徵作奸,而已移金氏家,出留渠家云矣。上曰,洪一漢誰族,而狀貌何如?宗城曰,聞申思建之言,則乖悖無比,而乃洪象漢之十寸,而景輔·聖輔之五寸親云矣。上曰,倫常乖矣。奴主之義何如,而連德·奉化,乃如是耶?宗城曰,金女之獄,旣已仰達梗槪矣。連德·奉化,爲謀陷其主之首惡,而洪一漢之於金女,爲外五寸親,而連德·奉化,旣皆接置於其家,金女家田民文書,又皆藏匿於其家,又爲多率奴僕,親到金女之家,以治賊之淫刑。施威詰問於連德之祖母年近八十之老婢,且爲揚言於洞內所任,以爲傳播道路之計,其爲情狀,萬萬絶痛矣。上曰,連德·奉化,關係倫常,勿拘日次嚴刑,洪一漢,他人雖言,渠豈忍道,而身到金哥之家,欲施淫刑其婢,言于洞任,以彰陰行,杖殺無惜,而但連德·奉化,關係一律,一漢則渠雖承款,不至一律,杖殺過矣。嚴刑三次後島配。出擧條宗城曰,郭師徵,以嶺南能文之人,場屋之間,多有賣文之說,大臣亦嘗言之矣。今以干連於金女之獄,囚禁本曹,有所推覈矣。金女之獄,旣已究竟,師徵則只當放送,而渠之本罪,曾有所聞,故敢此仰達矣。顯命曰,曾在先朝,韓舜錫·任詡等,皆以賣文科場,受刑遠配矣。今此郭師徵,亦有賣文之名,人皆指目,臣欲依先朝故事,請罪而未及矣。其被囚本事,雖已收殺,而其賣文場屋之罪,不可不嚴治,以爲懲後之地。郭師徵,嚴刑遠配,何如?上曰,依爲之。出擧條宗城曰,成弼之妻崔女,率兩女,去僧房作尼,長女則沈哥婦,而末女則處女矣。尙星曰,沈哥妻則不容於舅姑云矣。宗城曰,成弼初則出入於金幹之家,且受學於金楺矣。其後學地理,又習長生術,鄭稱以先生,而成弼死後,往來其家,男女相見,或留宿其家云矣。尙星曰,沈哥與鄭,一番往見其妻於僧房云矣。宗城曰,其少女則叩地叫天,悲號可矜,且無可疑之迹,故付之於渠之外三寸四寸以近而使之長髮婚嫁矣。上曰,秋官得體矣。宗城曰,兩尼則以廢倫亂義勘律,鄭則以男女無別,嚴刑三次後定配爲好耶?上曰,似然矣。傷風敗俗,已無可言者矣。宗城曰,鄭則篤信成弼,至以爲尸解云矣。上曰,見欺故也。沈家事,豈不然耶?寅明曰,聖意雖欲緩治,而後弊無窮,此不可緩治也。顯命曰,左相之言,守經之論也。上曰,沈哥尤可痛矣。宗城曰,夫喪未終而至於出家,廢倫之罪,不宜從輕也。上曰,其處女,付之渠之族人者善矣。秋官得古人之道也。鄭必見欺於成弼,而婦女輩,亦必見欺矣。但沈哥事極怪矣。左相之言是矣,而予則有忠厚之意也。宗城曰,大臣之言,經論也。寅明曰,此乃江華留守李秉常狀啓也。本府所屬延白諸邑,則昨年凶歉特甚,金浦·通津·富平邑等,方以御眞擧動,自多勞費之事,今年春操停止事爲請矣。量其事勢,誠如狀辭,許令停止,未知何如?上曰,事勢然矣。依爲之。寅明曰,開城留守吳光運,亦以春操停止之意,報備局矣。京畿旣停春操,而江華亦許停止,則松都不可異同,當竝許停止耶?上曰,一體許停,可也。出擧條寅明曰,木廛火災後,臣以依丁巳年例,恤典施行事,定奪矣。其後聞之,則廛人所納當年條歲幣,已皆擧行於令前,乙丑條歲幣價,雖有從貴預下之令,而廛人前已預賣,無可上下,名雖恤典,而終無實惠,則恐不免爲失信之歸。且貢市人遺在,分數蕩減,新有特敎,而此廛人則無遺在,亦不得蒙惠。見燒之狀,極其慘然,而無一分可以爲惠者,則亦甚矜惻。依日前紙契長興庫貢人例,一年歲幣價中二十分之一蕩減後,從貴給代事,分付該廳,何如?上曰,依爲之。出擧條寅明曰,故相臣李端夏,文雅淸白,爲先朝名臣,今方宣諡,而其子孫無入仕者,將不得冠帶延諡云。故相臣閔鼎重·洪致中延諡時,皆有奉祀孫付職之事。今亦依兩家例,李端夏奉祀孫,令該曹調用,何如?上曰,依爲之。出擧條上曰,京畿審理使,明日當往耶?宜遞本職矣。權一衡曰,令該曹付軍職,何如?上曰,右承旨趙明履,今姑改差,令該曹口傳付軍職。出榻敎寅明曰,京畿守令外,旣經一司署經者,除署經發送似宜矣。上曰,一司未署經守令,除署經發送。出榻敎諸臣以次退出。
上在昌德宮。停常參·經筵。
下直,麻田郡守許錭,安山郡守兪彦徽,抱川縣監申珪,高陽郡守李宗垣。
沈聖希啓曰,來初十日堂上文臣製述,取稟。傳曰,停。
權一衡啓曰,大司憲金鎭商,掌令朴致文,持平尹東浚在外,執義李渭輔,掌令李鳳齡,持平李光溭陳疏入啓,今日以監察茶時之意,敢啓。傳曰,知道。
南泰良啓曰,因侍講院草記,說書成天柱牌招事,允下,而今已夜深,待明朝出牌之意,敢啓。傳曰,知道。
沈聖希啓曰,同副承旨南泰良,今日不爲仕進,卽爲牌招,何如?傳曰,允。
權一衡啓曰,憲府監察茶時,諫院連日闕啓,俱涉未安。兩司除在外,陳疏入啓外,呈告未肅拜人員,竝卽牌招,何如?傳曰,允。
全羅監司狀啓,呂島鎭居水軍金中才等渰死事,傳于南泰良曰,渰死人等,令本道恤典擧行。
南泰良,以侍講院言啓曰,本院下番司書吳彦儒入直矣,以別兼春秋,牌不進出去,兼司書金相福,家有拘忌之疾,不得請牌,說書成天柱,謂有親病,兼說書未差,下番將未免闕直,事甚未安。說書成天柱,卽爲牌招入直,何如?傳曰,允。
沈星鎭啓曰,別兼春秋吳彦儒,旣已付職,待開門牌招,明日實錄奉安時,使之進參,何如?傳曰,允。
權一衡啓曰,前待敎李永祚,前檢閱南泰會·李基德·鄭純儉,旣已敍用,令該曹口傳付職,仍卽牌招,何如?傳曰,允。
以待敎李永祚,檢閱李基德·鄭純儉等牌不進罷職傳旨,傳于權一衡曰,竝推考,傳旨捧入。
吏曹口傳政事,待敎單李永祚,檢閱三單,南泰會·李基德·鄭純儉。
兵曹口傳政事,副司直趙明履。
備忘記,傳于權一衡曰,今春等內試射時,武藝別監金昌澤,鳥銃貫二中,邊一中,直赴殿試。
傳于沈聖希曰,今番御容,仁政殿,於陞輦殿庭至近,奉安殿,以弘化門擧行。
南泰良,以忠勳府言啓曰,本府書寫忠義衛金灄有頉代,忠義衛柳聖發差下,依例假郞廳稱號,何如?傳曰,允。
權一衡,以義禁府言啓曰,前分司書韓光肇·李奎采·金尙耉等拿處事,傳旨啓下矣。金尙耉今方待命,卽爲拿囚,李奎采頃因禁推傳旨,方在時囚中,以此添入問目取招,韓光肇時在京畿坡州地云,依例發遣府羅將,拿來,何如?傳曰,允。
獻納閔光遇啓曰,請充軍罪人李時蕃依律處斷。請逆魁坦緣坐籍沒等事,亟命王府依法擧行。請還寢罪人泰績酌處之命,仍令鞫廳嚴刑得情,夬正王法。請聖鐸等二人,竝令還發配所。措辭竝見上答曰,勿煩。
上在昌德宮。停常參·經筵。
下直,利川府使金始熺,安城郡守李濟遠,振威縣令金相說。
權一衡啓曰,大司憲金鎭商,掌令朴致文,持平尹東浚在外,執義李渭輔,掌令李鳳齡,持平李光溭陳疏未下批,今日以監察茶時之意,敢啓。傳曰,知道。
又啓曰,今日大臣·備局堂上入來事,命下矣。兩司當爲進參,而多官或在外,或陳疏未承批,或呈辭,無進參之員。呈告人員,卽爲牌招,以爲入侍之地,何如?傳曰,允。
又啓曰,左議政宋寅明,右議政趙顯命,率諸宰,依下敎來待矣。敢啓。傳曰,詣閤。
沈聖希啓曰,待敎李永祚,檢閱李基德·鄭純儉,旣有只推之命,卽爲牌招,何如?傳曰,允。
傳于權一衡曰,大臣·備局堂上,使之入來,審理使如有近間出去之人,今日亦爲下直事,分付。
傳于權一衡曰,審理使金尙迪留待。
傳于權一衡曰,審理使同爲入侍。
南泰良啓曰,卽者春秋館郞廳,以監事意來言,慶德宮春秋館所藏實錄,今日當爲奉安,而因別兼春秋吳彦儒違牌,不得擧行,故更令日官推擇。則今月初十日爲吉,以此日退行云矣。敢啓。傳曰,知道。
權一衡啓曰,因兵曹啓目,星山以星州,旣已陞號,牧使所佩兵符,令本院改造下送事,允下矣。兵符今已造成,依例定禁軍,給馬下送于慶尙監司處,使之分上,舊兵符,收聚上送,以爲燒火之地,何如?傳曰,允。
南泰良,以弘文館言啓曰,修撰徐志修所引情勢,向日筵席,開釋無餘,則少無撕捱之端,而屢違召命,終不行公,卽爲牌招察任,何如?傳曰,允。
又以侍講院言啓曰,本院下番司書吳彦儒,以別兼春秋,牌不進傳旨未下,兼司書金相福,家有拘忌之疾,說書成天柱,以親病陳疏入啓,兼說書未差,他無推移之員,不得已以上番姑降入直之意,敢啓。傳曰,知道。
權一衡,以備邊司言啓曰,黃海兵使鄭纘述,以病重實狀,連呈辭狀,而閫任體重,不可輕遞,故調理察任之意,累次題送矣。今又呈狀,病勢無一分可强之勢,而春操迫頭,無望出巡,亟賜遞改爲言矣。閫任遞易,雖甚重難,而鄭纘述實病旣如是深重,則有難一向强令察任,今姑許遞,何如?傳曰,允。
又以兵曹言啓曰,本曹佐郞朴奎壽,遭臺啓之後,累呈辭狀,引以廉義,而意外所遭,不必引嫌之意,連爲題辭矣。一向乞遞,無意行公,宿衛重地,不可久曠,佐郞朴奎壽,今姑改差,何如?傳曰,允。
左議政宋寅明長湍地掃墳呈辭,傳于南泰良曰,給由馬,澆奠床備給。
吏曹參議趙載浩疏曰,伏以臣,猥以譾劣,叨據濫職,每擢過福之災,而忽自十數日以來,重患輪感,餘症未差,又加以暴癨,及至都政方開,痛勢愈往愈劇,委頓床玆,蠢動無路,而天牌下降,不敢坐違,擔舁病軀,僅詣闕外,路上受風,一倍添傷,殆不省人事。或恐有生死之慮,不免爲逋慢之歸,使莫重大政,終不得備員。其後再有政牌,而以其病勢猶苦,又未免違傲,分義虧缺,已無餘地。揆以常憲,合被重誅,而聖度天大,三靳例罷。臣於是,尤不勝惶隕感激,不知所以圖酬也。噫,如臣無似,前後受聖恩何如,而曾叨近密,有不誠不忠之罪,臨政有病,未效一日之責,其爲孤負也大矣。此不待公議,而臣可以自處也。矧玆病中縮伏,連在待勘,故頃値動駕,旣不敢陪扈,而近日候班,又不克進參,罪上添罪,在所罔赦。玆敢露章自列,仰瀆宸嚴,伏乞聖慈,天地父母,諒臣病狀,遞臣職名,仍治臣積逋罪犯,以肅朝綱,以安賤分,千萬幸甚。臣無任云云。答曰,省疏具悉。爾其勿辭,調理察職。
說書成天柱疏曰,伏以,臣於向日,父病危劇,情私所迫,猥陳至懇,幸荷錫類之仁,特許救護之暇,闔門感泣,攢祝曷已?洪私所被,幸有分減,仰戴恩造,俯怵義分,卽出肅命,旋又持被,入侍离筵,從陪鶴駕,區區銜結之忱,亦粗伸矣。臣父之病,素患風痺之外,忽自再昨,添一重症,語音不通,殆近暴瘖,以針以藥,了無變動。臣方待諸醫,遑遑煎泣,此際因下番徑出,召牌儼臨。玆不得不祗詣闕外,而顧今情理,有不可徑就禁直,忙控短章,疾煩哀籲,伏乞特命鐫斥,仍降威罰,使子職無曠,朝綱賴肅,不勝幸甚。臣無任云云。答曰,省疏具悉。爾其勿辭,護焉。
正言李永祿疏曰,伏以臣,空疏之資,無當於世用,樸率之性,不適於時宜,祗以僥倖通籍之故,取次旅進,遽叨邇列,循省爲愧,稱塞無路。不料薇垣新除,忽下於意想之外,臣誠仰感俯悸,無地措躬。念臣謬陪胄講,則義在延頸,冒昧暫承,例授郞署,則諉以序陞,竭蹶隨行,而惟此言議之地,匡糾之任,其選或重,而其責至難,旣非薄才蔑識,所能承當,又異閑司漫職,可容尸竊,臣其何恃而敢進,不量而輕入哉?見今言路不開,臺地日輕,必也風裁足以憚壓,言議足以激揚,誠信足以孚感,力量足以擔荷,有是四者,然後庶幾乎上下相信,公私兩益,不至於羞臺閣而辱朝廷。顧臣點檢循視,萬不近似於此,而猥竊華顯,揚揚呼唱於內庭外衢而已,則不但見譏於識者,豈不有愧於其心?區區微諒,蓋亦如此,徊徨屢日,不知所出。且臣母素有虛勞痰眩之症,形神俱弊,氣息凜綴,而日昨忽添輪感,咳喘苦劇,頃刻欲絶,臣方晝夜扶護,無望供職。玆於天牌之下,不敢坐違,祗詣闕外,仰暴煎迫之私,伏乞聖慈,特察微懇,亟遞臣職,俾便救護,仍治臣瀆撓之罪,以肅朝綱,不勝幸甚。臣無任云云。答曰,省疏具悉。爾其勿辭,護焉。
執義李渭輔疏曰,伏以,頃陳至懇,伏蒙恩暇,將護病母,母子相對,感祝洪恩,山海莫喩其高深也。第臣於見職,豈有一分苟冒之理,而適値還御迫近,不敢言私,抗顔出肅,恭參陪班,少伸犬馬之誠,而仍因盤礴,斷無是理。尋單請急,見阻喉司,方此悶蹙之際,卽因天牌俯臨,玆敢隨詣闕外,而臣之區區情地之外,臣母病勢,一味危苦之中,近因脫着失宜,風寒外襲,元氣日鑠,十分危篤。五情如沸,不能頃刻按住,急歸私次,猥陳煼灼之懇於孝理之下。伏乞聖慈,亟命鐫削臣職名,俾臣得以安意救護,以伸人子至情,千萬至祝。臣無任云云。答曰,省疏具悉。爾其勿辭,護焉。
正言鄭漢奎疏曰,伏以臣,言議巽懦,知識淺短,本不合於淸朝耳目之列,而向日一肅,只爲動駕期迫,署坐事急,不得不冒沒趨承,而因仍蹲冒,斷非始計。且臣陪班觸風,重感寒疾,委頓床玆,無望起動。玆敢冒陳短章,疾聲呼籲,伏乞聖明,俯察臣才不稱職,病難供仕之狀,卽許遞改,以安微分,以重官方,不勝萬幸。臣於乞免之章,不宜贅陳他說,而竊念近日天變孔棘,式月斯生,求之古牒,殆所罕見。惟我殿下,一念戒懼,岡敢少忽,撤常供之膳,下罪己之詔,日接臣隣於靜攝之中,凡所以弭災答譴之方,靡不用極,則庶幾天心底豫,災沴咸消,而雲臺之告,尙無虛日。臣不敢知,殿下於政令之間,雖自盡敬懼之道,而潛獨之中,不能篤對越之誠而然耶?蓋人心,久則必怠,狃則易安。故自古人君,始遇天災,未嘗不驚動悚惕,若將有爲,而一日二日,旣有符驗之可見者,則遂復依舊恬憘,謂天災亦適然耳,只冀牽補於目前,不思祈永於日後,及夫民生益悴,天心益怒,則危亡之禍,不旋踵矣。雖欲斡旋於其間,而亦無如之何矣。今日天心之仁愛殿下,其亦至矣盡矣。陰虹告災,示陽道之漸衰,金星呈妖,明禍亂之潛兆,疊見於春元之月,常見於日中之時。其所以警戒之驚動之者,諄諄若耳提而面命。苟於此時,仰體天意之丁寧,深軫禍胎之先防,旣敬矣而益加愼畏,旣勤矣而益加飭勵,一日萬機,不懈省察之方,三接群僚,克講消弭之策,則惟彼聽卑之天,又何爲而不降格哉?雖然,天心之向背,亶係民生之休戚,而保民之道,無過於擇守令。臣請以耳目之所及者,尾陳之。泰川縣監尹鵬擧,曾任西郵,貪虐不法,專事封己,潛奸驛婢,賄賂有逕。臣適目覩,心所痛駭。及守本縣,不悛舊習,其剝割貪饕之狀,固難毛擧,而只以最著者言之,出宰兩年,遽以累千錢貨,廣占沃土於獻陵火巢之外。且以帽子雜物,饋遺陵卒,犯斫禁木,以爲鳩材營室之計。如此贓汚奸濫之輩,不可置之於字牧之任。臣以爲,泰川縣監尹鵬擧,先罷其職,拿問重究,恐合事宜。古阜卽湖南之一弊邑,吏頑民悍,最號難治。時任郡守柳彙喆,本以庸鈍,遽當劇務,憒憒爲政,無一善狀,凡百猷爲,專聽殷姓之吏,聽訟斷獄,賂物大行,與之分利,輦輸其家,怨讟朋興,皆願速去,南來之人,傳說狼藉。如此不法之類,不可一日置之,貽生民一日之害。臣謂古阜郡守柳彙喆,不可不罷職也。新除授谷山府使盧啓禎,曾任渭原,爲政凶譎,專事貪漁。本邑城堞,稱以新築,而不過舊隍頹圮之處,略添礫石,塗以白土,以爲侈眼之具,而一經潦水,隨卽崩頹。一千銀子,稱以自備,而不過各庫流來之物,互相變換,虛作名目,元無自辦之事,而其他虐斂,盡歸私橐。臣曾過其土,目覩耳聞,不啻丁寧,及赴南閫,又登彈墨,其到處不治,擧此可知。況此新除,物重地大,綰轂西北,變通擇差,意非偶然,而不可付之於無才無識之一貪夫。臣以爲谷山府使盧啓禎,宜罷其職。刑曹佐郞尹光迪,本以麤悖之人,濫通仕籍,曾任高靈,貪婪不法,乃其餘事,潛奸邑婢會末爲名者,日事沈惑,駭說狼藉。及其遞歸,贖置家中,妖惡之變,不一而足。故其家諸人,乘其光迪之出他,黜送厥妓,則光迪歸見驚遑,躬自疾追,中路馬蹇,脫巾貰騎,艱辛駄來。其後妻孥相繼殞歿,而恬不爲悲,蠱惑愈甚,殆同喪性。如此之類,不可置之於衣冠之列。臣謂刑曹正郞尹光迪,削去仕版,斷不可已也。惟此所陳,雖甚草草,而竊自附於憂慨之忱,要盡一日之責,惟聖明裁處焉。臣無任云云。答曰,省疏具悉。勉陳者其用尙矣,宜勉,而尹鵬擧果若所陳,其宜嚴處,爲先拿問,柳彙喆亦爲拿問,而盧啓禎事,噫,國之用人,當用其才,何拘門地,而於閫帥於守令,互相彈駁,不能一試,其果公心乎?此等之習,不取於于今耳目之官也。尹光迪事,風聞何可準信?爾其勿辭,察職。
掌令李鳳齡疏曰,伏以臣,情危病痼,杜門省愆,已有年矣。前秋嶺幕之除,以疾未赴,昨冬柏府之命,在外見遞,私心惶蹙,如負大何。掌憲新除,又下於千萬意外,宜卽趨謝,而顧臣蹣躄之症,無路出肅,有臣如此,生不如死。且臣於頃年,偶陳一疏,略論政注之失宜,而反詈之言,私好之說,侮辱狼藉。時移事往,雖不欲與之呶呶,而若其疲惱則極矣。何可諉之以其言之謬爽,時日之稍間,而揚揚抗顔於臺端乎?伏乞聖明,亟賜鐫遞,以夬人心,以安私分,千萬幸甚。臣於乞免之章,不宜贅引他說,而適有所聞見,敢此尾陳焉。全羅左水使安宗大,本以麤悖之人,百無一能,而猥廁閫帥之列,物情之駭然,固已久矣。在渠之道,自當廉愼奉公,而曾在西邑也,酗酒貪色,大小政令,專委於妖妓·猾吏之手,遺臭至今,及守本閫,使酒濫刑,一營之內,如逢亂離,政委奸裨,斂怨軍民。如此之人,不可畀之以藩任之重。端川府使鄭巑,性本鄙陋,行事愚悖,貪饕不法,難以毛擧,而曾在西邑,至與所眄之妓,對舞之狀,至今傳笑。及佐統營,以剝割土卒,擧措失着,見罪巡使,得授本邑,物情大駭。且本邑以北邊重地,今又有修治城址之役,則決不可復送貪饕之人,以貽邊民之弊。价川郡守李世馨,以愚濫狂妄之人,臨民理訟之際,勿論年之多小,罪之輕重,混施刑杖,數年之內,死者甚多。蠱惑高姓之妓,許多耗穀,盡歸治粧之資,白晝東軒,至有同卓之擧,時往妓父之家,商量受賂之事,聽聞俱駭,四境傳笑。當此朝家軫恤西民之日,不可一日置之,以貽一日之害。臣愚以爲,全羅左水使安宗大,端川府使鄭巑,价川郡守李世馨,一竝遞罷,以除軍民一分之害,可也。臣無任云云。答曰,省疏具悉。安宗大事,其彈目無他,貪汚風聞,何可準信?鄭巑事,大抵于今武弁之手,雖操弓自居,無異文臣,尋常慨然者。雖或違於制度者,此等微細,不足上聞也。李世馨,爲先拿問處之。爾其勿辭,從速察職。
持平李光溭疏曰,伏以,臣本庸愚,百無一能,冗官散職,尙懼不稱,淸塗華貫,念未曾到。迺者柏府新除,忽下於千萬意外,臣誠震惕,罔知攸措。夫風憲之職,責任甚重,上以匡救君違,下以糾劾官邪,苟非言議風采,素所表著者,莫宜居之,況今天災荐疊,上下憂遑?此時此任,尤宜另擇,豈可以如臣無似者,苟然充數,以之辱聖簡而羞臺閣也哉?伏乞聖明,遞臣新授職名,以重臺選,以安賤分,不勝萬幸。臣方乞免之不暇,不宜更有他說,而適有所懷,不容泯默,敢此附陳焉。閫帥通議,必用邊地履歷,且有朔數定式,不啻申明,而新除授慶尙左水使韓夢弼,雖經釜山僉使,其赴任之路,濫騎驛馬,旋卽被拿遞職,則其不可用爲邊地履歷,明矣。徑通閫望,已違定式,而況夢弼曾任北邑,當慘凶賑政,虛張穀數,瞞報營門,立視民死,不思賙活,而名馬細布,盡充歸橐之用,北民唾罵,至今未已,以王事而徑由北路者,無不親聞而駭痛。如此之類,得免烹阿之典,亦云幸矣。除目之下,物情大駭。臣謂新除授慶尙左水使韓夢弼,特罷其職,永勿檢擬宜矣。臣無任云云。答曰,省疏具悉。韓夢弼事,所陳雖過,旣擬閫帥之人,果若所陳,其宜嚴懲,或不然,不可置人於黯黮,爲先拿處。爾其勿辭,從速察職。
吏曹判書李周鎭疏曰,伏以,銓衡重任,夫豈有一分彷彿於臣身,而聖恩偏摯,猥荷簡擢之殊私。微誠淺薄,莫遂祈免之初心,畢竟承膺者,雖出於怵分畏義,逃遁不得,而識不足以鑑別賢否,才不足以調適物情,每聞政稟之下,輒憂積于中,汗發於面,或至夜不能眠。臣之百不近似於此任,實非一毫假飾也。適會大政逾月,催促有命,不得不勉强擧行,而臨急注擬,信心直行,政紙一出,疵謗四至,默數愆尤,惶愧交中。側聽司直之論,顒佇褫鞶之恩,而不料三告加由之命,遽下常格之外,臣誠愕然失圖,不知措躬之所。夫考察之政,乃政官之瓜限也。瓜熟則代,政過則遞,卽其例然也,而又況臣之不才,臣自知之,才賢淹滯,臣有何識,可以甄拔?黨比潰裂,臣有何術,可以均劑?殿下雖以先臣之故,謂臣魯劣,尙可以粗備任使,奉承敎令,然臣之庸愚鈍滯,無能爲先臣之役,而今日世道之難爲,人心之難平,回視先臣在世時,又不啻落下十層矣。臣之感激圖報之心,雖赴湯火,誠所甘樂,而陳力就列,不能者止,古有明訓,臣嘗誦服,則明知其不能,而故復盤礴於天官上宰之列,以上玷則哲之明,下貽忝先之譏,則臣雖萬萬無狀,決不敢爲矣。區區審量已熟,天牌之下,轉動無路,竟未免坐逋明命,揆以邦憲,合被重誅。昨日藥院問候,旣在靜攝之中,入診議藥,事體至重,且念保護之地,固無可辭之義。此時違傲,尤非臣分之所敢出,他不暇顧,冒赴嚴召,隨參於診筵之末,粗效其承聞之誠,而至若夤緣倖會,淟涊仍據,萬無是理。且臣於莊陵參奉林廷佐事,有不察之失。臣聞忠愍公林慶業,其家零替,香火將絶,而有奉祀者之故,檢擬於齋郞矣。天點旣下之後,追聞廷佐身故已久。其昏謬做錯之狀,此亦侏儒觀一節之驗也。百爾思量,有遞而已。敢瀝血懇,仰瀆崇聽。伏乞聖慈,曲垂諒察,亟許鐫遞,仍治臣前後違慢之罪,以肅朝綱,以安賤分,千萬幸甚。臣無任云云。答曰,省疏具悉。于今冢宰,捨卿誰先?公心不察,亦何傷乎?卿其勿辭,從速察職。
兵曹判書金若魯疏曰,伏以臣,不才無能,濫受重任,居然三四朔矣。辭遜不得,冒當大政,區區寸心,豈不欲甄拔沈屈,疏通滯鬱,仰答聖上恢公汲才之盛意,而鑑識不明,窠坐至窄,畢竟注擬,不過按簿循次而止。反顧慙歎,茫然自失,尋單乞解,非但三備故事。日夕祈願,惟在夬蒙兪音。三告未準,適値動駕,召命荐下,促臣出仕,嚴畏分義,黽勉承膺,惶霣踧踖,如無所容。第念邦政之責,中權之託,爲任之專且重如何,而擧而屬之於臣者,固已駭四方之聽聞,而臣之初不能竭誠力辭,亦有罪矣。旣無所措一事,行一政,以副委寄之眷,伈伈久據,徒竊寵祿,把作一己之榮耀,臣心之所深恥。況今災異非常,上下憂懼,窮急之務,莫若退不肖進賢能,以圖收拾將危之勢。如臣駑劣,已試蔑效,更無一技可以報國矣。若蒙天地父母,察此情地,特準釋擔之願,則亦將爲酬答鴻造之萬一,豈特臣身之厚幸而已哉?且臣素抱痰格之症,發作無常,食飮專阻,軀殼徒存,積瘁之餘,又添寒感,不暇調息,强策奔走,筋力澌脫,精神耗散。卽此病狀,已斷供劇之望。日昨分摠管差出之際,洪德望之罷散,全未覺察,至於煩稟而改擬,歷日追思,惶懍無地。臣之昏謬顚錯,不可仍冒之狀,亦可見矣。玆敢披瀝肝血,仰瀆宸嚴,伏乞聖明,俯察臣言之非出飾讓,特許鐫遞職名,以幸國事,以安私分,千萬幸甚。臣無任云云。答曰,省疏具悉。其授此任,意蓋在矣。一時做錯,亦何傷乎?卿勿過辭,從速察職。
二月初九日未時,上御熙政堂。大臣·備局堂上·各道審理使同爲引見入侍時,左議政宋寅明,右議政趙顯命,判義禁鄭錫五,刑曹判書李宗城,左參贊朴文秀,工曹判書柳儼,副司直尹容,副提學元景夏,右尹李日躋,刑曹參判金尙星,吏曹參判洪象漢,京畿審理使趙明履,慶尙道審理使金尙迪,校理尹光紹,右副承旨權一衡,記事官李壽鳳,事變假注書李泰齡,記注官李孟休,記事官李澤徵,獻納閔光遇,追後入侍。寅明曰,日寒無異冬間,聖體若何?上曰,一樣矣。寅明曰,大王大妃殿氣候何如?上曰,一樣矣。寅明曰,耳部之候,一樣無減乎?上曰,然矣。寅明曰,王世子感冒之候,猶未快勝乎?上曰,姑未快勝矣。寅明曰,領相神氣,旣多勞瘁,情理又甚慘毒,病勢方重云。俯賜慰問,何如?上曰,然耶?予不知之矣。上曰,領相家,遣御醫看病,仍留逐日書啓。出榻敎上曰,今日審理使當下直者來前。尹容·趙明履·金尙迪進伏。尹容曰,臣衰朽鈍滯,將無以稱塞,而刑獄·關防·烽燧軍·流民等事,皆入節目中。若有可稟者,則當歸奏矣。上曰,先行審理,可也。尹容曰,北道之科,已過年限,而久廢不行。臣待罪北關時,儒生等亦多抑鬱爲言,而適値荐歉,未暇及於設科矣。今年則南北道稍爲登熟,亦當有及時設科之道矣。寅明曰,今年旣已稍豐,事當設科,而設科則當送重臣,旣送審理,又送重臣,爲弊不貲。待明年設行,何如?上曰,西北不可異同。西北道科,竝待明年設行,可也。出擧條容曰,臣與關西審理使相議,欲以西北人才調用事,仰達矣。上曰,北道人勝矣。靈城每言鄭德載矣。朴文秀曰,卽鄭鳳壽之子孫,而有爲大將者矣。寅明曰,得可用人以來之意,申飭,而若得來不肖人,則宜有罪也。上曰,必精簡得來,以爲用一勸百之地,可也。柳儼曰,英陵表石石材旣磨治,明日當入刻矣。表石船運時,禮曹郞官一員,宜陪進,而領役部將一人加出,然後可以董役矣。上曰,英陵表石船運時,禮曹郞廳一員陪進,領役部將一人加出。出榻敎寅明曰,近來王城至近之地,多有竊發,而以城中言之,或以劍刺人,或乘夜掠財,聞極駭然。兩捕將,竝爲先從重推考,從事官汰去,行首軍官,自兵曹從重決棍,以示嚴懲,何如?上曰,依爲之。此有指的耶?李宗城曰,本曹有豬肉廛人被刺者査問事矣。無賴輩五六人,夜集豬肉廛,以豬一脚之價,給四葉錢,故廛人小之,則遂拔劍刺之,而賊不能得,招致當夜捕卒,使之跟捕,而尙未捕矣。且臣曹罪人之令捕校譏捕者,一未得捉,而皆自本曹捕得,捕廳事誠爲虛疎矣。顯命曰,夜禁之不嚴,三軍門大將,亦難免其責,竝重推,何如?上曰,依爲之。出擧條寅明曰,嚴瑀初無可罪,南有容則曾已被罪削錄,便是疊罰。黃景源之疏斥吳光運,雖無據,而此其罪,罷削足矣,非可削錄。趙載德等三人,亦可謂非黨習,而豈必削錄而後,可懲其罪耶?事旣無前,罰已經年,竝許復錄,似好矣。顯命曰,嚴瑀則無罪矣。二人則臣有親嫌,不敢爲言矣。其外則皆英材,雖誤事,旣已經年,在聖王成就培養之道,宜有變通者矣。元景夏曰,削錄事,處分終涉過矣,且已過六七朔。六人俱是文學可惜之才,雪霜雨露,無非至敎。如欲棄而不用則已矣,聖世無棄物。終若用之,宜有變通之道矣。且金尙重·洪益三·申暐三儒臣,俱在罪罷中。館職之望,近甚苟簡,敢此仰達,亦宜變通矣。上曰,削錄已過十朔耶?以小道比之,則爲十年矣。竝還錄。如金陽澤·李毅中·洪益三等,未給牒者給牒,已給牒者敍用,可也。出擧條及榻敎上曰,李宇和,予亦惜之,而三儒臣事,終是黨心也。柳儼曰,臣於欲救一鏡者,則如報私讎,而李匡源事,果誤入矣。秉公議者宜斥之,而此何可罰及其子耶?景夏曰,此則不然矣。近來堤防不嚴,此不可放忽也。上曰,元景夏之意,欲皆用四方之人,而此言是矣。李匡誼之說公也,大訓後宜嚴堤防也。根本不嚴,則何以治之也?寅明曰,臣於新錄事,有苦心。申飭副學,使之速行,何如?上曰,新錄,申飭副學,使之速行。出榻敎上曰,承旨讀持平李光溭疏,可也。權一衡讀訖,寅明曰,韓夢弼旣不可送,則宜遞差,口傳出代也。上曰,慶尙左水使韓夢弼拿問之代,令該曹口傳差出,數日內給馬發送。出榻敎上命承旨,書李光溭疏批。上曰,尹鵬擧何人也?一衡曰,北人也。寅明曰,臺疏體重,臣等何可參論於批答前也?上曰,尹光迪何人也?一衡曰,尹光紹之同姓族也。上命承旨,書正言鄭漢奎疏批。上曰,李世馨誰耶?顯命曰,李彦世疏,謂畫送支裝於領相而見敗者也。上曰,安宗大初爲閫任耶?寅明曰,然矣。上命承旨,書掌令李鳳齡疏批。上曰,林慶業有奉祀孫耶?洪象漢曰,前有成命,故懸註以宗孫而受點矣。寅明曰,有奉祀人生在云矣。尹光紹曰,臣往忠州時,聞其有奉祀者矣。上命書兵曹判書金若魯,吏曹判書李周鎭疏批。上又命書傳敎曰,頃覽政目,嘉其錄用,以副擬點下,今覽吏判疏章,其人已故云,而聞大臣陳達,其有奉祀人云。分付該曹,其代卽爲調用。上曰,都政,何如?寅明曰,大體善行云矣。顯命曰,兵判則善爲,吏判則大體亦好,而有若干疵謗矣。徐宗玉,在兵銓時善爲,而其後今兵判,始善爲云矣。元景夏曰,政院在於迎英門內,出納號令,甚爲整肅,而今則遠處肅章門外,兵曹又離次遠處,宿衛甚疎,此宜有變通矣。上曰,政院果遠矣。一衡曰,廚院最近,或可移接耶?上曰,廚院,御供衙門,與內局有異,不可移接。政院·扈衛廳·內侍學廳·尙瑞院通用,使政院移接,而騎曹還入本曹。出榻敎上曰,今聞副學所達,政院可謂太遠矣。宣傳官之入處於敦禮門內者,古有意也。今因土壁之未及塗墍,而使之不得入處本廳,殊甚未安。該曹堂上,從重推考,可也。出擧條元景夏曰,賞罰黜陟,務得其中。臣所以望於聖上,而處分若有過中,則臣何敢不達乎?有同罪而異罰者,李顯重之對策駭妄,奇彦觀之欲效京人,伊時聖敎,臣亦不以爲過,而同罪者,給牒或敍用,而獨此兩人,竄配未釋,處分恐爲偏重矣。至於銓官補外,臣亦有區區微見,得罪諸臺,其通淸,不全出兩銓官之手。且是曾經之人,獨歸罪於兩銓官,事或如何,而判書·參議,宜同其罰。判書則移于畿邑,尹汲則遠處南土瘴濕之地,傷於水土,聞其病甚重云。處分似近於偏重矣。象漢曰,此非但當初處分之過中,一新素是水土病鄕,尹汲且有身病,許久置之,豈非可念處乎?上曰,大臣之意,何如?寅明曰,臣見亦如此矣。顯命曰,李顯重,奇彦觀事,臣自初以爲過重,閔應洙外補召還之意,曾亦仰達矣。上曰,李顯重則極駭然矣。夫豈有如此策文乎?奇彦觀則予以奇大升後孫之故特點,則渠宜知感,而反效京人黨習。此而不嚴,則此後黨心,何以懲之也?尹汲則進善門事,予嘗悔之矣。其後韓翼謩,重書軒夜對時,頗有悔悟之意,而尹汲則終不悔之,極非矣。補外則不可解也。移補近邑,可也。象漢曰,京畿·忠淸兩道,俱是近地,必稟定,然後可以擧行矣。上曰,此則銓曹量處之,可也。出擧條及榻敎顯命曰,朝廷,體貌爲重。大臣雖以體例間事,囚禁政吏,而政官未有以此而爲嫌者矣。頃以召試被抄,出六三人,隨窠付職事,有所疏達,而至於推考申飭矣。只付具允明,其後參判獨政時,有多窠復職者數人,而又不付李渙·朴混源。其復職,雖是稱冤之人,旣有定奪申飭,故只囚政吏一日矣。參判疏中,語多不擇,有關體統,從重推考何如?上曰,依爲之。出擧條寅明曰,槐院提擧甚少,當有加抄之擧,而堂上提擧則欲極擇,與領相,方相議可擇之人,而無時,故敢此仰達矣。上曰,依爲之。上曰,欲審理外方,則都下審理,宜居其先,而民隱不可不深察也。寅明曰,臣竊有所仰達者。揮項褙子中,自尙衣院製入何妨,而自內醫院進入,故情債甚多云矣。李宗城曰,情債爲一千三百餘兩云云。一毛物之進入,而爲害如此,宜有申飭矣。寅明曰,向日申飭,有效云矣。顯命曰,外間皆以爲,自聖上有自內申飭者,而頗有其效云矣。上曰,象山府院君子孫錄用事,領相亦言之矣。銓曹知之耶?元景夏曰,査覈後可知,而紙則古矣。上曰,文迹是矣。獻納閔光遇啓曰,請充軍罪人李時蕃依律處斷。上曰,其勿更煩。請逆魁坦緣坐,籍沒等事,亟命王府依法擧行。上曰,旣諭何煩?請還寢罪人泰績酌處之命,仍令鞫廳嚴刑得情,夬正王法。上曰,其勿更煩。請聖鐸等二人,竝令還發配所。上曰,其勿更煩。四啓措辭竝見上新除授司憲府掌令朴致文,時在慶尙道玄風縣任所,請斯速乘馹上來事,下諭。上曰,依啓。大臣·諸臣以次先退。上曰,李日躋來前。卿方下去關西,關防事,有下敎者矣。注書勿書,可也。日躋曰,臣敢不依下敎,盡心奉行耶?諸臣以次退出。
上在昌德宮。停常參·經筵。
下直,礪山府使李漢範,咸鏡都事鄭基安。
權一衡啓曰,備邊司郞廳來言,今日賓廳坐起日次,而纔經入侍,不得來會云矣。敢啓。傳曰,知道。
南泰良啓曰,賓廳坐起,旣已頉稟,所當持公事入侍,而時無公事,不得入侍之意,敢啓。傳曰,知道。
權一衡啓曰,因弘文館草記,修撰徐志修牌招事,允下,而今已夜深,待明朝出牌之意,敢啓。傳曰,知道。
又啓曰,掌令李鳳齡,正言鄭漢奎,再啓煩瀆,退待物論矣。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又啓曰,憲府連日監察茶時,事甚未安。除在外受由外,未肅拜人員,竝卽牌招,何如?傳曰,允。
沈聖希啓曰,待敎李永祚,檢閱李基德·鄭純儉,別兼春秋吳彦儒,旣有只推之命,竝卽牌招,何如?傳曰,允。
以修撰徐志修牌不進禁推傳旨及待敎李永祚,檢閱李基德·鄭純儉,別兼春秋吳彦儒牌不進罷職傳旨,傳于沈聖希曰,竝推考,傳旨捧入。
兵曹口傳政事,慶尙左水使申漫·徐幹世·李義璧。
南泰良啓曰,扈衛廳·內侍學廳·尙瑞院通用,使政院移接,而騎曹還入本曹事,命下矣。臣等卽審其容接遠近便否,則自兵曹至扈衛等廳,不過跬步之間,今雖移接,別無加送之事,而扈衛廳廳事狹隘,啓板設置,六承旨廳坐,不但苟艱,兩承旨·翰·注直宿處所,亦難分排,其他事多掣礙,將不得成樣。臣等之意,則兵曹入直,只是堂·郞各一員,扈衛廳足以容接,且異於南所,宿衛差送事亦便好,兵曹使之移接于扈衛廳,本院則姑爲仍留騎省,以待重建,似合便宜。臣等不敢擅便,何以爲之?敢稟。傳曰,依爲之。
傳于權一衡曰,宣傳官斯速還入,還入後,卽爲啓稟。
南泰良啓曰,新除授藝文館檢閱南泰會,時在公洪道天安地,斯速乘馹上來事,下諭,何如?傳曰,允。
權一衡,以義禁府言啓曰,成均館草記據,刑曹啓目內,西學訓導鄭宅臣,移本府處置事,允下矣。鄭宅臣,今方待命,卽爲拿囚之意,敢啓。傳曰,知道。
正言鄭漢奎啓曰,臣本悾悾一無能耳。淸朝言責之任,自知其萬萬不稱,而適有膚淺之見,略附辭疏之末,蓋欲效一日之責矣。及承批旨,逐條俯答,隨事採納,臣於是,深仰大聖人擇蕘之盛,而至於盧啓禎事,不惟不賜允兪,縷縷聖敎,誨責備至,臣不勝瞿然悚蹙,繼以訝惑也。噫,惟才是用,不拘門地,固是我聖上用人之苦心,而群下之所欽歎者也。如使啓禎,果有牧民之才,制閫之智,雖拔出於皁隷行伍之賤,臣將爲殿下賀得人,而以臣之所目覩耳剽者言之,只見其貪虐凶譎,而未見其寸長尺能,可以需國家之用也。且殿下以不能一試爲憂,而啓禎之見試,其亦多矣。自郡邑而陞防禦,自防禦而陞閫帥,一蹴而登腰金之列。今之武弁中,以微賤而驟陞者,必先數類啓禎,而西邑之治,專事肥己,南閫之政,又多殘暴,則亦不可謂累試而不效矣。臣於啓禎,不識面目之何狀,本無嫌怨之可論,則今此所陳,只欲爲生民除貪夫耳。斷斷此心,自謂國耳公耳,而不公之敎,反出情外,臣尤慙歎之極,覓死不得也。噫,臣於此,別有所慨然者。啓禎之變易四祖,以技傷倫,曾發於臺章,而其殘忍薄行,卽一世之所傳說而唾鄙者也。藉令有吳起之才,陳平之智,固不可容廁於平世衣冠之列。況其貪饕無恥,有足以害生靈而弊郡縣者乎?臣之所言,但擧西邑一事,而不論其他者,蓋不欲重汚臺閣之筆,而不取乎耳目之敎,實出意慮之外,此莫非臣新入臺地,言議巽懦,不能見孚於君父之致,將何顔面,一刻仍冒於臺次乎?請命遞斥臣職。答曰,勿辭。
掌令李鳳齡啓曰,臣言議巽軟,疾病沈痼,前後入臺,曾無一言一事之激揚刺論者,此臣所以孤負職責,尋常愧恧者也。昨於辭疏之末,贅陳寂寞數語,粗效一日之責矣,及承聖批,誨諭備至,臣誠驚惶慙恧,繼之以訝惑也。噫,朝家旣許臺閣之風聞論人,而閫帥守宰,爲任不輕,則有聞固可論之,而至於安宗大之本不合閫任,衆所共知,今臣所論,又非風聞之比。臣於年前待罪松禾縣時,宗大爲長淵府使,居在隣官,詳聞其貪濫不法之事,心常痛之。及授閫任,又聞其不悛舊習,酗酒濫刑,傳說俱駭,不得不略論者,而至於鄭巑,則身爲臨民之官,與妓對舞,此豈官長之所可爲,而及佐統營,多行剝割之政,曳入營門,則其壞傷體貌,貽害士卒,從可知矣。如此之人,何可委之以字牧之任乎?操身行己,不可一一責之於武弁,而此等駭悖斂怨之類,何可置而不論乎?李世馨之濫杖貪饕,固宜拿處,而但以罷職勘律,則此固臣擬律不審之失也。噫,目今可言之事,宜非一二,而臣病廢聾瞽,草草數語,疲軟極矣,反承未安之敎,此莫非臣言輕誠淺,不能見孚之致。以此以彼,何可一刻晏然於臺次乎?玆敢扶曳病軀,詣臺自列,請命遞斥臣職。答曰,勿辭。
上在昌德宮。停常參·經筵。
夜四更五更,月暈。
沈星希啓曰,來十六日儒生殿講日次,而國忌齋戒相値,頉稟。傳曰,知道。
權一衡啓曰,大司憲金鎭商,掌令朴致文,持平尹東浚在外,執義李渭輔親病受由,掌令李鳳齡避嫌退待,持平李光溭牌不進傳旨未下,今日以監察茶時之意,敢啓。傳曰,知道。
領議政金在魯六十五度呈辭,傳于南泰良曰,安心調理。
藥房都提調臣兪拓基,提調臣李周鎭,副提調臣沈聖希啓曰,非時雨雪,餘寒尙峭,伏未審數日來聖體若何?今日爲始煉臍事,已有下敎,臣等當爲率諸醫入侍,而時刻定以何時乎?大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候下敎,予則一樣矣。大王大妃殿·中宮殿·賢嬪宮,藥房口傳問安。答曰,知道。
傳于沈聖希曰,德成閤當爲入侍,世子宮差備詣閤。
大殿,政院·玉堂口傳問安。答曰,知道,其止。大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。
大殿,藥房口傳問安。答曰,知道。以承傳色口傳下敎曰,時刻則隨時爲之,詣閤,可也。以承傳色口傳下敎曰,文學洪鳳漢,嬪宮醫女入診時,連爲同入,亦令自今日入直春坊。藥房口傳啓曰,伏聞入侍醫官所傳之言,嬪宮左肩胛上腫患,自今日如有團聚之勢云。醫官·醫女,雖已依下敎待令於差備,而臣等不可不自今日竝爲直宿之意,惶恐敢啓。答曰,依爲之。
藥房口傳啓曰,文學洪鳳漢,雖有入直春坊之敎,而距差備差遠,使之依例別入直於差備近處,以爲頻頻承候之地,何如?惶恐敢啓。答曰,依爲之。大殿,藥房夕問安。答曰,知道。仍以承傳色口傳下敎曰,只此爲之。內局與他有異,住近依近例爲之。大王大妃殿·中宮殿·賢嬪宮,藥房夕問安。答曰,知道。
藥房口傳啓曰,卽伏承問安批答,有只此爲之之敎。固知聖意出於簡省,而自前本院直宿時,未有不行夕問安之例,今獨停止,誠甚未安,依前擧行,恐爲合宜。本院之距差備稍遠,誠如下敎。依去年例,移接於承文院之意,敢啓。答曰,只內局夕問安爲之。移接事,移爲之。
權一衡啓曰,掌令李鳳齡,正言鄭漢奎,昨日引避退待,而兩司無行公之員,尙未處置,事甚未安。獻納閔光遇,卽爲牌招,以爲處置之地,何如?傳曰,允。
南泰良啓曰,卽者春秋館郞廳,以監事意來言,別兼春秋吳彦儒,雖已肅謝,日勢已暮,實錄奉安之際,必致夜深,勢難擧行矣。更令日官推擇,則明日亦吉,以此日退行云矣,敢啓。傳曰,知道。
又以弘文館言啓曰,修撰徐志修,旣有只推之命,副修撰金相福,連呈辭單,久不行公,竝卽牌招察任,何如?傳曰,允。
權一衡,以兵曹言啓曰,依傳敎,宣傳官還入本廳,而武臣兼宣傳官,曾已移接於結束邑矣。亦令還入本廳之意,敢啓。傳曰,知道。
南泰良,以禮曹言啓曰,今此御眞陪奉時,以弘化門擧行事,命下矣。宗廟前路,御眞輦,當有少駐低擔之節。原節目中,以此添書,付標以入之意,敢啓。傳曰,知道。
又以樂器造成廳言啓曰,殿庭樂器造成之役,昨年設廳時,應行事目,旣已啓下矣。今亦依前事目擧行事,分付各該司,而處所,以司譯院爲之之意,敢啓。傳曰,知道。
又以樂器造成廳言啓曰,今此殿庭軒架所用石磬,依辛酉年例,採南陽玉用之事,上年草記蒙允矣。今亦依前,令本道別定差使員,與南陽府使眼同,趁今月念前,領民刻期掘採,使之連續上送,玉匠一名,依例給馬下送事,分付兵曹及畿營,何如?傳曰,允。
又以樂器造成廳言啓曰,今此殿庭樂器改造,而其中編鍾·編磬,實非生疎匠手所可造成,毫釐有差,難期諧律。在前辛酉設廳始役也,使崔天若監董造成,故昨年因本廳草記,使崔天若監董事,允下矣。今亦依此擧行,而天若雖已遞職,尙在蛇島任所,分付道臣,使之給馬,罔夜上送,以爲監造之地,何如?傳曰,允。
權一衡,以兵曹言啓曰,北兵營去甲子秋冬等褒貶啓本,纔已啓下,而春夏等褒貶,旣因前兵使有故,不得擧行,則新兵使限滿後,所當先爲擧行,而無端不封,只以秋冬等封啓,殊無嚴明殿最之意。北兵使張泰紹,推考警責,去甲子春夏等褒貶,卽爲擧行之意,分付,何如?傳曰,允。
又以御營廳言啓曰,英陵營建廳堂上鄭益河狀啓據,備局回啓內,近來京軍門砲手之以各陵捉虎發送者,有名無實,徒貽民弊,極爲寒心。昨冬京營砲手,留連多日,只捉一虎,殊涉駭然。當該領軍將官,令該營從重決棍懲後,而陵內虎患,果如狀啓辭意,則令該軍門更爲擇送砲手,使之申飭捕捉事,允下矣。本廳將校率領善放砲手五十名,今日嚴飭出送,而昨冬捉虎事出去敎鍊官林技重,從重決棍之意,敢啓。傳曰,知道。
又以義禁府言啓曰,全羅監司狀啓據,刑曹粘目內,光陽前縣監金弘運,移本府處置事,允下矣。金弘運,時在任所云,依例發遣府書吏,拿來,何如?傳曰,允。
又以義禁府言啓曰,慶尙左水使韓夢弼,价川郡守李世馨,泰川縣監尹鵬擧,古阜郡守柳彙喆等拿問處之事,傳旨啓下矣。韓夢弼,今方待命於本府,卽爲拿囚,而李世馨·尹鵬擧·柳彙喆等,時在任所云,依例發遣府羅將,竝拿來,何如?傳曰,允。
獻納閔光遇啓曰,請充軍罪人李時蕃依律處斷。請逆魁坦緣坐籍沒等事,亟命王府,依法擧行。請還寢罪人泰績酌處之命,仍令鞫廳嚴刑得情,夬正王法。請聖鐸等二人,竝令還發配所。四啓措辭竝見上正言鄭漢奎,掌令李鳳齡,竝引嫌而退。引嫌措辭竝見上隨聞論列,自是臺例,聖批誨責,何至過嫌?其所刺論,旣據風聞,一時聖敎,何可爲嫌?請正言鄭漢奎,掌令李鳳齡竝命出仕。答曰,不允。處置事,依啓。
副應敎元景淳疏曰,伏以,臣於本月初二日,在安城郡任所,伏奉前月三十日承政院成貼有旨,以臣爲弘文館副應敎,仍令乘馹上來,榮生下邑,吏民動色,竊念臣猥被鴻私,半年便養,老孺含恩,肌骨俱浹,而徒竊廩祿,蔑有勞效,撫躬循省,只切兢慙。不意去朝無幾,復蒙隆召,地分淸絶,非比宿趼,惝怳隕越,莫省攸措。恩命之下,固宜竭蹶趨承,伏況聖上遇災警懼,大小憂遑之日,名忝經幄,何敢爲在外遲留之計,而臣以獨身,旣無京居病母,非臣扶護,無以返身鄕廬,不免迂路作行,擬於安頓之後,旋卽前進矣。臣母宿抱奇疾,挾感復發,臣情理煎迫,停行救護。玆敢疾聲哀籲於孝理之下,倘蒙體下之恩,少展趨朝之期,則實臣至願,而承命稽滯,罪合萬死。伏乞亟降嚴誅,以肅朝綱焉。臣刀圭薰心,略陳請急之懇,至於所叨之不稱,亦不暇及,尤無任祈哀惶隕之至云云。答曰,省疏具悉。爾其勿辭,護焉。
待敎李永祚疏曰,伏以,臣之老父,時在沔川郡任所,卽者急信,忽傳病劇之報,聞於向日風寒,因官事出外,大段觸感,漸就危篤云。臣聞報驚惶,心神迷錯,忙投短章,徑尋鄕路,擅行之罪,分俟重勘。且臣頃奉本職陞除之恩,宜卽肅命,而適値上下番徑出,亦不當違例替直,輒犯違傲,罪無所逃。伏乞亟命鐫削,以便救護,仍治臣罪,以肅朝綱焉。臣無任云云。答曰,省疏具悉。爾其勿辭,往護焉。
二月十一日辰時,上御德成閤。藥房入診入侍時,都提調兪拓基,提調李周鎭,副提調沈聖希,記事官李壽鳳,記注官李孟休,記事官李澤徵,醫官金應三·金壽煃·鄭文恒·方泰興·皮世麟·愼懋·徐文奎·金履遂,以次進伏。拓基曰,非時有雪,日氣稍寒,數日來,聖體若何?上曰,一樣矣。拓基曰,茶飮停進,亦已多日,其無氣憊之節乎?上曰,感冒雖不快解,而亦不大段矣。拓基曰,瓊玉膏時時進御乎?上曰,時進矣。拓基曰,大王大妃殿氣候何如?上曰,喉乾之候勝矣。拓基曰,王世子氣候如常乎?上曰,猶未快勝矣。拓基曰,嬪宮癤患,外間則不知,而臣則聞醫女之言而知之矣。今果何如?上曰,出於左肩胛而頗大矣。使洪鳳漢與腫醫診察宜矣。拓基曰,醫官幾人當診候乎?上曰,首醫二人診之,可也。金應三診脈候曰,左右調均,雖不及常時,而大體好矣。金壽煃診脈候曰,左右調均,而亦不沈矣。上曰,慈殿喉乾之候,服淸心丸後,終不顯勝矣。粟米生脈散竝二貼濃煎進御後,喉乾之候顯勝矣。人參入六錢重矣。慈殿常時以人參爲不可進御,而今乃得效。以粟米飮而得效乎?以生脈散而得效乎?應三曰,臣年前以爲,加味天麻湯,非瀉劑而有補云矣。粟米飮爲好,而參橘茶亦必有效矣。壽煃曰,今得藥路,不勝萬幸矣。生脈散,亦用於喉乾之症矣。應三曰,橘紅有力於解感矣。瓊玉膏若許進御,則豈不好耶?上曰,橘紅味必苦矣。沈聖希曰,洪鳳漢使之待令,而嬪宮入診時,同入之地,何如?上曰,分付,可也。注書出去,卽爲分付。臣壽鳳承命出去,其間說話,不及盡錄。上命煉臍。應三奏七壯畢,上曰,以煉臍器具,無或爲民弊者耶?拓基曰,此豈有弊耶?上曰,予有爲世道慨然者矣。宋仁宗不食燒羊。予於侍湯中,仰認者多矣。都下臣民以爲,國有用則雖生虎鬚,得之云矣。古則有毛袴,而予則雖暖帽,本不加之,而輦輿毛帳例有之,予則不爲矣。元良還宮時,以毛帳事,分付,而若不然,則必致添加矣。十百金之說,至登筵席。予不欲淵魚之察,而內需寺五馬牌,亦非有情債者也。右相以自內,申飭有效爲言,而予實無申飭者。向日出擧條者,似有效矣。若眞得之而上聞,以爲勵百之地則可矣,而不可以不詳知之事登聞也。拓基曰,艾筒之具,如不無所入,而貿易些少之事,不可盡知也。當自內局,各別申飭矣。上曰,予之所言,不在於此矣。人心怪矣。刑曹似有所聞者,而十百金之說,豈不怪耶?申飭之後,渠雖有三頭八尾,豈至此耶?李周鎭曰,人心怪異,閭巷間,多有爽實之言矣。虛罔之說,至登筵中,而以臣所見,萬萬無此理矣。上曰,得之而後可達,而不得之前,宜不可達也。上曰,嬪宮腫候,醫官陳之,可也。鄭文恒曰,聞醫女言,則脊骨浮高,肩胛上有核云。分野似不輕矣。應三曰,旣有紅暈,則宜付消毒之藥也。壽煃曰,旣非癤類,則用牛糞似宜,而診察後可知也。上曰,皮世麟似詳知,詳達之,可也。皮世麟曰,方書有左塔右塔。分野似不輕,而診察然後,可以詳知矣。上曰,愼懋·徐文奎亦言之。愼懋曰,與脊骨不遠,則分野似不輕矣。徐文奎曰,若塗牛糞,則似可消矣。世麟曰,不係於腫處大小,而成膿則是順症也。上曰,松月·皮世麟可以詳知乎?應三曰,皮世麟,最熟於腫病矣。沈聖希曰,橘紅茶·粟米飮,當煎進乎?上曰,此非出榻敎者,而自當煎用矣。上曰,領相曾有所達,而象山府院君支孫與否,二人中訪問,可也。聖希曰,皆北道人也。在府院君墳墓傍者,宜訪矣。上曰,所達精矣。周鎭曰,若祭祠宇,則是奉祀孫,而只祭墳墓,則非奉祀孫也。聖希曰,宜擇人也。上曰,此非備局可爲者,自吏曹問而爲之,可也。諸臣以次退出。
上在昌德宮。停常參·經筵。
自辰時至午時,日暈。夜三更,月暈。
大殿·大王大妃殿·中宮殿·世子宮·嬪宮·賢嬪宮,政院·玉堂問安。答曰,知道。
大殿,朝廷二品以上·六曹單子問安。答曰,知道。勿爲問安。大王大妃殿·中宮殿,朝廷二品以上·六曹單子問安。答曰,知道。
藥房都提調臣兪拓基,提調臣李周鎭,副提調臣沈聖希啓曰,伏未審夜來,聖體若何?今日煉臍受灸,當依聖敎,隨時爲之,而臣等率諸醫,趁早入診爲宜。大王大妃殿氣候何如?嬪宮左邊肩胛上腫患,消毒膏粘付後,加減何如?卽令醫女,早爲入診,詳察症候宜當。臣等不勝憂慮,敢此問安,竝爲仰稟。答曰,知道。慈殿氣候一樣。予之氣候,嬪宮氣候,已下敎矣。勿爲入診。大王大妃殿·中宮殿·賢嬪宮,藥房口傳問安。答曰,知道。
大殿·大王大妃殿·中宮殿·世子宮·嬪宮·賢嬪宮,政院·玉堂口傳夕問安。答曰,知道。
大殿·大王大妃殿·中宮殿·賢嬪宮,藥房口傳夕問安。答曰,知道。
藥房口傳啓曰,臣等入侍退出後,始伏聞今將出臨帳殿。當此夜氣寒冷之時,衣襨進御,伏望從厚,煖帽亦爲進御,千萬幸甚。惶恐敢啓。答曰,當依爲之。
南泰良,以禮曹言啓曰,來三月初十日大報壇親祭時,王世子陪祭一節,當爲擧行,而方在沖年,終夜將事,恐不宜循例磨鍊,何以爲之?敢稟。傳曰,置之。
又以侍講院言啓曰,本院說書成天柱,由限已過,卽爲牌招察任,何如?傳曰,允。
又啓曰,卽者議政府錄事,以左議政宋寅明,右議政趙顯命意來言,此時求對,極知惶恐,而適有緊切稟定者,不得已來詣請對云矣。敢啓。傳曰,詣閤。
傳于權一衡曰,判義禁鄭錫五牌招。
傳于權一衡曰,出使承旨改差,前望單子入之。
以修撰徐志修牌不進禁推傳旨及檢閱李基德·鄭純儉等牌不進傳旨,傳于權一衡曰,竝推考傳旨捧入。
左右相請對,校理宋昌明,同爲入侍。
傳于權一衡曰,金吾堂上·左右捕盜大將·兩司·時原任大臣命招。
傳于權一衡曰,親鞫爲之,扈衛勿爲,處所肅章門爲之。
傳于權一衡曰,藥房都提調·副提調,仍直槐院,而提調則來待本院。
以時刻單子,傳于南泰良曰,待下敎爲之。
權一衡,以義禁府言啓曰,今此親鞫時,假都事十員,令該曹差出,何如?傳曰,允。
又以義禁府言啓曰,今此親鞫罪人往來之時,例有軍兵排衛之事,令訓鍊都監擧行,何如?傳曰,允。
南泰良,以戶曹言啓曰,依傳敎,領議政金在魯自去十一月今二月至合四朔祿俸,令倉官更爲輸送于本家則以爲,情地危蹙,不仕而受祿,決不敢爲,虛辱輸送之命,不知其幾,只切惶悚云,祿俸又不領收,何以爲之?敢稟。傳曰,令倉官更爲輸送。
又以吏曹言啓曰,新除授萬寧殿參奉金用謙,除授後過限未肅拜,依例改差,而御眞擧動,期日迫近,其代卽爲口傳差出,何如?傳曰,允。
又以承文院官員,以都提調意啓曰,本院提調數少,更爲抄啓事,曾有稟定矣。行副司直趙觀彬,行禮曹判書趙尙絅,議政府左參贊朴文秀,議政府右參贊徐宗伋,工曹判書柳儼,行副司直李匡德,行副司直尹容,戶曹參判權,行弘文館副提學元景夏,行承政院都承旨沈聖希,漢城府右尹李日躋,行副司直徐命九,禮曹參判鄭益河,行副司直曺命敎,行副司直趙明澤,行副司直尹彙貞,行副司直柳復明,竝本院提調差下,行副司果李天輔,行副司果曺夏望,副提調差下,使之察任,何如?傳曰,允。
權一衡,以備邊司言啓曰,因戶曹啓辭,萬寧殿中廊齋室及長寧殿典祀廳新造之役,自江華府監董擧行,而米木布,則令廟堂參酌,分劃下送事,爲請而蒙允矣。物力分劃之數,本司無可考前例。木拾同,令兵·戶曹分半下送,半則姑先以本府軍餉耗,磨鍊取用後,待畢役會減事,分付,何如?傳曰,允。
吏曹口傳政事,以柳儼爲知義禁。
權一衡,以兵曹言〈啓曰〉,今此御眞奉往時,外方前後射隊軍兵一哨,挾輦軍二十名侍衛事,節目啓下,知委畿營及江都矣。挾輦軍則在於射隊一哨之外,而調發請標信,啓目中,不爲區別擧論,外方似不無眩於擧行,挾輦軍二十名,依節目一體調發之意,京畿監司及江華留守處,分付,何如?傳曰,允。
又以兵曹言啓曰,左右捕盜廳行首軍官,令兵曹從重決棍事,命下矣。依傳敎行首軍官李興祚·玄再興等,決棍二十度之意,敢啓。傳曰,知道。
贊善朴弼周疏曰,伏以,臣自歲末,重感彌留不差,間哭姪孫慘喪,悲傷添劇,喘喘奄奄,勢如下山。雖歲首祝願,誠倍他時,而訖不能辦一文字,以見區區,爲臣如此,罪何可言?伏聞日昨還御昌德宮,冒寒動駕,玉體得無有損否?瞻望飛越。仍竊伏念,入新春來,災異尤多驚怪,虹貫之變,或連日,或間日,書雲上聞,至三四度。嗚呼,此何影也?應驗有無,固不能必,而其象其類,誠有不勝其凜然者矣。夫以中天之太陽,語其尊則無與爲對,語其明則靡有不照,而陰沴之隮,敢肆凌薄,雖只爲日傷光氣,倏爾成質,如十煇之屬,亦曰不祥,矧今直貫於其中者耶?變至於此,一猶可畏,屢現不一現,尤萬萬怕極。此外星宿之騁妖,風寒之連月,可驚可愕,不一而足。不知何樣禍機,伏於冥冥,而天災之重三疊四至是也,臣實爲之心寒焉。雖然有災之災,尙不如無災之災之爲甚懼,殿下苟不能日新厥德,以受上天之眷命,則必無此警告。漠然不與相關,使聖心或至怠緩,庶僚師師,百度不貞,其阽於危亡,直反手也,而今也仁愛殿下之至,未忍相忘,謫見於日,提撕警覺,不啻爲言語諄諄,其必欲扶持而全安之,有如董子所言者,昭昭可見。殿下苟於此而惕然感省,上承天意,大段振作,先從殿下方寸之天爲始,雖一念之微,而必加精察,雖一事之細,而必存敬畏,以至綱紀之不擧者必擧之,倫義之不明者必明之,辭令必愼,而深戒引喩之失,言語必闢,而樂取忠諫之益,賢才必用,冤枉必伸,民力必惜,國用必節,凡諸云爲之未善者,無論內外隱顯,一切視爲白虹,而亟改不吝,無使有螮蝀於其間,則今日之變,實所以玉成殿下也。如是積累,一理感通,雖彼高高在上之天,亦必鑑臨殿下無貳之心,收還威怒,降貺祥和之不暇矣。是則向所謂無災甚於有災者,詎不信乎?如其不然,而一向泄沓,有若玩變之爲,曾無十分側修之實,又或愁沮消縮,直諉之於蒼蒼茫茫,遠而無所至極,只將小小罅漏之補塞,以爲應天弭災之道,則亦末矣。用心愈勤,食效愈邈,禍亂遂成,不可復救。嗚呼,可不畏哉,可不畏哉?自有此異,大小惴惴,若不自保。如臣之受恩罔極者,終不敢引義屛默,玆因辭疏,略效愚衷。言雖近於芻狗,誠則切於漆嫠,惟殿下念哉念哉。若臣疾狀,久無生人之事,顧嫌於猥屑,曾不敢以癃醜實形,一一歷及於疏牘之間,又僥倖不遽死,聖明猶意其或有些少精力,爲可以趨走承命者,固其所也。頃者敦諭之下,恩數又加一層,憂畏之至,不知所出。苟不一遭詳說,則天聽雖卑,亦何由知其非出於假飾乎?蓋臣夙嬰疾疹,幾經百死,旣長省事,則又積傷於喪禍,無病不劇。最其症如風痱,半癡半了,言語若出諸口,而終不能出,手足若可動用,而終不能動用,每每如此,不堪迷悶,而若其痛急如刺,頃刻難忍,則猶不若左脅痛之爲甚。蓋於十七八歲時,偶處於新塗未乾之舍,夜則抱壁而臥,冷濕侵身,久而不覺,因祟此症,跨歷累十年,症勢漸至張旺,上及於乳際膈下,下及於腰肋半背,如有鐵杖亘貫,當其痛發,則疾叫若絶,命在呼吸。雖其春夏小減之時,心腹間隱憂,依然故在,坐臥食息,不得小便。是爲切身之至患,固難下手,而然其症形,則直是表著,異於隱癖難見,苟於其未入膏肓之前,博訪良醫,詳診受傷源委,投以神丹妙劑,則多年痼疾,一朝脫然,其快活如何也,而臣自疎忽,不克辦此,只幸其姑且偸活,譬如去草而不去根,乍除旋生,未有了期,今到衰老,益喫其苦,直將抱此疾而死矣。追悔莫及,謂之何哉?目下危急之症,實有筆舌所不得形容者。凡此之云,亦皆有減而無溢,極知聖眷之隆,不可孤負,而疾病若此,望斷起發,局天蹐地,心竊自悲。伏乞聖明,俯賜矜察,收臣職秩,絶臣召旨,俾臣得以任便調息,俾全餘生,公私豈勝幸甚?臣無任云云。答曰,省疏具悉卿懇。覽卿章,勉其眷,若見卿,宜體膺。春寒若此,日暖其在近,卿體頃日慇懃之旨,安心勿辭,幡然登途,用副小子之心,輔我元良之學。仍傳曰,遣史官傳諭。
領議政金在魯疏曰,伏以臣,四朔撕捱,罪積違慢,疾病沈劇,人事廢絶,惟日俟解職之音矣。不幸五六日前,遽遭逆理之慼,此實臣險厄積殃,移禍於壯子。腸焦肝鑿,不能排遣,病勢因此越添,元氣益復澌綴,昏委牀褥,生意都盡。本來廉義,姑不暇論,目下形狀,其可擬議於起身趨造乎?今日有廷賀之節,而旣無由進參,敢以短章,瀆擾於靜攝惟憂之中,臣罪尤萬萬矣。當此喉院多事之時,近密之臣,一向滯留於委巷,亦有不勝其惶悚悶迫者。伏乞聖慈,俯垂矜憐,亟先召還承宣,特遞臣應遞之職,使病心少安,孱喘得延,千萬懇祝。臣無任云云。答曰,省疏具悉卿懇。旣諭,今復何諭?而況此時關係,何其撕捱之時乎?其可强力?顧今關係之莫重,進參用副企待之意。仍傳曰,遣史官傳諭。
領府事徐命均疏曰,伏以臣,昨冬疏請出郊也,以待差卽還爲辭。泄病之輾轉危篤,至今不減,實非始慮所及。歲翻以來,尤有所加,氣息奄奄,殆若垂盡,亦由於年壓所致。正朝賀班,旣不得趨參,日昨還御時,又不能蠢動,罪戾疊積,惶隕悶蹙。欲待少歇入城,則少歇無期,不得不强舁病軀,來伏私次,而澌頓昏綴,便作僵尸。蓋臣病情,實是方書所無之證,醫人多歧,試法俱不見效,勢將無身而後已。以此之故,前後蔑分廢禮之罪,至於斯極,而威罰不加,有乖邦憲。玆敢冒死自列,伏乞聖明,亟命攸司,重賜勘處,以勵臣義。卽伏聞嬪宮有患候,藥院直宿,庭候方設,而臣之病勢如右,末由進參,悚懍不安,尤無所容,惟俟嚴誅而已。臣無任云云。答曰,省疏具悉卿懇。知卿到京,心用欣喜。今番之擧,關係莫重,卿須强參焉。仍傳曰,遣史官傳諭。
慶尙監司金尙魯疏曰,伏以臣於見職,才分之大不稱也,精力之至難强也,而受命之初,顚倒趨膺者,臣非不自量也,亦非有毫髮可堪也,惟是簡畀出常,不敢力辭,生死向前,未遑自恤也。及今病事大作,目下所以狼狽者,不但止於才分不稱而已,精力難强而已,則殿下卽臣閔覆之天也,疾痛之極,安得不大其聲以號之哉?臣本來稟賦虛脆,間又公私多故,奔走勞擾之所侵鑠,憂患喪威之所摧剝,榮衛兩耗,形殼徒存,年未五十,鬚髮已衰,卽其外而其中可知也,而南來一歲,日酬七十州牒訴,秋巡四朔,强作五千里行役,零瑣神精,愈益銷亡,些少筋力,愈益敝盡。重以風土蒸薰,不竝以北,纔有殤哭,任情過疚,一日二日,積爲之祟,不知不覺,自然暗傷。十載痰眩之症,一倍用事,晝則氣潮頭暈,如處繅車,夜則胸煩心瞀,若墜烟霧。自以爲着意涖事者,終夕接應,十八顚錯,頃刻施爲,太半遺忘矣。本道簿書,視八路最稱繁氄,雖使十分綜理,尙患聰明未周,半晷停滯,猶致一道受害。況心與事不相攝乎?又況錯而忘者,若是之甚乎?今臣此病,厥有根委,旣非時月所可差愈,而臣若煩瀆是懼,不蚤丐解,使全一嶺按察之地,徒作臣淹病之坊,則臣之一身,雖不足惜,其於辱聖眷而僨國事何哉?煩瀆之罪小,僨辱之罪大。與其罪大而難赦,毋寧罪少而及圖。倘蒙天地父母,哀而憐之,褫臣之職,許臣之歸,無俾病喘轉危,公務重誤,則非直臣幸也,實南民之幸也。且臣於前後國子堂上重推事,有不勝悚蹙者。本事委折,已悉於諸臣之疏,而漫不省察,臣亦如之,責在違令,臣亦如之,郞吏替罪,理難晏然。臣亦如之,此又臣俟譴之一端也。臣無任云云。答曰,省疏具悉。卿其勿辭,察任。
乙丑二月十二日申時,上御養正閣。藥房三提調入侍時,都提調兪拓基,提調李周鎭,副提調沈聖希,記事官李克祿,記注官李孟休,記事官李澤徵,醫官金應三·金壽煃·鄭文恒·皮世麟·崔鎭台·愼懋·徐文奎,諸臣進伏訖。聖希曰,下番兼春秋李澤徵,方當入侍,而累度催促,未及來到,推考何如?上曰,事勢似然,勿推,可也。拓基曰,朝暮異候,聖體若何?上曰,一樣矣。拓基曰,煉臍有隨時爲之之敎,而今日則無傳敎。今雖日暮,旣始之後,似當連次爲之矣。上曰,朝愈勞憊,故晝欲爲之,相臣求對,不得爲之矣。拓基曰,明日則必爲之,似好矣。上曰,自明日又似無暇矣。拓基曰,大王大妃殿氣候何如?上曰,一樣矣。拓基曰,茶飮連爲進御乎?上曰,此則連爲進御,而初以嘗藥之意,予亦進服,而氣似愈矣。拓基曰,嬪宮腫患,今則頗重云矣。上曰,分野不輕,今日欲爲開穴,而卿等想必入侍前未及見,俄下傳敎矣。今之所欲問者,亦有關係宗祊者。如此之故,今春之變,似然矣。左揆亦慮或有傷於針灸,而皮世麟,俄以自潰,不如開穴仰達,故命卿等入侍,而今予欲問之事,適當開穴之時,不無忌諱之慮。此一節,問于醫官,可也,而以私家言之,刑官之家,有開穴之事,則其有忌諱之道耶?文恒曰,醫書雖無此言,而開穴後刑杖之事,不無俗忌矣。上曰,然則卿與副提調留此,提調往彼闕待令爲宜。若不相通,何傷之有?應三曰,然矣。上曰,然則以開穴定之乎?拓基曰,雖自潰,末稍似有㪚針出惡血之擧,無寧以小針開穴之爲愈也。上曰,然則以自潰與開穴之孰勝,問於彼三醫,可也。鎭台曰,腫處旣熟之後,不可不開穴矣。懋曰,開穴當好矣。文奎曰,臣意亦然矣。上曰,然則以不相通爲定,而予亦當不得目覩矣。拓基曰,開穴時,例有穴單子,而此不必先使告達,故敢達。上曰,然矣。勿令以開穴知之,可也。周鎭曰,臣則先往彼闕,凡藥物,使之先運矣。上曰,唯。臣克祿,謂聖希曰,明日若有動駕之事,則兩注書當參,而旣在直宿,何以爲之?此一節,仰稟似宜矣。上曰,注書旣已直宿,與兼春秋,仍爲直宿於此處,可也。諸臣以次退出。
二月十二日申時,上御熙政堂。左議政宋寅明,右議政趙顯命,請對。校理宋昌明同爲引見入侍時,左議政宋寅明,右議政趙顯命,校理宋昌明,右副承旨權一衡,記事官李壽鳳,編修官任鏡觀,記事官李澤徵,以次進伏。左議政宋寅明曰,春寒未解,煉臍之後,聖體若何?上曰,一樣矣。寅明曰,大王大妃殿靜攝中氣候若何,而耳部之候顯勝耶?上曰,差勝後一樣矣。寅明曰,王世子氣候何如,而頃日感冒之候,其已夬勝乎?上曰,猶未夬愈矣。寅明曰,嬪宮腫候何如?上曰,分野不歇,而方欲開穴矣。寅明曰,臣蹤地惶蹙,疾病侵尋,朝者候班,亦未進參。此時求對,極知非時,而事有關於宗祀安危,僚議亦以爲,不可一日遲緩,區區私義,非所可論,故敢此冒沒登對矣。上曰,一時因事下敎,本無深意,不過慨然於世道。君臣之間,何可以此介意也?卿之如此,誠過矣。寅明曰,天災時變,近甚稠疊,上下憂慮,一時靡解。彼入侍儒臣宋昌明,卽臣之從弟,近住濟山洞,而士人李敬中,亦在其洞,一日來言于昌明曰,近有妖巫獨甲房稱號者,出入宮禁,向東宮·賢嬪宮,有不忍聞之事。此等凶悖之事,旣有傳說,則何不使相臣知之,有所防備耶云云,昌明卽來告於臣。臣聞來,不勝驚心痛骨矣。其言旣無首尾端緖,故不敢遽然上聞,而雖未知事之虛實,大臣旣有聞,不可不議於僚相而處之,故以令捕將捕治之意,言及僚相矣。僚相亦別有所聞云,而非如臣所聞之無首尾,此則下問僚相,何如?上曰,李敬中誰也?寅明曰,故承旨李顯章之子也。右議政趙顯命曰,僚相所傳於臣者,只擧大體,未能詳達,臣可詳達矣。上曰,右相達之。顯命曰,去月二十四日,臣與僚相,同坐籌司。僚相書小紙以安得名捕將,捕殺妖巫所謂獨甲房者乎?不但關於國家,亦關大監家事,二十八字示臣。臣問之,則僚相答曰,有一種凶人,締結妖巫,埋凶東宮,欲推諉賢嬪宮云矣。臣問,孰傳之也?左相曰,吾之從弟昌明,聞士人李敬中之言而傳之耳。寅明曰,李敬中之言於臣之從弟者,亦欲使臣知之也。顯命曰,羅沈爲名者,故掌令良佐之妾子,而與臣相知者也。今初九日,來臣家,自言方下鄕告別,仍曰,趙徵·李熙有陰凶事,而趙徵與李得中切親,無言不到。徵自以爲,締結國巫,欲以大監家,爲姜月塘家云矣。上曰,趙徵誰也?顯命曰,禮判趙尙絅之五寸侄,而與禮判相絶云矣。上曰,李得中誰也?顯命曰,李剛中之四寸也。上曰,李剛中,頗了了矣。顯命曰,臣之所聞於羅沈者,與僚相所聞,歸趣相符,而其中獨甲房國巫之說不同。僚相則以獨甲房爲聞,而臣則以國巫爲聞矣。李得中,嘗寓居趙徵切隣,與之相狎,無所不言,故如此之事,徵亦不諱。且徵自以爲爲兵判,而徵本來赤立貧寒,而近來則好居。以此推之,可知有妙理云。此皆得中之言於沈,而沈之傳於臣者也。上曰,羅沈非浮浪者耶?李熙誰耶?顯命曰,故監司李宖之孫也,而賣文場屋得名。沈則略知文字矣。臣聞已數日,而不得眞贓,徑先上聞,事甚如何,昨日往議于首相,則首相以爲,此是大逆不道,虛實間大臣旣聞之後,何可不卽上聞云,而其言嚴正,故與左揆相議,仰達矣。上曰,儒臣來前詳達,可也。校理宋昌明曰,臣與李敬中,素不相知,近在洞內,故數次相面。一日來言於臣曰,有妖巫獨甲房者,出入宮禁,多有不好事。若不除去,則國將不安矣,君須言於君之大臣從兄也。不幸此說,及於臣耳。臣聞來,心骨俱驚,豈不言及於大臣乎?上曰,儒臣所欲達者,不過大臣所已達者,則其止之。顯命曰,聞巫女獨甲房者,居在中部洞,而其夫則柳哥兩班云矣。左相所聞,則是獨甲房,而臣之所聞,則是國巫也。上曰,曾有米廛房出入宮禁云,而此實孟浪。此事若歸浮虛,豈不好耶?寅明曰,若孟浪則豈不幸也?顯命曰,臣亦望其孟浪,而首相亦以爲凶計若行,則一日不發,有一日之禍,若爲無實,宗社之福云矣。上曰,南北憂雖有之,予當不動,而此則不能不動矣。寅明曰,此事雖未知虛實之如何,而趙徵等雖甚虛悖,自是名家子,且有文名,出入搢紳間,相親者必多。若或因其狂言亂說,而有所蔓延,則轉成士禍,亦極可慮。此等處,聖上宜審察而痛絶之。至於不逞雜類,不可不鋤治也。上曰,卿言是矣。正合予意也。寅明曰,臣等自經戊申庚戌,常有懲創畏懼之心。卽今國家孤危,其爲肺腑切親,而可以倚信者誰耶?臣之請行新錄,謂出苦心者此也。不可不漸次超擢,假以名位也。上曰,然矣。上曰,雖在靜攝中,此事則不可不親鞫也。判金吾鄭錫五牌招。上曰,金吾堂上·左右捕盜大將·兩司·時原任大臣命招。上曰,親鞫爲之,扈衛則勿爲,處所則以肅章門爲之。上曰,藥房都提調·副提調,留直槐院,提調來待本院。右副承旨權一衡曰,承旨一員未差,左承旨沈星鎭,奉命往永柔矣。上曰,在外承旨亦改差。前望單子入之。一衡曰,偕來承旨,亦當入來耶?上曰,偕來承旨,亦令入來,可也。上曰,建陽門,閉之,可也。偕來承旨入來事,建陽門閉之事,竝出榻敎諸臣以次退出。
上在昌德宮。停常參·經筵。
辰時,日暈右珥。巳時,日暈,暈上有冠。午時未時,日暈。夜一更,月暈。
南泰良啓曰,大司憲金鎭商,掌令朴致文,持平尹東浚在外,執義李渭輔親病受由,掌令李鳳齡牌不進,持平李光溭牌不進傳旨未下,今日以監察茶時之意,敢啓。傳曰,知道。
藥房都提調臣兪拓基,副提調臣沈聖希啓曰,伏未審夜來,聖體若何?大王大妃殿氣候亦何如,嬪宮腫患,針破後氣候何如?而濃汁一向順出,臂指麻痺,亦有差勝之勢乎?今日令醫女趁早診察宜當。臣等不任終宵憂慮,敢此問安,竝爲仰稟。答曰,知道。慈殿氣候一樣,予則一樣,而嬪宮氣候,已諭云矣。大王大妃殿·中宮殿,藥房口傳問安。答曰,知道。
吏曹口傳政事,萬寧殿參奉李浚·洪應寅·洪弼猷。
吏曹口傳政事,李奎采爲兵曹正郞,李景垕·金道元爲佐郞。
權一衡,以都摠府言啓曰,今日入直內三廳武兼禁軍及軍兵等,當爲中日習射,而親鞫相値,不得爲之之意,敢啓。傳曰,知道。
承旨前望,以吳遂采·金尙翼爲承旨。
權一衡啓曰,新除授承旨二員,待落點卽爲牌招,以爲親鞫時入侍之地,何如?傳曰,允。
傳于權一衡曰,今則不久當明開門,而時刻入之。
傳于權一衡曰,殿坐後則路阻,建陽門姑開,而闕門盡開後還閉。
權一衡,以右邊捕盜廳言啓曰,因鞫廳分付,罪人李明恒·柳宗稅·莫禮·寶今等,拘留本廳矣,因傳敎,竝放送之意,敢啓。傳曰,知道。
大王大妃殿·中宮殿,藥房夕問安。答曰,知道。
大駕還入後,政院·玉堂·藥房口傳問安。答曰,知道。
編修官臣黃沇書啓,臣敬奉聖批,馳往傳諭于議政府領議政金在魯所住處,則以爲,臣情理酷毒,疾病危綴,艱治短章,庶蒙矜允。旋伏聞國有萬萬妖逆之變,聖上於靜攝中,至有親鞫之擧,疏批亦未下,臣驚懍憂煎,達宵不眠。卽者史官齎宣聖批,諭臣以其可强力,顧關係之莫重而進參。臣於此,惶隕戰越,罔知攸措。使臣苟有一分可進之勢,則此時何時,豈敢更爲撕捱之計,而目今情病,實如前疏所陳,萬無起動趨命之望,瞻望宸闕,只自席藁待譴。如蒙聖慈哀愍,雖不便加誅罰,若許亟解臣職名,容臣以樞銜,備大臣之列,則或加安意加調,待其少間,拚死進詣。臣之血泣攢祝,惟此而已云矣。敢啓。傳曰,知道。
司諫趙泰良疏曰,伏以,如臣不肖,事君無狀,一當處置,卒陷大何。幸賴聖度之包荒,得逭金木之重誅,半年島棘,遽荷恩宥,遂令窮溟垂死之喘,獲蒙仁天再生之德,闔門感祝,隕結是期。至如束帶彯纓,復齒朝行,不徒夢寐之所不到,實非臣分之所敢望,只緣天心至慈,不忍終棄,敍命繼下,甄錄如舊。最初中丞之除,適及於蟄伏鄕廬,杜門省愆之中。雖未及一暴情實,而中間之梨園·畿幕,有除輒膺,蓋由於受恩罔極,欲伸固謝之忱,而顧玆負罪如山之身,荐膺百里分憂之命,此誠報聖恩萬一之秋也。二朞西土,一念靡弛,惟以盡心奉公,竭力撫民爲期,而年旣邁矣,才且疎矣,誠雖切於求芻,效則蔑於治繩。我聖上若保之至仁,何以仰體,我聖上滌垢之晟德,何以圖酬?言念及此,愧惶方深。千萬夢想之外,忽叨薇垣新除,繼而有馹召之命。臣聞命驚惶,感涕被面,不覺手足之投地也。臣之昔年負犯何如,而今乃得此異數於君父之前哉?生死肉骨,不足爲喩,蹈湯赴火,亦無所辭,而惟此所叨之職,卽臣顚躓之地,追思至今,夢魂猶悸。歲月旣久之後,雖不敢復提前事,而唐突承膺,斷無其望。在臣分義,惟宜卽日趲程,進伏於城闉之外,仰暴危悃,恭俟處分,而第臣老母,自客秋重得毒痢,首尾六七朔,症情十分危篤,歲翻以來,大勢雖減,蘇完無期。目今委頓床笫,氣息綿綴,凜凜有朝夕難保之形。如欲扶將而遄行,則春寒尙峭,易致中路之顚仆,若畏義分而獨先,則方寸煎灼,不忍一刻之離捨。情理到此,去留兩難。玆敢不避煩猥,從縣道略陳短章,臣尤死罪。伏乞聖明,先遞臣所帶之職,以便救護,仍治臣淹滯之罪,以警具僚,千萬幸甚。臣無任云云。答曰,省疏具悉。爾其勿辭,從速察職。
正言鄭漢奎疏曰,伏以,臣父臣匡濟,方待罪洪州牧任所,臣母亦爲隨往,而臣母年迫七旬,衰疾纏綿,藥餌爲命。人子情理,豈忍一日離捨,而只以職名縻身,不能擅離,魂往形留,常不覺方寸之亂矣。昨者急報來到,聞臣母宿疾添加,症形危篤,頑痰升降,勺飮不下,咳嗽煩促,轉側須人,氣息如縷,奄奄若不保朝夕者云。臣自聞此報,五情飛越,按住不得。此際天牌儼臨,不敢坐違,祗詣闕外,忙陳短章,徑尋鄕路,臣誠死罪。伏乞聖明,亟遞臣職,俾得往謢,仍治臣罪,以嚴邦憲,不勝萬幸。臣無任云云。答曰,省疏具悉。爾其勿辭,從速察職。
二月十三日寅時,上御肅章門。親鞫入侍時,左承旨南泰慶,右承旨吳遂采,左副承旨權一衡,右副承旨南泰良,同副承旨金尙翼,記事官李壽鳳,事變假注書李泰齡,編修官任鏡觀,記事官李澤徵,判府事金興慶,領議政金在魯,左議政宋寅明,右議政趙顯命,判義禁鄭錫五,知義禁李春躋·柳儼,同義禁柳復明,執義李渭輔,獻納閔光遇,問事郞廳金相福·黃景源·尹得載·金尙喆·李衡萬·尹光紹·尹學東·洪重孝,刑房都事金孝大·黃晛,文書都事尹光德·金致溫,記事官李基德·鄭純儉,追後入侍。興慶曰,日氣方旱,靜攝中聖候何如?上曰,一樣矣。興慶曰,大王大妃殿氣候何如?上曰,一樣矣。興慶曰,王世子氣候何如?上曰,近則勝矣。興慶曰,嬪宮腫候,開穴後何如?上曰,初則慮深矣,今頗勝矣。興慶曰,日寒如此,早臨帳殿,誠不勝仰慮矣。上曰,無損矣。興慶曰,聞有妖變,不勝驚心矣。上曰,聞之耶?權一衡曰,同義禁李匡德在外,改差,何如?上曰,改差,其代口傳差出。出榻敎南泰良曰,弘文提學徐宗伋,肅拜已下,未及來到,事體未安。推考何如?上曰,依爲之。出擧條南泰良曰,藥房提調,當問候大王大妃殿·中宮殿,臣與史官一人同出乎?上曰,可也。泰良曰,世子宮·嬪宮·賢嬪宮,不可問候乎?上曰,似然矣。寅明曰,領相情勢病狀,雖有難强者,而今日則宜另加敦勉,使之入參也。顯命曰,領相情勢雖如此,而此不可不參也。上曰,吏判使之入侍。李周鎭進伏。上曰,往領相家,使之偕入,可也。此事關係何如耶?靜攝中特遣保護之臣,必爲入來之意,言之,可也。周鎭曰,臣當承批進去乎?上曰,此事大關國家,卿以沐浴之義勸之,則領相豈不來耶?南泰慶曰,卽者中樞府錄事來言,領府事徐命均,來詣闕下,病狀甚重,不得入侍云矣。係是大臣去就,故敢達矣。上曰,退去調理之意,遣史官傳諭,遣御醫看病。李周鎭曰,臣馳往領相家,詳傳聖敎,則領相以爲,情理病勢,無一分可强者,而至遣保護冢宰之臣,特命偕入,臣敢不卽進,而病勢如此,差晩當入來云矣。上曰,領相欲入來耶?周鎭曰,靜攝中,又以嬪宮腫候,深用聖慮,而帳殿臨御久時,誠不勝仰悶矣。去夜雖進粟米飮,而今日亦進粟米飮之意,敢達矣。上曰,今日亦入之,可也。南泰良曰,檢閱李基德·鄭純儉,旣有只推之命,竝卽牌招,何如?上曰,檢閱李基德·鄭純儉牌招。出榻敎寅明曰,趙迪命,臣之妹夫,仰達極知惶悚,而病勢方劇,不可入來矣。上曰,同副承旨趙迪命改差。前望單子入之。出榻敎權一衡曰,新除授承旨,牌招,何如?上曰,新除授承旨牌招。出榻敎南泰慶曰,卽者議政府錄事來言,領議政金在魯,來詣闕中云矣。上曰,入侍事,史官傳諭。金在魯曰,親臨帳殿,氣候何如?上曰,一樣矣。上曰,趙尙絅事,何謂也?在魯曰,柳綽疏中趙徵,亦入其中矣。上曰,姜月塘事,其心萌矣。其心排布,果何如耶?直爲杖問,宜矣。在魯曰,右相以爲,若杖問而徑斃,則難處云矣。顯命曰,猶有一條路。兪哥宜捕問矣。鄭錫五曰,旣捕趙徵,其子則自兵曹放送,何如?兵曹判書金若魯曰,自金吾送言捕廳而拘留者,則當自金吾放送,非兵曹所可知也。上曰,然矣。吳遂采曰,夕問安,臣當與史官同進矣。上曰,然矣。李渭輔·閔光遇進伏。渭輔曰,罪人李得中,以頃年夏間,聞其言爲言,則到今天災時變後始告者,極怪矣。渠若驚心痛骨,則何至今不言耶?上曰,獻納亦同見耶?光遇曰,臣見亦同矣。上曰,李渭輔頗得體矣。寅明曰,聖候旣在靜攝中,今日則早許停罷,另加調攝,伏望矣。上曰,問郞亦達之。洪重孝曰,姜月塘事,誰人不知?觀徵也自是能文凶譎之人,而乃敢曰全不知之,此必是自知語涉於不道,故竝以月塘之名。而以不知仰對,欲牢諱其跡,極爲凶測矣。在魯曰,渠豈能圖此耶?非如前慮之深矣。上曰,然則生非幸耶?其心果何如也?李彦世後,世道之層激,不知至於幾倍也,思之寒心矣。在魯曰,私家有法,則巫女輩亦不來矣。此後特加聖念,申飭不使近入,好矣。上曰,所達是矣。上曰,李敬中·羅沈·淑娘,竝放送,李熙仍囚,以待結末,李得中·趙徵·柳明復·次蟾,下本府,捕廳拘留人,竝放送事,分付。上曰,兵曹郞官有闕之代,口傳差出。出榻敎上曰,親鞫姑罷,待朝罪人拿來後,隨時擧行。上曰,明日親鞫時刻,待下敎入之。上曰,見卿入侍,予心甚喜。卿之氣今果何如?在魯曰,病難起動,而至有特遣保護之臣,故敢此力疾趨侍矣。上曰,明日當下敎,而李彦世事,卿忘之可也。趙徵甚於彦世,彦世則猶爲薄物細故也。推以言之,則彦世·趙徵,皆一類也。在魯曰,趙徵,安知不過於彦世乎?家世旣好,且能文,若出身則未知何如矣。李周鎭曰,日寒如此,久臨帳殿,仰慮萬萬矣。悠悠萬事,莫如保護聖躬。雖以親鞫命下,而亦何必親鞫耶?命大臣攝行,而靜加調護伏望。上曰,明日則可勝矣。周鎭曰,衣襨從厚,無至寒氣透徹,是所望矣。上曰,然矣。李渭輔啓曰,請逆坦孥籍,一依王府草記,卽令擧行。上曰,旣諭何煩?請還寢泰績酌處之命,仍令鞫廳嚴鞫得情,夬正王法。上曰,其勿更煩。請瑞虎等兩賊孥籍,亟命王府擧行。上曰,其勿更煩。請徙邊罪人陸師聖依律處斷。上曰,其勿更煩。請物故罪人夏宅孥籍,亟令王府擧行。上曰,其勿更煩。措辭竝見上閔光遇啓曰,請充軍罪人李時蕃依律處斷。上曰,其勿更煩。請逆魁坦緣坐籍沒等事,亟令王府依法擧行。上曰,旣諭何煩?請還寢罪人泰績酌處之命,仍令鞫廳嚴刑得情,夬正王法。上曰,其勿更煩。請聖鐸等二人竝令還發配所。上曰,其勿更煩。措辭竝見上知義禁柳儼曰,肅淸宮禁,使內言不出於外,外言不入於內,則雖有凶輩,亦無他慮矣。益加嚴密,何如?上曰,所達,極是矣。寅明曰,昨日入侍筵說,啓下,何如?上曰,可矣。諸臣以次退出。
上在昌德宮。停常參·經筵。
下直,公州判官尹尙靖,木川縣監柳瑜,鎭川縣監徐日修。
大殿·大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。
藥房都提調臣兪拓基,副提調臣沈聖希啓曰,伏未審夜來,聖體若何?昨又臨門鞫囚,夜深乃罷,靜攝中連日勞動,必多有傷損之節。煉臍受灸之停止,亦已多日。臣等今日率諸御醫入診,詳察聖候爲宜。大王大妃殿氣候何如?嬪宮腫患,膿汁連得順出,而氣候亦何如?今日令醫女趁早入診宜當。臣等不任終宵憂慮,敢此問安,竝爲仰稟。答曰,知道。慈殿氣候一樣。予則一樣,而嬪宮氣候,已諭矣。大王大妃殿·中宮殿,藥房口傳問安。答曰,知道。
權一衡啓曰,今日親鞫時,承旨不可不備員,而左承旨南泰慶,身病猝重,不得入來,將無以備員入侍。合有變通之道,何以爲之?敢稟。傳曰,改差。前望單子入之。
承旨前望單子,以徐命珩爲承旨。左承旨吳遂采,右承旨權一衡,左副承旨南泰良,右副承旨徐命珩。
南泰良啓曰,持平尹東浚,下諭後過限未上來。依定式遞差傳旨及禁推傳旨,捧入之意,敢啓。傳曰,知道。
以公洪監司李德重上疏,傳于金尙翼曰,詰戎之政,旣已下敎矣,何爲如是?還爲下送。
傳于金尙翼曰,先往者太晩,別定一都事,卽送,先往者,令該府處之。
傳于金尙翼曰,時刻只正時入之。
傳于金尙翼曰,罪人竝爲上闕。
傳于金尙翼曰,罪人速爲上闕。
傳于金尙翼曰,耳目之官,殿坐後,緩緩入來,從重推考。
傳于金尙翼曰,罪人勿爲解枷,除尋常各別嚴刑事,分付。
傳于金尙翼曰,預爲備待罪人入來後,卽爲詣闕,時刻入之。
大殿·世子宮·嬪宮·賢嬪宮,藥房口傳夕問安。答曰,知道。大王大妃殿·中宮殿,藥房口傳夕問安。答曰,知道。
大駕還入後,政院·玉堂·藥房口傳問安。答曰,知道。
以黃海監司狀啓,二月朔進上靑魚,限內不得封進,惶恐待罪事,傳于徐命珩曰,勿待罪事,回諭。
二月十四日未時,上御肅章門。親鞫入侍時,左承旨吳遂采,右承旨權一衡,左副承旨南泰良,右副承旨徐命珩,同副承旨金尙翼,記事官李壽鳳,事變假注書李泰齡,記事官李基德·鄭純儉,判府事金興慶,領議政金在魯,左議政宋寅明,右議政趙顯命,判義禁鄭錫五,知義禁李春躋·柳儼,同義禁柳復明,執義李渭輔,獻納閔光遇,問事郞廳金相福·黃景源·尹得載·金尙喆·李衡萬·尹光紹·尹學東·洪重孝,刑房都事金孝大·黃晛,文書都事尹光德·金致溫。權一衡曰,自朝申飭侍衛,而出幕次時,侍衛亦多未及來者,事體極爲寒心。竝從重推考何如?上曰,依爲之。出擧條上曰,耳目之官,宜先勅,而臺官始有來聲,駭然矣。從重推考。出擧條宋寅明曰,靜攝中連日勞動,聖體若何?上曰,一樣矣。寅明曰,嬪宮受針後,氣候何如?上曰,予則不知,而好過云矣。上曰,判金吾來。罪人盡上京耶?錫五曰,都事往龍仁考戶籍,自致遷就云矣。上曰,拿來都事分揀。出榻敎權一衡曰,新除授承旨徐命珩,牌招,何如?上曰,牌招。出榻敎權一衡曰,如金陽澤·李毅中·洪益三等,未給牒者給牒,已給牒者敍用事,擧條啓下矣。與三人同罪被譴之人,似當一體捧傳旨,而其中或有名發筵席者,或有初不擧論者,自下不敢擅便,故敢此仰達矣。上曰,一體捧傳旨,可也。出擧條金在魯曰,昨日久臨帳殿,聖體若何?上曰,一樣矣。在魯曰,臣病氣不輕,晩始入來,不勝惶恐矣。上曰,予豈不知耶?吳遂采曰,大王大妃殿·中宮殿,當爲夕問安。臣與史官,當爲同出矣。上曰,然矣。臣壽鳳與鄭純儉,同爲出去。金相福曰,板契及陰夜往來之說,豈不怪駭?世彦陰險,以黨心誣人,當之者豈不悶乎?此宜別加訊問也。上曰,此則金相福之說是矣。南泰良曰,門限已迫,而軍號不下,故敢達矣。上曰,當下之矣。上曰,卿等雖以無此事爲可幸,而旣有此心,何異惡逆也?親鞫之弊,至及於貢人,予豈樂爲也?得中若以誣人惡逆服之,則當酌處徵,而徵雖無此事,得中亦非無端爲說也。徵與得中,皆是黨心也。杖死無惜,而孟子曰,不嗜殺人者能一之。予有爲東宮樹善之意矣。酌處未知如何也?興慶曰,好生之德雖好,而渠輩之罪可死矣。金在魯曰,得中若以下款事自服,則徵之罪固輕,而疏中之言,不可信也。宜更訊問也。上曰,渠輩若盡死,則亦可謂不明矣。在魯曰,好生之德則誠好矣。宋寅明曰,遲晩者得生,豈不如何耶?趙顯命曰,已行與未行,固有異,而疏後狂言,亦豈至於殺之乎?鄭錫五曰,俱無可惜矣。李春躋曰,以好生之德酌處,亦何妨也?柳儼曰,黨心之敎,似如何矣。今則只究其本情而鋤治,可矣。上曰,工判爲國血忱,予知之矣。然渠輩之事,豈不由於黨心也?儼曰,血忱下敎,豈不感泣?人臣得此言於君父之前,報國之心,當何如耶?臣於聖敎中,有區區遠慮,故敢達,而兩罪人俱是虛詤,大臣所達,亦有深慮矣。上曰,予乃覺之矣。柳復明曰,旣已承款,當正法矣。上曰,執法之論也。儼曰,趙徵之以不知姜月塘爲言者,亦可疑也。尹光紹曰,刑獄有守法處,亦有參情以決者。臣意則聖敎得宜矣。金尙喆曰,以獄體言之,則得中是告者,徵是被告者,使徵而果有是凶言,徵當正法,使得中而誣人,則得中當正法。兩罪人,不可不究覈得情,臣意則姑不可酌處矣。上曰,此則金尙喆之言,是矣。寅明曰,儒臣執經之論,固當如此矣。金相福曰,姑不得端緖,不宜酌處,而聖敎亦好矣。洪重孝曰,今此酌處之命,雖認好生之聖意,而揆以鞫體,則得中旣已遲晩,自有其律,不可容貸。趙徵,則見今參鞫諸臣無不曰,月塘事,渠無不知之理云,而不爲更問,徑先酌處,則不成鞫體。所當嚴刑取招,渠若直招,則當施逆律,終若忍杖不服,則杖殺何惜也?徑先酌處,則終未知得當矣。上曰,重孝之言,果是執法之論矣。寅明曰,臣見亦然矣。李衡萬曰,臣意則聖敎誠好矣。尹學東曰,以鞫體則得中當死,而趙徵亦當嚴刑,期於得情正法矣。黃景源曰,今此酌處,雖出於好生之德,而此獄關係至重,得中已服,趙徵未服,博詢諸臣,明法嚴處,使獄體得正焉。尹得載曰,尹學東之言,是也。在魯曰,上下款旣異,此宜一問矣。上曰,兩人宜共載一輿矣。顯命曰,使徵設有是言,旣是疏後言,則不必殺之也。執義李渭輔曰,趙徵則宜更問,而得中則豈可生出獄門也?獻納閔光遇曰,趙徵有此言,則豈可生也?得中旣聞其言,則豈可一日忍之,而今始告之,此不宜徑先酌處矣。金尙喆曰,臣於初詢問時,已有所陳,而徵則巫妾事,雖得伸脫,姜月塘一款,姑未得伸。在徵,可謂半脫半未脫。得中則巫女事,雖已落空,姜月塘事,終不以誣人自服。在得中,可謂半服半不服。兩日親鞫,終未得究竟,則其在國體獄體,俱不成擧措。臣意則更加嚴鞫於得中,竝與姜月塘事,而渠果誣人云,則以誣人惡逆正法,然後人心世道,庶可捄正。若得中,終始以姜月塘事,謂之徵有是事,而更加嚴鞫於徵,徵果就服,則徵當正法。今日右相以爲,使徵設有是言,不必殺之云者,臣意則未知其然矣。上曰,此則金尙喆之言是矣。右相不必殺云者,可謂以德報怨矣。顯命曰,臣是以直報怨。使徵雖有是言,此是疏後狂言,豈以醉談殺人乎?李衡萬曰,聖意誠得中矣。上曰,雖酌處,而有耳目之官,豈不爭之耶?上命承旨書傳敎曰,噫,人心叵測,世道陷溺,初以黨習,互起陰心。趙徵以罔測不道之說,肆然說道。李得中,乘其機而傅會捏合於罔測不忍聞之事者,嚴問之下,綻露無餘。究其狀,其當共懸其首於藁街之上,以洩上下之憤,而一則酒後狂說,一則上款一節,非渠做言,十分參酌,雖貸一律,噫,追惟往歲,顧今宗國,豈忍此等之事,萌於心中,倖機傅會乎?亦不可循例酌處。逐日竝嚴刑三次後,黑山島定配。又命書傳敎曰,李熙之行身不正,以鞫招推之可知,而今番鞫事,無可問者,特爲放送,使渠自靖。又命書傳敎曰,柳明復·兪漢佐·次蟾竝放送。宋寅明曰,巫女次蟾,旣無所犯,似當依聖敎全釋,而渠旣以妖惡稱,且觀諸罪人之招,則雜人多聚渠家,亦極不吉。此輩不可留置輦轂,投之遠方,恐爲得宜矣。上曰,他大臣之意,何如?金在魯曰,次蟾雖無顯發於此事,而旣已受刑,似不可全釋,宜配遠地,以懲妖惡也。趙顯命曰,臣見亦然矣。上曰,大臣以國體言之,自秋曹遠配,可也。出擧條柳儼曰,臣有區區微見,敢此仰達矣。臣見右相,則其言悲切,令人生淚矣。右相以爲,見今番獄事後,便無生世之心,以喪性之人自處,而將欲裂毁冠冕,屛廢田里云矣。臣以其於忘恩負德何哉之意,相勉,則了無肯意。右相素有固執,恐有任情徑行之擧矣。上曰,所達出於血忱也。顯命曰,臣不得遞,則當有自處之事,威罰恩禮,將不暇顧矣。俯諒善處,伏望矣。上曰,何如是耶?顯命涕泣曰,賢嬪宮入宮時,臣兄與臣,歷論國朝故事,相爲勉戒,而姜月塘事,亦在其中矣。豈料今日,忍聞此等凶言耶?專由於臣之生在故也。以臣身而至於何境耶?臣當死矣。雖或不死,不宜更以人理責臣矣。儼曰,情事甚惻,而以不負國之意言之,則似無肯意矣。忠實有向國之誠,如右相者,豈易得哉?竊恐因其固執,而生怪擧矣。深軫勉留之道,何如?上曰,工判之以大臣去就爲言者,雖出苦心,而怪擧之說,事體未安,推考,可也。出擧條儼曰,若有徑情之行,不可防讒人矣。顯命曰,臣非兒女子,豈至涕泣陳懇耶?顧其情則慼矣。俯賜矜念,特解相職,伏望矣。在魯曰,右相性品過潔,故如此矣。寅明曰,其亦隘矣。上曰,隘矣。推其兩人之事,則俱無北面於予之心者也。此非嫉卿也,思之心酸矣。與李彦世有輕重大小,而其心則同矣。予今只存軀殼,卿豈忍棄予而遠往乎?他日必悔之矣。顯命曰,臣今則喪性矣,不可責以人理。若蒙許解此職名,則當以時入侍,頻瞻天顔矣。上曰,一而爲二矣。領相亦思回心宜矣。在魯曰,臣則旣不能爲徑情之行,又不敢爲自廢之計,情勢之迫隘,與右相異矣。臣豈可更出世路耶?俯賜矜念,從容善處,伏望矣。上曰,卿出而後,可勉右揆矣。在魯曰,臣之情勢,豈宜更出耶?右相則與臣異矣。金尙喆曰,大臣事誠慨然矣。今日大臣去就重乎?聖躬重乎?聖意藹然,聖敎悲惻,在大臣之道,必當曰,臣等之區區去就,何可恤乎?惟願聖上之斯速還宮云,而不此之爲,半夜相持,更漏已深,大臣之如此者,豈不慨然乎?上曰,此則金尙喆之言,豈不甚乎?然若未得大臣不復撕捱之諾,則雖徹夜,不可還宮矣。尹光紹曰,聖躬保護重乎?大臣去就重乎?速許還宮,伏望矣。上曰,首揆許以撤單,右揆許以不復如是,然後可以還宮矣。在魯曰,聖敎至此,以臣情勢,豈宜復出,而當依下敎撤單矣。顯命曰,臣當仰體聖敎矣。上曰,右揆至金虎門外,將不變乎?顯命曰,臣敢不承敎耶?李渭輔啓曰,臣年邁氣殘,本不合於淸朝言責之任,而適當親鞫之日,黽勉供仕,臣自早朝,來待闕下,而適腹痛苦劇,帳殿親臨之時,未及入侍,惶悚待罪矣。聖敎諄切,責以耳目之官,緩緩入來,至有重推之命,臣誠不勝震隕欲死。身爲臺官,旣帶重推,則不得行公,而矇然不察,仍爲入侍,尤損臺體,臣何可一刻仍冒於臺次乎?請命遞斥臣職。上曰,勿辭。金尙翼曰,執義李渭輔,再啓煩瀆,退待物論矣。上曰,知道。閔光遇啓曰,臣情危病苦,無望供仕,而適當親臨鞫囚之日,義重請討,黽勉冒出矣。今以殿坐後緩緩入來,至有重推之命,臣誠惶愧,怠慢之罪,實無所逃。且身爲言官,帶推行公,旣無前例,則矇然不察,循例入侍,尤損臺體。以此以彼,其何敢一刻仍冒於臺次乎?請命遞斥臣職。上曰,勿辭。金尙翼曰,獻納閔光遇,再啓煩瀆,退待物論矣。上曰,知道。上曰,同副承旨,金吾堂上來前。鄭錫五曰,旣下本府則有忌日,而明日卽望日矣。上曰,勿拘日次,可也。柳儼曰,拘忌日,宜不可不觀矣。上曰,只國忌日停之。儼曰,罪人氣息,或奄奄垂盡,則當草記停刑耶?上曰,可也。諸臣以次退出。
上在昌德宮。停常參·經筵。
辰時,日暈,暈上有冠。夜一更,月入太微西垣內。
下直,居昌府使沈潭,寧海府使李徵夏,柒谷府使金養中,豐基郡守梁廷虎,梁山郡守吳命厚,陜川郡守金始煐,遂安郡守柳綽,樂安郡守崔後泰,淸河縣監李廷瑗,新寧縣監金昌運,靈山縣監李海濱,陰城縣監鄭觀賓,扶安縣監李景說,龍岡縣令趙明鼎,同福縣監李敏中,慈仁縣監吳浻,開寧縣監洪啓鉉,奉化縣監宋思欽,玉果縣監申有源,老江僉使申聖輅。
大殿·大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。
南泰良啓曰,今日賓廳坐起日次,而纔經親鞫,連日引接,有妨靜攝中,不得來會云矣。敢啓。傳曰,知道。
金尙翼啓曰,大司憲金鎭商,掌令朴致文在外,執義李渭輔避嫌退待,掌令一員,持平二員未差,今日以監察茶時之意,敢啓。傳曰,知道。
吳遂采啓曰,賓廳坐起,旣已頉稟,所當持公事入侍,而時無公事,不得入侍之意,敢啓。傳曰,知道。
藥房都提調臣兪拓基,副提調臣沈聖希啓曰,伏未審夜來,聖體若何?昨日侵曉,出臨帳殿,至夕乃罷,靜攝中不瑕有傷損之節乎?大王大妃殿氣候何如?嬪宮腫患,膿汁一向順出,而氣候漸有差勝之勢乎?今日令醫女趁早入診,詳察症候宜當。臣等不任終宵憂慮,敢此問安,竝爲仰稟。答曰,知道。慈殿氣候下敎。予則一樣,而嬪宮氣候,已諭矣。待下敎入侍宜矣。大王大妃殿·中宮殿,藥房口傳問安。答曰,知道。
吳遂采啓曰,右副承旨徐命珩,今日不爲仕進,牌招,何如?傳曰,允。
權一衡啓曰,卽者檢閱李基德·鄭純儉,托以館例,投疏徑出,原疏纔已退行,而此與無端徑出有異,竝推考警責,仍卽牌招,何如?傳曰,允。
以檢閱李基德·鄭純儉牌不進罷職傳旨,傳于金尙翼曰,竝推考傳旨捧入。
備忘記,傳于金尙翼曰,今下弓矢,老江僉使車聖輅處給送。
平安監司狀啓,孟山等官居入作白時萬子丁龍等囕死事,傳于吳遂采曰,囕死人等,令本道恤典擧行。
權一衡,以禮曹言啓曰,今此御眞奉往時,晝停及宿所,以客舍大廳排設,而舡上幄次排設諸事,令工曹各該司及司鑰擧行,亦令本道·本府,各別精備待候事,依癸巳年例,節目磨鍊,啓下,分付矣。卽見京畿監司報備局牒呈內辭緣,則御眞輦奉安處所,排日月屛風·龍紋席·仰帳·寢帳·大鍮燭臺等物,本非外邑所在,不得不新備待令,而殘邑形勢,實無猝辦之路,雖欲借用,乃是司鑰房御幕所用,則以外邑私力,萬無得用之勢,而如以不見載於謄錄,斷斷不施,則勿拘公私所有,隨便借用事,指一分付云,而備局題辭內,啓稟變通之意,捧甘本曹矣。以前後節目觀之,則排設諸事,令各該司及司鑰擧行,亦令本道·本府,精備待候云。司鑰及各該司擧行云者,自闕內至江頭之謂也,本道·本府待候者,渡江後之謂也,而外邑之猝難新備,以例用常件,苟且充用,則事體之未安,誠如道臣所報。晝停及宿所排設,一依陵幸時例,竝令司鑰及各該司擧行之意,分付,何如?傳曰,允。
吏曹御眞奉往萬寧殿時陪從大臣望,領中樞府事徐命均,判中樞府事金興慶,領議政金在魯,左議政宋寅明,判中樞府事兪拓基,右議政趙顯命。
權一衡,以吏曹言啓曰,承文院判校黃沇呈狀內,身病甚重,勢難察任云。改差,何如?傳曰,允。
傳于金尙翼曰,罪人等,輟直後,卽爲擧行,而未及擧行之前,則供饋等事,如初各別嚴飭事,分付該府。
吳遂采,以戶曹言啓曰,依傳敎,領議政金在魯自去十一月今二月至合四朔祿俸,令倉官更爲輸送于本家則以爲,昨因鞫事嚴重,特諭勤摯,不得不暫爲進參,而情病萬無因仍供職之勢,決不敢冒受常祿云,又不領受,何以爲之?敢稟。傳曰,令倉官更爲輸送。
金尙翼,以義禁府言啓曰,昨日旣有罪人趙徵·李得中逐日嚴刑之敎。臣等今日平明會坐,趙徵爲先刑推,訊杖十九度,而伏聞有掇直後擧行之傳敎,卽爲停止,具枷杻及供饋等事,一依下敎,如初爲之之意,敢啓。傳曰,知道。
又以御營廳言啓曰,奉常寺熟手有闕之代,以本營軍兵啓下者,至於八名之多矣。取考謄錄,則壬子年六月二十三日引見入侍時,因大臣陳達,三軍門軍兵,勿爲移定工匠,定式施行事蒙允,故戊戌年,奉常寺以訓局禁營軍兵熟手啓下,而兩營草記,仍存本役事,又爲蒙允,則各營軍兵之不得移定熟手者,明有定式矣。本廳軍兵之移屬奉常寺熟手者金廷澤·金尙郁·金弼世·金廷泰·秋大壽·金世昌·金光澤·徐斗丁等,依壬子戊戌定式,仍存軍兵,以他無故熟手,啓下使役之意,分付該寺,何如?傳曰,允。
又以仁政門重建都監言啓曰,光範門門額書寫人員,別單書入之意,敢啓。傳曰,知道。
又啓曰,執義李渭輔,獻納閔光遇,引避退待,已至多日,憲府無行公之員,處置歸於諫院。除在外外,正言李永祿牌招,以爲處置之地,何如?傳曰,允。
又以奉常寺官員,以提調意啓曰,本寺以祭享衙門,逐朔應行元祭外,各處無時別祭,連續不絶,各色祭需中最多用者眞荏子也。近年以來,眞荏極貴,以市上若干所出之物,勢難貿用於許多祭享所用之故,依內贍寺供上眞荏卜定例施行事,前已草記蒙允,而該曹一切防塞,不許卜定。當此祭享稠疊之日,祭需預先措備,然後可免臨時窘急之患,且念供上與祭享,宜無異同,而內贍寺眞荏百石,卽爲卜定於外方,獨於本寺祭享所用,草記允下之事,若是持難,事涉不當。依內贍寺卜定例,眞荏限一百石卽爲卜定事,更爲分付該曹,擧行,何如?傳曰,允。
正言李永祿啓曰,請充軍罪人李時蕃依律處斷。請逆魁坦緣坐籍沒等事,亟命王府依法擧行。請還寢罪人泰績酌處之命,仍令鞫廳嚴刑得情,夬正王法。請聖鐸等二人,竝令還發配所。四啓措辭竝見上執義李渭輔,獻納閔光遇,竝引嫌而退。兩避嫌措辭竝見上入侍差晩,雖緣急病,旣勤聖敎,勢難仍在,未及周旋,縱出卒遽,特推之下,不可仍在。請執義李渭輔,獻納閔光遇,竝命遞差。答曰,不允。處置事,依啓。
大王大妃殿·中宮殿,藥房口傳夕問安。答曰,知道。
領府事徐命均箚曰,伏以,連日帳殿,親臨鞫囚,日氣尙峭冷,伏惟聖體,不瑕有傷損之節乎?臣不勝憂慮萬萬。臣晩聞有妖變,未知裏面事情,第深驚慮,且承批敎之嚴,不敢不進詣闕下。筋力行步,猶可一分强策,最其泄度頻數,不能頃刻耐住,反復思量,萬無出入殿陛之路,至煩喉院之稟達,懍惕增深,千萬意外,特命史官,諭令退去調理,仍承遣醫臨視之恩數,臣誠惶隕感激,不知死所。繼而頒以珍劑,得延時日之命,莫非隆渥所曁,而臣之病勢,少無所減,兩日徊徨於禁扃之外,而瞻望咫尺,終不得入參諸臣之後,臣之罪戾,於是乎尤萬萬難贖矣。身忝大官,負犯至此。伏乞聖明,亟賜嚴處,千萬幸甚。取進止。答曰,省箚具悉卿懇。以疾未參,其何所傷?卿須安心,勿辭善攝焉。仍傳曰,遣史官傳諭。
上在昌德宮。停常參·經筵。
世宗大王忌辰齋戒。
金尙翼啓曰,大司憲金鎭商,掌令朴致文在外,執義·掌令一員,持平二員未差,今日以監察茶時之意,敢啓。傳曰,知道。
南泰良,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
大殿·大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。
藥房都提調臣兪拓基,副提調臣沈聖希啓曰,伏未審夜來,聖體若何?大王大妃殿氣候何如?嬪宮腫患,膿汁幾盡流出,而氣候亦何如?諸醫以爲,腫口近處,宜以桑灰水薰洗,故將爲煎入矣。今日令醫女入診,詳察宜當。臣等不任終宵憂慮,敢此問安,竝爲仰稟。答曰,知道。慈殿氣候,當下敎于入侍,予則一樣,嬪宮氣候,已諭矣。依下敎,今日入侍宜矣。大王大妃殿·中宮殿,藥房口傳問安。答曰,知道。
金尙翼啓曰,檢閱李基德·鄭純儉,旣有只推之命,竝卽牌招,何如?傳曰,允。
南泰良啓曰,卽者守禦使趙觀彬,陳疏出城,仍使褊裨,來納密符,何以爲之?敢稟。傳曰,還送。
又啓曰,守禦使趙觀彬處,依傳敎還送密符,則來到都門外,又使褊裨還納,仍卽退出江外云。何以爲之?敢稟。傳曰,密符留之,有下敎事,卽爲入來事,分付。
右副承旨徐命珩疏曰,伏以臣,賦性愚昧,行己疎迂,一無肖似,百不踰人。且以孤弱之根,素無蘿藤之附,雖於名利之塗,馳逐之場,未嘗揚臂而進,本自斂迹而退。立朝以後數十餘年,前後踐歷者,罔不踰涯,徒荷天地生成之澤,拂拭之恩。內踐臺省之職,外受州府之寄,未嘗不夙夜恐懼,一心靡懈,惟思絲毫之補,涓埃之酬矣。向來南漢保障之任,職責尤重,擔負不輕,畿輔强禦,素稱難治,堤防稍嚴,則浮言先動,政法稍峻,則積謗旋至。臣之早晩顚沛,非但臣之自料,親知或有慮之者矣。惟彼朴聖源之詬辱臣者,罪狀臣者,其所爲說,不但在於就事論事,縱使血怨骨讎之報復者,無以加之。今臣欲更提其事而略辨之,則前之供辭,已悉無餘,以聖上日月之明,亦必盡燭而無遺矣,臣何必煩複於時日稍久之後,瀆擾於紸纊之下哉?第其山城樹木斫伐之事,非病風者之所可爲,則其萬萬無理之說,雖使三尺童聞之,其誰信之?惟此一事,旣知其孟浪,則其他搆捏,都歸虛無,聖鑑在上,臣何多辨?臣自出圓扉,益頌君恩,杜門屛跡,與世相疎,素患痰癖,又復侵苦,世念都灰,望絶榮塗。卽者銀臺新除,忽及此際,顧臣情勢,夫豈有一分冒出之路,而適値親臨帳殿,他不暇顧,黽勉入肅,逖違之餘,一瞻耿光,區區微忱,死無餘恨。今已鞫事收殺,則是臣必遞之日也。夤緣倖會,盤礴蹲冒,斷無是理。使臣苟有毫分可强之勢,則當此嬪宮問候之時,豈敢爲退伏之計哉?言念及此,生不如死。玆隨天牌,疾聲哀籲於天地父母之前,伏乞聖慈,曲察臣由中之懇,哀之憐之,以垂終始全保之澤,則是所謂拔之坑坹,置之衽席者也。亟命鐫削臣職,因令選部,勿復檢擬,則臣謹當退歸田里,遠避駭機,歌詠聖澤,沒齒無怨。此亦報效之一道,惟聖明矜察焉。臣無任云云。答曰,省疏具悉。其何撕捱?爾其勿辭察職。
大司成李錫杓疏曰,伏以臣,自受海西審理之命,居然已踰月矣。義重往役,何敢爲久淹之計,而顧以親病之危劇,不忍遽捨,稍竢少減之勢,以爲離發之地,卽今形症,漸有難言之憂,而君命之許久稽滯,亦添漫蹇之罪,惶悶之極,敢冒萬死,泣血陳懇於仁覆之下,以冀哀憐而矜諒焉。蓋臣之祖母,今年恰滿七十矣。自臘月初得奇疾,症類陰症傷寒,輾轉彌留,進退危篤者,首尾幾四十餘日。又自前月念間,忽然大寒戰,添成昏窒之症,或一日而再窒,或間日而一窒,一經昏窒,元氣輒落一層,痛處不能指的,而呻吟之聲自出,精神似不全昧,而譫妄之言不絶,坐則急喘隨作,頭目無以自持,臥則頑痰涌上,胸膈常若格塞,夜不交一睫,口不下粒米,一日二日不知不覺之中,自有日下之勢,殆醫家所謂末疾也。目下情理,姑毋論於行事之早晩,而一縷昏綴之中,猶能念臣之行,每執手而言曰,汝將何時去乎?吾能復見汝否乎?語到相離,淚輒凝眶。噫,使臣祖母,雖或無病康强,年紀之篤老如此,則在臣難離之情,尙且有牽衣徘徊之戀。況今遠違於數千里之地,往返於兩三月之後,而病狀之危急,又至於此者乎?萬一有靡及之悔,則臣之情事,固無可言,而亦豈不有傷於孝理之化者耶?今臣欲去則情旣不忍,欲留則義有不敢,方寸交亂,公私兩難,眷顧掩抑,淚涕爲日,臣情到此,其亦窮矣。噫,忠孝本無二致,恩義有時相奪。臣雖無狀,亦知王事之重矣。情有可强,豈忍飾辭於親病,而況在今日,尤不敢有飾之狀,抑亦通朝之所共知。區區日夜之所蘄祝者,惟望聖慈俯詢實狀,早賜變通,毋令公事狼狽,私情得以自由,則天地生成之澤,臣雖闔門糜粉,其將何以報之?臨疏涕泣,不知所達。臣無任云云。答曰,省疏具悉。所陳者,當諭於相臣矣。
右議政趙顯命疏曰,伏以,臣之自廢之義,昨於帳殿,已備陳矣。今日之事,皆以臣故,無臣身則豈有此事也?彼雖醉酗狂言,言者心之宣也,無是心則無是言。噫噫,其心可知已。臣若早自歛退,息影於朝著之間,則彼將何所惡而爲此也?臣以不才無狀,亢滿已久,而旣去復來,遲回不決者,如血之心,但欲圖報國恩之萬一,且欲稍俟東宮邸下十五六歲,徐爲告退之計,曾與僚相有成言,而今卒遇此事,臣於是,不可以復遲待矣。緣臣不忠,至使兩宮不敢言之地,俱入於彼此凶人揣摩指擬之中,痛心酸骨,慘何忍言?此莫非臣有以致之,而思所報國恩者,適所以招國禍也。有臣如此,生亦何爲?臣自聞此說,忘寢廢食,五內焚灼,殆至於發狂之境,欲於鞫事收殺後,裂毁冠冕,走入深山,爲終身放廢之計,而昨承悲惻之敎,不得不姑爲遲留,先以短疏,略陳血懇。伏願殿下,哀臣憐臣,卽許遞免相職,俾臣退奉朝請,任便京鄕,未死之前,時時入瞻天顔,以慰犬馬之戀焉。臣無任云云。答曰,省疏具悉卿懇。旣諭帳殿,此等之徒,此等之心,關係宗國。此等國勢,此等人心,上下共礪之時,卿之起心,予則曰偏。只思大體,亦體帳殿之敎,安心勿辭,其卽視事焉。仍傳曰,遣史官傳諭。
禮曹判書趙尙絅疏曰,伏以,臣於日昨候班,重觸寒冷,宿患塊癖,猝然上衝,胸腹如刺,幾乎昏窒,僅僅罷還,委身床席,頑痰凝結,呼吸喘促,不能俯仰,作一蘧蒢,氣息如縷,隔死如紙,一日二日,差歇無期,房闈之間,不能運動,實無復起爲人之望,而御眞奉安,期日已迫。顧臣病狀,萬無跨馬陪進之勢,若不趁卽變通,事多窘急。玆敢倩人搆疏,仰瀆宸嚴,伏乞聖明,亟命遞臣所帶之任,以幸國事,千萬幸甚。臣無任云云。答曰,省疏具悉。卿衰雖知,今者陳章,其或過矣乎。卿其勿辭行公。
副司直趙觀彬疏曰,伏以臣,徒懷報主之苦誠,全昧庇身之良圖,私義之多乖而不恤也,衆憾之交伺而不顧也,惟以生循宗國,死慰先臣,自矢于心,而行途難平,坐席不煖,職稍緊而釁輒生,秩漸高而忌愈集,甚則禍心隱見,親知代憂。臣已知其初心落虛,末策在休,而猶復强綰戎符,姑淹京輦,臣之情其亦慼矣。乃者得聞親鞫時罪人,有提臣姓名者。鞫體嚴密,雖未詳顚末,而要之,故爲虛謊之說,欲售眩惑之計。雖幸父母在上,日月臨下,排布之密機,網打之凶心,終不得逞焉,噫,臣之至今喙息,得免彼輩之毒手者,莫非聖上全保之澤,而此尤爲臣此生難報罔極之一異恩矣。惟宜銘之心肺,答以頂踵,顧不必復提凶言,有若辨明者然,而第念此獄,專以趙徵爲緊關,又謂臣與徵相知,隱然有媒孽嫁禍之意,噫嘻憯矣。徵是京族,世人之知徵者何限,而其所拈臣爲說者,尤可見造意之叵測。此豈得中·沈輩所獨辦者哉?況得中卽自中之死士,而以奸毒機詐,名於世久矣。沈亦一番人之賤孽,扶逆論多密交,素稱陰譎之人也,而使此兩人,證成此獄,則其有綢繆情迹,經營機括,必欲打盡善類,尤急於臣者,灼然可知。及其末稍吐實,凶情盡露,而未經深究,遽加酌處,苟使徵有乘醉不道之說,一如得中輩所告,則宜無可生之理。得中·沈,若承指揮做獄辭,欲禍朝紳,假徵爲階,則其在王法,亦宜覈其根因,明示典刑,而兩罪俱生,如是而止,臣恐辛壬羅織之禍,其將復作於今日,而國事不知稅駕於何地。以我聖上折姦之明,防患之智,宜有所翻然開悟,赫然懲討之擧矣。臣雖汚下,亦豈有一毫私義,以誤聖朝之刑政也哉?臣惟齋誠顒祝,以俟處分,而如臣去就之義,則有不容一日遲徊者,彼不逞輩之甘心於臣者,固必至之勢,而亦不料凶計之若是其巧且急矣。臣之復出世路,雖自附於死生休戚之大義,而未補國事,徒嬰世禍,則其奈違古人知幾之戒,貽後世喪義之譏,何哉?倘聖上察臣苦心,視以有可恃無可罪之臣,則尤宜許臣退歸,俾遠機穽,得以苟保軀命,須臾無死,雖或不幸,而國家有緩急,則臣當請爲執殳前軀之卒,以效懷恩死酬之誠。如此則君臣上下,各盡其恩與義矣。臣性甚褊急,不能臨事忍耐,而尙費半日深思,始乃陳告歸之章,竝所授密符,納之喉院,涕淚出城,步步回首。臣所耿結者,時勢日益憂虞,而不復一登前席,少陳愚忠耳。伏乞聖慈,俯賜矜察,亟命先削臣所兼諸任,仍勘臣擅行之罪,以嚴常憲,以全微尙焉。臣無任云云。答曰,省疏具悉。噫,人心叵測,以黨心乘機搆捏,何待渠之遲晩?渠旣以此自伏,帳殿下敎,亦已快釋,卿何毫分介滯于心?噫,先卿知遇於昔年,而予欲任卿,意槪追昔。設令或渠不承款,此等之輩,豈敢售其意於予乎?卿之此擧,其涉過矣。卿其勿辭,其卽入來行公。
乙丑二月十六日午時,上御德成閣。藥房入診入侍時,都提調兪拓基,副提調沈聖希,記事官李克祿,記注官李孟休,記事官李澤徵,提調李周鎭追後入侍。醫官金聖三·金壽煃·鄭文恒·皮世麟·金履亨·柳徵瑞,諸臣以次進伏訖。聖希曰,提調李周鎭,方來待閤外,而不敢遽然入侍,故敢達。上曰,予旣來此,提調亦何有不安之端?注書出往,與之偕入。臣克祿承命,傳諭後偕入。拓基曰,靜攝之中,連日親臨帳殿,再昨則夜深乃罷,聖體若何?上曰,無他症恙,但臍下浮高之症甚悶矣。拓基曰,煉臍時,艾多灸過,火力多入,以致浮高而然耶?上曰,然矣。今日將以慈殿氣候下敎,而嬪宮腫患,亦將下敎,故使之入侍矣。拓基曰,大王大妃殿氣候若何?上曰,一樣矣。拓基曰,嬪宮腫患,濃汁幾盡流出,而寢睡食治等節頗勝云,伏未審氣候何如?上曰,大體一樣,而容貌似瘦,似以病故而然矣。拓基曰,針醫外,先令入診,何如?上曰,首醫俄纔爲之矣。拓基曰,然則金履亨·柳徵瑞入診宜矣。履亨診曰,左三部似沈,右三部微帶數矣。徵瑞曰,少似沈潤,而大體均矣。上曰,慈殿粟米飮後,口味一樣,玉音重濁。近似少愈,而耳部有聲,淸汁之出,又復如前。今日以蘇薑茶欲進,而予以粟米飮,當問汝輩後,進御爲達矣。予則以一錢參劑五貼欲進,則慈殿以欲進二錢參爲敎,或者時有似眩非眩之症,服此後夬愈爲敎。淸心元,渴症似愈,而粟米飮進御時,不服矣。今則微有感氣,頭疼似作,粟米飮之外,欲進蘇薑茶爲敎,而予則以六君子湯仰達而來。今則當用補中益氣湯,而每敎以重難,湯劑何以爲之?拓基曰,耳部淸汁流出之外,又有風樹聲,此是老人例症矣。上曰,然乎?應三曰,慈候雖有感氣,而本有風熱故然矣。粟米飮固當連用,而蘇薑茶有發散之慮,參蘇飮有溫解之效矣。壽煃曰,參橘茶·粟米飮,八貼連進。以人參言之,殆過一兩,而無顯害之可言,則藥路可謂定矣。耳部之候,雖衰境例症,而春氣方盛,參蘇飮卽和解之劑,先進此藥二三貼宜矣。履亨·徵瑞曰,解感無如參蘇飮。上曰,諸醫之議均然乎?應三曰,然矣。上曰,二錢參無乃過乎?應三曰,先以一錢劑進,似好矣。上曰,前日則補劑不無重難之意,今則意思似變矣。拓基曰,然則以三貼參蘇飮劑進乎?上曰,依爲之。房內如暈之症,是眩氣乎?應三曰,眩氣有風熱所祟,有不足所祟,此必不足所致矣。壽煃曰,百症皆由元氣,此皆氣虛所致矣。徵瑞曰,參蘇飮一錢參,不過推氣而已,元非補劑,二錢似不減於粟米飮中矣。應三曰,徵瑞之言似是矣。上曰,天顔益覺非昔時。予於臣子時,不敢頻頻仰瞻。近來時望天顔,則玉色年年似異,微有靑黃氣,眼胞亦似深奧矣。拓基曰,此是老人例症矣。上曰,恒言不稱老,予豈曰老耶?但覽鏡亦覺漸衰矣。拓基曰,臣有七十八歲老母,而筋力凡百,年年稍異矣。上曰,年齡果高矣。拓基曰,粟米飮依前煎入乎?上曰,唯。周鎭曰,水剌厭進,則饌物不可不別定,以爲匙箸稍輕之道,如生鰒等物,可以分定矣。上曰,以大口言之,半乾似好,而今則節晩矣。周鎭曰,黃海道甘同,鹽味甚好矣。上曰,世子亦好喫,而慈殿果善進御矣。拓基曰,然則生鰒·大口·甘同三件種分定乎?上曰,唯。煉臍有一效一害,搔癢特甚,行步亦難,一日臥而調治則似愈,而不得爲之。慈殿亦知其拜跪之難,使之調理,而數處行步,輒有微牽之症矣。聖希曰,今番艾多灸過,故如此矣。拓基曰,艾雖非過,吹煉大過,煙氣頗毒矣。周鎭曰,今後則以他方文煉之,勿用吹煉之方,似好矣。上曰,灸瘡以黃柏末散之如何?應三曰,此是涼劑似好,而不令裏衣傷害無妨,連以楊湯洗之爲宜矣。上曰,嬪宮腫患,當用㪚針乎?世麟曰,然矣。上曰,松月雖曰善針,不如熟手矣。應三曰,女人終不如男醫矣。上曰,與洪鳳漢相議爲之,可也。諸臣以次退出。
上在昌德宮。停常參·經筵。
世宗大王忌辰。
夜五更,月暈,廻火星。
金尙翼啓曰,大司憲金鎭商,掌令朴致文在外,執義·掌令一員,持平二員未差。今日以監察茶時之意,敢啓。傳曰,知道。
大殿·大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。
藥房都提調臣兪拓基,提調臣李周鎭,副提調臣沈聖希啓曰,伏未審夜來,聖體若何?大王大妃殿氣候何如?嬪宮腫患瘡口,桑灰水薰洗後,其有收斂之勢,而氣候亦何如?今日令醫女入診,詳察宜當。臣等不任終宵憂慮,敢此問安,竝爲仰稟。答曰,知道。慈殿氣候下敎,予則一樣,嬪宮氣候已諭矣。大王大妃殿·中宮殿,藥房口傳問安。答曰,知道。
傳于權一衡曰,風日如此,今番王世子祗迎一節,置之。
南泰良啓曰,行司直趙觀彬,依下敎入來矣。傳曰,詣閤。
大殿·大王大妃殿·中宮殿·世子宮·嬪宮·賢嬪宮,藥房口傳問安。答曰,知道。
傳于南泰良曰,政院勿爲問安。
二月十七日申時,上御熙政堂。行司直趙觀彬引見入侍時,行司直趙觀彬,左副承旨南泰良,記事官李壽鳳,編修官任鏡觀,記事官李澤徵,以次進伏。上曰,世道人心,無復餘地。今番妖獄,往牒所無。渠旣遲晩,情節綻露,而其中語關於卿者,伊日帳殿之特命勿書,意蓋深矣。卿何過擧至此?趙觀彬曰,人臣之受恩於君父者,考之史牒,今古何限,而不可以文字形容者,其孰如臣所被罔極之恩乎?若非天地父母之德,臣之一身,糜碎已久,臣豈得着此帽登此筵,而臣心到此,罔極罔極。先臣臨命,嘗謂臣曰,東宮若全保,則汝當竭力事之,毋負聖考之恩。又曰吾雖至此境,有天道,有王法,有公議,戕害善類者,終必不免常刑,汝勿過於讎怨報復。倘或不體吾言,則非吾子也。臣之尙今遲廻,不忍便訣者,蓋若此也,而臣之心事,亦有可見者矣。因淚下如雨,咽不成聲曰,臣之惡彼輩,事理固然,而彼輩之必欲搆殺臣者,不料如是之急也。無乃彼輩恐臣有相害之意,如是謀殺,而臣則本無險惡之心,決不以私怨,害無故之人矣。上曰,卿今入侍,承宣亦在矣。今番鞫獄,所關實不少矣。觀彬曰,殿下卽臣之父母,何情不盡?但念臣入死出生,嫌不能盡達,而若以鞫體言之,固當益加窮覈,而罪人之提臣姓名處,或有聖心未分曉處耶?上曰,此豈有一毫未曉之端耶?全是妖妄,而其時招中如夏賊等說,亦剩語,在上者當折之而已。靜思之,徵與得中,當時必有各相怪駭之擧,而急殺此二者,亦慮聽聞之過憂凶言矣。觀彬曰,此豈忍以口道之哉?其禍心不獨在於臣身。且羅沈非泛然種子。渠本庶孽,而稱以理學,與宰相稱兄呼字,包藏陰險,已名於世。比諸耘田,當除惡根。臣今所遭危懍,以此陳達,亦似惶悚,而忠憤所激,嫌不暇顧矣。上曰,今番獄情,莫不妖惡,而趙徵醉中語及姜月塘者,若只出於嫉右相,無他凶心,而得中藉此,做出凶計,則豈不尤凶耶?觀彬曰,臣之將出江郊也,元景夏來見,有語及此獄者。其中一句語,有似上敎辭意者,將欲一陳於筵中云矣。元景夏雖似疎率,頗虛恢,非邪曲之人,有向國之誠,亦自以爲有公心者矣。上曰,元景夏必有意見矣。上曰,承旨以所見陳達可矣。其日欲下詢,而未及思矣。南泰良曰,其日下詢諸臣時,諸臣中所達者,或有與臣見同者,故臣無別爲仰達者,而兩罪人之竝傅生議,終是大段失刑矣。上曰,承旨所達,誠爲得體。注書出去,罪人之供饋一節,飢病與否及嚴囚等事,問於當直都事,可也。臣壽鳳承命出去。其間說話,未及盡錄。臣壽鳳進曰,問於當直都事,則供饋嚴囚等事,各別申飭,而姑無飢病云矣。上曰,得中亦有裏面乎?承宣達之。泰良曰,似有隱情矣。俄者聖意,臣亦仰揣,而如是綻露者,亦傅生議,則此後雖有接迹而起者,將何以處之乎?上曰,得中初欲驅脅趙徵,突然起坐,而語及於卿,中間招辭以爲,甚嫉趙徵,故發此剩語云者,可見其蜚語搆捏。予非惜卿,謂若未及窮覈,而輕先杖斃,則或恐有意外雜言矣。觀彬曰,若不復窮覈,則在臣亦爲臲卼不安之端,獄體亦不可不窮覈根因矣。泰良曰,此則重臣所達,未知其得當矣。得中之語及重臣者,初不關係於獄情矣。觀彬曰,臣與入侍承旨,素不相知,而臣之情勢,亦必憐之矣。承旨直而有公心矣。見其治義州也,極精剛善治矣。上曰,人心之叵測如此,未知將至於何境矣。觀彬曰,自古明君哲辟,亦不免殺無罪者,蓋以挾私成誣案,使之不得解之也。臣嘗憂聖上,有鞫獄輒親問,以致勞攘矣。於今始覺聖意有在也。上曰,予之躬親鞫問者,慮蓋深矣。觀彬曰,所謂板契事,果已俯燭耶?上曰,未詳矣。觀彬曰,所謂板契事,聞申思建·尹汲·尹得和·金若魯·李鼎輔兄弟,有所作契,而或爲親,或爲身後事,而亦入於凶招中,此亦有禍心矣。臣則筆墨契,亦不入矣。上曰,此等作契,例多有之,其言甚凶矣。觀彬曰,臣雖頑冥,今若久留京輦,則是無忌憚沒廉恥之人矣。殿下亦安用哉?自今入侍恐未易,尤切耿耿之誠矣。近日災異,誠極非常。日者,是衆陽之宗,人主之象,而陰虹貫之,至再至三,仁愛之天,爲殿下警告者,可謂辛勤。且聞閭巷之間,騷騷屑屑。雖未知何樣禍機,伏於不測之中,而從前賊計,輒以恐動威脅爲務。臣深知軍民無背國之憂,雖愚民,皆曰吾君,則仁聖愛民,而在下者無狀,使民困窮至此。軍兵則以撫恤賞勸,莫不感頌。軍民如此,朝廷亦豈無一二忠義之臣?雖有賊變,保無他憂。聖上無徒過費焦慮,致損天和。況今春秋衰晩,玉體常欠强健之時乎?然亦不可泛忽放過,只宜深思倉卒之變,凡於預防之道,終始留神,以爲自强自固之策,則豈有他慮乎?上曰,虹貫凡四次矣。近來騷屑,稍勝於向來乎?觀彬曰,尙不止息云矣。上曰,雖以今番妖獄言之,亦豈往牒所有?罪人之本府嚴刑,亦令輟直後爲之,故爲緩緩者,意亦有在矣。耳目之官,今誰在乎?南泰良曰,正言李永祿,再昨詣臺,而處置臺臣矣。上曰,予果忘之矣。觀彬曰,此輩不道之心,不但在於嫁禍善類,其精神所注,必欲做爲凶言,恐動聖心矣。上曰,徵·得中,豈忍萌此心於國?只出於欲陷異己,實則非大逆不道,而導之爲獄,則歸於罔測之科矣。觀彬曰,元景夏酬酢中一句語,亦有此意矣。得中輩凶言,正俗所謂口成造,豈忍萌於心而發諸口乎?上曰,卿言誠然矣。若使不逞之徒,聞此輩之言,則必將起心,豈不懍然乎?上曰,卿之先卿,知遇於先朝,而君臣之間,只貴情志之相孚,予豈有隱於卿?卿之局量,不及於先卿,予嘗以吏判爲鈍者,亦非有隱之意也。卿非負國者,豈以凶言而疑卿哉?此等下敎,亦非飾辭矣。觀彬曰,聖敎誠至當。臣性本偏急,雖爲病痛,而偏急,亦有時爲長處矣。今則已衰,偏急之性,變爲朽苶,益無可用矣。上曰,偏急雖病,若太衰苶,則亦何用乎?卿爲翰林時,氣象殊可悶,今則老成,年今幾何?觀彬曰,年已五十五矣。上曰,長於予三歲,而有時文字之間,亦有曩時氣象矣。古家人存者幾人?一邊喜卿之老成,一邊悶卿之衰暮,而當此聚人固國之時,只欲濟濟在位。或慮卿執滯,不卽承召,而身帶將任,自有國體,果有思量於處置之道矣。觀彬曰,特敎近來多有類此者,而身帶將任,旣承此敎,則亦安敢不進詣耶?上曰,所達誠得體。卽今宗國懍綴,予亦只存軀殼,且聞今番不忍聞之語,豈欲爲君,而上奉太后,下有十歲元良,惜此日懼來日,正謂予也。慈殿氣候,月異而歲不同,若有難言之憂,則予豈得支安乎?今番擧措,必欲翦除大臣·重臣,而其中元景夏·李天輔云云之說,不過剩語。李天輔,間有不緊之事,故初聞之時,果不能無疑,而末乃覺悟其一射兩中之凶謀矣。若如此,則彼此中豈有餘人乎?一則欲逐卿等,一則欲逐調劑者,事異而意則同也。頃日相臣求對,予心先動,入侍之後,予心尤動。予豈輕動,而積傷於世道故然矣。觀彬曰,如是則安得不動乎?臣儕友之不知臣者,或疑臣以出脚於不可出之時,多有非斥之語。其言誠然,而義理非一般。臣之爲宗國,不恤私義,亦一義理矣。上曰,卿之從仕,非爲爵祿,予深知之矣。觀彬曰,臣於休戚之義,比如士夫家傳來奴僕,義不忍便訣。今日之拔於禍色,召入前席,豈不萬萬感泣,而臣若徒感聖恩,復留不去,則臣之禍色,必不止此,不但無益於國事,其將有傷於世道矣。臣豈爲此?臣豈爲此?在聖上眷顧之恩,亦宜許臣退去,俾得全保矣。上曰,卿是乃父之子。予若泛視,則卿可去矣。卿雖以凶言,爲可去之端,予在上,誰復害卿耶?仍命承旨,傳授密符。泰良曰,將校往來,還納還去,其在愼重之道,宜開見傳授,故敢請開見矣。上曰,承旨得體矣。依爲之。觀彬曰,雖不敢違拒,雙手擎受,而臣有死而已,決不可仍帶此職。受符納之袖中。上曰,何不佩之?觀彬乃佩之曰,今臣所遭,亦此符之致也。有死而已,豈忍佩此符乎?上曰,卿若帶知中樞,則似無此事。卿言亦是,而如是之後,亦可挫不逞之心矣。觀彬曰,雖恃臣如此,待臣如此,臣之去就,終不可仍留矣。人臣事君,不宜徒恃恩眷,惟當自勉於處身之節。人君使臣,亦不宜徒拘人情,以優容爲事,而臣則不但無用,卽今事勢,雖欲不去,恐不可得矣。上曰,予雖似太緩,豈徒拘人情耶?不但卿,雖大臣,見未安處則豈强容耶?卿無可去之義矣。上又曰,國之所恃者將相,而相則引入,將則逬出矣。今則將相皆復出,予心如有得矣。觀彬退伏。上曰,將相俱復出誠幸,卿勿復辭。觀彬曰,臣之至望,在於許退,當以一疏,更陳血懇矣。遂先退出。上曰,承旨更來。世道寒心矣。命書傳敎曰,人心世道,日益陷溺,帳殿臨問,無歲無之。今番之事,尤爲陰慘叵測,尙今思之,方寸酸寒。此豈鞫體王法酌處者,而以其深量,雖爲酌處,一則叵測之說,不爲承款,一則誣人自服者,其在王法,豈可尋常酌處?況職在臺臣,雖尋常殺人,酌處之後,爭執,例也。設或酌處,雖是執法之臣,固當爭執。且其時亦有下敎者,則噫,趙徵叵測之說關係何?李得中捏合誣人,何等陰慘,而職在臺臣,謄傳故紙,循例處置,默無爭執,其曰酌處是矣,何必爭執云爾,則是羞臺閣之體,無憤痛之心者,其或視其事以尋常而然矣,人臣之道,掃地盡矣。噫,酌處設或得中,處執法之地,有可爭之道,而默無一語,此何職分?或有毫分無憤痛之心,此何臣分?此其爭也。二賊無異,其或爲徵而不忍爭此,其或爲得中而不忍爭此,是靑丘之間,只有一段私意,其無分毫義理而然矣。關係非細,義理嚴重,不可循例處之。正言李永祿,爲先遞差其職,亟施投畀之典,以嚴討逆之義,而噫,因循成習,假借爲事,臺臣有不能擧職者,則玉署之臣駁正,例也。設或儒臣以伊日問郞,意亦此也。於執法之臣,可謂寒心,則宜乎據例陳箚,而了無一箚之規警,此亦因循假借之弊也。猶此而奚時乎公議可行,奚時乎讜言陳君?雖因不察,不可不飭勵,伊日在直儒臣遞差。上曰,伊日臺臣,亦可先啓後避矣。帶推則可恕也。泰良曰,處分雖或過中,而出於嚴討逆之義,故臣不欲爭之矣。上曰,臺體寒心矣。諸臣以次退出。
上在昌德宮。停常參·經筵。
辰時,日暈兩珥。
下直,昌原府使田日祥,仁同府使李宜泰,平海郡守田得雨,祥原郡守申思儼,保寧縣監金弘澤,禮安縣監朴民秀,蛇渡僉使南泰完,西生僉使李命華,於蘭萬戶趙絳,丑山萬戶崔處大。
金尙翼啓曰,大司憲金鎭商,掌令朴致文在外,執義·掌令一員,持平二員未差,今日以監察茶時之意,敢啓。傳曰,知道。
藥房都提調臣兪拓基,提調臣李周鎭,副提調臣沈聖希啓曰,伏未審夜來,聖體若何?今日臣等率諸御醫入診,詳察聖候爲宜。大王大妃殿氣候何如?嬪宮腫患,益有收斂之勢,而氣候亦何如?今日令醫女趁早診察宜當。臣等不任終宵憂慮,敢此問安,竝爲仰稟。答曰,知道。慈殿氣候旣下敎。予則一樣。嬪宮氣候已諭矣。慈殿湯劑繼進日,入侍宜矣。大王大妃殿·中宮殿·賢嬪宮,藥房口傳問安。答曰,知道。
藥房口傳啓曰,昨夕入侍醫官退出後,鷄子油及柳寄生煎入矣。未知夜來,臍腹近處不便,或有差勝之勢乎?惶恐敢啓。答曰,一樣矣。
權一衡啓曰,卽者修撰金尙喆,謂以情勢難安,陳疏徑出,原疏纔已退却。所當直捧禁推傳旨,而此與無端徑出有異,推考警責,玉堂上下番俱空,事甚未安,仍卽牌招,副提學元景夏,校理宋昌明·尹光紹,副校理洪重孝,修撰徐志修,竝卽一體牌招,以爲推移入直之地,何如?傳曰,允。
又啓曰,副提學元景夏,校理宋昌明·尹光紹,副校理洪重孝,修撰徐志修·金尙喆牌不進推考傳旨及禁推傳旨,今方捧入,而玉堂上下番俱空,事甚未安。副提學元景夏,更卽牌招,何如?傳曰,允。
以校理宋昌明·尹光紹,副校理洪重孝,修撰徐志修·金尙喆牌不進禁推傳旨,傳于金尙翼曰,竝推考傳旨捧入。
以檢閱李基德·鄭純儉牌不進罷職傳旨,傳于權一衡曰,推考傳旨捧入。
權一衡啓曰,檢閱李基德·鄭純儉,旣有只推之命,竝卽牌招,何如?傳曰,允。
南泰良啓曰,今二月二十日御眞奉往萬寧殿時,訓局軍兵一哨,除出侍衛,而到露梁,以京畿軍兵一哨替代事,節目啓下矣。前射隊軍兵,則梨峴前路結陣後,射隊軍兵,則弘化門外結陣作門,而御眞進發時,依例侍衛事,分付訓局,何如?傳曰,允。
又以兵曹言啓曰,卽因禮曹草記,今此御眞奉往時,晝停及宿所排設,依陵幸時例,竝令司鑰及各該司擧行事,允下矣。癸巳前例,則自本道擧行,而今番雖因畿邑不能辦備排設諸具,道臣有所論報,禮曹別爲變通,各項負持軍,事當替代,排設諸具出去時,限露梁津頭,本曹給價雇送,露梁以後,則令京畿定待軍丁,次次替運擧行之意,分付,何如?傳曰,允。
又以兵曹言啓曰,今二月十七日,武臣堂上以上朔試射日次,而國忌相値,不得爲之之意,敢啓。傳曰,知道。
又以兵曹言啓曰,武臣賓廳講書及武經七書前後被抄之員,或外任遷轉,或汰去,或在喪,卽今應講見存之員甚少。武臣中可合人加抄,別單書入之意,敢啓。傳曰,知道。
大殿·大王大妃殿·中宮殿·賢嬪宮,藥房口傳夕問安。答曰,知道。
金尙翼啓曰,檢閱李基德·鄭純儉牌招事,允下,而今已夜深,待明朝出牌之意,敢啓。傳曰,知道。
上在昌德宮。停常參·經筵。
下直,黃海兵虞候閔宜壽,所斤僉使金尙舜,吾老梁萬戶李春茂。
金尙翼啓曰,大司憲金鎭商,掌令朴致文在外,執義·掌令一員·持平二員未差,今日以監察茶時之意,敢啓。傳曰,知道。
南泰良,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
備忘記,傳于南泰良曰,今下弓矢,吾老梁萬戶李春茂處給送。
藥房都提調臣兪拓基,提調臣李周鎭,副提調臣沈聖希啓曰,伏未審夜來,聖體若何,大王大妃殿氣候何如?前入湯劑,已盡於昨日矣。今日臣等,依聖敎率諸醫入侍,議定繼進當否,仍復診察聖候爲宜。嬪宮腫患,日益收斂,而氣候亦何如?今日令醫女趁早入診宜當。臣等不任終宵憂慮,敢來問安,竝爲仰稟。答曰,知道。慈殿氣候,已諭于醫官,問于醫官,依前湯劑,予則一樣。勿爲入診。嬪宮氣候已諭矣。大王大妃殿·中宮殿·賢嬪宮,藥房口傳問安。答曰,知道。
藥房再啓曰,卽者入侍醫官來言,大王大妃殿,參蘇飮停止,香砂六君子湯進御之意,已爲稟定云,又以爲,元方中白荳蔻減五分宜當云。此藥五貼,卽爲劑入之意,敢啓。傳曰,知道。
藥房口傳啓曰,卽者嬪宮差備待令醫女入診退出後,臣等與未入診諸針醫,反覆商議,則皆以爲,卽今腫口漸至生肌,或盡收斂,糯米飯不必一向粘付,黃蠟膏加石雄黃末,自今日貼付爲宜云。黃蠟膏今方劑入之意,敢啓。答曰,已諭于醫官矣。
吳遂采啓曰,今此御眞奉往萬寧殿時,承旨一員,當爲陪進,何承旨進去乎?敢稟。傳曰,右副承旨進去。
又啓曰,今此御眞奉往萬寧殿時,右副承旨進去事,命下矣。右副承旨徐命珩,雖在呈辭受由中,旣有進去之命,卽爲牌招,何如?傳曰,允。
權一衡啓曰,玉堂上下番俱空,事甚未安。校理宋昌明·尹光紹,副校理洪重孝,修撰徐志修·金尙喆,旣有只推之命,竝卽牌招,副提學元景夏,一體牌招,何如?傳曰,允。
又啓曰,副提學元景夏,校理宋昌明·尹光紹,副校理洪重孝,修撰徐志修·金尙喆牌招不進推考傳旨及禁推傳旨,今方捧入,而上下番連日俱空,事甚未安。副提學元景夏,更卽牌招,何如?傳曰,允。
傳于吳遂采曰,如此則此外將有別爲者。如此則其君,何如,其國,何如?守禦使雖有所對者,循例外疑阻之章,勿爲捧入。
金尙翼啓曰,今日爲政事,命下,而國忌齋戒相値,何以爲之?敢稟。傳曰,當日爲之。
權一衡啓曰,卽者吏曹郞廳來言,今日爲政事,命下,而判書李周鎭,參判洪象漢,俱以病不來,參議趙載浩,陳疏入啓,不得開政云。判書·參判,竝卽牌招開政,何如?傳曰,允。
有政。吏批,判書李周鎭牌不進,參判洪象漢進,參議趙載浩病不進,同副承旨金尙翼進。
吏批啓曰,判書李周鎭牌招不進,參議趙載浩病不來。小臣獨政未安,何以爲之?敢稟。傳曰,仍爲之。
又啓曰,本曹正郞李昌儒呈狀內,親病猝重,不得察任云。改差,何如?傳曰,允。
又啓曰,年九十婦人,令該曹抄啓封爵事,頃因大臣陳達,已有定式矣。年九十婦人,別單書入之意,敢啓。傳曰,知道。
又啓曰,成均館直講羅弘漸呈狀內,親病甚重,不得察任云。改差,何如?傳曰,允。
又啓曰,新除授谷山府使盧啓禎戶奴累次呈狀內,重患感冒,症情危劇,決難赴任,寶城郡守朴台炡呈狀內,母病積年沈痼,凜凜有朝夕之憂。以此情理,萬無離側遠赴之望,竝斯速入啓處置云。盧啓禎之病勢,旣如是苦重,朴台炡之親病,又如是危重,則不可强令赴任,竝依例罷黜,何如?傳曰,允。
以李光湜爲執義,閔洙彦爲掌令,李鎭儀·曺命采爲持平,洪廷命爲獻納,趙雲逵爲副修撰,申瑋爲副校理,金相勛爲同敦寧,李台鎭爲敦寧都正,李綬爲玄風縣監,李塤爲禮曹佐郞,李彙晉爲掌樂正,朴奎壽爲平市令,金埅爲永禧殿令,閔興洙爲司畜別提,李光進爲刑曹佐郞,韓聖儉爲光陽縣監,李世球爲平丘察訪,尹禹鼎爲東部奉事,吳命季爲判校,兪漢蕭爲兼說書,尹光紹爲正言。卒坡平府院君尹汝弼諡號靖憲,贈吏曹判書宋圖南諡號忠愍,卒益平君洪得箕諡號孝簡,卒左議政李端夏諡號文忠,卒領議政李畬諡號文敬,贈領議政李誠中諡號忠簡,贈吏曹判書李幼澄諡號貞敏,贈左贊成蔡裕後諡號文惠,卒右議政洪重普諡號忠翼,贈領議政尹任諡號忠毅。趙虎臣爲谷山府使,李重佐爲寶城郡守,金宜祿爲愍懷墓守衛官,崔晑承文著作單付,朴祥馨學諭單付,吳洵副正字單付,李奎采爲吏曹正郞,李普昱爲義州府尹。
兵批,判書金若魯進,參判鄭來周病,參議洪鳳祚病,參知鄭俊一入直進,左副承旨南泰良進。
兵批啓曰,黃海兵使今當差出,而擬望之人乏少,他道守令,竝擬,何如?傳曰,允。
又啓曰,僉知中樞府事洪舜元呈狀內,近得輪疾,委頓床席,旬月之內,差復無期,斯速啓遞,而西樞雖是閑局,不可一向虛帶,今姑改差,何如?傳曰,允。
又啓曰,新除授龍津萬戶崔允慶呈狀內,老母年過七十,素有痰病,又添輪疾,十分危篤,人子情理,決難赴任,斯速啓遞云。親病旣如此,則有難强令赴任,依例罷職,何如?傳曰,允。
以南弼明爲同知,李肇元爲僉知,趙世勣爲部將,金次建爲山羊會萬戶,尹明佐爲永達萬戶,金海珍爲廢茂山萬戶,具聖益爲黃海兵使,安聖履同知單付,沈星鎭·趙迪命·南泰慶·宋徵泰·南漢紀·李渭輔·李廣義·金令行,副護軍單付,閔光遇·尹得載·鄭必寧副司直單付,任珣·金相福·姜必愼·韓億增·金始煒·任師夏·朴弘儁·李塤·李師祚·鄭虎弼·李昌運·閔瑗副司果單付,江華中軍田雲祥仍任事承傳。
大殿·大王大妃殿·中宮殿·賢嬪宮,藥房口傳夕問安。答曰,知道。
權一衡啓曰,玉堂上下番連日俱空,事甚未安。今日政新除授玉堂,待下批卽爲牌招入直,何如?傳曰,允。
領議政金在魯疏曰,伏以臣,本來廉義,目下情理,斷不容抗顔朝列,而日者國有驚懍之變,聖上至勤親鞫,特遣藥院直宿之冢宰,據義誨諭,命臣入參,臣不敢以不得進爲辭,强起床褥,僅僅承命矣。鞫事方了,方擬復尋長單,千萬匪意,又伏聆諄諄聖諭,使臣撤單,夜色已深,仍御寒次,必欲得臣一言而後還宮。臣窘迫悶悚,雖不得不仰許,而若其必辭之志,難忍之私,固已有所槪陳矣。臣之不可仍冒是職,復出世路,實是擧國上下萬口一談之論也。一遞之計,堅如金石,前後號籲,辭窮意竭,今不必每每架疊,而顧臣冬春以來,疾病沈篤,奄奄危喘,朝不謀夕。不幸遽遭逆理慘慼,小人之性,不能達遣,悲哀鑠中,涕淚爲日,病勢之越添,從可知也。杜門昏涔,萬念俱灰,而家間病憂,又復不絶,摧剝之腸,益以焦熬。以此酷毒之情,以此柴綴之疾,尙何供職之暇論乎?伏想天地父母,亦或哀憐而諒恕矣。玆敢瀝血封章,垂泣叫閽,伏乞曲推生成之澤,亟遞臣應遞之職,俾私心少安,殘命或延,千萬幸甚。臣無任云云。答曰,省疏具悉卿懇。其旣面諭,復何尋章?伊日夜深,草草下敎。顧今世道人心,心已冷矣。猶欲爲國事者,意爲宗國。此等之時,況職在元輔乎?心酸氣憊,其豈悉諭?量其氣,有一問於卿等者。卿須顧于今之國事,體小子慇懃面諭之意,安心勿辭,其卽視事,用副小子之意。仍傳曰,遣史官傳諭。
右議政趙顯命箚曰,伏以,臣卽見守禦使趙觀彬疏本,其一篇旨意,隱然謂臣募死士排布,搆殺其身,以逞臣兄宿憾,且於筵中,至論羅沈之不可輕釋。此其意專在於臣故也。臣雖行己無素,誠不意以此等凶險,見疑於人也。彼以崇品重臣,不幸名出鞫招,驚怖之極,疑何所不至也?臣當付之一笑,不與之深辨,而本事顚末,亦不容不略言之也。始臣先聞左相所傳埋凶嫁禍之說,次聞羅沈所傳姜月塘之說,彼此詳略雖不同,大略歸趣相符。今日廷臣,皆庚戌傷弓之鳥也。聞此凶言,孰不心驚而骨寒乎?然未捉眞贓,趑趄未發,就議首相,則首相以爲,此係大逆,虛實間大臣旣有所聞,則不可不急發之也。其言嚴正有大體,故遂與左揆相議,求對而言之。其眞僞虛實,一付之於李敬中·羅沈·得中與徵輩勝負立落之如何耳。言各有來歷,事亦有次序,而三公通議而爲之,則獨指臣爲指揮而排布之者何也?言根出自得中,而臣與得中,平生素昧也。得中雖凶人,其肯爲素昧者,聽指揮作死士,以自陷於不測乎?沈與敬中,均是中間傳言之人,而捨敬中而獨齗齗於沈者,以沈與臣相親故也。臣與左相,均是同事之人,而不疑左相而疑臣者,以與臣有嫌憾故也。重臣嘗辱臣亡兄,臣誠不喜於重臣。然追理十六年前事,報復於手冷之後,而至欲搆殺云者,其果近理乎?曾於庚申親鞫時,大臣言趙觀彬,禍家子,言議乖激,不可向用,聖意亦以爲然,責敎甚嚴。臣以爲,觀彬身經禍故,其乖激非異事,原其情則可慼,不可責也。殿下想必記有之矣。臣之欲以直報之於重臣者,本自如此。重臣之疑臣,不亦太過乎?然其言旣如彼,而沈與得中,俱在其聽臣指揮與否,不可不一番究竟,以釋重臣之疑,而臣亦可得免於危禍矣。伏乞更加三思,亟賜處分焉。臣之情地,豈容遲徊輦下,而此事未了當之前,便是臣待勘之日,不敢徑情妄行,輒此冒死哀籲焉。取進止。答曰,省箚具悉卿懇。旣諭首揆之批,而陳其悶鬱。其雖欠擇,重臣文法,卿已知矣。予之批略其此者,意蓋在矣。其疏達者,予欲一諭於卿等,釋其心。彼豈他意,忍耐此等而後,其可濟時象?彼雖狹矣,我何狹乎?予則曰一也。已冷之心,已憊之氣,深夜勸勉于相,又面釋于將臣,其疑阻之心,予則掛諸浮雲,惟爲乎國。卿須顧小子爲國之苦心,體帳殿慇懃之下敎,安心勿辭,其卽視事,用副此意。仍傳曰,遣史官傳諭。
吏曹參議趙載浩疏曰,伏以,臣以危懼之地,處寡合之家論,不量己分,妄出世路,所叨者殊眷,所冒者要職,增門戶滿盈之忌,而處黨目睢盱之際,公私隱憂,蓋無所不至,而今日妖獄,則實意慮之所不到也。蓋其凶心凶言,雖極叵測,然究其本,則不過欲售黨習而屠私門,而畢竟所指擬,至及於兩宮,驚心酸骨,有不忍言。噫噫痛矣。此莫非臣家,任調劑之論,而臣之父與叔,相繼秉軸,積爲不得意者所血視,臣又藉父叔而驟躐匪據,妄有所篤守,人之必欲禍臣家,至於此極者,勢固然也,則在臣家今日處義,惟當闔門屛伏,不復專當世事可矣。不然則其所以救世道者,適所以招世變也,其所欲報國恩者,適所以媒國禍也。臣叔旣以此引義告退,則臣之去就,宜與之同歸矣。昨夏入侍時,聖敎適及黨弊,至以臣叔出城時事下詢,臣以世道猶可爲,仰對而今而後,則世道果不可爲。臣之愚迷罔上之罪,死何足以自贖也?臣自聞此獄以來,心膽隕濩,神識惝怳,不可復責以人理,惟有斂跡朝端,謝絶人事,一如未出身前,而非但見職之必可遞而已。嗚呼,臣家之毛髮踵頂,莫非洪造,雖使臣蹈赴湯火,固有所不辭者,何忍爲便決明時,便身遠害之圖,而若其苦心血忱,則斷然出於爲宗社,而不獨爲私門禍福也。天日在上,臣何敢一毫飾辭,以欺我聖明,甘心爲孤恩負德之人哉?伏乞聖慈,天地父母,察臣危懇,哀臣情勢,亟解臣職名,仍命選部,勿復檢擬,縻之以勳嫡前祿,以卒終始生成之澤,千萬幸甚。臣無任云云。答曰,省疏具悉。噫,人心世道,日至於此,心酸氣冷,其復何諭?噫,無國無君已。此等之時,豈可售于君?豈徒其君,亦豈三尺童所可信哉?猶此故,任之之意愈固。此等之時,豈顧一身?爾其勿辭,從速察職。
副提學元景夏疏曰,伏以臣,庸愚無狀,待罪經幄,于今五朔,上而蔑啓沃之責,下而積尸素之譏,顔靦心惶,實日夕之所懍懍頌罪者。乃於日昨,有在直兩僚臣特遞之命,而得伏見備忘,辭旨嚴截,有非臣子之所敢聞,臣尤震悚隕越,不知所以自措也。噫,今番妖獄,關係至重,卽神人之所共憤,刑憲之所難貸,而兩罪人酌處之命,遽下於獄情未究之前,伊日帳殿執法之論,寂然無聞,此固寒心,而詣臺諫臣,又復默默,只傳故紙而已。則宜殿下赫然威怒,至施投畀之典也。臣之憂慨微悃,將欲一番仰陳,而未及登筵,兩僚先被罪罰矣。夫臺閣有失,玉署駁正,是其職責,而當駁不駁,以至得罪,則臣忝居長席,厥罪尤大。今若諉其罪於在直之僚,忘廉冒榮,不思自處,其奈公議何?同罪異罰,古人當羞,而況罪同而逭其罰者乎?此臣所以蹙然慙懼於私心,而荐違嚴召,不敢冒進者也。玆敢露章自劾,恭俟處分,伏乞聖明,俯賜諒察,遞臣之職,勘臣之罪,得與兩僚,同被譴何,千萬顒祝。臣方引罪,不宜贅他,而竊有區區愚忠,敢此尾陳焉。謹按大易噬嗑利用獄,朱子釋之曰,治獄惟威與明,而得其中爲貴。當初兩罪人徑先酌處,已違於邦法,而當刑不刑,當問不問,實非噬嗑協中之道。夫以我聖上雷霆之威,日月之明,豈不念及於懲討憝惡,而皐陶淑問,反屈於堯·舜好生之德,臣以爲過矣。王府自有三尺,則五刑五用,有司在焉,更何俟臺垣之爭執乎?伏願殿下,亟加三思焉。臣無任云云。答曰,省疏具悉。所陳者,登對時當下敎矣。卿其勿辭察職。
全羅監司鄭亨復疏曰,伏以,臣於藩屛重寄,何曾毫分近似,而倉卒膺命,黽勉赴任,初非出於量而入也。祗以感激洪造,生死向前,而席未暇暖,奄罹危疾,簿書之奉行,亦至於曠日委抛。向者拜章籲急,亶出至懇,而及奉批諭,不準所辭,臣誠悶迫抑鬱,莫省所喩。臣本稟賦虛脆,半生沈瘵,前冬到營後,酬應凡務,或至侵夜,感傷漸積,痛勢日添,閉衙屛務,今且一月有餘。遠近吏民之抱狀淹留,弊端不少,秋冬殿最之過限稽遲,事體未安,臣猶一息未泯,每念及此,枕席不寧。且臣情地,終有所不得晏然者。夫田政自是有國所重,而緣臣奉職無狀,因致紊亂,論其所坐,自有常憲,而臣乃無端掉脫,迄至十餘年之久。今於事覺之後,益無所逃罪。在臣自處之道,須至一蒙勘罰,然後公法可伸,私心可安,亦可以少解謝於湖甸失業之民。其何敢居寵如舊,自同平人,以益其放肆之罪哉?近者又以緡錢貸民事,句管之堂〈上〉,別爲關飭,疑以私用,責以害民。本事委折,旣已往復備局,今不敢煩聽,而其所督過,太不稱停,臣之羞聞,誠亦難聊,此尤不容一日苟蹲之端。臣方嬰垂死之疾,兼有此至危之情,速解重擔之願,屢形於宛轉呻囈之間,一路上下群情,擧皆視之以朝暮必歸之人,而不復有尊重難危之意。今雖欲淟涊仍據,復按藩事,形拘勢格,決無鎭壓之理矣。留臣無爲,此亦較然。玆敢伏枕口占,艱搆短疏,疾聲哀籲於仁覆之下,伏乞聖慈,俯垂鑑諒,亟命先遞臣職,仍令攸司,覈臣舊戾新犯,照律勘處,以存國法,俾安賤分,不勝萬幸。臣無任云云。答曰,省疏具悉。卿其勿辭察任。
上在昌德宮。停常參·經筵。
下直,注文島僉使趙之鼎,永登萬戶具泰勳,助泥萬戶趙世大。
夜三更,月出時,月色赤。五更,月犯心星。
南泰良啓曰,今日賓廳坐起日次,而大臣有故,不得來會云矣。敢啓。傳曰,知道。
權一衡啓曰,賓廳坐起,旣已頉稟,所當持公事入侍,而上候方在靜攝中,不得入侍之意,敢啓。傳曰,知道。
藥房都提調臣兪拓基,提調臣李周鎭,副提調臣沈聖希啓曰,伏未審夜來,聖體若何,大王大妃殿氣候何如?湯劑亦已進御乎?嬪宮腫患,黃蠟膏貼付後,其有完合之勢,而氣候亦何如?今日令醫女趁早入診宜當。臣等不任終宵憂慮,敢此問安,竝爲仰稟。答曰,知道。慈殿氣候已下敎,予則一樣,嬪宮氣候已諭矣。
大王大妃殿·中宮殿·賢嬪宮,藥房口傳問安。答曰,知道。
金尙翼啓曰,憲府連日監察茶時,諫院闕啓,已至多日,事甚未安。除在外外,未肅拜人員,竝卽牌招,何如?傳曰,允。
傳于權一衡曰,時刻,不依啓下單子而入之當該奏時官,令該曹推治。
傳于權一衡曰,奏時官事駭然,而不過不知之致,置之。
權一衡啓曰,玉堂上下番,連日俱空,事甚未安。副提學元景夏,疏批已下,卽爲牌招入直,何如?傳曰,允。
金尙翼,以侍講院言啓曰,本院新除授兼說書兪漢蕭,時無職名,令該曹口傳付軍職,仍卽牌招察任,何如?傳曰,允。
兵曹口傳政事,副司正,兪漢蕭單付。
南泰良,以兵曹言啓曰,今二月二十日,文臣朔試射日次,而御眞奉往相値,不得爲之之意,敢啓。傳曰,知道。
又以備邊司言啓曰,戶曹判書徐宗玉,疏陳貢人倒懸,本曹罄竭之狀,前請惠廳米二萬石內,未准許一萬石之數,又爲請得,而有備局稟處之命矣。本曹米儲,雖云罄竭,而江氷已解,稅米新捧後,則自可充足。惠廳雖或稍似有裕,而各有責應,推移取用,亦不可無節,有難准許其所請之數,而第今春等貢價,尙未放下云。數月後稅船之上來,姑不可遲待,以貽貢人渴急之弊。所請數內限四千石,更爲許劃,而以近年條出給事,申飭爲宜。以此分付,何如?傳曰,允。
金尙翼,以樂器造成廳言啓曰,本廳處所,以司譯院啓下矣。諸色工匠等假家,厥數不少,而處所狹窄,無以分排,以禮曹移設之意,敢啓。傳曰,知道。
又以樂器造成廳言啓曰,各樣樂器制樣,雖在軌範,不審前排,則生疎匠手,造作之際,恐未免差誤之患。故崇政殿所上軒架樂器取來,相準造成事,昨年草記蒙允矣。卽爲輸來,以爲監造之地,何如?傳曰,允。
又以戶曹言啓曰,依傳敎,領議政金在魯自去十一月今二月至合四朔祿俸,令倉官更爲輸送于本家則以爲,雖因鞫事嚴重,特諭勤摯,不得不暫進,而情病萬無因仍供職之勢,決不敢冒受常祿云,祿俸又不領受,何以爲之?敢稟。傳曰,令倉官更爲輸送。
藥房口傳啓曰,卽者嬪宮差備待令醫女入診退出後,臣等令諸針醫,反覆商議,則皆以爲,卽今腫口,惡汴消盡,完合不遠。黃蠟膏前加入石雄黃末,自今日減去後,貼付爲宜云。今方依此劑入之意,敢啓。答曰,依爲之。
大殿·大王大妃殿·中宮殿·賢嬪宮,藥房夕口傳問安。答曰,知道。
執義李光湜啓曰,請逆坦孥籍,一依王府草記,卽令擧行。措辭見上請還寢泰績酌處之命,因令鞫廳嚴鞫得情,夬正王法。措辭見上請瑞虎等兩賊孥籍,亟令王府擧行。措辭見上請徙邊罪人陸師聖依律處斷。措辭見上請物故罪人夏宅孥籍,亟令王府擧行。措辭見上新啓,噫,人心世道之叵測,至於今番鞫獄而極矣。臣旣未參鞫,雖未詳顚末,而第以朝紙上所出者見之,得中之乘機捏誣,情狀已露,徵之罔測凶言,抵賴不服。此何等妖逆,此何等重獄,而未及究竟,徑先酌處,獄體大乖,輿情咸憤。請還收得中·徵島配之命,仍令鞫廳嚴鞫得情,夬正王法。今番兩罪人酌處之命,出於萬萬意外。爲耳目之官者,雖有些少嫌端,固宜擺脫常格,據法爭執,而默無一言,循例引避,事極寒心。決不可遞職而止,請伊日參鞫臺臣,竝命罷職不敍。
上在昌德宮。停常參·經筵。
金尙翼啓曰,憲府監察茶時,事甚未安。除在外·疏批未下外,呈告人員,竝卽牌招,何如?傳曰,允。
藥房都提調臣兪拓基,提調臣李周鎭,副提調臣沈聖希啓曰,伏未審夜來,聖體若何,大王大妃殿氣候何如?嬪宮腫患,益有完合之勢,而氣候亦何如?今日令醫女入診宜當。臣等不任終宵憂慮,敢此問安,竝爲仰稟。答曰,知道。慈殿氣候旣下敎,而予則一樣,嬪宮氣候已諭矣。自今日始爲輪直本院宜矣。
大王大妃殿·中宮殿·賢嬪宮,藥房口傳問安。答曰,知道。
藥房再啓曰,臣等卽與諸御醫·針醫及花梁僉使白興聲,反覆商議則皆以爲,嬪宮腫處傍癤,此由於風熱未盡消散之致,先以蜜餠貼付,連翹升麻湯,加荊芥穗·防風·牛蒡子炒硏各一錢,連進三帖,以爲及時消散之地爲宜云。蜜餠今方劑入,湯藥亦卽煎入之意,敢啓。答曰,知道。
藥房口傳啓曰,卽伏承問安之批,有自今日爲始,輪直本院之敎矣。卽今嬪宮腫候,猶未盡完合,則遽爾退直,已極未安。且卽者醫女入診退出後來言,腫處稍近之處,又生他癤,狀雖如黍米之小,而肩胛臂指,亦多有麻痛之時云。臣等今方與諸醫商議治方,而此時尤不當退去,本院姑爲仍前直宿之意,惶恐敢啓。答曰,漸似差愈,輪直本院宜矣。
大殿·大王大妃殿·中宮殿·賢嬪宮,藥房夕口傳問安。答曰,知道。
傳于權一衡曰,史官一員待命,騎馬三匹·卜馬二匹立之。
備忘記,傳于金尙翼曰,今日春等試射時,南行宣傳官李裕遠,柳葉箭十巡居首,直赴殿試。
南泰良,以兵曹言啓曰,今二月二十一日,武臣賓廳講書日次,故落點單子,昨已入啓,而親臨內試射相値,不得爲之之意,敢啓。傳曰,知道。
持平李鎭儀啓曰,請逆坦孥籍,一依王府草記,卽令擧行。措辭見上請還寢泰績酌處之命,仍令鞫廳嚴鞫得情,夬正王法。措辭見上請瑞虎等兩賊孥籍,亟令王府擧行。措辭見上請徙邊罪人陸師聖依律處斷。措辭見上請物故罪人夏宅孥籍,亟令王府擧行。措辭見上請還收得中·徵島配之命,仍令鞫廳嚴鞫得情,夬正王法。措辭見上請伊日參鞫臺臣,竝命罷職不敍。措辭見上新啓,今此妖獄,得中旣已自服,則敬中與得中綢繆之狀,昭然難掩。得中所不爲之言,沈乃言之,則造意極爲叵測。固當一體嚴覈,而徑先放釋,大乖獄體。請敬中·沈,更令鞫廳拿鞫得情,依律處斷。答曰,勿煩。
金尙翼啓曰,今日執義李光湜,持平李鎭儀,俱爲詣臺,聯名傳啓,而注書正書之際,只以持平名字書納。莫重臺啓,有此疏漏,當該注書,推考警責,臣亦惶恐之意,敢啓。傳曰,允。
又啓曰,兵曹〈郞〉廳來言,闕內各處入直軍士夜巡檢云矣。敢啓。傳曰,知道。
吏曹判書李周鎭疏曰,伏以臣,猥叨重任,已踰涯分,勉過大政,理當遞解,決不可仍冒之狀,已陳於前疏,而恩批鄭重,責勉交摯,且惶且感,益不知措身之所也。屬緣聖候靜攝,煉臍有命,繼以嬪宮欠和,藥院移宿,其在先分義後廉隅之道,未暇他顧,冒沒趨承,持被禁廬,亦已屢日,恬然晏然,殆同無故行公之人,而若其必遞乃已之義,銘在心肝,永矢已久。昨因開政命下,嚴召特降,而轉動無路,竟犯違傲,誅罰惟俟。臣雖無狀,何敢爲飾辭例讓,以自欺而欺天乎?誠以責任至重,自量已熟故也。且臣於湖南道臣重推事,竊有所踧踖不安者。各道之歲抄孝行人狀聞,雖是通行之規,臣之愚意,則虛實易致相蒙,恩典或慮屑越,待罪湖藩,將至三年,一未嘗以此等事煩聞,而全州使令文水哲,爲父代死,孝行卓異,地方官據實牒報,至云一府咸稱,公議可見,故臣果商量馳啓,而蒙允旌閭矣。近始聞秋曹覆啓行關,則所謂水哲,反爲不孝之人,當該守令,先罷後推,道臣重推云,而湖營査狀繼至,臣名在現告中矣。水哲本事,到今年久之後,不欲煩縷,仰浼崇聽,而第臣觸事憒憒,不能審察之失,於是乎益著矣。況其時守令,以此至被罷職之律,則罪同罰異,亦無是理。本來情勢之外,又添臣難進之一端,玆從直廬,草草陳列,伏乞聖明,俯賜諒察,仍治臣按藩不審之罪,俾無倖免之患,不勝幸甚。臣無任屛營祈懇之至,謹昧死以聞。答曰,省疏具悉。卿其勿辭行公。
兵曹判書金若魯疏曰,伏以臣,晩始伏聞再昨筵中,重臣以板契事,歷陳諸人,而臣名亦在其中云,臣不勝驚訝之至。臣於壬戌春間,適遭女壻喪,求覓一板子,則板主以爲,近來板子貴甚,上下俱有契焉,如非契中人,不得買用云,而尹汲·李鼎輔·申思建·尹得和,卽臣之親友與至親,故臣遂與相議,只有一貿而止而已。其後臣及諸人,更無修契酬應之事,此何足謂之作契,而又何涉於彼徵乎?況鞫招只稱板契,語極虛詤,且無指的,則重臣之擧人姓名,至達前席者,誠是意外。然板契之目,忽及於臣身,其亦困厄,甚矣。伏乞聖明,亟遞臣職,以安私分,千萬幸甚。臣無任駭惑祈懇之至,謹昧死以聞。答曰,省疏具悉。此何足介意?卿其勿辭行公。
掌令閔洙彦疏曰,伏以臣,晩竊科第,猥玷從班,家本單寒,四無扱援之勢,跡甚畸孤,常有齟齬之歎,獨立寡助,靡所依藉,而性且狷拙,涉世昧方,守株固滯,不閑於受人喉氣,擿埴冥行,不善於隨俗俯仰,坑窞顚躓,理不可逭。果然駁正之論,遂發於年前,而其所爲言,專没把捉,惟事僇辱,極意凌駕,不少顧藉。臣不欲呶呶較挈於日久之後,而亦何可一向無辨,不以自暴於君父之前哉?噫,臣於入臺之後,輒緣情勢之難安,常患自處之不暇,未效一言之責,則目之以疲劣不似者,不諒則有之,而臣不得不謂之名我固當,至如章疏之不成貌樣云者,臣誠短於文辭,素乏敏妙之才,樸陋之性,又不效追逐朋儕,潤色於能文之手,其受侮於彼,亦何足怪哉?第其所謂取笑前後,擧措怪駭者,果指何事而言耶?語勢隱映,若有所指,而囫圇爲說,使人不得自辨,臣誠惝怳,莫曉其意之所在也。若夫大臣筵白,非有私好於臣也,只是泛論流弊,偶擧臣名,故下語之間,或不無未諳臣本情者,彼於此,有何可論於臣者,而對疏張皇,轉益深刻,移鋒急擊,惟恐復起而爲人,噫嘻,其亦太甚矣。立朝從仕,遭彈於人者,從古何限,而所遭之異常,實未有如臣之比也。危辱備至,身名汚盡,狼狽顚頓,無復住足之所。是雖由於世道多巇,弱植易撓,而苟使臣平生言行,有可以見孚於人者,則設有一言一事之少或參差,憯鋒毒鏑,宜不至若此之甚。臣於是,反顧循省,益自騂汗,撫躬慙悼,世念都灰,決意自廢,退守鄕廬,重尋畎畝舊業,以爲沒齒自靖之計矣。不料日月之明,悉燭於容光,天地之仁,亦春於寒谷,洗滌滓垢,甄擢泥塗,復通邇列,寵光隆摯,臣誠感泣,莫知所以致此之由也。臣於前冬之末,忝叨掌憲之任,聞命驚惶,若夢非眞,不敢偃便自在,坐待召旨,扶病登途,章皇入城,則適値朝家有事,先已變通遞改矣。臣衷情未曝,跡似慢蹇,私心隕越,益自悚蹙。乃於夢想之外,除命荐降,授以前職,恩旨聯翩。噫,僇餘賤臣,顧何所取,而誤恩之頻復,乃至於是哉?臣感激恩造,圖報無階,粉身糜骨,亦所不辭,而第惟已衊之身,無面可顯,旣枳之踵,無路復進,臺垣一步,鐵限千重。且有積痼之疾,轉成膏肓之祟,十年痰火,百方無效,昨冬以來,挾感添劇,累朔沈綿,眞元凜綴,咳逆喘促,若不保頃刻。本來情勢之外,病狀之難强,有如此者。今於召牌之下,不敢坐違,忍死擔舁,來詣九閽之外,而咫尺天陛,末由入肅,瀝盡肝血,仰陳危苦之辭,自外徑歸,坐犯違傲之罪,臣罪至此,益復萬萬矣。伏乞聖慈,俯諒微懇,亟命削臣之職,治臣之罪,仍令選部,勿復檢擬,以靖私義,以謝人言,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭,從速察職。
說書兪漢蕭疏曰,伏以臣,不忠無嚴,不孝無狀,自速慢命之誅,竟陷難赦之科,杜門屛伏,自分聖世之永棄,追愆悚懍,無望淸朝之復收,不意聖度天大,給牒敍用之命,次第遽降,曾未幾何,又有此春坊兼銜之命,含恩畏義,惝怳感激,實不知置身之所也。仍伏念,臣百無肖似,濫蒙洪造,曾忝侍從之列,亦嘗屢近耿光矣。區區犬馬之誠,自謂不後於人,豈敢孤恩違命,自陷譴何,而乃於昨年,猥參翰苑之圈,仍承召試之命,自量才分,已無堪任之望,且念私義,實有難强之勢。非不知違拒君命之爲臣子莫大之案,而迷滯之見,苦不知變,咫尺之守,終難自改,不得不爲違逋之計,備忘連降,辭旨截嚴,至有不敢聞之敎,而父兄禁推之命,又降此際,臣罪至此,尤豈可勝言哉?震迫隕越,莫知攸措。自念爲臣不忠,致有此聖心之激惱,爲子不肖,又有此家庭之移罪,跼天蹐地,此何人哉?遂乃走伏金吾,仰冀斧鉞之遄加,暫時拿推,不足以少贖其積罪之萬一,而惟我聖明,慈覆如天,收還嚴敎,特命放釋,使之卽速應試。到此地頭,他不暇顧,冒沒赴命,而情勢則弁髦矣,廉義則矛盾矣。反顧初心,慙恧彌切。噫,去就一節,實關人臣之大防,則其不可放倒也,明矣。今臣去就,都無可言。改圈之後,雖曰更無可引,本來情勢,初無異同,而靦然赴試。嚴敎之下,雖曰未遑他恤,前後郞當,不成事理,而終歸喪廉。臣固自訟之不暇,人將謂何?至今追思,惶愧欲死。爲臣之計,惟當謝跡名塗,放廢終身,以彰其忠孝俱缺之罪,然後庶可以肅王紀而靖私義矣。夫豈有自同平人,復側周行之念哉?況此所叨之職,地望尤別,有非臣宿趼之比,則今何可不避濫竽之譏,而晏然承膺乎?雖微此情勢之可言,固不敢爲進身之計,而此則負罪如臣,姑未暇自引耳。抑臣又有萬萬難安者。向來同罪諸臣,尙未蒙宥釋之典,而今臣獨荷榮恩,濫被收錄,雲路華貫,揚揚就列,則其於一世之嗤點,何哉?以此以彼,冒進無路,嚴召之下,來伏九閽之下,悉暴肝血之懇,伏乞聖明,俯賜諒察,亟許鐫削,且治臣負犯之至重,使不忠不孝者,知所戒懼焉。臣無任屛營祈懇之至,謹昧死以聞。答曰,省疏具悉。爾其勿辭,從速察職。
平安監司金始炯疏曰,伏以臣,向上辭本,冒瀆情懇,蓋高之聽,庶幾諒許,而忱誠至薄,孚感無素,及奉批旨,大失所圖,臣誠狼狽愕貽,莫知所以爲計也。噫,臣之待罪西藩,今已經年,過蒙洪造,坐享厚俸,一念愧懼,圖報無地。苟可以策勵自效,何故爲辭避之計,而況今聖心憂勞,中外警惕,臣雖無似,亦豈忍自占便私哉?顧臣消中之症,源委已痼,而昨冬以後,頓益添劇,引飮無算,食治專廢,形貌換脫,神精消耗,長在床褥,與死爲隣,邑牒民訴之日積,而酬應多滯,宿弊衆瘼之日甚,而施措都蔑,至使邊門鎖鑰,爲臣養痾之坊。臣心不安,姑舍勿論,其在國體,寧有是理?此臣所以不得請則不能止,而顧此癃痼之狀,庶爲同朝之所愍念,則夫豈許久相持,徒令重務瘝曠也哉?且於向來臺啓中,以西路竊發之熾盛,至有警飭帥臣之請。此固遠外傳聞,易致多訛,而誠如臺臣所云云,按道之臣,尤何敢晏然而已乎?此亦臣難冒之一端,而疾痛之急,猶有未暇論者。玆敢更瀝血懇,仰干宸嚴,伏乞聖慈,天地父母,諒臣病之宜在矜憐,察臣言之非出假飾,亟賜鐫遞之恩,俾得生還,回授無故之人,以幸公私,千萬至祝。臣無任屛營祈懇之至,謹昧死以聞。答曰,省疏具悉。其何撕捱?卿其勿辭察任。
上在昌德宮。停常參·經筵。
下直,加德僉使具觀徵,吾叉浦僉使徐萬載。
金尙翼,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又啓曰,都摠府郞廳來言,闕內各處,入直軍兵,夜巡檢云矣,敢啓。傳曰,知道。
又啓曰,憲府監察茶時,事甚未安。除在外·疏批未下外,呈告·未肅拜人員,竝卽牌招,何如?傳曰,允。
藥房都提調臣兪拓基,提調臣李周鎭,副提調臣沈聖希啓曰,伏未審夜來,聖體,若何,大王大妃殿氣候,何如?嬪宮腫患,昨伏承漸似差愈之敎,欣幸之忱,有不可言。未知傍癤,其有消散之漸,而氣候亦何如?今日令醫女趁早入診宜當。臣等不任區區憂慮,敢此問安,竝爲仰稟。答曰,知道。慈殿氣候已下敎,予則一樣,嬪宮氣候已諭矣。
大王大妃殿·中宮殿·賢嬪宮,藥房口傳問安。答曰,知道。
藥房口傳啓曰,卽者嬪宮差備待令醫女入診退出後來言,腫處幾盡完合,傍癤亦已消散,肩胛,臂指,又不麻痛,運用如常云。故臣等與諸鍼醫商議,則皆以爲,黃蠟膏及蜜餠,今不爲一向貼付,只以太乙膏,一日數次貼付爲宜,則此藥今方封入之意,敢啓。答曰,知道。
大殿,藥房夕口傳問安。答曰,知道。勿爲問安。
大王大妃殿·中宮殿·賢嬪宮殿夕口傳問安。答曰,知道。
金尙翼,以侍講院言啓曰,本院新除授兼說書兪漢蕭,疏批已下,卽爲牌招察任,何如?傳曰,允。
又啓曰,因侍講院草記,兼說書兪漢蕭牌招事,允下,而闕門垂閉,待明朝出牌之意,敢啓。傳曰,知道。
又以禁衛營言啓曰,軍餉事體,與他尤重。畿內右道保米,則趁歲前輸納北漢山倉,以爲不時之需,明有事目,而近年以來,外邑之不奉朝令,已成痼弊,誠甚寒心。本營納甲子條保米,各邑多有未收,而其中通津,尤甚不納,至於三十六石之多。前後別關嚴飭,非止一再,而少無動念,尙不督納,揆以事體,極爲駭然。此而置之,軍餉將至莫可收拾,通津府使朴時佐,令該府拿問處之,何如?傳曰,允。
持平李鎭儀啓曰,請逆坦孥籍,一依王府草記,卽令擧行。措辭見上請還寢泰績酌處之命,因令鞫廳嚴鞫得情,夬正王法。措辭見上請瑞虎等兩賊孥籍,亟令王府擧行。措辭見上請徙邊罪人陸師聖依律處斷。措辭見上請物故罪人夏宅孥籍,亟令王府擧行。措辭見上請還收得中·徵島配之命,仍令鞫廳嚴鞫得情,夬正王法。措辭見上請兩日參鞫一不爭執臺臣罷職不敍。措辭見上請敬中·沈,更令鞫廳拿鞫嚴覈,期於得情。措辭見上答曰,勿煩。
副司果李天輔疏曰,伏以,向日鞫囚亂言,在臣誠一厄會,而伏聞日昨筵中,聖明俯察其陰計,辭旨諄勤,臣驚愕危蹙之餘,繼之以感泣也。伏念臣性本疎迂,妄涉名塗,旣不能見幾遠引,自脫於禍福之門,又不能隨俗俯仰,苟合於利害之場,致有向年李善泰之構誣。至今追思,魂夢猶悸。臣之保有性命,莫非聖恩,而人心益險,世道益艱,駭機又闖見矣。其閃弄虛景,必欲爲嫁禍之計者,苟非我聖上至仁至明,則何以照燭鬼蜮之情狀乎?蓋臣與徵,少而知面,及徵爲太學齋任,施罰士友諸人,而臣被其誣辱,自此影響邈然,今已十餘年,是則擧世之所知也。徵之對人語及臣身云者,誠不滿一笑,而其造意之陰巧則極矣。今臣一向憑恃聖明,遲回世路,不思自保之策,則又安知無限危穽,不伏於後,而其爲計也,愈往而愈深,雖天日之明,亦或有未盡察者,豈不大可懼哉?且臣伏承承文院副提調差下之命。是職也,世所稱詞翰選任,如臣庸陋,何以苟充,玷辱名器,而況臣情地,雖非緊任,一日虛縻,尤增惶悚。玆敢冒死呼籲於天地父母之前,伏乞聖明,俯察血悃,特垂哀憐,亟遞臣所帶職名,仍命刊去仕籍,以靖私義,以保危蹤,千萬至幸。臣無任屛營祈懇之至,謹昧死以聞。答曰,省疏具悉。爾其勿辭,從速察職。
刑曹參議申思建疏曰,伏以,臣之所患脚病,尙今沈苦,無望供職,方此尋單縮伏矣。忽伏聞日昨筵中,重臣以板契事,歷數諸人,而臣名亦在其中云。筵席語祕,雖未得其詳,臣於是,切不勝訝歎也。夫搢紳·閭巷間,以壽器作契者,自古有之,此固京裏通行之事也。臣於年前,適同數三知舊,覓價給人,旋卽出外,及夫經年還歸之後,始聞一番買板而止,元無修契之事,則此何可目之以爲契,而亦何嘗關涉於彼徵乎?此等委折,已悉於昨日重臣之疏,臣不敢更事覼縷,仰浼聰聽,而如使臣初無是事,則名姓豈入於重臣之筵達乎?此臣之所慙悚靡措者也。玆敢據實陳章,伏乞聖明,俯諒臣情病之俱苦,亟命鐫遞臣職,以安私分,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭,從速察職。
上在昌德宮。停常參·經筵。
仁宣王后忌辰齋戒。
藥房都提調臣兪拓基,提調臣李周鎭,副提調臣沈聖希啓曰,伏未審夜來,聖體若何,大王大妃殿氣候何如,而湯劑亦果連進乎?嬪宮腫患幾盡完合,而氣候亦何如?今日令醫女趁早診察宜當。臣等不任區區憂慮,敢來問安,竝爲仰稟。答曰,知道。慈殿氣候已下敎,而予則一樣,嬪宮氣候已諭,而初則悶焉,今幾完合,氣亦差勝,心幸曷諭?
大王大妃殿·中宮殿·賢嬪宮,藥房口傳問安。答曰,知道。
權一衡啓曰,說書成天柱,以其親病,陳疏徑出,原疏纔已退却矣。所當直捧禁推傳旨,而此與無端徑出有異,推考警責,何如?傳曰,允。
以兼說書兪漢蕭牌不進罷職傳旨,傳于權一衡曰,推考傳旨捧入。
又以侍講院言啓曰,本院下番說書成天柱,連日入直矣,以親病陳疏徑出,司書吳彦儒,謂有親病,兼司書金相福,謂以情勢難安,不爲行公,新除授兼說書兪漢蕭,旣有只推之命,竝卽牌招,以爲推移入直之地,何如?傳曰,允。
吳遂采,以戶曹言啓曰,依傳敎,領議政金在魯自去十一月今二月至合四朔祿俸,令倉官更爲輸送于本家則以爲,今將連章引伏,期於必遞,決不可冒受常祿云,祿俸又不領受,何以爲之?敢稟。傳曰,令倉官更爲輸送。
又以仁政門重建都監言啓曰,重建役事,至今遷就,專由於分定木物之未及上來,誠爲渴悶。故安眠·長山上年斫置材木,開春後卽爲裝載,待解氷罔夜上送之意,累次申飭矣。連接兩道水營所報,則湖西今月初四日大椽一百七十餘株,先爲裝發云,海西則今月十五六日大椽三百九十餘株,先爲裝發云,故苦待其不了來到,而江氷已解,杳無聲息,兩道之泛稱裝發,不爲另飭之狀,可推以知。莫重役事,將未免因此停滯,其在事體,極爲寒心。兩道水使,從重推考,更加嚴飭擧行,何如?傳曰,允。
判義禁鄭錫五,知義禁李春躋·柳儼,同義禁柳復明疏曰,伏以,今番鞫獄,兩囚刑配之命,臣等俱以獄官,有不能終始力爭之失,公議之秉法刺論,固所難免,獄情之終未究竟,亦涉可悶。諸僚相議,或疏陳或求對,以爲更請嚴鞫之地,院直未撤,方且遲待矣。諫官之特命投畀,儒臣之以疏論列,益著臣等溺職之罪,瞿然之極,無以自解。蓋此獄情,宜窮覈,法難容貸,此則非但人語如此,臣等之意,亦未嘗不如此,而初旣爭執不得,率示擧行,則揆以私義,決不可晏然仍在。伏乞聖上,亟遞臣等之金吾兼任,仍降更鞫之命,以重獄體,千萬幸甚。臣等無任屛營祈懇之至,謹昧死以聞。答曰,省疏具悉。所陳者,登對時當諭相臣矣。卿等勿辭行公。
持平曺命采疏曰,伏以,臣本來情跡之決不宜復進一步臺垣,此不惟臣之自訟,抑亦通朝之所知也。向來儒罰之辱,實因臺地之一出脚,而有以召之,則臣之自劃,事理明甚。銓曹之今以臣必擬者,何其不相諒之甚也?伏奉除旨,未昧感激之義,而揣量情地,轉動無路,今隨天牌,自外徑歸。伏乞聖上,亟命攸司,先治臣違傲之罪,仍令選部,勿復檢擬於臺望,千萬幸甚。臣於臺職,方以待勘自處,則一切於朝廷間事,不宜有片言容喙,而區區憂愛之忱,秉彝難泯,敢以目下事,略此尾陳,惟聖明澄省焉。噫,人心陷溺,世道之變,無所不有,而豈料光天赫赫之下,生此妖孼也哉?日前兩罪人之帳殿親問,鞫體嚴祕,雖未知其詳,只以酌處時備忘觀之,其所負犯,槪可知已。諺曰,人醉而不辱其父。徵之凶言,雖在酒後,苟無是心,必無是言矣。得中則締徵作交,行己旣汚,傅會言語,旨意叵測,竝宜嚴訊究竟,得其情狀,而徑先酌處,例刑發配,其於鞫體之壞損,輿情之憤鬱,當何如也?臣謂兩罪人,更卽設鞫嚴問,夬正王法,斷不可已也。仍念臺閣言論,固貴峻嚴,王者處分,必務得當。今番酌處之後,新進臺官之不卽爭執,固有罪焉。殿下之所以罪之者,只責其當爭不爭之失足矣。何必以不忍二字,分劈而諭,逆探其情態,而爲不言者之罪案也耶?此於人君之辭意,恐未得當,而卽殿下之加意處也,臣敢言之。臣無任屛營祈懇之至,謹昧死以聞。答曰,省疏具悉。所陳者,登對時當諭相臣矣。爾其勿辭,從速察職。
副修撰趙雲逵箚曰,伏以,臣伏見昨日憲啓,則有得中·徵兩鞫囚嚴鞫正法之請。此乃輿憤之所同切,獄體之不容已者,宜殿下卽賜開納,赫然處分,而反靳兪允之音,臣於是,不勝憂慨之至。夫得中·徵,卽前古所罕有之妖逆,而頑忍叵測,特不輸情耳。以今日世道人心,此而不嚴加懲討,則無將不道之誅,將何所施哉?獄未究竟,罪止島配者,大乖治逆之律,不成按獄之體。臣謂不可不亟允臺啓,特寢得中·徵酌處之命,仍令鞫廳,更加嚴鞫得情,夬正王法也。臣職在論思,義不敢終默,略貢愚言,冀卒天討,惟聖明澄省焉。取進止。答曰,省箚具悉所陳者。登對時,當諭相臣矣。
上在昌德宮。停常參·經筵。
仁宣王后忌辰齋戒。
自辰時至未時,日暈。
金尙翼啓曰,大司憲金鎭商,掌令朴致文在外,閔洙彦,執義李光湜,牌不進傳旨未下,持平曺命采未肅拜呈辭,李鎭儀呈辭,今日以監察茶時之意,敢啓。傳曰,知道。
藥房都提調臣兪拓基,提調臣李周鎭,副提調臣沈聖希啓曰,伏未審夜來,聖體若何?臣等久未入侍,今日率諸御醫入診,詳察聖候爲宜。大王大妃殿氣候何如?前入湯劑,當進於昨日矣。繼進當否,亦卽議定宜當。嬪宮氣候,漸向差勝,而腫患幾盡完合乎?今日令醫女入診宜當。臣等不任區區憂慮,敢此問安,仰稟。答曰,知道。慈殿氣候已下敎,湯劑旣諭於醫官,二三日前期,更觀氣候議定,予則一樣,勿爲入診。嬪宮氣候亦諭,湯劑停止宜矣。
大王大妃殿·中宮殿·賢嬪宮,藥房口傳問安。答曰,知道。
權一衡啓曰,左副承旨南泰良,同姓五寸叔母故敦寧就明妻貞夫人洪氏卒逝,服制已行四日,出仕,何如?傳曰,允。
又啓曰,營建廳堂上柳儼,有及時稟定事,來詣請對矣。傳曰,此是今日內稟定事耶?問啓。
又啓曰,問啓事,命下矣。問于營建廳堂上則以爲,表石草圖書,已爲正書,玆以陪進,有稟定後擧行之事,故請對,而事雖緊切,待後日稟定,亦未晩云矣。傳曰,明日當令次對,同爲入侍。
上在昌德宮。停常參·經筵。
夜自三更至五更,坤方·巽方,有氣如火光。
下直,金山郡守黃榏,訓戎僉使金夏重。
南泰良啓曰,今日賓廳坐起日次,而領議政金在魯,右議政趙顯命,情勢難安,方在仍入,左議政宋寅明,未及復命,不得來會云矣。敢啓。傳曰,知道。
金尙翼啓曰,大司憲金鎭商,掌令朴致文在外,閔洙彦,執義李光湜,牌不進傳旨未下,持平曺命采牌不進,李鎭儀陳疏入啓,今日以監察茶時之意,敢啓。傳曰,知道。
又啓曰,今日賓廳坐起,旣已頉稟,所當持公事入侍,而本院時無留公事,不得入侍之意,敢啓。傳曰,知道。
藥房都提調臣兪拓基,提調臣李周鎭,副提調臣沈聖希啓曰,伏未審夜來,聖體若何,大王大妃殿氣候何如,嬪宮氣候亦何如,而腫患或已完合乎?今日令醫女入診宜當。臣等不任區區伏慮,敢此問安,竝爲仰稟。答曰,知道。慈殿氣候下敎,予則一樣,嬪宮氣候已諭矣。大王大妃殿·中宮殿·賢嬪宮,藥房口傳問安。答曰,知道。
備忘記,傳于南泰良曰,今下弓矢,訓戎僉使金夏重處給送。
南泰良,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管靈川君懋,以新番騎兵軍士點考坐起事,外兵曹晝仕出去之意,敢啓。傳曰,知道。
又以兵曹言啓曰,卽接東所衛將牒報,則弘化門南邊宮墻一間許,今日頹落云。令紫門監爲先把子圍排,急速修築,而依前例弘化門入直砲手十名除出,限修築間守直之意,敢啓。傳曰,知道。
金尙翼啓曰,憲府連日監察茶時,事甚未安。除在外·牌不進·傳旨未下·陳疏入啓外,持平曺命采,牌招,何如?傳曰,允。
又以義禁府言啓曰,通津府使朴時佐拿問處之事,傳旨啓下矣。朴時佐以兼營將,時在任所云。依例發遣府書吏,交龜後拿來,何如?傳曰,允。
南泰良,以御營廳言啓曰,因營建廳堂上鄭益河狀啓,備局回啓據,英陵陵內捉虎事,本廳將校,率領砲手出往矣。連接將校手本,則陵內外山,遍踏窮搜,幾至一望,終未見虎迹,故自營建廳亦以爲,旣無虎迹,則民弊不貲,姑宜撤還云。軍兵之多日露處,亦甚可慮,今姑撤還,何如?傳曰,允。
金尙翼,以戶曹言啓曰,依傳敎,領議政金在魯,自去十一月今二月至合四朔祿俸,令倉官更爲輸送于本家則以爲,今方連章引伏,期於必遞,決不敢冒受常祿云,祿俸又不領收,而三月朔祿俸,亦不出給。右議政趙顯命三月朔頒祿次,請受祿牌則以爲,方在引入求免之中,常祿不敢冒受云,祿俸不爲出給,何以爲之?敢稟。傳曰,令倉官更爲輸送。
又以戶曹言啓曰,各道錢穀御覽會計,每於二月二十五日,啓請受出,修正入啓,自是定式。各道會案,幾盡上來,而咸鏡道則洪原·北靑·利城三邑文書,尙不報來,故會案姑不得上送之意,今始移文矣。莫重會案,限內不爲修納,事體未安。當該道臣,推考警責,都會官及洪原等三邑守令,竝從重推考,御覽會計,待其會案之上來,修正以入之意,敢啓。傳曰,知道。
全羅監司狀啓,萬頃縣居射夫朴丁得等渰死事,傳于金尙翼曰,渰死人等,令本道恤典擧行。
全羅監司狀啓,三月朔進上洗鱗石首魚,限內不得封進,惶恐待罪事,傳于金尙翼曰,勿待罪事,回諭。
持平李鎭儀疏曰,伏以臣,言議拙訥,見識淺短,淸朝耳目之任,百不近似,左右思惟,斷無堪承之理,而今此千古所無之妖獄,未及究竟,義重沐浴,自不勝憂憤之忱,他不暇顧,黽勉暫出。臣之老母宿病,自昨挾感頓劇,頑痰滯胸,勺飮未下,寒熱交攻,虛汗如瀉,腰脅牽疼,神氣凜綴,諸般症候,一倍前日,藥餌無效,焦遑罔措。卽今情理,實無離捨供職之望,玆敢呼籲於孝理之下,伏乞天地父母,俯賜憐察,亟遞臣職,俾得安意將護,千萬幸甚。臣無任云云。答曰,省疏具悉。爾其勿辭護焉。
上在昌德宮。停常參·經筵。
下直,麟蹄縣監李廣矩,德積僉使李萬樟,草芝萬戶陳德麟。
金尙翼啓曰,大司憲金鎭商,掌令朴致文在外,執義李光湜,掌令閔洙彦,持平曺命采牌不進傳旨未下,李鎭儀親病受由,今日以監察茶時之意,敢啓。傳曰,知道。
藥房都提調臣兪拓基,提調臣李周鎭,副提調臣沈聖希啓曰,伏未審夜來,聖體若何,大王大妃殿氣候何如,嬪宮氣候亦何如,而腫患已盡完合乎?今日令醫女入診宜當。臣等不任區區伏慮,敢此問安,竝爲仰稟。答曰,知道。慈殿氣候下敎,而予則一樣,嬪宮氣候已諭矣。大王大妃殿·中宮殿·賢嬪宮,藥房口傳問安。答曰,知道。
沈聖希啓曰,左承旨吳遂采,右承旨權一衡,右副承旨徐命珩,今日俱不仕進,竝卽牌招,何如?傳曰,允。
以右副承旨徐命珩牌不進罷職傳旨,傳于吳遂采曰,推考傳旨捧入。
金尙翼啓曰,檢閱南泰會,自鄕上來云,卽爲牌招,何如?傳曰,允。
以副校理申暐,校理宋昌明·尹光紹,副校理洪重孝,修撰徐志修·金尙喆等牌不進禁推傳旨及司書金相福,兼說書兪漢蕭,說書成天柱等牌不進罷職傳旨,傳于金尙翼曰,竝推考傳旨捧入。
海興君橿楊州地父母墳加土呈辭,傳于權一衡曰,澆奠床備給,給由馬。
權一衡,以樂器造成廳言啓曰,昨年因禮曹判書李宗城上疏,李彙晉·李延德,頗通音律,故樂器監蕫事,命下矣。新除授,掌樂院正李彙晉,前郡守李延德,本廳郞廳差下,使之察任,而李延德時無職名,令該曹口傳付軍職,當初啓下郞廳掌樂院主簿韓命德,今姑減下,何如?傳曰,允。
兵曹口傳政事,副司果李延德。
南泰良,以兵曹言啓曰,卽接守門將廳牒報,則守門將吳錫瑜,本廳許參時,連三次可否不順云。依例汰去,薦主前主簿鄭德周,亦爲罷職,以懲其誤薦之罪,何如?傳曰,允。
又以御營廳言啓曰,本廳來三月四月兩朔應立中部中司屬全羅右道二哨,公洪右道三哨,合五哨軍兵六百七十名,已爲逢點整齊矣。三月初一日,與左司軍兵替代後,舊軍放送之意,敢啓。傳曰,知道。
又以御營廳言啓曰,本廳來五月六月當海西六番七番別馬隊逐朔入番次,趁期調送事,本道監兵使處,依前知會之意,敢啓。傳曰,知道。
又以御營廳言啓曰,今此下番馬步軍兵試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳來五月六月兩朔應立中部右司屬公洪右道五哨軍兵,四月二十五日,京中逢點,五月初一日,與中司軍兵,當爲替代立番,趁期調送事,監兵使處,依前知會之意,敢啓。傳曰,知道。
又以御營廳言啓曰,本廳屬海西四番別馬隊五十名,標下軍一名,已爲逢點整齊矣。來三月初一日,與東營入直三番別馬隊替代後,舊軍放送之意,敢啓。傳曰,知道。
又以禁衛營言啓曰,來三月當九番海西別驍衛逢點實數五十名,步軍標下一名,已爲點閱整齊。來三月初一日,與本營入直別驍衛,依例替代後,舊軍放送之意,敢啓。傳曰,知道。
上在昌德宮。停常參·經筵。
金尙翼啓曰,大司憲金鎭商,掌令朴致文在外,執義李光湜,掌令閔洙彦,持平曺命采牌不進傳旨未下,李鎭儀親病受由,今日以監察茶時之意,敢啓。傳曰,知道。
藥房都提調臣兪拓基,提調臣李周鎭,副提調臣沈聖希啓曰,伏未審夜來,聖體若何,大王大妃殿氣候何如,嬪宮氣候亦何如,而腫患已盡完合乎?今日令醫女入診宜當。臣等不任區區伏慮,敢此問安,竝爲仰稟。答曰,知道。慈殿氣候當下敎,而予則一樣。嬪宮氣候已諭,而今已完合,勿爲輪直。大王大妃殿·中宮殿·賢嬪宮,藥房口傳問安。答曰,知道。
藥房口傳啓曰,卽者入侍醫官來言,進御參橘茶三貼及嬪宮所進五福化毒〈丹〉一劑劑入之意,已爲稟定云,故參橘茶今方劑入,五福化毒丹,待畢劑封入之意,敢啓。答曰,依爲之。
吳遂采啓曰,左副承旨南泰良,右副承旨徐命珩,今日不爲仕進,竝卽牌招,何如?傳曰,允。
金尙翼啓曰,臣與左副承旨南泰良伴直矣,以審理使差下,旣已遞職,伴直無人。右副承旨徐命珩,所當牌招,而拘於廳規,不得請牌,何以爲之?敢稟。傳曰,右副承旨卽爲牌招。
權一衡啓曰,卽者禮曹郞廳來言,明日宗廟·永寧殿·永禧殿春奉審修改時,本曹堂上,當爲進參,而判書趙尙絅身病甚重,參判鄭益河英陵營建都監進去,參議韓翼謩,奉命在外,無進參之員云。判書趙尙絅,卽爲牌招,以爲進參之地,何如?傳曰,允。
又啓曰,行禮曹判書趙尙絅牌招不進推考傳旨,今方捧入,而莫重奉審,只隔一日,而如是違牌,事甚未安。更卽牌招,以爲進去之地,何如?傳曰,允。
傳于金尙翼曰,相臣及備局堂上,使之入來,而領右相處入來之意,遣史官傳諭,左相處,與領右相同入之意,亦爲傳諭。
南泰良啓曰,卽者備邊司郞廳來言,領議政金在魯,左議政宋寅明,右議政趙顯命,依下敎,率備局諸宰,來會賓廳云矣。敢啓。傳曰,詣閤。
傳于權一衡曰,藥房都提調以下,書啓。
權一衡啓曰,日食日無他事故,則親臨救食一節,臨時取稟擧行事,前已定式矣。來三月初一日午時,日有食之,而聖候方在靜攝中,何以爲之?敢稟。傳曰,攝行。
又以弘文館言啓曰,本館上番闕直,已至多日,事體未安。校理宋昌明,副校理洪重孝·申暐,修撰徐志修·金尙喆,旣有只推之命,竝卽牌招,以爲推移入直之地,何如?傳曰,允。
金尙翼,以兵曹言啓曰,今日將官朔試射時,闕內入直訓鍊都監把摠哨官及禁衛營哨官等,依前日榻前定奪,以他員代直,出射之意,敢啓。傳曰,知道。
又以義禁府言啓曰,京畿·平安監司狀啓據,刑曹粘目內,平丘前察訪李龜濟,孟山前縣監李師重,移本府處置事,允下矣。李龜濟今方待命,卽爲拿囚,而李師重,時在公洪道德山地云。依例發遣府羅將,拿來,何如?傳曰,允。
編修官吳命季書啓,臣敬奉聖諭,馳往傳諭于議政府領議政金在魯避寓處則以爲,卽於床席沈頓之中,伏承史官臨傳聖諭,令臣入來。此蓋聖上欲下詢鞫獄重事。臣前旣迫於嚴命,暫時入參,則今於此事之更詢,固宜聞命卽進,自陳誤事之罪,仍效請討之義,而不但卽今病狀,誠難自力,念臣以必遞之人,因緣機會,乍出乍入,去就無據,愧恧實深,反復思量,終不免違逋,冞增惶悚。若蒙許解本職,俾以原任入侍,則謹當拚死趨詣云矣。敢啓。傳于金尙翼曰,有下敎事,入來事,遣史官傳諭。
左議政宋寅明箚曰,伏以,一種妖孼,自干天誅,向來酌處,大是法外。臣於伊時詢問之下,雖以三尺之不可撓屈,略有仰對,而猶未能强爭回天,及今輿憤益激,公議峻發,則臣之不能堅秉法義,罪無所逃。伏乞聖上,亟命遞臣相職,勘臣罪律,以勵臣工,以嚴邦憲也。仍念兩罪人嚴覈正法之請,卽朝廷公共之論,臺啓之發,亦云晩矣。伏聞日昨儒臣禁堂之疏,聖上以待登對當諭爲批,繼又有次對之命。臣旣還朝復命,雖方引罪,而聖上之所欲諭者,倘係刑政大事,則有不敢以情病自恤,所當卽會賓廳,以聽進退,而第使臣登對,所仰請者,亦不過亟從臺啓而已。惟是領右兩相,向於帳殿敦迫之時,庶有回心之望,而其後一向引入,訖未視事,臣固爲國事悶歎,而況今國有重論,臣雖不敢仰認聖諭之何在,而要之欲令刑法協中,則有非負罪如臣,獨爲承聞。臣謂聖上,宜先敦召兩相,期於勉出,以爲同時入對之地,惟聖明察納焉。取進止。答曰,省箚具悉卿懇。所陳者方欲敦勉,依行宜焉。卿須安心勿辭,其卽視事。
領府事徐命均疏曰,伏以臣,病勢危篤,始計緯繣,罪積廢禮,迹涉謾上,强力作氣,來伏私次,暴實請譴,冀被重何,而聖度寬大,溫批反降,臣伏不勝隕越感激,靡所容措。留滯城裏,日加調治,而泄症之發,首尾九朔,終始如一,藥餌無效,食飮全廢,春寒未解,居處齟齬,將理之節,不及郊舍,不得不又此舁還,稍待溫和,當復入城,而其徑情去來之罪,固無所逃矣。念臣旣無情迹難安之端,又無恬退要名之意,何敢離違京闕,有若圖便者之爲,而惟其不幸,奇疾纏身,今已八年于玆。所寓處地靜僻,最宜調病,歲月屢易,仍與成習,一日離次,病情顯添,以是少歇則入城,有加則還寓,雖出於萬不獲已,而去來屑屑,極涉惶悚矣。歲翻以後,則老衰證形,落下數層,衆病俱發,自量餘生,非朝卽夕,出入朝班,已絶其望。從今以往,倘蒙聖上勿復齒諸人類,任其往來,臣亦不煩陳聞,而私自隨便出入,安意將息,以保全將死之殘喘,實爲盛朝生成之大澤。臣之區區蘄祝,惟在於此。伏乞聖明,天地於臣,父母於臣,曲賜矜諒,特許微懇,千萬幸甚。臣之前後負犯,則有司存,竝乞亟命嚴處焉。臣無任云云。答曰,省疏具悉卿懇。頃者旣諭,卿之此行,其曰過矣。鄕居豈比京邸?此等之時,在京大臣其幾何?卿須體小子往日慇懃之敎,顧今日之國事,日漸暢矣,安心勿辭,其卽上京,用副此意。仍傳曰,遣史官傳諭。
副校理洪重孝疏曰,伏以,臣於向日在直儒臣特遞之命,竊有所惶蹙靦汗者。夫討賊之義,至嚴且重,則誣人者不誅,凶言者不鞫,而徑先酌處,已是聖朝之失刑。伊日帳殿,旣詢所懷,入侍兩臺,亦皆引遞,則據法爭執之責,實在儒臣,而臣只以不可酌處之意,有所仰對,終不能苦心力爭,期寢成命,此固臣矇然之罪,而翌日臣以上番在直矣,聞以處置事,有諫臣詣臺之擧。及其啓草之出,則只是謄傳,而兩賊事初不發論,臣心甚駭歎,而適緣賤病苦重,急於調治,遽然脫直,若論其不爲駁正之罪,則臣實爲首。畢竟遞差現告,只及於晩後替直之僚員,而臣則獨漏,臣實莫曉其故也。伊時聖敎,極其嚴峻,至以了無一箚規警爲責,則設令臣雖無故在外,固宜引罪之不暇。況以當日晝直之人,豈宜獨逭?罪同罰異,公法太偏,彼遞此存,私義甚慙。不可不直陳事實,同被譴何,故頃於召命之下,投進自引之章,而見格喉司,不能上撤,臣不勝悶鬱。屢犯違傲之辜,待勘多日,悚縮自倍,不意聖度寬容,罰止問備,天牌又臨,迫隘惶愧,求死不得。顧臣情地,便同已遞之人,去就非所可論。玆將未撤之疏,復瀆冕旒之下,伏乞聖明,俯賜諒察,均加罪罰,以爲人臣溺職者之戒,不勝萬幸。臣方請譴,不宜贅煩,而竊有區區憂慮,敢此冒死尾陳焉。頃者殿下於遇災之初,恐懼修省,奮勵振作,群工率職,民情大悅,臣私心欽仰,竊自喜幸。不料近日以來,端拱深居,淵靜若初。臣不敢知,殿下以天心已豫,災沴已消,國家已底治安而若是乎哉?不然則恐非大聖人體乾不息之道也。顧何望於答天譴消民怨,以爲轉危爲安之休哉?詩云,天之方蹶,無然泄泄。伏願殿下,益加警惕,深惟勉强之策,日孜孜於敬天勤民之圖,則臣民幸甚。臣無任云云。答曰,省疏具悉。其勉雖是,將諭相臣矣。爾其勿辭,其卽察職。
修撰金尙喆疏曰,伏以臣一自兩僚臣特遞之後,區區蹤地,獨難晏然,屢逋威命,自速邦憲。而聖度寬容,誅罰不加,格外只推,又下於積日俟罪之中,臣誠感激惶恐,益無所措。噫,今番獄事,實是無前之妖變,而終不能鉤覈情形,明示典刑,王章莫伸,輿憤未洩,則臺官之不卽發啓,宜有責罰。而職在論思,擧失規正之義,論其不職之咎,此豈在直者所可獨當哉?同是儒臣,而被罪斑駁,均是失職,而處義矛盾,則私心之恧蹙,姑捨勿論,公法之顚倒,寧有是理?參前倚衡,斯義較然,去就一節,何所暇論?而抑臣情理,亦有所萬萬悲苦者。臣之老母,宿病沈淹之中,重添近日輪感,風邪外入,而寒熱交攻,胸膈內痞,而咳喘苦劇,食飮都廢,寢睡專失,澟然床簀,氣息如縷。臣旣孑然終鮮,獨自扶護,亦無離捨供職之勢。玆隨天牌,仰暴危懇。伏乞聖慈,俯垂諒察,重勘臣辜犯,以警具僚,仍遞臣職名,以伸私情,不勝幸甚。臣無任云云。答曰,省疏具悉。爾其勿辭護焉。
副校理申暐疏曰,伏以,臣罪臣自知之。曾忝簪筆之選,而未卽赴試,荐被威罰,至今追思,怵惕靡容。頃者特敎,譴削辭旨,又極嚴截,有若臣無端違傲於新法之初,而致使後人踏襲前套者然。於是益不勝悚懍,繼之以恧蹙。雖使臣處義得當,辭受無乖,此不過自己之冷暖,而畢竟迫於嚴命,未免去就之郞當,則人皆嗤點之不暇,孰肯尤而效之哉?內司循省,冞增慙悔。至於甘心沮戲,其欲違命之敎,尤非臣子之所敢聞者。竊自傷微末賤臣,事君無狀,獲此罪名於聖明之下也。臣杜門訟愆,自分爲永棄之物矣。幸荷天地大造,猶包涵寬假,收敍有命,除旨繼下,一時薄勘,有不足懲其罪,而分外殊恩,抑何爲而至也?且惶且感,惝怳罔措。其在分義,宜卽竭蹶,以伸叩謝之忱,而顧臣衷情莫暴,蹤地至危,抗顔就列,決非私義之所敢出,而況今所叨,又是匪分,雖是從前罪戾,亦何敢爲冒昧承膺之計?仍竊伏念,國家官爵,孰可以輕畀,而至若經幄論思之任,尤宜難愼。古人至比諸瀛洲之選,又責以成就之效,咫尺顧問,其職榮矣,朝夕啓沃,其責重矣。自古居是職而任是責者,率皆博學多識,爲世所推者,則臣是何人,而或敢濫廁於其間哉?以學則荒廢空疎,以識則孤陋寡淺,雖章句記問,離經辨志之間,尙且昧昧,有何伎倆,可以擬議於開導聖學,裨補治理,而誤辱睿簡,貽玷名器,一至此哉?以是任畀臣身,決知其萬萬不稱。臣若徒取一身之榮,罔念濫竽之譏,而唐突呈身,備數講讀之末,則自速僨誤,固不足恤,而其爲當世之羞,亦豈細故也?此臣所以志決循墻,不獲命則不敢已者也。玆於荐召之下,略控危衷,徑歸私次,伏乞聖慈,察臣至懇之匪飾,念臣才器之難稱,亟許鐫遞,以重公選,仍命重勘,以警具僚,不勝幸甚。臣無任云云。答曰,省疏具悉。爾其勿辭察職。
二月二十七日申時,上御熙政堂。大臣·備局堂上引見入侍時,領議政金在魯,左議政宋寅明,右議政趙顯命,判義禁鄭錫五,刑曹判書李宗城,工曹判書柳儼,副提學元景夏,吏曹參判洪象漢,左副承旨南泰良,記事官李壽鳳,事變假注書李泰齡,記注官李孟休,記事官李澤徵,以次進伏。在魯曰,日氣急溫急寒,近甚不適,聖體若何?上曰,精神益耗,只存軀殼,且以灸瘡致憊矣。在魯曰,灸瘡,何如?上曰,臨帳殿時有加,而忌艾故也。今則少勝矣。在魯曰,大王大妃殿氣候何如?上曰,一樣,而朝者已諭矣。在魯曰,王世子氣候一向安順乎?上曰,好在矣。在魯曰,嬪宮腫患,仰慮不輕,今至夬勝,不勝萬幸矣。上曰,分野不輕,且是沖年,故慮深矣。今至夬勝,甚幸矣。上曰,當先所重,營建廳堂上,先來以達也。柳儼進曰,治石已久,當出草圖書,而有一事可達者,當書年號耶?上曰,宜書矣。注書出去持入,可也。臣壽鳳承命出去,奉草圖書以進。上曰,篆字誰書也?儼曰,趙尙絅所書也。上曰,文則誰書也?儼曰,驪善君所書也。上曰,年號則以成化年號書之,可也。柳儼曰,英陵參奉尹禹鼎,以兼監役監董,而纔已陞遷矣。以同任參奉,仍差兼監役,以爲董役之地,何如?上曰,依爲之。出擧條上曰,副學來。增補歷代總目,誰所作也?元景夏曰,洪萬宗所作也。上曰,一番修正,業有其意,而未遑矣。誰可任此事者乎?宋寅明曰,副提學元景夏好矣。上曰,使之修正宜矣。景夏曰,中國歷代總目,則永曆以上皆載錄,更無修正之事,而東國歷代總目,則先朝事未載,當爲添補耶?上曰,然矣。景夏曰,當宁事蹟,亦當載錄乎?上曰,大臣之意,何如?寅明曰,當爲載錄矣。上曰,只修正東國總目,而考事撮要,亦當竝爲增補矣。景夏曰,此不過考覽事蹟,如戊申庚戌事,竝宜載錄也。上曰,予非夸大,而大訓卽予苦心,亦欲爲垂後之謨,則亦可入錄矣。景夏曰,領議政金在魯,該博於此等事。臣當問議領相,而後日登筵,更稟睿裁後擧行,似好矣。上曰,所達好矣。依爲之。出擧條宋寅明曰,萬寧殿五峯山屛風左右兩隅,交違不合,當自尙衣院更爲見樣,改造以送耶?上曰,改造以送,可也。出擧條寅明曰,吏判爲禮參時,奉審長寧殿晬容有斑痕云,而今番臣行奉審則果然矣。入侍注書李壽鳳,亦同爲奉審矣。上曰,年少眼明,詳達之,可也。臣壽鳳起伏曰,玉色果有斑痕矣。上曰,聞中官言,則斑痕亦勝於京中奉審時云矣。洪象漢曰,金光遂善知綃本云矣。上曰,金光遂似知之矣。上曰,都提調不爲入侍,不欲參涉而然耶?南泰良曰,下敎中無次對時同入之命,故已爲出去矣。上曰,然耶?若不聞承宣之言,則幾以情外言之也。命書傳敎曰,今日次對,藥房都提調同爲入侍事下敎,而今聞當該中官錯傳云,從重推考,其誤傳下敎,寢之。宋寅明曰,李錫杓親病危重,勢難下去云,宜卽遞改也。上曰,誰可爲之耶?寅明曰,入侍承宣南泰良,精詳可合,而聞趙榮魯屢典郡邑,頗解事情,亦合此任云矣。上曰,熟於任用者,當送之矣。上曰,海西審理使李錫杓遞差,其代以左副承旨南泰良差下,承旨許遞。出榻敎宋寅明曰,通津府使朴時佐,爲人安詳有條理。通津移邑獨鎭事,待後日次對,欲爲稟定,仍屬此人矣。今聞因禁衛營保米未收事,自該營草記請拿,而以兼營將之故,交代後拿來,今將出代云。所坐旣不大段,警飭足矣。勿拿仍任,何如?上曰,從重推考,仍任,可也。出擧條上曰,已諭大略,而守禦使入侍時,彼承宣亦入侍矣。一自肅章門後,頓無世念。經歷如予者,豈往牒所有?世道人心,無復可言,而頃日右相,至欲見機而作。今日之强氣引接,蓋欲一諭予意也。昔年之深仁厚澤,尙有餘者,予當無愧於宋神宗。雖有南北之憂,豈所輕動,而今番獄事,不忍濡口。此所以欲使卿等,正法此輩,而不使予知之也。予年三十四年,而賢嬪入宮,予已五旬,而賢嬪又三十餘歲矣。予知賢嬪之心,賢嬪亦知予心。庚戌以後,固知其無意於人世,而仰恃俯依,居常惻愴。銅龍五昨舊僚屬,今日忍看便殿前之句,曾有所諭於李宗城,此可見予心之悲苦矣。乙卯年間,豈期有今日之元良,而天祐宗祊,今已得嬪,重書軒半夜賜對,曾有下敎於吏參矣。雖然豈以今時而頓忘舊日哉?頃於帳前罷後,予以今番獄情,注解詳言於賢嬪,且言汝之三寸,欲作過擧,故前席敦勉,以致夜深之由,則答以世道至此,三寸之處義,不得不然云矣。趙徵·得中,原其情則俱非大逆不道,而專由於怨嫉國家,戕殺調劑,此正尹光天輩不滿大訓之餘套。予在之時,猶且如此,他日尙何言哉?賢嬪自聞此言,別無疾病,而自然瘦削,强服湯劑,厭進食治,藥院輟直,故令遲遲者,蓋有繼直之慮也。卽今慰賢嬪之道,無過於不動其心。右相之不可過擧者,非但爲姪,而亦當爲予也。渠輩雖以月塘等語,言及於不敢言之地,以爲誣逼疑亂之計,而予豈墮於渠輩術中耶?得中之最初面質,言似了了,而其所謂夏賊等說,自露兩中之計。渠之所犯,渠亦知之,故卽以誣人惡逆遲晩。以此觀之,月塘之說,亦似虛誕,李得中更當嚴訊取服,而若以趙徵之言,傅會至此,則亦當有處之之道。不逞之徒,若聞此言,則其爲心寒,如何如何?此輩雖皆正法,已發之言,其可盡洗乎?卿等各陳意見,諸臣亦爲陳達,可也。聞元景夏有欲達之言云,陳達焉。領·右相之有若傍觀,誠爲慨然。皆進前詳達也。在魯曰,臣豈冠帽入侍者,而嚴召再勤,義在懲討,故今又拚死强起,冒沒入對矣。上款凶言,旣極陰慘,下款傅會,尤涉窮凶,殺之固無惜,而其時帳殿,爲元良樹善之敎,不害爲好生之德,故臣亦未能爭執矣。及今臺啓峻發,堂箚又上,金吾諸堂,相繼陳疏,公議旣如此,則決不可仍置矣。得中與徵,俱以別樣相親之間,同爲怪駭之言,其忿嫉調劑之心,兩者一般。昨年食瓜之時,旣聞凶言,而謂以無贓,不卽來告。今乃猝然言及於人,必使兩大臣聞知,而其無眞贓,則與前無異,必是自拔其身,兼生希望之計,而且聞趙徵素稱怪惡,得中雖至凶,徵若無一毫如此之言,則似無白地做出之理。必是一聞凶悖之說,心有驚怖,有此發告,而只告言語虛疎,故傅會粧撰,以實其事,一則驅人惡逆,一則自覬功賞也。趙徵醉中之說,亦可見常時情狀。今當一時竝訊,期於取服矣。外間之議,以大臣陳達爲輕遽,而臣則答以旣聞此言之後,間不容髮,虛實間何可不登時告達云云矣。更訊之擧,斷不可已也。顯命曰,兩者俱以極峻偏論,媢嫉調劑,其同情之迹則一也。如此凶言,非同心人則必不言,其同情之迹二也。綢繆往來,聞此凶言,而不卽來告,其同情之迹三也。無贓物則前後一般,而到今手脚忙亂,惟恐不發,顯有翻身自拔之計,其同情之迹四也。初若納其眞贓,則同情之迹,自然綻露,故隱而不發,初欲嫁禍於蕩平,末欲移禍於趙觀彬矣。重臣不幸知不吉之人,名入凶招,出於意外,其疏語筵奏,必縛束羅沈者,特以沈與臣相知,故疑及臣身,而旣遭此境,固當無所不疑,臣之不以爲怪,亦不深怒者,良以此也。寅明曰,俄聞首·右揆所達,則同情之說,不無意見,而妖巫之說,自歸脫空。得中則旣以誣人遲晩,月塘之說,雖出趙徵,而終始抵賴,尙未取服,論以罪案,似有輕重。所謂同情之言,姑是斟酌,非有的見。徵雖傅生,亦非大段失刑。若以鞫體言之,但當先杖得中,觀其所招情節,而次問於趙徵,一時竝杖之議,臣未知其得當也。鄭錫五曰,大臣所達,獄體卽然,而今則公議已發,不可仍置矣。上曰,判金吾猶如此,可謂公議也。柳儼曰,伊日傅生之論,只出遠慮,而未見近慮也。得中則違端已發,渠亦承款,趙徵則忍杖不服,至今抵賴。當先問得中,次及趙徵,使公議得伸,刑政無乖也。李宗城曰,諸臣已達,臣別無所見,惟當亟從臺啓矣。元景夏曰,臣未參鞫,獄情則實未詳知,而重臣筵達,臣有未曉然者。臣聞重臣有所遭,將出江郊,以同朝之義往問,則兵曹判書金若魯,前執義李渭輔,在其座上。渭輔卽帳殿入侍臺臣也。臣謂之曰,今番兩罪人酌處處分,未免失當。執法之臣,終日入侍,見目下大事,關於國家刑政,而稱以帶推,不爲發啓,誠甚慨然。雖或有引嫌之事,先啓後避,道理當然,而不此之爲,大損臺體,前頭如或登筵處分之失當,臺體之有損,將欲一陳云。重臣所謂某有所懷,將欲仰陳者,卽道此事矣。上曰,向日筵中,承旨亦有所達矣。今聞副學先啓後避之言,誠是矣。洪象漢曰,臺體當如此矣。景夏曰,筵席語祕,雖未得詳聞,重臣又以爲,元某見得其所未見得云。臣聞甚訝惑,躬往問之,則卽是趙徵·姜月塘事也。此事臣果與重臣有所酬酢,而與臣本意,頗差誤矣。臣於此事,論之以三層。以爲,徵果有凶謀,而發姜月塘之說,當爲窮凶極惡之大逆。渠知有凶謀者,而不爲上告,私與得中,有所傳說,亦不免知情不告之罪,而無此兩段所犯,只於醉後,偶發姜月塘三字,言雖凶悖,較諸上款兩段,宜有輕重之別矣。上曰,向者右相,亦如是仰達矣。景夏曰,其所酬酢,不過如斯。重臣說其筵達,而與臣所言,未免差誤。重臣常時規模草率,故筵奏之際,雖非有意差誤,而失臣酬酢本意,如此矣。臣謂之以差誤,則重臣答曰,詳略有不同,而無差誤云。其達於臣酬酢本意,誠有差誤矣。重臣旣以某將陳所懷云,竊恐聖上,或未俯察其何事,故敢於引罪之章,有所尾陳矣。今番兩罪人徑先酌處,輿憤所同,決不可置而不問。設令臺啓不發,豈可仍置而不問乎?若以獄體言之,左相所達是矣。固宜先鞫得中。所謂月塘等語,若與妖巫之說而竝皆脫空,則趙徵之常時處分,雖極無狀,只當治其本罪而已,豈可以此獄而殺之乎?徵若抵賴,不得快服其情節,則雖殺之而尤爲明白。大臣所謂一時竝杖之語,未知其穩當也。上曰,重臣以爲,卿以羅沈謂之殊常云,然耶?景夏曰,臣於羅沈事,元無酬酢矣。象漢曰,今番鞫獄,極爲嚴祕,臣固未詳其情節,而以大體言之,趙徵雖有醉後凶言,旣無傍聽之人,而得中若獨聽,則徵醒後忘之,得中又不傳,則人孰知之?諺曰,人於一日之內,三爲死言。所謂姜月塘之說,得中若不言,則豈至上聞乎?得中果有忠憤,則宜於聞言之後卽告,而不此之爲,經年之後,始乃忙急左右,奔告於大臣者,其中必有逼獵於渠身,而欲爲反身自拔之計而然。人所不知,渠所獨知之中,應有恐㤼之端也。此是獄情緊結處,若嚴覈其經年後奔告之所以然,則情狀自可覈出矣。上曰,吏參之言,明矣。寅明·景夏曰,其言誠明矣。上曰,得中甚虛,擧杖則遲晩。若爲嚴訊,則無事不服,亦豈無因其亂言,延及朝廷之慮乎?景夏曰,聖明在上,保無他憂,而只當以獄體處之,不必過慮至此。雖或有慮於淵衷,亦不當下敎於筵中矣。得中之不得眞贓,前後一般,此一節尤當嚴問矣。寅明曰,副學所達是矣。象漢曰,凡治獄之道,惟當觀其招辭,以理處之而已。何必以蔓延與否,預費聖慮乎?果令此輩眞有凶謀,則亦當隨其情勢而鋤治,以除國家之患而已矣。在魯曰,臺啓中追發兩人,何以處之乎?上曰,羅沈事,問郞金相福,亦有所達,而沈則只聞於得中而已,別無可以拿鞫者,而其蜚語一節,不能無罪矣。命承旨書傳敎曰,當初酌處,意蓋在矣,而公議齊憤,關係非細,而帳殿旣諭,可聞者多,欲施寬典酌處,到此地頭,此等之事,不可曠日遲滯,亦不可不嚴加詳覈。過修改後,二十九日,依前親鞫擧行,時刻以辰時爲之。寅明曰,臣等伏承縷縷下敎。慰安賢嬪之道,殿下固已曲盡,而且念宮闈掖庭之間,或不知實事,而疑惑眩亂,則此亦不可不慮,各別曉諭,務爲鎭安,亦臣之所望也。上曰,予與卿等,俱是讀書之人,宜若不動於此等事,而伊日過動,反不如無識者之不動,此實未曉也。宮闈之間,已知虛謊實狀,鎭安之道,亦當加意矣。寅明曰,頃日儒臣之特遞,似涉過重矣。上曰,勅勵已行,不必久遞矣。寅明曰,因是而撕捱者多矣。上曰,頃日特遞玉堂,竝勿遞。出榻敎宋寅明曰,太廟修改在明,而禮曹判書趙尙絅,今日再違牌不進矣。尙絅年衰行役之餘,安能無病?亦不宜一向强迫,而參判·參議,俱奉命在外,而參判例兼都監,參議或可變通,以爲臨急推移之地耶?上曰,禮判撕捱似有意,而不當如此,從重推考,待明朝牌招,可也。出擧條鄭錫五曰,因戶曹判書徐宗玉疏,大臣覆啓,惠廳米四千石劃送事,判下矣。戶曹之前日取去者,已滿一萬石之數,而今又四千石輸去,則雖曰同是國用,惠廳之穀,亦將從此漸益耗縮,豈不可悶乎?如其終不可不許,無寧減數,亦勿劃給,姑爲貸下,則事猶勝於數多而全失,敢此仰達矣。宋寅明曰,四千石數旣不多,何可又爲減數,致有銷刻之譏耶?上曰,貸下,可也。出擧條南泰良曰,請下留門標信。上曰,當下之矣。諸臣以次退出。
上在昌德宮。停常參·經筵。
下直,谷山府使趙虎臣。
金尙翼啓曰,大司憲金鎭商,掌令朴致文在外,執義李光湜,掌令閔洙彦,持平曺命采牌不進,傳旨未下,持平李鎭儀陳疏入啓,今日以監察茶時之意,敢啓。傳曰,知道。
藥房提調臣李周鎭,副提調臣沈聖希啓曰,伏未審夜來,聖體若何,大王大妃殿氣候何如,嬪宮腫患,完合之後,氣候亦何如?臣等不任伏慮,敢來問安。答曰,知道。慈殿氣候下敎,而予則一樣,嬪宮氣候差勝矣。大王大妃殿·中宮殿·賢嬪宮,藥房口傳問安。答曰,知道。
權一衡啓曰,卽者修撰趙雲逵,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,何如?傳曰,允。
徐命珩,以都摠府言啓曰,今日入直內三廳武兼禁軍及軍兵等,當爲中日習射,而宗廟春修改相値,不得爲之之意,敢啓。傳曰,知道。
又啓曰,明日親鞫時,兩司當爲進參,執義李光湜,掌令閔洙彦,持平曺命采,獻納洪廷命,旣有只推之命,竝待開門牌招,以爲推移入侍之地,何如?傳曰,允。
又啓曰,明日親鞫時,兩司當爲入侍,大司諫南泰溫,昨已入來云,卽爲牌招,憲府則大司憲金鎭商,掌令朴致文俱在外,執義李光湜,掌令閔洙彦,持平曺命采,牌不進傳旨未下,持平李鎭儀陳疏入啓,他無進參之員,何以爲之?敢稟。傳曰,大司諫明朝牌招。
以校理宋昌明,修撰徐志修牌不進禁推傳旨及檢閱李基德·鄭純儉·南泰會,執義李光湜,持平曺命采,掌令閔洙彦,獻納洪廷命牌不進罷職傳旨,傳于徐命珩曰,竝推考傳旨捧入。
權一衡啓曰,檢閱南泰會·李基德·鄭純儉,旣有只推之命,竝卽牌招,何如?傳曰,允。
又以侍講院言啓曰,本院兼司書金相福,說書成天柱,旣有只推之命,竝卽牌招察任,何如?傳曰,允。
又以弘文館言啓曰,本館上番連日闕直,事體未安。副校理洪重孝·申暐,疏批已下,竝卽牌招入直,何如?傳曰,允。
又以吏曹言啓曰,刑曹正郞尹光迪呈狀內,情病俱苦,勢難察任云,今姑改差,何如?傳曰,允。
徐命珩,以義禁府都事,以鞫廳大臣意啓曰,明日親鞫時問事郞廳,以前日問事郞廳仍差,而其中尹光紹,方爲臺職,金尙喆,以親病受由,其代以洪益三·韓光肇差下,使之察任,而兩人時無職名,竝令該曹口傳付軍職,何如?傳曰,允。
兵曹口傳政事,副司果洪益三·韓光肇。
徐命珩,以義禁府言啓曰,罪人趙徵·李得中,各嚴刑三次後,黑山島定配,而撤直後擧行事,命下矣。今已撤直,而臺諫方以還收論啓,不得擧行之意,敢啓。傳曰,知道。
又以戶曹言啓曰,依傳敎,領議政金在魯自去十一月,今二月,來三月合五朔祿俸及右議政趙顯命來三月朔祿俸,令倉官竝爲輸送于本家,則領議政金在魯以爲,今方連章引伏,期於必遞,決不敢冒受常祿云,右議政趙顯命以爲,方在引入永免之中,常祿不敢冒受云,祿俸俱不領收,何以爲之?敢稟。傳曰,令倉官更爲輸送。
權一衡,以英陵表石營建廳言啓曰,本廳郞廳一員差出事,昨日筵中,旣已定奪矣。禮曹佐郞金景泌差下,使之察任,何如?傳曰,允。
金尙翼,以問事郞廳,以鞫廳大臣意啓曰,問事郞廳尹學東奉命在外,金相福方爲春坊兼任,竝改差,其代以修撰徐志修,副校理申暐差下,使之察任,何如?傳曰,允。
徐命珩,以兵曹言啓曰,今二月二十七日各廳堂下武臣等朔試射時,內乘張志恒,宣傳官李星德,都摠府經歷李重澤,訓鍊院主簿金用九·李冕,武臣兼宣傳官李宗漢,部將成益烈等,俱未滿四中。武臣兼宣傳官李燦,甲子四月朔訓鍊都監哨官金就行,摠戎廳把摠李日馨等甲子十一月朔退試時,亦未滿四中,竝依例汰去。訓鍊都監哨官姜澤柳葉箭一中,片箭一中,騎芻一中,武臣兼宣傳官申晳,部將李泰周等柳葉箭二中,騎芻一中,禁衛營哨官崔濟寬,摠戎廳把摠田萬春等,甲子十一月朔退試時,柳葉箭二中,騎芻一中。以矢數計之,則雖未滿四中,騎芻例有倍劃之規,今亦依前例勿爲汰去,而至於稱病之類,試所旣知其實病,竝與呈辭受由人等退試次,姑爲懸頉以入之意,敢啓。傳曰,知道。
上在昌德宮。停常參·經筵。
下直晉州牧使李日瑞,泗川縣監李思愼,柔院僉使金滿泓,牛峴僉使皮益煌。
藥房提調臣李周鎭,副提調臣沈聖希啓曰,伏未審夜來,聖體若何,大王大妃殿氣候何如?湯劑停止,已至多日,且伏承今日議定之敎。臣等趁早率諸御醫入侍,稟定宜當。嬪宮氣候,差勝後一向安順乎?臣等不任伏慮,敢來問安,竝此仰稟。答曰,知道。慈殿氣候,已下敎醫官矣,湯劑依下敎劑進。予則一樣,而嬪宮氣候差勝,勿爲入診。口傳下敎曰,提調監劑,副提調入參。大王大妃殿·中宮殿·賢嬪宮,藥房口傳問安。答曰,知道。
傳于權一衡曰,承旨前望單子入之。
承旨前望,以金光世爲承旨,左副承旨徐命珩,右副承旨金尙翼,同副承旨金光世。
承旨前望,以鄭俊一爲承旨,左副承旨徐命珩,右副承旨鄭俊一,同副承旨金尙翼。
兵曹口傳政事,副司果安。
傳于金尙翼曰,親鞫姑罷,待開門擧行,而殿坐時刻,以辰正三刻爲之。
傳于金尙翼曰,明日有爲之事,自仁政門至敦化門治道。
傳于金尙翼曰,領·右相處,遣史官卽爲入來之意傳諭。
大殿親鞫罷後,政院·玉堂·藥房口傳問安。答曰,知道。
左議政宋寅明箚曰,伏以臣,爲參親鞫,來待闕中,而領·右兩相,俱懸病不進矣。日昨聖上敦召,兩相議定更鞫,則今於帳殿臨問之時,兩相之不爲入參,甚非事宜。又況兩相於此獄情,各有主見者乎?臣謂正時未入之前,必先宣召兩相,以爲入來參鞫之地,恐不可已。伏乞聖上察納焉。取進止。答曰,省箚具悉卿懇,已下敎矣。仍傳曰,遣史官傳諭。
江華留守李秉常疏曰,伏以,日吉辰良,御眞奉安順成。臣適當此任周旋,忝陪深深海島,不違尺天威顔,下情欣幸,有不可勝喩,而公幹已訖,臣之私懇,亦可以始伸矣。今歲之正月朔日,卽臣年滿當退之限。聖訓所揭,禮防有截,比如界閾之一定不踰,瓜蔕之隨熟自落,而臣今冒帶官銜,蹲據職次,一疏陳乞,無異例讓之塞責,數朔鞅掌,反同强仕之服勤。雖緣事有所重,勢固使然,而環顧近四十年準備等待之初心,已多慙負,其犯禮違規,尤非薄過細故也。夫老而致仕,理之自然。伊尹·召公之告歸,已在上古淳厖之世,而禮經一出,制限益嚴。宋朝諸彦,無論年至未至,皆以休致爲茶飮。至於我朝凡事,悉倣宋制,一例休致之人,項背相續,此亦爲國朝恒式也。試以法典之傍照者言之,賤而軍卒之六十老除,外而守令之七十遞解,皆例也。朝家之待士夫卿宰,固自有別,雖不可一此援論,而聖人之著爲禮制,昭示萬世,不啻朝令一時的定之比。遵行國法,尤宜自尊貴始,則如臣忝在士夫卿宰之列者,尤可不謹守而祗行耶?殿下必以臣出謀發慮,服任官政,一不如經訓所載,而獨齗齗於此致仕一節,有若以禮自處者,爲可笑而不之省耳,此誠是也。臣方歉愧不暇,雖有百喙,其何以自解?槪臣無寸長一能,可備當世需用,筋力奔走,只可爲隨分自勉之圖,而臣豈敢曰元無宦情,而實則習成疎懶,不必欲强守己志,而本來性甚迷滯,初頭館職,已費五六年,撕捱中間,罪釁狼藉,情地卼臲,流離嶺海,屛蟄田野,前後又數十年,統計無故供職,都不滿十載,此亦爲疾病所間,呈告違牌,又居其半,而特地眷庇之不足,公然叨竊之至斯,天地河海,不容喩此恩德,而未效絲毫塵露之少裨,到今遽爾告退,臣亦竊自悲悼。惟其才具之所不逮,疾病之所不强,雖欲企而從禮,實無何奈。至如致仕,不過還納一通告身,擧而行之,卽日可辦,其若諉之以不能於彼,而乃反有忽於此,則是同因噎廢食,擧一生而盡棄之矣。桑楡收功,可補東隅之失,人生晩節,例爲究竟之地。區區只欲全此一事,藉手歸化,生以贖前日之愆,死不作迷塗之鬼耳。然臣今老矣。捨殿下焉往?臣之時或棲遑,亦以職名爲祟。今若脫此羈縶,便是平地神仙,亦何必遐遯遠引,如恬退決去者類哉?謹當依舊歸伏城西弊廬,瞻依禁林,叨陪耆牒,朝有慶賀則進參,國有變亂則往赴,間又隨諸臣入覲,以效犬馬微誠,又或任便往來於松楸郊墅之間,與樵童牧叟,共獻華封之祝,此不但在臣爲暮境光榮,崇禮敎養廉恥,亦未必無補於聖世之風化矣。臣方治上此疏,一邊整頓官務,惟兪音是俟,伏乞聖明,俯察而亟許焉。臣無任云云。答曰,省疏具悉卿懇。前批旣諭,卿其安心勿辭焉。
持平李鎭儀疏曰,伏以臣,情私煎迫,猥陳至懇,幸蒙恩暇,將護病母,聖恩攸曁,卽必差減,而偶失將攝,一倍添加,晝夜刺痛,漸益澌綴。臣之卽今情理,斷無暫離造朝之望。伏乞天地父母,俯諒臣懇迫之私,鐫削臣職名,以爲安意將護焉。臣旣無以詣臺論列,敢此屢陳焉。灣府乃是西塞重地,其宜擇送也,明矣,而新除授府尹李普昱,積年見枳之餘,其所愼飭,宜倍他人,而曾莅羅州,專事剝割,旣乏廉聲,沈惑妖妓,且多謗讟,羅民語及普昱,至今唾罵。如此之人,不可畀之以邊上重任,以貽軍民之害,臣謂卽爲遞改,恐不可已也。臣無任云云。答曰,省疏具悉。李普昱事,旣知其人,所陳其涉過矣。爾其勿辭謢焉。
掌令朴致文疏曰,伏以,臣以至庸極陋之身,猥蒙我聖上孝理之政,畀以百里之宰,臣將母遠來,得遂其反哺之情,聖恩如海,圖報無階,母子相對,歌詠聖澤而已。仍念臣前後入臺,非止一二,而性質鹵莽,言議巽軟,不能論一事建一策,動輒有咎,瘡疣百出,自顧多慙,人謂斯何?況且年前一疏,亶出於激揚之意,而殿下疑之太過,誨責備至,追思至今,餘悸尙存。惟其一分報效之道,只在於字牧之任,故莅任以後,恪勤奉職,懷保小民,日夜爲念,而臣才拙手生,首尾五載,亦不能辦一政行一惠,上而孤負分憂之聖意,下而未副救弊之民望,徒竊廩祿,貽累聖簡,臣罪至此,益無所逃。今當飭勵之辰,將欲自處之際,伏承本月初十日成貼有旨,以臣爲司憲府掌令,繼有馹召之命。臣聞命驚惶,罔知攸措。臣之本末長短,旣莫逃於淵鑑之下,則未知殿下何取於臣,而又有此恩除之誤加也?矧今虹貫之變,疊見於一朔之內,觱發之風,連吹於三陽之節,上下憂懼,朝野遑遑之時,正宜廣求直言極諫之士,置諸臺閣,然後可以得一分弭災之策,而今乃以如臣無用譾劣摧頹者,苟然充數,以駭四方之瞻聆也哉?且臣老母,今年七十六歲矣。元來氣質虛弱之中,累見膝下之慼,哀毁成疾,眞元澌鑠,食飮全却,氣息如縷,家有一弟,而病急之報,又從而傳來。自聞此報,夜不交睫,病裏過慮,大熱上升,今方寸寸前進,願與永訣,而臣無他兄弟,又無在傍之人,老母惟臣是依,臣亦惟母是恃。家在公洪道淸州地,而惟臣一身之外,無人扶將而去,則目今情理,決不忍捨病母,而計日趲程,故冒萬死泣籲於天地父母之前,伏乞聖慈,特推孝理之化,亟命遞臣之職,俾臣得以將病母返歸鄕里,千萬幸甚。臣無任云云。答曰,省疏具悉。爾其勿辭往來焉。
二月二十九日辰時,上御肅章門。親鞫入侍時,行都承旨沈聖希,左承旨吳遂采,右承旨權一衡,右副承旨徐命珩,同副承旨金尙翼,記事官李克祿,記事官李壽鳳,事變假注書李泰齡,記注官李孟休,記事官李澤徵,判府事金興慶,左議政宋寅明,右議政趙顯命,判義禁鄭錫五,知義禁李春躋·柳儼,同義禁柳復明,大司諫南泰溫,執義李光湜,問事郞廳李衡萬·洪重孝·洪益三·韓光肇·尹得載·黃景源·徐志修·安,刑房都事黃晛·金孝大,文書都事尹光德·尹東暹,副提學元景夏追後入侍。興慶曰,聖體若何?上曰,一樣矣。興慶曰,大王大妃殿氣候何如?上曰,一樣矣。興慶曰,王世子氣候安順乎?上曰,然矣。興慶曰,嬪宮腫候完合後,氣候益勝乎?上曰,初則深慮矣,今則夬勝矣。宋寅明曰,副校理申暐陳疏未承批,問郞遞差,以前掌令安差下,令該曹口傳付軍職,使之察任,何如?上曰,付軍職使之察任。出榻敎上曰,問郞俄來者誰也?尙翼曰,徐志修也。上曰,彼誰也?尙翼曰,韓光肇也。上曰,竝刑之言,似不必然也。若先問得中,則自出言端矣。寅明曰,風勢不佳,雨濕如此,入小次,何如?上曰,然矣。軍兵使之雨具,亦使入簷下內,可也。徐命珩曰,帳外都監軍排立,而帳內則禁軍排立,無出帳外之事云矣。上曰,承旨金光世只推,更爲牌招。出榻敎南泰溫曰,得中若輕斃則豈不難處乎?上曰,當觀勢爲之矣。李光湜曰,得中若徑斃,不得正法,則豈不益憤乎?上曰,予意則雖正法,而亦不快矣。泰溫曰,罪人招中,頻出羅沈之名,此宜一問矣。上曰,薇垣長之意亦然耶?上曰,得中又請更與李敬中面質,諸臣之意,以爲如何?寅明曰,獄情則宜一面質也。黃景源曰,遲晩罪人,又復變辭,要與面質,尤爲凶譎,揆以獄體,恐不當更許面質矣。泰溫曰,一問然後,可以收殺矣。光湜曰,情態萬萬妖惡,而一番面質,亦何必不許也?上曰,擧杖則承服,少緩則不服矣。上曰,大臣諸臣問郞皆來前。因上敎入啓未下
洪重孝曰,親鞫時,有三司長官入侍之例。戊申年亦然矣。副提學元景夏方入直,使之入侍,何如?上曰,副提學元景夏,使之入侍。出榻敎顯命曰,得中旣明白招辭以變辭,而又許面質,則豈有可了之時耶?臣意則未知其得當也。上曰,李敬中旣拿來,宜許一番面質矣。鄭錫五曰,問之則羅沈往高山云,親鞫時都事,不可不備員。禁府都事出使代,以閑官口傳相換,何如?上曰,出使代,以閑官口傳相換。出榻敎上曰,羅沈雖來,別無可問者,投畀宜矣。泰溫曰,一問然後,可以了當矣。元景夏曰,凡獄體不必多詰,而只大體問之宜矣。上曰,然矣。景夏曰,前後獄情,臣未詳知,而以黨心問之者,似如何矣。如此則獄體豈不輕耶?上曰,姜月塘三字,趙徵必爲之矣。卿等之見何如也?興慶曰,不可知矣,而似出其口矣。寅明曰,似有隱情矣。顯命曰,同情之跡,則不爲發明矣。柳儼曰,丙申年姜月塘伸冤事,其時疏中,因莫須有三字,以爲伸冤之緊語,而趙徵言頭,亦出莫須有之說矣。趙徵旣能文,且知莫須有來歷,則月塘事,萬無不知之理,而終始以全昧爲言,尤爲凶譎矣。錫五曰,姜月塘之言,渠必爲之矣。柳復明曰,嚴訊取服,不可已也。上曰,此計若行,則搢紳豈有餘也?思之凜然矣。予雖老矣,而猶有爲國事之心矣。如此世道,予不爲之,而將至於何地也?寅明曰,爲國事之敎,誠不勝感服矣。柳儼曰,殿下今日下敎之心,常常勿忘,登山亦此心,入水亦此心,悠久不息,是所望也。寅明曰,從當仰達,而大報壇親祭,宜許攝行矣。上曰,今番則誠難勉從矣。南泰溫啓曰,請充軍罪人李時蕃依律處斷。上曰,其勿更煩。請逆魁坦緣坐籍沒等事,亟命王府,依法擧行。上曰,旣諭何煩?請還寢泰績酌處之命,仍令鞫廳嚴刑得情,夬正王法。上曰,其勿更煩。請聖鐸等二人竝令還發配所。上曰,其勿更煩。四啓措辭竝見上泰溫曰,積歲爭執,尙靳允許,王法無可伸之日,公議有久鬱之歎,更加三思,特允公議,何如?然後可無故紙之支離傳留矣。上曰,此亦有諒矣。泰溫曰,臣雖不發啓,而有所懷,故敢達矣。巫女事,無論虛實,而旣以妖巫有名,亦多聚會雜人,則此豈非妖怪耶?自刑曹別加嚴治,期於致死宜矣。上曰,所達有意,而此亦不爲殺一不辜耶?泰溫曰,臣不爲發啓,而此宜嚴治,以懲妖惡,故敢達矣。李光湜啓曰,請逆坦孥籍,一依王府草記,卽令擧行。上曰,旣諭何煩?請還寢罪人泰績酌處之命,因令鞫廳嚴鞫得情,夬正王法。上曰,其勿更煩。請瑞虎等兩賊孥籍,亟令王府擧行。上曰,其勿更煩。請徙邊罪人陸師聖依律處斷。上曰,其勿更煩。請物故罪人夏宅孥籍,亟令王府擧行。上曰,其勿更煩。五啓措辭竝見上今番兩罪人酌處之命,出於萬萬意外。爲耳目之官者,雖有些少嫌端,固宜擺脫常格,據法爭執,而循例引避,事極寒心。決不可遞職而止,請兩日參鞫一不爭執臺臣罷職不敍。上曰,依啓。諸臣退出。
上在昌德宮。停常參·經筵。
權一衡啓曰,備邊司郞廳來言,今日賓廳坐起日次,而親鞫坐起相値,頉稟。傳曰,知道。
備忘記,傳于鄭俊一曰,今下弓矢,牛峴僉使皮益煌,柔院僉使金滿泓處給送。
藥房提調臣李周鎭,副提調臣沈聖希啓曰,伏未審夜來,聖體若何?親臨帳殿,風雨竟夕,侵夜乃罷,不瑕有勞損之節乎?大王大妃殿氣候何如?湯劑昨已劑入,其果進御乎?嬪宮氣候亦何如?臣等不任區區憂慮,敢來問安。答曰,知道。慈殿氣候下敎,而予則一樣,嬪宮氣候差勝矣。只慈殿湯劑繼進日,問候宜矣。大王大妃殿·中宮殿·賢嬪宮,藥房口傳問安。答曰,知道。
傳于金尙翼曰,日寒,待下敎詣閤時刻,隨時爲之。
傳于金尙翼曰,詣閤而時刻單子入之。
傳于金尙翼曰,罪人竝上闕。
傳于金尙翼曰,昨日之雨,軍兵沾濕何如耶?卽爲問啓。
鄭俊一啓曰,昨日之雨,軍兵沾濕何如耶?卽爲問啓事,命下矣。問于禁軍廳及訓鍊都監,則軍兵無一名所傷云矣。敢啓。傳曰,知道。
傳于鄭俊一曰,明日日食齋戒,再明日爲之,仁政門修掃。
金尙翼以問事郞廳,以鞫廳大臣意啓曰,問事郞廳黃景源·李衡萬,俱有親病,徐志修以館職徑出,自政院捧入禁推傳旨,竝改差,其代以金尙喆·李奎采·兪彦好差下,而兪彦好時無職名,令該曹口傳付軍職,何如?傳曰,允。
兵曹口傳政事,副司果兪彦好。
傳于吳遂采曰,推鞫進去承旨入侍。
傳于吳遂采曰,承旨詣閤。
傳于吳遂采曰,推鞫姑罷,此承旨及儒臣入侍。
權一衡啓曰,修撰徐志修,謂有情勢,徑出於省記已入之後,依定式禁推傳旨捧入之意,敢啓。傳曰,知道。
又以禮曹言啓曰,大報壇壇上所用黃帳幕等物,依前下敎,本曹堂上郞廳,來三月初一日進去奉審後,稟處,何如?傳曰,允。
大殿親鞫罷後,政院·玉堂·藥房口傳問安。答曰,知道。
金尙翼,以義禁府言啓曰,全羅監司狀啓據,刑曹粘目內,金堤前郡守申宗夏,同福前縣監沈命達等,移本府處置事,允下矣。申宗夏·沈命達,今方待命於本府,卽爲拿囚之意,敢啓。傳曰,知道。
京畿監司狀啓,今二月令宗廟薦新生落蹄,限內不得封進,惶恐待罪事,傳于沈聖希曰,勿待罪事,回諭。
公洪監司狀啓,延豐等官居金銀治等燒死·渰死事,傳于吳遂采曰,渰死·燒死人等,令本道恤典擧行。
假注書李泰齡書啓,臣敬奉聖諭,馳往傳諭于議政府領議政金在魯處則以爲,卽者史官來傳聖旨,令臣卽爲入來。當此帳殿親鞫之日,豈敢不竭蹶趨詣,而臣旣矢以必遞,而因緣機會,乍出乍入,國體私義,俱爲無據。職名未解之前,實無復進之路,然此則姑不暇言,臣於再昨,猝起於床褥沈頓中,重傷風冷,夜深始歸,以致外感乘虛,頭疼膈痞,呼吸煩促,渾身如束,口味全爽,神氣昏苶,不能收拾。積傷之餘,倍自危慮,服藥擁衾,求汗未汗,雖欲拚死趨命,決不可得。此實史官之所目覩,而第不勝惶懍悶隘之至云矣。敢啓。傳曰,知道。遣御醫看病。
二月三十日辰時,上御肅章門。親鞫入侍時,行都承旨沈聖希,左承旨吳遂采,右承旨權一衡,左副承旨徐命珩,右副承旨鄭俊一,同副承旨金尙翼,記事官李克祿,記事官李壽福,事變假注書李泰齡,記注官李孟休,記事官李澤徵,左議政宋寅明,右議政趙顯命,判義禁鄭錫五,知義禁李春躋·柳儼,同義禁柳復明,副提學元景夏,大司諫南泰溫,執義李光湜,問事郞廳安·金尙喆·尹得載·洪重孝·洪益三·韓光肇·李奎采·兪彦好,刑房都事金履福·鄭錫台,文書都事金孝大·尹光德,藥房提調李周鎭追後入侍。寅明曰,日氣不佳,聖體若何?上曰,一樣矣。寅明曰,大王大妃殿氣候何如?上曰,一樣矣。寅明曰,王世子氣候一向安順乎?上曰,然矣。寅明曰,嬪宮氣候,完合後益勝乎?上曰,益勝矣。寅明曰,雨後日氣稍寒,而連御帳殿,下情其悶矣。上曰,此豈可已耶?予氣則無損矣。上曰,工判以莫須有爲言,趙徵必言三字矣。得中之註脚爲說,尤極陰慘。國巫宗國等言,欲動右相,而巧惡無比矣。今日親鞫,出於爲宗國,而雖正法,予心則不快矣。寅明曰,趙徵比得中則似輕矣。顯命曰,同情情節,旣不究得,則臣見與初同矣。上曰,若庭鞫則必變辭矣。元景夏曰,只以獄體治罪人,似不當臆料也。寅明曰,注脚之說,若盡出於得中,則趙徵似輕矣。顯命曰,臣曾以醉後言,不必深治爲達矣。景夏曰,趙徵旣發明,則姑停刑訊,而與得中面質,似宜矣。上曰,宜許面質耶?鄭錫五·李春躋·柳儼·柳復明曰,副學之言是矣。南泰溫·李光湜曰,宜許一番面質矣。上曰,諸議如此,面質可也。景夏曰,果是言無證參,事無根柢,則獄體更無可問者。至於侵辱大臣之事,恐非帳殿所當問矣。上曰,趙徵平時所爲,雖杖斃無可惜矣。景夏進曰,臣與趙徵,居於同里,深知其行事之悖惡。且臣嘗遭醜辱於徵,實無顧惜。其詬辱趙尙絅,尤無人理,殺之誠無惜。今此帳殿親問,事體至重,非關於獄事,則亦宜以平日之悖惡,鞫問於殿庭,其他罪則付諸有司治之宜矣。上曰,所達是矣。上曰,李緘獄事時,李觀濟·吳慶曾何人耶?景夏曰,吳慶曾卽吳瑗之遠族也。上曰,李得中以誣人惡逆,亂言犯上,遲晩。其遲晩,予則以爲不快也。諸臣之意以爲正法可乎?錫五曰,旣已遲晩,何可一日置之,而聖敎猶以爲不快,則亦何必苦爭也?春躋·儼·復明曰,旣遲晩,宜正法矣。上曰,遲晩終不快矣。宜加刑更訊矣。泰溫曰,若加刑徑斃,則豈不惜耶?宜速正法矣。光湜曰,正法宜矣。上曰,承旨亦達之。沈聖希曰,宜從臺臣所陳矣。權一衡曰,別無更問者矣。吳遂采曰,以漢法新垣平事言之,其注脚凶言之罪,不可貸死矣。亟命正法宜矣。鄭俊一曰,注脚之說,便是渠之結案矣。金尙翼曰,宜正法也。洪益三曰,遲晩者正法。不服者杖問之外,無可更言矣。洪重孝曰,執法之論是矣。金尙喆曰,月塘事,雖不以誣人自服,此外事節節承款,則到今正法之外,更無可論者矣。安曰,趙徵則宜用誅心之法,而得中則旣遲晩,正法之外,更何論也?兪彦好曰,宜正法也。尹得載曰,臣與諸臣之見同矣。李奎采·韓光肇曰,宜正法矣。上曰,執法之論宜如此,而予意則不快也。宜庭鞫究覈矣。景夏曰,請正法者,卽執法之論,而加刑究問,聖意有在,群下不必爭矣。上曰,趙徵若當辛壬,則搢紳必無餘矣。宜更下本府嚴問也。寅明曰,親鞫事體,豈不重耶?聖心爲世道過慮,親鞫頻數,誠不勝仰悶。臣等宜請庭鞫,而亦不敢請,此臣等之罪也。泰溫曰,延拖亦可慮也。上曰,問郞持草紙來,庭鞫問目,書去,可也。上命承旨書傳敎曰,罪人李得中誣人惡逆,亂言犯上,雖已遲晩,而下問一節,猶不直招。趙徵三字叵測之說,終不白脫,嚴訊之下,忍杖不服,俱涉陰慘,而今則無他肯綮親問者,下本府爲之。當日卽爲擧行。寅明曰,罪人若有出名之擧,則當仰達耶否耶?上曰,似不然矣。渠豈有他雜言也?寅明曰,風寒且有雪,此時不宜擧動。皇壇親祭,命使攝行,何如?沈聖希曰,日氣侵晨,則倍覺寒凜矣。顯命曰,此時宜倍加愼將矣。景夏曰,臣待罪經幄,大臣齊聲力請,臣亦惶恐敢達。日氣寒凜不佳,犯曉將事,必妨靜攝,宜從群請也。李周鎭曰,終日帳殿,似不無受損,而若不命攝,則其爲憂悶當如何?欲與都提調,相議請對矣。聖希曰,都提調則有病不入來矣。入侍諸臣竝進伏曰,此宜允許也。泰溫曰,此便是庭籲矣。上曰,何如是耶?景夏曰,日氣若溫和,則聖意出於匪風下泉之感,臣等何敢苦爭,而日寒且雪,必有積傷於聖體,臣何敢不爭乎?周鎭曰,耆社諸臣,亦不差祭官矣。殿下何不自重聖體耶?顯命曰,日寒如此,爲慮之深,過於灞陵峻板矣。柳儼曰,若或一毫有損,則爲宗社東朝之憂,何如,而臣等之罪,亦何如耶?幸勿持疑,亟賜允許伏望。上曰,調理則當勝矣。景夏曰,何如此耶?誠悶誠悶矣。周鎭曰,大臣諸臣齊聲力請,臣更不煩復,而速降兪音是望。儼曰,臣等之請,出於至誠矣。景夏曰,至誠與否,不必仰達,而靜攝中豈不深慮耶?上曰,卿等亦苦心,予亦苦心。此非馳騁弋獵,禁中咫尺不可行,而當有何行耶?景夏曰,臣等豈欲效婦寺之忠,而誠淺言拙,聖心不能感回,臣等誠有罪矣。上曰,或以自强爲勉,或以調息爲勉,何也?景夏曰,志氣則宜自强,而聖體則不可不調攝也。寅明曰,晨犯風露,終非細慮也。顯命曰,臣有引罪事。臣之奉使復命時,以十數年來,若或以魔祥事辱國,則臣當受罪云云,而聞咨文辭意,非比責言,而頗不穩妥,而臣當受妄言之罪矣。上曰,太過矣。寅明曰,朴師昌入於徒配現告,而尙不得交代,國體如何矣。義州府尹李普昱遞差,其代趁卽差出,催促發送,何如?上曰,卿之所達是矣,而李普昱事,誠慨然矣。寅明曰,李世載之從孫,而素稱淸儉矣。顯命曰,李普昱淸儉矣。上曰,義州府尹李普昱,今姑改差,其代趁卽差出,催促發送。出榻敎寅明曰,右尹李日躋宜出代,正三品中備擬,何如?上曰,右尹李日躋,今姑改差,其代以正三品,問于大臣差出。出榻敎南泰溫啓曰,請充軍罪人李時番依律處斷。上曰,其勿更煩。請逆魁坦緣坐籍沒等事,亟命王府依法擧行。上曰,旣諭何煩?請還寢罪人泰績酌處之命,仍令鞫廳嚴刑得情,夬正王法。上曰,其勿更煩。請聖鐸等二人,竝令還發配所。上曰,其勿更煩。四啓措辭竝見上泰溫曰,臣有區區所懷,仰達矣。臣待罪谷山時,伏見備忘辭旨,有足以化龍蛇而孚豚魚。守令承化之道,惟在安靜小民,而捕廳將校之作拿未已,此宜申飭撤還也。上曰,沈益聖啓辭極怪矣。兩邊捕將,使之入侍。李光湜啓曰,請逆坦孥籍,一依王府草記,卽令擧行。上曰,旣諭何煩?請還寢泰績酌處之命,因令鞫廳嚴鞫得情,夬正王法。上曰,其勿更煩。請瑞虎等兩賊孥籍,亟令王府擧行。上曰,其勿更煩。請徙邊罪人陸師聖依律處斷。上曰,其勿更煩。請物故罪人夏宅孥籍,亟令王府擧行。上曰,其勿更煩。五啓措辭竝見上捕盜大將具聖任·鄭壽松進伏。上曰,捕校送海西者幾許耶?聖任·壽松曰,兩廳各送一人矣。上曰,行關速撤,可也。聖任曰,以今人心,亦難緩忽以治矣。上曰,京則秋官重治,外則審理使送之矣。亂杖之下,誰不承服耶?壽松曰,捕廳每治有贓物者矣。上曰,盜賊亦吾赤子,無恒心之故也。諒之,可也。諸臣退出。
二月三十日申時,上御熙政堂。承旨引見入侍時,右副承旨鄭俊一,記事官李壽鳳,記注官李孟休,記事官李澤徵,以次進伏。上命承旨書傳敎曰,藥房都提調判府事兪拓基鞍具馬一匹面給,提調判書李周鎭,副提調都承旨沈聖希各熟馬一匹面給,注書李克祿陞六,記注官李孟休陞敍,差備待令醫官金應三已資窮,熟馬一匹面給,差備待令執針皮世麟加資,虎皮一令賜給,差備待令金壽煃·鄭文恒,掌務官鄭行謹竝加資,金履亨·愼懋·崔鎭台·柳徵瑞·方泰興·李道吉,掌務官崔始崙各熟馬一匹,鄭東羽·金東恒·崔德齡·韓聖鳳·權焌·李世珪·辛世翊·金東標·尹重莘·李興門·金履遂·許磐·慶絢·權燧·金重泰·卞誼和·徐文奎·金鼎新,花梁僉使白興聲各半熟馬一匹,許信·康天衢·朴道煥·秦浚觀·玄再鼎·趙廷俊·鄭纘僑·李壽鼎·柳重臨各兒馬一匹賜給,藥色書員宋昌輝·朴震郁竝書題除授,掌務書員崔尙恒等九人竝限五年免役,使喚書員·種藥書員等竝限二年免役,月玉·松月·順愛竝從自願免賤,次深等以下下人等,令該曹米布分等磨鍊題給。上曰,儒臣持召對冊入侍。出榻敎上曰,儒臣持冊子詣閤事,注書出去言之,可也。上又命書傳敎曰,文學洪鳳漢熟馬一匹面給。又命書傳敎曰,嬪宮承言色李國恒·洪夏采竝加資,薛里內官元大乾以下,司謁康信興·朴起芳,嬪宮司鑰趙泰藺·李東藩各兒馬一匹賜給,盤監別監以下下人等,令該曹米布磨鍊題給。又命書傳敎曰,輔德任震夏,弼善趙鎭世,文學洪鳳漢,兼文學趙雲逵,司書吳彦儒,說書成天柱各兒馬一匹賜給。又命書傳敎曰,今此賞典中,一人雖兼數事,無得疊受。諸臣退出。
二月三十日申時,上御熙政堂。召對入侍時,參贊官鄭俊一,侍讀官洪重孝,檢討官金尙喆,記事官李壽鳳,記注官李孟休,記事官李澤徵,以次進伏。上曰,上番讀之。洪重孝讀資治通鑑第七十四卷,自第一板景初二年春正月,止第十板於管子如何耳。上曰,下番讀之。金尙喆讀自第十板各十一月壬子,止第二十板無不嗟嘆。上曰,上番兼春秋讀之。李孟休讀自第二十板三年春正月,止第三十板浸潤搆間之故也。洪重孝曰,吳主權,引齊桓有善,管子未嘗不歎,有過,未嘗不諫,諫而不得,終諫不止。今孤自省,無桓公之德,而諸君諫諍,未出於口,仍執嫌難。以此言之,孤於齊桓良優,未知諸君於管子何如耳。孫權以偏霸之主,亦能責其臣之不諫如此。進諫,雖人臣之職,而人君能來諫容納,然後臣下亦能盡諫,不懷嫌難之意矣。然在人臣,則當以諫而不得,終諫不止爲法。臣誠惶恐,而小臣於此,實有慙愧之心矣。俄者帳殿,大臣諸宰及三司諸臣,以請寢親祭之意,縷縷仰達,而臣等誠意淺薄,不能回天。臣則有愧於管子矣。然殿下豈自比於齊桓·孫權乎?當以三代聖王自期,若不待諸臣之終諫不止,而卽爲允從,則有光於從諫弗咈之德矣。臣非曰親祭爲聖上之過失也。只出憂慮聖躬之心,自上從之亦好矣。金尙喆曰,此則上番之言是矣。今日悠悠萬事,無過於保護聖躬,則臣非以親祭爲過失而當諫,誠以近日勞悴之中,又復撤曉將事,則臣民憂慮當如何?諸臣請寢之說,宜聽而不聽,則無異拒諫,此上番之所以以此陳達也。臣前後在直,久未侍講,如臣者,設令入對,有何裨補,而其爲抑鬱則極矣。今日適承召對之命,故俄於閤外,有所酬酢,而中心以爲,一則喜,一則憂。所以喜者,喜挾冊而登筵也,所以憂者,從前尙多閑日,而連日勞憊之中,復此引接,則或慮聖躬有所損也。請寢親祭者,誠如一喜一憂之心矣。鄭俊一曰,儒臣之言是矣。宜賜允從矣。上曰,卽今精神如此,連日臨帳殿,豈所樂爲哉?見今番事,則世道無可言云者,猶是歇後語。罪人若有杖斃之事,則恐或如外方乘怒杖殺之患,付之本府,而方有所待,欲與儒臣寓心,而前此閑日,旣無引接之事,適於今日召見者,事近非時,亦不無誇矜筋力之意,而帳殿大臣,差問郞時,以爲方帶館職者,不可帶去云。予果微發其滯,而自帳殿入來後,往拜慈殿,卽爲召見者,有意矣。上下番及承宣所達,出於爲予,豈不嘉尙,而雖以下番所達召對事言之,其語意有可想得,而出於眷眷愛予矣。親祭一款,西銘曰乾稱父,寶鑑曰忠孝本無二致。瞻彼中州,非但有匪風下泉之思而已。先朝靜攝中,雖令攝行,每有眷眷之意。予於侍湯中,嘗見之矣。予之必欲親行者,亦出於追先之意,而予氣若或落下於此時,則雖欲躬行,其可得乎?諸臣所達是矣,而予於此事,而亦有苦心矣。上曰,今番獄事,予所預慮者,而人心世道如此,予心益冷矣。尙喆曰,今者罪人,眞天地間一妖惡者。但當物來順應,可敎者敎之,可治者治之而已。此不過鼷鼠之輩,豈足以係着聖心者?堯·舜之世,亦有四凶,於堯·舜何與焉?上曰,此則太古事。重孝曰,此如孤雛腐鼠,一番嚴處之後,忘之,可也。何可留着於聖慮乎?先儒云,雖有過失,旣改之後,若又留着心胸爲悔,則極是治心之病云。此又與過失有間,則不必常存係着矣。上曰,孫權語中自少至長,髮有二色等語,有可感者。予欲以孫權爲龜鑑矣。尙喆曰,義雖君臣,恩猶骨肉,忠不匿情,知無遺計等語,於君臣之際,有激感者矣。以孫權爲君,以陸遜·潘濬爲臣,而其所際遇如此,則如唐太宗之於魏徵,尙有仆碑之擧。自古君臣之間,終始之難保如此矣。上曰,徵碑旣仆而還豎矣。予雖年老,於君臣之間,則豈有如此者乎?重孝曰,聖敎及此,君臣之間,所當交勉處矣。上曰,於呂垈事,予亦有感矣。古人則雖八十之年,如是精勤,而予則五十之年,心冷如此矣。重孝曰,上古帝王,則享年俱皆百歲,而精力不衰者,以其有學問之功,故能如此矣。尙喆曰。臣於聖敎,實爲慨然矣。聖人之可衰者血氣,而不可衰者志氣。況殿下春秋雖高,不過文王受命,孔子知命之年,殿下之自期如何,臣等之期望如何?以今國勢之鞏固,世道之丕變,不望於殿下而何哉?七十倦勤,於古或有,而五十倦勤,亦有之否?呂垈何足言哉?以衛武九十,而尙作抑戒之詩,則殿下亦欲處衛武之下者,豈不慨然?自古憂治世怨明主,誠有其所以。蓋暗主無足爲,初無可怨,若明主可爲而不爲,則自古爲臣下者,最所眷眷者,臣等安得不嘅於殿下耶?上曰,創業之君,君臣同事於艱難之際,故能保終始,而守成之君,易致疑阻矣。我聖祖開創時,諸臣子孫,爲今日之臣子,則臣下之乃祖乃父,曾事列聖,列聖亦使今日臣子之乃祖乃父,皆是共休戚之人。我朝用人,不無等級,而雖遐方之人,其祖先則乃列朝名臣也。守成之君,若有戕殺臣下之心,則豈非負祖宗者乎?一自黨論以後,戈戟相尋,故予非但大訓,亦於訓諭,有非予之幸,卽喬木世臣之幸等語,而以今人心世道觀之,則予之苦心,恐難復行,予豈不心冷乎?諸臣以次退出。
二月三十日夜初更,上御熙政堂。推鞫承旨,入直儒臣,同爲引見,入侍時,同副承旨金尙翼,副校理洪重孝,修撰金尙喆,記事官李壽鳳,記注官李孟休,記事官李澤徵,以次進伏。上曰,泛稱遲晩,何謂也?金尙翼曰,傳旨內辭緣,皆爲遲晩矣。上曰,徵與得中,尙了了耶?尙翼曰,亦能開眼出言,皆有精神,極怪矣。上曰,更命儒臣入侍,以其問郞故也。予欲以推鞫,一日二次,爲定制矣。洪重孝曰,聖敎至當。此堯·舜之心也。一日三四次,雖有可生者,難免矣。金尙喆曰,以此定制,而垂後之謨,則有光聖德矣。上曰,趙徵更有與右相百代親之說乎?尙翼曰,只言委官明甚,宜審之云,而兩囚尙有生氣,誠怪異矣。上曰,兩人誠對出矣。尙喆曰,以本府刑訊,姑難取服,而臣於此事,極以爲難處矣。得中則如巫女等事,旣已落空,渠果遲晩,則勿論正法與杖斃,固當死矣。徵亦爲世所棄,實非可惜者,但渠之抵賴者,專在於不知姜月塘,而渠於初日,乃曰姜鳳休爲及第時,人皆謂月塘子孫,故始知月塘云。臣於其時以爲,鳳休及第,非昨今年事,乃在十年之前,則到今不知月塘云者,其果成說乎云,則渠對以但知鳳休爲月塘孫,而實不知月塘爲誰某云。其言極爲奸詐,而徵之人事,本非不知月塘者。且李得中,終始以月塘事,出於徵之口云,然渠旣曰,無文書無證參,當爲冤死云,而終始抵賴。今於本府推鞫,若果取服,則當快矣。如是之後,雖正法或杖斃,固可矣。旣不承款,而終先物故而已,則畢竟恐或有難處之慮矣。上曰,鳳休及第,果是十年前耶?柳儼則以莫須有三字,爲徵說出月塘之明證,而渠曰,只知姜碩期,不知其爲月塘云,此則或無怪矣。元景夏則以爲,不可以黨習問之云,故予雖不問,予意則未知其如此矣。下番儒臣,則當初以爲,兩人之中,究覈其端緖,明正一人之罪云,而今者得中,則旣已遲晩矣。重孝曰,此事臣以爲極難□矣。今日帳殿,則只據法以對,故臣以得中爲正法,趙徵當爲更鞫之意仰達,而歸而思之,終有可疑者。蓋以得中事之遲晩,而至於姜月塘三字,則終始以徵言納招,故趙徵之加刑至於此境,徵若果遲晩則當正法,而姜月塘事,竝爲落空,則亦當全釋,別無可問事矣。上曰,然。當如李熙而放之矣。上曰,趙徵於其至親,亦詬辱相絶,而今則反以賢人君子自處。以此推之,則月塘事,亦平時言之,而今反發明矣。重孝曰,國法不必以渠平時惡行,因此殺之矣。臣終以徵之事爲疑。以其只憑得中之招而已,無他可執之證,而今至五六次,終始抵賴,極可疑也。以其徵也故至此,若是平日□□□不幸陷此,則必有可免□□如此,故極難言矣。上曰,上番所達是矣。徵則常時嫉怨大臣,得中得聞此言,推演之而大抵二人者□□犯上之謀,蓋其心術,自歸陰慘矣。重孝曰,得中之招亦曰,自歸陰慘,此似實狀矣。尙翼曰,臣於此所見亦然。儒臣所達皆好矣。上命承旨書之曰,推鞫事體莫重,刑訊旣無限次,而且親鞫,本府推鞫,自有輕重,不可摠而謂此。李得中·趙徵,傳敎之下,俱爲忍杖,尤涉陰慘,故除親鞫之次數,以常例下敎,而此後不顧此意,於親鞫於推鞫,若以每日以此爲例,其雖鞫囚,非欽恤審克之意。以此下敎,謄諸續大典。上曰,下番亦見沁城乎?尙喆曰,臣是父母之獨子,每不能獨自遠離,在江都時多,故見城築時矣。上曰,儒臣父曾皆陳達其形便,而築處土城,尙有所餘乎?尙喆曰,以土城爲根基,故城築之下,所餘土城,尙爲一丈矣。上曰,土城非築之者耶?尙喆曰,築以浦土,形如堰堤,而其上只設女墻而已。非如築城樣矣。上曰,然乎?尙喆曰,然矣。上曰,儒臣中有方帶春坊兼官者乎?重孝曰,無兼之者矣。上曰,下番非曾經者耶?尙喆曰,未經矣。上曰,東宮書筵,小學畢講後,當講通鑑,而通鑑旣自威烈王始。威烈王以上事,不可不先知於未講通鑑之前。召對,史略斯速進講事,承旨傳于春坊,可也。諸臣以次退出。
上在昌德宮。停常參·經筵。
章敬王后忌辰齋戒。
辰時·巳時,日暈。午時,日食,日暈。夜五更,流星出少微星下,入西方天際,狀如拳,尾長二三尺許,色赤,光照地。
徐命珩啓曰,大司憲金鎭商,掌令朴致文在外,執義李光湜,掌令閔洙彦,持平曺命采呈辭,持平李鎭儀親病受由。今日以監察茶時之意,敢啓。傳曰,知道。
鄭俊一啓曰,領議政金在魯上疏到院,而以日食齋戒,留院之意,敢啓。傳曰,入之。
又啓曰,判府事兪拓基上疏到院,而以國忌齋戒,留院之意,敢啓。傳曰,入之。
藥房都提調臣兪拓基,提調臣李周鎭,副提調臣沈聖希啓曰,伏未審夜來,聖體若何?昨又親臨帳殿,近夕乃罷,連日勞動之餘,不瑕有傷損之節乎?臣等之未得入診,殆近數旬,且有及時稟定事,今日不可不率諸御醫入侍,詳察聖候爲宜。大王大妃殿氣候,何如?臣等不任伏慮,敢來問安,竝此仰稟。答曰,知道。慈殿氣候已下敎,而予則一樣矣,待朝入侍宜矣。大王大妃殿·中宮殿·賢嬪宮,藥房口傳問安。答曰,知道。
徐命珩,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
權一衡啓曰,上番兼春秋李孟休,親病猝重,勢難察任,今姑減下,其代令該曹,卽爲口傳差出,何如?傳曰,允。
傳于鄭俊一曰,親享時受戒有敎,則攝行之意,曾已下敎矣。今番受戒,以攝行擧行,仁政殿爲之,服色一依親臨,依隷儀例,承旨·中官進參,冢宰讀文,亦依親行例爲之,此親行受戒後,卽令儀曹知悉。
傳于金尙翼曰,鞫坐初二日爲之。
傳于金尙翼曰,凡刑訊,一日無過一次,推鞫事體莫重,雖有輕重之分,今後一日無過二次。
鄭俊一,以吏曹言啓曰,今此宗廟以下各陵殿寒食祭典祀官,皆以文官塡差,而除公故受由外,他無推移差出之路,不得已以蔭官通融塡差之意,敢啓。傳曰,知道。
又以戶曹言啓曰,依傳敎,領議政金在魯自去十一月今三月至合五朔祿俸,及右議政趙顯命今三月朔祿俸,令倉官更爲輸送于本家,則領議政金在魯以爲,今方連章引伏,期於必遞,決不敢冒受常祿云。右議政趙顯命以爲,方在引入求免之中,常祿不敢冒受云。祿俸俱不領受,何以爲之?敢稟。傳曰,令倉官更爲輸送。
權一衡,以禮曹言啓曰,毓祥廟展拜,以每年季春稟定事,曾已命下矣。展拜吉日,以何間推擇乎?敢稟。傳曰,以旬後擇日。
又以禮曹言啓曰,毓祥廟展拜取稟草記,傳曰,以旬後擇日事,命下矣。卽令日官推擇,則今月旬後,無他吉日,只十六日爲吉云。以此日定行,何如?傳曰,允。
又以禮曹言啓曰,臣尙絅,進詣大報壇奉審,則壇上所排油遮日二十張付二浮,白布張十幅三十五尺一浮,大束乼七艮衣,中束乼三艮衣,小束乼四艮衣,三甲所十五艮衣,破傷改備,壇上壇下方甎,庫庫破傷,塗灰全數剝落,四邊紅箭門柱根塗灰,四面曲墻塗灰,全數剝落,神路·御路大方甎庫庫破傷,三門雨漏奉安閣所排白紋地衣及柱塗紙鼠破,祭床四坐罅隙色渝,樂器所用角搥三柄·柳笥一部破傷,竝令戶曹卽卽修改事,分付,何如?傳曰,允。
又以樂器造成廳言啓曰,今此殿庭樂器造成時,前郡守李延德,使之監董事,旣已啓下矣。李延德時在全羅道全州地云,催促上來之意,分付本道,何如?傳曰,允。
徐命珩,以兵曹言啓曰,來三月初三日禁軍等戎器點考,都摠府眼同,設行於盤松亭矣。入直禁軍等,依前例除標信出來逢點後,還爲入直之意,敢啓。傳曰,知道。
上在昌德宮。停常參·經筵。
章敬王后忌辰。
夜二更,流星出火星下,入坤方天際,狀如拳,尾長三四尺許。
權一衡啓曰,吏曹郞廳來言,守令有闕,政事,何以爲之?取稟。傳曰,當日爲之。
金尙翼啓曰,大司憲金鎭商,掌令朴致文在外,執義李光湜陳疏留院,掌令閔洙彦,持平曺命采·李鎭儀牌不進。今日以監察茶時之意,敢啓。傳曰,知道。
又啓曰,吏曹參議趙載浩,筵中只推牌招事,允下。而今已夜深,待明朝出牌之意,敢啓。傳曰,知道。
權一衡啓曰,卽者禮曹郞廳來言,今月初四日宣陵石物塗灰時,本曹堂上一員,初三日當爲進去。而判書趙尙絅,昨日大報壇奉審後,病勢添重,方在昏昏不省中,參判鄭益河,以營建都監堂上在外,參議韓翼謩,以審理使出去,他無進去之員云。判書趙尙絅,卽爲牌招,何如?傳曰,允。
又啓曰,禮曹判書趙尙絅牌不進推考傳旨,今方捧入。而宣陵石物塗灰時,本曹堂上,不可不進去,而他無推移之道,更卽牌招,何如?傳曰,允。
徐命珩啓曰,今日次對,大臣出令云,而兩司多官,或在外,或陳疏,或呈辭,或未署經,或未差,他無進參之員。除在外·未署經外,陳疏呈告人員,竝卽牌招,以爲推移進參之地,何如?傳曰,允。
傳于權一衡曰,遣史官,右相入來事,傳諭。
傳于徐命珩曰,藥房提調·備局堂上,同爲入侍。
權一衡啓曰,藥房三提調,依昨日待朝入侍之敎,率諸醫來待藥院云矣,敢啓。傳曰,引見。
徐命珩啓曰,備邊司郞廳,以大臣意來言,今日雖非日次,久未爲日次,且有稟定事,相率諸宰,來會賓廳云矣。傳曰,引見。
沈聖希啓曰,政事,當日爲之事,命下矣。國忌正日相値,何以爲之?敢稟。傳曰,卽爲牌招開政。
以吏曹參議趙載浩牌不進罷職傳旨,傳于金尙翼曰,推考傳旨捧入。
傳于金尙翼曰,推鞫當日爲之。
傳于金尙翼曰,推鞫姑罷。
傳于金尙翼曰,違牌臺官罷職傳旨,誤踏啓字矣。
備忘記,傳于鄭俊一曰,長番內官田成澮,當爲莫重公事,誤踏啓字,極爲非矣。行公推考。
吏曹口傳政事,兼春秋單李塤。
有政。吏批,判書李周鎭進,參判洪象漢進,參議趙載浩牌不進,右副承旨鄭俊一進。吏批啓曰,宗簿寺主簿申暻,除授後過限未肅拜,依例改差,何如?傳曰,允。
以尹得重爲刑曹正郞,金尙星爲大司憲,趙鎭世爲獻納,任震夏爲司諫,任鏡觀爲掌令,洪重孝爲正言,沈星鎭爲禮曹參議,金應福爲兵曹參議,宋徵啓爲戶曹參議,鄭來周爲江陵府使,徐命彬爲定州牧使,尹汲爲楊州牧使,李梅爲贊儀,金尙魯爲右尹。
備邊司薦望,以權一衡爲義州府尹。
兵批,判書金若魯進,參判鄭來周病,參議洪鳳祚入直進,參知未差,右副承旨鄭俊一進。
兵批啓曰,南行宣傳官李裕遠呈狀內,頃日內試射時,幸添直赴所帶之職,旣是應遞之窠,不可因循供職,斯速啓遞云。直赴後遞職,已成近例,不可强令察任,今姑改差,何如?傳曰,允。
又啓曰,閑良金旭魯,以捉虎三頭之功,有加資之命,而係是閑良,何以爲之?敢稟。傳曰,特爲加資。
以李行儉爲副摠管,洪益海爲內禁衛將,申兼濟爲僉知,崔定爲都摠經歷,金柱岳·崔嵒爲訓鍊主簿,李重錫·申晢爲武兼,李景勳爲五衛將,金鼎鎰爲龍津萬戶,金復元爲武兼,申光翼爲宣傳官,韓配箕爲部將,金弼西爲守門將,李日躋·南泰良·李箕獻副護軍單付,李普昱副司直單付,兪漢蕭副司正單付,李克祿·鄭漢奎·金受漢副司果單付,以許汲爲內乘,韓翼謩副司直單付,金鎭商·趙泰彦·朴致文副護軍單付。
傳于金尙翼曰,夜深入直人爲之,卽爲牌招,推鞫爲之。
記事官李克祿書啓,臣敬奉聖敎,傳諭于議政府右議政趙顯命處,則以爲,今方入來云矣,敢啓。傳曰,知道。
判府事兪拓基疏曰,伏以臣朝伏聞傳敎下者,以臣方叨藥院,至有鞍馬賜給之命,臣誠且惶且媿,不知所出。念臣忝冒重地,退伏遠郊,瘝職闕禮,非止一再,虧分缺義,無所逃罪,論以邦憲,合被誅責,訖今倖免,亦出望外。今乃以一時備數於竝直之列,遽蒙恩錫,有踰他僚,是豈微分所可堪,而亦詎不大乖於聖朝愼賞之義哉?伏乞聖明,亟命收還,以重恩典,俾安賤分,不勝萬幸。臣無任云云。答曰,省疏具悉卿懇。今玆賞典,其何辭?卿須安心勿辭領受焉。仍傳曰,遣史官傳諭。
領議政金在魯疏曰,伏以臣經年撕捱,心境長焦,匪意喪戚,情理尤酷,疾病添劇,昏委床褥,無復有生人之事。而只緣職名虛縻,見處以時任,間被敦迫之旨,臣誠慙痛抑塞,實不能無望於天地之大也。臣之必遞之義,廝隷共誦,聖明亦非不燭,臣何必更煩蔓辭?而惟是衰暮之年,遭此至難堪之界,肝腸盡鑿,涕淚無乾。自量元氣之澌脫,不趐落下十層,而日者詢問鞫獄之日,再勤臨軒之間,不得不揜死入侍。夜深罷退久蟄之餘,猝觸風寒,外感乘虛,症形苦重,肢體束縮,呼吸煩促,傷敗旣多。臣亦自危,服藥埋衾,以求取汗。此際又有入參親鞫之命,而末由蠢動,竟犯違慢,臣罪萬死。卽今見臣之病,憐臣之情者,孰有以職事擬議於臣乎?一兩日內,諸症少無所減,神昏氣短,無由草成文字。今始僅僅命意倩辭,敢以短章哀籲。伏乞聖明,亟先削臣之職,仍命重勘臣偃蹇違命之罪,以安垂死之心,且令邦憲稍擧,千萬幸甚。臣方治疏將上,卽蒙遣醫視疾,以罪徼恩,憾惶交切,敢此附謝,仍念倉官輸祿,今至五朔,國法私義,斷不敢受。而恩命一向虛辱,臣尤悶迫,懇冀特賜寢止焉。臣無任云云。答曰,省疏具悉卿懇。帳殿業諭,卿何復此,所辭常廩,亦涉過矣。卿須安心勿辭領受,今日日次,有下敎者,其卽入來焉。仍傳曰,遣史官傳諭。
三月初二日午時,上御熙政堂。大臣·備局堂上·藥房三提調·諸承旨·玉堂同爲引見入侍時,左議政宋寅明,右議政趙顯命,都提調兪拓基,提調李周鎭,副提調沈聖希,兵曹判書金若魯,刑曹判書李宗城,左參贊朴文秀,工曹判書柳儼,副提學元景夏,刑曹參判金尙星,吏曹參判洪象漢,左承旨吳遂采,右承旨權一衡,左副承旨徐命珩,右副承旨鄭俊一,同副承旨金尙翼,副校理洪重孝,修撰金尙喆,記事官李壽鳳,事變假注書李泰齡,編修官任鏡觀,記事官李澤徵,以次進伏。寅明曰,近日寒暖不適,聖體若何?上曰,一樣矣。拓基曰,聞醫官言,則有臍腹傍不平之候,此由於勞動耶?上曰,忌艾故也。李周鎭曰,煉臍之艾過燃,似致火氣之所傷矣。拓基曰,醫官旣爲待令,先爲診候,何如?上曰,兩首醫診脈,可也。金應三診脈曰,左三部沈靜,右三部帶滑矣。金壽煃診脈曰,左三部調均,右三部亦不沈矣。應三曰,日氣漸暖,而艾毒未已,則龍腦安神丸,和金銀茶進服,似好矣。壽煃曰,似好矣。拓基曰,當劑入矣。上曰,當自內試之,不必劑入也。周鎭曰,兩首醫,世子宮差備待令事有命,而卽今入侍,先令出去待令乎?上曰,予欲見之而招之矣。寅明曰,大王大妃殿氣候,何如?上曰,近則勝矣。寅明曰,王世子氣候,何如?上曰,一樣矣。拓基曰,嬪宮氣候,一向安順乎?上曰,然矣。周鎭曰,嬪宮腫患,當初分野不輕,下情憂慮當如何?破腫後例加散鍼易矣。而今番則不然,不日之內,已爲完合,諸節康復如常,極爲欣幸矣。上曰,年少故,差勝後蘇復爲易,今則各殿問安,亦能爲之矣。拓基曰,賢嬪宮茶劑進御後氣候,何如?上曰,開諭後似勝,而以承旨所達百代之親之說言及,則渠亦笑之矣。寅明曰,皇壇親祭事,臣等不得請則不可止,速許攝行,何如?拓基曰,臣不敢長語以達,而聖算旣高,且於靜攝之時,何可侵夜將事耶?速賜兪音宜矣。顯命曰,此非可持難者也。寅明曰,五十者不以筋力爲禮,私人猶然,況殿下乎?周鎭曰,臣又煩達,極知惶悚,而聞醫官所傳,且承今日聖敎,臍腹傍不平之氣,尙今未差,關係腹部,亦非歇症,冒夜擧動,侵曉將事,聖體之添傷,當如何?臣等忝居保護之列,尤不勝悶慮。其在聖人愼疾之候,尤當如何?亟降兪音,千萬伏望。沈聖希曰,臍腹不平之氣旣如此,則升降拜跪之節,何以爲之耶?速賜兪音宜矣。金若魯曰,群情甚悶,速賜兪音是望。李宗城曰,聖體平常,則臣等何敢苦爭,而曉中寒冷之時,不宜勞動也。朴文秀曰,春寒猶未夬解,閭巷間亦多輪感,此時豈宜勞動耶?柳儼曰,受灸後勞動,則必不無所損,亟循群請,何如?元景夏曰,帳殿入侍時,旣有所達,而曉動必有所損,速降兪音宜矣。金尙星曰,靜攝中何可自輕聖躬耶?洪象漢曰,靜攝中身動,則慈聖憂悶之心,當何如耶?亟命攝行伏望。吳遂采曰,臣等不得請則不敢退,亟降兪音是望。權一衡曰,不承兪音之前,臣等豈敢退出耶?鄭俊一曰,日氣如此之時,豈可曉動耶?金尙翼曰,若非靜攝中,則豈如是力爭耶?洪重孝曰,昨日已有所達,而大臣·諸臣之所請者,俱有所執,何不亟賜兪音耶?金尙喆曰,日前召對,亦有所陳達,而聖意之必欲親享者,誠意藹然。且以孝思,下敎惻怛,此在誠禮所不可已者,則臣等固當將順之不暇。而卽今聖候尙在靜攝中,且於近日勞悴之中,又復徹曉將事,萬一靜攝之候,若有添損之節,則其於宗廟太后,何哉?諸臣陳請,若是懇至,伏望允從焉。上曰,諸臣之若是爭執過矣。周鎭曰,節雖春和,而寒暖不適,故輪感大熾,閭巷間或有轉成疑疾者云,軍兵齊會,亦豈無不净者耶?思之尤悶矣。徐命珩曰,諸臣所達,出於至誠,亟賜兪音伏望。寅明曰,臣等雖不能以德義,仰助聖治,亦豈效婦寺之忠,有此煩達耶?前年足可戒也,何不念愼疾之義耶?顯命曰,前年時節又回,戒愼之方,宜異他日也。拓基曰,雖以臍腹間症候言之,宜不可侵夜將事也。周鎭曰,尊周思漢之聖意,建此皇壇,今此必欲親行者,不但出於匪風下泉之思,亦是繼述之聖孝。聖候若不在靜攝之中,日氣和緩,則臣等奉承之不暇,豈若是苦口力爭,不知止乎?況三四月,則別加調攝,然後可無他慮,群下所請,終不允從。臣等悶迫之情,當如何?深留聖意,亟循群情伏望。上曰,予非固執也,在下者有執,而在上者亦有執,俱非文具也。周鎭曰,若是他時,則臣等豈必苦爭,而今則是倍加戒愼之時,且聞醫官言,則聖候非一時感氣,不可一日夬勝云。徹夜將事,則必無致損之慮,煩複以達,極知惶恐,而下情誠切迫矣。勉從攝行伏望。宗城曰,聖候旣有形見之症,則戒愼之方,宜倍常日,聖上豈宜强咈群情耶?景夏曰,臣等陳請,亦出至情,聖人何不絜矩耶?若魯曰,方有症候,升降拜跪之際,必有所損,聖上必自知之,而何如是靳允耶?顯命曰,前年聖候未寧時,一日之內,或鍼或藥,三四改藥,諸醫豈有可恃者耶?宗社神靈,俾護得瘳,而其時節候又回,益不勝憂恐矣。殿下何不念及耶?寅明曰,臣於其時病重,故全未承聞,而其後逢領相,語及其時事,而相握含涕矣。文秀曰,大臣之言,思之澟然矣。臣等奉殿下之心,如奉老親之心,殿下何不俯念群情耶?周鎭曰,靈城君所達,是矣。藥房諸臣退出,則朝臣之在外者,輒問聖體之如何,此與閭閻間奉老子弟,心同故也。今此諸臣,相率求對,終日力請,亦出於此心也。遂采曰,匪風下泉之思,常存此心,則此心感通之妙,庶致降格,而若夫升降拜跪,是節目事也。此有本末,下念,何如?景夏曰,承旨所達是矣。臣等事君不誠,故兪音尙邈,惶悚震越,無以爲言矣。上曰,卿等之如此,誠過矣。周鎭曰,聖上以臣等所達,視爲文具,不肯聽從,此莫非臣等之罪也,震悚之極,不知攸達。上曰,吏判言雖訥而有誠,皆苦心也。曾前屢驚於欲伸固心之擧,其後雖在家,見朝紙則胸膈跳動云,其言豈非至誠耶?今日諸臣懇懇陳達者,必如吏判之誠心也。尙喆曰,漢有一薛廣德,而以元帝爲君,御樓船一事,猶能諫止,則臣等有愧於廣德矣。上曰,予於此等事,欲行而不能行,則留著胸中,反爲病矣。景夏曰,此等處,殿下涵養之工,不足而然矣。尙喆曰,旣知爲病,則惟當改之爲貴,顔子亞聖,纔差失,便能知之,纔知之,便更不萌作,凡事之留著聖心者,何不以不萌,作加勉乎?上曰,予之此事,非私也。宗城曰,元景夏·金尙喆之言,俱是儒臣之言,體念好矣。拓基曰,引接移時,聖候何如?灸瘡方熾,粧束必有所妨,伏慮且切矣。上曰,甲申後十七年之間,幾十次親行,而七年靜攝中禮曹草記批答時,每措辭批答,予於侍湯時見矣。予之必欲親行者,欲體昔年聖心矣。諸臣所爭,亦誠也,非文具也,予之不從,亦誠也。旣不親行,則依望廟禮,而行望壇禮爲好耶,見其寫紙榜爲好耶?然則行事前一日,行望禮,而欲躬閱祭器矣。望禮必於三月內爲之耶?寅明曰,紙榜早設,而前一日行望禮,似好矣。拓基曰,聞仁廟丁丑歲,掃地而行望闕禮云矣。顯命曰,設儀仗如方祭時無妨矣。周鎭曰,皇壇親祭,旣命攝行,聖情缺然,欲爲擧動,行事前一日,以爲望壇瞻拜之計,甚盛擧也。大抵大報壇成,以寓尊周之義,亦將有辭於天下後世也。臣意則紙榜,例於行祭時書寫,望壇禮行時,雖不出紙榜,洋洋在天,如水在地,似有降監之道,不必擇日,年年崇禎皇帝運訖,近日益激匪風下泉之思,自內擧動,率諸臣望壇瞻拜,允合於情禮矣。上曰,何以三月爲定也?拓基曰,皇朝甲申三月運訖矣。上曰,注書出去,持大報壇謄錄以來,可也。臣壽鳳承命出去,其間說話,未及盡錄,吳遂采·權一衡·鄭俊一·金尙翼·金尙喆,先爲退出。上命承旨書傳敎曰,皇壇親享,近年連因靜攝,不能躬行,追惟昔年,一倍此心。今番必欲親行,大臣·諸臣苦口强請,此意專由於靜攝中深夜動駕之致。雖不得不勉從,瞻彼高壇,心懷若新,旣諭大臣·諸臣,前一日,先行望壇禮,分付儀曹,節目擧行。此非侵夜動駕,路由闕中,比行祭有間,勿爲聚軍,只訓將率北營入直軍。展謁時,來待墻外排立,亦令入直軍除出用之事,亦令兵曹,依此節目。又命書傳敎曰,皇壇雖在禁中,每於行祀時,諸臣之爭,由於深夜動駕,事勢則然,此猶細節也。致齋三日,一日宿於享所,自是金石之典,而旣有神室,宜當有齋室,其令該曹,略倣三間之制,上一間爲御齋室,第三間爲世子齋室。而旣作齋室之後,前一日先詣享所齋宿,行事一依廟社禮爲之事,分付。又命書傳敎曰,今番望壇禮,以匪風下泉之義,雖義起而行之,年已向衰,値靜攝必數,欲行而不能行,則豈獨不祭之歎,此心何以抑乎?若有故而不能躬行,則其月之內,擇日欲行望壇禮。而於望壇,雖不書紙榜,設位則當爲之,事近新創,不可不廣詢。有故攝行時,其月之內,隨時望禮之事,其令儀曹,問于諸大臣,在外知禮儒臣而稟處。上曰,副學·工判來前,鞫廳刑訊之過於二次者,非但有徑斃之慮,一日而過二次,則承款亦易矣。欲定以無過二次,此果何如?儼曰,聖意好矣。景夏曰,以聖意定之亦好,允合於欽恤之義也。上曰,金尙喆,以趙徵不承款而杖斃後事,不無爲世道慮者,而何至此乎?李光湜,亦以徵必爲是言云矣。景夏曰,臣於日前帳殿罷後,與金尙喆有所酬酢,而臣意亦如此,李得中則今無更問者,而如趙徵·羅沈,臣以爲不至爲死罪矣。寅明曰,禮判有病,姑未可行公,參議韓翼謩,方帶審理使,宜有變通之道矣。上曰,禮曹參議韓翼謩,今姑改差,今日政,以在京無故人差出,仍卽牌招,可也。出榻敎寅明曰,臺官亦多有故云矣。上曰,違牌臺官,竝只推牌招。出榻敎上曰,兩司在外人員竝改差,今日政差出,仍卽牌招察任,可也。出榻敎寅明曰,褒貶事體至重,而全羅監司鄭亨復,尙不封啓,從重推考,催促擧行,何如?上曰,依爲之。出擧條寅明曰,我國人蔘,全出於江界,而本府操切,勒定高價,故次次轉貿之際,日益聳貴,都下之人,雖有死病,無路得用。年前自廟堂參量,本府前後折價,有所定式,隨時貴賤,亦物之情,則設有些少出入,非可深究,而其中折價過重之官,有譴罷之例矣。聞昨年蔘價,自本府勒定,比定式,幾至倍重,至於揭榜境上,使民間捧價,亦不敢異同,其不有朝家定式,而操縱射利,事極可駭。江界府使李彦燮,罷職,何如?上曰,依爲之。出擧條及榻敎寅明曰,聞堂上·堂下,以侍從坐罷者甚多,銓曹擬望之際,亦或有苟簡之處云,如非大段所坐,則合有變通之道矣。上曰,竝敍用,可也。出擧條及榻敎寅明曰,吏曹參議趙載浩,久爲引入,一未參政,雖其所執有可尙者,而亦不可一任其撕捱,從重推考,令政院連爲牌招,使之察任,何如?上曰,吏議事極非矣。從重推考,牌招使之察任,可也。出擧條及榻敎儼曰,碑役當自明日爲始,而草圖書已成,當自政院入啓耶?上曰,然矣。寅明曰,以鞫坐事,小臣當先出矣。上曰,然矣。顯命曰,臣雖同出,而病勢方甚,不可參鞫坐矣。上曰,宜矣。宗城曰,淸刑疏獄,固是王政之所當先,而況當陽德發生之時,囹圄之滯囚,尤宜恤念矣。上司直囚衙門,各司來關之非公事而囚禁者,先朝已有嚴禁之受敎,聖上辛酉下敎,至有非公濫囚者,司寇之長,隨卽以聞之敎矣。向日藝文館,以官前不恭,囚禁板商。板商之於翰苑,元不關涉,故以官前不恭之由,移關問之,而不爲回答。中樞府堂上,以私傔之被捉於亂廛。捉囚廛人,兩款事俱不免非公濫囚之科,竝從重致責,何如?上曰,事極寒心,不可致責而止,罷職,可也。宗城曰,當捧現告乎?上曰,然矣。出擧條宗城曰,鄭嚴刑二次,明日開坐,又當加刑矣。向日筵敎,旣有酌處之命,而因大臣所達,姑爲還收矣。其間情節,旣不得明覈,限死加刑,亦非審愼之道,依前聖敎,准三次後島配耶?上曰,然矣。宗城曰,鄭旣已酌處矣,崔女·成女,俱當定罪矣。以士族婦女,崔女則夫喪未經小祥,成女則有夫在家,而變形出家,俱極絶痛,而法無定律矣。上曰,遠配宜矣。宗城曰,成女之夫沈震賢,則有家不齊之當律,自臣曹當爲處決矣。上曰,沈哥事,終涉駭然,勿贖,嚴杖,可也。出擧條宗城曰,罪人囚禁者,必直擧其罪名,錄於囚徒,泛稱犯罪者,令刑曹·典獄署切勿囚禁,如或誣以他罪,枉囚現露,則官員罷職,色吏重究,卽先朝戊辰受敎也。近來諸上司及司憲府直囚者,或稱犯罪,或稱分付,日益紛沓。自今以後,申明受敎之意,出擧條,申飭,何如?上曰,依爲之。出擧條重孝曰,校理申暐,是尹得載之代,而趙雲逵是金相福之代也,申暐與趙雲逵一體矣。上曰,校理申暐只推,與修撰趙雲逵,待明朝一體牌招,可也。出榻敎重孝曰,徐志修自前有撕捱之端,與無端違命有異矣。上曰,修撰徐志修分揀,待明朝牌招,可也。出榻敎諸臣以次退出。
上在昌德宮。停常參·經筵。
下直,金堤郡守朴弼時,熙川郡守鄭纘曾,平昌郡守朴師衡,熊川縣監李天球。
徐命珩,以都摠府言啓曰,副摠管具善行,禁軍等戎器點考事,慕華館晝仕出去之意,敢啓。傳曰,知道。
金尙翼啓曰,事變假注書李泰齡,身病猝重,勢難察任,今姑改差,何如?傳曰,允。
傳于沈聖希曰,昨日下敎中望位禮,以望壇禮書出,改以望位禮擧行。
金尙翼,以禮曹言啓曰,今此大報壇望位禮節目,問于大臣及在外知禮儒臣事,命下矣。郞廳一員,卽當發遣,而正郞尹學輔,宣陵石物修改進去,正郞李孟休,病親呈辭下鄕,正郞朴徵佐,樂器造成廳郞廳,除本仕,佐郞金景泌,英陵碑石營建廳郞廳,除本仕,佐郞李塤呈旬,佐郞一員未差,無推移發送之員,佐郞未差之代,令該曹,卽爲口傳差出,何如?傳曰,允。
吏曹口傳政事,以李克祿爲禮曹佐郞。
沈聖希啓曰,禮曹兼春秋李塤,身病甚重,勢難察任,今姑減下,與宗簿正有闕之代一體,令該曹口傳差出,何如?傳曰,允。
吏曹口傳政事,以尹學輔爲兼春秋單付,尹志泰爲主簿正。
鄭俊一啓曰,上注書李克祿陞六,事變假注書李泰齡,以身病遞差,廳中只有注書李壽鳳矣。以其親病,陳疏徑出,原疏雖已捧入,而注書之面看替直,自是廳規,不待注書落點,徑先出去,事體未安,所當直捧禁推傳旨,而此與無端徑出有異。推考警責,何如?傳曰,允。
鄭俊一,以戶曹言啓曰,各道錢穀御覽會計,每於二月二十五日,啓請受出,修正入啓,自是定式,而咸鏡道洪原·北靑·利城三邑會計,未及上送,故該邑守令及都會官,竝從重推考。當該道臣推考警責,御覽會計,待其成冊上來後,修正以入之意,入啓退限矣。咸鏡道會計,今纔來到,御覽會計受出,依例修正之意,敢啓。傳曰,知道。
金尙翼,以兵曹言啓曰,能麽兒講,一朔內六次設行,蓋出於勸課年少武弁講習陣法之意,前後申飭,不啻嚴明。而去二月朔,則雖或有公頉,亦不無無故之日,而一不擧行,此由於近來百事解弛之致也,事體極爲未安。二月一朔前後不坐該廳堂上,竝從重推考,更加嚴飭,何如?傳曰,允。
徐命珩,以兵曹言啓曰,今三月初二日,私奴後種稱名人,自丹鳳門入來,差備門外擊錚,極爲駭愕,令攸司囚禁治罪。同門守門將李錫祚,常時不能禁斷雜人,以致闌入,亦難免其責,推考,何如?傳曰,允。
金尙翼,以問事郞廳,以鞫廳大臣意啓曰,推鞫今後一日無過二次事,旣有傳敎矣。今日罪人已准二次之刑臣等姑爲退去,待明朝來會,開坐之意,敢稟。傳曰,依爲之。
又以義禁府言啓曰,卽接月令醫員林益彬手本,則保放罪人金光國,病勢今已向差云,還囚之意,敢啓。傳曰,知道。
又以摠戎廳言啓曰,本廳物力,原來不敷,且無錢布出處,故京標下軍兵賞中旬,當其鄕軍上番之時,則兼爲設行,而連値凶歉,壯抄牙兵停番,已至累年,在京標下之試藝,亦隨而廢閣,軍情之缺望,殊爲可慮。其在激勸之道,亦不可長廢,今春則京標下賞中旬,設行,何如?傳曰,允。
沈聖希,以成均館官員,以同知館事意啓曰,今三月初三日,儒生課試,當爲設行,而大提學未差,大司成李錫杓未肅拜,限內不得爲之,今月內無故日退行之意,敢啓。傳曰,知道。
上在昌德宮。停常參·經筵。
夜三更,木星入氐星,流星出柳星下,入坤方天際,狀如拳,尾長三四尺許,色白,光照地。四更,流星出文昌星下,入乾方天際,狀如拳,尾長二三尺許,色赤,光照地。
藥房都提調臣兪拓基,提調臣李周鎭,副提調臣沈聖希啓曰,伏未審數日來,聖體,若何?煉臍後,臍傍搔癢之候,其有所減乎?今日臣等,率諸御醫入診,詳察聖候後,議定治方爲宜。大王大妃殿氣候,何如?前入湯劑,當盡於昨日矣。繼進當否,亦爲議定宜當。臣等不任伏慮,敢來問安,竝爲仰稟。答曰,知道。慈殿氣候,已下敎,湯劑加劑五貼以入,予則一樣,待下敎入侍宜矣。
大王大妃殿·中宮殿·賢嬪宮,藥房口傳問安。答曰,知道。
徐命珩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,前檢閱南泰會·鄭純儉,旣已敍用,令該曹口傳付職,仍卽牌招,何如?傳曰,允。
吏曹口傳政事,以南泰會·鄭純儉爲檢閱。
傳于徐命珩曰,享禮時往來絳紗袍,行禮時冕服,望位禮時往來仍冕服,拜位紅門外,三日內北向爲之,而壇紅門外,三日內預設拜位臺於途左北向,而邊石鋪磚之意,分付本曹。
傳于徐命珩曰,問議在外政丞處,遣史官問議,京畿所在儒臣處,遣禮官問議,而待開門肅拜事,分付。
徐命珩,以義禁府言啓曰,今此推鞫時,本府都事,當爲備員,而參上都事沈鋿,病重不仕,其代令該曹口傳差出,何如?傳曰,允。
又以問事郞廳,以鞫廳大臣意啓曰,問事郞廳兪彦好,親病方重,不可强令察任,今姑遞改,其代以前校理尹得載差下,使之察任,何如?傳曰,允。
又以義禁府言啓曰,公洪·慶尙監司狀啓,據刑曹粘目內,淸安前縣監李光輔,晉州前牧使朴弼幹等移本府處置事,允下矣。李光輔時在公洪道忠州地,朴弼幹自任所時未上來云,依例發遣府羅將,竝拿來,何如?傳曰,允。
吏曹口傳政事,以尹國彦爲禁府都事。
吏曹口傳政事,以禹弘濟爲機張縣監。
徐命珩啓曰,卽者副修撰趙雲逵,以其親病,陳疏徑出,原疏纔已捧入矣,所當直〈捧〉禁推傳旨,而此與無端徑出有異,推考警責,何如?傳曰,允。
傳于徐命珩曰,待開門,賓廳日次爲之。
徐命珩啓曰,明日次對爲之事,命下矣。兩司當爲進參,除在外·呈辭受由·未署經外,呈告·未肅拜人員,待開門竝牌招,以爲推移入侍之地,何如?傳曰,允。
沈聖希,以觀象監官員,以提調意啓曰,近來紀綱解弛,風習壞悖,蔑視國法,違越冒犯之輩,前後相續。至於各司朝房冒入之人,依閭家奪入例,一切禁斷,明有榻前新定式,而去月初四日還御前一日,前府使金弘錫家,率其內行,突入本監直房,入直官及守直下人,恣意逐出,使不得接足,仍爲冒入,略無所忌,事之駭然,莫此爲甚。故使本監員隷,累次催出,而不但不爲出去,詬辱之言,至及提調,前後責諭,亦非一再,而百般推托,略不動念,一向據接,無意出去。渠以曾經侍從之人,不有國法,冒犯朝禁,乃至於此,誠極寒心。其家長,令攸司各別依律論罪,懲其蔑法冒禁之罪,何如?傳曰,允。
編修官吳命季書啓,臣敬奉聖批,馳往傳諭于議政府領議政金在魯處,則以爲,卽於澌頓痛楚之中,史官臨宣聖批,非但未蒙矜允,又有入參次對之命。莫非臣誠薄辭拙,不能使苦情危疾,上格宸聽之致。臣於此,撫心自悼,一倍抑塞,罔知所措。臣之病狀,已悉於啓疏,雖無本來情勢,目下懍惙垂死之形,萬無起動趨承之路,孤負虛佇之眷,惶悚震越,只願亟被重誅云矣,敢啓。傳曰,知道。
注書李壽鳳疏曰,伏以,臣四朔持被之中,卽聞老母宿病,觸感添劇,頭疼膈痞,氣息澟綴。臣方寸煎灼,按住不得,玆敢搆進短疏,徑出禁門。伏乞天地父母,俯垂矜察,亟許歸護,仍治臣擅離之罪,以肅朝綱,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
副修撰趙雲逵箚曰,伏以,臣母虛勞宿症,十年沈痼,委頓床席,氣力綿綴,居常有澟澟之憂。臣之情理,夫豈有一刻離捨之勢?而昨日特召之下,嚴畏分義,不敢言私,黽勉就直矣。卽接家信,則臣母宿病,挾感猝劇,手足痿痺,語言蹇澁,時時昏窒,飮啖專廢。臣聞來,方寸交亂,殆不能自定,玆不得不忙陳短章,徑出禁門。伏乞聖明,俯賜矜諒,亟命遞臣職名,仍治臣任情擅離之罪,以肅朝綱,千萬幸甚。臣無任屛營祈懇之至,謹昧死以聞。答曰,省箚具悉。爾其勿辭護焉。
大司諫南泰溫疏曰,伏以,臣素患痰濕之症,積有源委,自昨冬以來,或發而成癤,或結而爲塊,輾轉沈痼,苦歇無常。閱月委頓之中,馹召之命,意外遠降。驚惶感激,力疾登途,屢屢撼頓,諸症越添。入城之日,適有親臨鞫囚之擧,不敢言病,忍死入參。瞻望天顔於逖違之餘,少慰微臣戀結之忱。惟是兩日勞動,百體俱痛,行路餘症,渾身浮腫,僵臥床席,全不能屈伸運用。今以次對,天牌狎臨,在臣分義,固當趨承之不暇,而顧此病狀,萬無趨走登筵之路。擔舁病軀,來詣於禁扃之外,更進一步,斷無其望。百爾思度,不得已陳章徑退。臣罪至此,萬殞難贖。伏乞治臣之罪,削臣之職,以安私分,千萬幸甚。臣之病勢,如有一分可强之勢,則切欲隨諸臣之後,更陳日昨未畢之辭,而病狀如右,終不得入侍,微誠耿耿,不能自已,敢此仰瀆焉。皇壇親享,天意有在,而連日訊囚之餘,又復冒夜將事,玉體勞傷,當復如何?此諸臣所以至誠齊籲於帳殿之下者,而一例靳允,天聽逾邈,臣民之悶鬱,有不可勝言。伏乞上念宗社之重,俯從廷臣之請,亟命攝行,以慰神人之望焉。且臣於承牌詣闕之路,適見列置祭物架子於鍾閣交衢之上,臣下馬以過,招問下人,始知奉常寺官員,陪進永禧殿祭物,而中路遲留者也。眞殿享需,何等重大,而乃敢卸下於塵埃雜沓之中。事體所在,誠爲駭然。臣旣已目擊,不敢終默,更此尾附,當該陪進官員,卽命拿處焉。臣無任屛營祈懇之至,謹昧死以聞。答曰,省疏具悉。所陳者已下敎矣。奉常寺官員事,依施。爾其勿辭,從速察職。
領府事徐命均疏曰,伏以,臣伏聞親鞫之命復下,連日臨御帳殿,風氣乖常,伏不勝憂慮萬萬,卽當進詣闕下,仰承起問,而顧臣病勢,雖使在京,入參前席,旣無其路。見今泄度頻數,委頓床褥,欲起還仆,終不敢爲蠢動之計,悚懍戰懼,益增死罪。臣於日前,爲便調病,不得已舁還郊寓,敢將一疏,仰請徑行之罪矣。不意近侍來宣聖批,春溫秋肅,有踰尋常。臣是何人?猥辱聖眷,至斯之極,一感一惶,不自知汗淚之交逬也。伏見批旨,以鄕居豈比京邸爲敎,此其事理較然,而臣之情私,與此有異,曾已累陳矣。蓋其寓居以來,衆病相續,就靜處煖,最宜調治,城中便同客旅,凡百齟齬,若少淹留,輒致添病,敢以或京或郊,任便往來爲請者,實由於此也。然恩命之下,不計死生,宜卽奉承,而病情逾又至此,稍待少減,謹當還入都下,以俟嚴處。臣雖萬萬無似,不足比數,旣忝此地,苟非實病之難强,何敢飾外托辭,甘自伏於城闉之外哉?八年之病,九朔之泄,至今不減,誠是異事。旣不能密通筵席,與聞朝議,又不能出入班行,充補位次。省顧此生,報答無階,撫念身命,只自悼恨而已。伏乞天地父母,俯賜諒察,亟治臣蔑分慢命之罪,以勵群工,千萬之幸。臣無任震越祈懇之至,謹昧死以聞。答曰,省疏具悉卿懇。前批旣諭,卿須安心勿辭,益加善攝,俟其少間,其卽入城,用副至意焉。仍傳曰,遣史官傳諭。
正言洪重孝疏曰,伏以,臣智識淺短,語言拙訥,不合淸朝臺閣之狀,固已聖明之所俯燭,而薇垣新命,又出意外,臣誠驚惶怵惕,莫省攸措。此卽臣已試蔑效之地,罪猶自訟,則今何可復冒,以招譏而增戾也哉?此固臣難進之義,而臣於昨者,終日登筵,失汗過多,及夫退出,脫衣飮冷,失攝非一,而旋得新除下批,蒼黃出直,繼聞牌召有命,卽爲隨詣,則禁鑰已下。因喉司稟達,不得入肅,徑還私次。犯深夜累次還往之際,不覺重觸風露,猝然大寒戰,素患膈痰,乘咳聳上,頃刻昏窒,不省人事,急灌藥餌,僅僅回生。時月之間,實無復起之望,而昨旣承膺,不敢偃便,謹此忍死擔曳,來伏於九閽之外,短章哀籲。伏乞聖明,亟削臣職,仍勘臣罪,以嚴公法,以安私分,俾尋生路,不勝幸甚。且臣有區區愚見,敢此附陳。臣於鞫囚得中事,帳殿及筵席所達,非不縷縷,而兪音竟靳,臣誠抑鬱。夫罪人遲晩之後,則卽爲正法,鞫體當然,且無緊關可問之端,則一向加刑,使之自斃。失刑之大者,臣謂宜及其頑命未絶,亟正王法,以洩輿憤,斷不可已也。臣無任祈懇激切之至,謹昧死以聞。答曰,省疏具悉。所陳者已諭矣。爾其勿辭,從速察職。
執義李光湜疏曰,伏以,臣日前違召,蓋由於情病之萬不獲已,而格外只推,忽下於惶縮俟譴之中,繼以親鞫有命,嚴召復臨。其在懲討之義,不敢言私,黽勉隨諸臣之後,連日參鞫,而觸冒風雨之餘,素患水土之疾,挾感添劇,遍身灑淅,頭疼如碎,最是頑痰痞塞,拘攣作痛,有時昏窒,頃刻難支。以此病狀,時月之內,萬無差愈供仕之勢,而此際天牌辱臨,不敢坐違,忍死隨詣,仰暴危懇。伏乞聖慈,俯垂諒察,亟遞臣職,俾得調治,以尋生路,千萬幸甚。臣方有疾聲之呼,何暇念及他事,而切有所耿耿于中者,敢此附陳焉。皇壇享祀,連年親行,有以見尊周之盛意,出尋常萬萬,凡在瞻聆,孰不欽誦?第目今日候乖常,寒氣尙峭,而連日帳殿,侵夜乃罷,又復冒風露,達曙將事,則靜攝中其所傷損,當復如何?伊日筵臣之苦口力爭者,亶出於斷斷血忱,而辭旨邈然,不賜允許。殿下縱自輕,其於聖廟慈聖,何哉?伏願聖明,更加三思,特命替行焉。臣無任屛營祈懇之至,謹昧死以聞。答曰,省疏具悉。所陳者已下敎矣。爾其勿辭,從速察職。
持平李鎭儀疏曰,伏以,臣之昨違嚴召,萬不獲已,幸蒙恩勘,粗安微分,只推之命,遽下格外。臣旣驚且惑,固當趨承之不暇,而第伏念,臣資性樸愚,言議拙訥,淸朝耳目之寄,百不近似,冒沒暫出,祗爲粗伸分義之計而已。旣忝其職,則宜效一日之責,故目見灣尹之不得其人,略有論列,而語甚寂寥,自視歉恧矣。及承聖批,乃以過矣爲敎,仍伏聞大僚筵達,又下未安之敎云。筵席語祕,雖不得其詳,臣於此,益不勝瞿然兢惶之至,而繼之以訝惑也。夫李普昱之曾莅南邑,許多貪鄙,臣不欲索言,以傷忠厚之風,而其時新延吏房,卽其嬖妓之父也,大小政令,專委其手,剝割生民,靡所不至。累千石國穀,終無去處,年久發覺之後,歸罪下吏,僅得彌縫。羅民之唾罵怨讟,至今未已雖欲免貪汚之目,其可得乎?設使普昱,或無犯手,於其間沈溺妖妓,漫不省察之狀,據此可知。邊上重任,決不可畀之於如此之人。故臣旣有迷見,不敢自隱於君父之前,草草尾陳於辭疏之末,而論一邊倅,遽承此敎,臣恐從玆以後,非法厲民之輩,無所知戒也。此莫非臣人微誠淺,不能見孚於上下之致?更何敢冒居於臺次乎?去就一節,固無可論,而況且臣之母病,一向苦劇,情私煎迫,實無暫時離捨之勢。玆隨天牌,祗詣闕下,敢陳昨疏未徹之語,自外徑歸,臣罪至此,萬殞難贖。伏乞天地父母,俯賜諒察,亟命鐫削臣職,以便公私,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭,從速察職。
上在昌德宮。停常參·經筵。
申時,日有兩珥。
金尙翼啓曰,吏曹郞廳來言,承旨有闕,政事,何以爲之?取稟。傳曰,當日爲之。
傳于徐命珩曰,問議史官,預備兼春秋進去。
吳遂采啓曰,右副承旨鄭俊一,同副承旨金尙翼,今日不爲仕進,竝卽牌招,何如?傳曰,允。
徐命珩啓曰,新除授檢閱鄭純儉,時在京畿長湍地,斯速乘馹上來事,下諭,何如?傳曰,允。
以崔台衡·沈墢爲假注書。
傳于徐命珩曰,大臣·備局堂上詣閤。
傳于徐命珩曰,召對爲之。
傳于吳遂采曰,戶判先爲入侍。
以吏曹參議趙載浩牌不進罷職傳旨,傳于徐命珩曰,推考傳旨捧入。
傳于徐命珩曰,公主奉祀體重,追憶昔年,倍惟。海昌奉祀孫,令吏曹錄用。
有政。吏批,判書李周鎭進,參判洪象漢進,參議趙載浩病,左副承旨徐命珩進。
兵批,判書金若魯病,參判未差,參議金應福病,參知洪鳳祚入直進,左副承旨徐命珩進。
吏批啓曰,江界府使,當以文臣差出,而本府以邊上重地,素稱難治,不可不擇差,而堂上中可擬之人乏少,堂下曾經侍從及外任,竝擬,何如?傳曰,允。
吳遂采啓曰,今日政新除授承旨,待下批,卽爲牌招,何如?傳曰,允。
吏批啓曰,卽接禮曹移文,則佐郞李塤,身病甚重,勢難察任云,依例改差,何如?傳曰,允。
又啓曰,成均館典籍鄭彦祥呈狀內,身病甚重,不得察任云,依例改差,何如?傳曰,允。
又啓曰,年九十婦人令該曹抄啓封爵事,曾因大臣陳達,已有定式矣,年九十婦人,別單書入之意,敢啓。傳曰,允。
以趙明澤爲大司憲,尹得和爲左尹,宋必煥爲庶尹,尹暻爲宗簿主簿,李蓍迪爲氷庫別提,李益炡爲刑曹參判,金尙星爲兵曹參判,李喆輔爲判決事,宋徵泰爲一新縣監,李潤身爲輔德,安爲弼善,李台重爲校理,洪益三爲副校理,趙暾爲副修撰,尹光紹爲兼校書校理,權相一爲奉常正,鄭廣運爲軍資正,高裕爲崇陵別檢,尹東浚爲獻納,李師祚爲持平,安栻·崔逵泰爲掌令,李裕身爲江界府使,李鳳奐爲直講,李基敬爲禮曹佐郞,李澤徵爲兵曹正郞,林廷燮爲莊陵參奉,鄭游良爲齊陵參奉,沈銶爲孝陵參奉,金純澤爲英陵參奉,沈激爲監察,李普昱爲承旨。
兵批啓曰,同知中樞府事李蓍命·盧世煥·閔震煋,僉知中樞府事元慶運·李肇元,俱以篤老之人,病難供職云,西樞雖是閒局,不可一向虛帶,竝今姑改差,何如?傳曰,允。
又啓曰,新除授惠山僉使李聖望呈狀內,老父今年六十九歲,所患痰病,近又越添,實有朝夕澟澟之憂,情理所在,決難遠離赴任,斯速啓遞云。親病旣如是危重,則有難强令赴任,依例罷職,何如?傳曰,允。
以金光世·任鏡觀爲副護軍,李宗白·趙榮魯·韓德厚·金尙星·趙鎭世·尹得和爲副司直。
徐命珩啓曰,新除授江界府使李裕身,時無加資之命,何以爲之?敢稟。傳曰,加資。
吳遂采啓曰,副修撰徐志修,牌招問啓事,命下。而今已夜深,待明朝出牌問啓事微稟。傳曰,卽刻牌招問啓。
副修撰徐志修所懷,宰相行私,小臣奸欺等語,本非臣疏緊關處,而本意則專在於言不敢盡其情之語,此語臣今已三陳之矣。臣下不敢盡其情,而其國治者未之有也。宰相行私,小臣奸欺等語,本欲以警世,而其事亦有可達者矣。臣伏見挽近以來,私字太勝,凡事出於公者少,而出於私者多。政目之出,輒有指議,此卽前後章奏間,已成例語。而大抵銓官之推緘滿囊,傳以爲美談,而近來則官師相規,亦寂然無聞,此豈銓官之無一毫循私而然歟?以此推之,豈非行私,而人莫敢言乎?臣曾與右議政臣趙顯命,言及時事,臣曰,彼此色目,不留之淵衷,然後蕩平可成,右相曰,彼此色目,若都不留淵衷,則如尹汲之偏係。聖上何以知之云云?其時尹汲,方爲吏曹參議矣。臣私歎曰,大臣知銓官之偏私,而不敢言,誰復敢言?此豈非行私,而不敢言者乎?尹汲之補外也,判書臣閔應洙,宜若無罪,故大臣陳達,只請應洙之移拜畿邑,以示輕重之意。而其循私之咎,專在於汲,則亦不敢言,此豈非言不敢盡其情乎?以目下事言之,則欲差宋秀雍之察訪,而移其時任察訪於守令之窠,此亦可謂私也,而微細不敢煩陳矣。臣素罕交遊,一切世事,殆同聾瞽,只以所聞見一二事仰對,死罪死罪。玉堂非論人之職,故疏中不敢指事,今承問啓之命,始敢指陳,而靜攝中致煩深夜之出納,尤爲死罪死罪。
徐命珩啓曰,副修撰徐志修處,問啓事,命下矣。依下敎牌招,問啓書入之意,敢啓。
京畿監司狀啓,加平等官居劉召史等燒死囕死事,傳于吳遂采曰,燒死嚂死人等,令本道恤典擧行。
編修官尹志泰書啓,臣敬奉聖諭,馳往問議于楊州牛耳村領中樞府事徐命均所住處,則以爲,臣病伏郊舍,當初下敎辭意,全未有聞。今於詢問之下,漠然不知所以爲對,且昏綴垂死,不敢妄有陳達。而第伏惟聖意,以不得躬親將事爲歉,特行望位禮,則當月內擇日行禮,似不拘於行祀之前後,至於紙榜,雖不當書,設位一節,恐與儀仗而不可廢,惟在博詢而處之云矣,敢啓。傳曰,知道。
徐命珩,以禮曹言啓曰,今此毓祥廟展拜出還宮時,王世子闕門外祗迎祗送及隨駕等節,何以爲之?敢稟。傳曰,置之。
又以禮曹言啓曰,今三月初十日大報壇祭攝行,而前一日親行望位禮事,命下矣。節目當爲磨鍊,而王世子入參行禮一節,何以爲之?敢稟。傳曰,置之。
又以禮曹言啓曰,來四月初八日宗廟夏享大祭親行事,啓下矣。永寧殿,依前例同日遣大臣行祭事,知委,何如?傳曰,允。
又以英陵表石營建廳言啓曰,本陵表石草圖書改書後,一邊入刻,一邊入啓之意,旣已定奪矣。玆以改書奉入之意,敢啓。傳曰,知道。
又以禁衛營言啓曰,去二月朔本營無軍將官朔試射時,哨官朴世咸·鄭再夏,未滿四矢,依例竝汰去之意,敢啓。傳曰,知道。
執義李光湜疏曰,伏以臣情危病苦,義在必遞,而連尋長單,一例見却,猥上辭疏,不獲所圖,惶隕悶蹙,罔知攸措。卽於天牌之下,不敢坐違,來詣闕外。而第臣老母,宿疾沈淹之中,近因調將之失宜,諸症挾感陡劇,寒熱迭攻,吐瀉兼發,中焦痞塞,勺飮不下,多灌藥物,少無分效,晝夜眩倒,氣息奄奄。臣之卽今情理,實無暫時離捨之勢,略暴至懇,自外徑歸。伏乞聖慈,天地父母,俯垂諒察,特許遞臣職名,俾得專意救護,以伸人子至情,千萬幸甚云云。答曰,省疏具悉。爾其勿辭護焉。
三月初五日巳時,上御熙政堂。大臣·備局堂上引見時,左議政宋寅明,判義禁鄭錫五,兵曹判書金若魯,刑曹判書李宗城,吏曹判書李周鎭,工曹判書柳儼,行司直李益炡,副提學元景夏,吏曹參判洪象漢,左副承旨徐命珩,掌令任鏡觀,獻納趙鎭世,校理申暐,事變假注書李泰齡,記注官尹學輔·李澤徵入侍。以次進伏訖。宋寅明進伏曰,數日來聖體,若何?上曰,一樣矣。寅明曰,灸瘡,今若何?上曰,今則少愈矣。寅明曰,大王大妃殿調攝氣候,若何?上曰,一樣矣。寅明曰,王世子氣候,安順乎?上曰,好過矣。寅明曰,臣昨往鞫廳,而趙徵則亦已物故,羅沈今方拿囚,所當嚴訊取招,而亦不敢循例擧行矣。上曰,命捕羅沈,蓋出於更拿李敬中矣。今則敬中白脫,鞫事了當,別無可問之端,放之亦無妨,而亦有參量,從當下敎矣。忠淸道狀聞事,極爲奇怪,故兼欲召見。卿等,昨下次對之命矣。寅明曰,臣等非不欲求對,而或慮人心之驚擾,故未及爲之矣。上曰,此豈求對者,直一奇怪事耳。李周鎭曰,臣只爲承候,同爲入侍,而東宮書筵,臣當進參,方今時刻已至,先爲退去之意,敢此仰達矣。上曰,然則卿當先退,而東宮勸學,在於講栍,卿其審察,可也。周鎭曰,頃日書筵,臣以文義下問之意,仰達,而其後亦無下問之事,下情誠泄泄矣。金若魯曰,臣每以勤學好問,煩縷仰勉,而頃日書筵,遺落四字,故臣果以略栍告之矣。上曰,世子有聰,故恃此而厭於多讀,一日所讀之數,亦審察,可也。若魯曰,春坊之職,得人久任,然後可責其效,輔德·弼善,今方有闕,別爲擇差,俾勿數遞之意,更加申飭好矣。上曰,春坊之官,見存者少乎?若魯曰,兼輔德宋昌明,司書吳彦儒,兼司書金相福,說書成天柱,今方無故行公,而兩窠則有闕矣。上曰,嘗見說書兼達文義矣。若魯曰,善爲之矣。上曰,說書幾至陞六乎?若魯曰,說書之職,朝暮陞遷,元無朔數定限矣。上曰,出六後因差春坊,使之久任,可也。若魯曰,不必卽今出六,當待後日出六,依此擧行乎?上曰,然矣。若魯曰,文學洪鳳漢之呈辭,無端捧入,當該承旨,不可無警責,臣職在經筵,故敢此仰達矣。上曰,推考承旨,則其辭單,何以爲之耶?若魯曰,今方三度入啓,此在聖上之處分矣。上曰,文學洪鳳漢,辭單給之,牌招察任事,分付,可也。出榻敎李宗城曰,臣聞頃日書筵,洪鳳漢以作句之意,仰勸東宮,則東宮敎以文學先作之故,鳳漢以春不雨萬物縮,書筵停百姓蹙,春乃雨萬物育,書筵開百姓樂四句仰對,則東宮曰,此上下句文理不屬矣。因以春雨來萬物生,淸風起春日暄二句,俯和云矣。洪象漢曰,東宮所製詩句親寫之紙,臣則奉覽矣。筆法頓勝於昨年。且鳳漢之詩曰,書筵開百姓樂云爾,則東宮敎曰,開字改以略字,則似爲實狀云。此亦可見謙德,臣不勝欽仰矣。上曰,俄者文理不接之言,可見其出於厭聞,而略字之云,亦是未安之意也。書筵略而百姓何所樂乎?然其氣像則甚好矣。予則全然不知有此唱和耳。若魯曰,日暖風和,正當講讀之時,非如極熱極寒,恐有傷損之慮,故臣果不憚煩縷,有所仰勉矣。上曰,所謂曺命遇,是兩班乎?徐命珩曰,似非常人,而不解文字矣。此等文書,搜得於囊橐,而渠有田畓見奪之事,故隨其所惡,而置付其名矣。上曰,所錄之名,亦不能直書其字,尤豈不可笑乎?寅明曰,此是狂讖無足言者,而其爲妖惡則極矣,其來歷根本,不可不窮覈矣。上曰,杖殺無惜,而此豈足窮覈者乎?寅明曰,此漢知七山所慮云云之說,故藉此而爲窮凶之言,其來歷則不可不覈,而道臣亦當嚴覈正法,一邊狀聞,此文書則亦非諸臣所不見者矣。上曰,文書中錄人姓名者,予當付丙,擇而上之,其餘則令政院勿見,燒火,可也。寅明曰,此等虛詤之說,至煩睿覽,道臣·審理使則推考,而其狂逆情狀,則使之嚴覈好矣。上曰,推考則似如何?此等文書,雖極虛詤,旣見之後,何可不爲上送乎?寅明曰,道臣雖以此被罪,現捉之後,固宜上送,而在朝家之道,則亦當有警,推考薄罰,有何妨乎?此後雖有亂招凶悖之說,亦當申飭其煩聞矣。上以承旨書之曰,今覽忠淸道狀聞,曺命遇決非恒常之人,語多狂雜,則道臣之以一時侵辱之言,不當其事,其涉過矣。此等荒雜之文書,致煩上聞,文書雖已付丙,而道臣·審理使推考,此非審理使所可問。其令道臣金太山等捉來後,嚴査具格狀聞,施以當法之意,分付該道。出榻敎若魯曰,若有窮凶之說,則豈以朝家之申飭,而不爲狀聞乎?朝家當知而處之,不必預爲深慮,使之勿聞矣。上命承旨書傳敎曰,此狀啓下送,可也。象漢曰,勿施則當下送,而此與勿施有異,不必還送狀啓矣。上曰,然則置之。承旨曰,置之政院乎?上曰,然矣。上曰,羅沈事,今當置之,而予於今番獄事,尙有追悔於心者矣,而予亦動於不當動之事矣。寅明曰,當初之議,不過巫女,則令捕廳處置,趙徵則査定其罪,止於竄配,而豈意得中之妖惡,至於此極乎?帳殿親問之下,見其招辭,而始覺得中之情節矣。上曰,徵與得中,刑推數次,亦有輕重,而今已爲世除害,何必正刑然後有味乎?上又曰,羅哥是武家乎?元景夏曰,羅弘佐之子孫矣。上以承旨書之曰,羅沈之頃日命捕,蓋由於李敬中·得中面質之致。而敬中旣已白脫,鞫事亦已收殺,於沈,今無更問之端。而帳殿旣諭,雖以得中之語納招,問目之外,挾雜他語,自塘自蜚之敎,渠亦曰是也,則不顧渠之坐地,倍然於得中之語,挾雜於親問之招,殊欠不正。況得中誣人承款之後,不可無罪,島配。出榻敎寅明曰,妖孼旣生,世道人心,一層騷擾,而今幸鞫事收殺,人心鎭定,嬪宮腫患,亦已勿藥,聖上之益勵初心,更求治效,是臣區區之望也。上曰,我國人心,喜於浮躁,此外安知永無後患耶?一月之內,四次報異,恐懼之心,何時可已?寅明曰,若以不平之氣,憧憧置之於聖慮,則處事之際,恐害爲順應之道,天地之所以爲大者,以其有龍蛇焉,有虎豕焉?人物旣多,則其間亦豈無妖怪別種乎?事過之後,忘之若太虛浮雲,則聖人之德,可合於天地之大矣。上曰,尹光天,以不滿大訓之意,屢層告予。而卽今世道,稍近於調劑者,則雖尋常束帶之類,亦皆嫉之,其心甚者,各司覈會而爲慮,豈非危險之極乎?得中情節,亦非白地誣人,而其所遲晩,亦似不快,故參酌處分。予有所執,此可爲後王鑑戒之處矣。寅明曰,國家之法式當均平,如一瓜滿守令之交代面看,前毋得擅離,自是法意。故全羅監司鄭亨復,方以此狀啓,而有拿囚者矣。前後之犯此禁者,甚多,固當囚則同囚,放則同放,一體捧現告處之,何如?上曰,以此現發,一倂拿處,則殆若夢覺,只此後犯法者,隨卽論罪,可也。寅明曰,臣受恩罔極,惟以知無不言,爲一分報答之道,頃日所達,非必謂情債事也。只緣因事仰陳,辭不達意,致有診筵未安之敎,故亦不敢引以爲嫌矣。上曰,予亦知之,何以爲嫌?寅明曰,淵魚不察,洗踏足白,雖有古語,而大抵服食用度,足以百兩措備者,終至千兩之多,以至人情載駄,進上貫串。雖以頃日所陳者言之,蓋聞尙衣院匠人輩,刁蹬物價,以致中間操縱,而所入果如所聞云,此等事則不可不申飭矣。上曰,此則所達是矣。寅明曰,嶺伯今已陞資,其代今當薦望,而嶺南與他道有異,尤宜務得其人,後政未卽薦,當別加審擇矣。上曰,依所達爲之。寅明曰,頃以兩臣擢用事仰達,而一則陞資,一則未及爲之。此後何可續續陳達乎?惟望聖上之思量處之矣。上曰,予當留念矣。若魯曰,頃以鞫廳訊杖無過二次之意,永爲定式,追入續錄事,命下矣。臣意則定法典,當以後世所行者爲之,若系驚急鞫獄,不少遲延,則何可拘於定式,遷就多日乎?決是後來行不得之事矣。上曰,戊申麟佐之獄,亦不過二次,雖曰驚急,若不徐究,則顧何以得其情乎?景夏曰,此出聖上欽恤之德意,不必爭執,而事若驚急,則亦當臨時變通矣。若魯曰,軍門習操,連爲申飭,而都監之終不擧行,由於訓將之引入,如是久廢,誠爲未安矣。寅明曰,訓將許久撕捱,無意行公,從重推考,使之速行好矣。上以承旨書之曰,訓局事體,非他軍門之比,而訓將撕捱往事,備局次對,一不進參,莫重習操,其曠已久,其涉過矣。于今尤無更爲撕捱之端,從重推考,牌招察任。出榻敎寅明曰,大司憲金尙星,以備局有司堂上,方有貢人輩弊端査覈之事,與洪象漢同爲主管,而自拜都憲,不復干涉於備局,臣謂許遞都憲,使之專意備局,好矣。上曰,大司憲金尙星許遞,專意備局之任事。出榻敎景夏曰,臣於頃日筵中,仰承東國歷代總目添補之命,而以從容考覽後筵稟,陳達矣。臣退而考見總目,當初洪萬宗纂輯時,頗用史法,今臣奉敎,添補先朝事,而用史法,頗有窒礙於事體,有難奉行矣。寅明曰,若如此則何可添補乎?上曰,未見總目,果用史法乎?景夏曰,其纂輯如史略矣。上曰,旣是史法,則予亦何可使添補乎?依所達勿爲,可也。寅明曰,向來尹得和處分時,臣旣以過中之意仰達,而殿下每以倫理責之,其言虛實,初未可知,則豈有倫理之可言?領相亦以此事,屢次疏陳,而未有開釋之敎,豈無不安之心?臣意則特命收敍,恐無妨矣。景夏曰,當初臺啓之過,臣嘗仰達矣。今大臣所達誠然矣。宰臣削職,旣爲過中,且本事落空,則宜有昭釋之道矣。上曰,臺啓有淺深,呂善應之啓辭,可謂過入,而予則以爲得和有以致此也。所謂窩窟等語,可見其動於浮議,宰臣若見信於世,則雖李彦世輩,亦豈發此言,意謂此人?或有此等事於至親間,故人之爲言,至於此境,此其自致之謂也。宰臣予亦屢年任使,豈不知其人?周鎭亦曾曰,得和素主調劑云云。而但其辭語之間,不無善處矣。景夏曰,人人氣像,各自不同矣。寅明曰,年少臺臣,例爲過激之論,其言深淺,何足論乎?象漢曰,有以致之之敎,是不過責備之聖意,以責備之意,而施告身之律於宰臣,豈不爲過中乎?宰臣所遭,誠冤,甚矣。上曰,予非以呂善應之言,深疑宰臣,業欲一諭所達,好矣,爲先給牒,可也。景夏曰,宰臣嘗以黨窟二字,被罪矣。今其所遭,於黨窟二字,元不相干,以此深罪,誠爲過中,且臣因此事,而有所仰達矣。群下有罪,只當隨其罪而罪之,不宜疑此而罪彼也。上曰,予知宰臣非怪異過激之人矣。景夏曰,宰臣終非可棄之臣。臣於湖南御史時,聞其爲監司時事,則多有善治之績矣。寅明曰,宰臣素有才諝,可合於方岳之任矣。上曰,宰臣之子,於李彦世則或可立斥,必與李玗非斥者,甚怪矣。景夏曰,擊鼓則事體未安矣。上曰,此則子爲其父,何足怪乎?出擧條上以承旨書之曰,當初下敎,不過責備之意,飭勵已行,今日筵中悉諭,以其因端被誣,業亦知矣。前參判尹得和,給牒敍用。出榻敎寅明曰,臣嘗以李台重之撕捱不仕,爲峻於黨論而然,心甚非之矣。近聞台重,以年前臺職言事時,自上引見,而聖敎有不擇者,故欲自廢云。聖敎辭意,臣方得聞,則大失王言之體,而台重之欲自廢,無怪台重之仕與不仕,無緊關。而人君辭令之如此,不可使聞於隣國,臣非爲台重地,惜其爲累於聖德。聖上於此,宜深示旣往之悔,以開台重進身之路矣。上曰,其時事,予果忘之,所謂不擇,未知何語耶?寅明曰,有不敢直達矣。上曰,予旣忘之。卿等亦不言,則雖欲追悔開釋,其可得乎?寅明曰,台重曾以徐德修伸冤事,有所陳達,而自上有如許之敎矣。景夏曰,向日臣以削錄儒臣復錄事仰達,而李台重點下事,則怱率未及達矣。點下未免過中,聖世罪罰,貴在得中,且台重以徐德修伸冤事疏陳,至被荐棘之律矣。德修伸冤,不但台重之疏請,臣亦有所言矣。今誣案已付丙,德修又爲伸冤,則台重更有何罪乎?庚申疏末之語,亦不過略略攙及於義理之當明,此其所見如此,元無干涉於朝廷之黨論矣。上曰,此是人君慢罵之辱,爲人臣而何可以此致憾也?台重事非矣。寅明曰,四皓之逃入商山,由於漢祖之慢罵,而錢若水之勇退,亦以宋帝目穿復位之語。聖上果有失言,則台重之自廢,臣不以爲過矣。上曰,四皓事,比諭過矣,而錢若水事,則引喩好矣,予當有量處矣。景夏曰,四皓事,可謂失當,而至於錢若水事,大臣所達,是矣。台重豈敢致憾於聖敎?而南竄北謫,屢被嚴敎,蹤跡惶蹙,不敢晏然從仕,人臣處義,若不如是,則近於放肆,而無忌憚矣。申暐曰,台重豈敢以其時聖敎,一毫有致憾之心,而常以爲不安者,累被嚴譴之餘,情蹤不得不然矣。今大臣所達,亦非爲台重,爲聖上辭令之過中也,追示悔悟之意,宜矣。象漢曰,大臣所達,誠甚好矣。當初館試望抹下,故自臣曹不敢任意檢擧於館職,宜有明白處分,故敢此仰達矣。出擧條上曰,所達是矣,一體檢擬,可也。寅明曰,近來史官之撕捱,亦極難處,鄭純儉應講,雖已年久,而付職在於李基德之後,則其不欲行公下番,未必有所據。而第其情理,甚可矜惻,應講於具慶之下,付職於孤露之後,豈忍有行公之念?純儉卽乙卯榜及第,居參下已過十年。臣於年前,十年參下,竝請出六,而乙卯榜間出六,獨純儉方在喪中,故不得出六矣。臣謂純儉,宜令與其同榜,一體出六,而南泰會·李基德,則使之察任爲好矣。上曰,此等格例何如耶?判義禁曾經翰林,詳達,可也。鄭錫五曰,臣與純儉爲至親,嫌難可否,而格例亦無可據仰達者矣。宗城曰,翰薦付職之規,以應講爲先後次序,故雖是末薦,而講栍若高,則先爲付職,純儉旣是十年前應講,則今日撕捱,不無所據矣。臣方待罪藝苑之任,故敢達矣。上曰,然則左相所達,是矣。依爲之。寅明曰,閔百祥登科之年,雖不如鄭純儉之久,而已至六七年,則今雖陞六,不可謂速化,其被薦後遭喪,情理與純儉略同,臣謂一體使之出六好矣。上曰,未經召試,豈不重難乎?寅明曰,此則當有體下之道,何必經其情勢,迫人於隘乎?上曰,所達忠厚,一體陞六,可也。出擧條寅明曰,此則黃海監司宋翼輔狀啓也。本道荐饑之餘,東作在近,而還穀本來數少,折半留庫之法,亦當堅守,故種子農糧,無以分俵。當此窮春,麥凶又可慮,辦穀無路,就其詳定舊米中,依近例特許改色,則庶爲前頭救民之資,故以此爲請云矣。大抵本道還穀不足,故詳定米改色之請,年年許之,今亦依近例限一萬石,許令改色,何如?上曰,依爲之。柳儼曰,臣曾待罪黃海道,故熟知其弊端矣。詳定米遂安等邑積置者,太半陳腐,故臣以此意報備局,與該廳得若干改色,次次移轉矣。今亦以此移劃之意,分付則好矣。上曰,依此擧行。出擧條寅明曰,此則慶尙監司金尙魯狀啓也。以本營別會米輸納江都事,極言沿海邑別會數少之狀,限北運船格糧充補前,輸納姑爲安徐事爲請矣。本道別會中米中雖云數少,而租則必爲數多,以租作米,非難事,北運後限三年特停輸納,則船格糧代,何至今不爲充補,而以此爲頉乎?兩山城軍餉,有移轉而無添入,此事定式之後,猶有一分添補之道,今何可又爲停退,因循廢閣耶?今春則事勢似或窘急,待秋卽爲措備輸納事,申飭,何如?上曰,依爲之。出擧條寅明曰,刑曹判書李宗城,方帶藝文提學,而謂於續大典序文,有難安之端,以遞自劃云。臣未知處義之果如何,而此非緊重之任,旣有前望可以輪差,今姑應遞,亦無妨耶?宗城曰,大臣旣已發端矣。續大典今當開刊,堂郞姓名,亦當列書矣。元景夏則以藝文提學,製進序文,旣書官銜,臣又以堂上,當書兼帶提學矣。爲是之故,臣之官銜中,刪去提學,由前之說,則以一官而兩人兼帶矣。由後之說,則刪去於冊子,而仍帶於身上,俱不成事例,此臣所以再上疏章,自劃而不敢當者也。此是臣疏辭中語,故敢此仰達矣。寅明曰,雖與請遞有間,奏辭頗煩,刑判宜推考,提學則許遞好矣。上曰,依爲之。出擧條寅明曰,章敬王后國舅坡原府院君尹汝弼諡號,今始啓下。而國舅例贈議政,而因其家禍,尙未爲之云,未免爲闕典。國舅宣諡時宴需,朝家例有顧助云,亦當依例擧行,奉祀孫錄用事,曾有屢次申飭,而至今無錄用事云,趁此宣諡時,錄用爲宜,竝分付該曹,何如?上曰,今聞所達,大是闕典,依爲之。出擧條寅明曰,臣頃日故相臣李端夏宣諡時子孫調用事陳達時,故相臣洪致中家事,有所援例,仰達矣。追後聞之,則調用非爲宣諡,臣言未免爽誤,此則惶恐待罪。而今聞故相臣洪重普,益平君洪得箕今方宣諡時,其奉祀孫,卽功臣·忠臣之後,公主之孫,自當調用,而趁此宣諡調用則尤好,亦爲申飭該曹,何如?上曰,勿爲引咎,依爲之。出擧條掌令任鏡觀曰,請逆坦孥籍,一依王府草記,卽令擧行。措辭見上上曰,旣諭,何煩?鏡觀曰,請還寢泰績酌處之命,因令鞫廳嚴鞫得情,夬正王法。措辭見上上曰,其勿更煩。鏡觀曰,請瑞虎等兩賊孥籍,亟令王府擧行。措辭見上上曰,其勿更煩。鏡觀曰,請徙邊罪人陸師聖依律處斷。措辭見上上曰,其勿更煩。鏡觀曰,請物故罪人夏宅孥籍,亟令王府擧行。措辭見上上曰,其勿更煩。鏡觀曰,獄情之妖惡,至於此獄而極矣。聖明允從臺啓,罪人沈,旣已更拿,則得其情節,明示典刑,事體則然,而今此酌處之命,出於意外。請寢成命罪人沈,更令鞫廳嚴覈得情,新啓。上曰,其勿更煩。寅明曰,得中以物故初招之關於羅沈者,亦皆拔之,雖欲鞫問,何所依據乎?上不允。獻納趙鎭世曰,請充軍罪人李時蕃依律處斷。措辭見上上曰,其勿更煩。鎭世曰,請逆魁坦緣坐籍沒等事,亟命王府依法擧行。措辭見上上曰,旣諭,何煩?鎭世曰,請還寢罪人泰績酌處之命,仍令鞫廳嚴刑得情,夬正王法。措辭見上上曰,其勿更煩。鎭世曰,請聖鐸等二人竝令還發配所。措辭見上上曰,其勿更煩。鎭世曰,新除授司諫任震夏,時在公洪道牙山地,請斯速乘馹上來事,下諭,敢啓。上曰,依啓。鎭世又以島配爲請。上曰,一則請設鞫,一則請島配,予亦何以爲之耶?景夏曰,憲臣請嚴鞫罪人奏達,模糊,且無結語,旣不成啓體,又不是所懷,殊失臺體,諫臣則見憲臣之發啓請鞫,而又請島配,鞫問是則島配之請非矣,島配是則鞫問之請非矣。而於斯兩者,模糊陳達,全無是非之別白,亦不成臺體,今日入侍兩臺臣,竝遞差,何如?上曰,所達得體,依爲之。出擧條掌令任鏡觀,獻納趙鎭世遞差事。亦出榻敎暐曰,憲臣啓語,結末模糊,諫臣所懷,殊無義意,長官之駁遞誠得體,而臣亦有所懷,敢此仰達。當初羅沈之拿來,聖意謂有可問之端耳。若欲勘斷以竄配,初何必拿來乎?旣拿旋宥,大違獄體,更加三思而處則似宜矣。上曰,若如儒臣之言則是矣。上曰,徐宗伋·徐命九·尹容備堂還差,尹陽來減下備堂事。出榻敎景夏曰,李永祿定配處分,終涉過中,若論當發不發之失,則帳殿入侍兩臺臣,別無異同之可言,永祿非曰無罪,而獨爲定配,終似偏重矣。上曰,景夏所達,大體則是,而兩臺則帶推,永祿則無故詣臺而不言,豈不非乎?諸臣遂退出。
乙丑三月初五日酉時,上御熙政堂。召對入侍時,參贊官吳遂采,侍讀官申暐,檢討官金尙喆,假注書沈墢,記注官尹學輔,記事官李澤徵,以次進伏。暐先讀資治通鑑魏紀邵陵厲公卷,自正始七年,止王陵爲司空。上曰,下番讀之。尙喆讀自涪陵夷反,止懿固辭不受。上曰,承旨讀之。遂采讀自初右將軍,止欽毓之子也。上曰,注書讀之。墢讀自二年夏五月,止不得與人交關。上曰,上番兼春秋讀之。學輔讀自秋七月壬戌,止陳祗守尙書令。上曰,下番兼春秋讀之。澤徵讀自四年春正月,止事輒不果。暐曰,今日自止中,別無可達文義,而孟光所謂赦是偏枯之物者,果知治體之言。自古名臣碩輔之難於行赦之政者,誠以惠止一人,而害及萬民故也。尙喆曰,上番之言,是矣。元帝漢之優柔之主,昭烈承劉璋闇弱之後,則匡衡·諸葛亮之所以惜赦者,時勢然也。而大抵赦者,雖以經傳眚災肆赦怙終賊刑之文觀之,只就其犯罪者而論之而已。如大赦,天下三代之所無,而自漢而始矣。雖以我國言之,古則赦不頻下,而近來則不然,赦令甚頻,使有罪者倖逭,如徒配之類,赴配而旋釋,此固赦之弊也。上曰,所達是矣。暐曰,譙周之諫後主,不下於馮異之勸光武,而從違之間,成敗有殊。光武之時,更始囂述之輩,搶攘氣勢,不異吳·魏。後主之世,諸葛·費·董之類,協贊謨猷,有勝鄧·賈。而光武能致重恢,後主終墜舊業,此專由於納諫拒言之不同矣。上曰,然矣。尙喆曰,光武之所以行人所不能爲者,卽在理冤獄。臣於理冤獄一事,有仰達者矣。凡罪人可死而生,則是爲失刑,可生而死,則是爲抱冤,伸理冤獄,最爲王政之大者矣。今聖上發遣八路審理使,姑未知實效之果如何,而雖以秋曹言之,積年未決者,不無疏理之效云。外方若果有實效,則審理一事,不必今番而止,亦不必盡送八路,如有某道某邑重獄云,則時時送審理使者,亦可爲理冤獄之實矣。上曰,是矣。上曰,司馬懿事,漸益陰沈矣。暐曰,司馬懿事,不特陰沈,其無君之心,昭昭難掩,閉門誅爽外,若爲國除權臣,而實欲使權柄,專歸渠身也,且其逆節,已露於智囊往矣之說矣。尙喆曰,不但陰沈而已,其君作謁陵之行,而閉城門勒兵,則其意雖急於翦去曺爽,然爲人臣而擅閉城門,不納其君,則無君之心,於此已著。雖於司馬昭有路人皆知之說,逆節禍心,已作俑於司馬懿,此所以綱目史斷。先儒直以莽·操·懿·溫書之,此如春秋,書以趙盾弑其君,懿與莽·操,一而二,二而一,則無可疑晦者矣。上曰,綱目史斷,果以莽·操·懿·溫書之耶?尙喆曰,然矣。上曰,徐志修疏事,欲問大臣而未果矣。其宰相行私,小臣奸欺云者,似有所指,承旨·儒臣,其知之乎?遂采曰,臣於疏到之日,未入直,不得見矣。上曰,承旨不見,而儒臣亦不知之耶?暐曰,姑未批下,故臣亦未見矣。尙喆曰,在外玉堂有疏,則在直者例見之,而出直者不得見,臣於其日,適已出直,未及見矣。上命中官持來其疏。上曰,其疏宰相行私,小臣奸欺,人莫敢言,言不能盡其情云者,必有所指,而題目大矣。欲問大臣而未果,不知其指意,而何以批答耶?遂采曰,此似泛論近日章疏,多有如此者矣。暐曰,疏章間例多此等句語,而臣與徐志修,初不相識,原疏語脈,亦未知如何矣。尙喆曰,此等泛論之句,例多於疏章間矣。上曰,此與私意橫流等例語,有異,徐志修非爲怪論者耶?遂采曰,臣數次見之,其人潔而忠澹,備論時弊之際,似是泛然說去矣。尙喆曰,其人有家庭之訓,決不爲怪異之擧,而疏章泛論,或爲其警世矣。上曰,自政院問啓,先朝時多有之,而予不爲之,頃年一臺臣,自政院問之而忘之矣。尹得徵外,又有何人乎?注書出去,問于政院吏以達。墢承命出去,還爲進伏,謂遂采曰,問于院吏及院隷等,則皆以爲,尹得徵外,不知有何人云矣。遂采曰,三司之臣上疏,而或有可問事,則引見而問之宜矣。暐曰,牌招入侍而問之,似宜矣。上曰,自政院問啓,自是已行之例矣。遂采顧謂尙喆曰,儒臣之自政院招問,如何?牌招引見,問于筵席,好矣。上厲聲曰,承旨何敢使君父,請其引見乎?堂陛不尊,從重推考。上曰,先朝時,果有招問之例,問之,可也。遂采俯伏聽瑩。尙喆顧謂遂采曰,自上命出去,考見前例而來矣。上厲聲曰,自政院問啓,已有前例。予雖疲軟,豈可苟且,亦豈以昔年所無之事,言之乎?下番所謂考見前例之說,堂陛之分不嚴,下番遞差,尙喆退出。上曰,承旨書傳旨。傳曰,副修撰徐志修疏中宰相行私,小臣奸欺等句語,似或泛說,而意或指人,政院牌招問啓。上曰,又書之。傳曰,凡因章奏召見,而或奬或飭,卽人君御世之道也。而此非在下者請者,章奏中或有依俙處,則令政院問啓,自是舊例,而予則只一行之於頃者一臺臣矣。今因徐志修事,復有此敎,初不知舊例而爭難,其猶可也。而旣有舊例之意,縷縷下敎,則爲臣下者,焉敢復疑?而副修撰金尙喆,謂承宣以更考舊例云,此不信下敎者也,堂陛之不尊,莫甚於此。若此而爲人君,其何信其令乎?其涉無嚴,遞差,承宣之疑訝舊例,請其召見,亦涉不尊,從重推考。暐曰,臣極爲惶恐,而冒死敢達,金尙喆辭不達意,此是錯認聖敎之致,不過倉卒無妄之過,而處分至此,豈不過中乎?堂陛不尊之目,卽人臣所不忍聞,聖敎尤爲過當矣。上曰,儒臣所達,大體是矣。而近來堂陛之不尊,良由於此等處矣。予若爲無前例之事,則承旨·儒臣,爭之,可也。而旣有前例,且昔年已行之,予於金尙喆,雖不深非,而政院今無日記,亦何以考之乎?暐曰,尙喆豈不認先朝有此例之敎,而倉卒之間,率口而發,一時之過,特遞過中,若使兩臣,眞犯堂陛之分,則臣當請罪之不暇,何敢爲分疏之計乎?罰不當罪,不但在下者惶憫無地,亦不免爲君上辭令之累,收還嚴旨,則有光聖德矣。上曰,儒臣若默默而退則非矣。而如是縷縷陳達,旣知所達之是,則豈不用其言乎?上曰,承旨進來。傳旨中堂陛之不尊莫甚於此九字,刪去,遞差二字,改以從重推考,承旨從重推考之從重二字,刪去。上曰,儒臣初登筵席,人君動色之際,能無所挫,而有此所達,予甚嘉尙,日後亦以此心匡君,可也。暐曰,聖敎及此,尤切惶感矣。諸臣以次退出。
乙丑三月初五日酉時,上御熙政堂。戶曹判書徐宗玉請對引見入侍時,戶曹判書徐宗玉,右承旨吳遂采,假注書沈墢,記注官尹學輔,記事官李澤徵,以次進伏訖。上曰,戶判進前達之。宗玉曰,皇壇御齋室營建事,成命已久,而此與平地有異,方位不可不相察,故往復禮官,使之率地師往見,而禮官以爲非職責不往,臣不得已招致雲臺官看審而來矣。皇壇三門內,則終是狹窄,而且東西兩邊,俱不利於年運云矣。朝宗門外,有閒曠處,最宜營建,而又與壇所不遠,可以定基址矣。上曰,圖形上之。上曰,卿必來問,故予已往見其處矣。予意則欲於中壇之上御幕排設處,作三間屋子,如洗馬坪入處之室矣。卿言固果有所見矣。宗玉曰,洗馬坪御室,不過一時之制,非可論於經宿之所,若如此室,則兩宮俱爲入齋之時,挾持差備,自多其人,必有雜沓之弊。且此處與大內稍遠,或値大雨之日,則水剌諸節,亦無入置周變之道。臣意旣已營建,則如社稷齋室之制,恐好矣。上曰,文廟釋菜,予始行於二百年之後,而其時留宿于享官廳矣。皇壇齋室,蓋寓尊慕之意,而祭享時,每有多人不潔之慮,三門內則不可容他室矣。宗玉曰,三門內終未免狹窄,而築室亦涉如何,多人入處,則似有不潔之慮,故臣意則欲爲營建於朝宗門外矣。上曰,卿之所見順便矣。築室於朝宗門外,則留宿心亦便矣。聞前日享官,入處三門內至近之處云,此則太逼近矣。宗玉曰,享官之入處三門內至近處,似爲未安矣。上曰,間數則三間足矣。宗玉曰,聞郞廳之言,三間則不成制樣,必如社稷齋室左右房各入二間,然後方成齋室規模云矣。上曰,郞廳誰也?宗玉曰,正郞李,卽故判書李瑜之弟也,曾爲生員壯元,而頗曉事矣。上曰,社稷齋室爲八間矣。宗玉曰,入侍注書以探花郞,方爲社稷直長,可以詳知矣。上曰,社稷齋室爲八間乎?墢曰,左右房各二間,而廳事四間,合爲八間矣。上曰,房外有退軒乎?墢曰,簷下只置長板,而無退軒矣。上曰,入直官常時居處,而祭享時則宿於何房乎?墢曰,南月廊西邊,有官員齋室,常時使軍士等入居,而祭享時則官員齋宿矣。宗玉謂墢曰,東宮齋室,常時無居處之事乎?墢曰,東宮齋室中,以粧子隔之,大祭時,亞·終獻官分入矣。上曰,予初欲三間室,前後懸簷矣,戶判所達,是矣。以三間長二間廣中,二間爲廳事,可也。上曰,墻垣之役,亦將有之乎?宗玉曰,朝宗門內,則雖無墻垣,可矣,而此處則不可無墻垣矣。遂采曰,四面皆無遮隔處,豈可不築墻乎?上曰,社稷只有外墻而無內墻,此墻垣則築一丈足矣。宗玉曰,親臨望位禮時,版位末臺上爲之乎?末臺下爲之乎?上曰,末臺下御路路曲處,以石一廣爲之,可也。宗玉曰,齋室坐向,以丑坐未向爲之乎?上曰,丑坐宜矣。比之社稷齋室,差小爲之,可也。遂采曰,社稷齋室,不但軒廣,居處好矣。上曰,承旨何以詳知乎?遂采曰,臣之姪吳命觀,曾爲社稷直長,故其入直時,臣爲做讀之工,與之同居處者久矣。上曰,新上來材木有餘乎?以其材用之,可也。宗玉曰,木則無不足之患,若於都監未撤之前始役,則物力或可省減矣。上曰,階砌則二層可矣。其在掃地以祭之義,齋室階砌,豈可高乎?宗玉曰,聖敎至當矣。上曰,社稷齋室階幾層乎?墢曰,二層矣。上曰,後則存地形,前則二層可矣。宗玉曰,謹當商量爲之,不踰於聖意矣。上曰,勿以長石爲之,可也。宗玉曰,聖意不欲侈大,臣何必過爲侈大乎?上曰,親耕時及洗馬臺所作之制潔矣。遂采曰,潔則潔矣,而不但太小,亦不完固矣。宗玉曰,茅茨不翦之聖意,可謂盛矣,然此齋室則雖潔,而當取完固矣。上曰,廟齋室則有二門,此則前置三門,東宮出入,由東門可矣。宗玉曰,東宮出入時,由御齋室前路,似不便矣。上曰,然則東邊置一挾門,以便其出入可矣。上又曰,社稷齋室則無門矣。墢曰,只有門形而無板隻矣。宗玉曰,墻垣則其在審愼之道,當爲高築矣。上曰,擧動時挾輦便是,垣何必高築乎?上又曰,欲下敎而未及爲之矣。祭井傍石極怪異,築砌時移用改築,可也。宗玉曰,當依聖敎爲之矣。宗玉退伏。上曰,承旨少退,召對儒臣,同爲入侍,可也。諸臣以次退出。
上在昌德宮。停常參·經筵。
卯時,日有右珥。午時,日暈。夜一更,月暈。
徐命珩啓曰,大司憲趙明澤,掌令安栻未肅拜,執義李光湜親病受由,掌令崔逵泰,持平李師祚在外,曺命采呈辭受由。今日以監察茶時之意,敢啓。傳曰,知道。
又啓曰,卽者修撰金尙喆,謂有情勢難安,陳疏徑出,原疏纔已退却矣,所當直捧禁推傳旨,而此與無端徑出有異,推考警責,何如?傳曰,允。
傳于徐命珩曰,宰相誰也?小臣誰歟?卽爲問啓。
傳于徐命珩曰,尹汲不及宰相,亦非小臣,只言尹汲模糊,宰相誰,小臣誰?卽問以啓。
徐命珩啓曰,宰相誰,小臣誰歟?卽爲問啓事,命下矣。問于修撰徐志修,則以爲,宰相·小臣,猶言大小臣僚,蓋論近來私意之弊,而別無深意矣。若分言之,則宰相卽指銓席之弊,俄者所懷,已爲陳達,而小臣則近來各司及外方,皆有奸弊,故統論之云矣,敢啓。
又啓曰,尹汲不及宰相,亦非小臣,只言尹汲模糊,宰相誰,小臣誰?卽問以啓事,命下矣。問于修撰徐志修,則以爲,宰相卽指銓席之弊,故挽近政目,輒有指議之意,已爲陳達,而尹汲亦銓官,故竝論於宰相中云矣,敢啓。
傳于徐命珩曰,昨日戶判持入大報壇圖形中,除其文字齋室及作門,築墻間架數,更卽圖形以入。
徐命珩啓曰,假注書崔台衡,時無職名,令該曹付軍職,冠帶常仕,何如?傳曰,允。
吳遂采啓曰,吏曹參議趙載浩,旣有只推之命,卽爲牌招,何如?傳曰,允。
徐命珩啓曰,都承旨沈聖希,左承旨李普昱陳疏入啓,右副承旨鄭俊一,同副承旨金尙翼牌不進傳旨未下,臣命珩與右承旨吳遂采伴直矣。遂采謂有情勢,陳疏出去,原疏纔已退却,伴直無人,所當卽請牌招,而拘於廳規,不得請牌,何以爲之?敢稟。傳曰,卽爲牌招。
以右副承旨鄭俊一,同副承旨金尙翼牌不進罷職傳旨,傳于徐命珩曰,竝推考傳旨捧入。
徐命珩啓曰,右副承旨鄭俊一,同副承旨金尙翼,旣有只推之命,竝牌招,何如?傳曰,允。
又以戶曹言啓曰,依傳敎,領議政金在魯自去十一月今三月至合五朔祿俸及右議政趙顯命今三月朔祿俸,令倉官更爲輸送于本家,則領議政金在魯以爲,方在連章引伏,期於必遞,決不敢冒受常祿云。右議政趙顯命以爲,方在引病求免之中,常祿不敢冒受云。祿俸俱不領受,何以爲之?敢稟。傳曰,令倉官更爲輸送。
又以戶曹言啓曰,西川府院君鄭崑壽恩賜田結,尙未準受矣。江原道春川無主陳荒田二結,自本家望呈,故査問本府,打量成冊,今已上來,依例折給,何如?傳曰,允。
又以戶曹言啓曰,永嘉府院君權慄恩賜田結,尙未準受矣。黃海道長連縣數外官屯田壹結陸拾陸負壹束,自本家望呈願受,故査問本官,打量成冊,今已上來,依例折給,何如?傳曰,允。
上在昌德宮。停常參·經筵。
辰時,日暈。
下直,端川府使鄭巑,鏡城判官李寅賓,水口萬戶朴枝文。
徐命珩啓曰,大司憲趙明澤,掌令安栻未肅拜,執義李光湜親病受由,掌令崔逵泰,持平李師祚在外,一員未差。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
以右承旨吳遂采,同副承旨金尙翼,吏曹參議趙載浩牌不進罷職傳旨,傳于徐命珩曰,竝推考傳旨捧入。
徐命珩啓曰,同副承旨金尙翼,旣有只推之命,卽爲牌招,何如?傳曰,允。
鄭俊一啓曰,吏曹參議趙載浩,旣有只推之命,卽爲牌招察任,何如?傳曰,允。
備忘記,傳于徐命珩曰,今下弓矢,水口萬戶朴枝文處給送。
徐命珩啓曰,修撰徐志修問啓事來待。傳曰,從當下敎退去。
又啓曰,注書李壽鳳呈辭代,假注書崔台衡,仍察,何如?傳曰,允。
傳于鄭俊一曰,禮曹堂上·騎判·戶判·訓鍊大將,持大報壇儀注,勿出朝報,入來。
鄭俊一啓曰,禮曹堂上·騎判·戶判·訓鍊大將,依下敎來待矣。傳曰,引見。
以吏曹參議趙載浩牌不進罷職傳旨,傳于鄭俊一曰,推考傳旨捧入。
傳于鄭俊一曰,雖是望位禮,適値大祭之日,陪侍諸臣,不可不潔,承史·應入門內侍衛百官,其令淸齋入宿。
鄭俊一,以弘文館言啓曰,本館下番,無推移入直之員,不得已以上番姑降入直之意,敢啓。傳曰,知道。
又以弘文館言啓曰,新除授校理李台重,時在公洪道結城地,副修撰趙暾,時在京畿楊州地,經筵入番事緊,請竝斯速乘馹上來事,下諭。副校理洪益三,卽爲牌招察任,何如?傳曰,允。
又以侍講院言啓曰,本院昨日政新除授輔德李潤身,弼善安,竝卽牌招察任,何如?傳曰,允。
徐命珩,以都摠府言啓曰,今此大報壇行望位禮時,寶劍及侍衛,不可不備員,而或差祭,或受由在外,或以身病未肅拜,一員未差,莫重侍衛,將無以備員,一員未差之代,令該曹以在京無故人,卽爲口傳差出,以爲備員侍衛之地,何如?傳曰,允。
兵曹口傳政事,以鄭益河爲副摠管。
前望單子,以趙明謙爲承旨。
以洪樂性爲事變假注書。
鄭俊一,以漢城府言啓曰,本府係是詞訟衙門,卯仕酉罷,不宜一日廢坐。而新除庶尹宋必煥,方有身病,姑未肅拜,判官黃晳,身病猝重,勢難供職,主簿林蘧,纔遭同氣之喪,參軍金致良,與右尹金尙魯,爲三寸叔姪之親,移送相避狀。諸郞廳皆有故,至以假官入直,而堂上亦以無郞廳,不得開衙,事體苟艱,莫此爲甚。況且參軍,則以掌務官,緊管府中之事,尤不容暫時瘝曠,參下官親嫌相換,自有其例,令該曹,卽爲口傳擧行,俾無許久滯務之弊,何如?傳曰,允。
吏曹口傳政事,漢城參軍金致良,長興直長朴師建相換。
鄭俊一,以備邊司言啓曰,向日帳殿,義州府尹差出後催促下送事,有所陳達矣。義州府尹權一衡,除拜多日,尙未出肅,事極未安,推考警責,仍令明日肅謝,一兩日內辭朝事,嚴飭,分付,何如?傳曰,允。
又以備邊司言啓曰,本司武郞廳柳鎭翼,奔走勤仕,又滿十五朔。依例陞敍或守令除授事,奉承傳施行,何如?傳曰,允。
又以承文院官員,以都提調言啓曰,日食咨文,旣自禮部出來,回答咨,依例撰出,別定禁軍,給馬下送於義州府使之傳給鳳凰城將處,以爲轉送北京之地,何如?傳曰,允。
徐命珩,以義禁府言啓曰,卽接月令醫員金世鉉手本,則時囚罪人韓夢弼,素有風痰,浹月處冷,聚成大腫,頤項浮膿,飮食全廢,腫毒大發,渾身刺痛,氣息奄奄云,自前罪人病勢如此,則有保放救療之規,敢此仰稟。傳曰,依爲之。
判府事兪拓基疏曰,伏以臣早肥而多濕,渴飮而成痰,中又積傷於嶺南水土,濕益甚而痰益盛。及至數年以來,荐遭逆理之慘喪,小人未能達觀,自致悲哀過度。軀殼雖存,而腸肚盡鑿,齒髮俱改,而神精全耗,最是咳喘與咯血,尤是衰年不可治之重症。頃日竝直之時,每夜辛苦之狀,實亦僚吏之所共嗟愍。而至如咫尺威顔,喘喘不能堪,大失屛氣如不息之義者,固已天鑑之所俯獨,臣何敢誣也?藉令無故在京,以此危疾,決難奔走於保護重地,況臣情理之萬分切迫,不啻百倍於病狀者乎?前後筵陳與疏籲,辭已竭矣,意已窮矣。特因臣忱誠淺薄,尙未蒙恩許於孝理之下,臣誠撫躬自悼,尙復何言?第臣於日昨入侍時,仰聆天語,雖欲孝誰爲孝之敎,尤不勝其衷情自激,感淚盈睫,以心語口曰,吾王之敦孝理如此,而爲臣子者,若復顧畏囁嚅,自阻於仁愛之天,則是實昭代之罪人,而將何以自立於世乎?亟欲罄竭腷臆,干瀆聰聽,而日色已暮,進膳差遲,閔默退出,緘髓耿耿,玆敢略入文字而陳之,惟聖明之垂察而矜允焉。臣之老母,今年七十八歲,其不滿八旬者只二歲耳。國典,親年七十則一子歸養,八十則二子歸養,雖使臣有他昆弟,亦宜準禮歸養,況其孑然一身,母與子相依爲命,不可暫離者,卽上下之所共悉也。而臣於昨年之夏,母子相離,恰滿七十餘日,今春相離,已近四十日矣。苟使藥院兼任,非臣而無可代之者,則固已矣。如其不然,則臣之螻蟻私情,姑舍勿論,亦豈不有乖於聖朝敦孝之化哉?從前聖敎,每令臣將母上來,在臣微悃,曷勝惶感。臣亦非不欲仰體德音,而顧臣母年及八耋,宿病頻發,恒在枕席,難可將來之狀,曾已屢陳,況且多少私計,種種掣礙,末由遽爾移次。此等事勢,在廷知舊,亦多聞而知之,俱諒其實狀,然而有未敢一一煩達,以致聖鑑偶未及垂燭耳。古人所云,事親事君,計日短長者,卽說出臣今日情事也。寧不慼哉?今臣或幸蒙恩許,亦何敢一歸而不復返哉?時節慶賀,固當入參末班,以伸區區情禮,退與老母,長日相守,歌詠聖澤,非但在微臣,不至兩失於子道與臣義而已。抑豈不有光於聖朝率下化俗之敎哉?去月晦間,臣之母病,又有復添之時,而切戒家人勿令報臣,故臣則漠然不知。晩乃得聞於少歇之後,驚慮憂念,尤難自定。而方當東朝未寧,聖體欠安之際,又不敢任情乞歸,氷炭交中,莫知所處,今始冒死鳴呼於慈覆之下。伏乞聖明,深加憐察,亟許遞臣藥院提擧之任,俾卽歸護老母,以伸人子至情,仍治臣瀆擾之罪,以安私分,千萬至願云云。答曰,省疏具悉卿懇。所陳者,入侍時當面諭矣。卿須安心勿辭焉。仍傳曰,遣史官傳諭。
校理宋昌明疏曰,伏以,臣以春坊兼銜,屢日持被,出入胄筵,昵侍睿光,少伸區區延頸之忱,私心榮幸,曷有其極?第臣素患痰癖之症,積有源委,而蒲柳易衰,氣血益耗,每當換節,輒致添劇。忽自昨夕,脫著失宜,汗孔受風,塊氣上衝,震撞胸膈,呼吸不通,喘氣兼發,頃刻之間,若將殞絶,達曉辛苦,了無分減。今日書筵,不得入參,未免煩稟,病裏惶懍,尤增死罪。目今症狀,若是危篤,而徒畏義分,久淹直次,則汚穢淸禁,實有其慮,玆敢疾聲哀籲於天地父母之前。伏乞聖慈,特垂鑑諒,亟命削臣本兼諸任,俾延殘喘,仍治臣瀆擾之罪,以肅邦憲,千萬幸甚云云。答曰,省疏具悉。爾其勿辭,調理察職。
左承旨李普昱疏曰,伏以臣擿埴冥塗,仇敵半世,受人齮齕,前後非一。而惟殿下,必察於群猜之中,特收於衆棄之地。有誣而卽雪之,見躓而輒起之。是豈非千古曠異之至恩盛渥?而臣常以寵詡爲懼,恩除爲憂者,良以眷注纔加,群憾益激,晉塗乍開,衆鏑交發,將無以保此生故也。果於日昨灣府之擢授也,又出李鎭儀之疏矣。其疏所論,始則攟拾臺紙上彈守宰之例語,專事躪藉,末又直斷以貪倅,搆捏罔極,噫,噫,痛矣。其曰,累千石國穀,終無去處,果有此則此乃巨贓,直請按法,可也。何以遞改爲言也?此必憑藉羅州逋欠事,欲遂陷人之計者,臣請詳陳其事實焉。臣於赴羅之初,摘發下吏輩十數年來逋欠,則其數將至萬餘石之多。臣不勝驚駭,報使督徵,僅捧七千餘石,逋吏中已納者金潤華,先爲定配,事未勘斷,旋卽遞來。臣之交承官尹潝,益發其所未發,竝加徵捧,又未及收殺,徑先見遞。至于時任牧使尹勉敎,始乃畢捧。奸吏十餘人,盡爲定配,此乃前後道臣之所共知者。且臣年前,以承旨入侍時,適當疏決,至金潤華名下,備陳其罪狀之不可輕釋,至承仍置之敎。伏想聖聰,亦必記有之矣。噫,噫,彼鎭儀之意,只在於醜辱臣而已,枳廢臣而已。故譸張不近理之事,敢逞搆陷之計,而其言之無倫脊,有可以明之者,以累千石終無去處之語觀之,則似謂臣之有此隱沒也。以或不犯手之語觀之,則亦似指臣之見欺於下吏也。是何一句屬之貪汚,一句屬之不察,一節之內,上下矛盾乎?且臣之在官,首尾不過十餘朔耳。許多逋欠,未及了當,則後官之相繼督徵,其勢固然,其果不知臣首發逋欠之事而爲此言耶?抑知之而故爲此粧撰之說耶?如使臣果有別般逋欠,而彌縫於後官之手,則後官雖欲曲爲臣地,前官私用之累千石,豈可橫徵於下吏,亦豈肯爲前官而白地備納乎?由此而言之,不成說,由彼而言之,亦不成說,此可見急於陷人,而自不覺其言之破綻也。至於沈惑剝割等說,尤不滿一哂,若責臣以不持楊秉之戒,則臣固謝之而已,若其政委下吏,臣雖無狀,汚不至此。其所謂新迎吏房,亦一逋吏,竝在於嚴刑督徵之中,則政令之委其手者,固如是乎?此等鄙瑣之言,臣不欲逐段呶呶,以傷事面也。噫,臣之事殿下,殆近三十年矣。濫叨三司,間亦屢廁喉院,臣之本末長短,淵鑑亦盡俯燭之矣。其果近似於此等題目,而亦豈忍負殿下者耶?噫,徵逋之政,爲世大戒,雖知其徒擁虛簿,而一不敢下手者,蓋爲其招怨生患之慮。而臣獨慨然於斯,不避怨讟,不計顚沛,流來積逋,盡爲査出。或有許臣以擧職者,或有戒臣以取謗者,而臣固任之,豈意嫌怨之人,因此媒孽,而粧出一鎭儀於今日耶?臣旣遭此罔測之誣,身名之僇辱,無復餘地,此而無辨,將何顔面,復事我殿下也?殿下亦何忍置臣於暗昧之地,使不得自立於人世乎?伏乞天地父母,愍臣崩迫之情,察臣冤呼之辭。下臣法府,行査本道,臣有所犯,則卽施烹阿之典,彼有所罔,則亦加陷人之律,千萬幸甚。臣悲憤痛迫之極,不避僭猥之誅,將伸疾聲之籲。銀臺新命,忽下於此際,是將有冤而必伸,旣骨而復肉,感激天恩,不覺涕淚之被面。天牌之下,謹此趨詣,而情地危蹙,末由入肅,拜章徑歸,臣罪至此,益無所逃云云。答曰,省疏具悉。旣知過中,其何若此焉?
都承旨沈聖希疏曰,伏以臣伏聞昨日筵中,以文學洪鳳漢長單捧入,筵臣陳白,致有問備之命。筵席語祕,雖未得其詳,臣誠惶蹙不安,措躬無所。近來呈告之紛紜,臣常病之。奚獨於鳳漢,樂爲捧入哉?向於移院直宿,與鳳漢朝夕相對,以爲昨冬重經毒痁,源委尙未盡祛,將有更發之漸。而身係禁直,醫治有妨,若得數十日解職調理,則庶可完復,完復之後,雖更縻此職,固無所辭云。其在同朝相諒之義,不容一向持難,前後十數來呈之後爲入啓矣。今者重臣之以此請推,實是意外,然推此一事,臣之溺職之罪著矣,決不可更爲抗顔於出納惟允之地。且臣於新除僚員,有人所共知之嫌,事關父兄,區區私義,亦難仍冒於職次矣。伏乞亟遞臣職名,以警具僚,以安私分,不勝幸甚云云。答曰,省疏具悉。勅勵之下,其陳過矣。卿其勿辭察職。
正言洪重孝疏曰,伏以臣伏見昨日備忘,有罪人羅沈島配之命,臣不勝訝惑之至。夫沈之再次命捕,不但由於李敬中·得中之面質而已。蓋以其當初帳殿所供蜚語等說,出於問目之外,而顯有嫁禍之心故耳。筵中語祕,雖未知上下問對之如何,而乃有此敎也。然鞫廳事體,至嚴且重,則旣已拿來之後,不爲究覈,無端發配,有關後弊。臣謂罪人沈,宜令鞫廳,一番嚴問,得其情實,然後稟旨處斷,有不可已也。臺閣論啓,體段自別,罪人嚴覈之請,旣發於憲臣,則諫臣之又以次律爲請者,大損臺體,殆不成說,不可遞差而止。臣謂獻納趙鎭世,罷職不敍,可也。父子之倫,本乎天屬,無所逃之。前縣監嚴宅周,本以全義縣李姓官吏之子,渠亦隨行知印矣。年至十三四,無罪逃躱,變姓易名,科目發身,世之疑之,固已久矣。臣近因往來本衙,始聞其詳,則渠之同父一弟,見居本縣,猶冒李姓,而宅周絶之,渠之父母墳,亦在本土,而一不往來,其心所在,萬萬絶痛。此非受他人恩養,而仍冒其姓者,明矣。渠雖微賤,事關倫常變怪,則其背父欺君之罪,不可不治。臣謂宅周,令該府拿致嚴究,依律正法,可也云云。答曰,省疏具悉。羅沈事,業諭相臣,而趙鎭世事,依施,嚴宅周事,果若所陳,關係風敎,其令該府,嚴覈以處。
副校理洪益三疏曰,伏以臣本無似,出入邇列,已有年所,觸處憒憒,醜拙畢露,曾忝論思,溺職而遭臺評,間叨諫官,不言而速罪戾,臣罪臣自知之,追思至今,慙悚靡措。臣自得罪,杜門訟愆,甘作聖世之棄物。不意聖度天大,恩數便蕃,數旬之內,給牒而旋命收敍,收敍而仍有除旨,有若無罪可奬者然。官秩如舊,召命繼降,臣驚惶感激,莫知置身之所。職在三司,乃以不進言被罪,則其爲辱聖簡而負職責,無過於此者,不可復廁於三司之列也,決矣。今於天牌之下,隨詣闕外,而情窮勢蹙,末由入肅,投進短章,自外徑歸。伏乞亟治臣慢命孤恩之罪,仍命選部,勿復檢擬於三司之望,以安私分,以嚴公法,千萬幸甚云云。答曰,省疏具悉。爾其勿辭,從速察職。
修撰徐志修疏曰,伏以,臣自遭汚辱以來,決不容復玷朝端,而頃當親臨鞫囚之日,遽承問郞之差,事係嚴急,他不暇顧,冒肅館職,仍爲進參,而固非敢以館職自居也。適會玉署下番缺直,無他推移之員,臣旣肅命在禁中,故遂以臣名,塡入省記。而若其因緣機會,仍冒榮次,翺翔禁直,偃處於論思之地。臣雖顔厚如甲,不忍爲此,遂乃隨諸臣之後,徑出於留門之時,而略陳短章,以請擅便之罪矣。以在門閉之後,見格於喉司,衷情莫暴,罪戾增深,自分斧鉞之誅。而聖度寬大,不忍加戮,循例置對,亦復靳許。臣之從前積逋之罪,未能少贖,而今此分揀之命,尤出格外。臣實感激洪私,繼以惶悚悶蹙,求死不得。夫躁競者,穿窬之行也。人以穿窬之目,加之於臣,而臣乃不知恥辱,揚揚復進於榮塗,則是眞小人之無忌憚者。惟有絶意仕宦,少爲息補之圖。而至於館職,則尤有萬萬難冒之義,同時被論,如趙暾諸人,尙未嘗一番行公,則臣何敢獨先出脚,放倒廉隅,重得罪於君子之論乎?以此以彼,冒進無路,特召之下,又犯違慢,益合萬死。伏乞聖明,亟鐫臣本兼諸任,仍加嚴處,不勝大願。仍竊伏惟我聖上,遇災警懼,赫然奮發,今已三箇月矣。三月,天道一小變,而國家衰亂委靡之象,未有小變,豈殿下警懼奮發之志,或有小怠而然歟?凡事不進則退,臣恐國勢之日下也。頃者特罷寧邊府折受一事,此甚盛德,筵臣退而欣欣相告賀,推是心以往,何事不可做?此惟在立志。臣願殿下圖治之念,益勤毋怠,凡害於治者,雖牽連難捨之事,亦一切割去之,則紀綱自立,朝廷自正,而臣下不敢行其私矣。今宰相行私,小臣奸欺,而人莫敢言,言者不敢盡其情,上下之阻隔如此,此豈細憂也哉?殿下深居九重,不見蔀屋之愁痛,只聞稱頌聖德之言,而不聞骨鯁直截之論,故不能無自聖之心,便謂太平已致,而言路之閉塞,莫甚於此時者,其於治平之道,亦遠矣。臣聞賢者在位,能者在職,德高者位尊,功多者祿厚,則民無覬覦僥倖之心,而今則賢否混淆,民志不定,人各有躁妄倖得之心,故世道怪變,式月斯生,此蓋朝廷未得治本之術也。其要則在於抑僥濫禁躁競,而如臣不肖滓穢之蹤,先行黜削,以勵其餘,則人皆知所畏,而不敢生爭進之意矣。伏願殿下留神焉云云。
乙丑三月初七日申時,上御熙政堂。禮曹堂上·騎判·戶判·訓鍊大將,持大報壇儀注來待。引見入侍時,行禮曹判書趙尙絅,兵曹判書金若魯,訓鍊大將金聖應,戶曹判書徐宗玉,右副承旨鄭俊一,假注書沈墢,記注官尹學輔·李澤徵,以次進伏訖。上曰,禮判儀註草上之。上又曰,兵判節目亦持來乎?若魯曰,置在閤外,當持入矣。上曰,注書出去,持入,可也。墢承命出去,持節目還爲進伏。上曰,上之。宗玉曰,幕次基址,當爲開拓矣。上曰,基址將平之乎?宗玉曰,明日當平基址矣。若魯曰,儀註中,朝宗門外降輿所,與中門稍遠,不可不乘輿矣。上曰,相距稍間乎?宗玉曰,然矣。上曰,今番當定祭儀,又設小次,爲當壇東門外近東南向爲之,而百官當立於中門外矣。常時百官入於門內乎?尙絅曰,然矣。上曰,以享禮言之,則百官入於庭而展謁,望位禮時,則百官當成班於中門外三門內,則百官當爲祭班矣。若魯曰,百官不當於門外行禮,宗社亦入參於門內矣。上曰,當於門內入參乎?若魯曰,然矣。上曰,儀註中不書外儀班乎?若魯曰,外儀班亦入於儀註矣。上曰,行禮後當入於小次乎?宗玉曰,當入於齋室小次矣。上曰,小次二字,則改以齋室,宜矣。若魯曰,百官立於門外,殿下入門內時,當鞠躬矣。上曰,享祀時則有事,故升南,而今番則只行展謁,故當升東矣。宗玉曰,齋室營建事,初十日開基,十六日立礎,二十日上梁爲定矣。上曰,依爲之。上又曰,軍兵則以入直軍扈衛,可也。若魯曰,臣與訓將,已爲相議,而北營軍只四十名,以此扈衛太少矣。上曰,常時大報壇夜擧動時,軍兵扈衛之數,訓將知之乎?聖應曰,臣未曾當之,故不能詳知矣。上曰,訓將出去,問而達之,可也。聖應出去,還爲進伏曰,常時五哨軍餘軍合六百名,來待云矣。上曰,今番訓將領率北營軍及廣智營軍,墻圍排立,以爲扈衛可矣。尙絅曰,昨年明陵擧動時,以開春後水道奉審改築事,下敎矣。今已開春,其時監董人崔天若,方在樂器都監云,率去奉審,何如?上曰,水道若堙塞,則當改築,而不然而所排下磚石猶完固,則不必改築,問于陵官,更稟,可也。出擧條若魯曰,重建之役,木役則旬日之間當畢,都監之一日經費,亦甚有弊,木役畢後,則土役雖非都監,亦可爲之矣。上曰,此則紫門監監役足矣。若魯曰,然則木役畢後,先罷都監,土後則使監役董役,何如?上曰,依爲之。若魯曰,都監當置謄錄,以儀軌廳一體擧行,何如?上曰,依爲之。上又曰,材木盡來乎?若魯曰,未及盡來,而仁政殿月廊營建時,以私材借用,安邊木盡來後,當償之矣。上曰,依爲之。上又曰,齋室階礎之石,將多入乎?宗玉曰,若難則當取用於私家矣。上曰,勿以長石爲之,可也。宗玉曰,聖上昭儉之德,臣敢不體行乎?上曰,墻垣勿爲高築可矣。宗玉曰,墻垣則作齋室後,當有闊狹矣。上曰,版位路隅爲之乎?宗玉曰,當依下敎爲之,而今日當爲之,臣退出後,將躬往看審矣。上曰,戶判先爲出去看審,可也。宗玉先爲退出。上曰,戊申以後,皇壇親祭幾次耶?注書出去,問于禮吏以達。墢承命出去,問于禮吏,還入進伏曰,己酉·甲寅·乙卯·丁巳·戊午·己未·辛酉前後合七次矣。若魯曰,其間七次親祭,其數多矣。俊一曰,都承旨沈聖希,以眩病陳疏未承批,左承旨李普昱,以情勢難安,陳疏未承批,右承旨吳遂采,以特推事引入,同副承旨金尙翼,聞足部有瘇,不得行步云,皇壇擧動,在於再明,而承旨不備,何以爲之乎?上曰,都承旨沈聖希,左承旨李普昱,待承批卽爲牌招,右承旨吳遂采,其所撕捱過矣,卽爲牌招。同副承旨金尙翼遞差,前望單子入之,仍待落點牌招。竝出榻敎俊一曰,擧動時實史官當爲進參,而史局方無實官,鄭純儉出六之後,南泰會·李基德,似無撕捱之端,而方在罷散中矣。上曰,竝敍用,可也。俊一曰,李基德則又因秋判所達,有特罷之命,何以爲之乎?上曰,承旨書之。傳曰,此時左右史不可不備,前翰林南泰會敍用,史局緊任,勅勵已行,前翰林李基德,一體敍用,口傳付職,牌招察任。若魯曰,騎曹郞亦有闕,口傳差出,以爲參侍衛,何如?上曰,兵曹佐郞有闕之代,口傳差出。出榻敎上曰,都城修築之役,三軍門物力必難,此後加築時,隨卽擧行,宜矣。聖應曰,然則潦水時有毁頹處,則因爲改之乎?上曰,依爲之。聖應曰,出擧條,分付,何如?上曰,卿等旣親承下敎,不必出擧條矣。聖應曰,公家文字必有之,然後在外之人,可以知之矣。上曰,承旨書之。傳曰,曾已下敎三軍門,都城修築時,可以完固加築處,一依其時下敎,隨其修築擧行之意,分付。上曰,皇壇大門有號乎?俊一曰,無號矣。上曰,如無號,使提學定號以入事,分付,可也。尙絅·若魯·聖應退出。上曰,徐志修事,承旨聞之乎?俊一曰,徐志修疏上時及所懷書納時,臣未入直,故未得見之,而臣入來之日,志修在院中,故臣以尹汲則旣已處分,末端事尤非可論責之,則渠答以無適無莫,而問啓之際,偶然及之云矣。上曰,其言大矣。若泛稱以私意橫流則可矣,初無適莫,則直陳可矣,而突出尹汲事,尤非矣。俊一曰,渠以尹汲事,常時所非,故率口而發云,臣以輕率責之矣。上曰,予知其人,非藏頭說話之人,亦非工巧之人,而年少有氣習,此家門之習,空然及尹汲事矣。俊一曰,渠以年少炭人,未諳事至於如此,故臣果責之矣。上曰,承旨書之。傳曰,近來章奏,藏頭怳惚者多。今番修撰徐志修疏意,謂似非藏頭者,而其句語亦不泛忽,故令政院問啓矣。果無適莫,則實陳,可也,非宰相踰小官之尹汲,模糊以對,其雖心常非之,其章則若二人,而已處分之一人,塞責以對,勒驅於二科,已欠誠實。已處分之後,尙在其人于腔子,有若軟地揷木,此亦時象之餘習也。昔日以鹽梅勉飭,大臣之子,豈蹈此習,其若勅勵,宜先此等之人,副修撰徐志修,特遞其職,其章給之。上曰,都承旨與新除承旨有嫌云,指李普昱乎?俊一曰,然矣。上命書兩承旨批答。上曰,嚴宅周事,理外矣。俊一曰,臣見洪重孝疏,則誠是常理之外矣。上命書洪重孝批答。上曰,望位禮之位字,有意設位,故以位字稱之矣。俊一曰,聖意誠好矣。諸臣以次退出。
上在昌德宮。停常參·經筵。
未時·申時,日暈,暈上有冠。夜一更·二更,月暈。
徐命珩啓曰,大司憲趙明澤,掌令安栻未肅拜,執義李光湜呈辭,掌令崔逵泰,持平李師祚在外,一員未差。今日以監察茶時之意,敢啓。傳曰,知道。
以左承旨李普昱,左副承旨趙明謙等牌不進傳旨,傳于徐命珩曰,竝推考傳旨捧入。
吳遂采啓曰,左承旨李普昱,左副承旨趙明謙,旣有只推之命,動駕隔宵,又當齋宿,竝更牌招,何如?傳曰,允。
吏曹口傳政事,以李克祿爲兵曹佐郞,以南泰會·李基德單付檢閱。
吳遂采啓曰,檢閱李基德,時在京畿利川地,斯速乘馹上來事,下諭,何如?傳曰,允。
沈聖希啓曰,左承旨李普昱,左副承旨趙明謙,俱以情勢難安,再招不進,罷職傳旨,纔已捧入。而明日動駕時,承旨將不得備員,事極未安,合有變通之道,何以爲之?敢稟。
傳于鄭俊一曰,承旨前望單子入之。
上在昌德宮。停常參·經筵。
申時,灑雪。
徐命珩啓曰,大司憲趙明澤,掌令安栻未肅拜,執義李光湜呈辭,掌令崔逵泰,持平李師祚在外,一員未差。今日以監察茶時之意,敢啓。傳曰,知道。
沈聖希啓曰,新除授承旨,待落點,仍卽牌招齋宿,何如?傳曰,允。
前望單子,以鄭必寧·沈星鎭爲承旨。
以時刻單子,傳于吳遂采曰,時刻入啓時,勿書出宮,以望位禮前二刻·前一刻·正時入之。
徐命珩啓曰,事變假注書洪樂性,時無職名,令該曹依例付軍職,冠帶常仕,何如?傳曰,允。
大駕大報壇親臨望位禮擧動入幕次後,王世子遣宮官問安。答曰,知道。政院·玉堂口傳問安。答曰,知道。
還宮後,政院·玉堂·藥房口傳問安。答曰,知道。
傳于鄭俊一曰,齋室開基,明日是定日,而今日亦吉,始爲開基,作圖形入之。
鄭必寧,以戶曹言啓曰,依傳敎,領議政金在魯自去十一月今三月至合五朔祿俸及右議政趙顯命今三月朔祿俸,令倉官更爲輸送于本家,則領議政金在魯以爲,本職期於必遞,常祿決不敢冒受云。右議政趙顯命以爲,方在引病求免之中,常祿不敢冒受云。祿俸俱不領受,何以爲之?敢稟。傳曰,令倉官更爲輸送。
乙丑三月初九日辰時,上大報壇望位禮擧動時,行都承旨沈聖希,左承旨鄭必寧,右承旨沈星鎭,左副承旨吳遂采,右副承旨徐命珩,同副承旨鄭俊一,假注書崔台衡·沈墢,記注官尹學輔·李澤徵入侍。上具冕服,自映花堂乘輿以出,繖扇侍衛如常儀,左右通禮前導,至朝宗門外幕次。前左通禮跪啓請降輿。上降輿入幕次。少頃,左通禮跪啓請行禮。上乘輿以出,至朝宗門外降輿所。左通禮跪啓請降輿。上降輿以入。下敎曰,三門內五衛將以下堂下侍衛皆落後,至中門外。左通禮跪啓請執圭。近侍跪進圭。上執圭,由東門入詣版位,行四拜禮,入自東壝門,由東陛,陞詣壇上。奉審訖。還至版位,親省犧牲。上曰,典牲署官員招入,典牲直長李昌元進伏。上曰,此人誰也?星鎭曰,此卽直長李昌元,故判書李廷濟之子也。上曰,此與李會元何間乎?星鎭曰,李會元之同生兄也。上曰,牛羊自典牲署喂養乎?昌元曰,凡係大中小祀所用犧牲,皆是典牲署所養矣。上曰,釋菜用黃牛,騂牛大於黃牛乎?昌元曰,不大矣。上曰,宗社皆用黑牛乎?昌元曰,然矣。上曰,宗社亦用白羊乎?昌元曰,黑白間用其純色矣。聖希曰,用白者,取其純色矣。上曰,皇壇用黃牛,取何義耶?遂采曰,皇朝尙火德,故用騂牛矣。星鎭曰,宗社用黑牛,皇壇·文廟用黃牛矣。上曰,獻官入侍。洛昌君樘進伏。上曰,未時後捧犧牲乎?樘曰,然矣。上曰,此犧牲雖肥澤,猶欠洗淨,更爲擇捧,可也。樘曰,受香後香祝所奉處排設屛風,弊甚且陋,故使濟用監卽爲改備,而屢次催促,終不待令,此莫非常時不知祭享事重之致,當該官員拿處,下吏科罪,何如?上曰,濟用監官員,令該府拿處,下吏亦令攸司,從重科罪,可也。出擧條上詣香幄次,命大祝進來。大祝金道元進伏。上曰,此人誰也?遂采曰,兵曹佐郞金道元也。上命大祝,奉出香祝所安櫃。親審後下敎曰,櫃甚駭然矣。遂采曰,櫃皆如是矣。上曰,代押字樣稍大矣。遂采曰,臣不能善書,而且當至敬之地,小心奉書之際,字樣稍大矣。上曰,時·原任大臣引見,判府事金興慶,左議政宋寅明,判府事兪拓基進前。上曰,卿等見香櫃皆如是乎?興慶曰,如是矣。寅明曰,此櫃似不好矣。上曰,櫃甚駭然,殊欠敬謹之道,皇壇設祭之意,安在?分付香室,使之精造新櫃,可也。上曰,香幄次,若値雨來,則何以爲之耶?寅明曰,幄次上,以油芚覆之,而塡祝之際似難矣。樘曰,香室似當別有之矣。上曰,香祝奉安于神室內何如耶?興慶曰,好矣。寅明曰,臣意亦然矣。拓基曰,移奉合宜矣。上曰,代押臣謹封,社稷亦用之乎?星鎭曰,此注書卽社稷直長,可以詳知矣。上曰,代押上,無臣字乎?墢曰,只代押而無臣字,下書謹封矣。寅明曰,社稷異於皇壇,宜不用臣字矣。上曰,禮房承旨進來。星鎭進前。上曰,神室當奉審矣。上詣神室,親自奉審,命守直中官及守僕,掃灑內外。上曰,獻官奉香祝以來,上降立階下,中官將設版位。上曰,置之,只設一席。上曰,戶判入侍,戶曹判書徐宗玉進前。上曰,香祝將移奉于神室內何如耶?宗玉曰,好矣。上曰,守直房一邊,入房一間,使獻官居處,可也。宗玉曰,當依下敎擧行矣。上曰,社稷祭享時,官員處何房乎?墢曰,南月廊西邊一間,卽官員齋所,故祭享時居處矣。香祝奉來時,上祗迎,香祝奉安後,上曰,香幄次若値雨來,則塡祝亦難,自今日爲始,香祝奉安于神室內,塡祝亦於此爲之,仍爲定式,可也。出擧條上曰,廟社官員,皆有祗迎之事,而皇壇神室,守直中官,不爲祗迎,中門亦不卽開,不勤修掃,庭內不淨,守直中官,從重推考,可也。出擧條上還至乘輿所。俊一曰,皇壇南門懸額,使館閣堂上備望以入事,再昨筵中,有下敎矣。弘文提學徐宗伋方在外,藝文提學未差,姑待藝文提學差出後,使之備望以入乎?上曰,副提學有兼任藝文館事耶?俊一曰,本無兼任矣。上曰,副學曾經藝文提學乎?俊一曰,然矣。上曰,副學旣經館閣堂上,使之製擬以入,可也。出擧條上曰,戶判進來。齋室基址,定以何處耶?宗玉曰,表木繫繩處,從某至某,是也。上曰,下臺好矣,可於此爲之也。上曰,儀註雖有還入幕次之節,而風日如此,當直爲還宮矣。上曰,墻外軍兵,訓將待標信下後,卽爲解嚴事,分付。遂還宮。
上在昌德宮。停常參·經筵。
夜二更·三更,月暈。
下直,光陽縣監韓聖儉,高嶺僉使田殷祥,滿浦僉使趙文璧,古豐山萬戶韓昌周,山羊會萬戶金次建。
吳遂采啓曰,備邊司郞廳來言,賓廳日次,而雨後風寒,恐妨引接,一兩日差退之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
藥房都提調兪拓基,副提調沈聖希啓曰,伏未審夜來,聖體若何?昨朝雨餘風冷,詣壇行禮,不瑕有勞憊之節,而臍傍搔癢之候,其已差減乎?今日臣等,率諸御醫入診,詳察聖候爲宜。大王大妃殿氣候,何如?前入湯劑,已盡於昨日矣。繼進當否,亦卽議定宜當。臣等不任伏慮,敢來問安,竝此仰稟。答曰,知道。慈殿氣候已下敎,而予則一樣矣。
大王大妃殿·中宮殿·賢嬪宮,藥房口傳問安。答曰,知道。
吳遂采啓曰,右副承旨徐命珩,今日不爲仕進,卽爲牌招,何如?傳曰,允。
又啓曰,憲府連日監察茶時,事甚未安,除在外外,呈告未肅拜人員,竝卽牌招,何如?傳曰,允。
徐命珩啓曰,吏曹參議趙載浩,特敎之下,連違召命,尙不行公,事甚未安,更爲牌招,何如?傳曰,允。
傳于徐命珩曰,大報壇行禮,旣已爲之,役軍從容使役之意,分付。
沈聖希,以弘文館言啓曰,副校理洪益三疏批已下,卽爲牌招察任,何如?傳曰,允。
吳遂采,以內醫院官員,以都提調·副提調言啓曰,提調李周鎭,連日引入,不爲行公。今日問安,亦不進參,令政院卽爲牌招察任,何如?傳曰,允。
咸鏡監司狀啓,二月令莫重進上生松魚,限內不得封進,惶恐待罪事,傳于徐命珩曰,卿其勿待罪。
吳遂采,以禮曹言啓曰,傳曰,今番望位禮,以匪風下泉之義,雖義起而行之,年已向衰,値靜攝必數,欲行而不能行,則豈獨不祭之歎,此心何以抑乎?若有故而不能躬行,則今月之內,擇日欲行望位禮,而於望位禮,雖不書紙榜,設位則當爲之。事近新創,不可不廣詢。有故攝行時,其月之內,隨時望禮之事,其令該曹,問于諸大臣,在外知禮儒臣,而稟處事,命下矣。發遣郞廳,問議于在京大臣處,則左議政宋寅明以爲,今番望位禮之創行,聖意旣出於匪風下泉之思,群下孰不欽誦感歎,擇日設位兩事。臣於筵席,已陳其便當之意,今無容更議云。右議政趙顯命與左相議同,行判中樞府事兪拓基以爲,前席俯詢之下,已陳微見,無容別議云,奉朝賀李宜顯以爲,近日精神之迷茫特甚。凡於世間百事,一無知覺,玆不敢獻議云。領議政金在魯,行判中樞府事金興慶,病不收議。大臣之意如此,爲先書入之意,敢啓。傳曰,知道。
又以禮曹言啓曰,傳曰,今番望位禮,以匪風下泉之義,雖義起而行之,年已向衰,値靜攝必數,欲行而不能行,則豈獨不祭之歎,此心何以抑乎?若有故而不能躬行,則今月之內,擇日欲行望位禮,而於望位禮,雖不書紙榜,設位則當爲之。事近新創,不可不廣詢。有故攝行時,其月之內,隨時望禮之事,其令該曹問于諸大臣·在外知禮儒臣,而稟處事,命下矣。發遣郞廳,問議于京畿所在知禮儒臣處,則贊善朴弼周以爲,今此禮官儼臨,以皇壇望位爲禮事,奉命下詢,伏見聖上尊周拱北之誠,靡不用極。而第事係義起,禮無前文,微臣謏聞,非所敢及,從前詢問之下,曾不敢强所不知,有一對揚。今雖欲冒昧仰塞明問,其路末由,伏地戰栗,不任死罪云。前持平閔遇洙以爲,臣本田野逋蹤,謬通臺職,而其蔑學昧禮,不敢妄對詢問之狀,曾已略陳之矣。今亦不敢猥有所對,只自伏地震越而已云。仁川府使朴弼傅,以掃墳事,黃海平山地下去,戶曹參議沈錥,以覲親事,慶尙道安陰縣下去,不得收議。在外儒臣之意如此,上裁,何如?傳曰,知道。
又以禮曹言啓曰,卽接社稷署所報,則昨日風雨,神室西邊內墻三間頹圮,其外地臺石三間,將至頹圮之境,薍簾五浮破傷,香廳東邊外墻六間許頹落云。神室至近之地,有此墻垣崩頹之患,不可無慰安之擧。慰安祭不卜日,來十一日設行,而墻垣崩頹處,擇日擧行,何如?傳曰,允。
又以備邊司言啓曰,卽見咸鏡道審理使尹容狀啓謄報,則南關各邑罪囚文案,論列精謄,上送本司,而以劃卽詢問裁斷,爲請矣。別遣審理,聖意非偶,死囚疏決,時日爲急,所當卽爲登對,稟處。而第此決獄,有司存焉。廟堂替當覆讞,而法曹不爲與聞,恐非事體所宜。今此文案,竝移送秋曹,仍令該曹堂上,以無故日,與臣等同爲持文案入侍,以爲稟奏議處之地,何如?傳曰,允。
又以義禁府言啓曰,前縣監嚴宅周嚴覈以處事,傳旨啓下矣。嚴宅周時在黃海道遂安地云,依例發遣府羅將,拿來,何如?傳曰,允。
徐命珩,以漢城府言啓曰,因本府拯活人草記兵曹覆啓內,各人等拯活人命之數,俱過定式,本府啓辭,雖是詳悉是白乎,乃多人之一時施賞,有不可輕易論斷,令本府更加十分詳査啓達後,稟處事,允下矣。當初各處人物等陷溺時,附近江村,目覩數十人,自本府招致,各別更加査問,則諸人所供,與前日各部査報,無一差誤。故各人等濟活的實緣由,別單以啓,令該曹考例,稟處,何如?傳曰,允。
掌令安栻啓曰,請逆坦孥籍,一依王府草記,卽令擧行。措辭見上請還寢泰績酌處之命,因令鞫廳嚴鞫得情,夬正王法。措辭見上請瑞虎等兩賊孥籍,亟令王府擧行。措辭見上請徙邊罪人陸師聖依律處斷。措辭見上請物故罪人夏宅孥籍,亟令王府擧行。措辭見上罪人沈,旣復拿來,則事當嚴加鞫問,覈其情節,而島配之命,實出於意外。臣雖未諳其獄情,只以聖明挾雜不正等敎觀之,自造蜚語之狀,昭然難掩,必有可問之端,不可以得中之徑斃,謂無根因而置之。況獄事未竟,臺啓旣發,而不卽胥命,徑走遠鄕,其爲情狀,尤極陰慝。請罪人沈亟寢島配之命,更加嚴鞫,期於得情。新啓新除授掌令崔逵泰,時在江原道襄陽地,持平李師祚,時在京畿水原地,請竝斯速乘馹上來事,下諭。答曰,不允。下諭事,依啓。
左尹尹得和疏曰,伏以臣事君無狀,涉世昧方,一身謬汚,已不可言,而其爲辱朝廷而羞當世極矣。橫逆之來,人所難免,而亦豈有如臣所遭之白地無根者乎?本事是非,旣屬虛詤,自歸脫空,前後筵敎,昭如日星,洞釋無餘。臣何必呶呶追理於事往之後,以自益其疲惱也哉?念臣不才無能,誤蒙洪造,歷敭內外,今已卄餘年矣。本末長短,宜莫逃於淵鑑之下,疎愚之性,不識方便,語默之節,全昧忌諱,孤孑寡助,觸忤多端,早晩顚沛,固已自料。因一虛無孟浪之事,驅之於疑似之案,加之以不韙之目,乘機之譖,不特三至,擠落之勢,甚於十翦。而獨殿下,父母於臣,日月於臣,憐橫罹而屢發愍惻之敎,察本情而曲垂責諭之恩。噫,士爲知己者死,朋友尙然,況臣之於君乎?闔門感祝,鏤肝銘骨,此生此世,報答無路。不意玆者,特敍纔下,除旨踵臨,恩言鄭重,官銜依舊。臣是何人,偏蒙曠絶之異數,至此之極,且驚且惶,不知死所。嗚呼,臣罪臣自知也。如使臣平日言行,見重於世,有足以信服者,則人豈可以不近理之事,持之而疑之也,此臣之罪也。聖鑑孔昭,照燭無遺,而家豚無知,交擊禁鼓,屢犯瀆擾,其敢曰在家不知,此臣之罪也。眷顧遲徊,冥行擿埴,不早歛退,自取滄浪,此臣之罪也。屛伏江郊,中夜無寐,自檢平生,罔非臣罪。今殿下拔出於坑坎之中,復廁於簪紳之列,恩山德海,糜粉難酬,赴湯蹈火,是臣自期。而羞辱狼藉,挽西江而難洗,情蹤卼臲,見曲木而猶驚,官職去就,非所可論,瞻望雲天,但有涕淚,玆渴瀝血之辭,敢控縣道之籲。伏願聖明,俯賜矜燭,亟遞臣職名,仍命選部,勿復檢擬,俾臣得以退廢田廬,避遠危塗,以終始天地生成之澤焉云云。答曰,省疏具悉。業已開釋,其何撕捱?卿其勿辭察職。
右議政趙顯命箚曰,伏以臣不才無能,僥倖遭逢,名位驟盛,叨冒至此。世所稱勳戚將相,道家所忌諱,鬼神所厭惡者,臣皆有之。亢滿之災,理所必至。而今卒罹此危疾,遂不可以復爲人矣。臣素患腹癖,三十年沈痼,雖形貌外完,氣血內凋,中年鬚髮,久已無一莖之黑。臣每攬鏡自悲,恐事君之日,不能久長,然猶能强策奔走,至今支吾者,年力尙强,能與病爲敵故也。自經昨冬風眩以後,變症百出,入春以來,無日不呻痛。且於親鞫時,經夜於不燃之冷堗,沾濕於終夕之風雨,以致宿症越添,寒熱迭作,癖氣上衝,神昏心悸,頭目眩疼,肢節痲痿,一日不能兩食,達夜不能交睫者,已至數十餘日。肌肉日益消脫,氣力日益澌頓。夫以已衰之氣,積勞之祟,而大病乘之,臣固自知其必無幸矣。藉令賴天而不至於死,其爲癃廢則無疑,年月之間,蠢動無望。揆地重任,豈容緣臣而任其瘝曠也?不但臣心之不敢安,實非國體之所宜有,玆敢力疾搆箚,疾聲哀籲於天地父母之前。伏乞亟遞臣所帶相職,使之安意調息,以延殘喘焉。臣之病狀如此,皇壇陪班,不得進參,臣罪萬死。乞伏常刑,以爲具僚之警焉云云。答曰,省箚具悉卿懇。面諭之後,卿旣承命爲對,其猶若此,此豈君臣相顧之道乎?此等之時,輔相其豈過爲撕捱?卿須體君臣之大義,顧小子之至意,安心勿辭,其卽視事焉。仍傳曰,遣史官傳諭。
乾隆十年乙丑三月初十日辰時,上御熙政堂。藥房入診,都提調兪拓基,副提調沈聖希,假注書崔台衡,記注官尹學輔·李澤徵,醫官金應三·金壽煃·鄭文恒·方泰輿·金履亨·柳徵瑞·李道吉入侍。諸臣進伏訖。拓基曰,昨日雨後風寒,而早爲勞動,聖體若何?上曰,大體一樣矣。拓基曰,臍傍搔癢之候,其已差減乎?上曰,已盡差愈矣。拓基曰,大王大妃殿氣候,因醫女所傳,略爲承聞,而進御湯劑後,諸節果若何?上曰,診脈後,當先議慈殿症候矣。拓基曰,王世子氣候,一向安順乎?上曰,好過矣。拓基曰,卽今入侍醫官中,多有久不得診視者,盡令入診,似好矣。上曰,依爲之。應三以下諸醫,以次入診。上曰,承旨書之。義起行禮,少伸情禮,而瞻望壇壝,不祭之懷一倍,望位禮一節,旣已問議以來。噫,皇壇親祭,旣昔年尊周義起曾已下敎,年深氣衰,逐年行祀,豈可必乎?其或攝行,暮春之外,其年無可行之時,此懷何以抑?此後或有攝行之事,則望位禮,其月內,令儀曹稟旨,擇日擧行之意,定式施行,儀註,一遵今儀之意,亦爲分付。書訖。上曰,以祝文言之,親祭與攝行有異,其他凡節草略,實有如不祭之歎矣。又命聖希書傳敎曰,皇壇親祭時,初則道由集成門,門名集成,意蓋由玆,而道由墻底而高峻,故更以他道。而一禁中之間,作遠周旋,侍臣軍兵之憊困,不可不顧,雖非墻底,自有便道,今後則依前以集成門擧行之意,分付。應三曰,脈候似少不如前日矣。壽煃曰,比向日似沈矣。文恒等曰,左三部則調均,而右三部似有感氣矣。上曰,慈殿感氣尙未差愈,頭部氣上之候,水剌厭進之症,甚爲可悶矣。前日則水剌雖厭進,而不至於甚矣,今則甚爲厭進矣。前則或行步於戶庭,而近來則靜坐,此氣候不如前日而然矣。拓基曰,今於下敎,慈殿症候,仔細承聞矣。前劑繼進,或他劑製進與否,使諸醫皆達之,似好矣。上曰,俄者症候下敎時,諸醫皆得詳聞耶?自下達上,各陳所見,可也。予亦近來頭部似重暈,不能淸快,似是老衰之致矣。道吉曰,小臣初意,則以疎散之劑爲宜,而香砂六君子湯·蔘橘茶等藥,則不知其穩當矣。以進御後亦無害爲敎,然則似不必復入他道矣。上曰,生脈散或有疊進二貼之時,慈心亦以氣候有不如前之事而然矣。拓基曰,誠如聖敎矣。道吉曰,小臣之意,以進御補中益氣湯爲好,瓊玉膏亦爲進御,似好矣。徵瑞曰,凡病雖中氣不足,痰火壅滯,則宜用疎通之劑矣,不如是,則雖服補氣之藥,效未速矣。升陽散火湯,非害於元氣之劑,小臣極以爲好矣。履亨曰,以俄者聖敎觀之,則小臣淺見,非感氣而乃胃氣不足之致,補中益氣湯,加入山梔用之,似好矣。瓊玉膏,在外亦相議,而淸補甚好矣。上曰,徵瑞之意,何如?徵瑞曰,小臣之意,則終不如升陽散火湯矣,諸症候,必有痰壅滯而然,疎通後用補劑,似好矣。上曰,徵瑞·履亨之意,可謂氷炭矣。泰輿曰,藥道旣入於補邊,則何可猝爲變改乎?以益胃升陽湯,補中益氣湯二者,折衷而用之,似好矣。卽今水剌厭進之候,最爲可悶,升陽散火湯亦好矣,而藥道猝難改之矣,瓊玉膏則順便而好矣。壽煃曰,近來進御之藥,無非補劑,而水剌厭進之候,一樣無效,或者脾土中有微熱之氣,而不得疎通而然乎?升陽散火湯進用,則似不無應驗,用此後繼用補劑爲宜矣。上曰,升陽散火湯,得無害於元氣之慮乎?應三曰,此不過升麻葛根湯中加減者也。道吉曰,此藥甚緩,害元氣之慮則無之矣。文恒曰,若初頭則當用之,而今於旣入他道之後,復用此藥,似如何矣?應三曰,此是疎通胃熱之劑也。若果有熱候,則豈無外現之事乎?小臣則未知其穩當矣。上曰,進補劑之時,兼進淸心·龍腦安神丸等涼劑,故似無補效矣。應三曰,徵瑞之所見若適中,則豈不好矣。而但無應效,而反有害於水剌厭進之候,則此爲可悶矣。厥藥只能發散,而脾胃則不能補矣。凡用藥之道,補胃然後,醫官有用手之道矣。小臣淺見,非敢謂有勝於徵瑞,所見適如此矣。上曰,予意則進湯劑,而其效害未可知,欲進茶飮矣。應三曰,藥則不可中止矣。上曰,然則補中益氣湯有意思,欲爲進用矣。應三曰,此好矣。壽煃曰,有痰故溫冷間無顯效,加半夏一戔進用,似好矣。徵瑞曰,加入半夏之說,有意見矣。諸醫皆曰,半夏加入果好矣。上仍命聖希,以補中益氣湯加半夏一戔五貼製入事,書榻敎。拓基曰,俄者諸醫,皆以聖候脈度不如前爲言,且玉音似與常時有異,議定當進之劑,似好矣。上曰,搔癢之症,今已差勝,而右邊齒牙,動撓欲落,行步時亦牽引矣。此齒若落,則他齒必繼落,心事甚不好矣。應三曰,脈度似有微感之候,而不至大段,不可爲發散矣。齒痛之候,則荊芥水煎漱之,百荷鹽時時塗之則好矣。上曰,昨日行禮時,行步稍不如前,齒亦欲落,此乃年老而然,亦奈何?而第有妨於進食,此甚可悶矣。壽煃曰,升麻煎用,似好矣。搔癢之候,聞是延壽之徵,頃日申判書思喆,煉臍後滿腹搔癢云矣。上曰,申思喆近來則多衰矣。拓基曰,昨日見於班列,而別無甚衰之事矣。上曰,不至如尹陽來之衰乎?拓基曰,以賤身所經驗仰達,誠爲未安,而臣亦有齒痛,觸風則輒加,故以風遮防風則少愈,而醫官之意,未知如何矣。聖希曰,小臣牙齒,亦落二箇矣。再昨年待罪北伯時,巡歷觸風則必有加矣。上曰,都承旨年今幾何?聖希曰,甲子生矣。上曰,卿年亦至齒落之境矣。拓基曰,昨日望位禮時,小臣以班列進參,故未及周旋,大駕入小次時,不得問候矣。欲以文字,仰陳其實狀,而聖體勞動之餘,有難瀆擾,亦未果矣。惶恐待罪。上曰,勿爲待罪。上曰,今日備局日次,何不爲之耶?聖希曰,聖體勞動之餘,入對有所如何,有頉稟云矣。上曰,待開門來會事,分付,可也。聖希曰,不待聖敎而已,出令云矣。上曰,然則置之。諸臣以次退出。
上在昌德宮。停常參·經筵。
自辰時至午時,日暈。申時·酉時,灑雪。夜一更,月暈。
下直,固城縣令申思民。
徐命珩啓曰,大司憲趙明澤疏批未下,執義李光湜陳疏入啓,掌令崔逵泰,持平李師祚在外,掌令安栻陳疏入啓,持平一員未差。今日以監察茶時之意,敢啓。傳曰,知道。
吳遂采啓曰,備邊司郞廳以大臣意來言,今日雖非日次,而昨日次對,旣未爲之,故相率來會賓廳云矣,敢啓。傳曰,知道。
又以都摠府言啓曰,副摠管鄭益河,以營建廳堂上,今日晝仕出去,而逐日赴坐,煩稟未安,入番間依近例除草記往來之意,敢啓。傳曰,知道。
傳于沈星鎭曰,門號,令驪善君書進。
吳遂采啓曰,今日次對,兩司當爲進參,而兩司多官,或在外,或未差,或未肅拜,或未署經,或疏批未下,或呈辭,無進參之員,呈辭未肅拜人員,竝卽牌招,以爲推移入侍之地,何如?傳曰,允。
沈星鎭,以弘文館言啓曰,本館下番副修撰臣趙雲逵,以漢學兼敎授,今日院試坐起時,晝仕出去云。而一日之內,勢難畢試,限畢試,除草記出去之意,敢啓。傳曰,知道。
賓廳進不進單子,傳于吳遂采曰,懸頉太多,更爲修整以入,領·右相入來事,遣史官傳諭。
吳遂采啓曰,備邊司郞廳以大臣意來言,今日雖非日次,而昨日次對,旣未爲之,故相率來會賓廳云矣,敢啓。傳曰,先爲詣閤以待。
沈星鎭啓曰,左副承旨吳遂采,右議政趙顯命處傳諭事出〈去〉,右副承旨徐命珩今日入直矣。以領議政金在魯處傳諭事出去,廳中只有臣星鎭,伴直無人,事甚未安。同副承旨鄭俊一,今日以式暇,不得循例牌招,左承旨鄭必寧,所當請牌,而拘於廳規,不得牌招,何以爲之?敢稟。傳曰,牌招。
傳于沈星鎭曰,政官牌招開政。
以吏曹參議趙載浩牌不進罷職傳旨及副校理洪益三牌不進禁推傳旨,傳于沈星鎭曰,竝推考傳旨捧入。
沈星鎭啓曰,吏曹參議趙載浩,旣有只推之命,卽爲牌招察任,何如?傳曰,允。
傳于沈星鎭曰,領右相處,承旨傳諭後,仍爲偕來。
沈星鎭啓曰,卽者吏曹郞廳來言,待開門開政事,命下。而判書李周鎭,參判洪象漢,俱以病不來,參議趙載浩牌不進傳旨未下,未得開政云,判書·參判,竝卽牌招開政,何如?傳曰,允。
以吏曹參議趙載浩牌不進罷職傳旨,傳于沈星鎭曰,推考傳旨捧入。
記注官尹學輔書啓,臣敬奉聖旨,馳往傳諭于議政府領議政金在魯所住處,則以爲,卽者史官來宣聖旨,令臣入參次對,而不惟臣之情地,斷無以本職冒進之勢。數日以來,風寒異常,賤疾又添,外感一倍苦重,見方㱡㱡床褥,末由起動,終未趨承,惶懍竢罪云矣,敢啓。傳曰,知道。
假注書崔台衡書啓,臣敬奉聖旨,馳往傳諭于議政府右議政趙顯命,則以爲,卽者史官臨宣聖敎,有賓對入侍之命,臣卽當蹶趨詣之不暇。而顧臣狗馬賤疾,奄奄委頓之狀,悉暴於昨箚中,聖明想必洞燭矣。且自再昨夜,患暴泄無算,見今氣力澌陷,支體不收。以此病狀,蠢動無路,特召之下,未克祗承,臣罪萬死,不勝惶恐戰慄之地云矣,敢啓。傳曰,知道。
吳遂采,以摠戎廳言啓曰,本廳七色標下軍兵賞中旬設行事,頃日草記蒙允矣。今月十二〈日〉南別營設行之意,敢啓。傳曰,知道。
傳于沈星鎭曰,今若開政,則必致夜深,明日待開門開政。
吏曹判書李周鎭疏曰,伏以臣猥叨匪據,憂畏交切,屢控祈免,敎批靳許。徒感隆恩之出常,而恬不知退,全昧危阱之在前,而愚不知避。臨政憒憒,瘡疣百出,早晩顚沛,固已自料。今儒臣之疏斥,亦云晩矣。噫,官師之規,實所以警過誤,勤攻之言,蓋將以資反省,則箚砭之來,臣惟當愧服之不暇。而第宰相行私,此乃人臣之極罪,是宜臚列贓犯,大有論斷。而畢竟條對,卽不過一事微細,豈其意過於忠厚,姑欲淺言,以開臣自處之路耶?此事委折,臣不得不略暴,以冀天鑑之少垂察焉。所謂宋秀雍者,卽故判書昌之己出,登庠而爲參奉,積仕七十餘朔,方在該司,出六之後,一試郵官,卽政例然。其所謂時任察訪云者,卽指李瑞彪,而瑞彪以文墨見稱,不但其才可惜,見莅是任,亦將二朞。此輩數百年錮廢,臣嘗憐之,雖不敢檢用於挈令之外,而苟不至於匪分,則或陞擬或塡差,以示不遺卑微之意而已。此兩人者,非臣族戚姻婭,又非臣門客私人,則此果何關於臣乎?儒臣之言,有若臣爲秀雍地,而用意分排,專事偏係者然,誠不滿一哂。而儘如言者之言,初何以捨先出之腴窠,而必於此如斗一縣,煞費精神,苟且討闕乎?然儒臣之所以爲臣罪案者,止於察訪而已,則臣亦自幸其所以爲政者,不甚至於大段無狀。所可怪者,其所四字句斷,可謂至嚴,而末梢所指,徒歸零瑣,其指意所在,臣實未曉也。銓官之推緘滿囊,臣固不待儒臣之言而知之,況又玆事,旣係至微,使儒臣就事論事,明言顯斥,則無論罪之有無,臣豈不笑而受之?而惜乎儒臣,始旣囫圇爲說,末乃强以此,實其行私之案,則藉曰非有深意,臣豈敢諉以相規,而爲苟然蹲冒之計哉?抑臣別有所隱痛愧赧於中者。臣昨年受任之初,至以一箇公字,仰質於我殿下之前,凡於政注,加意惕慮,未嘗或忽,耿耿一念,皦如彼日。而今乃以情外之一微事,見疑同朝,卒自陷於循私之科。臣於此,不敢有尤人之意,而撫躬自悼,尙何言哉?噫,聖上不知賤臣之無狀,授以進退人物之柄,畀以調劑世道之責,飭勉諄勤,有踰尋常。臣感激恩遇,殫竭愚鈍,斷斷血忱,只在於追先臣未畢之忠,欲報之於殿下。而秪緣才力淺薄,彌綸沒策,經年秉銓,食效逾邈。不幸同事之參僚,引義過當,日以違牌爲事,今臣所遭,又如是非常。孤負聖上簡拔臣等之至意,未遂微臣仰答殊渥之愚忱,俯仰慙歎,衷情抑塞,從今以往,一步銓席,卽臣永謝之地,曠日虛帶,益增惶悶。昨以藥院問候,召牌儼臨,當此東朝議藥之時,豈不知蹶趨承之義,而本職未解之前,無非臣待勘之日,寧有束帶造朝之望乎?竟犯違傲之科,揆以邦憲,合被重譴,敢將危懇,冒死哀籲。伏乞聖明,俯諒臣情勢之斷不可冒出,速賜鐫遞,仍治臣行私蔑公之罪,以嚴國體,以謝人言,千萬幸甚云云。答曰,省疏具悉。無適莫而模糊,因召問而强對,年少疎習,不過一笑,而聞相臣陳達,其强對事,亦涉無義,何足撕捱?卿其勿辭,從速行公。
吏曹參判洪象漢疏曰,伏以臣自蒙不世之恩,感激圖酬,寸心如丹,夙夜兢惕,罔敢肆忽,澟乎若履春氷而坐針氊。區區所自勉者,惟在於祛偏私恢公平而已。間開獨政,益復畏愼,栗栗挨過,僅僅彌縫,日望其公議之來矣。日昨徐志修問啓之對果出矣。蓋其指意,混稱挽近,則雖若不爲專指目下,而統以論之,臣亦近來銓官中一人耳。駭惑慙悚,歷累日而靡定。況宋秀雍之差送督郵,臣實同參大政,凡有咎責,理難獨殊,惟當恭竢處分,奚暇與之呶呶較辨哉?噫,私之一字,卽人臣之極罪也。雖微官庶僚,自有常刑,況掌銓者乎?又況如臣之受簡拔而承面飭者乎?彼年少學士夫,豈有他意?而其爲言,猶且如此,則衆情之蘊沸,可默揣矣。臣雖欲隱忍低徊,以自盡乎報答之圖,其將顚頓狼狽,引罪之不贍,何哉?刺斥之言,彼此無別,臲卼之情,長亞何間?銓席一步,更無進身之路,亦不敢一向泯默,玆竭肝膈之懇,略暴危苦之忱。伏乞聖明,亟削臣職,重勘臣罪,以爲爲銓官循私者之戒,千萬幸甚云云。答曰,省疏具悉。旣諭長席之批,卿其勿辭,從速察職。
大司憲趙明澤疏曰,伏以臣痼疾纏身,衰朽日甚,杜門蟄伏,分甘自廢,迺者憲長新命,遽下於千萬意想之外,惝怳感激,莫省攸措。顧此柏府長席,責任至重,苟非聲望風裁之素著者,莫宜居之。而今乃以如臣之癃病疲劣,苟然冒充,豈不辱朝廷而羞當世乎?揣量人器,斷無堪承之望。矧臣素患脚病,越添於昨冬供劇之餘,出入死生,已過數朔,雜試鍼焫,少無見效。痰濕纏膝,筋絡牽縮,屈伸俱妨,刺痛亦甚,長貼床席,不能運步。雖欲含恩畏義,黽勉冒承,情病如右,決難强策。而天牌之下,不敢坐違,忍死擔舁,來詣闕下,冒陳危懇,徑歸私次,臣誠死罪。伏乞聖慈,俯垂矜察,亟命鐫遞,俾名器無淆,殘喘獲延,公私不勝幸甚。臣於乞免之章,不宜贅及他說,而於目下,不忍泯默,略此尾陳,惟聖明裁察焉。世道日下,變怪百出,獄情之妖惡,至於今番得中輩誣告而極矣。奸凶情節,未盡究覈,徑斃杖下。物情之憤惋,有不可勝言,而至於罪人羅沈之所供蜚語等說,乃是得中之所不言,而又出問目之外,則其有嫁禍之心,昭然難掩。嚴覈情實,在法當然,而旣命拿來之後,一不訊問,徑先酌處,大壞獄體,有關後弊。臣謂亟寢罪人沈島配之命,更爲設鞫嚴問,期於得情,斷不可已也云云。答曰,省疏具悉。所陳者業已下敎,卿其勿辭察職。
執義李光湜疏曰,伏以臣於日前,猥陳至懇,幸蒙恩暇,得以救護,闔門感祝,不知所言。而第今母病,有加無減,別症層生,藥餌罔效,蓋其癃羸澌削,積有源委,非比尋常感冒之可以責效於時日者,晝夜焦灼,方寸靡定。以此情理,無望供職,而一味虛帶,公私狼狽,惶隕悶蹙,不知所以爲計也。卽於召牌之下,不敢坐違,趨詣闕下,拜章徑歸,逋慢之罪,尤無所逃。伏乞天地父母,俯垂鑑諒,亟命鐫削臣職名,俾得專意救護,千萬幸甚云云。答曰,省疏具悉。爾其勿辭護焉。
掌令安栻疏曰,伏以臣草土餘喘,念絶仕宦,臺地一步,義難冒沒。頃叨是職,略陳短章,悉暴情懇,見阻喉院,未得登徹,終至坐罷。私心惶悚,迄今未已。不意玆者,除旨又降,驚惶感激,罔知攸措,難冒之義,與前無異。而昨承嚴召,不敢坐違,黽勉出肅,草草傳啓,而仍因蹲冒,實非本意。且臣有私情之萬分難强者,臣所生家偏母,今年八十有九歲,氣力之衰耄,殆無餘地,常時懍懍,若不保朝夕。近因日氣之乖舛,猝添外感,症情非細,食飮全廢,氣息奄奄。若失調養之道,則實有難支之慮,方寸焦灼,晝夜扶將,以此情勢,實無頃刻離捨供職之望。玆於天牌之下,隨詣闕外,悉暴情悃於孝理之下。伏乞天地父母,特察如許情勢,亟遞臣職,俾便救護,千萬幸甚云云。答曰,省疏具悉。爾其勿辭護焉。
乙丑三月十一日未時,上御熙政堂。大臣·備局堂上引見入侍時,左議政宋寅明,知中樞府事申思喆,行副司直鄭錫五,兵曹判書金若魯,刑曹判書李宗城,行司直金聖應,靈城君朴文秀,戶曹判書徐宗玉,工曹判書柳儼,刑曹參判李益炡,行副司直徐命九,副提學元景夏,兵曹參判金尙星,左副承旨吳遂采,校理申暐,假注書沈墢,事變假注書洪樂性,記注官尹學輔·李澤徵,以次進伏訖。上曰,領·右相處,更命史官傳諭,使之入來矣。中官寢而不傳,當該中官,推考,可也。出擧條寅明曰,寒暖不適,聖體若何?上曰,一樣矣。寅明曰,大王大妃殿氣候,何如?上曰,近來猶未差愈矣。寅明曰,王世子氣候,何如?上曰,好過矣。寅明曰,昨日卽日次,而纔行望位禮,終日引對,恐妨於靜攝中,且北道審理使所送狀啓,使秋曹堂上,詳見文案,故今日入對矣。上曰,領·右相,帳殿下敎之後,尙此引入,誠爲慨然矣。寅明曰,領相引入尙不出,右相又有引入之幾,國事誠可悶矣。上曰,更命入來,而中官不傳,故推考矣。君臣間貴相知心,領相於宰臣特敍之後,宜無撕捱之端,右相又爲引入,兩相欺予矣。寅明曰,別爲敦勉好矣,兩相不出,而銓曹三堂上,俱爲引嫌,尤可悶矣。上曰,因何事耶?寅明曰,不無情勢矣。趙載浩常以驟陞,而久居銓地,爲難安,參政不久,近以右相之引入,亦欲不出,李周鎭,謹飭之人,不敢爲私,洪象漢,亦至誠用公,而徐志修,以無心事泛論之故,以此爲嫌矣。上曰,徐志修之無邊隅,有自來矣,空然入已處分之尹汲,怪矣。寅明曰,心出於無適莫矣。上曰,無適無莫,則實陳,可也,何必强覓爲言耶?寅明曰,尹汲事,今非可論,而吏判事,不過宋秀雍之察訪,秀雍於吏判,旣非姻婭,且非門客,則此不當於私事。而猝當問啓之際,以宰相行私歸之,則吏判之引入無怪,各別嚴飭,使之行公,宜矣。趙載浩違牌十餘次,尙不行公,亦宜嚴飭矣。上曰,當下敎矣。一察訪,雖行私,何關乎?此與宋秀衡,爲何間乎?寅明曰,秀雍與秀衡,爲四寸矣。徐志修此事雖差誤,其在世祿之義,備忘中鹽梅勉勅大臣之子下敎,大臣卽老成恬退之人,何必擧而論之乎?上曰,往事勿說,而徐志修之論尹汲,猶有査滓矣。寅明曰,早年登科一不幸,徐志修年尙少,故有如此事矣。上曰,此非不知人事之人也。寅明曰,刑曹文案先入乎?上曰,廟謨先言之。寅明曰,此乃慶尙監司金尙魯狀啓也。盈德新安祠畵像偸竊罪人,有令本道詳覈狀聞之命,而道內大小刑獄,審理使皆當主管,此査事,亦令審理使一體擧行事,爲請矣。玆事所關至重,而究其本則亦似由於鄕戰,不可不明査嚴處,審理使旣主刑獄,與道臣眼同覈實狀聞事,分付,何如?上曰,使監司與審理使,同爲詳査以聞,可也。出擧條上又曰,朱子豈當於黨論,而渠輩敢以此爲偏論乎?畵像偸竊之罪,當入於一律乎?寅明曰,朱子畵像偸竊之律,豈不重乎?罪人之妻屬,上來呈備局,故臣嘗見其諺文所志,則此事蓋出於偏黨,覈治之際,恐傷多人矣。上曰,此書院,朝廷所知乎?寅明曰,若非賜額書院,則守令亦當有罪,査狀來後,可以論罪矣。上曰,曾經嶺伯之人,知之乎?尙星曰,盈德無兩班,而寧海·盈德,校院戰甚多,此必出於偏論,而此書院,亦必非賜額書院矣。文秀曰,此非賜額書院,自朝家査覈後可知矣。寅明曰,此亦慶尙監司金尙魯狀啓也。蔚山·梁山兩邑封山,有失火之擧,而旣不犯封山,則守令不可深罪,當該兩邑守令,竝推考警責,何如?上曰,依爲之。出擧條寅明曰,此乃戶曹判書徐宗玉所啓也。備陳本曹儲蓄匱竭,軍兵放料貢價加下難繼之狀,請得兵曹木三四百同,惠廳米二萬石,而有令備局,稟處之命矣。惠廳米前後輸送,已爲一萬四千石,今不可加許兵曹木,則在彼在此,俱係經用,非萬不得已,則不必移送,聞戶判今將更以他條,有所請得者云,此擧條,置之,何如?上曰,依爲之。出擧條寅明曰,坡州舊長陵樹木,多有風落云,故今方發遣本司郞廳摘奸,敢達。上曰,唯。寅明曰,使客廚傳有弊,而都監今已訖役云,工判當上去矣。上曰,鄭益河入來,已竣事乎?儼曰,已竣事,而臣則十九日,以奉安事,將上去矣。寅明曰,江都事,臣自江都還後,未及仰達矣。文殊山城,見其地形,則雖狹而內平,後臨江,東西北,鐵壁高峻難犯,南則城高難上。故臣意則通津爲獨鎭,移邑山城,富平·陽川,終可合爲一邑。富平,西海邊甚薄,而石串爲船泊處。臣往來江華時見之,則宜置僉使,德浦僉使,移置石串,則富平雖移邑,而石串有僉使,則豈不好乎?此皆領·右相所知,而德津在仁川地,當初設置之意有在,軍器等物,著實措置,還穀亦爲置之,以爲島民就食之資則好矣。上曰,陽·富事,故判書金東弼,已言之矣。金浦動駕時,見陽川則不似邑樣矣。寅明曰,然矣。通津獨鎭事及陽·富合邑事,使兵判·戶判·御將,講究節目,啓下後擧行,何如?上曰,向來修城,民或知有意於江華矣。此事,諸臣各陳所見,可也。思喆曰,江華爲可守,則文殊不可棄,而通津爲獨鎭,則軍丁難得,自廟堂商量爲之好矣。陽川邑樣難堪,若合富平,則陽川軍丁,可有移充之道,而此事難可輕遽議之矣。寅明曰,軍額有變通之路矣。錫五曰,此議自戊申後甚緊,而自前有甲乙之論,節目講定則無害矣。若魯曰,通津若爲獨鎭,則軍額一節甚難處,而山城內則難可移邑矣。上曰,邑入山城怪矣,右相頃以此陳之矣。若魯曰,獐項地便好,通民皆願移邑,而陽·富合邑事,臣所欲贊成者矣。寅明曰,文殊內卽平地,不難作邑矣。上曰,通津府使,亦欲移邑,而爲獨鎭乎?寅明曰,臣曾聞前府使柳東茂之言,則亦有所云云,而軍丁有區處之道云矣。宗城曰,江都自孝廟朝,已爲保障重地,文殊則淸城金錫胄之啓有曰,若坐椅觀棋,爲敵所據,則江都之人,食不下咽,故築此山城。臣有別見,文殊山城移邑養樹後,爲敵所據,伐木爲筏,則將何以爲之乎?樹木長養,人民稠密,則易爲必爭之地。臣意則不如等閒置之,臨時堅守,宜矣。寅明曰,臣意亦以資敵養寇爲慮矣。通津卽必爭之地,若碎之則江華失勢,故前以此爲難矣,今行時見之,則果合移邑矣。宗城曰,德浦移置事,甲串氷時阻路,則廣成在孫石項之下,倉卒之變,路由廣成,當初德浦設置之意有在,德津措置,臣見亦如此,陽·富合邑,臣之所欲爲者,更何仰達?聖應曰,臣再昨年往見後,以江華欲固,則文殊不可捨,一別將守之,甚虛疎,軍丁若能變通,則通津爲獨鎭,而移邑爲好,仰達矣。然而山城內則終難排置矣。上曰,卿見之乎?曾聞留守之言,則踰山城有基云矣。聖應曰,山城外足可排置,獐項亦廣,可以容邑,若當緩急,則入山城好矣。上曰,文殊內則好矣。而獐項則此五十步百步之間矣。聖應曰,上文殊見之,則江華內人民牛馬,皆可見之,欲固江華,則文殊決難棄,山城內外,相基移邑則好矣。德浦僉使,孫石項極險津,而石串,臣未見其地形,無可仰達,陽·富合邑,臣未曉其利害,更問于廟堂好矣。文秀曰,臣未詳知,而大體則臣爲同春秋,以實錄考見事往來時,以文殊爲江華緊處矣。大臣意見不爽,臣當更見後,詳陳其利害矣。德浦·石串往見後,亦當議其便否,而江華自古爲保障之地,守城之道有五,將帥·軍士·地形·器械·糧食是已。上曰,去兵·去食,民無信不立,若無將則何以守城乎?文秀曰,五者不備,則難以守城,城內周回五百里,其內不能充,則不宜但築空城。守城之道,宜盡尹鐸損其戶數之道。而近來留守,便作名官陞嘉善之階,不然則爲老宰相養病之所,數數遞改如此,而何以守城乎?若欲守城,則擇其可以守城築城者,久任或十餘年或五六年,責其成效,宜矣。上曰,靈城所言,浮矣。卿若居五六年,則能堪乎?寅明曰,金始㷜盡心築城,休息百姓,此則久任之效也。文秀曰,有九年之蓄,有六年之蓄,然後可以守城矣。上曰,此則泛濫,其言大矣。文秀曰,臣言緊於江華矣。暐曰,靈城之言太支繁,推考,何如?上曰,此陳所懷,何必推考?文秀曰,若有下敎,則臣往見後,可以知之,而卽今則不知利害矣。宗玉曰,三軍門築城時,圖形以來,則人皆以爲,文殊爲必可爭之地,秋判之言,不無意見。而有將帥則可以守之,雖無不可守之理,孤絶之城,無後援則難矣。通津則不可不爲獨鎭,而通津邑基則好,獐項則地理不好,難支一年云矣。上曰,民必以是厭之矣。宗玉曰,臣於江華往來時見之,則城中實難作邑,通津府使有中軍,若使之組練軍卒,爲守城之道則好矣。陽·富合邑事,先儒以竝邑爲好,計此則合邑無可疑。而陽川若與富平合,則軍丁有變通路。通津獨鎭,軍兵可以推移。而江華大船,不過四隻,三南所在船近百隻,使之漕運後上送,風高時則留置爲好。江華雖有船,而陽川無津船,則何以急渡乎?此亦加置爲宜。德浦事,臣未見其地形,不敢議其便否矣。儼曰,江都事臣未詳知,而文殊則樹木難養,水踰峴卽天險之地,若築城五里,則可容官府,倉舍則不入此內,置於濟物則好矣。上曰,此節,似好矣。儼曰,德浦事,石串形勢似然,大臣所達,是矣。富平若移則爲好,而陽川,置之孔巖津頭者,專爲江都地,而邑不成樣。朝家修築江都者,爲他日慮,今或不幸有丙丁之變,則無津船而何以急渡?各別申飭,加出津船十餘隻於楊花渡爲宜,故向與大臣,已有此說矣。他日待變之資,津船固宜加造矣。益炡曰,通津獨鎭事,臣待罪畿伯時,據其時府使魚必遂之所報,卽報備局,其狀尙在,陽·富合邑事,金東弼所上狀啓,尙在備局。臣意亦同,俱無別般可達者。德浦移置事,今聞大臣所達,移置則好矣。上曰,富平民皆來陽川乎?若魯曰,民當移居于陽川新基,而富平舊基,則當置外倉矣。命九曰,文殊事及通津獨鎭之議,緊於江華築城之後,則大臣所達之言雖是,而臣未目見,不敢指陳,詢問之下,熟講其利害,好矣。陽·富事外,方亦有革邑處,而民或有思舊邑矣。景夏曰,文殊臣見之,官府雖排置,踰山城有稍廣地,可以作邑。而旣築山城,且緊於江華,則宜思守之之道,而使別將守之極難,移邑於內外近地則似好,而獨鎭事,猝難議之,節目議定後,可達矣。寅明曰,節目磨鍊後,若有掣肘之端,則雖置之,何害乎?景夏曰,陽川雖不成邑樣,旣處要害,不可無官府,德浦依舊置之,亦宜矣。尙星曰,城池甲兵之事,臣不敢知,而江都爲可守之地,則文殊爲要害處,前頭藉寇之慮,誠如筵臣所達,而地形平夷,則可以容邑,雖或等閒置之,爲敵所據,則據險一也。豈不難乎?防守之策,預講然後,可以措置,文殊別將置之何益?講定大體後,獨鎭事,可以議之矣。上曰,文殊別將,如空闕衛將,何以守城?獨鎭成後,可守矣。尙星曰,富平則臣所曾經,而臣爲京畿御史時,亦有狀啓者矣。陽川,江之要害處,富平若移陽川則好矣。石串臣亦見之,富平移邑之後,亦宜從便變通矣。暐曰,臣聞諸臣之言,關防移設,至重且大,廣詢熟講,然後處之宜矣。上曰,承旨亦言之。遂采曰,臣未及見江華,文殊形便,臣未有知,而陽川·富平,俱是江之要害處,皆不可無邑矣。上曰,孔巖,津人皆不渡云,何故耶?遂采曰,津路甚險,故人以爲難矣。上曰,若竝邑則將置邑於陽川邑基乎?宗玉曰,船隻指揮之權,在陽川,陽川,江之要害處,宜置邑於此地矣。上曰,固守文殊,爲江都保障之地,招見通津府使,作爲節目,後日登對,講定宜矣。宗玉曰,使朴文秀一番往見,何如?上曰,依爲之。寅明曰,統營風落木,已爲移給,使之造船矣。宗玉曰,造船置於四津,宜矣。儼曰,德積擧烽則召忽應之,初無烽燧則已,旣置烽燧,則召忽卽海中孤島,有意思之賊,若先奪之,則急變可慮,烽燧之置召忽島,亦可有別樣措置之道矣。上曰,三重臣節目講定後,更達,可也。寅明曰,方伯之任,孰非不重?而關西·嶺南爲尤重,嶺南則按察七十州人民,尤宜擇人而委任矣。開誠奉公,諳練事務者,卽今人才非不多矣。而臣意則難其人,以爲律己淸簡,熟於事務者,方在關東伯之任,以此人移授,何如?上曰,權爀乎?寅明曰,然矣。關東方以量田及蔘稅事,有所通變,繼送者,當別擇申飭矣。權爀卽故判書權尙游之子,律己淸簡,臣意則以爲如尹容·權爀者,可授是任。而爀亦於論議,非過爲之者,曾任湖南,殿最亦公平矣。上曰,然則移授嶺伯,可也。宗玉曰,本曹事,誠爲可悶,俄在賓廳,已歷陳於大臣矣。今日勢已晩,且有決獄公事,不敢縷縷煩達,容竢後日登對,而姑以目前渴急事,略陳之矣。卽今貢市人形勢倒懸,故歲前則所謂加用之價,無遺給之。而正月以後,曹儲匱竭,雖欲放下,其勢末由,此外凡百責應之事,一例防塞,此豈支吾之道哉?平安監司金始炯,屢經度支,熟知戶曹形勢之如此,而聞重建事役浩繁,節用省費,別備錢二萬兩,木三百同,以待本曹之不時取用云,且頃年北關之設賑也。平安監營上送戶曹錢二萬兩,姑先許貸於北關,而尙未還報矣。今聞其時道臣,鑄錢料理,而辦置者亦至屢萬兩云,此則係是本曹應報之債也。兩處別備錢四萬兩·木三百同,爲先取來,以濟目前之急,何如?上曰,大臣之意,何如?寅明曰,關西銀錢木,戶曹連有取用之事,而徐宗玉則姑無取用者矣。關西伯旣有爲戶曹備置者,則可以許其取用,關西錢二萬兩當納戶曹者,咸鏡道設賑時,許其貸用,以爲料理後本錢上送之地,其後爲慮咸鏡道之不能立本,竝與本錢而劃許本道矣。今聞咸鏡道,以其料理餘剩補賑,而本錢則卽爲備置云,此本戶曹應推之物,令戶曹取用無妨矣。上曰,然則西關錢木,北道錢,令戶曹取用,可也。出擧條宗城曰,此咸鏡道審理使所上文案矣。上曰,文案中正犯有承款者乎?宗城曰,無承款者矣。上曰,罪疑者只上送乎?宗城曰,然矣。上曰,他道審理使,亦將用此例乎?寅明曰,他道則啓本必上來矣。上曰,秋判讀之。宗城讀德源囚李延石絞殺崔尙巾文案。上曰,其父殺獄,其子豈證參乎?寅明曰,明卜在逃之故,延石至於屢訊,而次丹則別無可問事矣。宗城曰,獄官使其妻,證其父延石之被刑,以妻發口之故也。延石寧有罪而幸逭,不可以其妻之故,而殺其父也。上曰,若杖其子而其子不勝杖,若諉其父,則此使之也,此豈王政之宜乎?寅明曰,聖慮至當矣。宗城曰,獄情無可疑,而延石證父之慮,聖敎至矣。上曰,秋判書判付,殺人則無疑,而聽其供辭,似是在逃人,其父殺人,以子加功,非王政之所宜,刑訊其子,其或不勝杖,而告其父,傷倫重矣。延石停刑仍囚,在逃元犯,期於必捕,次丹當初推問,其近不察,放送。宗城讀咸興囚申元太敺殺元汝坤文案。上曰,此則殺人無疑矣。寅明曰,此無可疑矣。宗城曰,觀其證招,尤無可疑矣。上曰,判付書之,殺人無疑,看證之招,亦有條理,而初已有黑白之敎,依前同推,宗城讀永興囚申元太打殺張守元文案。上曰,此亦無疑矣。宗城曰,然矣。寅明曰,獄情無疑矣。上曰,判付書之。申元太文案,旣諭,殺人則無疑,依前同推。宗城讀永興囚朴儀赫沈殺金德守文案。上曰,號令不過憤頭,而此爲主謀耶?寅明曰,此獄干證之人,已爲物故,手犯之人,在逃未捉,何以査得乎?上曰,其時高原倅,爲其民之事,施以周牢亂杖之刑,閔珽果酷乎?宗城曰,此則非可用之刑矣。上曰,鄭汝稷之報狀,善爲之矣。宗城曰,汝稷所報,果爲詳明矣。上曰,秋判之意,與審理使,何如?宗城曰,臣意別無異矣。上曰,判付書之,檢狀旣曰柔軟,號令不過憤頭,下手敺打之人,旣已在逃,干犯·干證之人,亦已物故,以此一向刑推儀赫,非審恤之道。當初施以治盜之刑,旣是法外,而其人已故,雖無可推,其時道臣推考。甲子年府使所報,甚爲的確,參酌定配,而今者審理之命,雖由於勉勵之意,專任一道,審克刑獄,蓋在方伯,何待審理,而其可疏滯乎?由此不已,其年年審理而後,使無冤獄。此等疑獄,積年不決,于今審理,乃乎參酌,宜乎飭勵。爲道臣,此等疑獄,不爲審克,因其審理之命,乃覺條陳,亦難免初忽之責。前後道臣·審理使,竝從重推考。文秀曰,御營廳軍制,爲附近作隊,使之一令卽起,以備緩急之用。而卽令甕津案付後司軍十三名,資保十四名,革罷爲水營軍,其代自良役廳,移定於中右司,屬海州等邑,因此而軍制將大乖矣。此不可不及時變通。以後司屬長淵,官保二十七名,爲正軍及資保從附從作隊之制,以良役廳所移定海州等邑正軍與資保,換爲官保之地,何如?上曰,依爲之。出擧條文秀曰,御營廳寶蓋山屯,一半屬鐵原,一半屬漣川,而軍需所用柴炭,皆出於此,當初朝家定給屯牙兵二十名,各給三保,合爲八十名守直矣。今番良役廳,革罷額外牙兵及保人,時元定牙兵·保人八十名,以鐵原所在者,盡爲劃給,而漣川所在者,盡爲革罷。故漣川屯所,則無一守直軍,將爲廢置矣。營門器械,逐年修造,若無此守直軍,則柴炭實無繼用之道,事極悶慮。然畿邑閑丁甚難,此亦不可不念,漣川牙兵十名,保人三十名,雖不可全數還推,二十名則不可不仍存,以鐵原劃給八十名中二十名,相換漣川牙兵及保人二十名,以爲守直屯所之地,何如?上曰,依爲之。出擧條寅明曰,俄因御將所達,有鐵原·漣川軍丁移定之命矣。査正廳冊子,旣已頒布八路,而若因諸臣陳達,續續添刪,則朝命不見信,而印冊爲虛設,若以冊已印頒,而一向防塞此等之事,則亦必有窒礙難行者。臣意則以今年爲限,有可以變通添刪者,必於限內稟定,而隨其變通,別爲置簿,待歲末,一時改刊頒行,限後則嚴塞爲宜矣。上曰,只以今年爲限,可也。出擧條文秀曰,御營廳別抄,於擧動及習陣時,旣持鞭棍,而至於賞試射時,則不試鞭棍,旣持而不試,事甚怪異,一依禁軍例,許試,何如?上曰,豈可持鞭棍而不試乎?依爲之。出擧條文秀曰,御營廳軍器,多有未備,雖以弓箭言之,弓多箭小,弓則爲六千餘張,長箭不過二千八百餘浮,一弓而箭未滿半浮,雖以旗幟言之,五部爲一百二十五哨。而卽今營門,只有五哨行用旗幟,臣心甚怪訝而詳査,則上番五哨所用旗幟造用,而弊盡則更造而已。此外則初無造置者,且他器械,亦多如此。事之疎虞,莫此爲甚。若一時盡備箭與旗及他器械,則物力必多入,勢當逐年料理造成,滿元數而止。臣方欲經紀,而營門財力不敷,無處著手,且本營曾當江都城役,故欲造甓,貿置柴木矣。朝家更令江華府擔當城役,故此柴木,江華用之,其價自廟堂當爲劃報,而見今本營軍作米,至於一萬二千四百餘石之多,限二千石劃給,以爲措置軍器之地,何如?上曰,其在陰雨之備,不可不措置,而有難一時盡備,二千石許之,可也。出擧條若魯曰,擧動時負持軍,本是坊民之役,而中間折草廛市民,自願當其役矣。壬戌年間,以折草廛之有弊,大臣陳達罷廛,負持軍則令兵曹雇立。而負持軍之數,漸致增加,故自上特令一從庚寅別單,雖掖庭署諸上司,使不得加立。臣於其時,待罪備局有司之任,與兵曹堂上相議,別單外不可不加定者,亦爲定數,竝與庚寅別單,一通磨鍊,稟旨定式矣。近見兵曹上下文書,則各色負持軍名數多少,遵用庚寅別單,而不以一日役上下,輒以三四日,五六日役加磨鍊上下,別單五十名定數者,至於五日役,則爲二百五十名,百名定數者,至於三日役,則爲三百名,大有違於別單定數之意。此不過兵曹上下之規,有所訛謬而然矣。不可不釐正。而此規之行,亦至數年,則有難自下減削,敢此仰稟。今後則一依別單數上下,而勿爲加計日數事,更爲定式施行,何如?上曰,依爲之。出擧條若魯曰,禁軍異於他軍兵,器械凡百,皆自兵曹備給矣。臣於數日前,點閱戎器,則甲冑多有弊破,至於內入直所置甲冑,亦多有傷,不可不或新備或修補,故方自兵曹擧行。而一軍色物力素殘,春秋禁軍草價及賞射之費,亦患不足,許多甲冑改造,尤無拮据之望。曾前甲冑修補時,自朝家或有劃給顧助之例,臣不敢直請物力,而令廟堂商量,稟處,何如?上曰,依爲之。內入直禁軍所持長鞭,亦自兵曹備給耶?若魯曰,臣未的知,而似備給矣。上曰,昨於擧動時見之,則所持之鞭,皆不成樣,亦改備以給,可也。出擧條尙星曰,戶判及軍門大將,皆有所達,而自上已許之矣。聞秋麰已判大歉,年事有不登之慮,麰麥不實,飢饉若判,則前頭之憂不少,蓄儲之策,唯當預究。而西關錢木,有此移給之命,至於軍作米,厥數甚些,而又爲劃給,此不但爲外方難支之弊,且此路一開,必有不堪之端。自上宜思撙節之道矣。上曰,宰臣所達,誠是矣。宗玉曰,坡原府院君宣諡時,有自戶曹顧助之命,而近代國舅家,則有顧助之例,而遠代國舅家,則無前例可援者,參酌爲之,何如?上曰,參酌爲之,可也。出擧條上曰,此府院君,尙未贈議政,可怪矣。寅明曰,其子尹任被禍之故,似於其時,未及爲之矣。上曰,其子孫有誰耶?若魯曰,其奉祀孫尹休耕,年過七十,而方在鄕矣。景夏曰,館僚近甚不齊,尹心衡·李台重·趙暾在外,洪益三以文兼事,尙爲撕捱,金尙喆以頃日入侍時事,不爲行公云。故臣問于其時儒臣,則渠以聽瑩之故,至被重推云。而聖敎開釋之下,不爲行公,在外儒臣,催促上來,撕捱儒臣,竝卽牌招,何如?上曰,依爲之。金尙喆事,不過生疎之致,何必以此爲嫌?洪益三之撕捱尤過矣。景夏曰,大臣今方催促新錄矣。臣別無引嫌之事,宜卽擧行,而新錄甚重,館僚濟濟,然後可以爲之。本館錄雖爲之,都堂錄猝難爲。館錄後,都堂錄,未卽爲之,則不無弊端,故姑未行之矣。上曰,於大臣意,何如?寅明曰,都堂錄遷就,在於領·右相之引入,若勉出則可卽行之矣。上曰,非爲都堂錄,大臣當勉出,而副學則卿之所可爲者,卽爲擧行。景夏曰,臣當待僚員之濟濟,與大臣相議後爲之矣。聞元景淳已爲上來,卽爲牌招,洪益三,一體牌招,何如?上曰,依爲之。金尙喆一體牌招,可也。儒臣催促牌招事,抄出榻敎寅明曰,右相引入已久,尙不行公,守禦使亦一向辭職,自上加意敦迫,宜矣。上曰,予將欲下敎矣。寅明曰,此時三銓官,尤不易得,亦宜勉飭矣。文秀曰,前御將皆見都城周回,而臣未及見之,亦欲一見矣。上曰,都城修築事,已爲下敎,卿亦往見,可也。大臣以下備局堂上,先爲退出。上曰,彼注書,誰也?墢曰,洪樂性也。上曰,予精神不如前,前日入侍之人,頓然忘之矣。遂采曰,新進小官,何能一一記有之乎?上曰,承旨書之。傳曰,頃者帳殿,旣諭心曲,卿旣面諾,而雖不尋單,造朝漠然。今日日次,有同爲入侍之命,而亦不登對,更命偕來,而中官模糊遺傳,故雖已推考,而日勢已晩,其行次對,竊爲卿慨然者,何則?卿歷事昔年,事我其幾年,予亦見卿于昔年簪筆之時,逮今任卿,幾將二紀。雖向日卿之難便鼎席之時,不解相職,到于今日,無間乎君臣之際,倚毗乎廊廟之中,于今亦幾年乎?憫卿衰憊,猶不忍許解者,是豈他哉?于今心氣,于今時象,所恃者惟卿等,而甘心黨習,不滿其君之苦心心懷,逐卿等者,暗地機括,現影章奏,莫若近日,而至於彦世之讒極矣。予意愈固,敦勉不已者,亦豈他哉?非爲卿也,乃爲國矣。況趙徵·李得中之事後,其於彦世之譖,便作細故矣。噫,一自徵輩之事後,心已冷矣。以恒日之固心,心又冷矣。而猶欲强勉於國事者,意亦在也。君臣之間,貴在情志之相孚,況股肱輔弼之臣乎?噫,雖於敵以下,旣諾之後,宜信其諾,而況君相之間乎?卿旣感動乎懇惻之敎,旣諾其撤單,則撤單之日,便是行公之日也。而不尋單,不行公,其果體國之道理,其亦曰不欺乎?且特敍宰臣,又爲開釋,此亦開卿心懷之一端,尤何有撕捱之端?噫,其時懇惻之下敎,卿之感動而面諾,史官旣書,衛士咸聽,而卿猶若此,恒日信乎卿者,徒歸文具,此予誠淺,奚特忸于史冊,深恧乎伊日諸臣衛士,此乃慨然者也。噫,神已耗矣,心已冷矣。而其欲强勉者,意在國也。此等之時,職在輔相,其可麾之不去,而其猶固執,此豈蜀漢諸葛亮追先帝報陛下之義乎?噫,予猶强勉,卿亦自勉,共濟國事,其勿孤我。噫,此外無他諭,今冀於卿者,惟一造朝,其不感動,予心恐亦解矣。其須少諒,其須少諒之意。遣承旨傳諭于領相。上曰,又書之。傳曰,其略悉諭首揆,而卿之撕捱,帳殿業諭,已涉過矣。而因下敎而感動,其旣面諾。頃者次對,亦以行公面達,而其猶尋章,召不造朝。噫,予之任卿,旣自春坊。予意嘗曰,卿不欺我,而惟此一事猶此,君臣相孚之意焉在?自恧之意,勉强之意,亦諭首揆,今何多諭?但爲卿慨然者,雖不顧我,思昔年豐陵爲國之心,豈忍若此?他日見豐陵,其曰爲國盡其力乎?其曰自潔其身而歸乎?以上款而語,豐陵想必欣悅於冥冥,以下款而語,豐陵想必慼慼於冥冥,卿取於何乎?此非開感乎卿之言也。其諭心曲,若此而後,卿等若一向固執,恐乎此心之解矣。卿須少諒,卿須少諒,共濟國事,俾勿孤我之意。遣承旨傳諭于右相。上曰,又書之。傳曰,今日次對,更召而不果,于今事,豈可止於文具?領·右相承命後,更爲次對之意,分付。上曰,領·右相雖明日入來,卽爲次對之意,分付備局,可也。上又曰,守禦使連日尋單乎?遂采曰,無尋單事,而辭疏日日到院,故臣等自外退之矣。上曰,書之。傳曰,筵席面諭,將臣體重,而得中,旣以誣人乘機戕殺,遲晩,則尤無介滯之端,而一向撕捱,無意行公,其涉過矣。頃者批旨若何?而豈忍若此,守禦使趙觀彬,從重推考,牌招察任。上曰,吏曹三堂上,皆可無乎?右相叔姪,豈以此引入乎?遂采曰,鼎席不備,銓堂亦皆引入,國事,誠可悶矣。上曰,書之。傳曰,三銓官,一自特除,意蓋在也,豈可一任撕捱?判書·參判,批旨業諭,更無撕捱之端,竝牌招察任,參議趙載浩,職不過下大夫,而不顧分義,違牌爲事,此何道理?且旣諭右揆之批,況爲其子者乎?決不可一任撕捱。今玆許遞,特除之意焉在?欲任三銓官,意蓋固矣。從重推考,一體牌招察任。上曰,領·右相處偕來入直承旨,出去,可也。諸臣以次退出。
上在昌德宮。停常參·經筵。
夜二更,月入太微西垣內。
下直,舒川郡守金汝豪。
鄭俊一啓曰,大司憲趙明澤呈辭,執義李光湜,掌令安栻親病受由,崔逵泰,持平李師祚在外,一員未差。今日以監察茶時之意,敢啓。傳曰,知道。
鄭俊一啓曰,守禦使趙觀彬,昨日特敎之下,不爲應命,事體未安,卽爲牌招,何如?傳曰,允。
沈星鎭啓曰,上番兼春秋尹學輔,身病猝重,勢難察任,今姑減下,其代令該曹口傳差出,何如?傳曰,允。
吏曹口傳政事,以朴徵佐單付兼春秋。
沈星鎭啓曰,吏曹判書李周鎭·參判洪象漢牌不進推考傳旨及參議趙載浩牌不進罷職傳旨,今方捧入。而開政命下之後,不卽擧行,事甚未安,判書·參判,竝更牌招,何如?傳曰,下敎之下,其在道理,豈若此?更卽牌招。
以吏曹參議趙載浩再招不進罷職傳旨,傳于沈星鎭曰,只推牌招。
以吏曹參議趙載浩牌不進罷職傳旨,傳于沈星鎭曰,禁推傳旨捧入。
有政。吏批,判書李周鎭牌不進,參判洪象漢進,參議趙載浩禁推,左承旨鄭必寧進。
吏批啓曰,奉常寺主簿崔齊泰,除授後過限未肅拜,依例改差,何如?傳曰,允。
又啓曰,新除授禮曹佐郞李基敬,旣經本曹正郞,揆以政例,不可仍在,改差,何如?傳曰,允。
又啓曰,本曹正郞李奎采呈狀內,親病甚重,不得察任云,依例改差,何如?傳曰,允。
又啓曰,判書李周鎭牌招不進,參議趙載浩禁推,小臣獨政未安,何以爲之?敢稟。傳曰,仍爲之。
又啓曰,臺諫·玉堂闕員,今當差出,而擬望之人乏少,外任竝擬,何如?傳曰,允。
又啓曰,慶尙監司,今當差出,而擬望之人乏少,他道監司及守令中,竝擬,何如?傳曰,允。
以李燮元爲持平,以尹光紹爲副修撰,申思建爲大司成,金光世爲禮曹參議,姜始顯·鄭觀由爲禮曹佐郞,邊翼老爲奉常主簿,李渙爲典籍,尹景淵爲咸從府使,元景夏爲藝文提學,權爀爲慶尙監司,金聖運爲大司諫,趙暾爲獻納,南鶴宗爲正言。
兵批,判書金若魯式暇,參判金尙星病,參議金應福病,參知洪鳳祚入直進,同副承旨鄭俊一進。
兵批啓曰,同知中樞府事南弼明呈狀內,癃疾本自沈痼,又添寒感,萬無供職之望,斯速啓遞云,病狀如此,則不可一向虛帶,今姑改差,何如?傳曰,允。
以李錫杓·李蓍命·盧世煥·閔震煋·李肇元·元慶運爲副護軍,金尙翼·曺命采爲副司直,徐志修·鄭純儉·閔百祥爲副司果,洪樂性·崔台衡爲副司正。
徐命珩書啓,臣敬奉聖旨,卽爲馳往傳諭于議政府領議政金在魯處,則以爲,卽於深夜昏痛之中,忽伏承近密之臣臨傳聖諭,縷縷十行,丁寧懇惻,迥越常倫,有足以感格豚魚。臣屢回擎讀,涕不勝抆。臣之向日所遭,辱身名而羞當世,前古無比,縱不能沒齒自廢,一遞其職。庶僚尙然,其何敢憑恃聖眷,弁髦廉義,爲淸朝大官耐彈之倡乎?此臣所以抵死自矢,斷不可仍冒者也。日者帳殿入侍時,迫於咫尺諄復之敎,雖不得不仰許撤單,而所對之辭,自有餘蘊,必遞之計,初非少變,退出之後,更不敢尋單,庶免於欺負之誅矣。今聖敎如此,臣尤震恐竢罪。且臣目下疾病之危綴,情理之慘毒,實無可議於從仕一事。而聖明不甚體諒,混加敦迫,有若臣可出而不出者然。臣於此,抑塞悶鬱,直欲鑽地而不可得也,更鼓已深,不敢蔓語,從當治上一疏,以請嚴譴云矣。臣旣承偕來之命,姑爲仍留之意,敢啓。傳曰,知道。
左副承旨吳遂采書啓,臣敬奉聖旨,卽爲傳諭于議政府右議政趙顯命處,則以爲,朝者史官之回,敢以病重實狀,有所付奏,恩命之下,不得趨承,惶恐悚慄。恭竢顯戮,千萬意外,承宣之臣,儼臨於深夜之中,不惟威罰之不加,反承恩諭之諄切,揆以賤分,已不勝萬萬惶感。而其中提及臣兄之敎,丁寧懇篤,有足以動鬼神而感豚魚。臣奉讀未半,但有血淚盈襟,咽不能成聲也。臣於帳殿面諭之下,旣不敢徑情妄行,且於賓對,業已承命入侍,則豈敢更有撕捱之意?而顧此狗馬賤疾,實難蠢動,澌敗憊頓之狀,史官與承宣所目擊也。雖欲忍死趨命,其勢末由。臣雖無狀,豈敢托病飾辭?上以欺聖明,下以負臣兄也。病旣癃痼,旣無陳力之望,誠不孚格,反爲要恩之歸,臣罪至此,無所逃死,伏枕惶懼,不知所達。稍竢病氣小減,神思小安,謹當更入文字,仰暴至懇云矣。臣旣承偕來之命,姑爲仍留之意,敢啓。傳曰,知道。
領議政金在魯疏曰,伏以臣去夜承宣書啓,略附危苦之懇,而更漏已深,不敢長語,朝來病狀越添,無由締成文字,今始更申哀籲焉。臣之罹讒屛息,今已六朔。覆燾之恩愈隆,撕捱之罪益積,日夜惟望聖明回思,許臣一伸廉隅,不翅若縛者之求解,渴者之待飮。而命數奇蹇,迄未得遂,臣情寧不慼哉?惟臣之所遭,從古所未有。我國士夫,雖微官庶僚,一被重駁,則毋論其言之虛實,輒必遞解乃已,厥或苟蹲,刺劾復至,便作成法,況大臣乎?今臣以大臣遭慘辱,而乃反憑恃寵眷,冒沒高位,則不惟輿儓之嗤罵,嗣後搢紳,必將以臣爲口實。朝無砥礪之風,士多綿花之譏,終至於四維亡而國受其敗。臣之矢死必遞者,豈亶爲一身之謀?正所以爲國家風化之助耳。且臣衰朽癃痼之形,聖明所以俯燭。而自前冬以來,賤疾益無餘地,長時澌頓,厭厭若盡,不幸又遭至難堪之慘慼,心神全耗,眼視全昏,居常忽忽若喪性之人,方營窀穸之事,而亦不能自力照管。顧此情病,夫豈有一分從仕之望乎?伏讀夜下聖諭,追原昔年際遇之始,洞示今日眷毗之隆。又以曾有難便,而猶不許解,近知衰憊,而猶不許解,深諭終始不捨之聖意,終以宰臣之特敍,敎以亦出於爲臣開心之端,絲綸之委曲懇惻,無異於慈父之詔子。而古之藎臣賢輔,亦未易得此於君上。臣是何人?蒙此異數,俯仰興感,涕血交逬。雖然,曠世罔極之恩,臣非不念,盡瘁圖報之誠,臣非少忽。而其奈亢滿之極,猜惡之叢,致此災禍,猶且不少斂避,揚揚自在,則其放恣無憚,淟涊無恥,不知更陷於何等機穽。然則殿下之所以愛臣者,豈非反所以病臣耶?臣雖幸而去位,非敢有翩然忘世之志也。苟聖上曲體人情,思欲庇保微臣,則鞶帶之褫,必不若是之留難矣。況臣之卽今疾病情理,世所共愍,又豈不足爲仁天之所矜諒乎?臣神昏臆塞,文不能寫心,辭語荒鹵,恐無以上格,是臣之所大懼也。伏乞聖慈,哀臣憐臣,特允所請,俾令微臣自處之義,而竝有光於淸朝使臣以禮之美焉云云。答曰,省疏具悉卿懇。承宣之諭,悉諭予意,謂卿少諒,而何間之若此,其旣悉諭,氣亦憊矣,其欲面諭。卿須體君臣之大義,顧小子之慇懃,安心勿辭。其卽登對,聽我面諭,卿之一章,卽一困我,卿之二章,卽二困我,宜體初諭,少諒少諒焉。傳于沈星鎭曰,此批答,使偕來承旨傳諭。
上在昌德宮。停常參·經筵。
自卯時至申時,日暈。夜二更,月暈。
下直,平南萬戶崔柱天。
鄭俊一啓曰,大司憲趙明澤未肅拜呈辭,執義李光湜,掌令安栻親病受由,崔逵泰,持平李師祚·李燮元在外。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
以備忘記,傳于鄭俊一曰,今下弓矢,平南萬戶崔柱天處給送。
沈聖希啓曰,吏曹判書李周鎭,特敎開釋之下,連違召命,無意行公,事甚未安,卽爲牌招察任,何如?傳曰,允。
沈星鎭,以樂器造成廳言啓曰,本廳事役方張,郞廳逐日監董,而卽者吏曹,以郞廳禮曹正郞朴徵佐,啓下兼春秋,使之入直,而見今監董之役,萬分急迫,郞廳朴徵佐兼春秋之任,卽爲減下,以爲專意董役之地,何如?傳曰,允。
沈聖希啓曰,因樂器都監草記,兼春秋朴徵佐,今已減下,其代,令該曹,卽爲口傳差出,何如?傳曰,允。
吏曹口傳政事,兼春秋單鄭觀由。
鄭俊一,以兵曹言啓曰,今此毓祥廟擧動時,本曹兩驛騎馬四十匹內,病傷馬除,各差備應把之數,無以推移。依前例京畿驛馬限十匹補把,以充不足之代事,本道監司處,分付,何如?傳曰,允。
又以義禁府言啓曰,全羅監司狀啓,據刑曹粘目內,扶安前縣監金宗台,移本府處置事,允下矣。金宗台今方待命於本府,卽爲拿囚之意,敢啓。傳曰,知道。
又以義禁府言啓曰,卽接月令醫員金斗運手本,則時囚罪人李世馨,素患痰癖之症,浹旬處濕之餘,添得風症,左邊手足不仁,不得運動,飮啖全廢,症情危篤,實有難保之慮云。自前罪人病勢如此,則有保放救療之規,敢此仰稟。傳曰,依爲之。
又以御營廳言啓曰,本廳無軍哨官朔試射時,哨官李東亮,未滿四矢,依例汰去之意,敢啓。傳曰,知道。
又以摠戎廳言啓曰,本廳七色標下軍兵賞中旬試才入格者,自臣營分等施賞後,別單書入之意,敢啓。傳曰,知道。
又以刑曹言啓曰,前僉使蔡德洪,曾有貸銀於金斗樞處者,斗樞身死之後,責徵於斗樞之子,本銀業已准捧,而乃以五十兩未收,呈本曹推徵矣。考見其償銀冊子,則准捧無疑,而德洪乃以手所塗抹者,歸之於斗樞子之弄奸,一樣筆跡,歸之於斗樞子之添書,情狀現露,所當嚴治。而德洪曾經二品朝官,自本曹不得徵治,依例移義禁府。其欺人孤寡,變幻文蹟,加徵債銀於貸去身死之後者,考律嚴處,何如?傳曰,允。
副提學元景夏,副應敎元景淳,副校理洪益三·申暐,副修撰趙雲逵等箚曰,伏以天地之間,惟有陰陽二氣而已。陽尊而陰卑,陽正而陰邪,二者苟失其道,則尊卑邪正之分戾,而陰陽未得其和矣。古之聖王,用是爲懼,必其尊而正者常扶,而卑而邪者常抑,克盡調燮之方,俾成位育之功,此臣等惓惓深有望於我殿下者也。夫何近日以來,皇天示譴,災異頻仍,歲首星虹之變,已極驚慘,而三日之內,霰雪再降。夫霰雪者,衆陰凝結之氣。顧今陽德方布,萬物發生,而天地澟洌,同雲曀霾,氣象蕭索,無異嚴冬。節候之舛盭,何至斯極?臣等謹按大易夬之彖曰,夬決也。剛決柔也。健而說,決而和,夬卽三月之卦,五陽在下而將極,一陰在上而將盡,衆陽遲而決去,一陰所以爲夬也。今夬之道反是,而陽未判陰,淫沴之氣,乘陵用事,天乃降之以霰雪,災有所召,變不虛生,豈不大可畏哉?先儒釋夬之義曰,健決乾體,說和兌體,不健不說,而能行夬之道者,非臣等攸聞也。嗚呼,天人之際,一氣無間,而況人主之身,與天爲體,上下感通之妙,捷若桴鼓,一慮一事,實係善惡之幾,而天理人慾,於斯判焉。天理陽也,人慾陰也,人慾苟有一分之未消,則必爲天理之累。譬如一陰未決,潛滋漸長,終勝五陽而後已。臣等三復夬之一卦,未嘗不澟然而懼也。竊伏瞯殿下於星虹告警之日,嚴恭寅畏,懇惻之敎,修省之誠,有足以悅豫天心,鞏固邦命。而日月稍久,人情易狃,則雖以我殿下敬天畏災之心,或不承權輿,臣等死罪。燕閑幽獨之地,無乃兢惕之念乍弛,而宴安之心隨生,人有所不知,而天已降監者乎?古人有言曰,一念之善,慶星景雲,一念之惡,烈風雷雨。臣等推是而言之曰,今我聖上,堯·舜·禹·湯也。盛德至善,可以致慶星景雲之祥,而反召妖虹瀌雪之災,何也?藹然陽和之德,或有所閼塞而然歟?臣等嘗以奮勵振刷,仰勉殿下,以爲消弭應天之策。而絲綸之間,頻有氣憊心冷之敎,此固群下之罪。而吾王此敎,未免爲聖人一言之失,而實非夬卦健決說和之道也。伏願殿下,懋德則新之又新,莅事則愼之又愼。公其好惡,辨其是非,陟罰臧否,無一毫偏側之私。使中外臣工,欽欽若在行陣。綱紀整肅,而不敢萌怠惰之念,朝廷寅協,而不敢肆黨比之習。規模宏廓,而隄防則嚴,取舍均平,而義理則明。頻開講幄,以裨聖學之工,容受讜言,以補衮職之闕。宵旰孜孜,必以拯救生靈,爲第一要務,則轉災爲祥,其在於斯,惟殿下懋哉懋哉?朱子曰,人主一心,爲萬化之源,今日世道之汚隆,豈不係殿下一心之操捨乎?幸殿下惕然反省,內健而外說,深思澤天九四之戒焉。取進止。答曰,雖非雪時,氣若此,深用悶焉。非時風雪,其尤懍于心,其勉者,可不猛省焉。
左賓客趙觀彬疏曰,伏以臣之向日逬出,實由於駭機叵測,遠遯爲義,而不時之召,非將臣之所敢違。及其寵接優渥,恩諭曠絶,佩以旣納之符,申以仍留之敎,臣誠感泣銘結,萬死難酬。遂乃擔却一身禍福,遲徊於潛弩密網之中,于今二十有餘日矣。雖其苦心懷恩,未忍遽退,而早夜以思,輒覺殘魂靡定,淸淚無從。人生到此,可謂窮且極矣。噫嘻,目下事旣經天日之畢燭,又有一世之公議,臣何必屢章提辨?而第於相臣之疏,終有所不容泯默者。臣之前疏,只請根因之嚴覈,未嘗的有所指,而相臣引以爲說,旨意頗深,臣尤惝怳懍怖,殆不省其何謂也?臣以酷禍之餘喘,値此絶怕之危機,豈有一分心力,堪與人費辭較挈者哉?臣所引義欲退,未暇爲遲留之計者,只以獄情旣露,禍心姑戢,而殺機猶伏,餘計可怖故耳。矧今得中已斃,沈又旣拿,而止於島配矣。臣雖未敢仰揣聖意之攸在,而臣死罪,竊以爲若此而已,則誣人反坐之律,將不復行,而凶孽之設機搆獄者,其必益無顧憚,接跡而起矣。如臣至微之軀命,固不足恤,其奈黨禍漸熾,國脈隨危,難言之憂,自此爲俑,何哉?臣之必欲避遠機穽,退塡丘壑者,誠出於事勢之萬不獲已。而親戚知舊之愛臣者,亦莫不以汲汲決去,毋少虛徐爲戒。臣非不知主恩之不可孤,國憂之不可忘,而身旣難保,留亦何爲?倘蒙慈天體下,早許歸山,俾得終始之曲全,則其爲闔門之幸,不啻如免虎尾之危,占鷦栖之安。而臣若須臾無死,有可效力之日,則當死生以之,誓不負我聖上罔極之恩矣。臣之申章乞歸,一日爲急。雖以前日傳敎下政院者觀之,臣之一疏對,暴聖上已下諒之矣,奈何?喉舌諸臣,不念同朝之義,而輒事退却,其亦看文字太深而然耶?臣之窮蹙悶鬱,至此轉甚,而乃者恩敎又下,特召繼辱。其所辨晳而敦迫者,迥出常格,在臣感隕之忱,宜駕屨之不竢,而猶復偃逋,以罪爲期,則惟臣今日情事,便是天地間無告之一窮民,只自拊心飮泣,寧欲速死無知,而不可得也。伏乞聖慈,哀之憐之,從臣血懇,先遞臣所帶將任,治臣孤恩慢命之罪,仍許退屛田廬,以卒生成之澤焉。臣無任云云。答曰,省疏具悉。向批旣諭,筵席面諭,于今下敎,開釋悉諭,卿何過爲撕捱?卿其勿辭,其卽行公。
修撰金尙喆疏曰,伏以臣昏迷妄率,自干嚴誅,縮伏悸懍,歷累日而靡定。噫,伊日筵席,倉卒嚴畏,初欲傍聽之提醒,不覺聖敎之錯傳,辭未達意,迹涉私語,終自陷於無嚴之科。而曲蒙天地至大,父母至慈,薄勘旋收,容覆太偏,則臣誠感泣惶恐,死亦何憾?然爲人臣,而毫分有不信君令之心,則論其負犯,萬戮猶輕,晏然在職,實非臣分之所敢安。呈單乞解,庶伸此危蹙之情,而見阻喉司,窮隘轉甚。此際又伏聞昨日筵中,恩敎渙釋,特牌有命,以臣負罪之賤,何以得此於君父?當初誨責,旣出匪怒,顧今開諭,又復勤摰,在臣分義道理,固當顚倒趨謝之不暇。而第念三司之職,與他有別,旣遞還仍,曾無復出之例,如臣不肖,非敢自恤於去就。今若憑恃恩寵,夤緣仍冒,則終恐有傷於朝體,此臣所以徊徨罔措,進退維谷。而迹近偃慢,罪尤難逃,玆敢走伏九閽之外,敢暴危苦之懇,至若目下情理之不可强,有未暇瀆擾。伏乞聖明,俯察臣情蹤,重勘臣孤犯,以爲孤恩慢命者之戒,不勝幸甚。臣無任云云。答曰,省疏具悉。爾其勿辭,從速察職。
上在昌德宮。停常參·經筵。
沈聖希啓曰,吏曹郞廳來言,臺諫有闕,政事何以爲之?取稟。傳曰,當日爲之。
鄭俊一啓曰,憲府連日監察茶時,事甚未安,除在外外,呈告未肅拜人員,竝卽牌招,何如?傳曰,允。
又啓曰,卽者吏曹郞廳來言,今日爲政事,命下。而判書李周鎭陳疏未承批,參判洪象漢病不來,參議趙載浩禁推,不得開政云。參判洪象漢,卽爲牌招開政,何如?傳曰,允。
鄭必寧啓曰,注書李壽鳳,卽爲牌招,何如?傳曰,允。
傳于鄭俊一曰,有面諭事,都承旨,往領·右相處,入來事,傳諭。偕來承旨,領·右相入來時,同爲入來,而左相處,遣史官,領·右相入來,則同爲入來事,傳諭。
傳于沈聖希曰,方待之都承旨,卽往領相處,入來之意,更爲傳諭。
鄭必寧啓曰,領·右相處,遣都承旨傳諭事,命下矣。都承旨沈聖希,今日病不仕進,臣當直請牌招,而拘於廳規,不得請牌,何以爲之?敢稟。傳曰,牌招。
有政。吏批,判書李周鎭陳疏入啓,參判洪象漢進,參議趙載浩禁推,同副承旨鄭俊一進。吏批啓曰,判書李周鎭陳疏入啓,參議趙載浩禁推,小臣獨政未安,何以爲之?敢稟。傳曰,仍爲之。
以金尙星爲江原監司,趙榮魯爲刑曹參議,李壽海爲吏曹正郞,南有容爲修撰,任珣爲江原都事,李應協爲正言,吳命修爲結城縣監,沈鐸爲軍資主簿,領敦寧府事金在魯。
吏批啓曰,軍資主簿李養源呈狀內,身病危重,不得察任云,依例改差,何如?傳曰,允。
兵批,判書金若魯進,參判金尙星病,參議金應協入直進,參知洪鳳祚病,同副承旨鄭俊一進。
以李衡坤·權·鄭碩濟·李榗·黃聖河爲同知,元命益·閔致龍爲僉知,黃壽謙爲都摠經歷,白師文爲訓鍊主簿,李昌壽爲文兼,尹復淵爲宣傳官,尹濟殷爲惠山僉使。南弼明副護軍單付,尹泰淵副司果單付。
兵批啓曰,前虞候金聲八,及第吳俊興,閑良朴成潤·崔世晃,以拯活人命之功,俱有加資之命。而金聲八,雖已資窮,未經準職,吳俊興·朴成潤·崔世晃,係是出身閑良,何以爲之?敢稟。傳曰,特爲加資。
傳于鄭俊一曰,吏判疏批已下,牌招察任。
傳于鄭俊一曰,吏判從重推考,牌招申飭,使卽膺命。
鄭俊一啓曰,右議政趙顯命,依下敎入來,而左議政宋寅明,亦爲入來之意,敢啓。傳曰,左·右相先爲詣閤。
傳于鄭俊一曰,大臣置處政事,今日政爲之。
鄭俊一,以弘文館言啓曰,新除授修撰尹光紹,卽爲牌招察任,何如?傳曰,允。
鄭必寧,戶曹言啓曰,依傳敎,領議政金在魯自去十一月今三月至合五朔祿俸及右議政趙顯命今三月朔祿俸,令倉官更爲輸送于本家,則領議政金在魯以爲,一味蟄伏,期於必遞,決不敢冒受常祿云。右議政趙顯命以爲,方在引病求免之中,常祿不敢冒受云。祿俸俱不領受,何以爲之?敢稟。傳曰,令倉官更輸送。
傳于鄭俊一曰,吏曹參議,飭勵已行,放送察任。
鄭俊一,以義禁府言啓曰,觀象監草記,據刑曹啓目內,前府使金弘錫,移本府處置事,允下矣。金弘錫今方待命於本府,卽爲拿囚之意,敢啓。傳曰,知道。
又以義禁府言啓曰,刑曹啓辭內,前僉使蔡德弘,移本府處置事,允下矣。蔡德弘今方待命於本府,卽爲拿囚之意,敢啓。傳曰,知道。
又以義禁府言啓曰,卽接月令醫員林益彬手本,則時囚罪人尹鵬擧,宿病關格之症,復發於累日冷地,屈伸呼吸不通,夜間氣窒屢甦,方在不省人事,頃刻難保之境云。自前罪人病勢如此,則有保放救療之規,敢此仰稟。傳曰,依爲之。
黃海監司狀啓,紫蝦醢進上,限內不得封進,惶恐待罪事,傳于鄭俊一曰,勿待罪事,回諭。
執義李光湜啓曰,請逆坦孥籍,一依王府草記,卽令擧行。請還寢泰績酌處之命,因令鞫廳嚴鞫得情,夬正王法。請瑞虎等兩賊孥籍,亟令王府擧行。請徙邊罪人陸師聖依律處斷。請物故罪人夏宅孥籍,亟令王府擧行。措辭竝見上罪人沈,旣復拿來,則事當嚴加鞫問,覈其情節,而島配之命,實出於意外。臣雖未諳其獄情,只以聖明挾雜不正等敎觀之,自造蜚語之狀,昭然難掩,必有可問之端,不可以得中之徑斃,謂無根因而置之。況獄事未竟,臺啓旣發,而不卽胥命,徑走遠鄕,其爲情狀,尤極陰慝。請罪人沈亟寢島配之命,更加嚴鞫,期於得情。新除授持平李燮元,時在公洪道結城任所,司諫院正言南鶴宗,時在溫陽地,請竝斯速乘馹上來事,下諭。答曰,不允。下諭事依啓。
右副承旨徐命珩書啓,臣敬奉聖批,傳諭于議政府領議政金在魯處,則以爲,臣畢瀝肝血,顒竢矜允,伏奉聖批,誨諭嚴切,至有氣憊困我之敎,此實臣誠淺辭拙,未蒙省諒之致,惶隕抑塞,罔知所出。臣六朔撕捱,前後疏啓,不知其幾,辭意窮竭,今何敢更有煩陳?第臣目下病狀情理,十分危苦,懍懍床薦,實無起動趨承之路。近侍相守,臣罪日積,只自席藁戰恐,以竢鈇鉞之誅云矣。臣旣承偕來之命,姑爲仍留之意,敢啓。傳曰,知道。
行都承旨沈聖希書啓,臣敬奉聖諭,傳諭于議政府領議政金在魯處,則以爲,千萬意外,卽伏承特遣銀臺之長,諭以有面諭事,使臣入來,固當卽起趨命,仰承德音,面陳至懇,以聽處分。而第臣卽今病勢頓劇之中,最是顴骨連鬢刺痛,惡風特甚。今日日氣甚乖,斷無冒此風濕,致身闕中之望。不得不又犯違慢之誅,惶隕戰恐,只竢鈇鉞之遄降云矣,敢啓。傳曰,知道。
行都承旨沈聖希書啓,臣敬奉聖諭,傳諭于議政府領議政金在魯處,則以爲,臣於知申特諭之下,不得承命,見方悸恐未定,卽又知申復辱,聖心虛佇至此,苟有一分可動之勢,臣豈敢再犯違傲?而今日日氣極乖,臣病晩益昏綴,顴鬢之痛,最爲苦劇,閉關埋蟄,宛轉叫楚,雖欲忍死進詣,此際若復出頭受風,則必將隕絶中路,斷無入侍之望。實狀如右,又不得不坐違,臣罪實合萬死,席藁戰越,惟嚴譴是竢云矣,敢啓。傳曰,知道。
判義禁鄭錫五疏曰,伏以臣於金弘錫勘律事,有不可冒當者,蓋弘錫之罪,實在擅入雲觀一事,而臣卽該觀提擧也。初未能禁防之責,臣無以自解,是固竢罪之不暇,顧何敢干涉於其擬律之際乎?伏乞亟遞臣金吾兼任,俾無相妨之患,千萬幸甚。臣無任云云。答曰,省疏具悉。其令次官擧行。卿其勿辭行公。
判府事兪拓基疏曰,伏以臣於日昨,猥將微懇,仰溷天聽,其辭意之拙訥,精誠之淺薄,實無足以有槪於淵衷。而秪以聖德至仁至恕,下及庶物,況方上奉東朝,以孝爲治,如臣切迫之情,悶隘之狀,庶幾蒙俯察而矜許之矣。及伏承批旨,大失臣圖。嗚呼,苟使臣辭切而誠至,則寧或得此於孝理之下哉?是亦臣之罪也,尙何敢復言哉?然而臣若畏屢瀆之誅,而不更赴籲於天地父母之前,則是臣先自阻於聖明也。臣又將誰因而誰極哉?臣請冒死而復陳之。臣之情理,前已竭陳,無餘蘊矣。今當東朝玉候未寧,連進湯劑之時,臣方職忝藥院,其敢爲無端遞歸計乎?此則萬萬非臣分之所敢出也。臣雖無狀,亦不至全昧此義,而乃敢屢瀆而不知止,則可知其切迫悶隘,實尤萬萬不可强故也。以公而言之,則藥院之任,非不緊重,而雖靡臣一人,自不患無代矣。以私而言之,則臣母在子惟臣,以臣爲命,而臣之離母,將近五十日矣。朝而送伻問安否,至夕而乃還,方其朝伻之未及夕還也。臣或見人疾步而至,或聞人急呼之聲,則心神輒致跳動,久猶不能自止。夜或夢寐煩亂,則又輒終夕焦慮,至伻還聞無恙而後,始得少定。以臣而度,臣母亦必有加於臣也。母旣戀子,子又思母,兩地懸懸,其何能堪?古人以崦嵫暮景,夕照如飛,比之於親年之高深,而又有難將寸草心,報得三春暉之句。臣嘗讀書至此,每爲之心折涕下,而尤不勝戚戚興感於向日筵中,雖欲孝誰爲孝之聖敎也。噫,君親恩義,亦有時而相奪,爲人臣者,當搶攘緩急之會,則固宜執殳前驅,捍王于艱,不敢復顧其私矣。若夫無事之際,處人人可代之任,係戀恩眷,遲徊不去,經月逾時,貽老母倚閭之望,而曾莫之顧者,是豈人理之所可忍?而堂堂聖朝,亦安用如此之人哉?李密陳情之表有曰,烏鳥私情,願乞終養,皇天后土,實所共鑑,惟此十六字,實先獲臣心之所欲言者。伏乞聖慈,亟加照察,卽命遞改臣所兼藥院提擧,仍許臣歸護老母,不勝萬幸。倘聖明謂臣所陳,非出肝膈,或涉矯飾,則嚴加誅譴,以爲負忠缺孝之戒,亦所甘樂,而不敢辭矣。臣情溢辭蹙,干冒猥越,不任云云。答曰,省疏具悉卿懇。頃者入侍,欲爲下敎而不果矣。此等之時,豈可在鄕,其將春暖,依前面諭將來,一以體小子之心,一以寬卿之心,用副慇懃之意。仍傳曰,遣史官傳諭。
吏曹判書李周鎭疏曰,伏以臣昨上辭本,恭竢處分,聖批溫諄,迥出常格。繼伏聞筵敎鄭重,俯燭情實,臣誠感泣震悚,不知所以措躬也。噫,長銓之職,何時不重,而未有如今日者。其責任之難,何時不然,而亦莫難於今日。蓋聖上至誠建極之治,今至二十年,其堅固不變,如一日也。其不可以浮辭撓撼,人人未嘗不知也。然其彼此僥倖希覬,囂囂然其尙未已也。是以政注之間,雖十分均平,而其無限意欲,則亦無由盡副也。故於是吹毛之索,藏頭之說,不勝其紛紜矣。臣於受任之初,非不知如此,而冒昧一出者,誠以聖眷隆渥,勖之以先臣之事。臣雖料今日出脚,明日狼狽,而其義有所不敢辭故也。然木落而知秋,壺氷而戒寒。故陳力之義,雖以盡瘁是期,見幾之道,亦以早避爲貴,則臣非敢以儒臣一時薄規,不能驅遣,而爲此撕捱也。第未知踵儒臣而作者,又當有幾人也,則與其卒招危言,而陷於大戾也。曷若因儒臣勤攻之言,而得以微事自去,得全朝廷之事體也哉?臣於此,量之熟矣。恩諭曲摰,嚴召荐辱,而終不得承膺,情勢到今,亦可謂窮且蹙矣。本職未解之前,將不得自效於藥院保護之地,臣罪又萬萬,玆隨天牌,更暴血懇。伏乞聖明,將臣所帶銓任,先行鐫削,仍治臣前後違傲之罪,以靖私義,以肅朝綱,不勝幸甚。臣無任云云。答曰,省疏具悉。特敎開釋之下,一向撕捱,其涉過矣。卿其勿辭行公。
掌令安栻疏曰,伏以臣幸蒙恩暇,救護母病,闔門頌祝,感戴如天。第臣之母病,非一時之所感,年迫九耋,氣息懍綴,近因春寒,重觸外感。臣晝夜扶將,頃刻不能離,若臣情勢,更以何心爲束帶從官之計哉?伏乞聖慈,察臣衷情,鐫遞職名,以便公私焉。念臣方寸已亂,請免之章,豈容他說?而第愛君憂國,根於秉彝,以草草數語,敢此尾陳焉。噫,天災時變,何代無之?而未有如近年之甚者。日爲衆陽之宗,其尊無對,沴氣之傍映而暈繞之者,亦謂之稀有之變,況其陰虹之直穿其中,是何等妖孼耶?時有而歲見之,尙謂之可愕,況其新元之月,一再而至三四者乎?臣未知冥冥之所倚伏,而只以前代之所已經者考之,曷嘗有有此變而無其應者乎?且今三月灑雪,無異嚴冬,此豈非乖氣之所致,尤宜懍惕處也。伏惟穆淸深嚴之中,恐懼而修省之者,必有群下之所不及知者矣。雖然,應天之道,以實心行實事,以服一世之人心,然後視聽自我之天,亦有感應之理矣。惟我聖明,臨御數十年之間,敬天勤民之誠,孰不欽仰?第言路不開,實爲當世之深憂。古人有言曰,言路之杜塞,有甚於天災。誠以治亂興亡之機,實係於此故也。殿下苟能惕然反省,廣開來諫之道,則應天以實之道,無過於是矣。生民休戚,係於守令,而任實縣監李秀楷,老昏無能,謾不省事,大小政令,專委下吏,民被其害,一境嗷嗷。當此愼擇守令之日,如此之人,不可畀之以字牧之任,臣謂罷職,可也。管城將徐幹世,本以庸愚貪鄙之人,濫典州閫,無一善狀,專事肥己,及授本任,糶糴斂散,都以營私濟己爲務,人言喧藉,久而不息。北城重任,不可畀之於此人,臣謂罷職不敍之罰,斷不可已也。臣無任云云。答曰,省疏具悉。其勉者宜勉,而所陳者依施。爾其勿辭護焉。
大司諫金聖運疏曰,伏以臣向被李彦世之侵詆,玷累身名,貽辱搢紳,追思至今,親知代羞,矢心自靖,已斷榮塗之望矣。不自意薇垣新命,遽下於此際,臣感激恩私,嚴畏分義,宜卽竭蹶趨承之不暇。而第臣所遭橫逆,非比尋常,則亦豈敢徒恃寵眷,冒汲膺命,自喪一身之廉隅也哉?噫,臣之本無才能,不待人言,臣亦自知,此固受而不辭矣。至於連典名藩,再叨雄府等說,直謂臣以夤緣大臣而得此,臣慙駭之餘,亦不勝疲惱也。顧臣前後忝竊四任,罔非濫竽,而若其薦擬,則各自有人,此實通朝之所共知,臣焉敢誣也?今彦世至於捃摭大臣,揷入臣名於親族歷數之中,使此不干之人,橫被忽地之辱,臣竊哂之。彼旣獲罪遠配,臣亦自附於無辨,則切切分疏,有若反詈,臣所不爲也。雖然,臣於是,實有所萬萬慙恧,不欲更廁於朝端者。臣雖無似,亦忝士大夫之列,苟使平日行己有恥,見重有素,則人未必以此等不韙之言,猝然勒加。而如臣無狀,不能取信於同朝,致有此意外蹈藉,士夫羞恥,莫此爲甚。臣撫躬自悼,無面可立,尙何暇咎人哉?從今以往,只有斂迹世路,以謝人言而已。官職去就,非所可論,且臣情勢之外,又有疾病之難强者。素患痲痺之症,近因風寒而添劇,口眼喎斜,肢體不遂,委頓床席,日就沈痼。顧此情病俱苦,實無蠢動之路,玆敢略控短章,仰暴危懇。伏乞天地父母,曲加憐察,亟許遞改,以靖私義,俾便調治,千萬幸甚。臣無任云云。答曰,省疏具悉。爾其勿辭察職。
持平李師祚疏曰,伏以臣之偏母,今年六十有九矣。素嬰虛勞之疾,重傷於喪慼之威,委頓床席,涔涔以度者,積有年所,而忽自春初,重添外感,首尾三朔,氣息澟綴,無分寸向歇之漸。向者嶺幕之呈遞,實出於情理之萬萬悶急矣。不意滋者,柏府除命,又降於醫藥焦進之際,召書在案,馹騎臨門,光動四隣,榮極一室,其在分義,宜卽趲程趨承,以伸叩謝之忱,而顧臣母病,一向危重,萬無暫時離捨之勢。玆不得不冒死陳章,因縣道而哀籲於孝理之下。伏乞天地父母,特賜矜惻,亟許鐫削,以便救護,俾安私分焉。且臣私情之外,又有難進之端。昨秋一疏,雖甚草草,其所規勉之語,亶出於憂世道之忱。而惟彼三銓,盛加恚怒,或責之以不少須臾相貸,或斥之以未聞如此臺議,略無悔怍之心,大有陵藉之意。追思至今,餘悸猶存,其豈可以時移事往,而不思自靖之道乎?此亦聖明之所宜竝垂諒察也。臣無任云云。答曰,省疏具悉。爾其勿辭,竢其少間,上來察職。
三月十四日申時,上御熙政堂。兩大臣引見入侍時,左議政宋寅明,右議政趙顯命,左承旨鄭必寧,記事官李壽鳳,編修官吳命季,記注官李澤徵。寅明曰,日氣寒暖不適,聖體若何?上曰,一樣矣。寅明曰,大王大妃殿氣候,何如?上曰,近日一樣矣。寅明曰,中宮殿氣候,何如?上曰,勝矣。寅明曰,小臣書筵入侍,則王世子玉色和腴,而講音淸澈,下情不勝欣喜矣。上曰,能問文義乎?寅明曰,頻問文義,而皆是可問處矣。上曰。卿等之事,予未知之,初謂予以行公,今又若此何耶?顯命曰,頃日所達,不過以殿下若欲强令行公,則亦當依敎,而病實難强,無補國事爲達矣。史官·知申,相繼傳諭,已蒙曠絶之恩,今不欲多言煩陳,而履霜則堅氷至,臣之今番所遭,可謂過於霜矣。臣豈敢愛惜臣身?而殿下每以休戚之義,付之臣身,亦豈不思所以安保之耶?今則臣心已死,以此而有何所做於國事耶?寢食俱廢,已至三十餘日,形神日漸消削,無異行步之尸矣。上曰,左相之意,何如?寅明曰,右相之悲迫情理,臣非不知,而右相此擧,臣嘗以爲過矣。今番事,何可復置於心頭乎?上曰,左相所達,是矣。顯命曰,臣之所抱癖積之症,與心病相爲表裏,非欲以今番事,留著胸內,而心病已痼,自不能忘矣。僚相理到之言,臣非不知也。上曰,卿嘗以求放心爲言,不能抑制心病,何耶?顯命曰,左相亦以此攻治矣。然而殿下猶未察下情矣。臣之兄弟,本以孤寒寡婦之子,勳戚將相,卽人猜鬼嫉者,而相繼冒據,履滿不止,亦豈無必至之後患乎?臣之自期以事殿下者,不過四五年,春宮十五歲後,將欲休致告退。而未遂此願,身世至此臣之情事,其亦慼矣。未死之前,得解此職,則雖一日之間,可以放心而就死矣。上曰,卿之如此,以趙徵事耶?抑以得中註脚,謂世道之無可恃耶?顯命曰,此則姑舍,而初聞之時,心膽已墜,其旨意陰慘,非獨撞著臣家,其將及於何地耶?此雖空言,而無措之於事者,以臣身而至此境,豈有一分欲生之心乎?初則心若發狂,而今則爲日已久,僚相理到之言如此。殿下慰釋之敎隆重,故姑此抑情遲回,而心神已死,何能做得國事乎?殿下若矜惻而解此重負,則若將一日少延矣。上曰,注書出去,儒臣持資治通鑑以待事,分付,可也。上曰,左相近見首揆乎?寅明曰,臣久未見之,而首相之病勢情理,俱可憫惻,此非自下敢請者。而首相之言每以爲,雖是一日之間,夬釋重擔,一伸廉隅,而聖意如不欲永棄,則亦當有盡心國事之日云矣。上曰,然乎?注書出去,使都承旨,持書啓同入,可也。臣壽鳳出去還奏曰,都承旨沈聖希方入來政院,而病氣頓添,呼吸煩促,無以入侍矣。上曰,首相豈忘國事,其欲一伸廉隅,不是異事,而予不忍遽然勉副。帳殿敦迫之時,亦知其黽勉輟單,而無快意矣。今又如是固執,不行公不尋單,長時如此,國事豈不憫甚乎?此敎亦似抑揚,而毋寧尋單,則亦當有敦勉之路矣。右相則本無廉隅之可伸,豈可與首相欲同去就乎?顯命曰,首相恒言,果如左相所陳,而臣於歲前,有以此仰達者,殿下若早用臣言,則何至迄今相持乎?臣若蒙今日許副,解納命召而退,則是臣可生之日。雖在原任,而少不異於時任時矣。臣之所爲,臣亦知其過矣。而其於已死之心病,何哉?臣亦末如之何,只當有死而已。上曰,卿之如是用心,豈不過乎?寅明曰,右相若如此,則趙載浩之處義,亦當如此。國家所恃之人,若皆如此,則顧何能爲國事乎?上曰,趙載浩亦同卿意乎?顯命曰,何以異哉?臣之叔姪,亦有講確之事。臣則身心已死,固無可謂,而載浩則出身未久,尙多事殿下之日。今番之必欲遞解,以罪爲限者,只爲目前處義,殿下亦不當因畀銓職矣。寅明曰,頃於嶺藩之出也。臣意則欲以載浩,陳達差遣,俾伸臲卼之情,而判書·參判皆以爲,若遞三銓,則吾輩亦當以遞爲限,同其去就云。臣之暫欲出送者,不過觀其私情,而銓堂之欲同去就者,出於爲世公心,故私不勝公,而果不能爭之矣。顯命曰,此則銓堂之言,似不成說,豈以參議之遞職,而首堂同其去就乎?載浩亦足爲國事,而昨年出身,致位至此,兩度除命,皆出中批,已非殿下愛眷成就之道。而本以勳戚之家,叔爲相臣,姪爲銓官,盈虛消長,卽天理之常,殿下以官爵而亡臣之身,豈忍更以官爵而亡臣之姪乎?上曰,豐陵之超擢,可謂太驟,而載浩則豈可謂驟陞耶?載浩之氣稟,與右相,何如?顯命曰,臣之亡兄,甚爲適中,而臣則不無過處,載浩則尤倍於臣矣。寅明曰,趙載浩非過激之人,今則年歲亦不少矣。上曰,年今幾許?寅明曰,四十四矣。上曰,常時以載浩爲弱,而實則不然矣。其爲過激,若倍於右相,則亦不聽右相之言乎?顯命曰,若有所執,則雖臣言而亦不聽矣。寅明曰,臣亦自經重病,手足亦不便用,未知何時顚仆,而未仆之前,何可謀避國事乎?顯命曰,殿下若以臣之情勢,謂異於領相,則以病許遞,不害爲體下之道。雖一日而指示可生之道,則稍待病間,亦當不避水火,此亦臣之變計,而切迫之極,敢此仰達矣。上曰,此則無義矣。李彦世之讒,國人咸知,而一家父子,竝入其中,首相之必欲一解,予亦有諒,而卿豈與首相同其去就乎?予非以竝遞兩相爲難,若以今番事,遞卿相職,則其時名出誣招者,亦當竝爲自處耶?卿等豈忍棄予?今見卿意,予心亦動,予今精神昏眩,不痛而呻吟,强起召卿,亦豈樂爲?而顧念國事,中夜無寐,不知予者,謂予倦勤,而知予者,爲予憫焉。予於建儲之後,嘗以古詩一句及予之所作者,居常吟詠。其曰,東門掛冠謝囂塵,五柳淸風太古人之句,卽予所作,而慕陶潛之淸節也。其曰,雙膝過耳項在肩,四隣指笑飛鳥鵲之句,卽古詩,而嘗笑至老營營爲子孫計,而不知止者。予之心本自如此,而猶欲强爲國事,不憚勞苦者,豈獨爲予一身?頃以勉强國事之意,下敎於守禦使入侍時者,可見予之苦心矣。予嘗善於步趨,而近於問候慈殿之時,雖不乘轎,每若自後牽挽,有時遇風回立,益覺予氣之衰也。如是而猶能勉做國事,則卿雖一時有病,何忍邁邁於國事耶?賢嬪宮若知卿之如此,則必當尤爲動心,亦豈不念及於此耶?旣知卿之有病,則姑不可强策,而雖病臥之時,亦當間爲廟謨矣。顯命曰,聖敎此勤,臣豈敢固守初計?而首相事,殿下方欲處分,若蒙竝用此例,使之安意調息,則豈非臣之至幸乎?上曰,此則事件不同矣。趙載浩必欲與卿同去就乎?顯命曰,載浩之意,只欲解目下銓任。臣之在東郊也,初聞載浩特除銓職,以吳起卒,毋不旋踵之言,有所譬喩,而常有恐懼之心矣。上曰,予嘗知卿與左相,爲姓不同兄弟,左相若易地,而有此祈免之言,則卿當勸予以勉副乎?卿若以中心所無者達之,是欺予也。顯命曰,左相之知臣心,終不如臣之自知,臣心苟或病至難强,豈不仰勸許遞乎?寅明曰,臣等雖職在大官,年歲亦不至篤老,不可待之以耆耉之臣。右揆之情病雖如此,亦當怡神養心,勉做國事,豈可如婦人女子,用心太勞,而至於將死之境耶?上曰,左相所達,誠爲格論,卿若一向固執,不念國事,則他日必思予言,而有後悔矣。顯命曰,臣當退出調病,病若少間,則可以行公矣。寅明曰,嶺南事務之繁,最於八路,卽今麥農吉凶,亦未可知,方伯之任,不可久曠。新監司權爀,方在江原監營任所,關東伯,今日政當差出,待下批催促赴任。而權爀則自其任所,除朝辭赴任之意,分付,何如?上曰,今日開政,亦爲東伯,依爲之。出擧條寅明曰,吏判所遭,非可撕捱之事,而久不行公,年少輩倉卒做錯,何足爲嫌?而況其所言,無大段礙逼於吏判者,自上洞燭開釋之後,猶且引入,事體極爲未安。從重推考,卽爲牌招察任,何如?上曰,從重推考,卽爲牌招,而使之,申飭膺命,可也。出擧條上曰,注書出去,吏判牌招事,分付,可也。上命承旨書傳敎曰,前後批旨,面諭何懇,而頃日帳殿懇惻之敎,卿以撤單爲對,意謂自今以往,更無撕捱之端。于今徵·得中輩,於國可謂無謂,而因此而致卿於帳殿,感卿苦心,可謂奇幸。非久不尋單,亦不行公,以此推之,其雖撤單,固執猶前故也。復遣承宣,罄竭心曲,意亦謂小子雖誠淺,此敎想必幡然。其日夜深,而竢卿偕來,卿尤固執,今日臨殿,以待知申再宣,又無動意,自恧誠淺,若此而奚做國事。因深以思之,卿之此意,固在於一解相職。詢問左揆,道達卿意,百爾思量,思竭意窮。目今非時春雪,冷雨連日,奚特朝象之泮渙?顧來頭民事,誠爲渴悶。三公國之股肱,元輔乃鼎席之首也。欲爲召致,一番洞諭,卿若承命,則於國之幸。其雖不然,從容面許,使國人昭然知幾月敦勉之意,以禮待卿之道。今無其道,顧今國事若右下敎。噫,讒舌不足道,以敬大臣之道,不若一伸廉隅,開卿進身之道,暫許解免,伸卿幾月苦心。噫,幾年任卿,因一宵小,誠不能以敦勉,反適中乎其計,一倍其恧,心切慨惋,氣憊手麻。命入侍承宣,召寫予意,代以手諭,此雖一伸卿意之意,心尤悵然之意,令偕來承旨,傳諭于領相。寅明曰,此下敎,領相見之,則當感涕無從也。校理洪益三,修撰趙雲逵進伏,日已迫昏。上曰,資治通鑑持入乎?讀之,可也。左·右相先退出。侍讀官洪益三,讀資治通鑑第七十六卷,自第一板嘉平五年春正月朔,止第十二板皆賴以獲全。上曰,習鑿齒,何時人也?鄭必寧曰,是西晉人,而卽同時者也。上曰,下番讀之。檢討官趙雲逵,讀自第十二板正元元年,止第二十四板曾孫女也。上曰,注書讀之。臣壽鳳,讀自第二十四板秋七月吳將軍孫儀,止第二十五板復以大尉李白復繼。上曰,下番兼史讀之。李澤徵,讀自第二十五板秦進軍隴西,止第二十七板尊大帝爲太祖。益三曰,司馬昭事,不足爲言,而其所以對諸將時,輒稱此是我過,故以此得諸將歡心,乃能勝捷。今日世道人心之至於此者,皆諸臣之罪,而感和之道,惟在上也。上曰,然矣。雲逵曰,陸遜所謂在我列者,吾必奉之同升,在我下者,扶接之,非有公心,能如是乎?今日人心皆如此,則豈無所益於世道耶?上曰,然矣。必寧曰,高貴鄕公,雖英邁而無度量矣。上曰,果然矣。雲逵曰,諸葛死而姜維銳於用兵,故致敗矣。上曰,此是追先帝之心,而與孔明之心有間也。雲逵曰,雖有箚達,而近來日氣乖常,五陽溫舒之節,乃有下雪之異,今年天災,若是稠疊,誠不勝憂慮之忱矣。益三曰,宣廟朝天變非常,先正臣李珥,獨爲深憂,有所進戒。而今日災異,如是荐疊,若使先正臣見之,則似有忠言格論,可以弭災轉禍者,而如臣等魯莽,何足仰追前徽耶?祗伏願勿解警惕之心,益加修省,何如?上曰,近日風氣亦怪矣。雲逵曰,自虹變時,聖心警惕,消弭之策,靡不講究,臣等誠不勝欽仰。而今日行一政,明日行一事,見之行事之實,是所深望也。上曰,所達,是矣。雲逵曰,行實政行實惠,惟在誠也。益三曰,臣之先祖重禹朝天時,聞皇朝殺諫臣,而諫者愈多,此由於先皇帝德業隆深,人不忍忘國故也。人君致治之要道,不出乎容受讜言,而此爲合天下之聰明,作一人之聰明者也。如臣等魯莽,不足備顧問,而山林之士,宜務旌招,已來者,則敦勉之下,豈無所動耶?若責以職事則或不肯,而講筵則豈不來登耶?況今東宮睿學日將,成就之責日急,在野諸賢,廣加招訪,何如?上曰,然矣。益三曰,擧動臨迫,新除授修撰尹光紹,牌招,何如?上曰,牌招,可也。出榻敎
上在昌德宮。停常參·經筵。
卯時,雨雹狀如豆。夜二更,月犯亢星。
沈星鎭啓曰,大司憲趙明澤再度呈辭入啓,執義李光湜呈辭,掌令安栻親病受由,崔逵泰,持平李師祚·李燮元在外。今日以監察茶時之意,敢啓。傳曰,知道。
大王大妃殿·中宮殿·賢嬪宮,藥房口傳問安。答曰,知道。
藥房都提調兪拓基,提調李周鎭,右承旨沈星鎭啓曰,非時雨雪,風氣頗冷,伏未審近來,聖體若何?今日臣等,與諸御醫入診爲宜。大王大妃殿氣候,何如?前入湯劑,已盡於昨日矣,繼進當否,亦卽議定宜當。臣等不任伏慮,敢來問安,竝此仰稟。答曰,知道。慈殿氣候已下敎,而湯劑欲爲加進之意下敎,依前加劑五貼以入。予則一樣矣,待下敎入侍,宜矣。
鄭必寧啓曰,明日毓祥廟擧動時,大駕入齋室後,大王大妃殿問安,何承旨進去乎?敢稟。傳曰,左承旨進去。
又啓曰,明日毓祥廟擧動時,承旨不可不備員,而右副承旨徐命珩,以領敦寧金在魯處偕來,進去。在前如此之時,有姑令入參之例,何以爲之?敢稟。傳曰,依爲之。
沈星鎭啓曰,守禦使趙觀彬,承批之後,連呈辭單,尙不行公,卽爲牌招察任,何如?傳曰,允。
又啓曰,吏曹參議趙載浩,旣已蒙宥,卽爲牌招察任,何如?傳曰,允。
徐命珩書啓,臣敬奉聖旨,傳諭于前議政府領議政金在魯處,則以爲,臣伏蒙聖上前後開釋敦勉,萬出尋常,洪恩異渥,天地莫量,而迷頑膠滯,終不得仰承。今日知申再臨,特宣聖旨,俾聽面諭,而賤疾又適危苦,荐犯違慢之誅,震惶悸恐,鈇鉞是竢。卽者承宣來傳勉副之敎,十行德音,委曲懇惻,有足以孚格豚魚,感泣臣隣,況臣以罪爲寵,身自叨被,一夕得此於六朔懸渴之餘者乎?感祝銘骨,自不覺涕淚之滿襟。聖上之保全生成,至於如此,臣雖隕首結草,何能仰報萬一?重擔夬卸,煩心少安,如得從容調理,疾勢稍可起動,則謹當趨謝天陛,以贖積逋之罪。近侍相守,悶悚猶甚,卽先召還,是臣所望云矣。臣旣承偕來之命,姑爲仍留之意,敢啓。傳曰,知道。
鄭俊一,以兵曹言啓曰,明日擧動時,本曹堂上侍衛,不可不備員。參判有闕之代,令該曹口傳差出,仍卽牌招,以爲侍衛備員之地,何如?傳曰,允。
吏曹口傳政事,以李重庚爲兵曹參判。
鄭俊一,以備邊司言啓曰,各道軍餉未捧守令·邊將,居末拿問,居二決杖,居三推考。元還上未捧,居末決杖,居二推考事,自前定奪矣。取考平安道狀啓,則軍餉居末長者屯次知淸江僉使朴道元,居二龍川府使柳春馥,居三宣沙浦僉使朴道勉。元還上居末龍川府使柳春馥,居二楊下萬戶朴枝澤,京畿則新還上軍餉,竝準捧。而癸亥條還上未捧,南陽府使柳綎居末,水原府使洪昌漢居二矣。竝依事目勘處之意,該府一體分付,何如?傳曰,允。
又以義禁府言啓曰,淸江僉使朴道元拿問事,傳旨啓下矣。朴道元時在任所云,依例發遣府書吏,交代後拿來,何如?傳曰,允。
行都承旨沈聖希疏曰,臣於昨日,曉起盥洗,將欲仕進,忽然眩氣發作,幾至暈倒,多灌藥物,晩後稍得鎭定。此際天牌儼臨,力疾趨詣,承命往來於風雨之中,症勢一倍添劇,及至扶還本院,昏昏不省事。入侍有命,而臣則不知,僚員至煩微稟,臣聞此,不勝惶駭震慄,不知置身之所。有臣如此,生不如死。仍念臣犬馬之齒,已過周甲,精力之耗弊,聽視之昏憒,已難供世,而不幸自昨冬,危疾纏身,半年濱死,毋論閒忙,豈有一分從官之望。而初叨見職之日,伏見下政院備忘,人臣分義,他不暇顧,仰念保護之重地,全忘螻蟻之微命,捨却生死,擔舁入肅。其時顚委澌頓之狀,見者皆危,而惟以寵靈所曁,秪今支過,僅免僵死途傍,亦非臣所自料。然而其儀形之換脫,喘息之促急,屢登筵席,伏想聖明有以俯燭矣。連値事會,不敢言病,作氣强痛,黽勉奔走者,于今三箇月矣。非不欲陳章請急,及時醫治,而不但靜攝中瀆擾是懼,且伏念毓祥廟展拜在邇,竊計挨過陪從,擬陳情私,以爲解職療病之地矣。不意今者,病忽先添,精神昏瞀,如墮烟霧,水飮近口,嘔噦先作,落席涔涔,蠢動無路。今日藥院問安,明日動駕,俱無進參之勢,分義虧缺,罪戾增深。病裏惶懍,欲死無地,玆敢倩人搆疏,悉暴危迫之懇。伏乞聖明,俯垂諒察,亟遞臣職,仍治臣罪,以警具僚,以安私分,不勝幸甚云云。答曰,省疏具悉。此時承旨當備員,許遞焉。
傳于沈星鎭曰,都承旨前望單子入之。
承旨前望單子,李益炡落點。
上在昌德宮。停常參·經筵。
吳遂采啓曰,司僕內乘來言,捲簾,取稟。傳曰,捲三面。
大駕毓祥廟擧動入齋室後,王世子遣宮官問安。答曰,知道。政院·玉堂·藥房口傳問安。答曰,知道。
鄭必寧啓曰,小臣大王大妃殿問安進去,下直。傳曰,知道。
展拜後,政院·玉堂·藥房口傳問安。答曰,知道。
鄭必寧啓曰,小臣承命馳往于大王大妃殿問安入啓,則答以知道之意,敢啓。傳曰,知道。
吳遂采啓曰,訓鍊都監知彀官,禁衛營禁軍陣敎鍊官,御營廳敎鍊官來言,今已日暮,懸燈云矣,敢啓。傳曰,知道。
大駕孝章廟歷入後,王世子遣宮官問安。答曰,知道。政院·玉堂·藥房口傳問安。答曰,知道。
還宮後,政院·玉堂·藥房口傳問安。答曰,知道。
乙丑三月十六日辰時,上毓祥廟擧動時,行都承旨李益炡,左承旨鄭必寧,右承旨沈星鎭,左副承旨吳遂采,右副承旨徐命珩,同副承旨鄭俊一,假注書沈墢,事變假注書洪樂性,編修官吳命季,記注官李澤徵,隨駕入侍。上具翼善冠·衮龍袍,乘輿以出。繖扇侍衛如常儀。益炡曰,注書李壽鳳,身病猝重,勢難隨駕,以事變假注書洪樂性,代爲隨駕之意,敢達。上曰,唯。至仁政門外,上降輿乘輦進發。仗衛導從如常儀。駕至敦化門外。上曰,兵判進前,重建都監之役,今已垂畢乎?兵曹判書金若魯曰,木役已畢,故撤都監土役,則使監役一員董役事,依筵敎已爲擧行矣。上曰,都監堂郞及員役·工匠等,竝書啓。出駕前下敎駕至毓祥廟。上曰,還宮時,當歷入孝章廟矣。出駕前下敎上曰,軍兵陣,方在何處耶?若魯曰,訓將率馬兵及後廂軍兵,札駐於六曹前路矣。上曰,還宮時則後廂爲先廂,頭曲爲尾曲乎?若魯曰,然矣。上曰,歷入孝章廟時,後廂軍兵仍次留駐于路上事,宣傳官持標信,傳敎於陣中。駕前駕後,則卿分付,可也。大駕還發時,上曰,樂止於彰義宮大門外石橋,還發乘輿後,更爲樂作事,分付。若魯曰,大駕入孝章廟時,交龍旗置于路上乎?上曰,依爲之。上曰,問候日次在何日乎?益炡曰,房單子未下之故,臣未詳知矣。上曰,問而達之。益炡曰,問之則二十日爲日次云矣。駕至孝章廟。上曰,不緊侍衛落後。傳曰,諸司預備。大駕還至仁政門外住輦時,命珩曰,臣以領敦寧金在魯處偕來事,出去矣。今日因擧動入來,而今將更爲出去之意,敢達。上曰,予欲下敎而未果矣。旣解相職,領敦寧,異於時任之時,偕來承旨,勿爲更往,可也。抄出駕前下敎上曰,兵判進來。別軍職申旼爲訓局把摠,別軍職之爲軍門把摠,有前例乎?問于別軍職行首,可矣。若魯曰,問之則曾有爲千摠之例,而把摠則曾前無見差之人,申旼向爲御營把摠矣。今番又爲訓局把摠云矣。上曰,把摠異於千摠,似無前規,別軍職是御前侍衛之職,不當差於軍門,申旼把摠之任,分付訓鍊都監,卽爲減下。此後則雖或爲千摠,而把摠則勿爲差下事,永爲定式,可也。出擧條
上御昌德宮。停常參·經筵。
卯時,日有右珥。
下直,寶城郡守李重佐,魚游澗僉使金德魯,撫夷萬戶朴慶洽,神方萬戶兪彦翕,羅暖萬戶金致鳴。
李益炡啓曰,右承旨沈星鎭,右副承旨徐命珩,今日俱不仕進,竝卽牌招,何如?傳曰,允。
以右副承旨徐命珩牌不進罷職傳旨及副修撰南有容牌不進禁推傳旨,傳于沈星鎭曰,竝推考傳旨捧入。
吳遂采啓曰,憲府監察茶時,事甚未安,諫院闕啓,已至多日,亦甚未安。除在外外,執義李光湜,掌令安栻,獻納趙暾,竝卽牌招,何如?傳曰,允。
以吏曹參議趙載浩疏,傳于吳遂采曰,下敎之下,豈若是乎?此疏還給。
傳于吳遂采曰,今番重建,冬月速成,募軍亦民也。而其憊必多,本上下外,令惠廳給米,以示顧恤之意。
備忘記,傳于沈星鎭曰,重建都監堂上判書金若魯·徐宗玉熟馬一匹賜給,郞廳正郞柳顯章,佐郞李竝陞敍,繕工監役尹熙復·金相說陞六,部將二人邊將除授,算員韓益賢等高品付料,員役·工匠等,米布從厚題給。
備忘記,傳于吳遂采曰,今下弓矢,魚游澗僉使金德魯,神方仇非萬戶兪彦翕,羅暖萬戶金致鳴,撫夷萬戶朴慶洽等處給送。
吳遂采,以兵曹言啓曰,宮都城頹落處,今三月十五日,本曹與工曹·漢城府,眼同巡審事,啓下。而城路因雨泥滑,不得設行,更以今十七日退行之意,敢啓。傳曰,知道。
沈星鎭,以弘文館言啓曰,新除授副修撰南有容,卽爲牌招察任,何如?傳曰,允。
鄭必寧,以戶曹言啓曰,依傳敎,右議政趙顯命今三月朔祿俸,令倉官更爲輸送于本家,則以爲,方在引病求免之中,常祿不敢冒受云。祿俸又不領受,何以爲之?敢稟。傳曰,令倉官更爲輸送。
又以仁政門重建都監言啓曰,都監撤罷後,謄錄廳,依儀軌例擧行事,筵中定奪矣。參考前例磨鍊,別單書入之意,敢啓。傳曰,知道。
又以仁政門重建都監言啓曰,重建役事,今旣垂畢,依日昨筵中定奪。都監自今日撤罷,些少土役未盡之處,待其乾燥,令繕工監卽爲擧行之意,敢啓。傳曰,知道。
掌令安栻啓曰,請逆坦孥籍,一依王府草記,卽令擧行。請還寢泰績酌處之命,因令鞫廳嚴鞫得情,夬正王法。請瑞虎等兩賊孥籍,亟令王府擧行。請徙邊罪人陸師聖依律處斷。請物故罪人夏宅孥籍,亟令王府擧行。請罪人沈亟寢島配之命,更加嚴鞫,期於得情。措辭竝見上新除授司諫院正言李應協,時在京畿楊州地,請斯速乘馹上來事,下諭。答曰,不允。下諭事依啓。
判府事兪拓基疏曰,伏以臣再控瀝血之懇,恭竢矜許之音,而曁奉批旨,輒違始望,臣實抑鬱悶隘,靡所因極。臣之懇迫情理,不惟同朝之所共悉,抑亦一世之所同知,則以聖上日月之明,寧不俯燭?而天聽愈邈,恩光尙靳,此實臣不孝無狀,誠淺辭拙之罪也。撫躬悼歎,當復何言?至於將來之敎,尤出曲軫之眷,每一承聞,曷堪感惶?顧以母年,旣臨八袠,宿病劇歇無常之中,荐遭喪慘,悲傷過度,氣力之澟綴,視前不翅倍之,長委枕席,寧日恒少,實無以扶將移動。此外許多事勢,又末由盡室入京之狀,雖未敢縷陳,而其不得仰體德意,則久已決矣。臣固不勝其悚懍萬萬,而旣未能將母上來,又未卽歸護病側,寸心搖搖,殆未自定,臣之情事,良亦慼矣。方今東朝氣候,雖似少間,湯劑姑未停進,揆臣義分,何敢遽歸?而臣之離違老母,恰滿五旬,且聞母病向來添加,雖卽差減,而寢噉猶未如前,神色猶未復舊,近日書來,屢問臣歸期遲速。臣誠去留兩難,氷炭交中。與其顧畏遲徊,使老母勞門閭之望,而致微臣重得罪於孝理之世,無寧大聲疾號,更籲急於慈天之下。至情所在,抑按不得,玆敢冒死陳列,仍尋鄕路,論以邦憲,罪無所逃。伏乞聖明,亟命先遞臣藥房提擧,仍令攸司,議臣徑歸之罪,以警具僚,以安賤分,千萬幸甚。臣無任云云。答曰,省疏具悉卿懇。旣諭批旨,方今氣憊之時,職在都提擧,豈可尋鄕?卿其體小子慇懃之諭,安心勿辭,竢其少間,卽爲上來,用副此意。仍傳曰,遣史官傳諭。
江原監司金尙星疏曰,伏以臣忽承東藩新命,感惶靡措,誠不意不肖如臣者,屢辱簡寄至此也。噫,嶺東雖小,其承流宣化之責,固重也。而當此才彦林立之時,不患乏人,則銓筆已是失注,聖鑑又奚爲而遺照耶?區區私義之兢惕,姑舍勿論,臣之長短,臣自知之。威不能戢猾,惠不能蘇殘,曾忝嶺臬,百無一效,則雖使臣唐突承膺,亦不過坐費厚俸而已。況今經界不正,貢稅不均,田制之不可猝然釐正,蔘政之無以好樣變通者,關係一路之休戚,誠非細事,則其所以設施彌綸者,宜用熟手,而臣誠才淺慮短,觸事生疎,反復揣量,尤豈有一分堪當之望乎?顧臣痰眩之症,積傷南土,源委已痼,便成膏肓,而地旣淸涼,官亦華要,則在臣私計,非不榮幸。然而淸朝藩臬之寄,其責至重,一猶不稱,再斯謂何?百爾思之,不敢爲晏然冒肅之計,玆陳短疏,仰瀆崇聽。伏乞聖慈,亟許鐫遞臣新授藩任,以便公私,不勝萬幸。臣無任云云。答曰,省疏具悉。卿其勿辭,速往欽哉。
上在昌德宮。停常參·經筵。
吳遂采啓曰,大司憲未差,執義李光湜,掌令安栻呈辭,崔逵泰,持平李師祚·李燮元在外。今日以監察茶時之意,敢啓。傳曰,知道。
沈星鎭啓曰,右副承旨徐命珩,同副承旨鄭俊一,今日俱不仕進,竝卽牌招,何如?傳曰,允。
以右副承旨徐命珩,同副承旨鄭俊一,獻納趙暾牌不進罷職傳旨,傳于沈星鎭曰,竝推考傳旨捧入。
沈星鎭,以弘文館言啓曰,本館下番修撰尹光紹,掃墳事下直出去,下番將未免闕直。副修撰趙雲逵·南有容,竝卽牌招,以爲推移入直之地,何如?傳曰,允。
吳遂采,以備邊司言啓曰,貢人等弊瘼,依前定奪,博採民情,就己酉別單中,更加添刪,分秩區別,別單書入。己酉後各司官員之慢不奉行者,所當一一査出論罪,而事係煩擾,姑爲略加警責,此後若有如前之弊,各別重究,斷不饒貸之意,嚴飭施行,何如?傳曰,允。
又以武臣堂上以上祿試射所差備官,以試官言啓曰,副司勇孫尙規,病不進,副司勇曺纘周,未滿四矢,行副護軍高泰齊·李燮·李俊雄·吳碩萬等,全不得中,竝依承傳罷職,何如?傳曰,允。
又以摠戎廳言啓曰,軍門有軍卒之各色工匠者,意有所在。而辛酉年本廳七色標下元軍中,熟手爲業者李枝萬·尹時億·文必雄·金乭屎等四名,自奉常寺草記移屬,而軍案頉下事,有所移文矣。取考該寺草記,則各軍門待年兒軍之熟手爲業者,抄出啓下。而本廳則與三軍門有異,元軍之外,本無待年兒弱,而年前本廳軍兵中熟手爲業者,自內需寺啓下後,本廳草記還屬,曾有其例。今番御營廳待年兒弱八名之啓下者,自該廳亦有草記還屬之事,本廳軍兵中熟手李枝萬等,還屬本廳,何如?傳曰,允。
咸鏡監司狀啓,安邊等官居嚴召史等爲虎囕死事,傳于吳遂采曰,囕死人等,令本道恤典擧行。
上在昌德宮。停常參·經筵。
夜一更·二更,巽方·坤方,有氣如火光。
吳遂采,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李益炡啓曰,右副承旨徐命珩,同副承旨鄭俊一,昨旣有只推之命,今日又不仕進,竝卽牌招,何如?傳曰,允。
吳遂采啓曰,憲府連日監察茶時,事甚未安,諫院闕啓,亦至多日,除在外外,執義李光湜,掌令安栻,獻納趙暾,正言南鶴宗,竝卽牌招,何如?傳曰,允。
李益炡啓曰,吏曹參議趙載浩,辭疏還給之後,一向引入,無意行公,事體極爲未安,卽爲牌招察任,何如?傳曰,允。
吳遂采,以弘文館言啓曰,副修撰南有容,疏批已下,卽爲牌招察任,何如?傳曰,允。
掌令安栻啓曰,請逆坦孥籍,一依王府草記,卽令擧行。措辭見上請還寢泰績酌處之命,因令鞫廳嚴鞫得情,夬正王法。措辭見上請瑞虎等兩賊孥籍,亟令王府擧行。措辭見上請徙邊罪人陸師聖依律處斷。措辭見上請物故罪人夏宅孥籍,亟令王府擧行。措辭見上請罪人沈亟寢島配之命,更加嚴鞫,期於得情。措辭見上近日法綱無不解弛,而四山松禁,尤爲不嚴。各軍門及山直輩,莫不各有契房,如南郊數三村,皆與山直結爲契房,公肆斫伐。至於軍門所屬,尤無所忌憚,事之寒心,莫此爲甚。請令京兆査出其契房,嚴加禁斷。新啓五部之旬日牒呈於本府,自是流來之美規,而近年以來,便成文具,閭里姦邪,率多掩蔽,以是人無忌憚,變怪日滋。請自今事關綱紀之類,不卽牒呈,或爲風聞之所發覺,則當該部官及洞任輩,從重科罪。新啓答曰,不允。末端兩件事,依啓。
平安監司金始炯疏曰,伏以疾痛則呼父,窮困則籲天者,乃人之常耳。豈以顧復之慈,生成之仁,不思所以哀矜曲遂?而只緣誠薄辭拙,未能仰格聰聽,則此皆臣罪,亦復何憾?然而殿下之於臣,天地也,父母也,則其所以大聲疾呼者,奚但至再至三而已哉?噫,臣之一毛一髮,無非殿下之洪造,而寤寐圖報之誠,惟思闔門殞結,則雖使蹈湯赴火,尙且不避,況此西門鎖鑰,係是八路中第一雄藩耳?昔宋臣王朝,猶以樞密使而求爲使相,則以臣之不肖無似,猥蒙聖恩,回翔於旌戟之間,息偃於衽席之上,人皆爲羨,臣亦何厭?而連章瀆擾,猶不知止者,除非萬萬不得已,則必不至此,仰惟天日至明,庶可以俯燭之矣。蓋臣消中之症,非如一時疾恙之比,而內外交瘁,表裏俱傷,根委已痼,便成膏肓。而昨冬以後,症勢尤劇,當寢失睡,對案忘餐,形骸換脫,齒髮凋落。臣亦內自點檢,漸覺日異而月不同矣。親愛之見臣者,殆若不知其爲臣,則臣之自危之心,每有日夜生還之願。而重以左臂不仁,全無運用,坐臥起居之間,亦須人扶,則臣之閉戶養病,已過數朔,如邑牒民訴,付之相忘之域者久矣。雖欲抖擻精力,勉强酬應,而前忘後失,十顚九錯,此則病之所使,臣亦無可奈何。而一日二日,機務曠滯,一路之緣臣受病者,非止一事,則臣之一身生死,猶是餘事,其爲有傷於國政者,豈細故也哉?此臣所以百爾思量,不得遞則不止者。而同朝之間,亦皆聞悉,則臣雖無狀,豈敢一毫巧飾,以自歸於欺瞞天聽之科乎?目今民事方殷,春巡正急,而以此病勢,尤無自力之路,則朝家之亟賜變通者,不容但已,玆敢更瀝肝血,冒瀆崇聽。伏乞聖慈,曲加哀憐,特許鐫遞臣藩任,以便公私,俾得以舁還故土,復尋生路,不勝萬幸云云。答曰,省疏具悉。卿其勿辭察任。
大司成申思建疏曰,伏以臣庸碌短拙,百無一能,而蒙被渥恩,夤緣幸會,立朝未十年,歷敭淸顯,驟躋下大夫之列,了無絲毫之裨補,徒竊一身之榮寵。臣每自循省,未嘗不面騂而體汗。不意玆者,又叨國子新命,則其爲驚惶震惕,抑又甚焉。蓋是職也,卽古之大樂正也。虞典所謂敎胄,周禮所謂造士,乃其職也。而又聯之以試藝·品課·聲律,則是又唐室博士之制也。自古有道學者,未必皆有文章,有文章者,亦未必皆有道學,若合文與道而一之者,泝以求之,蓋不可以多得,其爲任顧不重歟?其重如此,故其選極艱,雖祖宗盛際,賢俊濟濟,猶患乎不得其人。而其居是任者,無不有以通經術能文章,蔚然可爲師表者。故其敎育作興之盛,非後來之所能及也,是固擇人之效也。逮至今日,人材雖遠不及古昔,然前後所以畀之者,亦皆極一時之選,而曾未有若臣之空疎蔑裂,而苟然充數者也。臣少而失學,長益頹惰,經傳乏一斑之窺,文詞無槧鉛之工,循其本末,只是不學無文之一庸人耳。經術敎人,非可以擬於臣者,固無論已。至如課製之鑑別工拙,通讀之叩質疑難,亦自知其萬萬不能矣。何所藉手,而出膺明命,以無負聖朝所以敎養多士之盛意乎?抑又伏念,臣高祖臣敏一,以經術,當孝廟初元,崇儒重道,作成人材之日,因政府啓薦,特授是職,其蛾述螟祝之效,士林至今傳誦。先臣兄弟,幸保舊業,繼蒙氊復之殊恩,自是以來,臣家之人資歷抵此,而未有不蹈襲者,私門榮耀,同朝艶稱。而每當拜命之日,惴惴然惟恐忝先,率皆逡巡而退讓,則臣之不逮父兄,遠甚矣。敢或晏然冒據,上辱以寧之化,下貽世官之譏乎?此尤臣之不敢承命者也。書有之,無曠庶官,夫病而不能仕,仕而不能盡其責,均是曠矣。而若臣之病,根委已痼,非醫藥所可治,非時月所可差,今以至重之任,猥加於至無能之病臣,是無異於初不備員,其爲曠廢孰甚焉。且始臣之通擬也,臺疏所論,雖止指斥政官,臣亦純擬中一人,在臣廉義,其何可自安乎?此又臣之難冒之一端也。玆敢披瀝肝膈之懇,仰瀆宸嚴之下。伏乞聖明,特念本職之不輕,微才之不稱,情病之難强,亟許鐫免,以重公器,以安私分,不勝萬幸云云。答曰,省疏具悉。爾其勿辭察職。
副修撰南有容疏曰,伏以臣性本愚魯,濫叨近列,無補任使,有負聖明,論厥罪過,合被重誅。而聖德如天,仁覆罔極,屢示誨責,旋加涵貸,前後牽復之恩,不啻再三。臣雖至愚,豈不知感激奮勵,圖報萬一?而情病危苦,旣不能耐久任職,輒煩辭免,則每奉除旨,匪榮伊懼,惟有悶蹙之情,無所控告。近伏聞頃日筵中,有削錄諸臣還錄之命,臣名亦廁其間,而繼而有館職恩除,臣惝怳震恐,靡所措躬。誠不知疵賤如臣,何以得此於聖朝綜理之下哉?見授職名之地親責鉅,非臣蒙陋,所可擬議者,則今不暇論,只是向來處分,飭勵嚴重。今雖以日月之稍久,有此收錄之典,此特出於聖上慈覆周徧,不棄一物之德意耳。顧臣之所負罪名,固自如也。時自撫躬,惶汗未乾,其何敢憑恃寵靈,晏然就列,以自取貪榮忘罪之譏也哉?臣之此言,非敢爲一身廉隅也,實乃分義之所不敢安。果使臣夤緣倖會,戀冒寵榮,忍爲分義之所不敢安者,則此豈殿下所以命臣以是職之意哉?臣不足言,有辱經幄。伏惟聖明在上,慈仁體下,凡在下情,無微不照。如臣危悃,宜蒙憐察,有不待臣縷縷煩籲,而若其疾病癃痼之狀,非臣自陳,殿下何由而俯燭乎?臣素患痰癖之症,數年以來,輾轉沈痼,大抵病祟,專由於血滯火鬱,少有思索,氣輒痞結,故凡係文字看讀之事,一切擔却,强而爲之。動成關格,爲人爲鬼,判在俄頃,兼以頭熱動風,兩耳俱鳴,促席人語,尙或聽瑩。假令臣無他情勢,似此病狀,尙何以昵侍廈氊,備數於顧問之列乎?凡此區區賤疾,本不足仰煩宸聰,而疾痛之呼,不暇擇音,臣尤惶恐死罪。荐召之下,祗詣闕外,而轉動無路,略入文字,自外徑退,臣罪至此,益無所逃。伏乞聖慈,俯賜鑑憐,將臣新授職名,亟許鐫改,仍命有司,勿復檢擬,使螻蟻之微,卒蒙生成之澤,千萬幸甚云云。答曰,省疏具悉。爾其勿辭,從速察職。
上在昌德宮。停常參·經筵。
申時·酉時,日暈。
吳遂采啓曰,大司憲未差,執義李光湜,掌令安栻陳疏入啓,崔逵泰,持平李師祚·李燮元在外。今日以監察茶時之意,敢啓。傳曰,知道。
沈星鎭啓曰,今日持公事入侍,而本院時無留公事,不得入侍之意,敢啓。傳曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調李周鎭,副提調李益炡啓曰,雨後風冷,伏未審近日,聖體若何?今日臣等率諸御醫入診,詳察聖候爲宜。大王大妃殿氣候,何如?前劑入湯劑,已盡於昨日,繼進當否,亦爲議定宜當。臣等不任伏慮之至,敢來問安,竝此仰稟。答曰,知道。慈殿氣候已下敎,湯劑加劑五貼以入。予則氣憊已諭,而因有眩氣,其猶强作,風日若此,一樣眩憊,觀二三日,欲進茶飮,待下敎入侍,宜矣。
以右副承旨徐命珩,同副承旨鄭俊一,吏曹參議趙載浩,獻納趙暾,正言南鶴宗等牌不進罷職傳旨,傳于鄭必寧曰,竝推考傳旨捧入。
以副修撰南有容牌不進禁推傳旨,傳于沈星鎭曰,推考傳旨捧入。
吳遂采啓曰,今日賓廳次對,兩司當爲進參,而兩司多官,或在外,或呈辭受由,或未肅拜,或呈辭,無進參之員。呈辭·未肅拜人員,竝卽牌招,以爲推移入侍之地,何如?傳曰,允。
沈星鎭啓曰,檢閱李基德,自鄕上來云,卽爲牌招,何如?傳曰,允。
傳于吳遂采曰,已諭於問候批旨矣。有眩氣,待下敎日次爲之之意,遣史官傳諭。
以京畿審理使,書啓傳于吳遂采曰,此書啓,出付備局·秋曹,使之熟看,後日次對時持入,而審理使同爲入侍事,分付。
沈星鎭,以弘文館言啓曰,本館下番副修撰臣趙雲逵,以漢學兼敎授,今日再院試坐起時,晝仕出去。而一日之內,勢難畢試,限畢試,除草記往來之意,敢啓。傳曰,知道。
掌令安栻疏曰,伏以臣再陳私懇,輒蒙恩暇,草草所言,亦盡開納,聖恩優渥,報效無堦,區區犬馬之誠,不能自已,苟可陳力,必不循例圖免。第臣私情之萬分難强,實有自別於人者,每每煩瀆,極知僭猥,而疾痛之號,安得不更申於天地父母之前乎?臣生丁險釁,只有所生母,相依爲命,而年幾七耋,疾病澟綴,已有年所,朝夕保護之節,非臣則無可任者。使臣母無此疾病,臣固無離捨從宦之勢,況其沈篤之疾,已非時日之可愈者乎?臣知一番違罷之可圖自便,而更不陳暴,自犯違傲,揆以臣分義所不敢,此臣所以不避猥越,畢暴情實,以冀聖明之諒察也。且臣風痺之症,幾死於草土之餘,而屢日詣臺,舊症添劇,渾身麻木,精神昏憒,實有頃刻難支之勢。此際以賓對,天牌狎臨,擔曳隨詣,拜章徑歸,臣罪至此,尤無所逃。伏願速賜勘處,以嚴邦憲,俾便救護,千萬幸甚云云。答曰,省疏具悉。爾其勿辭護焉。
執義李光湜疏曰,伏以臣之忝叨見職,已月餘矣。數次陳懇,未蒙遞解,連日尋單,見阻喉司,一味蹲據,有若無故行公者然。此豈私分之所自安者哉?況臣之母病沈淹,長在床褥,顧此情理,實難離捨。而且賤疾越添於日昨陪扈之際,頑痰上衝,拘攣作痛,嘔逆兼發,虛汗如瀉,氣眩喘急,頃刻難支。以此病狀,時月之內,萬無供職之勢,玆於牌召之下,不敢坐違,忍死隨詣,仰暴危懇。伏乞聖慈,俯垂諒察,亟許鐫削臣職名,仍治臣逋慢之罪,以肅朝綱,以安微分,千萬幸甚。臣方有疾聲之呼,何暇念及他事,而略有所懷,敢此附陳焉。生民休戚,係於守令,而益山郡守金必祜,騃不曉事,政委下吏,一境嗷嗷,如在水火,康翎縣監趙鳳仁,鄙瑣殘劣,矇無知識,奸妓與政,民受其害。如此之人,不可置之於字牧之任,臣謂兩邑守令,一倂罷職宜矣。考績之法,事體嚴重,全羅監司鄭亨復之情勢,未知如何,而前後催促之下,終不封啓,道臣雖於已遞之後,亦有封啓之規,則豈可居其職,而不奉朝令若是乎?金石之典,將未免由此而壞矣。其在飭勵之道,不可不嚴加責罰也云云。答曰,省疏具悉。湖南道臣推考,殿最其卽擧行,金必祜·趙鳳仁事,其更詳察處之。爾其勿辭護焉。
沈星鎭啓曰,卽伏見全羅監司鄭亨復殿最啓本,則守令無一人居下,殊無嚴明殿最之意,推考,何如?傳曰,允。
上在昌德宮。停常參·經筵。
沈星鎭啓曰,大司憲未差,執義李光湜,掌令安栻親病受由,崔逵泰,持平李師祚在外。今日以監察茶時之意,敢啓。傳曰,知道。
傳于沈星鎭曰,今則有眩氣,招左相時同爲入侍事,遣史官傳諭。
鄭必寧啓曰,左副承旨吳遂采,同副承旨鄭俊一,今日俱不仕進,竝卽牌招,何如?傳曰,允。
沈星鎭啓曰,司諫任震夏,下諭後過限不上來,依定式遞差傳旨及禁推傳旨,捧入之意,敢啓。傳曰,知道。
鄭必寧,又以戶曹言啓曰,依傳敎,右議政趙顯命今三月朔祿俸,令倉官更爲輸送于本家,則以爲,方在引病求免之中,常祿不敢冒受云。祿俸又不領受,何以爲之?敢稟。傳曰,令倉官更爲輸送。
沈星鎭,以義禁府言啓曰,慶尙監司狀啓,據刑曹粘目內,晉州前牧使朴弼幹,移本府置處事,允下矣。朴弼幹,頃以他罪,旣已拿囚,以此添問取招之意,敢啓。傳曰,知道。
上在昌德宮。停常參·經筵。
夜五更,月暈兩珥。
鄭俊一啓曰,大司憲未差,執義李光湜呈辭入啓,掌令崔逵泰,持平李師祚·李燮元在外,掌令安栻親病受由。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李益炡啓曰,左副承旨吳遂采,今日不爲仕進,卽爲牌招,何如?傳曰,允。
鄭俊一,以侍講院言啓曰,當此書筵日開之時,講官不可不備員,而司書吳彦儒,謂有親病,連呈辭單,不爲行公,卽爲牌招察任。兼輔德·兼說書未差之代,後日政盡數差出,以爲備員之地,何如?傳曰,允。
沈星鎭,以禮曹言啓曰,今三月初七日禮曹堂上,騎判·戶判·訓鍊大將來待引見入侍時,明陵水道若堙塞,則當改築,而不然,而所排磚石猶完固,則不必改築,問于陵官,更稟,可也事,命下矣。問于陵官,則所報內,陵上後腦地形雖微高,而左右散流之外,當歸於當中開道處,而元無堙塞之事,亦無泛激之慮云。令陵官今夏潦雨後,堙塞形止牒報後,稟處,何如?傳曰,允。
吳遂采,以兵曹言啓曰,今番分防出身申大儁·李如圭·柳斗國·唐瑞漢等,俱以親年七十,無兄弟獨身,依例除防納米事,呈狀,故取考帳籍,則果如所訴矣。赴防出身之親年七十,無兄弟獨身者,許令納米,已有定奪。今此申大儁等,竝依例除防納米,何如?傳曰,允。
沈星鎭,以奉常寺官員,以都提調·提調言啓曰,本府祭享物種熟設薦進之役,專責於熟手,則六十名啓下,尙患於不足。而近來以來,本役繁重,又無料布,故都下人民,以熟手爲業者,必先投入於各軍門內司及宗班家,以爲謀避之淵藪。而許多逃故,不能充代,莫重祭享,時無以充數定送,故曾自本寺,勿論各軍門,軍兵充定之意,啓下蒙允。蓋以國家所重,莫先於祀典,而謀避之類,不得不刷入充數故也。頃日御營廳草記,謂之軍兵勿侵,曾有定式,而八名熟手,盡請還屬,已是前所未有之擧。今番摠戎廳又爲草記,至請還屬四名,卽今餘存熟手,俱是各廳待年之類,其所圖頉之草記,必將次第而起,勢將無一人立役於祭享時而後已。大抵軍兵,莫大於三軍門,故曾在先朝,訓局元額軍,有入於本寺啓下熟手,則訓局以朝令內三局精兵勿爲移送工匠之例,啓請蒙減。而今此御營廳八名,皆非元額赴陣之士,而名之以待年軍兵,則額外許頉,曾所未聞。至於摠戎廳軍兵,又與三局迥別,且自本寺啓下,摠戎廳四名,已經五年,其前終無一言半辭之請頉,忽有此草記之煩請,事體誠極未安。其在朝家重祀典之道,不可一任其紛紜橫奪,御營廳金挺澤等八名,摠戎廳尹時億等四名,依前本寺啓下。永屬使役,自今以後,申飭各軍門,內司投入圖頉之類,一倂勿施,俾無祭享時熟手苟簡之弊,何如?傳曰,允。
上在昌德宮。停常參·經筵。
昭憲王后忌辰齋戒。
卯時,日有右珥。
吳遂采啓曰,大司憲未差,執義李光湜再度呈辭留院,掌令崔逵泰,持平李師祚·李燮元在外,掌令安栻呈辭。今日以監察茶時之意,敢啓。傳曰,知道。
又啓曰,都摠府郞廳來言,闕內各入直軍兵夜巡檢云矣,敢啓。傳曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調李周鎭,副提調李益炡啓曰,伏未審日來,聖體若何?氣憊眩氣,其有差勝之勢乎?觀二三日欲進茶飮事,旣有下敎矣。今日臣等率諸御醫入診,詳察聖候,議定當進與否爲宜。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候已下敎,而予則眩憊一樣,蔘橘茶爲先三貼劑入,待下敎入侍,宜矣。
以承傳色,口傳下敎曰,已下敎,而錢數拔於朝紙中,以此承傳色,口達,可也。
藥房口傳啓曰,依聖敎蔘橘茶進御事,反覆商議於未入侍諸御醫,則以爲,人蔘三戔重茶飮進御,宜當云矣。
傳于沈星鎭曰,氣雖一樣,而爲民之道,不可如是,左相·秋判·審理使,使之入來,領敦寧同爲入侍。
沈星鎭啓曰,左議政宋寅明與秋判李宗城,審理使趙明履,依下敎來待,領敦寧金在魯,亦爲依下敎來待矣。傳曰,詣閤。
吳遂采啓曰,藥房提調李周鎭同爲入侍事,微稟。
沈星鎭啓曰,校理李台重,下諭後過限不爲上來,依定式禁推傳旨,捧入之意,敢啓。傳曰,知道。
以許彙爲假注書。
檢閱李基德疏曰,伏以臣罪罷未幾,恩敍遄下,官銜如舊,召命遠降,恩榮所曁,桑梓動色。臣聞命就道,昨始來伏私次,今於天牌之下,宜卽竭蹶趨承。而第臣於向日重臣筵奏,實有所惶駭不自安者,此事委折,不容不一番陳暴。故參判李承源,卽臣之族祖也。臣赴其喪次,主家旣無幹事之人,故臣以一家之誼,不得不代爲之主辦。而板商輩受價,而不卽納板,臣憫其殯斂之愆期,欲懲欺瞞之惡習,初果文移該曹矣。旋因該曹之回移,仍復停止,遂不捉囚,其間事實,不過如斯。重臣亦明知其不爲囚禁,而猶且費辭陳達,必欲以所無之事,艱辛求過,何其無同朝相厚之風也。臣實爲之慨然也。此固臣難進之一端,而且臣於下番翰林鄭純儉出六之命,區區私義,有不容苟然冒進者。蓋本館下位之不得橫出,自設館三百年以後,格例甚嚴,便同金石之典,永久遵行,莫之或改。此則不待臣縷縷,而伏想聖明亦已俯悉矣。今此純儉之出六,未知緣何名,而大僚之陳達,亦未知何所據也。雖以純儉之十年參下爲說,而其付翰林,則不過數月耳。右位麻列,而弁髦前例,忽地橫出者,前所未有之事也。且聞大臣,以格例則不然爲達云。旣明知其格例,而必請陞六者,何其爲一純儉地,而獨不恤館規之壞盡耶?一自薦變爲試,如臣等輩,亦得倖占,恒懼壞損故規,重爲一世之所譏侮。而此等格例,亦且自臣身而掃地無餘,則臣固不足言,其於貽羞史局,何哉?純儉自初撕捱,已涉無謂,中間一出,恭行下番之役,旋又無端徑出。處義郞當,固已可笑,而畢竟陞六而後已,此其意,不過不屑爲臣等之下番也。在臣自處之道,惟當循已慙恧,任彼作弄。而臣雖萬萬無似,旣稱右位,則許其陞出,苟然代直,求之館例,參以事理,寧有是乎?前或有下番橫出,而因右位之爭執,雖已經臺省之後,亦卽還降。雖以近例言之,閔百昌·兪彦好,或因賞典,或因別薦,大臣陳達出六,而其時右位趙載德,援例陳疏,終至還降,則今此純儉未還降之前,臣之去就,更無可論。伏乞聖明,亟命還降,以存館規,且治臣前後慢命之罪,以肅頹綱,以靖私義,不勝幸甚云云。
以檢閱李基德上疏,傳于鄭俊一曰,無前例之可準,此疏給之。
江原監司金尙星疏曰,伏以臣之父母墳山,在於京畿漣川地,臣方猥膺藩寄,將致曠廢省掃。霜露怵惕之感,寤寐靡寧,玆敢略陳短疏,仰瀆情懇。伏乞聖慈,曲賜體諒,俾於未辭陛之前,得以往來,則千萬不勝幸甚云云。答曰,省疏具悉。卿其依所請往省焉。
右議政趙顯命箚曰,伏以臣日者登筵,備陳哀苦情悰,冀蒙鞶褫之恩顧。禽誠淺薄,天聽愈邈,縷縷心腹之諭,有足以貫金石而孚豚魚,臣感激涕泣,銘鏤在中。旣不能更入文字,又不敢遽尋長單,措身於進退之間,而迄無下落,臣實自愧,人謂斯何?蓋臣自承聖敎,不忍違拒,且自知區區拗執之爲過中,以心語口,反覆譬曉,思所以寬著胸襟,脫然闊略,以爲奉承德意之地。而無奈褊性難化,病勢益痼,雖欲勉强,有不可得。臣於此,誠亦無如之何矣。人之所恃而爲生者,寢與食爲重,而臣之無寢食,久矣。近因去就靡定,思慮多端,炎火益熾,如膏自煎,氣血日以益耗,肌肉日以益脫,醫者診之,以謂勞火所祟,在法難治。此蓋臣亢滿已極,命數將窮而然也。臣於昨筵,提及臣兄遺箚事,殿下惻然悲之矣。臣其時歸自嶺南,追聞臣兄臨纊,始承勉副之批,口雖不能言,尙能攢手鳴謝,仍而瞑目云。臣於此,實仰殿下慈仁體下,有以安逝者之心,而竊獨悲臣兄不能稍延縷命,十年憂勞之久,而一日愉快之暫也。今臣狗馬之疾,雖不至於朝夕且死,而斷斷血心,必欲一解相職於未死之前,實與臣兄無異也。殿下旣許之於臣兄,而獨不可以許之於臣乎?與其許之之晩而靡及,孰若許之於早?使之放心安意,任便調息,或庶幾於萬一之幸,而無憾於天地生成之仁也。臣言至此,不勝哽咽,倘殿下俯賜矜察,必不待臣言之畢,而思有以處臣者矣。伏願殿下,哀臣憐臣焉。抑臣與首相同去就之義,聖上亦嘗褒嘉之矣。今則首相已遞,臣若仍據職次,則處義矛盾,不成事理,此又臣必遞之一案也。伊日筵中,專以本來情病爲言,故聖敎之下,囁嚅不對,然揆以廉義,終不可但已。臣旣忝居大臣,去就之際,豈容苟且也云云。答曰,省箚具悉卿懇。頃已面諭,批旨略諭,而何復若此?方今眩氣,何能悉諭,其諭者惟一過字。卿須體頃日懇惻之敎,安心勿辭,其卽視事,用副此意。仍傳曰,遣史官傳諭。
江華留守李秉常疏曰,伏以人臣辭職,例有疾病情勢兩岐,而疾病則可令調理而竢間也,情勢則可以開釋而勸出也。惟臣所陳致仕之請,非如斯二者之隨時勉强,自有禮經不刊之昭訓。禮經卽聖人之所制定,雖以人主之尊,而有不可放忽,當之者不請則已,其或有請自當,如臣前疏所云,照例施行之爲。況臣雖無目下情勢之可言,而數十年罪廢栖遑,釁咎狼藉,不可以聖明之滌蕩抆拭,而有所自恕。時或反省默數,輒踧踖惶懼,身方見縻榮寵,而猶若重負大何。言其疾病,則宜死已久,尙支殘喘,只惟聖庇是賴,已不可與論於奔走鞅掌之事,則此眞古人所謂三宜去者,實不知殿下何爲而靳許也。若以爲年至者未必盡去,則此亦有說,其間或有精力尙旺。而係國家重輕者,固不敢任自行止,亦或有已至篤老,自在朝家愍勞之中者,不必煩請休致。若臣者,魯鈍無能,多病早衰,雖在强仕之年,已非需世之具,徒竊廩祿,無足有無,眞如太倉之鼠,江海之鳧。而上旣不足方,下又不至篤老,尙不免充備於記識檢擧之數,特彼此不當,公私無據之一冗臣耳。若以臣爲三朝舊物,而視同簪履,不欲一朝遽捨,則臣雖冥頑,亦豈無生逢堯·舜,不忍便訣之心哉?第臣之姓名,特姑掛朝籍,實則僻處窮巷,絶意當世。蹤跡罕到於廷班,耳目不及於時政,殆無異已致仕之人。雖獲眞箇致仕,筋力所及,戀慕所至,朝賀進見,謹當以時不廢,此亦與在朝何異?斯在臣不過爲得免撕捱,自在優閒之幸,而於朝廷,無甚關緊矣。若以爲此異循例辭職,不可以一二疏,而輕易許施,則是尤非所望於殿下者也。今日朝廷之所害,莫如文具,殿下旣深知此弊而務袪之。試以臣曾所擔著者言之,至於任如文衡之重,而重事纔過之後,圈令旣降之下,擧卽一疏許副,無少留難,其所以痛革彌文,克體下情者,吁亦至矣。不但臣心之私自感頌,搢紳傳說,莫不欽仰艶嘆。今於考禮應行之典,尤何用文具也哉?殿下明如日月之容光必照,仁如天地之無物不遂,苟於斯三者,深察事理之所在,必不竢終日,而有所處矣。只緣臣本來膚淺之誠,短陋之文,老益衰薄拙澁,不能齋沐致虔,明白敷陳,至有此聖鑑之偶漏耳。臣方愧悚,不宜復事煩瀆,而格外蹲留,一日爲悶,此固終不可小緩也。臣本脆弱,實不期延到此限,而此事之庶或僥倖,隱自經營,已在出身初頭。乃反因循遲回於年數旣至之日,只以寂寥數章,草率塞責,依舊偃帶職名,强曳殘骸,還趨鍾漏之間,復隨冠冕之後,其將爲何狀人也。此臣所以必欲了勘於未入脩門之前,免爲曹隷街童之所指笑,此在據禮應免。雖不暇贅陳病狀,而病已奄奄,死在朝夕,竊恐遽先溘盡,仍爲未瞑之鬼,尤欲趁此神識未至全昧之時,蒙被恩兪,得以藉手入地,其情亦慼矣。伏乞聖慈,念古禮之峻防,諒老臣之至懇,亟許納還官誥,俾以三字榮銜,歸謝宸陛,以侈聖渥,以安微分,不勝萬幸云云。答曰,省疏具悉卿懇。前批旣諭,卿何復請?卿須安心,勿辭察任。
司書吳彦儒疏曰,伏以臣老母四十年痰飮之症,已成難醫痼疾,或間年而發,或年年而發,而發輒危苦。惟其十數年以前,年不甚老,氣不甚衰,藥或有收效之力,而病不至澟綴之境矣。自近年以來,年紀已邁,氣血漸衰,且經創古喪禍,積受傷毁。入春以後,舊痾復肆,長在床褥,重以氣喘火嗽,交相闖發,痰升則神昏,氣逆則膈煩,以至廢飮啖失寢睡者,今已屢朔矣。老人元氣,日漸消削,殆有澟澟之憂,蓋前冬獰寒,今春惡風,積受外傷而然也。臣之從前供職,實非情理之所敢安,而秪緣胄筵日闢,睿學月就。臣旣職忝宮僚,蔑學淺識,雖無足以絲毫裨益,而顧此區區延頸之忱,惟以昵陪歧嶷之儀,周旋講討之列,持以爲榮,遲徊不去,以至于玆矣。自數日以來,母病忽復添劇,詣般症樣,無非可危可惡,比前病狀,不啻落下數層。今方多試藥餌,少無見效,只自方寸焦熬,遑遑罔措。忽於此際,以番次之苟艱,至有本院請牌,繼以有恩召,臣聞命憫蹙,不知所以去就也。以此情私,旣無承膺之望,敢以懇迫情實,略入文字,唐突呼籲於孝理之下。伏乞天地父母,特推慈念,俯諒微懇,亟治臣違傲之罪,以肅朝綱,仍削臣見帶之職,俾護母病,千萬幸甚云云。答曰,省疏具悉。爾其勿辭護焉。
乙丑三月二十三日申時,上御熙政堂。左相·秋判·審理使·領敦寧·藥房提調,同爲引見入侍時,領敦寧府事金在魯,左議政宋寅明,刑曹判書李宗城,藥房提調李周鎭,京畿審理使趙明履,左副承旨吳遂采,假注書沈墢,記事官鄭觀由,記注官李澤徵,以次進伏訖。在魯曰,春氣已盛,風日猶不佳,聖體若何?今日有眩憊一樣之敎,臣等不勝憂慮之至矣。上曰,眩氣月初猶能强作,至今不愈,難狀時多矣。周鎭曰,眩憊之候,雖因醫官所傳,已爲承聞,而卽今則何如?上曰,名言之則雖眩氣,氣憊難收,不痛而恙矣。周鎭曰,胸膈間往來之氣,若有某物進御,則似有稍下云,今亦一樣乎?上曰,痰挾氣若滯,而時時如此矣。寅明曰,日氣乖常,雖無病之人,亦易生病矣。上曰,日氣乖常,雖如鐵之人,能無傷乎?在魯曰,煉臍後,所傷處其已快差乎?上曰,今則愈矣。在魯曰,煉臍有效乎?上曰,猶有氣,此則難可速愈矣。在魯曰,大王大妃殿氣候,何如?上曰,慈殿氣候,湯劑進御後,少愈於冬間,而水剌厭進之節,一樣矣。周鎭曰,聞醫女之言,則諸症候,自用補劑,少有所減,口味辛症,亦似稍勝,似得藥路,誠爲多幸。而水剌厭進之候,亦爲何如耶?上曰,藥路不誤可幸。而咳嗽自冬至今,尙未愈,喉乾之候,補劑進御時差勝。而水剌一節,尙一樣矣。寅明曰,補劑不可不連用矣。上曰,根柢深矣。補劑進御時,則有少差之候矣。在魯曰,王世子氣候,何如?上曰,好過。近來則頗實矣。卿今則遞師,而講讀滋味,尙未得,是可悶矣。在魯曰,瞻望與所聞,睿質夙成,非比常人,且近聞賓僚之言,則文理已達,以此夙成之質,趁此時加意勤學則尤盛矣。周鎭曰,臣近來連入書筵,神氣之完實,誠如下敎,而睿學日就,文理漸達,私心不勝喜幸矣。上曰,讀書而不知其味,是可悶矣。宗城曰,睿質雖夙成,尙在沖年,讀書之味,固難知之矣。上曰,方讀善行篇,此篇尤多可觀,使之多讀,而不知其滋味矣。在魯曰,聞小學夏間當畢,而講冊之外,兼看他書,以爲漸就之資則尤好矣。上曰,讀書時,高聲讀之,非心好聲高,而十巡之讀,其間頗遲。使讀勸學文十巡,則以講冊易略,難爲兼讀云矣。在魯曰,國家例有拘忌,日書筵停時則召對爲之,不至有間斷好矣。上曰,所達好矣。而此一嶺也,宜有闊狹,厭讀由於氣多,折其氣然後,講學可以著實,而以聰多之故,不多讀而能誦之。予欲其粗,而渠恐其略,然而初則以略栍爲苦,而近來則亦無甚苦之意矣。周鎭曰,頃日書筵誦讀,不如前日,故告以略栍,則顯有無顔之色。臣等退出後,仍於開筵處,勤讀六七番後入宮云,而翌日書筵,果爲通矣。上曰,如是之際,可得滋味矣。周鎭曰,頃於書筵,東宮以汲黯之戇,戇字俯問,故臣以愚直仰對。臣又以高允直辭以對事,仰問之,則東宮答以高允則善,太子則非。臣又問太子所非處,則答以以直告之,而請赦其死則宜矣。睿學明透,識見卓越,踰凡人多層,臣如有所得,歸詑朝廷諸臣矣。寅明曰,東宮講學,爲今日第一急務。而帝王家學問,異於匹士,不在章句講讀之間,輔導之責,專在賓僚。曾在顯廟朝,先朝在東宮時,兩宋先正,薦趙復陽,爲賓客五六年,其輔導之功,甚多矣。卽今賓客李縡若上來,則豈不爲幸?而聞其風病甚重,勢難上來云。有不可一向虛縻,今姑許遞,而其代不可不各別擇差久任矣。李宗城好矣,而方爲司寇之任,元景夏·吳光運,優於文學,洪象漢亦以文學見稱,此數人中擇差,何如?上曰,元景夏好矣。寅明曰,元景夏當誠心開導矣。然則李縡左副賓客之任,今姑許遞,何如?上曰,依爲之。賓客許遞事,出榻敎上曰,今日見卿,不但愧心,亦愧史官,予則誠淺,而卿容甚衰矣。爲卿少休,姑爲勉許,而予於卿與右相,有慨然者,予之所望於卿等者,何如?而卿以往事爲嫌,至於必遞,右相則曾以求放心爲言矣。以趙徵事引入者,其心必動矣。予於右相,尤有慨然,必欲與領相同去就者,尤非矣。今則心傷,恐易生病,左相近日見之乎?寅明曰,近日則不得往見,而以此何至生病乎?在魯曰,臣之必遞之義,前後已陳之矣。屢月相持,了當無期,焦鬱迫隘以過矣。終蒙體念之恩,得此許遞,感泣不知所達矣。上曰,卿於國事,在位去位,有何殊也?今日審理使狀啓中,可生者或斃,則寧不惻然,卿亦詳陳所見爲可。今則雖非時任,而原任之參次對,旣有古例,後日次對,卿亦入參,宜矣。在魯曰,臣本以虛薄之人,傷於勞瘁已多年,衰敗無餘。不但近來情境而已,今則釋負之後,心猶差可。家內過窆葬事後,若不添病,則當入對,而今則病難强矣。上曰,予亦氣衰,月異而歲不同,前則往來東朝時,不知其勞,今則喘甚。今番皇壇享祀時,夜不得參禮,只於其前日晝奉審,往來而已。是知衰甚,雖有少時登陟之念,而氣力難强,雖無此時苦痛之處,而自然呻吟以過矣。寅明曰,日氣如此,必思保嗇聖躬之道,勿以常時好氣力爲恃,而數月則尤加愼護,無至聖候之損傷,宜矣。在魯曰,氣力衰後,雖有少時心,强作而已。若或將事,則痛出於心,自然不能振,殿下方在靜攝中,必思衰年養嗇之方,宜矣。寅明曰,以諸臣中言之,如趙遠命·李聖龍,常時養病之人,而年踰七十矣。上曰,養嗇之人,勝矣,亦見輕身之人,能長壽者矣。寅明曰,大抵保嗇之人,勝矣。周鎭曰,殿下方在靜攝中,而常時調攝之節,不如凡人,群下悶迫之心,深矣。臣在保護之任,心常切迫,而久未承候,今日亦有可仰請者,故隨大臣入來矣。在魯曰,心所欲爲之事,亦有不得爲之時,情禮雖或有未伸處,保嗇之道,宜先思之矣。上曰,近來予或有虛乏時,此亦氣衰之致。聞醫官言,則申思喆於所坐處,列置飮食云,然乎?宗城曰,申思喆於前後左右,無論實果,羅列飮食矣。上曰,常時然乎?宗城曰,然矣。垂老之境,不但思喆,人皆然矣。上曰,予欲爲此,則豈不如其人,而本習不如此矣。宗城曰,以千乘之尊,其在居養之道。若有虛中之時,則何必過自堪耐乎?閭巷之人,亦或有過時之慮,常以是備之矣。在魯曰,衰年所扶持者飮食也。若有虛乏之時,則頻頻尋某物,進御宜矣。周鎭曰,殿下每於保攝之節,不爲致意。諸臣引接之際,每致夜深,雖不覺其時之有害,一日如此,二日如此,不知不覺之中,此爲受傷之端,下情豈不悶迫乎?虛中之時,欲尋某物,則持來之際,易致過時,請於臥內,恒置某物,以爲頻頻進御之地,何如?上曰,持來之際過時云者,誠然矣。予之性稟,療飢之物,雖在傍,亦忘之矣。周鎭曰,頃日藥院直宿時見之,則沈聖希袖中,或置療飢之物,頻頻啖之矣。上曰,予謂沈聖希年少,頃聞之則已踰六十云,晩年登科乎?周鎭曰,與臣同榜矣。上曰,審理使已竣事而來乎?明履曰,已竣事矣。上曰,秋判告檢狀,宗城讀楊州囚六奉·尙云打殺南枝孫獄案。上曰,己丁卽南泰昌之婢妾,而泰昌其時往何處耶?常時行事可知矣。宗城曰,臣待罪畿伯時,已知有此獄,而泰昌之罪,臣欲治之矣。上曰,此亦不告官擅殺之類,而己丁,以執權之婢妾,泰昌能爲其姪而復讎,打其妾而投江,此則差可矣。宗城曰,今則法綱解弛,殺人之法亦解,此可悶矣。上曰,秋判爲儒臣時,必欲生人,爲監司時,則必欲傷人矣。宗城曰,監司與審理使有異矣。上曰,雇工中原法則與奴同矣。向日亦有入三省罪人者矣。宗城曰,然矣。上曰,此獄欲爲酌處,於大臣之意,何如?在魯曰,臣雖未見其文案,而酌處則無異議矣。寅明曰,首謀者償命,手犯者在逃,宜有參酌之道矣。上曰,承旨書判付。此事非特六奉·尙云之加功,無的指。大抵泰昌,其雖不告官擅殺,旣殺己丁,首謀者已償命,不可爲加功。成殺獄兺不喩,手犯三奉已逃,此可謂罪疑惟輕是去乎?六奉·尙云,參酌島配爲良如敎。宗城讀楊州囚林八同蹴殺李石萬獄案。上曰,秋判之意,何如?宗城曰,八同乘醉敺打,似無必欲殺之意矣。上曰,大臣之意,何如?在魯曰,其檢狀,有可疑者矣。寅明曰,無實因緊關處矣。上曰,承旨書判付。八同初雖敺打,醉中相詰,初無欲殺之心可知是旀,其檢狀亦無實因緊關處兺不喩,諸囚之供皆曰,石萬赴水拯救云,而檢狀亦有針痕,此可謂罪疑惟輕,審理使結語,不無意見。參酌遠配爲良如敎。宗城讀砥平囚斗今打殺三禮獄案。上曰,秋判之意,何如?宗城曰,殺人則無疑矣。上曰,大臣之意,何如?在魯曰,此亦無欲殺之意者矣。寅明曰,審理使結辭中語,不無所見矣。上曰,承旨書判付。斗今之殺人,似乎無疑,此亦初無欲殺之心可知,而審理使結辭中,因諸囚之供,所謂觸風之說,亦不無意見。宜施惟輕之典,參酌定酌爲良如敎。宗城讀振威囚永每蹴殺小烈獄案。上曰,秋判之意,何如?宗城曰,此亦殺人則無疑,而其中有可恕之端矣。上曰,大臣之意,何如?在魯曰,永每之敺打無疑矣。寅明曰,諸招中傷處有相左者,此可疑矣。上曰,此一時所爲之事,人以淫行證之,則人情孰不痛之乎?承旨書判付。以人情推之,乘憤敺打,似是永每,而以檢狀傷處觀之,相左諸招,審理使起疑,不無意見。參配遠配爲良如敎。宗城讀抱川罪人同伊獄案。上曰,秋判之意,何如?宗城曰,此罪人於官門咫尺之地,殺人狼藉,而使其屍親,以自縊爲言者,尤極痛駭。此則斷不可傅之生議矣。明履曰,蓋同伊之母,別樣健壯,抱其腰而亂搗,致此孕婦之致斃,而同伊則不過數次犯手而已。考見文案,別加詳問,則多有可生之端矣。宗城曰,以二十五六歲之壯男,雖數次犯手,豈下於五十歲女人之犯手乎?況同伊膂力過人云矣。上曰,秋判爲道臣時,見同伊乎?宗城曰,此獄事,出於臣畿伯時後,而臣於向來省墓歸路,爲見臣叔,歷入楊州。臣之從弟宗白,方爲楊牧,畿伯以宗白,定剛明官,委以此獄。臣行到日,適値其同推,果見之則其相頗好。今雖更推,前頭啓覆時,必不死矣。況此罪人,家契饒富,勢力甚多云矣。明履曰,臣亦聞其有勢力,疑其獄情,細細推究,而別無可死之端矣。臣旣承審理之命,欲體欽恤之聖念,凡當獄案,十分詳愼,唯恐可生者之或死,大抵決獄,當從其疑信而已。有何勢力之可言者乎?上曰,秋判與審理使之言,於大臣之意,何如?在魯曰,臣意則與秋判同,此罪人殺人無疑,斷不可生矣。寅明曰,以審理使文案見之,則不可斷死,而秋判之言,亦有意見矣。大抵同伊之多勢力,不無獄情可疑之端矣。上曰,秋判之爭難如此,更査,可也。命承旨書判付。初意則審理使結辭的確,意亦同也。司寇之臣,據法爭難,看證人及貴巾,幻供舞法,其涉巧詐,令本道爲先嚴査狀聞爲良如敎。上曰,卿等知予意,夙宵兢惕有在,問此獄事,亦有意矣。寅明曰,聖上欽恤之意,臣等豈不知乎?宗城曰,此啓本非可回啓者,下政院,何如?上曰,依爲之。寅明曰,備邊司有司堂上方有闕,以趙載浩差下,何如?上曰,依爲之。出榻敎寅明曰,吏曹參議趙載浩,以下大夫,連事違牌,有傷朝體,改差,何如?出榻敎寅明曰,夏享大祭,親行有命,而靜攝之中,況有眩憊之氣,何可親行乎?伏望抑情命攝焉。上曰,予非固執,予若氣不愈,則不待卿等之言,當命攝矣。在魯曰,情禮雖或未伸,豈不念玉體之重乎?方當靜攝之中,豈可徹夜將事乎?此非持難事矣。周鎭曰,聖候雖非靜攝之中,而四五月兩朔,尤宜各別致愼,況此靜攝之中,豈可徹夜將事乎?宗城曰,靜攝中調將之節,不可不愼,達夜將事,斷不可矣。寅明曰,今日已迫曛,水剌過時,臣等不敢達長語,當於數日後,更以此求對矣。在魯曰,今日快賜允許,好矣。上曰,近來有吾衰之歎,心甚戚戚矣。以匪風·下泉之意,雅樂制後,必欲一聽,而皇壇享禮,亦未克躬參,享先亦當以誠實。予若氣愈,可以躬行,而不然則雖非卿等之請,亦當命攝矣。寅明曰,湖西伯狀聞,下之,何如?上曰,欲下敎而未果矣。於卿意何如?寅明曰,此狂易而不知其父之人也。上曰,秋判之意,何如?宗城曰,此不可專諉之狂易矣。上曰,此文案,秋官與大臣,消詳以達,可也。上曰,畿內守令,此外無可言者乎?明履曰,此外無可達者,而臣之啓本中所褒,非爲請施賞典,只以守令治不治,上聞之矣。上曰,自備防役,畿內則不可謂之要譽乎?明履曰,畿內則異於他道,以畿邑之殘薄,自備而防役,爲難事矣。寅明曰,此是別役,如陵幸時植炬之類是已,不爲收斂,自官措備。此是惠政,畿內則此等防役,不可謂之要譽矣。在魯曰,臣有私情可達者矣。來月念前,有三十里地往來事,原任之郊外往來,不必下直。臣亦不爲下直往來,何如?上曰,依爲之。寅明曰,臣亦有區區私情矣。父母墳山,將欲遷窆,以來月望後定日矣。此不過旬日之間可以往來,敢此仰達。上曰,速爲往來,宜矣。上曰,向來耳目之官,今已到配乎?遂采曰,耳目之官,李永祿乎?上曰,然矣。遂采曰,到配似已久矣。上曰,飭勵已行,李永祿放送。出榻敎諸臣以次退出。
上在昌德宮。停常參·經筵。
昭憲王后忌辰。
鄭俊一啓曰,大司憲未差,執義李光湜再度呈辭留院,掌令崔逵泰,持平李師祚·李燮元在外,掌令安栻呈辭。今日以監察茶時之意,敢啓。傳曰,知道。
沈星鎭啓曰,檢閱李基德原疏,旣有給之之命,卽爲牌招,何如?傳曰,允。
上在昌德宮。停常參·經筵。
下直,廢茂山萬戶金海珍。
辰時,日暈。
鄭俊一啓曰,備邊司郞廳來言,今日賓廳坐起日次,而纔經登對,數日間差退來會云矣,敢啓。傳曰,知道。
沈星鎭啓曰,今日賓廳坐起,旣已頉稟,所當持公事入侍,而上候方在靜攝中,不得入侍之意,敢啓。傳曰,知道。
鄭俊一,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又啓曰,憲府連日監察茶時,事甚未安,除在外·呈辭受由外,掌令安栻,卽爲牌招,何如?傳曰,允。
鄭必寧啓曰,左副承旨吳遂采,今日不爲仕進,牌招,何如?傳曰,允。
備忘記,傳于鄭俊一曰,今下弓矢,廢茂山萬戶金海珍處給送。
鄭俊一,以都摠府言啓曰,去夜發遣郞廳,各處巡檢,則扈衛軍官朴思重,無端闕直,事極驚駭,令攸司依法科罪,當該別將,難免其責,推考,何如?傳曰,允。
沈星鎭,以樂器造成廳言啓曰,本廳事役緊重,而提調趙觀彬,筵敎開釋之後,陳疏承批,而尙不行公,事甚可慮。令政院稟旨牌招,郞廳李延德,啓下催促之後,久不上來,殊甚未安。更爲分付於本道監司,俾卽上來之地,何如?傳曰,允。
又啓曰,因樂器造成廳草記,本廳事役緊重,而提調趙觀彬,筵敎開釋之後,陳疏承批,而尙不行公,令本院稟旨牌招事,允下矣。提調趙觀彬,待明朝牌招,何如?傳曰,允。
又以吏曹言啓曰,考見全羅道殿最啓本,則金溝縣令金弘澤,以事皆有期,盍亦勤勵爲目,茂長縣監李聖運,以今所責勉,更宜簡詳爲目,高敞縣監韓錫坤,以數遞爲弊,細過姑恕爲目,海南縣監金廷鳳,以善政之行,在於束吏爲目。上項四守令,題目八字之中,無一褒語,俱是貶意,則宜置下考,而置諸中考。珍島郡守鄭世章,以所戒者酒,爲題目,則宜置中考,而置之上考。殊無嚴明殿最之意,道臣推考,該邑守令,竝罷黜,何如?傳曰,允。
鄭俊一,以義禁府言啓曰,平安道肅川府投畀罪人李永祿放送事,承傳啓下矣。放送之意,分付道臣,何如?傳曰,允。
又以義禁府言啓曰,弘文館校理李台重禁推傳旨啓下矣。李台重時在公洪道結城地云,依例發遣府羅將,拿來,何如?傳曰,允。
鄭必寧,以戶曹言啓曰,依傳敎,右議政趙顯命今三月朔祿俸,令倉官更爲輸送于本家,則以爲,方在引病求免之中,常祿不敢冒受云。祿俸又不領受,何以爲之?敢稟。傳曰,令倉官更爲輸送。
吳遂采,以禁衛營言啓曰,近來海西別驍衛,漸不壯健,至於戰馬,尤多駑駘,莫重軍政之疎虞,誠極寒心,故累加申飭矣。新番別驍衛,今日點考,則戰馬疲鈍,視前尤甚。別驍衛一名,則雖稱十五歲,短小稚弱,不合馬兵,本道兵營,豈不檢飭?如是苟充上送,事甚駭然,當該兵使鄭纘述,從重推考。此後軍與馬,各別嚴飭,俱以壯實,充定上送之意,分付,何如?傳曰,允。
乙丑三月二十五日,以北兵使狀啓,上年春夏等殿最,成命之下,不卽奉行,惶恐待罪事,傳于吳遂采曰,勿待罪事,回諭。
掌令安栻啓曰,請逆坦孥籍,一依王府草記,卽令擧行。措辭見上請還寢泰績酌處之命,因令鞫廳,嚴鞫得情,夬正王法。措辭見上請瑞虎等兩賊孥籍,亟令王府擧行。措辭見上請徙邊罪人陸師聖依律處斷。措辭見上請物故罪人夏宅孥籍,亟令王府擧行。措辭見上請罪人沈亟寢島配之命,更加嚴鞫,期於得情。措辭見上答曰,勿煩。
上在昌德宮。停常參·經筵。
卯時,日暈兩珥。辰時·巳時,日暈。
吳遂采啓曰,大司憲未差,執義李光湜三度呈辭入啓,掌令安栻呈辭,崔逵泰,持平李師祚·李燮元在外。今日以監察茶時之意,敢啓。傳曰,知道。
藥房提調臣李周鎭,副提調臣李益炡啓曰,伏未審數日來,聖體若何?蔘橘茶進御之後,眩憊之候,其有差勝之勢乎?前劑入茶飮,已盡於昨日,今日臣等,率諸醫入診,詳察聖候,議定繼進當否,且有稟定事,趁早入侍,有不可已矣。大王大妃殿氣候,何如?湯劑亦已盡於昨日,繼進當否,宜卽議定。臣等不任區區憂慮,敢來問安,竝此仰稟。答曰,知道。慈殿氣候,已下敎,而湯劑加劑五貼以入。予則一樣,蔘橘茶加劑五貼以入,待下敎入侍,宜矣。大王大妃殿·中宮殿·賢嬪宮,藥房口傳問安。答曰,知道。
吳遂采啓曰,今三月二十六日,祿都目政事爲之之意,敢啓。傳曰,知道。
有政。
傳于沈星鎭曰,開政趁早爲之。
李益炡啓曰,今日政新除授承旨,待下批,仍卽牌招,何如?傳曰,允。
以刑曹參判望單子,傳于吳遂采曰,問于大臣,以正三品備擬以入。
吏批,判書李周鎭進,參判洪象漢進,參議未差,右承旨沈星鎭進。兵批,判書金若魯進,參判李重庚病,參議金應福進,參知洪鳳祚受由在外,右副承旨吳遂采進。吏批啓曰,臺諫闕員,今當差出,而擬望之人乏少,外任竝擬,何如?傳曰,允。
又啓曰,卽接東部牒呈,則奉事尹禹鼎,除授後過限未肅拜,依例改差,何如?傳曰,允。
又啓曰,本曹佐郞尹學東身病甚重,勢難察任,依例改差,何如?傳曰,允。
以金尙魯爲大司憲,兪宇基爲司諫,李夏宗爲獻納,李克祿爲正言,姜鳳休爲正言,金相福爲吏曹正郞,李宗迪爲大司諫,徐有常爲任實縣監,趙迪命爲江陵府使,曺命采爲茂長縣監,李守彬爲靈巖郡守,孫鎭民爲珍島郡守,李益蔓爲海南縣監,李徽曾爲高敞縣監,金尙喆爲修撰,李昌壽爲校理,元景淳爲兼輔德,洪益三爲兼校書校理,尹東輅爲金溝縣令,權爲同經筵,元景夏爲右副賓客,趙明履爲承旨,李宗白爲刑曹參判。
兵批啓曰,同知中樞府事李衡坤·鄭錫濟,僉知中樞府事元命益,病難供職,俱爲呈狀乞遞。西樞雖是閑局,不可虛帶,竝今姑改差,何如?傳曰,允。
管城將趙德中,前虞候金聲八今加折衝。副司直沈聖希·趙德中,副護軍金世元·鄭東良·金旭魯,副司果徐命珩·金聖運·趙載浩·宋昌明·任震夏·金尙喆·申檀·朴奎五竝單付。以閔百祥爲文兼,金鍾萬爲都摠都事,申復運爲淸江僉使,金彭齡爲龜山僉使。
沈星鎭,以禮曹言啓曰,來四月初八日宗廟夏享大祭親行時,王世子亞獻,例當行之,而方在沖年,不爲磨鍊,出還宮時,闕門外祗迎祗送之節,何以爲之?敢稟。傳曰,置之。
吳遂采,以英陵表石營建廳意啓曰,本陵表石,旣已營建,碑文簇子,亦已粧纊,數日內當爲奉入。儀仗一節,亦依齊陵碑文簇子奉入時例,擧行之意,敢啓。傳曰,知道。
鄭必寧,以戶曹言啓曰,依傳敎,右議政趙顯命今三月朔祿俸,令倉官更爲輸送于本家,則以爲,方在引病求免之中,常祿不敢冒受云。祿俸又不領受,四月朔祿牌,亦不出給,何以爲之?敢稟。傳曰,令倉官更爲輸送。
沈星鎭,以吏曹言啓曰,本曹正郞李壽海,身病猝重,勢難察任,依例改差,何如?傳曰,允。
吳遂采,以義禁府言啓曰,卽接月令醫員金斗運手本,則保放罪人李世馨病勢,今已向差云。還囚之意,敢啓。傳曰,知道。
又以御營廳言啓曰,本廳屬海西五番別馬隊五十名,標下軍一名,已爲逢點整齊矣。來四月初一日,與東營入直四番別馬隊替代後,舊軍放送之意,敢啓。傳曰,知道。
又以御營廳言啓曰,今此下番別馬隊別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以禁衛〈營〉言啓曰,來四月當一番前部前司屬慶尙道五哨軍兵逢點實數六百五十一名,十番海西別驍衛五十名,步軍標下一名,已爲點閱整齊。來四月初一日,與內外各處入直馬步軍兵等,依例替代後,舊軍放送之意,敢啓。傳曰,知道。
又以禁衛〈營〉言啓曰,來六月當二番前部中司屬黃海道五哨軍兵,當爲連續上番,而係是農月,故依事目,五月二十五日京中逢點,六月一朔立番,二番前部右司屬五哨軍兵,六月二十五日京中逢點,七月一朔立番,十二番·十三番別驍衛,一體調送,逐朔立番之意,本道監·兵使,預爲知委,何如?傳曰,允。
又以賑恤廳言啓曰,癸亥八月二十六日,大臣·備局堂上入侍時,領議政金在魯所啓,明川·吉州·利城·端川等四邑內需司奴婢壬戌年貢布,亦入於災減中,內司以蕩減代上下之意,屢度報備局,而昨·今年賑廳,代下無數,該廳事力,亦難酬應,未知內司用度之如何。自上若命參酌減給則或可,而自下不敢直請矣。上曰,參半代下,可也事,命下之後,依傳敎卽爲代下矣。卽者內司,以啓下手本內辭緣,更督當初減半之數,而玆事旣因其時傳敎,酌定減下,則今不當更爲擧論,何以爲之?敢稟。傳曰,置之。
判府事兪拓基上疏曰,伏以,臣私情所迫,徑還鄕里,罪在難赦,悚蹙冞切。及伏奉批旨,不唯不加之以嚴譴,至諭以俟其少間,卽爲上來,臣尤不勝感惶萬萬。第臣離老母五十日,而始得歸視,則神氣寢食,比臣在時,不特大損而已。在前春和之時,輒覺稍勝,而今年則日煖已久,尙爾憊頓。此亶由於荐曹喪慘,積有疚傷之餘,向來乍添少愈,至今猶未完復之致。臣政此憂憫澟澟之中。又自數日以來,老母宿患諸症,忽復猝然危劇,終日達夜不能成寐,所噉不過糜粥數勺許,而亦不能順下。連試湯藥,而少無分減,當其氣升痛極之時,殆若頃刻難支者然。臣方焦遑煎急,罔知所措。此時伏聞聖候眩憊未寧,進御蔘橘茶,而以臣卽今情理,萬無片時離捨,進詣承候之望。且切聞東朝所進瓊玉膏,提調近將出往監劑云,莫重保護之地,尤不容一任臣虛帶,以致許久曠缺,而數行文字,亦無暇締成辭理,僅此控籲於孝理之下。伏望聖明,亟命遞改臣藥院兼任,仍令卽差新代,俾得備員於問候議藥之列,則不獨在國體,萬分合宜。臣亦可以任便救護,少得自盡於人子至情,懇乞聖明,俯察而矜允,千萬幸甚。臣無任云云。答曰,省疏具悉卿懇。頃者之批旣諭,以卿此任,意槪深矣。其豈許副?卿須體小子慇懃之意,顧于今安心勿辭,俟其少間,其卽上來,用副此意。仍傳曰,遣史官傳諭。
右尹金尙魯上疏曰,伏以,臣頃暴衷懇,未蒙矜兪,公私誠大狼狽,而續有申控,煩瀆是愳,擅停春巡,擺例爲辜,遂乃不計顚仆,力疾在途。京兆寵擢之命,忽下於萬萬夢寐之外,臣聞命震悸,五內失守,蒼黃撤還,歷旬靡定,而司直之論,汔未有聞,匪分之資,難容久叨,則憂隘之極,冒萬死自陳而自劾之,以冀天地父母之頫諒焉。亞卿之秩,不可以濫與,命德之器,不可以虛假。今之所以與且假者,不識是何名也。以久次,則聲望之蔑蔑無如臣,踐履之淺淺無如臣,環顧在廷緋玉,孰非可以先於臣者?以績用,則臣固才智下,前後敭歷,只饕廩祿,外內奔奏,亡一施爲,及莅嶺臬,醜拙尤綻,有罪無可取矣,而公然以無名之謬恩,一朝加之於千不近百不似之身,在朝政,誠可謂失措,而在臣,其不祥,又孰甚焉?噫,以臣庸魯,僥倖遭逢,受恩罔極,與天同大,而事君無狀,涓埃未曾酬,蚤衰多病,陳力亦不從心,中夜點檢,事事皆罪,臣之負殿下大矣。惟是臣樹立素無足稱,本末猶未畢見,上欺天聰,下瞞同朝,推遷不已,驟躐至此。以臣一人之故,而累聖上則哲之明,來四方嗤點之譏者,殆無餘地,此臣之罪也。況臣以寒門單族,同堂弟昆,竝時立朝,懼深滿盈,戒在謙退,而係戀宸極,未忍便訣。世路至巇,忌岐多端,十載之間,危誣三至。每以宗强盤據之目,載禍以餉之,每一念到,骨驚膽慄,究厥所繇然。官爵爲之祟,而如臣不肖,宜去未去,節次冥升,又將益其禍矣。尤豈不澟然而危哉?玆敢刳瀝肝血,馳章遙籲,其情至苦,其辭至悲,而若其猥越之誅,實無所逃。伏願聖慈,哀臣憫臣,將臣新授資級,遄賜收還,俾名器重而賤分安,不勝厚幸。至於見職之非臣可堪,親嫌之在法當遞,如準所辭,則眞所謂皮之不存,未暇竝溷。臣無任戰兢惶恐之至云云。答曰,省疏具悉。今者陞擢,其循公薦,卿其勿辭,上來察職。
上在昌德宮。停常參·經筵。
吳遂采啓曰,大司憲金尙魯,掌令崔逵泰,持平李師祚·李燮元在外,執義未差,掌令安栻陳疏入啓。今日以監察茶時之意,敢啓。傳曰,知道。
李益炡啓曰,同副承旨鄭俊一,今日不爲仕進,卽爲牌招,何如?傳曰,允。
吳遂采啓曰,兩司多官,或在外,或未肅拜,或未差,或呈辭。今日次對,無入侍之員,未肅拜·呈告人員,竝卽牌招,以爲推移入侍之地,何如?傳曰,允。
沈星鎭啓曰,樂器都監堂上趙觀彬,昨日違召,不爲行公,卽爲牌招,何如?傳曰,允。
吳遂采啓曰,卽者備邊司郞廳,以大臣意來言,今日雖非日次,而二十五日,旣未行日次,且有稟定事,來會賓廳云矣。敢啓。傳曰,詣閤。
傳于吳遂采曰,今日謝恩承旨,同爲入侍。
傳于趙明履曰,戶判更爲入侍。
沈星鎭,以侍講院言啓曰,本院新除授兼輔德元景淳,時無職名,令該曹口傳付軍職,仍卽牌招察任,何如?傳曰,允。
兵曹口傳政事,副司果元景淳。
趙明履,以兵曹言啓曰,今日將官朔試射時,闕內入直訓鍊都監把摠哨官及禁衛營哨官等,依前日榻前定奪,以他員代直出射之意,敢啓。傳曰,知道。
又以義禁府言啓曰,慶尙道審理使狀啓,據刑曹粘目內,全春守堦,移本府處置事,允下矣。堦下去慶尙道梁山地,姑未上來云,依例發遣府羅將,拿來,何如?傳曰,允。
又以兵曹言啓曰,今三月二十七日,忠翊衛金世起稱名人,自敦化門入來,差備門外擊錚,極爲〈駭〉愕。令攸司囚禁治罪。同門守門將張虎成,常時不能禁斷雜人,以致闌入,亦難免其責,推考,何如?傳曰,允。
全羅監司狀啓,四月朔進上物種中秀魚卵,限內不得封進,惶恐待罪事,傳于李益炡曰,勿待罪事,回諭。
慶尙監司權爀疏曰,伏以臣於千萬夢寐之外,伏承嶺藩移除之命,臣拜受惝怳,實不知所措也。伏念臣之通籍立朝,已二十餘年,歷踐內外,長短畢露。其儱侗鈍滯,不合於承流宣化之責,不但臣所自知,明主鑑裁,亦必俯燭。而前後再叨,不能力辭,臣固無所逃罪。今又以七十州澄淸之任,强加於屢試蔑效之身,而不之恤者,豈不有乖於聖朝器使之道乎?關東一路,素號易治,而臣受任半年,一味憒劣,尙無一事一策,剗除東民一分弊瘼,虛負委寄之意。況此嶺南,則關防之重,事務之繁,百倍於此道,而民風土俗,又非昔日之比。臣雖欲自竭心力,少效職責,以紓聖上南顧之憂,其如驢技之止此何哉?臣揣量才分,萬無堪承之勢,玆敢疾籲於天地父母之前。伏乞特加諒察,將臣新除職名,回授可堪之人,以便公私,不勝萬幸。且臣於關東事,略有一二淺見之商量者,將欲狀請而未果,今不可以移職而自阻,故敢此附陳焉。本道改量之政,利害不一,臣於昨年辭疏之末,有所論列,伏想聖明,亦必記有之矣。至於蔘貢,則卽是他道所無,勿論已量未量邑,生民之難保,莫此爲甚。今者改量之議,實出於欲均蔘貢之意,而臣意則以爲,蔘貢變通之道,只在於損上,不在於改量,何者?卽今嶺東五六邑,蔘數過多,而嶺西如淮陽·旌善等邑,蔘數差少。今若以嶺東之蔘,割減略干,添定於淮·旌等邑,則外面泛觀,雖似均役。而第念各邑詳定時,竝計蔘貢及其他凡百需用,作爲該邑定規,則當初民役所出,不以蔘之多少,而有偏重偏歇之別矣。及至蔘價逐年漸高,則嶺東蔘多之邑,比前倍斂,民力之難支,固不可言。而如淮·旌等邑,蔘數雖少,其價亦隨而有加。今又以前日所無之嶺東蔘額加之,則其勢必至於加斂,民間倒懸之形,尤有倍於嶺東元定之時矣。設令爲此,而更擧改量之政,以其剩出之結,責徵此數,則所謂剩出者,又非從別處來,以此民耕此田應此稅者,本只有此數,而稱以剩出,加徵於此數之外,則畢竟等是加斂,而不免爲朝三暮四之歸,民之以加斂爲冤,則本不係於改量與否。以此言之,則改量之無益,又可見矣。竊計道內續田元數三千餘結內,原州·春川兩邑續田,則以該邑責役之多,前已專屬該邑,其餘不過爲二千二百六十餘結。而計其京納實數,則米太合爲一千六百餘石,而戶曹六百石,宣惠廳一千石零,其所有無,無甚關於經費。朝家若以此米許之,又自監營,査出各邑火田有裕處,則得米亦可千石有餘,又除監營所納蔘一斤許。通計三邑之價,則其錢當爲六千兩,而恰當人蔘千斤之價,以此錢或添給於蔘多各邑,則民力自可少舒。或以嶺東邑最多之蔘,移定於嶺西,而又以其價計給,則嶺西亦無所害。如此則旣無改量之勞,又無加斂之患,而火田自可折歸公用,蔘貢之倒懸者,亦可以解矣。然則所損於上者至少,而爲惠於下者,豈不至廣乎?今臣所論,只擧大綱,若其行之節度,亦在於任事者之能否。伏乞聖明,特令廟堂稟處,以慰東民焉。且原州則一年所封人蔘爲八十餘兩,而其價之出於詳定者,大小米合爲六百二十餘石,而以錢折之,則只爲一千六百二十餘兩。人蔘一兩之價,未滿二十兩之錢,以此廉價,責徵於貢人,貢人擧皆蕩産破家,一差其役,朝而富戶者,夕而流丐。遠近隣族,竝不得安生,景像之愁慘,有不可言。御藥所供,何等重大,而獨使此輩擔當,以致刻骨之冤,尤豈非事體之至爲未安乎?本州三衙門耗穀一年所捧者,折米八百餘石,若於每年除出其半,添給蔘價,則亦可爲貢人一分支保之道。伏乞竝令廟堂稟處焉。臣無任云云。答曰,省疏具悉。所陳者,令備局稟處。卿其勿辭,速往欽哉。
掌令安栻疏曰,伏以臣屢以私情之萬分難强,煩瀆於宸嚴之下,僭猥之罪,難以自逃,而疾痛之號,安得不更申於天地父母之前乎?臣之母病,一向危篤,實有朝夕之慮。雖非篤老之親病,勢旣若此,則爲其子者,不忍暫時離側,況臣母年迫九耋,而疾病如是沈篤者乎?以此情勢,萬無仍因從仕之望,玆於天牌之下,隨詣拜章,自外徑歸。伏乞聖慈,察臣衷情,遞臣職名,以安私分焉。臣於乞免之章,宜不容他說,第以時務之最急者尾附焉。良役之冤痛,實可以上干天和,此弊之必至亡國。夫人皆言之,自我聖明臨御以來,憂恤之念,惻怛之敎,奉讀絲綸,孰不感涕?而第一向因循,卒無變通之實,是不幾於徒有仁心,而民不被其澤者耶?法久則弊,弊生則變而通之者,是乃王者隨時制治之道也。豈可坐視其弊,雖至於亡國,而不思變通也?況今災異屢警,則應天之道,莫如恤民,而恤民之道,無及於良役。日前言事之臣所陳四條之中,論及良役者,此實在廷大小共公之論。伏願殿下,亟令廟堂,雜議講行,無復如前日之因循,以爲敬天勤民之實焉。臣才疎識淺,不解時務,且迫於私情,控免是急,惟以此事之關係甚重,忘其愚賤,略此仰陳。倘殿下勿以人廢言,寬其罪而納其忠焉,則國家幸甚,生民幸甚。臣無任云云。答曰,省疏具悉。所陳者,一體下備局,稟處。爾其勿辭護焉。
二十七日辰時,上御熙政堂。大臣·備局堂上引見入侍時,左議政宋寅明,刑曹判書李宗城,行副司直金聖應,左參贊朴文秀,戶曹判書徐宗玉,吏曹判書李周鎭,副提學元景夏,吏曹參判洪象漢,禮曹參判鄭益河,行都承旨李益炡,校理洪益三,假注書許彙,事變假注書洪樂性,記事官鄭觀由,記注官李澤徵,左副承旨趙明履追後入侍。諸臣進伏訖。寅明曰,近來朝晝異候,聖體若何?上曰,一樣矣。寅明曰,大王大妃殿調攝之候,何如?上曰,少愈矣。寅明曰,王世子氣候,一向安順乎?上曰,安過矣。寅明曰,以昨日批旨觀之,茶飮有連進之命,眩氣加減,更復如何?上曰,一樣矣。寅明曰,聖候雖已夬差,而尤宜愼攝,況今日候不適,眩憊未差,速下大祭攝行之命,是臣之望也。周鎭曰,聖候非但在靜攝之中,方進茶飮,茶飮卽補劑也。一邊進御補劑,一邊徹夜將事,則受傷必深,臣等不勝焦迫。昨欲稟定茶飮,兼爲仰請,而批旨不許入侍,故今日賓對,始得隨入。而惟以準請爲期,請攝命下後,臣等始當退去矣。寅明曰,一年一享,情禮當然,如無患候,則臣等,固當將順之不暇,何敢固請?而卽今方進蔘補,臣等必欲得請乃已,速下兪音,攝行好矣。周鎭曰,卽今時氣,朝晝異候,雖閭里之間,無人不痛,豈可凌曉動駕乎?其在大聖人愼疾之道,決不可行矣。寅明曰,除却千言萬語,惟望速下兪音也。上曰,曾已有諭矣。卿等之力請,可謂苦心,而予之固執,亦由苦心。以今時氣,冒曉作行,豈曰非難?而前頭亦多日子,如得少間,快伸情禮,則安知不仍此而漸愈乎?卿等屢請乃兪,則近於文具,故前頭受誓戒,爲先命攝,亦可見予心不待卿等之强請,當觀勢爲之矣。若有學問之工,則志氣不衰,而予則心已衰矣。予年非甚多,而經歷世變旣多,故一年甚於一年,一自帳殿之後,心冷尤倍矣。予非思泰伯·仲雍,而頃日慕陶潛之敎,意蓋深矣。時象如此,百姓如此,人心世道,日益卑下,卽今症候,全由於心與志氣矣。一日之內,時或眉綾如縮,不然則頭眩,不然則痰上。上焦凝結之時,則勺水難下,有食則痰下,而流痰則不下。霎時之頃,難可形言,倏往忽來,有時雲捲,時或少愈,俄已諭中官,而此全由於心矣。今日非時日次,初欲不許,而强爲引見,粧束而坐則似勝,全由於心與氣矣。欲爲之事若必行,則此心似可愈矣。俄已諭之,而淸心息事湯,爲今日調攝之當劑矣。以此之故,儒臣雖入直,而不能開講筵,前則曰苦心,而今無苦心之可論矣。予每羡首揆之休息,若能如卿等之優閑田野,植杖消日,如是五六月,則似可差勝,而不可得也。今雖攝行,而必不愈,雖或親行,而必無損,親往後雖不能躬薦玉帛,而耳聽鍾鼓,則此心似可愈矣。以今眩憊,藥院直宿,亦無足怪,而其間尙有多日,差愈後當往,必不謂之少愈而欺卿等。然其所謂欺心者,亦所謂觀過而知仁也。穆廟有云,忠孝本無二致,皇壇命攝,忠已缺矣。今又未數月而命攝於太廟,則孝將缺矣。今予傾心盡諭,非欺群下也,其時當詳敎之矣。寅明曰,受誓戒之命攝,一則感泣,而聖敎至此,此皆群下之罪,死無所逃矣。昨年四五月,何等危悸,而今又當此時,豈不可戒乎?上笑曰,豈以四五月而每如是乎?寅明曰,非曰其時必然,而聖上每以用筋力則少愈爲敎,雖曰觀勢爲之,臨時必當强行,臣等當以死爭之矣。上曰,在下者如此,而在上者不聽則亦僞也。於此亦可見予之誠心,非欺卿等也。宗城曰,享祀諸節,亶出聖人不匱之孝,如非切至之憂,則必不敢强請矣。昨年明陵修改時,聖上必意臣等之力請,而其時旣不請止,臣等雖不忠無似,孝思有缺,則必不如是力請矣。親喪固宜自盡,而聖人制禮,亦有隆殺之別,雖展享,亦當顧其筋力之如何,況今春秋非壯盛之時乎?卽今聖候,非但臣等知之,聖上亦自知之。此非一時風寒之比,每多猝發於不知不覺之中,回思昨年五月,憂慮實多矣。保嗇之方,無過謹風寒愼起居。殿下孝思憧憧,雖不自量,而若復達夜將事,則豈無添傷之憂乎?如非目前切至之憂,則一年一享,臣等何敢强咈聖意,而大臣保護之臣,亦豈如是力爭乎?若或情禮缺然,則亦豈無可伸之道乎?上曰,夜氣則勝矣。周鎭曰,夜氣之受傷尤倍矣。文秀曰,以私家言之,則帝王五十,便是凡人七八十。臣非敢巧飾也,殿下試思之。孤單如此,衰老如此,臣下每於朝退,得聞聖候平安,則相告欣然矣。君臣猶父子也。子之所言,父豈不一聽乎?昨年患候,全由於不善調攝,今若猝發於達夜將事之餘,則其將奈何?稍看筋力,來年亦未晩矣。上曰,予豈期見來年乎?文秀曰,聖上宜思億萬年調養之方,豈可以一時展禮,犯此必至之憂乎?宗玉曰,昨年病患,全由於痰,痰病夏必發作,夜又發作,小臣一生有痰病,按驗熟矣。朝不意而午作,午不意而夕然,當其苦劇之時,非藥水所可愈矣。昨年五月事,殿下已忘之矣。其時百官·都民之焦遑煎迫,倘復如何?上曰,諸臣則知之,而都民何以知之乎?宗玉曰,疾病每於其時復作,此時親享,決不可爲。宗城之所達甚好,必思展誠之道,速下兪音也。景夏曰,大臣·諸臣皆已陳達,臣別無仰達者。而聖候若一時感傷之比,則亦當姑觀前頭,不許命攝。而眩氣之作,祟於風痰,每多猝發於不知不覺之中,臣亦素抱痰病,熟知其症。以臣等至賤之身,小失將攝,尙致添劇,而況玉體之至尊至貴,尤當如何?而敢忽聖人愼疾之戒,乃有此自輕之心乎?帝王之孝,以養志爲先,若有難言之慮,發於猝乍之間,而重貽慈聖惟疾之憂,戚我祖宗陟降之靈,則臣恐有歉於養志之孝矣。上曰,欲臨時爲之矣。寅明曰,決不可矣。受傷之害,每祟於積漸矣。象漢曰,殿下春秋盛壯,筋力强健,則諸臣固當力請。而卽今聖候之可憂,非言語之所可形容,或至難悔之境,則其將奈何?不待煩請,速下兪音,區區之望也。益河曰,臣待罪禮官,見之矣。每以世子祗迎事置之爲敎,蓋憂沖年之致傷也。況殿下衰老之境,時氣不調,而若復躬享,則東朝之憂殿下,何異於殿下之憂東宮乎?帝王之孝,不在於一時將事,而惟以養志爲大矣。寅明曰,其言亦切當矣。益三·雲逵曰,諸臣皆有所達,而禮參養志之言尤好。或有萬一之憂,則其所貽憂於東宮,倘如何也?周鎭曰,宗城展禮之言尤好,不待諸臣之煩達,惟願速下兪音也。寅明曰,臣等雖以此被罪,決不可奉承矣。上曰,今年是昔年壬辰也。庚寅·辛卯後,更未爲大享,追惟昔年,予心尤多感矣。此後漸衰,則雖欲親享,而豈可得乎?寅明曰,俄承聖敎,臣等胸膈抑塞,言不能出矣。宗城曰,先臣於某年親享時,陳箚請止,而批旨以旣受誓戒,難於中止爲敎。先臣眷眷之忠,每於家集見之,而不勝感泣矣。臣今以前日先臣之意仰達,而卽今聖候,旣有根委,則昨年憂悸之後,豈可躬駕而蹈之乎?益炡曰,諸臣皆已盡達,臣別無仰達者,而速下兪音,宜矣。文秀曰,父飮蔘茶,而子豈勸其父行祭乎?臣等之言,亦安可不從乎?上曰,俄者痛聲,中官亦聞之,而霎時間氣或少愈矣。寅明曰,霎時少愈,豈可每恃乎?文秀曰,在上者必欲不許,在下者必欲得請,有若相鬪矣。上曰,豈有爭鬨之理乎?文秀曰,外人若聞茶飮之君行祀,則豈有此理乎?景夏曰,伏承誓戒命攝之敎,諸臣皆以爲欣幸,而臣則不以爲喜。臣曾以禮房承旨,陪往太廟,凡於聖上起居之節,輒皆承聞。殿下沐浴齋戒,達宵不寐,今雖勉從群請,抑情命攝,而終夜憧憧,仍不就寢,則雖不親受誓戒,而顧何有補乎?上曰,此則副學知予心矣。宗玉曰,非但不寢,而沐浴之際,尤易添傷矣。景夏曰,東朝亦必達宵貽憂矣。上曰,不達於東朝,則何以知如此乎?周鎭曰,殿下若不直達於東朝,則此豈孝乎?文秀曰,臣等今日入請,明又如是,則東朝豈不聽乎?周鎭曰,大臣·諸臣皆以爲,不得請則將爲大擧措矣。景夏曰,無論貴賤,衣服飮食之節,少失其宜,則痰眩之症,乘此輒發。徹夜將事之際,安知其不發作乎?臣於筵中,本不敢以過中之語,仰達矣。上曰,雖不躬薦玉帛,而留齋室而聞鍾鼓之聲,則予心豈不少愈乎?卿等亦讀書之君子,而意思過入矣。寅明曰,人臣不以天理奉君上,則已爲不忠,況以危道奉之耶?上曰,予若當卿等地位,則當勸其親享矣。象漢曰,俄已仰達,而若有萬一可行之道,則臣等豈敢如是乎?周鎭曰,如非至難奉承,則豈如是苦口力爭乎?上曰,非但眩氣,而亦多有他症矣。寅明曰,小臣惶恐敢達,而聖敎誠甚嘅然。一邊下人臣不敢聞之敎,一邊牢拒臣等之請,恐非待臣下之道矣。上曰,吏參所達難形之憂,可知言外之旨矣。父若至誠欲行,則子必勉從。卿等設以身處之,則如是煩請,不亦過乎?予於少時,以獻官行祀於永昭殿,而不甚勞憊矣。寅明曰,每於享祀罷後,仰瞻玉色,慘然不樂,聖心雖不自覺,而必多傷損之憂矣。上曰,臨時亦當命攝矣。宗玉曰,如是風寒感冒,則或可少竢,而旣有根委,則豈可親行乎?上曰,雖非進蔘茶,亦不可往耶?象漢曰,天時又當昨年愆候之時,則豈非深可慮乎?上曰,此非風寒所祟,全由於心與氣,雖或親行,決無所加矣。景夏曰,用心而至於眩憊,不能無憾於天地之大矣。上曰,此則其言是矣。眩氣膈痰膈悶頭暈等症,迭作於一日之內,章奏間所陳無復復起爲人者,正如是矣。周鎭曰,症候如是,而齋明盛服,達夜將事,則致損天和,必至之勢。臣等若曰不可强咈而仰從,則臣等之不忠不誠,將如何也?宗城曰,聖人,人倫之至,而病則不參,故有不祭之歎。殿下雖不親享,何害於孝思乎?上曰,工夫未到此地位矣。象漢曰,殿下歷數症候,而猶不下聽,臣等之罪,萬死無惜矣。寅明曰,煩陳之罪小,奉承之罪大矣。象漢曰,大臣必不退矣。宗城曰,今日雖退,而決不敢陪從矣。上曰,然則苦予矣。予以氣不愈,則命攝爲敎,此豈不聽卿等之言乎?宗玉曰,雖以閭閻人言之,春秋衰邁之境,不能參祀矣。上曰,卿等若有怪擧,則將事前,將又一場困予矣。卿等意思過入矣。宗玉曰,臣等入侍者幾人,而意思豈皆過入乎?上曰,伸情禮則似可愈矣。卿等謂予不將事則可愈乎?宗城曰,不將事而猶以爲憂,豈可而又害之,蕩然不戒乎?上曰,予當一言而止,聽鍾鼓之敎,意有在矣。他日雖入太廟,豈有歆饗之意乎?諸臣皆起伏曰,如此下敎,豈忍爲之乎?寅明曰,聖候之至此,皆由於世道,此已臣等之罪。而誠意淺薄,不允仰請,速賜死罪,是所望也。尤所嘅然者,殿下不知臣等之不肖,列置於大臣·判書,如知其有罪則罪之,如知其言之是則從之,何可理到而不聽乎?周鎭曰,天下萬事,順理則成,群下仰請,卽許攝行,理之順者,而豈忍如是下敎乎?上曰,予意有在矣。仍下不敢聞之敎。寅明曰,非可如是下敎者矣。聖上惟宜保養調攝,以億萬年爲期,前頭氣和時展禮好矣。豈忍以如許聖敎,摧折群下乎?上曰,予非折群下也。益炡曰,今日次對,大臣出令,而全以此事入侍矣。文秀曰,安過四五月,至明年親享,好矣。上曰,前已下敎,而如難强爲,則必不行矣。又以諸症候下敎。宗玉曰,明日更當登對矣。上曰,如是之際,豈不困予乎?周鎭曰,臣等必不以過事引導矣。上曰,諸臣多入,而摠以言之,一過字矣。文秀曰,今有一事,姑爲命攝,臨時氣愈,則親行,何如?周鎭曰,此非誠實底言也。臣等若或陪往,誠爲無狀,豈可以將順爲幸,而不爲力請乎?上曰,將姑觀前頭爲之矣。寅明曰,臣等速爲罪之,宜矣。上曰,以今擧措觀之,雖逐卿等,而又必有如卿等者矣。周鎭曰,臣等亦當逐日問候,而爲慮東朝之過憂,未果爲之。而醫官亦宜召見於臥內矣。上曰,見渠等何益?不過勸進蔘茶,此豈陳根所可責效乎?寅明曰,聖上思慮過中,每多失當之敎,臣等之罪,固當萬死。而副學以經幄之長,亦未能從容陳戒,感回天聽,副學亦豈得無罪乎?景夏曰,臣誠意淺薄,不能回天,臣罪臣不敢自請,而大臣今方請罪,臣安得逭其罪乎?上曰,予心如馳下峻坂,不能止矣。寅明曰,較諸峻坂之馳下,尤危矣。景夏曰,古人以乘橋安乘舟危,有請者矣。上曰,予若爲卿等命藥,則回心丹爲當劑矣。寅明曰,臣等非過矣。六十之年,方進茶飮,而親行享禮,豈非過乎?上曰,予氣少愈,而猶爲爭執者,誠過矣。寅明曰,命下後,臣等當退,速招承旨,書傳敎宜矣。上曰,蔘茶五貼後,當觀氣候爲之矣。寅明曰,此非姑竢而可爲者,親自傳香,又爲望廟禮,則情禮豈不可伸乎?上曰,如是而可伸乎?寅明曰,情禮固然,而亦有抑情而爲之者矣。上曰,姑觀七八日,更爲下敎矣。宗城曰,天地之大,不能無憾,臣等誠抑鬱悶迫矣。宗玉曰,聖意已許,承旨速書傳敎,宜矣。寅明曰,臣等少退後,當復入矣。上命少退。下敎承旨曰,副學入侍時,考出郊特牲,持入,可也。申時諸臣更爲入侍時,上曰,人子事先之心,王公匹庶奚間?噫,王公則禮節繁掣肘多,宜當躬行五享,而不能若意,況一年一享乎?一享之外,皆有不祭之歎。噫,予之心氣已諭,而心氣雖衰,享先之心,豈可已乎?目今諸症互作,方進蔘茶,予豈不知昔聖人之所愼?而今若命攝,豈徒不祭之歎?此心其當一倍矣。將欲强行,臨齋殿而眩作,雖不能躬薦玉帛,其欲留齋殿,聽鍾鼓而回矣。大臣·諸臣,交口苦陳,意雖過矣,可見其誠。想其擧措,其若不聽,末梢必有過中之擧,若是駭中外之聽聞,亦豈體昔年俯察群下聖意之意乎?躬享一節,其雖抑情勉許,瞻望淸廟,此懷一倍。諸臣雖爲將攝而請,心懸廟庭,達宵而其將不寢,此亦調將何?諸臣之意,在於徹夜將事,冒夜躬享,其雖勉抑,少伸此懷,焉可已乎?前一日廟香,其當親傳,而隨其後而詣廟,一躬謁而伸禮。奉審祭器,躬視犧牲,遲徊齋殿,差晩廻駕,其令儀曹擧行。書傳敎訖。上曰,諸臣之擧措誠過,而體昔年俯察之聖意,雖下攝行之命,而此心一倍矣。寅明曰,臣等誠意淺薄,不能仰格,而今承命攝之敎,竊不勝感歎矣。聖上每年親行享禮,而今年則獨闕。伏想追慕之聖情,倘復如何?臣等雖以得請爲幸,而亦無以爲心矣。上曰,俄已下敎命攝,而卽今症候,實難形言矣。知我者以予爲倦,而倦勤二字,猶是美題目。審理使入來,而未及召見,予豈忘國事與民事乎?今日强許引見者此也。帳殿之後,益知其無可爲,而此心索莫,難可振作矣。大享之命攝,不欲抑卿等之請,而使予親省犧牲,躬審祭器,則亦可以少伸此心矣。寅明曰,今日命攝之敎,臣等誠極喜幸,而此後保養聖躬之道,尤不可少忽矣。上曰,以卽事言之,天氣開朗,心甚喜矣。霎時乍風,則心輒不怡矣。今年年事,亦未知其如何矣。寅明曰,凡事不必如是用心矣。上曰,少則心動,而今則臟腑時或如墮矣。右相曾以求放心爲勉,而予欲更以此勉之矣。宗城曰,右相不能脩身,而每以心學仰勉,其言之不入,此也。臣曾以此言及,則右相笑曰,予之學問無功云,此正百尺竿頭,更進一步處也。殿下旣知如此爲病,則此便是治病之藥,此豈可以藥餌責功乎?衛武抑戒詩,雖若陳談,而不可不體念也。上曰,五十前不能爲學問,今何以進修乎?寅明曰,節宣之方,莫先於風寒暑濕,飢飽寒煖之適宜,而最難除者思慮。若能寓心於他事,則自然放下矣。刑判之言,誠好矣。上曰,南北非可憂,而方寸之間,修治難矣。明履曰,司馬公,以讀書講義,爲求放心之要,苟能持心,而有所湊泊,則可爲除思慮之道矣。居敬之要,亦不外是矣。周鎭曰,承宣之所達儘好。而切實無如大臣之言矣。殿下方當衰老之境,何可少忽於節宣之道乎?水剌亦宜頻頻進御矣。上曰,水剌之一時暫曠,豈至甚害耶?寅明曰,非但飮食,而衣服寒煖之節,亦難矣。周鎭曰,不愼飮食之節,誠爲悶罔矣。寅明曰,聖上一身,卽宗社神人百靈所主,豈非至重而至貴乎?雖以臣下言之,莫不愛惜其身,此亦工夫也。臣不能如是,而領相則能之矣。周鎭曰,聖候如是,實不勝憂悶。蔘茶亦有緊歇緩急之殊,明日則諸醫官,招見臥內,詳議證候,宜矣。上曰,五貼進御後,當爲下敎矣。上曰,備局文書,持入,可也。寅明曰,我國犧牲中,羊最難繼,祭享所用,若全取純黑純白之羊,則尤無可繼之道。該署官員,以大報壇親臨時有下敎,故不無生事之慮,來問於臣。宗廟事重,不敢擅自指揮,而蓋舊例則無論白黑,宗廟祭享,亦皆參用云矣。上曰,雖非純黑,依例用之,可也。出擧條寅明曰,聞奉朝賀李宜顯病勢方重,而藥物不能繼。淸白耆舊之臣,聖上宜待以優禮,食物周給,遣醫問病,恐不可已矣。上曰,依爲之。遣御醫不離看病,逐日書啓,可也。出榻敎,出擧條寅明曰,平安監司金始炯,三上辭疏,未蒙許副,而第聞其病勢亦難强。始炯年近七十,素有痔疾,箕營水土又不好,老人添病,不是異事,且其按藩,今旣周年,不可謂數遞。特爲許遞,恐無妨矣。上曰,依爲之。出榻敎,出擧條又曰,西關軍制城池,最宜各別留意。審理使雖已下去,而監司不可不別擇下送。勿論重臣與緊任,擇差,何如?上曰,宰臣亦當竝擬耶?寅明曰,西路軍制,尤不可放過。李宗城曾一番經理,而未及爲之矣。秋判雖緊,而西邊亦重,欲以宗城差送矣。上曰,依爲之。又曰,此平安監司金始炯狀啓也。以平壤閭家十九戶失火,恤典擧行事爲請矣。以若干失火,如是煩請,殊涉屑越,而旣已狀聞之後,亦難勿施。道臣推考,恤典則勿本道擧行,何如?上曰,依爲之。出擧條又曰,此平安監司金始炯狀啓也。以頃日筵中戶判所達該營錢木之爲重建廳備置云云者,謂非其本意,而至有還寢之請矣。道臣之如此無怪,而旣有成命,又復還寢,則不免爲銷刻之歸。此狀啓置之,使之依前分付,擧行,何如?上曰,道臣推考,依爲之。出擧條又曰,此平安監司金始炯狀啓也。淸南·淸北出身別武士,各有所屬,安州則乃淸南故例屬於監營矣。第念兵使營在安州,兵使所坐之地,無一介鎭下出身,則緩急多有掣肘,故道臣仍帥臣所請,欲令安州出身,屬之兵營。此亦不無意見,依狀請施行,以爲定式,何如?上曰,依爲之。出擧條又曰,堂錄申飭事,頃旣仰達,而近來有故,尙未擧行矣。上曰,無領相則不得爲堂錄乎?寅明曰,每多掣肘,難矣。堂錄一邊催促,而其中當爲陞擢之人,則勿拘堂錄而檢擬,何如?上曰,依爲之。景夏曰,若左·右相爲之,則有大提學,然後方可以擧行矣。上曰,卿之所爲事,卿卽爲之,可也。景夏曰,多有難便之端,臣欲從容,仰達矣。秋判持文案進伏曰,謹依聖敎,問議諸大臣,則大臣之意皆以爲,律有明文,無容別議云。大明律,有八十以上十歲以下及篤疾,犯反逆殺人應死者,議擬奏聞,取自上裁之文,而顚狂之爲篤疾,又在於大典矣。命遇之誣人惡逆,已是一律,而道臣狀聞,旣言顚狂,則臣旣忝叨司法之地,惟有仰請睿裁而已。上曰,島配,何如?寅明曰,好矣。律文以上裁爲辭者,蓋欲傅生之意也。今可律文外加罪耶?上曰,然則減死島配,其餘諸囚,一竝放送,可也。出擧條上曰,秋判讀同伊文案屍親變辭處,可也。宗城曰,問議領相時,以爲宜施刑推云。寅明曰,非但屍親之言不可信,其變辭亦多可疑矣。宗城曰,天下之事,意見不同,小臣亦非嗜殺,而如是力爭者,豈無意乎?寅明曰,刑判所達,似知獄情矣。上曰,諸臣畢達,可也。明履曰,若如秋判之意,死於獄中,則殊乖於審理欽恤之意矣。文秀曰,兩言俱爲似是,而以大體言之,旣已上達朝廷,則申飭監司,別定剛明官,使之推覈論上,好矣。宗玉曰,旣遣審理使,而又定剛明官,似爲如何矣?審理使之未問變詐一節,更爲詳査,好矣。周鎭曰,至難知者獄事,臣不敢臆對,而文秀所達更査處斷之言,是矣。景夏曰,臣未見文案,未能仰對矣。象漢曰,臣未見文案,亦未詳知,而秋判·審理使,易地則必又相爭矣。上命書判付,令本道爲先嚴査狀聞。益河曰,臣於今番往來驪州時,有目見矜惻事,敢此仰達矣。臣之在驪州,有一小兒年可十一二者,跣兩足抱小紙,號泣而來告曰,願爲我雪父讎。臣不勝驚訝,問其事狀,則謂其父爲叛奴所殺。而小兒言語不能分明,故取見其小紙,則蓋其小兒母安東金氏親筆,而紙破畫漫,亦不分明。問其母所在,則答曰,今方病臥雙嶺路傍李生員稱號人行廊,而得聞驪州牧使,以有名大監出來,故矣母,使我往告,以爲報讎之地。而旣不能明知其事狀,又無以知其虛實,與本牧閔應洙相議,得給糧資,使之歸待於渠之所住處。數日後臣亦竣事復路,至雙嶺,則厥兒果待於路傍,而其母則病不得出來。臣之行中,適有嶺人隨來者,故使之隨小兒,往問其委折,則蓋金氏卽安東溪前大姓金氏,夫亦安東士族趙景星,而移居於蔚珍海邊。去庚申年間,順天奴五六人,乘舟來現,仍請其上典,往湖南貿穀料理。而景星信而不疑,與使喚奴兩人,乘其舟同往,而過數年,終無聲息。故金氏始覺其爲叛奴所詐,携其小兒,寸寸乞食,至順天探問,則或云不知其去處,或云敗船盡歿。而當初順天奴五六人中數人名,金氏尙能記得,而此則皆在於本土。金氏呈於本道監營,至於發捕囚禁,而未及究竟之前,因道臣遞歸,本州無端盡放。金氏抱冤莫伸,將欲擊鼓登聞,自湖南行乞上京。母子十步九顚,艱至安城境,迷失道,迤入廣州雙嶺村,而爲氷路所跌,傷腰違骨,今方調治於此處,若得少間,則卽當入京擊錚。而第聞女人,例不得往來於闕中,不得已使此小兒,往訴於驪州云云。一邊之言,雖不可準信,若或叛奴之謀殺上典,果如其言,則此實綱常大變,當此審理冤獄之時,豈可置而不問乎?刑判適又入侍,使之各別嚴覈,何如?上曰,聞甚驚慘。出擧條,使秋曹行査本道,各別嚴覈,可也。出擧條上曰,今番動駕時,城底有人呼天訴冤,卿等亦聞之乎?宗城曰,聞是平安道肅川小兒,而以遠族爭田事,毁家時,其母壓死,其言亦不直曰殺人,而其兒頗亦了了矣。上曰,初見則小兒,而後見則長者矣。宗城曰,已行關本道監司詳査矣。寅明曰,近來外方人心巧惡,守令之嚴束下吏,威制鄕品者,則或作變或造謗,必以迫逐爲計,仍成弊邑者甚多。年少臺官之以風聞彈劾者,或由於此等浮謗,朝家亦不可不念此弊。以大興郡守申晉事言之,臺官一啓卽停,則可知其爽實,道臣亦曰意外遭彈,則何可爲其曲伸廉義,而至於狀罷耶?臣謂公洪監司李德重,宜從重推考,以勵諸道矣。上曰,依爲之。出擧條景夏曰,禮曹參判鄭益河,以嶺女金氏事,所達甚支蔓,若有所懷,則從容陳達,可也。而不對俯詢之事,如是煩奏,殊失筵體,推考,何如?上曰,若有所懷,則仰達何妨?以筵體請推,依爲之。文秀曰,聖上使臣往見江華,臣旣相議於賓廳矣。一日往見石材,自富平作路,往見城池,自通津作路,回還,何如?上曰,依爲之。又曰,卽今本營,軍需有切悶事,敢此仰達矣。勿論三軍門,皆有鉛店,捧鉛鑄丸爲用矣。戶曹謂以産銀請屬本曹,捧用稅銀,鉛則捧送各軍門云。而旣屬本曹之後,鉛則終不收送軍門。以此之故,近年之間,軍門不得已貿鉛鑄丸。而每朔中旬,用九千餘丸,通計一年,則爲十萬餘丸,軍門財用,因此大縮。卽今戶曹捧稅銀壙,雖不可請得,舊壙銀盡,産鉛處,且傍無人居民田者,隨所聞得數三處,以爲採鉛鑄丸,每年需用之地,何如?聖應曰,火藥數多,鉛丸極小,殊可悶矣。自先朝,各道銀店所出銀,則自戶曹收稅,鉛則出給軍門事,雖有定式,戶曹終不出給。臣頃於筵中,亦已陳達蒙允。而戶曹尙不擧行,更爲申飭,似好矣。宗玉曰,鉛生於銀穴,本非異處矣。凡係銀店,全屬戶曹,自是先朝令甲,今若使各軍門竝管,則其弊孔甚。一店民而戶曹·軍門,各送差人,而侵徵兩稅,店民何可支堪乎?此弊,臣在海西時,稔知之矣。文秀曰,臣之所達,非欲請得,卽今地部捧銀之店,或地部銀盡,未捧稅棄置之店,或得他三軍門曾設之店産鉛處,以爲採鉛需用之地,於地部,有何所妨?上曰,然則名雖鉛店,而實則銀店,自今以後,銀則屬戶曹,鉛則屬軍門,好矣。前後戶判竝推考,令廟堂從長而稟處,可也。出擧條宗玉曰,咸鏡監司李壽沆渰死狀聞下本曹,無恤典擧行之命矣。依例擧行,何如?上曰,依爲之。出擧條寅明曰,重建之役,海西·湖西材木輸運時,役人·船人死亡者甚多。令都監一一査出,以儲置米磨鍊上下,以示矜恤之意,有不可已矣。宗玉曰,長山串材木裝發後,飄沒者亦有之,而實狀不明白。水使狀啓中,或云不知去向,或云片片破碎,而渰死者則終無拯得之事,此涉可怪矣。寅明曰,令戶曹詳査周恤,好矣。上曰,依爲之。出擧條上曰,審理使別單中所論富平事,當卽擧行矣。明履曰,重建都監木物斫運時,卸下出浦軍,工匠助役軍,車子護送軍,載船軍等役,極其浩多,自去年十月,至今未已。而皆以富平烟軍責立,故一境之民,已四五次赴役矣。此事富平獨當,多用民力,恐宜有別樣顧恤之道,故入於別單書啓中矣。寅明曰,臣姑未見其別單,而自備局査問周恤則好矣。上曰,依爲之。出擧條上曰,副學·禮參進來。兩臣進伏。上曰,若以冕服省牲,則展謁後卽爲之,別無時刻之入。而若以遠遊冠·絳紗袍省牲,則展謁後,當入齋室改服,而時刻更入。副學博考古禮,送于禮曹,儀註磨鍊後,禮官筵稟,可也。景夏讀周禮誓戒條後,因仰達曰,儒臣鄭翬良·南泰齊,曾以此事疏陳矣。俄者親視牲之敎,出於義起,而自然合於禮度。聖上雖未親享,而有光於聖孝大矣。臣誠欽歎不已矣。上以犧牲捧上事,下詢景夏曰,犧牲捧上,卽有司之事,當令獻官,預先捧上。而省牲時,如有未盡之事,則似當申飭獻官矣。益三曰,新除授校理李昌壽,牌招察任,修撰金尙喆,方在漣川地,乘馹上來事,下諭,何如?上曰,依爲之。出榻敎,出擧條諸臣遂退出。戶判追後更入侍時。上曰,長山串材木,亦連續上來耶?宗玉曰,然矣。上曰,今番重建時,材木多數輸致,勿爲濫用,預爲儲畜,好矣。穆陵碑閣,方欲經營,而此不可急時可爲,令度支預畜材木以待之,可也。宗玉曰,俄者欲爲陳達,而日晩未果矣。仁政殿木物,取用私儲者多,此則不可不還報矣。宣惠·御營廳若干材木,訓局土甓,亦爲取用,此與閭閻間私儲有異。而旣用於莫重國役,則各衙門之責報,事涉未安。竝姑置之,何如?上曰,依爲之。出擧條上曰,留置木物,予非有土木之意也。勿爲浪費,以備不虞之意,卿須知之,可也。宗玉曰,工匠之用材,國家之用人,其規一也。上曰,永禧殿早晩當加創,而今番多用民力故未果,而卿等宜知之矣。今番齋殿營造時,募軍輩亦甚勤勞,亦使惠廳上下乎?宗玉曰,自惠廳給九斗米,兵曹亦給三匹布矣。上曰,詩云庶民子來,募軍亦民也。各別顧恤事,申飭,可也。宗玉曰,言端旣出,故敢此仰達矣。如非郞廳之勤幹,則土功難可速就。而本曹郞廳李,昨冬重建時,功勞甚多,今方造皇壇齋室,而如此效勞之事,自上不可不知之矣。遂退出。
上在昌德宮。停常參·經筵。
辰時,日暈右珥。
吳遂采啓曰,大司憲金尙魯,掌令崔逵泰,持平李師祚·李燮元在外,掌令安栻親病受由,執義未差。今日以監察茶時之意,敢啓。傳曰,知道。
藥房提調臣李周鎭,副提調臣李益炡啓曰,伏未審夜來,聖體若何?眩氣氣憊之候,或有差勝之勢乎?昨伏承諸症候一樣之敎,今日臣等不可不率諸御醫,趁早入診,詳察聖候,議定當進之劑爲宜。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候已下敎,而予則一樣矣。只繼進日問候,待下敎入侍。而進御丸劑,今旣進御,依前加劑,一劑以入宜矣。大王大妃殿·中宮殿·賢嬪宮,藥房口傳問安。答曰,知道。
趙明履,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
傳于沈星鎭曰,昨日入侍承旨·禮曹堂上,持儀注來待。
沈星鎭啓曰,副提學元景夏有稟定事,來詣請對矣。
傳于沈星鎭曰,入番儒臣同爲入侍,戶判亦爲同入于養正閤。
趙明履,以兵曹言啓曰,今三月二十七日各廳堂下武臣等朔試射時,訓鍊院主簿睦興胤,武臣兼宣傳官申命雄·邊珌,部將河大潤等,俱未滿四中。訓鍊都監哨官李養中,去二月朔追試時,亦未滿四中。訓鍊都監哨官尹勉亨,訓鍊院參軍鄭泰萬,奉事李枝瑍等,連三次不進。訓鍊都監哨官崔纘慶,以應射·書呈擧案之後,稱以沐浴溫井,不爲來射,跡涉規避。竝依例汰去。禁衛營把摠趙載春,去二月朔追試時,騎芻二中,以矢數計之,則雖未滿四中。騎芻例有倍劃之規,今亦依前例勿爲汰去。而至於稱病之類,試所旣知其實病,竝與呈辭受由人等退試次,姑爲懸頉以入之意,敢啓。傳曰,知道。
又以左邊捕盜廳言啓曰,去夜初更量,本廳邏卒巡邏時,有一白衣人,被捉於其家前,多呼奴僕邏卒,無數敺打,傷處狼藉。近來法綱解弛,人不知畏,當此夜禁,申飭之時,肆然犯夜,已極痛駭。而巡更邏卒,亦爲亂打,問其姓名,則乃前主簿趙尙遜也。如此蔑法之類,若不嚴治,則後弊有不可勝言。趙尙遜,令攸司從重科罪,以懲日後,何如?傳曰,允。
又以禁衛營言啓曰,前持平李奎采,本營郞廳啓下。而時無職名,令該曹依例付軍職,冠帶常仕,何如?傳曰,允。
沈星鎭啓曰,卽者說書成天柱,以其親病陳疏徑出,原疏纔已入啓矣。所當直捧禁推傳旨,而此與無端徑出有異,推考警責,何如?傳曰,允。
說書成天柱上疏曰,伏以臣父之病,洽已周歲矣。當初得病,在於昨年三月晦間,而類中之疾,必如期復發。故近日以來,一倍憂恐,實無離側就直之勢。而適因番次苟艱,推移不得,昨纔抑情持被矣。曉伻數輩狎至,聞自昨日昏後,因夕飯久滯,胸膈痞塞,喘氣隨發,語音益硬澁,肢體益不遂,神識迷瞀,若無省覺,宛是昨春症狀,而殆有加焉。臣聞來,方寸交亂,五內如沸,秉燭治疏,遲待天明,忙控至懇,徑出禁門。伏乞聖慈,俯諒懇迫之私,特垂鐫削之恩,俾便護視,仍命重勘擅離之罪,以嚴法紀,公私不勝萬幸。臣無任云云。答曰,省疏具悉。爾其勿辭護焉。
二十八日申時,上御養正閤。禮曹堂上持儀注,副提學引見。入直儒臣及戶判同爲入侍時,戶曹判書徐宗玉,副提學元景夏,禮曹參判鄭益河,左副承旨趙明履,校理洪益三,修撰趙雲逵,假注書許彙,記事官鄭觀由,記注官李澤徵。諸臣進伏訖。景夏曰,臣等昨伏承博考古禮,送于禮曹之敎,故今已考出矣。上曰,副學讀而達之,可也。景夏讀大明集禮及周禮曰,省牲之禮,周禮則大宰眡滌濯,小宗伯省牲,大宗伯省牲鑊。唐則廩犧令牽牲,光祿卿省鼎鑊。皇明則太常博士·太常卿,引至省牲位,執事官牽牲省訖牽牲詣廚矣。上曰,小宗伯·太常卿,爲今何職耶?景夏曰,小宗伯卽禮參,太常卿卽奉常提調也。景夏又曰,省牲服色,皇朝則或以皮弁服,或以通天冠·絳紗袍親王祭,仁祖廟儀,則服遠遊冠·絳紗袍矣。因以集禮中通天冠皮弁兩圖及遠遊冠圖,擧而仰達曰,其樣相似矣。又曰,周禮則享先王,服衮冕,臣等未知服色當從何禮。而我朝儀文,用皇朝之禮,微見則似當從集禮,而有不敢擅斷,惟在上裁矣。上曰,誓戒時禮節,亦在於此冊中耶?景夏曰,誓戒所載,則今不持入,而前日儒臣鄭翬良·南泰齊,引周禮·大明集禮陳箚而定式矣。上曰,省牲則用皇明禮,定以遠遊冠·絳紗袍。展謁省器則用周禮,定以衮冕可矣。益河曰,臣等考出五禮儀,欲爲稟定矣。上命兼史,持入展謁儀。上曰,今番展謁後,省器則當仍以冕服行,省牲時,依古禮,當以遠遊冠·絳紗袍行之。依此擧行之意,分付儀曹。上命承旨,讀草儀注訖。景夏曰,當使廩犧令牽牲,太常卿導前矣。上曰,所達是矣。廩犧令,今日何官耶?景夏曰,似是典牲署官員矣。上曰,典牲署有正乎?景夏曰,無正而只有主簿·直長矣。上曰,尙衣院嘗差正矣。如無正窠,則當令該署提調牽牲乎?景夏曰,旣曰廩犧令,則似是卑官矣。以卿與令兩字觀之,則高下迥異。臣意則以該署長官牽牲,好矣。兩儒臣皆曰,景夏之言是矣。上曰,然矣。史官出去,問典牲正本有,而權減與否,可也。觀由入達曰,戶判入來矣。雲逵曰,兼史之職,不能直達於上前者,事體然矣。兼春秋鄭觀由,不傳於承旨,而直爲奏達,雖出於生疎之致,不可無警責之道。推考,何如?益三曰,史官凡有事,必言于承旨,轉達上前,前例然也。而見今直達,誠爲非矣。推考警責,恐不可已也。上曰,依爲之。上曰,兼春秋是鄕人耶?明履曰,卽安城人矣。上曰,此注書誰耶?景夏曰,前臺諫許采之弟也。景夏曰,今番省牲之禮,甚盛擧也。凡諸儀節,自然合禮,雖未親薦玉帛,而實有光於聖孝,臣誠欽歎矣。上曰,頃日皇壇望位禮後,予心一倍追感聖考,有獅子橋記文。故今於新作齋室,尤切追慕,遂製感皇恩小序及三絶詩矣。因命承旨書御製曰,昔年甲申,爲皇設壇,名以大報,猗歟盛哉?今乙丑春,建齋殿於壇之左,此蓋追皇恩繼先旨之意。而此殿在於獅子橋之北也。敬奉昔日御製記,鏤揭於正廳,而復以三詩,追揭其下,以伸小子羹墻之心焉。詩曰,皇恩如海徧東方,大報設壇歲歲香。磬管鏗鏘薦玉帛,依然龍駕狩藩邦。皇恩浩大何能名,繼述昔年心裏銘。舊壇新殿追先志,乙丑暮春三月成。皇恩偏荷報何門,拱北朝宗拜五雲。彌切風泉小子意,一生永誦感皇恩。崇禎紀元後再乙丑,拜手敬題。令西平橈繕寫。承旨書訖,高聲前讀。上曰,感皇恩三字,卽栗谷感君恩之意也。上曰,獅子橋記謄來耶?上兼史奉入。上命承旨讀訖。上曰,肅廟詞翰,迥出尋常如此矣。宗玉曰,雖數行文字,亦萬萬出常矣。上曰,當竝獅子橋記,令西平君繕寫,而字樣大小如何?明履曰,當排字而書之矣。宗玉曰,大小字不可硬定,當臨時排字矣。上曰,昨已下敎,而冬來木物,果不傷朽耶?他日永禧殿大樑木,亦難得,卿宜知此意也。宗玉曰,當分付郞廳,着實打印,善爲積置矣。景夏曰,臣有感慨微悃,敢此仰達矣。今此望位禮,實是義起盛擧,而御製三絶,尤可以有辭於天下後世。我聖上風泉之感,孰不欽仰贊歎?粵我孝廟,嘗與先正臣宋時烈,講明春秋尊攘之義,而不幸聖志未伸,中道賓天,臣民永抱弓劍之至痛。先正撰進寧陵碑文,有曰,鐵杖弧矢,寤寐英豪,惜乎宋孝宗似之。忠志之士,至今傳誦流涕。聖祖之志,聖考繼之,追思神宗再造之恩,築皇壇而行享祀之禮。以屬國,築大報壇於冠屨倒置之後,惟在我東,而天下所無也。自近年以來,春秋義理,廢而不講者久矣。今我聖上,繼述聖祖聖考之遺志,而行望位之禮,我聖上尊周之至誠,孰不欽仰?而臣乃以爲天下之事,有本有末,此猶末也。其本惟在殿下一心。我國力弱,雖不敢遽議北伐中原,而自强之策,不可不講也。先正臨歿,謂其門弟子曰,忍痛含冤迫不得已八字,不可忘也。八字義理,實爲今日君臣所可講明者。而春秋一部,卽我殿下家法,今日臣等所仰望於殿下者,惟在於斯矣。上曰,文官製述,以鐵杖木馬爲題者,可見予心之有在,而予每步行於闕中者,卽陶侃運甓之意也。尹陽來嘗曰,東平尉燕行時,以一狗皮粘身而寢曰,他日不宿風沙,有不可知。以此爲習云,其言是矣。慈殿有句踐嘗膽圖,予豈忍一日忘之?卿今以此爲達,可謂起予之心。而目今朝廷之間,擧皆忘此義,卿雖所達如此,果於歸家寤寐之間,能無暫時之忘耶?景夏曰,臣激感於御製,敢有所仰達,而臣亦忘此義久矣。上曰,副學於門號,以風泉擬入,此則生矣。景夏曰,故副學李端相經學見識,素負士林之重望,雖非先正門人,而嘗與先正,講明春秋大義,且其急流勇退之節,尤爲卓絶。嘗見漂海唐人,自廟堂捉送彼中,感慨作詩矣。上曰,其詩云何?景夏曰,南極浮槎海上來,紅雲一朶日邊開,春秋大義無人識,石室山前痛哭回。上曰,石室山前痛哭回,何意耶?景夏曰,先正臣金尙憲一生志業,在於春秋尊周之意。而其孫故相臣金壽興在廟堂,不能沮漂海人捉送之議,故其詩如此矣。上曰,李端相誰也?景夏曰,故參判喜朝之父,故大諫亮臣之祖,左議政宋寅明之外祖矣。上曰,然耶。景夏曰,此等之人,朝廷宜有崇奬,而聞其子孫零替,幾廢香火云,殊甚愍惻。收用其子孫,以示崇儒重道之意,何如?上曰,分付該曹,錄用,可也。出擧條景夏曰,俄者臣所達自强之策,不過實心做去於民國之事,而近觀下備局疏狀,皆以更法革弊爲言。而徒歸文具,其於民國,終無實效,誠爲慨然。故參判宋光淵,嘗於先朝,上疏陳三條時弊,而一曰結人心,二曰厚風俗,三曰存紀綱。顧今人心渙散,風俗薄惡,紀綱頹弛。若以三條捄其弊,則豈無所益耶?上曰,切中今日之病,宋光淵誰也?上下番齊辭對曰,左議政宋寅明之祖矣。明履曰,此三條,卽蘇軾萬言疏中語矣。景夏曰,今日大臣,不能以其先祖之疏,捄時病,誠爲慨然。故臣於備坐,以此責勉大臣矣。上曰,副學言迫切矣。景夏曰,臣言雖太直,而責勉大臣,則不爲非矣。又曰,宋光淵文學才猷,多有可尙。而甲戌改紀初,數三宰臣,會于敦寧府,倡別宮之議,光淵以書嚴辭峻斥,其議賴此而沮塞,樹立誠爲卓然。先正臣朴世采造朝,以光淵樹立爲第一,陳章薦進,將欲大用而遽歿,公議至今惜之。雲逵曰,臣以故參判宋光淵事,欲一陳於筵席而未果矣。今因副學之言,敢達矣。宋光淵之經術才猷,淸裁自持,世人之所共知。以在喉院時疏陳三條觀之,經世之良謨,爲國之深誠,槪見其所存。而至若敦寧府會議一札,辭意峻正,見識卓異,薦紳大夫,至今傳誦。其在朝家奬許之道,宜施褒崇之典矣。益三曰,副學及下番所達是矣。不可無各別褒奬之道矣。景夏曰,下番儒臣所達誠是矣。自上特許褒贈,以示表奬其樹立之意,何如?上曰,聞副學之言,誠甚卓異,而又聞儒臣所達,尤信之矣。令該曹特贈,可也。出擧條景夏曰,今伏見御製,有不勝感慨于心矣。先正臣宋時烈,嘗奉崇禎皇帝御筆非禮勿動四字,揭于萬東祠,朝夕瞻拜。及先正歿,而院儒春秋享祀于崇禎皇帝,以伸先正平日尊周之誠矣。上曰,此是一間茅屋祭昭王之意耶?景夏曰,誠如聖敎矣。聞其祠宇荒廢,幾不蔽風雨,將無以守護云,誠爲慨然。萬東祠事體,與他祠宇有別,而今其荒廢如此,自朝家合有顧護之道矣。昔在先朝,特賜御筆華陽二字,俾揭院額,聖考崇儒重道之盛德,至今欽誦。上曰,興巖宋浚吉書院,亦賜御筆院額矣。景夏曰,兩先正院額御筆,同賜于一時矣。益河曰,副學所陳,令人感歎。臣亦待罪春曹,故昨年冬,萬東祠儒生輩,上來呈單。蓋在先朝,爲慮享祀一節,定給願屬生數百,以爲守護祭祀之地,而厥後守令,每每侵奪,充定軍額。祠中凡百,不成貌樣,願自禮曹更爲定給,而此非臣之所敢擅便者,故終不得許施矣。祠宇之頹廢,固已可悶,而至於春秋享祀之節,實無好樣計策。收合斗米,旣極苟艱,官備祭物,亦涉難便,若自朝家,或有從長變通之道則,似好矣。上曰,捧錢於院生,以爲春秋享祀,誠甚苟且,何以變通則爲好耶?景夏曰,聖敎誠然,劃給免稅幾結,似好矣。上曰,春秋享祀時,參祭諸人,只是士子輩耶?益河曰,苟知尊周之義,則野老村翁,亦無不可,況士子輩乎?道臣·守令,亦或來參。遠地士子,亦多來參,而一自先正死後,認得此義者漸少,故侵奪其願屬生之弊起矣。益三曰,臣屢往華陽洞,仰瞻扁額,御墨煌煌,先朝崇儒重道之意,孰不欽歎?而書院之右,有萬東祠本院,物力凋殘,祠院多有頹廢處,享祀之節,亦不能成樣云,已不勝其慨歎。華陽一洞,是亦有主之地,故祠院至近之處,不禁樵牧之患,所見至爲未安。若自朝家,特命給土相換,使華陽一洞,盡屬於祠院,事體道理,似爲穩當矣。上曰,予亦聞非禮勿動四字之得來事矣。以此奉安於萬東祠耶?益三曰,此四字則刻於華陽洞巖石上,又有石板及皇朝諸御筆簇子,石上作屋,藏之祠宇,則在於書院上麓矣。上曰,今聞諸臣所達,尤不勝一倍感慨矣。祠宇則卽令道臣重修,免稅田則令道臣參酌劃給。華陽一洞,儒臣所達有主之土,則亦令本道代土相換,盡屬祠院,可也。出擧條益三曰,今因萬東祠給田事,有所懷敢達矣。楊州道峯書院,卽先正臣趙光祖等俎豆之所,而昨年還給免稅,出於特敎,朝家之待之殊異,孰不欽仰盛德?而本院距京不遠,居處靜僻,自前士子輩爭相居齋,着意工夫,故卽今立朝者,莫非舊時齋生。臣亦昔年負笈往來,而本院物力凋弊,書冊亦不多,間有先朝賜書,而亦不能守護,見失者太半。而若干餘存者,首卷內賜之寶,印跡宛然,敬閱以來,不勝興歎。大抵院居,傍無人家,借見書冊,亦無其路。臣意則以繼述之意,特賜書冊,使居齋之土,慕先正之學,讀君賜之書,則士林其將感激興起,非但有光於右文之治,亦將爲培養之一端矣。且臣年前隨駕往松都,伏見賜書書院之例,故如是陳達矣。上曰,儒臣所達,雖是芸館,似無儲置書冊矣。益三曰,分付兩南,印來以給好矣。益河曰,四書·三經·綱目·朱子大全等冊,不可不印給矣。上曰,依所達,使兩南分印以給,可也。出擧條宗玉曰,續大典今幾釐正,而活字印出之際,易致訛誤,且木板可以久傳,而事功省減,以木板刊印爲好。大臣之意如此矣。上曰,木板刊出事,分付芸閣,可也。出擧條景夏曰,臣於昨日入侍,而靜攝之中,方請夏享攝行,故區區微悃,未能仰陳矣。臣伏聞殿下有戊申以後夜不脫衣之敎,而不勝憂慮之忱矣。自戊申至今日,幾近十年,雖賤如臣身者,尙有生病之慮,況玉體之至尊至貴乎?人心世道之至此,莫非臣等之罪。而臣頃以聖上之心境蕩然,縷縷仰達者,蓋慮過用心力,有妨調攝之故耳。殿下若於處事之際,物各付物,物來順應,凡當是非賞罰,各當其事,則心氣自然和平,聖候不至傷損,豈不大有益於節宣之道乎?上曰,卿之所達是矣。予非以戊申小醜,復有憂慮。而古語曰,不見其形,願察其影。今之氣象,豈不過於影乎?此等若干文字,亦不能親寫,可見予衰之,甚矣。景夏曰,臣前則以奮勵振刷爲達,而今則以平心怡氣爲達矣。上曰,何其前後不同耶?景夏曰,前則或恐聖志之倦勤,今則爲慮靜攝之失方,前後奏達之不同,蓋以此也。臨退時,明履進伏曰,臣於今番行到廣州,竊聞前規,則入處府內者,設將校料窠,以爲安集之道。蓋境內良人,皆名爲軍官,而村居者難於往來立番,故每歲納米七斗。而操鍊時自備戎裝,一齊來參,各有分授,實無異行伍之卒。而府內軍官,則每朔試射講入格者,付料而入直,且應各項官役矣。頃者査正廳,將外村軍官八百餘名,付料軍官三百餘名,中營軍官二百餘名,一倂汰罷。旣無納米,料將安出?府內之人,居在崖麓之間,旣無耕墾之土,又非賈販之所,衣食只仰官料,傳子傳孫。有若家業,一朝失之,無以資保,故遑遑道路,實有復散之慮。外村之人,固是平民,而亦多殘微兩班,曾經哨官旗牌官之類。此輩只爲觀武才赴擧之路,且取軍官之名,自願入屬,而今若猝然移定於束伍牙兵,則此亦爲愁悶騷擾之端。蓋以軍制言之,失千餘分授之額,以民情言之,千餘人之失業渙散,愁悶騷擾,亦非細事。他邑不緊之名色,固可汰也,而此州事,恐合有更商之道。戶判今方入侍,故達之矣。上曰,出擧條,令廟堂,稟處,可也。出擧條明履曰,臣於今行,獄事民瘼,先爲廉問,些少弊瘼,固不足一一仰達。而至於蕩減等事,言於大臣,則不無欲防之意。姑待回啓之下,而指徵無處,皆欲防塞,則實非朝家遣審理使之意也。上曰,今番諸道審理使所陳邑弊民瘼,可以許施。可以置之者,其勿循例覆奏,逐條商確,登對以稟,可也。出擧條遂退出。
上在昌德宮。停常參·經筵。
貞熹王后忌辰齋戒。
初昏,流星出翼星下南方天際,狀如拳,尾長三四尺許,色白。
吳遂采啓曰,大司憲金尙魯,持平李師祚·李燮元在外,掌令崔逵泰疏批未下,安栻親病受由。今日以監察茶時之意,敢啓。傳曰,知道。
傳于鄭俊一曰,氣憊手麻,使宗臣將書之矣。卽今少愈故書下,以此用之。
沈星鎭,以侍講院言啓曰,本院下番說書成天柱入直矣,以親病陳疏徑出,司書吳彦儒呈辭受由,兼司書金相福,以本職入直,吏曹兼·說書未差。下番無推移之員,不得已以上番姑降入直之意,敢啓。傳曰,知道。
鄭俊一,以英陵表石營建廳言啓曰,本陵碑文御覽件簇子,一依齊陵碑文前例,粧纊內入。而世子宮,一件亦爲封進,自今日撤罷廳號之意,敢啓。傳曰,知道。
又以齊陵神道碑儀軌廳言啓曰,本陵神道碑營建儀軌,今已完畢,粧纊以入之意,敢啓。傳曰,知道。
又以禮曹言啓曰,來四月初八日宗廟夏享大祭親祭時,永寧殿,遣大臣行祭事啓下矣。宗廟夏享大祭,旣已攝行,永寧殿祭,則依例勿爲設行之意,敢啓。傳曰,知道。
又以戶曹言啓曰,依傳敎,右議政趙顯命今三月來四月兩朔祿俸,令倉官更爲輸送于本家。則以爲,方在引病求免之中,常祿不敢冒受云。祿俸又不領受,何以爲之?敢稟。傳曰,令倉官更爲輸送。
濟州防禦使狀啓,二月令薦新與進上靑橘,品劣味苦,未免苟充,惶恐待罪事,傳于鄭俊一曰,勿待罪事,回諭。
京畿監司狀啓,水原正林面居金奉先等燒死渰死事,傳于鄭俊一曰,燒死渰死人等,令本道恤典擧行。
濟州牧使狀啓,薦新靑橘,過限封進,惶恐待罪事,傳于鄭俊一曰,勿待罪事,回諭。
掌令崔逵泰上疏曰,伏以臣積年沈痼之疾,久而彌篤,跧伏窮鄕,自分爲聖世之棄物。頃年獲承恩命,擔舁入城,猥上辭本,附陳在外臺臣七日給限事,誠未上格。至承嚴批,惶隕踧踖,不敢偃然出肅,詣臺自列,終至於違牌而斥罷。侏儒之短,一節可知,退伏鄕廬,血泣追愆。不意玆者,聖度天大,卽又寵之以掌憲之命。臣之情病,豈有一分自力之勢?而怵畏義分,不敢息愝在家,冒病趲程,七顚八倒,昨纔來伏私次。而行路撼頓之餘,症情越添,僵委床席,轉動無路。顧此症勢,非一時感冒之比,肢體病風,行步蹇仄,疝氣衝心,有時輒發,發輒阽於危死,若失將攝之方,則必未免生行死歸之患。重以本來阿睹之疾,逐年層加,尋常之間,顔色不辨,對案看字,魚魯莫分,全廢之患,隔在朝夕,私心恐懼,罔有紀極。閒漫之職,尙難冒當,況今所叨,職忝邇列,威顔咫尺之地,決非冥行擿埴之所周旋。進反之際,必有傾跌失容之患,而榻前奏疏,臺廳傳啓,尤難看覰。臣之濫叨是職,已至六七次,而終未敢承膺者,實由於此。苟非然者,寒蹤得此,榮幸極矣。顧何心腸,隨人效尤,自犯逋慢之科乎?千思萬量,進身未由,與其顚沛而獲罪,莫若籲天而祈哀。玆敢瀝血書疏,仰瀆宸嚴,臣罪至此,萬殞難贖。伏乞天地父母,察臣哀懇,憐臣實病,亟命遞斥臣職名,仍令永刊臺籍,勿復檢擬,以卒生成之大恩,以安垂死之賤分,千萬幸甚。臣於乞免之章,不敢復贅他說。而第伏念,臣以嶺外孤寒,屢蒙洪造,頭上之丘山,負戴難勝,而年衰病痼,報效無地。臣竊不勝區區願忠之誠,敢以一二淺見,草草尾陳,伏惟澄省焉。夫財用者,民生之所賴以資活,國家之所倚以維持者也。如魚之有水,若木之有津,魚無水則死,木無津則枯,國無財用則顚,其不可無節而浪費也審矣。是以民爲生財之本,國爲貯財之所。自古財用,不在於上,則必在於下。在上則國富,在下則民富,民富則國不至獨貧,故富國猶不如富民。而今也則不然,上不在國,下不在民,消散墊沒於猾吏蠹胥之手。蔀屋之下,缾罍俱罄,而倉廩之實,未聞有紅腐。閭閻之間,杼軸其空,而輿儓之驅,擧皆被輕煖。寒士婦女,不免布裳,而吏胥妻妾,皆蹈綺穀,奢侈成風,樸素無聞。噫,田野耕織之民,終歲勤動,十指流血,上無以養其父母,下無以畜其妻子。而曾未見一人,以閭里困頓流離顚踣之狀,上達於至尊之聰聽。臣每讀聶夷中詩及杜子美彤庭所分帛,本自寒女出等句,眞可謂一字一淚。倘回九重光明之燭,遍照八路逃亡之屋,則臣竊想殿下衋然傷痛,玉食靡下矣。昔宋仁宗常夜裏甚飢,思燒羊頭,近侍乞令宣索取進,仁宗曰,今次取之,後必常備,日殺一羊,暴殄無窮,遂竟夕忍飢不御。惟我成宗大王,儉德冠冕百王,荼褐紬衾,弊而不改。夫身居億兆之上,以四海爲家,何求不得?而古之聖帝明王,必却而不御,弊而不改者,誠以人主一身,爲萬民之表準,欲使四海之內,有所觀感而風動故耳。臣願殿下,特念民力之困悴,國用之耗竭,聿追前代之徽軌,式遵祖宗之懿範。內自宮中,以至外朝,凡一切用財之際,常存撙節之意,八珍案上,每念汗滴田中之苦,彤庭分帛,輒思寒女機上之勞。使吾節財裕民之意,流通內外,貫徹上下,則國用或於是而可裕矣,民産或於是而可厚矣。夫以殿下卑服之德,臣之所陳,乃至於此,雖若大不着緊,而在昔仲虺之誥成湯也。乃以不邇聲色,不殖貨利爲言,夫聲色貨利,豈有一毫近似於成湯之德哉?誠以人臣告君之體,固不以吾君已能,而有所自懈於責難陳善之誠故也。臣聞宋臣文天祥有言曰,天變之來,民怨招之也。目今天變之孔極,臣必知其爲民怨之所招也。其源皆出於搢紳間貪風大振也。是以爲今字牧之任者,未聞有留犢之操,擧皆招尋魚之謗。古所謂受若直,怠若事,又盜若貨器者,大抵同然。而甚者,一佩郡符,天下之義理皆小,而一以肥己爲大,一境之內,民生赤立。而憑公營私,有同括毛於龜背,解歸之日,輜重塞路,而厚賂權門,以圖日後之榮進。識者寒心,介士掩耳,而習以爲常,恬不知愧。今有受人之牛羊,而爲之牧者,攘竊芻粟,立視其死,而責罰不加,何所顧忌。間或有一二淸介自守,不爲世習所移者,則此正桑扈之不粟,竊脂之不穀,而目之以無能,擯棄而不用。噫,好榮而惡辱,人之常情,彼以貪墨而媒進,此以淸介而見棄,則孰不捨此而就彼哉?殿下勤恤民隱,愛惜人命,申命州縣,禁用大杖,而一種苛虐之吏,淫刑而立威,濫殺而不顧。噫,生民休戚,只係於守令賢否,而守令之蠹民若是。哀我小民,無所控訴,怨毒之氣,愁歎之聲,薄陰陽之和,感天地之精,則彗孛飛流之災,陰虹抱珥之變,無怪乎屢書不一書也。顧今消弭之策,莫良於修省,而修省之道,又莫如選用廉吏,黜退貪虐。如犯贓汚之科,斷不饒貸,稍有淸潔之操,特加奬拔,使一世之人有所沮勸,則民怨或於是而可弭矣。天災或於是而可消矣,殿下洞燭此弊,每當大政,輒命另擇,而因循苟且,弊病依舊。臣之所陳,必知其空言無施,而當今急務,無過於此。故臣終不敢捨本逐末,以負殿下之洪恩也。臣聞賦役之不均,最爲理民之秕政,而關東一路,土瘠民稀,賦役煩重,煩重之中,又有不均之弊,蔘貢是也。蓋貢蔘之分定列邑,未知其昉於何時,而其來蓋已久矣。其間屢經量田,列邑田結之豐确,古今懸殊,而貢蔘分定之多寡,則一定無改。故或結多而蔘少,或結少而蔘多,少者稍有餘力,多者不堪其重。而越自近年以來,蔘路絶貴,峽邑民人等,抛棄穡事,齎數十日糧,深入虎豹之藪,空手而來者,十常七八。故未免以田結收錢,貿納於他處,則一兩蔘價,多至四十餘兩,比之最初,不啻二三倍矣。民生安得不日益困瘁乎?臣伏竊惟念,顧此蔘貢,旣不可減省,則無寧均役,少抒偏重之苦。然凡捄弊之道,必須先正其本,而似聞嶺西量田,尙未收殺,量事未成,則均役無計。臣願分付道臣,嶺西未量邑,催促畢量,先正田結,然後道內列邑分定之蔘,一從田結實數,平均改分定,則無損於上貢之數,而庶可得賦役之均矣。黃腸禁山,自是累百年養護之所,事體至爲重大。而自近年以來,歸厚署及各宮差人,挾持公文,旁午於列邑,初自近麓,漸入標內。今年赭一山,明年赭一山,方伯不能禁斷,守令莫敢誰何?斧斤相尋,逐年蠶食,若此不已,則不過數十年,將無黃腸封進之所矣。此非細慮也。臣願自今以往,勿復侵犯禁山之意,申命攸司,以杜日後之弊焉。臣無任云云。答曰,省疏具悉。其勉者宜勉。而量田事,當下敎于相臣,可以申飭者宜施。爾其勿辭察職。
上在昌德宮。停常參·經筵。
貞熹王后忌辰。
自昧爽至辰時,有霧氣。
吳遂采啓曰,大司憲金尙魯在外,執義未差,掌令崔逵泰未肅拜,安栻呈辭,持平李師祚·李燮元在外。今日以監察茶時之意,敢啓。傳曰,知道。
趙明履啓曰,備邊司郞廳來言,今日賓廳坐起日次,而國忌正日相値,頉稟。傳曰,知道。
吳遂采啓曰,賓廳坐起,旣已頉稟,所當持公事入侍,而國忌正日相値,不得入侍之意,敢啓。傳曰,知道。
沈星鎭啓曰,持平李燮元,下諭後過限不爲上來,依定式遞差傳旨及禁推傳旨,捧入之意,敢啓。傳曰,知道。
傳于鄭必寧曰,今下疋緞,五十疋下京營,以備賑民之資。
傳于鄭必寧曰,貂皮下尙方。
沈星鎭,以侍講院言啓曰,來四月初二日,王世子行會講禮之意,敢啓。傳曰,知道。
又以侍講院言啓曰,明日賓客相見禮及再明日王世子會講時,宮官不可不備員。而兼弼善·兼說書俱未差,司書吳彦儒呈辭受由,無以備員,事甚未安。未差之代,令政院稟旨差出,仍卽牌招,以爲備員進參之地,何如?傳曰,允。
又啓曰,因侍講院草記,明日賓客相見禮及再明日王世子會講時,宮官不可不備員,兼弼善·兼說書未差之代,令本院稟旨差出,仍卽牌招事,允下矣。政官所當卽爲牌招開政,而國忌正日相値,何以爲之?敢稟。傳曰,相見禮則猶可爲之。以會講時備員,待開門牌招開政。
上,在昌德宮。停常參·經筵。
夜一更,流星,出北斗星下,入北方天際,狀如拳,尾長三四尺許。色赤,光照地。
下直,定州牧使徐命彬,玄風縣監李綬,機張縣監禹弘濟。
趙明履啓曰,大司憲金尙魯,持平李師祚在外,執義·持平一員未差,掌令崔逵泰未肅拜,安栻呈辭。今日以監察茶時之意,敢啓。傳曰,知道。
藥房提調臣李周鎭,副提調臣李益炡啓曰,伏未審數日來,聖體若何?眩氣氣憊之候,蔘橘茶連進之後,其有差勝之勢乎?茶飮,已盡於昨日,臣等,今日率諸御醫入診,詳察聖候,議定繼進當否爲宜。大王大妃殿氣候何如?湯劑亦盡於昨日,繼進當否,宜卽議定矣。臣等,不任伏慮,敢來問安,竝此仰稟。答曰,知道。慈殿氣候,湯劑進御後,有差勝之效,加劑五貼以入。予則一樣,而眩氣少歇,茶飮停止,更觀日次下敎,待下敎入侍宜矣。大王大妃殿·中宮殿·賢嬪宮,藥房口傳問安。答曰,知道。
李益炡啓曰,左副承旨吳遂采,今日不爲仕進,牌招,何如?傳曰,允。
吳遂采啓曰,卽者大臣送言,明日王世子會講時,賓客,不可不備員。而左賓客趙觀彬,不爲進參,自本院請牌云,左賓客趙觀彬,明日待開門牌招,何如?傳曰,允。
趙明履啓曰,事變假注書洪樂性,身病猝重,勢難察任,今姑改差,何如?傳曰,允。
沈星鎭啓曰,因侍講院草記,明日王世子會講時,宮官,不可不備員,有闕之代,令本院稟旨差出,仍卽牌招事,允下矣。今日政卽爲差出,何如?傳曰,允。
又以弘文館言啓曰,新除授修撰金尙喆,自鄕上來云,卽爲牌招察任,何如?傳曰,允。
又以侍講院言啓曰,明日王世子會講時,宮官,不可不備員,司書·兼說書有闕之代,令政院稟旨差出,仍卽牌招備員,而上番姑降,已至屢日,事甚未安。說書成天柱由限已過,牌招,以爲入直之地,何如?傳曰,允。
有政。吏批,判書李周鎭進,參判洪象漢進,參議未差,同副承旨鄭俊一進。兵批,判書金若魯進,參判李重庚入直進,參議金應福病,參知洪鳳祚受由在外,同副承旨鄭俊一進。
吏批言啓曰,本曹佐郞鄭夏彦,身病甚重,不得察任,依例改差,何如?傳曰,允。
以任震夏爲執義,洪益三爲獻納,柳顯章爲持平,鄭純儉爲正言,韓億增爲兼弼善,鄭元淳爲吏曹佐郞,尹得載爲正郞,李錫杓爲尙州牧使,兪彦民爲橫城縣監,趙東鼎爲中和府使,鄭彦祥爲兵曹佐郞,李匡德爲漢城右尹,尹暻爲司評,鄭光謙爲敦寧主簿,申鎭鳴爲大興郡守,李德養爲東部奉事,成均博士趙處魯,校書正字李再章單付,鄭夏彦爲司書。兵批言啓曰,同知中樞府事黃聖河·李榗,病難供職,俱爲呈狀乞遞,西樞雖是閑局,不可一向虛帶,竝今姑改差,何如?傳曰,允。
又以兵批言啓曰,閑良李重鎭,以捉虎三頭之功,有加資之命,而係是閑良,何以爲之?敢稟。傳曰,特爲加資。
以趙榮祿爲同知,申致遠爲同知,閔廷模爲僉知,金元錫爲景福假衛將,卞至遠爲訓鍊副正,南正五爲判官,金台柱·李昌運爲主簿,李維白·李栢齡爲武兼,徐夢遇爲部將,柳謇爲文兼副護軍,李衡坤·鄭錫濟·元命益·李光㵓,副司直金始炯,副司果金奎采,單付。
吳遂采,以吏曹言啓曰,今此宗廟夏享大祭,亞獻官,議政府右參贊徐宗伋,預差戶曹判書徐宗玉,俱以身病陳疏,宜有變通之道。不得已以漢城府判尹李春躋,改付標以入之意,敢啓。傳曰,知道。
沈星鎭,以成均官員,以同知館事意啓曰,今三月儒生課試,今月內無故日退行事,曾已啓達矣。大提學未差,大司成申思建,未肅拜,今月已盡,更無餘日,限內不得設行之意,敢啓。傳曰,知道。
趙明履,以義禁府言啓曰,司憲府前持平李燮元禁推事,傳旨啓下矣。李燮元,以前任結城縣監,時未上來云,依例發遣府羅將拿來,何如?傳曰,允。
又以義禁府言啓曰,慶尙監司狀啓,據刑曹粘目內,熊川前縣監李夏圭,加德前僉使成德涵,移本府處置事,允下矣。李夏圭·成德涵,今方待命於本府,卽爲拿囚之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
上,在昌德宮。停常參·經筵。
趙明履啓曰,兵曹郞廳來言,闕內入直軍士夜巡檢云矣,敢啓。傳曰,知道。
沈星鎭啓曰,今日王世子會講時,兩司當爲進參,而兩司多官,或在外,或未肅拜,或呈辭,無進參之員。除在外外,呈辭未肅拜人員,竝卽牌招,以爲推移進參之地,何如?傳曰,允。
吳遂采啓曰,獻納洪益三,入參會講後,無端闕啓,直爲出去,事體未安,卽爲牌招,何如?傳曰,允。
傳于沈星鎭曰,頃日入侍承旨禮曹堂上,持儀註來待。
傳于沈星鎭曰,承史禮堂,持昔日御製與今番御製,入侍時敏堂。
傳于趙明履曰,翊衛司官員金光遂若在,使之待令。
傳于趙明履曰,金光遂同爲入侍。
執義任震夏,掌令安栻啓曰,請逆坦孥籍,一依王府草記,卽令擧行。措辭見上請還寢泰績酌處之命,因令鞫廳,嚴鞫得情,夬正王法。措辭見上請瑞虎等兩賊孥籍,亟令王府擧行。措辭見上請徙邊罪人陸師聖,依律處斷。措辭見上請物故罪人夏宅孥籍,亟令王府擧行。措辭見上請罪人沈,亟寢島配之命,更加嚴鞫,期於得情。措辭見上新除授大司憲金尙魯時在慶尙道監營任所,請斯速乘馹上來事,下諭。答曰,不允。下諭事,交龜後自當上來,勿爲下諭。
兼弼善韓億增上疏曰,伏以臣,爲臣無狀,事君不忠,乍忝言地,輒陷大戾,則以此釁累之蹤,尙可復廁於簪紳之列哉?念臣十載從班,一味巽默,未嘗以寸封尺章,少效涓露之報,常自循省,愧悚無地,則以言獲罪,固非臣之所素期也。只緣臣樸陋之性,專昧方便,躁妄之言,大欠宛轉,未能巧掩形跡,曲避忌諱,以自合於時樣。故臨事發言,無非罪戾,是以頃年筵席所達,不過自附於有懷必陳之意,而片言脫口,已自陷於罔側之科。前後聖敎,罔非臣子所不敢聞者,臣蒼黃逬出,震懍罔措。始而胥命於城闉之下,終焉泥首於金吾之外,鈇鉞鼎鑊,固所自分矣。豈意上聖至仁,未忍遽誅,浹旬雜議之命,旣蒙倖逭,西陲薄竄之典,終歸末減,此已非始料所敢及者。況纔踰一朞,旋蒙恩宥,給牒甄敍,次第又下於半年之內,而乃者春坊除旨,忽降於杜門省愆之中。俾滌瑕垢之蹤,復隨冠冕之後,聖恩渥洽,便同天地,臣身頂踵,莫非造化?臣雖愚頑,寧不知感,第宿釁旣大,餘悸薰心,追思至今,寢夢猶愕,去就一節,更無可論。顧此宮僚,職在輔導,一瞻岐嶷之表,以伸延頸之忱,豈非臣子之至幸?矧今會講在卽,召牌嚴臨,而惟此負累之身,萬無抗顔之路,私心惶霣,尤當如何?玆敢隨詣闕下,略暴哀籲,而至於職責之決難堪承,病勢之斷無自力,有未暇悉陳者。伏乞聖慈,諒臣危蹙之情,亟命鐫削臣職名,仍令選部,勿復檢擬,俾得守分自靖,以卒覆載生成之澤,千萬幸甚。臣無任云云。答曰,省疏具悉。爾其勿辭,從速察職。
刑曹參判李宗白上疏曰,伏以臣,於千萬夢寐之外,伏承秋曹寵擢之命,揆分駴惶,撫躬震悚,歷屢日而不自定。臣本至愚極陋,徒籍世蔭,濫荷洪造,出入內外,敭歷華顯,而辜負恩顧,蔑效涓埃。每自循省,積有愆咎,居恒媿懍,若隕淵谷,豈謂節次推排,乃有此萬萬不甚當之恩命乎?竊念有國所重,最在官人,雖在庶官下秩,尙宜難愼,況玆貳卿命德之列耶?今乃不問才智之長短,績用之有無,遽加超擢於至無似之一賤臣,則區區冒濫之譏,固不暇言,其累聖朝綜核之政,非細故也。而司直之論,訖未有聞,匪分之資,實難暫冒,情窮勢蹙,玆不得不冒死哀籲於天地父母之前,庶幾有以察納至懇,收回成命。而此臣於見職,有應避之親嫌,臣之從兄臣宗城,方帶本曹判書,相避之例,在下當遞。伏乞聖明,竝垂鑑照,亟令該曹,照例遞改,仍收臣新授資級,俾公器無玷而私分獲安,不勝幸甚。臣無任云云。答曰,省疏具悉。疏辭,令該曹,稟處。
四月初二日未時,上御時敏堂。禮曹堂上,持儀註引見入侍時,禮曹參判鄭益河,左副承旨趙明履,假注書許彙,記事官鄭觀由,記注官李澤徵,翊贊金光遂,追後入侍。諸臣進伏訖。上命注書,奉入先朝御製。臣彙趨出,奉入御製帖。上又命下兼史持入諸臣和進帖。上命承旨,先讀儀註訖。上曰,鼓吹皆陳而不作乎?益河曰,然矣。上曰,跪啓請,誰爲之耶?益河曰,執事爲之矣。上又命承旨,讀永寧殿儀註訖。上曰,儀註善爲之矣。上又命承旨,讀省牲儀訖。上曰,祝史齋郞,皆立獻官之後耶?益河曰,然矣。上曰,獻官皆受牲耶?益河曰,此在五禮儀矣。上,又命承旨,讀傳香儀訖。上曰,皆善爲磨鍊矣。上曰,頃年大射禮後,射壇之不毁而留置者,意有在矣。今於省牲後,以小磚,鋪以表之,使後日知親臨省牲位好矣。益河曰,土王已入與否,當出外詳問而爲之矣。上命,禮堂先出。上命承旨,讀先朝皇壇御製·及當宁仰和御製訖。上,仍嗚咽不能成聲。下敎曰,先朝御筆,當懸於正廳北,今日御製則懸於東壁上宜矣。上曰,昔年御製竝獅子橋記,不可爲一板耶?明履曰,恐難盡刊於一板矣。上曰,大報壇文跡,無之耶?明履曰,未見有詳錄者矣。上命承·史少退。少頃,更入進伏。上命承旨,書出御製皇壇齋殿小識曰,粵昔甲申春,享神皇於禁苑,其年冬,設壇於苑西,名以大報,翌年蠶月,親薦玉帛,門名朝宗·集成,自此始也。有御製追感詩一律矣。小子嗣服後三年春,追先志,躬享吾皇於壇上,追慕昔年賡韻。而歲己未春,建神室於壇之右,辛酉春,制樂器,今乙丑春,建齋殿於壇之左,名南門曰拱北,此蓋設壇建殿之始末。而嗚呼皇恩,庶可以報萬一矣。令政院,敬摹乙酉年御製親書·獅子橋記,竝爲鏤揭於殿北,其後賡韻詩或皇恩詩及今者小識,一體鏤揭於殿之東西。而小識,令宗臣西平君橈,繕寫,以垂後昆,嗚呼乾坤混沌之前,感戴我皇之意,豈淺於靑丘哉?寫訖更讀之。上曰,一本正書宜矣。上曰,金光遂,使之進伏。光遂進伏。上曰,吏參洪象漢,有筵白事,而聞爾於古畫,愛好而知其妙理云,如畫像等事,亦果知之乎?光遂曰,小臣,自少有畫癖,故儕流或謂之知畫。臣亦多見古畫,而至於畫像,則本未能把筆寫之,又未嘗親自粧褙,故實不識妙理矣。上曰,藏畫之方,畫像與古畫無異耶?光遂曰,無異矣。上曰,置溫處則無傷耶?曰,然矣。上曰,畫像,掛置與捲置間,何者無頉否?光遂曰,小臣,曾聞譯舌輩言,中國則雖百年古畫巨障,本無捲置之法,盡爲掛置而無損傷者。小臣,亦曾見出來我國之古畫,已過數百年,而完好如新,此皆掛置之物也。上曰,凡畫像之彩色變改者,改粧則反或如新,而後褙,亦可盡去而無損否?光遂曰,臣不識其詳。而第見中國古畫,則畫之北彩後面,每以極薄精紙,襯絹一重,此紙例不得去,故留之而改粧,則精彩頓勝矣。上曰,先朝御眞,漸有斑痕,以爾爲或知妙理而招問矣。龍袍以下不變,而面部漸似有斑,彩色之變改不同,何耶?光遂曰,似或因粉色之有頉,而臣未能的對矣。上曰,畫像,閭閻間亦或爲之,而置諸祠堂乎?置諸別室乎?明履曰,俱有之矣。上曰,爾外祖林原君,有畫像乎?光遂曰,有之,秦再奚畫之矣。上曰,肖似乎?光遂曰,然矣。上曰,秦再奚畫之,則御眞寫出後,當畫之矣。光遂曰,如是云矣。上曰,己亥年予之潛邸時,始見爾父,諭礪城君,使之來見予,則爾父來見,以伯牙·鍾子期有諭矣。其後爾父,向國盡誠,予心嘗嘉尙,爾之四寸光世,聲貌相似,每以思其叔諭之。今見爾,有過於見其猶子時,一倍興感矣。上,又問金光遇,方爲何官乎?明履曰,方爲杆城郡守矣。上命光遂先退。光遂退伏後,上曰,爾見科擧乎?光遂曰,小臣晩登小科,故大科工夫,甚爲生疎,而因又有病,先父在時,已廢科矣。上曰,爾兄則見科乎?光遂曰,臣兄,自童年有痼疾,年五十而廢科不見,已近四十年矣。上曰,爾年幾何?光遂曰,庚辰生矣。上曰,不見大科,似必有志,或以父訓,停之乎?光遂曰,無之矣。上曰,旣非父訓,則何必不見?爾輩決非背公死黨之人,爾宜繼父而思報國之道也。明履曰,其兄則本來多病,今後觀科似難矣。上曰,趙載浩廢科而終亦見之矣。爾必着實觀科,可也。光遂曰,聖敎至此,臣豈敢不奉承乎?光遂退出。上曰,年近五十矣。欹器,置座右,科時,李世勉,七十亦爲大科矣。上,命承旨讀諸臣和進帖,至故相臣閔鎭遠詩。上曰,觀其文則氣象,老而不衰,宜其七十享年矣。至李肇詩。上曰,曾爲提學耶?明履曰,曾爲讀書堂而能速作矣。至金東弼詩。上曰,今日其子適入,而又見其父之詩什矣。至申詩。上曰,此人誰也?承旨未對。臣彙仰對曰,此則故承旨而乙巳初,曾論一鏡者矣。上曰,懸板,何以爲之?明履曰,方始刻矣。上,又命承旨,重讀齋殿小識。上曰,令宗臣,卽爲繕寫,可也。上曰,今番大祝,以誰塡差也?兼史持入祭件記,可也。觀由趨出。上曰,昔年御製,方揭板於齋殿,而慈殿,聞知此事,追感昔日,匠人募軍,欲依親耕後禮賜酒,董役堂郞,將宣醞,戶判初九日來待事,分付,可也。觀由持入大祝件記曰,以任震夏·任鏡觀,塡差云矣。上曰,此人,旣徑侍從,則亦似擇矣。命承旨書傳敎。上曰,名雖攝行,已有省牲之禮,親享奚間。今番大享時執事另擇,而大祝,以曾經侍從人,擇差事,分付吏曹。上曰,今番大祝,擇則擇矣。而猶未極盡,吏曹當該郞廳,從重推考,以此申飭,可也。上曰,任鏡觀,頃爲兼史而多鬚者耶?明履曰,然矣。上問觀由曰,曾經外任乎?觀由曰,爲慶安察訪矣。上曰,方在何職乎?觀由曰,去月十二日,除拜禮郞矣。上曰,下兼史居在何地?明履曰,江原道之人矣。澤徵曰,居在江原道江陵矣。上曰,爾爲製述科乎?抑講經科乎?澤徵曰,講經矣。上曰,爾曾經外任乎?澤徵曰,臣以內職至此,未及經外任矣。明履曰,頃以良役事下詢,而今始從容故仰達,而結布·戶布,各有利害矣。上曰,故領相李光佐以爲,一匹太多,欲爲半匹,而後必至一疋云,今何可爲二疋耶?明履曰,小臣非曰當爲二疋,而結役甚重,不好田畓,除稅,則必有不耕之弊,故以爲結布,不可行矣。上曰,戶布則大同之役也。元良以下皆當爲之,曾在私邸時,每見章奏,而以戶布,爲可行矣。今則大臣以下皆不欲行,頃日刑判李宗城,至以麗末衰世事言之,此甚斥之論也。麗以恭愍而衰,豈以戶布而衰乎?以今日紀綱,雖難行戶結布,而第一義,無如擇守令,三百六十州若皆得人,則民力,自可紓矣。中州則十三省,亦能擇人,申飭銓官,另擇守宰爲今急先務矣。明履曰,識者皆以戶布爲好矣。上曰,守令亦有善治者耶?明履曰,別無表表可稱者,而至於監司,則卽殿下平日所任使,故臣果不入於書啓中,而大抵寬猛得中矣。上曰,已過周年耶。明履曰,然矣。承·史以次退出。
上在昌德宮。停常參·經筵。
自巳時至未時,日暈。夜五更,有霧氣。
吳遂采啓曰,大司憲金尙魯,持平李師祚在外,執義任震夏呈辭,掌令安栻呈辭入啓,崔逵泰,持平柳顯章牌不進傳旨未下。今日以監察茶時之意,敢啓。傳曰,知道。
李益炡啓曰,右承旨沈星鎭,同副承旨鄭俊一,今日俱不仕進,竝卽牌招,何如?傳曰,允。以同副承旨鄭俊一牌不進罷職傳旨,傳于沈星鎭曰,推考傳旨捧入。
吏曹口傳政事,以兪彦通爲蔚山府使。
沈星鎭,以侍講院言啓曰,本院新除授兼弼善韓億增疏批已下,卽爲牌招察任,何如?傳曰,允。
吳遂采啓曰,因侍講院草記,兼弼善韓億增牌招事,允下,而闕門垂閉,待明朝出牌之意,敢啓。傳曰,知道。
趙明履,以禦營廳言啓曰,今此本廳中旬時,勸武軍官柳鎭普六兩一矢一百四十八步·二矢一百五十二步·三矢一百五十七步入格。而本廳則遠射者稀罕,未有前例,故取考禁衛營謄錄,則六兩一矢一百五十步·兩矢一百四十步入格。而特蒙直赴之典者,至於七八人之多。又問兵曹,見其回移,則回移內以爲,禁衛營下番軍兵賞中日時,六兩一矢一百四十六步·二矢一百四十步·三矢一百四十三步·一矢一百五十步·二矢一百三十八步·三矢一百四十八步入格者,或因判下,或因其上言,得蒙直赴之典矣。禁營謄錄,及兵曹回移如是明白,柳鎭普六兩三矢入格矢數,別單書入之意,敢啓。傳曰,知道。
又以禦營廳言啓曰,本廳中旬試才時,沒技將校軍兵別單書入事已有前例矣。今春等中旬試才時,把摠金華濟,勸武軍官李日徽,騎芻一次五中沒技,依例別單書入之意,敢啓。傳曰,知道。
又以禦營廳言啓曰,今營別抄武士·別武士·別破陣·京標下軍兵等,春等射砲用劍各技藝試才賞格,從分數多寡,以本廳所儲木綿,面給後別單書入之意,敢啓。傳曰,知道。
鄭必寧,以戶曹言啓曰,依傳敎,右議政趙顯命三月四月兩朔祿俸,令倉官,更爲輸送于本家。則以爲方在引病求免之中,常祿不敢冒受云。祿俸又不領受,何以爲之?敢稟。傳曰,令倉官,更爲輸送。
吳遂采,以兵曹言啓曰,去春三朔能麽兒試講時,武臣兼宣傳官鄭應慶,部將柳潗,守門將趙樗,軍器寺參奉韓弼胄等,二次不通。都摠府都事柳春馛,一次不通,一次病不進。殊無申飭勸課之意,竝依例推考警責,何如?傳曰,允。
又以兵曹言啓曰,今此宗廟擧動時,本曹兩驛騎馬四十匹內,病傷馬除,各差備應把之數,無以推移。依前例,京畿驛馬,限十匹補把,以充不足之代事,本道監司處,分付,何如?傳曰,允。
獻納洪益三啓曰,臣於臺地,情勢窮蹙,豈有一刻抗顔之理?而昨以春宮會講,召牌儼臨,此是我邸下初行之盛擧,區區延頸之忱,他不暇顧。黽勉出肅,獲侍离筵,榮光所被,至願已畢。而揆以本來情跡,已多冒沒之恥,撫躬騂顔,若無所措,臺臣詣闕,不爲連啓,曾所未有,如此事例,臣非不知。臣旣不以臺諫自居,微諒有守,自劃難變,纔罷會講,直歸私次,其在臺體,虧損極矣。此際喉司不知臣情地之若右,乃以闕啓,復煩請牌,臣之不有臺例經情直行之罪於是乎益著,以此臲卼之蹤,尤何可暫時仍冒於臺次乎?請命遞斥臣職。答曰,勿辭。
上在昌德宮。停常參·經筵。
自昧爽至辰時,有霧氣。
下直,龍津萬戶金鼎鎰。
趙明履,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
吳遂采啓曰,獻納洪益三,引避退待,已至經宿,諫院,無行公之員,處置歸於憲府。而憲府多官,或在外,或呈辭,或牌不進傳旨未下,或呈辭受由,尙未處置,事甚未安。除在外·傳旨未下·受由外,執義任震夏,卽爲牌招,以爲處置之地,何如?傳曰,允。
以兼弼善韓億增牌不進罷職傳旨,傳于吳遂采曰,推考傳旨捧入。
趙明履,以都摠府言啓曰,今此太廟擧動時,寶劍守宮及侍衛,不可不備員。而都摠管李春躋,差祭,副摠管李行儉,軍門進去,鄭益河,以禮官先詣,一員未差,將不得備員。未差之代,令該曹,以在京無故人,卽爲口傳差出,以爲侍衛備員之地,何如?傳曰,允。
兵曹口傳政事,以東恩君槫爲副摠管。
吳遂采,以戶曹言啓曰,依傳敎,右議政趙顯命今三月四月祿俸,令倉官,更爲輸送于本家。則以爲方在引病求免之中,常祿,不敢冒受云。祿俸,又不領受,何以爲之?敢稟。傳曰,令倉官,更爲輸送。
又啓曰,修撰金尙喆,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
執義任震夏啓曰,請逆坦孥籍,一依王府草記,卽令擧行。措辭見上請還寢泰績酌處之命,因令鞫廳,嚴鞫得情,夬正王法。措辭見上請瑞虎等兩賊孥籍,亟令王府擧行。措辭見上請徙邊罪人陸師聖,依律處斷。措辭見上請物故罪人夏宅孥籍,亟令王府擧行。措辭見上請罪人沈,亟寢島配之命,更加嚴鞫,期於得情。措辭見上司諫院大司諫李宗迪,時在慶尙道尙州牧任所,司諫兪宇基,時在平安道中和府任所,正言姜鳳休,時在黃海道海州地。請竝斯速乘馹上來事,下諭。以獻納洪益三引嫌而退,情勢有無,姑置勿論,旣已肅命,終焉闕啓,揆以臺體,壞損極矣。請遞差。答曰,不允。下諭及處置事,依啓。
上在昌德宮。停常參·經筵。
鄭必寧啓曰,同副承旨鄭俊一,今日不爲仕進,牌招,何如?傳曰,允。
以副修撰趙雲逵牌不進禁推傳旨,及兼弼善韓億增牌不進罷職傳旨,傳于趙明履曰,竝推考傳旨捧入。
傳于趙明履曰,大臣·備堂,詣閤。
吳遂采啓曰,卽者吏曹郞廳來言,今日爲政事,命下。而判書李周鎭,陳疏未承批,參判洪象漢,方遭服制,參議未差,不得開政,而參判,卽爲牌招開政,何如?傳曰,允。
鄭必寧啓曰,今日政新除授承旨,待下批,仍卽牌招,何如?傳曰,允。
以柳脩爲事變假注書。
有政。吏批,判書李周鎭陳疏入啓,參判洪象漢進,參議未差,左承旨鄭必寧進。吏批啓曰,判書李周鎭,陳疏入啓,參議未差,小臣獨政未安,何以爲之?敢稟。傳曰,仍爲之。
吏批啓曰,禮賓寺參奉金世䤴,受由過限未上來,依例改差,何如?傳曰,允。
又啓曰,萬寧殿別檢韓光協呈狀內,親病危重,勢難察任云,依例改差,何如?傳曰,允。
又啓曰,新除授東部參奉李德養,以仕次第,備擬受點,而曾因大臣陳達,中庶例陞者,則以他司啓稟換差事定式矣。李德養,旣是秩卑之人則不可仍置他司,奉事中相換,何如?傳曰,允。
以李壽海·全命肇爲掌令,韓光肇爲持平,尹得載爲獻納,李塤爲正言,黃景源爲副校理,兪彦好爲副修撰,沈聖希爲工曹參判,趙尙絅爲內局提調,洪益三爲兵曹正郞,元景夏爲奉常提調,金致一爲宗簿主簿,洪致厚爲積城縣監,尹堣爲新昌縣監,金光世爲承旨,麻田郡守許錭,安山郡守兪彦徽,相換,東部奉事李德養,典牲奉事黃景祚,相換,申大脩爲萬寧殿別檢,李宗城爲平安監司,同副承旨金光世。
兵批,判書金若魯進,參判李重庚病,參議金應福病,參知洪鳳祚入直進,左承旨鄭必寧進。兵批啓曰,前郡守金華濟以試射沒技之功,有加資之命,而雖已資窮,未經準職,何以爲之?敢稟。傳曰,特爲加資。
以金應豪·李徵台爲同知,李橚爲知事,許汲爲宣傳官,趙垕爲武兼,申暻爲司禦,黃聖河·李榗·李邦佐·鄭俊一·李成中·安栻,護軍單付,洪益三·金希魯,副司直單付,吳彦儒·南有容,副司果單付。
趙明履,以侍講院言啓曰,本院新除授兼弼善韓億增,旣有只推之命,更卽牌招察任,何如?傳曰,允。
又以義禁府言啓曰,左邊捕盜廳草記,據刑曹啓目內,前主簿趙尙遜,移本府處置事,允下矣。趙尙遜,今方待命於本府,卽爲拿囚之意,敢啓。傳曰,知道。
又以義禁府言啓曰,統制使狀啓,據刑曹粘目內,熊川前縣監李夏圭,加德前僉使成德涵等,移本府處置事,允下矣。李夏圭·成德涵,旣已拿囚,以此添問取招之意,敢啓。傳曰,知道。
又以義禁府言啓曰,慶尙監司狀啓,據刑曹粘目內,蔚山前府使李光溥,移本府處置事,允下矣。李光溥今方待命於本府,卽爲拿囚之意,敢啓。傳曰,知道。
又以仁政門重建都監謄錄廳言啓曰,謄錄郞廳柳顯章,以臺職違牌,坐罷矣。依例令該曹,口傳付軍職,冠帶常仕,何如?傳曰,允。
兵曹口傳政事,副司果柳顯章。
右議政趙顯命箚曰,伏以臣之情病,實無仍據揆地之理,冒死籲哀,今已屢遭,而誠薄辭拙,無以仰格崇聽,職名尙爾縻身,悚蹙尤當如何?臣以無似,遭遇休明,殿下所以眷顧於臣者何如也?所以委責於臣,亦何如也?臣無他寸長,但以不擇夷險,鞠躬盡瘁,爲萬一報效之圖,此心皎然,天亦監臨。而今不幸,身嬰重疾,與死爲隣,尋常夙夜之勞,將不得以自效,恩山德海,遂無報答之路,此臣所以撫躬自悼,不禁枕席之淚者也。臣旣不能自力供劇,則卽宜尋單,以盡自處之義,而每念筵敎至懇,未忍違拒。且或病勢少減,庶幾復起,一日二日,遂遷延至於三朔之久,而沈頓澌敗,日以益甚。臣於是自知其必無幸矣。摠百之地,爲何等重任,而豈容臣公然虛帶,一任機務之瘝曠也?以私則分義虧缺,以公則國體損傷,病裏惶恐,益不知所以自措也。玆又不得不更申哀悃。伏乞聖明,曲加矜察,卽許遞免,改卜賢德,以幸公私焉。取進止。答曰,省箚具悉卿懇。旣諭於頃日筵中,意謂從容調理,其有勿藥,其可登對,一章再箚,卿懇一樣,其不相孚,一何此哉?卿之固執,亦何過乎?豈徒於義決無許副?顧頃日之面諭,何忍復此心?顧今日之國事,只有左揆,豈不寒心?噫,於卿,設或有眞箇撕捱之端,顧今國事,諒我面諭,宜不忍若此,其況往事,於國體於私義,俱無芥蔕之端,卿之一時之恙,不過用心之過馳也。收拾精神,一心體國,自可帖然,而守過執之義,不體懇惻之諭,一樣爲辭。噫,任卿其幾年乎?而猶若此,予復何以曰,有誠信而感回廷臣乎?推此一事,彌切恧焉於卿,亦不無深慨者,于今洞諭可乎?雖於敵以下,行於我而後,勸于他卿前日,以求放心三字,勉于我而曰,心自點檢云。故心以爲,右相此達,其必自檢而然也。予則學問之工,涼淺,雖以學乎自勉,何能踐其實下?若不副乎此義,是則負乎股肱也。心自澟然,一自今番之後,予心反動焉。何則?噫,頃已諭以冷之心强欲做國事之意,旣諭重臣,而心自嗟曰,以右相之心,乃至乎此,以予恒日之氣憊,心又冷矣。其雖求放,焉可得耶?靜思于此,氣益憊心益冷矣。噫,卿之向日陳達,可謂愛君忠款,而曾不幾何?不能回心覺悟,以向日勸勉之意,助今日之心恙乎?此爲卿慨然,此爲卿慨然,此非慰勉乎卿,卿須少諒,卿須少諒。其於相職,雖日上十章,經歲引入,決無許副之理,而徒使國事泮渙,困我彌增而已。卿須體君臣之大義,顧小子之懇諭,安心勿辭,其卽視事,共濟時艱。仍傳曰,此批答,令承旨傳諭。
判府事兪拓基疏曰,伏以臣,於前月,敢陳煎迫情理,乞解內局兼任,而又未蒙恩許,臣祗切兢悚,不知所出。臣母宿病之添㞃,今已十有四日矣。連用湯劑幾十貼,然後晝夜苦劇,頃刻難支之痛勢,始不無一分所減。而他餘諸症,尙此彌留,蓋臣母之有此疾,二十一年。而至若今番之危重,又是八九年來所初有,則見今眞元之大虛,氣息之懍懍,尤可知也。人子至情,末由暫時離捨,太廟展謁期日,已近,而又不得趨詣,臣罪益萬萬矣。伏望聖明,憐之憫之,亟命遞改臣所帶藥院之任,使臣得以任便救護,仍治臣罪,以安私分幸甚。臣無任云云。答曰,省疏具悉卿懇。業已量矣。卿其勿辭善護,俟其少間將來焉。仍傳曰,遣史官傳諭。
全羅監司鄭亨復疏曰,伏以臣,得接執義李光湜之疏,以殿最不卽封進事,盛論臣罪,辭意截峻,此言之今日始出於司直之地,其亦晩矣。臣自春初,添得奇疾,久阽鬼關,殆絶人事,區區情勢,還屬餘事,猥將哀懇,屢煩籲呼。如是之際,蹉失時月,原其本情,雖非出於慢拒朝令,而莫重考績,過限遷退,金石之典,未免由臣而壞云者。誠如臺臣之言,以此照法,合被重律,而聖度涵貸,略施問備,罪罰不襯,公議未伸,臣誠悸恐,不知所出。噫,君命屢促,而臣敢違之,國典莫嚴,而臣自壞了,雖微人言,臣當悚息俟譴,而又況命登惠文,聲罪狼藉。今若只被薄勘而倖逭常憲,則聖朝刑政,又將緣臣而乖舛,是臣本罪之外,又添一大案。其何敢徒恃曲庇之恩,罔恤重發之論,恬不爲愧,晏然自在乎?伏乞亟除明命,削臣職名,治臣辜犯,以謝臺議,少安微分,不勝萬幸。臣無任云云。答曰,省疏具悉。此何撕捱?勿辭察任。
進善尹鳳九疏曰,伏以臣於前冬,忝在憲職,猥上短疏,祈蒙恩解,而及承聖批,十行諄復,敎詔之語丁寧,斥責之意嚴切。而繼伏聞筵中下敎,倍加於批旨,至有人臣所不敢聞者云。臣僻處窮壑,雖不得其詳,而私心惶駭,憯莫知致此之故,尙念之身悚,容措無地也。臣以不肖,曾不得冒膺徵召之命,是以屢叨臺地,固不敢以言先之,蓋臣自守之義然也。前疏亦不過草草冀免之語,歷數可遞之端而已。只以流俗骫骳,如水益下,振刷之責,專在臺閣,誠不宜縻之於草莽衰劣之身者已較然。而又其愛君憂時之念,未忍全忘,平日之耿耿在心者,自不免隨筆闖及耳。不料數字句語,未蒙聖明之究察,反爲激惱之歸也。臣泥首縮伏,迄玆席藁,雖歲已更月屢改,而無非俟譴之日也。不敢偃然無故,更入文字,而威罰終不加身,職名亦已自解,臣仰感涵貸之恩,益不勝惶隕也。惟是胄筵講職,循例單付,淹延屢朔,尙無變動,臣顧官名而思其義,未嘗不自愧。一日未解,實添臣一日之罪,不得不瀝血陳懇,干冒尊嚴。伏乞聖明,亟命鐫改臣所帶職名,因治臣罪戾,以勵一世,更命選部,勿復檢擬,使臣得以安意省愆,沒齒田野,不勝幸甚。臣無任云云。答曰,省疏具悉爾懇。爾其勿辭上來,用副此意。
修撰金尙喆疏曰,伏以臣之情事,誠亦悲且苦矣。父母年深,疾病沈淹,而臣旣孑然,終鮮兄弟,無臣一人,則無以省親之病,慰親之心。而臣父年來曠阻省隴之行,月前受暇,强疾暫往,故臣於其時,適解館銜,得以隨往矣。此際,恩除復下,義難久淹,歸卽肅命,持被有日。而每念親側無人,子職久曠,則方寸交亂,寤寐靡寧。重以臣母受賦虛脆,居恒綿綴,氣弱而病發無常,病發而蘇醒最難,向經天行輪感,神息凡節,殆至落下數層。又自昨日,忽因傷食,流痰閼塞,寒熱迭作,連灌藥物,少無應效,頭疼膈煩,夜不交睫。卽今症形,實有懍懍之憂,家信方到,催臣來視,臣聞此報,忍住不得,撥忙搆章,疾聲籲天,徑出禁門。伏乞聖慈,俯垂哀憐,亟遞臣職,以便救護,重勘臣罪,以肅法紀,公私不勝幸甚。臣無任云云。答曰,省疏具悉。爾其勿辭護焉。
吏曹判書李周鎭疏曰,伏以臣,方帶保護之任,其所謹愼,與他臣僚有異。近來閭巷之間,有輪行感冒,類俗所稱鼻角,日字稍久,且有咳嗽等症,此雖非所可拘忌之疾,出入藥院,登診筵而監御藥,則終有所不敢矣。今者臣之子與子婦,俱有是症,決不可因仍蹲據於內局兼任,齋宿封章,仰瀆宸嚴。伏乞特令變通,千萬幸甚,且今進御丸藥命下之後,雖已劑置,而臣旣不敢封進,將未免遷就日時,尤不可不亟遞臣而代出他人,以爲擧行之地焉。臣無任云云。答曰,省疏具悉。旣下敎矣。
慶尙監司權爀疏曰,伏以臣,於嶺臬新除,未獲辭遞,又有除朝辭之命,臣誠不勝惶隕之至。在臣分義,固當便道赴任,以爲祗承之圖,而第臣私情,有萬分切急者。臣之父母墳山,在於全羅道錦山地,而距嶺南界,不過一日程,以宅兆之不利,方營遷厝於局內。而葬日,定於今月念後,若於赴任之路,得蒙旬日之暇,則可以克定襄事,少伸至情,幽明感激,當復如何?玆敢不避猥越,冒瀆宸聽。伏乞聖明,曲加哀憐,特許往來,使人子,得遂自盡之誠,千萬泣祝,臣無任云云。答曰,省疏具悉。卿其依所陳往來焉。
初五日巳時,上御熙政堂。大臣·備局堂上引見。湖南審理使趙榮國同爲入侍時,左議政宋寅明,兵曹判書金若魯,刑曹判書李宗城,行副司直金聖應,副提學元景夏,行副司直沈聖希,都承旨李益炡,湖南審理使趙榮國,執義任震夏,校理申暐,記事官李壽鳳,假注書許彙,記事官鄭觀由,記注官李澤徵,左副承旨趙明履,追後入侍。諸臣進伏訖。宋寅明曰,近來朝晝異候,午熱頗酷,其間聖體若何?上曰,一樣矣。寅明曰,向來眩憊之候何如?上曰,眩氣差勝,而近緣日熱,咳嗽之候,時或往來矣。寅明曰,伏聽玉音重濁,咳嗽之外,諸節如何?上曰,皆勝矣。益炡曰,以玉音之重濁見之,感氣其間,似不益差矣。上曰,近服蘇·薑茶二貼,故感氣卽差,而餘氣如此矣。若魯曰,日氣蒸鬱,故不差矣。益炡曰,醫官宜令趁早入診矣。寅明曰,衣帶脫着,易致添傷。而太廟步趨之際,失汗可慮矣。上曰,近服蔘橘茶,感氣之差歇,似由藥效矣。寅明曰,大王大妃殿氣候何如?上曰,近來大勝矣。寅明曰,王世子氣候,會講入侍時見之,神色諸節,比前安順矣。上曰,今猶不爲應答耶?寅明曰,數處講問,無一字之錯誤矣。上笑曰,終是誦讀不順矣。若魯曰,小學音釋,本來難讀矣。上曰,恒人則以小學爲難,而闕內則不難,如彼人之漢語矣。若魯曰,頃日,亦讀註釋,而句節懸吐之際,文理無一差錯,臣心慶幸,自不覺喜笑。而世子見臣等之笑容,亦爲之發笑矣。景夏曰,會講時多人入侍,故文義多未仰質,而下詢,亦出意表,昨日書筵,尤能善誦矣。寅明曰,當問處問之矣。景夏曰,着讀則尤好矣。上曰,若如氷瓢之滑轉,則庶有長進,而終是不順矣。景夏曰,昨因漢鮑宣妻守約之言,洪鳳漢,以奢與儉孰好仰質。臣亦曰,上番之問,甚好矣。世子答曰,見奢靡則於心雖好,而亦知儉約之爲是矣。臣仍請擴充此心,甚盛問也。寅明曰,奇特矣。景夏曰,每於書筵,一次講讀後入內,而臣則欲請數三遍加讀,此亦有古例矣。上曰,若能數次習讀上口則好矣。寅明曰,動駕隔宵,臣亦差祭,而久未爲日次,故入侍矣。上曰,不議刑殺,只爲裁決,則似無妨於齋戒之時,且湖南審理使入來,故引見矣。寅明曰,京畿審理使別單,欲以單辭,仰達矣。上曰,達之。宗城曰,湖南審理使入來矣。上曰,湖南審理使趙榮國入侍。益炡曰,齋戒相値,未知何如矣。上曰,放釋則無妨矣。寅明,持京畿審理使別單進伏。上曰,趙明履頃以良役事仰達,而予亦有將信將疑者矣。寅明曰,良役之弊,實爲切近之憂,必宜有少變通,而臣無的見矣。上曰,結役事,亦恐其同歸於靑苗之害矣。寅明曰,曺夏望上疏亦云,而雖良法美政,恐難一朝猝行矣。上曰,金尙迪,年少氣盛,必欲力行,趙明履以爲厥叔,必欲行之云。寅明曰,此是厥叔一生所欲行也。上曰,秋判之意則欲除免稅,而亦有可爲之道耶?宗城曰,京畿則結小難行,必與兩南,通計田結後,可行矣。第大臣,俄旣仰達,而雖良法美政,紀綱不立,則不可行矣。自上先立紀綱然後,始可議此矣。上曰,其日亦以紀綱言之,而此言是矣。若魯曰,先臣曾有冊子,欲行結布,而徒法不能行,俄者李宗城之言是矣。臣欲繼先臣之意,姑待朝家之立紀綱,待時而仰請矣。寅明曰,凡事不可無漸,張橫渠井田之制好矣。今若於峽邑數三處,擇送人才而先試之,法若好則隣國,爭來取法,自可不令而行,不然則罷之,臣意如此矣。若魯曰,京畿則難爲結布,故必通計兩南而欲行,此則先臣之意也。宗城曰,曾在先朝,欲行而旋罷,臣等,不如良平,肅廟盛際所未行之事,何以猝行於今日乎?寅明曰,大同法,潛谷始行於三南,而其初則浮謗甚多矣。上曰,關東量田,人皆斥之,而崔逵泰以爲可行矣。宗城曰,大臣,俄以大同法仰達,而孝廟朝聖志牢定故能行。先正臣金集,卽山林大老而以厲民爭之,潛谷,至於罷相,古相臣鄭太和·李之昉·在宰執,贊成其議,故能行,而卽今則難行矣。寅明曰,便民之政,無如結布,上自宰相,下至下賤,均出,此是美法。而畓小小民,樂從,畓多富家則厭之,故必難行矣。景夏曰,小臣當參書筵,先爲出去矣。寅明曰,畿邑徭役之煩,果如審理使之所陳矣。今此十五邑,各給卄石,而結役,若頓歇,則朝家何可以些少米石,而不爲畿民,解此倒懸之急耶?第卄石加劃,若曰添補官用則,可也。而恐未必爲寬減結役之歸,其中陽川·砥平·陰竹三縣,尤不成官樣。而陽川則近來江華使客之煩,非比前日,尤可軫念,只三邑支供米,特令惠廳,參量加劃,爲宜矣。上曰,依爲之。出擧條寅明曰,審理使又陳畿邑陳田徵稅之弊,而以利川等十邑尤甚,爲言矣。陳田徵稅,不可不變通,而降續之政,亦難輕議。臣於年前,以畿邑行量爲請,而屬之李宗城,九邑先爲行量,而至今民皆稱便矣。其後當輪次行量,而連仍歲歉,不得申飭矣。今年,姑觀秋成,不至失稔,則次第擧行之意,預先嚴飭。而如得行量,則自可無陳田徵稅之冤矣。上曰,依爲之。出擧條寅明曰,審理使又陳各陵守護軍子孫外族屬,混錄子枝案,冒免烟役之弊,及陵軍保人之不應烟役,已可怪,而陵寢修改之役,宜皆査出赴役之狀矣。此則所陳是矣。依此擧行事,申飭,何如?宗城曰,禮曹草記允下後,各陵齋郞,皆合辭仰請,則恐爲無益之歸矣。益炡曰,陵軍恐有難支之患矣。上曰,如此則陵卒,或又難支耶?寅明曰,只應陵寢之役,而不應本邑雜役,則豈至有難支之慮耶?上曰,依爲之。刪出擧條寅明曰,審理使又陳漕舡下江時,楊根·驪州等邑沿民掘灘廢農之弊,以站舡所載石數,一依定式,勿爲添載重卜事,嚴加申飭爲請矣。旣有定式,違越添載者,難免重罪,以此嚴飭,何如?上曰,依爲之。出擧條寅明曰,審理使又陳陽城等四邑奴婢甚少之狀,以寺奴婢參量劃給事,爲請矣。近來外方各邑奴婢數少,何可一一劃給?而至於坡州,以西路站邑,奴婢甚少,無以接待使客,寺奴婢各二口劃給,似好矣。宗城曰,境內無寺奴婢,則朝家雖許之,恐難得矣。寅明曰,坡州若無寺奴婢,則以道內他邑寺奴婢,移定劃給事,分付,何如?上曰,依爲之。出擧條寅明曰,審理使又陳良丁投屬歇役之弊,以砥平之守禦屯牙兵保,及忠順衛冒屬者汰定事,蘆原·靑坡驛吏保之在於龍仁者,私賤換定事,爲請矣。屯牙兵良保,以私賤換定事,曾有定奪。忠順衛冒屬,尤當査正,竝依此申飭爲宜。靑坡·蘆原兩驛,與外驛有異,長待闕下,爲役緊重,若非良保應役,必不實,此則有難施行矣。上曰,依爲之。出擧條寅明曰,審理使又陳司饔分院之弊,而以庫舍釜家等雜假家,使分掌邑,自修自造。而擇院村中勤幹者,定爲守直,火稅之捧,一從豐凶,且使抑損情債,以省燔役,燔木之運,戶米之收,別般變通事爲請矣。分院弊端,誠如此,令廚院,量宜變通,何如?上曰,其弊果如所陳,令廚院,商量變通宜矣。出擧條寅明曰,審理使又以安山詳定後出役,專用邑內人戶,官屬與近民,爲役偏重,至請從長變通矣。今宜申飭道臣,詳察弊瘼,善爲變通之意,另爲分付,何如?上曰,依爲之。出擧條寅明曰,審理使又陳順天稅大同所載舡,至南陽敗舡。監色·沙格等十三名,八朔嚴囚,累次刑訊,養獄無人,死亡無日,雖未準三年十次之限,宜還送原籍官矣。事目定限,欲懲故敗,而亦安知必無非罪橫罹者耶?別遣審理旣出欽恤之意,今此所請許施恐無妨矣。上曰,有審理之意,雖不滿年限,特爲許施,可也。出擧條寅明曰,審理使又陳陰城無極面出站之弊,以無極面,若不割屬忠原,則忠原栗谷面,劃給陰竹,爲請矣。自前道臣·御史每爲此請,而地界分割,旣重難,屬此屬彼皆爲難處,故尙未變通,今亦有難輕許矣。若魯曰,廟堂之以此回啓屢矣。寅明曰,然矣。上曰,忠原·陰升一二面分屬,至小之事,而亦且相持不決,何以行戶布乎?令兩道道臣,量其便否,狀聞後,稟處。而小事無綱,則何以立大綱乎?自此一事,始立紀綱,可也。出擧條寅明曰,審理使又請豐德民人移住開府者,依舊籍徵役,疊役者,令開府沒數頉下,屬之豐德矣。朝家每以此申飭,而開府之擧行與否,有未可知。今又以此申嚴知委,何如?上曰,豐德之民,何以投入松都耶?若魯曰,松都則役歇,故此輩雖耕食豐德之土,而冒籍則皆松都矣。上曰,兩處疊役者,以前後分別頉給事,申飭,可也。出擧條寅明曰,審理使又陳高陽摠戎廳七色軍通同烟役事,及本郡無戶曹穀,令惠廳,春秋大同中劃給,使之逐年取耗事矣。七色軍烟役事,一依舊例,施行大同劃給,雖或有補於本郡,而經費,不可屑越,以常賑穀參酌劃給事,分付,何如?上曰,依爲之。出擧條上曰,訓將,亦爲摠戎使,而詳知此事乎?聖應曰,無料軍京標下,多在於高陽矣。上曰,自本廳,必有防塞之啓,政院詳察,勿爲捧入,可也。寅明曰,審理使又陳今番重建都監木物斫運時,富平,獨當其役,多用民力,不可無顧恤之道矣。此等一時役民,有不必盡施恩典,以長其希望之習。而審理使所請,旣如此,令道臣差役時,本府則限一次特爲許免,以示優恤之意,何如?上曰,依爲之。出擧條寅明曰,審理使又陳交河郡移轉及拯米舊逋最多之狀,以査抄蕩減,爲請矣。移轉,此係軍餉,不可輕議蕩減,而拯米則最久一年蕩減,無妨矣。上曰,依爲之。出擧條寅明曰,審理使又陳安城辛酉春敗舡大同米舡人申夏明·處明處,所當準捧,而自惠廳,每每督徵於安城,合有變通之道矣。令惠廳,相考文書,不計難捧與否,督捧於當捧之處爲宜矣。上曰,依爲之。出擧條寅明曰,審理使又以龍仁春秋大同,移捧蕩春倉,合有變通事,及乙未賑廳移轉作錢七十餘兩,招徵無處,蕩減事爲請矣。移捧蕩春倉,雖云有弊,而極涉微瑣,置之。乙未今爲三十年,果無指徵之處,則雖不蕩減,未必捧之,依此所請,特令蕩減,無妨矣。上曰,依爲之。出擧條寅明曰,審理使又以通津良役事,良額四十餘名,依前敎汰定事,仰請。而通津,方有獨鎭之議,此則姑置之,何如?上曰,依爲之。寅明曰,審理使又陳金浦士人沈潮,專意經學,士林推許之狀矣。聞沈潮果有經學,而右相居銓時,見擬監役云矣。益炡曰,此卽故判書沈宅賢之一家矣。寅明曰,孝行則似下於禮曹矣。上曰,所薦人,令該曹調用。孝行人,令禮曹,稟處,可也。出擧條上曰,湖南審理使,方爲承旨耶?益炡曰,未爲之矣。上曰,京畿審理使若入,則必一場爭之矣。若魯曰,各私其私故如是矣。寅明曰,此掌樂提調趙觀彬所啓,而盛陳樂工保布減升數之後,立役樂工輩不能支保之狀,以惠廳米一千餘石,劃給散料磨鍊之後,宣川破筒折受事爲請矣。經費,不可屑越,折受多有弊端,此兩事俱難許施。而第樂工以每朔一疋布,當此木賤之時,不得料生,其勢固然。考見大典,則樂工祿窠爲四十六名,蓋以登歌軒歌執役之數,合爲四十六名。故竝令付祿,而中間十一名權減,未必知此事例。臣意則十一名權減之祿,特令復舊磨鍊,則經用所費,不至大段。而廟庭執役之類,可無饑困之弊,且本院加保數多,而近來典樂,多有額外加出,保布未免空中花消,亦令本院,省減冗員,搜括濫費爲宜矣。沈聖希曰,臣亦待罪本院提擧,敢此仰達,樂生·樂工輩,其身雖賤,其所藝業,則用於至重至嚴之地。朝家之常時軫恤,與他自別。當初料布之九升十斗,似蓋出於各別從厚之意。而今則一朔單布,反不如兵曹雇立軍,事體誠爲寒心。寅明曰,樂保所捧,亦以錢·木參半爲定,則似好矣。聖希曰,錢·木參半則雖無新令,本院依舊例,方以參半捧上。今欲變通者,以純錢捧上,一朔給二兩錢則貧殘工生,庶可保存。而且以保人言之,昔年九升一匹代錢,至於四五兩半,則至於十斗而猶能備納,到今一疋代二兩之納,乃國中通行之常規。雖以純錢收捧,豈有難支之慮乎?寅明曰,方用參半之例,而今欲變通,則純錢亦無妨,令備局處之,何如?上曰,依爲之。出擧條寅明曰,此慶尙監司金尙魯狀啓也。以爲統營風落木發賣,逐株定價,分俵沿海各邑,不問願買不願買,一從民戶斂錢,故民怨不已。宜申飭統營,無得勒賣,浦邊平地所在者,隨其願買者而賣之,深壑絶巓難於取用者,依例任其自朽,業已勒徵之錢,明査出給云矣。近來風落木,數爻太多,難於棄置,故廟堂,令統營發賣作錢,以爲貿穀備荒之計矣。統營之分屬各邑者,欲其從願和賣,而果如是,逐戶斂錢,致有民怨,則各邑不善奉行之罪也。旣云白地勒徵,則守令,不可無罪,令統營,査出狀聞論罪。而勒徵之數,亦爲還給,俾不歸虛,發賣雖或不準成冊株數,必待願買者而賣之。深壑絶巓所在者,使之自朽爲宜。以此申飭,何如?上曰,審理使必詳探以來,依爲之。出擧條寅明曰,此江原舊監司權爀狀啓也。以量田蔘貢之弊,有此疏陳矣。上曰,崔逵泰之疏,亦言之矣。寅明曰,權爀則以量田,爲難行,新伯到任後,當量勢狀聞。而京上納穀物劃給事,亦非久遠之大惠,姑待新伯下去,使之狀聞,稟處,何如?上曰,依爲之。聖希曰,蔘商勒買,爲弊亦多矣。上曰,竝令新伯狀聞,可也。宗城曰,耗谷則難可劃給矣。寅明曰,果如宗城之言矣。上曰,雲峯本無營將耶?寅明曰,南原本無營將矣。上曰,雲峯幾許里耶?寅明曰,雲峯戊申後見之,則邑弊如此,此則專由於人,不在移營矣。益炡曰,動駕隔日,承旨鄭俊一改差,今日政,以在京無故人,差出,何如?上曰,依爲之。出榻敎益炡曰,當此日次問候之時,堂上醫官,近甚不齊。而醫官許錭亦以議藥副醫,方帶麻田郡守,自其任所,距京過百里之外,在前或有遞付京職之事,或有近邑相換之例矣。上曰,已有前例,近邑相換,可也。出擧條諸臣,少退更入。上曰,吏判疏批,當下矣。寅明曰,吏判家有實病,似以內局提調,爲拘忌,而又聞方帶奉常提調云,未知何以爲之乎?上曰,奉常提調當參於祭享,不可不改差矣。寅明曰,口傳差出好矣。上曰,吏判兼帶藥院提調·奉常提調之任許遞,其代,今日政備擬。出榻敎上曰,吏參服制,魚贊善夫人喪耶?若魯曰,然矣。寅明曰,守令之未署經者甚多,一司除署經發送,何如?上曰,守令之已過一司署經者,一司除署經發送。出榻敎刑判,進讀湖南獄案。至黃汝哲事。上曰,汝哲初招承款矣。宗城曰,文案雖多,而大槪如此,更無疑晦難知者矣。寅明曰,此與奸死無異矣。景夏曰,遠配輕矣。上曰,減死,參酌定配,可也。刑判,又讀光州罪人朴周安文案訖。寅明曰,以文案見之,無一分可生之道矣。上曰,亦承款矣。宗城曰,方被刑者矣。上曰,審理使仰達,可也。榮國曰,以獄案見之,宜無生道,而以其時事情默想,四漢泥醉之際,恐或偶然至此矣。宗城曰,趙榮國則固出傅生之意,而臣意則以法以情,決無可生之道矣。上曰,副學,曾已按藩,亦知此獄耶?景夏曰,臣待罪湖南時,處決獄事二十二度。而周安之獄,聞前後推官之言,皆以爲當傅生,大抵四醉漢共鬪,且無證參,徐國昌見殺於周安,有難的知矣。罪疑惟輕,載於聖經。臣意則從惟輕之典,未知其不可矣。榮國曰,此前則道臣事自別,故未能狀聞者此也。寅明曰,兩臣之起疑者,亦好消息也。兩臣之欲傅生者儘好,而秋判,卽執法之臣,疑獄皆生,則亦關後弊,所爭是矣。宗城曰,兩臣之意,皆過疑矣。上曰,左相所達是矣。景夏曰,獄事,有證後可明矣。上曰,趙徵,亦言無證參矣。景夏曰,臣於其時,亦以不須殺之意,仰達矣。上曰,初聞秋判之言,似理直,而後聞審理使所達,此與黃汝哲事異矣。宗城曰,刑法,有一定之規,黃汝哲,固有可生之道,朴周安則八面見之,而無可依據矣。此獄,今至十八年,故有此空中起疑者矣。上曰,非疑則何以曰審理使乎?若魯曰,文案,臣未詳見,而秋判之言是矣。上曰,其一節,予覺之矣。似是酒後誤踢矣。任震夏曰,周安不踢,則國昌,何以死乎?審理使則以爲非故殺,而秋判之言,堂堂矣。申暐曰,雖未詳知,而常漢醉鬨之際,踢亦要害則見死於周安者的矣。明履曰,衆鬪之際,不知其果在誰手,臣不敢質言矣。上曰,承旨若審理此獄,何以爲之乎?明履曰,只以被踢勘論,則或有他文書可見,而亦未的知矣。上曰,以文案見之,似無生道矣。寅明曰,被刑三百餘次,而無一辭發明,十八年,如出一口,似無他疑矣。上曰,參酌減死島配,可也。刑判,又讀羅州罪人金太瑞文案。上曰,似無疑矣。宗城曰,罪則可生,而情節可惡矣。寅明曰,人情固然矣。榮國曰,光呂生時,爲不得已自當之言,其情則可惡矣。宗城曰,指揮者皆光呂,不可以此償命矣。上曰,副學,亦知此獄乎?景夏曰,光呂若生存,則當訊問,而今已物故,太瑞當傅生矣。上曰,光呂絶痛矣。豈可以正犯,歸之太瑞乎?榮國曰,光呂生時則太瑞之如是無怪矣。上曰,太瑞則可矜矣。宗城曰,光呂固已失刑,而太瑞亦狼藉敺打,不可傅生矣。景夏曰,秋判執法之論,亦不可無矣。上曰,光呂過甚矣。常時奴使之矣。傳曰,今覽原招辭,光呂無疑元犯,其所爲雖殺無赦,而渠旣物故,太瑞雖幻供辭,究其心則可矜。審理使結語,可謂的確,參酌減死遠配。若魯曰,吏曹方開政,臣當出去矣。刑判,又讀茂朱罪人姜汝殷文案。上曰,律亦有摸畫之法耶?寅明曰,法亦有不同者矣。上曰,摸畫與盜踏,何如?寅明曰,摸畫,豈歇於盜踏耶?上曰,副學之意,亦傅輕議耶?景夏曰,此亦臣在湖南時推問之獄也。原其情則誠殘忍,而罪關僞造,故不敢疏釋矣。今聞審理使所達,參酌減等,無妨矣。上曰,此何如漢,而摸畫者何事?景夏曰,卽官吏老退者,其所僞造,卽史庫參奉帖文,欲食三兩錢而爲此僞造矣。上曰,考其律文,無可赦之道,究其心,不無可矜之心。而渠之幻供摸畫之說,不可準信,摹畫之律,太輕,參酌減死島配。宗城曰,臣在執法之地,聖上,旣以好生之德,生此罪人,故不敢力爭,而事有相類者,敢達矣。黃澗京主人偸食二同軍布捧上文書,或似僞造,或似盜踏,有難究覈,而置死則可惜矣。寅明曰,此旣盜食軍布,則不可開此路矣。景夏曰,如有書吏同奸之疑,則更當究覈,決不宜傅生矣。榮國曰,然。上曰,常人乎?宗城曰,常漢矣。弄奸,必在於書吏,不應在於邸人,故推問書吏,終未能得其端緖,敢此仰達,而非曰欲傅生議也。寅明曰,必有端緖而不能覈矣。榮國曰,今有事關刑獄者,敢達矣。茂長罪人林昌浩等三人,以交通賊夢,情迹可疑,故見捉於其時御廳譏察,自本道累加刑訊,而尙不取服矣。昌浩等從賊之狀,果若明白,則至今生活,已是失刑,而今則歲月已久,看作尋常罪囚,只施同推之例,刑事極不當矣。令道臣,親問嚴訊,期於得情宜矣。景夏曰,臣於待罪湖南時,欲以此仰達,而今者審理使所達是矣。戊申凶逆,千古所無,人情狃久,今幾忘之,別加刑訊,好矣。上曰,此豈同推之罪人乎?所達是矣。令道臣親問嚴覈,狀聞處之,可也。出擧條榮國曰,此卽羅州罪人金淑文案也。其向官家作變之狀,極爲凶慘,詞證明白,情節狼藉,更無一分可疑。而渠自知其罪之必死,累被刑訊,終不就服。故牧使尹勉敎以此緣由,論報監營,則道臣,以渠雖遲晩,不必施一律之意爲題,渠見其題辭,始爲承款。臣以厥罪不可減等之意,言及於道臣,則道臣以爲,吾則旣有減等之題,有難更訊云。故臣更定査官,使之以一罪受遲晩,則渠又變辭,未及取服而歸矣。湖南人心,本來巧惡,此等之變,比比有之。而至於羅州,則前後作變之人,終不捕得正法,今又現捉而寬縱,則將無以振國綱而鎭惡俗。請申飭道臣,連加嚴訊,期於取服,施以當律,何如?上曰,依爲之。道臣減等非矣。推考,可也。出擧條榮國曰,光州以都會大邑,近來凋敝特甚,百弊俱生,殆至於莫可收拾之境。今若無別樣振刷之擧,則又將爲弊邑矣。時任牧使申思迪,爲人恬雅,亦無疵政。而但病勢甚重,事多曠廢,道臣殿最,亦以藥課,關心爲目,可知其實狀矣。今姑許遞,別擇廉謹剛明之人,以爲祛弊蘇殘之地似好,下詢大臣而處之,何如?寅明曰,申思迪,果以衰病,不可收拾弊邑,則今姑遞差,申飭銓曹,別擇蘇殘之人,差送好矣。上曰,依爲之。出擧條榮國曰,高敞縣監韓錫坤,卽北道人韓宗濟之姪也。錫坤,任怨捧逋,嘗遭放砲之變,又於殿最居中。而吏曹開坼,置諸下考,如此善治守令,遞改可惜。且吏曹開坼,異於監司殿最,下詢大臣,仍任,何如?寅明曰,前已推考公洪監司,而仍任,似重難矣。下詢諸臣,何如?上曰,諸臣之意,何如?宗城曰,與監司殿最,似間矣。寅明曰,吏曹開坼,亦重難矣。景夏曰,臣待罪湖南時,道內守令治否大體,嘗知之矣。道臣殿最,善治者多居中,高敞治績,亦不宜居中矣。不但此也,金溝縣令金弘澤,勤幹善治而亦居中,吏曹開坼,置諸下考矣。臣欲筵達,而殿最體重,故未敢矣。榮國曰,金弘澤,臣在藩任時,亦知其善治矣。上曰,吏曹欲作窠,故置下矣。景夏曰,治績雖可惜,考績亦體重,似難仍任矣。上曰,置之。榮國曰,査正廳成冊,先爲下來,而各邑所在山尺,亦入於罷定中。近來外方束伍,無可言,而緩急所恃,莫如山行砲手矣。雖以丙子事言之,柳琳金化之戰,專賴淸州三百山行砲手之力矣。列邑所在者,雖似零星,而若通計一道,則其數亦不小,自朝家,宜有錄案管束之道,而此亦不無日後之弊。臣意則列邑山尺,一竝仍存,俾勿侵責他役事,分付道臣,使之收捧,小名成冊,照知其數,略示團束之意,似好矣。上曰,所達好矣。令廟堂,問于査正廳,稟處,可也。出擧條榮國曰,外方各司奴婢之弊,誠甚難處矣。雖有眞箇逃故,該司以無所加現之故,終不許頉,該司之悶其貢案之漸縮,不卽許頉,其勢似然。而除非奴婢數多之邑,則雖欲加現,何處覓得乎?是以百歲者,尙載於收貢之案,年年侵徵,害及隣族,此豈王政之所可忍爲者乎?大抵奴婢之年過六十者,法當考除。臣意則案年六十而明白物故,有公文可據者,則勿論該邑之加現與否,一竝減貢,似好矣。上曰,豈有逃亡百歲而尙在貢案者乎?令備局,商確,稟處,可也。出擧條上曰,雲峯利害,詳陳,可也。巴嶺,何如?榮國曰,關阨最險矣。上曰,嶺甚高峻耶?榮國曰,四面高絶,而嶺上有三路,俯見咸陽三十里,則如臨井水,其險無比。一新,在智異山之側,巴嶺據其上,前朝,曾置判官,臣意則置營將於一新,好矣。一新,自古地廣俗悍,詐僞蜂起,戊申以後,凶逆數起,設營將而置其處,則亦所以鎭惡俗而備不虞矣。寅明曰,其言是矣。榮國曰,古議則南原置兵使,雲峯置營將,而今猶不能變通,營將則仍在於雲峯矣。上曰,以寧嬪房,屬於戶曹者,何事?榮國曰,自戶曹納稅,而又自宮家侵徵矣。寅明曰,臣曾經戶判,詳査則不屬戶曹,不屬宮家,而中間落漏者甚多矣。上曰,湖南則無他大弊耶?榮國曰,臣三年按藩,而亦無大段弊瘼矣。曾達於書啓,而吏窮,甚於民窮矣。上曰,何以如是耶?榮國曰,卽今列邑,皆以貿易一事,將至於無吏胥而後已,臣待罪時,使之揭板嚴禁矣。上曰,貿易者何事?寅明曰,誠爲無理矣。明履曰,守令之徵於吏者,便出於民,臣之所請常定者此意也。景夏曰,湖南巨弊,莫如田政,臣嘗以庚申降續,空中還起,不可不釐正之意,仰達。而臣所狀請,大臣,亦筵白許施矣。湖南道田政,皆紊亂,而其中最甚者,莫如光·羅兩邑,不可不一番釐正,審理使所達吏窮甚於民窮,誠然矣。而此非但由於貿易之弊,亦由於田政之紊亂,所謂隱結,多入於土豪囊橐,而吏民,多不堪白徵之弊矣。臣方待罪本道句管,旣有所懷,何敢不達?光州方作窠邑,倅必別擇差送然後,庶可整頓田政之紊亂。而綾州牧使李夏徵,綜核善治,宣惠郞廳尹潝,亦有剸劇理煩之才,如兩人者差送,則庶可以釐正田政之弊矣。上曰,李夏徵誰也?宗城曰,故東萊府使李明俊之子,廉明綜核,故臣於親政時,嘗擬綾州而受點矣。上曰,尹潝誰也?寅明曰,尹世綏之子,而與尹涉·尹汲,爲兄弟矣。景夏曰,綾州雖小,閑僻無弊,若移光州,則渠必厭而不願矣。尹潝,方爲惠郞,當得好邑,亦必不願矣。若欲釐正田政,則不可顧其私情,渠亦何敢辭也?榮國曰,尹潝,素稱善治,廉明綜覈,亦無如李夏徵矣。景夏曰,湖南田政,雖爲釐正,監司均田,使獨難爲之,必擇守令然後,方可有效矣。寅明曰,光州一窠而薦二人矣。景夏曰,臣職,不在薦人之地,何敢薦人乎?只達所知而已。上曰,畿田,何如?明履曰,三南,田畓猶好,而京畿土薄,白地徵稅,無異括毛,陳田納稅之弊,殆有甚於良役矣。畿邑,亦豈無大弊?而軍民之奔走勞苦,最爲巨弊矣。上曰,諸道無此弊耶?明履曰,諸道使行,皆由畿甸,路傍居民,尤難支堪。臣意則欲依永平邑規,請得支供米若干石,以爲一分救弊之道矣。上曰,二十石,能救民弊耶?明履曰,臣非不知二十石之爲少,而若干加給,亦足爲民惠矣。寅明曰,永平則月廩,亦以惠廳出給矣。金聖應曰,臣於軍政,有悶迫者,敢達矣。軍兵降保之類,例自營門有收布事,自創設初,五部收納本局矣。數年前,使各該隊卒收納事,自京兆草記允下,而此是剩役軍兵輩不勝支堪云。故事係軍政,敢此仰達,下詢大臣而處之,何如?上曰,都提擧之意,何如?寅明曰,令都監自爲收捧者,不過在部間部屬爲自便計,而未見其必有利益於都民也。上曰,外方價布則地方官,收納之,此亦依舊例爲之,可也。出擧條寅明曰,臣聞訓將之言,都監新造鞭棍一千二百餘柄,而制樣頗好云矣。聖應曰,昨年閱武時,鞭棍折傷甚多,故一千二百餘柄,今已新造。而皆以裹皮着漆,盡是可用,故言之於都提擧矣。寅明曰,軍門,有前例之事,不可闕而不行,監造執事,令該曹,考例論賞,何如?上曰,依爲之。出擧條聖應曰,都監,與他營門有異,雖常年,砲保衣資,每患難繼。近年以來,災減數多,難以成樣,今年災減代木三十五同零劃給事,令廟堂,稟處,何如?上曰,令備局,稟處,可也。出擧條聖應曰,昨年江都城役時,臣營本無餉米,故監董將校及許多役夫料米太,辦出無路,不得已先爲貸用於江都軍餉矣。自江都,今方督還,而實難推移還報。且於本局留營軍餉,極甚不多,軍作米中限千石劃給,則江都米還報後,仍爲添餉於仙源庫似合事宜。下詢大臣而處之,何如?上曰,以時氣見之,前頭豐凶,不可預知,軍作米,甚爲重難矣。寅明曰,此則難可許給,江都所貸用者,使之蕩減,似好矣。上曰,然則貸用於江都者,分付蕩滌,可也。出擧條聖應曰,日前御將,請得二千石,以爲修繕軍器,而臣營物力,比御營,極甚凋殘,每患不足矣。卽今軍器亦多有經始者,限千石劃給,則足可補用,惶恐敢達。上曰,令備局,從容參酌,稟處,可也。出擧條申暐曰,朱子大全,儒家大文字,以全書論之,何莫非後世可法?而或時睿覽,則卷秩浩多,未簡便矣。古相臣趙翼,分類抄集,名以朱書要類者有六卷冊,而尙未刊去,此不可不院坐之冊也。兩南監營中物力稍優處,使之開刊印進,似好矣。榮國曰,刊冊之役,重貽民弊,監營,分定各邑,而一板之價多至五六兩矣。景夏曰,臣方欲仰達,而上番儒臣,先達矣。故相臣趙翼,經學深邃,負士林重望,仁·孝兩朝以賢相稱之。而同時名相如吳允謙·李弘胄德望甚盛,而一代公議以趙翼爲首矣。嘗以四書要書,進御乙覽,觀其書,可知經學工夫之深矣。此冊則方刊行於湖西,而朱書要類,獨未刊行於世,誠可惜矣。上曰,節酌通編,嘗進講矣。景夏曰,朱書節要,卽先正臣李滉所成,朱文酌海,卽文莊公鄭經世所成,節酌通編。先正臣宋時烈,以兩冊合成者,皆刊行於嶺南,朱書要類,編秩不過五六卷,雖開刊,物力似不至多費矣。審理使今以有弊仰達,而道臣,不必分定板本於列邑,自其營,某條開刊,則豈至有弊乎?上曰,趙翼誰也?景夏曰,故判書趙復陽之父,故副學趙持謙之祖矣。上曰,然耶?若開刊,則嶺南,爲優耶?暐曰,完營方改刊朱子大全而印進矣。分付嶺營,似好矣。上曰,分付嶺營,開刊,可也。出擧條上曰,聞洪翼漢子孫侃,以紫雲監役,今方董役於皇壇齋室云,豈不奇特乎?景夏曰,臣與鄭羽良,爲都政時,以其洪學士子孫,檢擬受點矣。寅明曰,臣之頂踵毛髮,莫非聖恩,臣不孝無狀,祖先遺徽,不能闡發。而幸有不淺之公議,今蒙特贈之典,臣誠感泣,罔知攸達矣。臣之蕩平,臣之家學,而如豐陵兄弟金若魯·金尙魯,皆先正臣朴世采淵源。臣祖先正疏薦,擬秋判·判尹望,而未及陞正卿而歿,先正,亦入於副學之家矣。上曰,敦府事,今始知之,幾忘之矣。贈諡事,今日政擧行之意,史官出去分付,可也。今日筵中,旣發端,故諭之,而予未嘗以蕩字下敎矣。得中,以爲數三宰臣,入於蕩,是深嫉蕩之言也。主蕩者誰?豈非君父耶?時人嫉蕩,故至比於蟹湯矣。景夏曰,先正,卽臣高祖,故府尹斗樞之壻也。臣本生高祖原平府院君斗杓,孝廟嗣服初,嘗以破朋黨三字,陳疏矣。隄防則嚴,而勿拘黨目,惟才是用者,卽臣家庭之論也。臣與左相,闊狹長短不同,而惟才是用惟賢是擇,卽臣之所主也。上曰,副學進來。君臣之間,貴知心,今則吐心矣。卿之先臣,於國家,不但有君臣之義,且是戚屬,而予一二次見之矣。多在外方,且往驪州,時世如何則往矣。予以時象知矣。卿亦往驪州,予嘗嘅然矣。今於一節,覺得矣。予以爲卿之議論於卿之先臣,減矣。今聞卿達,與卿之先臣,同也。予今傾倒下敎,知之而不言,豈予心也?如不盡諭,則讒間之說行矣。景夏曰,聖敎至及於此,臣感泣罔極,先臣心事,臣欲仰陳,而惶恐不敢,今承下敎,何敢不達乎?甲戌改紀時,先臣年少,臣則未生。而臣本生祖父雖薄宦,亦有家庭之論,實嚴於討逆,若以外面觀之,則臣家似有偏論,而實有不然者,先臣,嘗禁子弟,不參儒疏,故臣未嘗參矣。雖然,辛·壬·戊申忠逆關頭,則所守甚嚴,雖被誅戮,不敢變撓,而至於黨之一字,未嘗着在腔子,故雖以此見嫉於一世,而亦無所悔矣。宋光淵敦府樹立,實與臣家論同,故仰達於昨筵矣。上曰,卿之祖父未嘗登第耶?景夏曰,原平府院君,卽臣之本生高祖,故府尹斗樞,原平之弟而無子,以臣曾祖故平安監司萬里,爲後。臣祖父孝獻公夢麟,又無子,而先臣,以朝命爲後。本生祖故縣監夢翼,孝獻公夢麟之弟,而父祖兩世未嘗登弟矣。先臣,當辛壬之際,見聖上將出閤,參尙儉討罪之疏,而仍捲室往居于驪州先隴之側,臣家處地豈下鄕者,而不幸遭當戊申逆變,辛壬,始爲鄕居矣。宗城曰,副學,嘗欲往驪州矣。景夏曰,奔問國難,而賊平後卽下鄕,當其時,人心危疑上游,士大夫多入峽中。臣欲入峽中,則先臣謂臣曰,國有亂則吾當往死,吾不可往遠京之地,吾死後,汝入峽,可也。臣因此而未入峽,奄遭大故,服闋,僥倖登第,猥荷不世之恩遇,五六年間,名位驟進至此,故惶恐不敢歸矣。上問左相曰,若贈職則當何官耶?景夏曰,以左相追榮,已贈贊成,今當贈議政矣。上曰,然矣。寅明曰,朝家處分之不欲輕改,聖意固好,而前冬銓官之補外,不過一時飭勵之事,歲已改矣,罰亦行矣。況今卿列苟簡,閔應洙,不必久置於外,臣謂補外銓官,次第內遷,爲好矣。上曰,卿旣累達,兩人,令該曹,次第檢擬,可也。出擧條寅明曰,李顯重事,臣未能詳知矣。上曰,李顯重事,右相亦達而守之固矣。過甚者,李顯重,奇怪者,奇彦觀也。震夏啓曰,請逆坦孥籍,一依王府草記,卽令擧行。上曰,旣諭何煩?請還寢泰績酌處之命,因令鞫廳,嚴鞫得情,夬正王法。上曰,其勿更煩。請瑞虎等兩賊孥籍,亟令王府擧行。上曰,其勿更煩。請徙邊罪人陸師聖,依律處斷。上曰,其勿更煩。請物故罪人夏宅孥籍,亟令王府擧行。上曰,此則尤涉過矣。其勿更煩。請罪人沉,亟寢島配之命,更加嚴鞫,期於得情。上曰,勿煩。措辭竝見上又啓曰,殺人之法,至嚴且重,則其間情節,雖或有可矜者,決不可有所屈撓也,明矣。今此朴周安之殺人文案,至爲明白,揆以法意,有難寬貸。亟令道臣,各別嚴刑,期於得情,施以償命之律,斷不可已。請還收周安減死島配之命。上曰,今者審理,意蓋深矣。纔施寬典,旋命嚴訊,是豈審理之意哉?不允。明履曰,明日雖非親祭,而諸承旨明日,當齋宿矣。上曰,依爲之。諸承旨明日使之齋宿,今日政新除授承旨,待下批牌招,可也。出榻敎臨退時,上曰,新火事,昨果申飭耶?明履曰,渠言當揚言於外,而必不一一皆然矣。上曰,承旨知改火之意耶?明履曰,改火則無幽鬱之氣矣。上笑曰,此如巫覡,民豈信聽乎?明履曰,高麗時着行改火之政,無染病云,故明曉曲折於五部矣。上曰,善諭矣。讀書士夫不知,則無識常漢,豈能知之乎?必笑之矣。明履曰,自兵曹,出火於五部,使之分送於漢城府矣。上曰,持火去時知委好矣。明履曰,舊火埋之,新火則使出之矣。伽倻山海印寺,尙有新羅時舊火云。上曰,然乎?仍退出。
上在昌德宮。停常參·經筵。
文定王后忌辰齋戒。
鄭必寧啓曰,大司憲金尙魯,掌令全命肇,持平李師祚·韓光肇在外,執義任震夏,掌令李壽海未肅拜。今日以監察茶時之意,敢啓。傳曰,知道。
藥房提調臣趙尙絅,副提調臣李益炡啓曰,近來日氣不適,伏未審聖體,若何?眩氣氣憊之候,其已差勝乎?茶飮停止,已至屢日,旣有更觀一日次入侍之敎,臣等,今日率諸御醫入診,詳察聖候爲宜。大王大妃殿氣候,何如?湯劑,已盡於昨日,繼進當否,亦宜議定矣。臣等不任憂慮,敢來問安,竝此仰稟。答曰,知道。慈殿氣候,當下敎于入侍,而予則氣候少有差勝之勢矣。大王大妃殿·中宮殿·賢嬪宮,藥房口傳問安。答曰,知道。
李益炡啓曰,右副承旨吳遂采今日不爲仕進,牌招,何如?傳曰,允。
趙明履啓曰,事變假注書柳脩時無職名,令該曹,依例付軍職,冠帶常仕,何如?傳曰,允。
李益炡啓曰,明日太廟擧動時,大駕入齋室後,大王大妃殿問安,何承旨進去乎?敢稟。傳曰,左承旨進去。
趙明履啓曰,明日擧動時,侍臣兩司當爲進參,除在外外,未肅拜人員,竝待開門牌招,何如?傳曰,允。
以副修撰兪彦好禁推傳旨,傳于趙明履曰,推考傳旨捧入。
備邊司廣州府尹薦望,洪鳳漢·金時粲·尹得載。
鄭必寧,以漢城府言啓曰,明日太廟擧動時,本府堂上一員,當爲導駕,而臣春躋,見差亞獻官,當爲受香先詣,左尹李匡德,右尹尹得和,俱在外,將無以推移,令政院,稟旨變通,何如?傳曰,允。
又啓曰,因漢城府草記,明日太廟擧動時,本府堂上,當爲導駕,而判尹李春躋,見差獻官,左尹李匡德,右尹尹得和,俱在外,無以推移,令本院,稟旨變通事,允下矣。在外人員,合有變通之道,何以爲之?敢稟。傳曰,在外人員,竝改差。
又啓曰,漢城府堂上在外人員竝改差事,命下矣。左右尹有闕之代,令該曹,卽爲口傳差出,仍卽牌招,何如?傳曰,允。
吏曹口傳政事,以徐命九爲左尹,李世璡爲右尹。
左承旨鄭必寧書啓,臣敬奉聖批,傳諭于右議政趙顯命處,則以爲,臣昨澈哀籲,顒俟兪音,不意承宣儼臨,傳布聖批,細細十行,洞悉心腹。所以開導之者至諄切,所以責勵之者至嚴重,感媿交至,不覺汗淚之俱發也。聖敎至此,若使狗馬賤疾,猶可强策,則豈敢不蹶起趨命,以少伸分義?而症形,日益沈篤,調治數月,尙無分減。以此澌頓之軀,雖欲忍死供劇,其勢末由,遂不得已而爲累箚冀免之計,而日月之明,尙不免有容光之遺照。臣於此,實不勝抑塞悶鬱之至也。病思荒惑,罔知所對,從當更入文字,申暴至懇云矣,敢啓。傳曰,知道。
敎慶尙監司權爀書,王若曰,輕車如就熟路,旣莅東民,利器當試盤根,仍畀南服,欲藉諳鍊之手,不待薦剡之言。惟卿,法家餘風,士流本色,經術有自,能守賢叔之正規,器度渾成,允追名父之碩德。退一步於衆馳之際,泊然自持,辭極選於大闡之初,確乎不拔,惟循默足以範世,而忠直足以事君。嶺海分符,柳下惠之三黜何憾,湖山按節,趙閱道之一鶴相隨。中間之望實益隆,夙有所養,前後之踐歷俱顯,用無不周。頃從下邑之栖遑,遂命東藩之委寄。量田之議有據,予則欲行,陳疏之見亦明,卿謂不便。治簡俗美,縱聲績之已彰,政閑才優,尙蘊抱之未展。眷彼南嶠一路,寔我東國重藩。始也分兩道而寘左監司·右監司,槪由物衆地大,今焉以一人而兼觀察使·巡察使,尤見任重責專。烟火相連,洽有富庶之樂,儒賢輩出,尙多揖讓之風。不幸事變之層生,以致習俗之大壞。詩禮絃歌之寂寞,士昧謹飾之方,癘疫飢饉之連仍,民多困瘁之歎。昃日忘食,每軫八路之中,丙夜無眠,尤眷大嶺以表。疇咨若采,僉擧攸歸,共理惟良,予簡已定。玆授卿以守慶尙道觀察使兼兵馬水軍節度使巡察使大丘都護府使。卿其祗服寵命,往宣德音。興學有要,必多鯉庭之異聞,詰戎是務,無忽馬島之强隣。黜陟之典甚嚴,詎容權衡之低仰。貪汚之風方肆,益勵氷蘖之苦寒,非威重無以戢猾姦,非公明無以折獄訟。承流宣化,可體九重之憂勞,察俗觀風,宜革列郡之弊瘼。官資之崇卑無別,非曰晉庸,職務之閑劇有殊,竊欲加勉。若其稟處裁斷,自有常規,至於區畫設施,要得長算。於戲,內外元無輕重,藩維之翺翔何妨?誠忠不憚險夷,岳牧之功庸佇見。除朝辭而直抵重嶺,爾豈無北望之心?簡賢能而專委一方,予實紓南顧之慮。不多誥矣,其往欽哉。故玆敎示,想宜知悉。知製敎李奎采製進
四月初六日辰時,上御熙政堂。藥房入診入侍時,提調趙尙絅,副提調李益炡,記事官李壽鳳,記事官鄭觀由,記注官李澤徵,醫官金應三·金壽煃·方泰興·金履亨·鄭行謹·李道吉,以次進伏。尙絅曰,日氣近甚不適,聖體若何?上曰,大體一樣矣。尙絅曰,大王大妃殿氣候差安後一樣乎?上曰,當先問于醫官而下敎矣。尙絅曰,王世子氣候何如?上曰,好過矣。尙絅曰,聞昨筵罷後消息,則聖候有感冒之氣,玉音重濁,夜後則夬勝乎?上曰,服蘇薑茶二帖後顯勝矣。益炡曰,先使醫官入診,何如?上曰,然矣。金應三診脈曰,左三部微帶數,右三部小滑矣。金壽煃診脈曰,左三部微數,右三部似滑,而感冒之候則似解矣。方泰興診脈曰,左三部調均,而右三部似滑矣。金履亨診脈曰,左三部微數,而右三部小滑矣。鄭行謹診脈曰,左三部調均,而右三部微滑矣。李道吉診脈曰,左三部調均,而右三部微滑,胃脈益浮,此必有痰而然也。上曰,慈殿氣候,自進湯劑後,今幸顯勝,而水剌諸節,亦勝矣。湯劑姑欲止之,而慈殿下敎亦然,未知如何?,首醫先達之,可也。應三曰,聞醫女之言,則向來感氣往來之候,今已顯勝,今則已得藥路,誠不勝萬幸矣。姑爲停止,似宜矣。壽煃·泰興·履亨·行謹·道吉曰,似然矣。上曰,大王大妃殿湯劑停止,更觀後日次以稟。出榻敎上曰,祭報府見之則稍擇矣。益炡曰,聞大臣,齋宿闕下,另加申飭云矣。上曰,丸劑則不必進服,而以調理之道,問進茶飮,無妨耶?應三曰,辰砂六一散,似好矣。行謹曰,安神丸,似勝矣。道吉曰,燈心乾葛茶,和安神丸進御,則似好矣。近來閭閻間,多有小便赤濁之症,用此茶飮,則輒有效矣。應三曰,好矣。上曰,以此茶飮爲定,可也。尙絅曰,殿庭樂器,木物則幾盡改之,而玉磬聲濁,故方又磨治。提調趙觀彬,久不行公,自政院,逐日牌招,使之行公,似宜矣。上,命承旨書傳敎曰,守禦使趙觀彬,頃者筵席下敎之後,一向撕捱,無意行公。方今設樂器造成都監,而兼帶樂院提擧,日昨牌招,亦不行公,此何事體?此何道理?從重推考,牌招察任。上曰,牲榜之榜字,未詳其義,卿其知之乎?尙絅曰,臣固未詳知,而參判,雖以柱字之義爲達,亦未詳也。上曰,副提調先爲退出。進御茶飮。監劑。禮房承旨及入直儒臣,入侍事,分付,可也。出榻敎益炡曰,守宮假承旨望單子書入之際,副末望,不書職銜,致勤下敎,此由於注書新進生疎之致,而事體未安。假注書許彙推考,臣以該房,未能詳察,不勝惶恐矣。上曰,注書推考,可也。出擧條諸臣以次退出。
初六日巳時,上御熙政堂。禮房承旨·儒臣入侍時,藥房提調趙觀彬,左副承旨趙明履,副校理申暐,假注書許彙,記事官鄭觀由,記注官李澤徵。上曰,儒臣得榜字耶?申暐曰,未矣。上曰,五車韻書,詳備耶?趙明履曰,榜字無註,而與他韻書,似異矣。上曰,牲榜,或是宰牲之所耶?明履曰,省與宰之時異矣。暐曰,似是表榜之意矣。上命上兼史,持韻玉入來。觀由入達曰,此冊無之云矣。明履曰,玉堂書冊,本來不備矣。上命內官,持出佩文韻部,令承旨考出牲榜字。上曰,佩文韻府,該備矣。榜字,似以木片立之,以表其牛羊豕矣。明履曰,未詳矣。上曰,儀註何以爲之乎?明履讀以仰達。上命上兼史,持入大明集禮。又命臣彙,持入唐書禮樂志。臣彙持入承旨前,明履考出仰達曰,牲牓二字果與佩文韻部,同矣。牲牓之義,似以木片,表之矣。臨退時,申暐曰,副校理黃景源,時在京畿廣州地,斯速乘馹上來事,下諭。副修撰趙雲逵·兪彦好,牌招,何如?上曰,依爲之。出榻敎,出擧條諸臣仍退出。
上,在昌德宮。停常參·經筵。
夜一更,月暈。二更三〈更〉,月暈兩珥。
文定王后忌辰。
親傳香後,政院·玉堂·藥房口傳問安。答曰,知道。
大駕入齋室後,政院·玉堂·藥房口傳問安。答曰,知道。
王世子,遣宮官問安。答曰,知道。
鄭必寧啓曰,小臣,大王大妃殿問安進去下直。傳曰,知道。
又啓曰,小臣,馳往于大王大妃殿,問安入啓,則答以知道之意,敢啓。傳曰,知道。
兩殿奉審後,政院·玉堂·藥房口傳問安。答曰,知道。
親省牲後,政院·玉堂·藥房口傳問安。答曰,知道。
沈星鎭啓曰,內乘,來言捲簾,取稟。傳曰,捲三面。
又啓曰,訓鍊都監知彀官·禁衛營敎鍊官·御營廳敎鍊官·禁軍陣敎鍊官來言,日暮後懸燈云矣,敢啓。傳曰,知道。
又啓曰,守禦使趙觀彬,昨日特敎牌招之下,不爲膺命,事甚未安,卽爲牌招察任,何如?傳曰,允。
傳于吳遂采曰,廟庭喝道前導之聲,纔已申飭,而喧譁之聲,又若此,當該禁喧郞廳,爲先從重推考。
傳于吳遂采曰,廟庭喝道之聲,不得爲之事,曾已諭之,而今猶如前,殊涉寒心。當該官,先遞後推,如此偃蹇之官,不可入廟庭,卽爲出送。
傳于沈星鎭曰,俄纔申飭,而若復有喧譁之聲,則禁喧郞,當令本曹,決棍,分付。
傳于趙明履曰,禮不可廢,犧牲福衡,亦爲之,此後精造,永爲定式,捧上後不可置之省榜矣。置之墻外事,卽爲分付。
傳于趙明履曰,獻官禮判奉常提調入侍。
傳于李益炡曰,初獻官預差,其令卽爲入來,淸齋事,分付。
傳于趙明履曰,史官一員待命。
傳于趙明履曰,禮房承旨·禮曹判書·參判·副提學,同爲入侍。
傳于趙明履曰,禮房承旨·禮官·副提學·儒臣,同爲入侍。
傳于吳遂采曰,犧牲取稟,下答已久,而今始爲之,當該中官,從重推考。
大駕還宮後,政院·玉堂·藥房口傳問安。答曰,知道。
傳于金光世曰,承旨來待于集賢門。
初七日辰時,上,御宣政殿。親傳香入侍時,行都承旨李益炡,左承旨鄭必寧,右承旨沈星鎭,左副承旨趙明履,右副承旨吳遂采,同副承旨金光世,記事官李壽鳳,假注書許彙,記事官鄭觀由,記注官李澤徵,分左右進伏。上具翼善冠·衮龍袍,卽座。香室官,以祝板捧進。近侍傳捧以進。上,署訖。近侍捧祝板及香置於案。上曰,香室官,必熟矣。益炡曰,傳香時,必熟見矣。引儀引初獻官,詣宣政殿閤外。左通禮入於褥位之左。俯伏。上,出就褥位。南向立,初獻官入,左通禮跪啓請跪。上跪。近侍以香祝,東向跪進。上,受香祝,以授初獻官。初獻官,西向跪受興。左通禮跪,啓請興鞠躬。上,興鞠躬。香祝,由中門出。左通禮跪,啓請平身。上,平身還內。諸臣退出。
初七日巳時,上,幸太廟展謁時,行都承旨李益炡,左承旨鄭必寧,右承旨沈星鎭,左副承旨趙明履,右副承旨吳遂采,同副承旨金光世,記事官李壽鳳,假注書許彙,記事官鄭觀由,記注官李澤徵,隨駕。上,具翼善冠·衮龍袍,御玉轎,由仁和門出。上曰,捲三面,取稟,已有下敎。而不卽傳命,三嚴已下之後,始傳下敎,極爲未安。當該中官,從重推考,可也。出擧條至仁政門外。下輿乘輦,輦至太廟門外。復降乘輿,入齋室。小頃,上,改具冕服,自西夾門出,入廟庭,就板位。行四拜禮訖,上,升自西階,詣第一室。趨入殿內奉審後,次詣各室。奉審十二室。畢後,上曰,各室主櫝開閉之際,不能致謹,或有櫝臺下隅渝漆之患,此由於大祝宮闈令不擇之致。前後大祝,不可盡爲推考,而此後則另加嚴飭,分付該曹,亦爲擇差,可也。出擧條上,立于祭器之東,視滌濯省器訖。降自東階,還出東門外,釋圭。李益炡跪受。上,御玉轎,詣永寧殿。就板位,行四拜禮訖。上,入各殿內,奉審畢。上曰。今番不能親享,則後殿大享,則未免闕行矣。仍潛然涕下,還出廟門外,釋圭。李益炡跪受如儀,入齋室。因傳敎,禮房承旨趙明履,禮堂鄭益河,副學元景夏,入侍時,上曰,牲榜事,副學,以爲宜置地,承旨,以爲宜懸牓,牓字從片邊,則懸似宜矣。景夏曰,臣考見字彙,木邊榜字與片邊牓字,同是一字,而所謂牓,今之懸板矣。上曰,佩文韻部,牲榜之榜字,從片邊矣。景夏曰,臣等所言,皆臆見而無明證矣。上曰,或如今之安盤乎?景夏曰,承旨所謂懸榜者,似有見而亦不可的知矣。古人所謂銀榜·鐵榜,皆今之懸板,而雖以杜詩曲江翠幕排銀榜觀之,卽懸板矣。上曰,我國出榜時,如中原之懸榜耶?明履曰,泮榜則懸矣。景夏曰,外方,亦懸榜矣。上曰,皇城圖,見之耶?聞品牌立之云,牲牌或如是耶?景夏曰,古有麗牲之石,在於廟庭,此是繫牲之石矣。上曰,漸覺之矣。古則必有繫牲之物,牛羊豕,皆繫之,何如?明履曰,勿論懸與立,似是表之之意矣。益河曰,如馬柱樣乎?上曰,何必如是大其制乎?景夏曰,麗牲之石,今可以旁照矣。明履曰,麗牲與牲榜,有異矣。景夏曰,麗牲之牲,用於某祭,榜牲之牲,用於某祭,曉然分釋而言,則臣可以無疑矣。上曰,副學言似是矣。景夏曰,臣等,素昧禮學,不敢自主己見,從容考出禮經,或問知禮之人,似好矣。上曰,聞副學所達,麗牲之石,似變爲木矣。景夏曰,臣不敢質言,而嘗見犧牲圖,似有繫形矣。上曰,今當義起,似當繫之矣。景夏曰,省牲,有時刻,今番則先爲稟定以行,而一邊考出,似無苟艱矣。上曰,然矣。副學先出,考出儀禮,可也。益河曰,省牲位基址甚狹,未時,獻官,捧上而先繫之,似好矣。上曰,牛羊豕,計數繫之,而各分一行而立之耶?益河曰,如川字形好矣。上曰,然矣。益河曰,祭器所覆巾,蓋今番皆新造矣。日後如有傷汚之弊,則宜有隨卽改造之事,而今有定式然後,可以遵行,分付該曹,何如?上曰,依爲之。出擧條親臨省牲位時,上,具遠遊冠·絳紗袍,以出。李益炡,跪進圭。上執圭,奉常寺提調導上,至省牲位,南向立。掌牲令帥其屬,牽牲自東行過少進。擧手啓曰,腯,還復位,諸大祝,各巡牲一帀。西向擧手曰,充,俱復位。仍傳敎,獻官宋寅明,禮判趙尙絅,太常提調元景夏入侍。上曰,幾年親享,而今年未行,故欲行省器省牲之禮者,非爲文具也。祭享重事,如或有執頉處,則雖大官,不可容貸矣。俄者所見豕則腯,而牛不腯矣。寅明曰,我國黑牛,元無體大者矣。上曰,黑牛雖少,而豈曰腯乎?予昔以獻官攝行,見犧牲,甚肥腯矣。寅明曰,雖不肥,而潔則可取矣。尙絅曰,視牲時不肥,則當點退耶?景夏曰,黑牛不甚肥,體且少矣。上曰,人君之職,在於視牲,而非可受牲矣。今番省牲,亶出於享先之誠,雖大臣,豈可容貸乎?今者此禮,非欲侈其觀瞻,而牛牲,決不腯矣。寅明退出。上,仍命推考。承旨書下傳敎。上曰,禮云禮云,玉帛云乎哉?樂云樂云,鍾鼓云乎哉?此都是誠也。又曰,禘自旣灌,吾不欲觀,此魯之君臣,誠欠而然也。凡事强而行法,是計較之私也。因循文具而行,此亦享上之欠誠也。今者此擧,其豈爲觀瞻而爲哉?餘懷耿耿,必欲省器省牲,其若以私而强而行法,其若因循而徒爲觀瞻,是上負陟降也。予雖涼學,豈忍爲此?今番三牲中,豕可謂腯,羊可謂僅腯,而其於祭犧,曰腯乎?曰否乎?親省若此,攝行可知,王者用法,宜先大官,而況事係享先乎?當該獻官,罷職,禮曹當該堂上·該署提調,削職,祭監·監察,事過後,令該府,從重勘處。牽牛告腯,面謾其君之掌牲,令亟施島配之典,使今日因循欠敬之謬習,自此咸新焉。上曰,獻官預差,其令卽爲入來淸齋事,分付。上曰,今番親視牲,三百年來乃初擧之典也。攝行時大祝,命塡差儒臣,此豈古例?以此預爲申飭宮闈,令其層經內侍中近侍,而雖無前例,宜乎稟差,而其中一人職不過尙門者,苟充以差,其涉寒心。凡內摘奸時,不參行禮,其旣拘顔面之私情,則莫重親視牲齊集之時,偃臥齋所,俱不進參,尤涉可駭。內侍府有司內官削職,當該郞廳,令該府處之,當該宮闈令,事過後,竝施告身三等之律。上曰,易曰,王假有廟,此謂誠也。享禮獻官雖重,敬奉神位,趨前榻下,大祝宮闈令固重,而近來因循成風,慢蹇爲習。大祝,不過禮曹成均之類,宮闈令,亦不過尙燭·尙門之類,可勝寒心。軍職侍從,有裕官案,則該曹之若是塡差,抑何分義?此後則親祭,則自有儒臣,而雖攝行之時,勿論大享朔望,非曾經侍從之人,勿差。其或因循舊習者,當該郞廳,令耳目之官糾察,宮闈令,職至尙弧以上,擇差之意,分付內侍府。上,顧謂洛昌君樘曰,卿見太廟祝文匱版耶?卿等祠宇器具,則決不如是矣。仍下敎曰,唐明皇,嘗用軍法於兵部尙書郭元振矣。上曰,凡事若苟且爲之,則國法,不可行矣。犧牲果如是,則獻官,固當求對,請罪本署提調,而不此之爲,豈可每每仍循耶?李益炡曰,莫重祭享,凡係犧牲等事,孰不致敬?而獻官,職是大官,則與微官庶僚有異。而享祀之前,若是嚴敎,至令付標處分,誠爲過中矣。語未畢。元景夏曰,此係祭享,不須煩達。上曰,都令所達,未諳大體,推考,可也。刪出擧條上曰,預差,其已受誓戒耶?上,顧洛昌君樘曰,卿等亦參朔祭乎?樘曰,然矣。景夏曰,臣亦參之矣。金若魯曰,雖朔祭時,大祝數少,誠意易懈,二員外加差好矣。上曰,此言是矣。大祝二人,尙且難差,況其多定乎?上曰,又有量者,此後大祝,雖侍從擇差,而或有不愈於禮郞者矣。若魯曰,惟在於擇人,而不係於官職矣。益炡曰,如經翰注,則亦當以侍從通差矣。景夏曰,說書·注書則稱以侍從,而翰林則非侍從矣。上曰,犧牲卿大夫親刲者禮也。景夏曰,此在儀禮矣。上曰,儀禮持入。景夏持儀禮進讀而達曰,卿大夫袒而毛牛尙耳。取鸞刀,以刲取膟膋矣。上曰,止之。上還詣齋室,太常提調前導,至夾門,跪請釋圭。上曰,此後內摘奸時,雖宮闈令,若是堂下,則依進排官例擧行,可也。出擧條上,入齋室後,因傳敎,禮房承旨·副提學·儒臣·禮判,入侍時,禮曹判書趙尙絅,副提學元景夏,左副承旨趙明履,校理李昌壽,副校理申暐,修撰尹光紹·金尙喆,副修撰趙雲逵,假注書許彙,記事官鄭觀由,記注官李澤徵。上曰,禮曹則何以現告耶?趙明履曰,禮曹兩堂,皆惶恐出外,而其實則禮判,入診筵,參判,審省牲基址,故只遣郞廳犧牲看品云矣。上曰,然則尤歇後,誠寒心矣。元景夏曰,與養正閤稟定事,相乖矣。周禮,大宗伯,省牲鑊,小宗伯,省牲。今番儀註,參用周禮,禮判,似無引嫌之端矣。上曰,如以不視牲鑊而罪之,則大宗伯當之,而執頉於省牲,小宗伯當之。且伊時筵中,禮參,亦見其儀文矣。仍命承旨,書下傳敎,命禮判入侍。上兼史持傳敎出去。上曰,召卿等有意矣。上年五月,有下敎者,而一自帳殿之後,心冷一倍前,則曰,月異而歲不同矣。今則曰,日異而時不同矣。親臨太廟,省器·省牲,非爲文具,欲伸不能親享之意矣。仍下不忍聞之敎。嗚咽不能成聲曰,古人,有五十而慕者,而予亦知如是者過矣。仍誦黃鳥之詩曰,俄聞鸎聲而有感于心矣。黃鳥則知時,而予不能如鳥之知時矣。予之今番親審,非爲觀瞻,而若此而後,此心,可以少紓矣。夜深則門外軍兵可慮,故俄已下單子矣。昨因儀文之酬應,終日薾然,不能收拾,俄又憊臥,而比昨日此時,似爲少愈矣。俄以犧牲之不腯,申飭獻官,而今聞預差獻官,未能齋宿云,若此陟降有知,則其當如何?常談云,小畜易肥,而今此小牛不腯,甚矣。俄者獻官之申飭,亦公也。今之事體,若有齋宿獻官,則雖陞擢而攝行,不然則予之在此親行外,無他道理矣。景夏曰,旣爲預差,則其未致齋,當有罪矣。上曰,犧牲,雖不捧可爲,而其無獻官,何?景夏曰,臣等,名雖儒臣,學識魯莽,今於詢問之下,不能引據經義以達,而至於親祭時,則禮節,多有拘礙,決不可行矣。臣當商量仰達,而親祭與否,先爲俯詢於諸儒臣,何如?上曰,予欲還宮,齋宿於樂善堂,聞鍾鼓之聲,而必不能寐矣。景夏曰,頃日誓戒攝行下敎時,諸臣皆喜,而臣獨以憂慮仰達,聖上,敎以知心矣。臣待罪承旨時,嘗以禮房,陪往太廟,而聖上起居之節,自然承聞,齋沐達宵,未嘗就寢。今日展謁,親行省器省牲之禮,臣仰揣聖上致齋無異於親享時矣。雖然,若以無獻官而親享,則豈不苟艱於禮節乎?上曰,今此下詢,非欲抑情而行也。李昌壽曰,若以無獻官而親行,則事面似如何矣。上曰,不來之前,以無獻官而親行則已,今則以獻官之不齋,而仍留祭享,無苟且之事矣。申暐曰,命攝之後,因獻官之有頉,而仍留參祀,終涉苟且,誠如副學之言矣。尹光紹曰,獻官之不齋宿,有欠禮意,此則誠如副學之言,而若又親享,則不齋宿之獻官,亦將多入,於禮亦不有乖乎?上曰,無獻官,則寧闕享祀而不如不祭者,誠如尹光紹之言矣。景夏曰,禮記,當祭而祭官,雖遭親喪,行祭後通訃,其重可知矣。金尙喆曰,諸儒臣之言是矣。上曰,預差之致齋與否,承旨知之耶?趙雲逵曰,俄者塡祝時問之,則無大段不潔之事云矣。上曰,致齋者,非一事矣。光紹曰,若或親享則儀文度數,多有苟艱不備禮,非禮也。景夏曰,此則光紹之言是矣。趙明履曰,若親享則後殿,亦有享禮,而亦甚窘迫矣。景夏曰,祝文亦當更書矣。上曰,獻官如或不潔,則將何以用之乎?景夏曰,臣亦致齋矣。兼史入來,告以洛豐君家有祀故致齋云。上曰,然則與齋宿,無異矣。趙尙絅曰,此後則祭官,勿論實預差,皆爲齋宿事,申飭,何如?上曰,依爲之。一體齋宿事,各別嚴飭,可也。出擧條景夏曰,臣於黃鳥止丘之敎,竊有所激發者,黃鳥之詩,在大學止於至善之章,曾子引此詩,以明止於至善之義。且以衛風淇澳篇,詠歎而言之矣。今臣等,仰勉聖上,唯在止於至善。而處分之際,或有過中,則實非止於至善之道矣。當此淸齋之時,區區微悃,不敢畢陳。而聖上,有感於黃鳥,應事接物,無一過中,體念止於至善之道,卽臣等所仰望者也。上曰,副學之言,謂予用心太過乎?景夏曰,用心太過,豈不可悶?而處分過中,亦非止於至善之道矣。上曰,予於處分之說,有所聽知者矣。卿須仰達,可也。景夏曰,都承旨仰達時,臣豈不知同聲力陳?而聖上處分,出於祭享重事,故以事體爲言,區區愚悃,或可以俯諒矣。獻官之不能求對請罪本署提調及郞官,誠如聖敎,而當此親行省牲之時,犧牲,必爲極擇,本署所養之牲,本來如此,則獻官,亦無如何矣。上曰,副學之言是矣。俄以公字,下諭矣。予之處分非私,大臣之過,是亦公罪矣。大臣,嘗以李思愼事仰達,當喜予之處分,而必不以此引嫌,若或撕捱,則非深知予心矣。予若以親視牲無所,申飭,爲如何?故爲執頉,則此非誠也。若見其未盡處,而猶不致察,亦非享上之誠,予意則無適無莫矣。獻官所達潔則可用之說,非矣。若如其言,則雖不肥腯,而水洗而精潔,則可用耶。卽今鼎席皆空,引入者未得勉出,則一人,無故行公,予豈欲爲此?而今者處分,亶出於一段誠字,非動於辭氣而然也。予非自執己見,而或有過中,則諸臣皆陳達,可也。景夏曰,故相臣李觀命,曾以誤薦守令坐罷,而況事關祭享之重事乎?大臣,似不敢引嫌矣。上曰,今日廟享事,不罪大官,則非享先之誠,亦非敬大臣之道也。景夏曰,聖上處分,若出於辭氣,或仍他事,則臣等,雖被罪,當效古人牽裾折檻,而聖心,出於孝思,故不敢矣。臣等以此酬酢,而處分則未免過中矣。昌壽曰,處分,出於享先之誠,故臣等默默。而第旣以大臣知心爲敎,則處分未免過中矣暐曰,今以或有過中之敎觀之,聖意之非因辭氣,亦可仰揣矣。且犧牲之不腯,實是本署之罪,獻官亦不無不稟之失。而今日犧牲,必勝於攝行時,故捧上矣。上曰,獻官,若以今日之犧牲,勝於攝行時,爲言而直達則是矣。景夏曰,伊時大臣惶㤼,雖承大臣亦不容貸之敎而不知退出。且其退出之時,不爲曲拜,大臣之前後登筵甚多,而如是忘之者,惶恐罔措而然矣。上曰,左相,非動於今日處分者,若爲惶㤼,則豈可謂左相乎?光紹曰,凡人之過失,過者抑之,不及者企之,如知其過,而諉之於宗廟重事,而强爲此擧,則豈非過乎?上曰,大臣,以爲如是可用,豈不非乎?光紹曰,大臣,豈敢以如是可用,爲心乎?上曰,大臣疎脫,凡事不如古,犧牲之如是無怪矣。景夏曰,先臣嘗初仕典牲直長,故臣於兒時,見犧牲於本署,甚肥腯矣。殿下俄於省牲時,以犧牲之不如數十年前爲敎。目今紀綱解弛,不但犧牲,百事皆不如先朝盛際,此固寒心。而大臣名位驟進,似未及見昔之犧牲矣。雲逵曰,聖敎所謂上下俱無私者,誠至當矣。此後獻官,豈敢爲撕捱之計哉?臣以大祝,亦爲看審犧牲,而羊豕則皆有尺量,故知其大小。而犧牲牛則無尺,故不爲尺量,大抵近來則百物不如古。今番犧牲,亦非瘦少於近來所用矣。上曰,古今有隆殺之等,大臣之疎脫,亦由於此也。俄亦有諭,而此係公過矣。金尙喆曰,俄以過之一字下敎,元景夏·尹光紹,皆達處分之過中。聖上,若謂大臣之心,出於不敬謹,則雖加罪於此,可也,而旣知其不然,則此不過一時飭勵矣。景夏曰,聖上,俄以氣憊心冷爲敎,臣等,竊不勝悶迫矣。上曰,予亦知其過,而此心,不能抑制矣。景夏曰,聖上,睿學高明,旣知其過,則何不變改乎?涵養本源,存心於平正之域,則自無偏過之病矣。上曰,心之所發,不能抑制,奈何?景夏曰,我聖上至誠大孝,群下孰不欽仰?左傳云,犧牲玉帛,必以信,此魯所以勝齊也。顧今世道,無一可恃。而惟我聖上,至誠享祀,昭格祖宗,可致祈天永命之休。而氣憊心冷之敎,頻發於筵席,豈不悶迫之甚乎?臣以喪禍餘生,偏荷不世之恩遇,未忍永訣明時,尙今低徊不去,遭逢聖主,仰贊治道。以一國臣民,陶甄於堯·舜德化之中,臣之日夜顒望,而今承此敎,更無可恃矣。上曰,唐玄宗開元天寶判異,而郭元振事,猶有紀綱矣。景夏曰,開元之治,以其任姚·宋也。元振雖梟,而不任姚·宋,則何以致開元之治乎?上曰,予亦有過,平時不能立紀綱,猝欲立之,而處分獻官,是予過矣。景夏曰,立紀綱,豈有形乎?群下莫不震悚於今番勅勵,此所以立紀綱矣。如是下敎,臣誠未曉矣。上曰,予之此心,上不負祖宗陟降之靈,而推此心,欲濟元元。卿等,當以擴充此心,仰勉,可也。景夏起拜曰,聖上此敎,實一國臣民之幸也。此後更勿以心冷氣憊下敎,臣所望也。上曰,卿之忠款,豈不知之?而嘗着於腔子裏,故如是矣。今日擧措,非但入侍諸臣,皆以爲過,而予之苦心,有在矣。鄭羽良嘗曰,欲與殿下一番有爲,予嘗未忘矣。今日諸臣雖多入,而恐無做事之望矣。明履曰,鑾刀制度,見於五禮儀。而守僕不能知,但云有一刀廢不用,故俄者出見則果是鑾刀,而四鈴則無,只有一鈴矣。上曰,雖非皇帝,而亦以此割牲乎?景夏曰,然矣。上曰,然則鑾刀造出,使之用後每每藏置,可也。出擧條諸臣仍退出。酉時,上,出廟門外,下玉轎乘輦,駐輦於路左。招左副承旨趙明履於輦左。命書御製曰,一年一享今幾年,强抑攝行自悵然,回首丹門日欲暮,此心惟在廟庭前。仍命趙明履,持御製,馳往帖付于望廟樓壁上。仍令鏤揭。大駕入仁化門。駐輦下敎曰,當下豹皮貳令,拱北門書寫驪善君壆。今番御製書寫西平君橈處分給。大駕還宮後,政院·玉堂·藥房口傳問安。答曰,知道。
上,在昌德宮。停常參·經筵。
自辰時至未時,日暈。
金光世啓曰,領敦寧金在魯箚子到院,而停朝市,留院之意,敢啓。傳曰,入之。
又啓曰,大司憲金尙魯,掌令全命肇,持平李師祚在外,執義未差,掌令李壽海,持平韓光肇,牌不進傳旨未下。今日以監察茶時之意,敢啓。傳曰,知道。
沈星鎭啓曰,左副承旨趙明履,今日不爲仕進,卽爲牌招,何如?傳曰,允。
又啓曰,守禦使趙觀彬,連日違召,不爲膺命,事甚未安,卽爲牌招察任,何如?傳曰,允。
又啓曰,下番兼春秋李澤徵,身病猝重,勢難察任。今姑減下,其代,令該曹,卽爲口傳差出,何如?傳曰,允。
吏曹口傳政事,兼春秋金道元單付。
以奉朝賀李宜顯卒逝單子,傳于金光世曰,以昔日之臣黃耉台府,以恬雅之性,致仕便養,心常重焉,在於耆府,尤爲禮數,其聞此單,心悼曷諭。柩材凡諸等事,依舊例擧行,月廩,限三年仍給,以示予意。
金光世,以禮曹言啓曰,五禮儀,大臣之喪,自上有擧哀之節,而取考謄錄,則或因特敎擧行之外,不敢循例取稟。而卽今且値齋戒,今此奉朝賀李宜顯之喪,擧哀一節,何以爲之?敢稟。傳曰,方在靜攝中,置之。
又以戶曹言啓曰,依傳敎,右議政趙顯命去三月今四月兩朔祿俸,令倉官,更爲輸送于本家。則以爲方在引病求免之中,常祿不敢冒受云。祿俸,又不領受,何以爲之?敢稟。傳曰,令倉官,更爲輸送。
沈星鎭,以備邊司言啓曰,今此夏享大祭,諸執事齋宿事,各別申飭。而卽令本司郞廳摘奸齋宿處所,則工曹正郞朴麟源,軍資直長韓德龍,不在齋宿處所,事極可駭。祭罷後,竝令該府拿處,何如?傳曰,允。
金光世以社稷署官員,以都提調意啓曰,祭享重地,凡有修改之役,則自禮曹,因該署牒報,啓請慰安祭設行。又自禮曹,修改吉日,推擇啓下然後,又行告由祭,仍爲始役,自是例也。而至於本署,則大小修改,單行告由祭後,當日始役,謄錄所載者然也。月前本署神室西墻,因雨崩頹,牒報禮曹,禮曹草記入啓,以三月十一日,設行慰安祭。雖非前例,不害爲致嚴神室之意也。旣行慰安祭,則其修改始役,當待禮曹擇日啓下後擧行。而慰安祭設行之日,忽自繕工監,起送役夫,故自本署,仍爲使役修改云。蓋繕工監,則因政院,聽傳敎,徑先起送役夫,本署則因其役夫之來待,泛然使之始役。雖緣生疎不察之致,而其在重事體之道,不可置之,繕工監·社稷署,當該官員,拿處。自禮曹,修改告由祭設行事,纔已啓下,而墻垣崩頹處,業已修改則告由祭,似不當瀆設,自該曹,更爲稟旨擧行之意,分付,何如?傳曰,允。
慶尙監司狀啓,四月令薦新竹筍進上,限內不得封進,惶恐待罪事,傳于趙明履曰,勿待罪事,回諭。
金光世啓曰,校理李昌壽以其親病,陳疏徑出,原疏以停朝市,纔已退却矣。所當直捧禁推傳旨,而此與無端徑出有異,推考警責,何如?傳曰,允。
領敦寧金在魯箚曰,伏以臣,雖不恒留喪次,而身欠齋潔,玆不敢爲冒入淸廟之計,而擬於動駕時,祇迎陪扈於路上矣。忽於日昨,上腕·鳩尾,刺痛如刃揷,不能屈伸俯仰,竟日達夜,宛轉叫苦,昏昏床笫,粒米不入口者,今至三日,此是痰乘脾虛,挾感作孽之致。以此病狀,萬無自力進詣之路,終不免爲廢闕之歸,情禮俱虧,罪戾彌積,玆敢短章首實,經宿呈進。伏乞聖明,亟命勘處臣罪,以肅朝綱,以安私分,千萬幸甚。取進止。答曰,省箚具悉卿懇。業已量矣。卿須安心勿辭,善攝焉。仍傳曰,遣史官傳諭。
初八日,上,御遜志閣。入直承旨入侍時,同副承旨金光世,假注書許彙,記事官鄭觀由,記注官李澤徵。上曰,政院,夜有待命下人耶?金光世曰,門外有傳命使令矣。上曰,上兼史出去,太廟享禮方行與否?及行漏一事,詳問以來。仍命承旨,書下傳敎。上曰,凡祀典,獻官實預差盡參誓戒隷儀,申飭者,非特重其事,意蓋深矣。則今番大享,雖攝行,體同親享,旣有親塡祝文,親視犧牲之禮,則事體尤爲重焉。而初獻官預差洛豐君楙,宜參誓戒隷儀,仍又致齋,以待不虞。而俱不爲焉,以至下問親享之擧,竟至於苟簡而行,事之寒心,莫此爲甚。其在重其祀典,以礪紀綱之道,不可顧其人而寬典,以實其對。參酌祭犧不腯,不過獻官之眚過,此則乃獻官之慢過,一飭一否,於國體何,亦豈重享禮之道乎?獻官洛豐君楙削職,此後實預差,盡參誓戒隷儀淸齋等節,另加申飭。況塡祝,必待日晡者,知實差之無故,而晩後塡之之意,以此推之,預差豈不重乎?此意,亦令詳細知悉。觀由入達曰,祭享姑未徹,而更漏則自此行漏而定時云矣。上命中官開前窓。下敎曰,天色欲明,似當三獻之時矣。光世曰,攝行則享祀易行矣。上曰,兼史問來之頃,似已徹享矣。光世曰,然矣。上曰,廟門,夜則閉乎?光世曰,似與闕內一體矣。諸臣仍退出。
上,在昌德宮。停常參·經筵。
夜一更,月暈,廻火星土星。
下直,會寧府使具侙。
吳遂采啓曰,大司憲金尙魯,掌令全命肇,持平李師祚在外,執義未差,掌令李壽海,持平韓光肇,牌不進傳旨未下。今日以監察茶時之意,敢啓。傳曰,知道。
金光世啓曰,小臣,奉朝賀李宜顯家致祭事,進去下直。傳曰,知道。
沈星鎭啓曰,守禦使趙觀彬,連日違召,尙不行公,事甚未安,卽爲牌招察任,何如?傳曰,允。
又啓曰,因禮曹單子,奉朝賀李宜顯喪第,四日成服後,遣近侍致弔事啓下矣。何承旨進去乎?敢稟。傳曰,同副承旨進去。
趙明履,以侍講院言啓曰,今四月初二日,王世子會講說話,修正以入之意,敢啓。傳曰,知道。
吳遂采,以弘文館言啓曰,本院上番校理李昌壽,以親病,陳疏徑出,連日闕直,事體未安。副校理申暐,卽爲牌招入直,副修撰兪彦好,旣有只推之命,一體牌招察任,何如?傳曰,允。
趙明履,以禮曹言啓曰,因社稷署啓辭,本署神室墻垣崩頹處,業已修改,告由祭,似不當瀆設,自該曹,更爲稟旨擧行事啓下矣。墻垣崩頹旣已修改,則告由祭,不當設行,勿爲擧行之意,知委,何如?傳曰,允。
吳遂采,以兵曹言啓曰,今月初十日,禁軍等賞試射,設行於訓鍊院矣。入直禁軍等,依前例除標信,出試後還爲入直之意,敢啓。傳曰,知道。
上,在昌德宮。停常參·經筵。
吳遂采啓曰,備邊司郞廳來言,今日賓廳坐起日次,而右議政趙顯命,方在引入中,不得來會云矣,敢啓。傳曰,知道。
又啓曰,今日賓廳坐起,旣已頉稟,所當持公事入侍,而上候方在靜攝中,頉稟。傳曰,知道。
又啓曰,大司憲金尙魯,掌令全命肇,持平李師祚在外,執義未差,掌令李壽海,持平韓光肇,牌不進傳旨未下。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,今日入直內三廳武兼禁軍及軍兵等中日習射事,標信,命下矣。雨勢如此,不得爲之之意,敢啓。傳曰,知道。
備忘記,傳于吳遂采曰,今下弓矢,會寧府使具侙處給之。
鄭必寧啓曰,右承旨沈星鎭,同副承旨金光世,今日俱不仕進,竝卽牌招,何如?傳曰,允。
吳遂采啓曰,守禦使趙觀彬,連日違召,尙不行公,事體未安,卽爲牌招,何如?傳曰,允。
又啓曰,御營大將朴文秀,以看審江都事,今方出去,所授命卽來請還納,何以爲之?敢稟。傳曰,仍佩往來焉。
又啓曰,御營大將朴文秀,以看審江都事,今方出去,將兵之任,不可無一時總察之人,何以爲之?敢稟。傳曰,都提調兼察。
以副修撰兪彦好牌不進禁推傳旨,傳于吳遂采曰,推考傳旨捧入。
吳遂采,以兵曹言啓曰,今四月初九日,私奴世寬稱名人,自曜金門入來,差備門外擊錚,極爲駭愕,令攸司,囚禁治罪。同門守門將呂遇周,常時不能禁斷雜人,以致闌入,亦難免其責,推考何如?傳曰,允。
又以義禁府言啓曰,內侍府宮闈令趙邦弼·崔興良等段。今番親視牲,三百年來乃初擧之典也。攝行時大祝,命塡差儒臣,此豈古例?以此預爲申飭宮闈令,其曾經內侍中近侍者,雖無前例,宜乎稟差。而其中一人,職不過尙門者,苟充以差,其涉寒心。凡內摘奸時,不參行禮,其旣拘顔面之私情,則莫重親視牲齊集之時,偃臥齋所,俱不進參,尤涉可駭。竝施告身三等事,承傳啓下矣。趙邦弼·崔興良等,依例拿囚後,照律以入之意,敢啓。傳曰,知道。
又以扈衛廳別將,以大將·判中樞府事·領敦寧府事意啓曰,前左議政宋寅明,今有罷職之命矣。其所帶軍官,當有區處之道,何以爲之?敢稟。傳曰,領敦寧,兼察。
全羅監司狀啓,順天等軍官居格軍萬成等渰死事,慶尙監司狀啓,巨濟等官居能櫓軍李成奉等渰死燒死事,平安監司狀啓,孟山等官居吳夢金等嚂死燒死渰死事,傳于鄭必寧曰,渰死燒死嚂死人等,竝令本道,恤典擧行。
吳遂采,以兵曹言啓曰,今四月十一日,武臣賓廳武經七書講書目次,而禁軍賞試射相値,差備官,勢難捱移,不得爲之之意,敢啓。傳曰,知道。
又以兵曹言啓曰,武藝別監朴廷柱內中日試射時,鳥銃無間連三次三發三中,似當依定奪,直赴殿試三次所,授賜馬之帖,亦當依例一竝還收。而係干恩典,自下不敢擅便,上裁,何如?傳曰,元單字入之。
敎江原監司金尙星書。王若曰,官有內外重輕,而報答惟在盡節,地無大小繁簡,而旬宣必待全才,煩卿一行,活我百姓。念今八路俱病,哀彼東關最殘,田制紊而有不均之嘆,蔘役煩而爲難支之弊。河南之墾帳方檢,而議者或云不便,浙西之茶課欲寬,而實則未得其要。蓋通變,苟未盡善捄民,適所以擾民,況便宜,實難遙諳了事,必須於鍊事。當是時,孰堪斯任,視他日,倍難其人。惟卿,明足以燭理,識足以綜變。志槪嘗期以古人遠大之業,餘事文章,論議必本乎乃家忠厚之風,所貴的確。許解縉十年之暇,蓋欲老才而用之,勉王素兩世之忠,可謂受知也深矣。居經幄而啓沃幾切,任師席則誘掖克勤。畿邑萬言之章,予猶嘉其至悃,嶺臬三載之績,卿不負乎特掄。自衣緋而已管訏謨,望實俱茂,俄橫金而俾典刑獄,眷毗冞隆。蓋歷試無往不諧,故僉擧有急必副。玆授卿以江原道觀察使。卿其祗服朕命,勉殫乃誠,經界之政雖行而田野之群情更察,任土之弊若矯則公家之少費奚論。大抵喣濡勤則民可懷,亦越黜陟嚴而吏乃戢。惟公淸,曾所深賞,所勉者,弘剛若稟,裁自有成規,奚待乎詔諭。於戲,先卿嘗殫夷險之節,曰篤不忘,乃叔方著保障之勞,可取爲法,楓岳素稱形勝,寧效潘孟陽之流連,蔀屋胥騰怨咨,庶追趙淸獻之鎭撫。故玆敎示,想宜知悉。知製敎李喆輔製進
同副承旨金光世上疏曰,伏以臣,昨過大臣致弔,今日欲爲仕進矣。臣之望八老母猝得感寒,症樣危㞃,飮啖全廢,神息如縷。雖在平日,尙有澟澟之憂,加又目下病勢若是忒重,老人筋力,不啻落下數層,若不保頃刻者然。臣方左右扶護,方寸煎灼,離捨供職,斷無其望,玆於召牌之下,陳章哀籲,自外徑歸。伏乞聖明,俯諒臣情私,亟遞臣職名,俾便救護,仍治臣違傲之罪,以肅朝綱,不勝萬幸。臣無任云云。答曰,省疏具悉。爾其勿辭護焉。
待敎李永祚上疏曰,伏以臣,幸蒙恩暇,來省病父於湖郡,藥餌扶將,獲伸至情,感祝洪造,隕結是圖。臣父此病,卽十數年膏肓也。每節交寒燠,少失收攝,則忽有逆氣衝亘於胸腹,如潛鋒亂猘,逼薄隳突於俄頃之間,此實至危最急之症。而區區情理之不忍旬朔離捨者也。見今症形,一向苦㞃,衰氣不支,日就危綴,而跡寄殊鄕,傍無親知,湯焫糜漿之節,惟臣身是仗。而臣之受暇今已日多,則恣意久偃,分所不敢,强抑離違,情亦未忍。臣於是躑躅徊徨,方寸迷亂,勢蹙情隘,他不暇念,冒昧封章,仰暴血懇於孝理之下,以俟處分焉。且臣於近日館僚之違牌坐罷,亦有私義之不自安者。惟彼諸僚之積費撕捱,蓋出存古風之意,則假使臣,雖有離親供職之勢,其所處義宜無異同。而特以適滯外邑,獨逭例勘,此又臣難冒之端也。伏乞聖慈,竝垂鑑諒,亟命鐫削臣職名,俾得粗靖私分,且便將護,仍治臣前後冒瀆之罪,以嚴臣綱,不勝伏幸,臣無任云云。答曰,省疏具悉。爾其勿辭護焉。
平安監司李宗城,上疏曰,伏以臣於昨日,伏承關西按藩之命,以惶以霣,歷日而靡安也。念臣疎才痼病,百無稱塞,而隆恩顯擢,盛有遭逢,使令中外,二十年于玆矣。居恒媿懼,若隕淵谷。況今年益衰而精益亡,馳驅原隰,判決文牒,已不可與盛壯時較論,則方面巡察之責,外臺風憲之重,夫豈有萬一承當之望?而軍制之通變,關阨之綢繆,又是廟議之所講究,當務之所先行。雖使臣,冒昧膺命,殫竭圖酬,其於智慮之未周,精力之不逮何哉?鎖鑰任重,初非回翔之地,藩維責大,豈是養病之坊?反覆揣量,終必僨誤,惟有早自祈免,卒免於災身而病國也。玆敢疾聲呼籲於天地父母之前。伏乞聖明,俯賜照燭,亟許鐫遞臣新授職名,以幸公私不勝萬幸。臣無任云云。答曰,省疏具悉。卿其勿辭,速往欽哉。
修撰尹光紹上疏曰,伏以臣,向蒙恩暇,往省楸壟,趁限還朝,撼頓炎程,觸冒風霧,感傷匪細。而適値太廟動駕之時,未敢言病,强參從班,當午蒸熱,失汗過多,及夫陪扈歸時,又觸夕風,忽覺頭目眩暈,肢體灑淅,顚倒歸院,昏痛不省。意謂一時感氣,自可調理卽解,而一日二日,諸症越添,寒熱往來,胸膈煩懣,寢食俱廢,神息澌綴,㱡㱡有頃刻難支之勢。而僵臥直廬,治療無路,玆敢倩人構疏,仰干崇聽。伏乞聖慈,俯賜矜憐,遞臣職名,俾便調治,以卒生成之澤,千萬至望。臣無任云云。答曰,省疏具悉。爾其勿辭,調理察職。
上,在昌德宮。停常參·經筵。
趙明履啓曰,來十一日,文臣殿講日次,取稟。傳曰,停。
吳遂采啓曰,大司憲金尙魯,掌令全命肇,持平李師祚在外,執義未差,掌令李壽海,持平韓光肇,牌不進傳旨未下。今日以監察茶時之意,敢啓。傳曰,知道。
藥房提調臣李益炡啓曰,喜雨達宵,伏未審此時,聖體若何?眩氣氣憊之候,其已差勝乎?茶飮停進,已至多日,臣今日率諸御醫,入診詳察聖候爲宜。大王大妃殿氣候何如?湯劑停止,更觀後日次以稟事,旣承下敎矣,繼進當否,亦宜議定。臣不任區區憂慮,敢來問安,竝此仰稟。答曰,知道。近有旱氣,時雨達宵,爲民心幸,慈殿氣候,當下敎于入侍,而予則一樣矣。
傳于李益炡曰,欲與世子,同爲見之,來待于東宮差備。
沈星鎭啓曰,守禦使趙觀彬,連日違召,尙不行公,事體殊涉未安,卽爲牌招察任,何如?傳曰,允。
又以兵曹言啓曰,禁軍等賞試射,昨已始設於訓鍊院矣。雨勢連日如此,待晴退行之意,敢啓。傳曰,知道。
吳遂采,以義禁府言啓曰,內侍府宮闈令趙邦弼·崔興良等,施以告身三等事,拿囚矣。考諸法律,則犯私罪,杖八十追奪告身三等,內侍府犯枉法受贓外,苔杖竝收贖云。今此趙邦弼·崔興良,依法律,竝杖八十收贖放送,而追奪告身三等一款,令吏曹擧行,何如?傳曰,允。
知事申思喆上疏曰,伏以臣,方待罪宗簿寺提擧矣。今番璿源譜略改修之後,宜卽奉安于各處,而連値朝家多事,訖致遷就,事體殊甚未安。方與僚堂相議,爲取次陪往之計,吉日已涓,行事將戒。近仍日候不適,脫着失宜,感冒猝重,宿病兼作,沈頓床席,殆將浹旬,種種諸症,罔非可憂。而最是頑痰凝亘於胸脅之間,外而孚高,內而牽痛,呼吸有妨,屈伸有礙,作一蘧蒢,轉動須人,食飮全却,元氣澟綴。寒發則遍體如束,幾至戰掉,熱作則汗流如漿,痞鬱難忍,雜試湯熨,一向無減。顧此症狀,源委旣深,勢將多費調治,庶有復起之望,此非旬望間可期者。而璿譜陪進,時日爲緊,若待臣病勢之差定,則又當値農務之方殷,凡係軍衛徵發等事,俱有礙掣之端。此不但事勢之爲可悶,緣臣病頓,未卽奉行,以至曠日稽滯,其爲惶悚,誠萬萬矣。玆敢略具短章,仰籲宸聽。伏乞聖明,俯賜諒察,亟命遞臣宗簿提擧之任,回授無故之人,俾卽趁期擧行,仍許臣安意調治,以尋生路,千萬幸甚。臣無任云云。答曰,省疏具悉。卿其勿辭,調理行公。
副修撰趙雲逵上疏曰,伏以臣於日昨,見差太廟大祝,先詣享所,初旣隨獻官之後,看審犧牲,而又於親臨省牲之時,掌牲令告腯,臣則告充矣。乃以犧牛之疲小,至有獻官以下罷削編配之命,而臣獨倖免焉,臣誠惶駭震慄,罔知攸處。宜卽引罪首實,冀伏刑章,而大享隔宵,義不敢徑出,進退維谷,氷炭交中。此際遽有齋殿入侍之命,事勢窘迫,逃遁不得,施施若無故之人,而唐突趨承,跡涉縱恣,義甚乖謬,至今追思,惶媿欲死。念臣不察之責,同於獻官,面謾之罪,浮於掌牲,雖聖明,偶爾遺照,獨逭重典,而按法之地,自有當議之律。故臣方席藁私次,屢日待勘,而尙未有處分,悶鬱悚蹙,不容一刻自安,玆不得不泥首封章,仰請威譴。伏乞聖明,亟命有司,同勘臣辜犯,以嚴祀典,以振朝綱,千萬幸甚。臣無任云云。答曰,省疏具悉。爾其勿辭察職。
乙丑四月十一日未時,上與東宮,御德成閤。藥房入診時,副提調李益炡,事變假注書柳脩,記事官金道元·鄭觀由,醫官金壽奎·方泰輿·韓聖鳳·金履亨·田東里,以次進伏訖。李益炡進曰,喜雨達宵,日氣淸爽,氣候若何?上曰,氣憊比前似甚,眩氣亦不差愈矣。李益炡曰,大王大妃殿氣候若何?上曰,差愈以過矣。上曰,雨來三日則盡來云,而今則有成霖之慮矣。李益炡曰,卽今安有成霖之慮乎?上曰,醫官診脈,可也。金壽奎等,以此診脈後退伏。上曰,爾等各陳所見,可也。金壽奎曰,左三部沈,而右三部,似有帶火之氣,進御補中益氣湯,而兼御八味元好矣。方泰輿曰,左脈沈微,而右脈稍數,補中益氣湯·八味元,兼御極爲好矣。韓聖鳳曰,小臣,初爲診脈,而臣之所見,極爲平順矣。金履亨曰,臣之所見脈道,左沈右數,兼御八味元·補中益氣湯,固爲好矣。田東里曰,臣在於外任,故久未診脈,而脈道極爲平和矣。上曰,與前何如?東里曰,小無減於前日矣。上曰,慈殿氣候近日差勝,而瓊玉膏,今方監製,湯劑停止而專爲進御可乎?次第奏達,可也。金壽奎曰,瓊玉膏與他藥自別,待其製成,專爲進御,似好矣。方泰輿曰,用湯劑而又御瓊玉膏,則似爲煩亂,姑待製成,專爲進御固好矣。韓聖鳳曰,姑待製成,專御瓊玉膏,極爲好矣。金履亨曰,勿用湯劑,而待瓊玉膏之製成,專爲進御,固爲便好矣。田東里曰,臣之所見,用湯劑而繼用瓊玉膏則似煩,不若專御瓊玉膏之爲好矣。上謂益炡曰,氣憊眩甚,故今日之雨,於民事,極爲可喜,而不知雨之爲喜矣。前者日晡時,則氣少差勝,而近日則雖日晡時,不知爲差,年老則氣漸下而然也。雖服藥,藥力,豈能當之乎?李益炡曰,東宮診脈,何如?上曰,以此診脈,可也。診脈後,金壽奎曰,東宮脈候,本來沈重矣。上曰,沈則好乎?對曰,沈重,極好矣。方泰輿曰,脈候極好,而此後則專在於調攝飮食矣。韓聖鳳曰,油膩之物,勿爲進御,而蔬菜等物,進御極好矣。金履亨曰,醫書極贊沙蔘,長爲進御好矣。田東里曰,桔梗葵羹等物,進御固爲好矣。李益炡曰,餠屬,勿爲進御好矣。上曰,餠屬不嗜而羹屬嗜之,肥外無他矣。上曰,東宮,日晩則不爲進食矣。李益炡曰,閭閻間,日暮則或有不食者矣。上曰,見之耶?對曰,見之矣。慈殿湯劑停止事,及補中益氣湯,加半夏壹錢,自今日五貼劑入事。榻前下敎諸臣以次退出。
上,在昌德宮。停常參·經筵。
吳遂采啓曰,大司憲金尙魯,掌令全命肇,持平李師祚在外,執義未差,掌令金壽海,持平韓光肇,牌不進傳旨未下。今日以監察茶時之意,敢啓。傳曰,知道。
趙明履啓曰,都摠府郞廳來言,闕內各處入直軍兵,夜巡檢云矣,敢啓。傳曰,知道。
沈星鎭啓曰,守禦使趙觀彬,一向違召,尙不行公,其在事體,殊涉未安。卽爲牌招察任,何如?傳曰,允。
傳于吳遂采曰,昨日則水標單子入之,今日則雨勢如此,而尙不入,事極駭然,申飭禮曹。
趙明履啓曰,卽者禮曹郞廳來言,永禧殿西南內曲墻二間半,今番雨水頹圮,慰安祭,當不卜日設行。而本曹判書趙尙絅,奉命在外,參判·參議俱未差,不得擧行云,參判·參議有闕之代,令該曹,卽爲口傳差出,仍卽牌招,何如?傳曰,允。
吏曹口傳政事,以李宗白爲禮曹參判,趙載浩爲參議。
以東萊府使狀啓,傳于趙明履曰,書契一度,別幅一度,濃墨留中。
趙明履,以弘文館言啓曰,本館下番修撰尹光紹,以身病受由出去,下番,將未免闕直。校理李昌壽,副校理申暐,修撰金尙喆,副修撰趙雲逵,竝卽牌招。校理黃景源,自鄕上來云,一體牌招,以爲推移入直之地,何如?傳曰,允。
又以戶曹言啓曰,依傳敎,右議政趙顯命去三月今四月兩朔祿俸,令倉官,更爲輸送于本家。則以爲方在引病求免之中,常祿不敢冒受云。祿俸,又不領受,何以爲之?敢稟。傳曰,令倉官更爲輸送。
吳遂采,以義禁府言啓曰,江原監司狀啓,據刑曹粘目內,橫城前縣監金,移本府處置事,允下矣。金今方待命於本府,卽爲拿囚之意,敢啓。傳曰,知道。
大司憲金尙魯上疏曰,伏以臣,自被誤恩,寤寤震越,猥入文字,冀回昭鑑。而禽誠菲薄,不能導達,瀝血封緘,反承溫諭,節次移授,轉徼殊渥。匪分之濫資,叨冒依舊,不稱之華銜,躐取無漸,寵益厚而情益苦,職愈峻而跡愈兢,迫隘之極,直欲循墻而走也。官以諫名者,孰非不重,而至於風憲之長,尤有別焉。問其任則整肅綱紀也,語其責則開張公道也。方此人心世道,雖使加臣十等者置之,尙患其不可爲,況如臣無似,下於人遠甚,行之未孚矣,言之不信矣,見忤之多端矣。一轉喉而懼或罹網,一動足而危如履虎,澟澟乎救死不贍,奚暇理職事哉?然今臣危懇,有大於此,隨除隨辭,猶屬緩聲,新資如得遄還,見職自可脫落,其可堪不可堪,亦不須議爲也。伏乞聖明,頫察憂恐之衷,特推閔覆之仁,先遞臣職名,仍收臣秩資,毋俱名器,久玷瞻聆,益駭公私,曷勝大幸。臣無任伏地俟罪之地。答曰,省疏具悉。卿其勿辭,上來察職。
校理李昌壽上疏曰,伏以臣於日昨直廬,猝聞母病危㞃,他不暇顧,蒼黃徑出,律以邦憲,合寘重譴。而曲蒙恩貸,祇從薄勘,臣感戴震越,歷屢日而靡安。卽因本館草記,牌召降臨,在臣義分,固當竭蹶承膺,以伸區區叩謝之忱。而第臣老母之病,非比一時感傷,源委沈痼,症狀危惡。且於右耳之後,結核甚大,毒暈熾烘,痛苦如刺,醫云分野不輕,不膿則幸,膿則其憂不可言。蓋臣母年紀衰耄,氣血枯涸,近緣家內,有時急重病,過費憂念,火熱熏升,爲之祟焉。本來澌敗之餘,終未免成腫,則老人氣力,將何抵敵?臣了然單身,無他弟妹,獨自焦惶,情理至切,有不忍斯須離側,玆敢短章哀籲,自外徑歸。伏乞聖慈,曲賜矜憐,亟許鐫遞臣職名,俾得專意救護,仍命嚴治臣瀆擾之罪,以昭法紀,公私不勝萬幸。臣無任云云。答曰,省疏具悉。爾其勿辭護焉。
副校理黃景源上疏曰,伏以臣,自被恩譴,徊徨踧踖,杜門訟愆,於今一年。頃忝問郞,獲侍淸光,螻蟻之情,縱未上暴,犬馬之戀,幸得少伸,退塡丘壑,庶無所恨。伏蒙天慈俯垂存錄,除臣弘文館副校理,令臣乘馹上來,臣聞命誠惶誠感,以首頓地,不知泣涕之交零也。臣本疎拙,無所知識,去年春,待罪憲職,妄陳一言,上干天威,前後嚴敎,有非臣子所敢聞者。尙蒙寬矜,薄從譴削,纔及期年,遽賜甄敍,追還館錄,有此誤恩,臣聞天地之仁,寓於嚴霜,父母之愛,見於威撻。威撻所以敎子也,嚴霜所以成物也,臣以孤賤,謬蒙知憐。向者微罰,亦莫非至仁深愛,則臣,不待收錄之典,而優遊於大造之中也久矣。臣雖隕首,豈能上報,然論思之職,爲任至重,如臣庸陋,固不可冒昧强進。況八字聖敎,處分嚴截,雖曲荷洗滌之恩,備數儒臣,而徒懷感隕之忱,冒登經幄,實非臣義之所敢出也。且臣於宰臣對疏,區區蹤地至今危悸,而時移事往之後,噴薄不已,以至於黃舌而極矣。夫士林發論之端,具在太學日記中,焉敢誣也?而宰臣,橫加詆罵,愈往愈肆,臣不欲一一追理,仰瀆天聽,然自古臺閣,論人何限?而未聞反詈之辱,若臣所遭者,何面目,彯纓束帶,復廁於榮塗乎?況臣,以廉恥論人,而乃反寅緣倖會,無廉無恥,叨冒於顧問之列,則豈不爲人所笑乎?昨者歸自田里,召命俯及,震怖屛營,不知所措,謹詣闕外,具陳誠懇。伏乞聖慈,特賜矜諒,亟命有司,削臣新授職名,以靖私義,不勝幸甚。臣無任云云。答曰,省疏具悉。爾其勿辭,從速察職。
上,在昌德宮。停常參·經筵。
下直,龜山僉使金彭齡。
趙明履啓曰,大司憲金尙魯,掌令全命肇,持平李師祚在外,執義未差,掌令李壽海,持平韓光肇,牌不進傳旨未下。今日以監察茶時之意,敢啓。傳曰,知道。
吳遂采啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
趙明履,以都摠府言啓曰,今日入直內三廳武兼禁軍·及軍兵等中日習射,請出標信。傳曰,知道。
又以弘文館言啓曰,本館上番副提學臣元景夏,以奉常寺提調本寺神室雨漏處奉審事,今日晝仕出去之意,敢啓。傳曰,知道。
李益炡啓曰,右承旨沈星鎭,右副承旨吳遂采,今日俱不仕進,同副承旨金光世,由限已過,竝卽牌招,何如?傳曰,允。
趙明履啓曰,守禦使趙觀彬,一向違召,不爲行公,其在事體,殊涉未安,卽爲牌招察任,何如?傳曰,允。
又啓曰,刑曹判書·參判,俱未差,參議趙榮魯,連呈辭單,久不行公。詞訟積滯,委屬可慮,卽爲牌招察任,何如?傳曰,允。
傳于趙明履曰,兼春秋·注書中入直一員待命,騎馬三匹立之。
傳于金光世曰,前已下敎矣。今下豹皮貳令,分給于驪善君壆,西平君橈處。
備忘記,傳于金光世曰,頃者旣下敎,飭礪已行,前左相,敍用。
趙明履,以弘文館言啓曰,本館下番修撰尹光紹,以身病受由,修撰金尙喆,副修撰趙雲逵,俱以牌招不進,副修撰一員未差。無推移入直之員,不得已以上番,姑降入直之意,敢啓。傳曰,知道。
以修撰金尙喆,副修撰趙雲逵牌不進禁推傳旨,傳于趙明履曰,竝推考傳旨捧入。
吳遂采,以兵曹言啓曰,今四月十三日,通德郞李顯禛稱名人,自丹鳳門入來,差備門外擊錚,極爲駭愕,令攸司,囚禁治罪。同門守門將呂遇周,常時不能禁斷雜人,以致闌入,亦難免其責,推考何如?傳曰,允。
金光世,以兵曹言啓曰,卽接北所衛將牒報,則所屬一水口近處,宮墻六間許,今日因雨頹落云。令紫門監,爲先把子圍排,急速修築,而廣智營入直砲手二十名,依例除出,修築間守直之意,敢啓。傳曰,知道。
金光世,以義禁府言啓曰,卽接月令醫員韓次愈手本,則時囚罪人李光溥累日處濕之餘,素患風痺之症。自昨日猝然添劇,滿身寒戰,拘攣疼痛,四肢不能運用,嘔泄兼發,呼吸難通,方在死生未分中云。自前罪人病勢如此,則有保放救療之規,敢此仰稟。傳曰,依爲之。
傳于吳遂采曰,奉審中官,尙不入來,敦義門,使之留門,待其入來後下鑰。
黃海監司狀啓,今四月朔乾秀魚卵·去鱗石首魚,限內不得封進,惶恐待罪事,傳于吳遂采曰,勿待罪事,回諭。
右議政趙顯命箚曰,伏以臣,頃於承旨宣批之日,敢以從當更入文字,申暴至懇之意,有所附奏矣。顧以病氣昏頓,不能締構數行,遂不免遷就多日,臣罪至此,尤何所逃死也?噫,臣有至危甚苦之悰,而旣不能盡宣於言語文字之間,有必死難强之疾,而亦不能見哀於天地父母之前,疾痛之呼益急。而天聽益邈,違傲之罪愈增,而眷遇愈隆,進退路窮,如羊觸藩,悶鬱抑塞,寧欲速死而不可得也。目今鼎席殆空,國事罔涯,百務瘝曠,至尊獨憂,若使臣之情病,有一分可强之勢,則如此之時,豈敢一向偃臥,以爲圖便之計也?區區肝膈之懇,前已屢瀆,辭意窮竭,更無可以煩縷者,而斷斷血忱,但欲一遞而已。伏乞聖慈,曲加矜察,特許鐫遞,卽命枚卜賢德,以幸國事焉。抑臣伏讀前批,至於下段責勵之敎,不勝惶媿之至也。臣不能有之於己,而妄欲責之於君,此特鸚鵡之能言耳。其何能孚格於崇聽而啓沃於天心也?此實臣罪也。然聖人,擇於狂夫,彼狂夫者,曷嘗有躬行之可言,而苟其言可擇,則斯聖人,擇之矣。倘殿下以狂夫處臣,而不廢其言之善,則其於存心養性進學作聖之功,恐不能無補也。垂死之中,不勝眷眷,又此冒陳,幸聖明恕察焉。取進止。答曰,省箚具悉卿懇。曾已諭,有面諭者,其將卜相,氣方憊,文豈諭乎?卿須體小子之至意,顧于今之國事,安心勿辭偕來,聽我面諭,其卽擧行。仍傳曰,遣史官傳諭,仍爲偕來。
上,在昌德宮。停常參·經筵。
夜自一更至五更,月暈,回木星。
恭烈王后忌辰齋戒。
金光世啓曰,吏曹郞廳來言,臺諫有闕,政事,何以爲之?取稟。傳曰,當日爲之。
吳遂采啓曰,大司憲金尙魯,掌令全命肇,持平李師祚在外,執義未差,掌令李壽海,持平韓光肇,牌不進傳旨未下。今日以監察茶時之意,敢啓。傳曰,知道。
備忘記,傳于趙明履曰,右相,命招卜相。賓廳啓曰,臣方承牌,來詣賓廳,而命相體重,臣獨爲卜入,事體未安,惶恐敢啓。傳曰,安心卜入。
傳于吳遂采曰,予雖有眩氣,而右相,以卜相入來,今日日次欲爲之,備局諸堂入侍,審理使具宅奎,亦爲同入〈侍〉事,分付。
江原道審理使書啓,傳于吳遂采曰,此文案,大臣先見之,秋曺堂上持入。而秋判,待下批,卽爲牌招入侍。
傳于沈星鎭曰,大臣·備局堂上,引見。先到者,先爲詣閤。
以校理李台重,副校理黃景源,修撰金尙喆牌不進禁推傳旨,傳于金光世曰,竝推考傳旨捧入。
趙明履,以弘文館言啓曰,本館連日姑降,事甚未安。修撰金尙喆,旣有只推之命,卽爲牌招入直,校理李台重,帶職蒙宥,副校理黃景源,疏批已下,一體牌招察任,何如?傳曰,允。
傳于金光世曰,秋判有闕之代,今日政,以在京無故人差出,使之同爲入侍。
金光世啓曰,卽者吏曹郞廳來言,今日爲政事,命下。而判書李周鎭,病不來,參判洪象漢,服制,參議未差,不得開政,判書·參判,竝卽牌招開政,何如?傳曰,允。
有政。吏批,判書李周鎭,病不進,參判洪象漢進,參議未差,左副承旨趙明履進。兵批,判書金若魯,禁衛營賞射中日進,參判李重庚,差祭,參議金應福進,參知洪鳳祚,入直進,同副承旨金光世進。
吏批啓曰,判書李周鎭,牌招不進,參議未差,小臣獨政未安,何以爲之?敢稟。傳曰,仍爲之。
又啓曰,臺諫多窠,今當差出,而擬望之人乏少,外任竝擬,何如?傳曰,允。
又啓曰,順興府使,今當差出,而本府近甚凋弊,不可不擇差,守令中可合人,竝擬,何如?傳曰,允。
吏批言啓曰,司僕寺雖非都提調衙門,提調一窠,例以大臣差出矣。今亦以大臣,備擬以入之意,敢啓。傳曰,知道。
又以吏批言啓曰,惠陵別檢李秀逸呈狀內,親病危重,勢難離側察任云,改差,何如?傳曰,允。
又以吏批言啓曰,玉堂闕員,今當差出,而曾經之人,多在違牌坐罷,無以推移備擬,合有變通之道,何以爲之?敢稟。傳曰,竝敍用。
以金在魯爲領議政,宋寅明爲左議政,李春躋爲刑曹判書,徐命九爲參判,徐宗玉爲知經筵,李周鎭爲同成均,李周鎭爲繕工提調,徐宗伋爲氷庫提調,柳儼爲典牲提調,李埉爲原州牧使,李衡中爲高靈縣監,沈鋿爲新溪縣令,安爲執義,金在魯爲訓鍊都提調,宋寅明爲軍器都提調,宋寅明爲司僕提調,任崇元爲順興府使,李秉淵爲敦寧都正,趙德中爲春川府使,閔褘爲典牲主簿,李奎徽爲掌令,李光溭爲持平,洪廷命爲獻納,洪重孝爲正言,趙載德爲副修撰,申曙爲工曹正郞,鄭惟一爲司藝,趙暾爲吏曹佐郞,宋寅明兼世子傅,沈鐸爲光州牧使,鄭夏彦爲吏曹佐郞,洪鳳漢爲廣州府尹。
兵批言啓曰,僉知中樞府事李成允,忠翊衛將尹尙德,病難供職,俱以呈狀乞遞,竝今姑改差,何如?傳曰,允。副護軍李台鎭·任震夏,副司果兪彦好,副司正柳脩,單付。
趙明履啓曰,新拜議政府左議政宋寅明,時在京畿長湍地,上來事,依例遣史官傳諭。上來時給馬事,本道監司處,下諭,何如?傳曰,允。
趙明履,以禮曹言啓曰,卽接社稷署所報,則今此大雨,神室至近西邊內墻六間許崩頹。神室前面自東邊第三椽第四椽,後面自西邊第二椽,自中道里上,滲漏流下簷前。南紅箭門門隻破傷。北神門左邊墻半間許半隻頹落云。神室至近之地,有此墻垣崩頹之患,不可無慰安之擧。慰安祭,不卜日來十五日設行,而墻垣崩頹處及雨漏等處修改,待開霽,擇日擧行,何如?傳曰,允。
又以禮曹言啓曰,卽接永禧殿令所報,則連日下雨,正殿西南邊內曲墻二間半頹圮云云。正殿至近之地,有此墻垣崩頹之患,不可無慰安之擧。慰安祭,不卜日來十五日設行,而崩頹處修改,姑待開霽,擇日擧行,何如?傳曰,允。
又以司饔院官員,以監膳提調意啓曰,近日雨,漁箭進上生物,體小零星,故累次申飭矣。葦魚所監捉官牒報內,今此大水,晩近所無,捉魚抹舡,不得設網,未及水落之前,闕供之患,迫在朝夕云。事勢雖如此,莫重享上之物,不可以水漲爲言,從優擇封事題送。而今日所封葦魚,不但體小零星,間或腐傷,又復如前,事當直爲退送,而闕供可悶,不得已捧入。且安山漁箭所封生物,亦爲數少,其在事體,誠涉未安,此出於臣不能檢飭之致,惶恐待罪。而當該漁箭官,竝從重推考,色吏則自本院治罪,何如?傳曰,依允。勿待罪。
又以奉常寺官員,以提調意啓曰,濟州牧封進三月令薦新靑橘來到。臣進詣看品,則靑橘之數二百五十九箇內,擧皆腐傷糜爛,十八箇堇具橘形,而色亦少變,俱不合於薦新。當春越海之際,若干腐傷,不是異事,而陪侍人,閱月之後,緩緩上來,致有全數腐傷之擧。莫重薦新,因封進官之不謹致察,終至薦新全闕之境,事體所在,誠極未安,濟州牧使尹植罷職,封進靑橘,還爲退送,何如?傳曰,允。
吳遂采,以兵曹言啓曰,卽接東所衛將牒報,則所屬內司僕南邊宮墻三間許頹落云。令紫門監,爲先把子圍排,急速修築,而弘化門入直砲手二百名,依前例除出,限修築間守直之意,敢啓。傳曰,知道。
又以兵曹言啓曰,禁軍賞試射待晴退行事,草記,允下矣。旣已開霽,今月十四日,更爲設行於訓鍊院,而入直禁軍等,亦依前例,除標信出試後,還爲入直之意,敢啓。傳曰,知道。
假注書柳脩書啓。臣敬奉聖批,傳諭于議政府右議政趙顯命處。則以爲臣之情病,實無一分可强之勢。而顧今鼎席皆空,國事罔涯之中,卜相命下,臣實喜幸,豈敢不奉承乎?待天明,謹當趨詣云矣。臣旣承偕來之命,姑爲仍留之意,敢啓。傳曰,知道。
江原監司狀啓,平康等官居良人李道相等嚂死事,傳于金光世曰,嚂死燒死人等,令本道恤典擧行。
金光世啓曰,刑曹判書李春躋牌招事,命下,而今已夜深,待明朝出牌之意,敢啓。傳曰,知道。
靈城君朴文秀上疏曰,伏以臣,以看審江都事,今十日欲發之際,値雨大注,出城遲留已四日矣。方欲待晴啓程,而傳聞江水大漲,使人見之,歸言水勢甚狀,陽川候吏所報亦如此,而且其言,以爲非惟江水然也。陽通,本澤國,水深平地,且許多浦水,洄冱深入,雨雖夬霽,五六日內,決難渡涉云。臣方身係將任,久處城外,不卽前發,事極惶悚,玆敢冒萬死陳稟焉。臣無任云云。答曰,省疏具悉。所陳者,宜施焉。
行副司直趙觀彬上疏曰,伏以臣,跡危履虎,心急藏龜,決退之義,宜不終日,而直緣恩敎銘心戎符絆身,尙此遲徊於京輦之下。而區區所自講者,惟瀝懇解職,息影歸田而已,夫豈有一分餘念,更騖於冠冕追趨之塗?而向値東宮會講之盛擧,延頸血忱,他不暇顧,雖勉承天牌,隨參諸臣之後。而一出宮門,便有長往逖違之戀,蓋臣引退之義,愈久而愈急故也。日者特敎又下,敦迫甚嚴,召命之辱,殆至十數。而猶夫一向偃逋,未敢爲變動之計者,尤可見臣之苦情,在於必解將任,得以自由於去就之節,撕捱慢蹇之罪,亦所甘心也。噫,魂遊舁彀,戒在滄纓,臣所自矢,天必有鑑,所兼諸司,疇非當退者,所可倂辭。而至如軍門事務,尤係緊重,凡可以及時修擧者,亦緣臣引入,一皆抛棄,此在聖朝綜核之政,尤宜速賜處分,俾不至公私兩妨矣。玆乃隨牌進伏於禁門之外,更陳肝膈之懇。伏乞聖慈,天地父母,俯垂矜察,亟命先遞臣所帶守禦之任,仍勘臣前後逋命之罪,許臣退歸丘壑,避遠機穽,卒荷全保之恩焉。臣無任云云。答曰,省疏具悉。卿其勿辭行公。
禮曹參議趙載浩上疏曰,伏以臣,向叨銓職,積違嚴命,壞臣分而傷國體,殆無餘地,諭其罪犯,誅殛猶輕。而聖度天大,曲垂涵貸,畢竟處分,止於恩遞,臣感激涕血,銘鏤心肝,結草之報,惟期隕首。迺者樞府兼綰之命,旋下於銓地纔解之日,臣於是驚惶懍惕,若殞淵谷,縮伏累日,罔知攸措。此殆臣樹立無素,誠意未孚,上而日月之明,猶有所遺照於苦心至懇。而進用之眷,大無漸序,下而同朝之間,例視以飾辭虛讓,而擸掇之擧,只增其隘塞。臣誠惶媿憂悶,水火交煎,殊不知恩命之爲榮,而徒覺其過福之招災,臣之情事其亦窮矣。噫,臣本渺然新進,出身纔滿一朞,資歷至淺,超擢太驟,前後叨冒,罔非非分。而矧以天道惡盈而忌滿,鬼神福謙而喜損,則臣之銓職一出,雖感聖上特達之知,而其爲犯天道之戒,冒鬼神之猜,則蓋已極矣。顧今籌司之任,則參贊機務,此何等重責也?三品兼帶,尤何等極選也?而比銓衡,尤爲較重,歷數年輩之居此任者,曾未有如臣之白徒之驟占者,則在臣,尤千萬不近似。而又臣之季父,方處揆地,公體私義,決不可冒昧承膺,至若才具之不堪,公議之不允,亦有所未暇言者矣。伏乞聖慈,亟賜鐫遞,以重公器,以安私分焉。臣於此際,又伏承春曹佐貳之命,繼而天牌狎臨,而素患痰癖之症,比益添傷,見方委頓叫痛,無望起動。玆敢擔曳隨詣,徑歸私次,臣罪尤萬萬矣。亦願重被威譴,以嚴朝綱,千萬幸甚。臣無任云云。答曰,省疏具悉。爾其勿辭察職。
乙丑四月十四日未時,上,御熙政堂。大臣·備局堂上引見。關東審理使具宅奎,刑曹參議趙榮魯,同爲入侍時,右議政趙顯命,行副司直金聖應,吏曹參判洪象漢,關東審理使具宅奎,刑曹參議趙榮魯,右副承旨吳遂采,假注書許彙,事變假注書柳脩,記事官鄭觀由,記事官金道元。諸臣進伏訖。趙顯命曰,喜雨連下,而屢日陰濕,聖體若何?上曰,今日昏眩之症,一樣矣。顯命曰,補中湯進御後,氣憊無減耶?上曰,別無他可形之症,而神氣,難於收拾矣。顯命曰,水剌則無減於常時耶?上曰,此亦有減矣。顯命曰,東朝問安,何如?上曰,今則安勝矣。顯命曰,湯藥進御後夬復耶?上曰,猶未夬寧,而勝於往時矣。顯命曰,東宮氣候安順耶?上曰,勝過矣。顯命曰,臣之情病,萬無供仕之望,而卽今僚席俱空,國事甚悶之中,以枚卜命召,故病不至死,則何敢不入來奉承乎?兩原任之重卜,國事誠爲萬萬欣幸矣。上曰,首揆事,一番開釋,非但卿等所達如此,蓋欲一伸廉隅,則重卜,非有早晩,左揆事,頃諭於副學矣。予之處分,非私,左揆亦是公過則予心,左揆知之,必無撕捱之端矣。常談云烹頭耳熟,予氣,卿助之矣。氣憊如此,而猶復命召者,欲見卿等,而下諭矣。卿曾以求放心爲言,今雖服湯劑丸藥,而心氣若此,豈陳根所可得力耶?前則曰苦心苦心,而一自帳殿以後,雖欲强爲,而神氣若此,奈何?前日則拜省慈殿,而或値日氣和暢林木茂盛之時,則時時周覽而來矣。今則側坐門隅,起動甚艱,昏眩漸㞃,不似陽界上人,若此而何以做國事乎?今日下敎非他,副學亦入故諭之矣。在前新錄之後,或未一日開講,則卿等,猶爲陳疏勸勉,一番經筵,亦以爲慶事矣。玉署長入直,則例開法筵,予非不知,而今則儒臣連入,長官久直,亦未能行焉。予心有媿於經筵矣。今日審理使入來,決放不妨於齋日,故或慮其物故而如此矣。雖或差退一二日,亦可爲枚卜,而今以二原任重卜者,望卿之意深矣。上年五月,卽此時而召見卿等者,豈無意乎?顯命曰,聖敎至此,區區肝膈之私,從次仰達,而審理使旣入,下詢宜矣。具宅奎進伏。上曰,先達關防,可也。宅奎以地圖展進。上曰,大臣·將臣及副學,同爲詳覽,可也。古味呑·永豐·防墻,皆爲一處耶?宅奎曰,關防重事無如此,故不避支煩,細陳曲折矣。上曰,勝國時,不有紅巾耶?宅奎曰,關東亦有紅巾矣。上曰,中原紅巾,亦或來於春狼間耶?景夏曰,臣嘗觀東史,紅巾賊,自中原出來,而具宅奎,以爲關東,亦有紅巾云,或是中原出來者,而未能詳知矣。上曰,漢有黃巾,元則紅巾矣。宅奎曰,自北路入來,則關阨要衝,無踰於此路矣。上曰,古味呑,曾入見耶?金尙迪曾見之,其處人,皆俊傑云矣。宅奎曰,非俊傑矣。上曰,百姓中俊者耶?宅奎曰,殺人亡命者,皆藏於此矣。壬辰年,倭自此路入來,關防,何處不重?而此甚近京,尤爲可過矣。上曰,永豐,欲何以經理耶?宅奎曰,設邑或設鎭,而不可空置矣。上曰,入見耶?宅奎曰,此屬北地,故不得入見,而賊獄,太半出於永豐矣。景夏曰,今觀地圖,古味呑·永豐兩處,設鎭或設邑,似不可已矣。上曰,虜從此路入來耶?景夏曰,丙子虜亂,蒙古一枝,踰鐵嶺,由准陽·鐵原而來矣。上曰,防禦使,欲置於何處?宅奎曰,春川防禦不緊,移設於鐵原,似好矣。景夏曰,春川,沃野百里,關東之大都會,防禦,似不宜罷矣。金聖應曰,春川,亦有嶺阨矣。上曰,伊川,若置討捕使,則春川防禦使,則當罷乎?宅奎曰,如此而可以出禦賊而入護京矣。上曰,時任府使崔尙衡,卽崔宗周之族耶?景夏曰,台衡之從兄矣。上曰,伊川中軍乎?兼營將乎?宅奎曰,今欲出營將矣。上曰,雖中軍,豈可飢坐乎?顯命曰,此則小曲折矣。上曰,伊川僉使,當置於何處?宅奎曰,當置於防墻矣。上曰,新創僧舍於鐵嶺耶?宅奎曰,然矣。上曰,有義僧耶?宅奎曰,然矣。上曰,義僧又有弊矣。景夏曰,設義僧於鐵嶺新創寺,必有弊端,似難許施矣。上曰,欲置中軍於何邑耶?景夏曰,如通津之移鎭,欲移邑於伊川云。上曰,東海邊,亦開野乎?顯命曰,自北一枝直走,自白頭盡於東萊矣。上曰,以地理言之,亦似好矣。顯命曰,嶺東九郡,如江邊七邑矣。宅奎曰,休兵保民之道,無城池則難矣。顯命曰,然矣。卽今水宗,異於古時,嶺東九郡,曾有太祖築城之處,而倭寇之患,不可不慮矣。景夏曰,不但關東,湖南亦然,古則靈巖等郡,數被倭寇矣。上曰,湖南,亦築城耶?景夏曰,沿海列邑,皆有城,而崩頹無可恃矣。上曰,今日則右相獨入,諸臣之入侍者亦少,姑待日後,爛漫商確,稟處,可也。上曰,寧遠樂林洞,何地耶?趙顯命曰,山高谷深,生理甚好,無賴之民,多居其中,置邑於此處,以扼盜賊之頏則好矣。北道審理使尹容,曾有留意之言,待其入來,參商決行宜矣。上曰,以緊歇論之,則永豐,尤重乎?宅奎曰,然矣。古味呑,不如永豐矣。聖應曰,永豐,廣闊而生理最好云。景夏曰,形便難詳,而無賴民旣多,置官長於此地,使之管領則好矣。上曰,大臣近前,與審理使同達,可也。宅奎曰,旣已同推者,不必仰陳,而今番,多有決殺者矣。上笑曰,或非審理之意耶?審理使指示,則秋官仰達,可也。趙榮魯讀春梅文案。上曰,如向日振威事矣。景夏曰,然矣。上曰,春梅亦非謀殺之意,諸臣之意,何如?似可爲反案者耶?顯命曰,言根旣迫問,而以至親爲言,則其反案,似宜矣。宅奎曰,如此者若生,則何以慰長逝者魂魄耶?上曰,審理之意,蓋欲從輕,而今欲反重耶?榮魯讀權必才文案訖。宅奎曰,此則受結案者矣。上曰,諸臣之意,何如?顯命曰,似是追後粧撰矣。象漢曰,國家用法,惟宜從文券施行,此則旣異於他人之所殺,以一奴而使其壻償命,似非常理矣。上曰,吏參此言好矣。景夏曰,殺人未償命,雖是失刑,而殺奴償命,則奴主之分,因此有傷,此不可不念。大臣所達先覈其奴與否云者是矣。宅奎曰,初則未嘗曰自己婢,而結案時,始曰,衿得矣。顯命曰,決是僞造,更爲嚴刑詳覈宜矣。諸臣皆曰,大臣之言好矣。上曰,權必才事,審理使詳知曲折,直捧結案,此亦若前下敎,其亦辨黑白之一端。而但奴主之義至嚴,不捧追得衿得文書之狀,而直爲行法,有欠詳愼。更令道臣,文書追得與否,嚴訊取服後狀聞。榮魯讀金士丁·金己奉·奉合文案。上曰,乾道昭昭矣。奉合,直爲謀殺其夫耶?宅奎曰,雖非謀殺,而法必死矣。顯命曰,無異謀殺矣。景夏曰,此非可疑者,奉合,當先殺矣。至平康罪人申思宗,伊川金石奉,金化池大龍事。宅奎曰,此無疑懷之端,使之同推,何如?上曰,依爲之。至寧越張夏位,鐵原任女五丁事。宅奎曰,此是反獄,仍置同推秩矣。榮魯讀罪人元八俊,良女四丹文案訖。上曰,已爲同推耶?宅奎曰,然矣。上曰,四丹,誠無據矣。此如莊子扇墳之語矣。顯命曰,或有如此怪事矣。景夏曰,與聞而已則不當死矣。上曰,此則姑置之無妨矣。榮魯讀高城罪人張俊祿等事。上曰,嶺東,何以多如此獄乎?宅奎曰,高城倅李夏龜時事矣。上曰,何時按獄乎?顯命曰,韓億增,往決矣。上曰,其時已決,則何以至此乎?宅奎曰,幸眞之後,已踰一階矣。榮魯曰,殺害官長之罪,亦不輕矣。上曰,故判書李廷濟嘗言,銀尖子,揷鷄卵則亦黑云,宅奎仍以銀釵之不足信,引證仰達。上曰,人子之心,雖如此,而聞此殘忍之事,則爲之心酸矣。宅奎曰,本心則出於孝子順孫之心矣。顯命曰,此皆由於不省事之幼子矣。上曰,高城張俊祿等事,審理使之直爲決放,可得奉命審理之體。而末梢請稟結語,予意亦於此,尋常致疑者,其涉是矣。其釵於存羊之義,雖用一體,審理使結語施行之意,分付秋曹,亦爲分付諸道。上曰,頃者星州,有殺害官長之事,又於高城,有此等之事,其時俱命按覈,使夬正邦刑矣。非特伸王法,於其弟於其子,亦可謂伸其冤,而今因張俊祿事,聞之於本事國施典刑之後,又不無殘酷,亦有私施法外之刑云。爲其君,豈無飭勵。而但此由於孝子順孫至冤亘心之致,其雖參酌,王者御國,卽一道也。不施於公,許施於私,其可乎?此後作爲定制,雖因至冤而犯禁者,其違法濫施酷刑者,法府廉問糾正,法曹隨時參輕重聽聞,稟處。榮魯讀鐵原罪人金世貴等文案訖。上曰,秋官,仰達結語,可也。榮魯仰對訖。上曰,怪異矣。顯命曰,難知矣。榮魯曰,如已縛去則似打傷矣。景夏曰,外面似無傷處,而內臟似傷矣。宅奎曰,此非入於稟處者矣。榮魯讀三陟罪人金八元文案訖。上曰,直放好矣。宅奎曰,道內皆知其虛謊矣。景夏曰,此則不可送於島中矣。上曰,金八元事,其供,已涉荒誕,滯囚又近十年,特爲參酌島配。榮魯更讀總論處訖。宅奎曰,或有決棍,或有全釋者矣。上曰,嶺東,似多如此事矣。上曰,今者審理使狀聞中已處分者,令秋曹,分付該道,其中請推推官,自政院,從重推考,已決放勘律者外,其中可以稟處者,亦令秋曹擧行。上曰,旣有遣審理使之意,關防形便外,民弊,有可言者耶?宅奎曰,關防第一,量田其次,而嶺西十邑,未行矣。上曰,崔逵泰亦疏請矣。景夏曰,宅奎在淮陽時,欲行矣。象漢曰,嶺西量田,便成偏論矣。上曰,嶺東人,欲行於嶺西者,果然矣。淮陽,何地耶?宅奎曰,嶺西矣。象漢曰,如以三南尺量田,則無一民之耕墾者矣。上曰,今無上之中上之上耶?宅奎曰,無之矣。上曰,嶺東量田,豈可易爲乎?景夏曰,臣有仰達者,俯詢審理使好矣。臣於壬寅年間,下往驪州,而伊時斗尾·楊根等處,江水頗深,驪州淸心樓下,亦是深潭。而數十年來水淺沙生,旱暵之時,行人揭而涉江,此非細憂矣。上游與東峽相連,而峽民,專以火田資生,故山崩沙滾,江水因此而漸淺。臣於昨年,罪補淸風,四郡古稱多松材,而由於火耕,四山濯濯,所謂松材僅可爲椽,此亦甚罕有矣。山腰以上,不得火耕,自是朝禁,而今則火耕,至及於絶頂矣。上曰,火耕,果至於絶頂耶?景夏曰,臣嘗觀峽民火耕,絶頂則跪牛而耕矣。近來上游舡路甚艱,漕運時,至於掘灘而僅僅行舟草磴之處亦多,非久雨,南漕運,必不通矣。山腰以上,嚴禁火耕,而樹木茂密,則豈有沙滾江塞之患耶?山川變改,不但有害於地理,目下漕舡之難通,誠爲悶急矣。審理使必詳知此等弊端,禁火田長樹木之策,使之陳達,何如?上曰,審理使陳救弊之策,可也。宅奎曰,決無善策矣。景夏曰,原田·續田生穀之多,不如火田,故峽民,專事火耕。而昔之原續田,多爲芧草之場矣。上曰,卿旣陳其弊,救弊之策,仰達,可也。景夏曰,臣待罪淸風時,嚴禁山腰以上火耕,使之長養樹木,而峽民資生,專在於火田,此實難於久行矣。上笑曰,副學所達如此,誠難矣。顯命曰,移秧,本有朝禁,而近來專事移秧,故貧民,不能得畓,而多爲火田矣。景夏曰,三南專尙移秧,畿民則不然,移秧自是嶺俗,大臣曾經嶺伯,故所達,如是矣。上曰,卿父往嶺南耶?景夏曰,任榮川五年而遞歸矣。嶺南之無畓貧民,自安東·春陽等地,轉入關東,以火田資生,火田之弊仍此日甚,此皆無根着流民矣。聖上,雖謂臣只說弊,不能救弊爲敎,而救此弊實難矣。宅奎曰,關東前頭大憂,無如黃腸木矣。上曰,豈至此耶?所謂封山者,何謂耶?顯命曰,敬差官下去,斫來封進矣。卽今江陵·三陟·蔚珍等五邑外,無大木矣。宅奎曰,卽今三陟·江陵,蕩然矣。上曰,歸厚署,亦取用於此耶?宅奎曰,各署皆以書帖取用,卽今蔘貢黃腸木兩件事,不可不變通矣。上曰,其言是矣。宅奎曰,黃腸木,非一二年所可長養,而偸斫之弊甚多,不可不深慮矣。景夏曰,其言是矣。上曰,大體如是好矣。竝下備局,可也。顯命曰,俄伏承下敎,臣惶恐抑塞,不知仰達。上曰,今因卜相,卿果入來,而旣卜之後,卿意又如此,決知其過矣。首揆則雖以領敦寧,亦必有召卽入,左揆爲國之心,亦豈不卽入?而卿之欲爲尋單者,誠過矣。予非欲抑制卿等,而爲此言也。酬酢漸艱,無復陽界上意,未知年老而然耶?抑或病入心腹而然耶?予之如此者,非但欲諭卿等,左相,亦必不爲撕捱,若或引嫌,則非知予之深矣。顧以三讓後進之義,欲遣史官,而姑徐之矣。左相,如以蕭何之道自處,則必不待一箚而出矣。頃日帳殿以後,卿旣欺予,則安知領相之不欺予乎?觀卿氣色,似有不能忍耐之意,爲卿憫然。顯命曰,臣之容貌,在外諸臣,皆驚怪其不如前矣。天理人事極則必窮,恐不可以久事君上矣,從當以文字陳懇矣。上曰,右相之容貌,果異於前日耶?聖應曰,然矣。象漢曰,心之所之,氣必隨焉,故如是矣。上曰,守令之陞拜郡守者,前或持難矣。顯命曰,若其善治者,銓官固當移除,而未知銓曹果皆一一如此矣。上曰,人誰無過?改之爲貴。頃者金始煒之所犯者,雖無嚴,事由無心,業已諒矣。特命甄用之後,因其他事深處,檢擬銓官,此過矣。而銓曹因此而不復敢檢擬,金濰之敏才,金始煒之雖小官氣厚,俱可惜,其令銓曹,依例調用。顯命曰,聖德事矣。景夏曰,金濰任南原時,有治績,金始煒,亦有才云矣。上曰,其人好矣。上曰,以廖立事下敎,有深意矣。予無棄臣下之心,故有此下敎矣。李義翼等事,何如?諸臣各達,可也。顯命曰,斷非出於黨心,誠爲冤痛矣。上曰,果非出黨心耶?聖應曰,然矣。伊時處分過矣。上曰,二十人之同辭無異者非矣。顯命曰,猶愈於相互推諉矣。景夏曰,臣曾欲仰達,而遽承惶悚之嚴敎,不敢復以此事,提起於筵中矣。當初大臣所達,未善矣。聖上深悶文官黨習,苦心調劑,而大臣,以武弁黨習仰達,聖心,豈不激惱乎?大臣方入侍矣。建明門殿坐時,大臣當涕泣匡捄,而終不能力爭,以成聖上之過擧,臣實慨然矣。顯命曰,副學言是矣。上曰,其時處分,適是召試後矣。景夏曰,李義翼等事,毋論彼此,皆稱冤,而非出於黨心矣。上曰,其時戶判仰達曰,二十人巡示時,過御座,屈身以爲有此心者,當死國云矣。顯命曰,如是者難矣。象漢曰,其時處分過嚴,諸臣所達,似是矣。上曰,昨年宣傳官處分之擧,諸臣咸曰過矣。而予則無一毫私意,亦非使於其氣。噫,幾年苦心,申飭若何?而渠等其有所犯,當信初敎,其時若無慈敎,渠等豈敢戴頭竄配?而追聞大臣陳達,非由黨習,已知,而此等處分,不可不嚴,故尙今默默矣。歲將周矣,其造次之間,告君不欺,宜施寬典。追體昔年愛恤武士之盛意,深諒惜才之意,以可否事,遠配宣傳官李義翼等,特放其餘,削職人等,竝給牒。噫,欲祛黨武,予有固心,爲國惜才,予無私意,吁嗟,諸武,咸體此意。柳脩以傳命趨出。上曰,柳脩誰也?顯命曰,柳儼之族也。景夏曰,出去時不爲曲拜,推考何如?上曰,生疎所致,勿推,可也。上曰,閔增誰耶?景夏曰,閔堦之族也。上曰,李萬恢誰耶?諸臣無仰對。景夏曰,俄承聖敎,不勝欽歎,而臣有憂愛之悃,敢此仰達矣。聖上,每於激惱之時,雖有過擧,而諸臣不敢有言,此非可悶乎?治心工夫,在於涵養本原。惟願聖上,雖當激惱之時,深戒暴發過中之病,且使諸臣,隨事獻規,區區之望也。上曰,其言好矣。上曰,黃寀誰耶?景夏曰,一河之族矣。上曰,鄭來觀,畿內人乎?遂采曰,未能詳知矣。上曰,頃見許汲爲宣傳,此是參上耶?聖應曰,然矣。上曰,似未及許參矣。予以許汲爲常調武弁矣。昨年洗馬臺觀武才時,始見之,其風姿秀拔,儘非凡骨矣。象漢曰,臣方待罪籌堂,故每於本司坐見之,非但文翰之贍敏,其識慮器局,實爲有用之才矣。上曰,其父誰耶?象漢曰,紳之子也,故北兵使麟之姪也。聖應曰,臣於壬戌年待罪西銓時,初見許汲於身言書判,以關防所論狀啓,口呼書之,則三十餘行,無一字之或差,筆法雄健神速。且其志氣才略,誠韎韐中大可奬用者也。臣於其時,首擬於單窠宣傳,厥後金始炯,爲兵判,再次首擬,而今始受點矣。上曰,大抵不見其人,則無以知其何如矣。上曰,李彦燮,方爲何職乎?聖應曰,局別將矣。上曰,文臣殿講時,予之所見者誰耶?象漢曰,殿講時所見,李道燮矣。上曰,今日卜相及兩處分,亦可見予之苦心。卿須諒之,股肱之臣,豈可邁邁於此時乎?顯命曰,兩僚相未出之前,臣不敢尋單,而一番登筵後,當早晩陳懇爲計矣。聖上,以臣之不能求放心,諄諄責勵,而惟願更加聖意,勿以人廢言,區區之望也。今者兩處分,實有光於聖德,臣固欽歎,而此外名在罪籍者亦多,更加參酌,益廣恩澤,則其爲聖德之光,尤大矣。上曰,予非以卿爲小,予亦以笑卿者,自笑矣。今於重卜及兩處分,可見予心,此後必有大臣陳達者,而其中,亦有有心無心之分。若竝有心無心而皆用寬典,則誠有乖於擧直措枉之義,是不近於郭公之善善而不能用乎?早晩,卿似有尋單之意,其須少休焉。予非有稱托,而氣甚憊矣。命承旨書下傳敎,亦能强爲,予欲先寬卿心,而如是下敎矣。顯命曰,夜已深,不敢長語,而當待二相之出,更爲登對矣。景夏曰,李義翼等特放傳敎中,引用李平·廖立之事,似爲如何矣。象漢曰,然矣。渠等亦豈忍捧此絲綸乎?顯命曰,副學之言是矣。景夏曰,聖上,不以臣無狀,授以經幄之職,何敢默默於此等處耶?此一段,速爲改下,臣所望也。上曰,興政堂,曾以廖立事,下敎矣。景夏曰,傳敎命書之時,臣欲仰達,而北關宣傳官事,惶恐不敢達,今將頒示八方,故冒死仰請改下矣。上曰,副學所達過矣。何俗忌之甚耶?景夏曰,承旨何敢受此傳敎耶?臣當請推,而倉卒之際,未及照管,故不爲矣。上曰,副學,又沮承旨之受出矣。遂采曰,副學,旣已仰達,改下,何如?景夏曰,未改之前,臣不敢退矣。上,命刪去李平·廖立事一段。景夏曰,蕘言俯從,臣不勝惶感矣。上曰,頃者左相拜掃呈辭時,給由馬·澆奠床備給事,前已下敎矣。今已敍用,依前下敎擧行事,分付。景夏曰,下番申暐實病甚重,故敢達矣。上曰,調理察職,可也。象漢曰,補外銓官,有內遷之命,而有些掣肘,不可不經稟,故敢達。凡守令在官滿十朔者,謂之解由,未十朔者,謂之文書傳掌,其名雖殊,其實則同。故外官移遷者,一移之後,未出解由前,不得更移他職,法例然也。其銓官,若在初除之邑,則內遷無他所拘。而以邑移邑之故,初任時文書,未及傳掌之前,臣曹不敢循例檢擬,必有稟裁然後,如可擧行矣。上曰,勿拘則可檢擬乎?勿拘之例,果何如耶?象漢曰,勿拘則只用於初遷職之時,若蕩滌則其後,亦不待解由出否矣。上曰,大臣旣屢陳矣。解由,只令勿拘於初遷之職,可也。象漢曰,將待擧條乎?抑以榻敎,書出乎?上曰,不必用榻敎與擧條,卿旣親聞下敎,知而擧行,可也。臨退時,上曰,有欲下敎者,而大臣,已出去矣。鄭純儉之出六,似爲徑先矣。李宗城,曾以應講之在前仰達,而此似如何矣。象漢曰,館規似或然矣。上曰,比如陳試而赴殿試者,其將以陳試而先之乎?鄭純儉之付檢閱,旣在其後,則先爲出六非矣。景夏曰,誠如聖敎矣。上曰,李基德輩撕捱以此耶?景夏曰,然矣。上曰,然則其爲撕捱不是異事矣。後日領監事登對時,承旨提達宜矣。諸臣,以次退出。
上,在昌德宮。停常參·經筵。
恭惠王后忌辰。
沈星鎭啓曰,備邊司郞廳來言,今日賓廳坐起日次,而國忌正日相値,不得來會云矣,敢啓。傳曰,知道。
又啓曰,大司憲金尙魯,掌令全命肇,持平李師祚·李光溭在外,執義安,掌令李奎徽,未肅拜。今日以監察茶時之意,敢啓。傳曰,知道。
趙明履啓曰,副提學元景夏,以其身病,陳疏經出,原疏,以國忌正日,纔已退却,而禁直經出,事體未安,推考警責,玉堂上下番俱空,亦甚未安。校理李台重·李昌壽,副校理黃景源,修撰金尙喆·尹光紹,副修撰趙載德,竝卽牌招,以爲推移入直之地,何如?傳曰,允。
金光世啓曰,賓廳坐起旣已頉稟,所當持公事入侍,而國忌正日相値,不得入侍之意,敢啓。傳曰,知道。
以閔增爲假注書。
沈星鎭啓曰,假注書閔增,時無職名,令該曹,依例付軍職,冠帶常仕,何如?傳曰,允。
傳于金光世曰,政院已盡造,則卽爲入處宜矣。
上,在昌德宮。停常參·經筵。
大王大妃殿·中宮殿·賢嬪宮,藥房口傳問安。答曰,知道。
藥房副提調臣李益炡啓曰,伏未審近日,聖體若何?湯劑進御之後,眩氣氣憊之候,其有差勝之勢乎?臣今日率諸御醫入診,詳察聖候,議定繼進當否爲宜。大王大妃殿氣候何如?臣不任區區伏慮,敢此問安,竝爲仰稟。答曰,知道。慈殿氣候,已下敎,而予則一樣。補中益氣湯,依前加劑五貼以入,待下敎入侍宜矣。
沈星鎭,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
吳遂采,以都摠府言啓曰,副摠管具善行,以守禦中軍別破陣中日放試事,守禦廳晝仕出去之意,敢啓。傳曰,知道。
傳于沈星鎭曰,中日草記纔下,而今日雨勢如此,停止。
吳遂采啓曰,憲府之連日監察茶時,諫院之多日闕啓,俱涉未安。兩司除在外外,呈告·未肅拜人員,竝卽牌招,何如?傳曰,允。
又啓曰,大司憲金尙魯,掌令全命肇,持平李師祚·李光溭在外,執義安,掌令李奎徽牌不進。今日以監察茶時之意,敢啓。傳曰,知道。
以校理李台重·李昌壽,副校理黃景源,修撰尹光紹,副修撰趙載德牌不進禁推傳旨,傳于鄭必寧曰,竝推考傳旨捧入。
吳遂采啓曰,遠配宣傳官李義翼等特放,其餘削職人等,竝給牒事,命下矣。當爲捧傳旨擧行,而其時宣傳官遠配外皆汰去,而無削職之人,今此給牒一節,不得擧行之意,敢啓。傳曰,知道。
金光世以侍講院啓曰,本院實兼官十員內,兼補德元景淳,兼司書金相福,受由在外,兼弼善韓億增,呈辭受由,兼文學趙雲逵,以本職呈辭受由。弼善·文學·司書·兼說書,俱未差,院中,只有輔德臣潤身,說書臣天柱。不但番次之苟艱,當此書筵日開之時,講官不備,事體誠甚未安。有闕之代,後日政盡數差出,待下批,仍卽牌招察任,何如?傳曰,允。
吳遂采,以義禁府言啓曰,平安道安州牧定配罪人李義翼,嘉山郡定配罪人黃寀,全羅道羅州牧定配罪人鄭來觀,咸鏡道永興府定配罪人李景弼,慶尙道咸陽府定配罪人李長爀等放送事,承傳啓下矣。右罪人等放送之意,分付各該道道臣,何如?傳曰,允。
鄭必寧,以戶曹言啓曰,依傳敎,右議政趙顯命去三月今四月兩朔祿俸,令倉官更爲輸送于本家。則以爲昨日枚卜事重,不敢不暫時承詣,而卽今病情,實無仍因供仕之望,常祿,不敢冒受云。祿俸,又不領受,何以爲之?敢稟。傳曰,令倉官,更爲輸送。
上,在昌德宮。停常參·經筵。
下直,陽川縣監李瑞彪,別害僉使柳春馛。
吳遂采啓曰,大司憲金尙魯,掌令全命肇,持平李師祚·李光溭在外,執義安,牌不進傳旨未下,掌令李奎徽,牌不進傳旨未下。今日以監察茶時之意,敢啓。傳曰,知道。
備忘記,傳于吳遂采曰,今下弓矢,別害僉使柳春馛處給送。
趙明履啓曰,上番兼春秋鄭觀由,身病猝重,勢難察任,今姑減下,其代,令該曹,口傳差出,何如?傳曰,允。
吏曹口傳政事,以姜始顯爲兼春秋單付。
趙明履,以弘文館言啓曰,本館上番,連日闕直,事體未安。校理李昌壽·李台重,副校理黃景源,副修撰趙載德,旣有只推之命,竝卽牌招,以爲推移入直之地,何如?傳曰,允。
副修撰趙載德疏曰,伏以臣,積罪如山,受恩如天,薄勘未幾,敍命隨降,旣削之館錄,旋仍,匪分之華銜,又叨。霜雪雨露皆出至敎,坑坎衽席,莫非聖恩,負罪賤臣,顧何以得此於君父?而衷情莫暴,奉恩命而益,罪戾層積,撫寸心而自悼。念臣所坐,實在翰圈一事,只以常日惜才之心,欲體聖朝曠蕩之德,猝自陷於妄作難赦之科,莫非臣罪,尙誰怨尤?雖以時月稍久,特蒙寬恕之恩,臣罪則固自如耳。追愆訟過,亦且不暇,束帶從仕,尤非可論。況今所叨之職,自有當遞之義,其才學之空疎,人光之不稱,猶是贅語,不敢煩縷。而一日虛帶,私心益愧,再召荐違,臣分愈缺,玆將肝膈之懇,悉暴宸嚴之下。伏乞聖慈,天地父母,曲察危苦之情,亟下鐫削之命,俾臣,得免苟冒之譏,以盡自靖之義焉。臣無任云云。答曰,省疏具悉。爾其勿辭,從速察職。
上,在昌德宮。停常參·經筵。
自辰時至午時,日暈。申時,日暈。
金光世啓曰,大司憲金尙魯,掌令全命肇,持平李師祚·李光溭在外,執義安,掌令李奎徽,牌不進傳旨未下。今日以監察茶時之意,敢啓。傳曰,知道。
趙明履啓曰,說書成天柱,以其親病,陳疏徑出,原疏纔已捧入矣。所當直捧禁推傳旨,而此與無端徑出,有異,推考警責,何如?傳曰,允。
又以侍講院言啓曰,本院下番說書成天柱,連日入直矣,以親病,陳疏徑出,司書·兼說書,未差,兼司書金相福,受由在外。下番,他無推移之道,勢當以上番,姑降入直。而兼輔德元景淳,受由在外,弼善·兼弼善·文學·兼文學,俱未差,下番,將未免闕直,事甚未安。實兼官未差之代,令政院,稟旨差出,待下批,仍卽牌招,以爲推移入直之地,何如?傳曰,允。
又以司饔院官員,以監膳提調意啓曰,濟州牧二月朔別進上,今日來到本院,看品捧上,則各殿所封靑橘,擧皆腐傷,而在前海外進上,雖或有所傷,亦無退送之例,故不得已捧入。而莫重享上之物,不善封裹,致傷若此,其在事體,誠甚未安。當該封進官,推考警責,陪持人,自本院治罪,何如?傳曰,允。
吳遂采,以戶曹言啓曰,依傳敎,右議政趙顯命去三月今四月兩朔祿俸,令倉官,更爲輸送于本家。則以爲昨因枚卜事重,不可不暫時承詣,而卽今病情,實無仍因供任之望,常祿,不敢冒受云。祿俸,又不領受,何以爲之?敢稟。傳曰,令倉官,更爲輸送。
以全羅監司狀啓萬頃等官居良人李莫先等渰死,傳于吳遂采曰,渰死人等,令本道,恤典擧行。
持平李師祚疏曰,伏以臣,頃從縣道,猥陳微懇,獲蒙恩暇,隨便救護,渾室感泣,頌祝無已,除名之下,久淹是懼,前後俶裝,不翅數次。而母病症形,旣不尋常,頃刻之間,輒或昏絶,當此之際,不忍遽離,將發旋止,延拖至今,虛縻職名,已踰一朔,其在分義,惶悚曷極。目今氣息之綿綴,與前無異,而症情危惡,似有少減,故昨始乘間,來伏私第。而卽今煎迫之情,從前臲卼之蹤,實無供仕之勢,惟有一遞之是急矣。伏乞聖明,俯垂矜察,特賜遞罷,俾便將護,以靖私義焉。臣無任云云。答曰,省疏具悉。爾其勿辭護焉。
說書成天柱疏曰,伏以臣父之病,一味淹篤,區區情理,實無曠日離側之勢。而適因院僚多故,推移無路,抑情就直,居然五六日矣。焦憂一念,夙宵靡弛,卽聞父病,自昨日,添得近來輪感,膈煩肌熱,食飮全廢,家伻絡續,催臣歸護。臣方寸煎急,有不容少選耐住,忙控短章,徑出禁門。伏乞聖慈,曲加矜諒,亟賜鐫削,俾便護視,仍命重勘臣擅離之罪,以肅法綱,公私萬幸。臣無任云云。答曰,省疏具悉。爾其勿辭護焉。
上,在昌德宮。停常參·經筵。
下直,一新縣監宋徵泰。
吳遂采啓曰,大司憲金尙魯,掌令全命肇,持平李光溭在外,李師祚,親病受由,執義·掌令,一員未差。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
有政。吏批,判書李周鎭牌不進,參判洪象漢進,參議未差,左副承旨趙明履進。兵批,判書金若魯進,參判李重庚病,參議金應福入直進,參知洪鳳祚病,同副承旨金光世進。
吏批啓曰,判書李周鎭,牌招不進,參議未差,小臣獨政未安,何以爲之?敢稟。傳曰,仍爲之。又啓曰,濟州牧使,今當以武臣差出,而本州近出凋弊,不可不擇差,時任閫帥中竝擬,何如?傳曰,允。
又啓曰,羅州牧使,今當差出,而本州以湖南第一雄邑,物衆地大,素稱難治,不可不各別極擇。未赴任守令中,最著聲績人,及他守令可合人,竝擬,何如?傳曰,允。
吏批啓曰,瓦署別提羅蔘呈狀內,身病甚重,不得察任云,依例改差,何如?傳曰,允。
以李昌壽爲弼善,吳彦儒爲文學,尹學東爲司書,申暐爲兼文學,尹得載爲副修撰,申思觀爲執義,趙載德爲獻納,宋能相爲掌令,洪益三爲兼中學敎授,金希魯爲知義禁,閔應洙爲判尹,柳復明爲右尹,柳徵龜爲濟州牧使,李埉爲羅州牧使,趙載淵爲大丘判官,李海宗爲軍資主簿,崔大潤爲惠陵別檢,兪崶爲刑曹正郞,申晙爲楊根郡守,申㬛爲瓦署別提,崔晑爲承文博士,單付星州牧使李秀輔,今加通政加資事承傳。
兵批啓曰,兵舡監官金漢龍代將李漢等,以軍卒一百七十名,及軍器舟什拯出之功,有加資之命。而俱爲未資窮未準職,何以爲之?敢稟。傳曰,特爲加資。
以金始炯爲知事,許爲同知,鄭纘述爲副摠管,申混爲僉知,白尙輝爲忠翊將,柳鎭翼爲都摠經歷,高壽崗爲守門將,李成允爲副護軍,尹得和·李匡德爲副司直,趙雲逵爲副司果,閔增爲副司正,張敬周爲僉知,單付前郡守金華濟,今加折衝賞加。
上,在昌德宮。停常參·經筵。
辰巳時,日暈。
李益炡啓曰,右承旨沈星鎭,今日不爲仕進,牌招,何如?傳曰,允。
金光世啓曰,備邊司郞廳來言,今日賓廳坐起日次,而領議政金在魯,左議政宋寅明,今未出仕,右議政趙顯命,方在引入中,不得來會云矣,敢啓。傳曰,知道。
又啓曰,大司憲金尙魯,掌令全命肇·宋能相,持平李光溭在外,執義申思觀,未肅拜,持平李師祚,親病受由。今日以監察茶時之意,敢啓。傳曰,知道。
趙明履啓曰,修撰金尙喆,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,玉堂上下番,俱空,事甚未安。而副修撰尹得載,本館請牌草記入啓未下,副提學元景夏,修撰尹光紹,竝卽牌招,何如?傳曰,允。
金光世啓曰,今日持公事入侍日次,而時無留公事,不得入侍之意,敢啓。傳曰,知道。
趙明履,以弘文館言啓曰,新除授副修撰尹得載,卽爲牌招察任,何如?傳曰,允。
修撰金尙喆疏曰,伏以臣,情理至切,豈有離捨供職之勢?而君命至重,臣分至嚴,則荐召之下,義不敢輒事違傲。且因僚員有故,替直無路,抑情持被今已多日。而第臣老母重經向來輪感之後,胃氣受敗,當食輒嘔,膈痰用事,咳喘苦㞃,以是眞元虛脫,不能收拾。而近因寒暄異候,將攝失宜,觸風添感,諸症益加,床簀沈淹,神息昏綴,病報絡續,方寸已亂。臣雖欲强而在直,勢不可得,急於歸護,徑出禁門,跡涉無憚,罪尤難逃。仍念臣,固眇末一小官耳,冒瀆情懇,干犯威尊,殆亦支離,則此豈臣分所敢自安?而誠以雙親臨年,一身單獨,非臣一人,則親側無侍,子職難供,崦嵫暮景,歸養正急,其情慼矣,其勢窮矣。臣雖不孝,每誦古人事親日短之語,未嘗不潸然出涕。而烏鳥私情,雖云至切,鳧雁去來,無足煩聞,惶恐囁嚅,未敢遽發。惟以親候稍勝,則間得供仕,親病有加,則輒此陳情,在直時少,在家時多,自處於乍進乍退之間,終歸於不忠不誠之科。每一思之,惶汗浹背,而若臣情界,實是親戚之所共傷,朋儕之所共憫,則庶幾日月之明,必有所照燭矣。噫,假使臣,雖無情理之如此,如臣不似,名曰儒臣,而無以談經史而裨聖學,未嘗出意見而論時政,特不過應文備數之不才一講官,則毋寧置臣散地。許臣便護者,未必不爲聖世,敦孝理崇風敎之一助,玆暴血懇,流涕陳之。伏乞聖慈,天地於臣,父母於臣,俯垂哀憐,特許鐫遞臣職名,得以隨便救視,以伸至情,仍治臣前後瀆擾之罪,以嚴公法,千萬不勝幸甚。臣無任云云。答曰,省疏具悉。爾其勿辭護焉。
大司諫李宗迪疏曰,伏以臣,待罪下邑,今已周歲矣。簿書效勞,蘄幸無罪,旨滫致養,獲遂私願,戴恩知感,循分粗安。迺者除旨遠宣,畀臣諫職,馹召繼臨,促臣還朝,輝光所被,瞻聽俱聳。自惟無狀賤臣,何以得此於聖明?捧書稽首,感涕如瀉。念臣庸虛陋拙,最出人下,從前踐歷,罔非僥踰,至於諫省之長,責任尤重,非臣不才,所能稱塞其萬一。雖朝議不察,循資謬及,而一叨再叨,若固有之,實非臣廉義之所敢出,徊徨恧蹙,承當無路。且臣有切迫私情,臣之父母,自經前夏奇疾,眞元虛脫,榮衛未復,居常澌頓,不離床褥之中。近當炎令,前症重發,寒熱嘔瀉,痛勢苦劇,寢食都廢,氣息綿綴,衰暮筋力,苦難支吾。臣左右扶將,憂灼度日,卽今情理,實無離側登途之望。雖使藥治療,幸得少間,長程跋涉,易致淹延,趁限趨朝,決未敢期,定式至嚴,將速逋慢之科。臣於是去留爲難,惶悶罔措,玆不得不縣道馳章,仰控微懇。伏乞聖慈,天地父母,察臣職名踰濫,不宜仍據,愍臣情懇之切急,有難暫離,亟遞臣職,俾得專意救護,仍命有司,勘臣辜犯,以肅朝綱,不勝大願。臣無任云云。答曰,省疏具悉。爾其勿辭,俟其少間,上來察職。
上,在昌德宮。停常參·經筵。
初昏,流星,出軒轅星下,入巽方天際。狀如拳,尾長二尺許,色黃。夜四更,流星,出氐星下,入坤方天際。狀如拳,尾長二三尺許,色靑。
下直,中和府使趙東鼎,咸從府使尹景淵,積城縣監洪致厚。
大王大妃殿·中宮殿·賢嬪宮殿,藥房口傳問安。答曰,知道。
藥房提調臣趙尙絅,副提調臣李益炡啓曰,伏未審聖體若何?湯劑進御之後,其有勝差之勢乎?臣等,今日與諸御醫趁早入診,詳察聖候,議定繼進當否爲宜。大王大妃殿氣候何如?瓊玉膏,其已進御乎?臣等不任區區伏慮,敢此問安,竝爲仰稟。答曰,知道。慈殿氣候,下敎,而予則一樣,湯劑,加劑五貼以入,丸劑,加劑一劑以入。以承傳色,口傳下敎曰,湯劑先爲製入,丸劑亦爲劑入,待下敎詣閤。
傳于李益炡曰,藥房提調詣閤。
金光世啓曰,憲府連日監察茶時,諫院闕啓亦至多日,俱涉未安。除在外呈辭入啓外,呈告未肅拜人員,竝卽牌招如何。傳曰,允。
沈星鎭啓曰,大司憲金尙魯,掌令全命肇·宋能相,持平李光溭在外,執義申思觀陳疏入啓,持平李師祚呈辭入啓。今日以監察茶時之意,敢啓。傳曰,知道。
以修撰尹光紹牌不進禁推傳旨,傳于趙明履曰,推考傳旨捧入。
傳于金光世曰,都提調處下敎,置于政院。
以李亨俊爲事變假注書。
趙明履,以侍講院言啓曰,本院下番,連日闕直,事甚未安。昨日政,新除授司書尹學東在外,兼司書金相福,受由在外,說書成天柱,由限未過,兼說書未差。下番,他無推移之員,勢當以上番,姑降入直。而輔德李潤身,謂有身病,兼輔德元景淳,受由在外,兼弼善未差。新除授文學吳彦儒,兼文學申暐,俱在外,輔德李潤身,卽爲牌招,以爲姑降入直。文學吳彦儒,時在慶尙道高靈地,兼文學申暐,時在京畿楊州地,司書尹學東,時在長湍地,書筵入番事緊,斯速乘馹上來事,下諭,何如?傳曰,允。
金光世,以侍講院言啓曰,本院上番姑降,事體未安,說書成天柱由限已過,卽爲牌招入直,何如?傳曰,允。
又以兵曹言啓曰,今四月二十一日,閑良金昌光稱名人,自宣仁門入來,差備門外擊錚,極爲駭愕,令攸司,囚禁治罪。同門守門將李錫祚,常時不能禁斷雜人,以致闌入,亦難免其責,推考何如?傳曰,允。
又以兵曹言啓曰,今四月二十一日,武臣賓廳講書日次,而落點單子時未啓下,日勢已晩,不得爲之之意,敢啓。傳曰,知道。
又以戶曹言啓曰,依傳敎,右議政趙顯命去三月今四月兩朔祿俸,令倉官,更爲輸送于本家。則以爲卽今病情,漸益深痼,旣不能供仕,則常祿,不敢冒受云。祿俸,又不領受,何以爲之?敢稟。傳曰,令倉官,更爲輸送。
乙丑四月二十一日午時,上,御熙政堂。藥房提調入診入侍時,提調趙尙絅,副提調李益炡,假注書許彙,記事官姜始顯,記事官金道元,醫官金應三·金壽煃·方泰輿·金履享·柳德敍·權焌·田東里,以次進伏訖,尙絅曰,日氣不調,聖體若何?上曰,大體一樣矣。湯劑連進,似可少差,而常時如坐舟中,氣滯之症,時又往來,湯藥十貼,亦爲厭苦。初欲中止姑觀,而氣猶如此,十貼後當令更議矣。尙絅曰,大王大妃殿氣候,差勝後一樣乎?上曰,水剌之節,勝常。而因日氣之如此,咳嗽無減矣。尙絅曰,瓊玉膏進御後,何如?上曰,前則如予之時時腹空,而自進瓊膏後,下敎曰,水剌則不知飽,而瓊玉膏則顯覺其充然云矣。尙絅曰,中宮殿氣候何如?上曰,一樣矣。尙絅曰,東宮氣候何如?上曰,勝過矣。羹類善進,而水剌則厭之矣。尙絅曰,每進水剌然後,雜病不出矣。聖候如此,醫官入診後,補中湯或丸藥,當更議定矣。上曰,首醫二人及新入者,更診好矣。金應三曰,左三部不數,右三部乍滑,而大體好矣。上曰,湯劑多服,初則似勝,而久服後如舊矣。應三曰,補中益氣湯,雖凡人,多服後有顯效矣。上曰,今服三分之二矣。補中湯,或丸劑,何者益效耶?應三曰,補中益氣湯,是氣血雙補之藥,似異於丸劑單進之時矣。壽煃曰,左右三部,不甚沈,亦不滑,左右調均矣。應三旣仰達,而十貼之內,難可責效,丸劑,必爲兼進,而連爲進御好矣。上曰,初則痰似不下,而久服後似下矣。應三曰,八味元,異於六味,初則有滯氣,而藥路開後,自有差效之功矣。尙絅曰,醫書日服百丸耶。應三曰,上所服則非止百丸矣。上曰,梧子大,何如?應三曰,丸有大小,雖大而不滯咽喉矣。上曰,朝服丸藥,午服湯劑甚苦矣。湯劑初如冷水,而二三貼後,氣似勝矣。田東里曰,左右三部調均而少滑,此則似由於痰矣。尙絅曰,大王大妃殿,生脈散,夏初例爲製進,而方進瓊玉膏,兼進與否,敢此仰達矣。壽煃曰,生脈散與瓊玉膏,性味相似,不可兼進矣。上曰,姑待下敎,製入宜矣。上曰,進瓊玉膏,則脚力亦勝耶?壽煃曰,方文盛,贊其藥效進御,誠萬幸矣。上曰,諸臣,以予爲勝,而午或氣憊似眊,欲眊時精神似昏,未知此由於痰耶眩耶?應三曰,此是痰,而其實則全由於元氣之不實矣。壽煃曰,如此之時,湯劑似緩,人蔘,全是治痰之藥,其在愼重之道,不敢煩達,而稍加錢數,進御似宜矣。應三曰,人蔘加錢之言,雖非臆見,而長服尤好,以臣愚見,姑觀前頭,加錢進御,實爲萬全之道矣。上曰,頃亦有加錢之言矣。頃已諭大臣,而朝鮮事,若全忘三月,則似可差愈矣。人皆以予爲倦,而雖欲作氣開講,亦難矣。卽今大體,行時,如坐雲霧中,步時,如坐舟中,頹臥則百人難挽,似由於年老,而予年,亦非甚老矣。閉眼欲睡,似夢非夢,卽今症候,雖爲藥院直宿,亦無怪矣。人蔘加錢,諸醫之意皆然乎?方泰輿曰,人蔘不可過服,宜以完備之藥,從容責效矣。上曰,十五貼則弱乎?壽煃曰,貼數則二十貼好矣。上曰,待審理使入來,欲爲引接,而尙無消息耶?湖西·海西,則近間似當入來,而嶺南則路遠矣。李益炡曰,嶺南則金尙迪,以其身病,留在統營事,昨已狀聞矣。海西則南泰良,當初下去時,以今晦來初復命之意,稟意於大臣云。而湖西,道里不遠,近間想必入來,而未聞消息矣。上曰,北道絶遠矣。益炡曰,頃見尹容狀,聞方向六鎭云,還朝尙遠矣。諸醫官,先爲退出。尙絅曰,臣方待罪禮曹,事雖微細,不得不仰達矣。畫員等,極其疲殘,祿窠甚少,輪回受食,故或一年之內,未受一斗者有之,國役繁多,勢難支保。癸未甲申年間,各道兵·水營裨將差送,以爲受食料布事,定式施行。而數多之員,亦難料賴,庚申年渠輩上言,自本曹覆奏,各道監營裨將一窠,以畫員啓下率去事,判下。而八道中,一道則初不擧行,其餘則或率去數朔,旋卽還送,或傳令使之姑待,分付,或推托不率去。以此之故渠輩落莫,備局,發關申飭,而監營,不爲擧行云,殊甚未安。更加嚴飭,依啓下公事施行,何如?益炡曰,此是庚申年間,臣待罪禮曹時,與判書趙觀彬,回啓定式之事,故初頭畫員輩,皆分送各道矣。上曰,卿曾爲監司時帶去耶?益炡曰,臣旣爲回啓,故在畿營時,率去畫員矣。上曰,其中一道誰耶?尙絅曰,其時江原監司鄭亨復,防塞不帶去云,而固未知狀聞防塞與否矣。上曰,事雖微細,此亦紀綱所係。近來監司,或有畫像使役事,則帶去畫員,而該曹覆啓定式之事,視之尋常,事體極爲寒心。其中一道則初不擧行云,如或不爲狀聞,任自防塞,則其道〈道〉臣罷職,其他諸道道臣,從重推考,使卽擧行,可也。刪出擧條益炡曰,金吾時囚罪人,將至數十餘人。而判義禁鄭錫五受由在外,姑未知上來遲速,滯囚可悶,曾有次官擧行之例,其中循例議讞者,令次官擧行,何如?上曰,歷擧罪人名目,以達,可也。益炡,以次仰達。上曰,其中朴麟源·韓德龍,以齋宿事被囚,罪頗歇矣。益炡曰,然矣。上曰,金喜慶·尹光蘊事,何罪耶?益炡曰,此卽社稷署慰安祭事也。以本署官員,乃監役官,故提調草記拿推。而臣問此曲折,則此由於禮曹不善捧甘之致,非官員之罪也。上曰,皆是眚過,宜可放矣。趙尙遜,何人耶?益炡曰,此卽提調趙尙絅之庶族,而以前主簿敺打邏卒之罪,草記被囚矣。尙絅曰,是臣之庶再從弟,而本來疲殘者矣。上曰,放送。至李光溥名。上曰,此則曾經承旨李光溥耶?益炡曰,以蔚山府使投印徑歸之罪被囚,而已經承旨矣。上曰,此乃大匡之匡字爲名李匡輔耶?益炡曰,此乃光字也,非匡輔之匡字耶。上曰,此卽李光湜之光耶。竝放送,可也。益炡曰,頃日省牲時,監察李胤彦,原情後尙未議讞,此則不入於執事中矣。上曰,是鄕人耶?益炡曰,此乃司諫邦彦之弟,前縣監普祥之叔也。上曰,然乎?然則京華子弟也。尙絅曰,申昉妻男也。上曰,獻官旣已敍用,放送何妨?益炡曰,頃日下敎時,便同木偶人爲敎者,果指此監察矣。上曰,監察,何能擧其職乎?其亦哀殘也。爲獻官進身之道,尤不可不放矣。上曰,玉堂禁推中黃景源,乃復錄中人耶?益炡曰,然矣。上曰,與李台重,一體附過放送。出榻敎仍命承旨,書傳敎曰,金吾滯囚可悶,判金吾,令政院,卽爲上來禁推。儒臣,旣已放送,不可無疎滯之道。以大祭執事被囚者,社稷官員,其時繕工監役,旣皆納供,事由於眚,飭勵已行,竝放送,李光溥·李胤彦·趙尙遜,一體放送。上曰,金吾旣已疎滯,此等時氣,宜無異同,其令疏掌承旨,取考囚徒,輕囚放釋。上曰,左相,爲扈衛大將,益炡曰,今因時氣,有金吾諸囚疎滯之命,孰不欽仰聖德?而臣今有所聞,敢此仰達矣。徒配罪人鄭履儉,有八耋偏母,病情危急,方在待變中云,情理矜惻矣。尙絅曰,鄭履儉所坐,與他罪有間,曾經經幄之人,宜有欽恤之道矣。上曰,王者以孝爲治,事涉矜惻,特爲放送,可也。出擧條益炡曰,今歲初,因承旨南泰良陳達,曾經注書,付軍職回薦事,已有成命矣。今至四朔,尙不擧行,事體未安,應薦人之在外者,別爲催促,使之速爲回薦,何如?上曰,成命之下,小官若此,紀綱寒心。在外人之不卽上來者,定日催促,過限不卽上來者,直俸禁推,可也。出擧條上曰,以尹光莘事,欲一下詢矣。都事狀聞,及金吾草記,方留之矣。諸葛亮,揮涕斬馬謖,吾何惜一尹光莘乎?此係紀綱,卽其地用軍律,似不可已矣。尙絅曰,此甚怪異矣。實非狂易,則何可容貸其軍律乎?益炡曰,此一變怪事,非狂易而不就拿,則乃是逆命,何可貸其軍律乎?臣聞尹光紹之言,其病則無可生之道,而厥父爲永訣而往云矣。上曰,與尹光紹,幾寸親耶?益炡曰,六寸云矣。上曰,金吾草記,姑爲給之,將下詢大臣而處之矣。仍命承旨,書傳敎曰,金吾郞狀聞中,尹光莘之違命,卽開國以後所無之事。職是閫任,係關軍律,欲問大臣而處之,仍置狀聞該郞之道,督拿上京,而已若該府草記而處之,於紀綱,尤爲寒心。草記給之。上曰,上番兼史,仰達其族派,可也。始顯曰,與故判書姜睍,爲同姓親矣。上曰,平安康之康姓,非士夫耶?益炡曰,谷山·安邊,多此族,文臣康侃,亦平安道人矣。上曰,史記,以甲子兩字,爲陰陽,卿知之乎?益炡曰,入侍注書,似知其字義矣。臣彙起伏仰對曰,臣未詳知,不敢仰達矣。上曰,注書出去,與玉堂,持召對冊入侍。而承史所讀冊,則注書持入,可也。臣彙趨出還入。承旨金光世,副提學元景夏,校理尹得載入來。益炡曰,召對入侍,承旨旣已入來,臣則退出宜矣。上曰,注書初未詳聞而出去耶?承旨所讀冊子持入事下敎,而他承旨請來矣。仍笑而敎曰,都承旨退出何妨?
乙丑四月二十一日申時,上,御熙政堂。召對入侍時,參贊官元景夏,參贊官金光世,侍讀官尹得載,假注書許彙,記事官姜始顯,記事官金道元。諸臣,各持資治通鑑魏高貴鄕公下編,進講。景夏讀自甘露元年,至子弟爲質六丈訖。上曰,下番讀之。得載讀自吳滕胤,至封拜各有差三丈訖。上曰,承旨讀之。光世讀自漢姜維,至玄之孫也五丈訖。上曰,注書讀之。臣彙讀自吳孫綝,至遂寢五丈訖。上曰,上兼史讀之。始顯讀自初漢昭烈,至皆稱詔制三丈訖。上曰,下兼史讀之。道元讀自癸卯司馬昭,至皆畏服之四丈訖。景夏曰,司馬昭已逞纂逆之心,而魏主又從以賜衮冕赤舃,此危亡之徵也。上曰,昭又不受之矣。景夏曰,權已歸而佯辭也。權雖歸於下,而不賜僭服,則猶有可支之道矣。上曰,雖不賜衮冕,而何以捄其亡乎?景夏曰,此亦然矣。上曰,高貴鄕公,其量小矣。景夏曰,量小而性暴不能忍,故爲逆臣所廢矣。至於姜維,則九伐中原,必欲爲漢室興復,而國小兵弱,終底危亡,雖由於不自量力,而其心則可貴矣。上曰,諸葛亮,受昭烈之托,掌全蜀之權,專以匡復爲心,而姜維之九伐,則功名之心,勝矣。得載曰,諸葛之後,姜維能繼其跡,則亦非全無忠義者矣。上曰,終是有急功名之心矣。景夏曰,恃才而不量,故至此矣。上曰,魏主使諸儒,論夏小康·漢高祖優劣者,何意也?景夏曰,小康,以一旅興夏,魏主以小康爲優者,其心可憐矣。上曰,其心果出於此矣。景夏曰,呂岱,非讀書之人,而每思徐原之言而有所云云。以凡人言之,有責善之友然後,行誼可以相長,而若以人主言之,有忠諫之士然後,君德,可以裨益,此實人主之所當反隅處也。得載曰,家有爭友,國有爭臣,苟使有國者,有爭臣而不用,則何以致安泰之休乎?下番,未及畢辭,而承旨陳文義。景夏曰,待其畢辭,而陳達宜矣。上曰,予有量者,文義,雖參互陳達,無妨矣。景夏曰,召筵,異於法講,而承旨,亦參贊官矣。上曰,今日之召儒臣,有意矣。每見省記,知副學之入直,而一未開講,心嘗歉然。予年非甚老,而所經歷者多矣。辛壬戊申,皆由時象,故予必欲調劑,氣憊如此,而苦心不變矣。承宣之叔故判書金東弼,儒臣之父,皆知其潔,故嗣服之後,首訪者此也。欲與共爲國事者,皆已不在,頃亦以此,諭金光遂矣。舊臣雖亡,而今之所望者,今日之群下也。予之苦心有在,副學,必不待予言而知之矣。予思舊臣而不可作,副學,年尙少矣,量予意而做國事宜矣。頃於齋室有諭,而未知今日,更有何罅隙也?今見其子與猶子,則舊臣尙不無矣。副學,每思予今日感舊之言,宜矣。景夏曰,臣於頃日,果有所達,而殿下每下臣子不敢聞之敎,臣等之心,豈不焦迫耶?聖上,以至誠,必欲拯濟生靈,圖回至治,而臣等,幸逢千一之盛會,區區志願,上不負堯·舜之君也。聖上,如或留心於馳騁弋獵之事,或興宮室土木之役,則臣等,當隨事箴規,而今則不然。殿下未嘗有玩物之病,而治未徯志,興慨世道,每下不敢聞之敎,此莫非群下之罪也。上曰,卽今眩憊,雖使藥院入直,無怪矣。昨旣召見武士,今又引接儒臣,必欲作氣强爲,而雖坐之時,不似陽界上人,豈不難乎?得載曰,下敎至此,臣雖不忠無狀,豈不銘鏤,而其如才識之不逮,何哉?聖上,每以氣憊心冷下敎,臣等聞來,心骨俱痛。第念聖人之血氣有衰,而志氣則無時而衰,此惟在殿下一心上工夫矣。且殿下以感念舊臣,縷縷下敎,而古人曰,天生一世才,足了一世事,今日在廷之臣,亦豈無做國事之人乎?光世曰,聖上,以先叔事,追念勉勵,臣奉承愴感,而第殿下每如是下敎,不思做國事之道,果何以有爲乎?儒臣所達志氣不衰之說,儘好,此言,另加體念,着力做去,則豈不爲臣民之幸乎?景夏曰,第五板,孫亮,以鼠矢罪黃門事,可謂明矣。而量則淺矣。上曰,予欲下敎,而副學先達矣。吳主亮與高貴鄕公,眞可以爲對矣。其小小聰明,不足貴矣。且其拔佩劍欲出者,可見其量淺矣。景夏曰,第十板,譙周仇國論,所謂處大無患常多慢,處小有憂常思善等語,儘爲好矣。大抵國家無憂患警動,人心狃安,必有危亡,以今日事言之,疆域之外,無大憂虞,外面則可謂粗安。而細察之,則紀綱日頹,人心日下,朝廷之上,因循恬憘,此爲大可憂而深可懼。惟願殿下,勿復狃安,而益思振刷,務爲激發振動之擧,則今日世道,豈無挽回之勢乎?上曰,譙周之末梢所爲,誠爲無形矣。景夏曰,踰城出降,誠如聖敎矣。上曰,勸禪同降者,此亦周持祿保位之計,予每見之史冊,而心所痛惡者也。景夏曰,不以人廢言,好矣。上曰,祖逖之聞鷄起舞,誠有倖亂之心。而人心每患恬安,予經戊申之後,此心少勵,今年正月災異之後,時月稍久,此心亦懈矣。近來天日陰晦,則亦必出見乾象,而凡事欲爲則弊生,故續大典·續五禮,則可謂無弊矣。予之所戒者更張,而以今世道,決無可爲之勢矣。視牲之夕,亦已下敎矣。一相在朝,予所倚仗,而紀綱,如浩然之氣,紀綱不立,則事不成矣。俄以畫員事下敎,而若守此規模而因循苟且,則人才實無得用之望矣。上仍曰,文義畢達,可也。司馬孚之忠義,亦可尙矣。景夏曰,其臨終,書以魏貞士,微意可見矣。上曰,孫皓則勝於劉禪矣。景夏曰,二十四板褚䂮事,雖無表著之可稱,而其言,誠有可取者。人主欲致忠諫,而無款誠之心,則無以受言,無論大事小事,凡事有實而後可成。此非但可以仰勉殿下,卽今群下皆由無實,故世道國事日至於此矣。上曰,其言是矣。漢時則夷狄之患甚盛,而魏時不盛者,何耶?景夏曰,此亦羸豕躑躅之漸也。漢時則夷狄之氣盛,故陰陽互爭,華夷相鬪。而中國常勝,此時則中原無主,戰伐爲事,夷狄恣意養育,終致五胡之亂,盤據中州,幾至百餘年。中原一脈,寄在江南一隅,至于李唐之時,雖云統一,而凡百制度,其能爲華制者少矣。藩鎭跋扈,上下無統,君臣父子之倫常,無一可言,若夫汴宋,未能統一幽薊,十六州則不爲中國有矣。上曰,皇朝以後,始得統一矣。得載曰,皇朝不如元之統一矣。景夏曰,曹魏之時,三國竝爭,不察華夷之分,淪胥至此,不能杜其亂漸而然矣。上曰,曹操與夷狄相交,任其放恣而不禁養育,履霜堅氷之漸,在此矣。景夏曰,羸豕躑躅,初不過一陰,而其終則五陽,不能制一陰。聖人,以此垂戒,防微杜漸四字,最宜人主體念處也。景夏曰,小臣非番次,而玉署連日闕直,故入直矣。今日臣方入來,而召對之命,適下此際,臣不勝欣幸矣。第臣切有悶迫者,仰達矣。卽今領相重卜,左相在外,領左之未卽出者,勢固然,而右相之無端撕捱去就,未知其是矣。上曰,右相事,如予之自處矣。頃日諸臣,亦見其顔貌否,非復舊樣矣。景夏曰,臣則未見矣。近來籌司久未開坐,賓廳之門久閉,八路公事之積滯甚多,一日遲滯爲弊大矣。目下有變怪尹光莘事,誠爲寒心矣。上曰,欲問儒臣而處之矣。備局欲出令爲日次而未果,國事誠悶切矣。一承宣之入侍亦有益於國事,相臣入侍,則必多有陳白者矣。予之氣憊如此,時或臥念國事,雖當戊申之變,亦難如前日之振作矣。古人詩曰,一日淸閑一日福,副學則知予心矣。予心,非在於馳騁田獵,而今於右相事,尤動矣。前則或意扶杖田野,優閑則少愈,而今則竝與此心而無之矣。尹光莘事,儒臣旣發端,而明將下敎矣。景夏曰,臣雖未及見殿下銳意之初,而向來猶能晝宵引接,孜孜國事,而夫何近來,頻下不敢聞之敎?殿下之心,非由氣衰,而莫非群下之罪也。殿下之前後振作,凡幾遭耶?或爲過擧,或爲處分,而若其一段苦心,則皆爲世道。而因循荏苒,漸不如前,今則聖心,亦付之於無可奈何之地矣。第念心猶火也,火久埋滅則滾,而撥灰則光焰復熾,聖心,當如火之撥開,而不可一任其頹塌也。上笑曰,然則氣亦勝乎?景夏曰,然矣。事到不如意之時,無自用心,回思可捄之方,則自有可爲之勢矣。此後更勿爲如此下敎,而方寸之間,無或留着此心好矣。上曰,非曰低也,予心則太苦矣。予嘗題詩於扇面而觀之矣。仍誦御製一絶曰,矇矇烟霧裏,渺渺一樵童云云。仍下敎曰,非但心低,而氣亦低矣。景夏曰,聖候靡寧之中,補劑安得不進,而心低之症,有非陳根所可治,臣有一言,可以仰達矣。殿下每欲有爲於世道,而今忽半途而廢。古人有言曰,爲山九仞,功虧一簣,獨不念前功之可惜乎?聖上,每以至誠苦心,調劑時象,故朝廷之上,不無寅協之效矣。上曰,戈戟相尋之意皆蘊于其中,何可謂有效乎?景夏曰,以外面觀之,則頗異前日之貌樣矣。惟望益堅聖志,益奮聖治,百尺竿頭,更進一步,如是用工,則豈不好耶?光世曰,副學不可不體念矣。上曰,見予於展謁步驟之時,則必以今日之病,爲假托,而第常時則百人,難可曳起,日異而時不同矣。明日副學,亦當入來,而尹光莘事,果爲如何?予意傑者當無事之時,鬱而生病故如此矣。此路一開,則藩鎭跋扈,不可不慮矣。景夏曰,光莘則小臣,曾知其不詳矣。大臣,嘗以善用槍仰達,此蓋惜才之意,而臣之所聞,則多有可駭者,臣不欲沮塞其前程,故不爲筵達矣。光莘雖是武夫,而生於詩禮之家,其父東衡,澹雅可尙,其外祖故副學權忭,樹立卓然。而嘗聞其爲北兵使時,置喪人於庭下,擁妓作樂,常時駭悖之習,臣不敢盡達矣。上曰,予嘗謂近來武夫,皆是操弓儒士,如古將張鵬翼·李森者,難得矣。景夏曰,光莘則異是矣。張李不如此矣。官爲水使,坐永保亭,於渠至榮,豈可以氣鬱生病乎?上曰,永保亭好耶?臨海耶?景夏曰,俯臨滄海,樓臺絶勝,而其地則保寧矣。如此而生鬱病,則更何以處之?上曰,武夫則異於詩人墨客矣。景夏曰,將帥,宜先詩禮之將,郤穀之詩書,杜預之射不穿札,亦可見勇力之非所貴也。光莘則雖曰眞狂,似不宜至此,若或非狂而如此,則尤非細慮。所可惜者,臺閣之上,無一人論及此事,朝廷之上,曰是曰非,時有風浪,亦不害矣。上曰,此則非係風浪矣。景夏曰,近來中外默默,竝與官師相規而無之,如此而何以做國事乎?得載曰,副學所達善矣。雖歸於喪性,而在國綱,不可置之矣。上曰,卽今何以處之?景夏曰,嚴飭都事,以南間罪人拿來宜矣。上曰,與拿鞫異乎?得載曰,雖不曰拿鞫,而豈不上來乎?上曰,欲用一律而似過耶。光世曰,狂與不狂而罪之輕重,當隨之矣。景夏曰,若以法理言之,則一律非過,而殿下臨御數十年,仁恕之政,藹然八路,何獨於尹光莘,不爲究覈乎?上曰,如是而不來,則一律外,無他道矣。得載曰,番次苟簡,禁推兩儒臣,校理李台重,副校理黃景源,待明朝牌招,何如?上曰,依爲之。出擧條仍命承旨,書下傳敎。上曰,在上之人,眩憊日甚,方在靜攝,股肱之臣,或重卜,而尙不肅謝,或在外,或無他撕捱,而尙不行公。廟務日滯,民事置之度外,若此而其能爲國乎?噫,在上者雖在靜攝,備局無遲滯,則覆奏者,自可覆奏,草記者,自可草記,庶可有疏滯之道。今則其君若此,其相若此,廟謨若此,上下寂然,國事日渝,興懷乎此,不覺寒心。今日强起,召見儒臣,意蓋深矣。況其君猶此,其群下乎?又其輔相乎?首左揆處,難以等待,其方敦諭,而右相無故,待開門備局日次之意,分付。上曰,往事旣往,今何復諭?頃者許解,欲伸卿廉隅,今者重卜,意蓋深矣。旣伸廉隅,卿復何懇?宜重卜而隨卽敦勉,而尙今遲徊,旣諭右相,爲卿禮讓。顧卿向者,筵奏私懇,而今聞上京有日,其無肅謝,亦無一章,卿以往者之規模,復若此,是豈誠信之相孚?體予顧卿眷眷之意耶。備局日次之敎悉諭,當今之時,豈循常例?玆令史官,傳諭此意。卿須體小子之苦心,顧今日之國事,其卽肅謝,庸副此意之意,傳諭于領相。上曰,頃者之事,予之處分,是公也。卿之所犯,亦公也。予意則重卜之日,宜卽謝命,而聞右相陳達,知卿在鄕,亟命乘馹上來,今已有日,尙無動靜,顧今國事,誠爲寒心。眩氣日甚,强坐便殿,特命日次,其又敦召,卿其體君臣之大義。顧今日之國事,卽日上京,庸副小子靜攝中深悶之意事,令史官,傳諭於左相。景夏曰,聖候靜攝之中,原任大臣,方帶內局都提擧,亦不可一向在外矣。上曰,然矣。畿伯,今則將來耶?光世曰,然矣。景夏曰,畿伯買置京第,而素多狐疑,去就,何能勇決乎?上曰,畿伯前則在京乎?景夏曰,本在鄕矣。景夏曰,臣方待罪賓客,敢有仰達。臣連參書筵,而宮僚不備,兩日書筵,只上番進參,事體極爲苟艱矣。當此東宮勸講之日,行公之員,只有輔德李潤身,弼善李昌壽。而兼輔德元景淳,以親病,呈辭下鄕。兼文學申暐,以掃墳出去。兼司書金相福,以覲親出去,文學吳彦儒,司書尹學東,皆在外。說書成天柱,連日入直,又以親病,陳疏受由。雖未知由限,在於何日,而宮僚之不備,未有甚於近日矣。輔德·弼善,俱優於文學,說書則臣同入書筵,觀其進講,可謂眞說書矣。上曰,善爲之,故曾以春坊陞六事,下敎矣。景夏曰,今日第一急務,莫如東宮勸學,宮僚非不擇差,而此後極擇差出之意,申飭銓曹,何如?上曰,依爲之。出擧條上曰,近來則果有質問者乎?景夏曰,下詢者誠卓越矣。小臣,以牛弘事仰質曰,牛弘,不能禁其弟之酗酒,且使其妻,訴其弟之殺牛,有媿於楊播家法。而朱子錄之於小學,何也?東宮,久思而下答曰,取其寬弘鎭重矣。睿學,豈不卓越乎?上曰,予在東宮時,驗之於桂坊,於勸講,亦多有開發之益,尹鳳五·梁得中諸人,善爲矣。此後亦令桂坊,陳文義,可也。因退出。
上,在昌德宮。停常參·經筵。
卯時,日有右珥。未時申時,日暈。
李益炡啓曰,吏曹郞廳來言,守令有闕,政事,何以爲之?敢稟。傳曰,當日爲之。
吳遂采啓曰,大司憲金尙魯,掌令全命肇·宋能相,持平李光溭在外,執義申思觀,疏批未下,持平李師祚,再度呈辭入啓。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵中日習射,請出標信。傳曰,知道。
又啓曰,卽者備邊司郞廳,以右議政意來言,今日日次爲之事,命下。而宿病之外,重患輪疾,方在委頓中,不得來會云矣,敢啓。傳于吳遂采曰,備局堂上入來,留待領右相中入來後,次對爲之。
以咸鏡道審理使尹容狀啓,傳于金光世曰,備局次對,秋堂持此文案,同爲入侍。
吳遂采啓曰,卽者備邊司郞廳來言,右議政趙顯命,率備局堂上,依下敎來待云矣,敢啓。傳曰,詣閤。
又啓曰,事變假注書李亨俊,時無職名,令該曹,依例付軍職,冠帶常仕,何如?傳曰,允。
以校理李台重,副校理黃景源牌不進禁推傳旨,傳于趙明履曰,推考傳旨捧入。
趙明履啓曰,卽者吏曹郞廳來言,今日爲政事,命下。而判書李周鎭,病不來,參判洪象漢·方遭臺疏,參議未差,不得開政云。而參判卽疏批未下,判書,卽爲牌招開政,何如?傳曰,允。
又啓曰,吏曹判書李周鎭牌不進推考傳旨,今方捧入,而開政命下之後,不卽擧行,事甚未安。更爲牌招開政,何如?傳曰,待明朝,牌招開政。
又啓曰,吏曹判書李周鎭,纔已請牌,而參判洪象漢,以臺疏批旨未下,不請牌招矣。今已批下,一體牌招,何如?傳曰,允。
假注書許彙書啓。臣敬奉聖旨,馳往傳諭于議政府領議政金在魯處。則以爲臺司重卜之命,驚隕悚蹙,罔知所出,而適値嬴博之事,悲擾無暇,未卽陳籲。今夕,始繕疏,使之待曉呈納,卽於千萬意外,史官臨宣聖諭,促臣造朝,辭旨隆重懇惻,奉讀惶感,繼以悶迫。臣之斷不可復進於覆轍之地,疏中已悉,更漏已深,不敢蔓辭仰對,只伏祈聖慈矜諒而回照云矣,敢啓。傳曰,知道。
同副承旨金光世書啓,臣依聖敎,自本院,取考刑曹囚徒案,則啓覆罪人一名,承傳罪人十七名,刑曹罪人三十三名,來關罪人六名。各司罪人六名內,吏曹書吏吳復興,臺官詣臺時,守令署經單子,不書納事也。江原道界首主人奴忠立,推考緘答關不受納事也。張佑周妻崔召史,其夫欺隱,鄕民畓價錢不報事也。此等罪名,俱不甚大,故仰體欽恤之盛意,一倂放釋。他外罪人,罪名重大,有難輕議,竝爲仍囚之意,敢啓。傳曰,知道。
記事官李壽鳳書啓。臣敬奉聖批,傳諭于議政府領議政金在魯處。則以爲臣瀝血哀籲,冀蒙矜允。卽者史官,來宣聖批,十行溫音,委曲開曉,仍以聖體之益憊,國事之切悶,責勉丁寧,令臣卽日肅謝,入參次對。臣於是,一則感泣,一則悚鬱,誠不知所以自措也。噫,聖上之許解臣之相職,旣出於體諒臣情地,則曾未幾何?復申前命,實非始料,生成之德,又何其不卒也?向臣所遭,雖沒齒自廢,可也,眷係主恩,雖未能辦此,尙以何心,重踏已覆之轍,甘爲無廉義之人,以復速必至之狼狽哉?目今聖候,久在靜攝,廊廟殆空,機務積滯。臣雖屛處,豈敢越視果忘,而我躬不閱?而能做國事者,未之有也。百爾思量,萬無冒進之勢。且臣悲哀勞擾,疾病頓㞃,委昏澌綴,起動末由,虛辱史官之相守,莫副强氣勤勵之聖意,伏地震越,惟鈇鉞是俟云矣。臣旣承偕來之命,姑爲仍留之意,敢啓。傳曰,遣承旨敦諭,仍爲偕來。
趙明履,以兵曹言啓曰,今日將官朔試射時,闕內入直訓鍊都監把摠哨官,及禁衛營哨官等,依前日榻前定奪,以他員代直出射之意,敢啓。傳曰,知道。
金光世,以義禁府言啓曰,公洪前水使尹光莘拿來都事下直出去,已過數十日,新水使到營,亦已久矣。而尙無消息,中間只有數次狀啓,此則直到政院,其間遲滯曲折,本府雖未詳知,身奉王命罪人拿來,事體何等嚴重,而至今遷就,不卽復命,極爲駭然,後弊所關,不可置之。當該都事,爲先拿處,他都事,急速發送,以爲計程拿來之地,何如?傳曰,已下敎矣。
吳遂采,以義禁府言啓曰,京畿衿川縣盤乳驛徒三年定配罪人鄭履儉放送事,承傳啓下矣。放送之意,分付道臣,何如?傳曰,允。
領議政金在魯疏曰,伏以臣,六朔撕捱,積罪殫誠,畢竟荷天地覆燾之仁,得以逭金木而褫鞶帶,感祝欣戴,銘在寸心,隕首結草,惟期後日。曾未幾何,復申前命,實是夢想之所不到,驚惶震懍,悶蹙抑塞,誠不知置此身於何所也。顧臣庸昏樸愚,涉世昧方,久叨匪據,厚招怨謗,卒陷機辟,孤負眷知,每一回思,不覺體粟而面騂,今則名已辱矣,心已冷矣,實無一分當世之念。夫太行折軸之車,瞿塘摧楫之舟,不忍更向其地,懲創之勢然也。惟玆職名,卽臣之太行·瞿塘也。近觀世道人心,較却一二年前,又不翅十百層墜下。臣雖迷頑,尙何忍重踏已覆之險坂,冒犯必溺之狂瀾,以自速亡身害國之災?而至是則聖上,雖曲費恩慈,思欲保全,恐不可得也。況臣才識素蔑,氣質甚脆,加以年迫桑楡,病纏膏肓,精神筋力,耗敗無餘,鍾漏夜行,古人所羞。雖微推擠,久宜休退,向之遭讒去位,反爲私分之至幸。今若徒懷感結,不自量度,復肩重擔,强策衰骸,則尋常事爲,失前忘後,猝然顚仆,匪朝則夕,竟亦何補於公私哉?肝膈之發,絲毫非飾,屬有亡子窀穸之事,悲擾無暇,今始短章哀籲。伏乞聖明,俯垂矜諒,將臣新授官銜,亟行鐫改,以幸國事,以全微命,千萬至祝。臣無任云云。答曰,省疏具悉卿懇。君臣之間,誠意之相孚爲先,以予固心,許其一解,一以伸卿廉隅,一以爲國事。頃者筵中,卿有陳達,意以謂自今以往,卿之向日撕捱,若釋春氷,國事自此而可做,重卜早晩,卽一節目間事也。噫,卿之憊於國事,憊於心者多矣。旣已許解,豈不欲以卿,仍一長攝?顧今國事,只有右相,顧予眩憊,日日益憊焉。今者重卜,旣諭右相,深意在玆,以卿恒日體國之誠,豈忍爲此?日昨强起,蓋爲國事,特令宣諭,意亦深矣。卿須體小子之懃懇,顧于今之時勢,安心勿辭,卽日肅謝,因參次對,用副上下之心。仍傳曰,遣史官傳諭,仍爲偕來。
右議政趙顯命箚曰,伏以臣,伏承特下備忘,有備局日次爲之之命。臣雖在冀免之中,凡有特召,未嘗不趨詣,今方廟務多滯,聖敎此勤,臣豈敢爲違慢之計也?第臣宿病之外,重患時行輪疾,見方扶頭苦痛,腰脅痰痛且劇,坐臥不免須人,以此病狀,末由蠢動,特敎之下,未克祗承,臣不勝惶恐待罪之至也。抑臣竊有區區所懷,敢此附陳焉。春初,尹光莘發狂之說,盛行,其後又聞病不至大段云,故前後筵中,臣嘗承問仰對,聖明,想或記有之矣。大抵遠外傳說不一,臣亦置之疑信之間。今聞有金吾郞狀啓云云之說然後,始知其狂易無疑矣。非狂易非叛逆,而違拒拿命,拔劍以嚇王人者,古今天下有之乎?若曰非狂易而故爲之也,則此叛臣也。發送傳宣官,取其頭以來,斷不可已,如其不然,則狂易者雖犯一罪,律有貸死之文,恐當別有以處此也。然狀啓措語,臣未及目睹,故不敢質言。伏願殿下,更加審察而善處焉,光莘雖幸不誅,病若不差,則將不免爲癈人,國家失一猛將,非細故也,臣竊歎惜也。答曰,省箚具悉卿懇。卿之此擧,知其過矣。知其過矣。業諭筵中,復何多諭?但悶于卿者,卿之心氣雖然,卿則一時,予則其根已深。顧今國事,予猶强作,卿何忍若此?所陳者關係豈細?今者日次之命,一意蓋此也。卿須體小子之此意,顧今日之國事,安心勿辭,其卽偕來,因行次對。仍傳曰,遣史官傳諭,仍爲偕來。
執義申思觀疏曰,伏以臣於病伏㱡㱡之中,忽承柏府除旨,臣於是感激惶霣,靡所容措。今以茶時,牌召儼臨,在臣義分,固當竭蹶趨承之不暇。而顧此所叨,古稱中丞,地望稍別,有非如臣衰邁軟懦者,所可堪任。而且臣重經輪行寒感,幾阽殊域,今至月餘,餘症尙苦,宛轉床褥,了無起色,最是四肢麻疼,不能任意行動,兩聰閉塞,不能與人酬酢,作一癃癈之人。咫尺天陛,實無自力入謝之路,玆敢舁進於禁闥之外,略陳疾痛之呼。伏乞聖慈,俯察病重實狀,亟許鐫免,以卒天地生成之澤,千萬幸甚。臣旣不以臺官自居,則不宜贅及他說,而於近日事,有不容泯默者,略陳於辭疏之末,竝冀澄省焉。夫三公,百僚之所表準,萬民之所具瞻,人主之所以改容而禮貌之。殿下亦於批旨之間,動引中庸九經之義,以示敬禮之意,有以欽仰待遇之盛意。而第於進退之際,未免威譴之過中,咫尺前席,收還命召,殆近於迫切,書院現告,事微罰重,有欠於寬假,臣嘗爲明主慨惜之。今番大祭省牲之夕,譴罷大臣,無異於庶僚,此雖出於重祀典之意,而獨不念朝體之有損哉?伏願殿下,留神於禮使之道,後無頻復之悔焉。洪鳳漢之地望文雅,何處不可?而未及歷試,猝然晉擢,殊非愛人以德之義,實未知廟議之所在也。李埉之才具,儘合劇任,而昨除一牧,今移一牧,原州之民,獨不可使蒙善治之澤耶?政體顚倒,不可無警,臣謂當該銓堂,推考,可也。臣無任云云。答曰,省疏具悉。其時,旣問儒臣處分,曰或過矣則是也。而係關祭享,國之用法,宜自大官先,中庸九經之義,非所可引也。職在耳目,反有此陳,其涉巽軟矣。洪鳳漢事,大意則雖是廟堂之薦,非爲人也。李埉事,羅州其方難治,擇擬之際,同一州牧,何拘之有?請推之請過矣。爾其勿辭察職。
戶曹判書徐宗玉疏曰,伏以臣,幸蒙由暇,來省父母墳山,仍有築土改莎之役,躬自看檢,得以完訖,庶可免潦夏崩頹之患。此莫非聖恩之攸曁,感結幽明,何以圖報?臣始計省墓後,卽尋京路,以伸反面之禮矣。病餘作行,頓撼忒甚,些少筋力,澌脫無餘。素患痰癖之證,又從而闖發,胸膈痞塞,手足戰掉,不食不眠半生半死者,今已多日。而鄕村僻陋,醫藥昧方,證勢有加,死亡無幾,顧臣所帶職務繁重,一日瘝曠,則有一日之弊。而凡係國役之策應,非長官手判則不行,此尤緊急,不容少緩者也。自臣乞暇下來,恰滿一旬,其間瘝曠,已不可言。而況今病狀如右,歸期杳然,言念職事,委屬悶慮。臣欲强疾作行,則轉動末由,又欲淹留調治,則一向廢務,爲罪益深,彷徨旅次,不知所措。玆敢倩構短疏,入褫縣道,疾聲遙呼於九重之天。伏乞聖慈,俯憐賤疾之將死,亦軫重務之久曠,將臣本兼諸任,劃卽鐫解,移授在京無故之人,以幸公事,亦使臣,安意調息,少延殘喘,不勝幸甚。臣無任云云。答曰,省疏具悉。卿其勿辭,俟其少間,上來行公。
乙丑四月二十二日申時,上,御熙政堂。大臣·備局堂上·秋曹堂上,同爲引見入侍時,右議政趙顯命,刑曹判書李春躋,參判徐命九,副提學元景夏,刑曹參議趙榮魯,右副承旨吳遂采,副修撰尹得載,假注書閔增,事變假注書李亨俊,記事官姜始顯·金道元。諸臣以次進伏訖。顯命曰,近來日炎頗酷,風氣又惡,聖體若何?上曰,一樣矣。顯命曰,湯劑加劑,進御之後,似有顯效乎?上曰,少愈矣。顯命曰,大王大妃殿氣候如何?上曰,安寧矣。顯命曰,東宮氣候如何?上曰,好過矣。顯命曰,臣前者,雖有身病之苦劇,而每於引見之時,聞命卽趨,不敢或違矣。今則本病之外,重以輪感,轉側須人,實無起動之望,而荐召之下,不敢坐違,謹曳病軀,敢此來伏,而不勝惶悚矣。上曰,今日國事,不勝寒心。故予欲見卿等而諭之矣。顯命曰,左揆亦從近入來城外云,而領左相,不過三讓之禮而已也。上曰,左相事,卿其聞之,而領相,亦無過爲撕捱之事乎?顯命曰,臣未聞之,然必無過爲撕捱之端矣。上曰,予旣對副學,有所言諭,且於卿等疏,亦有所批答。而顧今國事誠甚悶迫,予之眩憊與日俱深,而首相及左揆之撕捱至此,備局無一人來會者,可不寒心哉?顯命曰,臣於閤外,聞副學之言,吏曹判書李周鎭,以拘忌之疾,不得入來,其餘皆應頉矣。元景夏仍進曰,臣俄見吏判,則以爲家有拘忌之疾,禁中出入,有所不安,如待來朔後入來云矣。上曰,參判何故不入來耶?顯命曰,以臺閣疏批未下之故,亦不入來云矣。上曰,畫員事,昨已下敎,不率去者,推考,旣不率去而又不狀聞者,罷職,已有定式矣。景夏曰,沈聖希亦以畫員事,方在現告中,不得入來矣。上曰,不狀聞者,乃罷職也。景夏曰,臣亦當參其中矣。仍趨出。上笑謂徐命九曰,卿前爲海西伯,其時率去否,若不率去,則亦當出去耶?命九曰,臣未到任之前,畫員,已啓下在彼矣。上曰,然則卿前後皆免矣。顯命曰,臣之疾病,果難堪,而頃者承久休之敎,故幸得安意調護,而亦無差愈之效。且今日再召之下,不可偃臥,故敢此入來,而來見備局文狀,則亦無大段時急者矣。上曰,文簿必多有之矣。顯命曰,雖無時急者,而亦有,分付擧行之事矣。命九言於顯命曰,海西審理使以兵營習操事,有狀啓,宜趁今稟處矣。顯命仍奏達曰,黃海道審理使南泰良狀啓,以爲今年春等習操,前兵使鄭纘述,以旣遞,不爲擧行。新兵使具聖益到任後,始欲擧行,而農務方殷之時,有難行操,故仍請停退。新兵使有所報於備局,請得指揮,故纔以故停之意,題送矣。詰戎雖重,方農,決難行操,宜命退行。前兵使鄭纘述,雖遞任,與罷職有異,則不得趁時行操,終不可無警,鄭纘述推考何如?上曰,依爲之。出擧條李春躋持北道刑獄文案,入侍矣。仍進達李時擔事。承旨吳遂采曰,緊關措語,陳達,可也。上曰,初推承款自首耶?顯命曰,然矣。上曰,觀此文案,則可知其爲父復讎,殺人者死,雖是漢祖三章之法,此則旣以復讎爲名,則將何以處之?顯命曰,此人雖生之,北道人心,必落莫,雖殺之,亦落莫矣。命九曰,不必殺之,使之知法好矣。上曰,此文案置之,更出他文案。春躋又讀石巾文案及元文文案。上曰,欲觀結辭矣。讀畢。上,命遂采書傳旨。上曰,莫禮處地,其涉殊常,自初疑以造謀者,卽譖李召史,而豐年金事旣已脫空,則審理使結語可謂允當,參配遠配。上曰,金元文文案,審理使結語,俱涉允當,依施而有白之信譖殺二福,雖引情理切害之文,似不過矣。而其時道臣之只贖放送,其涉不察,從重推考。已上出榻敎上曰,刑曹參判,以入侍生疎之致,奏語之際,不爲起伏,推考可也。出擧條上曰,元良,嘗於書筵,與副學,有所酬酢,而其言寬弘,誠得御衆之道矣。仍下敎曰,予欲以譖之一字作詩,示諸元良而不果焉。大抵譖之爲害甚大,故投畀有北有昊之訓,昭載經傳,可不戒愼哉?如有白之聽譖,所係雖不甚大段,而若於君臣間行譖,則其弊有不可勝言者矣。昏君之聽譖,固易,中主之聽譖,似難而尤爲易入者。蓋以其近似之說,深撼其君之一心,故旣入之後,尤難覺悟也。顯命曰,自古治日常少亂日常多,皆由於此矣。上曰,然矣。顯命曰,尹光莘事,其爲變怪極矣。昨伏見傳旨之下,似有聖上下詢之心,故入來矣。上曰,予亦以爲變怪,莫此爲甚,將何以處之?顯命曰,非狂易,則乃叛臣也。發遣宣傳官,取頭而來好矣。上曰,其爲反臣,無疑乎?顯命曰,拔劍撾石而不來,則非叛臣而何?願取狀本而見之。上,命下狀本。仍下敎曰,或有結縛拿來者之論,而此亦殊常矣。顯命曰,何以待縛乎?懸之,可也。讀狀本畢。上曰,何如?顯命曰,狀辭則詐稱狂之意也。非狂則必殺無赦,而若是狂易,則雖殺人,有容貸之道矣。上曰,諸議如何?春躋曰,果若大臣所達,全是狂逆也。上曰,若狂而不就命,則奈何?顯命曰,此亦難處也。上曰,取頭而來雖易,而不來則難矣。顯命曰,聖敎反此,於渠榮幸之至,而遽有此變怪之擧,誠可惜也。上曰,何以知其狂與不狂也?顯命曰,臣亦難知。榮魯曰,不可不一次問之。命九曰,必問之乃,可也。上曰,何以拿來,榮魯曰,以鞫囚罪人拿來,則無可奈何,遂采曰,此則未知其何如?而縛致亦無傷乎?得載曰,古有載檻車而來者,其何妨之有?更遣金吾郞,使之捉來好矣。上曰,光莘本有勇力,若是眞狂,則恐無相埒者,何以縛來也?雖宣傳官,必無與光莘抗力者矣。顯命曰,然矣。狂者,必有勇力,雖女人,若狂則勇力,必過人矣。遂采曰,若至如此之境,則眞十分狂易矣。上曰,前去金吾郞,依該府草記拿處,而更送他金吾郞則何如?顯命曰,光莘雖是狂易,此病若愈,則可當一隅。而今爲癈人,渠之死生,不足惜,國家失一猛將,甚可惜也。上曰,予意亦然矣。若更送他郞,則前去郞之罪愈深,該府草記還出給,使前去郞捉來則好矣。而若不順命,則將奈何?顯命曰,臣亦慮之,而若出不意,綁縛上來,則決無不致之理,而桀驁之氣,遭此拿來,中道致斃可慮矣。命九曰,若任其久留,而或殺王人,則將若之何?不如速速拿來。上曰,設鞫則,何如?顯命曰,若是詐狂,則不必設鞫,直可斬也。若是眞狂,則設鞫,有傷國體矣。得載曰,光莘逆命之罪,不容於誅,國家若貸一律,則其於後弊何?上曰,更加詳量焉,時夜已深矣。諸臣以次退出。唯承·史落後。上,命事變假注書李亨俊,更爲引見右相。亨俊,承命趨出於閤門內傳諭。上,顧謂增曰,招大臣之道不當若是,注書更出引來。增聞命趨出,更引右相入來。右相入來進伏。上下江都留守狀本而下敎曰,江都城堞,積功築成,今皆頹圮,誠甚悶迫矣。顯命曰,築城四十餘里,不能一一親監,使將校輩,分作牌頭,使之監董。而得人未易,或使能者監之,或使不能者監之,能者,能堪其事,不能者,不能堪其事,故致有間間頹落之弊。且城築不時,未及乾曝,而仍爲成冬,臣固有凍解氷釋之慮矣。上曰,若然則其時留守及將校,推考,可也。顯命曰,靈城,看審江都城堞後當入來,來後可以議處,而若至無實之境,則豈止推考也?上曰,然矣。顯命遂趨出。上,以尹光莘事,命遂采,口呼書不言臺諫之遞差傳旨。上曰,今者尹光莘事,國朝所無,關係非細,在上者,其雖默諒,執法之臣,宜請違命之律。而臺閣之上,近雖寥寥,其於此等,豈可恝視?其涉寒心。方在靜攝,而昨今强作,蓋爲國事而礪紀綱也。此亦礪紀綱之一端,狀聞入啓後默默耳目之官,竝遞差。榻敎書畢。仍下敎曰,臺諫之不言,誠極寒心。若此而可以爲國乎?遂采曰,臺諫之體,雖請軍律,可也,雖請鞫問,可也,惟在自國家處之之何如耳。仍起伏奏達曰,眩憊二字,乃殿下常用之語,而今於傳旨,謂在下者亦隨昏眩而然耶?恐非待臣下以禮之義也。上曰,雖拔去此二句,文理其可接續乎?遂采曰,然矣。上曰,然則削去,可也。遂采於上前,仍以墨削之。時門已閉矣。遂采奏達曰,門鑰雖鎖,入侍諸臣,不可留中,請出標信,使之開門,何如?上曰,依爲之。承·史亦退出。
上,在昌德宮。停常參·經筵。
自辰時至酉時,日暈。
吳遂采啓曰,大司憲金尙魯,掌令全命肇·宋能相,持平李光溭,在外,執義·持平,一員未差。今日以監察茶時之意,敢啓。傳曰,知道。
趙明履啓曰,吏曹判書李周鎭牌不進從重推考傳旨,今方捧入,參判洪象漢,陳疏入啓,開政命下之後,尙今遷就,事甚未安。判書,更卽牌招開政,何如?傳曰,允。
又啓曰,吏曹參判洪象漢疏批已下,與判書,一體牌招,何如?傳曰,允。
又啓曰,上番兼春秋姜始顯,親病猝重,勢難察任,今姑減下,其代,令該曹,卽爲口傳差出,何如?傳曰,允。
吳遂采,以弘文館言啓曰,本館上番闕直,事體未安。校理李台重,旣有只推之命,更爲牌招入直,今日政新除授,待下批,一體牌招察任,何如?傳曰,允。
有政。吏曹判書李周鎭,病不進,參判洪象漢進,參議未差,右副承旨吳遂采進。
兵批,判書金若魯進,參判李重庚服制,參議金應福病,參知洪鳳祚入直進,右副承旨吳遂采進。
吏批啓曰,判書李周鎭,牌招不進,參議未差,小臣獨政未安,何以爲之?敢稟。傳曰,仍爲之。
兵批啓曰,全羅右水使,今當差出,而擬望之人乏少,他道守令,竝擬,何如?傳曰,允。
以尹鳳九爲執義,吳彦儒爲持平,金相福爲獻納,南惠老爲正言,李台重爲兼弼善,徐命五爲原州牧使,兪彦鐸爲監察,李剛中爲三登縣令,金尙翼爲驪州牧使,洪益三爲校理,洪重孝爲副修撰,尹學輔爲兼春秋單付。
兵批啓曰,知中樞府事李橚戶奴呈狀內,上典得除本職,恩榮所曁,不敢稽謝,忍死趨肅,而本以篤老之人,近添輪疾,實無供職之望,斯速啓遞云。西樞雖是閑局,不可一向虛帶,今姑改差,何如?傳曰,允。
以朴泰斗爲同知,金世胄爲慶德假衛將,李行謙爲中樞經歷,閔樂洙爲衛率,申擎夏爲統虞候,金華濟爲護軍,李師祚爲副司直,李亨俊爲副司正,李衡身爲全羅右水使。
吳遂采,以司饔院官員,以監膳提調意啓曰,公洪道五月朔進上小螺醢,來到本院。而捧上之際,取考各殿膳狀,則不書數爻,故依副本數,以五斗式捧入,而單子中,亦有刀抹之跡,其在事體,殊涉不察。當該道臣,推考警責,何如?傳曰,允。
又以兵曹言啓曰,今四月二十二日各廳堂下武臣等朔試射時,訓鍊都監哨官柳爀·李徵聖·金應漢·沈得望,訓鍊院主簿金精五,禦營廳把摠任爾元等,俱未滿四中。武臣兼宣傳官任泰觀,無分。訓鍊都監哨官金道洪,訓鍊院判官李蓁,武臣兼宣傳官崔遠祚,摠戎廳把摠成胤績等,今三月朔退試時,亦未滿四中。竝依例汰去。禁衛營把摠宋珣,訓鍊院主簿金柱岳等,柳葉箭二中,騎芻一中。以矢數計之,則雖未滿四中,騎芻,例有倍畫之規,今亦竝依前例,勿爲汰去。而至於身病之類,試所旣知其實病,竝與呈辭受由人等,退試次姑爲懸頉以入之意,敢啓。傳曰,知道。
吏曹參判洪象漢疏曰,伏以今日固本寧邦之急務,無過於擇守令。故臣自受任以來,每當郡縣差除,未嘗不兢兢致謹,必思人器之相稱,亦嘗以治行表著六七人,薦于廟堂,次第隨窠塡補矣。向日政羅牧,適報闕,羅是三百州第一難治之邑,不可不極擇,乃敢啓請未赴任守令,遂以原州牧使李埉,首擬受點,竊自幸得其人矣。忽地中丞之疏,咎其昨除今移,斷之以政體顚倒,是何人見之不同,至此也。未赴任守令之移差他邑,指不勝屈。而如前參判李衡佐之以星州移原州,前牧使李衡坤之以黃州移羅州,尤是未赴前以牧移牧之襯,例也,況埉以名家子,屢典州郡。蔚有聲績,誠欲爲羅擇人,捨埉其誰?臣之啓請旋移,只出於爲劇邑,援舊例,而臺臣之言,乃如此,豈或未諳斑斑之例而然耶?苟合於事則已刻之印,尙可銷也。區區一守令移易,何所拘?而莫恤生民休戚之所係乎?今此人言之來,莫非臣選注不能見重之致?慙恧之極,尙誰咎哉?嚴召之下,來伏闕外,敢陳短疏,略暴事實。伏乞聖明,亟削臣職名,以謝臺議,以重政格,千萬幸甚。臣無任云云。答曰,省疏具悉。其何撕捱?卿其勿辭,從速察職。
上,在昌德宮。停常參·經筵。
下直,茂長縣監曺命采,大興郡守申鎭鴻,淸江僉使車復運。吳遂采啓曰,大司憲金尙魯,執義尹鳳九,掌令全命肇·宋能相,持平李光溭·吳彦儒在外。今日以監察茶時之意,敢啓。傳曰,知道。
趙明履啓曰,都摠府郞廳來言,闕內各處入直軍兵,夜巡檢云矣,敢啓。傳曰,知道。
備忘記,傳于趙明履曰,今下弓矢,淸江僉使車復運處給送。
趙明履,以弘文館言啓曰,新除授副修撰洪重孝,時在公洪道全義地,經筵入番事緊,請斯速乘馹上來事,下諭。本館上番,連日闕直,事體未安,修撰金尙喆,由限已過,卽爲牌招,以爲姑陞入直之地,何如?傳曰,允。
又以吏曹言啓曰,本曹佐郞鄭元淳呈狀內,親病危重,勢難離側察任云,今姑改差,何如?傳曰,允。
又以義禁府言啓曰,卽接月令醫員韓次愈手本,則保放罪人韓夢弼病勢今已向差云,還囚之意,敢啓。傳曰,知道。
又以禁衛營言啓曰,今四月朔本營無軍將官朔試射時,哨官崔濟寬,未滿四矢,依例汰去之意,敢啓。傳曰,知道。
上,在昌德宮。停常參·經筵。
夜自二更至四更,坤方巽方,有氣如火光。
鄭必寧啓曰,備邊司郞廳來言,今日賓廳坐起日次,而領議政金在魯,左議政宋寅明,時未出仕,右議政趙顯命,方在仍入中,不得來會云矣,敢啓。傳曰,知道。
又啓曰,大司憲金尙魯,執義尹鳳九,掌令全命肇·宋能相,持平李光溭·吳彦儒在外。今日以監察茶時之意,敢啓。傳曰,知道。
吳遂采,以都摠府言啓曰,今日入直內三廳武兼禁軍及軍兵等,當爲中日習射。而雨勢如此,不得爲之之意,敢啓。傳曰,知道。
鄭必寧啓曰,右副承旨吳遂采今日不爲仕進,牌招,何如?傳曰,允。
又啓曰,昨因禮曹判書趙尙絅陳達,諸道監營畫員帶去事,申飭。而自上,有其中一道初不擧行云,如或不爲狀聞,任自防塞,則其道道臣罷職,其他諸道道臣,從重推考之敎,擧條啓下矣。其中一道,卽江原監營,筵中旣已仰達,而自本院,詳考狀聞與否,則其時監司鄭亨復,狀啓防塞,自備局,覆奏蒙允,罷職一款,今無可論。而與諸道道臣,一體從重推考傳旨捧入乎?何以爲之?敢稟。傳曰,依爲之。
傳于鄭必寧曰,大臣·備局堂上,卽爲入來事,分付。
鄭必寧啓曰,卽者備邊司郞廳來言,右議政趙顯命,率備局諸宰,依下敎來待云矣,敢啓。傳曰,詣閤。
吳遂采啓曰,大司成申思建,辭疏承批之後,久不出肅,卽爲牌招察任,何如?傳曰,允。
同副承旨金光世書啓。臣敬奉敦諭,傳諭于議政府領議政金在魯處。則以爲臣昨暴情病,未赴召旨,方悚懍俟罪,意慮之外,承宣又儼辱,敦諭懇摯,仍有偕來之命,臣不勝震隕悶迫之至。臣受恩如天,休戚與同,當此廟務積滯聖心憂勞之日,豈敢有越視盤桓之意?而誠以創傷至重,世念已灰,疾病轉甚,陳力無望,反復思惟,不忍更入於已覆之轍必敗之地,甘爲忘廉恥決性命之人。雖以朝家道理言之,如臣之醜釁畢露,衰朽已極者,豈合復備任使,以妨賢路而害國事乎?斷斷血忱,猶願天地父母,特回昭察,遄賜收還,使公私兩全,上下俱得。臣連夜失睡,神氣昏瞀,不能悉陳下懷,當俟少間,更申哀籲,以請處分云矣。臣旣承偕來之命,姑爲仍留之意,敢啓。傳曰,知道。
鄭必寧啓曰,禁推玉堂,只推,更爲牌招事,允下,而闕門垂閉,待明朝出牌之意,敢啓。傳曰,知道。
趙明履啓曰,修撰金尙喆牌招事,允下,而今已夜深,待明朝出牌之意,敢啓。傳曰,知道。
領議政金在魯疏曰,伏以臣罪日深,聖眷愈隆,旣寬誅罰,荐加恩禮,史官相守之不足,至有承宣偕來之命,臣誠感激隕越,徊徨隘塞,實欲逃遁而無路也。念臣至駑無能,倖際聖朝,前後受恩,與天無極,報答之願,糜粉何辭?而得君行政,如彼專久,涓埃無補於國,謗釁徒積于身。畢竟遭千古所無之醜辱,上玷睿簡,下衊身名,中爲擧世之所駭嗤,每一念及,慙痛冞切。縱荷天地之慈,得逭刑章,又不能沒齒自靖於畎畝,而至於秉軸之重地,卽是傷弓之曲木,臣雖迷頑,寧忍更前一步?況今世道人心,百奇千怪,莫可救藥,雖使地望才藝加臣十倍者,當之,猶懼其難爲。顧臣之庸疎滓賤,非惟不足以鎭定,而反爲其所擊撞,非惟不足以調娛,而反爲其所譏侮,此臣已然之驗,無待更試而可判矣。不審聖明,何所思量?而旣遞旋授,眷眷不捨若是哉?臣之一身狼狽,姑不暇言,四方聽聞,當爲斯何,臣竊悶焉,臣竊惑焉。昔宋仁宗,相富弼曰,弼,深爲人所中傷,今來焉,能不顧慮,果以多顧慮少建明而罷。以弼之剛大正直,猶不免此,今臣之愚視往哲,無能爲役,而爲人中傷,則殆有甚焉。震薄之餘,世念都灰,衰病兼極,無復餘氣,雖欲强策自效於簿書期會之末,亦有所不可得者矣。與其知而復進,以自取必至之災,曷若量而不入,無重累則哲之明乎?片片赤心字字實狀,毫無假飾。伏乞聖明,愍臣苦情,察臣哀籲,亟收臣議政職名,仍勘臣孤恩慢命之罪,以肅頹綱,以安微分,千萬幸甚。抑臣於尹光莘事,有不勝駭懍者,事在目前,敢此附陳。光莘之喪性不喪性,朝家之用法不用法,姑置勿論,初若發遣宣傳,取頭以來則已矣。旣不能然,則必須期於拿致,使王命得行然後,徐議處之。而竊聞日昨筵中,只令金吾郞督拿,而無別般指揮云。渠旣自犯逆命而無所畏,則今雖閱月踰時,決無就拿之理,而一日二日國綱之墜壞,更無餘地。臣意則一依鞫囚,綁縛着枷,發軍護來,來則卽直囚南間然後,庶免意外非常之變怪,惟聖明,深思而亟處焉。臣無任云云。答曰,省疏具悉卿懇。往事旣伸廉隅,復何介意?今者重卜,非爲卿也,乃爲國也。其中其有固心,此則旣諭右相,眩憊若此,其倚者惟卿等,竟夕酬應,氣益憊薾,文不能盡意。卿須體君臣之大義,顧今日之國事,安心勿辭,其卽視事,用副此意。所陳者,已下敎矣。傳于吳遂采曰,此批答,使偕來承旨傳諭。
江華府留守李秉常疏曰,伏以臣,當去不去,春而又夏矣。每朔一疏無異應文之月課,越限苟蹲,有同報爪之舊倅,志願乖戾,蹤跡郞當,其欲連事控籲,則瀆擾威尊,罪也。其欲姑爲泯默,則違越禮經,亦罪也。無往非罪,罔知攸處。旣又反覆思之,殿下,卽臣之父母也,子之於父母,設有瀆擾之罪,慈愛所庇,猶有哀矜恕究之道,禮者天理也。人而不循乎禮,則便是理外之人,其罪將無自解於天下後世矣。然則得罪君父,寧如驕子之爲,而至於禮經截嚴之訓,則雖有君父之命,而其不可冒犯也,明矣。此臣所以復此煩瀆,不能知止者也。然臣前此,已不能陳力就列,雖當在朝之時,殆不異已休致之人。今玆休致之差遲數朔,設或有愧於朱夫子前一歲預具之義,而事理所在,自應早晩蒙許,苟無面前職事所縻,只當務積誠意,跧伏以俟而已。亦何必忙忙汲汲,若不可一刻堪耐者然哉?第臣所叨見職,實係緊重,社稷人民,卽一州郡也,軍校卒伍,卽大營門也,又有城池焉,有米穀焉。所管旣多,事務自繁,世雖稱翺翔養閑之地,而苟欲稍加整頓,亦非年富力强者所易能。如臣年齡旣至,無論職責漫緊,自在一倂應謝之中者,乃反冒據於强仕時所不堪之任,頹顔癃背,傴僂顚頓。埋頭於積簿堆牒之下,甘心於厚廩豐羞之間,因循拖延,尙不能決去,則不待見譏於知禮之人,而府吏村氓,亦必指笑而輕侮之矣。初失商量,妄率來赴,致此無限狼狽,見方愧悔不暇,自處如此,其何望見備於請朝禮使之數?而天降雨露,本不擇地,在聖上養廉恥愍耆老之義,豈可以臣所自取,而不施應行之典哉?且臣素患喎斜眩暈,俱忌海島風瘴,當冬杜門深處,姑幸僅僅支活。而及春夏,自不免起動觸冒,每値颶風衝突,薰霧迷塞,眩氣如期發作,輒昏瞀無省,半面一時浮高,漸次欹側,口眼俱妨開閉,寢食幾至專癈,留過前頭炎濕,實有死生之慮。殿下雖不卽許休致,俾守大防,而亦何忍許久羈縻,死於此中乎?臣之至誠祈乞,只在休致二字,還納一通告身,自無許多關着,區區陳病辭職,亦涉贅剩,前後三疏一不他及,而到今情窮勢蹙,不得不敢此附列。伏乞聖明,諒臣原情之終不可但已,快賜了勘,無復日後相持之弊,無已則姑先亟遞臣居留職名,使得還家調息,少延殘喘,亦可爲目前之幸也。臣無任云云。答曰,省疏具悉卿懇。前批已諭,卿其安心,勿辭察任。
副提學元景夏疏曰,伏以臣,自筵中惶恐徑退之後,恭俟譴何,今已三日矣。卽因該曹現告,罰止推察,伊日宗伯筵奏,雖未知如何,而臣於赴藩,畫員旣未帶去。且嘗以此引罪於前席,而仰承聖敎截嚴,至慮紀綱之頹弛,臣竊震悚靡容,干罪而倖逭,區區私心,所不敢自安,玆冒鈇鉞,露章自劾。伏乞聖明,特垂睿察,亟削臣職,仍勘臣罪,以嚴國體焉。臣於目下事,有憂慨于心者,敢此尾陳。夫尹光莘之負犯,實國家大變怪也。此而寬容,何有邦法?以其違拒拿命,拔劍嚇王人,相箚亦謂叛臣,而諉之以狂易失性,至有貸死之議,此則拿來究覈後事,不宜預論。于今處光莘之道,姑捨其狂易非狂易,雖載檻車,必致王府而後已,此其法理較然,臺閣默默喑口,臣誠寒心。昔張詠,鎭成都,見小兒怒批其父,詠,集衆而殺之曰,幼已如此,況其長成,豈不爲亂?詠之深慮遠識,朱子記之。光莘,生長詩禮之門,自幼服習,固異成都小兒,而平日行己,悖戾不祥,識者固已隱憂,幼不識倫綱者,與狂不識倫綱者,奚擇焉。苟使張詠,在于今日,朝廷豈默默而已乎?臣愚以爲光莘,載檻車而致王府,不容少緩。至於不言諸臺,只命遞差,處分太寬,臣又以爲宜竝削職,以礪慢習也。臣無任云云。答曰,省疏具悉。尹光莘事,已下敎,所陳者依施。卿其勿辭察職。
乾隆十年乙丑四月二十五日申時,上,御熙政堂。大臣·備局堂上引見入侍時,右議政趙顯命,行副司直鄭錫五,靈城君朴文秀,吏曹參判洪象漢,修撰尹得載,左承旨鄭必寧,假注書閔增,事變假注書李亨俊,記注官尹學輔,記事官金道元。諸臣,以次進伏訖。顯命曰,日氣陰濕,聖體若何?上曰,一樣矣。顯命曰,大王大妃殿氣候若何?上曰,安寧矣。顯命曰,俄者閤外,伏聞東宮,以輪感欠寧云。近來輪感太甚,雖閭閻間老少,無一人得免者矣。上曰,今則姑不大段,而蓋緣出入太過,愼攝或忽,致有此疾也。夫顯命曰,冒風致傷,固矣。仍曰,京畿監司狀啓持來,可也。象漢,取進於前。顯命伏讀有畢。奏達曰,臣病情轉苦,雖不能隨事登稟,而有民事切急者,敢仰達矣。此乃京畿監司李箕鎭狀啓。而以水原等邑還穀,皆以折半散給民間,而今番雨水大漲,田畓,盡爲潰破,若非修築,則無以播種耕作。卽今民間,當此春窮,有倒懸之急,而非有自官給糶之事,則易至陳癈,至請折半留庫中,特許加給矣。折半之法,雖嚴,而民事之切急,如此,不可不念。折半留庫中,更爲折半分給,何如?錫五曰,前頭麥事,有未可知,若折半,則留庫之數,似零星矣。文秀曰,畿邑還上甚少,若不折半,而以分數減之,則還分之數,或有民受斗升之慮。若然則與不給無異,自備局,考見畿內各邑還穀數,詳量其多少,而使之分給則好矣。顯命曰,然則參酌分給,何如?上曰,更爲商量,稟處,可也。出擧條顯命曰,靈城看審江都城堞而入來,下詢宜矣。上曰,然。文秀進伏曰,形便先達乎?上曰,可也。文秀曰,有毛冠自北京出來者,其象,南廣北狹,摩尼山爲尾,興王·吉更·鐵馬諸山各峙四面,而其長則七十里,廣則四十里云。臣雖未能知其里數之的然,而民間所傳之說,如此云矣。上曰,其山皆大乎?顯命曰,不甚大,亦不甚小也。上曰,江頭去史庫幾許里?文秀曰,從某至某,不過十餘里矣。上曰,若登摩尼山之上,則靑·徐,能見之乎?文秀曰,靑徐則雖未詳,自松都,至于瑞興,洞然入望矣。且江都周回凡二百二十里,而間多山嶂,或有七八里平地,或有十餘里平地,凡十四處矣。上曰,卿前見南漢,比諸南漢,何如?文秀曰,前者雖見辱於南漢,而若避一時之寇,則南漢勝於江都,若禦持久之盜,則江都勝於南漢。大抵南漢,地方偏狹,勢難容數十萬人,且積粟不多,旣入之後,柴糧俱乏,外援雖來,無以支吾。江都則地方廣大,雖百萬之人,可以容之,設有柴糧乏盡之患,南通三南,西通兩西,遭運之道,甚爲便宜,然若不充實其中,則亦不可入矣。上曰,卿旣見之,指畫方略,可也。文秀曰,臣雖有若干方略,何敢仰達乎?上曰,何故不達耶?文秀曰,天時不如地利,地利不如人和,昔者趙襄子之走晉陽也。沈竈産蛙,城不沈者三版,而民無叛意,請殿下,思其保民之道。上曰,募民入江都然後,可以充實乎?象漢曰,然矣。文秀進充實之謨,惟在國家處分之,何如?上曰,近來士大夫流入江都,築室居生者頗多云,然否?象漢曰,不然。江都,時有設科之擧,故士大夫爲見科擧,冒名入籍,而實不居生也。文秀曰,國家常時,多設不緊科擧,以啓倖門,故致有如此之弊。若式年則取三四人,庭試謁聖則取一二人,使士子,無僥倖之心,則後弊自絶矣。必寧曰,雖設科於江都,而冒名之類,擧皆防塞,使不得觀光,而全以其處人觀光,則流入居生者頗多矣。上曰,何以則能充實江都乎?文秀曰,江都漁舡往來者,京各司·及諸宮家,皆不收稅,則四方漁舡,必輻輳矣。雖不備置戰舡,足以需用於緩急。而且其處漁父,善爲撫綏,雖留守皆貿食,而不奪其利,則民皆願入其土矣。何患乎?不充實也。上曰,都城與江都,何如?文秀曰,臣偏見都城周回,則江都稍勝矣。上曰,然則專意於江都可乎?象漢曰,不然矣。昔在丙子之歲,北寇猝至,大駕欲幸江都,將出南門,而寇兵已迫,猝難避之,故蒼黃還入南門,出自水口門,仍幸南漢。由是觀之,豈可專力於江都乎?夫南北,皆我國之所以備豫不虞者,則寇之從南從北,未可逆料也。專力一隅城,未知爲得計。臣意則以爲守都城三字,實爲上策矣。顯命曰,大意則是矣。上曰,然則棄南漢與江都乎?顯命曰,不然矣。自先朝,江都及南漢,皆置守將,使之守護,則何可棄也?象漢曰,譬諸醫藥,雖不見效於此,必見效於彼,都城,旣專意守之,而江都·南漢,亦必修補,以爲保障之所則好矣。上曰,諭民以守都之意,而若當急難之時,棄都城而往江都,則是欺民。昔者昭烈,雖累敗於曹操,而終爲蜀王者,以能保民也。欺民之事,何可爲也?文秀曰,守此而又守彼,不幸都城見破,而將幸江都,則乃諭於民曰,都城之殘破如此,若不往江都,民皆盡劉云爾,則是無欺民之名也。上曰,北漢,何如?顯命曰,眞金城·湯池也。上曰,卿則以北漢爲好耶?顯命曰,能守北漢,則畢竟爲幸矣。上曰,昌陵邊,似虛矣。象漢曰,若守西門,則盜從何而入也?顯命曰,雖守北漢,江都·南漢·都城,皆不可棄也。萬乘之國,豈守一城而不爲保障之所乎?上曰,築都城也,內外皆以石築乎?象漢曰,外面以石築,內面以土塡塞,故甚不堅固也。上曰,若然則內面,依於土乎?文秀曰,然矣。象漢曰,小臣,於昨年洗馬臺,進中原城堞圖畫,中原之城,必廣大其基,其上可行五馬隊,故能堅固也。上曰,遼東城,是馬上城乎?顯命曰,新遼矣。聞傳者之說,汗,羅立十萬卒,一夜之間,破舊城築之,而如是堅固,中原人之才局,可見矣。文秀曰,中原之城,如彼堅固,故盜雖來而不能入也。今我都城,比彼,不啻萬萬相下,若當潦霖之時,自廣津,掘去五里許,激水而入之,則可灌於城中矣。上曰,江流今皆乾涸,無可慮矣。文秀曰,不然,寇之出來,豈不於潦水之際,而必待江流之乾涸乎?都城之內,男女口數,可爲數十萬,軍糧,量此數備置然後可守。而今國家所入之穀數無多。平時班料給貢物之際,舊出新入,積穀無多,若當守城之日,軍糧乏絶,則開門殺將,豈不易耶?如小臣輩,受國厚恩,雖致位卿相,無尺寸之效忠,臣死之後,脫有緩急,則草野如古將臣李舜臣者,必爲國效忠矣。上大笑曰,卿言似浮矣。文秀曰,小臣陳達,皆是眞實之言,而殿下以浮虛爲敎,小臣,心常冤之矣。上曰,君臣,如父子間,卿若平日鎭重,則予豈以浮浪,許卿耶?象漢曰,文秀所言,實有諷諫之意,亦多有近理可取者矣。上曰,然矣。上曰,靈城筵中奏語之際,有不察之失,從重推考,可也。出榻敎上曰,文殊山城,何如?若守護,則可爲江都之外援耶?文秀曰,然矣。若以通津爲獨鎭,使之守護文殊,脫有緩急,仍入城中,望見江都,則無所不見矣。上曰,陽川,若合於富平則何如?文秀曰,富平,地方廣大,陽川,雖不合設官府,不得居中,故下陲之民,固難往來,若旣合之後,則其往來之弊,尤當如何哉?臣意則以爲陽川,必欲革罷,合於金浦似便宜矣。上曰,若然則自江都往來站里似遠矣。文秀曰,若中火於金浦,則何遠之有?上曰,江都城堞頹圮處幾許耶?文秀曰,臣路聞城堞頹圮之說,心甚驚駭。及登文殊,周覽城基,五十里長城,沿海峨峨,實爲壯麗,及到城毁處,詳細見之,則或一間半或數間有頹圮處,而合而計之,不過四里許矣。槪築城於潦炎三伏之時,不善乾曝,致有此患矣。上曰,狀啓以爲千餘步云云,意謂盡圮而如是少耶?文秀曰,合爲一萬八十餘步,而所壞者,不過一千餘步,可爲三里餘四里許矣。臣與時留守,相對語曰,來觀五十餘里粉堞之壯麗,實非七十老人,所可辦得,頗有中原人氣像云矣。上曰,所圮處不過如斯乎?向日齋室築墻時,予見之曰,築墻之道,必緩緩爲之然後,可以堅固矣。數日內畢築,予心以爲非久必圮,數日後果爲圮壞,譬如此矣。顯命曰,此城坐地一邊則受風,一邊則引濕,不卽乾曝。而又當深冬,及其凍解之際,有此崩頹,無足怪矣。築城之道,惟在三物交合之善否,而不能一一親監,使將校輩,分作牌將,使之監董,而得人未易,故致有此患矣。上曰,然矣。一時急築,內皆灰濃而然矣。文秀曰,非灰濃而然也,不盡乾曝之致也。上曰,譬如塗壁,一邊皆盡乾曝然後,始可合壁,而此則不能如此矣。文秀曰,遠見雉堞之壯麗,如使臣當之,則雖費數年,難以完役。而始㷜則能辦於數月之間,此非臣力量所及,臣誠貴之矣。上曰,此是忙急築之之患也。文秀曰,然矣。雖卽今未壞之中,往往有罅隙處,此亦可慮也。上曰,所圮處方甓,皆可用乎?文秀曰,或有可用者,或有不可用者者矣。上曰,此何關係乎?所壞者,爲三分之一乎?文秀曰,五十餘里之城,只壞四里許,何至三分之一乎?顯命曰,始㷜,以七十老人,當此重役,而能成完役,今雖略有頹圮處,誠可貴矣。上曰,然矣。顯命曰,論其功力與忠勤,則誠爲美矣。而受國重任,不能成完全之功,此爲欠缺處,姑先削罷。已圮之城,不可置而不修,過潦序後,更差留守,使之修築,何如?上曰,此則然矣。而削罷似過矣。諸臣,各陳所見,可也。文秀曰,大臣之所達,似過矣。卽今頹圮處,不可不更築,而誰能盡誠乎?語未畢。上曰,常談,我啗醢而人飮水者也。顯命曰,使之更築,似好矣。上曰,卿所達,頗有古人規模也。文秀曰,凡築城,年久然後完固,新築者間間頹落,不是異事。雖以大丘城·東萊城言之,新築未久,故多頹而更築矣。由是觀之,五十里城,當大雨之時,四里之頹落,何至於削罷耶?此則決知其過矣。築城善否,姑舍之,七十老臣,有何所望乎?親自監董於海濕之地,其忠勤,極可尙矣。上曰,誠然矣。錫五曰,昨年築城之時,無人當之者。始㷜,自廟堂稟定後,其弟始絅,亦勸其必遞乃已。而始㷜,本以眞實之人,排斥衆議,擔當大任,不憚勞苦,身自操版,以至於訖役,若非此人,無可爲之者。臣意則以爲削罷亦似過矣。上曰,非此人,其誰當之?予亦知之矣。錫五曰,雖有所圮處,若使更當之,則殊非待耆舊之道矣。上曰,趙充國,年幾何爲屯田?顯命曰,八十爲之矣。始㷜罪雖過矣,以其忠澹之心,必不爲恨矣。象漢曰,臣於閤外,亦與大臣,有所酬酢,而老臣,身操版鍤,勞亦不少矣。大臣所達末稍之言,意有所在,而削罷則似過矣。得載曰,任國事不善爲,則何可無罪乎?大臣削罷之請,雖出於嚴國體之意,而旣欲使重臣,更爲責功,則當觀終始處之好矣。顯命曰,以帶罪行公例,責成好矣。上曰,初欲推考,而大臣所猶有古規模,姑先罷職,可也。文秀曰,雖欲改築,當在七月晦八月初,可以始役矣。顯命曰,北漢城堞,非李濡,不能築成,此則非始㷜,不能爲,卽今後輩中,無可及者矣。上曰,卿言是矣。上曰,尹光莘事,予之思量累日,而以帥臣,拒逆王命。若置而不問,則恐開後日藉口之路,若刑之則漢文帝所謂刑者不可復生之說,正合予意。而副學疏章,有以檻車載來之論,領相,亦以爲鞫囚罪人,綁縛着枷致來。而檻車,我國本無之物,豈爲一光莘備置乎?顯命曰,檻車綁縛之論,皆深慮之致也。上曰,予有疑訝之意,若狂易如此,則密符,何以恭納也?顯命曰,狂人氣有升降,狂氣若發,則雖王命,必不知矣。狂氣若降,則如常人無異,奪符之際,狂氣乍降,故恭納也。光莘之病,臣雖未能詳知,要之不狂則必不如是,而今至如斯之境,狂人何足責也?臣意則以爲徙置於絶島極邊則好矣。錫五曰,絶島則必不去矣。若能順受王命,俯首而去絶島,則何故不就拿命耶?上曰,然矣。前去都事,何故不來?聞本府有草記,待拿命而然乎?象漢曰,草記未啓下之前,若發行,無不來之理矣。上曰,有發軍護來之論,而此亦過矣。顯命曰,然矣。上曰,諸臣之意,必欲鞫問,而鞫問則似無名矣。顯命曰,以閫帥逆命爲辭,則無所不可矣。文秀曰,臣若達此言,則諸臣,必以臣,爲愛護光莘。而臣意則以爲,使其道道臣,詳察其眞詐,若詐狂則使之卽其地斬送,若眞狂則使之放送則好矣。若以檻車載來,中道作變突出,則國綱之墜地當如何哉?夫光莘之罪,不過梟首而止,而若傷王人一袖末,則雖十斬光莘,將何以贖乎?上曰,光莘之父,時在光莘任所耶?象漢曰,不知矣。得載曰,果在矣。上曰,若使厥父縛來,則前去都事之罪尤大,而以渠道理言之,則渠當結縛來納矣。文秀曰,東衡,雖欲縛來,必不可得也。方在光莘任所,而光莘若發狂,則不知厥父,大辱云矣。上大笑。顯命曰,人皆以光莘爲不可用,而臣則以爲可用之人矣。今乃如此,誠可惜也。上曰,光莘身手則可惜,而若謂之當一隅則可矣。至於干城之將,則似不可矣。顯命曰,然矣。軍中用虎豹,雖爲突擊,能當一隅矣。上,命必寧書傳旨。上曰,尹光莘違命事,予之初意,直爲一律,其無不可。而大臣·諸臣之意,請以一問,故彼一光莘,不足道,而國體紀綱,關係非細,其方深量,日有多矣。金吾郞之消息杳然,其涉寒心,當該都事拿處。光莘,令該府,更遣都事,依領相陳章,拿致嚴鞫以處。上曰,如張鵬翼·李森,皆以宿昔之將,今皆死亡,時無將才,故予甚悶切矣。及得光莘後,予甚期待,而今乃如此,甚可惜也。顯命曰,然矣。上曰,鄭纘述,何如?顯命曰,老矣。上曰,張泰紹,時帶何職?象漢曰,時爲兵使矣。上曰,能不弱乎?文秀曰,然矣。上曰,比諸厥父,何如?顯命曰,擬將勿輕,請沈思焉。上曰,具善行,能有力乎?文秀曰,未知也。顯命曰,有細儒氣像,甚堅固而能堪事也。象漢曰,金柱岳·尹泰淵兩人,時爲備局郞,而有筋氣能堪事,故廟堂,得此兩人,方期待矣。上曰,比諸張泰紹,何如?象漢曰,臣雖未知其優劣,而此人等,皆可用之人也。上曰,李膺漢,卿其薦之矣。果何如?顯命曰,爲人剛毅,凡於大小事,皆能堪任也。上曰,許汲,頃始見之,其爲人,極爲精詳矣。象漢曰,非徒精詳矣,亦有膽氣矣。上曰,然乎?象漢曰,然矣。且以今番仁政門重建時,安眠島材木監斫事觀之,能任大事,勤幹有骨矣。上曰,繗之子乎?象漢曰,紳之子而故北兵使繗之侄也。上曰,許繗,乃淸白人也。顯命曰,果淸白而到處善治矣。錫五進伏曰,昨日,以嚴宅周前後原情及捧招,上達,而尙今不爲啓下,小臣惶恐待罪矣。上,仍下原情,使必寧讀之。讀畢。錫五奏達曰,臣與知義禁柳儼,同爲捧招使,渠聞傳旨內辭語後,爲嚴不爲李之狀,分明發說云,則渠之所答,甚模糊,不可取信。且使刑曹罪人李朱永,面質三次後,有難擅刑,敢此仰達矣。上曰,萬江,卽嚴哥耶?錫五曰,萬江,卽李哥,而朱永,則以爲嚴宅周之兒名云云,宅周則以爲,非渠之兒名,而朱永,誣陷云矣。上曰,若然則榜目,以其父名,何以懸錄?錫五曰,罪人謂渠之罪名先正云云,不爲仰達矣。上曰,卿其見榜目乎?錫五曰,未見也。上曰,延日倅,何時爲乎?錫五曰,壬子·癸丑年間爲之,而其居官至淸也。上曰,宅周爲兄乎?錫五曰,然矣。上曰,朱永,與兄相激,有此變怪也。錫五曰,臣未能詳知其事實也。上曰,今此事關係倫紀矣。必寧曰,萬古所無之變也。上曰,若以李爲嚴,則何姓不可?而必爲嚴乎?文秀曰,小臣欲有所達,而惶恐不敢仰達矣。顯命曰,如此之說,筵中,何可達也?文秀曰,雖達此言,何傷之有?古亦有之,必是小吏牛金之類也。顯命曰,疑宅周有兩母,而其母通于嚴哥,生宅周也。上曰,若然則爲李乎?爲嚴乎?文秀曰,若果非李,則仍以冒嚴,似好矣。必寧曰,宅周登科時,及爲延日倅時,其父母墳山,皆昏夜省掃。且其四祖,渠皆考出字彙奇怪之字,改易其本名云矣。上曰,四祖渠皆改易,則似有律矣。文秀曰,律則自在法典矣。象漢曰,臣習知其爲人,若鞫問則必不服矣。考諸帳籍,得其情,似好矣。上曰,此事甚爲陰沈,詳考帳籍,更爲稟處。得載曰,玉堂僚屬在京者,俱爲違牌,亦或有在鄕者,僚員不備,故上番,時或闕直,事甚未安矣。上曰,違牌玉堂,竝只推,更爲牌招,在外玉堂,各別催促上來。榻前下敎諸臣,遂以次退出。
上在昌德宮。停常參·經筵。
下直,江陵府使趙迪命,惠山僉使尹濟殷。
大王大妃殿·中宮殿·賢嬪宮,藥房口傳問安。答曰,知道。
藥房提調臣趙尙絅,副提調臣李益炡啓曰,伏未審日來聖體,若何?眩氣氣憊之候,其有差勝之勢乎?湯劑已盡於昨日,臣等,今日率諸御醫入診,詳察聖候,議定繼進當否爲宜。大王大妃殿氣候,亦何如?臣等不任區區伏慮,敢來問安,竝此仰稟。答曰,知道。慈殿氣候,已下敎,而予則一樣。湯劑停止,待下敎入侍,宜矣。
吳遂采啓曰,大司憲金尙魯,執義尹鳳九,掌令全命肇·宋能相,持平李光溭·吳彦儒在外。今日以監察茶時之意,敢啓。傳曰,知道。
備忘記,傳于吳遂采曰,今下弓矢,惠山僉使尹濟殷處給送。
編修官吳命季書啓,臣敬奉聖諭,馳往傳諭于長湍升北村議政府左議政宋寅明所住處,則以爲,自被收召之恩,念國體而顧私義,雖其官職去就,姑非可論,而亦有不敢偃處鄕外者,必欲進身近郊,少伸犬馬之戀,兼請鈇鉞之誅。適會賤疾,添㞃於冒雨撼頓之餘,昏倒旅次,蠢動無路,方待氣息之少甦矣。此際史官,來宣聖旨,十行溫諭,責勉備至,臣又不勝惶恐感泣,而罪上添罪,益復萬死,要於今明日間,擔載前進,謹當更入文字,以竢處分云矣,敢啓。傳曰,知道。
鄭必寧,以戶曹言啓曰,依傳敎,右議政趙顯命去三月今四月兩朔祿俸,令倉官,更爲輸送于本家,則以爲,卽今病情,漸益深痼,旣不能供仕,則常祿,不敢冒受云。祿俸又不領受,來五月朔祿牌,又不出給,何以爲之?敢稟。傳曰,令倉官,更爲輸送。
吳遂采,以義禁府言啓曰,今四月二十五日,大臣·備局堂上引見入侍時,傳曰,尹光莘違命事,予之初意,直爲一律,其無不可,而大臣諸臣之意,請以一問,故彼一光莘,不足道也,而國體紀綱,關係非細,其方深量,日有多矣。金吾郞之消息杳然,其涉寒心,當該都事拿處。光莘,令該府,更遣都事,依領相陳章,拿致嚴鞫以處事,命下矣。發遣府都事,依傳敎拿來之意,敢啓。傳曰,知道。
又以義禁府言啓曰,公洪前水使尹光莘拿來,都事朴鳴陽拿處事,傳旨啓下矣。依例發遣府羅將,拿來,何如?傳曰,允。
又以御營廳言啓曰,本廳來七月八月當海西八番·九番別馬隊,逐朔立番次趁期調送事,本道監兵使處,依前知會之意,敢啓。傳曰,知道。
又以御營廳言啓曰,今此下番馬步軍兵試才賞格,從分數多寡,以本廳所儲米綿,面給後,別單書入之意,敢啓。傳曰,知道。
又以御營廳言啓曰,本廳來五月六月兩朔應立中部右司屬公洪右道五哨軍兵六百七十名,已爲逢點整齊矣。五月初一日,與中司軍兵替代後,舊軍放送之意,敢啓。傳曰,知道。
又以御營廳言啓曰,本廳屬海西六番別馬隊五十名,標下軍一名,已爲逢點整齊矣。來五月初一日,與東營入直五番別馬隊,替代後,舊軍放送之意,敢啓。傳曰,知道。
又以御營廳言啓曰,本廳來七月·八月兩朔應立中部後司屬公洪右道五哨軍兵,六月二十五日,京中逢點。七月初一日,與右司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以禁衛營言啓曰,來五月當一番前部左司屬黃海道五哨軍兵逢點實數六百五十一名,十一番別驍衛四十九名,步軍標下一名,已爲點閱整齊。來五月初一日,與內外各處入直馬步軍兵等,依例替代後,舊軍放送之意,敢啓。傳曰,知道。
以全羅監司狀啓,五月令薦新進上大小麥,及進上竹筍,限內不得封進,惶恐待罪事,傳于吳遂采曰,勿待罪事,回諭。
以咸鏡監司狀啓,永興等官居宋斗延母朴氏等,爲虎嚂死事,傳于吳遂采曰,嚂死人等,令本道恤典擧行。
左議政宋寅明疏曰,伏以,臣十年作相,無一善狀,半日差祭,自速嚴誅,恩深報蔑,罪重罰輕,歸伏松楸,自訟愆尤。不意特敍遽下,復授相職,史官續臨,諭臣上來,霜雪雨露,罔非恩造,臣誠驚惶震悸,繼以感淚。仍念臣之愚昧,殆不知馬之幾足,大享事體,何等嚴重,而不能致愼於犧牲看品之節,則事關宗廟,罪在罔赦,而當初處分,已出末勘,未過旬日,恩命荐疊,名雖重卜,便同仍任。臣罪旣重,聖眷冞隆,在臣分義,非不知感激圖報,趨承爲恭,而惟是朝家用罰,所以懲罪,朝罰暮恩,罪何由懲,論以刑政,終涉顚倒,恐非所以礪一世而垂後法。況此匪據之職,卽臣蔑效之地,滓穢之蹤,尤豈容復有玷累?此臣所以寧被違命之誅,而不敢爲進身之計。非惟自恤廉愧,誠亦重惜國體,斷斷此心,可質天日。且臣受氣本甚虛薄,自經昨年死病,終未完健,中間積瘁,澟澟有復發之漸。向於下鄕之時,中路滯雨,添得寒感,舊症新恙,一時交劇,窀穸之役,曾所經營,而未免停輟,則其爲危重,此亦可見。只以觚稜之戀,不敢久處鄕外,別諭敦迫,亦難淹滯。昨始擔載病骸,來伏近郊,而來時觸風,諸症越添,昏頓澌綴,殆無人事,而疏籲之一向稽遲,亦涉惶悶,敢此力疾治疏,冒死仰瀆。伏乞聖慈,俯垂體諒,亟許遞臣相職,仍命勘臣重律,以嚴公體,以安私分,不勝萬幸。臣無任云云。答曰,省疏具悉卿懇。頃者之擧,意蓋深矣。其時有下敎者,意謂於予於卿,皆公也。復卜相之日,宜卽應命矣。此豈恒日期於卿者哉?近日酬應,氣方憊矣。文豈諭意?卿須體小子公處之心,顧今日之國事,安心勿辭,其卽應命,用副此意。
以左議政宋寅明疏批,傳于趙明履曰,遣史官傳諭,使之偕來。
工曹參判沈聖希疏曰,伏以,臣日昨筵中,以臣按北時端川罪囚金有白勘贖事,有重推之命,筵席語祕,雖未得其詳,惶懍之極,不知置身之所也。蓋有白之傷倫滅恩,罪犯難赦,臣非不知,而考諸律文,父之故殺子,爲杖六十·徒一年,旣無加等之律,凡罪年七十者,杖流以下,皆竝許贖,且是國典,而有白之年,七十有八矣。區區愚賤之見,以爲莫重典憲,非道臣所可低仰,依例許贖者也。又以情理切害論之,亦有說焉。有白則老昏無知識,特僅存人形之一鬼物,而當初做出二福失行之說,恐動其父者,元文也。亡兄奉祀,吾當爲之云,而神主器皿之奪去者,元文也。未有父命而手自結縛於衆會中,爲其父行酷刑之地者,元文也。以此觀之,主張戕殺者,乃元文也。錐刺一款,特假其父手而已。然則其情理切害,實在元文。故臣於前後同推書目之題,以元文爲此獄正犯,使之窮覈嚴刑,必欲取服償命,而至於有白,不但法文,如上所陳,惟元文言是從,老耗之甚,不足以人類責之。臣於其時,參商於情法之間,有所勘處矣。今審理使之請以遠配者,亦出於深惡痛懲之意,則臣不當自是己見,而第特敎重推之下,已不勝震悚靡容,且於盡師軍官事,違越朝令之罪則有之,而該曹現告,罰止推察,可謂兩罪俱發,而官職自如,私心惶愧,尤當何如?況臣本病眩症,近益添苦,有時昏塞,殆不省識,以情以病,實無仍冒之勢。玆敢露章自劾,兼暴危悃。伏乞聖明,亟削臣職,仍治臣前後所犯,以嚴國體,以安私分幸甚。臣無任云云。答曰,省疏具悉。此何撕捱?卿其勿辭察職。
平安道監司李宗城疏曰,伏以臣,猥膺藩寄,辭不獲命,不日將辭陛矣。卽伏聞日昨諸道道臣重推之中,臣名亦在現告,處分寬貸薄勘已行,怵分畏義,雖不敢更費控免,而區區震悚之忱,若無所容。念臣父母墳山,在於豐德地,距直西大路,不過一息,松梓入望,情理益切。若蒙天地父母之恩,得遂其便道歷省之願,則庶可以少伸首丘之私,玆敢仍例仰籲。伏乞聖慈,俯賜照察而矜許焉。臣無任云云。答曰,省疏具悉。卿其依所陳,歷省焉。
上在昌德宮。停常參·經筵。
自昧爽至辰時,有霧氣。
吳遂采啓曰,大司憲金尙魯,執義尹鳳九,掌令全命肇·宋能相,持平李光溭·吳彦儒,在外。今日以監察茶時之意,敢啓。傳曰,知道。
鄭必寧啓曰,本院役事已畢,明日移入之意,敢啓。傳曰,知道。
以校理李台重牌不進禁推傳旨,傳于趙明履曰,推考傳旨捧入。
吳遂采,以義禁府言啓曰,慶尙道審理使狀啓,據刑曹粘目內,統虞候尹敬一,移本府處置事,允下矣。尹敬一,時在任所云,依例發遣府書吏,交代後拿來,何如?傳曰,允。
上,在昌德宮。停常參·經筵。
自昧爽至辰時,有霧氣。午時,日暈。
下直,結城縣監吳命修。
吳遂采啓曰,大司憲金尙魯,執義尹鳳九,掌令全命肇·宋能相,持平李光溭·吳彦儒,在外。今日以監察茶時之意,敢啓。傳曰,知道。
吳遂采,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,都摠管李春躋,以刑曹判書本曹坐起,今日晝仕出去。而逐日赴坐,煩稟未安,依近例,除草記往來之意,敢啓。傳曰,知道。
李益炡啓曰,本院,今日旣移入,兵曹以下諸司,使之次次還入之意,敢啓。傳曰,允。
趙明履,以侍講院言啓曰,本院新除授司書尹學東,自鄕纔已入來云,卽爲牌招察任,何如?傳曰,允。
吳遂采,以義禁府言啓曰,卽接月令醫員吳績興手本,則保放罪人尹鵬擧病勢,今已向差云,還囚之意,敢啓。傳曰,知道。
又以摠戎廳言啓曰,本廳受料將官等,今四月朔試射時,哨官禹傳文,未滿四矢,依例汰去之意,敢啓。傳曰,知道。
以全羅監司狀啓,三月令藥材進上物種中,馬藺花等,限內不得封進,惶恐待罪事,傳于趙明履曰,勿待罪事,回諭。
上,在昌德宮。停常參·經筵。
下直,珍島郡守孫鎭民。
午時,雨雹,狀如豆。
吳遂采啓曰,備邊司郞廳來言,今日賓廳坐起日次,而領議政金在魯,左議政宋寅明,時未出仕,右議政趙顯命,方在引入中,不得來會云矣,敢啓。傳曰,知道。
又啓曰,大司憲金尙魯,執義尹鳳九,掌令全命肇·宋能相,持平李光溭·吳彦儒,在外。今日以監察茶時之意,敢啓。傳曰,知道。
又啓曰,賓廳坐起旣已頉稟,所當持公事入侍,而本院,無留公事,不得入侍之意,敢啓。傳曰,知道。
鄭必寧啓曰,左副承旨趙明履,今日不爲仕進,牌招,何如?傳曰,允。
判義禁鄭錫五有稟定事,來詣請對矣。傳于吳遂采曰,今若引見,則必致夜深。明日晩後入侍。
鄭必寧,以戶曹言啓曰,依傳敎,右議政趙顯命,自三月至五月,合三朔祿俸,令倉官,更爲輸送于本家。則以爲卽今病情,漸益深痼,旣不能供仕,則常祿不敢冒受云。祿俸又不領受,何以爲之?敢稟。傳曰,令倉官,更爲輸送。
上在昌德宮。停常參·經筵。
下直,海南縣監李益蔓,靈巖郡守李守彬。
吳遂采啓曰,大司憲金尙魯,執義尹鳳九,掌令全命肇·宋能相,持平李光溭·吳彦儒在外。今日以監察茶時之意,敢啓。傳曰,知道。
李益炡啓曰,左副承旨趙明履,今日病不仕進,牌招,何如?傳曰,允。
備忘記,傳于李益炡曰,史官一員待命,騎馬三匹,卜馬二匹立之。
吳遂采啓曰,判義禁鄭錫五,依下敎來待矣。傳曰,日候陰冷,眩氣似有加,待下敎入來。
以領議政金在魯上疏,傳于李益炡曰,承旨敦諭。
以領議政金在魯敦諭,傳于李益炡曰,使偕來承旨傳諭。
吳遂采啓曰,端午帖製述官,旣已抄啓,弘文提學徐宗伋,明日待開門牌招,出韻科次,何如?傳曰,允。
又以禮曹言啓曰,光陵兩陵上石物塗灰吉日,今五月初五日卯時,康陵兩陵上石物塗灰吉日,同月初六日卯時定行事,啓下矣。本曹堂上·郞廳各一員,當爲分進。而此時畿邑廚傳之弊,不可不念。自前如此之時,亦有兼進之例。今亦依前例,堂上·郞廳各一員,先詣光陵,石物塗灰後,仍詣康陵,監董畢役,何如?傳曰,允。
又以兵曹言啓曰,卽接東所衛將牒報,則所屬宣仁門南邊壁半間許頹落云。令紫門監爲先把子圍排,急速修築,而弘化門入直砲手十名,依例除出,限修築間守直之意,敢啓。傳曰,知道。
領議政金在魯疏曰,伏以臣再暴血籲,未蒙矜允。批旨隆重,愈益懇摯。伏讀惶隕,汗淚交瀉。自愧忱誠之淺薄,只增衷情之抑塞。竊惟大臣之出處進退,人所視準,臣之所被醜衊,前古無比。毋論人言之虛實,臣心之芥蔕與否,身名之僇辱則極矣。向者感激曲遂之恩造,出謝原任之例銜。而猶且顧影踧踖,有靦周行,況再復進於元輔之重,自取一世之嗤點乎?前旣以臣之故,羞朝廷駭聽聞,已無餘地。今又不戒而入,旋卽狼狽而去,則朝廷之羞,聽聞之駭,尤當何如?臣之決於必辭者,不但自恤於身已,實欲望國體之無重損褻也。噫,君臣分義,無所逃於天地。而若其廉隅忒重,則分義有時反輕,不得已也。雖然,苟可以少利於公,則不計其大害於私,容或行之。而今臣一冒出,則害於私者有萬端。而利於公者無一毫,不惟臣之所不忍爲。聖朝置相,豈求於此哉?且臣自前冬以來,衰病頓加,長不離床席。而加之以匪意逆理之慘,筋力精神,耗敗已極,居常厭厭,杜門頹倒,殆無生人樣子。近又重患輪感,膈痰壅盛,咳喘苦劇,口味全失,失睡益甚。方有朝夕溘然之憂,豈有一分供仕之可論?而數行文字,亦末由締成。泯伏多日,今始更申呼號於天地父母之前。伏乞深念國事,且愍臣情,勿復留難,亟賜鐫改。仍治臣忘恩累瀆之罪,千萬幸甚。臣無任云云。
上在昌德宮。停常參·經筵。
酉時,日有左珥。
下直,任實縣監徐有常。
鄭俊一啓曰,大司憲金尙魯,執義尹鳳九,掌令全命肇·宋能相,持平李光溭·吳彦儒在外。今日以監察茶時之意,敢啓。傳曰,知道。
藥房提調趙尙絅,副提調李益炡啓曰,近來日氣不均,伏未審聖體若何?湯劑停進已至多日,且伏聞昨日下政院之批,有眩氣似加之敎。臣等今日率諸御醫,不可不趁早入診,詳察聖候,議定當進之劑矣。大王大妃殿氣候若何?臣等不勝區區伏慮,敢此問安,竝爲仰稟。傳曰,知道。慈殿氣候已下敎,而予則氣憊一樣。眩氣少歇而往來,湯劑更觀,欲爲進御,待下敎入侍宜矣。
大王大妃殿·中宮殿·賢嬪宮,藥房口傳問安。答曰,知道。
鄭俊一,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
傳于鄭俊一曰,禮房承旨入侍于宣政殿。
傳于鄭必寧曰,思之禮房初度受由,初則以禮房知之,故使之入侍矣。此是戶房事,戶房承旨入侍。
傳于鄭俊一曰,備局日次爲之,而該府堂上,同爲入侍。
又傳曰,備局次對,道臣同爲入侍。
鄭必寧啓曰,卽者備邊司郞廳來言,領議政金在魯,率備局諸宰,依下敎來待矣,敢啓。傳曰,大臣·備局堂上引見。
傳于李益炡曰,海西審理使同爲入侍。
鄭俊一啓曰,今日次對時,兩司當爲進參,而憲府多官俱在外,諫院除在外外,未肅拜人員,竝卽牌招,以爲推移入侍之地,何如?傳曰,允。
金光世啓曰,卽者備邊司郞廳來言,右議政趙顯命有身病,又因玉堂上疏,情勢難安,次對有命,不得入來云矣,敢啓。傳曰,知道。
備忘記,傳于鄭俊一曰,頃者筵席,旣面達初意,廉隅旣伸,重卜之日,其志果辭,已成三讓之禮,尙無幡然之期。卿若以欲解相職,頃以此陳達,此豈恒日期待於卿者?其若重卜之後,此心猶前,此豈孔聖往事勿說之意,亦豈伸廉隅之義乎?眩氣一樣,麥秋之氣過冷,氣益眩矣。莫能綴文,令承宣替諭,今日亦不謝命,三猶過矣。何欲復乎?眩氣一樣,日氣少勝。忠閫之事,其關豈細,有欲爲下問而處之者。特命日次,强力敦勉。噫,豈特此也?重卜之日,已諭右相者。卿等豈不動心乎?其體此意,卽日幡然,共參次對之意,傳諭于首揆,期於偕來。仍傳曰,知申傳諭于首揆,期於偕來。
備忘記,傳于鄭俊一曰,其時旣有下敎者,卿批亦諭。向日之事,豈曰謂卿而欠敬,所重在焉?大抵紀綱解弛,凡事漸弛,其物亦隨此而卑矣。行於今世,莫知古犧,豈卿一人?近者皆然。卿之獻官,適當親省之時,往者衆飭都拖於卿。予之初意,卿雖大官,其本書生,此等眼卑,豈可異也?卿以向者李思順事,有陳達者。于今綱弛之日,身爲親省時獻官,自當其飭君飭公也。我犯亦公也。自此可有庶幾之心,必當自喜,豈過撕捱云?聞右揆陳達,觀卿擧措,是豈初料?自歎恒日知卿昏矣。噫,重卜之意,旣諭首揆。顧今國事,助我其眩。卿等豈忍若此,豈忍若此?亦豈恒日期於卿等者哉?亦豈恒日期於卿等者哉?特命次對,强氣敦勉。卿體此意,卽日偕入,因參次對。頃者下敎,卿或莫詳,申悉此諭,宜體宜體之意,傳諭于左相,仍爲偕來。仍傳曰,遣承旨傳諭,仍爲偕來。
傳于鄭必寧曰,知申傳諭于首揆,期於偕來事,命下矣。都承旨李益炡,藥房承批後,以親病纔已出去,所當請牌,而拘於廳規,仍以爲之,敢稟。傳曰,卽爲牌招。
傳于鄭俊一曰,領·左相處,傳諭催促。
鄭俊一啓曰,端午帖製述官,今方抄啓,而其中時無職名人員,令該曹口傳付軍職,何如?傳曰,允。
鄭必寧啓曰,今日政,承旨有闕之代,以在京無故人差出,待下批仍卽牌招,何如?傳曰,允。
鄭俊一以弘文館意啓曰,今日政新除授,待下批牌招察任,何如?傳曰,允。
吏批啓曰,新除授慶尙都事權賮呈狀內,積傷水土,症就危篤,斷無强力赴任之勢,斯速入啓處置云。實病果如是危重,則不可强令赴任,改差,何如?傳曰,允。
有政。判書李周鎭受由在外,參判洪象漢進,參議未差,都承旨李益炡進。吏批啓曰,判書李周鎭受由在外,參議未差,小臣獨政未安,何以爲之?敢稟。傳曰,仍爲之。又啓曰,昌城府使,今當差出,而未準朔禁軍將,竝擬,何如?傳曰,允。以李光瀷爲正言,南有容爲文學,閔應洙爲平市提調,趙雲逵爲吏曹正郞,金尙耉爲吏曹佐郞,李昌儒爲兵曹正郞,朴斗益爲儀賓都事,李東賓爲引儀,具侃爲昌城府使,卞至遠爲順川郡守,丁錫敷·金宗赫爲監察,金尙重爲兼弼善,尹得載爲校理,趙載敏爲副校理,趙載浩爲左副承旨,鄭俊一爲右副承旨。兵批,兵曹判書金若魯進,參判李重庚入直進,參議金應福病,參知洪鳳祚病,左承旨鄭必寧進。兵批啓曰,同知中樞府事李徵台·權·朴泰斗·申致遠·金應豪·趙榮祿·許,僉知中樞府事閔廷模·申混·申兼濟,病難供職,俱爲呈狀乞遞,不可虛帶。竝今姑改差,何如?傳曰,允。以李郯爲訓鍊僉正,趙命周爲判官,邊鎭一·黃暹爲武兼,朴宗城爲淸州營將,金光白·任時倜爲五衛將,李顯允爲曹司衛將,金德遠爲永達萬戶,韓夢弼·沈星鎭爲單付副護軍,趙明履爲單付副司直,閔諗爲單付副司果。
口傳政事,李重庚爲知義禁。
以趙台命爲假注書。
藥房問安口傳下敎曰,慈殿水剌進御,近間差勝,批答雖不下敎,知悉宜矣。
鄭俊一,以樂器造成廳言啓曰,樂器使役,漸致遷就。堂上逐日齊進督役,然後可期了當。而堂上趙觀彬,連違召牌,尙不應命,事甚可慮。令政院更爲牌招,以爲察任之地,何如?傳曰,允。又啓曰,樂器都監堂上趙觀彬,牌招事,允下。而闕門已閉,待明朝出牌之意,敢啓。傳曰,知道。又啓曰,新除授玉堂,待下批牌招事,允下。而闕門已閉,待明朝出牌之意,敢啓。傳曰,知道。
鄭俊一,以吏曹言啓曰,近來祭官之厭避,成一痼弊,其在事體,極爲寒心。今此寧陵端午祭及告由祭兼獻官,以行副司直趙尙命·吳命新,實預差啓下矣。吳命新在外,趙尙命猝有身病云。故不得已行副司直李重述,更爲塡差,則又稱身病,終不進參。受香在卽,事甚狼狽,計無所出。更以行副司直金遇喆,改付標以入。臣象漢亦惶恐待罪,而事體之苟艱,分義之無嚴,莫此爲甚。此而置之,將無以懲其厭避慢蹇之習。稱病不進之人,令政院,一依年前特敎定式,各別嚴處,何如?傳曰,勿待罪。事極寒心。竝拿處。
傳于鄭俊一曰,禁府堂上竝來待,開門後入侍。
金光世書啓。臣敬奉敦諭,傳諭于議政府領議政金在魯處。則以爲,臣三章瀝懇,顒俟兪音。卽又承宣臨宣敦諭,深念國事之泮渙,責以休戚之大義,勉臣以卽日承命。臣於此,不覺惶汗之浹背,而衷情轉益抑塞,直欲鑽地而不可得也。臣之苦情悲悰,前後疏啓,罄竭無餘。苟有一分可以冒出者,則當此廊廟殆空,聖心憂勞之日,又伏承眩氣有加之敎,豈敢爲偃蹇退伏之計?而念及前事,骨驚心悸,實不忍更進一步。天地父母,寧不矜諒乎?孤負恩諭,至此之極,惶悚戰越,不知所云。惟願亟被違慢之誅云矣。臣旣承偕來之命,姑爲仍留之意,敢啓。傳曰,知道。
都承旨李益炡書啓。臣敬奉聖旨,卽爲馳往傳諭于議政府領議政金在魯處。則以爲,方在委頓中,而到此地頭,他不敢顧,謹當擔舁寸進以承命云矣。大臣今方造朝,臣先爲入來之意,敢啓。傳曰,知道。
同副承旨金光世上疏。伏以臣之望八偏母,宿病沈綿,居常澟澟。顧臣情理,實無一分離捨之勢。而仰感洪造,俯怵臣分,黽勉供職,今已兩箇月矣。日昨得聞家信,則諸般症樣,挾感復劇,食飮專廢,藥餌無效,實有難支之慮。而臣旣奉命,不敢徑爲疏籲之計矣。卽又急報踵至,俯臣來視。臣精神飛越,方寸煎灼,急於歸護,徑出禁門。仍陳短章,仰瀆情私。伏乞聖慈,俯加矜憐,特命鐫削臣職名。仍治臣罪,以肅朝綱,以便救護,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
副校理申暐上疏。伏以臣獲蒙恩暇,往省先壟,怵惕伸懷,感激銘肺。且伏奉本月二十一日承政院成貼諭旨,以臣爲侍講院兼文學,仍促臣乘馹上來。寵榮所及,桑梓動色,聞命驚惶,趁限就道,今始歸伏私次。而行路勞頓之餘,宿患痰眩之症,一倍添㞃。肢節麻疼,精神昏瞀,僵臥涔涔,蠢動無路,禮違反面,罪合重誅。玆將疾痛之呼,冒瀆宸嚴之聽。伏乞聖慈,特垂矜察,亟許鐫遞臣本兼兩任,俾便調息。仍治臣瀆擾之罪,以勵群工,千萬幸甚。抑臣於目下事,竊不勝慨惋,略此附陳,惟聖明裁處焉。尹光莘之拒逆王命,終不就拿,實是有國以來,所未聞之一大變怪也。今所以處光莘者,宜不出於發送一宣傳〈官〉,卽其境梟首,使中外,知朝廷有一分紀綱。而迺者禁都之更遣,其在國體,已極苟簡,況光莘之逆命,更何待於究問之節乎?今日廷臣之議,或以爲,朝家之用法與不用法,惟係於光莘之狂易與不狂易。而臣之愚言,斷知其不然。狂易貸死,容可議於尋常擬勘之地。而以帥臣拒國命,乃至於此,諉以狂易,貸其一律,則脫有掌閫跋扈之臣,詐托狂易,意不在於方命而止者,亦將以狂,而不加之誅乎?臣以爲,光莘雖曰病狂,決不可擬議於貸死,以啓日後非常之慮也。昔馬謖一失師律,諸葛亮流涕而斬之者,人非不可惜,而法不可或屈故也。今光莘,下馬謖萬萬。而逆命之罪,有浮於敗軍之律。則失一猛將之歎,狂則直放之說,或箚或奏。若有愛護之意者,何不深量於國綱之墜地,後弊之無窮乎?擧國駭憤,三尺至嚴。而周遮掩覆之論,前後迭發,臣竊慨然。且於禁府草記,尤有所駭惑者。金吾郞,旣以光莘逆命之狀,有所馳聞。則其在該府之道,宜卽直據事實,仰請處分。而視若細故,全沒罪狀,不有僚堂之往復,泛然啓稟。王府法綱之攸在,而猶尙如此,他復何說。臣謂當該禁堂,宜加譴責也。合符事體,至爲嚴重,對立按劍而授受者,自是法例。而今番宣傳官之奪光莘之符也。光莘牢臥不出,替人傳符,則不能據例嚴責,自外更符而來者,誠極寒心。拿問嚴處,斷不可已也。新水使李彦祥,仗鉞交龜。而無奈光莘之據籌軒不動,不敢馳入本營,致使莫重諭書,苟奉於外廨,大失帥臣之體統,貽駭莫甚,亦宜有譴罷之罰也。臣無任屛營祈懇之至,謹昧死以聞。答曰,省疏具悉。尹光莘事,今方嚴問,自有當律。宣傳官其涉駭也。令該府處之。李彦祥所陳雖得體,其請過矣。從重推考,可也。大臣陳達,爲國惜才,況其請嚴矣。何可慨矣。此則其涉過中矣。勿辭察職。
敎平安道觀察〈使〉兼兵馬水軍節度使都巡察使管餉使平壤府尹李宗城書,王若曰,人臣報主之節,不擇燥濕而效其忠,國家任賢之規,惟視緩急而授以事。雖司寇方責成效,顧連帥必待全才。矧玆西藩,近成弊局。地稱川蜀之富,而視府庫則金帛錢穀,徒有虛名,境接遼瀋之衝,而語關防則城池器械,皆非實用。而冠蓋交道,責應煩而掊克之政行,亦水旱頻年,流逋多而剽劫之患作。況軍制久患於紊廢,而廟議方急於整釐。當是時孰分予憂,視他日倍難其選。惟卿,在家有佳子弟行,立朝爲眞宰相材。心事坦乎若大途,一毫無所迂曲,識慮洞然如明鏡,百爲靡不該通。恩遇自南床,至于上卿,足想風雲之契盛,寵奬比一鑑,曁夫飛鳳,寔察藥石之誠勤。殆所謂社稷臣近之,詎但以經術士稱也。追名祖事君之大節,可謂文忠·有孫,緬老臣衛國之純誠,尙喜典刑如昨。時艱溢目,豈宿望遽離朝廷,邊事關心,惟通才可任方岳。玆授卿以平安道觀察使兼兵馬水軍節度使都巡察使管餉使平壤府尹。卿其祇服明訓,勉殫遠猷。昔持斧而巡撫一方,威名已著,今秉鉞而節度諸鎭,風采可觀。遙想攬轡慨然,必有解印去者,惟公淸非所加勉,若規畫更何多言。他餘稟裁,自有典例。於戲,予方喜北門,須臥護之賢而托重,卿毋謂西川,是回翔之地而圖便。訏謨乍隔於楓宸,幾多危樓之望,鎖鑰克壯於楡塞,庶寬丙枕之憂。故玆敎示,想宜知悉。知製敎李喆輔製進
五月初二日申時,上御熙政堂。大臣·備局堂上·該府堂上·道臣·海西審理使同爲入侍時,領議政金在魯,判義禁鄭錫五,兵曹判書金若魯,戶曹判書徐宗玉,平安監司李宗城,刑曹參判徐命九,吏曹參判洪象漢,審理使南泰良,校理洪益三,都承旨李益炡,假注書閔增,假注書趙台命,記注官尹學輔,記事官金道元,以次進伏訖。在魯進伏曰,久曠問候,且近日風氣不佳。伏未審聖體若何?上曰,一樣,而眩氣尙爾可悶。在魯曰,昨日敦諭,有眩氣有加之敎,伏不勝終宵憂慮之至。上曰,眩氣比昨差勝,文案考覽爲計矣。少用氣力,則似有膈間不平之候,故未能考閱,以是爲苦矣。在魯曰,日氣乖常。近來感冒,輪痛之人甚多云矣。上曰,麥秋例謂之涼,而行年五十餘,五月如此之時,似是初見。時氣如此,傷人可慮。在魯曰,大王大妃殿氣候若何?上曰,冷劑常服矣。近日則水剌進御,而似有感氣之候矣。在魯曰,朝紙雖不出,而東宮氣候,似聞有不安之節矣。上曰,風日如此之時,不能善攝,故頃有感氣,而不至大段矣。在魯曰。伏聞近日梳洗云,果爲復常乎?上曰,雖欲善攝,而自不能無出遊,觸風之時可悶。在魯曰,靜攝之中,雖不可講讀,而雖遊戲之事,不出翰墨之中則好矣。上曰,雖不放過,而書筵久停,九仞一簣之歎多矣。在魯曰,臣猥荷盛遇,受恩罔極。而才疎病痼,涓埃無補。且今世道人心,如水益下。以臣駑才,無以調劑,意外重卜之命,實無一分堪承之望。而只緣聖敎勤摯,不敢不冒沒出肅。而第無終始黽勉行公之勢,且今僚相不齊,右相方爲引入,左揆之承命與否,亦姑未知,尤爲悶慮矣。上曰,往事勿說,而已伸三讓之禮,卿何撕捱?而左相之久爲撕捱,亦是意外,誠過矣。右相之待卿等入來云者,其意有在,予甚悶焉。連次引對,見其顔色,則專是用慮之致,似是動心而有傷矣。在魯曰。臣亦見之,果然矣。而初以趙徵凶悖之言,爲驚痛,其後又以羅沈事之被疑阻,爲嫌矣。上曰,羅沈自羅沈,右揆自右揆,有何可嫌之端乎?在魯曰,雖如聖敎,而每以爲嫌,其啓旣無收殺之期,則不可不一番允啓。更問,而外議或如此矣。上曰,頃日副學有所云云。而今見卿入來,可以破菀矣。豈難一番問之?而觀其爲人,頗似陰沈,正與其名字相符。今若更問,則恐生葛藤矣。仍下敎曰,廟謨陳之。益炡曰,今日則日候不適,待後日更稟爲好。而審理使入來,西伯方下去,凡事下敎,何如?上曰,西伯進前。宗城進伏。上曰,知卿才局,玆授藩寄。而俄者大臣所達軍械等事,卿可善爲耶?宗城曰,臣本才疎識短,何敢堪當?而大槪防邊之道,在於得人。日後邊閫及守令,各別擇送之意,申飭兩銓爲好。以西關防邊之道言之,慈母山城修補之道,前後道臣·帥臣檢飭之意,旣非偶然。而昌城·鐵山爲西路要衝,丙子胡亂,亦自昌城完鶴嶺出來矣。上曰,今日政新差昌城倅誰耶?象漢曰,具侃以副擬受點矣。宗城曰。臣以爲,具侃似不能堪任矣。象漢曰,其人才具履歷,允合此等重任,故備擬受點。而近來道臣迎擊,亦一弊習,誠可慨惜矣。宗城曰,適會語及昌城,果有所達。而吏參迎擊之說,非臣本意也。然而苟有眞不可堪之人,則迎擊亦勢之然也。平壤中軍,亦一重任。而卽今中軍梁彬,以篤老亦不可送。故臣與兵判,有所酬酢矣。上曰,然則道臣自辟,可也。宗城曰,臣素不知武弁,其可合人,不能知,故纔與兵判酬酢。以前水使盧啓禎爲言,而臣亦未能的知其如何矣。上曰,道臣初政,旣曰不可,則不可不改差。具侃及梁彬,亦一體改差。兵判旣親承下敎,各別擇送,可也。宗城曰。臣以帷幄舊臣,今當去國,區區倍切遠離之忱。而聖體有鎭時靡寧之候,尤不勝憂慮之至。伏乞靜攝之中,以治心爲第一工夫。至於興工作事,則少無留意焉。上曰,通津等邑事,卿則以爲如何?宗城曰,通津事,前日諸臣,旣已陳達。而臣意則以爲,文殊山城修補之道,初不爲之則已,旣欲修補,則連接江都,軍役甚多。宜設獨鎭,以備修補之道則好矣。錫五曰,尹光莘,今纔拿來,已囚南間,而有仰稟事矣。在魯曰,光莘雖有違命之罪,而有異於叛逆,何必至於設鞫乎?上曰,向日尹得載亦有所達,該堂自可處斷,何必先爲稟定耶?可謂太過慮矣。以拿命之下,不卽承命,發問目開坐。而該府三堂,竝牌招同參,可也。又敎於領相曰,卿則以光莘爲何如耶?果是眞狂,則放送似,可也。在魯曰,此是今古所未有之事。臣之今日入對,正欲陳此事矣。上曰,副學詩禮家之言過矣。光莘其能吟風詠月乎?在魯曰,靈城謂光莘得罪於臣,右相亦以爲,臣素不好光莘,而臣非有私怒於渠也。大槪此人,曾經西北兩閫,積失人心,無一可取。而常時行事,亦多狂氣。雖以今番之狂言之,本來帶狂,故界限不分明。姑未知眞狂與否,而旣犯違命,則自有其律矣。上曰,鞫問時,若又拒逆不對,再犯違命,則當用其律。而至用一律,則當更詢大臣矣。若魯曰,以帥臣違命,關係甚重。非諸臣所可低仰仰達,惟在聖明處分矣。命九曰,閫臣違命,所關甚重。用律之外,執法之臣,更無所達矣。在魯進伏曰,有時急事,敢達。京畿監司李箕鎭,以水原等邑留庫穀,加分民間,俾作農糧事狀請。而頃日右相筵達,請許留庫中折半加分,則諸臣略有異同之論。自上以更爲詳量稟處,下敎矣。還上之折半留庫,法意有在,固難續續撓改。而畿邑本來穀少,故加分之擧,年年有之,今年不可獨爲防塞。令道臣各別詳量。還上最少,尤甚切急之邑,則折半分給。其次邑,則三分之一分給。還上不少,形勢不甚爲急之邑,則初勿加分宜當。此意,分付道臣,何如?上曰,依爲之。出擧條若魯進伏曰,頃於宮城巡審時見之,則曜金門上邊宮城外,七八閭閻,連接宮城。而造家軍堡,反在閭閻之外,極爲駭然。不可仍置之。卽爲毁撤事,各別申飭,何如?上曰,京兆堂上,常時不能嚴禁,從重推考。而曾前巡城時,三司堂上,亦難免不察之失,一體從重推考,可也。象漢曰,不但宮城近處,都城內越川造家之類,嚴禁毁撤,曾有朝禁,而京兆全不擧行,事極駭然。各別申飭,何如?上曰,令京兆一體擧行,可也。出擧條若魯曰,營將陞資新赴者,未滿十朔前徑遞,則加資還收,已有定式。而淸州營將李殷春,除拜本職,僅爲六朔罷黜。第聞以其母病之甚重,屢呈遞罷云。似有參酌之道,問于大臣處之,何如?在魯曰,旣以親病遞罷,則不可謂之規避。而事關後弊,似不可獨爲分揀矣。上曰,王者以孝爲治,宜有分揀。而若有後弊,則依例處之,可也。象漢進伏曰。近來厭避祭官,成一痼弊,誠不勝慨然。而雖以目前事言之,端午各陵獻官,多數差送。而文臣堂上,或帶軍銜下鄕,或受由過限,不爲入來,故無以分排塡差。朝者以此草記,而此皆由於政院之不爲照管,申飭該房承旨推考。此後令政院各別照察,俾無如前之弊,何如?益炡曰,受由過限之弊,誠如洪象漢之言。而至於軍職下鄕者,稱以未付軍職前下鄕云,此則政院何以爲之乎?自政院一竝照管之請,猶未深諒也。侍從臣呈辭單子,例自政院,下于吏兵曹。則照管催促之事,何可專諉於喉院乎?臣誠慨然。政院乃是號令百司衙門。自今爲始,受由過限及帶軍銜下鄕者,令吏兵曹相考書出來付喉院,以爲照管,申飭,爲宜矣。上曰,事極寒心。該房承旨,從重推考。自今爲始,受由過限及帶軍銜下鄕之人,令政院照管,依定式直捧禁推傳旨,可也。出擧條洪益三曰,向日臺官,以不言被削矣。其後多臺,宜卽膺命,而居在近畿者,亦不卽上來,一味寂然,誠爲寒心。在近畿不卽上來臺臣。持平李光溭,掌令全命肇,罷職,何如?上曰,依爲之。出朝報大司憲金尙魯,執義尹鳳九,掌令宋能相外,兩司在外人員,竝遞差。掌令全命肇,持平李光溭,竝罷職事。出榻敎堂上侍從人員受由過限而上來者,令政院直捧禁推事。出榻敎海西審理使文案,秋官就議大臣後,與審理使,明日同爲入侍事。出榻敎同義禁柳復明牌招,卽爲開坐事。出榻敎知義禁柳儼,今姑許遞,其代卽爲口傳差出,仍卽牌招察任事。出榻敎上曰,今日夜深,秋堂與海西審理使,明日當爲入侍。而審理今行,罷黜者誰也?泰良曰,前安岳郡守趙東恒也。上曰,以何事罷黜耶?泰良曰,船價米私自處置,故罷黜矣。上曰,趙東恒何如人耶?象漢曰,審理使雖爲罷黜,而趙東恒,實是可用之人也。上曰,善治者誰也?泰良曰,今安岳郡守鄭汝稷,多有治績,爲一道中第一矣。益炡曰,領府事徐命均,身病甚重,爲醫藥,昨日入城云矣。上曰,遣御醫持藥物,不離看病事。出榻敎若魯進伏曰,兵曹二軍色郞廳久任切勿遷動,曾有特敎申飭。而雖移拜臺職,亦多仍任之例矣。正郞李光瀷,昨政移拜正言,二軍色事,誠有可悶,敢達。上曰,李光瀷臺職許遞,兵曹郞廳仍任,可也。正言申暐曰,臺官體重,而近或爲他職請仍,臣常非之。況今臺臣出仕之後,爲仍該郞久任,許遞臺官,殊非重臺官之道,敢此仰達矣。在魯曰,臺官之仍任二軍色,雖曰有前例,新除未出仕前,則猶或可也。旣已出仕登筵之後,還仍於本曹該郞,事體,何如?兵判陳達,有所未安,諫臣之言是矣。若魯曰,臣亦非不知臺職之爲重,吏曹不當移擬他職。而擬之臺望,昨日登筵時,未及知落點之已下。今日欲陳章請仍,而又値齋戒,適當入侍,故不得已陳達前例矣。大臣臺臣之言至此,不勝惶悚矣。上曰,不但前例如此,旣遞之臺職,似不得行公。仍任事,仍爲施行銓曹。當該堂上,推考可也。象漢曰,兵戶曹久任郞廳,雖未準朔,若差好邑,則該曹視若不見。而若移苦任,則輒請仍任,事甚非矣。此後則兵戶曹久任郞廳,未準朔前,切勿擧擬他職事,申明定式,何如?上曰,依爲之。益炡曰,臣伏聞今番回還使臣之言,行中員役玄德淵,購得洗冤錄爲名冊子。而此與我國無冤錄之屬,尤爲該備。當此審理冤獄之日,亦宜一賜睿覽云。而使臣入侍未易,欲令筵臣一番仰陳,故惶恐敢達矣。上曰,宜可一覽。冊子使之卽入,與今番雲觀冊子購來者,一體論賞事,分付備局,可也。諸臣以次退出。
上在昌德宮。停常參·經筵。
巳時午時,日暈兩珥,暈上有冠,暈下有履。未時申時,日暈。
孝宗大王忌辰齋戒。
鄭俊一啓曰,大司憲金尙魯,執義尹鳳九,掌令宋能相在外,一員,持平二員未差。今日以監察茶時之意,敢啓。傳曰,知道。
鄭必寧啓曰,右議政趙顯命箚子到院,而以國忌齋戒,留院之意敢啓。傳曰,入之。
鄭俊一啓曰,金吾堂上,依下敎來待矣,敢啓。傳曰,詣閤。
傳于鄭俊一曰,宣傳官一員待命,騎馬三匹立之。又傳曰,秋曹堂上審理,使先爲詣閤。
鄭俊一啓曰,以校理尹得載牌不進禁推傳旨,傳曰,推考傳旨捧入。
李益炡啓曰,今日政,承旨有闕之代,以在京無故人差出,待下批仍卽牌招,何如?傳曰,允。
有政。〈吏批〉,判書李周鎭受由在外,參判洪象漢進,參議未差,都承旨李益炡進。吏批啓曰,判書李周鎭受由在外,參議未差,小臣獨政未安,何以爲之?敢稟。傳曰,仍爲之。又啓曰,昌城防禦使,今當差出,而不可不極擇,未準朔禁軍將及他道守令中有聲績人,竝擬,何如?傳曰,允。以趙榮國爲左副承旨,尹汲爲禮曹參議,朴昌潤爲典籍,尹得載爲獻納,李鳳齡爲掌令,趙東晉爲昌城府使,金尙耉爲持平,鄭熙普爲慶尙都事,鄭漢奎爲持平,申暐爲正言,宋昌明爲副修撰。兵批,判書金若魯進,參判李重庚禁府堂上進,參議金應福病,參知洪鳳祚入直進,左承旨鄭必寧進。兵批啓曰,新除授平安監營中軍盧啓禎,以前任谷山府使,方在罷散中,而不能致察,備擬受點,不勝惶恐。原單子中,改付標以入之意,敢啓。傳曰,知道。又啓曰,副護軍李世鎭,閑良趙重協等,以捉虎之功,俱有加資之命,而李世鎭雖已資窮,未經準職,趙重協係是閑良,何以爲之?敢稟。傳曰,竝特爲加資。以李天駿·宋應趙·李挺宇·朴希任·蔡櫶·李志沈·尹澥爲同知,韓聖揆·李景身·金灝爲僉知,許汲爲訓鍊副正,趙威鎭爲羽林將,黃河龍爲訓鍊判官,尹泰淵爲訓鍊主簿,李潤德爲訓鍊主簿,李徵台·許·權·趙榮祿·朴泰斗·金應豪·申致遠·申兼濟·閔廷模·趙載浩·金尙重爲單付副護軍,金相福·吳彦儒單付副司直,南惠老單付副司果,成胤爀爲平安監營中軍。
鄭俊一啓曰,假注書趙台命,時無職名,令該曹依例付軍職,冠帶常仕,何如?傳曰,允。
傳于鄭必寧曰,正言申暐,持平鄭漢奎,肅拜後同爲入侍。
鄭必寧,以戶曹言啓曰,依傳敎,右議政趙顯命自三月至五月合三朔祿俸,令倉官更爲輸送于本家,則以爲,卽今病情漸益深痼,旣不能供仕,則常祿不敢冒受云。祿俸又不領受,何以爲之?敢稟。傳曰,令倉官更爲輸送。
以韓光協爲假注書。
假注書趙台命書啓。臣敬奉聖敎,面諭于議政府右議政趙顯命處,則以爲,卽者入侍史官,來傳聖敎,而以尹光莘議律事,使之來會雜議,卽當竭蹶趨詣之不暇,而臣纔以光莘事,重被儒臣駁論,尙未及一疏自列,區區情地,已極不安,而加以賤疾近益沈篤,委頓叫苦,無望起動,恩命之下,末由祗赴,不勝惶恐之至。第臣於此事,旣有定見,雖不得隨衆獻議,當以一箚,仰備裁處云矣,敢啓。傳曰,知道。
領議政金在魯啓曰,臣等承命來會賓廳,以尹光莘罪律事雜議,則兵曹判書金若魯以爲,尹光莘逆命之罪,不可容貸一律之意,臣已陳於昨日筵席,今無更達之辭。行司直金聖應以爲,帥臣之違拒君命,曾所未有之變怪,惟在嚴法處之,臣無容別議。刑曹判書李春躋以爲,以閫臣而拒王命,匪臣攸聞,區區迷見,曾已悉陳於前席俯詢之下,而罪囚今始就拿,厥罪愈往愈彰,法無襯着之當律,斷自宸衷而欲行,則臣無容別議。刑曹參判徐命九以爲,尹光莘以帥臣,而犯逆命之罪,不可容貸一律之意,已陳於昨日筵席,俯詢之下,無容更議。吏曹參判洪象漢以爲,尹光莘罔赦之罪,已陳於昨日筵席,本罪之外,又添不納供之罪,惟當斷以王法,何敢更容他議。判義禁府事鄭錫五,同知義禁府事李重庚·金希魯以爲,以帥臣拒逆拿命,前所未有之變怪,有司之臣,固當按法擧行而已,臣等意見,已陳於筵中,無容更議。同知義禁府事柳復明以爲,今此光莘之拒逆王命,誠古今之所未聞,國法之所必誅,此而容貸,則目前綱紀之隳壞,已無餘地,日後變怪之無窮,實非細憂。執法之臣,惟當按法擧行而已,誠願亟降明命,快正邦刑,使王章獲伸,輿憤少洩焉。司諫院正言李光瀷以爲,光莘初旣違命,又不納供,此實前古所未有之變怪。不卽梟示,已失當律,今何可就囚稱狂,而不行王法乎?令該府依律處斷,斷不可已。弘文館修撰金尙喆以爲,今此尹光莘之罪,在於違逆君命,旣付有司之後,只當按法擧行而已。臣之迷見,已有陳達於筵席詢問之時,雜議之下,別無更達之語云。臣亦已悉淺見於昨日筵中,而帥臣之逆命不就拿,非但前古所無之大變,日後無窮之慮,實有思之不勝懍然者。雖或以狂易爲言,律文所謂議擬奏聞者,乃指不辨父母水火之類耳。今此光莘之狂,非如平常之人,猝發狂疾之比,界限不明,形樣難的。堂堂國家,尙有憲綱,決不可因此而屢有撓屈,益受其無限壞弄。依聖敎定律用法之外,無容別議。伏惟上裁。
大司諫李宗迪,司諫兪宇基啓曰,臣等才識淺短,言議拙訥,本不合於言責重任,揣量已審,固無承當之望。且於近日諸臺之被罪,區區情地,亦有所不可冒進者。惟此尹光莘,罪犯甚重,三尺至嚴,有此雜議之命。揆以分義,卽宜入參末議,而在京諸臺之被削,旣因喑默,則雖臣等適在鄕外,倖免同罰,而論其不言,爲罪惟均,其在廉義,何可自同無故,晏然仍冒於臺次乎?請竝命遞斥臣等之職。答曰,勿辭。
鄭必寧啓曰,大司諫李宗迪,司諫兪宇基再啓煩瀆,退待物論矣。傳曰,知道。
議政府右議政趙顯命箚子。伏以臣情病俱苦,召命之下,不得祇赴,臣罪萬死。臣頃以尹光莘事,箚陳淺見,被儒臣周遮掩覆之斥,夫人見各異,不可强同。遇事各陳所見,可否相濟,可也,而輒以情外不韙之目加之者何也?然臣不欲與之較卞,以傷事面也。今此雜議之擧,事係創律,必欲博詢而審處之,欽恤之聖德,孰不感歎?而死者亦可以無憾矣。然臣之區區之見,前箚已悉,今雖獻議,豈有別般新見乎?不狂則必誅無赦,不然則貸以不死而已。近者曺命遇之罪,有浮於光莘,而猶且不誅,則獨於光莘,雖狂必可殺云者,臣實未知其何說也。至於狂之眞僞,臣旣未目覩,誠不可臆斷,然推之以春初傳說,參之以今日擧措,則其病之有源委來歷,可知矣。狂者或知其妻子,而不知其父母者有之,或知其父母,而不知其兄弟者有之,明暗通塞,有萬不同。今以受枷一節,而遂疑其陽狂,則臣亦未信其必然也,要其狂不狂,旣在疑似之間,則其勘斷之寧失於不經,恐亦無害於聖人好生之德也。伏乞聖明,十分商量而善處焉。顧今逆議鋒生,而臣又妄發,司直之論,必有甚於周遮掩覆之目者,而關國家刑政大體,不敢不盡心焉耳。取進止。答曰,省箚具悉卿懇。所陳者,予之初意亦然,而旣諭處分下敎矣,儒臣過中之章,其何撕捱?卿須安心勿辭,其卽視事焉。仍傳曰,遣史官傳諭。
五月初三日辰時,上御熙政堂。判義禁鄭錫五,同義禁李重庚·金希魯,右副承旨鄭俊一,假注書趙台命,記注官尹學輔,記事官金道元,修撰金尙喆追後入侍時。上曰,今欲論尹光莘事矣。當初發遣宣傳,卽其地取頭而來,則更無可論。旣付有司,則當從律處之,而此乃千古所無之事也。豈有是律?諸臣陳達,可也。錫五曰,臣等待罪本府,不能捧招,臣當先被罪罰。且今執法之論,方爲崢嶸,臣何敢擅自仰達?惟在聖上廣詢諸臣而處之耳。上曰,更思之,似當有加一層之律,而如是遷就,徒損國體。今當定罪,而適値齋日,至於亟正邦刑,則似不拘忌。同義禁出去,問于律官以來。希魯承命出去入達曰,問于律官,則以爲,如非逆獄,則雖三省罪人,不得擧行云矣。上曰,然耶?上曰,儒臣進前。尙喆進伏。上曰,儒臣於尹光莘事,初入筵席,必未詳首末矣。光莘事,非但開國以來所未有,抑亦古所未有。當初逆命時,若送宣傳官,卽其境取其頭以來,則當快矣。刑人殺人,王政所重,其欲一問,今則旣已就囚,旣付王府,而又不納供矣。初未取頭而來,則國綱一壞矣,旣囚而又未納供,則國綱再壞矣。今欲正法,而若又違拒結案,則國綱將三壞矣。當何以處之,儒臣陳達。尙喆曰,禁都狀啓入來之日,臣適入直,而在政院見其狀語,則極一變怪,臣甚驚駭。職在三司,義難泯默之際,副學元景夏,以本館長官,爲參書筵,適到春坊云,故臣貽書問之曰,尹事極一變怪,如有入對事,當請軍律云,而其時狀啓不下,臣又未入對,今則光莘至於就囚矣。上曰,於古有如此事否?尙喆曰,臣甚孤陋寡聞,無以得可據之例,而副學亦言,天下只尹光莘一人,豈有可據之例云矣。上笑曰,副學則每以尹光莘一人知之矣。予亦見綱目·宋史,而終不得其如此者矣。尙喆曰,當初未就拿之前,卽其境若取頭而來,則軍律可伸,而旣付有司之後,只當考法,用其運命之律而已。上曰,副學則曾有所達,尹得載則請鞫問矣。昨日大臣以下,皆有所達,今無更問之端,而非爲尹光莘一人矣,以其無前之事,故方議無前之律。禁堂退,與大臣·備堂·三司,相議以入,可也。錫五曰,旣定新律,則只令大臣,該堂稟定似涉如何,竝與二品以上諸宰而議定,何如?上曰,二品以上,似爲煩多,與備局諸堂,雜議,可也。出備忘上曰,曾經道臣,以畫員事撕捱,副學亦以此撕捱耶?錫五曰,皆以推考勘律,故無撕捱事矣。上曰,然矣。金吾諸堂,先爲退出。上曰,儒臣持召對冊子入來。注書持承·史冊入來。臣台命,承命持資治通鑑入來。尙喆以單番持冊入來。先讀魏元皇帝中篇,幾至半次,命俊一繼讀。至五月庚申晉王奏復五等爵,又命臣台命,繼讀終篇後,尙喆進文義曰,漢業自昭烈之崩,武侯之亡,中興一事,已無可望,而劉禪顧何足言?初年則賴諸葛亮諸賢之信任,僅能守國,末年用一黃皓,至於覆國,豈不痛慨乎?董允生時,則皓不能用事。終允之世,位不過黃門丞,而及允死後,皓無受制處,則亂政敗國,至於如此,而只有一姜維在,亦不使展布四肢,使維至有畓中種麥之擧。讀史至此,最爲激慨處矣。上曰,予亦看此時忽覺激慨,而儒臣言如此矣。劉禪則雖使諸葛亮在,不能輔久云者,豈不是乎?而諸葛亮死後,姜維猶爲興復之道。雖才智不逮,不能成功,予每以爲嘉矣。尙喆曰,姜維事,先儒尙論多矣。譙周仇國論,廖化諫伐之戒,出於度時量力,而姜維雖輒妄動,不能成功,以其計在興復,故先儒比之於春秋乾時之戰而許之,此則當以此知之也。上曰,此則諸葛亮疏中,成敗利鈍非能逆覩之意也。尙喆曰,然矣,而姜維出處,與諸葛亮有異。槪諸葛亮受昭烈三顧之恩,已許身於漢者也。姜維則初以魏人,受魏中郞之官,而適當街亭之戰,而歸於諸葛,仍爲漢臣矣。維在漢而母在魏,母有相見之語,而維以但有遠志,不有當歸爲言,則維失處母子之道矣。及漢之亡,而能如諸葛瞻尙之處死,則亦無節義之可稱,而可以諸葛亮竝視之矣。上曰,此則儒臣之言是矣,而姜維比譙周輩則勝矣。尙喆曰,吳主欲與韋昭·盛沖講學,而其言曰王務學業,其流各異云。此失其爲學之道矣。治平極工,在於明理講學,此堯·舜·禹·湯之所以爲學者也。如此而今吳主以王務學業,分作兩段看,此豈足講學之可言耶?上曰,予方欲言之,而儒臣果言之矣。此眞書自我自也。尙喆曰,爲學如此,其亦何益?而猶爲張布所沮抑,終至於廢講學,則吳主事,尤無足可言者矣。上曰,雖以吳主所云,今日之巍巍皆君之功等語觀之,以其有功於得位之時,故爲此德色之語,豈不鄙乎?尙喆曰,靡不有初,鮮克有終之語,非吳主之語,卽經書中語也。臣於此,有可仰勉於殿下者。今日國勢世道之尙今扶持,皆殿下初政勤勵之效,何者?雖以臣出身後言之,此不過十年之間,而其時殿下於賓對,有一番停撤之時耶?廟堂如此,則百司亦自勤勵。一事二事,自然有效於不知不覺之中,而近來雖賓對,亦有日次必行之時耶?雖以講學言之,年前則三講兩對,殆無少停之時,而近來其有法講之一開耶?如臣者,學識蔑裂,無所可稱,雖日三登筵,有何一分裨補哉?然非臣,而豈無他侍講之臣耶?雖靜攝之中,召入於便殿,讀書聽之,隨處酬酢,則豈不有勝於終日處深宮之時耶?臣於前後筵中,輒以爲萬世開太平,以逸遺汝之語,有所仰勉。臣等之情,誠亦憾矣。唐太宗不過中主,而溫彦博,有但如貞觀初之願。殿下試以十年前,思今日治國之道,則殿下亦必有自覺處矣。爲國之道,得其要道,一日奮勵,有一月之效,一月奮勵,有一年之效,一年奮勵,有幾年之效乎?近觀國勢世道,駸駸然如水益下,豈不切迫乎?上曰,此實予之過也。五十之年,非予所期,而若以他人言之,豈其多乎?閱歷甚多,心氣已憊。昭烈以六十之年,而志業猶不衰,予則五十之年,已如此矣。若使魏徵觀之,豈但曰十漸而已,不可曰倦,而其必曰怠矣。予如此,故百度自然廢弛,予亦豈不自知耶?雖以講筵言之,氣如此,欲爲而不能爲之時,亦多矣。每見省記,知儒臣之久在直,而未能頻頻召見,心甚歉然,自謂曰儒臣則在直而已。今日有下問事,使之入侍,而仍爲召對。予亦見靡不有初,鮮克有終之語,心有所動,而儒臣果縷縷言之,誠得體矣。言甚切實,予實嘉之。今日氣稍勝,前頭法講,亦欲行之,而但儒臣雖以十年前言之,所謂十年前,亦無國事中一事實做之可言矣。雖以蜀言之,甲士至於十萬云,而我國則通一國,必未滿一萬矣。雖以兵力言之,豈不可憐?而國事如此,脫有緩急,有何可恃乎?日前道臣,以興工作事,有所陳戒,而雖欲興作,誰有爲之者耶?今番尹光莘事,誠開國以來所未有之變怪,一張備忘,可以處之,而猶且雜議者,予意專出於垂裕後昆之意,意蓋深矣。尙喆曰,向來親鞫罷後,以鞫囚刑推一日無過三次,有所定式。今此尹光莘事,亦欲必愼必審,至有雜議之命,此盛德事也。惟願殿下,毋解此心,爲垂裕後昆之道,則臣下孰不欽仰也耶?上曰,北地王諶同死社稷之言,豈不澟然乎?雖以卽今言之,有以江都言之者,而予意每在於守社稷矣。尙喆曰,此則聖敎未知其然矣。漢亡於蜀,蜀外無可去之處,則方當出降之時,北地王之言,如是澟然,而昭烈自中原入蜀之時,北地王,若以死社稷爲義,以爲不宜入蜀,坐待其亡云,則此豈理也?語未及畢,上曰,儒臣此言,有意而發,予已知聽矣。尙喆曰,雖以都城言之,如可以保守社稷,則豈有他異議於其間?此實宗社之幸,而萬一不能保守,則亦將曰守社稷,而坐待其亡耶?上曰,此則儒臣之言,是矣。卽今雖非都城,皆是有社稷處,社稷則一矣。儒臣先爲退出後,上命承宣·史官進前。卽承命進伏。上曰,注書居在何地耶?臣台命起伏曰,居在公洪道淸州矣。上曰,誰之後孫,而先代有顯職乎?臣台命起伏曰,臣卽太廟配享功臣吏曹判書漢山君趙仁沃之十三代孫,吏曹參議順生之十一代孫。以蔭仕爲恩津縣監,以忠孝贈左承旨,以學行腏享書院,號慕溪綱之六代孫也。上曰,爾以明經決科耶?臣台命起伏曰,臣果業經,登昨秋式年第矣。上曰,聽爾講讀之聲,可以知之矣。仍下敎曰,上番兼史則在何地?學輔曰,在京矣。上曰,誰之族耶?學輔曰,故判書尹憲柱,卽臣之八寸族大父也。上曰,下番兼史則在何地?道元曰,居在全羅道泰仁地矣。仍命承旨,書傳敎後退出。入直儒臣同爲入侍事及召對爲之事。出榻敎同義禁柳復明牌招事。出榻敎大司諫李宗迪,司諫兪宇基,竝只推牌招,新除臺臣一竝牌招事。出榻敎左副承旨趙載浩今姑遞差事。出榻敎上曰,此時守令,豈可遲滯?一司署經之人,卽令下送。多臺有闕代,雖値齋戒,有開政之例。政官牌招開政,仍卽牌招署經,而近來除旨之下,輒稱在外,此豈李君行欲求事君而先欺君之義?而紀綱所在,其涉寒心。今日政下批後,雖稱在外者,政院詳察,或帶軍銜下鄕,或泛稱在外者,直捧禁推,以勵頹綱。上曰,閫帥違命,非徒我國所無,往牒亦無。彼尹光莘所犯,雖不微細,王府郞下去之後,遲滯不就命,中間咆哱還走。身爲閫帥,敢違君命,命宣傳官取頭以來,王法當然,而予之其所深量,蓋深矣。光莘之眞狂非狂,亦不可不一問。嚴飭拿致,就囚之後,又稱狂而不納供,一有往牒所無,況復乎?況君父同也,旣知其父垂首受枷,則其違君命,曰狂乎非乎?到今亟施邦刑之外,無他道也,而但漢張釋之,豈不云乎?初命宣傳官,卽其地取頭,則於國體爲宜,旣付有司,就囚囹圄,則宜用當法,不可施軍律於法府。雖考律文,豈有襯着於光莘之律哉?自光莘制法,宜施亟正邦刑,而事係新律,軍律之外,宜乎詢問大臣。備局該府堂上·臺臣·儒臣齊來,雜議以聞。諸臣以次退出。
五月初三日午時,上御熙政堂。秋曹堂上·海西審理使同爲入侍。刑曹判書李春躋,參判徐命九,參議趙榮魯,審理使南泰良,右副承旨鄭俊一,假注書趙台命,記注官尹學輔,記事官金道元,雜議大臣,領議政金在魯,判義禁鄭錫五,司直金聖應,同義禁李重庚·金希魯·柳復明,吏曹參判洪象漢,正言李光瀷,修撰金尙喆,持平鄭漢奎,正言申暐追後引見入侍時。上曰,海西文案入來乎?春躋曰,入來,而文案有二,皆可入覽乎?上曰,只讀當初文案,可也。春躋伏讀訖。上曰,該曹覆啓如何?春躋曰,殺獄至重,而前後獄情,非一二矣。上曰,推官亦陳。命九曰,鐵串致所犯終不可放釋者,而旣非正犯,則亦不可代死矣。榮魯曰,殺獄之說狼藉,而旣不得正犯,則猝難究竟矣。上曰,孔麟起·成大事,可謂一人之死,三人償命矣。命九曰,臣待罪海西時,旣知此事,而終難覈得矣。上曰,大臣之意如何?命九曰,大臣亦云全釋不可,參酌島配,似好云矣。上曰,當初推官,似不善處矣。成大皆爲一族耶?泰良曰,麟起與成大爲六寸間云矣。上曰,尹德一事,如何?泰良曰,德一所犯,不過數斗還穀之事,而所謂僞造,於渠非實情矣。春躋曰,所犯雖如此,旣曰僞造,則罪近一律矣。泰良曰,爲其父圖生,偸出數斗之穀,以其情私言之,則可謂觀過知仁矣。上曰,予意則此等獄,當初參酌,不爲成獄,亦好矣。泰良曰,海西民瘼,不一而足。最可急者,各項上納常定米作錢之弊也。當初作錢之時,米貴錢賤,故大米一石價七兩錢,小米一石價錢四兩一錢一分,而自海西酬應北路之錢,或至一時萬餘兩之多。今則錢貴米賤,生民之景色,誠爲可矜。自今以後,隨豐凶從市直作錢,則庶可爲生民保存之道,而長山以北,則以山郡,出浦之難,當初常定,尤倍於他俋,不可不變通。且有軍需庫殖利之弊,牙兵入番之弊,爲一難支之端。且人蔘一兩,價米三石,當此蔘貴之時,實爲難支之弊,故臣與道臣,相議革罷矣。上曰,初命審理發送之時,皆以爲迂矣。卽今三四道雖不來,以來者見之,可謂有效矣。抄啓中鳳山孝子朴泰齊,前後使臣,累度狀褒,而年今八十九,終不得一命,則更何有可待之時耶?春躋曰,臣待罪京兆時,中路學者李夢鯉招見事,依下敎累次招致,則終不來見,呈單曰,猥以行誼,名登九重,安敢以孝子自處乎云。更欲草記,而似涉煩縷,今因登對,仰達矣。上曰,其爲人如何,而諸臣有見之者耶?榮魯曰,雖未見之,而聞其爲人,則已成貌樣云矣。俊一曰,聞其爲人則難矣。雖至飢餓之境,不食他人之物云矣。春躋曰,聞有宰相家奴子,見其行步之異常,故爲推排,而愈往愈恭云矣。上曰,頃聞左相所達,其人作行,中路遭雨,凝然不動,至於所着笠帽子之落云,似是怪詭之類,而亦可爲收用者。古有洪瑞泰·崔立,此輩亦可用矣。上曰,注書出閤門,大臣禁堂雜議,諸宰命來。臣台命,承命卽出,與諸臣進伏。上曰,耳目之官,只一員乎?象漢曰,又有入來之聲矣。在魯曰,俄者大司諫及司諫避嫌,不當捧入,而捧入政院之事,殊涉不察矣。上曰,所達是矣。當該承旨,推考,可也。出擧條上曰,尹光莘,初遣宣傳,取頭以來,則王者用法快矣,而漢文所謂刑者不可復續,旣付有司,則當從其律處之,張釋之,豈不有法如是更重之說乎?右相亦有所云云,副學於此事,亦可謂峻,而猶以傅生之論爲言矣。予意亦所審愼,而此路一開,來後帥臣跋扈之漸,無以嚴防,故欲爲別議新律。今此雜議,非光莘也,爲國家用法之至重也。更爲思之,則旣付有司,亟正邦刑,此其當律,而復有可詢者矣。干連逆獄者,如有狂病,則何以處之?在魯曰,狂則初必不與謀逆,而旣已同參逆謀後,始稱狂易,則本心尤可誅矣。上曰,旣命雜議,雖無可論,而光莘若復爲人,則前頭或可爲突擊之將矣。別薦三人,一則庸陋,一則如此,如彼而失一人,如此而失一人,予以是爲歎矣。頃諭於右相曰,予恐此後,更無操弓之人也。卿見右相箚乎?在魯曰,見之矣。上曰,右相此意可貴也。可謂得我心者,而此時此語,非右相則不能也。予以都事狀啓,雖已知之,俄送宣傳摘奸,此是一鏡後所無之事,非不信該府之意,而槪欲的知其在獄中所爲也。果聞之則實爲駭怪矣。希魯曰,昨夜所爲,亦如此矣。在魯曰,當問目取招之時,聽若不聞,終不對,則堂上以爲,此是君上特敎嚴問者,汝何敢不對云?則乃曰,君上奬我而賞之云耶?此乃故爲相反之說,而非全不解聽者也,極涉巧詐矣。上曰,聞光莘能知其父,而不知其君,罪不足惜,而予之猶惜其徑用一律者,或冀其渠復爲人,前頭有用處耳。在魯曰,今承下敎,欽仰聖意,而臣則常以爲雖戰場,亦不可用矣。心本不純,決無赴死之理,如此之人,有何可惜乎?渠特自恃其地望,每有驕傲之意,如驕子之驕其父,仍成習於行世,常時所爲,全是狂氣也。雖以軍情言之,爲光莘管下者,無不怨入骨髓矣。上曰,向於閱武時,使入陣中,則對曰,前頭雖使赴湯蹈火,臣亦不避,而今日則有難承命云矣。予以是,已知其無氣矣。在魯曰,實是無用之人也。水營之人,必以至今容貸,謂其無國法矣。上曰,直用一律可乎?眞狂則放之可乎?各陳,可也。在魯曰,雖云眞狂,用律,可也。錫五曰,此非臣一二獨見所可仰達,願採諸臣雜議而處之。在魯曰,外論莫不齊憤。李錫杓亦以爲,雖眞狂,當用一律云爾。上曰,領相之意,雖眞狂欲用律矣。今付有司,何以用律乎?在魯曰,使將臣,坐沙場用軍律,亦未爲不可也。若魯曰,外閫違命之罪,斷無可以容貸之道,而俄伏承下敎,以殿下好生之德,若委之眞狂而直放,則猶或可也。如以前頭可用與否爲意而枉法,則恐非臣等之本意也。果是狂易,將何用之乎?用律之外,無他仰達矣。上曰,此兵判之達,是矣。春躋曰,當初違命,若非狂人,則世間豈有如此之人,而如是屢犯逆命乎?其爲狂易則,甚矣,而國法至重,非臣所可低仰,仰達矣。復明曰,光莘可斬之罪,不止一二。初不傳符,再次違命,貸死之律,非執法之臣所可仰達矣。聖應曰,若眞狂則何用此法外之律乎?當初取頭而來則已,卽今不察其眞僞而殺之,則非國家用法之道矣。象漢曰,訓將在前,每以光莘爲憂矣。今日筵白,似非平日本意矣。上曰,訓將可謂德將,斯有乃祖之風,乘時斥言,則非忠厚之道故也。命九曰,俄以徑殺,則或不無後悔爲敎,而臣則以爲今日不殺,則必有後日之悔也。重庚曰,渠之當初所坐,旣非重罪,而渠自作罪,至於如此,狂易則甚矣。然而屢違王命,則罪在難赦,執法之臣,何敢以容貸之道,仰達乎?上曰,鄭漢奎·申暐詣閤云,注書出去命來。臣台命,卽承命出來,與之偕入進伏。上曰,臺臣亦陳光莘事,可也。漢奎曰,國有紀綱,三尺至嚴,在下之臣,直請一律之外,更無可達,而決案取招後,可以用律。至於捧手寸施刑,殊非用刑之道矣。暐曰,區區所見,旣陳於疏中,更何縷縷而初不卽其地取頭,又若定罪以不嚴,則前後失刑之歎,當復如何?必捧侤音後,卽可定罪,而手寸則決不可使爲矣。尙喆曰,臣於午前筵席,已陳迷見,而禁都狀聞中,旣曰在下處時,細事無不照管,及聞拿命字,則投石索刀云,以人臣逆君命,自犯死罪矣。殿下以好生惜才之德,有此審愼之意,孰不欽仰?而但光莘,旣非有功於國家,則不可以八議論之,又無目前警急,則亦無將功贖罪之道。唐玄宗之不斬郭元振,以其功也,但似狂非狂之說,臣未知其爲然矣。光莘當初拿命,不過畢竟爲奪告身之罪云,而今乃違逆君命,自作死罪,是知其必死而犯之者也。此豈非狂而如是乎?上曰,儒臣所達甚精。予之本意,可謂出注脚矣。尙喆曰,雖殺獄罪人,必捧侤音後乃行此,則尤異於殺獄,必爲取招後,明正其罪可矣。至於手寸,則非但有傷於國體,亦恐有弊於後日,使禁堂必受侤音,可也。上曰,雜議有命之後,亦有深量者,已諭筵中,而其中一深量者,帥臣違命,今古所無,何問狂之眞僞也?命宣傳官,卽其地取頭,國體當然,而期於拿致者,過於審愼,欲卞眞狂非狂,而後處之者也。徑先直律,於國體若何也?以此起疑更詢矣。諸臣陳達中,非狂則乃是逆臣,自有其律,只以一律勘斷,蓋以狂故也云者,意見的確。領相雜議,末梢所陳,意亦是也,而雖眞箇狂,議擬奏聞之律,豈可施於違命帥臣,以啓無限之弊耶?況太寬於初,其在國法紀綱,豈可復寬?僉議無異,違命不就。拒逆供辭罪人尹光莘,令該府亟正邦刑。出傳敎暐曰,大司諫李宗迪,司諫兪宇基,以竝引嫌而退,當初現告,旣有區別,以此引嫌,無已太過,請大司諫李宗迪司諫兪宇基,竝命出仕。上曰,依啓。出擧條暐曰,臣於新除臺銜,有不敢偃然違逋,謹玆隨牌出肅,冒沒登筵,而日昨待罪館職時,以尹光莘事,略陳短疏矣。及承批旨,竝賜開納,臣實仰虛受之盛意,而第於所論新帥失職,大僚箚語,迺有過矣。過中之敎,臣於是,旋切慨惑焉。李彦祥之交龜後不得入處籌軒,久奉諭書於外廨,大失體貌,貽駭遠近。譴罷之請,猶是薄勘,而聖上之曲加原恕,只施重推,已是意慮之外,至若大臣之箚陳,徒有顧惜之心,須無嚴正之論。噫嘻,光莘之罪犯,論以邦憲,難逭一律,則設有可用才勇,可恕之病狂,其在振國家將頹之綱,杜日後跋扈之慮,不可毫分容貸,而忽地剩語,有若營護,此臣所以深慨者,而聖上於大臣則恕以惜才,於臣則責以過中,臣不敢知聖意攸在,而還不勝訝惑之至。然臣旣承未安之敎,臣何敢自以爲是,而一刻晏然於臺次乎?請命遞斥臣職。上曰。頃者所陳,大意則是矣。因儒臣時疏批,引嫌於新除臺職,其涉過矣。勿辭,亦勿退待物論。出擧條上曰。今番審理之命,意蓋爲民,而表章節義,卽王者之一道也。今覽書單,鳳山士人朴泰齊,爲親而孝,向君而忠,國恤行素。雖登續三綱,其無過也,而但嗣服後,御史韓德全·洪昌漢前後道臣,相繼轉聞,已有除職之命,而尙不擧行,年迫八十云。噫,銓曹用人,其雖不博,此等之人,成命之下,尙不擧行,若此而其能奬節耶?勿拘大政,隨窠懸注,備擬之意,申飭銓曹。忠孝本無二致,信川武人金重獻之戊申提劍赴賊,立節效忠,無愧古人,其旣贈職。此等之人,何待覆奏?特旌其閭,以勵頹俗。瑞興人朱尙廉九歲孝行,文化郭召史之節義,無愧王凝之妻,俱有實蹟,其令該曹,卽爲草記旌表,以示樹風勵世之意。出傳敎正言李光瀷臺職許遞,兵曹郞廳仍任事。出榻敎在外儒臣,各別催促,卽速上來事及政官明日待開門牌招,玉堂闕員差出事。出榻敎諸臣以次退出。
上在昌德宮。停常參·經筵。
孝宗大王忌辰。
鄭俊一啓曰,大司憲金尙魯,執義尹鳳九,掌令宋能相,持平金尙耉在外,掌令李鳳齡牌不進,傳旨未下,持平鄭漢奎呈辭。今日以監察茶時之意,敢啓。傳曰,知道。又啓曰,右議政趙顯命箚子到院,而以國忌正日,留院之意,敢啓。傳曰,入之。又啓曰,左議政宋寅明上疏到院,而以國忌正日,留院之意,敢啓。傳曰,入之。又啓曰,樂器都監堂上趙觀彬,昨旣違召,又不行公,事甚未安。卽爲牌招察任,何如?傳曰,允。
鄭必寧啓曰,卽者工曹郞廳來言,明日端午進上封裹時,本曹堂上,當爲進參,而判書柳儼,方有情病,參判沈聖希,受由在外,參議宋徵啓差祭,無進參之員云。判書卽爲牌招,以爲進參之地,何如?傳曰,允。以左副承旨趙榮國牌不進罷職傳旨,傳于鄭必寧曰,推考傳旨捧入。
傳于鄭俊一曰,今此懸板五板,初使戶曹爲之,而承旨陳達,自政院爲之。懸揭時,似當有細仗鼓吹,故留置大報壇,使中官及戶曹郞官懸揭。追後懸板,亦令戶曹,依此爲之。
鄭俊一,以弘文館意啓曰,新除授副校理趙載敏,時在京畿廣州地,副修撰宋昌明,時在長湍地,經筵入番事緊,請斯速乘馹上來事,下諭。本館上番,連日闕直,事體未安,今日政新除授玉堂,待下批竝卽牌招,以爲推移入直之地,何如?傳曰,允。
有政。判書李周鎭受由在外,參判洪象漢進,參議未差,右副承旨鄭俊一進。吏批啓曰,判書李周鎭受由在外,參議未差,小臣獨政未安,何以爲之?敢稟。傳曰,仍爲之。以李彙恒爲正言,尹得載爲校理,金相福爲副校理,鄭元淳爲吏曹佐郞,金省魯爲楊州牧使,尹宗大爲豐川府使,金聖廈爲白川郡守,李光瀷兵曹正郞仍任事,承傳。兵批,判書金若魯病,參判李重庚病,參議金應福差祭,參知洪鳳祚入直進,都承旨李益炡進。以具侃爲單付副護軍,以趙台命爲單付副司正。
以校理尹得載牌不進禁推傳旨,傳于鄭俊一曰,推考傳旨捧入。
右承旨吳遂采書啓。臣敬奉聖旨,馳往傳諭于楊州延曙村議政府左議政宋寅明所住處,則以爲,臣於病伏昏綴之中,承旨儼臨,傳宣別諭,開釋勤摯,誨責諄切,十行絲綸,字字心腹,有若慈父之詔迷子。臣伏讀未半,感淚盈襟,而顧臣辜恩負國之罪,至此而尤無所逃,則又復惶隕震越,求死不得。臣雖無狀,豈不仰認聖上處分之本意,而亦豈敢因此而有所自阻耶?惟其國體之所當嚴,私義之所不安,不得不冒死撕捱於新命之下,而且臣本病之外,近添寒感,頭部如碎,肢體如束,宛轉昏痛,氣息澟綴。雖欲起動,亦無以自力,近侍臨見,非敢假飾。今此宣召,便同臨軒,而趨承無路,罪又萬死,謹當竢病少間,更以一疏,仰請嚴誅云矣。臣旣承偕來之命,姑爲仍留之意,敢啓。傳曰,知道。
以朴師訥爲假注書。
傳于鄭俊一曰,將欲下詢,箚子留中。答右議政趙顯命箚曰,省箚具悉卿懇。所陳者當下詢而處之矣。仍傳曰,遣史官傳諭。
左議政宋寅明上疏。伏以臣前上辭本,未蒙體諒,昨承別諭,益加敦迫,至有偕來之命,史官承宣,相續來守,聖恩冞隆,臣罪冞深,臣誠且惶且感,汗淚交逬,徊徨悶蹙,益不知措躬之所。臣之無狀,濫被恩遇,處心腹股肱之列者,今幾年矣。雖甚愚昧,豈不知向來處分之出於匪怒?至公勅勵之聖意,思有以仰體,而且臣本情之無他,曾於備忘中眚過二字,已幸聖鑑之俯燭,則今於事過之後,豈敢有自阻之意哉?惟其事關廟享,罪名至重,凡在瞻聆,莫不代臣悚懼。雖幸聖度天大,不卽金木,而罷職薄勘,終不足以塞其罪,則在臣私義,有不敢仰恃知照,而視以細故,自同恒人。況又罪罷未過旬日,官秩旋復如舊,寵數太偏,懲畏不行,四方公議,未必不竊歎刑政之顚倒,而亦恐非聖上勵一世振頹綱之初意,此臣所以感戴恩造,糜粉爲期,而猶不敢爲趨命之恭者也。且臣情勢之外,病亦苦重,源委旣痼,有非一時寒感而止,假令無故在朝,亦將思所以釋擔就閑,以延殘喘。今若强濱危之疾,就蔑效之地,畢竟無補於國,而徒爲決性命之歸,則豈不有傷於天地生成之澤耶?臣於此,不能無望於聖慈之垂憐也。昨於附奏,病未悉對,懍惕之心,達宵未已。玆又畢瀝肝血,冒死哀籲於仁覆之下,伏乞聖明,俯垂諒察,亟許遞臣相職,仍將臣前後罪負,勘以重律,以嚴公體,俾安私分,不勝萬幸。臣無任伏地屛營祈懇之至,謹昧死以聞。傳于鄭俊一曰,承旨敦諭。又傳曰,此敦諭,使偕來承旨傳諭。
上在昌德宮。停常參·經筵。
巳時,日暈。
下直,高敞縣監李徽曾。
鄭俊一啓曰,備邊司郞廳來言,今日賓廳坐起日次,而大臣有故,頉稟。傳曰,知道。又啓曰,大司憲金尙魯,執義尹鳳九,掌令宋能相在外,持平鄭漢奎牌不進,掌令一員,持平一員未差。今日以監察茶時之意,敢啓。傳曰,知道。又啓曰,賓廳坐起,旣已頉稟,所當持公事入侍,而本院時無留公事,不得入侍之意,敢啓。傳曰,知道。
鄭俊一,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
鄭必寧啓曰,同副承旨金光世,由限已過,卽爲牌招,何如?傳曰,允。以同副承旨金光世牌不進罷職傳旨及校理尹得載牌不進禁推傳旨,傳于鄭必寧曰,竝推考傳旨捧入。
鄭俊一啓曰,校理尹得載,旣有只推之命,卽爲牌招入直,何如?傳曰,允。又啓曰,憲府連日監察茶時,諫院闕啓,俱涉未安。除在外·牌不進·傳旨未下外,呈告人員,竝卽牌招,何如?傳曰,允。又啓曰,樂器都監堂上趙觀彬,連日違召,無意應命,事甚未安。卽爲牌招察任,何如?傳曰,允。又啓曰,中樞府錄事來言,領府事徐命均,病勢添加,爲醫藥,昨日入城云。係是大臣去就,敢啓。傳曰,知道。又啓曰,新除授副校理金相福,時在全州地,斯速乘馹上來事,下諭,何如?傳曰,允。
鄭俊一,以吏曹言啓曰,今此順陵端午祭獻官,以工曹參議宋徵啓啓下矣。宋徵啓以端午物膳看品進去,故預差行副司直朴㻐陞實,則朴㻐名帖分送,已過數日。當此受香迫頭之時,忽稱在外,累次催促,終不入來,其在事體,誠極駭然。不得已以副護軍李遂豐,改付標以入。臣象漢亦惶恐待罪,而朴㻐,令政院依定式嚴處,何如?傳曰,允。又以兵曹言啓曰,伏見公洪監司李德重狀啓,則淸州營將李殷春,以其親病罷黜矣,營將陞資新赴者,未滿十朔前徑遞,則還收加資,已有定式。李殷春之除拜本職,僅爲六朔,不可仍置,所授加資,依例還收之意,敢啓。傳曰,知道。又以義禁府言啓曰,前持平金尙耉禁推事,傳旨啓下矣。金尙耉下去京畿漣川地云,依例發遣府羅將,拿來,何如?傳曰,允。又以兵曹言啓曰,今五月初四日,幼學韓以協稱名人,自敦化門入來,差備門外擊錚,極爲駭愕,令攸司囚禁治罪。同門守門將朴東新,常時不能禁斷雜人,以致闌入,亦難免其責。推考,何如?傳曰,允。
右副承旨鄭俊一上疏,伏以臣素患關格之症,近因風寒之觸感,顯有復發之漸,而旣不至大段,故不敢以此違傲除命,黽勉出肅,仍直多日矣。忽自午後,寒戰大作,膈痰衝升,精神眩瞀,幾至昏塞者屢次,急灌藥物,少無其效,目今病狀,實有汚穢淸禁之慮。玆不得不疾聲昻籲,伏乞聖慈,俯諒臣病勢之危重,亟遞臣所帶職名,俾得及時調治,以尋生路,不勝萬幸。臣無任屛營祈懇之至,謹昧死以聞。答曰,省疏具悉。爾其勿辭,調理察職。
戶曹判書徐宗玉上疏,伏以臣常抱癃痼之疾,久帶劇煩之任,此其勢必死乃已,又自前冬,重經輪疾之後,眞元日漸澌削,精神日益消耗,澟然有頃刻難保之慮。日昨登對,病狀忽劇,幾至昏窒之境,幸蒙聖慈之憐悶,特令徑退,臣於是,匍匐出來,左右療治,得免汚穢淸禁之患,感祝恩私,有淚被面。蓋臣狗馬之疾,積有源委,初則痰癖爲祟,頻頻發作,間又症形擅變,或似動風,或類中風,長時委頓,都無省覺。加以筋骨已衰,藥餌罔效,沈淹半年,死亡無日,雖閑司漫局,決無强起供職之望。況此度支爲任,旣繁且重,筋力之奔走,簿書之期會,固非一時暫曠之地,則夫豈篤疾垂死之人,所可堪當也哉?臣每以病重實狀,陳乞於廟堂,廟堂亦頗矜念,將欲詮稟於筵對,而未得聞耳。今則宸鑑旣已俯燭矣,聖念亦又垂憐矣。天地生成之澤,父母顧復之恩,臣可得以竝有之矣,又何待廟堂一二言耶?噫,臣本無似,最居人下,而謬蒙特達之知,猥置器使之列,渥恩偏被,塵露蔑效,惟平日自矢于心者,鞠躬盡瘁,死而後已耳。如使暫解機務,另費醫治,賴天之幸,而復起爲人,則燥濕險夷,只當殫心竭力,圖報聖恩之萬一,顧何必驅筴垂死之喘,重貽瘝曠之罪也哉?玆敢瀝血爲辭,涕泣封章,伏乞聖明,將臣本兼諸任,亟許鐫解,仍令選部,勿以他職事見責,使之優遊偃息,少延將死之喘,以卒曲遂之恩,不勝幸甚。臣於筵席退出之後,病勢越添,淹淹昏倒,死生未分,昨伏聞以逆命罪人議律事,有來會雜議之命,而未克祇赴,迹涉違傲,罪在罔赦,亦乞重賜勘處,以肅頹綱,以安微分也。臣無任戰灼祈懇之至,謹昧死以聞。答曰,省疏具悉。卿其勿辭,調理行公。
修撰金尙喆上疏,伏以臣近因僚員不齊,替直無路,抑情持被,今已多日矣。卽聞家信,則臣之老母,床席沈淹之中,自數日前,將攝失宜,又添重感,乍寒乍熱,似瘧非瘧,寢食專廢,神息無以收拾,實有澟澟之憂云。臣以單獨一身,得聞此報於浹旬離違之中,方寸煎灼,實難忍住,玆冒萬死徑出禁門。伏乞聖明,亟遞臣職,以伸人子至情,仍治臣前後瀆擾之罪,少安私心,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
上在昌德宮。停常參·經筵。
下直。蔚山府使兪彦通,橫城縣監兪彦民,新溪縣令沈鋿。
鄭必寧啓曰,大司憲金尙魯,執義尹鳳九,掌令宋能相在外,持平鄭漢奎牌不進,傳旨未下,掌令一員未差。今日以監察茶時之意,敢啓。傳曰,知道。
鄭必寧啓曰,同副承旨金光世,昨旣有只推之命,而今日又不仕進。卽爲牌招,何如?傳曰,允。
鄭必寧啓曰,樂器都監堂上趙觀彬,連日違召,尙不膺命,事體極爲未安。卽爲牌招察任,何如?傳曰,允。
備忘記,傳于鄭必寧曰,史官一員待命,騎馬三匹,卜馬二匹立之。
傳于鄭必寧曰,今日下詢,乃是大政。右相處入來事,遣史官傳諭。賓廳進不進單子,更爲修正書入。
鄭必寧啓曰,右議政趙顯命,依下敎來待矣。又啓曰,卽者備邊司郞廳,以大臣意來言,今日雖非日次,昨旣頉稟,前頭日次,又値國忌,來會賓廳云矣。敢啓。傳曰,詣閤。又啓曰,假注書朴師訥,時無職名。令該曹依例付軍職,冠帶常仕,何如?傳曰,允。又啓曰,玉堂上下番俱空,事甚未安。有闕之代,政官牌招,開政差出,仍卽牌招,以爲入直之地,何如?傳曰,允。
鄭必寧,以義禁府言啓曰,罪人尹光莘亟正邦刑事,承傳啓下矣。臣等今方來會本府,而昨日大臣箚批,有當下詢處之之敎,何以爲之?敢稟。傳曰,悉諭於處分下敎。今者二議,各有所執,而相臣之猶執初見,復爲陳箚,可謂得相臣之體。宰臣之齗齗固執,亦得古人之義,是可謂兩美具矣。但玆事肯綮,專在於狂之眞僞而已,相臣之爭執,其或眞箇狂而置法,是違於法意云。宰臣之固執,或非眞狂而施寬典,是因此而大墜綱紀云。首揆之意亦若此,王者當執其中而處之,嚴査狂之眞僞而處之,方可以服人心,於受刑者,可亦無冤。不辨眞僞,從衆議而正法,其太過也,不辨眞僞,而從寬議,而酌處亦太寬也。此等關係莫重者,豈可輕傅惟輕之典哉?嚴訊取服,斷不可已也。此則相臣宰臣,亦無異議,其問目則稱狂·不納符·不就拿·不納供之狀,除尋常嚴訊,取服以聞。
鄭必寧,以吏曹言啓曰,本曹佐郞鄭夏彦呈狀內,身病甚重,不得察任云。今姑改差,何如?傳曰,允。
吏批啓曰,新除授白川郡守金聖廈呈狀內,前任永柔縣令時,以戶曹奴婢貢木,未收有越等,斯速入啓遞改云。旣有越等,則揆以法例,不可冒赴,改差,何如?傳曰,允。
有政。判書李周鎭受由在外,參判洪象漢進,參議未差,都承旨李益炡進。吏批啓曰,判書李周鎭受由在外,參議未差,小臣獨政未安,何以爲之?敢稟。傳曰,仍爲之。又啓曰,臺諫及玉堂闕員,今當差出,而擬望之人乏少,外任竝擬,何如?傳曰,允。以具宅奎爲右承旨,南泰良爲左副承旨,徐命珩爲右副承旨,申思建爲同副承旨,洪廷命爲掌令,李台重爲副應敎,兪彦好爲修撰,宋徵啓爲大司諫,元景淳爲司諫,柳謇爲正言,洪正輔爲持平,趙暾爲獻納,柳顯章爲持平,李克祿爲吏曹佐郞,金喜慶爲白川郡守,南泰會·李基德·鄭純儉單付檢閱,金應福爲茂朱府使。兵批,兵曹判書金若魯病,參判李重庚禁府坐起進,參議金應福入直進,參知洪鳳祚病,都承旨李益炡進。兵批啓曰,同知中樞府事宋應趙·李挺宇·尹澥·朴希任,僉知中樞府事韓聖揆·李景身·金灝,俱以篤老之人,病難供職云。西樞雖是閑局,不可虛帶,竝今姑改差,何如?傳曰,允。以趙榮國·鄭俊一·金光世爲單付副護軍,吳遂采單付副司直,尹光紹單付副司果。
以李復基爲事變假注書。
右承旨吳遂采上疏,伏以臣之素抱危疾,不堪供劇之狀,卽通朝之所共知者,四朔夙夜之餘,肺痰益肆,有時昏塞,不省人事,有食必吐,飮噉全廢,祗緣向來院僚不齊,不敢言私,忍死滯直矣。此際奉偕來之命,顚倒出來,宣諭大臣之後,歸頓村舍,任便調息,或冀病情之一分向減,而荒郊旅次,將攝失宜,醫救之方,從以益疏。自去夜來,諸症陡劇,吐出血痰,殆無其算,昏昏悶絶,暈倒床席,又得輪行時感,頭疼暴重,四體如束,若不可以頃刻支吾。如不得及時歸治,則深恐有死生之慮,疾痛之號,不于天地父母而何哉?臣今含命在外,馳疏瀆冒,縷陳賤疾,極知萬萬震悚,而迫於病勢之危劇,不暇緩聲,敢以短章,從縣道仰聞,臣尤死罪。伏乞聖慈,特垂憐察,先遞臣職,仍許退歸調治,以卒天地生成之恩,千萬至祝。臣無任惶恐祈懇之至,謹昧死以聞。踏啓字。
大司憲金尙魯上疏,伏以卽接爛報,以尹光莘事,備忘特下矣。雖未委金吾郞狀聞辭語之如何,而觀於右揆箚,則光莘之拔劍嚇喝,違拒拿命,蓋可知也。噫嘻,此何變怪也?不但我朝三百年之所無,天下古今有國有君臣以來,曷嘗有如許變怪乎?君臣之分,截然若天地,而近來紀綱日隳,堂陛不尊,駸駸有衰世氣像,臣常懍然而憂,以爲慢上者誅,犯分者一切以法從事,然後國事可以有爲,昨年講筵,亦嘗以此說進矣。今此光莘之罪,爲慢上乎,否乎?爲犯分乎,否乎?假使光莘狂易失性,如大臣言,諺曰,醉者未嘗詈父母狂者未嘗戲雷霆,蓋謂其醉且狂者,猶有秉彝,不敢犯至尊而狎至敬也。君比則天也,父母也。光莘於平日,少有嚴敬畏尊之心,雖狂,顧安敢拔劍而抗君命乎?光莘之在水營,未聞狂奔亂走,又未聞以刃剔人,而今於拿命之下,乃敢作此擧,其所謂狂易者,不亦怪乎?人臣而無其君則皆逆也,何必稱兵而叛,始謂之逆乎?況從古跋扈之臣,稱兵有之,公然拔劍而不就拿,未之有也。臣雖無狀,決不敢以殺戮導殿下者,而此則關係甚重,光莘不誅,臣分將墜盡矣,三尺亡所施矣。且天下之事變無窮,日後似光莘者,輒效光莘事曰,吾狂也,人亦從以解之曰,彼狂也,可以都無事矣。嗚呼,寧有是哉?狂易者貸死之法文,雜犯以下用之,可也,無君之罪,不可用也。昔漢之鄧通,一弄臣也,而申屠嘉欲誅之,以其無禮也。今者光莘所坐,較之無禮,何如也?大臣之所歎惜,不在於王法之不卽行,而反在於失一猛將,有若薄物細故者然,臣竊然也。今日急先務,無如立紀綱,而紀綱之立不立,正由於此等處。伏乞聖明,快揮乾斷,亟令王府,檻致光莘,設鞫嚴問,以正典刑。不然,發遣一宣傳,取其頭來,俾大小臣民,知有王綱,幸甚。金吾郞之不卽拿來,勢有可恕,而辱命則莫此之甚,亦令拿鞫重勘,以勵他人。兩司之臣,旣見此事,而視如尋常,默無一言,果有罪耳,特敎嚴責,亦可爲立紀綱之一端,臣誠爲聖朝喜,而遞差薄罰,恐涉太輕,改命削職,亦似得宜。事有關於刑政大得失,而臣方職忝執法,有不容以在外而已之,玆敢馳撥封章,略貢淺見,恭竢財處焉。臣無任悚惕屛營之至,謹昧死以聞。答曰,省疏具悉。所陳者,已下敎而處分矣。
工曹判書菁陽君柳儼上疏,伏以臣重被儒臣之斥,略陳卞對之章,而適値齋戒,未獲登徹,日昨天牌之下,又犯違逋之科,臣心悚蹙,靡所容措。今因次對,有單子改修以入之命,臣之卽今情勢,實無轉動之望。雖荷聖鑑之曲察,特解金吾之兼任,而本職及籌堂,亦無以行公,況此筵對,又是下詢尹光莘之事,臣旣因金吾草記,而被人詆斥,則尤不敢抗顔進對,偃息在家,終未免仍前懸頉。臣罪至此,益無所逃,短章自列,冀被譴罰。乞遞臣職,仍勘臣罪,以靖私義,以肅朝綱,千萬幸甚。臣無任屛營祈懇之至,謹昧死以聞。答曰,省疏具悉。此何撕捱者?卿其勿辭行公。
乙丑五月初六日申時,上御熙政堂。大臣·備局堂上引見入侍時,領議政金在魯,右議政趙顯命,兵曹判書金若魯,右參贊徐宗伋,刑曹判書李春躋,刑曹參判徐命九,吏曹參判洪象漢,左承旨鄭必寧,假注書趙台命·朴師訥,記事官尹學輔·金道元進伏訖。在魯曰,近日日氣甚爲蒸濕,聖體若何?上曰,一樣矣。在魯曰,大王大妃殿氣候若何?上曰,氣候差勝後一樣矣。在魯曰,王世子感候,已快愈乎?上曰,益愈矣。在魯曰,昨日次對,旣不爲之,而明日以後連四日,連以國忌齋戒,正日相値,十日次對,亦當爲頉稟。將爲久未登對,故臣等今日會于賓廳,而殿下以尹光莘事,將有更詢爲敎。尹光莘事,臣則日昨已爲陳達,今無他意。俄者下敎,似非更詢於臣等已會議者,而右揆旣有陳箚,先爲下詢於右揆,似好矣。上曰,議論累次消詳爲好,何必得新入者議之?伊日處分之後,予亦有量,而且右揆有言,故欲更議耳。在魯曰,今日備堂,雖或有應頉,而懸病不進者多,故送郞往復,使之進參,而終無追進者,此際又有下敎,而刑判一人外,又皆不進。懸病不進人,竝從重推考,受由在外人,亦令催促上來,何如?上曰,依爲之。擧條上曰,以今日臺諫言之,亦無一人進參者,顯有觀望規避之意,誠爲寒心。如是而其能爲國事乎?日昨入參之臺臣,亦皆不入矣。在魯曰,其臺臣昨日已爲牌不進,而傳旨未下,故不入矣。上曰,昨日牌不進,蓋亦已見右揆箚,知幾規避之事也。上曰,右揆之箚見之,予意亦然矣。右揆先爲達之。顯命曰,臣箚已陳所見,別無更達之言。俄與首揆及諸宰,有所酬酢,而臣意以爲,果是眞狂,則決非必殺之罪云爾,而領相則以爲,終是可殺之罪云。領相及臣之岐議,豈有一毫私好惡於其間也?所見各異故也。凡論罪議律之道,有十分可死之罪則殺之,十分不可死之罪則不殺。此等無疑之事,則不足議爲,而至於可以死可以不死之罪,則必當審愼,十分商量爲好。斷者不可復續,死者不可復生。如或有罪疑濫死之弊,則豈非國家刑政之累乎?臣意則尹光莘,終是似眞狂,眞狂則殺之誠過。狂易減罪,固有律文之可據,臣箚已爲陳之矣。當此淸平無事之時,雖昆蟲草木,可以生之則生之爲好,況尹光莘雖已狂易,位至宰列,用律得失,有關政令,故敢於勘斷之後,猶慮其或有一分過中,而猥此箚論矣。上曰,卿及首揆之言,俱出公心,予皆知之。心中旣有疑意,則悉陳所見而爭之是矣,而今世之人,皆不欲立異。若非卿,豈有能爭之者?以今日見之,多不入來,顯有觀望,誠爲慨然。卿獨立異於首揆及諸宰,而有此陳達,予甚貴之。卿亦或有有懷不達,則國事尤何可言乎?元景夏於此事,可謂峻論,而頃日亦以一番究問處之之意,達之。今光莘之事,如賊适之類,則直用當律,而此則不過違命,果是僞狂,則宜用初律,而若其眞狂,則宜有參酌可恕之道矣。頃者有以爲民除害爲言者,而予意則以爲,定罪之道,只論卽今所犯之罪,不必拖及他事也。領相之意,何如?在魯曰,大槪右相則自初以眞狂知之,故與臣意有異也。臣則以爲,尹光莘今日所爲,雖有狂氣,而渠之人物,本來癡狂,仍蒙朝廷之奬用,益長其氣。正如驕兒得父母之過愛,衆人之過譽,漸益養驕,侮慢父母,無所忌憚者,而今番見李德重狀啓,益激一層火氣。及見拿命之有下,則以其無忌憚慢侮朝廷之心,仍作狂者之狀,欲使前日之事,歸之於病中人事,而又遭鞫拿擧措,始乃恐其將死,益爲眞狂之狀也。來時所爲及來後所爲,前後有異,其初旣聽其父言而就拿,則可見其狂,非不知父母之狂。及其入來,不爲納供,擧措益狂,則終似僞狂。雖曰眞狂,臣意則帥臣違命,所犯旣重,終難容貸矣。右相箚中所引大明律,取自上裁云云者,亦似不必襯着。大明律,有八十以上,十歲以下及毒疾,犯叛逆殺人應死者,擬議奏聞,取自上裁云云,而叛逆二字,唐本無之,只鄕本有之,是亦不可準信。以理推之,雖毒病之人,果入於叛逆,則豈可生乎?況帥臣稱狂,違命將過一月,必當設鞫嚴問,以正邦刑,斷不可已也。上曰,若是非狂而稱狂,則固無容議,而右揆所謂有何所利而稱狂云者,誠有所見,予意亦然。果是眞狂,則豈無容恕之道乎?在魯曰,若是眞狂,則如聖敎容恕,容或可也,而臣意則終似有激,而轉輾稱狂,如俄者所達,今以眞狂容恕,而日後又稱病愈不狂云,則雖下賤,皆笑朝廷之見欺,而必有輕法之心,豈不可悶乎?上曰,兩大臣之言皆是矣。尹光莘今雖宥之,觀其擧措,日後必將又犯於他罪矣。此後果更作罪,則國家之紀綱,益將落下,此亦可慮,而但或眞狂而用律,則亦非欽恤之道,是甚難處。諸臣之意,何如?若魯曰,臣以自上裁處之意,自初仰達,而最爲難決者,是其狂不狂,不能的知也。狂之眞僞,旣有所疑,則所當以罪疑惟輕之道處之,而但其所犯至重,或是僞狂,則關係何如?決不可輕傅生議,而必更嚴覈其眞僞,似好矣。宗伋曰,果眞狂,則傅生之論,不是異事,而姑不知其狂之眞僞,帥臣違命,所犯則重,不用其律,必有後弊,決難容恕矣。上曰,領相所達,發憤於李德重,轉輾至此云者,似然矣。若魯曰,似然。此所謂弄假成眞也。春躋曰,臣旣悉陳於日昨,卽今所見,與前無異矣。命九曰,臣亦別無他議,而其眞狂與否,或有可知之道,則爲好,而旣難明卞,所犯則重,何可容貸也?如欲傅生,則必須一番査覈而處之,似好矣。象漢曰,聖上日昨旣下亟正邦刑備忘記,今日又以傅生之議,詢問於群下,此乃春生之意,更爲藹然於秋殺之後,聖人好生之德,臣實欽仰。且諸臣皆曰可殺,而右相獨能立異,旣有所見,不爲苟同,惟慮國家之刑政,或有所失。右相如此之事,實是貴事,他日國家,必有他事,得力於其立異之論也。臣又爲朝廷喜賀,而臣以爲,尹光莘事,則決不可容貸矣。臣頃於李匡誼事,力主傅生之論,況此尹光莘,則旣無關係於偏論,又非嫌怨之間,本無傷害之心,右相亦知之矣,豈無欲其生之心,而當此人心世道日下之時,帥臣違命,以狂見貸,則朝廷之紀綱,益難收拾,而前頭又不知有何變怪也。右相以爲,毒疾則可以容恕云云,而臣則以爲不然。若所犯至重,則何可以毒疾赦之乎?漢成帝時,有軍士癲狂,入於宮中,自謂玉皇上帝,使之入來云云,而終爲下獄死矣。臣旣見殺狂之事於史記,故尹光莘,亦謂勿論狂不狂,依律處之爲當也。兵判査覈之說,亦有不然。此事不但不必査覈,亦無更査之道。只以禁都·宣傳之原情見之,二十一日以前,無狂氣云云者,可知其罪之難貸矣。殿下若當殺不殺,而此後有弊,則雖悔何及?今日世道,無一紀綱,此亦紀綱中一大關係,斷不可傅生矣。上曰,吏參以右相之事,爲喜賀云者,似是抑揚也。象漢曰,臣非抑揚,實出眞情。若非此大臣,則未易爲此,而臣之所嘗貴其立異也。在魯曰,所見旣異,則爭之爲好。右相之二次陳箚,誠是矣。上曰,右相之事誠是,而吏參貴之之論,亦是矣。上笑曰,右揆常時,必以紀綱爲重,持論尙嚴矣,今番則與吏參異議,何也?顯命曰,刑政或失,則亦非美事。雖不狂而違命,只當送宣傳官梟示,而其罪誅止其身而已。其果眞狂,則與不狂違命者,宜有減律,而今不卞其狂不狂,直爲亟正邦刑,誠涉太過,故所以累次煩陳也。吏參以狂亦用法之說,引據古事,漢軍之事,臣未知事實果何如,而臣箚所陳犯韠充軍事見之,可知狂夫之減律也。尹光莘之眞狂與否,臣雖不能質言,而自春初已有狂病之說,似是狂則狂矣,狂而殺之,終爲用法之累,必須鞫問,明其佯狂,然後用法爲好。今使該府,嚴加窮問,必受其佯狂承服。雖至杖殺,此則猶可,而不卞眞僞,雖狂當殺云云之論,誠沓沓。臣意亦非愛惜而傅生也。必欲明其僞狂,以爲用法之有辭也。上曰,右揆所論,非出於顧惜其人之意也。象漢曰,然矣。若魯曰,今惜何用,實出於公心矣。上曰,尹光莘擧措,若嚴問而使之遲晩,則僞狂承服之不爲,亦不可知矣。顯命曰,渠若以僞狂遲晩,則其所遲晩,雖或出於眞狂所致,必如是然後,用法體段成矣。以狂容恕,則必有後弊云云之說,亦不無所見,而死者不可復生,斷者不可復續。萬一有一分濫死之歎,則亦不可惻乎,昨疏所陳酒食饋賊者,其罪何如?而范仲淹論以不殺,其言以爲,欲拒則勢弱而不能守城,徒使民人皆死而已,故姑以酒食誘之,以免屠城之禍,其情可恕云云。若以後弊言之,則守城饋賊之弊,其慮何如?而情有可恕,則法不强用。尹光莘之事,亦果有可恕之情,似不可專以後弊爲慮,而過爲用律也。上曰,卿與吏參之言俱是,而兵判査覈之說好矣。在魯曰,自明日至三明日,皆有國忌,不可用刑,而其間左相,似當入來,姑待左相之入來,下詢,似好矣。上曰,左相入來,則必有執兩端用中之論,而一向在外,可悶。顯命曰,臣於將陳箚時,以書往復於左相,而其所答以爲,傅生之議,執法之論,各皆得體,不可偏廢云矣。上笑曰,然則左相雖來,亦必不決矣。狂之眞僞,推問,似好矣。顯命曰,如此然後,可成獄體矣。象漢曰,聽其父言而就拿,則是知其父,而獨不知君命乎?似無可問之事矣。顯命曰,狂病千態萬狀,難以一槪論也。有知父母,而不知妻子者,有不知父母,而知其妻,或能生子者,雖眞狂,亦不無一點子通明處,而其他昏塞。近來尹奕是狂人,而亦多知覺矣。在魯曰,此則然矣。上命必寧,書禁府草記判付曰,悉諭於處分下敎,今者二議,各有所執,而相臣之猶執初見,復爲陳箚,可謂得相臣之體。宰臣之齗齗固執,亦得古人之義,是可謂兩美具矣。但玆事肯綮,專在於狂之眞僞而已。相臣之爭執,其或眞箇狂而置法,其違於法意云。宰臣之固執,或非眞狂而示寬典,是因此而大墜綱紀云。首揆之意亦若此,王者當執其中而處之,嚴査狂之眞僞而處之,方可以服人心,於受刑者,亦可無冤,不卞眞僞,從衆議而正法,其太過也。不卞眞僞,從寬議而酌處,亦太寬也。此等關係莫重者,豈可輕傅惟輕之典哉?嚴訊取服,斷不可已。此則相臣·宰臣,亦無異議。其問目則稱狂不納符,不就拿,不納供之狀,除尋常,嚴訊取服以聞。書訖。上曰,一日亦有二次刑推之規乎?在魯曰,雖一次爲之,判付中旣有除尋常三字,則可以嚴推矣。上曰,刑推侤音時,不爲着名,則亦可以手寸爲之乎?顯命曰,手寸亦可爲之矣。象漢曰,決案則不可以手寸,而刑推則不拘手寸矣。上曰,注書持此判付,卽爲分付於禁府都事,而若不着名,則手寸爲之之事,亦爲分付,可也。台命出而分付,還入進伏。必寧起伏曰,卽今院僚苟簡。都承旨李益炡病不進,右承旨吳遂采呈辭受由,左副承旨趙榮國,以家內不淨,不爲入來,右副承旨鄭俊一上疏受由,同副承旨金光世牌不進傳旨未下,只有臣一人。右承旨吳遂采,姑爲許遞,今日政差出似好。且都承旨,所當請牌伴直,而拘於院規,不得請牌,故敢達。上曰,右承旨吳遂采,則當於辭單許遞,而都承旨李益炡牌招,趙榮國·鄭俊一·金光世竝遞差。今日政,以在京無故人差出,仍卽牌招,可也。抄出榻敎金若魯曰,今日爲政事,命下,臣等所當出去開政,而承旨方無參政之人,待都承旨入來,然後可以開政矣。上曰,然矣。注書出去,以此榻敎,卽爲分付,可也。台命出去分付,還入進伏。上曰,左右史無人矣。鄭純儉出六,則李基德輩宜乎,撕捱乎。鄭純儉之終不行公非矣。上曰,然則李基德軰所執是乎。顯命曰,然矣。鄭純儉翰薦後,已經草土,故更爲其職,心有不忍,而終不行公云。其情則誠爲惻傷,而翰院規例則不然。李基德之撕捱,不是異事矣。上曰,然則鄭純儉之出六,置之乎?顯命曰,然則閔百祥,亦於其時,同爲出六,而別無當出之義,似竝置之矣。上曰,閔百祥之出六,誠亦輕遽。顯命曰,閔百祥旣入翰圈,則所當一番召試,而遽然陞六,誠無當初翰圈之意矣。上曰,召試當應之人,今又誰耶?在魯曰,似不多矣。上曰,鄭純儉還降,則亦不以此爲撕捱乎?在魯曰,自前還降行公者多矣,何可以還降爲撕捱乎?鄭純儉不爲行公,則李基德輩,亦無出仕之理,又不可竝皆出六。鄭純儉,似不可不還降督出,而閔百祥則與鄭純儉有異,依前出六用之,亦何妨之有?上命書傳旨曰,以鄭純儉陞六事,更以思之,意或不然,一欲下詢,今聞首右揆陳達,正若予意。其陞六勿施,令該曹更付翰林。違牌翰林,竝敍用,一體付職,牌招察任。榻敎在魯曰,左相之罷職,是公罪。雖一時以事體譴罷,旣是公罪,似不過咎,且無關係,而重卜已久,尙不入城,誠爲過矣。各別敦諭,以爲速出之地,似好矣。臣且聞今番黑牛,比前最好云。蓋其臀肉之不能圓滿者,牛臀本不圓滿,雖極肥,終不如馬臀云矣。上曰,其牛終是不善喂矣。在魯曰,臣之所聞,則無愈於其牛云矣。雖以該官言之,聖上親爲省牲,尤豈敢不極擇肥腯乎?該官之罰,亦公罪,而尙未蒙釋,此亦過矣。上曰,監察則已特放矣。顯命曰,該官等之罰,亦已行矣。國家爲先宥罪於該官,仍爲敦勉左相,似好矣。上曰,左相過矣。敦勉之道,從當爲之,而其時豬羊則可用,而牛則終似不善喂矣。在魯曰,豬羊本來易肥之物,牛則模樣本不圓滿矣。上曰,更思之,臀肉之不滿,固當與馬有異,而若善喂,則毛色如洗油,其牛則不如此矣。雖然左相則公罪,雖以事體致責,予以爲重卜後,卽當出仕矣,尙此撕捱,誠非平日所望於左相者也。顯命曰,聖上處分,事關祭享,其在重事體之道,嚴處爲好,而大臣之事,則旣是公罪,雖以事體飭勵,罷祭後,從容爲之,尙未晩矣,而伊日百僚瞻視之中,有若被敺逐出去者然,似有欠於禮使之道。此尤左相之惶恐於心,而其所不敢卽出者,似由如此故也。上曰,卿言是矣。予亦處分後,心以爲過矣。雖然,我國人則人事邊太勝,故如此,而古道則不必如此。昔蕭何以上林事下獄,而赦出後,無以此爲嫌之事矣。在魯曰,古觀雖知其好,亦有不得不從俗之事矣。上問顯命曰,卿之氣運,近來何如?顯命曰,素患癖積,近益作苦,氣常上升,故眞元漸敗矣。上曰,見卿之貌,比前敗矣。卿之氣敗,是誰之咎,豈他人之使然耶?心平則氣亦平矣。顯命曰,今則心已盡解,而病實難强。頃日以卜相事入來時,以更觀病情後,更爲筵白而去就之意,爲達矣,今適入侍,故敢達。臣之病狀,根委已深,漸漸有加,近來則寢食全減,元氣澌鑠。卽今雖能强力行動,看若猶有餘氣,而病若一臥,決難復起之望。特垂矜惻,許遞相職,使之安意調病,是臣區區之望也。上曰,卿以心解爲達,而容貌之如此,病氣之如此,予以爲皆由於心猶未解也。以病言之,則卿病必不若予病,而予則諸臣見之,必不大段瘦敗矣。卿常時,每以求放心三字勉予,而予甚愧其不能矣。求放心之大臣,今亦如此,況予尤難自强矣。予氣之衰,近來益甚,與諸臣酬酢之時,猶能作氣,而及其罷入,則澌憊難振。數年以前,久爲靜處則甚沓沓,有欲乘馬出外之意,有欲扶杖田野之意,今則亦無如此之意,惟欲從容處靜。東宮近處,有一小榭,甚爲幽靜,久未塗壁,故頃令戶曹修葺。傍人或問葺此何爲,予答曰,予不知何時可臥,而臥則當於此堂臥云矣。今卿亦欲臥矣。予知卿意之如此,故頃於重卜日,欲許卿休,而其時鼎席,只有卿一人,故爲國事,不得許之矣。卽今則首揆旣已行公,而左揆亦必非久行公矣。卿須姑爲休息,安意調理爲可。予且直言之,相職則決無許解之理。卿若尋單,則敦諭之際,徒爲困我而已。卿則欲退,予則不聽,卿則引入,予則勉出。卿心之不安,姑不論之,而予則用氣必多,予甚爲悶,預請于卿。卿須調理,勿爲尋單,可也。顯命曰,上敎如此,臣病若有一分可强之勢,則何敢爲必遞之計?而臣之病狀,已爲深痼,時方雖曰在職,不能陳力於職事,便同原任久矣,而卽今愈往愈甚,尤無可爲之望矣。病形如此,而職任依舊,臣心之不安,又當如何?聖上雖以姑爲休息爲敎,而若未遞職,則心不得自安,決無善爲調病之路。臣若專爲便身之計,則是無狀,而以臣容貌氣力見之,可知難强。聖上如欲終始用臣,則尤當姑爲許遞,使之安心調攝,是爲不替恩遇之道,伏望哀矜而許遞矣。上曰,首揆之意,何如?在魯曰,右相雖自謂其心已解,而如是必遞之意,實由於心猶未解也。卽今雖曰帶職,不過或承命入侍之時有之而已,實無行公之意。常祿之不受,姑不論之,而廟堂公事,一無擧論,初不取見云,豈不太過乎?以其心言之,元無如臣之情勢迫隘,以其病言之,不至於委頓床席,而廟務之一不參涉,誠爲悶事。各別開諭,使勿更嫌爲上,而不然,則姑使之一番伸其心後,更用之,亦似無妨矣。上曰,首揆旣如此伸其心,右揆又如此伸其心,次次輪回爲之,則於國體何如耶?在魯曰,右揆則比臣元無可遞之義,實無廉義之可執矣。上曰,然矣。實無必遞之義。卿等必爲相勸,以解其固執爲好,而反以伸其心爲達,慨然矣。顯命曰,首揆所達之言實矣。上曰,首揆若以督出爲達,則卿必不謂實也。顯命曰,與首相酬酢於外,而見臣形容,有矜惻之意矣。以常理言之,臣於殿下,受恩何如,際遇何如?稍有可留之勢,豈不欲長侍以死?而如是求退,是豈樂爲?出於不得已也。聖明何不俯諒臣情之可惻耶?上曰,彼亦心傷之言也。卿之心動矣。見卿此狀,卽欲許副,而國體不可,故不得許耳。予之用心,非比卿等。予若性燥之人,則必已有何擧措,而猶有餘氣,右揆之氣,何其如此也?予雖爲國事勉强,而氣亦甚難,匪久亦有可臥之日矣。若魯曰,殿下如此下敎,前後累發,此必志氣比前不如,故自有如此下敎,不但臣等之不忍聞,亦恐殿下治心之工,未盡而然也。聖學篤實,則血氣雖衰,志氣不衰,必無如此之敎,臣竊慨然。下敎如此,而大臣之猶爲固執,亦爲慨然矣。顯命曰,左相入來後,臣欲有自處之事,姑不敢更爲煩達矣。象漢曰,今日政,臺諫所當多差,而侍從臣違牌坐罷者多,故擬望之人乏少,似有變通之道矣。上曰,堂下侍從臣,違牌坐罷人,竝敍用,可也。榻敎顯命曰,臣今日出去後,更登筵席,未期遲速,而適有所懷,故敢達。臣得見審理使南泰良書啓,則其所論奏,多有好處。具宅奎書啓,亦多好議,而皆關係民瘼矣。申飭廟堂,可以施行者,卽爲施行,以爲使民速得蒙惠之地,似好矣。上曰,依爲之。擧條顯命曰,頃日大査定後,因臣所達,良役充定事,申飭於諸道,至以若不趁卽擧行,則遣御史審察嚴處之意,有所備忘記矣。今聞海西審理使之言,則道臣·帥臣,無所擧行云,更爲申飭,似好矣。上曰,從當申飭矣。在魯曰,世變多生,嚴宅周之事,亦極變怪矣。渠之原情以爲,三四歲流離周行云,然則渠之四祖,何從知之?而且連珠瘡卽項瘡,而全義人有意見之云云者,此皆奸情之綻露處,而關係不小矣。頃以登對時,稟處爲敎,而今日日暮,當於後日爲之,而此不可歇後處之之事矣。上曰,世方有無父之人,關係大矣。若魯曰,渠於科擧時,必有掃墳處,問此則似難遁情。且其四祖名字,皆書冊所無之字,此亦奸惡忒甚矣。上曰,然則皆渠創製之字也?在魯曰,然矣。罪關倫紀,別樣嚴懲之事矣。上曰,然矣。在魯曰,聞閔昌洙月前身死云,而猶在放歸田里罪籍矣。在常時則雖未蒙宥釋,而今其死後,猶不得解罪人之名,誠爲愍惻。特命釋其罪名,仍爲給牒似好,故敢達矣。上曰,渠之所爲則非矣,而念舊惻傷矣。放釋給牒,可也。擧條諸臣退出。承史未及退之際,上曰,承旨進書傳旨,注書則出去。尹光莘刑推與否及供辭爲不爲及供辭時擧措何如,果爲納供,則其供辭何如,招致禁府書吏,詳問以來,可也。台命承命出去。必寧進書傳旨曰,良役代定,其或不勤廉問,重繩之意,曾已下敎。其時承宣,亦有陳達者,其承宣,卽今審理使也,覽書啓聽陳達,外方視若循例,其無動意云。噫,黃海一道若此,他道可知。君雖涼德,爲民懃懇之意,果焉在哉?宣化承流之意,豈亦然乎?本道道臣·帥臣,爲先從重推考,令備局以此,申飭諸道。書訖。上曰,注書出去,尹光莘事,催促問知,而且其侤音時,着名手寸與否,問知爲可。臣師訥,出問入達曰,問知則尹光莘,哀哭乞活於禁堂曰,若善爲原情,則不刑推而可生活耶?如此則納供云云。仍爲着名納供,而不納符不就拿事,皆以爲病重未能之致云云。且其擧措,與常人似無異云矣。上曰,其事誠怪矣。學輔顧注書而言曰,如此則不可謂眞狂。前日之事,皆能記知矣。上曰,上番兼春秋,未有下詢,而有所私語,推考,可也。擧條上曰,注書更爲出去,更問其後消息,可也。臣師訥,更爲出來,台命則還爲入侍,而金吾吏催促之際,承史皆出來,以爲上以參坐都事,進來於政院問啓爲敎云矣。其間又有傳旨書出者,傳曰,漢文云,刑者不可復續。今聞承宣之陳達,江界棍以眞木云。雖京軍門,非係一律逃軍外,無用此者,本府治犯越,故治不可不嚴,其中亦豈無玉石之混乎?況此棍,承旨曾經此府,故知此矣。江邊諸邑,皆其然乎?抑或只有江界乎?其若只有本府,則禁其犯越,江邊諸郡皆然,而於此府,惟作重棍,傷我邊民乎?亟令革之。雖諸郡皆然,非流來之規,若因一守令之欲爲猛治,創開而傍郡效尤而然,則凡棍之大小,隨其輕重。噫,快一時之治棍,玉石而濫殺,此豈王政所爲?亦令去之。其或流來蓋久,非近創開,則其雖因之,非犯越而施此者。道臣·帥臣廉問施以濫杖之律事,令備局,分付該道,北關六鎭,亦以此分付。
上在昌德宮。停常參·經筵。
仁祖大王忌辰齋戒。
鄭必寧啓曰,大司憲金尙魯,執義尹鳳九,掌令宋能相,持平洪正輔·柳顯章在外,掌令洪廷命未肅拜。今日以監察茶時之意,敢啓。傳曰,知道。
具宅奎啓曰,小臣,左議政宋寅明處,偕來進去,下直。傳曰,知道。
以右副承旨徐命珩牌不進罷職傳旨,傳于李益炡曰,推考傳旨捧入。
又啓曰,右副承旨徐命珩,旣有只推之命,卽爲牌招,何如?傳曰,允。
又啓曰,樂器都監堂上趙觀彬,一向違牌,無意行公,事體未安。卽爲牌招察任,何如?傳曰,允。
南泰良啓曰,玉堂上下番俱空,事甚未安。副修撰洪重孝,自鄕纔已上來,卽爲牌招入直,何如?傳曰,允。
以副應敎李台重牌不進禁推傳旨,傳于申思建曰,推考傳旨捧入。
又啓曰,副應敎李台重,旣有只推之命,更卽牌招入直,何如?傳曰,允。
又啓曰,事變假注書李復基,時無職名。令該曹依例付軍職,冠帶常仕,何如?傳曰,允。
南泰良啓曰,新除授藝文館檢閱鄭純儉,時在公洪道靑陽地,斯速乘馹上來事,下諭,何如?傳曰,允。
申思建啓曰,新除授修撰兪彦好,時在公洪道洪州地,斯速乘馹上來事,下諭,何如?傳曰,允。
又以侍講院言啓曰,本院新除授文學南有容,除拜累日,尙不出肅。卽爲牌招察任,何如?傳曰,允。
又以備邊司言啓曰,各道軍餉未捧守令·邊將,居末拿問,居二決杖,居三推考,還上未捧,居末決杖,居二推考事,自前定奪矣。取考咸鏡道啓本,則甲山府使魚有珪,以新還未捧,當爲居末矣。依事目決杖之意,分付,何如?傳曰,允。
又以戶曹言啓曰,依傳敎,右議政趙顯命自三月至五月合三朔祿俸,令倉官更爲輸送于本家,則以爲,卽今病情漸益深痼,旣不能供仕,則常祿不敢冒受云。祿俸又不領受,何以爲之?敢稟。傳曰,令倉官更爲輸送。
又以訓鍊都監言啓曰,今春等中旬試才時,別武士軍兵中,單巡沒技之類,別單書入之意,敢啓。傳曰,知道。
上在昌德宮。停常參·經筵。
仁祖大王忌辰。
大王大妃殿·中宮殿·賢嬪宮,藥房口傳問安。答曰,知道。
藥房提調臣趙尙絅,副提調臣李益炡啓曰,日氣陰濕,伏未審聖體若何?困憊眩氣之候,其有差勝之勢乎?湯劑停進,已至多日,臣等今日與諸御醫,不可不入診,詳察聖候,議定湯劑當進與否矣。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候下敎,而予則一樣,待下敎入侍,宜矣。
申思建啓曰,大司憲金尙魯,執義尹鳳九,掌令宋能相,持平洪正輔·柳顯章在外,掌令洪廷命未肅拜呈辭。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
以副應敎李台重再牌不進禁推傳旨及副修撰洪重孝牌不進禁推傳旨,傳于南泰良曰,竝推考傳旨捧入。
又啓曰,副應敎李台重,副修撰洪重孝,旣有只推之命,修撰金尙喆,由限已過,竝卽牌招,以爲推移入直之地,何如?傳曰,允。
又啓曰,副修撰宋昌明,自鄕纔已上來云。卽爲牌招入直,何如?傳曰,允。
又傳曰,領·右相使之入來。
又啓曰,領議政金在魯,右議政趙顯命,依下敎來待矣,敢啓。傳曰,引見。
又傳曰,慶尙道審理使金尙迪,同爲入侍。
乙丑五月初八日申時,上御熙政堂。領·右相來待引見,慶尙道審理使同爲入侍時,領議政金在魯,右議政趙顯命,同副承旨申思建,審理使金尙迪,假注書朴師訥,記注官尹學輔,記事官金道元進伏訖。上曰,摠府·兵曹入直,問知乎?思建曰,摠府則李春躋不爲入直,而兵曹則參判李重庚入直云矣。上曰,注書出去,兵曹參判李重庚同爲入侍事,分付。審理使別單,亦爲持來。臣師訥出去,持別單,與重庚入來,進伏。在魯曰,昨今日聖體若何?上曰,一樣。在魯曰,大王大妃殿氣候何如?上曰,差勝矣。在魯曰,王世子氣候益勝乎?上曰,漸愈矣。上曰,見尹光莘供辭,今則不可謂眞狂,前日之事,一一記知而歷對矣。在魯曰,以今番供辭見之,頗了了。其中故爲逆命之斷然無疑者,其不就拿一節,渠以爲激於都事而爲然。若後來都事早來,則四月晦間,可以入來云云之說,可見非以狂不來,而乃有激之致也。都事雖可怒,君命其敢違乎?上曰,病有愈時,而渠亦曰或輕或重。今其供辭,雖似綻露,而或是狂氣,適此時少愈而然耶?同義禁親見其擧措,果何如?重庚曰,當初諸堂之入去時,渠乃大聲乞活,及其納供時,以原情則可生與否問之,而仍爲納供,供辭頗有倫次。以伊日事見之,則不知有狂人擧措矣。上曰,所謂草轎縛來云者,果是實言乎?重庚曰,此則不知其眞僞也。在魯曰,縛之爲言,似非實言。如欲縛來,豈有終不拿來之理乎?上曰,然矣。如欲縛來,必不狀聞矣。顯命曰,所謂縛來云者,或是草轎上易爲墜落,故暫以權宜,略有維係,亦不可知矣。在魯曰,後來都事云云之說,便是結案,而且宣傳官旣入房內,則何難親授?雖病重,不能自爲衣冠,使人略爲繞衣身上,足以親傳,而慢不爲之之狀,於此亦著矣。上曰,解置云者,亦怪異矣。顯命曰,密符常係於帶,解帶置之,病中無怪矣。上曰,宣傳官,以不給海松子爲憾云者,似是猶有狂意也。在魯曰,疑其宣傳官之有所構誣,而以此爲言,若是狂意,則豈能他供辭之皆無狂言乎?上曰,或亂招或不亂招,亦無怪矣。在魯曰,渠平日輕侮朝廷,故犯罪如此,而今則聞其將刑推,始有畏法之意,乃此納供矣。上曰,刑推命爲之事,渠其知之耶?重庚曰,似不得知矣。在魯曰,豈有不知之理?自然聞矣。上曰,右揆之意何如?顯命曰,狂氣固有升降。今番納供,亦安知非狂氣適降之時?而日昨,旣以覈察其狂之眞僞,處決之意議定,則今其供辭如此,似不可傅生矣。上曰,渠若全昧前事,則可以前事歸於眞狂,以卽今爲病愈之事,而此則不然矣。重庚曰,渠則以爲,前事不得記知云矣。在魯曰,狂病雖重,亦有省覺之時。以渠供辭見之,亦以爲或重或輕云。病重時雖不就拿,間間省覺,則必知分義之可畏,豈無驚惕之心乎?苟有一分畏國之心,則其省覺時,寸寸前進,豈有過一月不來之理?而必見拿鞫擧措,然後入來者,安得免逆命之誅乎?顯命曰,設令前則眞狂,今則稍覺,而其供辭,旣無眞狂之狀,則僞狂綻露之迹,何以發明乎?上曰,當初見卿箚而思之,果眞狂而誅之,是如誅木石,故所以推問,而見今供辭,實爲難處矣。顯命曰,旣無可生之道,亦將奈何?此後則臣亦無傅生之意矣。上曰,尹光莘爲此供辭後,不爲仍施刑推,金吾堂上,似弱矣。在魯曰,然矣。其所納供,旣非僞狂遲晩,則所當依下敎,仍爲刑推,而倉卒深夜,誤認爲當稟,有此稟啓。旋覺其誤,三堂上聯名陳章自引,而以齋戒,不得入云矣。顯命曰。臣亦俄以此酬酢於外,而將請警責矣。金吾堂上,誠有議讞不察之失,竝從重推考,何如?上曰,依爲之。擧條上曰,更爲刑推乎?在魯曰,渠雖不以僞狂,直爲遲晩,而激於都事,而逆命之罪旣著,則便是僞狂承服。今則別無更問之端,依初判付,直爲用法,似宜矣。上曰,死者雖可憐,王命亦不可不尊。今則不可更論生道,而猶不爲僞狂遲晩,直爲用刑,何如?顯命曰,僞狂之迹已綻,不必更爲推問,而直受遲晩,似好矣。上曰,渠若不遲晩則刑推乎,其當直受結案乎?在魯曰,似不必更受遲晩,而直受結案。結案若拒逆不爲,則當有刑推之事矣。上曰,予意則欲更送于境上而梟示矣。在魯曰,何可更送境上乎?顯命曰,雖不必更送境上,而如欲軍法從事,則梟示何難?令軍門爲之,似無難事矣。上曰,右揆今則傅生之意無矣。顯命曰,求生道於必死之中,而渠已如此,臣亦何爲也?重庚曰,當初不爲境上梟示,已是失律,而帥臣犯罪,軍律用之似好,令軍門梟示無妨矣。上曰,所當境上梟示之事,而旣付王府,則用法爲宜。但刑推取服,然後結案受之乎,直受結案乎?此不可知也。顯命曰,欲自王府用律,則遲晩取招,而結案然後用刑,是節次如此矣。上曰,遲晩結案,異乎?在魯曰,結案便是遲晩,朝廷旣以亟正邦刑判下,則該府當直受結案而用刑矣。上曰,渠之人事,使之結案則必爲之,而渠之供辭,猶似亂招,故欲更推,受其僞狂遲晩也。顯命曰,狂夫之事,千態萬狀,有不可測,而今之供辭如此,則似無更爲嚴訊之事矣。上曰,同義禁出去,亟正邦刑判下後,更爲遲晩取招乎,直受結案乎?此事問來。重庚承命出去。顯命曰,小臣意見迷惑,使莫重罪犯,因臣而幾爲失刑,臣甚惶愧,願受罪罰矣。上曰,卿之當初所爭,非出於私,今日所達,亦見其公。引罪,誠過矣。在魯曰,在外時,與臣亦有酬酢,而右相今番之事,實出公心,非引咎之事矣。顯命曰,雖非私意所出,而大辟之尙今遲滯不決,實由於臣,臣安得無罪乎?上曰,卿之引咎太過矣。前後皆公,何咎之有?在魯曰,臣適有所懷,故敢達。俄以領·右相入來事,有下敎,而此與次對爲之之命有異。且非有命召之事,則宜有遣史官傳諭,而只憑下吏,書送小報而入來,事體終涉未安。往前則雖適無遣史官傳諭之敎,政院必啓稟遣史官,而數三年來,此規廢矣。雖在闕內時,引見之命,必史官傳之,況在家乎?臣非敢欲自高,朝體宜不如此矣。上曰,此則政院之不察。當該承旨,從重推考。此後則備局日次命下之外,遣史官傳諭。擧條上曰,嚴宅周事,初以爲可笑矣。係關倫綱,故予有思量而下敎,承宣書之。傳曰,王者爲國之道,倫綱爲上。人之所以爲人,其有五倫故也。人或早養於他人,雖晩後知之,呈狀復初,其例斑斑,此則爲人子之道也。設或冒稱行世,而不能預告,王府嚴問之下,初招陳其狀,亦人臣之道也。噫,蓼莪之篇,豈不云乎?其若覺知,初雖爲士大夫,而今反爲下賤,不忍不辨,覺其爲非,則初雖爲下賤,而今乃爲士大夫,豈忍冒稱而忘其父祖哉?此關係倫綱,初不登徹則已,王者扶倫整敎之道,不可不査正。彼嚴宅周,冒稱蓋久,雖不忍直陳,比諸告君以實,因機復倫,輕重若何?況渠亦校書分館者,於此於彼,其無所損,則甘心冒稱,欺謾其君,是可忍也,孰不可忍也。況聽其四祖之名,其冒稱綻露,其初供辭,自歸糢糊窘遁,其誰欺乎?該府之登對欲稟,其涉雍容,以此問目,更爲嚴問口招,而若不直陳,嚴訊奚惜?聽今問目,亦不動意,曰有人心焉?亦以此分付捧招之意,分付該府。書訖。上曰,此後則必直招矣。顯命曰,人物狠怪,猶不可知矣。上曰,律則似與代射者無異矣。顯命曰,然矣。在魯曰,此與一時換祖代射,不可同論。是倫常罪人,所當別樣嚴處,殺之少無所惜矣。顯命曰,雖極痛惡,冒稱他姓,無可殺之律,似不至於死矣。重庚入來進伏曰,問于該府書吏,則以爲亟正邦刑,判下則直受結案,無更爲取招之事云矣。上曰,更問尹光莘之卽今擧措,來達,可也。重庚出問入達曰,尹光莘,今日大聲咆哮曰,昨日以爲,供辭爲之,則卽當放出云矣,尙無消息,何也云云矣。上曰,又能知昨日之事,可怪,狂病亦有如此者乎?在魯曰,更無可論矣。上命書判付曰,當初下敎,蓋欲知詐稱,其命嚴訊取服,則覽其供辭,詐僞已綻,而問目之事,其不就服,此服遲晩乎,否乎?幸其納供,其不嚴訊,其涉不察。依初下敎,嚴訊遲晩,取招以啓。書訖。上曰,今此嚴訊,非欲受泛稱遲晩也,必受僞狂遲晩,爲可。同義禁知此爲之,可也。上曰,審理使進來。尙迪進伏。上曰,大體何如?尙迪曰,本道形勢,別無大段可達之事,而最可悶者,嶺南素是士夫鄕,而小民皆信服於兩班,惟以兩班之事,爲觀法,而曾前則儒賢輩出,善導民俗,故風習甚美矣。卽今則士夫之習,漸不如前,絶少讀書之士,而鄕俗寢澆,書啓中亦略陳之,此爲最悶。以民瘼言之,寺奴之弊爲最,海夫·僧役之弊,亦是大事,若不及此時釐正,則民心易離,誠非細慮。固結民志,在此數事,故臣詳細周問於守令民人輩,詳陳於書啓。若正此等事,則嶺南大惠,莫過矣。田總·軍總·雜役等事,臣已作冊,送于廟堂矣。上曰,別單略覽之,欲爲結布矣。尙迪曰,以其道內量之,結錢若干收捧,足以盡罷雜役,無所苟簡,而可以均役矣。臣詳細打算,免稅條不過三千餘兩,國家斷然行之似好,而宮房折授,則姑不入於打算中。自上特下自宮房爲始之敎,則爲好矣。上曰,右揆常主結布之論,果何如?顯命曰,臣意果以結布爲勝,以結役給雜役,則不爲苟簡矣。尙迪曰,雖不預言於百姓,而與有才幹守令三四人論之,皆曰最好云矣。上曰,所議守令,誰某耶?尙迪曰,星州牧使李秀輔,義興縣監宋思欽,慶州府尹鄭弘濟,忠州牧使韓德弼,皆以才局見稱,而皆以此爲最好。且宋思欽,曾以此作爲冊子矣。在魯曰,若爲結布,則田結一結,當加出幾錢乎?尙迪曰,五六錢足矣。上曰,京畿審理使,則欲爲戶布矣。顯命曰,結役愈矣。尙迪曰,寺奴事甚悶。右相爲監司時,一番大推刷,而厥數有加矣。其後數雖漸縮,徵貢則依本數捧之。且年年成冊時,前後書名,或有誤字,則自京司,仍作兩人名而加徵,故貢役益重,書啓詳陳,大臣皆經該道方伯,必知此弊矣。及時釐正,而戶曹之錯抄加括等弊,罷之爲好矣。上曰,得來獄案中,殺人幾何?尙迪曰,十二人,而自斷放之者二人矣。上曰,寧海白思厚事,何如?尙迪曰,白思厚之妻,卽柳啓源之妹也。所謂李蘭,卽白思厚之庶母,而蓋李蘭不良,不能善待其嫡婦,故其嫡婦,不勝其憤,墜井而死。柳啓源,聞其妹死,往赴之後,所謂允萬,卽白哥一家奴也。適往柳家,而柳家人,問其白妻死事於允萬,則以爲,白思厚與其庶母,同謀縊殺云云。柳家人,以此發狀,其後自官推問于允萬,則箇箇發明,而柳家又以爲,白思厚與李蘭有禽瀆之行。海上來人,無不傳說云云,以此久爲疑案,而臣見白思厚之爲人似淳朴,而李蘭則似非良善人。且聞白思厚之妻,曾前與李蘭相詰,男服出去云,可見其亦偏性人也。李蘭則可痛,故四次刑推,而白思厚,似有冤狀,其罪不過家不齊之罪難免矣。上曰,所謂禽瀆之說,是驅於難明之罪之計也。在魯曰,無所執捉,而忍爲如此,可痛矣。尙迪曰,然矣。不過海上來人,無不傳說云云矣。上曰,星州金守江事,何如?尙迪曰,以銃殺其四寸金益天云云,而成獄者也。蓋益天病瘧,將欲逐鬼,使守江放銃,而益天自爲紙丸,以授守江。仍以草席繞身,頭着帽子揮項,又以大瓢掩其上,以受銃丸,而其紙丸能透入於額間,仍爲致死。當初屍親,無發狀之事矣。尙州牧使廉問推捉之後,始乃發狀,而語多抑勒,蓋其時推官,造紙丸試放之,亦能透物云。當初渠輩,不知紙丸亦如此,故益天自造其丸,使之放之,守江之放之,何怪之有?尙州牧使,則猶爲峻論,而以臣見之,終是可冤,初欲自斷放釋矣。事係重囚,故以待上裁矣。上曰,此則謂之過失殺,亦不可矣。在魯·顯命皆曰,非過失殺矣。上曰,此則當初似不入於殺獄之事也。尙迪曰,然矣。初無發狀,而尙州廉問,誤爲矣。上曰,李命才·李萬尙事,何如?尙迪曰,此二人,皆金海將校也。以官令推捉罪人之際,致有殺人云,而臣究覈其實,實非成獄之事,而推官輩所見不明,故以致成獄也。所謂金百鍊,卽死兒五作伊之父,而臣見其爲人,極詐之人也。當初覆檢官魚有瑞檢屍時,以爲脅骨折斷云云,以此成獄,而臣見彦陽縣監朱杓,爲人有條理可信,故定爲檢官,使之往覈,則屍骨完全,元無脅折之痕矣。魚有瑞,則適已遞歸,故推問其事於其時下吏,則以爲,與屍親付同之事云云。臣之書啓中,請罪其檢官矣。上曰,河東梁之元事,何如?尙迪曰,姜聖周往于梁志遠家,梁志遠適出他,梁志遠妻,饋之以飯,而與李萬章相詰,以致生事。其間緣由,詳陳於書啓,而梁志遠,亦不能無罪矣。上曰,巨濟·鎭海所囚監色沙格等事,何如?尙迪曰,北關移轉時,姑爲罷船者也。稅船姑罷,何等重罪,而近年以來,惟以敗穀推出爲重,一無梟示,故船人輩輕易犯罪,此等奸情,則斷然不貸爲好。今此監色沙格合三十七名,雖不可一竝梟示,監色及沙工,卽爲梟示,以懲後弊,似宜矣。上曰,任珵事,何如?尙迪曰,良女㤼奸,擅離謫所罪,而所謂良女㤼奸,則厥女自謂非良女,且行媒云,故此罪則已爲脫空,而其擅離謫所罪,則似不可免矣。上曰,初以何罪被謫乎?尙迪曰,以任環之弟,緣坐委奴矣。上曰,此人以醫術見稱,而曾前洪啓迪之所刑推者乎?予亦見其爲人,似甚不美,而曾前出入於局坊矣。尙迪曰,其良女㤼奸之罪,則行媒受諾之事,已有證左,誠似可冤。鄭益河爲監司,亦以冤狀狀請,而右相防塞云。右相則峻執,而臣意則如此,故書啓以輕議傅之矣。顯命曰,任珵在京時,亦盜人妾者,而以逆賊緣坐,謫去矣,又㤼良女,終始不悛其舊惡,故臺啓出而欲爲民除害。鄭益河下去時,必欲殺之云矣,及其下去後,以爲非㤼奸,乃和奸云云,而狀請傅生。臣果於其時,嚴塞之矣,其後尙未嚴覈云,誠爲慨然。此人以其醫術,眩惑一世,橫行於士大夫之家,故終不得一次嚴刑云矣。前後方伯守令,皆食其藥,視以華·扁,待以恩人,誰能守法治罪乎?在魯曰,臣爲方伯,亦知其妖惡,故終不近之矣。上曰,此人尙有形勢乎?顯命曰,監司·守令,皆愛惜之,此其形勢當何如也?上曰,此等事,予亦峻論矣。顯命曰,良女㤼奪之罪,不可不嚴刑得情矣。在魯曰,任珵則無狀,而但其子頗孝,故善爲周旋,得免其父之嚴刑云矣。上曰,任珵予欲杖殺矣,其子爲孝云,予意感動而稍緩矣。任珵刑問三次後,島配,似好矣。頃日鄭益河過驪州時,有一小兒,失父呼訴,而以其事上聞,故下于刑曹査覈矣。其時何以爲之耶?刑判若入直,則使之入侍,欲問此事,刑判不入,故未果。承旨出去後,問于該曹,後日登對,達之爲可。予於此等處,不無感動,故任珵,將以此得生矣。尙迪曰,任珵之子,不但有孝,醫術極善。小臣在統營時得重病,亦飮其藥二貼,而得神效矣。顯命曰,審理使亦服其藥,所以不得刑推也。上曰,其藥何物乎?尙迪曰,人蔘·桂枝多入矣。上曰,極峻劑也。其醫術似是霸術,只服二貼,適善爲矣,若多服則必易有害矣。尙迪曰,臣雖不用任珵之藥,而猶服其子之藥矣,今聞大臣所達,臣甚惶愧矣。顯命曰,靈城君朴文秀,爲其方伯時,病重頗危,有人謂曰,任珵在近,若服其藥,則必有得效云云。文秀方昏臥而聞此言,驚起叱之曰,兩班寧死,豈服任珵之藥乎?終不招問云。蓋朴文秀是可貴之人矣。上曰,靈城事,必能如此矣。道臣·守令之終不能刑推其人,實爲慨然,而審理使亦甚弱矣。顯命曰,道臣·守令,皆服其藥,顧惜無怪矣。尙迪曰,臣亦服其藥,不勝慙愧矣。在魯曰,此人人物,極爲妖惡,雖其醫術甚高,決非可近之人,尤不可或用於局坊矣。上曰,予亦甚惡其人。若有聞欲用其藥於予,則予亦驚起而叱之矣。且以審理使所服藥見之,其藥甚峻,決不可輕用。前日,故領相李光佐謂予曰,殿下欲服附子云,是否?如此峻藥,決不可用。若聞殿下將服附子,則臣雖在鄕,當急來力爭云云,其言乃愼重之道也。任珵之藥,決非可服之藥矣。仍命書傳旨曰,今者嶺南審理使殺獄狀本,下該司,就議大臣,待下敎登對,稟處,而其中任珵事,當初道臣之請,蓋爲執法,而其後道臣,尙今遲滯,已涉太寬,而今者審理使,亦傅輕議,俱涉過矣。竝推考。珵之尙今食息於覆載,於渠寬典,則不悛舊習,以爲奴之人,恣行縱淫,其狀節節可駭。良賤不足問也,受諾之說,亦何信也?噫,今者審理,蓋由欽恤。宜體皐陶曰殺帝曰宥之典,豈可峻也?而除其惑世,王政之大者,去其不逞,爲國之先務,其當仍令嚴刑取服,雖杖殺奚惜?而聞大臣陳達,其子可尙。王者以孝爲治,予意亦不無動,而然此等不有國法,惑世恣行之類,不可不尋常酌處。令道臣嚴刑三次,啓聞後,其令該府,海島爲奴。書訖。上曰,鄭益河不能殺其人,而反有狀請傅生。金尙迪今又不能撻草而來,其人可謂惑世之甚者也。予當初送金尙迪時,猶慮其或有過處而戒之矣,今反弱矣。尙迪曰,盈德影堂事,專出於鄕戰。臣有所聞,發關按覈,而猝難的知,未及了當,故敢達矣。上曰,專出於鄕戰耶?尙迪曰,然矣。在魯曰,人君好生之德,是爲好道,而至於尹光莘事,則關係重大,決不可容貸之事,而今番審愼,已爲太過。此後刑推時,或更有狂事,而復疑眞狂,致有撓改,則紀綱益有難振之慮,必須勿撓,爲好矣。上曰,予心雖弱,此事必不撓改矣。彼任珵事,亦無傅生之意,而爲孝子特用寬典,尹光莘,今豈可生乎?此後不爲遲晩,則杖斃之外,無復他道矣。諸臣退出。
上在昌德宮。停常參·經筵。
太宗大王忌辰齋戒。
夜三更,月暈。
徐命珩啓曰,大司憲金尙魯,執義尹鳳九,掌令宋能相,持平洪正輔·柳顯章在外。掌令洪廷命未肅拜。今日以監察茶時之意,敢啓。傳曰,知道。
傳于申思建曰,入直兼春秋一員待命,騎馬三匹立之。
又以副應敎李台重,修撰金尙喆,副修撰洪重孝·宋昌明牌不進禁推傳旨,傳曰,竝推考傳旨捧入。
又以弘文館言啓曰,本館下番闕直,事體未安。副應敎李台重,修撰金尙喆,副修撰宋昌明·洪重孝,旣有只推之命,竝卽牌招,以爲推移入直之地,何如?傳曰,允。
又以義禁府言啓曰,罪人尹光莘嚴訊遲晩取招事,判下矣。卽當擧行,而今日國忌齋戒,明日國忌正日,此兩日,姑不得擧行之意,敢啓。傳曰,知道。
上在昌德宮。停常參·經筵。
太宗大王忌辰。
夜三更,月食左角星,月暈廻木星火星。四更,月暈廻木星。
徐命珩啓曰,大司憲金尙魯,執義尹鳳九,掌令宋能相,持平洪正輔·柳顯章在外,洪廷命未肅拜。今日〈以〉監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而國忌相値,不得來會云矣。敢啓。傳曰,知道。
申思建啓曰,今日賓廳坐起,旣已頉稟,所當持公事入侍,而國忌正日相値,不得入侍之意,敢啓。傳曰,知道。
又以副應敎李台重牌不進禁推傳旨,傳曰,推考傳旨捧入。
上在昌德宮。停常參·經筵。
下直,楊根郡守申晙。
徐命珩啓曰,大司憲金尙魯,執義尹鳳九,掌令宋能相,持平洪正輔·柳顯章在外。掌令洪廷命牌不進。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,憲府監察茶時,已至多日,諫院之累日闕啓,俱涉未安。兩司除在外外,掌令洪廷命,司諫元景淳,獻納趙暾,正言柳謇,竝卽牌招,何如?傳曰,允。
申思建啓曰,上番兼春秋尹學輔,身病猝重,勢難察任。今姑減下,其代令該曹,卽爲口傳差出,何如?傳曰,允。
吏曹口傳政事,兼春秋單姜始顯。
鄭必寧啓曰,假注書朴師訥,身病猝重,勢難察任。今姑改差,何如?傳曰,允。
傳于申思建曰,洛昌君樘掃墳時,給由馬,澆奠床備給。
又以吏曹言啓曰,本曹佐郞鄭元淳呈狀內,母病危重,勢難離側察任云。今姑改差,何如?傳曰,允。
徐命珩,以司僕寺官員,以提調意啓曰,旌義縣監洪彦奭遞任,進上馬二疋,今纔上來,禾毛色別單書入,而依例內廏立養之意,敢啓。傳曰,知道。
申思建以觀象監官員,以領事提調意啓曰,頃日備局堂上引見入侍時,今番使行,雲觀書冊購得以來者論賞事,判下備局矣。上年皇曆齎咨官金泰瑞,彼中新法曆象考成後一秩,亦爲得納,而未及請賞。金泰瑞,令備局一體論賞,何如?傳曰,允。
又以禮曹言啓曰,卽接掌樂院所報,則本院雅樂·俗樂肄儀及習樂時,編鍾只有一架子,每患苟簡矣。今聞戶曹前後還下編鍾,至於三十餘枚,而今番樂器造成時,餘鍾四五枚,亦當還下于戶曹。前後餘鍾,竝皆移送本院,其中十六枚,考律擇取後,其餘不用者,還送戶曹計料,而本院有難擅便,自本曹入啓變通,俾無莫重祭禮習樂時苟簡之弊云。前後樂器造成時,餘鍾旣如是多數,則擇其一件,以備習樂之地,似爲便宜。依所報取用之意,分付,何如?傳曰,允。
又以樂器造成廳言啓曰,今此樂器造成之役,不可以辛酉爲例。辛酉年則編磬六枚,以掌樂院所在舊磬取用,今番則鍾與磬造成後,不合於律者,棄而更造。使役匠料布,比諸辛酉稍加,而該曹只以辛酉援例,工匠料布,不爲加送。四月以後匠手輩,未免白地使役,而工役垂畢,呼訴甚懇,誠爲矜悶。工匠等一朔料布,卽爲上下輸送事,分付戶兵曹,何如?傳曰,允。
又以戶曹言啓曰,依傳敎,右議政趙顯命自三月至五月,合三朔祿俸,令倉官更爲輸送于本家,則以爲,卽今病情,漸益深痼,旣不能供仕,則常祿不敢冒受云。祿俸又不領收,何以爲之?敢稟。傳曰,令倉官更爲輸送。
又以刑曹言啓曰,向因毓祥宮手本,內需司牒呈內,宮房祭享所補用田畓,在於平安道泰川地,下送宮差,使之收穧矣。其地奸民金遇三·李光杓等,敢生凶計,稱以民田混入,累訟累屈之後,不有啓下內辭意,百般沮戲,故曾自本道,痛其情狀,累次嚴刑懲罪,而猶不悛惡,其所作奸,去而益甚。本官亦爲偏護奸民,驅逐宮差,使不得收穧,御覽成冊,終不修正上送,不但給重價買得而已,曾已累度得決,打量收穧之地,盡爲奸民等之所橫占,將未免白地空失之境矣。今幸光杓,因事上京捉來,重治其前後無限作梗之罪云云,故其時卽爲捉致光杓,査問曲折,則費辭發明,稱冤不已,不待決末,仍爲逃還本土,情狀可駭。以卽速捉送之意,累次行關於本道,上年十一月,自本曹草記入啓後,以啓下內辭意,更加累次催促,而該營以設官分職,內外一體,凡有爭訟,必令査決於田在官。隻在官者,自是法意,外方之推捉京司,曾有朝禁,所謂田主尹學周·崔次根,雖已身故,必有子孫,捉送本道査決之意回移,而一向相持,尙不擧行。蓋外方人往訟隻在官,自京司勿爲推捉,果有丁亥承傳,而今此光杓,則初旣推覈於京司,啓下推捉,事體自別。當該道臣·守令,姑先推考警責,更令本道,光杓·遇三等,定刑吏罔夜捉送之意,嚴飭分付,何如?傳曰,允。
又以全羅監司,以靈巖居金召史等八名燒死事狀啓,傳曰,燒死人等,令本道恤典擧行。
判義禁鄭錫五,知義禁李重庚·柳復明·金希魯等疏曰,伏以臣等,昨以讞囚乖當,聯章自劾,未獲上徹。方切悚蹙之際,伏見議啓判付,以幸其納供而不嚴訊,其涉不察爲敎,又伏聞有從重推考之命,臣等一倍震隕,靡所容措。蓋日昨尹光莘之推問也,其所納供,俱有次第,而言語擧止,殆無異平人,前日僞狂之狀,自然綻露,而特不以僞狂自服耳。旣不自服其僞狂,則仍爲嚴訊,法例當然,而只緣臣等昏憒疎謬,且値深夜倉卒,未暇熟量,乃有停刑煩稟之擧,追聞物議,大以爲非,臣等亦旋覺其失誤,誠不勝瞿然慙悚。今於聖敎問備之下,臣等溺職之罪,益復彰著,所被薄罰,不足以自贖,其何敢晏然仍冒,復按其事乎?玆敢相率齊籲,仰請威譴,伏乞聖明,鐫削臣等之職,仍命重加勘處,以嚴獄體,以安私分,千萬幸甚。臣等無任屛榮祈懇之至,謹昧死以聞。答曰,省疏具悉。已下敎。卿等勿辭行公。
上在昌德宮。停常參·經筵。
巳時午時,日暈。
下直。尙州牧使李錫杓,光州牧使沈鐸。
徐命珩啓曰,大司憲金尙魯,執義尹鳳九,掌令宋能相,持平洪正輔·柳顯章在外,掌令洪廷命牌不進,傳旨未下。今日以監察茶時之意,敢啓。傳曰,知道。
傳于申思建曰,齋殿營建郞廳以下,竝書啓。
鄭必寧啓曰,左副承旨南泰良,今日不爲仕進,牌招,何如?傳曰,允。
徐命珩啓曰,今日次對,大臣出令云,而兩司多官,或在外,或牌不進傳旨未下,無他進參之員。大司諫宋徵啓,卽爲牌招,以爲入侍之地,何如?傳曰,允。
又以備局堂上進不進單子,傳曰,懸註多改,修整以入。
傳于申思建曰,右議政同爲入侍事,遣史官傳諭。
傳于徐命珩曰,公洪道審理使同爲入侍,而此別單持入,秋曹堂上亦爲入侍。
南泰良啓曰,卽者備邊司郞廳,以大臣意來言,今日雖非日次,初十日日次,以國忌不得爲之,今日臣等來會云矣。敢啓。傳曰,引見。
又啓曰,今日入侍時,罪人尹光莘等公事判付,出給注書,罪人嚴宅周,亦爲今日擧行事,依下敎,分付注書,使之出外,分付於該府矣。注書誤以此乃嚴宅周公事,卽爲擧行之意,分付,故該府只據所下公事,擧行尹光莘事,而旋卽罷坐。臣退出後,始知注書之誤傳,更爲分付該府,使之擧行。嚴宅周事,則尹光莘公事已到院,堂郞皆爲退出,屢次往復之際,自致夜深,今則勢難開坐,莫重下敎,不能明白分付,成命之下,今日不得擧行,事體極爲未安。當該注書,所當論罪,而本院請推之外,無他可施之罰,何以爲之?而尹光莘公事,則旣已到院,爲先入啓。嚴宅周事,今若開坐,則公事出納之際,必致達曉,何以爲之?敢稟。傳曰,此由於新進之致,從重推考。
申思建啓曰,上番兼春秋姜始顯啓下之後,累度催促,終不入來,不得已減下之,尹學輔塡省記入啓,其在事體,極涉可駭。所當各別論罪,而本院請推之外,無他可施之罰,何以爲之?敢稟。傳曰,罷職傳旨,捧入。
假注書朴師訥改差,以金晉鐸爲假注書。
乙丑五月十二日未時,上御熙政堂。大臣·備局堂上引見,公洪道審理使·秋曹堂上同爲入侍時,領議政金在魯,判義禁鄭錫五,兵曹判書金若魯,行副司直金聖應,右參贊徐宗伋,刑曹判書李春躋,吏曹判書李周鎭,刑曹參判徐命九,工曹參判沈聖希,吏曹參判洪象漢,公洪道審理使韓翼謩,刑曹參議趙榮魯,左副承旨南泰良,校理尹得載,假注書朴師訥,事變假注書李復基進伏訖。在魯曰,日氣極爲蒸熱,聖體若何?上曰,夜來以該府事,有所酬應,而頗有眩氣矣。在魯曰,寢睡之節何如?上曰,日熱,難以善睡矣。在魯曰,如近日之短宵,寢睡不穩,誠爲悶事。大王大妃殿氣候若何?上曰,近來則氣候差勝以過,而日熱愈勝矣。在魯曰,王世子氣候何如?上曰,近來善過,而渠以胄筵,當爲爲問,可喜矣。在魯曰,嶺南審理使文案,關係甚重,故欲於今日次對爲之,而只擧湖西而下敎,故以嶺南審理使及文案同入之意,令政院,仰稟矣。嶺南事則無所下敎,故敢達。上曰,此,中官之遺漏,不傳也。當該中官推考,可也。擧條在魯曰,公洪道審理使文案,臣纔見半矣,刑官亦姑未見。今日雖下詢論難,而姑待臣等皆見文案後,後日決斷,似好矣。上曰,其文案上之。泰良奉以上之。在魯曰,左相來住近地,而尙不入來。臣亦衰病,而國事無可與議,此甚悶事。聞上疏入啓,而姑未批下云,各別敦諭,使之從速入來,似好矣。上曰,欲爲敦諭,而姑未果矣。在魯曰,聞今番犧牛,比諸近年來所用,最爲肥腯云,而聖上初爲監省,故以此爲不肥而飭勵也。而實則好牛,獻官之受之者,習於前眼,不是異事,該官亦非可罪之事也。左相疏中,以禮堂之尙在罪罷爲嫌云,而同被罪罰之人,又有該堂矣。飭勵已行,竝爲分揀,似好矣。上曰,從當使承旨,處分傳旨書之矣。在魯曰,此濟州牧使尹植狀啓也。以爲本道連歲凶歉,今年秋事,尤爲失稔。請粟賑飢之由,旣已狀請,而本道三邑官需,專以屯穀用之。雖常年,每每苟艱,況今年則凶歉如此,故發關三邑,使之災減,則所捧至少。需用匱乏,不可無變通之道,而本島之內,實無料理之路,專仰朝家量宜劃給,而壬子年,牧使鄭必寧,亦依癸巳·丙申·丙午等例啓聞,已蒙依數劃給之命矣。今年災荒,比前尤爲特甚,三邑官需,限九月支計不足。本州一百二十三石零,大靜三十七石,旌義四十石,合二百石之數,以湖南沿海邑儲置米中,依前例特命劃給,俾爲及期船運補用之地事,請令廟堂,稟處矣。其處凶歉,旣如此,官需之不足,自前每有劃給之例,且一島重,則將不得不達爲言矣。上曰,渠雖無狀,其父何罪?若聞此等之言,予心不能無動矣,而其三人中,洪鏡輔爲行首,其罪尤爲,而今獨放其行首,於王政何如?欲放則當同放,而右相之持難,是矣。在魯曰,洪鏡輔若有放釋之敎,則臣將從次竝達爲計矣。聖敎如此,誠爲至當,同罪之人,不可斑駁。許采·趙台祥一體放送,似無妨矣。得載曰,臣則以爲,當初朝家處分過矣。此是屋下私事,而臺諫適上聞,故朝廷知之。屋下之事,有大於此者甚多,何可一一摘發罪之乎?旣發之後,直付駭擧,當作聖世棄物而已,不必置諸罪籍,若是嚴防也。上曰,儒臣所達,好矣。王者以孝爲治,不可事同而異處。竝特放,可也。擧條在魯曰,頃日觀象監,自北京得來冊子及測候器·千里鏡及圖,因聖敎入之,而其後只冊子,半秩還下,半秩不下,故日官輩,不得講習。且圖與器,各有用處,千里鏡則欲用於觀察星體云,竝命下之,似好矣。上曰,欲下敎而不待達,而下敎亦不緊,故未果矣。所謂窺日影,雖云有緊於直見日食,而直見日光,是非好道。蔡京,見日知其爲小人。蓋不逞之徒,窺上之象也。窺日之名,名旣不正,故予已破碎之。渠輩得來此等之物,必爲要功之計,而予甚可笑之矣。其冊子及圖,亦已洗草。孔子曰,十世可知云云,而其所罕言命,蓋有意也。辛丑年欲知閏朔,問于觀象,則祕諱不告。曆法雖有前知之道,而祕諱不可預知者,蓋有深意。此則不但十世可知,雖萬世可知。如此則告朔之禮,亦何用哉?自此觀象監推算之事,亦無用矣。甚爲可笑,故皆已洗草。觀象監測候之法,旣備於前,何必用如此工巧之法乎?只用前規足矣。軍門千里鏡,曾於北漢見之,果奇矣,故有所申飭於軍門。蓋以遠見爲貴,而此鏡則在此見之,不見南山,見日則光體難見,且似濁矣,故予亦破之。大體此等之物,其在不作奇巧之道,不用爲好矣。在魯曰,旣已洗草且破,則更無可論,而聖意儘好矣。上曰,已過曆書,年年聚置以觀爲好,而未來曆則不可預造也。聞卿聚集前後朝報云,過去事則以備考閱好矣。在魯曰,非朝報也。臣素無聰明,前後所爲之事,每易遺忘,故日記而考之矣。上曰,此法甚好,予亦欲爲而未果矣。若魯曰,俄者聖敎好矣。近來好奇之弊益盛,故世道日乖。自北京得來之物,豈無有益之物?而無益之物,亦多進獻,臣嘗爲悶矣。聖敎如此,此後則可杜奇巧進獻之弊,誠爲多幸。此後則如此之物,渠輩必不買來。雖或得來,必也無他辦穀之路,其勢然矣。沿海邑儲置米二百石,依狀請劃給,何如?上曰,依爲之。擧條在魯曰,此亦濟州牧使尹植狀啓也。以爲本道進上白蠟·蔈古等物責納之役,依前徵捧於騎·步兵事,旣有朝家之令,而本島儒品假率輩甚多,騎步兵則其數甚少。騎步兵之役,本甚苦重,而又以闕額甚多之故,一人所納,將至比前三倍,不可不變通。儒品則老講,假率則射見落者降克騎步然後,白蠟等物,依前責納於騎步似好,而儒品輩,發怒於此事,逐日呼訴,語多悖慢,仍爲深夜會哭於客舍殿牌奉安之所,擧措萬萬絶悖。如此民習,不可不嚴懲云云,而請令廟堂,稟處矣。白蠟蔈古之均排於島內儒品,乃是戊午年試才御史李重遠歸奏許施者,而行之累年,無他言矣。年前因儒品等上言,使之還責於騎步兵,而騎步兵闕額,全未充定,餘存甚少。校生·品官,其數特多,本州之欲如是處置,似爲得宜。絶島人民,不知國法,不遵官令,凌慢長上之習,極爲痛駭。會哭人則首犯三人,刑推二次,他道定配。儒品·假率試射講見落者,盡充騎步兵闕額然後,白蠟·蔈古,還爲懲捧於騎步事,亦依狀請施行,可也。上曰,依爲之。擧條在魯曰,廣州府尹洪鳳漢,除拜已久,尙不出肅,而以臺疏爲嫌,連呈辭狀。備局題辭,雖已詳悉,而終無變動之意云。當初臺疏,不過論其大體,元無侵斥之言,則此非深引爲嫌之事,如是撕捱,誠爲過矣。別爲催促似好,故敢達。上曰,頃已言之,臺疏元非侵斥之意,而過爲撕捱非矣。嚴飭,可也。擧條在魯曰,頃日鄭履儉之特放,出於孝理之政,臣固已欽仰聖德,而聞金漢喆老母之病,亦近益添重云。漢喆有一弟先死,渠以獨身離側,不得救護,情理誠矜惻。伏聞鄭履儉放釋時,自上竝擧金漢喆有所下去云。聖意可以仰想,特爲放送,使之母子相見似好,故敢達。上曰。其時同配之一人,又誰也?在魯曰,朴師昌也。上曰,鄭履儉放送時,欲爲下敎而未果矣。飭勵已行,豈可斑駁?其時徒配人,竝一體放送,可也。擧條在魯曰,臣又有矜惻之事,故敢達。放歸田里罪人洪鏡輔,家有八十老父,疾病沈淹,而京外相離,不得歸護,其情可愍矣。上曰,頃日左相亦達之,而右相則持難矣。在魯曰,臣意亦非欲全釋其罪也。若其永刋仕籍,勿爲書入,歲抄一款,固不當輕議,而但其老父之情,甚爲惻隱。爲其父特解其放歸田里,使之父子相見,似合於孝理之政也。昨年處分時,臣已以鏡輔有八十老父,若聞其病,不敢獻於九重矣。象漢曰,今此聖敎,不但一時盛德之事,可以垂法後世。當此王世子好惡謹愼之時,聖上此事,必有觀感之道,臣等不勝欽仰矣。若魯曰,此後此等之物,勿復進獻之意,別爲下敎申飭,似好矣。上曰,旣已洗草,破碎則雖無下敎,渠輩必聞而知之矣。上曰,公洪審理使別單中,有尹光莘虐斂之事,其事果何如?翼謩曰,臣行到沿海,浦民來訴者,動稱水營之虐斂毒刑,聞來駭然。發關推捉,稅監光莘,盛引前例,張皇頉報。且稱稅監,以偏裨差遣,今已還歸云,催促者始乃起送。臣略決棍後,所送件記中所漏錢物,使之査出,還給浦民,而幾至月餘,終不以擧行形止報來,故方欲以此請罪矣。聞其又犯逆命之罪,此乃薄物細故,故不敢猥陳,而海民疾苦,莫甚於稅額之過濫,而過濫之中,水營爲最,是甚矜悶矣。得載曰。臣於辛酉年,爲湖西暗行御史,詳探海民之弊,則徵稅之濫,自前亦然。不但漁箭爲然,所謂枺稅,未知創於何時,而自水營許斫安眠島雜木,使之結箭,仍爲收稅,名色已爲不正。且伐木之際,多犯禁松,此弊不可不禁,故臣於其時別單中,有所論列,請令廟堂稟處矣。其施與否,不得聞知矣。上曰,濫稅之弊,不但尹光莘也,此後亦必依舊矣。令備局各別申飭,而儒臣所達,出擧條禁斷,可也。擧條春躋持嶺南審理使刑獄文案進伏。上曰,任珵事處決,無乃太過乎?在魯曰,日昨退出後,更見文案,罪狀不可容貸矣。若魯曰,日昨處分,少無所過。其罪狀,雖杖斃,無所惜矣。在魯曰,聞推官之言,所謂行媒受諾云云之人,累次刑推,終不承服云。以此見之,則雖似可怪,而其實則黃贊重,明言其不媒。而初以贊重言,報巡營成獄云,終難免㤼奸之罪。且賤女不妨之說,是審理使不知律之言也。上曰,其守令之使之擅離者,亦似有罪矣。春躋曰,審理使已請罪矣。周鎭曰,嶺南一道,徧踏而行,極爲放恣矣。上曰,予亦曾見其爲人,極爲妖惡,而其醫術,亦是眩能之術也。此事旣已處決,他文案爲之,可也。春躋讀白思厚獄案訖。上曰,此事何如?在魯曰,刑官來問時,亦已言之。此獄重大,不可只以此審理使文案勘斷矣。上曰,日昨卿以此獄,歇以論之矣。今則所見異耶?在魯曰,其時只聞金尙迪之言而如此矣。退見文案,則允萬,是白思厚一家之奴,豈有以奴證主之理?而且柳啓源之公然誣陷其妹夫,亦終難信,且赴井死之說,亦不可信。舌出口外者,豈不殊常乎?金尙迪以爲,李蘭受刑時,白思厚哀救甚懇。渠若有醜事,則似不敢如此。以此亦可推知其冤狀云云,而金尙迪冤以見之,故意見如此,若使疑以見之,所論又將何如?失刑無妨之獄或有之,而此則關係甚重,不可輕先傅生矣。上曰,李蘭則可惡,而白思厚似冤。白思厚新得厥妻,豈無愛好,而至此戕殺之境乎?果殺其妻,則渠必有中篝之魂,然後如此,而此則人理之所不忍,以此疑之難矣。在魯曰,有狂病云,病時之事,有不可測矣。命九曰,白思厚果與其妻好間,則其妻亦無自處之理,而謂之白思厚殺之,亦無明證,此獄甚難矣。欲爲償命,則旣無明證,欲爲傅生,則或恐死者之抱冤,非可輕處之事也。上曰,更讀其上。春躋讀訖。上曰,李蘭則可痛,而白思厚則終似可冤矣。在魯曰,以此文案,終難明其獄情,使之更査啓聞似好。更査則自然公論出矣。春躋曰,審理使以求生爲主,故多傅生之論。此則關係重大,使新監司,各別更査,似好矣。上命書判付曰,李蘭·白思厚事,覽啓啓陳達意,欲傅生輕矣。大臣·秋官,皆以持難此事,關係重矣。更令道臣親問,嚴覈狀聞。泰良書訖。春躋曰,凡於檢驗銀尖,苟有變色,則以皂角水洗驗,自是法文,而今於白思厚獄事,初覆檢不能致審於此云云,其在愼獄體重檢狀之道,宜有警責。當該初覆檢官推考,何如?上曰,依爲之。出擧春躋讀金守江獄案訖。上曰,此事何如?在魯曰,此亦不可生矣。見其文案,實非益天之所自作丸,而乃守江之所作也。聖希曰,此則臣爲監司時所知之事。守江放砲時,乃是漆夜,此獄非鬼神則不可知其奸情,而臣於其時,廉問而知之。太晉一子而富,太明有五子而貧。太晉只知財物,不知同氣,故太明父子,惡之甚矣。其時公論以爲,益天死則太晉財物,當入於太明父子云云,而守江旣已破殺益天,則其情可見。臣意則守江,似不可生矣。在魯曰,養子之說,誠爲殊常矣。聖希曰,臣亦爲紙丸,試放草席,不能貫入矣。在魯曰,金尙迪則以爲,試放貫入云矣。聖應曰,必無紙丸貫入之理。雖或有若干氣力,豈至於殺人乎?象漢曰,草席則非堅硬之物,似難貫入,而若薄瓢則可衝,不無氣力,而但揮項·氊帽·瓢子累重衝入之說,似不可信矣。聖希曰,高放之說,未及聞知云云者,亦不成說矣。上曰,益天之使之放之,可怪。平日與守江,若有相惡之意,則豈有使之放之之理乎?命九曰,然矣。且高放之言,雖果聞之,火門已開,未及高放云者,此亦似然矣。在魯曰,益天死則財物必來,故因此爲之矣。上曰,所謂養子之說,誠爲殊常,而益天之使之放之,終可怪也。在魯曰,此則然矣。上曰,當初則尸親不爲呈狀,待官家廉問,然後發狀,亦可怪也,而但紙丸之衝入,終可疑矣。諸臣皆曰,紙丸必無透入於累重之內矣。聖希曰,紙丸中,若潛納如豆大沙,則亦足殺人,其間奸情,何可知也?若魯曰,倉卒似難納物,其情或果無心,則不償命,似好矣。聖應曰,肯綮在於有心無心矣。宗伋曰,但紙丸入不入試之,似好矣。周鎭曰,紙丸若堅大爲丸則有力,軟小爲丸則無力,此亦難以適從。以此何以決人死生乎?聖希曰,全以紙爲之,則必無貫入之理,試使將臣試之好矣。上曰,將臣試作紙丸,驗察其貫否,而入達,可也。春躋讀李命才等獄案訖。上曰,此則骨節皆有云,此事何如?在魯曰,檢驗文書,文義多有不明處,而大體此事,亦不無疑文案,以爲骨節各解云,而頃日審理使則以爲,骨節全存云,文案可怪矣。上曰,此則待審理使入來,後日登對爲之,而訓將·秋官,其時同入,可也。春躋讀辛聖江事訖。上曰,此事何如?在魯曰,贊益·聖江,同抱而去,仍以溺死云者,頗爲殊常,而岸上人相傳以爲,贊益殺人云云,而其父驚懼溺水之說,則似非虛言。事亦無怪,而灌畓處捉來云云等說,則皆不近理。聖上欲爲酌處,則爲之無妨矣。上曰,秋官之意何如?春躋曰,已與大臣酬酢,酌處似無妨矣。命九曰,贊益告狀及其後灌水等說,皆是僞詐,參酌無妨矣。榮魯曰,臣意亦然矣。上命書判付曰,辛聖江事,審理使決語,深有意見。于今詢問,亦無異議,特爲參酌島配。泰良書訖。春躋讀私婢以文獄案。上曰,此事何如?在魯曰,此獄事久矣。小臣爲道臣時,此獄有之,而其情似無甚惡,而末梢推諉於金哥,正犯眩亂,故不得卽決矣,尙爾在矣。傷處別無狼藉之跡,且似金哥所爲,而金哥旣無,且以盜結縛而致死者,無怪矣。年旣久遠,正犯且不分明,刑推已過百餘次,雖更嚴訊,決無取服之路矣。命九曰,正犯終始眩亂矣。春躋曰,大臣所達誠然,而亦難遽然疎放矣。上命書判付曰,以文原犯,其旣眩亂檢狀,不足爲致命處,審理使單抄,不無意見,而白放之請過矣。參酌遠配。金起秋參酌定配。泰良書訖,春躋讀日卜獄案。上曰,此事何如?在魯曰,騎牛後來,有何關係?而拿下打之,誠爲不緊。第其致命之必由此與否,難以知之,酌處亦似無妨矣。春躋曰,旣已因打致命,似難遽然酌處矣。命九曰,拿曳於水中,而水中有石,以致重傷云。然則日卜之罪,似難赦矣。榮魯曰,但其過十七日後死,則似難償命矣。上命書判付曰,日卜事,乘一時之憤,打無故之人,其狀可駭。檢狀狼藉,此則不可傅之輕議,而臯陶曰殺,帝曰宥者,經傳攸載。相臣旣請議輕,且檢狀堅硬,大爲肯綮,而皆曰微堅,此可謂傅疑之一端。從審理使之請,減死島配。泰良書訖。春躋讀奉世·丁乞等獄案。上曰,常漢之歐打其妻,必有勸者矣。此事何如?在魯曰,審理使以爲,有三子可憐云,而殺妻分明,必不可傅生矣。上曰,承款分明,審理使所論,非矣。春躋曰,此人生則常漢之殺妻必多矣。命九曰,此則審理使之傅輕,極非矣。榮魯曰,此則甚於他殺矣。上曰,辛卯年啓覆時,有以有間夫故殺妻者,而此則無端打之,可惡也。第非有必欲戕殺之意,而有子三人云,母則被殺,父則償命,於其三子之情理,可矜矣。諸臣之意何如?錫五曰,律旣分明,不可撓矣。若魯曰,不可以子而屈法矣。聖應曰,雖非有心於必殺,而旣已致命,則不可撓法矣。周鎭曰,大臣之言,是矣。臣無異意矣。聖希曰,以三子情境言之,則誠爲慘惻,而殺妻之人,何可生也?象漢曰,此等事,用法之外,無可奈何矣。泰良曰,松禾亦有如此事,而臣意則不爲輕議矣。翼謩曰,有妻則有子者多,今若以有子而不償命,則後弊無窮矣。得載曰,臣意亦與諸臣無異矣。在魯曰,世奉則猶有染病之說,而丁乞則無疑,決不可生矣。若魯曰,承服罪人,請其酌處,審理使失其事體矣。上命書判付曰,丁乞事,初無欲殺之心,可覽其審理使結語。其有三子,心甚矜惻,而此則旣已遲晩,於三覆時,確議,則可也。今番審理之命,蓋所以審理其冤也。此等之事,其雖可矜,旣已遲晩之人,無他可疑,而公然登奏,其涉不察。審理使推考,令道臣結案取招後,具格啓聞。世奉事檢狀,比丁乞較重,豈可輕議?依前同推擧行。泰良書訖。春躋讀巨濟·鎭海沙格等事。上曰,此事何如?在魯曰,此則審理使議論,好矣。上曰,然矣。仍命書判付曰,巨濟等官監色·沙格事,雖不知襯着於今番審理之行,而其意則是矣。此一款,其令備局,詳覈文案後,稟處。泰良書訖。春躋曰,任珵之罪,極爲痛惡,殺之無惜,而日昨處分,似未快矣。上曰,刑官之意,皆何如?命九曰,其罪狀,不能詳知,而臣意則今番處分,似得中矣。榮魯曰,㤼奸若是分明,則其罪重矣。春躋曰,其所㤼奪云者,雖曰非良女,旣是强奸,則律無良賤之分。今此酌處,臣則以爲失之太寬也。況渠以逆賊緣坐罪人,至於爲奴編配,而自同平人,往來隣邑云云,殊無嚴堤防之意。其時許暇之地方官,宜令金吾,査出懲勵矣。上曰,其時許暇地方官,令該府拿處勘律。以此推之,戊申應坐爲奴者,何等莫重,而況其時有下敎者,則以任珵事觀之,其無嚴不飭可知。其令該府,嚴飭諸道,任珵配所,俾勿循例海島。此等不由法恣行之輩,焉知不越海犯法?若復依前恣行,當該守令,亦勿循例勘律,啓稟重繩。抄出擧條上曰,湖西審理使進。翼謩進伏。上曰,所陳禹氏,何如?翼謩曰,當初所聞以爲,禹氏有烈節,見無禮於其再從孫,而自決云云矣。詳細聞之,則爲厥夫之從孫喜孫所打殺,而其後其處,旱災太甚,人以爲禹氏冤結之致而祭之。比之於東海孝婦云,而聞正犯見漏,詳細査問,則正犯,果是喜孫而在逃也。蓋見無禮於所謂碩伊,而欲爲呈訴,禹氏親爲入官之際,喜孫·碩伊,要於中路白晝大道之上,喜孫打之。碩伊加功,而喜孫本來惡毒人,且是宗孫,故渠之族人,以碩伊爲正犯。臣欲究問,推捉喜孫,則喜孫逃在永興云,而永興府使,不爲捉送,似有責罰矣。上曰,所聞果無過處乎?翼謩曰,喜孫不得捉問,猶未能破疑,而禹氏夫五寸姪朴必兼所供,以禹氏之死,歸之於節。此欲歸於暗昧,而白晝大道打殺之事,則一村欲掩不救之跡,故諱而不言耳。上曰,此則欲爲戶布,而嶺南則以結布爲好云矣。翼謩曰,欲爲詳達,則其言甚長,而大槪良役之弊,湖西最甚。戶布之說,雖知其陳腐之談,而救弊之道,無愈於此,故略此陳之矣。上曰,李斗三之言,似過矣。翼謩曰,人皆傳說其冤狀,而臣初不信之矣。行到結城,民人等百十爲群,處處呈訴訴冤,始疑其或有可冤,使李燮元査報,則民人之稱冤,亦如呈訴。且民人等,立祠祭之,風雨雲霧,頗有靈異矣。上曰,雲霧之說,太奇矣。翼謩曰,旣有所聞故陳達,而此等之說,何可十分準信也?若魯曰,斗三旣傳賊關,則正法少無所惜矣。象漢曰,斗三雖或有可恕之端,堤防若弛,則後弊必有,審理使,此事則不善爲之事矣。周鎭曰,斗三書大元帥三字,駭然極矣,豈可生乎?翼謩曰,重臣·宰臣之言,實爲經常之論,而臣過結城時,李台重家在其地,故歷見,則李台重,亦極口稱冤,且江華留守李秉常,常時稱冤云。此爲人,平日言議端的,其言可以取信,故臣疑其有冤矣。周鎭曰,閔允昌不死,失刑,甚矣,而況斗三三字書傳者,卽一逆腸,梟示之律,亦爲末減,則審理使之言,誠爲慨然。況近來堤防漸弛之際,何可以此等事,如是容議乎?設令斗三,眞有可恕而原之,則其時窮凶極惡之輩,必將接跡而訟冤矣。此等處則牢守勿撓爲好,故敢達矣。上曰,吏判所達有意矣。在魯曰,大體諸臣所達是矣。設令斗三,常時未有逆腸,本是善人,而旣書其三字,則關係重大,旣死之後,何可容議乎?上曰,諸臣各陳所見。錫五曰,臣於戊申年,見其梟示狀聞,略知事實矣。年前又以凡係戊申庚戌獄案中,子孫上言擊鼓者,一竝草記防塞,稟達擧行,而卽今金吾,亦有此等訟冤者非一,而皆姑置之,其在嚴堤防之道,似難輕議矣。若魯曰,審理使之此事,所達慨然矣。聖應曰,三字旣書則無可言矣,且旣正法後,更何可論乎?宗伋曰,俄與金若魯,酬酢於外,所見同矣。命九曰,諸臣之言,深有意矣,而吏判之言貴矣。聖希曰,諸臣守法,別無可達之言矣。象漢曰,沈聖希之所達糢糊,慨然矣。泰良曰,卽今此事陳達,誠是意外,且祭之之說,極怪駭矣。得載曰,初旣失節,則到今何可容議耶?臣亦往湖時聞之,竝與閔允昌,皆爲稱冤,湖民之愚迷,甚矣。上曰,身爲御史,猶以如此之事來奏,則後弊必多有之。吏判嚴堤防之說,是矣。大體言之,則審理,當爲推考,而其實,乃見欺於李秉常·李台重之致,而旣疑有冤,其能陳達者,可見質實,故不爲推考。俄者判金吾之言是矣。此等堤防,不可不嚴,此後則關係逆獄之事,雖或有下於該府者,該府奉承傳勿施,政院亦勿捧入,可也。抄出擧條得載曰,堤防之道,不可不嚴。而審理使韓翼謩,以李斗三事,有所陳達。此係戊申逆獄,何等重罪,而有此原恕之論,不可無警。請推考。上曰,予則恕之,而儒臣旣請,依爲之。擧條若魯曰,今聞審理使韓翼謩所陳,結城民人等,致祭於李斗三云。斗三旣是正法之人,則何敢設祭?而地方官亦何不禁斷,視之尋常乎?事極驚駭。令湖西道臣,詳査啓聞,首倡民人,刑推定配,設祭時當該地方官,拿問處之,何如?上曰,依爲之。擧條得載曰,湖南道臣狀啓中,霜雪之變,極可驚惕。今番八道審理使之特爲遣送者,出於聖上懼災恤民之盛意,而天災猶尙如此,此乃和氣之猶未能導也。伏想聖心之驚畏,益當何如?臣職在論思,憂愛之心,有倍他人,故敢陳所懷矣。弭災之道,惟在於人君一心,君心正,則萬化咸熙,而民安氣和,災疹自然消弭,治心之功,實是弭災之大本。若夫政令刑獄,則末也。臣恐殿下治心之功,或有未盡故警戒之心雖勤,而天災猶尙如此。伏願聖上,益加治心之功,是臣區區之望矣。上曰,儒臣所達,好矣。錫五曰,嚴宅周事,當從速爲之,而若終不服,則當移囚南間矣。上曰,嚴宅周無可容議乎?周鎭曰,然矣,似不可生矣。得載曰,渠未嘗一過全義云,其事亦可疑矣。上曰,然則殺之無惜矣。當初予以爲,渠幼時流離,不知其姓,故如此矣。果如儒臣之言,則渠其知之,故未嘗過全義也,極爲駭惡矣。在魯曰,其容貌易知,若過全義,則人必知之故耳。得載曰,與朱英,其貌相肖云矣。若魯曰,渠爲科第時,必有掃墳處,若問其父母墳,則其詐立見矣。周鎭曰,朱英往延日,則招見泛待,稱爲墓下人,而若干錢兩給送,故朱英憤痛彰言,以致生事云矣。上曰,殺之無惜。孝則雖難,而豈忍爲如此事乎?仍命書金吾嚴宅周事草記判付曰,勿拘日次,除尋常各別嚴刑,期於直招爲良如敎。泰良書訖,又命書傳旨曰,飭勵已行,前典牲提調尹陽來,禮曹參判鄭益河,竝給牒敍用。犧牲欠腯,莫若近年,可謂寒心。徒配之律,其曰寬典,而聞相陳達,亦不無參酌之道。況凡飭勵事同,而上下官之分而酌處,尋常不取。該署官員,特爲放送。泰良書訖。諸臣退出。
上在昌德宮。停常參·經筵。
夜一更,月犯房星。五更。
南泰良啓曰,大司憲金尙魯,執義尹鳳九,掌令宋能相,持平洪正輔·柳顯章在外,掌令洪廷命牌不進傳旨未下。今日〈以〉監察茶時之意,敢啓。傳曰,知道。
又啓曰,兵曹郞廳來言,闕內各處,入直軍士,夜巡檢云矣。敢啓。傳曰,知道。
又啓曰,都摠府郞廳來言,闕內各處,入直軍兵,夜巡檢云矣。敢啓。傳曰,知道。
鄭必寧啓曰,假注書金晉鐸,時無職名,令該曹依例付軍職,冠帶常仕,何如?傳曰,允。
申思建啓曰,上番兼春秋姜始顯罷職傳旨,方今捧入矣。其代,令該曹口傳差出,何如?傳曰,允。
吏曹口傳政事,兼春秋單鄭觀由。傳于南泰良曰,大臣·秋曹堂上·嶺南審理使入侍,金吾判付,從當下之,使之先爲開坐。
又啓曰,領議政金在魯,鍊才都試罷後,依下敎來詣賓廳,秋曹堂上·嶺南審理使金尙迪,亦爲來待矣。傳于申思建曰,竝詣閤,承旨入侍。
申思建,以樂器造成廳言啓曰,今此殿庭軒架樂器,旣已完畢,各樣物件,別單書入,而詣闕吉日,令日官推擇,則今五月十五日爲吉云。同日陪進于殿庭之意,敢啓。傳曰,知道。
又以樂器造成廳言啓曰,樂器旣已畢造,將以今十五日,陪進於殿庭,而堂上趙觀彬,令政院更爲牌招,以爲進參之地,何如?傳曰,允。
又啓曰,因樂器造成廳草記,今十五日樂器陪進時,堂上不得備員,趙觀彬令本院牌招事,允下矣。堂上趙觀彬,卽爲牌招,以爲進參之地,何如?傳曰,允。
備忘記,傳于申思建曰,齋殿營建時,戶曹郞廳李陞敍,繕工奉事洪侃陞六,金一甲,兒馬一匹賜給,算員二,令該曹高品付料,畫院員役以下工匠等,令該曹米布題給。
備忘記,傳于南泰良曰,長番內官田成澮,當爲莫重公事,誤踏啓字,極爲非矣。推考。
南泰良,以義禁府言啓曰,京畿廣州府慶安驛徒三年定配罪人愼世東,良才驛徒三年定配罪人金漢喆,楊州牧綠楊驛徒三年定配罪人朴師昌等,竝放送事,承傳啓下矣。放送之意,分付道臣,何如?傳曰,允。
假注書趙台命書啓。臣敬奉聖敎,傳諭于議政府右議政趙顯命處,則以爲,昨日恩召之下,病未克祇赴,方在悚恐俟罪之中矣。卽又史官,臨宣聖敎,使之入侍,苟使臣之病勢,稍可蠢動,豈敢不趨承屢犯違慢之誅哉?卽今委頓昏痛之狀,史官所目擊,病狀如此,又不免坐逋嚴命,罪合萬死,伏地待罪云矣。敢啓。傳曰,知道。
假注書李復基書啓。臣敬奉聖敎,馳往傳諭于議政府右議政趙顯命所住處,則以爲,卽者史官,來傳聖敎,今日賓對,使之入侍。臣雖在祈免中,凡有召命,未嘗不祇承,今於特敎之下,豈敢不趨造,而第臣本病之外,近復患暑感忒重,見方委頓呻吟,痛昏不能省事。以此病狀,萬無起動承詣之望,未免坐違恩召,惶恐戰慄,恭竢顯戮云矣。敢啓。傳曰,知道。
行都承旨李益炡疏曰,伏以臣稟賦虛薄,少嬰奇疾,僅存尫殼,不比恒人,豈有一分可堪於喉舌之地,而顧以所自期勉者,惟在筋力報效,故奔策病骸,夙夜供劇,于今三朔,幸而姑免顚仆之境矣。忽自數昨,素患風痰之症,挾感重發,頭目昏眩,肢體麻痺,和解〈之〉劑,罔不雜試,已至三日,汗洽乍歇,汗止旋劇,溲溺短澁,胸腹痞脹,種種症形,有加無減,委頓床席,晝宵苦劇。蓋臣自經昨年重病以後,形神漸鑠,飮啖專廢,卽表而觀之,亦可知源委之深痼。此非一時偶感之比,斷無旬日之內起動之望,則出納之職,何等緊重,豈可容臣養,任其瘝闕也哉?玆敢略控短章,疾聲呼籲,伏乞聖慈,俯諒臣病情之難强,許改臣見帶之職名,使公務毋曠,殘喘獲延,不勝萬幸。臣無任屛營祈懇之至,謹昧死以聞。答曰,省疏具悉。卿其勿辭,調理察職。
副修撰洪重孝疏曰,伏以臣本一庸碌,僥冒科第,不過爲祿仕養親之計耳。不意時失掄才,事多違心,夤緣幸貪,猥玷名塗,金華玉署,寵榮溢涯,而臣重厚,亦藉門蔭。見方待罪湖縣,臣母隨往,已經周歲,榮生板輿,養極專城,意願圓滿,更有何望?雖闔門糜粉,不足以少酬國恩,而第臣有悲苦之情,危迫之私,不得不冒死哀籲於慈覆之天。臣賦命險釁,生孩五朞,先臣棄背,得至成立,臣遂移家落鄕,躬耕爲養,蓋臣之依母爲命而來,三十有三年,而亦未嘗閱朔睽離矣。臣母素抱虛羸,中經喪耦,加之耄年衰病,厭啖失聽,恒在奄奄危懍之中,有非人子遠遊之日,而自臣從宦,或緣職名未卸,間因軍銜虛縻,淹滯京輦,屢至半載。婦人之性,愛少最甚,舐犢之戀,臨老益切,相離旣久,不惟臣之戀母難置,老母念臣,輒至添疾。臣寤寐旅邸,方寸靡定,家報平安之書,而未拆手顫,路逢急脚之人,則不覺心驚,人情至此,寧不戚然?臣頃坐違罷,歸省母病於數朔阻戀之餘,扶携晨夕,且喜且悲,適値母病少間,而旋聞恩敍忽降,諫職館銜,除旨聯翩,繼以馹召遠辱,渾室生光,聚首知榮,只有感淚。臣母謂臣恩授荐疊,不可久外,速宜趨朝,勿以我爲念,及至促裝將發,則母又摯而泣曰,老人事難恃,臨別無以爲懷,或恐一朝溘然,不復見汝。臣聞此語,五情糜潰,人非鐵石,何以爲心?一步一淚,身還心往,臣仰感天恩,報答無階,俯懼親年,離違未忍,眞所謂留之不易,去亦誠難。臣雖無狀,亦嘗讀聖賢書,非不知恩義難掩,忠孝齊致,而誦古人計日長短之語,自不能無後先緩急之可言者。臣謹按國典,有親年八十以上者,二字歸養之文,此可見祖宗朝,以孝爲治,以仁逮下之至德盛意,而漢·晉之世,猶以父母年老而子不歸養者,有榮官忘親之律。親老請歸,今古同然,臣母今年,七十有九,準諸年限,雖未滿一歲,而病痼年劇,殆甚期頤之人,則臣之宜蒙歸養之恩者,稽之國典,參諸古法,俱無可疑,而且臣在朝旣無絲毫之仰裨,則寧欲解官乞身,歸養老母,庶幾少補於聖朝風敎之日。恭惟我殿下,奉東朝懽養備至,其在錫類之仁,宜無一物之不獲,伏乞聖明,下臣此疏於該曹,特命照例許歸,勿復檢擬,俾臣得以骨肉團聚,口詠聖澤,身服子職,以終老母餘年,則臣雖冥如土木,亦豈無他日隕結之報哉?且念近日有司之臣,不能活看法意,每欲膠守字句,若以臣母之未滿年限,爲難引例,則臣於是情窮而勢迫矣。倘蒙殿下俯賜矜悶,仍畀臣畿·湖一小縣,使之任使來往,看護病母,以伸烏鳥之私,仍以湯餌餘暇,殫心芻牧之責,庶寬聖上顧憂之萬一,則亦臣所以稍慰私懷,仰答聖澤之一塗耳。臣情私所迫,不敢自阻,瀝盡肝膈,猥瀆尊嚴,罪合誅滅。臣無任云云。答曰,省疏具悉。所陳者,令該曹考例,稟處。
判尹閔應洙疏曰,伏以臣負罪明時,省愆下邑,釁孽旣大,悚蹙冞切,沒齒廢痼,乃分之宜,而千萬夢寐之外,伏奉除旨,授臣以京兆長席,臣聞命惝怳,情爽震越累日,而益不知所以自措也。噫,以臣庸愚,濫蒙洪造,歷試內外,致位崇班,絲毫未報,寵祿徒竊,尋常愧懼,若隕淵谷,至於銓衡重地,當此極難之會,尤豈有一分堪承之望哉?前後屢叨,抵死力辭,實出於苦情血忱,而操守未確,逃遁不得,每一出脚,輒取僨敗,瘡疣百出,險途難平,莫副飭勵之聖意,反陷罔測之重誅。備忘及筵敎,俱極嚴截,罪狀狼藉,律以邦憲,誅殛亦輕,而尙賴聖度天大,曲加庇覆,特寬金木之常刑,姑施黜補之薄罰。至令移除近地,尸祿故里,霜雪變爲雨露,嚴譴反作畫錦,臣雖自謀,亦無以過此。區區感祝,隕結難酬,而曾未幾何,又承牽復之命,自惟罪釁賤跡,何以得此於聖明?臣誠驚惶感激,莫省所由。雖以包荒之大德,不忍一物之終棄,必欲强加抆拭,以備驅策,究厥所坐,負犯至重。此非薄物細故,而譴罰反輕,收錄太驟,政刑之顚倒,聽聞之駭惑,莫甚於是,臣何敢不思自靖之義,徒感公還之恩,冒進而益無忌憚之罪哉?況臣年漸衰而疾益痼,前夏經毒痢,今春又傷風寒,長委枕席,惟事養痾,簿書期會,尙不能酬應,陳力就列,尤無其路。以病勢言之,則澌敗若是,筋力已難自效,以情地論之,則熏沐雖勤,黥劓終難自補,反覆思惟,情病俱實難强。旣未能進身京輦,以請重勘,數行辭本,亦不敢遽瀆,留延多日,今始冒死,略暴危懇。伏乞聖慈,俯垂諒察,亟削臣職,仍勘臣罪,以嚴典憲,以安微分,不勝幸甚。臣無任惶悚隕越屛營祈懇之至,謹昧死以聞。答曰,省疏具悉。飭勵之事,其何撕捱?卿其勿辭,上來行公。
左議政宋寅明疏曰,伏以臣再上辭本,冒陳危懇,辭拙誠淺,未回天聽,批旨敦諭,一向靳許,臣誠惶悶抑塞,不知所出。念臣受恩罔極,身非己有,今於新命之下,旣敢樂爲撕捱,而猶且徊徨郊坰,不敢趨承者,非敢謂臣情之猶未暴也,聖鑑之猶有未燭也。誠參情恕罪,雖是君父之至仁,引義訟愆,亦係臣子之常分,飭勵之公,非不欽仰,而臣罪益無所逃。開示之勤,非不感戴,而臣心愈不自安,雖以係戀軒墀,而不敢進身城闉,孤恩慢命,罪又萬死。抑臣當初所犯,實與禮堂,同一罪名,見今禮堂,尙在罪籍,而臣獨蒙恩,官秩如舊,今又不顧罪同罰異之嫌,而憑依寵靈,揚揚冒進,則豈不重爲薦紳之羞,而朝家刑政之斑駁,又豈不貽累於聖世耶?此又關臣廉愧,抵死違逋之一端。臣方添病昏頓,殆無人事,治疏祈免,曠日惶懍之極,尤無所容措。伏乞聖慈,俯垂諒察,先收近侍偕來之命,仍命削臣職秩,勘臣罪犯,以嚴國體,俾安私分,不勝萬幸。臣無任伏地屛營祈懇之地,謹昧死以聞。答曰,省疏具悉今懇。卿之若是撕捱,其豈初惟?爲卿慨然。爲卿慨然,今者所陳,予意若此,曾問相臣矣。卿以此爲撕捱之一端,首揆亦有所陳達者。今日次對,旣下敎矣,卿何復撕捱?卿其體君臣之義,顧小子之意,安心勿辭,其卽入城,用副此意。傳于申思建曰,此批答,偕來承旨傳諭。
十三日午時,上御熙政堂。大臣·訓將·秋曹堂上引見,嶺南審理使金尙迪同爲入侍時,領議政金在魯,訓鍊大將金聖應,刑曹判書李春躋,參判徐命九,參議趙榮魯,左副承旨南泰良,審理使金尙迪,假注書金晉鐸,記事官鄭觀由,記事官金道元進伏訖。上命承旨,讀尹光莘·嚴宅周供辭後,書下判付。仍下敎曰,注書出去,一體刑推嚴訊事,分付當直都事。注書晉鐸,承命出去分付後入來。領議政金在魯,進伏仰達曰,夜來聖體若何?上曰,近來難收之氣差勝,而大體則一樣矣。在魯曰,連日臨御,或恐有傷於靜攝之道矣。上曰,諸道審理使,次次入來,多有爲民講確者,氣雖憊矣,其可已乎?仍下敎曰,嚴宅周今番供辭,可謂半承款,而終始殊常矣。在魯曰,臣意亦以爲,或如靈城君朴文秀之言矣,今聞供辭,可謂相反矣。上曰,靈城之言謂何?在魯曰,文秀則以爲,渠母以常漢之妻,或與嚴哥人有所私奸,生此宅周,則其實嚴氏之意,有所私語於其子云云,而今則脫空,其非嚴氏分明矣。且以渠之供辭觀之,生纔二歲,其母已死云。雖與嚴哥人,果有所私,而生此宅周,其於二歲兒,有何使知之理乎?又非他人告知之事,渠何以知其爲嚴氏?上曰,然矣。渠之供辭中,寄跡山僧而生長云,僧或傳之耶?在魯曰,邂逅山僧,尤安得知其爲嚴姓乎?上曰,然矣。仍下詢訓將曰,紙丸事,卿其試之乎?訓將曰,承命後卽令軍門炮手作紙丸,而立標於十步之地而放之,則火出炮口,而散落三四步許,而無墜地之物,故更立標於七八步許而放之,亦然。更以壯紙,別爲固堅作丸而放之,則亦一樣矣。上曰,非特不能貫,又無及之之力矣。聖應曰,然矣。初無落地之物矣,復使砲手裹沙而放之,裹豆太而放之,皆能貫草席矣。上曰,其氣難矣。聖應曰,然矣。又立小布,納石而放之,則不能貫矣。本局砲手,習於捉雉,山匠也亦以爲,以紙作丸而放之,每每皆如此,必無貫人之理云矣。上曰,雖使向人而放之,尋常矣。聖應曰,然矣。上曰,今聞沙能過之言,極爲殊常矣。審理使進來。金尙迪進伏。上曰,爾其親試之乎?尙迪曰,沈聖希爲監司時,星州牧使李秀輔,大丘判官沈麟之,以推官進去,使守江坐之於前,立偶人坐尺許而放之,則皆入云云。臣未及親試之矣。然而此獄,專在於有心無心,而其以養子之言,如以爲有心,則愚迷常漢之言,不是異事。欲以爭財疑之,則本來守江,與其叔父不相和睦,常時不能同里閈云。益天之家屬,必不使守江放之,而待其守江之來,勸而放之,則其不以爭財疑之,推此可知。且以渠之供辭觀之,四寸益天,每於場市,飮酒大醉,輒必昏暮還家,而或有頹臥田間草澤中之時,故矣身見必擔負而來。如有一分陰懷之心,則何不傷害於其時,而乃敢於此婦姑妻子衆會之中,其能放銃而殺害乎云云。在魯曰,此則不然。渠若有至親悲痛之心,養子之說,何能暇及於隕絶之時乎?且聞益天有長成子,而守江以其子爲養者,其非爭財之心乎?至於或臥田間之言,則如有常時蘊蓄之心,尤極殊常矣。尙迪曰,臣之賤見果如此,有所傅生之議矣,今聞訓將之達,大臣之意又如此,臣之所見,亦安知其善入乎?惟在於究得其有心無心也。上曰,然矣。審理使今則屈乎?領相有自初起疑於有心,而予則過其起疑矣,今果殊常矣。在魯曰,審理使有心無心之言,是矣。上曰,立官庭視其掌而爲之,則似不敢爲挾雜矣。在魯曰,然矣。尙迪曰,專恃兩推官之言,有所稟裁矣,今則專在於有心無心,卽令本道更試紙丸,無妨矣。上曰,審理使猶有未信之心乎?訓將已試之奈何?尙迪曰,臣言非不信訓將之言也。欲令本道更査,則紙丸之虛實,明試之然後,可得其情也。上曰,然矣。使渠作丸而破視之,如有所裹之物,則其爲挾雜,明白無疑矣。予之此敎,可謂已甚也。在魯曰,審克黑白之道,貴專在覈得其有心無心,何至已甚乎?上曰,如此則渠亦無辭自辨矣。尙迪曰,此所謂片言折獄也。果如聖敎,則誠好矣,兩推官,俱以善治守令,嚴於殺獄等事,故臣果專恃之,未及親試之也。上曰,兩推官皆年少之人乎?尙迪曰,然矣。上曰,幾年疑獄,尙未知其紙丸之貫未貫,今使軍門試之,而知其虛實,治獄誠難矣。審理使,亦未免見欺於守江也。因此而更爲同推可乎?秋堂達之。判書李春躋曰,卽令本道,更爲嚴覈,斷不可已也。上曰,我國事誠悶矣。如是復難下送之際,先漏此言矣。參判徐命九曰,誠然矣。參議趙榮魯曰,渠安得聞知今日之言乎?尙迪曰,使渠作丸而破視之,如有所裹之物,則前日之挾雜綻露矣。如使聞知而不裹,今日之挾雜,亦綻露矣。上曰,然矣。如聞此言,則必不入雜物矣。聖應曰,聞之無妨矣。上曰,臨御有年,世間誠難測者,獄事也。如使守江無心,則雖入實丸而放之,至於今日,猶爲誤殺矣。聖應曰,此非實丸則分明矣。上笑曰,予則以爲,益天㤼於砲聲,仍爲氣絶矣。曹操於華容道上,問其有首,則益天之氣窒,不是異事也。欲知其虛實,已使軍門試之,亦知其爲已甚。今令本道更試之,王者之政,何如矣?黃門破矢,可謂聰敏,而非人君之體也。在魯曰,黃門則不謹藏密之致,守江則罪關倫常,何嫌乎已甚?上曰,如是則不下一杖而承款矣。尙迪曰,然矣。此亦重人命之道也。其在審克之道,不可不一番更査也。上曰,承宣之意,何如?南泰良曰,使試軍門已甚之敎,大體至當,而係是倫獄,有何已甚之嫌乎?上曰,訓將退出。守江事,領相善觀矣。予雖有眩氣,而至於此等文案,有瞥眼間領略之聰矣。至於近年,必詳細考閱而後知之,而卿則不然,果聰矣。在魯曰,臣安得聰?漸不如古矣。上曰,守江事,當初成獄,疑其有心。審理傅輕以聞,悶其無心。且紙丸,其時推官,旣已試放云。若此常時雖有不睦之事,此則謂以無心,不害爲審理之道,意亦然。欲施寬典,大臣·秋官起疑爭難,此事肯綮,專在於有心無心。欲卞有心無心,亦在於紙丸之徹不徹。丸若徹而無心,放銃之守江,仍以同推,則此豈審理之意?丸若不徹,而以無故被銃之益天,抱冤而不償命,亦豈頃者黑白下敎之意哉?令軍門命試,純然紙丸,再三試放,出銃口卽散,裹以沙豆,果卽中徹。以此推之,推官放銃之時,不無紙丸中挾雜,而官庭試放之際,欲求生而用其詐,綻露無餘。彼無心而請放,此有心而挾詐,當初成獄,大臣·秋官持難,予亦無疑意。其令道臣,分付推官,以此問目,依前同推,期於取服。白思厚事,領相則以爲,必有禽犢之行矣,聽其言觀其貌,則人焉謏哉?玉貞及道隆,卿則見其狀貌矣,所見極爲陰邪矣。李蘭貌狀果何如?尙迪曰,及其陰邪之形則不知,而性甚强悍,所見可憎矣。至於按獄之日,嚴訊一次,則箇箇發明,而思厚則百端哀乞曰,矣於庶母,積年受養,恩愛自厚,今以千萬曖昧之事,受此重刑,豈不冤枉乎?似有不忍見之色。臣則亦以此,謂無禽犢之行矣,渠若有隱慝,則按問之下,必不能如是救解也。且曰,負此罔測之名,忍能戴頭於覆載之間乎?矣雖洗此罪名,生出獄門,必於獄門外,卽爲自決,以質彼蒼矣。在魯曰,不可以此等言信之。其婦之死,吐舌可怪也。溺井而死,則必無吐舌之理矣。上曰,此則可怪也。刑推李蘭時,問之以禽犢之事乎?尙迪曰,只推以常時不能善待,致有自決之罪矣。上曰,此則審理使之事,是矣。思厚之百口救解,果如審理使之所見,則其無愧於王祥矣。思厚白放出獄之日,不爲自決,則審理使還爲疑之乎?尙迪曰,臣之所達,不過其時所聞也,何以此疑之乎?上曰,墻有茨莊公事乎,所可道也言之醜也。公州文案,予一見之,至今醜之。李蘭如有中冓之慾,則必不使思厚入長矣。在魯曰,年旣長成,則其爲隣族所見,不可不入長矣。上曰,李蘭·白思厚事,覽其狀聽其奏,予意亦然。欲傅輕議,大臣·秋官持難。今日審理使同爲入侍,筵席覆難,亦無異前。大抵思厚之妻,勿論殺害溺井,蘭之恒日不善待可知。果若殺害,其所償命者,非李蘭而誰?渠雖溺井,其所致此,亦非李蘭而誰?律雖輕重,不過治一李蘭而止。此不過殺獄,而于今思厚之同爲原犯無他也,因中冓之說而然矣。果若此,此關係倫獄,豈可尋常治之?其峻議於思厚者,竝此事而致疑,其矜愍於思厚者竝其事而歸誣,思厚之酌與不酌,專在於其事之有與無。噫,王者爲治,倫綱爲先。雖更命御史而査實,其無不可,而前審理而後御史,擧措頻複,今雖徐之,關係則非細,豈可尋常同推?令道臣,諸罪囚及柳世休,竝上營親問,嚴査以啓。上曰,嶺南時道伯,爲人嚴乎,順乎?在魯曰,不嚴而確實矣。命九曰,爲人不撓攘矣。上曰,聞大臣之達,果然矣。其父亦如是矣。爲人確實,則當善爲之矣。在魯曰,前後按藩,皆善爲之矣。上曰,李命才事亦何如?在魯曰,此則猶有可恕之道矣。脅折則傷處必似大端,而亦無緊處可驗。折作兩端之說,始發於李命才·李萬尙再招之日。金白連之欺瞞檢官,明白無疑矣。尙迪曰,誠然矣。彦陽縣監朱杓,爲人質實,明於獄情,故臣果使之檢驗,則前後推官皆以爲,右脅十二骨中,一骨傷折,只餘十一骨云,而至於朱杓則以爲,十二骨次第分明,而無傷折之痕云矣。上曰,李命才·李萬尙事,審理使結語,其涉允當。參酌遠配。金白連之欺瞞檢官,眩亂檢驗,關係非細,後弊攸在,不可不嚴懲。嚴刑三次後遠配。吾作,只覆檢。三檢官殺獄檢驗,何等重也?而不知其骨之眞僞,只憑白連之言,矇然可駭。竝拿問處之。仍下詢曰,梁之元事,頃日審理使之達,是矣,而聖周之致斃,可怪矣。受杖十五度,而豈至於死耶?尙迪曰,只杖五度,或致死矣。在魯曰,雖杖數不多,杖毒上之,則必死矣。上曰,怪矣。此所謂烏飛梨落也。仍下敎曰,梁之元事,凡殺獄皆從檢狀,雖有之元之初打,致命傷處,卽右腿下受杖處也。此蓋由於狀告人之事係官庭,以之元作爲原犯,檢官之不能公,瞞報檢狀之致。審理使結語允當,而大抵最初相敺者,卽之元也。聖周之受杖官庭,亦因之元不可尋常處之。嚴刑一次,減死島配。覆檢官之身爲地方官,目覩檢驗,則十五度笞杖,旣非濫刑,而欲隱其事,泛以傷痕懸錄,歸實因於被蹴,使之元幾被償命之律,初爲之元笞聖周,復爲自己而幾殺聖周。噫,爲字牧之任,若此而能使民各得其所乎?事之可駭,莫此爲甚。先削職而後拿問。又下敎曰,今番審理之效多矣。不有今番審理,則此等罪之被殺者,不知其幾矣。予雖眩憊,豈忍忘滯囚囹圄之事乎?卿等不須勉力,或有疑晦處,必達後日次,可也。尙迪曰,臣於今日,不敢支煩仰達,而聖上之發送臣等,蓋出於爲民之盛意,而臣等無似,不能奉職,而敬惕之心,不能忘食息,竊有所懷,敢此仰達。以該道道內事言之,振發淹滯,爲今日第一急務,故臣與道臣金尙魯,有所酬酌,而慶尙一道,異於他道。以士夫府庫,群賢輩出,知以爲遺風餘韻,至今藹然矣。四五十年來,自然漸不如古,至於近來尤無可言。人心之滔溺,大夫之怠惰,實爲寒心,學問之士,亦隨以蔑如,幾乎貿貿之鄕矣。如得科第而見用,則猶可爲興起之一端,而人材之淹滯,未有甚於今日,嶺人習俗,雖一生見枳,無求仕之心矣。上曰,嶺人無白衣踰嶺,今亦然乎?尙迪曰,然矣。臣與尙魯以爲,嶺人之淹滯抑鬱,莫非吾輩之罪云爾,則尙魯曰,誠然矣。後日登對,當陳達,而君行在前,必須先達爲可云云。卽今尙魯善治,前日沈聖希亦善治,而勿論彼此,擧皆稱頌矣。蓋自戊申後,聖上之申飭,何如。而群下無狀,皆不奉承,臣實慨然。上曰,向者宣傳官望,尹泰淵入首擬,而崔嵒以副望落點矣。文臣如此,武臣可知矣。尙迪曰,非但文臣,武士亦多,而皆不見用,平生所願,不過爲一進士而止矣。殿下以收拾嶺人之心,置諸聖念而恢滌焉,則爲今日振發之道矣。僧事亦爲可悶矣。緇髡之徒亦人也,豈不欲有夫妻子母之屬哉?生子一男,百役疊至,不能暇及於生産,十室九亡之歎,實爲愁慘,居民之走入深山,變爲僧徒之弊,八路皆然,臣謂不可不依古例變通。良民之爲僧者,必有度貼,然後爲僧,而僧徒之出入山外者,亦必以度貼爲其身符。統其數而緩其役,則庶可爲今日之一分救弊矣。上曰,靈城爲道臣時,亦以此仰達矣。今若有度貼,則其將有效乎?仍下敎曰,八道審理使弊瘼別單中,事之大者,雖商確覆奏,而至於小事,則登對時續續持入,稟處事,出擧條分付,可也。諸臣以次退出。
上在昌德宮。停常參·經筵。
巳時,日暈。
申思建啓曰,吏曹郞廳來言,守令有闕,政事何以爲之?取稟。傳曰,當日爲之。
徐命珩啓曰,大司憲金尙魯,執義尹鳳九,掌令宋能相,持平洪正輔·柳顯章在外,掌令洪廷命牌不進傳旨未下。今日以監察茶時之意,敢啓。傳曰,知道。
南泰良,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于徐命珩曰,承旨入侍。又傳曰,金吾堂上竝入來事,分付。
徐命珩啓曰,金吾堂上,依下敎來待矣。傳曰,引見。又傳曰,大臣·秋曹堂上·審理使引見時,兩儒臣同爲入侍。又傳曰,入直儒臣,持資治通鑑入侍。
徐命珩啓曰,大臣·秋曹堂上·湖南審理使,依下敎來待矣。傳曰,詣閤。
申思建啓曰,明日樂器陪進時,堂上不可不備員,而堂上趙觀彬,昨違召命,事甚未安。卽爲牌招,何如?傳曰,允。
吏批啓曰,禮曹佐郞金景泌,受由過限未上來,依例改差,何如?傳曰,允。又啓曰,奉常寺正權相一呈狀內,身病甚重,不得察任云。依例改差,何如?傳曰,允。又啓曰,卽接咸鏡監營移文,則濬源殿參奉,以本道八陵參奉中,儒案入參者擬差事,新定節目,而新除授參奉曺漢傑·朴鼎來,俱未入參儒案,多有物議云。旣有道臣文移,不可强令察任,竝改差,何如?傳曰,允。有政。判書李周鎭進,參判洪象漢進,參議未差,左承旨鄭必寧進。吏批啓曰,大司成,今當差出,而擬望之人乏小。承旨外任,竝擬何如?傳曰,允。以李益炡爲大司成,趙世選·徐海朝爲禮曹佐郞,李天輔爲兵曹參議,柳世模爲社稷令,安爲安州牧使,金光遂爲禮安縣監,洪允輔爲密陽府使,朴泰齊爲禮賓參奉,李浚爲典獄參奉,金尙喆爲兼文學,李箕獻爲工曹參議,李應協爲吏曹佐郞,兪漢蕭爲兼說書,李喆輔爲大司諫,宋昌明爲司諫,尹東浚爲獻納,金履萬爲掌令,任鏡觀爲正言,鄭基重·韓錫龜爲濬源殿參奉,慶基殿參奉鄭翼祥,顯陵參奉洪龜錫相換,慶基殿參奉鄭熙運,厚陵參奉河龍翼相換。兵曹參議洪鳳祚,參知李天輔。兵批,判書金若魯進,參判李重庚禁府坐起進,參議未差,參知洪鳳祚入直進,左副承旨南泰良進。兵批啓曰,及第金顯采火藥改擣新備,閑良徐祜開市物貨料辦別備之功,俱有加資之命,而係是出身閑良,何以爲之?敢稟。傳曰,竝特爲加資。又啓曰,知中樞府事李天駿·蔡櫶·李志沈,僉知中樞府事閔致龍,俱以篤老之人,病難供職云。西樞雖是閑局,不可一向虛帶,竝今姑改差,何如?傳曰,允。以尹陽來爲知事,以韓䋊·李相俰·金象鼎·金泰明爲同知,尹由敎·南聖夏·禹世準爲僉知,李鳳來爲司僕將,南正五爲宣傳官,李鎭儀爲文兼,李養源爲司禦,李重泰爲咸鏡監營中軍,宋應趙·李挺宇·朴希任·尹澥·韓聖揆·李景身·金灝·梁彬爲單付副護軍,尹陽來·鄭益河·元景夏單付副司直,李塤單付副司果,李復基·金晉鐸單付副司正,李明運爲大興中軍,趙星瑞單付僉知。
南泰良,以兵曹言啓曰,禁軍都試時,雖未滿一百十分,沒技人,熟馬賜給,旣有定奪矣。今此都試沒技人,依前例別單書入之意,敢啓。傳曰,知道。又以戶曹言啓曰,依傳敎,右議政趙顯命,自三月至五月,合三朔祿俸,令倉官更爲輸送于本家,則以爲,卽今病情漸益深痼,旣不能供仕,則常祿不敢冒受云。祿俸又不領受,何以爲之?敢稟。傳曰,令倉官更爲輸送。
徐命珩,以義禁府言啓曰,罪人嚴宅周,旣施嚴刑,依例着枷,移囚南間之意,敢啓。傳曰,知道。又以義禁府言啓曰,緣坐罪人任珵許暇地方官,令該府拿處勘律。戊申應坐爲奴者,亦令該府,嚴飭諸道事,命下矣。任珵許暇地方官,發關,分付該道道臣,査出指名,狀聞後拿處勘律。戊申應坐爲奴之類,不得擅離恣行之意,亦爲發關,嚴飭於諸道道臣,何如?傳曰,允。
假注書金晉鐸書啓。臣敬奉聖諭,馳往傳諭于議政府右議政趙顯命處,則以爲,聖候困憊之中,有此臨筵審囚之命,有以仰大聖人欽恤之至意。此時言病,臣義之所不敢出,又況連日違命,罪合萬戮。今於三召之下,豈不敢忍死趨造,而區區犬馬之疾,一向危苦,伏枕昏痛,與死爲隣,欲起還仆,承詣無路,分義虧缺,罪戾增積。惟願亟就嚴律,以爲百僚之警云矣,敢啓。傳曰,知道。遣御醫看病。
五月十四日卯時,上御熙政堂。右副承旨徐命珩,假注書趙台命,記事官鄭觀由,記事官金道元,判義禁鄭錫五,同義禁李重庚,校理洪益三,修撰金尙喆追後引見入侍時,上曰,禁堂詣閤耶?命珩曰,然矣。上曰,注書出去命來。臣台命,承命卽出偕入。上曰,嚴宅周情狀,節節巧惡矣。渠能行乞爲學,登科後,乘夜往其山云者,亦涉怪異矣。所謂朱永,渠之異母同生耶?錫五曰,然矣。上曰,渠能至五度忍杖乎?錫五曰,能忍杖矣。參考律文,終不得如許律文,而律文中謀避上典,叛父易名者,杖一百,全家徙邊之律,似爲襯着矣。上曰,無律則已,旣有可據之律,則從律可乎?錫五曰,似然矣。重庚曰,雖爲從律,加重其律,似好矣。上曰,注書出去,與儒臣持召對冊入來。臣台命,卽承命出來,與儒臣,持召對冊偕入伏。上曰,出示宅周供辭及手敎律文,仍敎曰,儒臣各陳所懷。益三曰,今觀宅周承款之供,節節巧惡矣。臣方在三司之列,當以依律處斷仰請,而此律罪止徙邊,關係倫常者,豈可只以此勘處耶?各別嚴刑,似好矣。尙喆曰,渠若初招遲晩,則或可免欺君之罪矣。上曰,初若遲晩,則能免欺君耶?尙喆曰,宅周以能文之人,曾在衣冠之列,已經守牧之任,則不可以無識比論,尤宜嚴致矣。禁堂退出後,上曰,上番進講。益三讀自晉武帝泰始元年,至八板採擇無已。上曰,下番讀之。尙喆讀自第八板丁亥三年,至二十三板改元鳳凰。上曰,承旨讀之。命珩曰,臣方患暑感咳嗽,不可讀矣。上曰,注書讀之。臣台命讀自八年春正月,至北道路上。上曰,上番兼史讀之。觀由讀自上道路上,至吳主之游華里。上曰,下番兼史讀之。道元讀自吳主之游華里,至終篇讀之。益三曰,司馬孚,能不染跡於諸族簒奪之時,以九十之年,能作魏家純臣,誠可貴矣。上曰,然矣。雖以遺令中不伊不周之語觀之,可想其志在於魏矣。尙喆曰,稱之以有魏貞士矣。上曰,然。故紫陽綱目,書之以魏司馬孚卒矣。益三曰,晉武能創業,故乘魏時奢侈之後,御牛靑絲紖,代以靑麻,尙儉之風,於此亦可見矣。尙喆曰,不特代靑麻一事,亦有焚雉裘之事,尙儉則可尙,而以其學識不足,故能於小節,而多失大體矣。上曰,唐玄宗之焚錦繡,晉武帝之焚雉裘,同一意思,而晉武則平吳之後,至有羊車之遊,此甚不滿矣。益三曰,晉武之初置諫官云者,此史臣所以許之者也。傅玄之疏有曰,擧淸遠有禮之臣,退虛鄙之士云者,此是切實之言,玄非可稱之人,而以其居臺閣,故其言能如此矣。臣愚惶恐,而雖以卽今臺諫言之,非無其官,特無其人耳。究其無其人之故,則蓋由言路之不開,言者之言,豈曰盡出於公,而此在在上者優容假借之如何?前後以言獲罪者甚多,則言路之不開,未必不由於此矣。上曰,日日開政,多有差出臺官,而近日行公絶罕,頃日雜議時,僅得數人之來參矣。近以羅沈事,規避而然矣。益三曰,豈只以羅沈事,爲規避耶?尙喆曰,上番以開言路陳達,其言是矣,言路不開,莫若近日。若時淸無事,諫路自稀,則豈非美事,而旣不能如此,徒見言路杜絶,則其將何言路塞於殿下之世,豈不可悶乎?臺諫若有行公者,上下自有忌憚之事,而近日臺廳長閉,無一行公者,誠非細慮矣。上曰,臺廳新建,其門長閉,初不如不建之爲愈也。彼承宣爲臺時,雖有過激之論,猶欲爲臺諫,而近來則反不及其時,亦可見世道之落下處矣。仍笑曰,儒臣方以開言路陳達,而若爲臺閣,則難保其不如此矣。儒臣亦不免參涉言議,故卽今最便者春坊矣。命珩曰,臺諫雖欲有行公者,以其見忤於人,而無益於身,故絶無出仕者矣。益三曰,臣亦屢入臺地,不免含默之罪,固不敢以敢言自處,而言路之開閉,實關世道之興衰,而莫若近日之杜絶,則此其故何哉?語涉宰相,則目以傾軋,言及銓地,則斥以敲撼,甚至於推考請當之者,視若仇讎。若是而官師相規,亦誰爲之?尙喆曰,祖宗朝設置臺閣,其義好矣。或慮宰相之權重,許以臺閣之規警,此所謂與宰相相可否也。近日則臺閣論一倅,輒以下詢大臣爲敎,如是之故,臺閣之權,日以益輕矣。益三曰,下番之言,是矣。如此故便同裁決於大臣,臺言豈能及於宰相乎?上曰,下番之言,是矣。予或有疑晦處,故雖有下詢之敎,豈欲每問於大臣耶?近觀臺閣,則或有欲潔其身,而不行公者,或有畏首畏尾,而不行公者,或有自慮露拙,而不行公者,誠難矣。尙喆曰,日前有泛稱在外臺官禁推之定式,此則終涉如何矣。上曰,雖有此敎,少無所益,亦無柰何矣。益三曰,近來臺閣規避,果如聖敎,而殿下若洞開言路,優容直氣,則人必自勵矣,安知無敢言直諫之士乎?此則在於殿下導率之如何矣。前後以言獲罪者,特用廣蕩之典,則此亦爲開言路之一端矣。上無發落。尙喆曰,晉武帝欲行三年之喪,出於至孝,而有君無臣,終不得將順其美,豈不慨然乎?晉武以後,豈無豪傑之主,而只有魏孝文·宋孝宗數君而已。晉武此事,誠爲卓然矣。益三曰,其君必欲行,而裵傅之徒力沮之,誠慨然矣。上曰,晉武之欲行者,其意可尙,而君臣異服之說,終不成道理矣。益三曰,晉武無識,雖有君臣異服之事,能獨服三年之制,此則猶勝於漢文矣。上曰,司馬光,大賢,固不可輕論,而於司馬昭,路人皆知之說,無一行史斷,獨於此有評論,此等處終涉如何矣。尙喆曰,晉武之罪劉友,而不罪山濤,有用法不中之失。人君刑賞,若隨其貴賤而異用,則終不成擧措,此等處,留意好矣。上曰,所達是矣。若不罪山濤,則其所以褒李憙者,豈不非乎?益三曰,以此見之,則刑賞不均矣。刑賞平然後其國治,豈非體念處耶?近日命送審理使,豈不好也?而第審理之際,或不無當死者見宥之慮,此雖出於好生之德,而若使冤死者,終不得雪其冤,則亦豈非五月飛霜之一端乎?五月霜雪,旣係變異,臣等欲陳一箚而未果矣。上曰,俄命審理使入侍者,有意,而儒臣未及見,傳敎矣。此入侍,與他有異,儒臣一體入侍,可也。上曰,嚴宅周旣已直招,其兄李朱永,分付秋曹,放送。出傳敎前正言李塤,令該曹付軍職參薦事。出榻敎上曰,昔漢東海一婦抱冤,三年致旱,昔人又云,一婦呼冤,五月飛霜。今番審理之命,蓋所以解鬱,而湖南審理使纔返,非時霜雪隨告,昔年或有三覆之不能審愼,更卽大臣以下有審克之命。王者體元行仁之義,述先之道,豈可視若尋常而默默,中夜無寢,忽自覺焉。無乃或審理之不盡耶?民瘼之不達耶?以此思之,因以達宵,逐日酬應,氣益憊困益甚。惟此一心,在於元元,豈可以眩氣困憊,忍以泯默乎?大臣·秋官·湖南審理使,持今番狀聞及本道時囚摠案,入侍更稟。諸臣以次退出。
五月十四日申時,上御熙政堂。大臣·秋曹堂上·湖南審理使同爲入侍時,領議政金在魯,刑曹判書李春躋,參判徐命九,參議趙榮魯,審理使趙榮國,右副承旨徐命珩,校理洪益三,修撰金尙喆,假注書趙台命,記事官鄭觀由·金道元,以次進伏訖。在魯進伏曰,近日日候不適,聖體,若何?上曰,一樣矣。在魯曰,大王大妃殿氣候,若何?上曰,差勝矣。在魯曰,王世子連日開講,氣候漸至復常,伏不勝欣幸之至。上曰,以其所讀之冊漸盡,故頗有速畢之意,而予以病後日課爲難,間日讀之爲敎耳。仍下敎曰,嚴宅周已承款,而如是巧惡,眞可謂是可忍,孰不可忍也。以此心迹,何事不爲耶?在魯曰,宅周能文,且經守宰,必見律文中減死之律,故其所納供,如是粧撰,尤極巧惡矣。上曰,國人皆曰可殺,然後殺之,諸臣其各悉陳,而良賤之分,於渠可謂薄物細故,何必窮覈乎?秋曹三堂,皆以窮覈仰達。益三曰,此是叛父欺君,變易父祖名字之人,不可以私賤,置而勿問,窮覈何妨乎?尙喆曰,私賤之說,尤極巧惡。若關係於渠之進道,則渠必曰良人,而今旣遲晩之後,以私賤自處,可以當律文中貸死之律,稱以私賤者,尤極巧惡,窮覈好矣。上曰,然則朱永勿爲下送事,刑議出去分付,可也。仍下敎曰,審理使進前。非時霜雪如此,以東海抱冤事,朝已下敎,而湖南獄事,雖已審理,或有黑白之相混耶?亦或有幽菀之未洩耶?先朝有三覆後,更爲覆奏,至有數人得活之事矣。今日更命入侍,意有在焉。榮國曰,臣奉使無狀,不能仰體德意,致此霜雪之災,臣實死有餘罪。獄事則臣行,直爲決折者六人,入於稟秩者四人,此外別無更達者矣。在魯曰,湖南則入於稟秩者不過四人,海西則稟秩者三人,此可謂精矣。昨日嶺南審理,或有不必盡生而生者,今番諸道審理之中,或不無不當生而生者矣。上曰,湖南·海西果精矣,而雖以昨日嶺南言之,臺官若入,則亦必有爭執者矣。榮國曰,獄事外,有一事可達者,一新進士李頤期,曾於庚戌年間,以擅發僧軍事,因兵使狀聞,至用軍律矣。蓋其時頤期,爲其開墾陳田,果有煙軍·僧徒借役之事,誠有其罪,而若其本官之以擅發爲罪,論報兵營,恐非實狀矣。土豪之使役僧民,實爲湖南之痼弊。若繩以武斷之律,則渠亦無辭,而至於梟示,則誠涉過中矣。臣待罪湖南時,詳知其委折,心常憫然,而今行時,湖南士子輩,十百爲群,齊聲訟冤,一路之公議,於此可見。頤期旣是士人,則雖無可施之典,而若自上特降綸音,俾洗丹籍之冤,則亦足慰一道人心矣。在魯曰,渠以南中名族,且是上庠儒生,而以一時襲謬之事,至用軍律,誠爲太過。今若下敎其冤狀,而蕩滌其罪名,則似好矣。益三曰,臣亦曾聞南來之人,無不稱冤,而崔以嫌隙構殺云矣。上曰,渠旣士人,雖欲伸雪,似無所爲矣。尙喆曰,在渠子孫,伸雪後,可容於世矣。榮國曰,只有一孫,而以此釁累,不得通婚云矣。尙喆曰,其父旣罪死,則其子孫必如此矣。益三曰,若下絲綸,明其冤死,則非但死者感泣於冥冥之中,一道公議之欽歎,當如何也?上曰,然矣。此是李頤根之頤字耶?在魯曰,果是頤根之從行,而修撰之孫也。上曰,頤根卽昔年爲王子師傅而不仕者也。尙喆曰,李頤期旣已伸冤,則其時瞞報之崔,當有其罪,而但已死矣。上曰,儒臣之言,是矣。追律則似過矣。仍下敎曰,下番兼史,卽南中人也。李頤期事,汝亦聞知耶?道元曰,臣於此事,聞之熟矣。李頤期,以擅發軍兵四字,至被一律,而崔與頤期有私嫌,至於構報兵營,而其時兵使李益馝,與崔爲連姻間也。直爲狀聞,至於梟示,而南中士民,莫不扼腕矣。年前臣待罪春曹郞時,以儺禮都監郞廳,與崔相會於都廳。謂臣曰,君是南中人,必聞李頤期事,而余於頤期,果無欲殺之心,到今思之,則論報中擅發二字,爲其死罪,追悔何及?聞南中之人,呼我而去姓云然耶?臣亦憤慨中人也,不爲酬答矣。上曰,然則渠亦自服其罪矣。道元曰,大槪頤期以修撰之孫,十九司馬,恃才驕傲,眼底無人,頗失鄕里人心,不無疵謗。及其遭變之後,一道公議以爲,渠以使役僧軍,至於流配,則或當其罪,而至於一律,無論親疏,皆爲稱冤矣。今伏聞下敎,非但於渠爲冥冥中感泣之道,道內士民,亦莫不欽仰聖德矣。上曰,下番兼史,連日見之,知其爲人了了。而今此所達,極爲精詳矣。仍命書傳旨,而上曰,雖致祭之文,似無過於此矣。仍下敎曰,予於近日,晝則困憊,夜則無睡,誠爲可悶。引接儒臣,則氣有所勝,夜月不寐之際,多有召見儒臣之意,而予則無寐甘睡,儒臣亦難起來。且諸臣,每以靜攝爲請,故晝不能頻頻召見,深夜引接,或涉反常,故亦有有意而未果時矣。但坐而待明,故雖卽今短夜,經過實難,每見曙色入窓,則心以爲幸矣。連日引接,氣甚憊薾,而一段爲民之心,烏可弛乎?命審理入來,方爲民事,如有道內民瘼之可達者,達之。榮國曰,道內民瘼,已陳於別單中,惟在廟堂之一一採施,而其外則如茂長等六七邑改量,不可不爲之矣。上曰,出擧條,令備局稟處,可也。榮國曰,今日良役事,誠爲痼弊,而聞湖西則請爲戶布,嶺南則請爲結布,而結布則臣之去時,右相有所言及。故臣行各邑,雜役所捧,盡爲錄來,而米爲四萬石,錢爲三千兩,以此何以減軍布之一疋,亦何以計給各邑雜役之價耶?以全州言之,給一千兩錢,何以當之乎?卽今民間之所納者,一結錢爲十二三兩,米爲二十四五斗,此外又納一兩錢,民何以支堪乎?若行此法,則田農必將盡廢矣。上曰,趙明履所達亦如此,而其法亦涉苟且矣。榮國曰,此是金尙喆家論,而臣則以爲,終不可行矣。上曰,金尙喆,亦必有聞於家庭,達之。尙喆曰,臣則於此等事,不能經意,而旣有臣父之所經度者,臣當達之矣。臣父知亡國之根柢,必在良役,故曾經湖南倅,又經湖西御史,而熟知其弊源之已至無可柰何,故如戶布·結布·口錢大變通,隨事掣礙,雖難變通,良軍之一家納十疋布者,若減其半,則庶爲矯弊救急之一道,故就各邑元捧中雜役條,略加變通,則最爲無弊。故按廉湖西時,採取民情,以雜役所納,磨鍊一道軍布所減之數後,論列於書啓中,其時至有設廳之擧,而雖因循未遑。然每以此,一念眷眷,偶有所言及於右相矣。右相因有言及於三南審理使,或有此別單矣。上曰,儒臣之父,其欲必行後已耶?沈判府事,力主之矣。尙喆曰,人見各自不同。雖少於此者,一人欲爲之,而衆議多端矣,況此事旣係大變通,而如嶺南,則臣父亦未嘗詳知民弊民情之如何矣。此法旣未能的知其有十利而無一害,則國家大事,非一人之所可辦,何可以必行知之耶?然殿下深居九重,何能盡燭良役之弊,至於此極耶?雖以外方言之,深知良役之弊,監司猶不若守令之親行其事,目覩其弊者。臣父則每以爲良役不能變通,則國必亡矣。雖以俄者僧弊言之,其本則良民,專以謀避軍役之故,至於如此矣。大抵亡國之根在於此,而此事大變則大利,小變則小利,而其所必變,在所不已。殿下若以數十年破黨之苦心,移用於此,則毋論某變通,豈無一事可行之道乎?此而變通,則臣知祈天永命之本,在於此矣。榮國曰,此時何可大變通乎?臣則知興作之不可爲矣。上曰,儒臣所達,言則是矣。在魯曰,臣則以爲,戶布最勝。此法若行,則雖以臣家言之,臣之子亦當納布矣。上曰,故領相李光佐,則每以黑笠之不可把定於軍役,有所言矣。今日欲聞黑笠把定便否,諸臣達之,予意則重難矣。在魯曰,臣意亦以爲重難矣。命九曰,誠爲重難矣。榮魯曰,臣待罪淸道時,見軍額以僧徒把定,臣甚驚駭,而其時道臣,卽金尙星也。臣以黑笠把定事,有所面議,則道臣以爲,嶺南異於他道,姑不可輕易爲之云,而臣亦不久遞歸,未及變通矣。榮國曰,黑笠亦有界限,何可以黑笠而盡免軍役乎?益三曰,雖以廟堂,申飭關子,足可把定黑笠者流云,而臣意則以爲不然矣。守令若得人,則不至搔撓矣,臣已詳知矣。向在辛酉年,因御史尹得載書啓,自廟堂發關湖西,使之一倂把定黑笠。伊時臣,遍往列邑,見其擧行與否,則湖西五十五官,擧皆不敢下手。其中十三邑,能有氣力者,抄其黑笠中可合軍役者,把定軍保,隣族白骨之弊少除,而白地怨謗朋興,此豈非明驗耶?守令若得人,則可合軍保之黑笠者,必不能見漏矣。若不得其人,則廟堂雖日下飭關,決無其效,而必致騷撓矣。此法若行,則鄕品庶孽,豈可分貳耶?所謂鄕品,在法當編軍額,何可使渠庶孽,家家免軍役耶?庶孽不可爲之說,示弱莫甚。臣意則決不然矣。尙喆曰,黑笠之弊,罔有紀極矣。外方之謀避軍役者,當其子孫之年長,宜着戰笠,而輒着黑笠,何可區別乎?把定黑笠,則怨謗必朋興,而以此皆以爲不可着手云,此則不然。有氣力守令,若分其可合不可合,可合者盡爲把定,則設有怨謗之言,比之白骨·黃口之冤,其輕重當如何耶?榮魯曰,金尙喆之言,是矣。上曰,僧人度牒之法,何如耶?在魯曰,昨日嶺南審理使,以此達之矣。榮國曰,此是不可成之事,其弊亦必不少矣。上曰,此則似難行矣。上曰,今者訊問宅周,蓋所以正倫綱也。旣直招之後,其背父欺君無倫之姓名,豈可登諸奏御之文?此後則該府文書中,書渠本姓名李萬江事,分付。出傳敎上曰,頃聞宰臣陳達,趙景星事,果若其妻之呼訴,事之慘惻,莫甚於此。況十餘歲稚兒,隨其母跋涉上京,訴其冤於京者,亦涉慘然。分付秋曹,其令嚴査其事,今聞尙無皂白云。噫,使景星,果若其詐而被害於悍奴,則此亦致異之一端,係關省獄,不可尋常處之。王者治國,惟在扶倫綱。旣聞而不能嚴査究竟,何以洩弱妻微兒之冤?其令秋曹,更爲分付該道,勿拘常例,其諸奴,期於窮捕上營,親自嚴査以聞。出傳敎榮國曰,一新進士李頤期,曾於庚戌年間,以擅發僧軍事,因兵使狀聞,至用軍律矣。蓋其時頤期,爲其開墾陳田,果有煙軍僧徒借役之事,誠有其罪,而若其本官之以擅發爲罪,論報兵營,恐非實狀矣。土豪之使役僧民,實爲湖南之痼弊。若繩以武斷之律,則渠亦無辭,而至於梟示,則誠涉過中矣。臣待罪湖南時,詳知其委折,心常憫然,而今行時,湖南士子輩,十百爲群,齊聲訟冤,一路之公議,於此可見。頤期旣是士人,則今雖伸理,實無可施之典,而若自上特降綸音,俾洗丹籍之冤,則亦足慰一道人心矣。在魯曰,渠以南中名族,且是上庠儒生,而以一時襲謬事,至用軍律,誠爲太過矣。今若下敎其冤狀,而使之蕩滌其罪名,則似好矣。上曰,其時狀聞中,南原縣監報狀曰,以擅調束伍僧軍,此非比一時土豪武斷之類,況且不遠戊申,不可不嚴故也。今聞陳達,其擅調之目,於頤期,誠可謂冤憫。其時縣監之過爲瞞報,殊涉不察,而其人已故,雖難更議。噫,其時處分雖過,法已施,復何續也?而旣知其冤,宜可一諭而洗冤,特滌其罪名。出擧條榮國曰,田政之不均,莫甚於湖南,實爲一路之第一弊瘼,而若其改量一款,事體重大,有不敢輕議,而至於各項陳田,名色多端,有庚申降續陳,有辛壬癸合沒陳,又有空中還起,其他災名,亦極夥然。田案胡亂,虛實相蒙,奸吏隱沒之弊,小民白徵之怨,皆由於此,不可不一番釐正。蓋通計一道今舊雜頉,陳田則合爲九萬餘結,而其中量後今陳,則殆不滿萬結矣。臣於今行,欲先爲打量今陳,試之一邑數面,則事勢誠有難便者。蓋今陳田庫,太半在於山腰,而與舊陳相連,混爲茅葦之場,東西犯標,無以推尋,雖指東爲西,以起爲陳,實難辨別其眞僞,故未果請量於書啓中矣。今若竝與今舊陳,通同打量,則虛實陳起,自莫逃於繩尺之下,而旣知其虛實,則從前許多相蒙之弊,可以一朝釐革,而小民庶免白徵之冤矣。且舊陳中,亦不無新起者,而列邑怠於搜括,多有中間隱漏之弊。若得此新起,補彼陳頉,則必將有餘,而在朝家,亦有所益。故臣前以此意,面議於右相,則右相亦以爲然矣。雖然,此不可竝擧於一時,一年之內,限以五六邑打量,次第擧行,則不過數年,可以畢量,而自無騷擾之弊矣。下詢廟堂而處之,何如?上曰,出擧條,令備局商確,稟處。出擧條諸臣以次退出。
上在昌德宮。停常參·經筵。
自未時至酉時,日暈。
下直,高靈縣監李衡中。
申思建啓曰,備邊司郞廳來言,今日賓廳坐起日次,而纔經登對,且無時急稟定事,不得來會云矣,敢啓。傳曰,知道。又啓曰,大司憲金尙魯,執義尹鳳九,掌令宋能相·金履萬,持平洪正輔·柳顯章在外。今日以監察茶時之意,敢啓。傳曰,知道。又啓曰,今日持公事日次,而時無留公事,頉稟。傳曰,知道。又啓曰,今日樂器陪進時,堂上當爲備員,而堂上趙觀彬,連日違牌,事甚未安。卽爲牌招,以爲進參之地,何如?傳曰,允。
徐命珩,以御營廳言啓曰,今五月十四日中日時,本廳上番公洪道林川後哨軍兼司僕鄭萬周,鳥銃貫三中沒技,依定奪別單書入之意,敢啓。傳曰,知道。又以義禁府言啓曰,因咸鏡監司狀啓,永興本宮別差趙震雄,令該府從重勘處事,允下矣。趙震雄時在永興本宮直所云。所當依例發遣府羅將拿來,而本宮別差,不可暫曠,他別差急速定送之意,分付內需司,何如?傳曰,允。
申思建,以內醫院官員,以提調意啓曰,御藥所用牛黃春等元貢九十二部,而正月以後啓下丸藥相續,遺儲已盡。前頭或有不時內入及藥用之事,則誠極可慮。在前如此之時,例爲別貿以用矣。今亦限二十部,急速進排事,分付該曹,何如?傳曰,允。又以觀象監官員,以領事提調意啓曰,見今本監科試所用三學書冊,比古典法,多有遺失闕漏者,至於命課學,只有推數方書若干冊,而擇日法則全然無之。國家莫重涓擇,未免疏略。自今爲始,天文學,添入天文曆法二冊,地理學,添入琢玉斧一冊,命課學,添入時用通書一冊,竝令臨文,以爲定式試講之地,而此四件冊子,追錄於續大典橫間圖,何如?傳曰,允。
右承旨具宅奎書啓。臣於再昨,敬奉聖批,傳諭于議政府左議政宋寅明所住處,則以爲,恩批之下,他不暇顧,而適患暑感,待少間,今方入城,以爲調治肅命之計。臣旣承偕來之命,仍爲隨往之意,馳啓爲白臥乎事。
上在昌德宮。停常參·經筵。
下直,驪州牧使金尙翼,原州牧使徐命五,新昌縣監尹堣。
徐命珩啓曰,大司憲金尙魯,執義尹鳳九,掌令宋能相·金履萬,持平洪廷輔·柳顯章在外。今日以監察茶時之意,敢啓。傳曰,知道。
藥房提調臣趙尙絅,同副承旨申思建啓曰,炎熱日甚,伏未審聖體,若何?困憊眩氣之候,其有差勝之勢乎?頃日有待下入侍之敎,而臣等久未入侍。今日與諸御醫,趁早入診,詳察聖候,有不可已矣。大王大妃殿氣候,何如?臣等不任區區伏慮,敢來問安,竝爲仰稟。答曰,知道。慈殿氣候,差勝後一樣,予則一樣,待下敎入侍,宜矣。大王大妃殿·中宮殿·賢嬪宮,藥房口傳問安。答曰,知道。
申思建,以侍講院言啓曰,本院新除授兼說書兪漢蕭,時無職名。令該曹口傳付軍職,仍卽牌招,今日相見禮,進參之地,何如?傳曰,允。
兵曹口傳政事,副司正兪漢蕭單付。
南泰良,以戶曹言啓曰,上年歲末,因咸鏡監司李壽沆狀啓,居山前察訪趙龜彬以軍器修補之功,論賞陞叙。其後南兵使鄭䁑賓,亦以趙龜彬軍器新修馳啓,旣已論賞之意,回啓矣。卽見南兵使鄭䁑賓巡操後,各邑軍器執頉別單,則居山長片箭執頉,至於六十部。年前以各邑軍器,雖有新修,舊軍器盡爲修補,然後論賞事,定式行會矣。居山軍器之執頉如此,則其不盡修補,據此可知。道臣·帥臣請賞,有違定式,竝推考警責,趙龜彬,陞敍還收,何如?傳曰,允。
慶尙監司狀啓,竹笋進上限內不得封進,惶恐待罪事,傳于申思建曰,勿待罪事,回諭。
大司成李益炡疏曰,伏以臣,疾病困苦,休告伏枕。又於千萬意外,伏奉國子除旨,且惶且愧,歷累日而靡安。噫,學敎育之政,在於學官之得人,而斯職者,又是學官之長,其任之大責之重,名僚選士之所逡巡,而不敢冒叨者。況如臣之文質無當,望實俱乏者哉?且臣伏覩殿下樂育菁莪,化闡棫樸,眷眷作成之意,累發於絲綸之間,。此時師儒之長,視昔尤宜愼揀。環顧明廷,才學譽望,素愜是任者,錯落相望。亦何所擇而不可,今乃容易遽授於如臣等輩?臣誠不識其何說也。臣本庸愚寡陋,百無肖似,徒以玷錄文譜,晉繇於榮塗,造化陶甄,遍歷華貫,每自循省,愧汗浹身。是以,凡係職任之有文責者,輒至循墻辭避,一未敢冒塵,瀝肝之懇,亦嘗累陳。伏惟聖鑑,庶或照察其微尙矣。矧今重嬰奇疾,觸事憒憒,無復有完人樣子,試擬百爲,無一而可,顧此所叨,尤是分外。倘或弁髦素戒,夤緣竊吹,則其貽賢關之羞,駭四方之聽,當復如何?反復思量,決無承膺之路。玆敢披露至悃,仰首號籲,而至若病勢之難强,有未可竝溷。伏乞聖明,俯垂鑑諒,亟命鐫改臣新授職名,以重官方,以安賤分,千萬幸甚。臣無任屛營祈懇之至,謹昧死以聞。答曰,省疏具悉。卿其勿辭察職。
禮曹參議尹汲疏曰,伏以臣罪山積,聖恩天大,黜補下邑,俾自省愆。半年糜廩,以罰爲榮,千萬匪意,旣移股肱之郡,繼下春曹之命。格外除旨,前後相續,臣於此,忽惶忽感,誠不知置身之所也。愈臣以狷隘之性,畸危之蹤,本不合於出入名塗,而濫蒙洪造,累叨銓地,被人之猜惡吹覓者,非一非再,而何幸聖上曲加全保,免陷大何,臣常銜恩感德,銘鏤在心。向來一二臺擬,不過只循公議,而事起多端,朝著不靖,上而致勤嚴敎,下而貽累長席。分貳之論之,發於筵中,而猶荷天地之包容,得免瘴徼之淹死,薄罰旋解,甄復如舊,殊私異渥,偏厚臣身。自顧蟣蝨之賤,何以得此於聖明哉?噫,臣雖至愚,亦嘗奉敎於君子矣。顧何敢以君父一時之飭敎,至引爲撕捱之端,而惟其辜犯至重,收召太遽,區區處義,不可徒恃寵眷,晏然冒進。且徐志修疏後對語,馨罪至深,便一彈章,而聖鑑在上,洞燭其慌惚之狀,言者惟免,今不必費辭自辨,而蹤跡之臲卼,轉加一層。臣雖欲仰承德意,黽勉就列,其勢誠末由矣。玆敢披瀝危苦之懇,冒瀆宸嚴之下,伏乞聖慈,俯賜諒察,亟命永削臣職名,仍令重勘臣罪負,以嚴邦憲,以安微分,公私不勝萬幸。臣無任屛營祈懇之至。謹昧死以聞。答曰,省疏具悉。爾其勿辭,從速察職。
上在昌德宮。停常參·經筵。
徐命珩啓曰,大司憲金尙魯呈辭。執義尹鳳九,掌令宋能相·金履儉,持平洪廷輔·柳顯章在外。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管李行儉,以禁軍別將無馬禁軍等,分養馬分給事,南別營,晝仕出去之意,敢啓。傳曰,知道。
鄭必寧啓曰,假注書金晉鐸,身病猝重,勢難察任。今姑改差,何如?傳曰,允。
假注書望,金晉鐸改差,代許彙爲假注書。
傳于徐命珩曰,左相旣已入來,備局日次爲之。
徐命珩啓曰,今日次對爲之事,命下矣。兩司無進參之員,除在外外,呈告未肅拜人員,竝卽牌招,以爲推移入侍之地,何如?傳曰,允。
傳于徐命珩曰,秋曹堂上入來事,分付。
傳于徐命珩曰,詣閤。
申思建啓曰,臣與右承旨具宅奎伴直矣。今已遞職出去,伴直無人。右副承旨徐命珩,所當牌招入直,而拘於廳規,不得請牌,何以爲之?敢稟。傳曰,牌招。
有政。吏批,判書李周鎭進,參判洪象漢進,參議未差,右承旨具宅奎進。
兵批,判書金若魯進,參判李重庚病,參議洪鳳祚入直進,參知李天輔未肅拜,左副承旨南泰良進。
吏批啓曰,林川郡守,今當差出,而本郡以湖在難治之邑,不可不擇差。他道有聲績守令,竝擬,何如?傳曰,允。以金尙魯爲都承旨,趙榮國爲承旨,金重泰爲引儀,柳觀鉉爲典籍,申兼濟爲判決事,安健爲金浦郡守,李義璧爲永興府使,李秀得爲林川郡守,趙載浩爲公洪監司,李昌壽爲奉常正,趙雲逵爲副修撰,吳遂采爲大司諫,李光湜爲司諫,李台重爲兼輔德,沈廷采爲敦寧都正,朴聖俊爲典設別檢,鄭錫五爲戶曹判書,洪重一爲弼善,黃景源爲副校理,金鎭商爲大司憲,金始炯爲判義禁,李昌儒爲吏曹正郞,黃在河爲禮賓主簿,李弘齡爲義興縣監,訓鍊都監提調單鄭錫五。兵批言啓曰,同知中樞府事韓䋊·金泰明·李相俰·金象鼎,僉知中樞府事尹由敎·南聖夏,俱以篤老之人,病難供職云。竝今姑改差,何如?傳曰,允。以李秀徵·柳漵·尹明世爲同知,尹在重爲翊贊,副護軍李秉淵,副司果李鎭儀,副司直趙載敏單付。
五月十七日兵曹口傳政事,副司直具宅奎,副司果鄭夏彦單付。
徐命珩,以備邊司言啓曰,慶尙道各樣軍餉畢捧狀啓,今始啓下矣。畢捧磨勘,例於春等爲之,故過春等,則道臣從重推考,都會官直捧拿推事,曾有定式。今此嶺南各樣軍餉還上磨勘,乃在於春等已至之後,不可不依事目處之。該道臣從重推考,當該都會官,本道現告後,拿處,何如?傳曰,允。
正言任鏡觀疏曰,伏以臣,本來情地,豈宜復廁於臺端一步,而向者掌憲之除,適在於鞫囚之日,義同往役,冒昧進參。及侍前席,新入生疏,做錯之失,至露於傳啓之際,駁遞之請,果在於論思之地,私心惶愧,久猶未已。不意薇垣新命,又及於杜門屛伏之中,臣誠驚隕感激,宜卽趨承之不暇,而顧此見叨之職,地望稍別,有非如臣巽劣,所可堪膺。今於天牌之下,隨詣闕外,而反復思惟,終難冒進,拜章徑歸,臣尤死罪。伏乞聖明天地父母,俯垂矜察,亟許鐫削臣職名,仍治臣違傲之罪,以肅朝綱,以安微分,不勝幸甚。臣於乞免之章,不宜贅及他說,而目下一事,有不勝駭憤者,敢此附陳焉。噫,法敎凌夷,變怪層生,而若其欺君背父,巧惡妖凶,未有如宅周之者。白地粧出別般四祖姓名,背父如弊屣,欺君而盜科宦,及其綻露之後,猶且抵賴。嚴問之際,朱永指爲路人,公瑾引作遠胄,悖說妖言,轉益深密,嚴訊之下,始乃吐實。許多情節,昭載文案,不必歷擧,而半生背棄變易之罪,累招欺蔽幻弄之狀,此實倫常之亂賊,國家之妖人,論其心跡,將無所不至。此而若或容貸,則將至於父子之倫絶,而君臣之分墜矣。豈不大可懼哉?臣謂罪人李萬江之變爲宅周者,明正典刑以嚴倫常,斷不可已也。臣無任屛營祈懇之至,謹昧死以聞。答曰,省疏具悉。所陳者,旣諭於該府判付矣。爾其勿辭,從速察職。
五月十七日午時,上御熙政堂。大臣·備局堂上·秋曹堂上,同爲入侍時,領義政金在魯,左議政宋寅明,司直鄭錫五,兵曹判書金若魯,刑曹判書李春躋,吏曹判書李周鎭,刑曹參判徐命九,副司直元景夏,吏曹參判洪象漢,大司憲金尙魯,刑曹參議趙榮魯,右承旨具宅奎,校理洪益三,修撰洪重孝,假注書趙台命,事變假注書李復基,記事官鄭觀由,記事官金道元,以次進伏訖。在魯進伏曰,旱熱漸酷,日候不適,聖體若何?上曰,風日不佳,眩氣似加,而不至大段矣。在魯曰,大王大妃殿氣候,若何?上曰,氣候近日差勝矣。在魯曰,王世子患候平復,講筵旣開,仰瞻耿光,體膚碩大,伏不勝忻忭之至。上曰,體膚之碩大,似加於予矣。若魯曰,王世子相見禮,行於德成閤,卽古禮,而坐次起居節注,多有苟簡矣。上曰,此後時敏堂爲之,可也。仍下敎於左相曰,往事勿說,而頃與領相,有所酬酢,今見卿,實爲歉然。寅明曰,臣之區區情勢,已陳於前後疏箚,今不敢縷縷,而惟其事關廟享,罪名至重。雖幸聖度天大,不卽金木,而罷職薄勘,終不足以塞其罪,則在臣私義,有不敢仰恃知照,而視以細故,自同恒人。況又罪罷,未過一旬,官秩旋復如舊,寵數太偏,懲畏不行。四方公議,未必不竊歎刑政之顚倒,而亦恐非聖上勵一世振頹綱之初意。此臣所以感戴恩造,糜粉爲期,而猶不敢爲趨命之恭者也。今則同被罪譴之諸臣,旣已疏釋,誨責迷臣之綸音,縷縷諄切,不敢不冒沒出肅矣。上曰,右相無所介滯,而雖以暫休爲言,必欲辭免,甚無義矣。領左相纔行公,而右相無端解職,則書諸史冊,果何如,而於國體亦如何?在魯曰,相持如此,可悶可悶。上笑曰,領相亦傷於虎者,近日見右揆耶?在魯曰,以公私煩劇,未能相見,而乞解之意,與向日無異云矣。寅明曰,右相所引,過矣。與領相向來所遭,豈不有間乎?上曰,右相之如是引入,國體甚不宜矣。仍下敎曰,領左相旣入,廟謨陳之。在魯曰,僚相旣入,而諸道文案,姑未及盡閱矣。上曰,然卽隨其商確,待後日稟裁,好矣。寅明曰,臣在外時,見以霜雪,特下備忘之旨,欽仰我聖上遇災警畏之德意,而今聞陜川之雪,又爲盈膝云,實關災異,不勝憂慮矣。上曰,陜川盈膝之雪,都憲知之而來耶?尙魯曰,陜川之雪,初一日來云,而臣則初二日交龜而來,故未能聞知而來矣。在魯曰,近來災異,雖曰疊臻,而五月霜雪,尤可警畏。如臣無似,不能盡燮理之責,致此無前之災,乞斥臣職,以答天災。上曰,災異之荐臻,專由於涼德,而涼德云者,似歇矣。寅明曰,天災如此,悚凜無地,而以今世道言之,人妖物怪,疊見層生,致勤聖上之憂勞。伏乞益恢張大,以廣聖德,則自可推類,而爲消弭之方矣。上曰,初命審理,蓋出於遇災警畏之意,而今則審理使幾盡入來,抑或有黑白之不分明,幽菀之未昭洩而然耶?在魯曰,災異之來,不一其端,亦安知必由於此乎?上曰,然矣。頃者備忘,亦有所云矣。寅明曰,冤獄之積滯,足以感傷和氣,而民不得賢倅,被其殘虐,則雖不至戕殺,亦足爲召災之端。且冤鬱之端,不止一二,或有入死罪而抱冤者,或有沒其身而禁錮者,皆可爲感傷和氣矣。上曰,此則尤爲冤矣。在魯曰,此是公洪·京畿兩道臣狀啓也。向日京畿審理使別單,備陳陰竹無極面出站之弊,以爲無極面,在於忠州地,越栗谷一面,與陰竹不相接界,而初以忠州出站之遠,割屬於陰竹,陰竹以至殘之邑,非但有兩大路使客支待之弊,數十里迎候等待,民瘼亦不貲。無極面,若不還屬忠原,則忠原栗谷面,割給陰竹爲請矣。自前道臣·御史,屢有此請,而地界分割重難,尙未變通,故今番左相,亦於筵中防奏,則自上有此等小事,猶爲難處,不得決定,則戶布尤何能行爲敎,仍有兩道道臣論列便否啓聞之命矣,兩道狀啓,今始齊到,而京畿則所請如前,湖西則據忠原縣監韓德弼牒呈以爲,今若以無極還屬忠原,則距官門八十里,而本州境內,當出三站,其弊孔劇,不如割栗谷給陰竹云矣。上曰,莫非王土,惟在便民矣。在魯曰,兩道狀啓歸一,依所請栗谷一面,割屬陰竹,何如?上曰,左相之意,亦然乎?寅明曰,臣意亦然矣。上曰,依爲之。出擧條上命承宣,讀李萬江供辭後,又命讀正言任鏡觀上疏。仍下敎曰,萬江背父欺君之罪,今無可論,而領左相旣入,臺疏又入,諸臣皆達之。在魯曰,渠旣能文,且經守宰,能知律文,故如是粧撰納供,尤極巧惡,而渠旣以私賤自服,則私賤觀科,節節妖惡矣。寅明曰,萬江情狀,節節巧惡,雖非大關於國家者,而其在明天理淑人心之道,不可不明正其罪矣。錫五曰,雖無如許用律之文,而旣有相似之律,則當從其律,似好矣。若魯曰,萬江罪狀,實是人倫之變,係關風化,其生其殺,斷自宸衷,似好矣。景夏曰,其爲情狀,則極爲妖惡,而旣有相似之律,則從律,似好矣。象漢曰,臣則頃有所達,而又聞洪重孝之言,則萬江兒時,受學於全義愼哥,而渠敢以欲爲通婚於渠之上典家之意,發說於愼哥,被愼哥叱逐,仍爲作罪逃走云,此尤死罪矣。重孝入直玉署,詢問則可知矣。上曰,注書出去,命下番儒臣入侍。臣台命,承命出來,與洪重孝進伏。上曰,俄者宰臣,以李萬江事,有所仰達,而聞之於儒臣云。試言其詳,可也。重孝曰,臣亦聞之於全義士人愼汝愚,汝愚卽故文臣牧使愼後三之姪也。萬江兒時,受學於汝愚之父與叔矣。一日乘夜來告曰,吾之爲私賤,唯貴宅知之。今聞木川某家,有當婚處子云,若貴宅通婚,則事可諧矣。旣婚之後,則誰以我爲私賤也,可得因此拔身云云。木川某家,卽萬江之上典,而寡居婦人主家,故萬江欲欺詐成婚,其言極可痛。故汝愚父與叔,大叱萬江,而使奴曳出,因令勿復往來,厥後數十日,萬江逃走云矣。上曰,今以此發問目,窮覈萬江,若不直招,則捉來愼哥,質問,何如?重孝曰,萬江此事,雖極凶悖,但有其言,而事則未成。愼哥之言於小臣及小臣之言於宰臣者,只痛其自幼時,已有蔑分犯上之心而已,今若査治,則好矣,而萬江見犯承款之罪,已足正刑,則雖査出此事,罪不加重,而愼哥亦士夫士子,捉來質問,似如何矣?在魯曰,儒臣之言,是矣。婚旣未成,則罪豈加重於本罪乎?上曰,亦似然矣。置之,可也。在魯曰,備局堂上,多出外任,閔應洙·金始炯,備堂差下,何如?寅明曰,金尙魯,備堂亦爲差下,而仍差有司之任,何如?在魯曰,惠廳堂上,久未出代。閔應洙曾已諳鍊,而今旣入來,亦爲差下,何如?上曰,依爲之。出榻敎寅明曰,戶判徐宗玉,身病甚重,勢難察任,判義禁鄭錫五,纔經大獄,必欲辭免,竝許遞,何如?上曰,依爲之,而判義禁·戶曹判書,有闕之代,今日政差出事。出榻敎寅明曰,守禦使趙觀彬,日事撕捱,終不行公,各別申飭,何如?上曰,莫重將任,豈可曠也?而守禦使趙觀彬,筵中開釋,特敎申飭之下,日事撕捱,無意膺命,其在事體道理,其涉寒心。從重推考,其令卽爲牌招察任。出榻敎上曰,都憲進前。俄纔下批,而久不見卿,且審理使亦言卿之入來,必有所達云。卿其達之。尙魯曰,嶺南異於他道,自古名賢輩出,民俗醇厚矣。今則舊俗都喪,名分掃地。且一道之內,少年決科,而白首空世者,十居八九,而朝士之無故罷散,或十年或數十年者,亦不知其幾。臣於巡歷時,入安東臨淸閣亭榭,則其主人李時沆,曾任麻田郡守,以禮郞作散,今至十七年云。臣問其由,則答曰,嶺俗無白衣踰嶺之事,而雖斥賣田土,資裝上洛,終年閱歲,終未得一命之官,則徒爲敗家而已,故如我之輩,不可勝算,而元無踰嶺之事云云。文臣如此,蔭武不須言,此亦足以感傷和氣矣。臣意則以爲,考閱官案,隨其作散年數之久近,漸次調用則好矣。象漢曰,以臣所聞言之,順興文臣孫以雄,以典籍作散,今過數十年云矣。景夏曰,嶺南事,臣亦詳知其爲然,而湖南亦然。以往事言之,忠節多出湖南,名賢多出嶺南,一體申飭收用,好矣。尙魯曰,嶺南是文獻之邦矣。上曰,所達誠然,文獻之題目,好矣。湖西則京華士夫,多在道內,似與京無異矣。象漢曰,臣待罪銓曹,豈不欲仰揣振淹滯之聖意,而頃者數三檢擬,至有已故之人入之。此則與其人聲聞不相及,而只憑官案作散之久遠爲之,故或有如此之事矣。尙魯曰,雖死者,或入於檢擬,聲聞不相及者,先爲留意則誠好矣。上曰,所達誠是,當申飭銓官矣。尙魯曰,以武弁言之,嶺營幕屬,皆是曾爲宣傳,而見枳於可否,仍以下鄕淹滯者也。臣誠慨然於此,頃已狀聞,而未及回啓矣。上曰,文武蔭官案,書其資歷先後,作散久近以入,則予當常常見之矣。景夏曰,向來虹變時,臣待罪經幄,故與諸儒臣求對,中夜入侍矣。臣以收拾人才,爲遇災修省之道,仰陳,而自上俯詢用才之道,臣於倉卒,未能仰對矣。上曰,伊時予以只說弊無救弊,下敎矣。景夏曰,昔皇明張居正,進職官屛風於神宗皇帝,而左三扇,書文官姓名履歷,中三扇,畫郡國山川,右六扇,書武官履歷,以便朝夕省覽。又引唐宣宗殿柱書名之事,以疏陳之。此是神宗朝用人之規法,實爲今日可法矣。寅明曰,張居正此疏,副學嘗言于臣矣。景夏曰,今日用人有三弊,一則局於黨論,一則局於履歷,一則局於門地,惟才是用,已矣無望,而振拔聳動,亦無其路矣。臣意則以爲,今此官案中,文臣則自槐院至芸閣,皆書其資歷,武臣則實職已行者,皆書久近,蔭官亦依此書之好矣。上曰,以武臣內三廳以上計之,則當幾許耶?宣傳爲之之人,則雖或沈滯,不久皆得復職,而至於武兼輩,則一失之後,實難牽復矣。景夏曰,文·武·蔭官案,若一睿覽,而擇優拔擢則好矣。象漢曰,蔭官上自資憲,下至微末,爲一千二百,武臣則一千三百,文臣則近千。如領相所達,隨闕用之則可好,而亦似有日亦不足之患矣。若魯曰,若如宰臣之言,則一執吏,足爲擧行矣。象漢曰,耳目所不到,將何以知之而甄用乎?景夏曰,衆論固如此,故臣於前日俯詢時,未敢仰對矣。吏參所達誠非矣。聖上以用人之柄,畀諸銓堂,則揚側陋而用人才,是其職責,豈可諉以不知而不用乎?上曰,予於親政時聞之,則雖末副入擬,渠亦爲榮幸云,其情豈不慼耶?仍命書傳旨。上曰,兩南卽文獻之邦,古多有節義名賢,而今聞兩道舊伯之陳達,其所沈滯,若是夥然,可勝慨然。申飭銓曹,另加着意調用。唐有題柱良吏之名,我朝昔年,有代柱貼,猗歟盛哉?大抵欲法堯·舜,當法朝宗。人君深居九重,非表表知名臣僚,則一作散而雖滯多年,何以知之?銓曹用人之際,公豈一一而勝私?抑或見聞之不周,沈滯者奚特兩南,若隨聞調用,則此豈王者博施之道?其陳達者,亦豈無見聞之其或不逮乎?從今以後,其令兩銓,作文·武·蔭前銜官案,懸注曾經職名,京鄕居住,作散事由年月一本,依他御覽官案例,修正以入,則九重可以時或披覽而知淹滯,飭勵銓曹,銓曹亦可以憑此揀其才,一公心而用之。其修正界限,銓曹稟議,廟堂擧行。出傳敎若魯曰,武弁閫任,曾有經邊地後通擬之式,而近來又有經防禦使後通擬之定式矣。俱經邊地防禦後,始擬閫望,或不無掣肘之端。且防禦亦依邊地例赴任,然後始許履歷,而未赴任則勿用履歷乎?宜有明白定式,故敢達。上曰,彼重臣曾言之矣。錫五曰,此法宜有明白之定式,故曾在本兵時,有所仰稟矣。在魯曰,曾有經營將後通閫之承傳,其後又有經邊邑後通閫之承傳,近又有經防禦後通閫之承傳,其法漸密矣。臣意則只存經邊邑後通閫之法,似好,而今雖竝存邊邑防禦兩法,邊邑是厭避之地,不可不以已赴者施行,防禦則蓋取地望,勿拘已赴未赴,而通擬似好也。上曰,俱經邊地防禦使後通擬,而防禦使亦赴任,然後用之,可也。出朝報若魯曰,今因言端,聖敎有所及於崔命柱者,臣嘗欲一稟,故敢達矣。崔命柱當初所坐之事,聖上已洞燭矣,似無見礙於仕路,而昨年見差軍門千摠,因臺臣疏論卽遞,此是可用之武弁,棄置可惜矣。上曰,臺臣似是尹光纘,而其言過矣。右相每以爲可用,有何枳礙乎?調用,可也。出朝報宅奎曰,廟務論難,雖是美事,而至於勦說,筵席不嚴,重臣及兩宰臣,推考,何如?上曰,所達則是矣,而勿推,可也。亞銓,經筵官也,承旨有可推之事,則請推,可也,至於私酬酢,則不可,推考,可也。出擧條若魯曰,諸道別武士沒技直赴,多有弊端,故從前變通之論屢發,而終不得善處之道矣。臣於近日,連行禁軍賞試射及都試,考見謄錄,則百分以上計畫,分爲三等施賞,而雖有沒技,各技矢數,入於三等之內,然後始許直赴。不足於百分以上,而不入於三等之內,則沒技勿施,不得直赴。此是禁軍賞射及都試流來節目而然矣。當初北道親騎衛設置時,用禁軍例,各道別武士,依親騎衛例,設置禁軍,乃其根本,而沒技直赴之法,則與禁軍大異。別武士都試,則苟有一技沒技,不問各技分數之有無,輒許直赴,此所以沒技之濫雜,而直赴之猥多也。令廟堂取考禁軍都試時,沒技直赴之例,酌定別武士都試三等分數,而沒技者入於等數,然後始許直赴事,成節目,頒布於別武士所在各營門,何如?上曰,依爲之。出擧條在魯曰,纂輯廳堂郞不齊,此承宣具宅奎,姑爲許遞,使之專意纂役。郞廳鄭夏彦,時無職名,付軍職差下,何如?上曰,右承旨具宅奎,本職改差,仍爲口傳付軍職,使之專意於纂輯之役,其代以在京無故人,今日政差出事,及郞廳鄭夏彦口傳付軍職,兼校書校理洪益三纂輯郞廳差下事。出榻敎宅奎曰,都監事,臣不可獨爲句管,當隨事就議於大臣,而至於兵典,堂上金若魯,方在本兵,使之專當校正,何如?上曰,依爲之。出擧條寅明曰,近來守令之計贓禁錮者多有之,而聞其計贓限年之數,亦多參差不齊。臣意則以爲,令吏曹査出禁錮人計贓之數,憑準於續大典計贓條,數不滿贓,則卽爲蕩滌,亦是疏滯之道矣。上曰,依爲之。出朝報周鎭曰,出入經幄之臣,例有乞養。副修撰洪重孝陳情之疏,有該曹,稟處之命,而上款備陳其母方在其兄重厚全義任所,今年七十九歲,疾病奄奄。依法典二子歸養之例,照例許歸爲請,末端願得畿湖一小縣,俾便往來云。而經幄之臣,許令歸養,有違常例,而聞其私情切至,有難離親供職云,所當許差一縣,此與菽水難繼而乞養之疏有間,不得循例回啓,敢此仰達矣。上曰,二子歸養,是法典乎?在魯曰,然矣。雖然,中原則或有千里之遠,故禮律如此,我國京華士夫,與此異矣。上曰,與常規有異,大臣之意,以爲如何?在魯曰,兩邑之迭爲奉往,同力便養,於渠誠爲至願,其在孝理之下,特許無妨矣。寅明曰,臣意與領相無異矣。上曰,不允所請者,亦有他例矣。寅明曰,前例題給米豆矣。上曰,與常規有異,不無援例之弊,而人間七十古來稀。今聞其母之年,七十有九云,兩邑亦是人子之情,出擧條,特爲許施,可也。出朝報重孝進伏曰,小臣特以萬江下詢事,入侍矣。判付旣下之後,則所當先爲退出,而今此諸邑霜雪之報,極爲驚心,故旣登筵席,適有所懷,欲爲仰達,姑未先退矣,不意吏判,以臣陳情事,有所仰達,臣心之惶恐踧踖,若無所容矣。忽蒙特旨之允許,感激天恩之意,猥越不敢仰謝,而旣有欲達之懷,敢此仰陳矣。今番霜雪,京都先已雨雹,三南及關東,或霜或雪,擧國過半,同日如此,此實罕古之大變。今雖五月,未及夏至,則六陽用事,萬物莫不生發長養,而彼霜雪氷雹,卽閉塞陰凝之氣也,盛夏之時而冬令行焉。參諸人事,推類以觀,則閉塞之氣,勝其生發之氣也。不可不思所以疏通。而今日閉塞者,言路最甚。殿下若思弭災之方,則開言路爲第一急務,所當下敎求言,而嘉納臺言,以開言路矣。上曰,大體是矣。已諭大臣矣。重孝曰,臣泛以開言路爲請,不達其條目,則何以俯悉乎?自古明王,來諫之道非一,而至於中人以下,則必須賞以勸之,然後言者,可以盡言不諱。近日諸臣,俱是中人以下,而殿下不徒不能賞,輒以罪加之,誰能敢陳?殿下如欲開言路,則前後以言被罪之人,當次第疏釋,而今後則凡進言者,縱或不能賞,勿復加罪,時加嘉奬,則言者可以盡言,而言路開矣。上曰,近來無可嘉奬之言矣。重孝曰,近來臣等,連次迭直,而挾冊登筵,甚爲稀闊,誠如尹得載疏中守直自處之說矣。不勝抑鬱之餘,忽承經筵開講之敎,臣實欽仰我聖上勤學之誠,然如臣等魯莽,雖得侍講,有何啓沃之效?而第切欣幸之心矣。講筵旣開,則儒臣不可不備員,復錄六人事,臣久欲仰達而未果矣。六人才華文學,皆是當代翹楚,當此經筵開講之日,任其撕捱,實爲可惜。當初削錄,出於特旨,只是一時施罰之意,則此與遭臺諫彈駁有異。初次除授,皆已辭遞矣,後次則不可不嚴飭,期於行公矣。上曰,一張一弛,王者御下之道,而飭勵已行,用人之道,豈可因棄?使之申飭行公,可也。重孝曰,削錄時御筆八字題目,似當還收矣。上曰,還收之請,亦好矣。周鎭曰,此是堂錄單子中御筆親題,何以收還乎?重孝曰,暫爲還入,爻周御筆,而還下本曹,則好矣。象漢曰,當初御筆,書下於都堂錄入啓單子中,其在事體,何敢請爻周乎?儒臣可謂失言矣。自上旣示悔悟之意,則便是收還前敎也,恐不宜若是也。上曰,儒臣所達御筆還入爻周之請,失言矣。推考,宜矣。出擧條周鎭曰,各道都事,以兵禮曹郞廳差擬者,不但疏滯,亦出於歷試內外之意,古例本不偶然。頃因臺疏,俱以侍從差遣,勿論騎省,春曹郞,經年淹滯,有非內外歷試之意。臣意以爲,依前以兵禮郞擇差,間以侍從差遣,實合次次疏通之道,稟議於大臣。今因筵臣振淹滯之言端,敢陳淺見,下詢大臣而變通,何如?上曰,大臣之意,如何?在魯曰,因柳謇疏,有此新定式,而稱以曾經臺職所差送者,或不如新進未經臺之人。臣意則如掌試時另擇外,常時則依舊規,通融已通淸未通淸,而差出爲好矣。寅明曰,隨時變通,擇人爲可,豈必爲定法乎?上曰,所達是矣。曾經侍從者,侍從可爲者,參互爲之,可也。出朝報上曰,嶺南倫獄事,都憲達之。尙魯曰,金命胄事,審理使初以獄情之疑,欲入於酌處,向書啓時拔之云。金水江·白思厚事,雖令道臣更査,而臣意則以爲,皆無可生之道矣。上曰,白思厚事,何如?尙魯曰,白哥,嶺中大族,家且饒富,渠妻溺死井中之說,終難覈得,必無是理。臣意則白哥無可生之道矣。上曰,此等獄,雖令道臣更査,而誠難覈得其黑白矣。尙魯曰,審理之意,專爲傅生之道,故八道使臣,皆欲仰體聖上欽恤之德意,求之生道者多有之,而大槪約法三章,殺獄最重,亦不可全以傅生之道爲之矣。景夏曰,我國殺獄之法猶存,今若緩治,則大有壞傷矣。八道審理中,傅生者幾至數十,體聖上欽恤之意則至矣盡矣,而亦安知黑白幽菀之皆得昭洩乎?上曰,宰臣進前。景夏進伏。上曰,卿前以世子所答牛弘事,仰達矣。其答云何?進講後論難文義,而其有漸進之效否?景夏曰,臣以牛弘事,仰質東宮曰,牛弘不能禁其弟酗酒,使其妻訐訴其弟殺牛之過,家法有愧楊播,而朱子錄於小學,取何事也?東宮答曰,以其鎭重寬弘矣。睿識卓越,出尋常萬萬矣。上曰,然矣。予欲以鎭重寬弘,寓意作詩,以賜東宮而未果矣。景夏曰,今日臣又以漢石奮家法,在於謹之一字仰陳,則東宮俯詢曰,謹字中,有嚴字義否?臣復爲仰問曰,臣願聞邸下所識矣。東宮卽答曰,謹字下,竝稱嚴字爲好。臣誠不勝欽歎矣,竊有惶恐敢達者,東宮誦書之時,猶似未盡純熟,自上益加勸勉,似好矣。上曰,然則不能善誦耶?景夏曰,臣之所達,非謂不能善誦,而講誦之聲,似不多讀矣。上曰,誠然矣。讀之不熟,則雖僅僅誦之,其讀數之多寡,自可知之矣。仍笑曰,洪鳳漢爲文學時,東宮初似忌憚矣。及過累日之後,中官或以洪文學之入來爲言,則答以洪文學雖來,有何大事乎云矣。益三曰,今因冊子搜入之命,敢此仰達矣。玉堂冊子,多數見失,今此太嶽集,亦難保其必在矣。經筵廳冊子之不得出闕門外,自是國典所載,而近來拘於顔情,自然借去,太半闉失,事體未安,當復如何?不可不各別推尋矣。上曰,儒臣曾在春坊,闉失冊子,多數推置,玉堂冊子,尤不可不推之也。益三曰,昨年以後,自本館推還冊子,幾屢千卷,而尙多未推者。借去各家,非欲故爲掩置,混置亂帙,猝難搜送,而亦由於下輩之不卽推尋之致。定日還推之際,不勤該吏,爲先囚禁科罪。冊子借去家之終始推諉,曠日延拖者,囚家僮草記論罪。此後則雖時任官員,切勿借出於闕外之意,出擧條定式施行,何如?上曰,依爲之。出擧條益三曰,新除授玉堂催促察任事,申飭,何如?上曰,應敎尹心衡,副應敎李台重,竝從重推考,牌招察任事,及今日政新除授玉堂,待下批牌招事。出榻敎上曰,近年時氣乖常,豈待靑臺之報,諸道之聞?況今年則盛夏之氣,無異於春,而間或有秋涼之氣,心切悶焉。頃者湖南審理使入侍之命,大略已諭,而其於隕霜,兩湖及關東一樣,而嶺南又報過膝之雪,他道尙不報聞,想必皆然。南道若此,北關可知。噫,以涼德臨御,德不及民,惠不下究,因惕于心。命審理于諸道,而又若此,以此推之,審理之名,爲一觀瞻,凜惕于中,深恧曷喩?今則鼎席已備,咨廟堂諸臣,莫曰在上者,方在靜攝,不能奮勵,體予惕然凜然之意,孜孜講究,以濟元元。諸道審理使啓聞,勿爲束置高閣,日日講確,可以施行者施行,可以置之者置之,可以消詳者消詳之意,登對,稟處,而稟處時,其道審理使,亦令一體入侍。出傳敎上曰,學文之道,豈不重也?而況人君治國御世之本,不外于學文。予本晩學,尋常自嗟,而近年以來,靜攝之日多,開講之日闊,亦自歉然。近又因眩氣,困憊日甚,孟春以後,輟講多月,頃者爲元良勸學之意焉在?自顧初心,不覺赧然。目今眩氣雖一樣,盛暑不遠,今若復此,又將過夏。其欲强力乘少間,而間間開講,經筵依前,取稟。出傳敎上曰,英陵碑閣營建廳堂上以下員役·工匠等,依例書啓,樂器造成廳堂上以下員役·工匠等,書啓。諸臣以次退出。
上在昌德宮。停常參,只晝講。
下直,大丘判官趙載淵。
申思建啓曰,大司憲金鎭商,執義尹鳳九,掌令宋能相·金履萬,持平洪正輔·柳顯章在外。今日以監察茶時之意,敢啓。傳曰,知道。
又啓曰,明日常參·經筵,取稟。傳曰,只晝講。
右議政趙顯命初度呈辭。傳于趙榮國曰,不允批答。
鄭必寧啓曰,右承旨南泰良今日不爲仕進,右副承旨趙榮國不爲出肅。竝卽牌招,何如?傳曰,允。
金尙魯啓曰,新除守令,多有未署經之人,夫馬留滯,誠甚可慮,而憲府俱在外。諫院除在外·服制外,未肅拜人員,竝卽牌招,以爲署經之地,何如?傳曰,允。
申思建啓曰,守禦使趙觀彬,昨日開釋牌招之下,終不應命,其在事體,殊涉未安。卽爲牌招察任,何如?傳曰,允。
以應敎尹心衡,副應敎李台重,副校理黃景源等牌不進禁推傳旨,傳于趙榮國曰,竝推考傳旨捧入。
鄭必寧,以戶曹言啓曰,依傳敎,右議政趙顯命,自三月至五月,合三朔祿俸,令倉官更爲輸送于本家,則以爲,卽今病情,漸益深痼,旣不能供仕,則常祿不敢冒受云。祿俸又不領受,何以爲之?敢稟。傳曰,令倉官更爲輸送。
趙榮國,以義禁府言啓曰,慶尙監司狀啓,據刑曹帖目內,固城前縣令鄭敞選,移本府處置事,允下矣。鄭敞選時在濟州地本家云。依例發遣府羅將,拿來,何如?傳曰,允。
黃海監司宋翼輔疏曰,伏以,臣卽伏見備局行會,頃日筵中,因本道審理使歸奏,以臣於良役代定事,視若循例,其無動意。聖敎至嚴,仍有重推之命,臣誠惶愧欲死,實不知措躬之所也。念臣本乏才能,謬膺重寄,涓埃蔑效,罪戾徒積,早晩顚沛,固所自料,而至若玆事,特出於九重如傷之仁,前後惻怛之敎,有足以祛積痼之弊,而除幽蔀之冤也。一路民庶,莫不歡忻顒望,朝夕以待。苟使臣有一分仰體之心,曷敢不盡誠於此,導揚我聖上深仁至澤也哉?是以査定節目頒降之初,輒敢殫竭心力,粗期事有實效,往復廊廟,指揮守令,惟先査出逃故侵徵之數,而因以査正廳所汰減之額,按名劃給,隨闕准定,末乃以自臣營專管磨勘之意,具由馳聞。又以擧行刑止,論報籌司者,前後凡五次。臣則方以煩複爲悶,而今反歸於不動念之科,臣於是,誠不能無訝惑於其間也。第新定額數之尙未磨勘,亦有委折,臣營所屬汰減,爲二千八百七十九名,其他兵水營及各鎭營所屬汰減者,亦爲六百四名,各邑屬罷定,亦爲累千名。惟其額數之夥然,不無虛實之相錯。名以査正,姑且苟充,其勢將終至於未見實效而止,故就其中更加十分詳覈,必務以壯實無逃散之慮者,塡充闕額。蓋區區迷意,不以暫致遷延爲慮,惟以草率了當,反貽來弊爲懼,累飭列邑,不厭其文簿之紛氄,首尾四朔,專以査正爲事者此也。今則列邑軍丁,幾皆就緖,只待前日狀請回下,而磨勘馳啓而已。噫,臣雖無似,粗知聖念之眷眷於良政,豈遽至於全不致意?而今者審理之臣,遍歷一道,留淹數朔,其所採察而爲憂者,乃在於無所擧行。人之才識,固已相懸,而其爲臣慢朝命孤聖恩之罪,實有萬萬難贖者矣。臣自承嚴命,撫躬慙訟,直欲鑽地以入,而不可得也。今若徒以罰止問備爲幸,因仍蹲據,不思自處,則非但義分之所不敢出,其於軍政之緣臣壞了,何哉?此已臣應遞之端,而且於大臣筵白,尤有所不安者,玆敢席藁蹙伏,據實陳暴。伏乞聖慈天地父母,曲垂諒察,亟命鐫改臣藩任,更遣識務之人,俾完未了之軍政,仍勘臣不職之罪,以安私分,千萬幸甚,臣無任云云。傳于趙榮國曰,爲民下敎,非若是撕捱者,還送。
右承旨南泰良疏曰,伏以臣,庸愚蹇拙,最居人下,內外踐歷,皆出聖簡。每念特達之知,無路報稱,而孤畸之跡,易致顚沛,居常懍惕,若隕淵谷。乃者銀臺除旨,適降於奉使還朝之後,感激恩命,力疾供職矣。卽伏見黃海監司宋翼輔疏本,則以日昨特推,引避辭免,而怒臣歸奏,語多譏切。臣於是,竊不勝訝歎之至。噫,今日良役之弊,實爲生民之巨瘼,國家之深慮。聖上之憂念講究,惟在此事,而至於今春下敎,則其所以專責道臣·帥臣者,誠得救弊之實策要道,而辭旨之發於至誠,有足以感泣臣民。臣執筆書出,寸心自激,以爲如此而不能動人者,未之或有。及夫奉命西下之日,徒見白骨·黃口之訴,盈溢道傍,而監兵營收布軍卒,則其若固自如,未見有宣揚聖敎,汰給私屬之擧,中心誠切慨然。略於書啓中,論列兵營査案落漏及隨營牌兩保之不緊,登對時,竝及監營收布,牙兵元額之尙多,而至於額外應汰之類,則監司之善於擧行,臣亦略陳之。其區別兩營者,意自可見,區區之心,但見仁聖憂勞惻怛於上,而山海之外,蔀屋之民,終未蒙至誠憂恤之實惠,旣有所懷,理合歸奏。聖上之特敎誨責,亦出於一時飭勉之至意,則奉令承敎之臣,宜亦可以自反,而今其對疏,歷擧其盡心擧行之實,有若臣求過訐奏者然。道臣之盡心,則誠盡心矣。但朝令應汰外,納錢牙兵,則誠不見有一人動搖者,臣之所慨然者,只在於此,而不在於擧行之能不能。且彼雖盡心,人各有見。若曰我能盡心,奉使之臣,勿與知於其間云爾,則亦非臣之所敢知也。雖然,其一篇語意,陰譏顯詆,疑怒太過,區區以公義相責望者,反取此無限困境,誠不意世俗之迫隘,一至於此。以此情勢,萬無冒居榮次之理。且臣閱月驅馳之餘,復供夙夜之任,勞瘁已極,宿病增添,又自數日以來,重患暑感,頭痛苦劇,嘔眩兼作,食飮全廢,元氣澌削。歸臥私次,終日昏痛,雖無目前所遭,卽此病狀,亦無供職之望。玆於天牌之下,隨詣闕外,仰暴危懇。伏乞聖慈天地父母,俯諒臣情地之難安,亟命鐫遞臣職。仍治臣歸奏不審之罪,以快人心,不勝千萬幸甚。臣無任云云。傳于趙榮國曰,此非互對撕捱者,給之。
乙丑五月十八日午時,上御熙政堂。晝講入侍時,同知事李周鎭,特進官元景夏,參贊官鄭必寧,侍讀官尹得載,檢討官洪重孝,假注書許彙,記事官鄭觀由,記事官金道元,宗臣咸溪君櫄,武臣行副護軍鄭壽耆,諸臣進伏訖。上讀周禮前受音,自以官府之六敍,止六曰廉辨訖。得載讀新受音,自以法掌祭祀,止掌官令以徵令訖。上又讀新受音訖。得載曰,文武之法,若能世世遵守,則豈有幽·厲亂亡之禍乎?重孝曰,周之良法美政,非不纖悉,而後世嗣王,終未能遵守,此宜後周而爲國者,所可體念。上曰,頃已諭之矣。續大典,今雖刊行,而果未知能行於後日矣。周鎭曰,文·武之法,燦然具備,後王果能善繼善述,則豈有幽·厲衰替之患乎?上下番旣已仰達,而善繼善述四字,政我聖上體念之方矣。上曰,所達是矣。詩亦有幽·厲傷之之語矣。周鎭曰,特進官新遞玉署之長,俾陳文義,好矣。上曰,唯。上曰,玉幣·玉贊所掌者何官耶?重孝曰,此卽太宰之職而已,見於祀五帝之條矣。得載曰,正歲者,謂夏之正月,而取其四時之正也。上曰,是謂夏之時乎?周鎭曰,夏之正歲,最得四時之正,故當其出令之時,必以木鐸循之,如或不遵,則必有常刑,此亦古聖王制刑之意也。上曰,此正刑期于無刑之意也。得載曰,正月之吉,懸治象之法于象魏,使民有所知畏,誠如聖敎,所謂刑期無刑之意也。重孝曰,古之聖王,設法如此,而末世猶多犯禁,使民初不犯法,尤好矣。上曰,懸之象魏者,書而懸之耶?抑刻而懸之耶?得載曰,非刻懸而必書懸之矣。周鎭曰,上古盛時,則雖以木鐸循之,而猶致令行而禁止矣。世代漸下,刑法愈密,而民猶有干犯者,故不得不威之以刑,此卽常刑之所以警之也,聖人之用意,可謂深矣。得載曰,聖人設敎之意深矣。至于王宮,皆有憲禁之制矣。重孝曰,宮中府中一體之意,亦可以見於此。古則宮府同,而今則異矣。得載曰,今以諸臣之復,萬民之逆觀之,人主雖明見萬里,而深居九重,無以盡燭,故朝廷得失,惟係於耳目之官,言路者,國家之元氣,而言路之不通,未有甚於近日矣。重孝曰,唐·虞之盛,嘉言罔伏。爲人君者,有虛受之量,故言或不中,而亦未嘗罪之,今若以言而罪諫官,則豈復有萬民之逆乎?上曰,古昔盛時,亦豈有黨習之臣乎?得載曰,蒭蕘之言,聖人亦擇矣。上曰,挾雜之言,若皆容受,則古聖王擧直措枉之意安在?得載曰,言者皆以黨習而疑之,則是不幾於因噎而廢食乎?重孝曰,一人言之而得罪,一人又復繼言,則豈盡出於黨習而然乎?上曰,下番所達非矣。此則右黨,而非爲國之直臣矣。重孝曰,黨習中亦豈無直言之人,而近來絶無嘉奬臺閣之敎矣。人君初以其言,謂無可取,則設置諫官,亦何益哉?近來臺望,全不擇人,或對執友,不能酬酌者,往往入臺,故入侍傳啓,多致惶㤼失措,以致見侮於君上。今宜申飭銓曹,不問門地,擇其有風采者而用之,好矣。上曰,下番之言雖是,指斥銓地,而近來新通之入侍,露拙者多矣。重孝曰,不擇固臣下之罪,失措亦臣下之罪,而至於虛受優容,卽殿下之所可自反,不可一倂以黨習疑之矣。上曰,予心則本無査滓,而往往有自現者。近來耳目之章,雖使質正於周公,亦必以爲黨習矣。得載曰,位在君師者,固宜引導優容。臣則以爲,近來竝與黨習之疏而未見,豈不誠慨然乎?上曰,上番所言,猶有乃父之風矣。黨習者,或有自現,或有軟地揷木,或有指南而意北者,此誠難矣。重孝曰,卽今聖明在上,其痼於黨習之人,則固宜痛斥,而至於軟地揷木之敎,則臣亦有可達者。前後臺官,若論大官,則殿下輒罪之,故人皆畏罪而不敢言,又欲含默,則自媿其職名,故不得已爲此軟地之揷木。殿下若優容如此之人,則必不憚高官大爵,而能言之矣。得載曰,近來非但未見軟地揷木,竝與殘蔭冷武之彈駁而無之矣。上曰,此有三層,甚者傾軋,次則互對言之,又其次蔭武事矣。景夏曰,小臣嘗以隱映眩亂,爲難察矣。得載曰,卽今亦豈無貪官汚吏,巨奸大慝,而臺閣之上,未有能言者。聖上旣擢冢宰,畀之重任,若自銓曹,擇其骨硬剛直,不顧一身利害者而用之,好矣。吏判方入侍,申飭,宜矣。上曰,苟其所好,則貪汚雖過阿大夫數十層,而以爲良吏,苟其所惡,則必以爲貪吏,誠難矣。得載曰,三百六十州,亦豈無貪汚,而特殿下未知之耳。重孝曰,臺諫許以風聞,故或不無爽實之弊,而若又一倂歸之於爽實則非矣。近來臺閣,論一守宰,而殿下亦嘗從其言特罷乎?如是之故,爲守令者,亦輕侮臺官,雖遭彈駁,率多晏然自在,此固臺諫之不得其人,而亦殿下有以致之。若擇臺官,而頗加奬用,則豈至於此乎?上曰,臺諫之難得,如儒臣輩名官之過也。名官率皆違牌坐罷,亦呈辭得遞,未見行公於臺閣者,銓官亦於何處得來擇擬乎?重孝曰,殿下以臣等忝居玉署,而謂之名官乎?官職非名官也,必其人言論風采,傾動一世,然後方可謂名官。今於侍從之中,豈無其人,特殿下未擇其人,而如臣等者,顧在三司,言路所以未開者此也。周鎭曰,三司俱有言責,而儒臣方挾冊登筵,何不隨事論列乎?上曰,儒臣非矣。同知事旣達,而何可沕淪爲說乎?遭彈不遞者誰也?重孝曰,錦山郡守李廷漸,亦其一也。同時遭彈者皆自處,而廷漸獨晏然矣。上曰,廷漸誰也?周鎭曰,故判書李廷濟之弟也。監司方有催促狀啓矣。得載曰,昨夜下番,果以臺諫事發嘅矣。近來掌憲一窠,便同宰相私人,而甚者,雖禁亂贖錢,亦有私用者,故相與憂歎矣。景夏曰,此則當指名,仰達矣。重孝曰,憲官或稱藥債,或托下人帖下,多有私用云,而實不知其某某矣。景夏曰,若不指名,則皆當引嫌矣。上曰,予每以藏名論人爲非,儒臣何不直達其名乎?重孝曰,如或知名,則天威之下,豈敢不仰達乎?上曰,鄕人豈盡無才,而如或不擇其人,惟用黨習中使喚,則此銓曹之失也。頃年梁得中之入侍也,李宗城以爲,習而後入,予嘗笑之矣。人人豈皆如京人乎?予嘗謂鄕人之鄕闇無怪,故雖無掩覆細過之量,而每於語次,慮其失措,則或停下敎而不言矣。吏判之欲用淹滯鄕人者是矣,而猶不如擇人而用之。日昨領相,有一望三通之說,故欲爲下詢而未果矣。周鎭曰,小臣萬萬不似,而方居銓衡之任,夙夜恐懼,惟期調劑,而人心世道,漸不如古矣。至於通淸一事,非但專觀門閥人物,而言議公平,門閥好人物好者,欲先之。吏參亦以圖報爲心,故相議通淸,而三望中南彦彧,則四祖雖無顯官,而人物亦詳明矣。上曰,予亦知其美矣。金履萬,則亦聞於審理使之言,而黃灞損於治郡,未知其如何矣。予曾見誤於吳命脩,而朴奎壽·南彦彧,亦或於兼史時見之乎?雖未詳記,而頗似了了矣。景夏曰,爲人了了矣。周鎭曰,金履萬之父,則曾經大諫,而文翰亦優矣。得載曰,朴奎壽,曾以騎省遭彈矣。周鎭曰,當初遭彈過矣。上曰,領相曾以不入槐院仰達,而上番所謂被彈於騎省者過矣。故奉朝賀李台佐,當卜相之時入侍,故予謂世俗淆薄,宜以忠厚之人爲先,故李台佐欲會予意,枚卜吏判之先卿,蓋取其忠厚敦實,而今之陞擢冢宰,亦取質實之意也。周鎭曰,臣受任以後,晝宵懍惕,凡於注擬,無不商量,而至於侍從臣,則尤欲詳審擇用,兩年揣摩而擬之矣。上曰,果非一時料量者矣。領相所達,一望三通者過矣。周鎭曰,以其非都政,故如是仰達矣。景夏曰,欲均彼此,故有此三望矣。上曰,如是下敎,似如何,而若有他色目,則當爲五望筒耶?景夏曰,左右相·鄭羽良,則以雙擧互對,爲蕩蕩平平之道,而臣則知黨之一字,爲病國之根,故忘却黨字久矣,頃旣仰達,而臣之先祖,以勿論東西南北,惟才是用爲言,此卽臣家庭之論也。左相不以臣言爲非,而右相以無假令爲難,小臣之意,以右相爲隘矣。上曰,此雖似隘,而惟才是用之弊,亦恐歸於蕩然無界矣。景夏曰,雙擧互對及惟才是用,俱各有弊矣。上曰,惟才是用,面目則好,而只用所親,則終歸於黨習,若用互對,則亦未祛黨心。太上則全忘黨心,惟才是用,好矣。向於上番及金光世入侍時,以上番先父事,含涕言之,而今者騎省遭彈之言,猶有些滓,着於胸中,誠爲慨然。徐志脩曾爲簡問,而無所摸捉,終以尹汲塞責,今若知掌憲之爲宰相私人,則何可不言乎?下番於昨日李萬江之議婚上典事,吏參亦有所達,而亦不明言,誠爲非矣。重孝曰,近來臺諫,間多如此,非但指掌通一窠,臣非趑趄畏憚而不言矣。臣若知名而不達,則誠爲萬死。至於李萬江事,則以爲,本罪亦足抵死,而非以愼哥事,有所呑吐矣。昨日所達,辭未達意而然矣。得載曰,聖敎之警惕至此,臣誠惶悚,而臣豈可與朴奎壽,爲偏論乎?上曰,此則儒臣過聞矣。聞見之稍異,便是査滓,此亦責備之意也。下番則問郞時,數次見之,而旣在經幄,在外則高談大言,而君上有言,則反不言矣。古人曰,舌中有刀,勿言人之過失,儒臣犯此戒矣。必寧曰,兩儒臣之縷縷分疏非矣。推考何如?上曰,上番儒臣,亦何可不言乎?得載曰,昨日與下番,果有一二事上箚陳戒之意矣。雖以近來西銓言之,同樞·僉知,在於宰列,而近日賞加,頻出於政事之望,有欠重名器之道。當此官方殽亂之時,不可不痛禁也。上曰,下番所達私用事,取而用之於其家乎?重孝曰,憲官式帖,給館主人,或償藥契債云,此豈非私用乎?臣與洪益三伴直時,言及此事而憂歎,則益三曰,吾亦聞之,曾欲査出彈劾,而終未詳其人而止之云云。臣曰,兩人所聞,如是同然,則必非虛言,可以揷入於陳戒箚中耶?益三曰,好矣。臣果出草,而未及書呈,然兩人所聞,皆未知其名,故箚中亦不敢指名矣。景夏曰,若招問憲吏,則可知其用處矣。上曰,旣曰非但掌令,則憲府皆入於黯黮之中,都憲以下,皆當引嫌矣。景夏曰,臣與上番八寸,而長處則朴實,短處率易矣。朴奎壽遭彈之言,出於猝然,而似非出於査滓矣。至於憲官,旣曰如此,則宜明白覈實矣。上曰,上番語法滑故如此,而非出於率易矣。曾以上番先父事諭之,而李成中卽顯謨之子,便是故人之子也。今予欲玉成上番,而如是下敎矣。昔漢武謂汲黯曰,甚矣戇也,洪重孝戇矣。昨今所對,如是糢糊,下番儒臣,遞差,可也。重孝退出後,上曰,昔唐宗謂宇文士及曰,遠佞人。此喩雖若不襯,予若面駁,則欠於忠厚,故不爲迫問,然亦似不能詳知矣。周鎭曰,實情似如是矣。上曰,下番誰之族也?景夏曰,故參判景輔之五寸也。上曰,非吏參之族耶?景夏曰,故大憲洪履祥,卽宣廟朝名臣,而卽今立朝者,皆其子孫,寸數則爲十餘寸矣。上曰,洪景輔與吏參異耶?景夏曰,前席不敢達色目,而此則異色矣。洪景輔之不爲論議,有自來矣。先正臣宋時烈,曾於甲寅年,一邊人以議禮發凶啓,而景輔之祖故參判萬鍾,獨爲立異。故其父祖,己巳前無所染汚,甲戌後始爲顯擢矣。上曰,洪景輔之父誰也?景夏曰,洪重夏曾爲承旨矣。洪景輔之議論甚好,而重孝亦同矣。上曰,重孝何年登科乎?諸臣無所對。臣彙曰,庚申年增廣殿試壯元矣。上曰,果參於昨年新錄矣。景夏曰,重孝則雖未相親,而當以目前光景仰達,此人生長鄕曲,初登筵席,生疏固然。古儒臣張顯光與先正臣金長生,仁廟朝初入筵中,而其所達張顯光文句之說,卽嶺南方言矣。上曰,張顯光所達世子多謀之言,至今宮中人相傳矣。景夏曰,風雨霜露,無非至敎。聖意固在於忠厚篤實,而外議則必以爲直言而見逐矣。俄者遞差,旣示言外之意,則特爲還收,好矣。上曰,省牲時,特罷大臣,今日講筵,又逐儒臣。予之擧措如何?而入侍史官皆在,予非有他意。特進所達如此,還收遞差,可也。必寧曰,洪重孝牌招察任,何如?上曰,依爲之。出榻敎周鎭曰,今日正當遇災警惕之日,殿下於靜攝之中,有此開講之命,故臣亦顚倒入來,方以爲慶幸矣。儒臣以一言之失,自講筵屛出,擧措誠爲如何,而因特進官仰達,有此還收之命,臣誠欽歎不已矣。上曰,周官何以八爲名目耶?景夏曰,太極生兩儀,兩儀生四象,四象生八卦,故取義於此矣。上曰,纖悉不漏矣。第聖人之法,何如是細瑣耶?得載曰,或以爲,亦有漢儒之文矣。上曰,曾已諭之,而非聖人,不能作此矣。景夏曰,儀文度數,無一不備,非周公之聖,則何以如此乎?古人曰,有關雎·麟趾之意,然後可行周官法度。苟無周公之心與德,而欲行其法,是同歸於王安石之周禮矣。上曰,其言是矣。周鎭曰,前受音太多,新受音亦多,近來盛暑時,則自止少付,好矣。上曰,然矣。上曰,吏判進前。掌令一窠,名官亦爲之,而近來果有此弊,故曾已申飭矣。景夏曰,通淸當申飭善爲,此非係於掌通矣。上曰,銓曹引黨之路,專在於掌通,而謂之私人則過矣。周鎭曰,銓官亦不無此弊,而掌通之法若定,則必無行公之人,不可以立法矣。景夏曰,昨夕退出時,聖上以張居正文集持入事下敎,故敢達矣。上曰,張居正,何如人也?景夏曰,張居正,在神皇嗣服之後,受遺詔而柄朝政,能致一代太平之治,此則可尙,而第其不奔喪一節,得罪於名敎矣。進職方屛風疏,雖載居正文集,而此是諸閣老聯名疏矣。皇明一代用人規模,觀此而可知也。臣嘗以葉向高奏疏抄進事,爲朴春普所深嫉。向高卽東林領袖,而春普因嫉臣,至誣以魏忠賢之黨。堂堂聖朝,如此駭悖之論,豈意出於學士之列乎?如朴春普,實貽羞於玉堂矣。雖以古忠臣洪翼漢朝天日記觀之,其顧護我朝者多矣。臣竊恨春普未及見此矣。上曰,朴春普嫉卿,故攻葉向高矣。上曰,其爲屛列名幾人,而如今之契屛乎?景夏曰,契屛則只於末帖書名,而此則上六帖書文蔭名,下六帖書武臣名,中六帖則畫山川地形險夷矣。上曰,屛風甚大,則似難運動矣。景夏曰,如官案之制矣。上曰,如此則當知其久勤矣。周鎭曰,亦可以知其遐方絶倫之才矣。上曰,林錫憲,曾於視學時知之,而竝與其時國子長而逢辱矣。成天柱·尹光紹,皆於春坊見之,而光紹又以食禁肉遭彈矣。景夏曰,成天柱眞學士也。上曰,予未嘗過許人,而成天柱爲人潔矣。唐宗瀛州學士,亦可以被選矣。景夏曰,此則過矣。上曰,武臣誰也?景夏曰,鄭羽良之族矣。景夏讀太岳集訖。上曰,有裨於治道大矣。上曰,使玉堂謄入一通,宜矣。周鎭曰,正月陰虹之異,盛夏過膝之雪,極其非常。未知何樣禍機,伏於冥冥,而上天之示警至此矣。首春災異之後,今已四五月,而其間設施,不過遣審理使一事,而卽今上下,未有大警動大振作之擧,開言路得人才,雖若陳談,而臣請仰達。臣方待罪銓任,得人共國,是臣之責,而此二事,則有同節目間事矣。卽今悠悠萬事,全在於殿下之一心。殿下若以上帝對越之心,常存於蜎蠖之間,遇災警惕之念,勿弛於燕閑之中,則此正今日第一篤實工夫矣。小臣受聖上特達之知,感激恩遇,非不欲至誠調劑,而人心不如我心,世道漸益險巇。外間事,雖不敢盡達於筵席,而大抵近來惡朱而紫,似是而非者多矣。銓衡,卽人物進退之地,而臣於日後,將難免重被罪罰,將何面歸見先臣於地下乎?先臣曾在廊廟,受世道之責,而以其人心世道之無可爲,亦欲引義告退,而聖恩隆重,終未能退去矣。以今世道,視先臣之時,則未知又落下幾百層,而以臣之無才無德,何以仰副殿下倚毗之意乎?惟望殿下,堅持聖心,警懼對越之誠,勿忘於造次須臾之頃,則自可致災異消而人心平矣。上曰,所達質野,當猛省矣。臨退時,上命承旨書傳敎曰,英陵表石營建廳堂上判書柳儼,參判鄭益河,書寫官驪善君壆,判書趙尙絅,各熟馬一匹賜給。郞廳佐郞金景泌陞敍,監役官尹光蘊·尹禹鼎,竝陞六。領役部將卞興平·金慶遠,竝邊將除授,其餘寫字官·畫員·算員·相地官·以下員役·工匠等,令該曹米布分等磨鍊題給。上曰,樂器造成廳堂上提調趙觀彬熟馬一匹,判書趙尙絅半熟馬一匹,判書李宗城兒馬一匹賜給。郞廳正郞金文行·朴徵佐,主簿韓命德竝陞敍。正郞黃榏,佐郞朴奎壽,主簿宋思欽各上弦弓一張,副司果李延德,正李彙晉各半熟馬一匹賜給。監役金述魯陞六,監董官崔天若·玄德龍弓矢賜給。其餘算員以下員役·工匠等,令該曹米布分等磨鍊題給。
上在昌德宮。停常參·經筵。
未時申時,日暈。
下直,春川府使趙德中,羅州牧使李埉。
趙榮國啓曰,明日常參·經筵,取稟。傳曰,停。
徐命珩啓曰,大司憲金鎭商,執義尹鳳九,掌令宋能相·金履萬,持平洪正輔·柳顯章在外。今日以監察茶時之意,敢啓。傳曰,知道。
徐命珩,以都摠府言啓曰,都摠管李春躋,以刑曹判書,本曹坐起,今日晝仕出去,而逐日赴坐,煩稟未安。依例除草記往來之意,敢啓。傳曰,知道。
鄭必寧啓曰,右承旨南泰良,昨日辭疏給之之後,今日又不仕進,牌招,何如?傳曰,允。
徐命珩啓曰,守禦使趙觀彬,連日違召,終不膺命,其在事體,殊涉未安。卽爲牌招察任,何如?傳曰,允。
趙榮國,以侍講院言啓曰,本院新除授輔德洪重一,除拜之後,尙不出肅。卽爲牌招察任,何如?傳曰,允。
以右承旨南泰良牌不進罷職傳旨及副修撰洪重孝牌不進禁推傳旨,傳于趙榮國曰,竝推考傳旨捧入。
徐命珩,以今五月十七日武臣堂上朔試射所差備官,以試官意啓曰,今日朔試射時別軍職趙鏻,病不進。依承傳罷職,何如?傳曰,允。
右議政趙顯命初度呈辭。不允批答。王若曰,方予倚毗之冞切,胡卿遜讓之至斯?以疾爲辭,不諒亦甚。引大誼而相責,庶此心之交孚。念卿以貞亮不撓之資,在國有休戚與同之義。二字公平,以爲己任,卽一家之相傳,卄年調劑,圖惟厥終,曁乃僚而共濟。雖震撼難平之際,予所諒者孤忠,迨勤勞積瘁之餘,卿不忘於國事。矧今憂虞之溢目,尤急上下之殫心。夏月雪霜,凜此皇穹之示警,朝著光景,政須輔相之共貞。賓對法筵,予猶强於眩憊,民憂國計,將誰賴於彌綸?纔幸鼎席之重完,何意巽牘之遽上。予方期艱難之可濟,竊自爲欣,卿反謂優閑之有幾,決知其過。顧求助之斯至,伊丐免之云何?以情地則本無可言,以疾勢則猶堪自力。惟當一心做事,如救溺焚,豈容無端尋章,惟思退遜。公毋困我,予不舍卿。於戲,記前席丁寧之言,豈可自果於去就?若巨川泮渙之勢,惟宜深念於公私。亟回遐心,庸體至意。所辭宜不允。故玆敎示,想宜知悉。知製敎李潤身製進
上在昌德宮。停常參,只晝講。
申思建啓曰,來二十一日輪對日次,取稟。傳曰,停。
徐命珩啓曰,備邊司郞廳,以大臣意來言,今日賓廳坐起日次,而登對未久,姑觀無故日次,退來會之意,敢啓。傳曰,知道。
申思建啓曰,明日常參·經筵,取稟。傳曰,停。
徐命珩啓曰,大司憲金鎭商,執義尹鳳九,掌令宋能相·金履萬,持平洪正輔·柳顯章在外。今日以監察茶時之意,敢啓。傳曰,知道。
徐命珩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
右議政趙顯命再度呈辭,傳于申思建曰,不允批答。
鄭必寧啓曰,右承旨南泰良,今日不爲仕進,牌招,何如?傳曰,允。
又啓曰,注書李壽鳳,身病呈辭,久不仕進。卽爲牌招,何如?傳曰,允。
徐命珩啓曰,守禦使趙觀彬,連日違召,無意應命,事甚未安。卽爲牌招察任,何如?傳曰,允。
申思建,以弘文館言啓曰,應敎尹心衡,副應敎李台重,副校理黃景源,副修撰洪重孝,旣有只推之命,牌招察任,何如?傳曰,允。
傳于申思建曰,今日晝講爲之。
傳于趙榮國曰,審理使別單,其已商確耶?問啓。
傳于徐命珩曰,大臣備堂如有稟定之事,則晝講同爲入侍。
申思建啓曰,卽者備邊司郞廳,以大臣意來言,今無及時稟定事,不爲入來云矣,敢啓。傳曰,知道。
徐命珩,以侍講院言啓曰,王世子進講冊子,不可不預爲精印粧置,故四書,自本院旣已啓請印出矣。三經亦當次第印出,備待令,校書館以鑄字具諺解,趁速印出之意,分付各該司,何如?傳曰,允。
申思建,以義禁府言啓曰,卽接月令醫官金俊臣手本,則時囚罪人李光輔,累月滯囚,猝得疝症,晝夜苦痛,食飮全廢,人鬼未分,症形十分危惡,實有頃刻難保之慮云。自前罪人病勢如此,則有保放救療之規,敢此仰稟。傳曰,依爲之。
又以內乘,以提調意啓曰,內乘許汲呈狀內,矣身宿疾痰眩,越添於積月奔汩之餘,萬無從近起動之勢云。病狀如此,則不可强令察任,內乘許汲改差,其代令該曹差出,何如?傳曰,允。
右議政趙顯命不允批答。王若曰,初誥已宣,謂卿意之必挽,再單復徹,媿予誠之未孚。重敷心腹之言,庸責股肱之義。永念時事,曷堪殷憂。必欲化一代朋比之風,而未見寅協之實,必欲行八路審理之政,而尙多愁怨之聲。方春貫日之虹,寧欲無語,盛夏非時之雪,益覺驚心。當此時尤急於彌綸,顧其責專萃於輔相。惟卿,社稷之器,帶礪之勳。忘身於禍福利害之場,卽古人鞠躬盡瘁之義,贊治於公正和平之域,是乃兄齎志未卒之功。風波震撼之屢經,而貞亮之操愈確,國家休戚之與共,而倚毗之眷冞隆。纔鼎席之備三,胡巽牘之至再?艱虞溢目,方期聚精而會神,安危佩身,詎宜丐閑而釋負?固知求去之無義,莫曰尋單之有幾。豈以世道之無可爲,而奉身決退,豈以廟謨之有所諉,而袖手傍觀?雖卿辭之此勤,予豈捨卄載倚恃之弼?顧予志之已定,卿毋孤前席懇惻之言。復此諄諄,無庸邁邁。於戲,關心民國,予猶靜攝中自强,係念宗祊,卿何艱難際遽遜?須體至意,亟斷來章。所辭宜不允。故玆敎示,想宜知悉。知製敎金尙喆製進
西平君橈疏曰,伏以臣,萬里銜命,隔歲始還,離違松楸,久曠展掃,霜露之感,不能自已,擬欲請暇一出,而行役之餘,衰病轉甚,遷延至今矣。近幸少間,今將往省,而臣之高祖母靜嬪閔氏,曾祖父仁城君臣珙,祖父海原君臣健之墓,與臣父母之墳,同在一山之內。伏乞特賜恩由,竝許歷拜,以伸情私焉。仍念臣,夙歲孤露,只有兄弟二人,相依爲命,當臣出疆之日,臣兄病勢危綴,朝夕莫保,而王事嚴急,不敢留護,含淚握別,忍抑登程,不一旬而凶音踵到矣。人孰無同氣之慼,而情境之慘怛,豈有如臣之酷者乎?殮旣不能親視,葬又未得躬訣,悠悠冤恨,弸結幽明,轉頭之頃,新阡之草,已向宿矣。今仍先塋省掃之行,兼欲一哭而洩哀,惟聖明曲加矜惻而俯許之,幸甚。臣無任云云。答曰,省疏具悉。卿其依所請往省焉。仍傳曰,靜嬪墓·仁城君墓拜掃時,澆奠床備給。
戶曹判書鄭錫五疏曰,伏以臣於日昨筵中,幸蒙金吾鞶遞之恩,庶幾任便調病,少延殘喘,聖慈曲被,感祝如天矣。乃於千萬意外,忽奉度支新命,臣驚惶震越,益不知置身之所。噫,玆官之任重而責大,何待臣一二談。雖在平時,有非如臣不才,所堪承當,況今稅入歲縮,國計蕩竭之日乎?臣之萬萬不稱之狀,非但朝紳之所共知,抑亦聖明之所洞燭也。且臣身有必死之疾,少或勞傷,輒發眩暈,藥餌爲命,僅支歲月,而病根已痼,元氣益敗,筋力精神,月異而日不同。遇事茫昧,前亡後失,地部劇務,決無可堪之勢。臣若不自揣量,貪榮冒進,則臣身顚沛,固不足恤,其於僨誤國事,何哉?百爾思惟,罔知攸措。玆敢瀝血呼籲,仰瀆宸嚴。伏乞聖慈,俯諒悶迫之懇,亟命遞改,以便公私,不勝萬幸。臣無任〈區區〉云云。答曰,省疏具悉。卿其勿辭行公。
兵曹判書金若魯疏曰,伏以臣,冒當重任,已過半年,區區所自期者,每在於恢公杜私,愼惜名器,振滯疏鬱,收攬衆武,而才短識淺,心勞手拙,每當政注,不過例套。傍觀之憂歎,時議之嗤點,不待人言,臣亦自知,日夕惶懼,惟冀早卸,伏聞昨日儒臣,以西樞之連除,賞加之多出,有所刺論於筵席云,臣於此,尤不勝瞿然悚蹙之至。夫壽秩老職,異於雜歧陞資,從前銓臣,許差以同知·僉知者,考之政案,不可勝算,而未聞以公器之不愼爲非,況昨年耆社慶推恩之後,搢紳大夫之以壽進資殆千計,而其中履歷地閥,優於西樞者亦多。臣之隨窠擧擬,只出於仰體聖上優老之意而已,未嘗有一二人濫除其間者。且篤老之人,朝暮難知,幾至每政輪差,此則臣固有說,而今儒臣,乃以公器爲憂,人見之不同,類如是乎?至於賞加,近來紛競日甚,金玉狼藉,臣常慨歎,必欲禁抑,而諸道請賞之狀,日日沓至,非不考核而靳塞,間亦有據法例,而準格式者,則亦難一切沮格。苟使才能當之,未知有何別般善處之策,而如臣庸鈍,誠亦末如之何矣。然咎責之言,旣發於論思之地,至以箚論爲辭,痛禁爲請,則臣之不職之罪著矣。何可一日蹲據,以重戾乎?伏乞聖明,頫賜矜察,亟命罷削臣職名,以謝公議,以安私分,幸甚。臣無任云云。答曰,省疏具悉。此何介意?卿其勿辭行公。
公洪監司趙載浩疏曰,伏以臣,猥以庸陋,濫蒙洪造,前後叨冒,罔非匪分,而報效旣蔑,罪戾徒積。臣方夙宵惶懼,一味縮伏,而乃於千萬意慮之外,遽承湖西藩臬之命,臣於是,尤不勝惝怳感激,繼之以憂悶也。噫,承流宣化之責,固非人人所可承當,而顧臣不肖,才具甚短,旣不足以當實用,踐歷無素,又不能以練事務,閑任漫職,猶懼不稱,剸繁理劇,尤無可望。今何可不量己分,徒恃謬恩,唐突承膺於不敢當之地哉?且念臣,連叨邇列,旣無絲毫之補,則外地宣力,豈非臣分之所當然?而反覆思量,實難堪承。玆敢披瀝肝膈,仰瀆宸嚴。伏乞聖明,諒臣實狀,亟許遞改,以重藩任,以安私分,千萬幸甚。臣無任云云。答曰,省疏具悉。卿其勿辭,速往欽哉。
行副司直趙觀彬疏曰,伏以臣之虛帶將任,全廢戎務,于今四朔之久矣。臣於辱除之初,非不知人職之太不相稱,而惟感淸朝簡心之眷,反昧道家災身之戒。雖不免黽勉承膺,而若其懍惕靡安,未敢爲久據之計者,比諸度支求免時,不啻十倍深切矣。矧今臣以禍餘危蹤,又經向來一番駭機,人旣甘心,餘計可怖,戎符之解不解,而惟臣一身之幸不幸係焉。蓋解符而後,可以斂跡矣,斂跡而後,可以減却一分禍色矣。以聖上必欲全保之念,倘或俯察如許事勢,則宜不待臣之苦情至懇,而卽許遞免,不少疑難矣。哀之命,不哀之亦命云者,正謂臣今日道也。至於保障重務之,緣臣抛曠,致乖聖世綜核之政,亦非細慮也。前後特敎之下,一向逋召,殆將三十遭,而尙逭邦憲,徒傷朝體。此又臣早夜悚息,寧欲溘然而無知者也。玆敢冒萬死更陳瀝血之懇。伏乞聖慈,曲加矜諒,亟命遞臣守禦使之任,俾臣屛退田廬,避遠世禍,以卒生成之澤焉。且臣於造成廳賞典,實有萬萬愧蹙者。臣自有所遭,未嘗更赴監蕫之坐,有廢事之罪,無殫力之勞,而濫荷康侯錫馬之恩,殊乖明主愛嚬之意,亦乞收還濫賞,以安私義焉。臣無任云云。答曰,省疏具悉。今者賞典,實循舊例。卿其勿辭,其卽察任。
全羅監司鄭亨復疏曰,伏以臣,苦情危疾,萬萬不可强之狀,前旣連章披露,幾乎罄竭。而至於最後一疏,是其新遭臺嘖,疾聲請急者。竊謂慈聖體下,卽賜允可,而乃又不如所圖,臣之抑塞悶蹙,何可勝言,而亦惟猥屑是懼,不敢輒申籲號,靜俟處分,今且數旬有餘矣。公議未伸於執法,私心彌媿於耐彈,若遂泯默箚住,冥然不動,如木偶人焉,則其貽羞方岳,傳笑一路,亦非細故,此臣所以更冒鈇鉞,敢干威尊,以冀幸於得請者也。噫,臣之自來情跡,隨處罣罥,點檢前後,罔非罪悔,人雖不言,臣亦自知。苟欲歷數,便覺支離,而區區引退之義,銘着寸心,參倚已審,又況責罰之論,出於提綱之列,其筆甚嚴,其墨猶濕,非如尋常官師之規。今若貪榮饕寵,美食安坐,不思所以自處,則微臣廉媿之隳喪,固不足言,而豈不仰累於聖朝恢張四維之化乎?反復思惟,終不容一刻晏然,而且臣叨冒此任,甫及半年,所被推緘,不啻盈袖,究厥所由,皆臣之罪。其觸事昏憒,無一善狀,可推而知,此亦臣不可苟然蹲仍之一端。然此則特言其目下情勢,而若較之於卽今病狀之危綴,則猶屬餘事。臣於年來,衰凋益甚,無復餘地。譬如蠹敗之木,柯葉俱瘁,居常懍懍,若不保朝夕,而粵自春初,添得奇疾,百般怪症,都是痰祟。外而流注於肢節,着處成核,內而凝結於胸腹,其響如鉅。旣非針石之可試,而又不可以藥餌救得,屈伸兩妨,寢食全失,首尾五朔,辛苦萬狀,如縷殘喘,幾何而不至於溘盡耶?天門邃遠,哀呼未格,家山迥隔,生還無期。臣情到此,其亦慼矣。且以公事言之,大小機務,一任抛却,遠近文牒,率多淹滯,殆不成貌樣,而如春巡之應行者,亦至全闕,其爲廢典之罪,又不止如退行殿最而已。司直之論,尙且寂然,其或偶未及聞知而然。臣雖欲創艾前愆,策勵後效,其勢末由也已。以情則如上所陳,以病則去死不遠,在公貽曠瘝之弊,在私有顚沛之憂,百回思量,惟有遄被威罰,無致重誤於國事耳。床簀奄奄,神精迷瞀,艱構短疏,略暴血懇,冒萬死拜上,瀆擾之罪,尤無所逃。伏乞天地父母,俯垂矜諒,亟命罷削臣職名,重勘臣辜犯,以肅朝綱,俾延殘喘,不勝萬幸。臣無任云云。答曰,省疏具悉。卿其勿辭察任。
副修撰洪重孝疏曰,伏以臣,賦性狂愚,只知事君之義,有聞無隱而已,不知塗聽之說,不可登聞,而日昨講筵,適因文義,上番旣以開言路發端,故臣亦欲畢賓筵未畢之說,多陳言路杜塞之弊,而拖及於臺官之不能正己,至達贖錢私用之事,此實尋常憂歎者,而僚臣所聞,適與相符,故初旣揷入於箚中,則不過慨時之意,而亦非知名之事也。三司論事,旣許風聞,則率易筵達,初非藏名陷人之計,而一時流傳之說,不究根柢,輕先奏陳,固是難赦之罪。豈意聖度優容,至以戇字爲敎。而罰止遞差一字之褒,寵踰華衮,鞶帶之遞,實出於薄勘,惶隕之中,榮感交至。忽於夢想之外,因筵臣奏達,威命收還,恩諭鄭重,而且有牌招入直之敎,臣誠驚惶感激,不覺涕淚之盈襟也。其在分義,固當竭蹶趨承,而流聞遽達,臣罪深重,旣遞旋仍,朝政顚倒,其不可憑恃寵靈,揚揚入直,自取冒沒之譏者深矣。昨於天牌之下,隨詣陳章,仰請嚴誅,而見格喉司,重犯違傲之辜,罪上添罪,悚懍自倍。不意問備特下,召牌復辱,迫阨惶愧,求死不得,又此進伏闕外,敢瀆未徹之章。伏乞聖明,勿反成命,重勘臣前後罪犯,以爲事君無狀者之戒,不勝萬幸。臣無任云云。答曰,省疏具悉。爾其勿辭,從速察職。
行都承旨金尙魯疏曰,伏以臣,一期歸來,獲襯耿光,喉司新命,又在此日,慰喜感惶,交竝于中。責任緊重,非臣所堪,而不敢顧,前後問備,至爲悚恐,而未暇言。顚倒入肅,以伸叩謝之忱,而第臣春秋例銜,與領事,有同堂親嫌,在法當遞。伏願聖明,命該曹照處焉。且臣於籌司兼帶,有萬萬兢蹙者。協贊宥察,參斷廟謨,固是國家重事,已非人人所可濫與。況有司之任,名號別而職掌專,從古遴揀,不竝尋常,尤豈如臣等輩一日可以竊冒者哉?臣誠才短識闇,遠出人下,歷試外內,直一憒憒。至如廟堂機務,漫不知何事,而今乃强委之於百不稱千不近之身,有若備數充位者然,世間安有如許有司乎?臣雖至愚,自知則明,揣分量器,決難承膺,而積日虛帶,徒增臣心之恧縮,傍觀之譏議而已。亦乞頫賜諒察,遄許遞改,實公私之幸也。臣無任云云。答曰,省疏具悉。卿其勿辭,卽速察職。
江華留守李秉常疏曰,伏以臣,不量誠意淺薄,惟恃天地曲遂之仁。始以爲年至致仕,旣據千古禮經,有異一時辭職,不待申複,自在照例應施之科。及至三上疏,而不得請焉,則臣誠愕然失圖。又以爲殿下雖以任使之久,而不許遽卽落籍,其在愍念耆老之義,必不忍責勞職事,與其相持於休致,遷延時月,無寧先解留務,以免目下貪冒之恥。最後一疏,專此祈乞,而此又不得請焉,則臣益復悶蹙,罔知攸出。不得已冒陳關係軀命之私,切冀聖慈之垂憐焉。臣所有宿患,其祟在風,海島風瘴,豈無添祟之慮?而殿下之畀臣此任,非以才可堪也。憐臣老病,使之優閒暇息之聖意,則義不可不感激承膺,且恃禮防定限期不遠,黽勉來赴,不過爲耐過寒節之計,而事有乖謬,拖至今日,年前喎斜之症,果已如期發矣。眼胞繃亘,有同直視,旣不能閉睫假睡,口角橫側,自然流涎,亦不得合脣呑嚥,語音蹇澁,尋常片言酬酢,亦患艱辛,精神短促,暫時例簿應接,旋卽眩瞀,面前諸症,實有凜凜之憂。纔涉初炎,已如許,來頭蒸濕之所加傷,其死必矣。殿下之靳許休致,卽所以眷臣也。推此德意,豈可任其死而莫之恤乎?臣旣治送眷屬,整頓官簿,專廢衆務,見處已解之官,孤寄空衙,殆同過去之客。俯伏瞻望,惟恩遞之是俟焉。夷險燥濕之不擇,自是臣子常分,計較死生,圖便去就,豈不知爲罪萬萬,而時異緩急,事有輕重,區區情實,不敢有隱於庇覆之下,其亦慼矣。且念本府城堞改築之役,潦收農歇,卽當擧行。預付可堪擔做之人,量度財力,前期料理,宜不可一日少緩,而側聽逾月,尙無變通之擧,朝政之因循悠泛,輒皆如此。臣不勝慨鬱,敢此復陳。伏乞聖明,先遞臣職,俾得歸尋生路,仍卽出代,催促下送,以爲公私兩幸之地焉。臣無任云云。答曰,省疏具悉卿懇。七十休致,雖云禮防,自古雖曰七十,行公者多。況卿歷事二朝,逮于今日,予豈忍許卿休致?卿豈忍謝仕自休?而但卿本以恬雅之操,年纔七耋,新登耆府,歲首入侍,引例請休,其時以嘉卿心之意,有下敎於承宣者,而五朔之內,連上三章,章又上而懇冞篤,雖過固執,心則可尙。昔年故奉朝賀李世瑾,以宰臣年纔七旬,陳懇請休,嘉其操而特許請矣。今者卿之若是固執,其雖曰過矣,奬其恬雅,王政之乃先,先宰臣而後重臣,表其淸操,亦御世之一道也。特許其請,以彰卿心。噫,每登筵席,追惟昔年,心常興嗟。顧今國勢,豈昔日簪履之臣遽然請休之時乎?且予副卿志,卿體予意,便休京邸,晉廷班參起居,而大小筵席,其若召焉,一體入侍,用副慇懃之意。
校理洪益三疏曰,伏以臣,以至微至末之賤,蒙不世罔極之恩,殿下之於臣,天地也,父母也。臣若有疾痛窮阨,以冀其見慈,安得不號訴於我殿下之前乎?今日情理之悲切,事勢之迫急,不惟痛身而處阨而已。如是閱歲經幄,猶懼猥瀆,一味囁嚅,終不陳暴,則是臣不以事父事天者,事我殿下,而自外於孝理之化者也。玆敢不避妄干之誅,悉陳由中之忱,惟聖慈垂憐焉。臣母衰老癃病之狀,前後章牘,敢已累煩。伏想聖明,庶或記有。臣母今年七十有四歲,而卄載毒痁,精力已盡,凜凜有朝夕難保之慮。又況篤老之境,喪威震剝,頃歲旣哭臣長兄,去冬又哭臣孀姊。煢然傷疚,疾病交侵,舊症新祟,次第沈痼,委頓牀席,寧日甚少,形貌幻鑠,神知耗爽,比諸數年前,又啻落下百層,而自臣兄旣沒之後,家力日益旁落,凡係調養之道,藥餌之節,自多未逮,輒不如意,此臣所以晝宵憂遑,不能自已者也。且念老病之人,氣衰情弱,悲哀無節。家居罔非觸境傷懷之資,雖欲左右寬譬,昕夕慰諭,而任情疚毁,無以理遣。在臣情事,一倍焦迫,目今私計,惟有借一小邑,暫時將去,以寬老母悲哀之端,以盡微臣便養之願。此不但爲烏鳥私懇,亦豈非聖明錫類之恩乎?臣本不學無才,猥添邇列,毫無裨補,徒竊華銜,居常畏懼,若負大何。毋寧一麾出補,粗效民社之責,庶報國恩之萬一,而區區情私,仍得以小伸。噫,臣之至願,其亦悲且切矣。伏乞天地父母,俯賜矜憐,特畀臣一邑,許以養老,以光敦孝之聖德,以伸人子之至情,千萬幸甚。臣無任云云。答曰,省疏具悉。疏事令該曹考例,稟處。
右尹柳復明疏曰云云。答曰,省疏具悉。所陳者,予意旣諭,今覽其陳,其若予意。卿其勿辭,調理察職。傳于徐命珩曰,原疏留中。
乙丑五月二十日午時,上御熙政堂。晝講入侍時,特進官朴文秀,同知事洪象漢,參贊官申思建,侍讀官尹得載,檢討官趙雲逵,假注書許彙,記事官鄭觀由,記事官金道元,宗臣西平君橈,武臣洪益海,諸臣進伏訖。上讀前受音,自以法掌祭祀,止掌官令以徵令訖。得載讀新受音,自掌治法以攷,止其比亦如之訖。上又讀新受音訖。上曰,經筵吐如此者多,以而字,當改正句節而懸吐矣。得載曰,然矣。上曰,正歲與夏之正月何異耶?象漢曰,鄭司農註,與他註不同矣。得載曰,亦有漢儒之註釋矣。今以辟名者誅之,善物者賞之之語觀之,賞罰者,人主之柄也。我聖上仁慈太過,賞則濫而無不足之歎,罰則輕而有過恕之弊,故希功望賞之輩多,而大官之干紀而倖免者,亦或有之。刑賞之失平,孰大於是乎?雲逵曰,下大文文義當達。得載曰,當循序仰達,十三經註疏,其已經睿覽乎?膳獻飧牽,皆是加待之物也。上曰,胡傳春秋,亦入於十三經註疏乎?象漢曰,十三經註疏,過於淹博,而實有書不盡信之歎矣。得載曰,如臣痩見,非此註疏,則亦無以旁照矣。至若書其能者與良者,其法美矣。今之道臣殿最,繡衣書啓,皆是此法,而後世不能行,誠爲慨然矣。雲逵曰,歲終則書其能者良者,以告于王者,可見成周振作有爲之政。朱子所謂,盛水不漏,可驗於是矣。人君昧爽丕顯,日昃不遑,歲會月要,咸攷其治。能者良者則擧而用之,不肖者則措之,故能使百僚率職,庶績咸熙。我聖上苟能服膺於此,則來頭亦豈無開卷之益乎?上曰,所達好矣。卽今能者難矣。能者何以先於良者乎?象漢曰,古之能者,非若今之能吏矣。書亦有任賢使能之語矣。得載曰,周官一編,以財成輔相爲重,而任用良能,皆是銓官之責矣。上曰,今之參判,古之何職?得載曰,小宰似是今之吏參。象漢曰,小宰二人,似是今之參判·參議,而如左右侍郞·宰夫以下,則便是郞屬矣。且我朝古亦有嘉善·參議矣。得載曰,古有良能告上之法,而今皆未見矣。上曰,書經亦云,任賢使能,而能則下於賢矣。象漢曰,賢者,才能具備之稱,能者,不過一能一藝而已。得載曰,藝則尤下矣。雲逵曰,漢之所取,賢良方正。明太祖登極之初,首求賢士大夫,而我國則全以科目取人,故草野之間,亦豈無賢良,而其於不用,何哉?監司·御史,亦或有別薦之規,所薦之人,雖未必盡愈於人,而亦必有可用者。吏判雖未入侍,而吏參方入,申飭好矣。上曰,漢以後,賢良難得,而孝廉則必有之矣。象漢曰,下番所達雖如此,而此亦不可以一槪論矣。各道歲首之薦,爲道臣者,往往有循私之弊,故豈無茂才異等之可用,而特以牽私,不登薦牘矣。上曰,銓曹若擇不循私之監司,則豈有此弊乎?得載曰,爲一道按察之任,豈專以私意薦人乎?吏參所達,誠過矣。文秀曰,大臣所薦,亦未盡可合者,則監司薦剡,亦安知必公,而大抵國家用人之道,不可因噎而廢食矣。聖上所謂賢良難得,孝廉有之敎,大是失言矣。今於政注之間,雖小臣,亦囑政官,宰相名士,莫不皆然,如是而何以恢公乎?雖以向來鄭玉事言之,衆宰齊會之中,立地避嫌,而滿座驚動。一城之內,尙未能盡用人才,則尙何以遍知遐方之人乎?此非但近日政官之罪,而我國規模,中年以來,大抵皆然矣。聖上苟能激仰奮發,至誠有求,則卽今亦豈無賢良之可以需世者乎?上曰,予非謂只有孝廉,而卽今世道,眼目皆私字,而且無識鑑之明,非賢良則何以知賢良乎?文秀曰,聖上誠心有求,發於夢寐。凡於言語動靜之間,念念有此心,則爲銓官者,亦豈不仰體而奉承乎?今之所用宰相子弟外,雖一城內,而無以盡知,何暇及於遠方乎?上曰,文義先達,可矣。象漢曰,雖以成周忠厚之風,文書詐僞者,猶且嚴懲而刑之。卽今臣下,上殿下殿,皆以欺蔽爲事,故心口不相應,言行不相孚,人君御下之道,豈可不照察於此乎?得載曰,文書之詐僞,猶且刑誅,爲銓官者,尤豈可以欺蔽君上乎?吏參方入侍,故仰達矣。象漢曰,特進官之說,不過泛論,而非可引嫌,故敢達矣。吏判於今番都政時,逢右相於備坐,則右相問初仕何以擇乎?吏判答曰,取其有學問·有行實,或取故家大族矣。右相曰,所見善入,而我曾在銓任時,亦以此擇初仕。及其出宰,皆不能善治,必須擇其有實用者,可也。今番都政,臣則不過參政,而雖京城之內,猶未能遍知,況遐方乎?監役之窠,則俗云從大臣座目備擬云,而今政則取先賢子孫,而絶無勢家子弟擬望之事矣。得載曰,吏參監役窠之說,失言,請推,何如?上曰,其言毋隱,勿推,可也。文秀曰,旣出言端,臣敢仰達,右相或以名取,而猶未盡於知人之鑑。若其表表有才之人,則雖入侍注書,皆可知之矣。上曰,若如靈城之言,雖未到,斯過半矣。第卿方在將任,能知將來干城之才乎?文秀曰,朝鮮八路,若求得一人於一道,則亦必有異才。此則非但專責政官。聖上以有爲之資,坐無私之地,至誠有求,夢寐勿忘,則亦豈不可得乎?象漢曰,學問·吏才·孝行,皆易見欺,知人最難矣。文秀曰,此有弊之言也。象漢曰,孝行雖美,而或有無吏才者,學問雖優,而或有不足於治行者矣。上曰,孝者百行之首,三綱之孝,甲於百行,而亦不足於忠節,如王祥是矣。文秀曰,此亦不可以一槪論矣。上曰,卽今銓長之擢用,蓋取其敦實無僞也。吏參旣以群下之欺蔽仰達,言語之間,何以知其敦實而可用乎?象漢曰,卽今世道不務敦實,行身事君,一皆如此,以臣自勉之道,仰勉於君上矣。今日用人之道,必取心術正而敦實無僞,然後可矣。上曰,今日閤外之人,聞予讀書聲,則必以爲其君不病矣。靈城俄達大臣之薦人,亦多不合,而大抵人之才敏者,易致見欺。靈城與元景夏,人皆謂麤,而與我同心者,其兩人乎?曾於頃年卜相時,予以世俗之淆薄,先取故相臣李台佐·李㙫,蓋取其忠厚敦實之意也。卽今冢宰之陞擢,亦此意而若使大臣薦之,則未必先取此人矣。頃已諭之,而必非欺國家者矣。象漢曰,知臣莫如君,吏判之短處則鈍矣。上曰,果鈍矣。象漢曰,吏判一心王室,至誠奉職。古人云,憂國如家,而吏判則憂國而至於忘家,斷斷血忱,無一毫私意,於此可見矣。臣非以同僚之義贊之,而卽今世道,實無可爲之勢矣。上曰,故相臣李㙫嘗言,恐或負國,欲爲告退云。而卽今吏判,亦有欲去之意,未知有何難處之事耶?象漢曰,聖敎至此,小臣不敢不仰達。如臣之無似,聖上不知而誤擢,而李周鎭·趙載浩之簡拔,實千古稀有之事也。臣等受恩罔極,欲任世道之責,而以昨年晝講入侍事言之,其時知事李宗城,玉堂金尙迪,皆贊世道之和平,而臣則以爲,殺機暗動矣。曾未幾何,變怪層出,臣言不幸有中。卽今世道,尤無可爲,故吏判有告退之意。趙載浩則旣擢而不專任,今又出外,此亦吏判之意矣。上曰,趙載浩有固執矣。頃日左相欲擬嶺伯,而卿等防之,今者出外,爲卿等慨然,是果吏判之意耶?象漢曰,吏判知世道之無奈何,有此外除,而臣等之所望者,惟在於天地造化運用之如何矣。上曰,書諸史冊,則便是左遷矣。象漢曰,臣本無形勢,只倚墻壁,而一身擔負至重,雖欲至誠圖報,而四面搖撼者甚多。以臣力量見識,亦安得不撼乎?九重深邃,日月猶未盡燭,安知來頭,更無如前年秋冬間耶?卽今世道,外似和平,而內則不然,此皆今日大臣三司之責也。大臣若能割去愛憎,不動毁譽,則必有益於世道,而終未能擺脫私意,左牽右掣,故至此之境矣。吏判亦當早晩顚沛,將何以久居乎?上曰,吏判曾於重書軒入侍時,以不爲私爲誓,予意其不撓,而以今日觀之,似有欲去之意,此非抑揚之人而如此矣。趙載浩初亦以勿出外爲爭,而今則便同補外,予意雖在外試,亦當行且召矣。再昨聞吏判之言,始則泛聽,而果有深意矣。文秀曰,未形之前,聖上不必過慮。臣則以爲,物來順應,宜矣。人君御世之道,不當先事而疑之矣。象漢曰,重臣若當此境界,必不能一日堪耐矣。上曰,靈城以將臣處局外看之,故如是矣。文秀曰,擧世不必盡疑矣。若以非罪斥吏判,則當徐觀事理而處之,不可臆逆矣。上曰,靈城過矣。予之精神雖如此,世道亦可察矣。邵子聞杜鵑而知之,凡事當見幾微矣。吏判以乃父告退事仰達者,其意深矣。文秀曰,吏判當死生以之,不合則始可去矣。上曰,黨習必至亂國而後已,不可以此遺元良矣。文秀曰,一國臣庶,乃祖乃父,則無非祖宗之臣子也。卽今銓曹,宜用恢蕩之道,勿論彼此而廣用之,龍蛇蚯蚓,皆容其中。如元景夏所謂,勿拘東西南北,而惟才是用,好矣。以此申飭銓曹,則黨論不期無而自無矣。象漢曰,靈城所達,無模稜矣。臣非曰吏判見逐也。卽今世道,雖無形現之事,而比如天機,自夏而冬,漸至錯誤矣。文秀曰,不可如是仰達矣。得載曰,吏參之言,太深矣。上曰,儒臣言滑,故似汎看矣。文秀曰,臣如局外人,故如是矣。上曰,大訓必負朝臣之背,然後世道可平矣。文秀曰,此尤不當矣。臣於前後筵席,不問彼此,只言事之是非,若有一毫私意,則天日照臨矣。凡作事不可太隘,當以敦厚爲務矣。象漢曰,臣非有指的而言,重臣之言,不着題矣。得載曰,兩銓官受朝廷特達之知,當死而後已,何可過自憂慮,如是仰達乎?設或有事,此不過銓地傾奪,若以至公用人,則豈有此慮。象漢曰,儒臣妄發矣。臣意則不在於傾奪矣。思建曰,卽今道理,殿下宜思鎭定之方,申飭銓曹,精白一心,則難平之世道,自可底平,何至過慮乎?得載·雲逵俱起伏曰,承旨所達,好矣。上笑曰,承旨之言,亦近闊論矣。象漢曰,雖水旱盜賊,古人亦有日奏者矣。上曰,今日世道之憂,大於水旱,君上之見欺易矣。比之於人,則軀殼雖存,元氣盡耗,則末梢蔘附,亦豈有效乎?文秀曰,日月之明,豈不洞察乎?上曰,予非甚老,而如戊申之變,則亦不至心動,而今日世道之憂,則却令人中夜無寐矣。以此世道,而何以遺後昆乎?仍下不忍聞之敎。文秀曰,殿下當以飮食藥餌,善加調攝,以萬壽無疆爲期,何忍如此下敎乎?臣意則殿下非不强健,而卽今眩憊諸症,無非殿下之所自買取矣。上笑曰,予豈買來乎?文秀曰,一身平泰,然後天下事可爲。不待臣等之勸勉,而殿下亦豈無自愛之道乎?帝王五十,非康健之年,如非邊警急憂,則達宵牢睡,水剌亦連進,好矣。上笑曰,予豈嗜睡者耶?橈曰,昨年病患後,何可如是用心乎?悠悠萬事,無過於保養聖躬,卽今勿以盛壯自處,十分調保,風寒暑濕,尤加愼攝,是臣區區之望也。上曰,所達是矣,而如是難矣。上曰,靈城進來,果爲巡見都城乎?文秀曰,兵工曹·漢城府三堂上,依例巡審都城後,臣卽遣解事將校,每垛詳察,則一垛或全無蓋石,或無一二立,東南西三道御營分授處,合而計之,則各垛蓋石之無者,四千七百七十四丈,甓磚無者,二千五百八張矣。蓋城底居生之人,多年偸去,乃至於此,事之寒心,莫此爲甚。城底居生,毋論兩班·常漢,自前計垛逢授,使之看守矣。以國法論之,則蓋石之無者,事當一一責出於逢授者而蓋之,則目前可無費財之患。日後亦有懲勵之道,而但未知何人偸去,而若混同責出,則必有衆怨。今番則自軍門盡爲修補後,平均計垛,逢授右人,如有一立見失之事,則卽使逢授人蓋之,則可防見失之弊矣。上曰,此則有司之罪,書之史記則寒心矣。大將春秋巡審,又使軍校,數日摘奸,則豈至如此耶?前後當該堂上及大將,從重推考,可也。文秀曰,聖敎至當矣。城堞修補之後,三軍門大將,春秋看審,每朔定將校,三四番摘奸,無蓋石處,則卽使逢授人擔當蓋之,則必永無此弊。且逢授人姓名,自三營成冊,藏置營門,以爲憑考之地則亦好矣。三軍門大將,各別講確,成節目入啓擧行,正合事宜矣。上曰,依爲之。文秀曰,卽今御營所授城堞所失之蓋石,幾至萬立,訓局·禁營,似當如此矣。若依上敎,造甓修補,則物力必多,事甚悶急,而自前修補時,戶兵曹擔當料布,當此大役料布,勢當依前,自戶兵曹責應矣。上曰,依爲之。出擧條文秀曰。臣以黃海水營事,有仰達者矣。當初水營,以僉使陞設,而朝家曾無財穀劃給之事,水使以兼府使,料布及若干魚利,僅僅支過,故考見前後重記,則無粒米分錢在庫之事。旣曰水使又是邊地,而全無財穀,不成貌樣。脫有緩急,無以措手,事之寒心,莫此爲甚。臣於昨年待罪水營時,卽報備局,欲請得監兵營萬兩錢,以爲留儲水營之地,則自備局發關兩營,使之許貸。臣往復於監司宋翼輔,兵使鄭纘述,則翼輔只許貸錢二千四百兩,纘述只許貸銀一千兩·錢一千兩,而銀則待秋送之云矣。合兩營錢爲三千四百兩,以此依國家定式取邊利,每年邊利爲三百兩矣。朝家劃給甕津府上納軍四百八十餘名,使之充定水軍,故其所捧身布,節約磨鍊,分給未給代者,所餘只是五同,錢木參半,則錢爲五百五十兩,兩年當爲一千一百兩。以此貿銀,則似當爲五百兩,逐年如是爲之,則庶可爲水營留儲矣。臣以此狀聞仰請,所貸兩營銀錢,待水營留儲有裕後還報。至於利錢換銀等事,亦請歲末磨勘於備局矣。聞右相,只令三年許貸,貸來給利收債,還報於三年之內,則水營所得之利,不過兩年,而其所謂利錢,不過爲四百兩,此豈足爲水營待變之需乎?臣見右相,詳言此由,而欲更爲陳達之意稟之,則右相亦許之。故臣爲水使時,雖以留儲,有裕後還報仰請,而大抵監兵營一年所捧之錢,多至累萬兩矣。一千兩銀·三千兩錢,實不足有無於兩營,毋寧永爲劃給水營,以爲待變之需,則好矣。上曰,監兵營錢財,自是國家之物,仍儲水營,好矣。令備局,稟處許施,可也。文秀曰,前黃海兵使鄭纘述,來見臣曰,前許貸一千兩,有待秋輸送之約,故果備一千兩以待,而水營不爲推去,故不送而來云矣。今此銀錢,永爲劃給,則勢當待備局稟處,而爲先兵營許貸銀子未及送者及兩營所貸錢,限水營待留儲有裕後還報事,則先爲發關監兵營,何如?上曰,依爲之。出擧條象漢曰,昨年漢語文臣殿講時,以老乞大諺解之未備,臣果請罪該官矣。臣方待罪譯院提擧,細聞物情,則此不過二卷冊子,而以板本無之,故本院官生輩,亦不得講習云。不可不開刊廣布,以資講習之道矣。上曰,無諺解而能讀耶?象漢曰,無諺解則不得開口矣。殿講時所用,不過十餘件,卷秩不多,若開木板以置,則院生輩講習之冊,自可私印以用矣。上曰,分付該曹,磨鍊物力,令譯院開刊木板,可也。出擧條諸臣退出後,上命西平君橈進前,以北京事下詢。橈曰,臣於今番奉使還朝之後,竊有區區愚淺之見,敢此仰達矣。臣十五年後,復此往來,而北京大小需用,比前倍蓰。需用之物,無他藉賴,收拾於八包中,以爲取用,而所謂萊貢,年年不出,土産天銀,亦將垂乏。八包之數,逐年減縮,收斂從而增加,其勢不得不然。若燕路廢則已,不然而至於生梗關頭,將何以彌縫乎?到今他無捄弊之策。而但念人蔘,本來我國土産,專以江界所出,酬應倭館·國中藥用矣。近年以來,江界所出,比前大縮,戶曹稅蔘,每每不足,故倭館禮單,將至廢闕之域,此亦誠非細慮。且無論上下,有價無蔘,死病不得用,豈不可悶乎?朝議欲以此事,咨請淸蔘,而或慮見阻云。臣於今行,詳探燕京蔘政,則自古年年出官票一萬張,出給瀋陽將軍,使之分給,自願採蔘者,每張收一斤,以爲需用之資,此乃舊法,非近來所新創,而譬如我國江界戶蔘之法也。所謂貂·蔘,或以爲禁物,而此則已無文籍之可考。且聞北京物議,則多以爲,旣是藥物,咨請無妨云。當此款待我國之日,豈獨於此事而不許乎?蓋凡係祈請之事,專咨與因便順付,得力輕重自別,故今以李樞齎去別咨觀之,三節專報禮部,以得體爲言云。蓋其規模本好,我國之隨事致謹,而專咨順付之際,事面各有輕重之殊故耳。且念銀貨本非我國所産,而每年刮出,公私銀貨,盡入北京,所貿來者,不過段匹,故自至消融於國中。以是侈風則往而益甚,顧其勢我國必益匱竭,大國則漸至豐饒,此一段豈不寒心哉?今若貿來淸蔘,則非但有利於公私藥用,被執倭館銀貨,自然還聚於國中。若然則貨路旣廣,紬緞操縱,亦將有效,今日生財利國之道,無過於此矣。臣意則下詢廟堂後,專咨另送於秋間當節,期於準請之地,似好矣。上曰,令廟堂,稟處,可也。出擧條思建曰,以守令署經,諫院牌招而違牌,傳旨未下,憲府多臺,全數在外。而諫院時無行公之員,亦未能下諭,敢此仰達。上曰,違牌人誰也?思建曰,大司諫吳遂采,司諫李光湜矣。上曰,一司亦未署經乎?思建曰,然矣。上曰,大司諫·司諫,竝只推牌招,守令署經,可也。出榻敎承·史退出後,更命入侍。命承旨書下,江華留守李秉常休致批旨。上曰,李觀徵曾許休致,而肅謝後,有先朝御製矣。又曰,江留之批,特以卿懇爲言者,其意深矣。李世瑾,曾以參判,七十致仕乎?思建曰,然矣。上曰,其弟世璡,則年過七十,而筋力尙强矣。承·史以次退出。
上在昌德宮。停常參·經筵。
趙榮國啓曰,大司憲金鎭商,執義尹鳳九,掌令宋能相·金履萬,持平洪正輔·柳顯章在外。今日以監察茶時之意,敢啓。傳曰,知道。
南泰良啓曰,明日常參·經筵,取稟。傳曰,停。
徐命珩啓曰,守禦使趙觀彬,疏批已下。卽爲牌招察任,何如?傳曰,允。
南泰良啓曰,大司成李益炡,除拜已久,尙不出肅。卽爲牌招察任,何如?傳曰,允。
上在昌德宮。停常參·經筵。
夜一更,流更出南斗星下,入坤方天際,狀如拳,尾長三四尺許,色赤,光照地。
南泰良啓曰,明日國忌齋戒,明〈明〉日國忌正日,此兩日視事,頉稟。傳曰,知道。
趙榮國啓曰,大司憲金鎭商,執義尹鳳九,掌令宋能相·金履萬,持平洪正輔·柳顯章在外。今日以監察茶時之意,敢啓。傳曰,知道。
南泰良啓曰,卽者校理尹得載,因兩銓堂之疏,謂有難安情勢,陳疏徑出,原疏纔已退却矣。所當直捧禁推傳旨,而此與無端徑出有異。推考警責,何如?傳曰,允。
藥房口傳啓曰,頃日問安批答,連有待下敎入侍之命。臣等只待下敎矣,今日賓對之稟,有連御講筵,有眩氣之敎。伏未知卽今眩氣,何如?臣等久未診察之中,承此下敎,不勝伏慮之至。不可不與諸御醫,卽爲入診,詳察聖候矣,敢啓。傳曰,連御講筵,有眩氣,而調理則自可差愈,姑止之。
右議政趙顯命三度呈辭,傳于南泰良曰,不允批答。
鄭必寧啓曰,戶曹判書鄭錫五,辭疏承批之後,尙不出肅。卽爲牌招察任,何如?傳曰,允。
徐命珩啓曰,守禦使趙觀彬,連日違召,尙不膺命,事甚未安。卽爲牌招察任,何如?傳曰,允。
南泰良,以弘文館言啓曰,本館上番尹得載,以情勢難安,陳疏徑出,上番將未免闕直。校理洪益三,卽爲牌招入直,何如?傳曰,允。
徐命珩啓曰,卽者備邊司郞廳,以大臣意來言,今日雖非日次,再昨日次,旣未爲之。今日來會云矣,敢啓。傳曰,連御講筵,有眩氣,待下敎爲之。
以應敎尹心衡,副應敎李台重,副校理黃景源,校理洪益三等,牌不進禁推傳旨,傳于南泰良曰,竝推考傳旨捧入。
徐命珩,以兵曹言啓曰,今五月二十二日各廳堂上武臣等朔試射時,訓鍊都監哨官趙德濬·許淳,訓鍊院主簿白師文,武臣兼宣傳官李奎章等,俱未滿四中,訓鍊院奉事金益剛,無分,竝依例汰去。宣傳官李鉉相,禁衛營把摠趙載春等,柳葉箭二中,騎芻一中,以矢數計之,則雖未滿四中,騎芻例有倍劃之規。今亦竝依前例,勿爲汰去,而至於身病之類,試所旣知其實病,竝與呈辭受由人等退試次,姑爲懸頉以入之意,敢啓。傳曰,知道。
徐命珩,以兵曹言啓曰,今日將官朔試射時,闕內入直訓鍊都監把摠哨官及禁衛營哨官等,依前日榻前定奪,以他員代直出射之意,敢啓。傳曰,知道。
又以御營廳言啓曰,本廳分授城堞修改所用甓甎數萬張,潦水前燔出,然後待秋可以始役,而燔甓所入土木,其數夥然。自京實難措備,楊根·加平·楊州等邑私養山,給價貿來計料矣。流下時勿爲收稅之意,收稅衙門及該道監營,竝分付,何如?傳曰,允。
吏曹判書李周鎭疏曰,伏以臣以匪才,冒叨重任,今已半年有餘矣。蓋自受命之初,意謂匪朝卽夕,顚沛而去,挨度至今,亦非始料。顧世之人,豈嘗須臾忘臣哉?特以聖明在上,如日中天,洞察情僞,無有遺照。故所以揣摩經營之者,姑未能行焉耳。不然,以臣之孤根鈍材,其何能尙處於交攻必爭之地哉?然比如弩之未發,機之未動,而其發動之日,則必至重傷人而後已,今則不但其兆之已見而已。夫以聖上之至明,俯察今日之形,則亦豈不照燭之哉?噫,殿下發臣於衆人之中,而授臣以銓衡之重者,豈不以臣之愚,雖無可取,而其心則在國,而不在私也哉?苟使臣慄慄恐畏於黨人咆哮之勢,而盡撤其堤限,滿足其意欲,則臣雖不得罪於黨人,而違先臣家庭之訓,負聖上特達之知,亦非臣義之所敢出,而天日皎然,臣心不可改也。然殿下知臣而憐臣,與其狼狽於末流,而終罹危辱而去,不若逶迤於幾先,而以全終始之惠也。至於筵中儒臣劘切之言,使其無心而發也,則不害爲勤攻之道也。使其有心而發也,則臣之銓注之顚錯,亦豈此一事一罪而已哉?恐儒臣恕之太過也。然毋論其言之有心無心,在臣皆足爲他山之石,則臣何足呶呶較辨也?第其必遞當退之義,如上所陳,理不容一日盤礴。且臣素患虛陷之症,重發於積瘁之餘,痰壅氣滯,頭疼目眩,咳喘且劇,眠食俱廢。兼以溏泄暴作,腹痛如絞,登溷無算,宛轉床席。雖無踪地之危兢,以此病狀,決無自力供職之望,慈敢悉暴肝血之懇,仰瀆慈覆之下。伏乞天地父母,俯加矜憐,劃賜鐫遞,以靖私義,以幸國事,不勝千萬大願。臣無任云云。答曰,省疏具悉。此何撕捱?卿其勿辭行公。
吏曹參判洪象漢疏曰,伏以天官之職,掌一世人物進退之柄,其爲責甚鉅。況今世道嶔崎,風色日變,鑑別取捨之艱,視平昔不翅百倍,決非如臣孤立寡合者,所敢擔着也。受任之初,非不知必辭乃已,而一身之利害輕,不世之知遇重,遂許以感激圖報,任怨謗而冒猜疑。夤緣盤礴,乃至于今,唯俟早晩顚沛。伏聞日昨講筵,儒臣盛陳言路不開之弊,歸罪於不擇臺諫云。筵席嚴祕,雖未得其詳,信斯言也,臣等之罪,可勝言哉?朝家之寘銓曹,蓋欲爲官而擇人,雖郞署之微,郡縣之寄,苟不能擇焉,宜伏溺職之罪,況耳目之任,其選,何如?而未克愼擇,以致言路之閉塞,則其爲罪,豈逭於流放竄殛哉?噫,言路開閉,實關邦國之興喪,儒臣之所憂,臣亦憂之。如得骨鯁之臣,立殿陛爭是非,使循私背公,庸違象恭之徒,肅然屛息,朝著淸明,則臣亦與有榮焉。豈不欲窮搜博訪,布列三司,而一除臺銜,輒皆圖脫,非違罷則必呈遞,未聞有慷慨論事,盡言不諱者,果由於不能擇公心敢言之士而然耶?抑所以擇之者,異乎儒臣之見而然耶?儒臣旣知不擇之弊,則必知可擇之術,而曾不明言顯指,乃欲混歸擧世於不擇之一滾。銓官雖不足恤,獨不念有欠忠厚之風耶?臺閣之擇不擇,固當責之於銓曹,而管轄臺閣之言議,又將責之於何人?若以責於臣等者,有所反省,則讜言嘉謨,必將進於紸纊之下,何患乎言路之不開也。顧今直氣消沮,風采掃地,飢烏寒蟬,滔滔皆是。官師之規,能發於論思之地,臣誠受以爲罪,喜欲不寐,何敢費辭呶呶,示人不廣耶?雖爲言,非比尋常汎論,揆以廉隅,決不可因仍蹲冒,以益其放肆之罪。玆敢露章自劾,伏乞聖明,亟遞臣所帶銓任,仍治臣罪,以開言路,以謝公議,千萬幸甚。臣無任云云。答曰,省疏具悉。其何撕捱?卿其勿辭察職。
副校理金相福疏曰,伏以臣,頃蒙恩暇,來覲病父,隔歲離違之餘,父子團會,北望天闕,攢手感祝。臣於辭陛登程之後,連値水潦,途多濡滯,來留親側,僅數旬矣。在途而有諫省移除之命,未幾而又以臣爲弘文館副校理有旨,令乘馹上來,含恩畏義,豈不欲顚倒趨承,而來纔屬耳,旋卽離去,非但私情之缺然,臣有區區情勢之不可冒進者,玆敢不避煩瀆而陳之。向臣見叨是職,以不駁論不言臺諫,至被特遞,縱荷聖度寬大,旋下反汗,而其溺職之罪,何可以日久而自恕乎?念臣出入經幄,今有年矣,而見識魯淺,言議骫骳,未嘗進一言論一事,上可以補君德,下可以扶公議。雖易知易言之事,猶且逡巡囁嚅,致勤聖上之責諭,臣誠不稱其職矣。今若徒知承命之爲恭,而不思所以自劾,則必將有大狼狽,而重貽辱於論思之列,此臣所以期於力辭,不敢爲冒進之計者也。至於向者太廟省牲之時,臣之幸免罪罰,尤有所萬萬惶蹙者。伊時同事之臣,陳章請譴,而臣則職在吏郞,僭猥不敢疏列,泯默以至于今,其心兢悚,不啻若芒背矣。大祝之合被重譴,同事臣之疏已陳之,臣不用追事煩縷,惟願遄被典憲,以贖臣罪。臣難冒之狀,俟譴之忱,如右所陳。恩召之下,末由祗承。伏乞聖明,亟降威罰,以肅朝綱,以安私分,千萬幸甚。臣無任云云。答曰,省疏具悉。爾其勿辭,從速察職。
正言任鏡觀疏曰,伏以,臣於臺職,自劃有素,日陳辭疏,猥瀆難冒之狀,略以目下事,兼效一日之責矣,聖批優渥,敎以旣諭該府,仍令從速察職,臣誠驚惶感激,靡所容措。含恩畏義,固當一肅天陛,以伸叩謝之忱,而第臣本生母,遠在全羅道寶城地,緣臣所後母九袠癃病,有難暫時離捨,不能南下省覲,曠焉經歲。不幸臣兄,日前身歿,慘慼之餘,老人筋力,一倍危綴,宿患添劇,凜凜有朝夕之憂,專人報急,促臣來護。臣非不知恩命之可懷,分義之可懼,而焦煎之極,未暇他顧,不得不留疏經行,臣罪萬死。伏乞聖明天地父母,俯垂憐矜,亟許鐫削,仍治臣徑情擅發之罪,以肅朝綱,以安私分,不勝萬幸。臣無任云云。答曰,省疏具悉。爾其勿辭往護焉。
右議政趙顯命三度呈辭。不允批答。王若曰,勉諭旣悉,不欲多言,巽辭愈勤,胡遽三至?每覽卿懇,輒忸予誠。顧今虞憂溢目之時,豈是輔相辭位之日?二十載調劑氷炭之志,人莫體其苦心,四五月陰凝霜雪之災,天方降以大戾。傷倫悖義之變相續,世敎已無可爲,殉公忘私之風無聞,國家將何所恃?雖君臣叶心而求濟,尙懼罔功,況股肱奉身而決歸,疇咨若采。小子之倚毗斯重,一身之勞悴何論?惟卿,廊廟瑚璉,社稷柱石。骨肉之恩相結,粵自東宮講學之初,魚水之契益隆,卽在南土贊戎之後。遂繼兄而輔政,乃曁僚而同心。以調和鹹酸而自期,痛時論之漸激,雖恢張公正以爲任,奈世道之難平?然禍福不撓,卿旣鞠躬而盡瘁,惟休戚與共,予實垂拱而仰成。方欣鼎席之重完,不意巽牘之連上。而一時愆和之祟,自可無憂,矧兩度敷心之辭,今胡不諒?風波之憂畏旣積,卿或思其自全,國家之安危斯關,予未忍乎相捨。試看朝象之泮渙,豈宜台鼎之優閑?雖二公之共貞,可想耕失耦之歎,顧一人之寡助,其柰涉無津之虞。軫宵旰勤民之方,尙眩憊之自强,念夙昔體國之義,豈情病之可言?悉罄深衷,毋懷遐志。於戲,半夜帳殿,旣回掩涕釋負之心,此時廟堂,肯許丐身就閑之請?須體宣諭,亟掇尋單。所辭宜不允。故玆敎示,想宜知悉。知製敎洪重孝製進
戶曹判書鄭錫五疏曰,伏以臣,旣膺新命,所帶惠廳之任,自在應遞。玆敢據例陳籲,乞令廟堂,稟處焉。臣無任云云。答曰,省疏具悉。所陳者,令備局,稟處。
上在昌德宮。停常參·經筵。
太祖大王忌辰齋戒。
趙榮國啓曰,大司憲金鎭商,執義尹鳳九,掌令宋能相·金履萬,持平洪正輔·柳顯章在外。今日以監察茶時之意,敢啓。傳曰,知道。
又啓曰,都摠府郞廳來言,闕內各處入直軍兵,晝巡檢云矣,敢啓。傳曰,知道。
徐命珩,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
又啓曰,守禦使趙觀彬,一向違召,尙不膺命,事體極爲未安。卽爲牌招察任,何如?傳曰,允。
南泰良,以弘文館言啓曰,本館上番闕直,事體未安。應敎尹心衡,副應敎李台重,校理洪益三,副校理黃景源,旣有只推之命。副修撰洪重孝,陳疏承批之後,不爲行公,與校理尹得載,竝卽牌招,以爲推移入直。修撰兪彦好,自鄕纔已上來,一體牌招察任,何如?傳曰,允。
傳于申思建曰,騎馬三匹立之,入直兼春秋·注書中一員待命。
申思建啓曰,兼春秋金道元,身病猝重,勢難察任,今姑減下。其代令該曹,卽爲口傳差出,何如?傳曰,允。
吏曹口傳政事,兼春秋李澤徵單付。
申思建,以弘文館言啓曰,本館上番,無他推移之員,不得已以下番姑陞入直之意,敢啓。傳曰,知道。
鄭必寧,以戶曹言啓曰,依傳敎,右議政趙顯命,自三月至五月,合三朔祿俸,令倉官更爲輸送于本家。則以爲,卽今病情漸益深痼,旣不能供仕,方在尋單祈免之中,常祿不敢冒受云。祿俸又不領收,何以爲之?敢稟。傳曰,令倉官更爲輸送。
上在昌德宮。停常參·經筵。
太祖大王忌辰。
鄭必寧啓曰,右議政趙顯命四度呈辭到院,而以國忌正日,留院之意,敢啓。傳曰,入之。
申思建啓曰,大司憲金鎭商,執義尹鳳九,掌令宋能相·金履萬,持平洪正輔·柳顯章在外。今日以監察茶時之意,敢啓。傳曰,知道。
右議政趙顯命四度呈辭,傳于申思建曰,承旨敦諭。
趙榮國啓曰,守禦使趙觀彬,特敎開釋之後,連日違召,尙不膺命,事甚未安。卽爲牌招,何如?傳曰,允。
上在昌德宮。停常參·經筵。
夜自二更至五更,坤方有氣如火光。
金尙魯啓曰,今日持公事入侍日次,而上候方在靜攝中,頉稟。傳曰,知道。
徐命珩啓曰,大司憲金鎭商,執義尹鳳九,掌令宋能相·金履萬,持平洪正輔·柳顯章在外。今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日,而旣有待下敎爲之之敎,故不敢循例來會,開坐于本司之意,敢稟。傳曰,知道。
藥房提調臣趙尙絅,副提調臣金尙魯啓曰,日來炎熱,聖體若何?困憊眩氣之候,其有差勝之勢乎?臣等久未入侍,今日與諸御醫入診,詳察聖候爲宜。大王大妃殿氣候,何如?臣等不勝區區伏慮,敢來問安,竝此仰稟。答曰,知道。慈殿氣候下敎,而予則方有其雨,其雨之心一樣,待下敎入侍,宜矣。大王大妃殿·中宮殿·賢嬪宮,藥房口傳問安。答曰,知道。
徐命珩啓曰,守禦使趙觀彬,特敎開釋之後,鎭日違召,無意膺命,其在事體,誠極未安。卽爲牌招察任,何如?傳曰,允。
又啓曰,守禦使趙觀彬,以前後特敎之下,積違召命,分義惶悚,方待命於金吾門外,所受密符,使偏裨來納,何以爲之?敢稟。傳曰,勿待命,更爲傳授。
申思建啓曰,檢閱鄭純儉,自鄕纔已上來云。卽爲牌招,何如?傳曰,允。
徐命珩,以兵曹言啓曰,卽接慶德宮假衛將牒報,則本宮開陽門內西邊,松木一株顚仆云。令該所斫去之意,敢啓。傳曰,知道。
以平安監司狀啓,昌城等府居金枝萬夫妻及其外孫女兒,竝爲燒死事,傳于申思建曰,燒死人等,令本道恤典擧行。
上在昌德宮。停常參·經筵。
下直,楊州牧使金省魯,金溝縣令尹東輅,金浦郡守安健,白川郡守金喜慶。
又啓曰,大司憲金鎭商,執義尹鳳九,掌令宋能相·金履萬,持平洪正輔·柳顯章在外。今日以監察茶時之意,敢啓。傳曰,知道。
南泰良啓曰,明日常參·經筵,取稟。傳曰,停。
申思建,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
又啓曰,吏曹郞廳來言,臺諫有闕,政事何以爲之?敢稟。傳曰,當日爲之。
申思建啓曰,守禦使趙觀彬,勿待命命下後,亦不行公。其在事體,殊涉未安。卽爲牌招察任,何如?傳曰,允。
南泰良,以弘文館言啓曰,本館上番,連日姑陞入直,事體未安。應敎尹心衡,副應敎李台重,校理洪益三·尹得載,副校理黃景源,修撰兪彦好,副修撰洪重孝,旣已帶職蒙宥,竝卽牌招,以爲推移入直,何如?傳曰,允。
傳于申思建曰,備局日次爲之,秋曹堂上及審理使同爲入侍。
傳于趙榮國曰,詣閤。
傳于南泰良曰,當觀氣候而爲之,晝講循例,取稟。
金尙魯啓曰,卽者吏曹郞廳來言,今日爲政事,命下,而判書李周鎭,參判洪象漢情勢難安,參議未差,不得開政云。判書·參判,竝卽牌招開政,何如?傳曰,允。
又啓曰,吏曹判書李周鎭牌不進從重推考傳旨及參判洪象漢牌不進推考傳旨,今方捧入,而開政命下之後,不卽擧行,殊涉未安。竝更牌招開政,何如?傳曰,允。
又啓曰,右副承旨趙榮國,今日不爲仕進,卽爲牌招,何如?傳曰,允。
有政。吏批,判書李周鎭進,參判洪象漢進,參議未差,右承旨南泰良進。兵批,判書金若魯進,參判李重庚病,參議洪鳳祚呈辭受由,參知李天輔入直進,右承旨南泰良進。吏批言啓曰,本曹佐郞李克祿呈狀內,父病危重,勢難離側察任云。今姑改差,何如?傳曰,允。
又以吏批言啓曰,司僕寺正洪得厚,受由過限未上來,依例改差,何如?傳曰,允。
以金聖運爲大司諫,李潤身爲司諫,趙尙命爲洪州牧使,鄭惟一爲漣川縣監,朴寅輔爲旌義縣監,吳彦儒爲兵曹正郞,尹休耕爲厚陵參奉,洪侃爲西部都事,李宗德爲戶曹佐郞,權基彦爲慶尙都事,淸陵君韓征義,文博士南溟翮,奉朝賀李秉常單付。兵批言啓曰,同知中樞府事李秀徵·柳漵·尹明世,俱以老病之人,實難供仕云。竝今姑改差,何如?傳曰,允。以徐命興爲司禦,朴師任爲衛率,沈東呂爲訓鍊主簿,姜柱三爲武兼,柳鎭斗爲兼內乘,同知安聖履,僉知李德重,護軍金泰明·李相俰·金象鼎·閔致龍·尹由敎·南聖夏·李陽重,副司直徐宗玉·金尙耉單付。
鄭必寧,以戶曹言啓曰,依傳敎,右議政趙顯命,自三月至五月,合三朔祿俸,令倉官更爲輸送于本家,則以爲,卽今病情漸益深痼,旣不能供仕,方在尋單祈免之中,常祿不敢冒受云。祿俸又不領受,而六月朔祿牌,亦不出給。領府事徐命均六月朔祿牌請受,則以爲,在鄕舍時,連受月廩,今以一時入城,冒受常祿,有同疊受,誠極不安云。祿牌不爲出給,何以爲之?敢稟。傳曰,令倉官更爲輸送。
申思建,以兵曹言啓曰,今五月二十五日,幼學金伉稱名人,自敦化門入來,差備門外擊錚,極爲駭愕。令攸司囚禁治罪,同門守門將金重文,常時不能禁斷雜人,以致闌入,亦難免其責。推考何如?傳曰,允。
趙榮國,以禁衛營言啓曰,來八月當三番前部後司屬黃海道五哨軍兵,來七月二十五日,京中逢點,依例準二朔立番。十四番,十五番別驍衛,一體調送,逐朔立番之意,本道監兵使,預爲知委,何如?傳曰,允。
又以禁衛營言啓曰,來六月當二番前部中司屬黃海道五哨軍兵逢點實數六百五十二名,十二番別驍衛四十八名,步軍標下一名,已爲點閱整齊。來六月初一日,與內外各處入直馬步軍兵等,依例替代後,舊軍放送之意,敢啓。傳曰,知道。
又以御營廳言啓曰,本廳屬海西七番別馬隊四十九名,標下軍一名,已爲逢點整齊矣。來六月初一日,與東營入直六番別馬隊替代後,舊軍放送之意,敢啓。傳曰,知道。
又以御營廳言啓曰,今此下番別馬隊破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
右議政趙顯命五度呈辭。答曰,三度之批,承宣敦諭,予意悉諭,而卿之此擧,知其過矣。敦勉首左揆,予已憊矣。以卿體國之心,又何憊我乎?鼎席纔備,連尋辭單,爲卿慨然,爲卿慨然。卿其體慇懃之諭,安心勿辭,共濟國事,用副此意。仍傳曰,遣承旨宣諭。
副司直趙觀彬疏曰,伏以臣,跡旣危懍,情且窮約,知幾之計,決退爲義。雖帶冗銜,亦宜必免,況將任乎?雖屛野外,猶患不深,況城裏乎?然而尙此淹滯,有若維縶者,亶由於戎符未解,逃遁無計故也。苦懇四徹,而未獲準許,特敎三降,反勤敦迫,召命之虛辱,殆至三十遭矣。冥迷頑蹇,罪與日積,王府胥命,冀有以速被重勘,少贖積愆,而乃復一向寬假,終靳處分,天牌又下,促召不已。臣於是,益覺身之危而命之窮矣。嗚呼,以我聖上所閔覆臣體諒臣,而俾臣至於履危而不得避,籲急而不得請者,亦莫非臣不忠不誠,未能孚感之致也。臣只自悲悶鬱塞,幾欲發出,軍務之曠,朝體之壞,適益爲臣食息危悚之端。百回思度,莫知所出,遂又隨牌來伏於禁門之外,仰陳萬萬懇迫之情,聖心之哀不哀,微軀之幸不幸,惟俟自天之命而已。若臣前後所被罔極之恩,銘在心肺,欲報之誠,未忍以進退有間,一死之矢,可質彼天,臣無任云云。答曰,省疏具悉。開釋之下,其在分義,豈若是乎?卿其勿辭,從速行公。
公洪監司趙載浩疏曰,伏以臣於內職,旣無可供之勢,外地周旋,或爲自效之圖,而若夫方面重任,則實非臣所堪,故前上辭本,聖批不準,積逋之餘,分義是懼。不得已黽勉承命,而其爲惶愧罔措,則大矣。顧臣父母墳塋,在於江原道春川地,曠闕省掃,將及一年,雖非遠出,猶當請由,而且有山下修改之役,其勢不得不先期下去。玆敢略陳微懇,仰瀆崇聽,伏乞聖明,俯垂諒察,特賜恩暇,使之未發行前,得以往還,小伸情理,千萬幸甚。臣無任云云。答曰,省疏具悉。依所陳往省焉。
掌令宋能相疏曰,右臣於前月末,準吏曹降到告身一道,恭奉聖旨,復以臣爲司憲府掌令,繼又得見京報,聖朝特命臣不以在外遞差,虛位以待者,異恩荐加,惶隕冞深。方當聖明厲精之日,賢智倂駕之辰,是豈愚臣假眞售僞,竊取負乘之會也?臣本丘壑微命,支離殘生,才能下下,無所倫比,適因不虞之名,虛竊踰涯之寵,自惟匪服,久矣循墻,而推排無已,超躐太過,始焉時賢之間簉,終與家髦而後先,私情艮限,固不足言,公議未泯,人謂斯何。古語曰,善人在上,則國無幸民,臣之多幸,亦可以觀世變矣。抑臣聞之,以孝治國,先王之高節,不奪民志,聖人之至化。是故,周禮八刑,不孝爲先,聽終色養,前史所美。今臣親年八十,癃病日甚,奄奄床蓐,惟恐臣之廢遠,辛苦情實,不敢自蔽,而曾亦屢陳於孝理之下。然而犬馬之私,不槪天心,終始勞牽,强迫不已,必將使臣增重其心恙,發狂橫亡,以干於和氣,此尤豈所望於聖世者哉?區區素操,旣非出於故爲要索厭貧辭卑之計,則所有先件除命,委實不可祗受,臣敢死告。伏丐殿下,察臣直情循私,留令慢上之罪,特下司,重敗加刑誅,以爲人臣無禮不恭者之戒。倘或曲貸善恕,不至於大何,則亦願有以俯憐微誠,仰稽古義,渙發明旨,許臣回納新舊官告,得以廛氓,自放於草澤,則飛鳥泳魚,咸囿於大化之中,含哺鼓腹,亦賁於太平之盛。臣子母相持,不勝涕泣迫切之至。臣之控免乞譴,始終一辭,片片衷赤,無復餘蘊,而獨於其間收回之請,陳說事理,殊欠別白。竊恐淵鑑,未深裁允,而或以臣過爲沽激,敢復昧死,而畢其說焉。臣聞古之官人者,其進絀綜覈,莫不有常法,授階所以就列也,任職所以治事也。積勞效而成資格,考日月而序課最,故其出者,固已奉令承敎,奔走恪共,不出者,則亦亟追其誥命,必聽其辭免。不使名器虛假,而賓實貿亂,此三代而下,至於皇明之中夏舊制也。至若東國典故,蓋亦有自上還收者,亦或有自下回納者,而世道日下,流循成俗,今則除有罪削奪之科,被論改定之外,一味叨冒,不復見故事矣。雖名解罷職任,而實則官銜自如,正是程·朱所謂,獨取朝官而去,極無義理者也。夫旣不出而虛受官敎,曾無一日之勞,徒廁諸臣之列,坐成資序,以睹倖捷非常之寵。朝家亦以其受之,而不復追還,屛棄常法,不由考課,因仍苟濫,轉補無已。委天工於草莽,曠廢孰甚焉?上下相蒙,事不師古,用舍不明,辭受不誠,更捱自謾,弊痼已深。聖明御世,所當變通而振刷者,顧不在是耶?今以微臣言之,則本無朝階,只一賤品,而天聽見誤,使之備數於百僚之後,畢竟旣知其無用而不出,則勢有不得不必至於罷遞。罷遞之日,所宜悉追其恩旨,還返其召節,使不得冒爲履歷,以亂功實,以媒進塗,是誠義理之不可易者也。臣於初間,非不敢遵依程·朱成法,或專遣家人上還,或當面附納前去,而分義有嚴,罔攸自遂,陳乞反汗,亦不敢辭費,以致愚誠,終未蒙睿察,伏承批旨,一切歸之於飾讓,而輒有連來節次恩命。前者不及,後者仍至,假僞成資,求解得進,此豈但爲私分之狼狽,殆非聖朝所以謹馭臣之柄,而明綜物之政也。臣則旣言矣,欲望殿下,洞加檢會於此等委折,特下指揮,聽臣所乞,使之獲逃於貪黷之科,而卒遂其志願,則天地生成之澤,臣實獨被,而盛世舊事,於臣親見之。臣未死餘年,敢不益厲廉義,以承德意耶?臣竊不勝萬萬冀幸焉。答曰,省疏具悉。輔我涼學,輔我元良,惟在爾等。帖黃之懇,尤涉過矣。爾其勿辭。其卽上來,用副此意。
五月二十六日未時,上御熙政堂。大臣·備局堂上引見,秋曹堂上及審理使同爲入侍時,領議政金在魯,左議政宋寅明,戶曹判書鄭錫五,行司直金始炯,兵曹判書金若魯,刑曹判書李春躋,行大司成李益炡,刑曹參判徐命九,行副司直元景夏,工曹參判沈聖希,吏曹參判洪象漢,右副承旨趙榮國,湖西審理使韓翼謩,刑曹參議趙榮魯,修撰金尙喆,假注書許彙,事變假注書李復基,記事官鄭觀由,記注官李澤徵,諸臣進伏訖。在魯曰,日氣蒸熱之餘,好雨連下,此時聖體,若何?上曰,雨果好霔,而氣亦大體勝矣。在魯曰,眩憊兩候,益復差歇乎?上曰,亦少愈矣。在魯曰,大王大妃殿氣候,何如?上曰,安寧矣。在魯曰,王世子氣候一向平順乎?上曰,勝過矣。在魯曰,雨勢已下者多,而尙似未霽矣。上曰,似尤下矣。在魯曰,好雨適下於農家苦待之中,前頭如此,則民事可幸矣。上曰,何以知將來之順調乎?上出示掌令宋能相籤黃疏本曰,此是常規,古亦有如此者乎?在魯曰,未知矣。榮國曰,朱子之箚,或狀或有帖黃者矣。上曰,忘之矣。榮國曰,古有籤黃之規,而或論事,或陳原疏未盡之懷耳。若魯曰,籤黃之規,似不過段行矣。景夏曰,多亦有之矣。上曰,精神如此矣。朱文果有之,而今始覺之矣。在魯曰,江留李秉常之特許休致,出於禮使之道,誠爲美事。且李秉常,性素恬潔無瑕,而又能完名於晩節,臣心實爲歆羨。第其筋力尙强,猶可出入於朝班,而遽然休退,誠不無悵失之懷矣。上曰,古則大臣之批,亦多不書卿懇,而近日則若無此二字,政院更稟矣。至於重臣之批,絶無卿懇之例,而近於李秉常之批,書之,予意可見矣。歲初入侍時,予曾諭具宅奎,以此人可貴矣。宰臣李世瑾,曾許休致,今又許重臣,曾以卓茂褒德侯之意,有諭於儒臣矣。今此重臣,非爲例讓,而實出於苦心,故予欲成其晩節矣。批旨亦諭,而若或遠去輦下,則是負予也。在魯曰,本非鄕人,則豈敢遠去,亦豈不爲瞻天顔間間入侍乎?李秉常秩是正一品,至入枚卜,而實職則未經正一品,故常祿至薄,不過七品祿矣。上曰,頃日承旨仰達,而史記亦有奉朝請,似是我國之奉朝賀矣。在魯曰,大典奉朝賀,有正一品,從一品,正二品,從二品,堂上正三品之別矣。李秉常,本來淸苦,家又貧寒,雖在常時,每患艱窘,致仕後則實難免飢餒之患。常祿雖難有加,而時節食物,加例優給好矣。李秉常,方有廉謹抄選之議,此豈非有光於優老奬廉之德耶?上曰,大臣則月致乎?春秋乎?在魯曰,雖未詳知,似聞有月致,又有春秋致者,雖不可比諸大臣,而不可無優待之典矣。上曰,所達是矣。令該曹參酌,月致食物,可也。出擧條在魯曰,江留今當出代,而頃日右相,以更遣前留守金始㷜,使之卒功之意,有所仰達,而臣意則不然。入耆社篤老之臣,復使往役,非禮使之道也。上曰,金始㷜,果與李秉常同庚,而同入耆社乎?一則許以休致,一則畀以城役,似涉如何,左相之意,亦然否?寅明曰,國事宜思可繼之道,如或送此人,更築而更頹,則更當送此人耶。在魯曰,此非金始㷜之責,而卽其時幹事者之罪也。初頭則果爲善築,而正値潦節,致此頹圮。卽今年富力强之人甚多,如顯謩之年少勤幹者,亦可差遣,且六七年前,已入陞擬之望矣。上曰,在國家綜核之政,則當以右相言爲正,而首揆所達如此,諸臣皆達可也。錫五曰,其時小臣,已以耆社之臣,不可更送之意,仰達矣。始炯曰,此係臣兄之事,不敢仰達。若魯曰,此與立功自效,將功補罪異矣。城役若誤,則雖或罪之,而不可更送矣。春躋曰,一則致仕,一則往役,未知其可矣。益炡曰,大臣諸臣已仰達,而決知更遣之不可矣。命九曰,首相所達是矣。景夏曰,兩臣同年,而一則致仕,一則往役,非禮使之道矣。聖希曰,今以僨事,更遣篤老之臣,非優老之道矣。象漢曰,兩大臣所達是矣。上曰,諸臣所達,大體是矣,循例爲之,可也。寅明曰,江華城役,留守雖摠察,而蕫役之善不善,全在於該掌都廳,旣以蕫役之功,至於陞資,則今於留守罪罷之後,不可全然無罰。百步以上有頉處,竝拿問定罪,宜矣。此與本府將校之一時任事者異矣。上曰,此則宜令立功自效矣。寅明曰,留守旣不親自蕫役,而大典所謂復使自當者,卽指監官工匠輩而言矣。上曰,都廳誰也?寅明曰,多人矣。領議政金在魯曰,中軍則禹夏亨矣。上曰,當於城役前罪之耶?在魯曰,今雖拿問定罪,仍令蕫役責效,好矣。上曰,拿問事依爲之。亦令其人蕫役,訖功後,始爲甄用,可也。出擧條在魯曰,此卽咸鏡監司李壽沆,永興府使罷狀也。雖以事體爲之,而旋聞其曲折而悔之云。此宜還收其罷黜,而別差則各別重勘,似不可已矣。別差作弊,罔有紀極,本官少或違拂,必致生事。雖以今番樂工事言之,樂工定送之數,本是六名,而乃以七名爲言,日高時來現者五名,此則祭監宮屬之招皆然,而乃以四名來到爲言,一名亦於初昏來到,累訴於別差,而終不許入,一倂退斥。又令執禮儒生,抹去樂作樂止之節,致令終不得用樂。此不過因渠私憾,故爲生事,而曾不顧祭禮之不備,其習絶痛。府使初旣定送,又於其日,因公往他官,宜無可罪矣。上曰,具文泳爲人甚好,亦能善治,而終不無不能檢飭之失。予以道臣之狀罷,爲得體矣。在魯曰,別差以其私憾,故爲生梗,以致祭享之不能備儀。別爲重勘其罪,府使則仍任,然後可杜日後無窮之弊矣。上曰,永興別差,令攸司從重勘處,大臣所達有意,而不能預爲官點考淸齋,莫重祭享,以致不備,具文泳,豈可仍任乎?置之。出擧條上曰,祭享時奏樂之節,何如?在魯曰,沈聖希亦必知之矣。聖希曰,自官送三絃矣。益炡曰,臣亦曾經咸興判官,故知之矣。上曰,此如史記所載豐沛奏樂之節矣。聖希曰,本宮祭享時,監營無定送祭官之事矣。上曰,祭時三獻官,渠自爲之乎?在魯曰,別差爲三爵矣。上曰,承旨亦往乎?榮國曰,臣祖北伯時,往見矣。如漢原廟之制,常時所用鏡奩弓矢之物,皆置之矣。在魯曰,殿後有太祖手種松,而如社稷內松矣。榮國曰,倭亂時斫傷,故以銅補之矣。上曰,只有一松樹乎?益炡曰,然矣。上曰,如殿閣貌樣乎?卿亦往見乎?寅明曰,臣以禮判下去矣。上曰,御容所着笠制,何如?聖希曰,翼善冠矣。榮國曰,非翼善冠之制矣。寅明曰,如帽制矣。上曰,服色,何如?榮國曰,慶基殿則蟒龍衣矣。上曰,慶基殿則似是登九五後所創設矣。在魯曰,慶尙都事,昨秋以後,頻頻遞易,新延人馬,八月上來,訖今仍留,其弊不貲。卽今新除都事鄭熙普,亦稱有病,累度催促,無意下去云,誠爲駭然矣。上曰,何以不去乎?在魯曰,鄭熙普曾經亞長,當初銓曹不必以過品之人差除,而旣除之後,則其在道理,豈敢不赴乎?此不可一向催促而止。鄭熙普削職,今日政,以無故人差出。銓曹之初不能以無故人差出,又不能趁卽督迫,趁卽變通,以至十朔之久。前後銓曹堂上,竝從重推考,何如?上曰,頃日吏判,欲以兵禮郞輪差,故許之矣,此皆出於擇燥濕之致,誠極駭然。鄭熙普,先削職而後拿處,可也。出擧條在魯曰,靈城君朴文秀,時或入侍,而一切不參於備坐,今日又爲懸病不進,將臣事體,誠爲未安。從重推考,牌招察任,何如?上曰,從重推考,申飭察任,可也。出擧條在魯曰,漢城判尹閔應洙,尙不上來矣。上曰,以往事撕捱乎?在魯曰,自上旣令內遷,何可每引爲嫌?京兆詞訟之任,不容久曠,惠堂新差之後,尤不當一向在外,各別申飭上來,何如?上曰,一時飭勵,非可撕捱,從重推考,催促上來,可也。出擧條在魯曰,頃以江邊馬商船禁斷事,送咨北京矣。旣以着實許施,而回咨之後,又有專咨出來,此則不可無回覆,令槐院撰出咨文,前頭皇曆齎咨官便,順付入送,爲好矣。上曰,依爲之。出擧條在魯曰,槐院分館,例於科後,卽爲擧行,而昨年式年庭試西榜,尙未分館,聞院官或有在鄕不來者,其中一人,見過於本院提調云。上曰,誰也?在魯曰,此卽鄭彦郁,而似難强責行公。鄭彦郁,今姑削職,各別申飭,斯速擧行,何如?上曰,依爲之。出擧條上曰,今因分館事諭之,而林錫憲,其已分館耶?其人之質野可貴,必有益於元良進講。其時欲用於桂坊,而今旣登科,欲爲陞六,以春坊調用,卿等之意,何如?在魯曰,陞六無名矣。寅明曰,聖上則哲之明,果的知其人之可用,而必欲用之,則特令陞六,亦何妨耶?上曰,但未知其人,果如予之所料量耶?在魯曰,聖敎至此,雖其所未及,而必思自勵稱副之道矣。上曰,林錫憲陞六,以春坊調用,可也。出擧措寅明曰,都承旨金尙魯與領春秋,有應避之嫌,日前陳疏,而批旨中無拿處之命,故尙不得減下云。此則宜令考例減下矣。上曰,都承旨金尙魯春秋兼帶,減下,可也。出擧條在魯曰,續大典,今幾開刊,而今以章服胸褙事,有稟定事矣。堂上三品以上則鶴,堂下則鷴,而大典則堂下本無胸褙,而宗親·武臣,亦宜異其制矣。上曰,宗臣貂皮紅帶,則與堂上不異矣。在魯曰,王子大君則以麟爲之矣。象漢曰,王子大君則戶牌塡紅矣。若魯曰,宗班胸褙,則賜送後付之云。在魯曰,武臣則以虎豹熊羆爲之矣。上笑曰,必如斑貓矣。在魯曰,大君·王子·宗臣則宜懸註矣。上曰,是矣。在魯曰,此卽京畿監司李箕鎭狀啓而因砥平·陰竹·陽川三邑支供米之加給,以陽城一邑,一體劃給事仰請矣。上曰,支供米,自惠廳劃給乎?在魯曰,然矣。陽城處於孔道,自多使客之行,而元無支供米劃給者,只以官需米七石,推移用下,每患乏絶,實難支堪。砥平等三邑,則本有使客支供米,而今又加給,陽城則本無支供米,雖不可創出,今若劃給此加給之數,則庶可有補,特爲許施,何如?寅明曰,陽城邑力則勝於三邑,而兩南別星,多由本縣作路。今無異孔道,而果無支供米劃給事,故有此狀請矣。錫五曰,審理使以三邑劃給事,仰請許施,未及覆啓。臣亦在當遞之中,非臣所管,而旣有所懷,敢此仰達矣。陰竹之前後劃給,比他邑頗多,此已可悶,陽城則不必異於他邑,而第今大同所用,歲加月增,視當初設立,不啻倍蓰,前頭必有經費難繼之患,其將加徵乎?上曰,重臣所達是矣,未知何如。寅明曰,審理使以十五邑爲請,而所許者三邑而已。三邑之至殘不成樣,世所共知也。在魯曰,三邑則雖不必加給猶可,而陽城則不可全無劃給矣。上曰,重臣所達,大體誠是。豈拘銷刻之嫌?竝與三邑,加給支供米而置之,可也。出擧條在魯曰,此濟州牧使尹植狀啓,而初言亢旱麥凶之慘,又陳浦民採藿事,而今年春旱異常,惡風掀海,曾前産藿之石,翻動易處,全無可採。故移往旌義·大靜,欲爲採取,而此亦絶貴。羅里浦移轉米代藿,萬無備納之勢,民人處處呼訴,而今年代藿,則便同新分給還上,不可不某條準納之意,責諭以送,上年代藿未收,則待明春退捧事仰請矣。藿是本島盛産之物,本非難辦,而今年民訴如此,可見其實狀。今年代藿,則某條督納,上年代藿,特許退捧於明春,何如?上曰,依爲之。出擧條景夏曰,臣果以羅里浦事,與大臣有所酬酢矣。當初設置之意誠好,而近來則奸僞百出,多有弊端,不可不一番變通。魚藿·凉臺,自濟州出來,則以此作錢,因爲貿米,留置庫中,而濟州或値凶荒,以爲入送賑濟之資,此是當初定式,而作錢貿米之際,自致閪失,所謂留庫,亦不無徒擁虛簿之弊,臣意則以儲置米定數,劃送于羅里浦,以備不虞,魚藿·凉臺,則自京賑廳,作錢輸來,庶無中間幻弄之弊矣。榮國曰,若如元景夏之所陳,則似涉便宜。而但惠廳定式米一石價木三匹,以錢計之,則其數爲六兩。若依此輸送,則在本倉,大有所失,若減價輸送,則惠廳必無捧上之理,此最難處矣。大抵羅里浦事,極爲虛疏。所謂句管之僉使,未必擇人,而作錢貿米之事,一委之於鎭吏,出納之際,多有偸竊幻弄之弊。故庫儲枵然,徒擁虛簿,而遠地之事,賑廳無以防察,一任其所爲,誠極寒心。臣意則羅里浦事,專委於臨陂縣令,作錢貿米,無失其時,而定監色着實看守,又令監營,時時摘奸,如或有如前弄奸之弊,則論罪本官事,定式施行,則似有勝於僉使之句管矣。上曰,自廟堂消詳,稟處,可也。景夏曰,臣非與承旨相爲務勝,適其所見不同矣。使臨陂縣令主管,後必有弊,魚藿貿錢,納于京賑廳,卽是賑民之資,則此與惟正之供有異,臣意未知其不可矣。作錢上納,而不爲貿米,則豈有再三料辦之弊乎?上曰,俄以令廟堂,稟處下敎矣。卿所達與承旨所達,廟堂當商量,稟處矣。出擧條上曰,李萬江事,當自秋曹處之耶?承旨讀達在外大臣收議,可也。榮國讀訖。上曰,兪判府事之言,是矣。判金吾之意,何如?始炯曰,入城後昨始開坐,而諸臣必已盡達於筵中矣。臣方待罪法官,其所罪犯,實無可生之道矣。上曰,予從兪判府事之律,嚴刑後絶島爲奴,宜矣。在魯曰,三代之皆易姓,節節妖惡,其罪一律亦有餘矣。上笑曰,一罪外,豈曰有餘乎?寅明曰,臣意則非曰可生,而亦無旁照之律矣。榮國曰,旣置私賤,則宜以私賤律用之矣。上曰,此實史記所無矣。益炡曰,大小科,四祖各異矣。上曰,萬江所爲,關係倫理,此可謂殺之無赦,而左右相·判府事之意,正若予意,此雖不十分襯着,旣有比律故也。他餘事,以判府事獻議施行,令刑曹嚴刑三次後,黑山島永爲奴事,書下判付。在魯曰,此豈入於赦典乎?上曰,爲羅州奴乎?寅明曰,當爲刑曹奴矣。上曰,秋堂進前。三堂皆進伏。上曰,審理使亦進來。秋堂先達其名。春躋曰,此卽鳴山罪人李時昌也。又讀文義罪人安貴三文案。上曰,先達檢狀。春躋讀訖。在魯曰,不可以初頭承服取信,似是曖昧矣。寅明曰,廉問亦無依據,傅生何妨。上曰,五十次刑推,而尙今生存,可怪矣。命九曰,難以承服取信,審理使之言,似是矣。上曰,安貴三事,當初承款,蓋由於酷刑,渠招不無依據。審理使結語,大臣·刑官之意,其無異同,特減一律,島配。寅明曰,入侍事體,何等重大,而筵臣之出去者甚多,竝從重推考,何如?上曰,大臣所達是矣。推考,可也。出擧條春躋讀延豐罪人池鳳肇文案。上曰,達結語。春躋讀訖。上曰,審理使先達,當初何以致如此乎?翼謩曰,初無發狀之意,而被囚五六日,自官成獄矣。寅明曰,一種凶逆,不可以常理測度矣。上曰,其子過甚矣。在魯曰,果然矣。春躋曰,其死旣由於渠,則法官不敢曰減死矣。上曰,池鳳肇事,審理使結語有意見,而大臣之意亦同,參酌減一律,嚴刑一次後遠配。噫,父子之倫,無所逃於霄壤。鳳肇雖無下手歐打之事,雲起之致斃,蓋由於鳳肇,此正非刃也,人者也。爲子之道,官庭推問之時,實對則可也。有其父則呈官,無其父則請釋,比諸古人,可謂悖倫。王者御世,不過以孝,豈可以其時推官之刑推置之?其令道臣,池鳳游,嚴刑一次後徒配。春躋讀牙山罪人朴次金文案。上曰,豈有如此實因乎?達結語,可也。春躋讀訖。上曰,實因殊常矣。命九曰,果如聖敎。在魯曰,旣無實因,此亦可疑矣。寅明曰,以法理論之,旣不懸實因則當生,而其時道臣,宜有警責矣。上曰。其時道臣,誰也?榮國曰,李宗城矣。上曰,似無推考之事矣。命九曰,監司督懸實因,而不爲之矣。翼謩曰,凡殺人,實因歸重,故入於稟裁矣。上曰,朴次金事,其實因,三檢旣强懸,審理使·大臣之意,皆以傅輕,特減一律遠配。春躋讀公州罪人金三奉文案訖。上曰,傷處浪藉矣。在魯曰,然矣。上曰,以杖打之乎?翼謩曰,以棍杖打之矣。上曰,其時營將誰也?翼謩曰,李會昌也。上曰,大臣之意,何如?在魯曰,審理使,雖以爲二人,不可盡死而兩斃,亦無所惜矣。寅明曰,此兩人,旣浪藉亂打,則不可區別矣。榮國曰,臣曾往湖西時,亦知此獄,望奉當死,而三奉亦不可貸死矣。春躋曰,其一則審理使雖傅輕,而臣意不然矣。命九曰,決不可分揀矣。榮魯曰,外方此弊,間多有之,而守令柔弱,則差人之往往殺人者甚多矣。上曰,望從·三奉事,大臣秋官之爭執,不無意思,而大抵皐陶曰殺,而帝曰宥。經傳所載,王者之道,宜乎欽恤,而初已諭黑白之敎,白晝官門之外,衆殺無辜之人,若不償命,被殺者豈不抱冤?此則不可不從峻矣。其令仍爲同推。噫,不戢下屬,官家推捉之人,任自戕殺於營門咫尺之地,其不能職,可知。當該營將削職。春躋讀淸州罪人鄭命龍文案訖。上曰,何如?在魯曰,此非命龍所犯,可知矣。寅明曰,審理使從輕之言,似是矣。春躋曰,初出於命龍則當死矣。榮魯曰,非命龍則何以致此乎?命九曰,初出於命龍,而傷處則日龍,似宜傅輕矣。上曰,不奔喪何律乎?春躋曰,杖一百矣。上曰,鄭命龍事,審理使結語,儘有意見,特減殺人之律,其不奔父喪之罪,令秋曹考律勘處。春躋讀木川罪人沈五得文案訖。上曰,所蹴者腎囊乎?外堅者可怪矣。大臣之意,何如?在魯曰,如蹴腎囊,則宜卽致斃,而一望內始死者,未分明矣。寅明曰,審理使傅輕之意,似非異矣。翼謩曰,獄事之至今遷就者,以鄭水長之家富,故至此矣。上曰,秋官之意,何如?春躋曰,諸臣之意皆傅輕,而此有可疑矣。命九曰,此獄傷處,亦可以成獄矣。上曰,沈五得事,審理使結語,儘有意見,參參酌遠配。鄭水長徒配,殺獄檢驗,何等重也,而若干日之間,初檢如石之實因,覆檢則以外堅內軟懸註,初檢是也,則覆檢非也。覆檢是也,則初檢非也。宜乎三檢,而當問不問,其涉不察。當該道臣,從重推考。春躋讀沃川罪人全慶沃文案。上曰,達結語。春躋讀訖。上曰,審理使先達大體。翼謩曰,與之面質,則箇箇語屈矣。上曰,大臣之意,何如?在魯曰,當初龍孫,言言理屈,皆是白地造出之言矣。寅明曰,獄之奸情,雖不可測,而何可於衆會中殺人乎?命九曰,旣有傷處則殊常矣。榮魯曰,獄情久則易變,未知其何如矣。上曰,全慶沃事,審理使結語,旣已詳備,大臣亦曰,宜乎傅輕參酌,減一律定配。春躋讀唐津罪人朴必景文案結語訖。上曰,審理使先達。翼謩曰,腎囊若傷,則宜卽致死,而其間事實,節節怪異矣。上曰,大臣之意,何如?在魯曰,以事情言之,一夜之間,卽死可疑矣。寅明曰,實因爲先,似當傅輕。春躋曰,不敢以傅輕仰達。命九曰,實因不明矣。榮魯曰,傷處無可致疑矣。上曰,朴必景事,覽審理使結語,此可以謂疑,實因亦無端的,宜施惟輕之典。減一律遠配。春躋讀忠原罪人萬實·乙民反案訖。上曰,尹光紹亦以萬實爲首犯矣。翼謩曰,監營更査後,萬實反出僥倖之心,抵賴不服,乙民不過一時隨從,而因萬實之抵賴,年久滯囚矣。上曰,已入啓覆中耶?春躋曰,不入矣。上曰,大臣之意,何如?在魯曰,乙民亦不宜傅輕矣。寅明曰,滯囚非不重,而獄情難測,不可徑先酌處矣。上曰,秋官之意,何如?春躋曰,前後刑曹兩次覆決矣。命九曰,大臣所達,未究竟之前,不可輕放者,好矣。上曰,萬實·乙民事,以審理使結語推之,萬實旣已再次承款,則首犯之無疑於乙民可知,而大抵殺人莫重,故不辨首從之前,其不徑先放釋,其亦重其事之道也。但今番審理使之行,意蓋疏滯,不可拘於常規。況萬實元犯無疑,則乙民不可一向滯囚,令該曹照律勘處。景夏曰,此不可以自該曹照律勘處,改以令本道參酌,定配,何如?上命承旨改書。若魯曰,以特命定配,亦好矣。象漢曰,元犯旣未決,則何可先放乙民?上曰,頃已諭之,而高高彼蒼,爲民下雨,人君體元行仁之道,或慮有瘐死於獄中矣。景夏曰,聖意若如此,則無寧放送,好矣。象漢曰,其在審愼之道,不可輕放。景夏曰,臣有區區所懷,敢達矣。公州鎭營軍牢,不可不嚴處矣。上曰,謂三奉獄事耶?景夏曰,不嚴於此等處,則官隷輩必浪藉打民,而無所忌憚矣。在魯曰,臣意亦然。若皆承服,則兩斃何惜?上曰,若然則元犯有二人乎?審理使覆難,可也。翼謩曰,望從每推於三奉矣。上曰,下手者必三奉矣。其時營將亦無用矣。翼謩曰,被殺者之子以爲,其時檢官,未及同推,而以私故起去云,臣於別單中,亦陳之矣。使道臣亦爲廉問,則望從爲正犯云。在魯曰,三奉雖死,亦無可惜。始炯曰,先下手者,當爲正犯,宜無竝死之理矣。上曰,重臣之言,是矣。下詢者,欲拔竝字矣。改以仍爲同推,可也。春躋讀忠原罪人趙應石文案結語訖。上曰,殘忍矣。大臣之意,何如?在魯曰,殺其三代,而竝殺一奴,卽今趙哥呈訴云。寅明曰,一夜之內,賊殺三人,雖死無可惜矣。翼謩曰,忠原牛賊,被屍親所告,入獄死者二十九人,此則非首犯而隨從云。上曰,何以知之?若魯曰,每呈於備局矣。上曰,殺其三代,誠爲殘忍矣。在魯曰,趙應石於尙絅,爲同姓矣。榮國曰,金夢煃曾捉囚此盜支派矣。上曰,趙應石事,覽審理使書啓,聞大臣陳達,詳知曲折,其若無辜,雖甚矜惻,噫,殺人之三代,可謂慘惻,亦不可徑先酌處。其令道臣,更爲嚴覈,稟處。春躋讀報恩金元三文案訖。寅明曰,此非可以處分矣。在魯曰,此如古談,誠爲奇特,可以導迎和氣矣。上曰,廉問而知之乎?翼謩曰,求得骸骨,以給其兒矣。上曰,合血,何如?翼謩曰,血滲於骨節云。春躋讀大興禹氏文案訖。上曰,曾聞而忘之矣。審理使達之。翼謩曰,經三夏檢屍,而膚色如故。大興一郡,比之於東海孝婦,招問其切族,則果然。因直孫之逃走,無以査問矣。上曰,今始覺之矣。寅明曰,今因大興禹事獄事,仰達矣。喜孫異他干證,初非可以徑先酌處者,而致令逃走,尙未捉致,誠該然。臣意則申飭鎭營,喜孫各別譏討,期於捉得,而當初放釋之推官,拿問定罪,宜矣。上曰,依爲之。出擧條若魯曰,殺獄檢驗事重。而公州望從·三奉等獄事,當初初檢時,檢官不待畢檢,以私故先起云者,誠爲怪駭矣。審理使旣已陳達之後,宜有嚴處矣。上曰,所達是矣。公州當該守令,拿問處之,可也。出擧條上曰,湖南審理使別單,則後日當爲之。承旨持入,可也。諸臣以次退出。
上在昌德宮。停常參·經筵。
趙榮國啓曰,來初一日常參相値,輪臺,頉稟。傳曰,知道。
又啓曰,明日常參·經筵,取稟。傳曰,只晝講。
又啓曰,大司憲金鎭商,執義尹鳳九,掌令宋能相·金履萬,持平洪正輔·柳顯章在外。今日以監察茶時之意,敢啓。傳曰,知道。
趙榮國啓曰,守令未署經,至於二員,而憲府多官俱在外。諫院除在外外,新除授大司諫金聖運,司諫李潤身,竝卽牌招,以爲署經之地,何如?傳曰,允。
徐命珩啓曰,守禦使趙觀彬,辭疏承批之後,今日又不行公,事甚未安。卽爲牌招察任,何如?傳曰,允。
又啓曰,檢閱鄭純儉辭疏,旣有給之之命,卽爲牌招,何如?傳曰,允。
又以弘文館言啓曰,本館上番校理洪益三,以纂輯廳郞廳,今日晝仕出去,而每每草記,事涉煩瀆。今後則除草記往來之意,敢啓。傳曰,知道。
又以侍講院言啓曰,明日王世子與傅相見禮時,宮官不可不備員,而輔德·兼說書俱未差,兼司書金相福在外,新除授兼輔德李台重在外,以本職違牌,傳旨未下,兼弼善金尙重,除拜累日,連呈辭單,尙不出肅,無以備員,事甚未安。有闕之代,令政院稟旨差出,待下批,與新除授兼弼善金尙重,一體牌招,以爲備員進參之地,何如?傳曰,允。
又以禮曹言啓曰,因義禁府啓目,大臣獻議,李萬江以嚴宅周變姓名之狀,萬萬妖惡。且渠旣以私賤吐實,則宜先削科於大小科榜目事,依議施行事,判下矣。嚴宅周之名,榜目中卽爲拔去,而入格試券,令政院收取,去其黃紅籤,所受白牌·紅牌,亦令吏曹,稟旨處置,何如?傳曰,允。
以應敎尹心衡,副應敎李台重,校理尹得載,副校理黃景源,修撰兪彦好,副修撰洪重孝等牌不進禁推傳旨,傳于徐命珩曰,竝推考傳旨捧入。
徐命珩,以內乘提調意啓曰,新除授內乘柳鎭斗,時無職名。令該曹付軍職,冠帶常仕,何如?傳曰,允。
趙榮國書啓。臣敬奉敦諭,馳往傳諭于議政府右議政趙顯命處,則以爲,臣劃於一遞,引入祈免,半年于玆,顧以拘掣多端,一向遷就,告病之單,今始呈徹。庶幾天日照燭,兪音卽下,而反靳四字例下之批,又辱十行心腹之諭,承傳之臣,儼然臨傳,臣百拜九頓,莊誦再三,感泣之餘,繼之以愕然失圖也。噫,三公之貴,千鍾之厚,常情之所艶慕而願欲者。臣獨何心,爲此矯飾不情之讓,以欺殿下也哉?其中誠有至悲甚苦之悰,口不可以盡宣者,而狗馬賤疾,淹頓且久,源委已痼,症形屢變,精神日以消耗,肌肉日以消脫,懍懍惙惙,去死不遠。雖無情勢之可言,卽此病狀,萬萬無蠢動供職之理,此皆實狀,非敢有一毫虛僞。以情以病,一遞之外,更沒他道,恩命之下,末由奉承,曲加矜察,速賜處分,毋令恩數屢瀆,重務久曠,是臣區區顒祝。惶恐伏地,不知所達云矣,敢啓。傳曰,知道。
司諫李潤身啓曰,請充軍罪人李時蕃依律處斷。措辭見上請逆魁坦緣坐籍沒等事,亟命王府,依法擧行。措辭見上請還寢罪人泰績酌處之命,仍令鞫廳,嚴刑得情,夬正王法。措辭見上請聖鐸等二人,竝令還發配所。措辭見上新除授獻納尹東浚,時在公洪道尼山地,正言李彙恒,時在江原道襄陽地,司憲府大司憲金鎭商,時在江原道原州地,執義尹鳳九,時在公洪道德山地,掌令金履萬,時在堤川地,持平洪正輔,時在天安地,持平柳顯章,時在公州地,掌令宋能相,時在慶尙道庇安地,請竝斯速乘馹上來事,下諭。答曰,不允。下諭事依啓。
檢閱鄭純儉疏曰,伏以臣,往留叔父靑陽任所之日,伏承藝職還付之命,恩敍鄭重,馹召遠降,不知聖明,何所取於無似之一小臣,而終始不捨,必欲置之簪筆之榮選也?感激寵私,如新受賜,力疾趲程,來伏輦下,義當祇肅恩命,少伸區區叩謝之忱,而臣於本職,實有咫尺之守,前後恩除之下,疏籲之未徹者,已踰數四,牌召之敢逋者,亦至十數,臣之情地,窮且蹙矣。念臣向在怙恃無恙之辰,獲忝是剡,今於孤露靡逮之餘,始叨新銜,撫躬踧踖,一倍摧咽。臣復何心,忍能行公於是職也哉?且以史局格例言之,或同薦而講次差先,或同講而講栍稍高,則雖末薦而爲右位,應講先後之甚嚴,於此可見。臣於六年之前,已經應講,先應講而反爲後應講之下僚者,卽三百年館規之所未嘗有也。況圈試創行,文藝是取,蔚然爲史局之新面,則臣以循例取才之人,不宜參錯於其間,而先天之喩,別翰之名,誠如聖敎矣,同朝之間,亦所共諒。大僚旣云,情理之豈忍行公,重臣亦曰,館規之不無所據,至有朝家區處之命,則今於還降之日,其所難進之義,比前尤倍也。情理之切悲,人且爲言,而臣若貪慕榮寵,恬然冒進,則是爲不孝無狀之罪人。館規之有據,公議所許,而臣若怵迫嚴命,不全微諒,則是爲忘廉冒恥之鄙夫。臣雖不肖,豈忍爲此哉?且伏見前檢閱李基德之頃日疏語,以臣中間一出,爲脅持之案,而此亦臣有說焉。國有妖逆,端倪莫側,帳殿親臨,牌召迺降,爲臣子者,雖鐵限在前,何敢不竭蹶趨承,以效沐浴之義哉?臣果於伊日,不暇他顧,仍承命入肅,仍參兩日庭鞠,事過之後,旋卽引義逬出,臣則自謂處義之無悖,而基德,駁之以郞當,斷之以可笑。若如基德之言,而不念鞫事之緊急,特召之嚴重,頑然不動,只恤一身之去就,然後方可免郞當可笑之目耶?且其畢竟陞六而後已,不過不屑爲臣下番云者,蓋其意隱然歸臣於圖陞之科,置臣於簸弄之地,造意不美,遣辭太俗,臣固不欲與之呶呶强辨,而爲基德所可惜者,被大庭親策之選,爲淸朝戴筆之任,而自待其身,何若是太薄也?在前下位之無端陞六也,右位之陳疏請降,不無其規,而今臣則不然。以位序之難處,情理之難强,使之去館,則基德亦明知臣之更不敢冒出,而自托右位,强效古例,不亦可笑之甚乎?館格私義之難冒,如右所陳,而僚疏之譏切,又非尋常彈墨之比,則去就更無可論。玆於天牌之下,隨詣禁扃之外,干冒嚴威,瀝控危懇。伏乞聖慈,天地父母,俯垂諒察,亟許鐫削,仍降誅罰,一以懲人臣慢命之辜,一以開諸僚進身之路,不勝幸甚。臣無任云云。傳于申思建曰,已下敎于筵中,給之。
上在昌德宮。停常參,只晝講。
徐命珩啓曰,大司憲金鎭商,執義尹鳳九,掌令宋能相·金履萬,持平洪正輔·柳顯章在外。今日以監察茶時之意,敢啓。傳曰,知道。
金尙魯啓曰,明日常參·經筵,取稟。傳曰,停。
傳于徐命珩曰,大臣·秋曹堂上·湖南審理使,同爲入侍。
鄭必寧啓曰,大臣·秋曹堂上·湖南審理使同爲入侍事,命下矣。湖南審理使右副承旨趙榮國,以式暇不爲仕進,卽爲牌招入侍,何如?傳曰,允。
趙榮國啓曰,大臣·秋曹堂上,依下敎來待矣。
傳于趙榮國曰,關西審理使同爲入侍。
以兼弼善金尙星牌不進罷職傳旨,傳于徐命珩曰,推考傳旨捧入。
領中樞府事徐命均箚曰,伏以臣之春間復出也,疏陳其待差卽還之意,不幸病情一向無減,入夏以來,十倍添加。不得已擔曳入城,此際伏蒙聖上特軫賤疾,遣醫來視,仍頒珍劑,投以藥物,得延時月之命,仰感盛渥,河海莫量。調治日久,醫試無效,泄症不止,吐逆特甚,全無口味,廢食已浹數月,氣力奄奄,便作未冷之尸。心神慌亂,不能締思文字,未伸叩謝之微忱,病中懍惕,不敢一日自安。伏聞祿俸有令倉官輸送之命,臣於是尤不勝惶悚之至。臣於在鄕時,旣已月費公廩,今仍入城,輒受常俸,則非但私義萬萬不安,其在公體,極涉猥越,恩旨之下,不敢冒承。伏乞聖明,俯諒微懇,亟回前命,仍治臣病昏辜恩之罪,千萬幸甚。取進止。答曰,省箚具悉卿懇。常廩其何過辭。卿須安心領受焉。仍傳曰,遣史官傳諭。
副校理黃景源疏曰,伏以臣,罪釁至深,不敢齒論思之列,開釋之下,積違召命。而幸蒙殿下矜察,止降問備之罰,尙逭逋慢之誅,臣誠惶隕感激,不知所出。伏念臣向叨館職,以私義不可冒進,已具疏上干天聽,曲蒙聖慈亟賜遞免,則今日所被除命,必不待再申誠懇,而朝廷自宜收還,何敢以螻蟻之私,每煩聖聰。而第臣母在京畿道廣州地,自數年以來,痰疾相仍,又不幸臣外祖母奄忽喪逝,臣母處憂服之中,哀慕號絶,所苦復劇,加之暑病,寢食俱廢。臣以孤身無兄弟,情理煎急,冒萬死拜章自陳,徑情擅發。伏乞聖明,俯垂憫察,亟削臣所叨職名,以便歸護,仍治臣擅行之罪,以肅朝綱,不勝萬幸。臣無任云云。答曰,省疏具悉。爾其勿辭往護焉。
今五月二十八日,上御熙政堂。晝講入侍時,知事金若魯,特進官元景夏,參贊官趙榮國,侍讀官洪益三,檢討官金尙喆,假注書許彙,記事官鄭觀由,記注官李澤徵,宗臣東恩君榑,武臣宣傳官吳,諸臣進伏訖。上讀前受音訖。益三起伏曰,法講體重,臣極知惶恐,而少臣聲澌不成音矣。上曰,下番讀之。尙喆曰,法講體重,小臣替讀,事涉未安。上曰,前亦有之矣。尙喆讀三十八板,自辨外內,止掌其誅賞。上讀新受音訖。若魯曰,上番玉堂,雖因有病,法講事體至重,而至請下番之替讀,事涉未安。侍讀官洪益三,推考,何如?上曰,依爲之。出擧條益三曰,辨外內而時禁,卽周官宮庭之事,而使之譏呵外內人之出入,使去淫,斯法甚美。若以我國言之,殆同兵曹之禁喧,況會其什伍,而敎之道藝云者,使宮中之人,必欲盡歸於道藝,此所謂左右之人,罔不以正之義也,尤可體念處矣。尙喆曰,上番已有所達,而以告其淫怠奇之說。臣亦有可達者,周公立政有曰,王之左右,綴衣虎賁,知恤鮮哉?穆王冏命有曰,僕臣正,厥后克正,僕臣諛,厥后自聖。周公之戒其君,穆王之戒其臣,反復交勉,以此。蓋以瞽御之賤,雖與朝士有異,至近至密,移養則易,此周公·穆王所以眷眷者也。此等處,體念好矣。上曰,所達是矣。稍食者何義耶?益三曰,每朔頒廩,故謂之稍食,其意蓋稍稍以食之也。尙喆曰,謂之稍稍以食云者,出於註疏,雖以下文稍事之稍字觀之,稍字之義,可以推解矣。上曰,然矣。尙喆曰,上大文邦之大事云者,國之大事,在祀與戎,故兼兩者而言之,書以大字,下大文邦之事云者,只是祭祀一事,故只曰事矣。上曰,無去守云,何意耶?益三曰,凡有大事,內次外舍,各守信地,不離其守,聽國家政令之義矣。榮國曰,舍者,似非官府之處矣。上曰,此云蹕者,若我國初二嚴乎?益三曰,此與警蹕之蹕,稍異矣。尙喆曰,蓋當祭祀之時,掌蹕者,僕隷也,當入宮廟之時,執燭者,宮正也。掌蹕·執燭,其任各異矣。上曰,掌蹕·執燭,豈可異看耶?尙喆曰,雖以本註及註疏觀之,掌蹕·執燭,主者各異,而雖以執燭上則之一字觀之,執燭之爲宮正所主,有可以推知矣。上曰,鄭玄之註,或多傅會者矣。尙喆曰,臣等學識滅裂,若非註疏,何以依據耶?上笑曰,此冊與他冊有異,非註疏則果無依據者矣。尙喆曰,授廬舍,辨其親疏貴賤之居云者,貴者大夫,賤者士,而親疏之分,則不出於本註,當達之矣。親者大功以上,疏者小功以下矣。益三曰,八次八舍,蓋言王公宿衛所在。宮內之四角四中,各設衛士,故謂之八次,而宮外亦有四角四中,如宮內之儀,是所謂八舍也。若今之宮墻內外各營之布置,以便徼候,備其非常也。若魯曰,以圖見之,則王宮居其中矣。尙喆曰,宮正,月終曰會食,歲終曰會事,而宮伯,月終曰均秩,歲終曰均敍,其義各異矣。蓋宮正所屬,未有官府之職責,故會事云者,卽考課功能之義也。宮伯所屬,卽是士之庶子,不過考其才與不才,故只曰秩敍,不曰會事者此也。上曰,然矣。尙喆曰,宮正·宮伯,不過宮中之一官,而其屬甚多。雖曰周之盛時,何能人人盡擇乎?宮正·宮伯,旣得其人,故其下所屬,自有糾其德行之效矣。上曰,然矣。益三曰,以時頒其衣裘,則德意藹然,而畢竟使掌其誅賞,此則雖宮府之人,不可無賞罰故也。諸葛亮宮·府一體之語,正與周官此條,其義一般。一視宮·府,明其賞罰,是所望於殿下也。若魯曰,周官法度,纖悉無遺,而大事則付宮正·宮伯,幾其出入,均其稍食,而大體則無私而已。至于後世,宮府分而爲二,周公美制,雖難猝行,而以今日言之,幾其出入,糾其德行一二事,則其中猶有周官之遺意,我聖上宜體念於是矣。上曰,所達是矣。當加意焉。尙喆曰,知事所達好矣。今之制度,異於周官,故宮府之制雖異,而吏曹皆爲管領矣。若魯曰,雖以財賦言之,亦管於天官矣。上曰,酒漿等事,冢宰皆掌之矣。上曰,注書出去,大臣·秋曹堂上·審理使使之入侍。臣彙承命趨出。益三曰,闕內禁喧之解弛,未有如近日。甚至於取徑往來之雜人,作路於建陽峴,而不知爲禁,事體極爲未安。兵判亦入侍,此則各別申飭,似好矣。上曰,其言是矣。益三曰,近來騎郞,非不擇矣。而禁喧一節,專在郞廳之得人,此後各別擇差之意,分付銓曹,似好矣。又曰,臣與前戶判徐宗玉,於大典刊開事,有所酬酢,約以竝登筵席,一番仰達矣。今則宗玉病重,不可等待,故敢此仰達矣。續大典之不欲添書於原大典,以作一通文字者,聖意攸存,臣亦仰體,不敢以此爲請。第今續大典之刊於芸館,原大典之刊於外方者,不無窒礙之端。兩書本自相關,有其一而無其一,則無以竝閱而參考。若兩書分刊於兩處,則印布之際,必難人人竝得。兩冊原大典,與續大典,將作兩段書矣。此豈續成六典之意耶?臣等之意,則原大典卷數無多,今此續大典開刊時,竝典原大典,而自芸館開刊,以作一通,廣布國中。則非但冊樣之廣狹長短,少無參差之患,原典·續典竝看之道,極爲便好。以此出擧條磨鍊物力,同時開刊,實合事宜矣。若魯曰,卷秩無多,所印物力,不至大段。原典·續典,同時開刊,以作一通書似好,儒臣所達是矣。上曰,依所達,令芸閣一時開刊,可也。出擧條臣彙趨入。領議政金在魯,左議政宋寅明,刑曹判書李春躋,刑曹參判徐命九,關西審理使李日躋,刑曹參議趙榮魯同爲入侍。進伏訖。在魯曰,過夜雷雨之餘,日氣蒸熱,此時聖體,若何?上曰,一樣。在魯曰,大王大妃殿氣候,何如?上曰,近來安寧。在魯曰,王世子氣候一向安順乎?上曰,安過矣。在魯曰,日炎如此,而旣開法講,又召臣等,聖候方在靜攝中,而不忘勤勵,臣等之心,甚爲欣幸。上曰,頃旣論之,而予豈忘關北事乎?湖南別單,亦果持入耶?在魯曰,弊瘼別單持入矣。上曰,關北別單先達。大臣退伏,秋官入伏。上曰,李是聃事,領相則已知之,而左相之意,何如?寅明曰,李是聃·聖聃之事,年旣幼沖,似非詐謀。情雖可矜,而法則當死。在魯曰,兄弟有若爭死者,不無希望之心。且曰,爲父報讎,則當爲遲晩云者,亦是圖生之計。若以此爲孝而崇奬,則亂民橫恣之患,必多起於北方矣。審理使旣欲傅生,則其弟之減死亦足矣。寅明曰,旣非直殺其父,則亦非必報之讎,而如此之事,亦不害爲見欺矣。上曰,權益寬·宋成明,皆引韓愈事爲言,而竝與洪啓禧而傅生矣。在魯曰,非但事理如此,北方人心,不可以如此事崇奬矣。若魯曰,臣則不知其本事矣。上曰,儒臣引經據義仰達。尙喆曰,小臣無襯合可達者矣。益三曰,亦未有旁照之事矣。景夏曰,臣忘其名,而綱目玄宗時,有可引據者矣。上曰,下番持入。尙喆趨出。上曰,承旨之意,何如?榮國曰,官長雖或殺人,而北方風習,必欲報復,此誠爲日後無窮之弊。景帝時,有繼母殺其夫,而其子殺其母,景帝大奇而生之,此則報讎之道然矣。上曰,李是聃事姑置之,先達其次。春躋讀端川罪人金永元文案訖。上曰,頃以趙澄之無證參下敎,而此亦然矣。寅明曰,臣以爲,此則絶痛而當生矣。景夏曰,如此獄當詳審,雖以滯囚爲悶,而姑宜置之。在魯曰,此果絶痛矣。榮國曰,臣則未及見刑案矣。景夏曰,鄕人縊死者例多矣。上曰,京人亦然。寅明曰,自縊分明則當生矣。命九曰,似無自縊之理矣。上曰,金永元事,審理使結語,無他起疑,而詢問之際,大臣旣曰可疑,欲爲更問于他大臣而處之。今者大臣之意,雖有參差,今番審理之命,意蓋深也。旣曰疑而循例,使之問推,則非審克之道,而旣無干證,無他憑信,但分別其檢驗中索痕,其令道臣,更爲嚴査。無他疑端,則依前同推,或有疑端,則更爲啓聞之意,分付。榮國曰,筵席體重,而私語太多,重臣以下,竝推考,何如?上曰,依爲之。出擧條在魯曰,臣有區區所懷,敢此仰達。皐曰殺,帝曰宥者,蓋在於可殺不可殺之間,則豈可竝與情狀絶痛者而皆宥乎?上曰,罪疑惟輕者,以其在於輕典也。皐陶豈以罪疑者,皆曰可殺乎?此言過矣。寅明曰,有司執法之論,帝王欽恤之心,亦不害相參矣。上曰,夏禹亦泣辜矣。寅明曰,夏禹亦未嘗放釋矣。在魯持湖南別單進伏曰,小臣眼眯,使左相達之,臣亦從傍商確,何如?上曰,唯。寅明曰,此段審理使,卽陳各營邑魚鹽料辦·稅米防換·復戶預買之弊,而請定式嚴禁,似當許施矣。上曰,此三事,申飭嚴禁,犯者從重勘處事,定式,宜矣。寅明曰,此段審理使又陳三倉漕運之弊,而一則漕復預賣也,二則限前改船也,三則米布冒減也,四則騎格遠定也,五則京費過濫也,而仍條陳救弊之道,似爲得宜。竝依此書啓,定式施行事,申飭,宜矣。上曰,依爲之。京費過濫,此是節目間事,自廟堂各別申飭,宜矣。寅明曰,審理使書啓中,贅付三升,卽斛上加升,此是自前流來之規,而旣有斛上加升,又有看色落庭,此外亦多種種浮費,近來弊端,則日以益深矣。上曰,同律度量衡,王政之大者也。或有欠縮,則斛上三升,猶或可也,而贅付之名則不正,尤爲怪異矣。在魯曰,斛上與加升,皆是曾前已定之規,而贅付之形,則誠如聖敎矣。寅明曰,贅付之名誠怪,而非今斯今矣。上曰,事當正名,斛上三升,則流來已久,予不可避加斛之嫌,無寧更加三升於斛上,而贅付之名,則宜去之矣。榮國曰,聖敎至當,而臣恐斛上加六升之後,安知贅付之弊,更不生於後日乎?若然,反不如仍舊之爲愈矣。在魯曰,此亦有日後之慮,不可行矣。寅明曰,非謂目前加捧,而安知其二三十年後加數無減,而稱有前例,又有贅付之弊耶?上曰,史冊若書曰,朝鮮有一斛子,而其傍有耳加捧云,則其名豈不甚怪乎?兵判出去,詳問贅付曲折以來,可也。若魯曰,出去詳問,則斛上三升爲慮,石內欠縮,自前有之,而三升別捧,或有過濫之弊,故乙未年間改造鍮斛之時,贅付三升容入,而平捧者出於杜濫捧,而其形與名,果怪異。然斛上三升,旣不可減,而只去贅付,則必反有弊矣。寅明曰,贅付名則誠不正,而名與實亦有先後,實則無所減,而徒去其名,民將以爲如何?而豈不爲文具之歸耶?上曰,贅付之形不正,非同律度量衡之意,其形去之,其加升則令廟堂善爲區處。在魯曰,李匡德爲完伯時,必削斛面,使不得準捧,故漕船無面之弊,實由於此矣。榮國曰,聞李匡德,亦許加捧五升云。其所減削,似不至太過矣。臣則稔知京費日漸濫觴之弊,故各邑之米,準營門鍮斛者,不得已稍加分數矣。上曰,在朝家之道,李匡德則雖過於刻薄,而不當爲非,承旨所達,則變通雖得宜,旣聞之後,不可無責,趙榮國推考,可也。寅明曰,審理使又論監兵營紙地,南北漢義僧空名帖勒賣之弊,而條陳捄弊之道。兵營之無論屬寺與否,混同侵責,似極無謂,所當嚴禁,而至於南北漢義僧之受價防番,不無其弊。雖不可許施,而所謂禮錢膳物討責之弊,亦宜禁斷。且僧帖發賣,便同勒奪,防塞,似宜矣。上曰,自廟堂,一倂嚴飭禁斷,可矣。若魯曰,不特僧帖。大抵空名帖之弊,在朝家有賣爵之嫌,在民間有勒賣之怨,而御寶僞造之變,亦由於此。臣曾往關西時,審知此弊,而江界·渭原之間尤甚,不可不一切防塞矣。上曰,其言是矣。此誠近於賣爵,豈不苟且乎?重臣所達甚好。諸臣之意,何如?寅明曰,如非萬萬迫不得已,則嚴禁爲好矣。若魯曰,近來無願買之類,故價漸至賤,此亦甚屑越,而鄕曲稍有食粟者,其子與孫,雖在襁褓中三四歲小兒,亦勒授而已得金玉,寧不寒心乎?在魯曰,臣意則俗帖切勿輕許,僧帖則尤爲嚴禁,好矣。上曰,永防則豈不沓沓乎?若魯曰,如値大無之歲,急於賑民,則無寧勸分而論賞,至於空名帖,則有弊而無益,何必持疑於永防乎?日躋曰,關西之此弊尤甚,藍輿僧軍,皆有掛金玉者,而帖中亦多有僞造,嚴防宜矣。若魯曰,俗帖比僧帖尤有弊焉。非但堂·嘉善而已,至有贈職及淑夫人·察訪等帖。外方少有軍器公廨修補之事,則輒皆請得而許給,臣嘗以此爲悶矣。在魯曰,宜以切勿許施,定式矣。上曰,勿論僧·俗帖,大歉外,一切嚴禁,此下敎則置之。政院·外方雖狀請,直爲勿施,雖因筵臣陳達,不能記有,泛然許施,政院察推勿施。若魯曰,此後空名帖,旣命防塞,則曾前已成給而未發賣者,多在京外,亦宜收聚,以杜更賣之弊矣。上曰,自備局一倂知委,還收,可也。寅明曰,審理使又陳監·兵·水營卜定之弊,而監營,則一自道臣李匡德釐正革罷之後,一依定式施行,而至於左右水營,則稍稍復舊,該營之所當自備者,一例分定於各鎭,各鎭實無支堪之道。此後如有如前責徵之弊,則自監營摘發論罪事,仰請矣。上曰,自備局嚴飭,可也。寅明曰,審理使又陳各邑官屬貿易之弊,而至於光州,則尤有甚焉。別設生·黃兩廳,令下吏逐日進排,故一經其任者,無不蕩敗,此實三百州所無之謬規。此後各邑,若有一種物討責官屬之弊,則令道臣摘發論罪事仰請矣。臣意則各別嚴禁,而犯者從重勘罪事,定式爲宜矣。上曰,依爲之。犯者隨現重繩,可也。尙喆曰,光州府之以生肉設廳,旣係犯禁,而本事旣已現露,則當初創設之守令,宜有論罪之道矣。榮國曰,當初設廳之守令,似不可無罪矣。上曰,承旨·儒臣旣有所達,當初生肉廳創設守令,其人如非已故,現告拿處,可也。寅明曰,審理使又陳各營邑誅求之弊,以爲兵·水使營,略給廉價於浦民,使之採納各色魚物,時或發遣將校,貿來魚鹽之際,不無勒徵厚斂之弊。監營之漁場收稅,蓋有五處,而其中鞍馬島,收稅於過去船隻,作弊多端。宜自今革罷其監色,屬其島於坡市坪,只就島內收稅事,申飭施行,爲宜云矣。上曰,自備局依施,可也。寅明曰,審理使又陳各差人侵虐浦民之弊矣。大抵內外洋漁場漁箭折受,若有一定界限,則似無侵奪疊徵之冤,而各差人迭相出入,混同徵稅,而本官元無可據之文跡,故雖欲區別禁抑,有不可得。今宜自地部,明白定界,某衙門某宮房折受之數,詳細開錄於關帖,付之差人,而反帖監營,到付本官事,爲請矣。臣意則此等折受,無主管者,故濫徵疊侵,無有限極,若明定界限,置簿備錄,俾無混疊之弊,則好矣。日躋曰,此弊非但湖南爲然,八路同然矣。上曰,漁箭折受,勿濫太上也。勿爲過侵,又其次也。自今以後,勿論此道彼道,內外洋漁箭漁場折受,一切嚴禁,監·兵·水營及地方官私占者,繡衣之行,亦令廉問,隨現重繩。寅明曰,審理使又有所陳矣。靈巖良下浦,卽成均館新折受之地,而浦居民處,稱以戶錢,捧稅四百兩錢,小船每隻,各捧稅六十四兩云。臣問其實狀於該館,則果然矣。稅船自有戶曹定式,而何如是濫徵乎?至於戶錢,則曾未聞有此例,似是創出。審理使減定克罷之請,宜許施,而該館當該郞廳拿處,堂上重推警責,恐不可已矣。上曰,依爲之。寅明曰,審理使又陳諸宮家民結免稅,濫捧無節,宜以每結,米則二十四斗,錢則無過六兩事,定式施行,至於永作宮屯,雖値極凶,亦不給災,年年白徵,民不料生。若當災年,則令該邑守令與官差,眼同踏驗,一從時起實數,捧稅事爲請矣。上曰,免稅事必有曾前定式,使之依定式施行,至於陳田事,自備局,申飭,可也。寅明曰,審理使又陳咸悅有陳田,壬申年間,折受於寧嬪房矣。庚子,同房以安岳等邑田結相換,而本邑陳田,則許民起耕,年年納稅於戶曹矣。及至壬戌,該宮忽復還推,勒徵其稅,一地兩稅,誠有疊徵之弊。令戶曹査問,一處之稅,頉給爲宜云。此則似當,分付該曹施行矣。上曰,依爲之。寅明曰,審理使又陳良役之弊,而其中昌平·玉果·金溝·樂安等四邑,則就其戶摠,計除各樣雜頉,以男口而準良額,則殆居三之一焉,其所疊役,不是異事。正軍束伍,今宜依此臚列數爻分劃,則多寡均一,似無凹凸之端,而此等移額之事,或慮與受各邑之爭頉紛然,請令廟堂,直爲劃定,分付矣。臣意則前日道臣之未能變通者非矣。依此分排,分付施行,宜矣。上曰,令道臣依此施行後,狀聞,可也。寅明曰,審理使又陳掌樂院樂工·樂生身貢濫徵之弊,而以量減爲請,又請京現時禮錢酌定矣。樂工·樂生,初令上京立役,而渠輩私自圖頉,故身貢自致數多,而非朝家所可知。禮錢酌定,則雖甚細瑣,而自備局亦可申飭矣。上曰,自備局,申飭,可也。寅明曰,審理使又陳司饔院漁夫船之弊,以酌定其額,行會各道,成置一案,額內有闕,則以某船代某船充定之意,移關該關事爲請矣。漁夫船初有定額,而該吏輩利其操縱,故不充數而簸弄如此矣。上曰,自備局從便申飭,可也。以上出擧條上曰,雲峯移鎭事,元景夏亦見之乎?景夏曰,臣未曾上見地形矣。第雲峯營將移鎭之議,已自孝廟朝有議,而尙未決矣。上曰,此非草草可爲者,自備局從容消詳,可也。在魯曰,審理使以各邑山尺事,仰陳矣。近來外方束伍,無可言,而緩急所恃,惟在於山行砲手。列邑所在者,雖似零星,而通計一道,則其數亦不小。今以列邑山尺之入錄於査正成冊中者,勿爲罷定良役,分付道臣,使之收捧小名成冊事仰請,而有稟處之命矣。臣亦嘗知山尺之可得力於緩急,不當入於罷定中矣。若魯曰,又出山尺名色,則軍額將增加,當此良役病國之日,軍額無所減,而反有創加,豈不重難乎?且前頭只爲各邑收布之資,而無實效,如除番軍官而已,終必有巨弊,不可不深慮矣。上曰,山尺果愈於束伍耶?榮國曰,間多有力扼虎而不畏者,此皆一等精兵矣。寅明曰,具宅奎別單,亦以罷馬軍,團束山尺,仰請矣。榮國曰,臣只請監營之收捧成冊者,亦慮前頭之有弊故耳。兵判雖以增加爲慮,若以今番査正成冊中所入錄者,爲定額而收捧成冊,使之無過此數,則各邑豈敢擅自增加乎?在魯曰,此後山尺,若視爲避役之藪,無實藝而冒入,其數漸加,則其弊亦誠如兵判之慮,宜以卽今見在於査正成冊者,定其數,略爲成案團束,勿令漸至增加,宜矣。上曰,承旨所達是矣,依此爲之。出擧條在魯曰,審理使又陳各司奴婢,雖有眞箇逃故,該司以無所加現,終不許頉。故年過百歲者,尙在於收貢之案,年年侵徵,害及隣族。若其奴婢年過六十,而明白物故,有公文者,勿論加現與否,一倂減貢事仰請,而有稟處之命矣。年滿六十,則雖非物故,自當老除,此亦依所達許施,宜矣。榮國曰,此是王政之所不忍,旣知此弊,則雖或有見欺之慮,豈不思所以變通之道乎?寅明曰,此宜許施矣。上曰,依爲之。出擧條在魯曰,審理使又陳湖南各樣陳田虛實相蒙,奸吏欺隱,小民怨咨之弊。以爲各項陳田名色多端,又有空中還起,其他災名亦極夥然。奸吏隱沒之弊,小民白徵之怨,皆由於此。通計一道,今舊雜項陳田,則合爲九萬餘結,而其中量後陳田,則殆不滿萬結矣。且陳田庫太半在於山腰,而與舊陳相連,混爲茅葦之場,東西犯標,無以推尋,雖指東爲西,實難辨別其眞僞。今若竝與今舊陳,一番通同打量,則虛實自莫逃於繩尺之下,而亦不可一時竝擧。一年內限五六邑打量,其後數年,次第擧行,則可無騷擾之弊云,而有稟處之命矣。此異於一倂改量,自本道從容擧行,限四五年完畢好矣。但守令必得明詳解事人,然後可爲也。寅明曰,非但守令可擇,句管堂上,不可不一番下去檢飭矣。景夏曰,湖南田政,曾以釐正之意仰陳,此與審理使之意,無異同矣。必須一番整頓,然後田政可無紊亂之弊矣。在魯曰,今年先行於五六邑,明年又因其成法,加其邑數,漸次畢行,而監司或間間親自摘奸,或發遣都事,或別定差員,看檢好矣。至於句管堂上,則此與量田有異,事面太重,殆同均田使,下送重難矣。寅明曰,句管堂上,與道臣往復之際,或以私書,或以發關,而待農歇後始量好矣。景夏曰,當以關文往復矣。田政事重,更當從容筵稟矣。上曰,依審理使所達施行,而句管堂上與道臣,往復稟議廟堂而擧行,可也。出擧條在魯曰,戶曹判書鄭錫五,例兼惠廳堂上,故乞遞前日所帶惠堂疏,下廟堂矣。在昔則雖帶例兼,仍帶原兼,亦或有其例,而近年以來,輒遞前兼惠堂,有同成規。鄭錫五惠廳堂上,今姑許遞,何如?上曰,依爲之。出擧條,出榻敎在魯曰,鄭錫五許遞之代,以吏曹判書李周鎭差下,何如?上曰,依爲之。出榻敎尙喆持入資治唐玄宗卷。上曰,下番讀達張瑝·張琇事,可也。尙喆竝朱子書法而讀之。上曰,李是聃事,豈不輕於張瑝乎?在魯曰,彼則誣以謀反,故如此矣。景夏曰,小臣別無所見,而朱子筆法,旣以勅殺病之,則言外之旨可見矣。寅明曰,殺張瑝者李林甫,此亦難處矣。在魯曰,此異於後世史筆,北方亂民之漸,不可開矣。景夏曰,若生是聃,則必有後弊,而聖上之欲爲容貸者,亦出於堯·舜好生之德矣。在魯曰,是聃若生,則將棄北道矣。日躋曰,關西此弊亦多,鐵山亦有放砲其官長之變,此後皆以復父讎爲托,則必多殺害官長之事矣。上曰,領相所達雖是,旣得可比之律,則信紫陽外,無他道矣。在魯曰,雖生一人,而亦聖德事矣。榮國曰,聖王制法,當觀後弊。雖以南兵營言之,一女子手刺元帥,此弊不可不慮矣。象漢曰,必有後弊矣。上曰,予不信紫陽筆法乎?在魯曰,與此事異矣。上曰,誠爲沓沓矣。上曰,李是聃·聖聃事,當初道臣所引韓愈之論,殊涉過矣。且北道此習,不可以長,諸臣之以法爭之,可謂得體,而但前後道臣·御史,欲傅輕典,今當審理之謄奏,又有興感於古文。噫,若非審理之命,此等人心,後弊攸關,豈可輕議?而十分商量,差等於其兄其弟,心有所不忍。其在勵北關之道,是聃·聖聃,特減一律,刑推一次後竝島配。景夏曰,臣有可以仰達者矣。臣知益寬之爲逆賊,傳敎中道臣二字,抹去好矣。上笑曰,過矣。第令抹去,命承旨改書當初道臣二字,以狀聞中三字。在魯曰,旣生是聃,則亦不必刑推矣。上笑曰,初以刑推爲言者,予亦未免俗套,予實媿之,抹去刑推二字宜矣。上曰,關西審理使進來。日躋進伏。上曰,所謂十萬兩,銀乎?錢乎?日躋曰,以銀錢米布,合而計之,錢可爲十萬兩,故已爲錄之於別單中矣。上曰,匿旨之文字,何如?在魯曰,此出於書經播告之脩矣。上曰,然乎?上曰,果爲蕩滌,而書揭於大同門乎?日躋曰,臣於西下之際,旣承焚券之命,故西民或有先聞者,而希望太過。此臣所以初不卽擧行,而令各邑摠其債物虛實而報之,詳知數爻,然後一邊修其文書,送于各邑,一邊摠其大數,書揭於大同門,俾使往來之人皆見之矣。上曰,實惠可以及民乎?日躋曰,廟堂定限,以十五年爲定,故若以此劃以爲限,則皆是舊逋。或慮實惠之未能及民,故或不無定限盈縮之事。舊逋虛錄,間或錯之,而其中族徵者亦多有之,故聞民情,亦頗以爲多幸云矣。上曰,獄囚之傅生者,果爲幾度耶?日躋曰,合爲十三度,而其中五度,則已經狀聞者,事體重大,故別爲啓聞,而其餘八度,則乃各邑報于營門而已。未及入於月終者,前席下敎,雖有直爲決絶之命,而人之死生甚重,雖依筵敎直放,而不可不一番登聞。故另具一冊子,謹此持來,下覽後下之秋曹,未知如何。上曰,上之。上曰,頃日承旨以良民化爲强盜爲達,而如卿之言,則强盜之中,亦可有化爲良民者耶?日躋起伏曰,臣辭陛前數日夜席,親承縷縷之敎,若使渠輩聞之,則雖豚魚之頑,亦庶有孚格之望,而其所以敷揚聖意者,宜莫如文字之曉諭。故輒以一通文,傳示列邑,使之揭之街路,使往來者皆得見之。其文字中大旨,皆從聖敎中出來者,而不可不一番上聞,故錄之於啓本之末矣。上曰,大體舟賊之說,過矣。卿下去時,豈不以梁山泊及周處事,爲下敎者乎?寅明曰,凡治盜之術,招來安集爲上。今此審理使之所論,頗得宜矣。日躋曰,大抵盜賊,固無大段形影之可慮者,而山谷之間,或有斬腰斷頭而棄之者云。其不聞不知之中,安知無藏形匿跡,而暗爲跳踉者乎?故臣則曰,謂之有盜者妄也,謂之無盜者亦妄也。惟在朝家留意之如何矣。上曰,常時見之,則皆是平民矣。日躋曰,賊謀或多有難測者。雲山李大同,時宏之弟,逢火賊被殺,而其中賊魁,夜與時宏之姪,會宿一處,飮酒終夜,以此藏其跡。蓋隔隣居生,故欲以此掩人之耳目,暗使其徒黨,㤼掠殺人,其爲計極凶矣。臣廉問而得其情,囚禁承款,而方囚於安州獄。以此見之,則賊情亦不無可慮者矣。若魯曰,其一枝則已自龍川捉治之矣。在魯曰,夜甚短,姑爲退去,以俟他日,如何?上曰,唯。諸臣以次退出。
上在昌德宮。停常參·經筵。
午時,日暈。
徐命珩啓曰,大司憲金鎭商,執義尹鳳九,掌令宋能相·金履萬,持平洪正輔·柳顯章在外。今日以監察茶時之意,敢啓。傳曰,知道。
右議政趙顯命六度呈辭。傳于金尙魯曰,安心調理。
徐命珩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信,草記纔已入啓矣。罪人行刑相値,不得爲之之意,敢啓。傳曰,知道。
金尙魯啓曰,右副承旨趙榮國,今日不爲仕進,卽爲牌招,何如?傳曰,允。
又以吏曹言啓曰,因禮曹草記,嚴宅周之名,削去於大小科榜目中,所授紅·白牌,令吏曹處之事,允下矣。旣已削科,則紅·白牌不可仍授,收來燒火紅·白牌,榜目中改付標,安寶之意,敢啓。傳曰,知道。
鄭必寧,以戶曹言啓曰,依傳敎,右議政趙顯命,自三月至六月,合四朔祿俸,令倉官更爲輸送于本家,則以爲,卽今病情漸益深痼,旣不能供仕,方在尋單祈免之中,常祿不敢冒受云。祿俸又不領受,何以爲之?敢稟。傳曰,令倉官更爲輸送。
趙榮國,以刑曹言啓曰,誣陷上典罪人婢連德處絞事,允下矣。卽當擧行,而今明日以停朝市,不得爲之,待無故日擧行之意,敢啓。傳曰,知道。
上在昌德宮。停常參·經筵。
自辰時至午時,日暈。
南泰良啓曰,明日經筵,取稟。傳曰,只晝講。
徐命珩啓曰,備邊司郞廳來言,今日賓廳坐起日次,而停朝市相値,不得來會云矣,敢啓。傳曰,知道。
南泰良啓曰,右議政趙顯命七度呈辭到院,而以停朝市,留院之意,敢啓。傳曰,入之。
又啓曰,今日賓廳坐起,旣已頉稟,所當持公事入侍,而停朝市相値,不得入侍之意,敢啓。傳曰,知道。
趙榮國啓曰,大司憲金鎭商,執義尹鳳九,掌令宋能相·金履萬,持平洪正輔·柳顯章在外。今日以監察茶時之意,敢啓。傳曰,知道。
右議政趙顯命七度呈辭。傳于南泰良曰,安心調理。
以常參節目,傳于南泰良曰,停。
左承旨鄭必寧書啓。臣敬奉聖批,馳往傳諭于議政府右議政趙顯命處,則以爲,危苦難强之情,癃痼將死之病,庶幾天□□□仰格穹蒼,又煩銀臺之臣,來宣恩諭。二日之間,再辱隆禮,感激之極,不覺涕血之盈襟也。誠使臣之情病,有一分可强之勢,則當此災沴疊臻,聖心憂惱之日,豈敢爲息偃圖便之計哉?近□微諒旣有致死之志,床玆危喘,亦無蠢動之望。隆恩之下,卒不得以奉承,臣罪至此,無所逃死。伏乞曲垂矜憐,卽許鞶褫,不然則顯加誅戮,以警□僚,亦國體之不容已者也。惶恐戰慄,不知所達云矣,敢啓。傳曰,知道。
備邊司薦望,江華留守韓顯謩·尹汲·權爀。
上在昌德宮。停常參·經筵。
午時未時,日暈。
下直,豐川府使尹宗大。
南泰良啓曰,明日常參·經筵,取稟。傳曰,停。
趙榮國啓曰,大司憲金鎭商,執義尹鳳九,掌令宋能相·金履萬,持平洪正輔·柳顯章在外。今日以監察茶時之意,敢啓。傳曰,知道。
右議政趙顯命,八度呈辭。傳曰,安心調理。
傳于南泰良曰,今日晝講停。
申思建,以吏曹言啓曰,今五月二十八日,大臣·秋曹堂上·審理使,同爲引見入侍時,檢討官金尙喆所啓,光州牧之以生肉設廳,旣係犯禁,而本事旣已現露,則當初創設之守令,宜有論罪之道矣。右副承旨趙榮國曰,當初設廳之守令,不可無罪矣。上曰,承旨·儒臣,旣有所達,當初生肉廳創設守令,其人如非已故現告,拿處可也事,命下矣。令道臣査問現告,何如?傳曰,允。
趙榮國,以刑曹言啓曰,本曹日次罪人李震相·金旻杭·朴時泰·張厚先·洪英俊·洪夢海·金漢重·柳顯之奴相式等,文案浩多。睿覽有煩,竝依例浮取,何如?傳曰,允。
申思建,以內醫院官員,以提調意啓曰,去月牛黃二十部別貿之後,啓下丸劑及生材,又爲連續劑入。其數幾盡之中,卽今啓下丸劑,一時爲急,故先爲取用十部於貢人,而前頭又若有不時內入及丸散劑入之事,則殊涉可慮。在前如此之時,亦有再次加貿之例。牛黃限二十部,又爲加貿,依例急速進排事,分付該曹,何如?傳曰,允。
上在昌德宮。停常參·經筵。
申思建啓曰,大司憲金鎭商,執義尹鳳九,掌令宋能相·金履萬,持平洪正輔·柳顯章在外。今日以監察茶時之意,敢啓。傳曰,知道。
趙榮國,以都摠府言啓曰,今日入直內三廳武兼禁軍及軍兵等,當爲中日習射,而罪人行刑相値,不得爲之之意,敢啓。傳曰,知道。
又以都摠府言啓曰,副摠管李行儉,以禁軍別將,禁軍取才事,訓鍊院晝仕出去之意,敢啓。傳曰,知道。
右議政趙顯命,九度呈辭。傳曰,安心調理。
鄭必寧啓曰,左副承旨徐命珩,今日不爲仕進,牌招,何如?傳曰,允。
以行司直徐宗玉卒逝,致賻單子,傳于徐命珩曰,謹厚之心,於國恪謹,心常識矣。愴悼曷諭?凡事從厚擧行。又曰,卽速擧行。
吏兵批歲抄單子,傳于徐命珩曰,點下者,捧傳旨以入。
徐命珩,以兵曹言啓曰,判書臣金若魯,禁軍取才坐起進,參判臣李重庚,家有拘忌之疾,參議未差,參知臣李天輔,方在直,身病猝劇,勢難仍直,他無替直之員。參議有闕之代,令該曹,以在京無故人,口傳差出,仍卽牌招,以爲推移入直之地,何如?傳曰,允。
吏曹口傳政事,以尹光毅爲兵曹參知。
鄭必寧,以戶曹言啓曰,依傳敎,右議政趙顯命,自三月至六月,合四朔祿俸,令倉官更爲輸送于本家,則以爲,卽今病情,漸益深痼,旣不能供仕,方在尋單祈免之中,常祿不敢冒受云。祿俸又不領受,何以爲之?敢稟。傳曰,令倉官更爲輸送。
徐命珩,以兵曹言啓曰,今六月初二日,私奴禮同稱名人,自丹鳳門入來,差備門外擊錚,極爲駭愕。令攸司囚禁治罪,同門守門將黃城,常時不能禁斷雜人,以致闌入,亦難免其責。推考何如?傳曰,允。
判義禁金始炯疏曰,伏以時囚人禹夏亨,以江都城役事,今將納供,而玆事旣關臣兄,則在臣私義,有不敢參涉奏當者。在前如此之時,亦有次官擧行之例。伏乞聖明,俯垂諒察,亟賜處分焉。臣無任云云。答曰,省疏具悉。所陳者依施焉。
成均進士臣黃幹·申景祖·鄭樸,生員李奎賢·李商輅·沈鑐,進士朴師錫,生員黃尙寬,進士宋宜孫·李春彬·申鏶,生員任遾,進士李祥海,生員宋宅休,進士李顯白·洪鼎猷,進士李鳳齡·李縆,生員朴·韓珪·李胤光,進士金遇重·黃宗烈,生員金岱壽·李世璜,進士白尙鼎,生員李聖謙·崔龜瑞,進士朴壇·鄭震鵬·趙聖彦·李鉉祥,生員鄭震龜,進士趙錫重·李朝泌·李泰岳·李宜祿,生員權采衡·趙克普·魚必溟·尹渭·李瀷,進士申光岳·梁宗大,生員李重郁·李德履·朴性淳·趙恒彦·元啓英·李駿祥,進士魚有珩·閔瑜,生員權掞·李普昌,進士洪絲漢·李祿海·兪漢吉,生員鄭漢明·尹鳳逸·鄭衡一·朴載厚·元啓夏,進士鄭姬伯·朴煥·洪鼎漢·宋·安櫟,生員朴選登·洪謙海,進士李德龜·尹昌殷,生員任道·韓權·李松壽,進士李德泰,生員李端弼·鄭述祚·閔百宗·孟以大·崔一泰·蘇后由,幼學申思運·申光弼·尹勉能·黃延祚·沈錫舟·金德淳·兪漢哲·韓國維·吳鉉胄·任載垕·崔弘祚·李晉圭·宋錫休·宋永休·李德鳳·具定遠·宋光休·李龍濟·沈翼賢·魚錫孝·李益東·李斗天·沈樂賢·魚錫宗·李若濟·李東元·李瓘·元植·鄭義宅·宋柱世·李載輔·元彬·鄭抃·權·朴敦元·鄭德煥·權熻·安宗濟·李台器·朴敦仁·權煥·李仁培·李源·任商霖·李春益·尹得一·崔正履·申瑗·李雨植·申光萬·韓善養·洪相龜·申光節·魚用大·韓直養·洪相卨·許宰·李奭輔·韓命新·洪相堯·許寊·李厚喆·洪相稷·許·南有定·南公輔·安宗喆·安宗述·李有喆·元重寅·元翼欽·李顯喆·李命聃·黃楧·兪鼎柱·李顯集·李度平·申思範·李宜耆·姜垣·安宗傑·李晉祥·鄭鑄·李默·李·金漢泰·金頤柱·柳喜三·崔夢嵒·金東鍵·趙鎭杓·鄭·尹景烈·柳星壽·黃仁㷜·姜瑞龜·鄭益祚·鄭宜祚·兪定中·魚漢佑·權敬應·任錫昌·吳載一·金柱觀·柳潛·尹得來·柳亨壽·兪彦修·柳·洪啓厚·尹勉常·柳泰升·尹勉庸·權奎應·權台應·李普徽·李邦漢·兪漢福·金福行·金相粲·尹守宗·尹得咸·尹心師·尹心槼·洪·李匡國·李鳴國·權尊性·李溎·李尙友·柳澈·申瀅·申浩·柳宗壽·尹勉得·徐健修·尹光烈·韓徵箕·李彦國·南學海·李錫慶·金正容·朴導源·尹星履·尹必東·兪漢心·李稷輔·朴師度·朴師明·李重植·尹敬宰·尹敬復·李興文·洪啓祚·金宅垕·金世權·文宅正·韓鏶·朱遠哲·朴泰權·趙亨益·許洉·鄭衡瑞·金垕績·姜爾集·蔡膺喆·金樸·蘇大恒·金鍈·牟景觀·朴道新·崔洙顥·洪鳳來·姜彦輔·宋述孫·邊景鎭·鄭寅煥·柳垣明·鄭枋·趙鎭華·李宜老·朴泰珩·朴弼躋·李泰運·李性喆·金俰·蔡晉夏·文命龜·金弘濟·咸挺瑞·安致鉉·韓光洽·李東泌·宋履孫·李山壽·朴震郁·朴震翼·元弘運·元弘迪·洪彦五·洪彦益·魚有萬·魚錫光·李國顯·任善元·黃栒·鄭養善·金孝達·沈陽元·沈良元·安允翕·尹慶恒·朴聖采·魚漢佐·愼倜·吳泰光·李憲·李愚·李壽寅·李器玉·李心玉·李人玉·金憲吉·金魯淳·李復圭·金普淳·南德寬·黃櫽·申益顯·成斗天·辛必寧·成致龜·朴漢斗·金漢卨·申景翰·申暐·金元柱·金文柱·鄭榘·張志道·韓命復·洪萬源·李顯永·李得源·李達源·李立中·尹聖徵·南宮潗·尹希哲·柳胄基·李龍漢·李有徽·趙學天·孟至大·張宇樞·鄭萬遂·蔡顯慶·兪敬中等疏曰,伏以吾夫子,卽百代素王也。後之有國者,莫不享之以廟,又於學其道而得其宗者,亦莫不使之配食焉。自古從祀之典,蓋以此也。臣等以兩先正配享之請,前後陳章者數矣,而只緣誠淺言拙,尙未蒙兪音,士林之抑鬱,當復如何?噫,我東之於孔·孟·程·朱,世之相後也,不知其幾千餘年,地之相距也,不知其幾千餘里,而國學邑校,春禋秋禴,宛如列侍杏壇,揖讓成座,則天未喪斯文,而吾道之東,尤可驗矣。異代曠世之諸賢群哲,尙皆配食於聖廟,則況我國之大儒乎?我國之大儒,旣皆從享於聖廟,況先朝以賓師待之之兩先正,其可獨漏於祀典乎?夫祀典之重,莫過於從享,而苟其道德淵源,接乎洙泗,出處事功,同乎洛·閩,則列聖之許五賢從祀,是也,先王之許三賢從祀,是也。不敢知聖意之尙今靳允於臣等之請者,抑何故也?兩先正之宏道邃學,雖非臣等後學之所可蠡測,而然其得於先輩長者之所同傳,則有之,臣等請爲殿下一陳之。恭惟我朝運啓文明,列聖培養,眞儒輩出,前有五賢,後有三賢,而道統之傳,有自來矣。文成公臣李珥之後,有文元公臣金長生,而若其受嫡傳於文元,紹正派於聖學者,卽吾兩先正文正公臣宋時烈·文正公臣宋俊吉也。同事一師,可謂周茂叔之伯淳·正叔,竝峙一世,是亦宣廟朝之文成·文簡,從容乎禮法之場,沈潛乎義理之原,粹然而與道俱,卓然而與道立。存乎己者,純粹充實,施於事者,光明偉燁。距詖息邪之功,同乎孟氏,繼往開來之學,符於朱子者,時烈之大致也。德性天成,査滓渾化,充養之力積於內,盎粹之容發於外,若陽春之煦物,麟鳳之瑞世,與道終始,無少間斷,蔚然爲成德君子者,浚吉之所造者然也。主盟斯文,身任大義,生而矜式乎一代,歿而宗師乎百代,則其可以繼文元之後,而躋聖祀之列者,不待臣等之言,而聖明想已俯燭矣。奈之何一疏再疏,不卽允從,以至遷就於今日耶?抑臣等,尤有所感慨於心者。昔我孝宗大王,抱日暮途遠之痛,有枕戈臥薪之志,而惟此兩先正,俱以命世之才,處於賓師之位。其所以討論經幄,講究治道者,庶幾駕軼五帝,挽回三代,而至於春秋討復之義,則尤有辭於天下後世。噫,俯仰乾坤,滿目腥塵,而顧此海左一域,得免爲被髮左衽之歸者,是誰之功歟?雖以手札之丁寧,幄對之密勿見之,亦令人隕涕於千載之下矣。嗚呼,天不假年,未酬聖祖之遺志,巖留泣弓,謾結先正之至痛,而義理由此而復明,倫常賴此而不墜,終使吾夫子尊周攘夷之道,得行於三韓之地者,此豈非聖祖之垂千大業,而時烈之戮力協贊,浚吉之同心輔翼,亦豈非天意之篤生兩賢,以擬今世之一治者歟?然而世級已遠,人心漸溺,駸駸然不復有匪風下泉之思矣。肆我肅廟,爲是之懼,出廻涒灘,命築皇壇。又於末年,特念兩先正之左右聖祖,彰明大義,遂以御筆,書下華陽·興嵓兩院院號,遣禮官致祭揭額,仍復敎之曰,親書鏤板,所以寓予尊敬之心也。其所以體聖祖禮遇之意,感先正討復之義者,有如是矣。以此辛丑之秋,景廟因畿儒之疏,有令該曹,稟處之命。自此腏享之儀,不日可期,而適値朝家多事,事遂中寢,多士之缺望,曷有其極?仍竊伏念,聖上之臨御,已二紀于玆矣。繼志述事之孝,卓乎千古,崇儒重道之治,冠于百王。先朝之闕典,次第畢擧,前代之盛儀,煥然復見。籍田有親耕之擧,泮宮行大射之禮,視學講經傳之旨,釋菜躬祼獻之儀。又嘗親祭皇壇,新製感恩三章,禮樂文物,彬彬郁郁,而獨此斯文之盛擧,尙未免未遑之歎。夫以我聖明,好學之誠,慕賢之德,豈不欲遹追於肅廟朝已行之事,而迺於前後疏批,輒以不可輕議爲敎者,何也?噫,從享事體,至重且大。聖敎之俾勿輕議,不害爲愼重之道,而若或過於愼重,一例靳惜,則豈不爲聖世之一大欠典乎?往年泮儒之疏,殿下至以先正道德,予豈不知爲批?則兩先正之道德學問,殿下業已知之矣。兩先正之文章事業,殿下亦已悉之矣。聖考之敬我先正旣如是,殿下之慕我先正,又如此,則今之升夫子之堂,同文元之祀者,捨我兩先正而其誰乎?噫,兩先正之遺風餘烈,照人耳目,炳若日星。躋廡與否,固不足有所增損,而若乃裨補世敎,興起斯文,則大矣。矧今東宮邸下,已經入學,凡係右文之治,尊賢之方,莫非我殿下貽燕之謨。然則殿下之一重擔負,又不在此擧乎?八路齊聲,公議足見,卄載煩籲,天心可格。玆敢倡率多士,復此叫閽。伏乞聖明,褒兩賢道學之盛,循一國章甫之願。亟降明旨,特擧盛典,使聖德益光,士林增氣,不勝幸甚。臣等無任云云。答曰,省疏具悉。業已諭,修學業。
工曹判書柳儼疏曰,伏以,臣獲蒙恩暇,沐浴溫泉,木道來往,未免添病,日前僅僅還到郊舍,而撼頓之餘,澌困益甚,所患塊癖,又復肆氣,委倒昏綴,萬無起動之望,十里都門,致身實難。顧臣所帶水部本職,雖稱閑局,長席久曠,曹務亦滯,玆不得不縣道封章,仰請處分。乞遞臣職,仍治臣罪,以肅朝綱,以安私分,千萬幸甚。臣無任云云。答曰,省疏具悉。卿其勿辭,俟間上來察任。
上在昌德宮。停常參,只晝講。
午時,日暈。
徐命珩啓曰,大司憲金鎭商·尹鳳九,掌令宋能相·金履萬,持平洪正輔·柳顯章在外。今日以監察茶時之意,敢啓。傳曰,知道。
申思建啓曰,吏曹郞廳來言,守令多闕,政事何以爲之?取稟。傳曰,當日爲之。
南泰良啓曰,明日常參·經筵,取稟。傳曰,只晝講。
右議政趙顯命,十度呈辭。傳于南泰良曰,安心調理。
南泰良啓曰,右副承旨趙榮國,同副承旨申思建,今日俱不仕進,竝卽牌招,何如?傳曰,允。
申思建,以都摠府言啓曰,副摠管李行儉,以禁軍別將,禁軍取才事,訓鍊院晝仕出去之意,敢啓。傳曰,知道。
傳于南泰良曰,大臣晝講,同爲入侍。
傳于南泰良曰,廣州府尹洪鳳漢,晝講同爲入侍。
南泰良啓曰,前檢閱南泰會·李基德,旣已敍用,令該曹,卽爲口傳付職,仍卽牌招,何如?傳曰,允。
吏曹口傳政事,檢閱二南泰會·李基德單付。
有政。吏批,判書李周鎭進,參判洪象漢進,參議未差,左副承旨徐命珩進。兵批,判書金若魯病,參判李重庚病,參議未差,參知李天輔入直進,左副承旨徐命珩進。以李延德爲輔德,尹寏爲活人別提,宋必煥爲黃州牧使,崔晟爲肅川府使,李昌重爲博川郡守,申慶普爲永平縣令,鄭彦祥爲兵曹正郞,鄭世儉爲敬陵參奉,李華重爲錦山郡守,申㬇爲漢城主簿,李鳳鳴爲司藝,尹光紹爲副修撰,南泰溫爲大司諫,具允明爲吏曹佐郞,成範錫爲司僕正,權爲京畿監司,李箕鎭爲判敦寧,安休爲繕工奉事,韓顯謩爲江華留守,兵曹參議單李天輔,參知單尹光毅。
〈以〉兵批言啓曰,五衛將李昌重,景福宮假衛將金元錫,俱以病難供職,呈狀乞遞,竝今姑改差,何如?傳曰,允。又以兵批言啓曰,露梁渡別將趙崙呈狀內,素抱奇疾,近又越添,時月之內,差復無期,以此病狀,實難供仕,斯速啓遞云。病勢如此,則有難强令察任,依例罷職,何如?傳曰,允。
副護軍元弼揆·洪德望·金泰鼎·趙東漸·李聖望·李春彬·高泰齊·李燮·李俊雄·吳碩萬·孫尙規·曺纘周·田雲祥·徐榦世·盧啓禎·申思彦·姜一珪·趙侹·尹植·宋徵啓·李敏行·具文泳·鄭匡濟·朴載海·金弘運·鄭世章·申琔·申光德·張德紹·李彦燮·洪啓禧·李秀徵·柳漵·尹明世,副司直洪好人·金始㷜·鄭彦燮·趙明謙·李普昱·南泰會·李光傅·韓德全·李宗迪·李喆輔·吳遂采·洪鳳祚·柳萬重,副司果洪重厚。濟州山馬監牧官金世斌,南漢山城城機別將李喜龍,同知白尙輝,僉知趙衍福·李景勳·金光白·李世琦·趙繗·具世智單付。
南泰良,以內醫院官員,以都提調·提調意啓曰,議藥同參李壽鼎,有頉之代,當爲極擇差出。耆老所藥房高挺參,術業最爲精明,以此人差下。令該曹付軍職,軍帶常仕,何如?傳曰,允。
申思建,以兵曹言啓曰,本曹堂上,軍官禁軍遞兒窠,今方有闕。依節目禁軍中取才,以其居首者,塡差之意,敢啓。傳曰,知道。
南泰良,以忠勳府言啓曰,奮武功臣韓原君李萬囿母在喪,依舊例,令該曹助哀題給,何如?傳曰,允。
申思建,以漢城府言啓曰,毓祥廟宮所任文牒內,本宮買得長淵田畓於其地居民朴枝萬等處。蓋此田畓,枝萬等,與京居出身朴景德,相訟於本府,今正月得決後,本宮給價買得,而打量成冊,定監官下送矣。今者景德,決墨未乾,旋卽圖出僞關,嚴刑枝萬等七人,事極驚駭。卽使臣府,行關于本道,放釋枝萬等云云。大抵景德之全沒實狀,欺謾官家,圖出關文,橫奪落訟之田畓,藉稱朝官,侵虐小民之罪狀,萬萬絶痛。朴景德,督令本府,定將吏着枷捉來,而名係仕版,臣府不能擅斷。令攸司依律嚴懲,俾杜奸細輩行惡之弊,何如?傳曰,允。
行都承旨金尙魯疏曰,伏以臣,卽伏見擧條下者,因湖南審理使別單,以靈巖良下浦事,有當該國子堂上重推,郞官拿處之命。伊時堂上卽臣也,臣不勝驚惶悚蹙之至。然玆事事實之審理別單,大有不然者,臣請陳之。此浦折受,在於辛酉,而首尾三載,往復相持。及臣待罪本館,該郞以邑樣多靠此浦,如終見失,勢將狼狽,送言于臣,而啓下已有年所,非後至者所可知。養士之需,事且不輕,故臣不聽。該郡又托以此浦,曾爲宗簿折受,申牒該寺,冀有以還止,而本館折受處,與宗簿折受處,各自不同,故臣又不聽,該郡又以此浦,乃是進上封所之地,論報巡營,自巡營狀聞請寢,自備局覈奏許施,而本館旣有所聞,此言亦非其實。故臣於筵席,略陳前後委折,聖敎頗嚴,至令遣郞官摘奸,而郞官承命摘奸,則進上封進,元無是事。船隻漁戶,俱屬該郡,分夏冬各有稅捧,而船稅則量其大小,收錢有差,戶稅則以漁戶所納魚與油,折價代捧,而亦以春秋有差者也。臣果一依筵稟,以該郡所筦漁戶船夫兩稅,移屬本館之意,草記蒙允,節目啓下。其間顚末,不過如斯,館中文蹟,今可按覆,而鹽戶·漁戶之以本産或代價,稅納于見屬衙門,自是各道通行之例。況此浦所謂戶稅,特以漁戶之逐歲收納于該郡者,移納本館而已。此豈可以督過於本館者乎?今此審理,卽其時狀聞之道臣,則此事裏面,知之必詳,而其爲言,乃爾責之以何所據,斥之以甚可駭。有若臣創出無名之稅,空然逐民戶徵錢,故奉使之臣,驟聞而駭之者然。臣誠莫曉其意也。郞官之一時摘奸,只爲其辨察虛實,而至於主張裁稟,專出臣手。有罪無罪,臣自當之,彼郞官奚罪焉?無罪之郞官,替受臣罪,至下廷尉,臣則不知愧恥,厭然供職,決無此處義,玆敢露章首實。伏乞聖明,俯垂照鑑,先削臣職名,仍命攸司,嚴加勘處,以謝南民,豈勝大願。臣無任云云。答曰,省疏具悉。一時飭勵,其何撕捱?卿其勿辭,從速察職。
右副承旨趙榮國疏曰,伏以臣,卽伏見長僚疏本,則以臣審理別單中靈巖良下浦事,過自嫌怒,責臣以失實,疑臣以督過,臣實瞿然慙悚,而繼之以訝歎也。臣於年前,待罪本道時,國子折受之關適到。良浦係是進上物種替運之地,船隻長時整待,故從前折受之命,以此還寢者,非止一二。臣以此意,馳啓請寢,至蒙允可矣。俄而本館筵奏繳還,此是國家養士之需,則設有多少弊端,事體所在,不必屑屑爭難。故臣亦不復開口矣。及臣之受命南下也,邑牒民訴,皆以船戶稅之竝徵濫捧爲言,減罷之請,極其紛然。臣又從以商度事情,則漁民稱冤,不無所據。蓋良浦漁船,本自體小,今雖使之除減各處之稅,而都輸於本館,一船六十餘兩,終涉太過,而至於戶稅,則誠無名矣。大抵本道沿海各衙門漁場折受處,殆難摟數,而未聞有竝與船戶而折受者。今此本館之所折受者,只是浦口,則惟當征浦船而已,旣捧於浦,又徵於戶,恐非事例。雖以蝟島言之,一島漁場專屬於本館,而曾未有漁戶之稅,何獨於良浦而兩稅之耶?且本館之略受地土之稅,容或有說,而此亦謬說,則況堂堂賢關,尤豈可引此而爲例耶?事苟關於民弊,則採訪歸奏,卽使臣之職耳。臣旣有聞,不敢有隱,不得不略綽論列於書啓之末者,只冀其或減或罷。而不意事端輾轉,伊時堂郞,至於被罰,此則非臣之所知也。前後委折,不過如斯,而今者長僚之言,有若臣稔知事狀,而佯如驟聞,故爲捃摭者然,其亦不諒,甚矣。雖然,緣臣妄陳問備之罰,至及於長僚,則在臣私義,有不容一刻晏然於職次者。玆隨天牌,略暴危悃,伏乞聖明,俯賜諒察,亟遞臣職名,仍治臣論事不審之罪,以謝僚議,以安賤分,不勝幸甚。臣無任云云。答曰,省疏具悉。其何撕捱?爾其勿辭察職。
乙丑六月初三日午時,上御熙政堂,晝講。大臣·廣州府尹,同爲引見入侍時,領事金在魯·宋寅明,知事趙觀彬,特進官尹彙貞,參贊官南泰良,廣州府尹洪鳳漢,侍讀官洪益三,檢討官趙雲逵,假注書許彙,記事官鄭觀由,記注官李澤徵,宗臣銀溪君楔,武臣行副護軍安允文,諸臣進伏訖。上讀前受音訖。上曰,王之饋句節,似當懸吐矣。在魯曰,然矣。益三讀新受音,自膳夫掌王,止世子之膳不會訖。上讀新受音訖。雲逵曰,領左相旣入侍,使之先達文義,何如?在魯曰,講官是主人,先達宜矣。上命注書,招入廣尹。臣彙承命趨出,與鳳漢同入。上曰,藥房診候,姑不爲之。備局堂上·秋曹堂上·審理使,姑爲留待事,注書出去,以口傳下敎。出榻敎臣彙承命趨出復入。益三曰,羞用百二十品,醬用百二十罋之義,註疏亦未詳解矣。寅明曰,此皆統論,非一日可計者矣。上曰,頃以周公之才且美,已有諭矣。雖以此見之,亦見周公之才矣。寅明曰,以才言之,而周公亦可謂上才矣。在魯曰,儀章文物,至周而始備矣。上曰,初以名物度數見之,漸看之則莫非周公之才也。益三曰,一擧,似是朝飯矣。上曰,以齊三擧見之,似是三時矣。在魯曰,以日一擧見之,齊三擧,似是錯簡矣。雲逵曰,大臣之言,似是矣。上曰,經筵吐多誤懸處矣。益三曰,品嘗食,似是致敬之意。在魯曰,似與嘗藥同義矣。上曰,我國祭飯,亦此意耶?古則各品,必皆祭之矣。雲逵曰,程子有言,古者飮食必祭,亦此意矣。益三曰,齋戒之日,不飮酒不茹葷,則日三擧之文,似是誤印矣。上曰,予亦有疑於是矣。常時燕樂,亦有一擧之禮,齋戒致敬之時,豈可三擧乎?雲逵曰,日三擧之三字,似是不字之誤矣。在魯曰,其言似然矣。寅明曰,以事理言之,首揆之言似然,而聖人制禮之意,亦不可以常情測度矣。上曰,領事亦言之,疑者闕之,好矣。觀彬曰,先輩雖訓釋周禮,而亦未敢質言矣。上曰,周公復起則可知矣。寅明曰,有聖人然後,可知聖人之意矣。在魯曰,我國無日擧之事,故遇災減膳,卽此意矣。益三曰,然矣。上曰,贊祭何義?在魯曰,贊字卽請字之意,如今之贊禮矣。上曰,獻主,何義?在魯曰,臣不敢與君敵故也。雲逵曰,膳夫代王爲主矣。在魯曰,雖以我國饋酒言之,承傳色必代而饋之矣。益三曰,肉脩之頒賜,皆有掌,則王及后·世子之膳,雖不會而亦可知其多寡矣。上曰,如是訓文,不亦太曲乎?雲逵曰,天官·冢宰,皆掌膳夫之任。君之膳,冢宰如不掌,則亦必有不節之慮矣。觀彬曰,如是訓釋,則文義小矣。在魯曰,雖至尊之膳,皆當撙節矣。上曰,皆有一定之式,故不會之矣。觀彬曰,此是優尊者之意矣。上曰,致福者,謂進臣下之祭肉乎?雲逵曰,下亦歸肉於公矣。寅明曰,大夫之祭,亦用牲,故致福矣。在魯曰,古者君視臣疾,君臨臣喪,何獨於臣下之祭,而不爲致福乎?上曰,上下之情志流通,亦可見於此矣。雲逵曰,膳夫所掌,有六穀·六牲·六淸,百有二十品,百有二十罋之多。王者貴爲天子,富有四海,而亦不可以徒侈文具也。九州四海之內,一草一木,不得其所,則莫非王者之責也。故古聖王,必推若飢若溺之心,推類而及民,此正聖上體念處矣。上曰,所達儘好。以一人治天下,不以天下奉一人者,儘切當底語。堯·桀之分,專在於此矣。人君雖處於廣廈細氊之上,而如知粒粒皆辛苦之意,則可以推類於民矣。觀彬曰,伯程子對食,嘗有敬天之心。叔程子嘗有言,帝王家對大擧,則宜有敬天之意。蓋粒米皆出於天,故所言如此,而今承下敎,實仰聖上敬天之誠矣。寅明曰,此卽天物不暴殄之意矣。上曰,嘗有此心,則可推於民矣。寅明曰,不仁之君,無此心,有此心而亦未擴充矣。在魯曰,私家惜福之道,亦不遺粒米,國家進御,則宜無此慮,而侍御之人,皆令知此意好矣。上曰,予常戒飭之矣。學者之要,惟在於大居敬而貴窮理而已。寅明曰,聖人導率之化,必自有善導之效矣。上曰,廣尹入來,而守禦使同入,好矣。古人有繭絲保障之語,而今以保障之任,畀之者,予意有在矣。如有稟達之事,達之。鳳漢進伏曰,小臣年少生疎,無所知識,而猝當重任,實有僨事之慮矣。方有時急仰稟事,曾與大臣相議,而敢此仰達矣。本府各樣軍兵,曾入於査正廳罷定中,京畿審理使,亦以此稟達,而本府在於高峯絶頂之上,居民無以自活。故外處軍官,皆納除番米,以爲將校輩付料之資,而此輩族屬,皆仰官料,以爲家業,而一朝見失,實無資保之道,皆有渙散之慮,此已可悶。而至於外村平民之自願入屬軍官者,今若猝然移定於束伍牙兵,則此亦爲騷擾之端,他邑不緊之名色,固可汰也,而此州則元無逃故難充之慮矣。觀彬曰,他邑良丁,則罷定有效,而廣州則元無利害之可言矣。鳳漢曰,今番所汰軍官,其數多至於一千四百餘名。今雖下去,府內許多將校,實無給料之勢,城內城外,人心離合之機,皆係於此矣。寅明曰,廣州則本無良役逃故,汰之無用,而査正廳事,臣等果未照察,故多有掣肘之事,此莫非臣等之罪也。在魯曰,此果有掣肘之端,旣知其有害無益,則勿爲太減,仍存好矣。上曰,依爲之。査正廳事,更當下敎,而保障之敎,意有在矣。勿汰仍存,可也。出擧條寅明曰,臣於良査廳事,方引罪之不暇,而第於目下,多有切悶者,京外軍制之差錯,狀報紛然,其中或有不得不釐改,如南漢事者,而臣則自初不知裏面事,今又專昧頭緖。前戶判身死之後,又無屬托處,釐改與否,將無以擧行。兵判金若魯,大司成李益炡,曾經該廳堂上,更以他卿宰中,一人加啓下,使之主管釐正,好矣。在魯曰,金若魯·李益炡·洪象漢三人,差下堂上,使之主管,何如?上曰,依爲之。出擧條,出榻敎上曰,査正廳,今則爲釐正廳矣。江都·南漢,卽國家保障重地,而人心漸不如古,兩班亦多有不納還穀者云,然乎?鳳漢曰,下敎至此,臣豈不知其爲重地乎?軍餉之多,實爲大弊矣。觀彬曰,京中士夫,亦多受食而不納者矣。鳳漢曰,臣於下直時,見右相則以爲,廣州一境,皆爲守禦廳所管,故行宮一鐵一木,或有破傷處,而皆令本廳修改,此實有弊云矣。觀彬曰,廣尹善達矣。廣尹旣是入處行宮,則頹圮之處,時入者當爲修補,而城機別將,替當其任,故守禦廳,難可支當。臣意則欲令廣尹,專主修補之役,爲好矣。上曰,此言是矣。鳳漢曰,右相亦言廣尹,或當緩急之時,則無可容膝。舊時所在衙舍,修補以入,爲好云矣。上曰,右相則欲移勞於禦廳矣。觀彬曰,廣尹豈可不修補乎?在魯曰,如使廣尹主管,則必劃給修補之物爲宜矣。觀彬曰,非但行宮,大小公廨及城門,無不頹圮,修補之役甚難矣。上曰,僧帖,頃已禁之,而寺刹則尤無措手之路矣。觀彬曰,頃年右相,亦得空名帖,以爲修改之資,而昨伏見擧條之下,則防塞,更無餘地。臣雖欲竭力擧職,而經營之事,盡爲歸虛矣。上曰,非但民夫,而僧軍亦大。頃年動駕南漢時見之,依然成一軍制矣。本官及士子之侵虐僧徒,一切嚴禁,宜矣。鳳漢曰,旣承下敎,敢不奉行?上曰,七事則勿問,而宣諭爲之。泰良讀訖。鳳漢出伏。中官捧弓矢出授。鳳漢雙擎趨出。觀彬曰,臣自遭向來危怖之境,以遞爲限,而違召亦無限節,至於胥命,而聖敎鄭重,黽勉出仕,而旣出之後,惟當惟力所及矣。南漢,國之重地,而大小城門,多數頹圮,各樣庫舍,無不朽破。至於軍器之爲重,無過於鳥銃,而若以砲手,較諸銃柄之數,則銃數無四分之一,火藥之見存,不過爲一日六七百放,而鉛丸則比火藥,亦無三分之一。守城之夜,四面察形止,無過於燭,而卽今所存,不過有三四夜所用。卽今則太平無事,故大將幸而無罪,脫有緩急,則未知國家,將何以爲之乎?前後守禦使,誰不擧職,而實無物力,故無以修擧,卽今米石外,實無措手之道矣。上曰,守禦廳,比他軍門判異耶?觀彬曰,勝於摠戎廳而甚難矣。國家如以南漢爲無用,而可棄則已,不然則不可無善處之道矣。上曰,右相曾亦有所達,而大體是矣。今可有助之者耶?寅明曰,何處能有可助之物力耶?觀彬曰,臣亦何敢請給經費?而空名帖永塞之後,他無料辦之道。數日內,雖不可撓改,而如欲爲南漢修擧之役,則此外無他道理矣。上曰,軍餉則添補耶?寅明曰,已滿十萬石矣。觀彬曰,卽今自備局,給風落松矣。寅明曰,欲令作浮橋,劃給四千株矣。觀彬曰,欲以此木作木板,鋪之庫舍矣。上曰,先用於軍器,好矣。益三持入纂輯廳冊子仰達曰,吏典有未盡處,勿以境內人爲都事一事,欲爲稟定矣。在魯曰,境內人之爲都事者,不便於掌試,故欲爲定法,而監司若皆以境內人,有拘則難矣。上曰,只令境內人,勿除都事,何如?寅明曰,只於掌試時,勿爲都事事,定式好矣。上曰,然則掌試時,勿以本道人差送,宜矣。益三曰,此卽鄕薦事,而五十以上,勿爲擧論矣。上曰,呂尙亦於八十佐周矣。雲逵曰,五十則志慮尤長,何可不用乎?上曰,六十則勿令除守令,何如?寅明曰,臣意亦然矣。益三曰,此卽禁推人,無得備擬事也。在魯曰,禁推人無得備擬,則無食祿之人矣。益三曰,近當官方淆亂之時,蔭官無得尋常通擬於諸曹佐貳事,一切定式,好矣。寅明曰,仁廟朝,亦有以蔭官爲吏判者,而卽今此弊甚多,防塞宜矣。在魯曰,如李秉淵者,亦以文有名矣。寅明曰,以文得名者,臣嘗笑之矣。臣意則故家大族,多有可用矣。上曰,誰也?寅明曰,如沈廷采,亦蔭中善治者矣。觀彬曰,星州牧使李秀輔,亦有治績矣。益三曰,非長官則無令擬望,好矣。上曰,其言,何如?寅明曰,是矣。薦聞外,無得通擬,好矣。在魯曰,如皆薦聞,則非形勢家,不得入之矣。上曰,參議亦有公者,長官亦安知無挾私者乎?益三曰,武臣經大將後,經左右尹事,亦當定式矣。在魯曰,經大將極難,十年亦難作闕矣。益三曰,蔭路之直,郡守及討賊堂上雜職,當防之矣。在魯曰,醫譯亦當錄之矣。上曰,瑣細矣。益三曰,註下當詳錄矣。上曰,洪益三方帶校郞,又爲郞廳,訖工間晝仕出去,專意爲之,可也。上曰,領左相進來。頃已諭之矣。予年今已五十二,而追惟庚子,則前後居其半矣。昨年宿一宵之回,予不勝其感幸。古有大享親傳香之儀,故今欲爲之。身雖在於九重,而心則隨往獻官,馬必重矣。親傳香服色,欲問於卿等而爲之,古亦有旁照者乎?在魯曰,此亦聖上義起矣。上曰,若爲淺淡服,則承·史當竝爲之矣。寅明曰,當以齋居服爲之矣。上曰,侍臣之服,當無異同矣。寅明曰,諸臣黑團領,當在胸褙矣。在魯曰,然矣。上曰,今番親傳香之命,蓋追惟昔年,替以躬行之意,事體重矣。獻官,申飭銓曹,二品以上中擇差。此後陵祭,特敎親傳香時,亦依此擧行事,分付。以此著其文字,追錄於續大典禮典。泰良書訖。上曰,望廟樓小詩跋文,誰製誰寫也?在魯曰,小臣爲小跋而親寫之矣。上曰,回首丹門一句語,正寫予懷矣。仍嗚咽不成聲。上曰,大臣留閤外,仍爲入侍,可也。諸臣以次退出。
同日申時,上御熙政堂。大臣·備局堂上·秋曹堂上·諸道審理使,同爲引見入侍時,領議政金在魯,左議政宋寅明,戶曹判書鄭錫五,禮曹判書趙尙絅,行司直金聖應,刑曹判書李春躋,刑曹參判徐命九,關西審理使李日躋,左承旨南泰良,關東審理使具宅奎,刑曹參議趙榮魯,校理洪益三,假注書許彙,事變假注書李復基,記事官鄭觀由,記注官李澤徵,諸臣進伏訖。尙絅曰,藥房問安,久未爲之,而日候如此,困憊之候,何如?上曰,一樣。尙絅曰,大王大妃殿氣候,何如?上曰,安寧矣。尙絅曰,中宮殿氣候,何如?上曰,無事矣。尙絅曰,王世子氣候,何如?上曰,安過矣。上曰,秋官進來。春躋讀平壤罪人宋準興·鄭崇道檢狀。上曰,達結語。春躋讀訖。上曰,關西審理使,進來達之。日躋曰,前後推官,以疑稟報,今已十二年矣。寅明曰,傷處則多矣。在魯曰,四五罪囚中,鄭崇道不可輕放矣。命九曰,三人中崇道,尤重矣。榮魯曰,屍狀,傷處顯然,不可容貸矣。上曰,鄭崇道事,檢狀無疑。大臣·秋官,據法爭之,殺人重矣。其令依前同推。春躋讀平壤罪人崔益俊檢狀訖。上曰,此非空然敺打者矣。寅明曰,審理使引律,似當矣。在魯曰,姜哥之被殺於益俊則信矣。春躋曰,似有苗脈矣。命九曰,益俊以譏察將打之,似非異事矣。上曰,崔益俊事檢狀,雖無疑其棍打,渠以譏察將之故,因渠之器械,錯認盜而誤打,此非有心也,是無心也。而審理使結語中,所引無故入人家律,過擬乎輕而人命重矣。參酌遠配。在魯曰,似當極邊遠配矣。上曰,重於徒三年矣。命承旨,改以邊配書下。春躋讀平壤罪人金得燁文案結語訖。上曰,殘忍矣。何如?在魯曰,雖曰無知,而亦極凶慘矣。寅明曰,人理滅絶,慘毒殘忍,而亦無可死之道矣。春躋曰,此雖非用意,而誠殘忍矣。榮魯曰,小臣所見,比鄭崇道尤重矣。上曰,金得燁事,大抵今番審理之命,意蓋深矣。大臣諸臣,其雖爭難,反覆詢問,或更査或酌處者,此蓋體記所謂,帝曰宥之意也。于今詢問之下,秋官一人外,咸曰傅輕,而審理使結語中,雖曰虎狼,不若非用意而戕殺,欲傅輕典於被殺人,無可償之義。諸臣之意,亦若此,則予何只於此準律,而予意則有不然者。噫,父慈子孝,五倫之一也。孟子豈不云乎?雖他人之子,赤子入井,猶且惻隱而往救之。此無他,一段藹然之仁心也。雖螻蟻之微,不忍傷生,卽仁心也,仁之義雖大,仁心卽人心也。渠雖無識,固有人心。噫,彼三歲之稚兒,有何知識,而乘一時之憤,擲其兒乎?若徐究其陰慘之心,雖用受敎之律,亦不爲過矣。噫,殺人雖重,初或有無心而致者,而此陰慘無人心之人,禽獸不若,殺之何惜?依前同推。春躋讀博川罪人李貴得文案結語訖。上曰,何如?在魯曰,似宜傅生矣。寅明曰,與領相意同矣。命九曰,此則不必爭矣。上曰,李貴得事,審理使結語,儘有意見,減一律參酌遠配。儉禮令該道,嚴刑三次後徒配。春躋讀殷山罪人張登揭山文案結語訖。上曰,何如?在魯曰,旣未捉正犯之前,久囚亦難,先爲處分,好矣。寅明曰,似可傅生矣?上曰,張登揭山事,審理使結語,是矣。分付道臣放送。泰良書訖。上曰,快放一人矣。秋曹文案達之。尙絅曰,日熱如此,姑待他日,何如?寅明曰,不可盡達矣。春躋讀連德文案訖。上曰,更達其直招。春躋讀訖。上曰,奉化,何如?在魯曰,奉化之誣上典,尤爲慘切,其死無惜矣。上曰,然矣。寅明曰,近來兩西各邑盜賊被捉後,越獄盜躱者甚多,凡係劇賊,無一正法,極可寒心。此與小小罪囚之見失者有異,則不可以過百日未捉者罷職之例,等待而止。安州考覆賊人九名之一時打破獄門而逃走者,可見外方刑獄之不嚴。道臣之不待百日定限,狀罷兼官,誠爲得之,而旣是兵使營下,又是兵營罪人,而城內獄囚,白晝逃躱,則平日兵使威令之不嚴可知。平安兵使曺允成,罷職,何如?上曰,所達是矣。依爲之。出擧條,出榻敎在魯曰,秋享,以親享爲之之事,命下矣。享先之誠,固不可以擇時,而人君一身,有宗社之托,不可自輕,而方當極熱之時,且在靜攝之中,尤必貽憂於東朝。冬享容或可行,而初七日大享,決不可親行矣。寅明曰,此是群下之同情矣。尙絅曰,七月老炎尙酷矣。在魯曰,三伏內,決不可行矣。上曰,其時日候果熱,則固不可親行,而旣有乙卯前例,夜氣豈至甚熱乎?在魯曰,老炎至夜尤酷矣。日期尙遠,今不必力請,而決不可行矣。又曰,目前竊有所見,敢此仰達。兩先正從享事,今至積年屢請,國家如無從祀之典則已,此是終必允從之事,而尙今靳許,在國家愼重之道,雖未卽許,而批答太簡,有若厭聞者然,敢此仰達矣。上曰,堯·舜相傳之訣,不過四字,而大禹加之以十六字,且予曾已屢批矣。在魯曰,修學業之上,亦不加退字,此後批旨,則多爲措語,以慰多士之心好矣。上曰,前戶判屢爲入侍,實有勞憊之形,而近見左揆,頗有殊常之氣矣。寅明曰,昨年重病後,終未復常,四末每覺麻木不仁矣。在魯曰,臣下之奔走鞅掌者,實有顚仆之慮矣。上曰,一番束帶,甚以爲難。午前則似睡非睡,而東朝問候後,伸體而坐,午後則少勝,而入侍諸臣,則先予而每多憊矣。寅明曰,惟當以盡瘁死國爲期矣。在魯曰,此卽江原監司金尙星狀啓,而以爲,守令·察訪,每於報瓜前出代,故準十考五考者絶少,報瓜前毋得出代之意,仰請矣。此弊,前已申飭,而該曹每多襲謬,不爲擧行。自今更加各別申飭,何如?上曰,依爲之。出擧條在魯曰,御將朴文秀,以黃海水營所貸監兵營銀錢事仰陳,請勿還報,永爲劃給,而有稟處許施之命矣。水營物力,雖甚殘薄,朝家何能以他處財力,每每顧助乎?但兩營銀錢,數旣不多,而將臣所達又如此,至有許施之敎,使之仍爲留儲,勿責還報,何如?上曰,依爲之。出擧條在魯曰,西平君橈,以淸蔘事仰達,有稟處之命,而臣意則此係禁物,不可請買,亦未知其得許。如或嚴責而防塞,則豈不反爲辱乎?且彼地蔘價,亦甚高,少無所利,而厥蔘色味俱劣,旣不合於倭館被執,又不合於我國藥用。此非但無用之物,蔘禁一弛,淸蔘旣出我國,則我蔘之流入北京者,無以禁之,亦甚可慮,決不可開路矣。上曰,曾聞宗臣所達,意或爲然,而首揆所言如此,諸臣之意,何如?寅明曰,銀路之漸阻,譯官之難支,固非細慮,而初聞西平君之言,亦似有理矣。首揆之持難,又如此,禁條之難撓,淸蔘之無利,果如首揆之言,則何可爲之乎?錫五曰,利害雖未詳知,而約條中禁物,似不宜請買矣。尙絅曰,宗臣亦未必的知利害,而似聽譯官之言矣。聖應曰,旣不可用於藥物,又有弊端,則請買無益矣。春躋曰,臣嘗赴燕,旣知其爲禁物,況且無益於用,則尤不可請買矣。泰良曰,臣嘗赴燕,人蔘爲開市牓中最初禁條,雖咨請,必無聽從之理。雖或貿來,旣不可用之於我國藥用,而倭館被執,又未可必,徒爲狼狽之端,此事決不可許施矣。上曰,置之,可也。出擧條在魯曰,頃者吏曹參判洪象漢陳達,有老乞大諺解印出之命,而自譯院開刊,則地部之上下物力,院官之句管刊役,誠有弊端。正書一本,下送湖南監營,使之開刊印出,上送,何如?上曰,關西自是譯舌所通之地,令關西開刊,好矣。在魯曰,然則令平安道,卽爲開刊事,分付,而印出上送後,板本亦卽上送本院,以爲日後次次印看肄習之地,何如?上曰,依爲之。出擧條寅明曰,聞堂后薦,今方爲之,而先進或新有削職給牒者,此則宜敍用付職,而不在罪積者,無論其情勢之當薦與否,竝令該曹付軍職,而使之完薦,爲宜矣。上曰,依爲之。出擧條,出榻敎在魯曰,再明日諸道別單,當持入矣。上曰,今番竝諸道酌處放送者幾人耶?刑議出外問之。宅奎曰,臣於都監事,有失職之罪,惶恐敢達矣。吏典釐正之後,臣亦一番校正,而不覺其有欠處矣。郞廳洪益三,知其病處,數數就議大臣後,俄已筵稟云。以都監事言之,則誠幸矣,而臣忝居堂上郞廳,如有所見,則相議後,轉議大臣稟裁,似合體段,而臣以無似之故,不能有無於其間,郞廳筵稟之後,始於閤門外,略聞其曲折,臣之溺職之罪著矣。臣固當自處,而卽今無他堂上,合有詢問變通之道,故敢達矣。上曰,雖是玉堂,旣爲堂郞,則初不相議,非矣。洪益三從重推考,堂上則勿爲引嫌,可也。出擧條上曰,判府事皆卽行會耶?春躋曰,然矣。榮魯入達曰,出外問之,則放送者合京外,近九十名,而猶未詳知矣。上曰,所上冊子,皆是已放者耶?日躋曰,然矣。或放或罪之矣。益三曰,新除授玉堂牌招,何如?上曰,尹光紹近何久不行公耶?益三曰,以尹光莘之六寸引嫌矣。上曰,此無撕捱之事,申飭行公,可也。益三曰,復錄中黃景源在外,兪彦好亦無引義之事矣。上曰,初已下敎,下鄕人催促上來。兪彦好,申飭行公,可也。出榻敎益三曰,芸館事,有時急變通者,而今無提調,有難啓稟,亦不可以一時兼官,有所區處,欲一裁稟,敢此仰達矣。臣爲看都監冊役,日前躬往芸館,申飭刊役,兼問館中凡事,其中書冊及冊板等事,實有寒心者。芸館卽古之祕書省,專掌一國書籍,事面不輕,凡冊板開刊,公家物力之費,誠不貲,而印冊進上後,許多冊板,無人管攝,置之簷陛之下,不蔽風雨,任其腐傷,工役之可惜,已不勝喩。而其在毋毁成器之義,果何如耶?臣於月前,言於故提調徐宗玉,使本館掌務官,照數收置,而二程全書等七八冊板,開刊不久,而無一完全,落張甚多,此甚可駭。而況書冊則四面借去,太半閪失,書冊開刊,自古何限,而所謂館上件,下輩從中弄奸,初不入置,藏經等閣,幾乎空虛,若不趁今變通,芸館書籍,更無收拾之路矣。近來春坊·玉堂,書冊無多,芸館又若此,則設有公家及時考見事,亦將求之不得。堂堂千乘之國,事體之苟簡,當復如何?臣意此後則冊板與冊子,皆載重記而相傳,掌冊板之新刊者,進上後卽爲入庫,郞廳封鎖,着實看護。二程全書等,七八冊板落張,只是數百,而其所工費,不過數月,足可卒役,使之磨鍊物力,取舊板之無用者,改刊補缺,以作完全之物。至於書冊,則掌務郞廳,專意主管,非試所則雖一卷冊子,無得出館外一步地,郞廳親自反庫,三朔一曝曬,乃爲按簿,推尋該吏之弄奸冊子者,各別重治,借去不還之人,言于提調,草記論罪,則冊板與書冊,似無虛疏之弊矣。以此出擧條,定式施行,何如?上曰,依爲之。出擧條諸臣以次退出。
上在昌德宮。停常參,晝夕講。
南泰良啓曰,明日常參·經筵,取稟。傳曰,停。
徐命珩啓曰,大司憲金鎭商,執義尹鳳九,掌令宋能相·金履萬,持平洪正輔·柳顯章在外。今日以監察茶時之意,敢啓。傳曰,知道。
右議政趙顯命,十一度呈辭。傳于南泰良曰,安心調理。
南泰良啓曰,右副承旨趙榮國,陳疏承批之後,今日不爲仕進。卽爲牌招,何如?傳曰,允。
徐命珩,以都摠府言啓曰,都摠管李春躋,以刑曹判書本曹褒貶坐起,晝仕出去之意,敢啓。傳曰,知道。
申思建,以侍講院言啓曰,本院下番司書尹學東,連日入直矣,以其親病,陳疏徑出。兼司書金相福,受由在外。說書成天柱,連呈辭單,不爲行公,兼說書未差,下番將未免闕直,事甚未安。說書成天柱,卽爲牌招入直,新除授輔德李延德,亦爲牌招,察任,何如?傳曰,允。
徐命珩啓曰,事變假注書李復基,親病猝重,勢難察任。今姑改差,何如?傳曰,允。
事變假注書李復基改差,代徐孝修。
南泰良啓曰,上番兼春秋鄭觀由,身病猝重,勢難察任。今姑減下,其代,令該曹口傳差出,何如?傳曰,允。
吏曹口傳政事,兼春秋趙世選單付。
傳于申思建曰,政官今若牌招開政,則必致暮矣。待明朝牌招開政。
徐命珩啓曰,明日次對,兩司無進參之員。除在外外,大司諫南泰溫,司諫李潤身,竝待開門牌招,以爲推移入侍之地,何如?傳曰,允。
又以義禁府言啓曰,前直講柳億基拿處事,傳旨啓下矣。柳億基,以魚川察訪,時在任所云,依例發遣府羅將,拿來,何如?傳曰,允。
江原監司啓本,以可支魚皮等進上之物,不如前日,惶恐待罪事,傳于申思建曰,勿待罪事,回諭。
申思建啓曰,輔德李延德,說書成天柱,牌招事,允下,而今已夜深,待明朝出牌之意,敢啓。傳曰,知道。
持平洪正輔疏曰,伏以臣於前冬,待罪薇院也,母病危篤,坐違召命,陳章請急,未蒙恩遞,在外虛帶,殆周二朔。及至歲初,聖上遇災修省,群僚奔走陳戒,臣雖頑愚,豈不知身有言責?義不當偃息在鄕,而欲進身輦下,則母病濱危,未忍離捨。欲陳疏伸暴,則縣道再疏,本有朝禁,只徊徨抑塞,席藁竢譴而已,畢竟臺啓,祗勘鞶遞,罪重罰輕,曾增兢惕。惟冀朝廷,錄其前過,不復檢擬,則杜門訟愆,庶幾粗幸於私義,而不料曾未數月,又有持憲新命,繼而馹召下臨,臣誠驚惶感激,罔知置身之所也。母病一向沈淹,長在床褥,而輒事違傲,分義惶悚,抑情登道,方到京畿振威地,而急脚踵至,得見家信,則臣母自前夜,寒熱迭發,嘔泄兼劇,胸膈否悶,水醬不下云,本病奄奄之中,又添別症,若少失將護,則實有難保之憂。而臣以獨身,旣不在家,則醫藥之道,必不免有悔,念及於此,方寸瞀亂,按住不得,冒死徑歸,敢申自劾之章,冀伏鈇鉞之誅。伏乞天地父母,俯垂諒察,亟許鐫遞,俾專救護,仍命重勘臣前後慢蹇之罪,以安賤分,以肅朝綱,不勝萬幸。臣無任云云。答曰,省疏具悉。爾其勿辭,俟間上來察職。
司書尹學東疏曰,伏以臣母,素患痰癖之症,源委已痼,症形非細,每當寒暑,如期輒發矣,又自昨夕,調攝失宜,重得暑感,宿病添劇,中焦痞隔,食飮不下,委頓床席,達夜叫苦,新舊諸症,罔非危惡,昏昏涔涔,催臣來護,而臣以孑孑單獨,無他兄弟。凡諸藥餌,非臣一身,則無人看護。臣方在直中,自聞此報,心神飛越,急於歸護,按住不得,玆敢冒萬死,投陳短章,徑出禁門。伏乞聖上,曲垂悶憐,特許救護,亟遞臣所叨之職,以安私分。仍治臣擅離之罪,以肅朝綱,不勝幸甚。臣無任云云。答曰,省疏具悉。爾其勿辭護焉。
副修撰兪彦好疏曰,伏以臣於館職,再叨除命,而情地窮蹙,旣不得抗顔冒進,分義是懼,亦不敢引嫌控籲,積犯違傲,恭竢誅殛矣。日者置對,旋蒙恩宥,尋單見格,惟有泯伏悚縮而已。又伏聞昨日筵中,因僚臣所達,聖敎丁寧,諭之以今無可嫌,申之以另飭行公。筵席祕嚴,雖未得其詳,而臣於是,惶霣抑塞,益無措躬之所也。顧玆負罪賤臣之區區去就,顧何足上煩聖念,而前後開勉之敎,乃至於此耶?揆以義分,固當竭蹶祗承,以少伸叩謝之忱,而第伏念前夏處分,何等嚴截,至今追惟,心膽如墜。雖以日月稍久之故,特推天地曠蕩之度,乃有此收錄之洪渥,鄭重之溫諭,而顧臣釁負,固自如也。今何可憑恃薰沐之恩,强拭滓穢之蹤,冒沒趨膺,以重貽淸朝經幄之羞哉?至若職任之不稱,才分之難强,在臣猶爲歇後語,故有不暇縷陳,而區區素畫,迷不知變。今於天牌之下,隨詣禁扃之外,略暴危懇,徑還私次,臣罪至此,尤無所逃。伏乞聖明,俯垂諒察,亟命鐫削臣職名。仍令選部,勿復檢擬,以肅朝綱,以安微分,不勝幸甚。臣無任云云。答曰,省疏具悉。爾其勿辭,從速察職
成均生員李奎賢,進士鄭樸·兪漢吉·韓晉謩·沈鑐·朴師錫·宋宜孫·李春彬·申鏶·李祥海·宋宅·李顯白·洪鼎猷·李鳳齡·李縆,生員黃尙寬·任遾·宋宅休·朴·韓珪·李胤光,進士金遇重·黃宗烈,生員金岱壽·李世璜,進士白尙鼎,生員李聖謙·崔龜瑞,進士朴坍·趙聖彦·李鉉祥·鄭震鵬·趙錫重·李朝泌·李泰岳·李宜祿·申光岳·梁宗大,生員鄭震龜·權采衡·趙克普·魚泌溟·尹渭·李瀷·李德履·朴性淳·趙恒彦·元啓英·李駿祥·權掞,進士魚有珩·閔瑜·洪絲漢·李祿海·姜善兼·鄭姬伯·朴煥·洪鼎漢·宋,生員李普昌·鄭漢明·尹鳳逸·鄭衡一·朴載厚·元啓夏·安櫟·朴選·洪謙海·任道,進士尹昌殷·李德泰·李德龜,生員韓權·李明弼·李松壽·李端弼·鄭述祚·閔百宗·孟以大·李商輅·崔一泰·蘇后由,幼學申思運·申光弼·沈錫舟·金德淳·兪漢喆·韓國維·金憲吉·金魯淳·李復圭·金普淳·吳鉉胄·任載垕·崔弘祚·朴漢杰·韓命新·李奭輔·洪相稷·洪相卨·洪相龜·韓直養·韓善養·魚用大·申光節·申光萬·李雨植·申瑗·崔正履·尹得一·李晉圭·宋錫休·宋永休·宋光休·李德鳳·具定遠·李益東·魚錫孝·李斗天·沈翼賢·沈樂賢·魚錫采·李若濟·李東元·李瓘·鄭義宅·宋柱世·李載輔·元植·元彬·鄭抃·鄭德煥·安宗濟·李龍濟·李台器·朴敦仁·朴敦元·權·權熻·權煥·李仁培·李源·任商霖·李春益·許宰·許寊·許·李厚喆·南有定·南公輔·安宗喆·安宗述·李有喆·元重寅·元翼欽·李顯喆·李命聃·黃楧·兪鼎柱·李顯集·李度平·申思範·李宜耆·姜垣·安宗傑·李晉祥·鄭鑄·李默·李·金漢泰·金頤柱·柳喜三·崔夢嵒·金東鍵·趙鎭杓·鄭·尹景烈·柳星壽·黃仁㷜·姜瑞龜·鄭益祚·鄭宜祚·兪定中·魚漢佑·權敬應·任錫昌·吳載一·金柱觀·柳潛·尹得來·柳亨壽·兪彦修·柳·洪啓厚·尹勉常·柳泰升·尹勉庸·權奎應·權台應·李普徽·李邦漢·兪漢福·金福行·金相粲·尹守宗·尹得咸·尹心師·尹心槼·洪·李匡國·李鳴國·權尊性·李溎·李尙友·柳澈·柳宗壽·尹勉得·徐健修·尹光烈·申瀅·申浩·韓徵箕·李彦國·南學海·李錫慶·金正容·朴導源·尹星履·尹必東·兪漢心·李稷輔·朴師度·朴師明·洪啓祚·金宅垕·金世權·文宅正·韓鏶·朱遠喆·朴泰權·趙亨益·許洉·鄭衡瑞·金垕績·姜爾集·蔡膺喆·金樸·蘇大恒·金鍈·牟景觀·朴道新·崔洙顥·洪鳳來·柳垣明·鄭枋·趙鎭華·李宜老·金俰·朴泰珩·朴弼躋·姜彦輔·宋述孫·邊景鎭·鄭寅煥·李泰運·李性喆·蔡晉夏·文命龜·金弘濟·咸挺瑞·安致鉉·韓光洽·李重植·尹敬宰·尹敬復·李興文·李東泌·宋履孫·李山壽·朴震郁·朴震翼·元弘運·元弘迪·洪彦五·洪彦益·魚有萬·魚錫光·兪敬中·尹心協·任善元·鄭養善·金孝達·沈陽元·沈良元·安允翕·尹慶恒·朴聖采·魚漢佐·愼倜·吳泰光·李憲·李愚·李壽寅·李器玉·李心玉·李人玉·黃栒·李國顯·南德寬·辛必寧·黃櫽·申益顯·成斗天·成致龜·朴漢斗·金漢卨·申景翰·申暐·金元柱·金文柱·鄭榘·張志道·韓命復·洪萬源·尹聖徵·李立中·李達源·李得源·李顯永·南宮潗·尹希喆·柳胄基·李龍漢·李有徽·趙學天·孟至大·張宇樞·鄭萬遂·蔡顯慶·蔡顯邦·李鎭衡·李鎭權·朴大和·黃延祚·韓泰謩等疏曰,伏以臣等,以先正臣文正公宋時烈,文正公宋俊吉,從享聖廟事,前後陳請,殆過卄載。聖意漠然,而猶不知止,其苦心血誠,亦足可見,而迺於日前批旨,又以修學業爲敎,臣等不能無天地或憾之心。臣等死罪,不敢知聖敎所謂修學業者,欲令臣等,只事講說記誦耶?夫所謂學業云者,所貴乎崇奉儒賢,闡明正學,非止於講說記誦而已。今臣等之必欲以兩先正從祀於聖廡者,乃所以崇奉儒賢也,乃所以闡明正學也。殿下何不究其本,而只以退修學業爲敎乎?至於業諭之批,尤有所慨惜者,先正道學,予豈不知者,此豈非殿下,業已諭於乙卯泮儒之疏者耶?使殿下,不知先正道學則已,殿下旣已知之,而不卽允臣等之請,何也?噫,聖廟從享,事禮不輕。殿下之至今靳允,雖出十分審愼之意,而然而審愼之道,施之於事在可不可之間,則可的知其道學之可祀,而特以事禮之不輕,一向靳允,則無乃殿下之審愼,不亦過乎?噫,兩先正之宏道邃學,已悉於臣等之前後章疏,今不必更爲煩縷,而若夫時烈之學,則實得先正臣文元公金長生之嫡傳,而浚吉則與時烈,道同德合,俱爲士林之宗師。其可以繼文元公之後,而躋夫子之廟者,舍我兩先正而其誰歟?臣等竊嘗考之於列聖廟已行之事,凡於從享之議,列聖何嘗不十分審愼?而在昔宣廟庚戌,特許五賢從祀之請,在肅廟朝則辛酉,許兩賢從祀。丁酉又許文元從祀。蓋以爲儒賢有如此道德,則不可不從享,士林有如此公議,則不可不允從故耳。是故,列聖之世,文敎成於上,儒化興於下,其所以培養作成之效,蔚然可觀,而人到于今,稱列聖之德,誦列聖之事,今之後,五賢三賢而最盛者,莫如吾兩先正,則殿下之所可法者,其不在於列聖朝乎?臣等又嘗歷觀往牒儒賢之升配聖廡者,前後何限,而或以經傳,或以闢異,辨說有關於世道則祀之,論著有足以垂後則祀之。矧今我兩先正,以道德則關·閩之正派也,以事業則春秋之大義也。闡正學於旣絶,扶世敎於方頹,使我夫子之道,煥然復明於世,在聖上尊賢重道之義,宜不待臣等之煩請,亟擧從享之典,而八路多士,齊聲同籲。今至二十餘年之久,一例靳許,只以修學業三字,爲距公義之資,何也?臣等雖甚魯莽無識,若其所秉執者,實出於敬服先正繼開之德,導揚聖明繼述之道,而國論已定,士無異議,則草草數字之批,恐有欠於重斯文待多士之道。臣等竊爲殿下,惜此擧也,玆敢復申前說,相率呌閽。伏乞聖明,特念兩先正當享之道德,俯循二十載久鬱之公議,亟降明命,卽擧盛典,使聖德益光,士林增氣,不勝大願。臣等無任云云。答曰,省疏具悉。業已諭,益修業。
乙丑六月初四日午時,上御熙政堂。晝講入侍時,知事金若魯,特進官朴文秀,參贊官徐命珩,侍讀官洪益三,檢討官尹光紹,假注書許彙,記事官鄭觀由,記注官李澤徵,宗臣密春都正焌,武臣行副護軍沈鳳徵,諸臣進伏訖。上讀前受音訖。益三讀新受音,自庖人掌共,止臂螻。上讀新受音訖。益三曰,六畜·六獸·六禽,皆以辨其名物爲重矣。至於禽獻,所以待上卿以下之禮矣。光紹曰,以今見之,獻是賜臣下者矣。上曰,古則以爾我,稱於君前者有之矣。光紹曰,尊君,自秦始矣。益三曰,膏香,以相生相克爲主矣。上曰,如我國之薦俎乎?益三曰,世子之禽,不言不會,則蓋出正國本之意,或慮衣服酒食之有失而然矣。上曰,三百者,擧成數乎?光紹曰,所以定其名矣。若魯曰,宗廟有薦俎之事,而有用鼎之制矣。上曰,知事所達好矣。今番省牲之時,亦未知鑾刀之制,享禮之若禮好矣。承旨,申飭,可也。上曰,鑾刀鼎俎,依五禮儀,若禮事,分付。出擧條益三曰,進御之物,皆知其臭而不進矣。上曰,沙鳴亦無小註矣。般臂何義耶?益三曰,似是馬毛之斑者矣。上曰,曾以周公之才且美有諭,而以此觀之,亦才矣。光紹曰,朱子以爲,堯·舜·禹·湯之中,周公尤爲有才矣。益三曰,如字似有落漏,臣當請罪矣。上曰,旣有唱準,而此非芸閣之失,卽儒臣之失也。若魯曰,凡字,不當以計數訓之矣。上曰,然矣。若魯曰,傷敗之物,皆易害人,如魚餒而肉敗是矣。益三曰,大抵皆臭也。若魯曰,日昨靈城,以都城女堞修改事仰達,而卽今軍門,物力難支。小臣之意,則周圍未滿三十里,三軍門各掌十里,一年之內,雖難訖工,而今年築數里,明年又築數里,如是爲役,則似不至大段勞役,役亦簡便,與其只改女堞,无寧爲此。臣與訓將·御將,亦有相議者,而御將方入侍,下詢,何如?上曰,靈城其已周覽耶?文秀曰,頃日下敎後,難可待秋,故冒炎親巡兩日,盡看守城形便,今當先達形便耶?上曰,達之。文秀曰,臣初意其爲三四十里,而更覽之,則不過二十七八里,此非大城也。仁王·南山,兩邊絶險,用力則可守,北營邊低微,自東門至駱峯平易。而大抵平易處五里許,中間險絶處,似爲七八里,國家如欲爲緩急之計,則此亦可守矣。上曰,都城無異山城矣。若魯曰,無如此之險城矣。上曰,曾見松都乎?若魯曰,松岳山外,皆平地矣。文秀曰,城若不固,則何以能守?上曰,卿等旣見之,都民皆有妻子,則當爲死守之計,而如此則何以可守?文秀曰,我國臣下,皆以言語,爲國事矣。上曰,卿言太過矣。文秀曰,殿下卽祚幾年,而無一人擔當爲國事者。守城一事,亦以議論之矛盾,尙今不成。若如兵判之言,今年築數里,明年又築數里,則不至大害於軍門,功役亦可漸就,而第恐城役未訖,而明年朴文秀去,又明年金若魯去,金聖應又去,則前功豈不可惜乎?上笑曰,卿則只以今年爲期乎?文秀曰,時事如一番春一番秋,有不可知矣。上曰,大訓後,靈城所達非矣。若魯曰,朴文秀之言太過矣。文秀曰,我國人,見人之好處則斥之,未嘗贊之。臣亦生於朝鮮,經歷久矣。小臣所恃者,惟在於國家,年年加築,終始完役,則豈不好耶?上曰,人存政擧之敎,頃已諭之,而予心亦如卿言矣。昔昭烈,走夏口時,率數萬百姓,日行十里,一敗塗地,而其心則不棄民也。此有先朝御製矣。我國人心甚燥,少有騷動,輒必先走,而兩班尤甚。雖以戊申觀之,南山下一帶盡空云,予心則不忍棄民矣。雖使北來沙峴,南至達川,予何可使卿,持燭而往乎?保障之地,所當先爲經紀,此則卿當爲可爲之事,而勿慮後日,宜矣。文秀曰,臣何敢不爲乎?上曰,爲爲人去後,爲爲復爲爲,此言雖若淺近,而實爲切當矣。若魯曰,如改體城,則限以五六年修改好矣。上曰,三軍門分授處,圖形以上,則予當摘奸,而知其勤慢矣。文秀曰,八尺爲一步,而垛堞之廣狹,參差不齊,蓋石亦不成貌樣,城上或有松樹之亂生處矣。上曰,何處松多耶?文秀曰,南山近處最多矣。大臣以下,各出一人,一日赴役,則中人以下,豈不樂從乎?限近城三四間,斫去亂松,而內則五部,外則五軍門當之,仍以所斫之松燔甓,改築女堞。曲城近處,人路不通處,亦令申飭修道,好矣。上曰,俄已諭之,而謀之在下,斷之在上,稟議大臣,作節目持入,可矣。若魯曰,所奏浩多,不必出擧條矣。上曰,唯。若魯曰,今仍城堞事,敢此仰達矣。烽臺事重,而木覓山烽火所擧處,初無築臺,未免疏虞。不可不修築,而前面松木,茂長蔽遮,不但擧烽甚難,城內多有不得望見之時,其中甚蔽八九株,不必盡斫,略斷上梢,俾得通望,何如?上曰,事極寒心。竝依爲之。出擧條文秀曰,御營廳多有難堪之弊,而弓矢一事,亦欲仰稟矣。上曰,竹弓甚好。武臣達之。鳳徵曰,竹弓之制,禁軍軍兵,皆言其好矣。上曰,竹弓可射乎?鳳徵曰,可射矣。上曰,但未知武弁之意如何矣。文秀曰,角弓則臣於出征時見之,一夜間生病不可用,他國以可射弓射之,而我國則習與射異矣。上曰,竹亦難矣。文秀曰,江華角弓六百張持來,而皆中折,御廳黑角之費,甚多矣。鳳徵曰,交子弓,比黑角弓尤硬矣。文秀曰,自內司,持入竹弓試之,則可用矣。上曰,此武臣誰也?若魯曰,沈聖希之五寸矣。上曰,卿等皆入竹弓事,令三軍門,募其願否,卿亦問於龍虎軍可矣。若魯曰,臣當問之矣。文秀曰,本營軍器中,鳥銃·環刀數甚不多。鳥銃破者近千柄,環刀破者亦四百餘柄,其修補,必以含錫·豆錫爲之,而此非市上可貿之物,惟地部有儲,自地部貸去臣營錢米木,其數夥然。故臣以含錫數百斤,減價發賣之意移文,則地部回移,初則持難,更爲懇請,則以爲,減價發賣有弊,含錫七十斤,貸去爲當云矣。許多鳥銃·環刀修改,決難以若干含錫爲之。且豆錫極貴,若得生銅,則和含錫爲豆錫用之,爲好矣。得聞地部,含錫則有數千斤,生銅則欲鑄錢,多有貿置者云。雖以前貸去錢米木事言之,有無相通,自是共濟之義。含錫百斤,生銅二百斤,特令地部,許貸,何如?上曰,依爲之。出擧條上曰,守僕招來,跋文使之謄來,宜矣。命珩曰,當依聖敎,分付矣。上曰,夕講爲之。習講後正時,入之。出榻敎命珩曰,親傳香命下之後,承旨不可不備員,而都承旨,以良下浦事,郞官拿處之故,引嫌尋單,左副承旨趙榮國,以長席難安,纔又違牌,左承旨鄭必寧,纔遭服制,院中事,誠爲可悶矣。上曰,受戶錢者,誰也?命珩曰,此不過因本官之所徵而受之,郞官則無罪矣。上曰,此非郞廳之罪,而實本官之罪也。承旨三人,竝姑許遞。政官卽爲牌招開政,以在京無故人,差出,可也。出榻敎諸臣以次退出。
同日酉時,上御熙政堂。夕講入侍時,諸臣進伏訖。上讀前受音訖。益三讀新受音,自凡宗廟之事,止乾肉之事。上讀新受音訖。光紹曰,鱐,我國祭禮亦用之,而臣修五禮儀時見之,則用今大口魚矣。上曰,然乎?光紹曰,大羹,卽烹豚之水,不和醬物者也。鉶羹如今熟菜,加以大羹之汁者也。上曰,此所謂大羹·玄酒者耶?對曰,然矣。上古飮食,淡乎無味,後世用之,不忘質也。又曰,王籍之籍,俗多稱籍田,而禮記音當作者,藉之義借也。借者,王者始推,而借民力而終其畝,故云借也。今當讀作藉。上曰,禮記云然乎?予始知藉者誤也。文秀曰,儒臣之言是矣。光紹曰,蕭茅,鄭興以蕭作莤,鄭玄以蕭作香蒿,下說是矣。若魯曰,儒臣所達,是矣。上曰,果蓏之蓏字何義?對曰,蓏如今瓜茹之類,而大凡木實曰果,草實曰蓏,草菜之實,皆謂之蓏矣。上曰,予始知之,果字有木邊,蓏字有草頭,蓋是義也。上問鱻薧二字,只用於魚耶?對曰,生魚肉通謂之鱻,乾魚肉通謂之薧,已見上文矣。上曰,䱷征入于玉府者,何謂也?光紹曰,漁征,漁者之稅,猶今海夫·漁戶之收稅也。上曰,古有譏而不征者誰也?光紹曰,孟子云,文王之治岐山也,關市譏而不征也。上曰,文王則不征關市,周公則有漁征不同,何也?光紹曰,文王之不征,周公之征,皆仁政也。上曰,何謂也?對曰,文王之治岐,只譏其非常,而不取其征者,仁民之政也。周公之制法,抑末而務本,恐民之趨末,故爲之征,是亦仁民之意也。周官固多征稅,如漆師之征,是也。但農人无征,此可見矣。上曰,蠯·蠃·蚳,何物也?光紹曰,蠯今蚌蛤也。蠃今螺子也。蚳今蟻子也。古者以此三物爲醢,以用於祭享。蛤醢則今有之,而蠃蚳則今俗皆不食,此是古今異宜處也。上笑曰,此誠可異。用蠃蚳,又見何書?光紹曰,見於儀禮經傳·禮記等書矣。文秀曰,今俗之紫鰕醢等物,何以異此?上曰,豆脯薦脯,何謂也?以註則豆當讀作羞也。光紹曰,然矣。褻味謂之羞,不褻謂之薦,此所謂羞脯,是和薑桂之脯也。薦脯不加褻味,如今大脯之類也。上曰,然矣。上曰,聖人用心,極其纖細,物名品味,無不詳知矣。光紹曰,聖人固心細。朱子曰,未有聖人而心麤者也,若心麤則制作不能如是纖密,學問之工,尤不可以麤心而做得也。上曰,然矣。光紹起伏曰,今此所講,只是法制纖微之文,而別無新義,可以仰裨聖學者矣。第其微文末節,無非周公運用天理中所出來者,可見其至纖至密,無所不包,只當以此箇義理,參前倚衡,以爲體驗講服之資,則庶有益矣。然學問工夫,貴乎要約,而此書,終不如他經傳之逐行逐句,可以反躬切己,眞實警省者。故易歸於无味无效,臣不敢輕請變通,而燕閑之中,聖上之所以用工者,宜留意於要約之書,庶幾一開卷而有益矣。上曰,儒臣言,是矣。予初讀此書,喜其制度宏正,謂後面皆如此矣,漸漸讀之不然矣。若魯曰,聖上讀周公之書,學周公之道,益加勉戒,以興至治,深有望焉。光紹曰,知經筵之所達,意甚好。聖上誠能克自奮勵,勤學勤政,仰法周公,思兼三王,以煥明文治,則一部周官,古今異宜處,雖不能一一遵用,而便可做成周之治矣。若無其根本,則雖講行周官,纖細無遺,終無以致治,而同歸於誤讀周禮矣。上召下番儒臣,進前進伏。上曰,昔漢高祖,使叔孫通制禮,而朝儀整肅矣。五禮儀增修後,亦頗有申明之效矣。儀仗班行,其後似一復古儀矣。因曰,其時儀節,書給該曹乎?對曰,作一通儀節,各付該曹矣。上曰,其時靑扇,變爲黑扇,有所論難矣。靑黑不甚相遠,因置,何如?對曰,禮家亦多通用靑黑鴉,靑黑之甚者,而亦謂之靑,則因置無妨。上曰,然矣。因命承旨,分付該曹,以其儀節,作帖遵用。上曰,昨以示元良爲諭矣。予欲爲身敎之方,今日爲此兩講,而此後晝講時刻,以辰正初刻,進定,可也。視事,縕繹間頉稟事。竝出榻敎益三曰,御覽文字,固宜淨寫以入,而在院承旨,以守僕所謄來者,仍爲入啓,事雖出於急遽,宜加警責,推考,何如?上曰,依爲之。出擧條益三曰,上番兼春秋趙世選,易次入伏,推考,何如?上曰,生疏之致,勿推,可也。仍曰,是鄕人耶?益三曰,趙觀彬之族矣。文秀曰,今番審理使初遣時,未知如何,而畢竟無救弊之道矣。上曰,猶愈於不遣矣。文秀曰,無愈矣。雖以漕復戶事言之,監司·守令預買之弊,誠爲駭然矣。上曰,如驛復戶耶?文秀曰,然矣。上曰,初則泛聽,而誠爲寒心矣。若魯曰,臣未詳知矣。文秀曰,臣謂漕復戶創始之監司,禁錮宜矣。上曰,予意京畿·湖南事之善爲,而以今見之,誠愧矣。文秀曰,殿下誠有媿矣。若魯曰,筵席奏事體重,而靈城之所達如此,請推,何如?上曰,靈城豈拘些少規模耶?文秀曰,史記若書臣言,則必以爲直言矣。臣曾侍殿下於東宮時,中年,亦頗有振作之意,而今則漸不如古矣。雖以漕復戶言之,令道臣査出其始創者,嚴加罪罰,則湖南一道,豈不大警動乎?凡事每如是因循,故循例覆奏者,未免爲文具之歸。臣下之心,因此而妄測君上者,多矣。如有欺隱之弊,則雖貴近,切勿饒貸,不然則雖疏賤,亦必大用。諸道別單,姑捨其細事,特拈其一二大者,特於榻前稟決,好矣。上曰,今聞靈城所達,始則慼然,中則慊然,終則怳然覺悟矣。其大者直令持入,小者令備局稟處。思建曰,漕復之弊,臣往光州時知之,非但監司·守令,而亦有私賣者云。光紹曰,湖南之此弊甚大,其他與民牟利之穴,亦多矣。益三曰,湖南料辦之弊,不可不禁矣。文秀曰,國家之所恃,惟在於湖西·湖南。而牟利之弊,遍於一道,有不可勝言,而漕復戶,其尤甚者矣。雖以海西言之,特旨罷之,則數萬兩之見失,無小害於海營矣。上曰,予旣有歉然之敎,此下敎則當踐之矣。如非聞靈城所達,明日亦將依前爲簿書期會矣。上命注書,書下擧條曰,空名帖事,昨聞筵陳,意謂此後,不無掣肘之端,卽席亦有趑趄之心矣。半夜思之,申禁之請切實,名不正而民受弊,此則堅守勿撓,可也。其若堅守勿撓,則宜載大典,其令載錄,前者所錄,此等文字,想必有防礙之端,參酌刪節,懸註此下事,分付。若欲堅守,宜先飭勵於倚任之臣。今日御將之以今令爲是,而頃者陳請,宜乎先飭,從重推考。書訖。上曰,予在東宮,卿以春坊事予,而卿年已五十五矣。今則君臣俱老,予豈捨卿,卿豈捨予?與予同心者,卿與元景夏。元景夏則傑,卿則麤,筵奏之間,或多犯濫處,此卽學力不足之致矣。文秀曰,臣果非欺詐,而亦無功名之心矣。只以聖恩難忘,低徊不去,而或有不能忍耐處,則言不擇發矣。昔漢武謂汲黯曰,甚矣戇也。殿下以臣之故,而爲明主矣。上曰,卿如悍馬之難制矣。卿是休慼與共之臣,何可捨予而去乎?上曰,諸道審理之命,豈徒審理囹圄?意蓋爲民。其時一道,擧一大弊之意,已有下敎,而畿甸則其無巨弊,登對稟處者詳備,更無其議,而至於湖南,則三南雄藩,民弊本自固大,其登對處之者,不過嚴飭,申飭而已,若此而其能祛一弊乎?今因筵臣陳達,不覺歉然。以一事言之,漕復戶事,國之大者,爲道臣而其若犯手,是與民爭利,此所謂法不行,自上犯者也。此正巨弊,而筵稟下敎,不過嚴飭,其何以礪一道而祛民弊乎?其時先犯道臣,令備局査覈,稟旨嚴處,此一款嚴立科條。此後道臣以下犯者,隨現繩以重律,斷不饒貸之意,定式施行。此等巨弊,在上者,雖循例嚴飭,其時審理使,其據法陳達,不若今日之筵奏,宜乎飭勵,審理使趙榮國推考。以此,推思王者之道,擧其大體而已。昔之唐宗,仰屋不答,得君之體,不然則廈氊之上,不過簿書也。雖竟夕,豈不近於衡石程書,衛士傳餐?關東·嶺南·湖西·海西·關西審理使別單,待朝日次時持入,而其道審理使,同爲入侍。其中民瘼之大者,關防之重事,稟旨裁斷。其他可以稟處者,卽爲覆奏稟處,可以自備局申飭者,申飭之意,分付備局。思建書訖。上曰,小事,不當上於廈氊矣。文秀曰,然矣。若魯曰,臣於目下事,有區區所懷,敢此仰達。臣於入闕之路,見太學多士,以疏批之未下,留在闕下。蓋自祖宗朝以來,皆有儒賢從祀之請,而列聖莫不許之矣。以殿下右文之治,旣知兩先正之道德學問,而積年持難,尙不允許者,想出於愼重之聖意也。第今批旨太簡,又不卽賜批答,使許多章甫,久留於闕門之外,而顯示訑訑之色,士林固已缺望,而亦有欠於優容館學之道矣。益三曰,兵判所達是矣。今此從享之請,已至數十年,而無一異議,宜卽允從矣。上曰,已諭於領相矣。儒生輩,不能眞實做業,而獨於從享之請,若是煩瀆,予以修學業爲批者,意蓋深矣。諸臣先退後,上命注書,招入疏頭·掌議。臣彙承命趨出,與李奎賢·申景祖入侍。上各詢其姓名後,下敎曰,從享之聽不聽,不在於批旨之簡不簡。堯·舜傳心之訣,亦不過精一數字,則爾等豈敢以草草數字之批等語,登之章奏耶?予雖媿君師之德,而有君師之位,非不欲推考師儒之長,而或慮擧措太過,故止之,亦不推考捧入。承宣於此,亦可見待士之道矣。領相昨以批旨之簡爲達,而今其疏語,又如此,爾等拂鬱之言,相臣亦聞之而然矣。景祖曰,臣等治疏入闕後,始聞相臣昨有所達,而臣等疏辭,適又如此,誠不任惶感矣。第自先朝於儒生從享之疏,則每多優批,而殿下只以六字前批,一例下答,臣等果不能無憾於天地,而遣辭之際,自然如此矣。上曰,儒生先退,待批閤外,可也。儒生退出後。上曰,誰家人耶?思建曰,奎賢卽古判書李光迪之孫,景祖卽故判書申晸之曾孫也。館學疏,固非卒乍間可辦者,故必費數日而治上。今此再疏,決非得聞大臣筵奏而治上者矣,俄者下敎,殊欠優待之道,故惶恐敢達矣。上命承旨,書下館儒疏批訖。承·史以次退出。
上在昌德宮。停常參·經筵。
徐命珩啓曰,大司憲金鎭商,執義尹鳳九,掌令宋能相·金履萬,持平洪正輔·柳顯章在外。今日以監察茶時之意,敢啓。傳曰,知道。
又以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
申思建啓曰,事變假注書徐孝修,時無職名,令該曹,依例付軍職,冠帶常仕,何如?傳曰,允。
傳于徐命珩曰,大臣·備局堂上詣閤。有政。吏批,判書李周鎭式暇,參判洪象漢進,參議未差,同副承旨申思建進。兵批,判書金若魯進,參判李重庚病,參議李天輔病,參知尹光毅入直進,左副承旨徐命珩進。吏批啓曰,判書李周鎭式暇,參議未差,小臣獨政未安,何以爲之?敢稟。傳曰,仍爲之。吏批言啓曰,宗簿寺正尹志泰,掌院別提咸時輝呈狀內,身病俱重,不得察任云。竝依例改差,何如?傳曰,允。
以尹彙貞·金尙迪·韓翼謩爲承旨,金尙魯爲戶曹參判,尹學輔爲兵曹佐郞,李箕鎭爲觀象監提調,兪業基爲漢城庶尹,金相說爲掌院別提,申㬛爲司䆃主簿,李周鎭爲兼知春秋,尹心衡爲兼弼善,文起周爲瓦署別提,沈鳳陽爲寧邊府使,李夏源爲知事,曺時澤爲五衛將,李義燁爲景福假衛將,李重成爲露梁別將,副護軍趙榮國,副司直金尙魯·鄭必寧,副司果尹東喆·高挺參,副司正徐孝修單付。
徐命珩,以忠勳府言啓曰,奮武功臣韓原君李萬囿母在喪,助哀題給事,因本府草記,旣已允下矣。取考本府謄錄,則曾在仁祖朝,靖社功臣南陽君洪振道母在喪時,因本府草記,喪柩上來時,所經各官,各別護送,朝夕祭物,亦爲備給事傳敎。其後靖社功臣平興君申俊母在喪時,葬山在於洪淸道,祭床·石灰及造墓軍五十名,依例限七日題給事,亦因本府草記,傳敎矣。此是謄錄所付奮武功臣咸恩君李森,靈城君朴文秀,花川君金浹,仁平君李普爀,全陽君李益馝,母喪發靷時,所經各邑,各別護送。朝夕祭床·石灰及造墓烟軍題給事,本府依例啓稟擧行。金浹·李普爀母喪,自任所上來時,所經各邑,各別護送。朝夕祭床題給事,亦爲草記擧行矣。今此韓原君李萬囿母喪,出於平安道肅川府任所,其喪柩,自肅川府上來時,及發靷下去時,所經各邑,葬山所在官,凡係應行之事,當爲依例擧行。而事係恩典,不敢循例擧行,惶恐敢啓。傳曰,依例擧行。
申思建,以戶曹言啓曰,依傳敎,右議政趙顯命,自三月至六月,合四朔祿俸,令倉官更爲輸送于本家,則以爲,卽今病情,漸益深痼,旣不能供仕,方在尋單祈免之中,常祿不敢冒受云。祿俸又不領受,何以爲之?敢稟。傳曰,令倉官更爲輸送。
南泰良啓曰,都承旨尹彙貞,承牌來詣闕外,而闕門已閉,待明朝肅謝之意,敢啓。傳曰,知道。
大司諫南泰溫疏曰,伏以臣,一病支離,垂閱七朔,方此宛轉床席,一味呻痛矣。乃者收敍之恩命纔下,諫省之除旨又辱,數月之內,再叨是職,未知譾劣如臣,何以得此於聖明之朝?且惶且感,罔知攸處。在臣分義,固當竭蹶趨承,而不但淸朝言責,決非疲薾者之所可僥冒。顧臣所患風濕之症,積有源委,當此盛炎,十倍添劇,瘡處旣完而復熾,收斂無期,肢末浮腫而蹇澁,運用不利。又自數日以來,猝得暑感,頭痛如碎,咳喘苦劇,飮啖全廢,氣息綿綴。雖欲感激恩私,黽勉入肅,而咫尺天門,萬無自力趨造之望。玆於召牌之下,不敢坐違,忍死作氣,隨詣於禁扃之外,投進短章,自外徑退,違傲之罪,雖死猶輕。伏乞天地父母,俯察疾病之難强,亟命鐫削臣職名,以安私分,以便調息,千萬幸甚。臣方乞免之不暇,不宜有所論列,而竊有愚淺之見,敢此附陳焉。今此續大典纂輯之擧,實出於損益舊章,垂裕後昆之聖意。汗簡纔畢,印役方張,此是吾東方百世不刊之典。豈可不十分愼重,使無一毫未盡善之歎哉?其中大節目,則已經睿裁,無容更議,而至於小小條目之載於各典者,則或不無疏繆之慮。今雖更命堂郞,逐旋釐正,而旣成之書,或以攢那添刪爲難,因循置之,則其爲害,不止於一時法令之失而已。昔在祖宗朝,或有刪正律令之事,則必兩司署經而後,方始頒行,此固重法典,集衆見之美意。臣意則更加申飭堂郞,專意照檢,稟裁釐改,仍集三司諸臣於朝堂,使之一一勘過,使金科玉條,燦然明備,無可指議。勒大典於明時,垂弘謨於萬世,是臣區區之望也。雖以今番査正事觀之,當初設廳釐革,豈不是變通軍制,蘇收民弊之一大政?而節目猶有未盡頒布,不免差遽,冊子印降之後,誠不無諸色或漏損益失當之處。臣待罪西邑時,固已按簿而慮之矣。得伏聞昨日筵中,有差出堂上,更加釐正之敎,聖意愼重,臣實欽仰。若整頓得此書頭面,使裒多益寡,可擧而措之,則今日良役之弊,可以少捄,而舊冊猶在,新案未布,遠方吏民,勢必有疑亂眩惑之端,亦宜曉諭諸道,收聚冊子,逐一看詳,更作完書,使變通存減之際,無一分差誤然後,方始印出刊行,永爲金石之典,似合事宜。嚮日文·南·武官案,書入之敎,實出於振拔淹滯之至意。王言一播,草莽沈屈之輩,必將感激而興起,若姓名已登睿覽,政目未有見效,則其爲失信於遠方寒畯,甚非所宜,而直使之逐簿擧行,亦非隨才銓敍之道。臣意則於官案書入之後,明飭兩銓,就其中另擇無故而久淹,有才而可用者,隨窠收錄,要使殿柱之帖,不爲空言,則其爲恢公道悅人心之本,所係不細,亦願深留聖意焉。近來武弁之驕蹇,誠非細故。臣於頃年登對時,草草仰達,而其中乘轎之習,實爲一大弊端。無論閫帥守宰,品秩稍高,間多有晏然犯禁者。高褰靑帷,坐轎中自如,甚至於武倅子弟,纔登武科,亦或濫乘,事之寒心,莫此爲甚。武臣之閑習弓馬,其意有在,設或有萬一之虞,則其將乘轎而擊賊乎?朝家申飭,前後非一,而少無顧忌,不悛其習,事雖微細,其爲國家憂則大矣。亦願申飭諸道道臣,一或犯禁,摘發論罪,以絶其任便驕汰之習焉。臣無任云云。答曰,省疏具悉。所陳者,有得體者,有是矣者,竝依施。爾其勿辭察職。
京畿監司權疏曰,伏以臣,年紀衰邁,病情深痼,實無一分陳力之望,而强策孱軀,遲回周行者,蓋亦出於瞻依耿光,未忍便訣之意。前後除旨,至再至三,簪履不遺,德意鄭重,臣誠感激洪造,不知死所。忽玆匪意,畿藩移除之命,遽下待罪地部之際,垂死賤臣,何以得此?蚊山鵜梁,揆分罔措,誠莫知置身之所也。夫旬宣之職,有國所重,八路之中,畿輔爲首,密邇陵寢,煩急之徭甚殷,迫近京師,撫綏之策尤大,重以使命絡續,供億多端,饑饉荐仍,賙恤無方。雖使年富力强,智慮流通者當之,尙患不克,如臣庸闇昏耗,百不猶人者,其何以堪?選曹不過循例擧擬,而聖明未免失於照檢,有此恩點之誤下,淸朝綜核之政,恐不當如是也。噫,古人有言,擔子輕重,惟擔不起者能知之。臣於此任,其不克擔負,臣實自知。百爾思量,萬無冒承之望,玆敢略具短疏,仰瀆崇聽。伏乞聖明,諒臣情懇,出於由中,亟許遞改新授職名,以重藩寄,以安私分,不勝區區至願。臣無任云云。答曰,省疏具悉。卿其勿辭,速往欽哉。
說書成天柱疏曰,伏以臣,父之病,恰已兩載,輾轉沈痼,有加無減,藥餌扶救,不自遑暇,持被鎖直,實所難堪。而情私雖切,義分是懼,惟以親候稍勝,則間或供仕,親病有加,則輒敢陳情,前後半年之間,干冒威尊,亦屢遭矣,猥越之罪,誠無所逃。今則症樣之添劇,有倍向時,情理之懇迫,無望供職。若徒畏屢瀆之罪,不復赴籲於天地父母之前,則是臣先自阻於聖明也。又將誰因而誰極哉?顧臣父病,卽醫家所云,類中難治之症,每當溽暑,輒致加劇,而臣之祖母,年今九十一歲,氣息奄奄,比如下山之日,長委床玆,寧日恒少。近又感暑忒重,飮啖全却,寒熱交發,似瘧非瘧,日就懍惙。臣父病裏焦煎,遑遑罔措,强疾省護,朝夕於側,驚憂勞動,不啻倍重,最是語音不通,殆近暴瘖,目前症形,實有難言之慮。若臣今日情界,晷刻之間,不忍暫捨,旬月之內,末由就直,其情慼矣,其勢窮矣。惟有一遞,可伸子職。仰惟聖德,至仁至恕,下及庶物。況方上奉東朝,以孝爲治,如臣切迫之情,憫阨之私,庶幾俯察而矜憐之矣。豈以螻蟻之微,而獨使不沾於錫類之仁哉?玆於牌召之下,瀝盡腔血之懇。伏乞亟賜鐫削,俾便救護,仍命重勘臣任情瀆擾之罪,以肅朝綱,不勝大幸。臣無任云云。答曰,省疏具悉。爾其勿辭護焉。
乙丑六月初五日辰時,上御熙政堂。大臣·備局堂上·秋曹堂上·諸道審理使,同爲引見入侍時,領議政金在魯,左議政宋寅明,戶曹判書鄭錫五,兵曹判書金若魯,行司直金聖應,刑曹判書李春躋,大司成李益炡,刑曹參判徐命九,吏曹參判洪象漢,關西審理使李日躋,右承旨南泰良,嶺東審理使具宅奎,嶺南審理使金尙迪,湖西審理使韓翼謩,司諫李潤身,校理洪益三,假注書許彙,事變假注書徐孝修,記事官趙世選,記注官李澤徵,諸臣進伏訖。在魯曰,日炎至午愈甚,此時聖體,若何?上曰,一樣。在魯曰,大王大妃殿氣候,何如?上曰,安寧矣。在魯曰,王世子氣候,何如?上曰,安過矣。在魯曰,今日始聞昨日疏儒招見時,以疏語,至下未安之敎云,臣誠不安矣。上曰,有何不安?孔門問答,亦不過曰一以貫之及唯而已。其疏中所謂,草草數語者,顯有不滿之意,且其所對,亦不過曰,惶感而已,士習之漸渝,可見於此矣。寅明曰,此不可專責於士子輩,而聖上亦宜自勉矣。又曰,頃日以鄭履儉請放事,承旨陳達,非矣。鄭履儉之所坐,比金漢喆·朴師昌兩人,尤爲較重,定配屬耳,雖大臣有不敢輕易仰請,而一承宣之敢爲請放,尤有壞於體統,不可無警。當該承旨,從重推考,何如?上曰,所達是矣。依爲之。出擧條在魯曰,今因孝理之言,臣有仰達者矣。李顯重事,左相屢次提達,而終不允許。今聞顯重之老母病重,欲一見其子而死云。且其罪謫,亦過一年,似宜放釋矣。寅明曰,非但顯重也。奇彦觀亦有八九十老親,情理矜惻,而使之宛轉於嶺海之間,則有欠於大聖人錫類之仁矣。上曰,翰圈加點於渠,何如?而奇彦觀事,尤爲過甚矣。在魯曰,果爲過甚,而兩人之事,非關係大罪者矣。上曰,忠孝本無二致,使其君達宵不寐,而終始角勝者,豈可論於移孝之忠耶?且此輩心腸誤入,皆染於黨習,以此爲黨人高節,予於此事,所執甚固矣。豈可使生踰北關耶?上曰,昨聞靈城所達,使審理使,只達其大者,可矣。寅明曰,當達第一大弊矣。宅奎曰,目前大事,則量田·蔘貢爲急,國家大計則關防·黃腸爲先矣。上曰,民事當先爲之矣。寅明曰,量田事最重矣。上曰,司諫李潤身,使之入侍。孝修趨出。上曰,誰也?泰良曰,徐孝修矣。寅明曰,先爲量田後,蔘貢可均矣。宅奎曰,臣爲一冊子,與前監司權爀議之,則以爲合宜云。寅明曰,續田米,先爲出給,以補蔘價,徐爲量田事,申飭宜矣。在魯曰,蔘價之漸重,全由於火田,火田先爲禁斷宜矣。上曰,領相所達,是矣。太上無如禁火田矣。若魯曰,不必更量,而出給續田米好矣。命九曰,嶺東蔘貢之弊,不可不變通矣。上命諸臣少退,承·史先出。益三曰,凡筵席出入,承·史先入後出,例也。俄者自上,雖有暫出之下敎,而諸臣未退之前,承·史之徑先出去,不可無警。先出承旨及廳注書,推考,何如?上曰,依爲之。出擧條諸臣更入侍時,上曰,予有量者,蔘價雖或量給,而續田事,未知何如矣。寅明曰,續田稅米,不過千餘石,太不過二千餘石。雖爲劃給,以補蔘價,而豈至大損於經費耶?在魯曰,臣之欲添補者,只是未量邑也。上命承旨,書傳敎曰,有若曰,百姓足,君誰與不足?關東蔘貢,乃一道之巨弊。昔年特減歲貢,予嗣服後,體盛意而又減,莫重藥餌,不可過減,蔘之弊,日益甚焉。今以審理使,轉聞推之,可謂矜惻。此無他道之巨弊也,旣命審理使,知民巨瘼,而不爲顧恤,是豈王政之所忍耶?所請續田,特令許施,爲先少補民役。此弊專由於田政之紊亂,火耕之日滋,其不量田十邑,令道臣次第善量後狀聞,知其多少,通融參酌均役。今雖處分,不飭火耕,擧一道而補之,民弊難恤,土地之産,今無遺而後已,可勝寒心。火耕之弊,令備局,嚴立科條申禁。寅明曰,蔘貢之次,則黃腸爲大弊矣。上曰,此不過國弊矣。寅明曰,國弊亦爲民弊矣。上曰,不爲民瘼,則直爲回啓,可也。益三曰,事係細瑣,則不必煩奏矣。上曰,有下敎者。關防或大者覆奏,其餘小事,自備局申飭,宜矣。寅明曰,小事,亦有不可不爲者矣。宅奎曰,嶺東,牟麥絶貴,而還上以此捧之,故農民出來忠州地貿納,故爲弊甚大。或以皮雜穀代捧,則似爲便好矣。在魯曰,此則,分付監司,使之量宜爲之,好矣。上曰,唯。海西審理使,先達民瘼,可也。泰良曰,海西巨弊,詳定價,最爲一道生民難支之端。無論豐凶,田稅上納及京外作錢,皆以小米一石價四兩一錢七分施行。歲有豐凶,穀有貴賤,以卽今穀價言之,則幾爲倍價,民安得不困?海西民窮錢荒之弊,此爲根本。若一改此價,則田稅及諸色上納之數,自無倍價之患,而民間始有蘇息之望矣。在魯曰,非但京師作錢之一依詳定價督捧,如勅需別將受出作錢,亦依此式,故別將輩,輒皆蕩敗,呼冤孔劇,不可不一番量減改定式矣。寅明曰,物之不齊,物之情也。當初詳定米之硬定一價,不成事理,末後弊端,勢所固然。臣意則改以穀賤穀貴,價直兩歧折定,以爲自本道,每年報本司行用之地,而價直則較計銖兩於筵中,事涉煩瑣,自備局差等酌定,知委,似好矣。上曰,依爲之。泰良曰,詳定本價旣多,觸處有弊。雖以勅需開市米言之,此是營別將擔當之事,而別將難支,弊端層生。故刑曹參判徐命九,曾爲道臣時,狀聞變通,使守令擔當料理,守令無料理之路,直依詳定本價,徵捧於民結,所納倍多,農民受害。若減本價,而加劃詳定米,還付別將,則似爲便好矣。命九曰,勅需開市米事,固是一路大政,而以本道之米賤錢貴,有生事之慮,不得不狀聞,還之於各邑,各邑亦以措置無路,直爲徵錢於民結,其爲民弊,實緣折價之太高。若減定折價,則勿論郡邑別將,皆可以行之無弊矣。以壬戌北關移轉時事言之,其時差人,持公事下來,以減價三錢之意,約於民而收錢上去,其後又欲還徵其三錢,臣以不可失信於民,不爲徵給,而元折價旣如此,則欲依折價捧之者,不是異事。改定折價然後,此等弊,皆可祛也。上曰,其時兩道道臣,宜有罪矣。泰良曰,此乃中間防納之弊,差人持賑廳關文,直爲捧徵於民間,道臣雖爭執,豈能得耶?寅明曰,此後則勿論某邑,移轉穀物,以錢代徵之弊,一切嚴禁好矣。上曰,依爲之。若是申飭,而此後若有違令者,勿論京外,繩以重律。以米請得,以錢推尋,非徒民弊之莫大,其涉不當。頃者北關運米時,許米濟民,則以錢推尋,與道臣之循例許施,俱不妥當。其令備局察推,此後則一體嚴懲,可也。寅明曰,海西詳定邑各不同,別單中此弊,宜有變通矣。泰良曰,此乃海西民間積久稱冤之端,而道臣纔已狀聞,故臣於別單中,略陳其不可不變通之意矣。十二斗,乃是大同均一之法,而或捧十二斗,或捧十四斗,已極不均。此外又有別需米三斗,故海西賦稅,比他道偏重,宜有一番釐正之擧矣。命九曰,當初磨鍊時,量入爲出,故有此邑邑不同之弊。今則詳定穀物旣優,減其多者以均之,似得宜矣。泰良曰,詳定米太多,亦爲海西之一弊矣。在魯曰,當初詳定時,隨其本邑用度之足不足,有此所捧多少之不均,厥後屢登於章疏書啓,而以邑用不足,不許減矣。今則行之已久,皆有餘蓄,而一道內詳定所捧之不同,名甚不好,特許減給,俾得均一,宜矣。寅明曰,其中十四斗捧納之邑,則減其二斗,竝計別需米三斗,使一道通爲十五斗,以爲均一定式之地,宜矣。上曰,依爲之。出擧條泰良曰,其次別驍衛事,而爲弊甚大,若使品官,同定於別驍衛,同見都試,則似好矣。上曰,此則當許之耶?寅明曰,臣意則不妨矣。聖應曰,此係軍制變通,當與備堂,同爲商確矣。泰良曰,小臣俄出閤外,見海西兵使報狀,以臣所請汰罷事,過生疑怒。至曰,審理使,不過一時別星云云。如有體統,豈敢如是爲言乎?上曰,回啓前,先爲狀聞非矣。在魯曰,臣亦見之,而豈有譏斥之言乎?泰良曰,便以此,隱然侵斥於臣矣。上曰,傳有之,王人雖微,序於諸侯之上。此路漸開,則體統益壞矣。寅明曰,果或侵斥,則兵使當有罪矣。若魯曰,旣係軍政,則兵使之稟報,亦無怪矣。象漢曰,可以減,可以存者,果若如是,則其所報狀,不是異事矣。上曰,兵判·吏參,當推考矣。審理使纔已上來,而稟報如此,必有處分然後,可使外方,知有朝廷矣。上曰,頃者査正之擧,蓋所以爲民,則雖邊將,不敢欺也。職在宰列,身爲閫任,不體此意,其敢漏報名目?今聞黃海兵營事,其涉寒心。其時帥臣,不可不嚴懲削職。有昔年下敎,王人雖微,在於諸侯之上。今者諸道審理使,以宰列曾經近密之臣,廈氊擇差,事體尤重,則設或有不滿於心者,其在體統,狀報之中,不可尋常下語。況卽此一營推之,漏報者多,其憑公侵民可知,此一事,焉知無無其效而有其弊乎?噫,盛暑靜攝之中,爲民瘼而有昨下敎,海西隨營牌,卽一事,而方至詢問,聞頉報之纔到,若此不已,昨日漕復飭勵之敎,亦將歸於文具。其中寒心者,漏報之鎭軍,肆然擧論者也。國之政令,紀綱爲先,若無紀綱,雖日十飭勵,焉有其效?其不體特命之意,徑先張皇,不可不嚴飭。黃海兵使具聖益罷職。大抵遠外之事,有難料者,今處之而夕有弊,朝令反爲顚倒。諸道審理使別單中,有可疑者,則自備局,詢問道臣·帥臣,務歸至當。設有些少掣肘之端,爲民祛弊者,斷而行之。泰良曰,載寧·新川·松禾三邑,民少軍多,不能充額,白骨·黃口,其弊最甚。隨營牌一保事,若或不得施行,則非但一道軍政之狼狽,三邑民事,尤爲切悶矣。益炡曰,臣方帶本道句管之任,略以愚見,仰達矣。所謂隨營牌及武學保,與正軍有異。此三邑所付,則推移移送於軍丁有裕邑,則三邑正軍,庶可充額,而可除一分之弊矣。上曰,令備局商量變通,宜矣。出擧條若魯持入具聖益報狀,讀達訖。上曰,兵判雍容善讀故如是,而具聖益一時之言,非矣。不過字,亦承旨之誤見矣。象漢曰,臣等當爲朝廷惜體統,亦豈必顧藉一閫任乎?上曰,兵判·吏參,推考置之。寅明曰,金川等事,當以回啓爲之矣。上曰,唯。海西事,當爲覆奏者,爛漫消詳宜矣。泰良曰,此外亦多諸道別單,姑停之宜矣。尙迪曰,寺奴事,乃是本道巨弊,而臣於別單,旣已備陳,下詢大臣而處之,何如?上曰,大臣之意,何如?寅明曰,寺奴婢比摠事,臣意以審理使所請,爲可行矣。錯抄者,就已頉下奴婢中,苛摘執頉,責其納貢者也,加括者,推刷官年年鞭撻頭目,督令加現者也。今若比摠,則可以不失,卽今收貢之數,而別無每年侵擾之弊,在奴婢,足爲一分支保之道矣。在魯曰,寺奴婢增減,大略相同,則自可不失元數,而戶曹只有錯抄還貢,與督令加括而已,全不許頉,此所以長無限極,不能支堪也。救弊之道,惟有比摠,故臣則曾以沈聖希狀請爲是,欲爲許施而不果矣。尙迪曰,臣之欲定摠數者,出於不得已之策也。內而有司之臣,外而監司·守令,若實心共濟,使民國俱便,則何必定摠?而第有司之臣,徒恤經費,不信外邑,在加括則督之不已,在雜頉則謂以差錯,一例不許,故種種弊端,實本於此。此臣所以一定摠數,專責道臣,而地部加括錯抄之法,竝欲革罷者也。今筵臣,雖以定摠後,或有不足之數,其將何以處之云,而臣意則有不然者,生産物故,互爲多寡。雖以辛壬大殺之歲言之,其時物故者多,而推刷新加得,殆近二萬餘口,以此推之,各邑若能覈實,則豈有不足於定摠之慮乎?若魯曰,嶺南寺奴之弊,誠爲可矜,而比摠則終是名不正矣。關西寺奴,則專付於道臣,使之覈實磨勘,而收其貢布,上送戶曹,亦無大段弊端。嶺南亦令道臣,別爲釐正,而亦加嚴飭,俾無減縮,則道臣必善爲奉行,似有實效於窮民,而地部經費,亦不至於空中見失,何必創出比摠之名乎?寅明曰,苟使有益於實事,則何論其名之正不正耶?尙迪曰,地部,若從道臣勘報之摠,而不拘多寡,則何由而有定數之論乎?上曰,寺奴之弊,曾覽道臣狀聞,今聞審理使陳達,可謂王政之所不忍,而至於比摠,其名不正,方趑趄,兵判及審理使所達,俱有意見。自備局參互,定節目以入,可也。出擧條上曰,具宅奎進來。親傳香事,其果錄於續典,而空名帖事,亦果同錄耶?宅奎曰,謹依聖敎入錄矣。若魯曰,聖意堅固,則雖不錄於大典亦好,聖意不堅,則雖錄於大典,而恐終無益矣。宅奎曰,臣以職掌事敢達矣。諸上司各軍門,凡有推捉民人,必移文京兆,或法曹者,卽法典所載,而近來軍士,與凡民相鬪,則自軍門直爲捉去其民人,已有騷擾之弊,推閱之際,自然有偏係。民人不敢自明,枉罹棍杖者有之,此實民生呼冤之一端,而與法意矛盾者也。設官分職,各有所掌,今後則凡係推閱之事,勿論上司軍門,必移文該曹,使之査實,從公處決,而直爲推捉決棍之弊,另爲禁斷,何如?在魯曰,備邊司隨事推治,恐不可一例禁斷,使皆移刑曹也。宅奎曰,備局事體自別。臣之所達,非謂備局,亦不可推治民人也。上曰,所達有見。出擧條,申飭,可也。出擧條上曰,湖西巨弊達之。翼謩曰,近來良役之弊,何處不然?而未有甚於湖西。蓋湖西一路,卽士大夫府庫,班戶名目,古豈有之?而一邑之內,除出班戶,賤戶·良民,可合軍丁者,不過良干戶,故往往有軍丁視良戶過當者,如此而烏得無七八十未頉者及黃口簽丁者?守令非不欲奉行朝令,其勢不得不如是矣。戶布·結布·口錢等法,此係大變通,造次間雖不敢仰請施行,裒多益寡,平等均排,則庶可以捄得一分矣。在魯曰,軍多丁少之弊,諸道無不言之。若欲移送他處,則勢必不行,只令道臣,於本道內,推移增減,以紓尤甚悶迫之民弊,宜矣。寅明曰,別單中陰城等三邑軍額,自廟堂酌定數爻,令本道移送於道內民多之大邑,如忠州·淸州等處,擧行形止,卽爲狀聞,好矣。翼謩曰,小臣闊於事情,別單中歸重戶布,故只擧大體而論之,初不指陳各邑,最其甚者,以此三邑,爲言矣。今者大臣,只取此三邑,欲爲變通,朝家施措,專而不咸,有非平施之道,如令道臣,詳査均排,似宜矣。寅明曰,湖南各邑,皆以軍多民少爲言。若令一一移送於大邑,則大邑亦必無支堪之道。別單中旣擧三邑,則其爲尤甚可知,尤甚邑外,似難輕許矣。上曰,依爲之。自備局,參酌定數分付後,其令卽爲擧行,而若或遲滯,自備局草記,懲勵,可也。翼謩曰,右沿民瘼,無過於漁船稅,小臣巡到海沿,隨處浦民,來訴疊徵之弊。臣曾聞朝家,有從先定一處收稅之事目,故謹以事目辭意,曉諭以送,俾勿疊徵,則浦人輩皆曰,朝家軫念吾輩,事目辭意雖如此,差人輩決不聽從,無寧各箭各船,隨其大小,定其稅額。假令大箭定稅五十兩,則使諸上司各宮房差人,只就此數內,從多寡均分,此數外使不徵一文,則吾輩有所持守,而庶免橫侵,差人有所禁格,而不敢妄徵云,其言亦有理矣。諸處疊納之浦民,使之納稅一處,宜若甚便,而其言反如此,其情誠慼矣。合有矜恤許施之道,故別單中仰聞矣。寅明曰,船稅·漁箭稅·鹽盆稅,各有戶曹定式。諸宮房·各衙門捧稅數爻,亦當一依戶曹定式,使不得濫捧無節爲宜矣。在魯曰,雖欲酌定都捧,分給諸處,誰能主管,勢必難行。只以所屬一處外,無得疊徵事,申飭嚴禁,宜矣。上曰,大小船稅,一從前日定式,嚴禁疊徵事,申飭,可也。出擧條翼謩曰,良役外,通一路,事關民瘼者,莫如量後陳田。一邑多者,或百餘結,少亦不下二三十結。往往松檟成林,而入於實結,民之稱冤,無大於此,宜有査實頉減之道矣。益三曰,審理使所達,白地徵稅,民情雖如此,自朝家,査陳除給者已數次,而今又除給,則實效不得下究,元結日漸耗縮矣。若魯曰,數年前洪益三,以敬差官,纔已除給矣。上曰,儒臣何年爲敬差官,而果除減耶?益三曰,辛酉年,臣以敬差官,下往湖西左道矣。右道事臣固不知,而左道査陳,臣果預知矣。庚申年敬差官洪廷命,査陳後收成冊以置,除給實結,幾二千結。臣果推栍更査,則間多濫過處。臣懲治列邑該吏,乃以近千結,除給白徵矣。臣待罪陽城縣,又爲躬査田政,除給白地徵稅七十結,雖無朝廷除給者,而臣果得新還起,推移除給矣。列邑白徵之弊,在守令得人如何耳。朝廷德意,不及於小民,又因奉使者陳達,續續除給,則經費日縮,誠非細憂矣。翼謩曰,儒臣之言,誠慨然矣。果使守令無狀,而隱沒結實,固當摘發而懲治。今乃以此,不問虛實,混同徵稅於陳久之松田,是豈事理?其有害於仁政,大矣。每當田政之磨勘,監司不信守令,該曹不信監司,互相剋減,有此陳荒之未頉,近來百弊,皆由於內外之不相信。今令道臣,陳田之入於實數者,一一査出,報來該曹,該曹無踵前習,皆許頉給。及夫災傷踏驗時,如有一卜隱漏者,嚴加徵治,則孰敢欺隱,而小民豈有稱冤之端乎?益三曰,臣意則當初均田時,各邑不善擧行,一等反爲六等,六等反爲一等,湖西此弊誠有之。臣以爲宜改量田,以正其弊,朝家尙不得變通矣。至如白徵之弊,守令得査陳田結後,不爲除給,白徵依舊,此由於中間消融之致。朝廷雖年年除給,不過爲守令隱結漏結而已。寅明曰,此等事誠難處。旣云陳田,白地徵稅,則朝家宜有變通,而降續之後,未必不歸於守令私用之火粟,爲慮此弊,而又復定年限,督責還起,則亦不能無虛結之弊矣。然湖西量後,陳田·降續已數多。今雖或有落漏於降續,而仍前徵稅者,必不至如前數多。田政至重,何可種種行査變通耶?姑爲置之,恐涉無妨矣。上曰,審理使以爲,多有白地徵稅,請其除給,儒臣爲敬差官時,則以爲不可給,敬差官歸後,尙多有白徵,此則當初敬差官,不盡除給故也,敬差官當受其非矣。令道臣嚴査後,稟處,可也。益三曰,聖敎之下,臣之此言,若分疏,而朝廷雖命嚴査,必不得其實矣。或有下輩弄奸,爲守令而全然不知者,或有知而掩置者,事關守令者,監營其何能査正也?上曰,事係田政,已命嚴査,而敬差官比御史,體貌稍異,則査問之下,有此分疏。洪益三推考,可也。出擧條寅明曰,西路關防及民瘼之大者,後日當爲之矣。上曰,關防之大者,回啓宜矣。日躋曰,西路之弊,大者有四條。田無常賦也,軍無定額也,財不節用也,民不安分也。民田兩政,八路同然。諸議皆欲減軍額,而臣則謂當增,皆欲減田賦,而臣則謂當益矣。上曰,卿亦屢經西邑,能不爲要譽之政乎?日躋曰,曾往寧邊時,頗有民譽,而其後往江界,又往安州,而亦不恤民怨而爲之矣。臣於今番奉命出去時,曾以不欲興功作事之意,稟議於大臣,而軍田兩政,則不可不變通矣。以此與李宗城相議,而亦以爲好矣。若魯曰,關西四件事,將待後日登對時,更稟矣。上曰,此是大事,不可草草了當矣。日躋曰,今已日暮,姑待後日,當更達矣。在魯曰,平安監司李宗城,以四五邑民間乏糧切急,還上折半留庫中加分之意,直爲牒報備局矣。折半留庫,法意甚嚴。設有不可不加分者,必狀請得旨,然後可行,而直以已加分爲言,事體極爲非矣。李宗城從重推考,何如?上曰,依爲之。出擧條在魯曰,判敦寧李箕鎭,備局堂上差下,仍察有司之任,司直尹得和·鄭益河,依前備局堂上差下,禮曹參判李宗白,亦爲差下,工曹判書柳儼,公洪道句管堂上差下,工曹參判沈聖希,咸鏡道句管堂上差下,戶曹參判金尙魯,慶尙道句管堂上差下,何如?上曰,依爲之。出榻敎象漢曰,旣有特敎,故獻官不拘品之意,仰達矣。上曰,曾以求差,則不拘品之意下敎矣。象漢曰,今番則密昌君求差矣。上曰,是矣。初三日獻官,申飭事,傳敎中,從二品之從字,刪去,可也。出榻敎寅明曰,臣頃以良下浦事,請堂上重推,郞官拿處,而更聞此是靈巖郡所創開,而非本館之罪云。且其時郞官,方以遠地察訪在外,郞官與堂上,亦一體重推,何如?上曰,已諭於都承旨之批,而此實初頭守令之罪也。堂上旣無可罪之端,則郞官尤何可重推耶?日昨擧條則置之。其時該邑守令,拿處,可也。出擧條司諫李潤身啓曰,臣於承牌詣闕之後,坐待長僚之去就,以致時刻之差晩,未免追後入侍,已不勝惶悚之心,而俄者少退之時,適値急遽,未及周旋,又不免徑離坐次之失。承宣旣以先出被推,則臣方待罪言議之地,而自損臺體,不可以推緘之倖免,一刻冒居於職次。請命遞斥臣職。上曰,勿辭。泰良曰,司諫李潤身,再啓煩瀆,退待物論。上曰,知道。出擧條泰良曰,今日政,新除授承旨,待下批牌招,何如?上曰,依爲之。出榻敎諸臣以次退出。
上在昌德宮。停常參·經筵。
韓翼謩啓曰,大司憲金鎭商,執義尹鳳九,掌令宋能相·金履萬,持平柳顯章在外,持平洪正輔,親病受由在外。今日以監察茶時之意,敢啓。傳曰,知道。
右議政趙顯命,十三度呈辭,傳于徐命珩曰,安心調理。
南泰良,以侍講院言啓曰,本院下番司書尹學東,陳疏受由,兼司書金相福,受由在外,說書成天柱,陳疏入啓,兼說書未差。下番他無推移之員,不得已以上番姑降入直之意,敢啓。傳曰,知道。
校理洪益三,副修撰尹光紹箚曰,伏以司諫李潤身,以臣於承牌詣闕之後,坐待長僚之去就,以致時刻之差晩,未免追後入侍,已不勝惶悚之心。而俄者少退之時,適値急遽,未及周旋,又不免有徑離座次之失。承宣旣以先出被推,則臣方待罪言議之地,而自損臺體,不可以推緘之倖免,一刻冒居於職次,引嫌而退。前席徑退,事由倉卒,不可以此輕遞言官,請司諫李潤身出仕。答曰,依啓。
上在昌德宮。停常參·經筵。
肅宗大王忌辰齋戒。
親傳香罷後,政院·玉堂·藥房口傳問安。答曰,知道。
尹彙貞啓曰,右議政趙顯命,十四度呈辭到院,而國忌齋戒相値,留院之意,敢啓。傳曰,入之。
申思建啓曰,大司憲金鎭商,執義尹鳳九,掌令宋能相·金履萬,持平柳顯章·洪正輔俱在外。今日以監察茶時之意,敢啓。傳曰,知道。
右議政趙顯命,十四度呈辭,傳于尹彙貞曰,安心調理。
傳于徐命珩曰,入直注書待命,騎馬三匹立之。
傳于尹彙貞曰,薦新旣行後,供上晩始爲之事下敎矣。今年則漸至太晩,申飭禮曹。
乙丑六月初七日卯時,上御宣政殿。親傳香入侍時,都承旨尹彙貞,左承旨南泰良,右承旨徐命珩,左副承旨金尙迪,右副承旨申思建,同副承旨韓翼謩,記事官李壽鳳,假注書許彙,記事官趙世選,記注官李澤徵,諸臣分兩邊進伏訖。上具翼善冠·無揚黑團領袍卽座,命注書招入獻官。密昌君樴進伏。上嗚咽下敎曰,親傳香,蓋爲少伸予懷,而卿今求差獻官而往,無異予之躬行。卿之兄弟,俱爲實預差,而洛昌又在侍衛,予心貴之矣。今番卿往陵所,奉審陵上,兼看水道而來宜矣。樴嗚咽仰達曰,臣每有求差獻官,一參忌辰大祭之意。而年衰病痼,莫遂微悃,一心耿結。而年今七十,餘日無多,不計筋力,差祭以往,而承此下敎,不勝愴感矣。陵上奉審,非寒食則例不爲之。而聖敎如此,臣當行祀後奉審矣。上曰,陵上水道,每患汎流。昨歲改封築之後,無頉與否,詳細看審,而此則其時守僕,當知之矣。御幕次植柏處,生長與否,亦爲詳審。丁字閣碑閣,竝爲奉審,可也。樴曰,臣入來後,以書啓仰達乎?上曰,宗臣入闕內,則例有別問安單子。卿入來後問安,則予當引見而親問之,不必書啓矣。樴退伏。上顧謂侍臣曰,密昌兄弟,受國厚恩,以酬報之意,求差獻官。而年今七十,不但筋力之可貴,其向國之誠,老而彌篤,予甚嘉之。仍下敎曰,獻官所騎,別樣壯實然後,可以致之矣。香室官以祝板捧進,近侍傳捧以進,上署訖。近侍捧祝板及香權,置於案,上出就褥位南向立。樴入伏。近侍以香祝東向跪進。上受香祝以授樴。樴西向跪受興。左通禮跪啓請興。上興鞠躬香祝,由中門出。左通〈禮〉跪啓請平身。上掩涕還內。諸臣以次退出。
上在昌德宮。停常參·經筵。
肅宗大王忌辰。
尹彙貞啓曰,右議政趙顯命,十五度呈辭到院。而以國忌正日,留院之意,敢啓。傳曰,入之。
申思建啓曰,大司憲金鎭商,執義尹鳳九,掌令宋能相·金履萬,持平柳顯章在外,洪正輔親病受由在外。今日以監察茶時之意,敢啓。傳曰,知道。
右議政趙顯命,十五度呈辭,傳于南泰良曰,安心調理。
金尙迪,以都摠府言啓曰,今日入直內三廳,武兼禁軍及軍兵等,當爲中日習試,而國忌相値,不得爲之之意,敢啓。傳曰,知道。
傳于徐命珩曰,密昌君自陵所入來,本陵參奉一員,亦必來矣。左副承旨同爲入侍於養正閤。
南泰良啓曰,左副承旨入侍事,命下矣。左副承旨金尙迪,纔已出去,卽爲牌招,入侍,何如?傳曰,允。
乙丑六月初八日未時,上御養正閤。密昌君·明陵參奉·左副承旨,同爲引見入侍時,密昌君樴,左副承旨金尙迪,假注書許彙,記事官趙世選,記注官李澤徵,明陵參奉李廷煌,諸臣進伏訖。樴曰,日氣甚熱,聖體若何?上曰,一樣。樴曰,大王大妃殿氣候若何?上曰,安寧矣。樴曰,東宮氣候若何?上曰,一向安順矣。樴曰,小臣以先朝舊物,厚沐隆渥,報答無階。年將七十,老病轉甚,筋力漸衰,無復餘地。而昨年先陵改封築時,爲參祭班,不計顚仆,陪扈進去,一瞻象衛,愴感之懷,無異先王復土之日。自玆以後,臣心益復耿結,切擬一番差祭,少伸微誠矣。今當先王諱辰,伏聞追慕之聖敎,老臣微忱,轉激悲愴,不顧筋力,求差獻官之意,蓋出於一縷未息之前,俾遂更瞻園陵之願。而及至昨日親傳香之時,仰覩天顔,聲淚俱咽,孰不仰殿下孝思之不匱?而老臣心事,尤不覺感涕之交下也。臣祗奉聖敎行祭後,陵上水道及莎草·丁字閣·碑閣以下,竝皆奉審,直爲入來矣。上曰,水道今番則何如?而前則自裳石汎入矣。樴曰,臣詳審水道,則由兩陵間所排裳石上而開道,其廣可容四五掌許,元無湮塞之慮。曲墻內後腦,雖微高,而其廣不過一二間許,則雨雖急注,兩墻內水,當自歸於裳石開道處,而其外水,則左右散流,萬無泛激裳石之理。以臣迷見,水道無不便之事矣。向日三日大雨時,陵官任瑋,亦親自奉審,則水道所流,不過涓涓細流,僅浸數指許云。以此推之,雖大雨時亦不能浸一掌大矣。且左右散流之水,裳石比地形稍高,則亦無泛濫之慮矣。上曰,莎草,何如?上年則不連於欄干石,而今不如此乎?樴曰,莎草皆向茂,而或不無參差不齊者,蓋當初浮莎時,土性饒瘠不同,其根姑不深着故似然矣。若過今明年,則似當如一云矣。上曰,御幕處植木,已聞於中使,而此是陳田故,如是不生耶?樴曰,種柏處,以繩圍繞以表,而柏子甲厚,異於桃李核之易拆,或言過二三年後始生云矣。上曰,交河長陵,柏子數三株生矣。樴曰,丁字閣·碑閣,一體奉審,則別無頉處矣。上曰,卿曾未奉審陵上耶?樴曰,曾未奉審矣。樴曰,陵後磚石峴挾路,因陵官所報,監司春奉審時,已爲布磚完築矣。樴曰,松蟲近甚熾盛,每患先入於穉松,將來則可慮矣。上曰,松蟲曾亦有之乎?廷煌曰,今春有之,而近來益盛矣。樴曰,及其未盛時,令陵官先拾好矣。上曰,參奉亦入侍,使之申飭,及其未盛時,拾蟲埋之,可也。樴曰,敬陵防築,則姑未經潦,而向來三日大雨,亦無潰缺處云矣。樴曰,陵軍以位田事,有所來訴,必欲仰陳其渠等難支之弊,而陵官旣爲入侍,下詢其事狀好矣。廷煌曰,本陵元無位田,故當初自朝家,劃給務安·咸平元帳付二百六十餘結矣。厥後次次減數,只許免稅八十結,而咸平乃是十餘日程,海路亦惡,敗船頻數,稅納至少。守護軍一名所食,不過六七斗之米,其所貧殘,比他陵卒尤甚。渠輩上言,或呈禮曹,欲換江原·黃海道里稍近處,而戶曹不許云矣。上曰,此不過相換,自備局卽爲稟處,可也。樴曰,每於享祀時,使典祀官,監熟祭物,而熟手不過二人,陵卒輩聽令,無如陵官之言,故多有苟艱之弊。此後則使陵官一員眼同,與典祀官同見,熟設祭物,則亦可致精。而且今番大祝李昌壽,亦以此爲言,故敢此仰達矣。上曰,所達是矣。依此爲之事,分付,可也。以上竝出擧條上曰,典祀官求差乎?樴曰,昌壽方帶大常正,故差祭云矣。上曰,親祭時,亦有本寺正爲典祀之例矣。上曰,諸執事因摘奸,擧案已知之。而李益焌乃礪城之子,而求差祭官耶?樴曰,益焌是礪城君之子而求差矣。上曰,庚子守陵官之子差祭,亦貴矣。方帶何職乎?樴曰,敦寧判官矣。上曰,旣係陵事下敎矣。陵官將來爲守令之階,而陵官治績,無形者甚多,多有鄙瑣之誚,獻官之鄙瑣如陵官者,亦多有之,如卿者幾人乎?陵官雖不得號令,亦多無據之事云矣。陵卒亦是國民,則何可侵虐乎?士大夫墓直,則不必如此矣。此後各陵獻官,或有科外侵責之事,則使陵官卽報于禮曹,入啓處之,可也。出擧條上曰,予有量者,卿之中年,予則幼年,而今則予與卿皆老矣。予之行年,居中於庚子矣。曾已下敎,而欲於望前則守殿,望後守陵,而上年始得一宿而來矣。頃聞亞銓之言,則卿能求差而去,甚以爲貴矣。卿旣體予身而往,如予之親往矣。身雖在此,心則隨卿而去,予以爲獻官馬必重矣。卿則往,而予未往矣。仍嗚咽泣下。樴亦涕泣而陳曰,庚子之於今年,倏已卄六載矣。其間少臣,幸而不死,又當今日,臣心益復愴感,而聖敎至此,尤不覺涕淚之被面也。上曰,卿之年已老,今又入侍甚勞矣,出去休息宜矣。上曰,尹光紹方入直乎?尙迪曰,出番矣。上曰,少退後,與之同入宜矣。承·史更入侍時,尙迪曰,尹光紹方出江上云,故使之催促入來矣。上曰,今日可入乎?尙迪曰,然矣。上命承旨,呼書常訓曰,予於今日齊居興感,欲以此訓元良矣。上曰,尹光紹已入來云,上番兼史出出,同入,可也。世選趨出,與尹光紹同入。上曰,蕩平之目,人皆厭之,故改以調劑矣。尙迪曰,聖意有在矣。上曰,祖鑑所列幾目耶?光紹曰,祖鑑亦列八目,而曾已懸吐,入東宮矣。尙迪書訖。上曰,讀之。尙迪讀訖。上曰,常訓謄出數本,明日左副持此,往問於三大臣,可也。尙迪曰,入直承旨韓翼謩,善於細書,使之謄出,何如?上曰,唯。入直儒臣,亦令招致,同見可矣。諸臣以次退出。
上在昌德宮。停常參·經筵。
下直,義興縣監李弘齡,漣川縣監鄭惟一,永平縣令申慶普,永達萬戶金德遠。
金尙迪啓曰,大司憲金鎭商,執義尹鳳九,掌令宋能相·金履萬,持平柳顯章在外,洪正輔親病受由在外。今日以監察茶時之意,敢啓。傳曰,知道。
徐命珩啓曰,來十一日,輪對日次,取稟。傳曰,停。
尹彙貞啓曰,左承旨南泰良,今日不爲仕進,牌招,何如?傳曰,允。
以左承旨南泰良牌不進罷職傳旨,傳于尹彙貞曰,推考傳旨捧入。
以右議政趙顯命十六度呈辭,傳于尹彙貞曰,承旨敦諭。
傳于金尙迪曰,今下弓矢,永達萬戶金德遠處,給送。
傳于申思建曰,大臣·秋曹堂上入侍。
申思建啓曰,領議政金在魯,率秋曹堂上,依下敎來待之意,敢啓。傳于金尙迪曰,昨日入侍左副承旨及大臣,先爲詣閤。
金尙迪,以備邊司言啓曰,慶尙左兵使趙東夏呈狀內,前患痰暈等症復發,若不及時調治,則將必有無限之憂。而頃因巡操,到本道巡營,迎命之際,傷損事體,無復餘地,卽速入啓許遞云。病勢之如何,姑捨勿論,其所引失體,有駭聽聞,勢難在任,改差,何如?傳曰,允。
徐命珩,以禮曹言啓曰,今六月令宗廟薦新眞苽,司圃署·內資寺,同力封進。而因奉常寺提調有故,臣宗白進詣本寺看品,則擧皆體小,且未成熟,屢次點退,終不得進排,此似由於今年節晩之致。而揆以事體,極涉未安。當該進排官,竝推考警責,使之改備封進之意,分付,何如?傳曰,允。
南泰良,以禮曹言啓曰,來七月初六日,宗廟秋香大祭親行時,王世子亞獻,例當行之。而方在沖齡,不爲磨鍊,出還宮時,闕門外祗迎祗送之節,何以爲之?敢稟。傳曰,置之。
韓翼謩,以戶曹言啓曰,依傳敎,右議政趙顯命,自三月至六月,合四朔祿俸,令倉官,更爲輸送于本家,則以爲,卽今病情,漸益深痼,旣不能供仕,方在尋單祈免之中,常祿不敢冒受云。祿俸又不領受,何以爲之?敢稟。傳曰,令倉官更爲輸送。
申思建,以義禁府言啓曰,前直講柳億基,以良下浦收稅事,拿處傳旨啓下。而柳億基以魚川察訪,時在任所,故拿來羅將,已爲發送。而因大臣陳達,日昨擧條置之事,命下矣。以此意,發關本道,勿爲拿來事,分付,何如?傳曰,允。
乙丑六月初九日申時,上御熙政堂。大臣入侍時,領議政金在魯,左副承旨金尙迪,假注書許彙,記事官趙世選,記注官李澤徵,諸臣進伏訖。校理洪益三,修撰金尙喆,追後入侍時,在魯曰,日氣蒸熱,聖體若何?上曰,一樣。在魯曰,大王大妃殿,氣候何如?上曰,安寧矣。在魯曰,王世子氣候,一向安順乎?上曰,安過矣。尙迪曰,昨承下敎,而中草甚多,故晩始奉命,出去領左相家矣。領相則方入侍,而左相則以爲,此是大文字,條目無一毫未盡,可爲萬世傳後之資,固爲欽仰萬萬。而第區區微見,則調劑節儉兩條目,似有未穩處。調劑字義小,不如建極恢公之爲大,節儉亦改以節用爲妥云矣。右相則以爲,文字宏遠,且聞兩大臣之言,則更無餘意之未盡云矣。上曰,領相達之。在魯曰,臣從容一覽,大體如左右相之意矣。聖上於齋居之日,抽思興感,爲此裕後之道,此正如禮所謂思其所齊,他弗用心,專一爲之,故有此宏遠之謨,臣誠欽歎萬萬。第聖上旣詢迷見,故其中四五處,使承旨達之矣。上曰,題目當先問,蕩平二字,人皆厭之,故改以調劑矣。在魯曰,調劑字義狹,皇極蕩平,祛黨祛朋,皆無弗可矣。上曰,祛黨好矣。恢公,何如?在魯曰,祛黨亦恢公矣。上曰,節用之目,何如?在魯曰,不如崇儉矣。上竝命承旨改書訖。在魯曰,臣誠惶恐而敢達矣。前後筵中,雖大文字,直爲呼書,而皆有照應關鎖,或有字句未妥處,而此不過小節。臣等則雖小小文字,皆出草而爲之,大體宸翰,非群下之所及矣。上曰,卽今精神如此,初則茫如,而口呼順成,似有默相者存矣。第文字愈讀,而愈知其病,先達其未妥處宜矣。在魯逐條仰達。上曰,是矣。文字鍛鍊則愈好矣。上曰,注書出去,入直兩儒臣,使之入侍。臣彙,承命趨出,與益三·尙喆入侍。尙迪讀,至勵精條。上命添書其下曰,敬大臣漏矣。在魯曰,漢武無限之心,未知如何矣。上曰,先朝嘗有敎,而以漢武爲賢,輪臺一詔,非凡主矣。在魯曰,今始知之矣。上曰,大題目,何如?在魯曰,未知取於何義。上曰,有兩義,一以爲常經之常,一以爲常目之常矣。在魯曰,名以貽訓,亦好矣。上曰,過大矣。尙迪曰,常字義好矣。上曰,尹光紹亦以爲,常字卽聖人之言矣。上命承旨讀之。仍下敎曰,予於祛黨條,有慼然者矣。宣仁皇后曾有所言,而予與卿皆老,不能無感于中矣。尙迪讀訖。上曰,先朝嘗以漢文玄默,故以武帝爲愈矣。益三曰,嗣子改以嗣王,尤爲典重矣。尙迪曰,非卽今授東宮者矣。上曰,此卽垂後之意,何妨?在魯曰,改以嗣王,果好矣。上曰,此誠五十步百步之間矣。上曰,下番儒臣更讀之。尙喆讀之。上曰,沈錥方在何處?尙迪曰,在安城矣。上曰,此異於大訓訓諭,各書兩件,一件則承旨持往朴贊善家,一件則下番儒臣持往沈錥家,而除下直出去宜矣。上曰,尹光紹以爲,刊印爲好云矣。在魯曰,物力不至多入,傳久之道,無如刻板矣。益三曰,字樣大小,如小學序文乎?上曰,此則大矣。印本內外竝刻,則可以省費矣。尙喆曰,臣方待罪春坊兼官,故昨入書筵,姑未及逐條仰達,而以勤學一條,先爲仰達,則東宮答以所達爲好云矣。在魯曰,訓諭只下於東宮,而此則尤爲切實,且異於史傳,似當銘心矣。尙迪曰,治法政謨,巨細不漏矣。上曰,使之懸吐常目好矣。關雎·麟趾一句語,非予之文,而卽古聖人之意。至於月光蒼蠅之詩,亦合閨閫之箴,欲以此諺繹一件,置之內間矣。小學序,亦於嬪宮新入時爲之。而常訓則誠是內外相表裏之文,予之所望,尤在於周南之化,則百之效矣。在魯曰,聖意儘好矣。上曰,無庶予子憎一句語,樂而不淫,氣象奇特,意味無窮,朝著之間,亦可驗其君臣交泰之休矣。在魯曰,然矣。上曰,北關別單,尙未爲之矣。在魯曰,秋官在外,而日勢已晩,秋曹堂上姑爲退去。明日次對,同爲入侍,何如?上曰,依爲之。出榻敎諸臣以次退出。
上在昌德宮。停常參·經筵。
申思建啓曰,大司憲金鎭商,執義尹鳳九,掌令宋能相,持平柳顯章在外,掌令金履萬疏批未下,持平洪正輔親病受由在外。今日以監察茶時之意,敢啓。傳曰,知道。
右議政趙顯命,十七度呈辭,傳于申思建曰,安心調理。
徐命珩啓曰,待敎李永祚,自鄕上來云,卽爲牌招,入直,何如?傳曰,允。
以待敎李永祚牌不進罷職傳旨,傳于申思建曰,推考傳旨捧入。
申思建啓曰,今日次對,兩司當爲進參。除在外·牌不進·傳旨未下·陳疏未承批外,大司諫南泰溫,卽爲牌招,以爲入侍之地,何如?傳曰,允。
傳于申思建曰,大臣·備局堂上引見。
注書李壽鳳呈辭代,假注書兪漢蕭。
傳于申思建曰,左副承旨留待。
傳于申思建曰,左副承旨·同副承旨,入侍于養正閤。
副校理金相福疏曰,伏以臣,頃者控疏乞遞,及承恩批,未蒙準許,惶悶抑塞,不知所出。臣難冒之義,不啻較然,而屢事煩瀆,亦甚猥越,惟有趁卽趨命,毋犯逋慢之科,實是分義之所當然。況竊伏聞近者聖候,雖在靜攝之中,而當暑忘疲,頻御講筵,典學之誠,終始不怠,遠近聽聞,莫不忻喜。臣職忝經幄,身滯下土,引領北望,直欲飛登天陛,仰聆英音。而第臣有區區懇迫之私,有未忍離捨登途者。臣父素多疾病,年且衰老,加以久處卑濕之鄕,兼之水土之祟,自夏以來,一倍添劇,痰盛火升,頭眩膈痞,阻食廢眠,榮耗衛脫,補瀉兩難,症形危惡,藥餌之節,調護之方,須臣留在,可以看當。恩命之久稽,非不知其萬萬惶悚,而情私所迫,玆不得不懇告於孝理之下。伏乞聖慈,曲賜悶諒,亟命鐫改,俾臣得以安心留護,千萬幸甚。臣無任云云。答曰,省疏具悉。爾其勿辭,俟其少間,上來察職。
持平柳顯章疏曰,伏以臣,猥以庸懦,濫通淸選,頃忝憲職,賤疾適苦,坐犯違逋,致速譴罷,退蟄鄕廬,分甘廢散。不意恩敍纔降,除旨踵辱,繼以有馹召之命。臣承命驚感,罔知所以攸措也。夫風憲之職,責任何如?苟非言議風采,素所著稱者,則莫宜居之。今乃以如臣之疲軟拙訥,百不逾人者,苟然冒充,人器之不稱,自知甚明,何敢爲唐突承膺之計哉?且臣伏聞近日經幄之臣,以臺望之不擇,有所陳達於筵席,或論其言路之杜塞,或斥其禁贖之歸私。淸朝論思之地,慨然有憂歎之心,冗雜鄙瑣之譏,至及於耳目之列,從今臺端一步地,苟有一分自礪者,固當逡巡自退之不暇。況臣再入臺地,一未行公,專事含默,則不擇之斥,正指如臣等輩,有所冒玷而然耳。緣臣愚鹵,謬膺言責,致令公器貽辱,言路不張,匪細故也。反顧慙恧,有不容一刻虛縻,官職去就,尤無可論。而召命之下,一向淹滯,亦非分義之所敢出,冒昧情勢,黽勉上路矣。纔到燕岐境,宿患伏暑之症,猝添於冒雨觸熱之餘,頭疼身烘,吐瀉兼作,咽喉浮爛,勺水不下,昏倒旅舍,跬步難動,前路尙闊,無望轉進。玆不得不冒封辭章,附聞縣道。伏乞聖慈,俯垂矜諒,亟許鐫削臣職名,俾得安意調治。仍命選部,勿復檢擬臺望,以重公選,千萬幸甚。臣於自劾之章,不宜迤及他說,而適有淺見,敢此尾陳焉。噫,國之有言路,如人之有呼吸,呼吸絶而人隨以死,言路塞而國隨以亡。言路之於國家,關係甚重。向日筵臣之所以憂言路之不開,斥臺望之不擇者,良有以也。雖然,言路之通塞,不但在於臺望之擇否,而惟在於人君導率之如何耳。是以人主聽諫,貴在優容,人臣進言,專尙截直。故語及乘輿,人主動色,事關廊廟,宰相待罪,古昔言官之所以見重如此者,非渠自重,未必不由於君上之培養扶植,有素而然也。竊觀近日,言者之進言於殿下者,雖未見其一出於公平正直之意,而殿下之所以導之者,亦有歉於古聖王涵容翕受之德。則宜乎謇諤無聞,而暗默成習,直氣不期消而自消,言路不期閉而自閉。此豈特言地之擇非其人?臣愚死罪,竊以爲殿下有以致之也。倘殿下恢弘聖聰,虛襟而從之,如殷湯之弗咈,察納雅言,和顔而受之,如夏禹之拜昌,則言路不患不開矣。讜言不患不進矣。筵臣則以臺望之不擇其人,有所規責於銓地,而愚臣則以導率之必盡其道,乃敢勉誡於聖上。伏願殿下,特軫上下交修之義,亟恢淸朝進言之路焉。人心陷溺,法敎陵夷,人妖物怪,無所不有。至於李萬江變姓改名,背父欺君之罪,古今之所未有,覆載之所難容。聖上曲循大臣減死之議,特降絶島爲奴之命。此雖出於好生之盛德,而究厥情節,萬戮無惜。此而容貸,若不嚴處,則妖惡無所懲畏,倫常亦將斁絶矣。臣謂亟收成命,快施一律,以明倫紀,以嚴綱常,斷不可已也。益山郡守金必祐,泰川縣監尹鵬擧,俱以庸騃鄙陋,頃遭臺彈,有非尋常規劾之比,而恬不爲愧,尙今蹲冒,不思所以自處之道。廉隅一節,雖不足責之於渠輩,而如此無恥之人,不宜置之於牧民之任。臣謂不可不罷職也。豐川卽數遞之弊邑,屢經匪人,民不堪命。新除授尹宗大,以庸弁鄙夫,騃不曉事,題目之下,物情大駭,此等之人,決不可畀以積弊之邑。臣謂宜遞改,更令銓曹,另擇差送,可也。臣病淹凜綴之中,憂愛一念,不能自已,謹將草草數語,以備澄省,惟聖上留心焉。臣無任云云。答曰,省疏具悉。其首勉陳者,其勉焉。而李萬江事,其陳雖是,當初酌處,意蓋在矣。而該曹旣施三次之刑已擧行,其配尤何更議。金必佑·尹鵬擧事,當初臺彈,已涉過矣。況鵬擧置對,業已白脫,于今齗齗,豈不過乎?尹宗大事,雖莫知其人之何狀,因其章而特下問,庸弁則非也。大抵若此之故,宣薦可否,一從此風,只循今世之名賢,此非武士之過也。實名官導之也。尋常慨然者,然莫重海防,不識其人,其彈若此,豈可强之耶?依施。其代,令該曹擇差,其所撕捱過矣。爾其勿辭,上來察職。
成均進士李商輅·鄭樸·閔瑜·韓晉謩·沈鑐·朴師錫·宋宜孫·李春彬·申鏶·李祥海·李顯白·洪鼎猷·李鳳齡·李縆,生員黃尙寬·任遾·宋宅休·朴·韓珪·李胤光·金岱壽·李世璜·李聖謙·崔龜瑞·鄭震龜,進士金遇重·黃宗烈·白尙鼎·朴壇·趙聖彦·李鉉祥·鄭震鵬·趙錫重·李朝泌·李泰岳·李宜祿,生員權采衡·趙克普·魚必溟·李瀷·尹渭,進士申光岳·梁宗大,生員李重郁·李德履·朴性淳·趙恒彦·元啓英·李駿祥·權掞,進士魚有珩·兪漢吉·李普昌·洪絲漢·李祿海·鄭漢明·姜善兼·鄭姬伯·朴煥·洪鼎漢·宋,生員尹鳳逸·鄭衡一·朴載厚·元啓夏·安櫟·朴選登·洪謙海·任道,進士李德龜·尹昌殷,生員李明弼,進士李德泰·李松壽·李端弼·鄭述祚·閔昌宗·孟以大·兪彦玉·安宗岱·崔一泰·蘇后由,幼學黃延祚·沈錫舟·金德淳·兪漢喆·韓國維·金憲吉·金魯淳·李復圭·金普淳·吳鉉胄·任載垕·崔弘祚·李晉圭·宋錫圭·宋永休·宋光休·李德鳳·具定遠·李益東·魚錫孝·李斗天·沈翼賢·魚錫宗·李龍濟·李若濟·李東元·李瓘·鄭義宅·宋柱世·李載輔·元植·元彬·鄭抃·鄭德煥·安宗濟·李台器·朴敦仁·朴敦元·權·權熻·權煥·李仁培·李源·任商霖·李春益·尹得一·崔正履·申瑗·李雨植·申光萬·申光節·魚用大·韓善養·韓直養·洪相龜·洪相卨·洪相堯·洪相稷·李奭輔·韓命新·許宰·許寊·李厚喆·許冥·南有定·南公輔·安宗喆·安宗述·李有喆·元重寅·元翼欽·李顯喆·李命聃·黃楧·兪鼎柱·李顯集·李度平·申思範·李宜耆·姜垣·安宗傑·李晉祥·朴鑄·李默·李·金漢泰·金頤柱·柳喜三·崔夢嵒·金東鍵·趙鎭杓·鄭·尹景列·柳星壽·黃仁㷜·姜瑞龜·鄭益祚·鄭宜祚·兪定中·魚漢佐·權敬應·任錫昌·吳載一·金柱觀·柳潛·尹得來·柳亨壽·兪彦修·柳·洪啓厚·尹勉·柳泰升·尹勉庸·權奎應·權台應·李普徽·李邦漢·兪漢福·金福行·金相粲·尹守宗·尹得咸·尹心師·尹心槼·洪·李匡國·李嗚國·鄭萬遂·李溎·李尙友·柳澈·柳宗壽·尹勉得·權尊性·徐健修·尹光烈·申瀅·申浩·韓徵箕·李彦國·南學海·李錫慶·金正容·朴導源·尹星履·尹必東·兪漢心·李稷輔·朴師度·朴師明·洪啓祚·許洉·鄭衡瑞·金垕績·金宅垕·金世權·文宅正·韓鏶·朱遠喆·朴泰權·趙亨益·姜爾集·蔡膺喆·金樸·蘇大恒·金鍈·牟景觀·朴道新·崔洙顥·洪鳳來·柳垣明·鄭枋·趙鎭養·李宜老·朴泰珩·朴弼躋·姜彦輔·宋述孫·邊景鎭·鄭寅煥·李泰運·李性喆·金俰·蔡晉夏·文命龜·金泓濟·咸挺瑞·安致鈜·韓光洽·李重植·尹敬宰·尹敬復·李興文·李東泌·朱履孫·李山壽·朴震郁·朴震翼·元弘運·元弘迪·洪彦五·洪彦益·魚有萬·魚錫光·任善元·鄭養善·金孝達·沈陽元·安允翕·尹慶·朴聖采·魚漢佐·愼倜·吳泰光·李憲·李愚·李壽寅·李器玉·李心玉·李人玉·黃栒·李國顯·南德寬·辛必寧·黃櫽·申益顯·成斗天·成致龜·朴漢斗·金漢卨·申景翰·申暐·金元柱·金文柱·鄭榘·張志道·韓命復·洪萬源·尹聖徵·李立中·李得源·李達源·李顯永·南宮潗·尹希喆·柳胄基·李龍漢·李有徽·趙學天·孟至大·張宇樞·蔡顯邦·蔡顯慶·兪敬中·尹心協·李鎭衡·李鎭權·朴漢杰·朴大和·韓泰謩·安翼龍·朴信欽·崔後遠·權瑜·李瑩·金漢佑·申光休·徐逸·沈鼎之·金漢訥·朴命欽·鄭聖濟·李宗永·李義懋·金致健·申思運·鄭存欽·李泰相·李普聖·魚用雨·尹之鐸·朴正源·沈公猷·朴昌欽·李善海·成命式·李益顯·閔百憲·李碩鼎·申尙權·李復誠·李樂誠·金泰柱·白師道·李渭載等疏曰,伏以臣等,一味愚昧,再犯瀆擾,語多不擇,罪在罔赦。而幸賴聖度如天,卒免刑戮之罰,晉對有命,穩承誨責之諭,酬酌之從容,無異於宣室之見賈生,旨意之諄懇,有似乎慈父之詔迷子,瞻聆所及,莫不動色,況臣等惶感之懷,當復如何?然而兩生特召,千載盛會,而咫尺天威,不能罄蘊,如是而含默退去,更不陳列,則此非特有負於多士之爲先正積年苦心,其於我殿下崇儒重道之治,抑將爲一大欠典。玆敢相率齋沐,復此呼籲。惟聖明,另加財察焉。噫,兩先正之道德學問,出處事功,已悉於前後儒疏,又於向日登對,旣承已知之敎,以臣等拙訥之辭,今不必更事煩縷。而第臣等一疏再疏,必以準請爲期者,區區至願,實欲光聖德幸斯文耳。不然則臣等,雖草野狂率之賤,亦何敢屢次煩瀆於聖候靜攝之中?嗚呼,雲雨之出,莫非山川之力。使先正,雖有出類拔萃之學,苟非聖祖之好賢樂道,此不過巖穴間一處士而止耳。聖祖雖有枕戈臥薪之志,苟非先正之奮義扶綱,則吾夫子一部春秋,更無可讀之地矣。是以皇天,眷我東土,爲聖祖篤生大賢,使之處於賓師之位,而試其經濟之學。雖以手札之丁寧,幄對之密勿見之,可想其際遇昭融,迥出千古,而風聲義烈,永有辭於天下後世矣。以此言之,則聖祖之得我先正,先正之遇我聖祖,是亦昭烈·孔明之猶魚有水也。一體君臣,亦宜同祀,而從前儒疏之輒以文廟爲言者。蓋以先正之平生所願學者,卽吾夫子故耳。夫子旣絶之道,賴先正復明於左海一域,而德又不孤,竝世有賢,門路旣正,淵源且同,與之以勇於進道則一帆千里,勤於誨人則群飮各充,巖巖氣像,泰山喬嶽,溫溫稟姿,精金美玉,幸而生於夫子之時,則其所以升堂入室者,必不在於七十子之後。矧此俎豆之享,獨可漏於躋廡之列乎?噫,堯·舜之道,孝悌而已。自殿下卽祚以來,今已二十有一年于玆矣。凡於典章文物之際,必曰此與先王朝,同乎?否乎?又於政令施措之間,亦曰此與皇兄時,合乎?否乎?同而合者行之,不同而不合者不行之。殿下之篤於孝悌,善於繼述,凡爲臣庶,孰不欽誦?而今於吾先王平日尊慕之賢,景廟朝已令,稟處之事,奈之何一向靳允,俾至遷就於此極耶?抑臣等,尤有所惶悚不自安者,顧此萬萬無似,誠不敢以多士自處,而朝家之所以待館學則自別矣。又況所言者一國公議,所請者斯文重事,則允與不允,惟在聖上處分之如何耳。初何必煽動大臣,以爲先容之計耶?然而伊日筵奏,與臣等再疏相値,則殿下此敎,何莫非臣等不敏之罪。而第於益修業三字之批,又有許多感慨者,自古道之興喪,在於人之存亡。先正之時,世多尙學,先正之後,士尠懷道。此臣等所以同聲合辭,必欲尊我先正,以爲扶植世敎,興起斯文者也。倘殿下果欲使臣等,益修其業,則又何不亟允臣等之言,俾得有觀感激勵之地歟?臣等治疏將上之際,得伏聞數昨賓對,因大臣言,又有士氣委靡之敎。筵話甚祕,雖不得其詳,而臣等之惶愧欲死,比前尤倍。伊日入侍兩儒,豈不欲悉暴疏中未盡之意,要以爲格感天心之地?而適緣事出,倉卒退出,有命竟不能畢陳所蘊,耿耿餘懷,如有所失。及聞筵敎,又復至此,皆卽引義自處,而臣等於此,亦不能無憾於天地之大者。夫飛走動植之發揚萎蟄,此皆造化翁春生秋殺之致。顧今賢關所養之士,是亦殿下之一草木耳。培之以土,漑之以水,則欣欣然擧有向榮之氣。栽培灌漑,若或失道,則瘁瘁焉皆有霜後之意。然則近來士氣之摧阻震剝而不能自振者,此豈非殿下之所可深慮,而乃於如許應行之事,猶復一例靳許,終不思其扶植振作之方歟?噫,先王之許兩賢從祀,此蓋辛酉以前之事。而至於先正臣文元公金長生之從祀,則是誠最近可援之例。謹考本館所在日錄,則始之於甲戌年泮儒李世璉之疏,而蒙允於丁酉年泮儒趙謙彬之疏。自甲戌至丁酉,不過二十四年,而其時聖批,有曰,先正道德,予豈不知?尙此留難,蓋出愼重。而中外章甫,合辭同聲,文廟腏食之請,閱累十年而彌懇,則公議所在,槪可見矣。不必待臨溫致祭之日,故特允所請,其令禮官,亟擧縟儀。大哉王言,炳若日星,莊誦再三,殆不覺感淚之沾襟矣。仍伏念臣等之以兩先正從享之請,前後陳章者,始於辛丑,至於今日,其間洽滿卄五載光陰矣。比之文元從祀之請,又有一年之加,而兪音尙靳,天聽愈邈。此雖臣等誠意淺薄之罪,而八路公議之一倍抑鬱,推此尤可想矣。伏乞聖明,遵先朝已行之例,察臣等彌懇之意,快允先正臣文正公宋時烈·文正公宋浚吉從祀之請,上以光繼述之聖德,下以振委靡之士氣,不勝幸甚。臣無任云云。答曰,省疏具悉。業已諭,其勉學業。
乙丑六月初十日辰時,上御熙政堂。大臣·備局堂上,引見入侍時,領議政金在魯,左議政宋寅明,兵曹判書金若魯,行司直金聖應,刑曹判書李春躋,吏曹判書李周鎭,刑曹參判徐命九,工曹參判沈聖希,吏曹參判洪象漢,戶曹參判金尙魯,右副承旨申思建,刑曹參議金榮魯,校理洪益三,假注書許彙,事變假注書徐孝修,記事官趙世選,記注官李澤徵,少退更入侍時,行司直李日躋,掌令金履萬,追後入侍。諸臣進伏訖。在魯曰,夜間聖體若何?上曰,一樣。在魯曰,大王大妃殿氣候何如?上曰,安寧矣。在魯曰,王世子氣候何如?上曰,安過矣。寅明曰,臣有狗馬之疾,昨未承命入來,臣誠惶恐死罪。昨年死病之後,尙未完復,少輒作痛,恐負奔走報效之本意,誠爲惶媿矣。上曰,首揆已達,故知之矣。寅明曰,昨伏見承宣所示,莫非我聖上繼先之孝,貽燕之謨,臣誠欽仰感歎。而其中調劑字義小,故有所仰達矣。上曰,何取其爲名之大乎?在魯曰,右相敦諭之書啓,未知如何。而一向相持,久未同行,實爲薪薪矣。寅明曰,當初以臺啓爲不安,故未敢仰達。而此事若收殺,則似無引嫌之端矣。在魯曰,今無可引之嫌矣。上曰,予有諒者,從當下敎矣。寅明曰,聞徐領府事命均之病甚重,更無復起之望云。其在待耆舊之道,宜助其藥物矣。在魯曰,實有時急之憂矣。上曰,當爲之矣。在魯曰,臣聞江華留守李秉常,宿患風漸復發,口眼喎斜,食飮全廢,病勢甚重,若過今夏於海島中,則實有死生之慮云。平時則江留,例爲無常往來於京中,如或上京遞職,則仍留交龜,雖在任見遞,亦於交龜臨時,狀聞上來。而李秉常則旣已休致,交龜且遠,有難徑先上來。卽今盡送家眷,獨留空衙,病又如此,誠可矜憫。特令上京調理,以爲依前例,自京交龜之地,何如?上曰,依爲之。出擧條若魯曰,都城基址,有圖上之命,故今方持入矣。上曰,上之。不築處亦圖入耶?聖應曰,仁王山邊不築處,八十餘步矣。若魯曰,大抵基址甚好矣。國初則未知用何尺量之,而今番又爲尺量,則比庚寅更長二百餘步矣。上曰,山勢下來處,亦圖入宜矣。若魯曰,後日當與靈城,同入更達矣。寅明曰,近來嘉善武弁,多有死亡,禁軍別將及各軍門中軍,爲武弁陞擢之路。而今皆見防,每當平閫統帥擬望之際,不免苟簡。今番平閫,亦以曾經人首擬矣。禁軍將及各軍門中,軍在前則每每陞品擬差,此固有弊,而一向防塞,則陞資路窄,亦非疏通之道。今姑限數次,以可合閫任者,極擇陞差後,還復防塞,無妨之意,俄者閤外,已有酬酢於兵判,而兵判亦以爲然矣。以此分付,何如?上曰,依爲之。出擧條在魯曰,北道獄案,當先裁稟矣。秋曹三堂進伏。上曰,今番決放之數幾何?春躋曰,竝直放及酌處,合爲九十三人矣。春躋讀鏡城印信罪人朴枝成文案訖。上曰,木印乎?在魯曰,以楸木刻之矣。上曰,此眞僞造矣。春躋讀鏡城罪人仇里金文案訖。在魯曰,此則無疑矣。春躋讀明川罪人李贊先文案訖。上曰,此有可疑者耶?在魯曰,殺之則無疑矣。寅明曰,檢狀實因明白,而獄事之出,至六朔而始爲呈官者,其計則適中矣。上曰,李贊先殺人無疑,依審理使意,依前同推,而高丁石·金善生。噫,殺人何等重也。而戒男,以常在渠家之人被殺,則宜卽告官。而掩置不告,以其私憾,指嗾不干之人,追告於六朔之後,以不干之人,公然受嗾,假稱屍親而告官,俱涉痛駭。不聞則已,旣聞之後,王者礪風俗之道,不可以已刑推放送而置之。各嚴刑一次後,勿限遠配,以礪遠方之風習。思建書訖。尙魯曰,臣於殺獄,每爲從峻,而旣有所懷,敢此仰達。屍親當初告官,成獄,可也。而追後發狀者,必有中間嫌怨之端,且六朔後檢屍,尤多難知之事矣。上曰,宰臣之起疑無怪,而左相中其計之言亦是矣。更達其下。春躋讀富寧罪人元非文案訖。上曰,比贊先尤重矣。其罪則以淫行而兼殺子矣。上曰,元非事,今者審理之命,意在審克,議決之時,諸議雖峻,予則每乎從寬。而曾於關西金得燁事,有下敎者,元非之有其夫而行淫,産其息而勸殺,其陰慘有倍得燁。雖無受敎,宜制法而置法,況旣有受敎者乎?噫,審理遐方,蓋所以宣王化,且有黑白之敎,脫胎才生,猶不辨乎?知識遽致淫夫之戕殺,關係倫常,正合受敎,而遽置稟議之中,其涉不察。審理使尹容推考,元非其令道臣,除尋常嚴刑取服後,具格狀聞。春躋讀會寧罪人玉禮文案訖。上曰,以三省施行與否,諸臣達之,寅明曰,其子則無罪矣。聖希曰,臣親見其女而推覈,則身長貌凶,似非人形矣。春躋曰,依前同推,似宜矣。命九曰,外方如此獄者多矣。聖應曰,雖不執贄,而有夫婦之義矣。上曰,常女豈盡執贄而爲婚乎?周鎭曰,已結夫婦矣。上曰,訓將以爲,有夫婦之義,吏判以爲結之者,俱過矣。象漢曰,賤人不可責執贄之禮,而名分當定矣。上笑曰,名分尤過矣。尙魯曰,一日旣爲夫婦,則宜以禮法示遐方矣。上曰,刑議出外,問常漢妻之三省與否,以達可矣。上曰,玉禮事,審理使結語,雖不無意見,噫,北道王化遐遠之地,尤重三綱,雖不執贄而作夫者,花妻殺夫,亦有三省之法。而又不以日之久近而輕重,則殺人之律輕,三省之法重,初招旣已承款,末乃抵賴,其相奸者,其涉陰慘,除尋常嚴刑,期於取服,具格狀聞。而推官之初問兒僧道信,非特不當問而問,有違法例。其時推官,從重推考。噫,子之道,亦係三綱之首。雖稚兒,其有良知良能,渠以其時十三歲之漢,以初推擠其義父之心觀之,則可見其一段秉彝。玉禮雖果有戕殺李哥之事,殺人償命,渠必知之。爲人子者之所不忍處,而因推官之違法而問,據實直告,其在扶倫綱之道,宜乎嚴刑遠配。而因玉禮之直招,無心無隱之致,而亦不可遽釋,加功之律,尤不襯着,刑推一次後放送。思建書訖。尙魯曰,其時推官,推考似輕矣。上曰,所達是矣。命承旨改以罷職。春躋讀會寧罪人尹後元文案訖。上曰,正如趙澄之無證參矣。在魯曰,審理使亦言,而豈於頃刻間致死乎?寅明曰,此等獄甚疑矣。上曰,更達之。在魯曰,日勢太晩,臣等請小退矣。上曰,諸臣出外,詳見後元文案入來。寅明曰,黃海兵使,以鎭軍漏報事,有現告削職之命,而更聞之,鎭軍則以騎步兵劃給。而都案在於兵曹,若自兵營,依他營屬例列錄,則便是疊出云。審理使所達,似未詳委折而然矣。實狀旣如此,則當請收還罪罰,而未知此外,亦有何落漏色目?令釐正廳,詳査其落漏與否,而稟處爲宜矣。上曰,所達是矣。使之詳査,稟處,可也。出擧條上出示掌令金履萬疏本曰,此疏承旨讀之。思建讀訖。上曰,道臣徵索事,欲問於卿等矣。在魯曰,監司之卜定,亦無異於徵索矣。寅明曰,此非一道臣之失矣。尙魯曰,春秋例有卜定。臣曾經嶺東·嶺南,道各不同,而嶺南則準價矣。在魯曰,俗談監司不爲別卜定則爲好云。上曰,吏判亦曾經道臣,何以不言乎?周鎭曰,臣未知其疏語果有指的,而大體是矣。臣亦屢爲監司,而春秋紙地魚物外,亦未嘗爲別卜定矣。寅明曰,雖以湖南言之,守令之所捧漸多,良丁漸縮,添募場布之事,亦其弊也。卽今第一義,廟堂擇差道臣,道臣則申明殿最好矣。象漢曰,大臣以湖南守令,添募場布事仰達,其言固是。而近來外邑剋削,爲守令者,旣不得犯手於隱結,而他無着手,故不得不有此弊矣。上曰,此等不犯之類,銓官固宜擇差,而所達如此,似不無容恕之意。吏曹參判洪象漢,從重推考,可也。出擧條上命承旨,書掌令金履萬疏批訖。上曰,金履萬年少乎?周鎭曰,年過六十,而屢經騎省矣。寅明曰,相貌好矣。上曰,今則只用元卜定者,善爲監司矣。寅明曰,湖南伯鄭亨復,淸簡善爲矣。上曰,曾聞善治於萊府矣。寅明曰,如此淸簡之人,牢記聖心,使之輪差八路監司,則人心可定矣。上曰,今日書筵,東宮或有所詢問乎?若魯曰,臣以日炎卽退矣。上曰,掌令金履萬,疏批已下,卽爲牌招,使之入侍於次對。出榻敎諸臣少退,更入侍時,上曰,諸臣皆見後元之文案乎?若魯曰,臣果見之,而未有明證,終係疑獄矣。聖應曰,終始可疑矣。周鎭曰,文案眩亂,雖難詳知,而其跡則可疑矣。尙魯曰,獄事久則難知,必得剛明官然後,可得端緖矣。在魯曰,更令明査好矣。寅明曰,天下事,情不可知者多矣。上曰,此言是矣。上曰,尹後元事,此可謂疑獄中最疑者,而以古事推之,世間事,莫能摸捉者多,而或有朝張三而暮李四者。後元之跡,觀之則可疑,而永珍之招,亦有可疑者。黑夜逃走,不能登時執捉,則焉知其必爲後元乎?官五里雖曰不遠,黑夜逃走,渠非神通,則多材之中,何以的知,直捉於金元丁之家,夜弗深而若探囊中者乎?嗣服以後,決囚者多,而脅曳實因,今乃初見,而問諸律文亦無云,尤涉可疑。初覆檢,大段相左,而以檢狀推之,以脅曳懸錄,抑何意思乎?一間斗屋,若曰㤼逼,則逼殺其猶,可也。脅曳實因,其果成說乎?推官糢糊,道臣不察,當問而不問,以致乎此。遠外之事,難以測量,況獄事乎?以糢糊之檢狀,仍以成獄之道臣,從重推考。其時覆檢官罷職,雖不審理,審克者獄事也。此等疑獄,不可尋常同推,更査,令道臣親自嚴査以聞。思建書訖。象漢曰,或令都事,往査好矣。在魯曰,北評事,亦可爲之。上曰,此道臣足可爲之矣。獄案收殺後。上曰,書不云乎?欽哉,欽哉?惟刑之恤哉?王者所愼,莫先於獄。今番京外審理,其所決放者,九十有四。噫,其果詳辨黑白,抱冤者得伸乎?抑或其被殺者抱冤倍,而被放者其倖免乎?雖然,以與其殺不辜等文推之,王者豈更較量乎?噫,被放者雖九十餘人,一人枉罹,妻孥呼冤,以此推思,因此而伸其冤者,其幾百乎?噫,古人云人之改過,不若初無過焉。此亦猶此,審理豈常有之事乎?不然,于今放釋,或雖曰過矣,首尾細究,果有疑,而糢糊同推者或有焉。道臣狀聞,秋曹過爲據法,而因循者亦有焉。若無今擧,物故囹圄之外,無他道也。豈王政之所忍?歲十審理,不若一道臣之詳審,又不若一推官之得人,此所引古人所謂不若初無過者也。諸道審理皆廻,道臣又復泛泛,而秋曹亦不着意,則此若亂絲,朝雖解,其弗更檢,暮又亂者也。今以審理二字,視作諸道道臣,京中秋官兼職之名,身常在於審理之名,則雖欲放過,焉敢懈也?嗚呼,其雖在囹圄桎梏之中,究其本則乃吾民也。昔禹下車,大哉其聖。今予以氣眩心憊,値此盛暑,强忍以決,今已訖事,本以涼德,氣又衰矣。于今決囚,雖莫一一恰當,顧其心則深矣。王者體元行仁,愛恤元元,卽上天之心也。今日飭諭,其若泛忽,此豈徒負我慇懃?蒼蒼在上,嗚呼,以一誠字勉之哉?下諭于八道道臣·兩都留守。思建書訖。益三以常訓義仰達曰,常訓上,當有御製二字矣。上曰,是矣。儒臣出去,先爲此事,可也。象漢曰,次對,上番儒臣,當留在矣。上曰,所重者在,出去可矣。上曰,昔漢光武,以卓茂爲褒德侯,其謨宏矣。今日憲臣之批,雖有嚴飭擇人之敎,其無聳動之事,何以樹風礪世?以憲臣之陳章,若欲飭勵其本,莫過於奬廉謹。近來此道,蓋無聞焉。頃者大臣,亦有陳達者,其令廟堂,抄廉謹以聞,而此務精,不在多也。思建書訖。在魯曰,淸白之人,當觀其晩節而取之矣。寅明曰,故奉朝賀李宜顯及尹容·鄭亨復,卽其表表可稱者,而不可以一時廉名盡抄之矣。上曰,守令中亦豈無此等人乎?寅明曰,必有之矣。象漢曰,三百六十州,亦豈無淸白之人?而當觀其晩節而取之。若或預爲抄選,或致末節虧損,則豈非所以辱朝廷乎?上曰,故相臣尹趾仁及李秉泰,當入淸白矣。寅明曰,然矣。上曰,江留之特許休致,有意矣。近來侈風甚盛,而嘗見其着弊紗帽而入,此亦可貴矣。寅明曰,不可以此一段,知其人矣。在魯曰,祖宗朝抄廉謹,或賜讌禮,先朝甲戌後,亦一次爲之矣。上曰,有可達者達之。若魯曰,今已日暮矣。上曰,沈聖希進來。今番司奴事,何如?聖希曰,臣與兵判,有所酬酢,而臣之狀請,不在於比摠,而欲使專委於監司·守令矣。上曰,常訓亦言,而上下交則泰,不交則否,此卽該曹道臣不相信之致矣。聖希曰,推刷之法,不可專廢,一年一爲則好矣。上曰,自嶺南新來者達之。尙魯曰,此卽嶺南第一大弊,實無好樣變通之道矣。沈聖希批摠之言,勿論名之正與不正,亦出於下策矣。伏聞日昨筵中,有名不正之敎,令廟堂作爲節目,此議好矣。勿論十年二十年,專令道臣主管,生齒多則加之,雖値凶歉,而勿令太減於摠數,只勿窮搜極括宜矣。上曰,王者道理,宜思宏遠之圖,或不無奸胥幻弄之弊耶?尙魯曰,出布之數若減,則戶曹亦勿受減數宜矣。上曰,今則已命爲節目,今日卽爲啓下,必須力踐好矣。寅明曰,當自備局處之矣。上曰,唯。履萬啓曰,臣鹵莽癃病,固知不合於臺地,而辭疏批旨隆重,且有同爲入侍之命,故不勝惶感,承牌出肅矣。俄到閤門外,得見僚臺未及徹之疏,則近者儒臣,以不擇臺望,陳達於筵中云。自惟如臣巽懦,宜居不擇之首,而自鄕新到,不及詳聞筵說,唐突出肅,臣之所失大矣。更何敢一刻仍冒於臺次乎?請命遞斥臣職。上曰,勿辭。思建曰,掌令金履萬,再啓煩瀆,退待物論。上曰,知道。出擧條象漢曰,承旨於臺諫避嫌後,未請退待之前,先以再啓煩瀆仰達,推考,何如?上曰,依爲之。出擧條上曰,僚臺誰也?在魯曰,柳顯章以向來玉堂所達贖錢事爲言矣。象漢曰,非但贖錢,而以其不擇臺望引嫌矣。上曰,頃以贖錢事,特遞洪重孝,而其言果非矣。且重孝於李萬江事欠直矣。金履萬則何時通淸乎?周鎭曰,臣於向日政通淸矣。上曰,欲令勿爲退待,而似當一番撕捱矣。寅明曰,今始通淸,誠爲冤屈矣。上曰,曾以領相一望三通之言,謂吏判過矣。百聞不如一見,見其人則鄕人之如此不易矣。寅明曰,此是承旨金海一之子,而老成人矣。上曰,章奏亦好矣。周鎭曰,臣於年前,見於兼史時與言,而知其人,故通淸矣。上曰,尹得載曾以朴奎被彈騎省事仰達,而予以爲非矣。南彦彧·朴奎壽兩人,俱爲了了矣。予曾有下敎者,而故奉朝賀李台佐,當卜相之時入侍,故予謂世俗淆薄,宜取忠厚之人。李台佐領會予意,出而枚卜,吏判之先卿,蓋取其忠厚敦實。而今之陞擢冢宰,亦取質實之意也。未知新通兩人,果能當於質實人之所取。故頃有所諭,而此臺臣則其所取者,果踐質實矣。寅明曰,金履萬非居兩人之末擬者矣。周鎭曰,追惟先臣之敎如此,臣當藏之中心,莊誦不忘。而臣於其日開政之時,適有在京人差出事,故心知金履萬之當先,而以其在鄕,末擬之矣。上曰,此亦質實之對也。寅明曰,關西審理使以爲,常漢最重殺獄,一有犯者,諸族皆起。獄成之後,一邊請檢官,一邊報檢狀,財殫於官人之接待雜物之酬應,力竭於營門之往來官家之等待,故屍親之斂葬,視若餘事。而及至日月稍久,族黨盡散,則讎未報而家先敗。自今以後,凡有殺獄,其初覆檢時,其凡物之費,下吏之供,或自官家齎去,或令本里擔當。檢官請來及營門狀報,則依他文書例,有撥則付撥,無撥則付公事,夫勿使一毫侵及於屍親事仰陳。而此則宜申飭嚴禁矣。在魯曰,非但屍親之擔當供給,正犯之家,作亂分蕩之弊,亦例而孔甚矣。上曰,勿論京外,屍親元犯,一體申飭,可也。出擧條寅明曰,關西審理使,又以各邑同推,令都事擧行之意爲請,而臣未知事理之如何矣。在魯曰,其在體面,都事乃是亞使,不可等夷於守令,而同爲推官矣。上曰,領相所達是矣。置之。出擧條寅明曰,頃日儒臣,以同樞·僉樞之頻出政望,有所仰達。兵判以此爲嫌,近不出望,此不過老人銘旌之資,而兵判之如是引嫌,誠爲過矣。此後則申飭循例爲之,何如?上曰,依爲之。在魯曰,兵判之擬望,少無濫雜之弊,而儒臣之論,不諒,甚矣。若魯曰,耆社推恩之後,文·蔭朝官之當除老職者,甚多矣。上曰,此如新榜之除注書矣。若有百歲者當召見,百歲之人則錄入可矣。在魯曰,五禮儀,宗廟薦新時,薦新官以常服,捧奠于各室云。薦新官卽奉常寺官,而所謂常服,以大典儀章觀之,國初則堂下三品以下,元無紅袍,而只有靑綠袍,則常服乃是今所謂黑團領。而薦新官,以常服,認爲常時所着紅袍,每以紅團領將事云。凡陵廟之中,豈可以紅袍入乎?事極可駭。以黑團領行薦新事,申飭正謬,何如?上曰,依爲之。出擧條思建曰,俄者大臣,以徐領府事家,助藥物之意仰達。而無發諾,故敢達矣。上曰,遣御醫看病,書啓。出榻敎大臣·備局退出後。上曰,小學則曾以宣政殿訓義爲名,續大典則資政殿之下,以何爲名耶?注書出問於大臣,入達,可也。臣彙,承命趨出,復爲趨入。伏傳於承旨曰,俄以聖敎,往問大臣於賓廳。則大臣言內,似以資政殿刪正爲言,而未見本文,猶未詳達云矣。上曰,是矣。果以刪正爲言矣。上方命承旨,讀持平柳顯章縣道封章,書下批答之際,又下敎曰,大臣尙留賓廳,則注書出去,卽傳上敎,使之出去。臣彙,承命趨出,入達曰,大臣已出往闕門外,不得親傳上敎,而使備局書吏往傳矣。上曰,備局書吏,果是入來於今日次對者乎?臣彙伏達曰,似然矣。上又命孝修,出外問豐川府使尹宗大履歷世派以入。孝修入達曰,聞是前持平宗廈之六寸,而履歷則未有詳知者矣。上又命注書出外,問左副承旨入來與否及金尙喆往返日期,門鑰使之勿下以待。臣彙,承命趨出。已而,上又命澤徵出來,門鑰使之姑下。臣彙趨入伏達曰,左副承旨已爲入來。金尙喆回來之期,問于玉堂書吏,則安城爲二日半程,故五日當爲往回云。上曰,卽今玉堂入直者誰也?思建曰,洪益三·尹光紹矣。承·史以次退出。
乙丑六月初十日夜初更,上御養正閤。左副·同副承旨入侍時,左副承旨金尙迪,同副承旨韓翼謩,假注書許彙,記事官趙世選,記注官李澤徵,諸臣進伏訖。上曰,近前達之。尙迪曰,臣奉命出來,聞贊善方在安山山所,故馳進之際,逢於路左,使書吏往復後,同往其所寓處,以常訓傳示。則贊善以爲,往楸下時,身經重病,精神茫昧,實無一辭可達,只爲書啓云。故臣以爲此是傳後大文字,昨旣遍示大臣,今又出來質問,雖不欲點竄,而欲聞其私見云爾。則贊善以爲,此文字出尋常萬萬,無一罅隙,而句語間或不無未妥處云,故五六處付籤以來矣。上曰,書啓先達。尙迪讀訖。上曰,付籤處達之。尙迪曰,贊善以常訓題目稱贊曰,此取經常之常及天地常經之義,甚以爲好云矣。上曰,是矣。尙迪曰,周易於誠稱廟一句語,欲改以於廟稱誠云矣。上曰,其言亦是矣。其他刪改處皆好矣。上命注書,持入常訓所精謄者。臣彙,承命趨出持入,以授承旨。上命上之。以御筆改書刪改處,因下敎曰,同副入侍有意矣。此當爲幾張也?翼謩曰,左副出來傳聖敎,故方與洪益三料量矣。上曰,小學訓義時,誰爲看檢也?尙迪曰,吳光運爲之矣。上曰,依前小學訓義,入侍兩承宣及三儒臣,同爲看役,可也。上曰,今夜之雨,誠爲多幸矣。尙迪曰,雨澤均適矣。上曰,同副更讀之。故判書徐宗玉,以應上之字,欲次次高寫而開刊矣。翼謩曰,列朝祖宗,則當書於極行,其次應上字,則稍下一字好矣。上曰,頃日李宗城,以天字之當高書,仰達矣。翼謩讀訖。上曰,今者常訓,令芸閣刊板廣印後,其板本依訓諭例,藏于藝院。諺解大文,俱令前副提學元景夏,就議大臣書入,御覽後亦令芸閣,以鑄字開板,一體印布。尙迪書訖。上曰,大訓則以鑄字刻之耶?尙迪曰,然矣。上曰,小學訓義時,吳光運曾爲主管,而元景夏亦必熟書諺文矣。尙迪曰,元景夏方在鄕,令政院催促上來,何如?上曰,依爲之。出榻敎上出示朴贊善處手書曰,予之見卿,今已久矣。思卿之心,奚嘗少弛?今因承宣之以常訓問卿而回,若見卿而欣矣。今者此書,追感以作,卿以昔年禮遇之臣,今日示元良此書之日,卿來剖陳其意,文雖淺,揚必大矣。頃者有召,應命之意,旣面諾,夜中手書,令承宣傳諭,卿宜體慇懃之意,幡然入來,是予萬望。顧小子之至意,顧小子之至意,勤學條句語,卿宜感小子之意,感小子之意。翼謩讀訖。上曰,未聞左副之言,而爲此手書,故猶有未盡處。而同副明日,持此往傳於朴贊善處,其所付籤,盡合予意,故一依其言,皆已刪改。而卽今所患,稍竢調理差復,卽爲入來之意,皆以口傳,申申往諭,可矣。翼謩起伏曰,謹當依聖敎往諭矣。諸臣退出,天已向明矣。
上在昌德宮。停常參·經筵。
下直,茂朱府使金應福。
尹彙貞啓曰,明日常參·經筵,取稟。傳曰,停。
申思建啓曰,大司憲金鎭商,執義尹鳳九,掌令宋能相,持平柳顯章在外,掌令金履萬避嫌退待,持平洪正輔親病受由在外。今日以監察茶時之意,敢啓。傳曰,知道。
又以都摠府言啓曰,今日入直內三廳,武兼禁軍及軍兵等,當爲中日習射。而雨勢如此,不得爲之之意,敢啓。傳曰,知道。
又啓曰,待敎李永祚,旣有只推之命,卽爲牌招,入直,何如?傳曰,允。
傳于申思建曰,左副承旨入來,則與同副承旨,入侍于養正閤。
尹彙貞啓曰,左副承旨·同副承旨,入侍事,命下矣。左副承旨金尙迪,今日不爲仕進,卽爲牌招,入侍,何如?傳曰,允。
又啓曰,假注書兪漢蕭,時無職名,令該曹,依例付軍職,冠帶常仕,何如?傳曰,允。
以右議政趙顯命十八度呈辭,傳于尹彙貞曰,安心調理。
申思建,以義禁府言啓曰,江華城役時都廳,前郡守趙義彬·韓日運,前判官洪榏,前縣監池友翼等拿問事,傳旨啓下矣。趙義彬·洪榏·池友翼,今方待命於本府,卽爲拿囚。而韓日運旣已身故云,勿論,何如?傳曰,允。
尹彙貞,以吏曹言啓曰,今六月初五日,大臣·備局堂上·諸道審理使,同爲引見入侍時,左議政宋寅明所啓,臣頃以良下浦事,請堂上重推郞官拿處。而更聞此是靈巖郡所創,而非本館之罪云,且其時郞官,方以遠地察訪在外,郞官與堂上,一體推考,何如?上曰,已諭於都承旨之批,而此實初頭守令罪也。堂上旣無可罪之端,則郞廳尤何可重推耶?日昨擧條則置之。其時該邑守令,拿處,可也事,命下矣。令道臣,創開守令,査問現告,何如?傳曰,允。
記事官趙世選書啓。臣敬奉聖諭,馳往傳諭于議政府左議政宋寅明所住處。則以爲,卽者史官,來宣入侍之命,而臣自前夜,重患暑感,頭疼苦劇,起動無路,不得趨承,只切惶懍云矣,敢啓。傳曰,知道。
右承旨徐命珩書啓。臣敬奉敦諭,傳宣于議政府右議政趙顯命所住處,則以爲,臣之尋單,已至十六度之多,庶幾天地父母,照察臣至懇,哀矜臣苦情,鞶帶之褫,不俟終日。而微誠未格,兪音尙閟,又煩近密之臣,來宣心腹之諭。臣擎讀以來,不勝感泣,繼之以抑鬱悶塞之至也。念臣必遞之志,殆同金石之堅,禽魚之頑迷,不知隆恩之爲可感,嚴誅之爲可懼。而區區犬馬之疾,且已濱死,雖欲含恩畏義,强自驅策,而有不可得,以情以病,惟有一遞而已。冒亢漸久,罪戾增積,聖候靜攝之中,瀆擾至此,此尤臣死罪也。金木之誅,實所甘心,伏地惶慄,不知所達云矣,敢啓。傳曰,知道。
左副承旨金尙迪書啓。臣敬奉御製常訓,依聖敎,問議於贊善朴弼周所住處。則以爲,臣自數月以來,連在父母墓下,依依松楸,不能遽離。近傷於暑感,胃氣苦惡,食路阻絶,些少筋力,益致憊竭,委頓之久,死亡無日,不得已爲治療計,寸寸作行。行到中半,忽値承宣之臣,跋來遠臨,事體恩數,尤極隆絶。道間倉卒,莫詳其以,及旣還抵江次,敬奉聖旨,八條之訓,貽厥後謨,有以見大哉之言一哉之心,眞與天地同仁,日月竝明,何其盛也。矧於肅廟賓天之日,爲此訓辭,聖感至切,聖意至遠,如臣招徠舊物,百回莊誦,誠不勝其叫雲餘痛也。夫以聖人之至文,豈有一毫未盡?而必欲極其善美,猶求助於臣隣,以臣猥有儒名之故,而有此詢問,尤仰聖見之度越,出尋常萬萬。而不但臣茫昧賤拙,不敢贊一辭於其間,顧今病重之中,僅作行役,氣息危綴,凜凜欲斃,精神無餘,萬無仰對之路,如此形狀,近臣之所目見,秋毫不敢飾辭,惟乞天日之俯燭而已。呻痛昏昧,僅以草草數語,仰答明旨,罪死萬萬云矣,敢啓。傳曰,知道。遣御醫看病。
館學儒生進士兪漢吉·鄭樸,生員安宗岱,進士閔瑜·沈鑐·朴師錫,生員黃尙寬,進士宋宜孫·李春彬·申鏶,生員任遾,進士李祥海,生員宋宅休,進士李顯白·洪鼎猷·李鳳齡·李縆,生員朴·韓珪·李胤光,進士金遇重·黃宗烈,生員金岱壽·李世璜,進士白尙鼎,生員李聖謙·崔龜瑞,進士朴壇,生員鄭震龜,進士趙聖彦·李鉉祥·鄭震鵬·趙錫重·李朝泌·李泰岳·李宜祿,生員權采衡·趙克普·魚必溟·尹渭·李瀷,進士申光岳,進士梁宗大,生員李重郁·李德履·朴性淳·趙恒彦·元啓英·李駿祥,進士魚有珩,生員權掞·李普昌,進士洪絲漢·李祿海,生員鄭漢明·尹鳳逸,進士姜善兼,生員鄭衡一,生員朴載厚,進士鄭姬伯·朴煥,生員元啓夏,進士洪鼎漢·宋,生員安櫟·朴選登·洪謙海,進士李德龜,生員任道,進士尹昌殷,生員韓權·李明弼,進士李德泰,生員李松壽·李端弼·鄭述祚·閔百宗·孟以大·兪彦玉·崔一泰·蘇后由,幼學金泰柱·李渭載·申思運·黃延祚·沈錫舟·金德淳·兪漢喆·韓國維·金憲吉·金魯淳·李復圭·金普淳·吳鉉胄·任載垕·崔弘祚·李晉圭·宋錫休·宋永休·宋光休·李德鳳·具定遠·李益東·魚錫孝·李斗天·沈翼賢·沈樂賢·魚錫宗·李龍濟·李若濟·李東元·李瓘·鄭義宅·宋柱世·李載輔·元植·元彬·鄭抃·鄭德煥·安宗濟·李台器·朴敦仁·朴敦元·權·權熻·權煥·李仁培·李源·任商霖·李春益·尹得一·崔正履·申瑗·李雨植·申光萬·申光節·魚用大·韓善養·韓直養·洪相龜·洪相卨·洪相堯·洪相稷·李奭輔·韓命新·許宰·許寊·李厚喆·許·南有定·南公輔·安宗喆·安宗述·李有喆·元重寅·元翼欽·李顯喆·李命聃·黃楧·兪鼎柱·李顯集·李度平·申思範·李宜耆·姜垣·安宗傑·李晉祥·鄭鑄·李默·李·金漢泰·金頤柱·柳喜三·崔夢嵒·金東鍵·趙鎭杓·鄭棆·尹景烈·柳星壽·黃仁㷜·姜瑞龜·鄭益祚·鄭宜祚·兪定中·魚漢佑·權敬應·任錫昌·吳載一·金柱觀·柳潛·尹得來·柳亨壽·兪彦修·柳·洪啓厚·尹勉常·柳泰升·尹勉庸·權奎應·權台應·李普徽·李邦漢·兪漢福·金福行·金相粲·尹守宗·尹得咸·尹心師·尹心槼·尹勉得·洪·李匡國·李鳴國·權尊性·李溎·李尙友·柳澈·柳宗壽·徐建修·尹光烈·申瀅·申浩·韓徵箕·李彦國·南學海·李錫慶·金正容·朴導源·尹星履·尹必東·兪漢心·李稷輔·朴師度·朴師明·洪啓祚·金宅垕·金世權·文宅正·韓鏶·朱遠喆·朴泰權·趙亨益·許洉·鄭衡瑞·金垕績·姜爾集·蔡應喆·金樸·蘇大恒·金鍈·牟景觀·朴道新·崔洙灝·洪鳳來·柳垣明·鄭枋·趙鎭華·李宜老·朴泰珩·朴弼躋·姜彦輔·宋述孫·邊景鎭·鄭寅煥·李泰運·李性喆·金俰·蔡晉夏·文命龜·金弘濟·咸挺瑞·安致鉉·韓光洽·李重植·尹敬宰·尹敬復·李興文·李東泌·宋履孫·李山壽·朴震郁·元弘運·元弘迪·洪彦五·洪彦益·魚有萬·魚錫光·任善元·鄭養善·金孝達·沈陽元·沈良元·安允翕·尹慶恒·朴聖采·魚漢佐·愼倜·吳泰光·李憲·李愚·李壽寅·李器玉·李心玉·李人玉·黃栒·李國顯·南德寬·辛必寧·黃櫽·申益顯·成斗天·成致龜·朴漢斗·金漢卨·申景翰·申暐·朴震翼·金元柱·金文柱·鄭榘·張志道·韓命復·洪萬源·尹聖徵·李立中·李達源·李得源·李顯永·南宮潗·尹希喆·柳胄基·李龍漢·李有徽·趙學天·孟至大·張宇樞·鄭萬壽·蔡顯慶·蔡顯邦·兪敬中·尹心協·李鎭衡·李鎭權·朴漢杰·朴大和·韓泰謩·安翼龍·朴信欽·崔後遠·權瑜·李瑩·金漢佑·沈鼎之·申光休·徐逸修·金漢訥·朴明欽·鄭聖濟·李宗永·李義懋·金致健·鄭存欽·李泰相·李普聖·魚用雨·尹之鐸·朴正源·沈公猷·朴昌欽·李善海·成命式·李益顯·閔百憲·李碩鼎·申尙權·李復誠·李樂誠·白師道等疏曰,伏以臣等,齋沐屢日,復陳一疏,而卽賜批勉以學業,臣等惶隕抑塞,益不知置身之所。噫,國之元氣,在於太學,而近來士氣之不振如此。士之眞氣,在於學業,而近來經述之無聞如此。則今殿下處君師之位,任陶匀之責,而其所以深憂永歎,必欲鼓發其氣,勉飭其學者,此實聖德事也。臣等雖萬萬愚昧,敢不仰體聖意,各自勉飭?而第伏念學有先後,事有本末,兩先正之宗師乎百代,是所謂吾道之先覺者也。兩先正之配食於聖廡,是所謂儒化之大本者也。尊其先覺,則泰山雖頹,而尙有依仰之所矣。立其大本,則吾道大明,而亦可見作成之效矣。殿下之敬我先正,旣出於體聖祖禮遇之意,闡明儒術,又出於法周王棫樸之化。則今於腏享之請,宜卽快允,而一疏再疏,尙此留難者,何也?宋臣范祖禹曰,不必遠法堯·舜,莫如近法仁宗。先正臣文元公金長生從享之請,旣已蒙允於二十四年之後,而臣等之爲兩先正陳懇,今已二十五年于玆矣,以其事言之則同矣,以其時考之則可矣。以殿下動法先王之心,亦豈不念及於此?而秪緣臣等誠淺言拙,守闕浹旬,封章至三,而尙未能感回天聽。一則臣等之罪,二則臣等之罪。其在臣等之道理,固當秪奉聖敎,一心相勉,以俟學業稍進,更暴愚衷。而顧此一國公議,不宜久抑,千載盛擧,不可暫曠。玆敢冒萬死更暴血懇,必以準請爲期。伏乞聖明,不以人而廢其言,恕其愚而察其誠,亟允先正臣文正公宋時烈·文正公宋浚吉從享之請,一以爲光聖德之地,一以爲扶世敎之資,不勝幸甚云云。答曰,省疏具悉。業已諭,勉學業。
乙丑六月十一日卯時,上御養正閤。左副承旨·同副承旨入侍時,左副承旨金尙迪,同副承旨韓翼謩,校理洪益三,修撰尹光紹,假注書許彙,記事官趙世選,記注官李澤徵,諸臣進伏訖。上曰,承旨進來讀之。尙迪讀之。上曰,注書出去,持入常訓所謄,可也。臣彙,承命趨出,持入授承旨。上曰,注書出去,持入草紙。臣彙承命趨出持入。上曰,儒臣進來。世廟朝始創諺文矣。初欲使元景夏爲之,而尙未入來矣。仍下敎曰,承旨讀之。儒臣懸吐,可也。尙迪讀之,益三懸吐訖。上曰,諸臣少退,可也。諸臣以次退出。午時,諸臣更入侍時。上曰,承旨·玉堂進前。予之入唐宗一句語,乃是爲賢者責備之意也。光紹曰,然矣。上命左副承旨,以所懸吐,讀一遍訖。尙迪起伏仰達曰,入侍假注書許彙,逐日入侍之餘,猝得暑瘧,實有頃刻昏窒之慮。廳注書兪漢蕭,已爲落點入來云。許彙則使之出去,而兪漢蕭卽令入侍,何如?上曰,唯。臣彙趨出。
乙丑六月十一日未時,上御養正閤。左副承旨·同副承旨,引見入侍時,左副承旨金尙迪,同副承旨韓翼謩,校理洪益三,副修撰尹光紹,假注書許彙,記事官趙世選,記注官李澤徵入侍。許彙以病先退。臣漢蕭追後入侍。方飜繹常訓諺解。上曰,注書誰也?左副承旨金尙迪曰,兪漢蕭矣。上曰,曾爲說書者耶?尙迪曰,然矣。上曰,春坊入直誰也?尙迪曰,輔德李延德,方入矣。上曰,兪漢蕭出去,李延德使之入侍,延德習於此等諺文之事云矣。尙迪曰,果習於此等之事,而方有身病云矣。上曰,老人當暑,入侍似難,置之。常訓上下段諺釋後,上入覽還下,使尹光紹讀之。讀畢。上曰,贊善處手札,改書以下。昨下手札還納,承旨讀之,可也。同副承旨韓翼謩,奉手札讀之後。校理洪益三曰,常訓役事,臣等與承旨,當眼同看檢。而政院則窄狹,無蕫役之所,他處則承旨,不得任意出入,稟處而後,可爲之矣。上曰,飜譯則往春坊,與李延德相議爲之。盡飜後,開役於政院,而玉堂時時往來看檢,可也。益三曰,冊樣大小,臣意則依古鏡重磨方字樣,而爲之,則似好矣。上曰,冊樣大則可憎,依爲之。諸臣以次退出。
上在昌德宮。停常參·經筵。
申思建啓曰,明日常參·經筵,取稟。傳曰,只晝講。
又啓曰,大司憲金鎭商,執義尹鳳九,掌令宋能相,持平柳顯章在外。掌令金履萬避嫌退待。持平洪正輔親病受由在外。今日以監察茶時之意,敢啓。傳曰,知道。
傳于金尙迪曰,左副承旨·儒臣持所書,來詣宣政殿。
以右議政趙顯命十九度呈辭,傳于金尙迪曰,安心調理。
申思建,以侍講院言啓曰,本院新除授兼輔德李台重,兼弼善尹心衡,除拜屢日,尙不出肅,竝卽牌招,察任,何如?傳曰,允。
又以戶曹言啓曰,依傳敎,右議政趙顯命,自三月至六月,合四朔祿俸,令倉官更爲輸送于本家。則以爲,卽今病情,漸益深痼,旣不能供仕,方在尋單祈免之中,常祿不敢冒受云。祿俸又不領受,何以爲之?敢稟。傳曰,令倉官更爲輸送。
金尙迪,以兵曹言啓曰,卽接宣傳官廳牒報,則宣傳官朴聖煥,以其親病呈辭。而不卽離發,淹留京第,肆然出入於稠會之中,曹司之例用浮費,多有不美之事云。不可置之於近侍之列,汰去,何如?傳曰,允。
又以兵曹言啓曰,都城將頹處及城垛當改處,成節目啓下擧行事,榻前定奪矣。依下敎,與三軍門,往復商確後,就議廟堂,成節目書入之意,敢啓。傳曰,知道。
乙丑六月十二日卯時,上御宣政殿。左副承旨·儒臣,同爲入侍時,左副承旨金尙迪,校理洪益三,副修撰尹光紹,假注書兪漢蕭,記事官趙世選,記注官李澤徵進伏訖。左副承旨金尙迪曰,上番兼春秋趙世選,以本職,俄進禮曹褒貶,故使之催促入來,而姑未入侍矣。上曰,尹光紹讀常訓諺解。光紹讀諺解,而校正誤字,至祛黨條。上曰,祛黨則朝鮮無可用之人矣。釋以棄祛黨習云云,可也。校理洪益三曰,朋黨則有君子之朋,庸何傷乎?上曰,朝鮮豈有君子之朋乎?光紹盡讀,盡改誤字後。上曰,今則爲成書,而能無頉於領相之見,未可知也。諺解一本,正書以入,可也。政院照管書出,懸吐入之。而此正書諺解,則入侍注書,持往贊善家,傳之于承旨。而此本予以朱紅,親自點改,贊善如欲得之,則以謄書正本後,此本則出送之意,傳之,可也。臣漢蕭,承命奉諺解先退。益三曰,引嫌而退。當初筵奏,一時泛論,追提而嫌,無已太過。請掌令金履萬出仕。上曰,儒臣處置,可謂得體,筵中下敎,業已開釋,依啓。出擧條益三曰,近來館職甚苟艱,修撰兪彦好,旣有只推之命,卽爲牌招察任。而在外玉堂,亦爲各別催促,使之上來,何如?上曰,依爲之。出擧條諸臣以次退出。
上在昌德宮。停常參·經筵。
夜一更,流星出亢星下,入坤方天際,狀如拳,尾長二三尺許,色淡赤。
申思建啓曰,大司憲金鎭商,執義尹鳳九,掌令宋能相在外,金履萬未就職,持平洪正輔親病受由在外,柳顯章在外。今日以監察茶時之意,敢啓。傳曰,知道。
尹彙貞啓曰,館學儒生韓晉謩,上疏到院,而以停朝市,留院之意,敢啓。傳曰,入之。
又啓曰,明日明明日停朝市,視事,頉稟。傳曰,知道。
申思建啓曰,右議政趙顯命箚子到院,而停朝市,留院之意,敢啓。傳曰,入之。
傳于韓翼謩曰,問議承旨及承旨,待令于宣政殿。晝講時刻,待下敎入之。三儒臣同爲入侍。
傳于尹彙貞曰,京畿監司權,公洪監司趙載浩留待。
又傳曰,兩道臣詣閤。
尹彙貞啓曰,領府事徐命均卒逝單子,纔已入啓。今日晝講,何以爲之?敢稟。傳曰,停。
以領府事徐命均卒逝單子,傳于韓翼謩曰,忠愨之心,心常欽歎,豈意此單之遽上?況耆耉大臣,漸爲凋零,傷悼曷喩?凡諸等事,依大臣常例,卽爲擧行?柩材令該署擇送,月廩限三年仍給,用表予意。
韓翼謩,以禮曹言啓曰,五禮儀大臣之喪,自上有擧哀之節。而取考謄錄,則雖因特敎擧行,而不敢循例,取稟矣。今此領中樞府事徐命均之喪,擧哀一節,何以爲之?敢稟。傳曰,尙在靜攝中,勿爲擧行。
傳于韓翼謩曰,同副承旨與儒臣,持諺解草,詣養正閤。
以兼輔德李台重,兼弼善尹心衡牌不進罷職傳旨及修撰兪彦好牌不進禁推傳旨,傳于尹彙貞曰,竝推考傳旨捧入。
以右議政趙顯命二十度呈辭,傳于尹彙貞曰,安心調理。
尹彙貞,以弘文館言啓曰,臣尙喆,敬奉御製常訓,依聖敎,問議於戶曹參議臣沈錥,則以爲,臣於疾病危綴之中,忽蒙經幄近臣,以御製常訓八條竝目,承命臨宣。臣伏讀莊誦,有以仰見繼天垂後之盛德,欽頌攢祝之不暇而已,誠無一辭可以仰備睿覽,祗不勝伏地惶恐之至云矣,敢啓。傳曰,知道。
尹彙貞啓曰,新除授肅川府使崔晟戶奴呈狀內,矣上典歷辭之際,所騎驚逸,重被落傷,時月內,萬無起動之勢,斯速入啓處置云。病狀旣如此,則不可强令赴任,依例罷黜,何如?傳曰,允。
同副承旨韓翼謩書啓。臣敬奉手書,馳往傳諭于果川黑石里贊善朴弼周所住處。則以爲,朝者太醫臨門,聖眷至渥,以臣賤疾而有此恩禮,顧雖萬萬惶感,而惟臣被疾實狀,得爲天日所鑑燭,庶幾其容臣任便治療矣。不意此際,煌煌宸札,降自雲霄,承宣之臣,又爲齎至,首尾懇懇累百言,罔非臣所不敢承當者。噫,臣是何人?而天地罔極之恩,前後重疊,一至此極,臣誠驚惶震越之外,旋不勝其感激流涕也。不但此也,常訓草本之特頒,承宣口傳之餘敎,聖意宛轉,必欲使臣趨走承命。臣於是,旣不知所以爲心,又不知所以爲說,跼蹐罔措,夫復何達?臣方累日重痛,氣力澌盡,精神茫昧,無以費辭仰復,姑俟數日調治,神氣或得差勝,謹當以文字陳請死罪云矣,敢啓。傳曰,知道。
掌令金履萬啓曰,請逆坦孥籍,一依王府草記,卽令擧行。請還寢泰績酌處之命,因令鞫廳,嚴鞫得情,快正王法。請瑞虎等兩賊孥籍,亟令王府擧行。請徙邊罪人陸師聖,依律處斷。請物故罪人夏宅孥籍,亟令王府擧行。請罪人沈,亟寢島配之命,更加嚴鞫,期於得情。請還收周安減死島配之命。措辭竝見上新啓,咸安郡守閔鎭龍,前任黃山察訪時,貪穢之聲,聞者代羞。及其遞歸也,驛吏差任,無不受賂。而其中一吏,旣受其賂,又聽他囑,移差其任,亦不還給賂錢,驛吏則不敢倡說。而其族黨之非驛屬者,索還賂錢,多發不遜之語,行路之人,莫不唾罵。如此亡廉喪恥之人,不可畀之以字牧之任,亦不可置諸衣冠之列。請咸安郡守閔鎭龍,削去仕版。前營將鄭壽邦,曾任機張縣監時,有一族人,遭辱於機張境內之人,而只記其面,不識其名。歸語壽邦,壽邦大恚,物色求之,錯認貌類者,重杖致斃之後,始覺其非罪,且悔且懼,厚與之殯葬之需,且以鄕任啗死者之弟,卒乃彌縫無事。夫守令之笞其部民,邂逅致斃,容或有之,而壽邦則濫杖非罪之人,至於殞命,豈不萬萬妄悖乎?今當審理冤獄之日,不可以事在旣往而置之。請前營將鄭壽邦,拿問定罪。答曰,勿煩。
副司直元景夏疏曰,伏以洪惟我聖上,誕降八條常訓,用垂憲百世,洋洋丕謨,昭揭日月,凡在瞻聆,孰不欽誦?臣適以浴椒調病,受暇在外,逖違軒墀,未隨大臣·儒臣之後,以登筵席。而聖敎累勤,至有催促上來之命,且令臣,飜諺訓解,尤是格外殊榮。臣聞命九頓,驚惶隕越,罔知所以措其躬也。夫君有召而不俟屨駕,乃人臣事君之道。臣雖無狀,亦嘗奉敎於君子,豈昧斯義?而不幸狗馬賤疾,方在沈頓危苦之中,左脚痰核,硬結刺痛,宛轉床席,晝夜叫死,風眩怔忡,時復乘作於眞元澌敗之餘,精爽瞀晦,迷罔怳惚,殆若喪魂之人。顧此病狀,分作癃廢,雖欲自力趨承召命,而將起還仆,望絶登途,臣分虧矣。臣罪深矣。逋慢之誅,鈇鉞是俟。嗚呼,臣之魯莽蔑學,不足以仰備顧問之萬一,螢爝微光,何所補於太陽?而遭逢唐·虞盛際,呻吟畎畝,無以致身於夔·皐都吁之廷,病裏寸忱,只益耿耿,周南淹滯,昔人所悲,昻首雲霄,但有涕淚,此殆臣命途之窮,撫躬自傷,尙何言哉?皇明馮琦之言曰,久病曠官,曠官增病。臣雖在困頓之中,安能一息安也?今臣懇迫情悃,實與琦一般,每誦其言,未嘗不三復慨歎。臣兼帶藝苑國子賓客之任,俱係緊重,不宜因臣病而久曠。備局自劃之地,尤不敢冒叨以居。玆敢疾聲哀籲於天地父母之前。伏乞聖慈,曲賜矜憐,竝許鐫遞,俾得守分丘園,專意藥餌,保全微喘,游泳生成之聖澤,不勝萬幸云云。
以副司直元景夏上疏,傳于申思建曰,飭勵之下,殊甚過矣。還爲下送,此後如此之疏,雖自縣道上來,勿爲捧入。
大司成李益炡疏曰,伏以臣於昨日筵中,大臣以鄭履儉請放徒配事,至請重推,臣不勝惶悚之至。臣月前在喉院,聞履儉有八袠偏母,病勢危重,而身在罪籍,不得歸護云。而伊日診筵,適有金吾諸囚疏滯之命。臣等仰承欽恤之德音,果與提調臣趙尙絅,略陳履儉情理矜惻之伏而已。初不敢直請放釋,而自上敎以王者以孝爲治,特命放送,厥後同罪諸人,因此而次第蒙宥矣。今者大臣,以有壞體統爲言。臣之當初奏語不審之失,著矣。臣雖旣移他職,終不可晏然冒據。敢陳短章,仰暴事實,伏乞聖明,亟賜重勘,以爲人臣壞體者之戒,千萬幸甚云云。答曰,省疏具悉。此何撕捱?卿其勿辭察職。
執義尹鳳九疏曰,伏以臣於四月末,伏奉柏府除命,繼又本月初,祗拜馹召之旨,臣惝怳驚懼,無地自容。念臣有罪至大,而譴罰不加,無才可錄,而恩銜荐辱,雖微眚薄過,綜核之政,不宜無端闊略,況在罔赦之科乎?雖冗官庶僚,衰劣之身,不宜等閑虛縻,況此緊重之任耶?微臣情勢之悶惕,固不足顧,而聖朝處分之乖盭,何至此耶?臣之春間一疏,實出肝膈,冀蒙譴斥。而聖度天大,特示涵容之恩,雖職名不改,又靳責罰,臣心之危蹙俟譴,尙一日如矣。況從前難冒之義,依舊橫着,擺棄不得,而目下身恙,又是十餘年痼疾也。風火交煽,遇暑輒加,神不能省事,視不能辨物,終日昏瞀,合眼委頓,一切人事,都歸廢闕,惶惕之蹤地,自畫之本分,旣無一分可冒,而病又此劇,亦無以强策進膺。玆不得不略具短疏,仰籲於天地父母。伏乞聖慈,特念臣新舊職名,俱不可一日虛帶,而卽命刊汰。且將臣本罪之外,竝此慢命瀆擾之辜,亟下司敗而治焉。臣無任云云。答曰,省疏具悉爾懇。爾勿過辭,其卽上來,輔我不逮。
館學儒生進士韓晉謩,生員申景祖,進士鄭樸,生員安宗岱·閔瑜,進士沈鑐·朴師錫,生員黃尙寬,進士宋宜孫·李春彬·申鏶,生員任遾,進士李祥海,生員宋宅休,進士李顯白·洪鼎猷·李鳳齡·李縆,生員朴·韓珪·李胤光,進士金遇重·黃宗烈,生員金岱壽·李世璜,進士白尙鼎,生員李聖謙·崔龜瑞·朴壇·鄭震龜,進士趙錫重·李朝泌·李泰岳·李宜祿,生員權采衡·趙克普·魚必溟·尹渭·李瀷,進士申光島·梁宗大,生員李重郁·李德履·朴性淳·趙恒彦·元啓英·李駿祥,進士魚有珩,生員權琰·李普昌,進士洪絲漢·李祿海,生員鄭漢明·尹鳳逸,進士姜善兼,生員鄭衡一·朴載厚,進士鄭姬伯·朴煥,生員元啓夏,進士洪鼎漢·宋,生員安櫟·朴選登·洪謙海,進士李德龜,生員任道,進士尹昌履,生員韓權·李明弼,進士李德泰,生員李松壽·兪彦玉·李瑞弼·鄭述祚·閔百宗·孟以大·蘇后由·崔一泰,幼學金克行·金德行·具命遠·金漢訥·金福行·尹心師·沈錫舟·金德淳·兪漢喆·韓國維·金憲吉·金魯淳·李復圭·金普淳·吳鉉胄·任載垕·崔弘祚·李晉圭·宋錫休·宋光休·李德鳳·具定遠·李益東·魚錫孝·李斗天·沈翼賢·沈樂賢·魚錫宗·李龍濟·李若濟·李東元·李瓘·鄭義宅·宋永休·宋柱世·李載輔·元植·元彬·鄭抃·鄭德煥·安宗濟·李台器·朴敦仁·朴敦元·權·權熻·權煥·李仁培·李源·任商霖·李春益·尹得一·崔正履·申瑗·李雨植·申光萬·申光節·魚用大·韓善養·韓直養·洪相龜·洪相卨·洪相堯·洪相稷·李奭輔·韓命新·許宰·許寊·李厚喆·許·南有定·南公輔·安宗喆·安宗述·李有喆·元重寅·元翼欽·李顯喆·李命聃·黃楧·兪鼎柱·李顯集·李度平·申思範·李宜耆·姜垣·安宗傑·李晉祥·鄭鑄·李默·李·金漢泰·金頤柱·柳喜三·崔夢嵒·金東鍵·趙鎭杓·鄭棆·尹景烈·柳星壽·黃仁㷜·姜瑞龜·鄭益祚·鄭宜祚·兪定中·魚漢佑·權敬應·任錫昌·吳載一·金柱觀·柳潛·尹得來·柳亨壽·兪彦修·柳·洪啓厚·尹勉常·柳泰升·尹勉庸·權奎應·權台應·李普徽·李邦漢·兪漢福·金相粲·尹守宗·尹得咸·洪·李匡國·李嗚國·鄭衡瑞·權尊性·李溎·李尙友·柳澈·柳宗壽·尹勉得·尹光烈·申瀅·申浩·韓徵箕·李彦國·南學海·李錫慶·金正容·朴導源·尹星履·尹必東·兪漢心·李稷輔·朴師度·朴師明·洪啓祚·金宅垕·金世權·文宅正·韓鏶·朱遠喆·朴泰權·趙亨益·許洉·金垕績·姜爾集·蔡膺喆·金樸·蘇大恒·金鍈·牟景觀·朴道新·崔洙灝·洪鳳來·柳垣明·鄭枋·趙鎭華·李宜老·朴泰珩·朴弼躋·姜彦輔·宋述孫·邊景鎭·鄭寅煥·李泰運·李性喆·金俰·蔡晉夏·文命龜·金弘濟·咸挺瑞·安致鉉·韓光洽·李重植·尹敬宰·尹敬復·李興文·李東泌·宋履孫·李山壽·朴震郁·朴震翼·元弘運·元弘迪·洪彦五·洪彦益·魚有萬·魚錫光·任善元·鄭養善·金孝達·沈陽元·沈良元·安允翕·尹慶恒·朴聖采·魚漢佐·愼倜·吳泰光·李憲·李愚·李壽寅·李器玉·李人玉·李心玉·黃栒·李國顯·南德寬·辛必寧·黃櫽·申益顯·成斗天·成致龜·朴漢斗·金漢卨·申景翰·申暐·金元柱·金文柱·鄭榘·張志道·韓命復·洪萬源·尹聖徵·李立中·李達源·李得源·李顯永·南宮潗·尹希喆·柳胄基·李龍漢·李有徽·趙學天·孟至大·鄭萬遂·蔡顯慶·蔡顯邦·兪敬中·尹心協·李鎭衡·李鎭權·朴漢杰·朴大和·韓泰謩·安翼龍·朴信欽·崔後遠·權瑜·李瑩·申思運·鄭聖濟·李宗永·李義懋·金致健·鄭存欽·李泰相·李普聖·魚用雨·尹之鐸·朴正源·朴昌欽·李善海·成命式·李益顯·李碩鼎·申尙權·李復誠·李樂誠·金泰柱·白師道·李渭載·沈公猷·閔百憲·申光休·沈鼎之·金漢佑·徐逸修·尹心槼·徐健修·李敬懋·申光弼·黃延祚等疏曰,伏以臣等,來伏闕外,今已十有三日矣。相率叫閽,又已第四遭矣。意以爲微誠所感,聖心可格,公議所激,天聽可回,而及伏承批旨,又復一向靳允。臣等於此,實不勝惶隕抑塞之至。若欲更陳兩先正道德學業,則殿下之敎以已知者多矣。若欲更援列聖朝從祀盛典,則臣等之告以舊例者數矣。今不必復演前說,更煩崇聽。而第伏念臣等此擧,爲殿下也,非特爲先正也。雖以聖朝之所當急務言之,其不可不從者有五焉。粵自吾道之東,群賢輩出。而五賢之後,幸有三賢,三賢之後,又有兩先正,能使洙泗淵源,復傳於左海千里。則今之所以躋廡者,正所以著我小華,獨有闕里遺風,此其不可不從者一也。粵自甲戌以來,冠屨倒置,俯仰乾坤,滿目醒塵,而獨幸我國,君聖臣賢,能使崇禎日月,復明於靑丘一域。則今之所以躋廡者,正所以著我小華,尙留周室王春,此其不可不從者二也。聖朝御極,求賢如渴,而若其待之以賓師,惟此兩先正耳。是以在聖朝時,上躋堯·舜之聖,下成鄒魯之俗。今之所以躋廡者,正所以彰聖朝得賢共國之功,此其不可不從者三也。先王在位,禮賢是先,而若其示之以尊敬,亦惟兩先正耳。是以在先王時,感其討復之義,慕其繼開之學。今之所以躋廡者,正所以明先王繼志,述事之孝,此其不可不從者四也。目今世道日陷,人心漸溺,後生末學,將不識河南曾有程夫子,壬丙遺民,不復有匪風下泉之思矣。肆我殿下,爲是之懼,旣頒造士三條,又製感恩三章,先朝未遑之典,次第畢擧,而右文爲治之效,煥然復見。今之所以躋廡者,正所以使殿下崇儒重道,感恩扶義之擧,永有辭於天下後世也。此其不可從者五也。有此五可從之事,而殿下之尙至今一例靳許者,抑何故也?以殿下景慕先正之心,旣知其道德事功之盛,以殿下動法祖宗之孝,又知其先朝已行之例。而只緣臣等誠意之淺薄,久未見兪音之快降,臣等之慙恧悶迫,姑捨勿論,其於聖世之一大欠典,何哉?多士之一倍觖望,何哉?盛儀久曠而輿情益鬱,天聽愈邈而公議尤激,半千多士,莫不以竭誠蒙允爲期。玆敢冒萬死,更此煩陳。伏乞聖明,亟允先正臣文正公宋時烈,文正公宋浚吉文廟從享之請,上以爲聖德之光,下以爲斯文之幸,不勝大願。臣無任云云。答曰,省疏具悉。業已諭,勉學業。
敎京畿觀察使權書。王若曰,明廷遴夙夜之賢,舊著嘉績,神甸畀旬宣之責,今頒寵綸。煩卿往諧,寬予顧慮。維大藩寔衛王室,故重任必換宰臣。虔奉寢園,謹春秋之時省,底愼財賦,繼月朔之御供。萬世鞏固之基,壯關防於左右,八方都會之地,控江海於東南。苟非練事務而盡恪勤,無以布政敎而振隳廢。二千石之共理,衆論孰推於循良,右內史之難治,宿望思藉於耆舊。惟卿,斐然文雅,綽有才猷。簪筆登筵,歷華要於邇列,垂紳正笏,襲休美於名家。顧其通達剛方之姿,蓋先朝簡拔以遺,置諸銓選言議之任,肆寡昧眷注者深。雖或與世而拂違,抑亦守志於謙退。久居樞司之參畫,以橫逆而必辭,曾荷儲宮之賜書,惟感激而欲報。老臣之忠愛冞篤,豈忘良箴?衰齡之精力尙强,未宜閒秩。昔者沁·湖之有命,旣報政於朞年,今焉朝野之多艱,須得人於方島。玆授卿以京畿觀察使兼兵馬水軍節度使開城府留守江華府留守巡察使。卿其秪承恩旨,懋恢善圖。鎖鑰兩都,兼管理於按節,風謠一路,察民俗於褰帷。憫州縣獄訟之煩,痛辨情僞,知閭里愁怨之苦,務活瘠疲。黜幽陟明,可見戒行而政擧,爬痒刮垢,所賴惠敷而人安。他餘稟裁,厥有典例。於戲,從卿班奚憚暫出,諒予意非欲久勞。膳備旨甘,且遂板輿之養,理優根本,佇騰棠茇之譽。故玆敎示,想宜知悉。知製敎李重協製進
敎公洪監司趙載浩書。王若曰,入參選部,方責彌綸之謨,出莅藩維,更畀旬宣之任。行且召矣,往惟欽哉。念昔先卿,寔我同德,牛·李禍烈,力幾殫於纓冠,魚水契深,痛尙纏於亡鑑。惟卿,以壁立千仞之卓操,持家傳一脈之公心,文章注三峽之瀾而本之以經術,志氣蘊百鍊之勁而濟以敏通。大道皇王,抱父書而夙講,初心致澤,睠世道而屢欷。俄際會近接於鵷班,而風期怳續於麟閣。颺名大第,爛羽儀於廷紳,造膝初筵,泝本源於家學。伊特簡竝三銓之擢,蓋予治轉一初之機。豚魚之頑尙孚,自愧化率之無素,蠻蜀之勢愈競,惟望調劑之得宜。通人心·我心之異同,公議恢適莫之蔽,合說時·做時之難易,血誠見言行之符。第以數十年固守之心,深責二三臣與同之助。只謂成績之終效,豈意遜辭之累勤?以一身獨任激揚,此如止水之障。顧百計必欲沮撓,遂決見機之明。矧苦情尤出於戒盈,而至願姑體於釋負。名塗樹立,可驗辭樞密之難,急流遲回,益見避權要之美。惜內試之未究,思外庸之暫勞。睠彼湖右之名藩,實爲海左之巨鎭。舊俗鄒魯之揖讓,其淆至於競錐,當時梁益之阜殷,其殘今如懸罄。文法日懈,列邑玩屠斫之禁,武斷根盤,平民倚逋逃之藪。每念湖事之維棘,不遑寧居。苟非朝望之素隆,曷堪委寄?玆授卿以公洪道觀察使兼兵馬水軍節度使巡察使公州牧使。卿其秪服寵命,毋替令猷。蓋公嚴振肅之治,不須加勉,若弛張闊狹之法,亦在適宜。綢繆遠圖,須思先甲之制置,鎭安長策,宜軫簽丁之繹騷。凡諸時措之疾徐,亦非遙度之捐授,其餘專稟,悉由故常。於戲,惟前年佩竹之鄕,卽今日坐棠之域。䄡帷入界,想叶輿論,父老攀轅,傳爲盛事。辭銓志確,歎六丁之莫廻,按節恩隆,眷千里之托重。已眎召還之微意,且勉報效之純忱。故玆敎示,想宜知悉。知製敎沈星鎭製進
乙丑六月十三日卯時,上御宣政殿。承旨及問議承旨·引見儒臣,同爲入侍時,左副承旨金尙迪,同副承旨韓翼謩,校理洪益三,修撰金尙喆,副修撰尹光紹,假注書兪漢蕭,記事官趙世選,記注官李澤徵進伏訖。上曰,同副承旨進達。韓翼謩曰,臣敬奉手書傳之,又以注書口傳下敎辭意傳之。常訓諺解,亦爲孜細示之。則以爲,今日聖上爲萬世深遠之謨,有此所製,非在外賤臣,所敢妄論。而今此常訓,事體甚大,字句間凡百,不可泛忽爲之。而反復熟講,爲之爲好云云。與臣略有大全中私酬酢矣。上曰,金尙喆進達。金尙喆曰,臣敬奉常訓,示之而詳,傳御製常訓之意。則祭酒見一通後以爲,聖上爲萬世垂裕之圖,有此訓辭,而無一字罅隙之可言,欽仰攢祝之不暇云。仍問臣以己亥便殿云云,牛弘事解題,故臣皆答之矣。且以孔子諱字,不可以某字書之云矣。上曰,可謂詩人意思一般矣。尙喆曰,祭酒又以爲,初見以勤學條之在下,於心爲訝矣。盡見則果有意於先後次第,聖學工夫,可謂極至,而不勝欽歎云。又以爲,如此大文字,雖作者家,似費累日之工,而臨殿呼書,精神無一字不及處,不勝欽仰之至云矣。上曰,贊善·祭酒所對,俱有意矣。儒林之人,所見或違,而此則不謀而同,甚可喜也。翼謩曰,臣與贊善,有私酬酢,故敢達矣。連齋居而思親云云,祭義本文無之,直以齋三日,乃見所齋云云,則好云矣。上曰,好矣。依其言改之。翼謩曰,惇親之意,敬天之意兩意字,皆以德字改之則好云矣。上曰,敬天則以至德改之,惇親則以盛德改之,可也。翼謩曰,雖有君之下有臣之有字,改以必字則爲好云矣。上曰,必字有意,勉飭之意,尤着實矣。改之,可也。翼謩曰,正日二字,古文無之。祭義曰,夫日,心有所指,正日之謂也。以夫字改之則好云矣。上曰,然矣。以夫日改之,可也。盡達後。上曰,諺解亦有當改處云乎?翼謩讀諺解點改處後。金尙迪曰,書自我自云云。近來頻用於絲綸,故所見甚熟,而古文無之。依本文用之則,似好矣。上曰,依爲之。尙迪讀大全一通,尹光紹讀諺解一通後。上曰,今則幾盡成矣。左副承旨持此,往示于領相及左右相而來,可也。上曰,贊善有入來之意耶?翼謩曰,臣以手書辭意,反復傳諭,而行役之餘,疾病甚劇,實無起動之勢矣。上曰,贊善則昔日旌招之臣,祭酒則昔年桂坊之臣。正本一件,金尙喆傳之于祭酒處,可也。校正後正書,一件入之,諺解一件,亦爲正書入之,此則欲納慈殿。同副承旨,看檢書入。尙迪曰,今日晝講時刻,以待下敎入之爲敎。而停朝市單子,纔已啓下,何以爲之乎?敢稟。上曰,停。尙迪曰,今日有入侍之命,故上注書及事過〈假〉注書,使之入來,而終不入來,故自本院啓辭矣。追後聞之,則下人不卽往傳,以致如此云,似當有分揀之道矣。上曰,置之。諸臣以次退出。
乙丑六月十三日午時,上御熙政堂。京畿監司權,公洪監司趙載浩,留待引見入侍時,京畿監司權,公洪監司趙載浩,右副承旨申思建,假注書兪漢蕭,記事官趙世選,記注官李澤徵進伏訖。上曰,畿伯先爲進來。權進伏。上曰,畿輔異於他道。近來民困,亦且甚矣。今番審理,有意存焉。卿須常思審理之名,而着意爲之,可也。曰,小臣卽今年紀衰耄,精力百不逮,恐有不勝之患,而聖敎如是諄切,敢不惕念爲之乎?但畿輔是重藩,民瘼訟獄,倍於他道,未到任之前,不得詳知。而到任後如有可爲之事,則大事則狀聞,小事則報備局,以爲變通之計。而本無才具,受國重任,恐負勉飭之聖敎矣。上曰,有民事稟定者乎?曰,民事則此未知有何事。而考績之政,無端過限,舊監司謂以交龜之在近,不爲擧行。臣私自往復,而終不爲之。若待臣之限滿後爲之則太遠。別爲申飭,使前監司擧行則,何如?上曰,定式,何如?右副承旨申思建曰,定式則使新監司爲之矣。上曰,然則依定式擧行,可也。承旨宣諭後。上曰,湖西伯進來。趙載浩進伏。上曰,湖西是士大夫鄕,素稱難治。今番審理來後,有下敎於大臣者。一道之民,皆承望道臣之所爲,卿可善爲之。而至於士夫,則有豪强之習,亦善爲調劑可矣。卿之處地,何如?而特除銓職,未久而有此出外之事,報效之道,猶在於此矣。載浩曰,臣不肖無狀,孤恩負德之罪,不可勝言。而臣出身於昨年,待罪承旨時,亦有所仰達者。而空言無實,末梢畀以銓任,而才分與世道,俱無可爲之勢。到今思之,只是空言而退,實無面於朝廷矣。湖西異於他道,凡百多有難處之事。臣雖承命出去,萬無堪當之勢矣。然聖敎至此,敢不勉勵爲之乎?上曰,道臣能擅斷一道,有展心之處矣。本道田政,將欲何以爲之耶?有改量之議,而諸議不一,尙未爲之,卿意何如?載浩曰,臣於本道事,姑未商量,而至於改量事,則臣意以爲不可爲,我國法制,當初非不善爲,而法久弊生,以至如此。今人不及古人遠矣,徒知設弊,而不知救弊。若更張變易,則爲弊不但止於此,且凡事盡改而後可無弊,而若只擧一隅而改之,則隨改生弊,不如置之之爲愈。故臣意則本以仍舊貫爲無弊,而至於事之不可不改之者,則牽補架漏以過,小事則依前例爲之無妨矣。上曰,左相以爲,行一邑而無弊,則又行一邑,以至盡爲一道則好云矣。載浩曰,末世紀綱人心,都無可言,而雖欲改量,奸吏乘隙弄姦,不一其端。守令亦難得人。且如臣不才,又居道伯,動多牽掣,奸弊無數。臣下去後,當觀形便,上疏或報備局,而臣意則都不如鎭定之爲愈矣。上曰,湖西伯之言似沓沓,而大體則是矣。右相亦以爲,不可爲之云耶?載浩曰,臣不得與叔父詳論,而臣意則大抵此等事,在於守令之得人矣。上曰,考績之政,欲取何如人耶?載浩曰,末世人心無狀,謀陷土主者有之,故至於土豪,則守令皆畏之,豈不寒心乎?臣意則大體任怨奉公爲上,以拙爲政,務爲鎭定,爲其次矣。上曰,是矣。近來要譽之弊,於民於國,俱有害焉,能吏有此弊矣。載浩曰,此猶於病,能吏之害,如陰虛火動,萬無回蘇之望。貪吏則如瘧亂,雖有一時之急,廉吏繼之則盡祛其弊。能吏之害,甚於貪吏矣。然能吏人皆取之,故祛之爲難矣。上曰,能吏亦有才,故能要譽於民矣。載浩曰,能吏果有才,而務爲神奇,無中生有,亦似施惠於民,故民亦譽之。古人雖曰,民至愚而神云,而愚莫甚於民也。故見一時施惠之事,爭稱無根之空譽,而實則貽害莫此爲甚。且能吏未嘗不爲貪吏矣。上曰,能而貪則民不冤耶?載浩曰,能吏則使民不知爲貪,是故民不冤矣。上曰,卿旣知其弊,能變能吏爲善吏耶?載浩曰,能吏中亦有深淺,亦何可盡祛乎?必以盡誠爲國事爲心,則少勝矣。上曰,是矣。承旨宣諭後。載浩曰,臣方出藩任,別無仰達者,歸期遲速,姑未可知,一念尤耿耿。近來聖上憂勤奮發,臣方欽仰之不暇。而第念朝臣之喜事功者,乘殿下奮發之機,凡於興功作事之際,自多紛更衒能之弊,此正與俄者所陳能吏事同矣。聖上若不察此,而輕有所聽從,則其弊當如何哉?臣於近來,果未見言行相符之人,惟在聖上,務爲鎭定,而凡事無如仍舊貫之爲無弊矣。上曰,予於常訓,有所云云,此所謂非法不美也。綱日頹也。每事遵守舊法,今日擧一事,明日行一政,則朝廷自可無事,卿之所達是矣。而予曾以調劑之責任卿,而終始辭避,遞職而後已,有何曲折而然耶?予欲聞之矣。載浩曰,殿下每以調劑爲憂。而臣父丁未初,力主蕩平,而爲此論者甚少,無以備位著,故僅僅分排以過。殿下僅得一二人倚毗者,有若衆楚一齊,委任而寵愛之。今則調劑,作爲金石之典,人皆以是自處,殆同遼東豕,人員則無數,而官爵則有限,其何可人人而盡用耶?設官本意,只是爲官擇人,而非爲人擇官也。殿下若不深察辨別,則雖明竝日月,亦何能盡燭其情態乎?殿下每以辨別太甚爲戒,而今於一世渾雜之中,若不察是非別賢愚,則人情物態,變幻飜覆,莫測其端倪。臣雖在下,與之相接,而猶未察其情僞。雖素所相親之間,五日不見,忽地相逢,則不知何風之入其間。而未能遽發心曲之言,雖秉銓衡之臣,亦安能鑑別裁擇,各得其人而用之耶?此雖銓曹之責,而轉移之機,惟在殿下,勿以外面調劑之言爲好,而默察言行事爲之間,可知其情僞優劣。而一資半級,若或後於人,則必爲別般擧措,千怪百奇,皆從此中出矣。上曰,頃日兪健基,以見人難知爲達,其言是矣。方以任賢使能祛讒等條目,添入於常訓,而非居敬窮理,亦難辨別。卿父一心調劑,而猶曰安知無淸濁之黨耶?予尙不忘矣。我國士夫,必以別般黨目,爲滋味矣。載浩曰,靡不有初,鮮克有終,已往是非姑捨。而方來是非,爲目下辨別之急務,若不顧國事,欲濟一己之利慾,則雖一二人,合而爲淫朋。若一心公平,務爲國事,則雖千萬人爲朋,亦無害矣。惟願殿下,默運神機,以鎭其朝夕變化之弊也。右副承旨申思建曰,朝夕變化之說,湖西伯所達,可謂切中時病。而實無救弊之策,亦未免爲空言矣。上曰,承旨所達誠是矣。載浩曰,人有實心,則行事之際,自然有存中發外之效,若是詐僞,則必因事而綻露,如欲必爲辨別,則豈有不知之理乎?思建曰,此則專在銓曹之用捨,而居銓之人,亦必用附己之人,故辨別未易,而物情不平矣。載浩曰,承宣之言,亦非可棄者,而取附己而惡異己,自是世人之常情。雖使此承宣爲吏議,用人之際,亦必取附己者矣。殿下惟當運用神機,漸次進退,非謂一朝一夕,盡爲斥去。今之秉銓者,亦安能盡割私意,皆嚴其進退乎?今世若得如此人,非但宜置銓曹,亦可置之輔相之列。而雖大臣薦人之際,亦當察其公私與否,此而不察,則賢愚用舍之間,豈無混濁之弊乎?人固有外貌疎脫,而內實巧黠者,亦有外似詐僞,而內實白直者。如此之類,尤當十分辨別矣。上曰,雖知之其人,終不能祛黨,則亦將奈何。載浩曰,此承宣亦方入侍,亦可知世態之如此矣。丁未初則人皆笑蕩平,中間則稍變。卽今則人皆以調劑自任,而蕩平與調劑,雖無異同,蕩平二字,爲今時諱。疏章之間,亦不用蕩平二字,此則有意而然也。曰,若做眞蕩平則好矣。載浩曰,世有眞蕩平之議,而夷考其行,則少無勝於今之蕩平矣。上曰,吏判以忘黨爲言,而雖近鈍滯,可取者質實矣。近來吏判,有難處之色,吏參頃陳憂黨之言,卿亦又遞,其間有何知幾見得之事耶?卿之此任,便同補外,吏判吏參,初則爭之,而末梢終至擬差,故予亦欲試外任而許之,古人亦有行且召之語,前日元景夏之爲湖南伯,予卽以副學召之矣。載浩曰,臣以大體爲達,而不敢長語。臣之叔父,常以謹避權要之地爲戒。臣亦以出身未幾,而遽然驟陞,爲私分之兢惶,而中批恩除,實爲曠絶之異數。故臣果黽勉膺命,以爲一分報效之圖矣。人心世道,日漸危險,非臣才量,所可調劑,故不得已終犯慢命之罪矣。人或謂臣之辭遞,由於臣叔所引之義。而此則如過空浮雲,何必以此爲必遞之端乎?蕩平之中,亦有弦韋深淺之不同,大異於臣之初心,故更無着手處。而世道至此,不得不自處,此則與銓堂相對憂歎,而皆知臣之本心矣。臣之處地自別,有懷莫吐。而若臣私情,則只以名位之驟進,父兄之勉飭,爲避遠名塗之計矣。臣以下直,往見領相。以爲旣不能抑人之操競,故抑己之操競,旣不能礪人之廉恥。故礪己之廉恥,斯亦爲自靖礪世道之資。居今之銓地,救今之世道,無異一勺水,救車薪之火云云矣。上曰,右相當以乃兄之心,勸其姪。而右相意思,在於無可爲三字,故不念國事。而任卿出外,誠爲慨然矣。予亦以爲世道無可爲之,在廷諸臣,若盡如卿之自潔其身,則誰肯奔走國事,擔當世道之責乎?卿之與領相酬酢也。領相所答,何如?載浩曰,領相以爲過矣。上曰,少輩之事,不能勉飭,此則領相亦慨然矣。載浩曰,世態之怳惚難狀,不可盡達。而人有巳時相語,午時相背者。臣之所陳,辭不達意,有若使殿下,盡疑群下,而非的見其弊,豈敢縷縷仰達乎?臣亦今世中人,殿下安能知終始如一乎?思建曰,湖西伯所達非矣。頃當銓地,而不能盡力救弊,亦知世道如此,而只自奉身出外,誠未知其得宜也。曰,此皆人臣,不能憂國如家之致矣。載浩曰,臣之衷情莫白,而大體則承旨及畿伯之言皆好。臣當受而服罪矣。上曰,雖以良工之用木言之,用直用曲,各有其當,卿若是山林高蹈之士則已矣。不然而欲擇燥濕,則是負卿之父矣。卿之意思過入矣。載浩曰,小臣辭陛之後,未知此世界,又復有何樣變怪。而臣則非隨衆可變之人,一種操競之輩,假借調劑之名,做出別般事,以爲如此然後,可成眞箇調劑,而其實則不過先他人進就之計。若不詳察於幾微之際,則將有此調劑·彼調劑·大調劑·小調劑之目,名色紛然,光景閃倏,此是必至之憂。而其漸已見,故今當遠離軒陛之日,敢陳先事之見。而雖因自上下詢,略陳所懷,與待罪承旨及銓地時有異,故不得洞陳憂慮之忱矣。上曰,此則在上者當知而處之,而亦在乎銓曹矣。但朝臣之筵奏疏章,判若二人,此實未可知也。思建曰,上殿下殿,各自不同矣。上曰,承旨所達無隱矣。載浩曰,雖切親朋儕,若有少利於己,則必暗地擠排,不然則假手於他人而彈駁之。昨年殿下,以洪鏡輔·趙台祥事,深憂世道。而小臣對以此非聲望之彈壓一世者,故不至大段爲害。若是有名望者,則必有大段貽害之端云云,而今將有此弊矣。上曰,所達是矣。兩道臣各受弓矢。諸臣以次退出。
乙丑六月十三日申時,上御養正閤。同副承旨·儒臣,引見入侍時,同副承旨韓翼謩,校理洪益三,修撰金尙喆,副修撰尹光紹,假注書兪漢蕭,記事官趙世選,記注官李澤徵進伏訖。上曰,有數處當改者,而忘未爲之,故使之入侍矣。改之後,校理洪益三曰,諺解字樣,依御筆孟子諺解本,而爲之則好耶?上曰,御筆孟子諺解,字樣,何如?上番兼春秋出去持入。而注書曾經春坊,春坊有此冊耶?臣漢蕭曰,有之矣。上曰,春坊冊持入,可也。趙世選承命持入考見後。同副承旨韓翼謩曰,常訓一通,今日內當書入,而諺解校正之故,自致差遲。金尙迪俄纔出去,今日內似未及書入矣。上曰,明日書入而諺解,竝依經書諺解法書之。承旨考準而後入之,可也。益三曰,大訓以六行十三字爲之矣。上曰,兼春秋出去,問來大訓爲幾行幾字。趙世選承命出去,問來入達曰,大訓爲六行十三字矣。上曰,然矣。大全則依其樣爲之,可也。上曰,贊善江居,卽本居之家耶?翼謩曰,初則家在城外,年前出去江上,而卽今所居,亦其家矣。益三曰,贊善所居,極其薄陋,有不蔽風雨之患矣。翼謩曰,與贊善酬酢時,有所云云。而龍髥二字似如何?直以弓髥云云則何如?上曰,改之。諺解亦改之。金尙喆讀大全一番,可也。尙喆讀之後。翼謩曰,自古人君,雖賢君哲辟,不無聲色之病。而今我殿下,初無此等事之可論,而爲此大文字,以爲垂裕千萬歲之圖,此無異於堯·舜心法。日前與贊善酬酢,而不勝欽仰攢歎之私。且以臣等言之,咫尺便殿,日日昵侍,豈不爲榮?而但天時極熱,今日亦三次引接,小臣時或仰瞻天顔則有汗氣,恐有妨於靜攝,不無區區憂慮之心,敢此仰達矣。上曰,上款所達,贊善似有意。而末梢所達,可謂切實,不無惕念之心。而但於此等之事,予已量矣。五禮儀·續大典,便同親自爲之故成出,而不然則不得成出矣。尹光紹其時被彈,若或遲緩,則豈可成也?諸臣之聚會極難矣。前見光海時日記,則作慶德宮時,日日催督,而爲之動利慾則一也。予之身氣甚憊,而爲此則有意存焉。當此極熱,諸臣之束帶入侍似難,故朝者亦於宣政殿爲之矣。予於八日,思其條目,自幼不書,則盡忘執筆,而後成出,故予無自書之路。臨殿呼書,由中而自然書之,而入內思之,則似非予之事矣。雖半日之間,判若異人,限精神所及而爲之。八日以後,予無脫衣之事,日日引接,筋力果難矣。此亦每有一番爲之之意而未果。今番齋居起感而爲之,此則有意故然耳。予見元良笑曰,予則欲休而未休,汝則何不頻爲胄筵也云云。今則此訓幾盡垂成,將欲休矣。而心則盡在於此大訓,訓諭前已爲之,而猶爲孤單。此則質正於在野儒臣,又使承宣看檢,似無憾矣。予無問學之工,此亦恐爲紙上之空言。諸臣如入胄筵,以此勸于元良可矣。予豈欺諸臣乎?元良果有厭讀之病矣。而予則知而不知,不爲苛督,蓋於心厭,而强意讀之則無益矣。予則十三歲讀小學,而沒註讀百番,至今有誦處,以此謂元良,予則昔年如此,汝則只讀大文,而五十番之數,有何多乎云?則以爲無厭讀之心云,而頗有動色之意,是故不爲苛督矣。凡兒㤼於威令,則有害而無益矣。卽今日氣甚熱,諸臣似見德性閤,而處所甚狹窄。此後則書筵,以時敏堂爲之,可也。翼謩曰,頃者逢見兵判金若魯,則以爲,今日自胄筵退出,而東宮解讀章下訓詁,而連續盡讀,文理漸有將就之美云云。臣聞來不勝欣悅之心矣。若苛督强忍而爲之,則必有生弊之道,終不如不爲間斷,而以不徹之工爲之則好矣。上曰,然矣。尙喆曰,臣日前亦入胄筵,而講音通暢,文理漸長,臣不勝欽歎,而亦以勤讀之意仰勉矣。益三曰,臣頃已仰達,而如贊善在野之人,招徠置講筵,則必有將就之益矣。上曰,所達是矣。諸臣以次退出。
上在昌德宮。停常參·經筵。
申思建,以都摠府言啓曰,今日入直內三廳,武兼禁軍及軍兵等,當爲中日習射。而停朝市相値,不得爲之之意,敢啓。傳曰,知道。
又啓曰,假注書兪漢蕭,親病猝然危重,勢難察任。今姑改差,何如?傳曰,允。
又啓曰,本院今春夏等褒貶,當爲磨勘,而長官有故,限內不得爲之之意,敢啓。傳曰,知道。
金尙迪啓曰,右承旨徐命珩,同姓四寸兄司禦命興妻淑人金氏身死,服制已行四日,出仕,何如?傳曰,允。
傳于申思建曰,左副承旨·儒臣,竝詣養正閤。
申思建啓曰,戶曹參議沈錥許副,卽付軍銜事,命下矣。令該曹,口傳付軍職,何如?傳曰,允。
兵曹口傳政事,副司直沈錥。
傳于金尙迪曰,于今觀之,春坊·桂坊僚屬之選擇,尤爲先務,另飭兩銓。
掌令金履萬啓曰,請逆坦孥籍,一依王府草記,卽令擧行。措辭見上請還寢泰績酌處之命,因令鞫廳,嚴鞫得情,快正王法。措辭見上請瑞虎等兩賊孥籍,亟令王府擧行。措辭見上請徙邊罪人陸師聖,依律處斷。措辭見上請物故罪人夏宅孥籍,亟令王府擧行。措辭見上請罪人沈亟寢島配之命,更加嚴鞫,期於得情。措辭見上請還收周安減死島配之命。措辭見上請咸安郡守閔鎭龍,削去仕版。措辭見上請前營將鄭壽邦,拿問定罪。措辭見上答曰,不允。下二件事依啓。
贊善朴弼周處手書,再次承宣傳諭,諭予慇懃之意。而由予誠淺,猶邈然乎幡然。覽其回達,自恧誠淺,其復何諭?而然于今小子之敦勉,其豈爲文也哉?追感昔年而作訓,追惟昔日而敦卿,心常淺乎其誠,今意寔在重訓。噫,雖於恒交,其宜踐諾,況禮遇之儒林。卿於頃年,旣面諭于予,今於此日,其猶若此,復何恃乎?心雖恧焉,意愈眷眷,復令承宣,諭予至意。卿須顧小子之慇懃,體昔年之眷遇,卽日入城,用副此意。仍傳于韓翼謩曰,此手書,昨日宣諭承旨,宣于贊善。
戶曹參議沈錥疏曰,伏以臣,跧伏窮山,虛縻職名,日夕兢隕,寢食靡寧,非不欲仰首嗚呼,冀蒙褫鞶之恩,而每以賤微情懇,猥煩於宸嚴之聽,誠有所隕越惶恐者,只得泯默縮伏,以俟其自然遞去,亦已久矣。荏苒之頃,天序屢易,已過周年,亦至數月,迄未聞朝家有所處分。則臣尤怵然驚瞿,有不敢以煩瀆爲嫌,自阻於仁覆之天。玆不得不冒萬死更申哀籲,惟聖明之少垂矜察焉。噫,臣自數十年前,事我聖上於桂坊之日,顧其愚陋凡庸,無一肖似之實狀。伏惟聖明,固已洞悉而無餘蘊矣。夫以如此不似之人,雖循例隨行於蔭塗末職,猶自知其儱侗譾劣,決無可堪之理。況可待之以萬萬格外,處之以萬萬匪據,至使天爵,空然曠廢,以至於閱歷年歲。至若國子兼任之至今塡充,尤爲國家之羞辱。自古及今,未嘗有如許理外之事。臣雖愚鹵,無所智識,顧其半生處心,惟欲安分守拙,甘爲無聞之一鄕人,未敢萌一毫欺人欺天之意,而轉輾輥到於此境,反復思惟,莫知其由。此實由臣窮命使然。中夜太息,只自悼其不幸而已,尙何言哉?情窮理極,計無所出,妄恃聖明至誠遇下之仁,玆復瀝盡肝血,涕泣陳說,猥屑之罪,萬死猶輕。伏乞聖慈,天地父母,亟回日月之明,俯察窮迫之懇,將臣所叨本兼兩職,一倂亟許刊改。俾臣得以待盡於畎畝,不勝萬幸。臣無任云云。以手書答曰,省爾之懇,見爾久矣,想爾懇矣。噫,今此訓,追感昔年,爾之先卿,乃昔日臣。追先體我之意,豈忍邁邁,昔先卿之事我,卽一箇誠也。今凉德之敦勉,卽由乎心,雖邁邁乎予,豈不顧乎元良?於此任,追往事,爾必猶此,待儒林之道,豈在文乎?許副其文,令該曹卽付軍銜,開爾進途。此予誠心,此予誠心。玆今宣諭,待其上來,宜體至意,其卽幡然。仍傳曰,此批答,令史官,往諭於諭善,稱其前職,意亦深矣。
右議政趙顯命箚曰,伏以臣之情病,不可復冒揆地之狀,庶幾天鑑,洞燭無餘。而迄玆未有處分,上下相持,徒損國體。臣於此,已不勝其惶悶。而近又伏聞,以良査事,僚相至於引咎云。此事當初建白者臣也,終始主管者亦臣也。果有差謬,咎實在臣,臣其敢自安乎?伏乞卽命鐫削臣職,仍治臣罪,以幸公私焉。仍竊惟念良査一事,四年勤苦,印頒纔訖。而京畿審理使趙明履,以麻田軍額之不可增,廣州軍官之不可罷爲言。湖南審理使趙榮國,以各邑山尺之不可汰爲言。而大司諫南泰溫,則至以節目未盡損益失宜,直加句斷,何其言之過也。是皆有說,臣請逐條辨之。麻田軍額見減者,爲一百二十餘名,而所增不過十數名耳。審理使只知其有增,而不知其有減,此則守令,匿其減數而欺之也。廣州事則其所定額,一以甲申釐正廳節目爲主,而今此三色軍官,皆甲申以後創額,自在應罷中。且其役歇,故富實者無限投入,守堞戰卒,未免以老弱疲殘苟充。臣曾於輪操時,目擊而審知之,此其必罷無疑。而第自創額以來,府尹之急於要譽者,多設不緊料窠,故其失料數十人者,爲之稱冤,而動審理使之聽也。浚民血,以充數十驕悍輩尾閭,而使一營堞卒,自歸削弱,其於保障之利害,果何如也?至於湖南山尺事,則所謂山尺,自是各邑私屬,而今所査正者,只論京衙門·京外各營門所屬而已。各邑私屬,則只令道臣量宜存罷。而査正廳初無與知之事,其以爲査正廳成冊,山尺亦入罷定云者,果何據也?雖然,是數說者,不過得於道聽而言之不審耳,臣不以爲怪。而獨於陳疏云云之說,實有所未曉者。蓋自先朝以來,有甲申癸巳等五六年釐正節目。故今番査正,或從甲申,或從癸巳。初不敢以己意,擅自汰革,而始旣回監於三公,末又往復於諸道,而載在別單者,可按覆也。然名額浩多,條項棼錯,其間容或有一二差誤處,則諫臣何不件件指摘曰,某事如此,某事如彼,此則當損,彼則當益。而混淪爲說,殆欲擧全書而紛更者何也?故判書徐宗玉,專管此事,首尾四年之間,目不停閱,手不停披,辛勤勞苦,蓋備嘗之矣。今其就木屬耳。死肉未冷,而顧紛紛若此,以百年盡瘁之誠,爲四方貽笑之資,如是而天下事,尙可爲乎?臣實傷痛也。今則三堂旣差矣。八路已頒之冊,亦將收聚矣。事已成遂,臣何容更議。而第臣竊有所大懼者。凡此京外見汰者,爲三萬餘名,而此皆法外濫額,椎剝民髓,半歸於私門者也。內而衙門猾胥,外而藩閫諸臣,悵怏失圖,思所以還復舊額者,其可庸有極哉?特以印頒,殆同鐵案,絲綸弁在卷首。事體嚴重,不比尋常,故徊徨趑趄,不敢發口。而今殿下始許之於山城軍官矣。彼觀望僥倖者,必將紛然四起而噪之曰,此軍需所關也,此經用所須也。聽其言則無非緊切,不可罷者也。臣不敢知殿下,其將盡許之乎?抑將區別取舍於其間乎?欲盡許乎?則實摠冊爲弁髦也。欲取舍乎?則不亦太紛紜乎?臣意以爲,山城軍官復舊之命,姑爲收還,依春間成命,歲末釐正時,參酌存減。其他如恩津軍額·海閫武學·掌樂院樂生等,不可不添改者外,切勿濫許增額之意,申飭該堂,宜矣。臣方在尋單祈免之中,非敢干與廟議,而玆事本出於臣,而且見路傍已成之舍,將不免見毁於三年之後,故不得已言之,不任媿懼之至也。取進止。答曰,省箚具悉卿懇。所陳者,當問于次對而處之。卿其安心勿辭,亦勿引咎,其卽造朝,用副小子之至意。仍傳曰,遣史官傳諭。
乙丑六月十四日申時,上御養正閤。左副承旨·儒臣入侍時,左副承旨金尙迪,校理洪益三,修撰尹光紹,副修撰金尙喆,假注書許彙,記事官趙世選,記注官李澤徵諸臣進伏訖。上曰,皆已校正乎?尙迪曰,左右相見元本以爲,今已完好,更無可言。而領相則有數字仰達者矣。上曰,達之。尙迪曰,領相亦以爲,改龍髥爲宜云矣。上曰,然矣。尙迪曰,領相以爲,垂訓下,添入永世二字爲好云矣。益三·光紹,俱起伏曰,是矣。上曰,領相果有所見矣。尙迪曰,領相之看文字詳矣。上曰,或有過入處,而大抵詳密矣。尙迪曰,領相欲以齊人之人字,改以妃字矣。上曰,此異於科文,不必改矣。尙迪曰,文忠二字,欲依前以圃隱仍存矣。上曰,然矣。古人詩亦有泰山高節圃隱公之句矣。上曰,今則渾然矣。仍命諸臣,少退階下。復入侍時,尙迪,以諺釋所刪正處仰達曰,昨與都承旨相議,而於諺文頗熟矣。上曰,達之。尙迪又以領相所付籤處仰達。盡爲校正後,上命尙迪讀正文。讀訖。又命光紹讀諺本。讀訖。上曰,注書出外,春坊上下番,與之同入,可也。臣彙承命出外後,上指尙喆曰,彼儒臣,卽春坊兼官進前。尙喆進伏。上曰,與上番兼史,易其所坐,進常訓冊子於東宮案上,而從傍侍讀。雖是咫尺壓尊之地,坐而善導,可也。予若於在內時,使渠先讀此書,而更使讀之,爲誇耀諸臣之資,則豈予誠實之道乎?俄坐命元良侍坐,則元良或慮使之讀書,似有厭色矣。兒輩文理之進就,於此等處可見。儒臣在傍勸讀,而間有未通處,則提覺宜矣。尙喆進伏東宮之右而仰勸曰,今番大朝之製常訓,亶出於爲邸下之至誠,而況又命邸下,侍坐而讀此者,尤可見訓導開發之聖意。惟願邸下,體念善讀也。東宮手指噫字曰,自此讀之乎?上笑曰,自常訓題目,宜直讀,而有此噫字下始讀之言,已知其讀書妙理矣。題目則不必讀,自噫字下讀之,可也。雖以常時文理推之,足能讀此,須勿羞澁而讀之也。命儒臣侍讀,蓋欲熟其面而有意矣。東宮奉讀,或有未解字,則輒以手指之。尙喆輒提達,至乃見所齊。上曰,齋音直讀之耶?尙喆曰,直讀矣。上曰,此音則必思小學,故宜讀齊而讀以齋矣。臣彙,與春坊上下番李延德·尹學東入侍。上曰,上下番進前聽之,可也。東宮讀至元良受冊之閤。上曰,受冊之閤何處耶?東宮曰,此閤也。上笑曰,是矣。東宮直讀祼薦之祼字。上曰,此祼字小學無之,何以直讀耶?俄者聽而知之乎?東宮無對。東宮讀之前面半張。尙喆曰,讀之旣多,止之,何如?上笑曰,足能讀之,序則盡讀,可也。東宮讀訖。上曰,文義當問矣。上曰,中興何義耶?東宮對曰,更起之國也。上笑曰,是矣。尙喆曰,日前書筵講小學時,有建武年號之講讀者,而建武卽漢光武年號,中興之君,如漢光武之謂也。上曰,桀·紂,善君乎?暴君乎?東宮對曰,暴君矣。上曰,堯·桀之分,分字,何義耶?東宮對曰,間也。尙喆曰,間亦分也。上曰,旣知分字,亦知誠之致莫先於此之此字乎?東宮無對。尙喆曰,此則誠難知矣。上曰,此日云者,何日耶?東宮對曰,卽初八日也。上曰,然矣。上曰,敬姜,誰之母也?能思其子之爲誰乎?東宮無對。上曰,此在小學初卷,此則爾必忘之矣。上曰,八條中,何以敬天爲首耶?東宮對曰,天高,故先之。上曰,愛民何義?而何如則謂之愛乎?衣之食之,則可謂愛耶?知則達之。對曰,愛者弗侵之謂也。上曰,是矣。諸臣起伏稱善曰,弗侵則愛在其中矣。上曰,惇親何義耶?惇字必難詳知,是篤之之意,而親必可惇者何義耶?對曰,以其親故惇矣。上曰,親是於我,何如而可惇耶?雖或不知而對,少無所媿,在於心則毋難卽達。對曰,以其同姓之親也。上曰,是矣。同姓雖遠,自我祖宗視之則一也。尙喆曰,同姓謂之百代之親矣。上曰,親字,卽百代親之親字矣。上曰,祛黨之義知之乎?對曰,黨字何義乎?上曰,黨字不必知之,而祛字何義耶?好而祛之耶?不好而祛之耶?對曰,不好故祛之矣。上笑曰,黨字不言於爾,而將來可知,如知其弗好而當祛則足矣。上曰,勤學者何義耶?此則於爾着題,何如而可謂勤耶?黨字不知無妨,而學則爾之所知,詳達,可也。對曰,學則凡事皆可爲矣。上曰,所達是矣。弗學則知慮知識,何從以廣乎?幼時雖知爲學之好,而如或弗勤,則是弗幾於知常訓之好,而弗踐其實耶。爾以予言,盛耳而聽之乎?對曰,盛耳而聽之矣。上曰,諸臣及春坊皆入,年少事爾於將來者多,爾豈忍欺予哉?如或弗體予今日之訓,是非徒負予一人,亦豈弗有靦於諸臣乎?仍嗚咽曰,予之經營此文字已久,而氣眩心憊,有意而未遂。向因齊居興感,自八日至于今工始訖,今則更無餘憾矣。昔周公,負成王朝諸侯,而因管·蔡不利之流言,成王弗能无疑,而終致居東之變,風雷以彰其德,而乃有親迎之喜。予以竭力事爾之意,深有望於今日入侍之臣也。史官方在左右記事,爾弗見之乎?史冊則人君,亦弗得見,而注書日記則見之矣。此異於胄筵,予之一動一靜,無弗詳記而備錄,爾雖欲弗踐予訓,其如史冊之傳後何哉?非知之艱,惟行之艱,此八字,自春坊淨瀉以入可矣。仍命承旨書傳敎曰,凡人之敎人,有勸懲然後,方可有效。噫,以予莫攀之懷,齊居起感,齊日述文,而日値暑矣。氣又眩,何弗憊也。而首尾七日,日三引接,訖工乃爾者,其意豈他?乃追先裕後之意,于今成工之日,復坐元良受冊之閤。校正已訖,命元良而侍坐,授其訓而令讀,字音能續,其對有據。噫,以予凉德晩學,爲其父而豈能致此乎?此上賴陟降之陰騭,下因僚屬之善導也。思之及此,尤自感愴,不覺涕沾襟也。昔之周公輔成王也,成王有過則撻伯禽,此意深也。其有懲宜有勸,今日令兼官侍讀,特召上下番而同爲入參者,覽元良之勤怠,欲因此而勸懲,於讀於義,皆能善也。則宜眎其奬,今日入侍春坊僚屬三人,特賜兒馬一疋,以眎予意。而雖奬三人,意槪賞一勸百之意。而噫,靡不有初,鮮克有終,今雖若此,或一有倦。凡常學者,有功虧一簣之歎,況方在沖年國之儲副者乎?此下敎書,付於春坊廳壁,一件書入,付諸殿壁,俾無朝錫馬而暮問備之歎。尙迪書訖。上曰,讀之。尙迪讀訖。尙喆曰,傳敎中錫馬之典,亦及於臣,臣是眇末小官,雖不敢筵席辭賞,職忝經幄,苟有辭令之失,安敢弗達也。傳敎中如周公撻伯禽之敎,聖意雖出於勸戒東宮,其一句語,終涉未安矣。上曰,此言何如?光紹曰,尙喆之言,不在於撻伯禽,在於周公輔成王矣。尙喆曰,臣初不索言,而意在於此,蓋以輔成王引用者,異於引用世子篇語矣。上曰,予亦或意其見之如何,而近來看文字亦過矣。儒臣言旣如此,自昔之周公,至有勸二十六字抹去,可也。仍命承旨,改以宜眎志喜兼乎嘉奬八字,挾書于所抹處。上曰,春坊入侍。近來略栍之數幾何耶?學東曰,昨出略栍,四五日前,又出略栍矣。上曰,焉知其略栍之非粗栍耶?尙喆曰,兩聖同臨,臣豈敢有隱。向來臣亦一參書筵,果能善誦,而語助辭一字漏,故出略栍矣。上曰,將來學稍進,則必有不讀之憂,此後則雖或未踰,而讀數多則高其栍,雖或踰之,而讀數少則特出略栍,宜矣。學東曰,近來連爲順誦矣。數日前一吐乍留,而賓客李周鎭,以大朝申飭之意達之,出略栍矣。上曰,賓客太善矣。雖以閭閻言之,豈可以其父之意如此,而故出卑栍乎?此則非矣。尙喆曰,年前東宮冊封使回還後,兩聖同臨此閤,有大臣以下召見之事,而臣亦入侍於此閤矣。上曰,以注書入侍矣。尙喆曰,其時入侍,何日可忘。而今日兩聖又同臨,臣以宮僚,適會入侍,經此侍讀之盛事,私心榮幸,死無餘恨。但東宮睿學,正當將就之時,則一向勤學,必有日日新之效。殿下春秋雖晼晩,臣於前後筵中,每以爲萬世開太平,以逸遺汝之意,輒有所陳達矣。殿下每以精力之漸衰爲敎,而臣以注書,入侍於十年前講筵,今幸猥忝經幄,向入法講,則講音比十年前,無一分少減,可見聖上精力不衰之一段。顧今時,正殿下可爲之時,而每有衰矣之敎。臣則以爲不爲,非不能也。卽今殿下則奮發有爲,今日行一事,明日行一事,必有實效然後,可以副親製常訓之意。東宮則專以勤學一事,勉勉不已然後,可以體聖上製常訓之意。殿下而盡殿下之道,東宮而盡東宮之道者,今日要道,莫過於此。而雖以俄者聖敎言之,或多有不忍聞之敎。臣等自不覺其衷情抑塞,則況我邸下之心,其豈安乎?惟殿下則益思剛大奮勵之道,東宮則必盡專意講學之方者,卽臣區區所望也。益三曰,尙喆之言,可謂切至,而俄承下敎,亦多有抑塞處,實爲悶迫矣。卽今要道,殿下則以身敎之,邸下則以志養之,則國家之福,無過於此矣。光紹曰,尙喆之言是矣。臣亦曾有所達,而常訓八條,殿下若躬行體驗,益加奮勵,以貽我邸下,則在邸下必有耳濡目染之效矣。上曰,昨日韓翼謩,亦有所達矣。今日元良侍坐,故不能多言,而予則只有軀殼矣。諸臣見予步趨,則謂之氣不衰,聞予講聲,則亦謂之氣不衰,誠沓沓矣。卽今予之氣,豈能呼此文,而猶尙眷眷爲此者,意蓋深矣。雖以常訓呼書日言之,末段數條則意思散亂,其所呼之者不如初,亦可見予之精力矣。孔子之轍環者,蓋欲行道於天下,而畢竟春秋之作,欲作一王之制,孟子七篇之書,亦出垂後之意。予之常訓之作,亦此意也。金尙喆之言,非不切實,而若以加勉答之,不能踐其言,則是欺儒臣也。俄諭元良,以爾若弗體予訓,史官書之云,故難以加勉答之矣。然儒臣可爲之說,誠沓沓矣。尙喆曰,節宣調養之道,無出於寢飯。而雖以殿下引接臣僚之時言之,或有水剌過時之時,頃日筵中,亦有夜睡全失之敎。人君憂勤之道,不在於衛士傳餐·衡石程書,則臣之可爲之說,亦不在此,只在於聖上志氣之不衰矣。上笑曰,夜則不來之睡,何以爲之乎?食則程子久入講筵,而有未進食之語矣。凡事若如小學訓義及今番常訓,則何事不能做耶?如五禮儀及續大典,非予蕫飭,則完了必無期矣。尙迪曰,今番臣於常訓之呼成一篇,而有以見殿下精力之不衰,祭酒之言,亦如此云矣。尙喆曰,祭酒見常訓一通後,以爲聖候每在靜攝之中,身在草野,一念如結矣。今見御製,則可見聖上精力之所及處,自此宿昔之憂,釋然云矣。上曰,儒臣若招來祭酒,則予當言之矣。尙迪曰,昨年以前,臣亦連侍胄筵。而今日兩聖同臨,目覩岐嶷之表,親聆侍讀之音,喜不可達矣。今番常訓之作,專出於追先之孝,裕後之謨,治法政謨,無不括於此書,堯·舜之治,可坐而致。而顧今世道人心,實有懍然可憂者,此實有君無臣,事無實效之致。而聖志因此倦怠,諉之於無可爲之境,則豈不可悶。伏願殿下,益加勉勵,無忽於民國急務好矣。上曰,所達是矣。而今日事,雖令衛士傳餐,必無效矣。尙喆曰,臣旣微末小官,則不敢辭賞之意,俄有所達,而東宮方侍坐,則殿下之一言一事,必當觀感矣。人君所重,專在賞罰。而今日錫馬之典,亦及於臣身,彼上下番,久在宮僚,亦多出入書筵,而臣則不過一番侍講而已,有何可紀之勞,而混承恩賞之命乎?東宮若以今日之濫賞爲法,則此豈殿下,聲爲律身爲度之道耶?臣不敢辭賞,而職在經幄,敢陳規勉之忱矣。上曰,所達是矣。而予意亦深矣。尙迪曰,今雖受賞,旣有夕問備之敎,聖意好矣。光紹曰,宮官之此賞,非賞也,卽受罪而去也。上笑曰,尹光紹此言好矣。延德曰,方當東宮日就之時,宮官尤宜極擇,而如臣無似,才疎年老,實不敢承當矣。上曰,李延德今年幾何?延德曰,六十四矣。上曰,予意蓋取其質實,春坊官當充此心,而善導之,宜矣。鍾石六律,今皆校正,而能如古時乎?皇壇樂校正時,崔逵泰·李彙晉,竝爲之矣。延德曰,鍾磬之音律不調處,皆改之矣。上曰,李彙晉與崔逵泰,何如?延德曰,彙晉卽俗樂,而亦與不知音律者異矣。上曰,尹學東有可達者則達之。學東曰,東宮小學今幾畢,講儀禮經典保傅篇,繼講好矣。尙喆曰,保傅篇非不好矣。史記亦急矣。依前定奪,小學畢講後,先講史略春秋戰國以上,仍講通鑑然後,可無首尾不相貫之歎矣。上曰,所達是矣。春坊官依此爲之,可也。諸臣以次退出。
上在昌德宮。停常參,只晝講。
韓翼謩啓曰,卽者備邊司郞廳來言,今日賓廳坐起日次,而上前開拆停朝市相値,不得來會之意,敢啓。傳曰,知道。
尹彙貞啓曰,右議政趙顯命,二十一度呈辭到院,而以停朝市,留院之意,敢啓。傳曰,入之。
又啓曰,今日持公事入侍,而停朝市相値,不得入侍之意,敢啓。傳曰,知道。
韓翼謩啓曰,大司憲金鎭商,執義尹鳳九,掌令宋能相在外,金履萬式暇,持平洪正輔親病受由在外,柳顯章在外,今日以監察茶時之意,敢啓。傳曰,知道。
尹彙貞啓曰,明日常參·經筵,取稟。傳曰,停。
右議政趙顯命二十一度呈辭,傳于申思建曰,安心調理。
尹彙貞啓曰,右承旨徐命珩,右副承旨申思建,今日不爲仕進,竝卽牌招,何如?傳曰,允。
徐命珩啓曰,因禮曹單子,卒領中樞府事徐命均,喪第四日,遣近侍致弔事啓下矣,何承旨進去乎?敢稟。傳曰,右副承旨進去。
又以侍講院言啓曰,今月十六日,王世子行會講禮之意,敢啓。傳曰,知道。
申思建,以侍講院言啓曰,明日王世子會講時,宮官不可不備員,而兼輔德李台重,兼弼善尹心衡,只推命下之後,尙不出肅。文學南有容,連呈辭單,不爲行公。兼司書金相福,受由在外。說書·兼說書俱未差,無以備員,事甚未安。在外人員,似當有變通之道,令政院稟旨擧行,與未差之代,一體差出,待下批仍卽牌招。兼輔德李台重,兼弼善尹心衡,文學南有容,竝卽牌招,以爲備員進參之地,何如?傳曰,允。
韓翼謩啓曰,因侍講院草記,明日王世子會講時,宮官不可不備員,而兼司書金相福受由在外,說書·兼說書未差,令本院稟旨變通事,允下矣。在外人員,合有變通之道,政官所當牌招開政,差出闕員,而停朝市相値,何以爲之?敢稟。傳曰,此可爲之,置之。
以兼輔德李台重,兼弼善尹心衡等牌不進罷職傳旨,傳于徐命珩曰,竝推考傳旨捧入。
徐命珩啓曰,明日王世子會講時,諫院無進參之員。除在外外,獻納尹東浚,待開門牌招,以爲進參之地,何如?傳曰,允。
尹彙貞啓曰,各道殿最,今日當爲入啓,而停朝市相値,不得循例入啓,何以爲之?敢稟。傳曰,入之。
傳于徐命珩曰,任瑋今日若入來,則待令,雖明日入來,亦爲待令。
徐命珩,以禮曹言啓曰,卽接永禧殿令所報,則今番雨水,正殿西北間,內墻一間許頹圮云。正殿至近之地,有此墻垣崩頹之患,不可無慰安之擧。慰安祭不卜日,來十七日設行,而頹圮處,擇日擧行,何如?傳曰,允。
金尙迪,以禮曹言啓曰,本曹郞廳及各陵殿墓·宗廟署·四學童蒙敎官·通禮院·歸厚署·典牲署·司畜署·禮賓寺·圖畫署·典醫監·觀象監官員等,今乙丑年春夏等褒貶,等第以入,而社稷署·弘文館·藝文館·春秋館·承文院·成均館·校書館·掌樂院·奉常寺·東西氷庫·東西活人署·司譯院·內醫院·惠民署·東南關王廟官員等褒貶,各其司領事·提調堂上有故,不得一時磨勘,而本曹及所屬各司官員,去甲子秋冬等以上褒貶,多未磨勘。其時官員,或爲遞改,或爲身故,有難憑據等第,竝依近例勿論,何如?傳曰,允。
尹彙貞,以宗親府郞廳,以有司堂上意啓曰,本府郞廳,今乙丑年春夏等褒貶等第,當爲磨勘,而停朝市相値,限內不得爲之之意,敢啓。傳曰,知道。
金尙迪,以中樞府言啓曰,本府郞廳及醫員錄事等,今乙丑年春夏褒貶,當爲磨勘,而領府事未差,限內不得爲之之意,敢啓。傳曰,知道。
尹彙貞,以忠勳府言啓曰,今乙丑年春夏等褒貶,當爲磨勘,而本府有司堂上豐原府院君臣趙顯命,身病未差,限內不得爲之之意,敢啓。傳曰,知道。
又以吏曹言啓曰,今乙丑年春夏等褒貶,當爲等第,而堂上不齊,限內不得磨勘之意,敢啓。傳曰,知道。
又以戶曹言啓曰,本曹郞廳及所屬各司,今乙丑春夏等褒貶,依前例磨鍊以入,而司䆃寺·內贍寺·內資寺·軍資監·濟用監·司宰監·平市署五部,今乙丑春夏等褒貶,因各其司都提調·提調·漢城府堂上有故,不得磨勘。至於內資寺·軍資監·濟用監·司宰監·長興庫甲子春夏秋冬等,司圃署甲子春夏等,內贍寺·司䆃寺·平市署五部·廣興倉·義盈庫·養賢庫·兩湖海運判官·京畿水站判官·本曹郞廳及曹屬算員,甲子秋冬等褒貶,本曹堂上及各其司都提調·提調·漢城府堂上有故,竝不得磨勘矣。其時官員,旣多遷轉,有難考績,而其中司圃署甲子秋冬等褒貶,雖爲磨勘以報,各司秋冬等褒貶,旣不得行,有難獨爲磨勘,依近例一體蕩滌,何如?傳曰,允。
又以宣惠廳郞廳,以都提調意啓曰,本廳郞廳及常平廳郞廳等,今乙丑年春夏等褒貶等第,磨勘以入,而甲子年秋冬等褒貶,今已過時,依前例不爲磨勘之意,敢啓。傳曰,知道。
又以敦寧府言啓曰,府郞廳等,今春夏等褒貶,當爲磨勘,而堂上不齊,限內不得爲之之意,敢啓。傳曰,知道。
又以兵曹言啓曰,本曹今春夏等褒貶,今日當爲擧行矣。停朝市相値,差退數日,限內不得磨勘之意,敢啓。傳曰,知道。
又以刑曹言啓曰,今乙丑春夏等褒貶等第,本曹郞廳·掌隷院·典獄署官員,當爲磨勘,而掌隷院判決事申兼濟,以病不進,刑房承旨趙榮國有故,不得一體磨勘之意,敢啓。傳曰,知道。
又以漢城府言啓曰,本部郞廳及五部官員·四山監役官,今乙丑年春夏等褒貶,當爲等第,而判尹閔應洙在外,限內不得磨勘之意,敢啓。傳曰,知道。
又以工曹言啓曰,本曹郞官,今乙丑春夏等褒貶及屬司中造紙署·繕工監·典涓司·瓦署,乙丑春夏等,合五度磨勘以入,而其中尙衣院·掌苑署·四山甲子秋冬等,乙丑春夏等褒貶,竝因其提調堂上之有故,不得磨勘之意,敢啓。傳曰,知道。
又以義禁府言啓曰,今春夏等,本曹郞廳褒貶等第,磨勘坐起,定於今十三日矣。停朝市相値,限內不得爲之之意,敢啓。傳曰,知道。
金尙迪,以禁衛營郞廳,以都提調意啓曰,本營郞廳及諸將官,今春夏等褒貶,當爲等第,而臣顯命,賤疾沈苦,方在尋單祈免之中,限內不得磨勘之意,敢啓。傳曰,知道。
又以訓鍊都監郞廳,以都提調意啓曰,本都監郞廳及將官等,今乙丑年春夏等褒貶,當爲等第,旣已出令矣。停朝市相値,限內不得磨勘之意,敢啓。傳曰,知道。
又以御營廳郞廳,以都提調意啓曰,本營郞廳及諸將校,今乙丑年春夏等褒貶,當爲等第,而停朝市相値,限內不得磨勘之意,敢啓。傳曰,知道。
又以摠戎廳言啓曰,本廳所屬京外將官等,今乙丑年春夏等褒貶等第,當爲磨勘啓聞,而臣具聖任,以身病限內不得磨勘之意,敢啓。傳曰,知道。
韓翼謩書啓。臣敬奉手書,馳往傳諭于果川黑石里贊善朴弼周所住處,則以爲,臣旣伏承承宣之兩次傳諭,合卽入一文字,以伸感激叩謝之忱,而疾痛澌盡,精神昏罔,未及辦得。千萬不意此際,承宣之臣,又爲跋來,盛暑之中,輒勞玉體,手書申諭,一至於此。伏地叩頭,涕與汗竝,臣若有一分筋力,以趨走承命,則豈敢必待非常恩數之至再至三而後,始爲起發也哉?然而如此者,必有大不得已者存焉。伏惟天日至明,亦必俯燭於臣之癃疾實狀矣。臣之卽今喘喘之狀,近臣目見而去,辭疏之訖未成出,亦爲是故。噫,一文字構締,豈不易易,而猶不能辦得,如此況敢望自力承命乎?伏枕昏痛,艱綴數悟,附達於承宣之回,謹待神氣少定,當以一疏仰請死罪之外,他無可白云矣,敢啓。傳曰,知道。
徐命珩啓曰,卽伏見各道今春夏等褒貶啓本,則江原監司金尙星,南兵使鄭晹寅,統制使李義豐,全羅左水使安宗大,右水使柳德龜,京畿水使具樹勳,黃海水使申德夏,公洪水使李彦祥,守令·邊將,無一人居下。北兵使張泰紹,去甲子春夏等褒貶中,邊將無一人居下。殊無嚴明殿最之意。推考警責,何如?傳曰,允。
掌令金履萬疏曰,伏以,臣頃罷南邑,歸蟄田廬,頭髮已種種矣。量能揣分,不復以榮進爲意。乃者柏府掌憲之命,出於千萬夢寐之外,除書遠降,馹召繼至,臣誠惝怳震悸,莫省所以。夫淸朝諫諍之任,固非如臣衰朽蹇劣者之所宜玷辱,而感恩畏義,他不暇顧,强策疲軀,跋涉累日,今纔來伏私次,而宿患脚氣之症,觸暑猝劇,膝脛以下,浮大焮痛,跬步之間,亦且蹣跚。咫尺天陛,末由入肅,虛帶職名,彌增悚蹙,疾聲之呼,仰干聰聽。伏乞聖慈,天地父母,特垂矜諒,亟許鐫遞,則草木榮悴,皆歸於生成之化,犬馬忱誠,無間於豢養之日。臣雖老死溝壑,志願畢矣。臣於乞免之章,不宜贅及他說,而區區願忠之志,素所蓄積,失今不言,難得可言之會,玆敢囁嚅陳之。書曰,民惟邦本,本固邦寧。又曰,凡厥庶民,旣富方穀。蓋國之所以維持鞏固者,亶在於民,而民之所以不失良心者,必由於有恒産,此天地之常經,古今之通義也。試觀今日,邦本瘁矣,民産竭矣。伏惟廈氊宵旰之憂,惟在於安民。廟堂之所以夙夜經畫者,亦未嘗不以安民爲急,而澤不下究,民窮財竭,此其故何哉?臣嘗中夜不寐,反復揚㩁之,其所以致此者,蓋有三焉。一曰風俗之奢侈也,一曰守令之掊克也,一曰監司之徵索也。何謂風俗之奢侈?竊瞯挽近以來,奢侈之習,日滋月蔓。第宅之宏麗,服飾之華美,飮食之豐腆,非但京華士大夫爲然,市井射利之輩,莫不皆然。非但市井之輩爲然,鄕曲之人,莫不皆然。非但鄕曲之人爲然,深山邃谷,蠢蠢蚩蚩者,亦莫不皆然。其不能奢侈者,特力有不贍焉。彼深山邃谷,宅焉而蔀,衣焉而褐,食焉而糲,卽豪家奴隷之所不屑。雖不可目之以奢侈,而若比於渠之前日,則不啻倍蓰。一人之所費不過數金,而甔石之家,此亦不勝其侈矣。一人一家之侈,固不足有無,而環東土億萬之侈,其費不貲,民安得不窮,財安得不盡乎?何謂守令之掊克?竊念生民休戚,係於守令,守令之不可不擇也,審矣。前後上敎,丁寧懇惻,孰不欽仰至意?而徒歸文具,未有實效,凡爲守令者,罕能氷蘖自勵,率多簠簋不飾,刻薄錐刀,漁奪萬方。或廣殖田園於膏壤,或厚餉苞苴於親黨,皆自窮民膏血中出。繡衣之啓,白簡之彈,雖或有之,不過一番置對,輕則罷免,重止流配,未聞如漢世贓法之嚴。貪官墨吏,無所懲憚,恣意割剝,則民安得不窮,財安得不盡乎?何謂監司之徵索?夫監司者,表率一道,旬宣王化者也。奈何諉以舊例,徵索列邑,如取橐中物耶。營門錢穀,不啻百倍於列邑,而凡百需用,猶且取足於列邑。列邑守令,莫之敢違,奉獻惟謹,卽毫髮之細,亦莫非耕夫織婦辛苦之物也。雖以列邑所在之營穀,略酬其直,不滿十分之一,而此亦半耗於猾胥之手,小民未必全受其賜,民安得不窮,財安得不盡乎?此三者,皆是民窮財盡之祟,今欲一刷而痛革之,若在夫殿下一轉移之機耳。監司則下敎明諭,著爲令甲,不使有一芥之取於列邑。彼按廉諸路者,固皆朝廷之選,其識慮足以及此,孰敢不遵王命,而甘受肥己之誚哉?守令則不徒愼擇,而亦必審其考課,不徒審其考課,而亦必嚴立贓法,苟有犯者,竄徙之誅殛之,不少容貸,則中人以下,亦皆有所畏戢,而不敢逞其饕餮之習矣。至於風俗之奢侈,誠未易朝令夕改,而草尙之風必偃,諄諄飭勵,先自貴近始。上自三事,下逮一命,咸有其白賁之風,則庶民觀感馴致,丕變如鼓之於桴,而影之於表矣。又必昭揭科條,以別貴賤,僭分踰制,痛繩以法。行之數年,自可陶鑄一世,而反乎淳朴。夫然後,民安俗阜,邦其永孚于休矣。噫,今日國家可言者多矣。念臣逖處窮峽,罕與人接,斷爛之報,亦不得經眼。政之得失,人之臧否,誠未能一一聞知,而竊計悠悠萬事,莫如安民保國之爲今日第一義,披肝瀝血,敢效一得之愚。伏願聖明,垂省焉。臣無任云云。答曰,省疏具悉。三件條陳,俱爲切實,而首件事,昔人亦有好高髻一尺之譏。夫子亦不云乎,草上之風必偃,此非在下者之過也。此則予自勉焉,而二件事,其令備局嚴飭,嚴飭二字,不過紙上之例語。噫,其要道,無過於擇人,另飭備局銓曹,着意擇人。爾其勿辭,從速察職。
上在昌德宮。停常參,只晝講。
酉時,日暈。
徐命珩啓曰,明日常參·經筵,取稟。傳曰,只朝講。
申思建啓曰,小臣領中樞府事徐命均致弔進去下直。傳曰,知道。又啓曰,大司憲金鎭商,執義尹鳳九,掌令宋能相在外,金履萬式暇,持平洪廷輔親病受由在外,柳顯章在外,今日以監察茶時之意,敢啓。傳曰,知道。
尹彙貞啓曰,來十六日,儒生殿講日次,取稟。傳曰,停。
右議政趙顯命,二十二度呈辭。傳曰,安心調理。
傳于徐命珩曰,左副承旨與任瑋,先爲詣閤。
以趙台命爲假注書,金煃爲事變假注書。
尹彙貞啓曰,假注書趙台命,時無職名,令該曹,依例付軍職,冠帶常仕,何如?傳曰,允。
金尙迪啓曰,事變假注書金煃,時無職名,令該曹依例付軍職,冠帶常仕,何如?傳曰,允。
傳于徐命珩曰,會講時刻,隨時爲之,而備員後,只以正時入之事,分付侍講院。
傳于金尙迪曰,雖一員入來,則使之先詣,臺諫牌去來,斯速申飭,入肅則亦爲進詣,而分付侍講院。
傳于韓翼謩曰,會講體重,都憲入來,使之入參。
韓翼謩啓曰,明日視事,取稟。傳曰,朝講爲之。又啓曰,明日朝講爲之事,命下矣。兩司當爲進參,除在外·牌不進傳旨未下外,呈告人員,竝待開門牌招,以爲推移入侍之地,何如?傳曰,允。
徐命珩,以侍講院意啓曰,本院新除授兼輔德李台重,兼弼善尹心衡,旣有只推之命,竝卽牌招,今日會講,以爲備員進參之地,何如?傳曰,允。
備邊司薦望,平安兵使,鄭纘述·具樹勳·趙虎臣。以鄭纘述爲平安兵使。
有政。吏批,判書李周鎭,參判洪象漢牌招進,參議未差,行都承旨尹彙貞進。以趙明履爲左承旨,以趙雲逵·鄭夏彦爲正言,以李宗白爲大司憲,以兪彦好·鄭漢奎爲持平,金尙重爲司諫,洪鳳祚爲大司諫,李周鎭爲知經筵,金致一爲戶曹正郞,朴昌潤爲禮曹正郞,洪鑑輔爲高陽郡守,朴載海爲肅川府使,沈東尙爲豐川府使,金道元爲咸安郡守,尹熙復爲掌苑別提,金述魯爲瓦署別提,尹光蘊爲引儀,趙榮進爲禁府都事,趙尙紀爲坡州牧使,李德重爲戶曹參議,元命益爲敦寧都正,金陽澤爲說書,李昌壽爲兼校書校理,金尙喆爲兼南學敎授,元景淳爲宗簿正,李夏宗爲獻納,李昌壽爲兼善,李再章單付校書著作。兵批,判書金若魯病,參判李重庚入直進,參議李天輔受由,參知尹光毅病,左副承旨金尙迪進。兵批啓曰,忠翊衛將林大材,忠壯衛將劉智傑,病難供仕,俱爲呈狀乞遞。宿衛輪番之不宜久曠,竝今姑改差,何如?傳曰,允。以金鎭商·南泰良·沈廷采·李命祥單付副護軍,尹得載·柳顯章·洪正輔單付副司直,李彙恒·任鏡觀·李師祚單付副司果,成天柱單付副司正,任時倜單付同知,朴明梓單付僉知,金養一單付廣州中軍。
韓翼謩,以侍講院意啓曰,本院新除授兼弼善李昌壽,說書金陽澤,竝卽牌招,以爲會講進參之地,何如?傳曰,允。
尹彙貞啓曰,以京畿監司狀啓,驪州兼任陰竹呈,以判尹閔應洙病重,上去不得事。傳曰,俟間上來,回諭。
韓翼謩,以戶曹意啓曰,依傳敎,右議政趙顯命,自三月至六月,合四朔祿俸,令倉官,更爲輸送于本家。則以爲,卽今病情,漸益深痼,旣不能供仕,方在尋單祈免之中,常祿不敢冒受云。祿俸又不領受,何以爲之?敢稟。傳曰,令倉官更爲輸送。
金尙迪,以義禁府意啓曰,結城前縣監李喜春拿問處之事,傳旨啓下矣。卽當拿囚,而李喜春旣已身故云,勿論,何如?傳曰,允。又以義禁府意啓曰,頃因咸鏡監司狀啓,永興本宮別差趙震雄,令該府從重勘處事啓下,故依例發遣府羅將拿來,草記蒙允後,今旣拿來。而去五月二十六日,因大臣陳達,永興別差,令攸司從重勘處事,擧條啓下矣。今此趙震雄,依擧條,移刑曹處之,何如?傳曰,允。又以司僕寺官員,以提調意啓曰,自癸亥秋冬等,至甲子秋冬等褒貶等第,因本寺提調有故,限內不得磨勘矣。其時官員,皆已遞易,依前例不爲追勘之意,敢啓。傳曰,知道。
成均館生員臣鄭述祚·申景祖,進士臣鄭樸·李朝泌·李宜祿,生員臣黃尙寬·任遾,進士臣申鏶·宋宜孫·李祥海·沈鑐·李顯白·朴師錫,生員臣宋宅休,進士臣李春彬·洪鼎猷·李鳳齡·李縆,生員臣李端弼·韓珪·李駿祥·朴·李胤光·金岱壽,進士臣金遇重·黃宗烈·朴壇·白尙鼎,生員臣李世璜·崔龜瑞·李聖謙,進士臣鄭運鵬·趙錫重·李鉉祥·李泰岳·申光岳,生員臣魚必溟·鄭震龜·權采衡·李重郁·趙克普·尹渭·李瀷,進士臣梁宗大·閔瑜·趙聖彦,生員臣權掞,進士臣魚有珩·李祿海,生員臣李德履,進士臣尹昌殷,生員臣朴性淳,進士臣李德龜·宋,生員臣元啓英·尹鳳逸·鄭衡一·鄭漢明·趙恒彦·朴載厚,進士臣洪鼎漢·洪絲漢·鄭姬伯·姜善兼,生員臣李普昌·元啓夏·安宗岱·安櫟·孟以大·朴選登·閔百宗·李松壽·洪謙海·任道·韓權·李明弼·崔一泰·蘇后由,進士臣朴煥·李德泰·兪彦玉,幼學臣申思運·黃延祚·申光弼·沈錫舟·金德淳·兪漢喆·韓國維·金憲吉·金魯淳·李復圭·金普淳·吳鉉胄·任載垕·崔弘祚·李晉圭·宋錫休·宋永休·宋光休·李德鳳·具定遠·李益東·魚錫孝·李斗天·沈翼賢·沈樂賢·魚錫宗·李龍濟·李若濟·李東元·李瓘·鄭義宅·宋柱世·李載輔·元植·元彬·鄭抃·鄭德煥·安宗濟·李台器·朴敦仁·朴敦元·權·權熻·權煥·李仁培·李源·任商霖·李春益·尹得一·崔正履·申瑗·李雨植·申光萬·申光節·魚用大·韓善養·韓直養·洪相龜·洪相卨·洪相堯·洪相稷·李奭輔·韓命新·許宰·許寊·李厚喆·許·南有定·南公輔·安宗喆·安宗述·李有喆·元重寅·元翼欽·李顯喆·李命聃·黃楧·兪鼎柱·李顯集·李度平·申思範·李宜耆·姜垣·安宗傑·李晉祥·鄭鑄·李默·李·金漢泰·金頤柱·柳喜三·崔夢嵒·金東健·趙鎭杓·鄭棆·尹景烈·柳星壽·黃仁㷜·姜瑞龜·鄭益祚·鄭宜祚·兪定中·魚漢佑·權敬應·任錫昌·吳載一·金柱觀·柳潛·尹得來·柳亨壽·兪彦修·柳·洪啓厚·尹勉常·柳泰升·尹勉庸·權奎應·權台應·李普徽·李邦漢·兪漢福·金福行·金相粲·尹守宗·尹得咸·尹心師·尹心槼·洪·李匡國·李鳴國·權尊性·李溎·李尙友·柳澈·柳宗壽·尹勉得·徐健修·尹光烈·申瀅·申浩·韓徵箕·李彦國·南學海·李錫慶·金正容·朴導元·尹星履·尹必東·兪漢心·李稷輔·朴師道·朴師明·洪啓祚·金宅垕·金世權·文宅正·韓鏶·朱遠喆·朴泰權·趙亨益·許洉·鄭衡瑞·金垕績·姜爾集·蔡膺喆·金樸·蘇大恒·金鍈·牟景觀·朴道新·崔洙顥·洪鳳來·鄭枋·李宜老·鄭寅煥·李性喆·金弘濟·咸挺瑞·安致鉉·韓光洽·李重植·尹敬宰·尹敬復·李興文·李東泌·宋履孫·李山壽·朴震郁·朴震翼·元弘運·元弘迪·洪彦五·洪彦益·魚有萬·魚錫光·任善元·鄭養善·金孝達·沈陽元·沈良元·安允翕·尹慶恒·朴聖采·魚漢佐·愼倜·吳泰光·李憲·李愚·李壽寅·李器玉·李心玉·李人玉·黃栒·李國顯·南德觀·辛必寧·黃櫽·申益顯·成斗天·成致龜·朴漢斗·金漢卨·申景翰·申暐·金元柱·金文柱·鄭榘·張志道·韓命復·洪萬源·尹聖徵·李立中·李達源·李得源·李顯永·南宮潗·尹希喆·柳胄基·李龍漢·李有徽·趙學天·孟至大·張宇樞·鄭萬遂·蔡顯慶·蔡顯邦·兪敬中·尹心協·李鎭衡·李鎭權·朴漢杰·朴大和·韓泰謩·安翼龍·朴信欽·崔後遠·權瑜·李瑩·金漢佑·沈鼎之·申光休·徐逸修·金漢訥·鄭聖濟·李宗永·李義懋·金致健·鄭存欽·李泰相·李普聖·魚用雨·尹之鐸·朴正源·沈公猷·朴昌欽·李善海·成命式·李益顯·閔百憲·李碩鼎·申尙權·李復誠·李樂誠·金泰柱·白師道·李渭載·具命遠·李敬懋·金德行·金克行·柳垣明·朴泰珩·朴弼躋·姜彦輔·邊景鎭·李泰運·金俰·蔡晉夏·金應觀等上疏。伏以臣等,一望守闕,章凡五上,日已久矣,辭亦竭矣。竊自惟念,君臣之分,截若天地,宜不可以蟣蝨之賤,妄干崇高之聽。又況聖候,方在靜攝之中,日事瀆擾,極知義分之所不敢安,而連章累牘,苦不知止者。豈非斯文之盛擧,不可以久曠,多士之公議,不可以中輟故耶?幸殿下,恕其愚而察其誠,不惟不加斥退,輒皆卽賜批旨,諄諄以學業爲勉。顧臣等,草莽疎賤之蹤,何以得此於吾聖君也?臣等聚首莊誦,不任感激,而亦不能無惑於心者。兩先正從享與否,初無關於臣等,學業之勉與不勉,則殿下之必以勉學業三字,勅勵臣等,而一向靳允於從祀之請,何也?臣等學淺業疎,其於兩先正道德之純深,造詣之精微,固不能彷像其萬一,而若其所言,則皆先輩之緖論,士林之公議也。殿下亦嘗曰,先正道德,予豈不知?則是殿下,不待臣等之言,而已知之熟矣。夫天下之事,每患知之不明,故行之不決今,殿下旣知之明矣,又何行之不決也?且伏念祀典,國之大事,其在愼重之道,下不可以輕請,上不可以輕許。而此則有不然者,從古儒賢,苟其道德淵源,允合從享之典,則下固不得不陳請,上亦不得不允許,未聞以愼重而終靳之也。雖以先王朝故事言之,先正臣文成公李珥,文簡公成渾,文元公金長生之從祀也,初雖愼重,旋卽允從。有曰兩賢之道德,實爲一世之景仰,從享文廟,夫孰曰不可?問于大臣,特從從享之請焉。有曰中外章甫,合辭同聲,公議所在,槪可見矣。特允所請,亟擧縟儀焉。大哉王言,十行溫批,炳若日星,此誠我殿下家法也。今此兩先正從享之請,以其年則二十五載之久矣,以其疏則數十餘章之多矣。多士之祈懇,亦已至矣。殿下之愼重,亦已過矣。迺殿下,尙今靳惜,一例賜批,只以勉學業爲敎。臣等死罪,實未知聖意之所在也。夫勉學業之敎,在臣等,固爲三字符,而臣等之意則竊以爲,勉學業之本,實在於尊儒賢,而尊儒賢之道,又在於躋聖廡。今若不祀兩先正於夫子之庭,而只責臣等以學業之勉,則後生末學,將何所觀感,而有興起之效耶?噫,天之生大賢,爲世道也,爲後學也。國之有祀典,爲斯文也,爲先正也。使天而不生大賢,國而初無祀典則已,天旣生大賢,國旣有祀典,則以兩臣道德之盛,不得與於祀典,豈非聖世之一大欠典,士林之所共抑鬱者耶?臣等義有所不容默者,誠有所不能已者。玆敢復申玆請,冒瀆宸嚴。伏乞聖明,亟允先正臣文正公宋時烈,文正公宋浚吉從享文廟之請,俾光聖德而幸斯文,不勝大願。無任瞻天望聖,激切屛營之至。答曰,省疏具悉。業已諭,勉學業。
贊善朴弼周上疏。伏以人臣之受恩於君上者,鮮有如臣之比。自昔聖帝明王,屈己下賢,苟有山林徵招之士,則其待之之禮,固有異焉,而亦未有如臣之近日所被恩數者也。夫煌煌御札,如彼雲漢爲章,此豈爲人間所恒有之物?而臣則恭承自天之隕,旣至七度矣。承宣之臣,位在近密,其銜命宣傳,必於大僚,他無聞焉。而臣則兩日之間,連蒙辱臨,二者俱人臣之至榮也。臣是何人而叨此異數,循省怵惕,不識其所以致之之由。每一奉承,輒益驚感無地,但有戰慄失措。伏況聖敎,縷縷懇懇,諭以思想賤臣,一篇累百言,丁寧反復。噫,自上眷眷致意於臣者,如是其至,而臣若冥然頑然,不少感動,思有以承膺之,則是眞無人心,曾犬馬不若。臣雖不肖之甚,而亦豈至此乎?今玆八訓之作,蓋將以寅紹前王之丕圖,啓佑後人之哲命,立文命意,盡其善美,眞可以上配一經,垂示千春,此固不假臣一二談。而至於篇末數行所述,尤見聖孝之無窮,蓋惟夫日罔極之痛,必於此焉發之。其所以爲說者,哀痛懇切,臣與承旨臣韓翼謩,讀之至此,不覺其嗚咽涕下。噫,今距寧考陟方,倏已二十有六歲,歲月可謂久遠。而五十之慕,有加無已,孝感之篤,前古罕倫。詩曰永言孝思,孝思維則,卽殿下之謂也。顧今東宮邸下,已過就傅之年,睿學將就,一日爲急。殿下爲是之念,旣不徒作爲文字,以示訓戒,又特降御札,召臣上來,委曲俯就,靡有不至。若是者,豈不以臣忝爲草萊餘物,謂其或有裨於東宮進學耶?聖意所存,臣亦仰揣感激,奉承之外,夫豈敢有他說?而第惟國之用賢,其事爲大,今所謂賢而進用之者,乃不過如臣不肖。聖上之恩禮愈隆,而小臣之恐懼愈極,不惟是也。其爲四方之駭笑,後世之譏議,亦理勢之所必至也。不審殿下,於此而其亦何所利乎?然臣不肖之實狀,從前累疏,千言萬語,業已說盡,支離莫甚。請只就殿下所知而言之,蓋臣識見昏罔,言語拙澁,頃年數次登對,天日之明,計無遺照,而至其癃疾喘喘之狀,則玉音甚爲嗟勞。其後兩年之間,筋力日日減殺,以一月言之,則鮮有一兩日不痛,以一日言之,則終日昏薾。蓋自受生以來,便已如此,將來餘景,其亦可知。以此病形,何事可爲?從來巖穴之士,龍藏鳳擧,身雖在於遐外,心則存於當世,其用與舍,只係於所遇之如何。而乃臣則異於是自初屛蟄,專由痼疾,蓋以救死之道,爲在於此故耳。旣乏志槪,又苦疾痛,平居兀兀,若一土木偶人,於凡一切世事,全不通曉,少則成習,老益難化。如此而能爲用於世者,未之有也。且臣身世險釁,自幼至老,無一慰意之事。非不知仕宦富貴之爲可欲,枯槁窮約之爲可苦,而猶必爲此,而不爲彼者,蓋其心以爲不如此,則不得與哀疚之本分,爲相稱故也。艱辛偸活,久作家計,世間萬念,儘皆悠悠。今若憑藉於恩寵之會,奔走於勢位之道,顚冥貪饕,進取不已,則無論其爲筋力之難支,卽其變易初心,喪失素守,將何修而事君也哉?治國爲有道,惟在乎智愚賢不肖之無失其宜而已。苟使不賢而爲賢,愚而爲智,則以此而求治,恰如適越而北轅,是必無之事也。伏惟聖見至明,於此等事理,必曉然洞燭矣。臣之不得祗赴召命,固不敢無說,而所可痛者,聖敎之諄復勤懇,爲如何也?而日事違傲,跡涉橫僭,跼天蹐地,只自悲涕,謂之何哉?臣方治此疏,未及封進,而乃於昨夕承宣之臣,又忽齎持御札而來,期勉之重,愈往愈加,臣直欲逃遁而不可得也。力疾締思,語欠倫脊,而惟其一段苦懇,則或當爲聖明之所鑑臨。伏乞殿下,矜臣有無可奈何之疾,無一分行能之實,亟命收臣召旨,鐫臣職名,以安私分,以尊公體,千萬幸甚。答曰,省疏具悉卿懇。再次承宣之宣諭手書,悉諭予意,而予雖誠淺,今者此擧,其豈爲文?噫,于今八條之訓,卽思昔年追感之意,敦勉于卿者,其亦思昔日禮遇之盛意也。徒思昔年之至德,不思昔日之禮遇,是豈思先之道哉?文雖成於八日,其後因其字音諺讀之校正,問于儒林,問于股肱,七日始乃工成,有一擧而三覺者。今校正之日,乃覺聖訓者三,日事釐正,漸覺字句之差誤,此正夫子所謂,學而時習者也。問于大臣·儒臣,有頓然以悟者,此正夫子所謂,有朋自遠方來者也。因此而以予精神,猶有覺得經文者,此正夫子所謂,溫故而知新也。然因予凉學,今雖成文,意不能透,文不能暢,文雖齟齬,善爲開導,惟恃乎卿等。此誠若肉雖無味,有味而食,則乃有滋味,文雖不暢,若善勸誘,則自可有味而暢焉。而況昨者下敎,卿亦必視之矣。元良之能讀善對,可謂良知良能矣。昔之鄒聖,齊梁之君何謂,而猶且眷眷於好貨好色之對,其猶勸其推類。況元良,國之儲副,而常訓成功之日,其能猶此,此正好機會也。以予凉德,何以敎之?科中尋章之文,何以導之?,今之先務,專在於山林宿德,貴賤奚間,凡人之敎子,其欲體其文其敎,人之有德,尊敬然後,方可有效。噫,頃日面諾,卿必想矣。我元良進學之本,以苦而敎諭之意,在此一擧。咫尺江郊,何忍邁邁。卿須體昔日之禮遇,顧小子之慇懃,安心勿辭。其卽幡然,用副日夕待卿之意。仍傳曰,遣史官傳諭。
記注官李澤徵書啓。臣敬奉聖批,馳往傳諭于果川黑石里贊善朴弼周所住處。則以爲,臣於昨者,僅辦一疏,罄竭誠意,謂必感激天聽。卽玆史官,宣傳批旨,累紙舖述,藹藹洋洋,開示聖心,虛佇賤臣,有可以泣鬼神而感豚魚者。其外史官口宣之下敎,愈極懇至,至以臨軒企待爲辭。噫,雖使閉門踰墻者當之,猶且不得辭避,況臣聽此下敎,尙何以爲心乎?誠欲忍死盡氣,竭蹶趨承,而以此奄奄之喘,萬無其路,欲起還仆,覓死不得。惟乞天地之仁,矜此螻蟻之生,俾得以涵育於造化之中,不枉其性情而已。聖敎之下,違傲至此,千萬死罪,千萬死罪云矣,敢啓。傳曰,知道。
徐命珩啓曰,預備兼春秋吳命季,今日晝講,累度催促,而不卽入來。莫重法講,時刻差遲,事極駭然,爲先從重推考,何如?傳曰,允。
大司憲金鎭商上疏。伏以歲色遄邁,夏序已晩,寧考諱辰,今日又回。伏惟聖孝,何以堪處。未死賤臣,追痛罔極。臣於窮峽病伏中,又奉除書有旨,授臣憲長,促臣上來者,臣誠悚憫,莫省攸措。念臣區區自廢之義,曾已悉陳。狗馬之疾,漸益沈痼,老來投峽,專爲擇水泉,治土祟之計。而留試經年,未有其效,痰火咳嗽,無時少歇,加以久痔成瘡,遍滿下部,瘙癢痛楚,難堪坐臥,轉側俱艱。卽此病狀,亦無起身趨命之望。玆不得已略具短疏,仰請嚴誅。伏乞聖慈,俯垂矜諒,亟遞臣職。仍治臣罪,以便公私,不勝幸甚。答曰,省疏具悉。卿其勿辭,俟間上來焉。
乙丑六月十六日卯時,上御熙政堂。明陵別檢,引見入侍時,左副承旨金尙迪,明陵別檢任瑋,假注書許彙,記事官趙世選,記注官李澤徵。諸臣進伏訖。上曰,任瑋進來。參奉入侍時下敎,爾亦知之乎?瑋曰,已聞之矣。上曰,種柏處,何如?瑋曰,昨日柏子所種處,始爲掘見,則小筍,觸刀尖而出,恐或有傷,更爲覆土而不動矣。上曰,所生筍,何如?瑋曰,根盤處大矣。上曰,所種深,故根盤矣。瑋曰,似是未及出莎之致,若過十餘日,似當出土矣。上曰,如此者必多矣。瑋曰,似可多出,甲皮則已拆矣。上曰,初疑其深種不生,而今則弗然矣。瑋曰,或謂三年始生者誤矣。上曰,筍生者,大於太乎?瑋曰,然矣。上曰,根盤未抽,故盡心而生矣。瑋曰,初未能的知柏筍,而啗之則其味柏矣。上曰,水道頃日宗臣,亦言無疑,而爾則稔知之,更無汎濫之慮耶?瑋曰,昨日大雨及四月三日大雨時,俱爲奉審,則元無汎濫象石之事矣。上曰,象石間水道,前則汎流矣。瑋曰,前則未知,而昨雨亦半日奉審,則水流不沈三指矣。其時崔天約之言,亦似臆見矣。上曰,柏樹一葉乎?瑋曰,四葉矣。上曰,海松子則異樣矣。瑋曰,柏樹則異於松,而葉甚大矣。上曰,交河所種,則十五年而甚長矣。尙迪曰,臣見之而亦長矣。上曰,此後亦着實奉審,可也。瑋先出。上曰,雨中立半日者有固執,似當着實爲之矣。尙迪曰,然矣。上曰,以常訓有下敎者,若以古字寫之,則弗字亦皆釐正,宜矣。尙迪曰,昨緣忙遽未及爲,今可釐正矣。上曰,雖予所做文,而一音直下,故多有誤字矣。尙迪曰,臣亦口熟故然矣。都承旨亦熟於諺文,昨日多有所議,而領相見之,以爲是矣。上曰,不如丘之丘字及弗字,多有未改處,此等處,細加校正,宜矣。仍命承旨,書朴贊善批答訖。上曰,韓翼謩再次持往批答耶?尙迪曰,然矣。上曰,注書進前。臣彙進伏。上曰,再昨日養正閤入侍時,元良親讀常訓序文,而爾旣親聽之矣。今日爾須持此批答,以再昨入侍光景,口傳於朴贊善。昔孟子,因齊梁之君,好貨好色之言,請其擴充此心,且程子,亦有避蟻之請·折柳之諫。元良方當沖年勤學之時,必有山林儒賢,左右朝夕然後,尤必有開發輔翼之功,況此常訓親製之後,尤豈碩德,一向邁邁之時乎?予方臨軒企待,爾須以此意,一一口傳於贊善,使之卽爲入來,可矣。臣彙起伏曰,謹當依聖敎往諭矣。仍顧謂承旨曰,養正閤入侍時,東宮侍讀筵話,略已出草,當以此往諭矣。上曰,果已出草否?尙迪起伏曰,此實稀有之盛事,故伊時入侍史官,果已相議出草云矣。承·史以次退出。
同日辰時,上御熙政堂。晝講入侍時,知事洪象漢,特進官元景夏,參贊官徐命珩,侍讀官洪益三,檢討官尹光紹,假注書許彙,記事官趙世選,記注官李澤徵,武臣行副護軍柳東茂,宗臣鶴城君楡。諸臣進伏訖。上讀前受音訖。益三讀新受音,自醫師掌醫,止入于醫師。上讀新受音訖。上曰,參音,與參同耶?益三曰,然矣。上曰,瘍字半折則羊音矣。象漢曰,半折不可信矣。上曰,君子食之食音何音?象漢曰,與士音同矣。上曰,膳食之食,更爲何音?象漢曰,宜以士音讀矣。光紹曰,此則不然矣。益三曰,不和之氣,以毒藥治之,書所謂瞑眩是矣。象漢曰,異於今之毒藥矣。益三曰,食醫之分掌者,如我國惠民署矣。上曰,亦如典醫監矣。上曰,十全者,十人乎?象漢曰,然矣。益三曰,帝王則未病之前,善加調攝,隨時節宣,故食齊之各分四時者,其義深矣。上曰,飮者何義,羹亦飮矣。益三曰,然矣。此卽醫師治病之文,而以養生家言之,春則木氣盛,秋則金氣盛,故必補其不足,瀉其有餘,莫不順其理。而推之四時,莫不皆然。此卽周官體天之義,而非獨醫師治病之法矣。上曰,順其時之言,是矣。上曰,特進官亦陳文義。景夏曰,經筵事體至嚴,臣非講官,不敢仰陳文義矣。上曰,特進官才經副學,且曾經經筵耶?景夏曰,曾經經筵矣。上曰,此則過矣。景夏曰,今因文義,竊有區區微悃,敢此仰達矣。四味各異,而以滑甘,調成其和,人主用人之道,亦若是焉。賢愚雖異,而使之各隨其才而用之,似滑甘之調酸辛,則豈無其效乎?上曰,所達是矣。以今世道觀之,朝鮮蜜,雖使盡入,而似難調和矣。象漢曰,朝廷調劑二字目,亦出於此矣。酸鹹辛苦,雖欲同器調和,不成飮食之味。而甘則於四味,無處不調合,必以甘爲主,調和四味然後,可成飮食。甘蓋五行之土,五性之信,而其爲物和緩,故能調劑四味。朝廷用人,亦必有主客然後,可成調劑,如欲苟混五味,則便成汩蕫,特進官之說非矣。上曰,賢愚能不能,若四味之弗同,而以甘調和矣。同經筵之所達如此,若非酸鹹辛苦,則四味亦何以調和耶?景夏曰,齊其不齊,物之情也。如或以太鹹太酸而棄之,則是竝與五味而棄之也。上曰,俄以智愚賢不肖下敎矣。酸鹹辛苦之味,咸聚而後,可成飮食,豈可棄之乎?景夏曰,臣則以爲,棄之可惜,各味不合則不成味矣。上曰,東西南北,雖欲調和,而此中又有東西南北矣。景夏曰,其中雖有東西南北,而亦各有辛鹹,自有調和之道矣。象漢曰,中庸,稱人莫弗飮食,而鮮能知味。孟子又稱易牙之於味,凡人不能知五味,而必如易牙然後,方知五味。不當酸而過酸,則當減酸也,當鹹而不能鹹,則當增鹹。而若其調和五味,專係於甘之一味。朝廷用人,必如易牙之知味調和然後,可免汩蕫。而用酸用鹹,各適其味,如欲不爲區別,則雖有甘味,何能調和成飮食乎?上曰,雖愚夫稚兒,甘味則皆知之,予則曰甘,而人則聽之以水矣。特進所達雖如此,朝廷必一瀉而後可爲矣。景夏曰,大升氣湯過矣。果如下敎,則不過一時瀉熱,而不能扶其元氣矣。象漢曰,大升氣湯,雖弗可用而,亦弗必長用矣。上曰,用藥亦有難處,大黃·巴豆,當竝用之矣。象漢曰,痰火若橫塞中膈,則雖用蔘附,只助痰火之勢,不能扶元氣。如元景夏之所達,關格時,則弗可不用大升氣湯,而徐扶元氣也。可以補則補,可以瀉則瀉,卽良醫治病之法也。其要惟在於君上之審察酌量而已。上曰,從容補之者王道也。大升氣湯,予知其過,而以今見之,弗可弗一瀉,瀉後或瀉或補,可以兼用矣。卽今國勢與人心,若是低陷,一瀉而後,藥力始可及矣。景夏曰,臣有沈痼死疾,雖弗須言,而入侍諸臣,亦皆有一病,其於無病之時,妄用毒藥,豈治病之道乎?如或每每說病,則無病而生病矣。小臣之意,四味各異,不但在於飮食,而入侍諸臣,亦各弗同。勿責其四味之不齊,見其當官任事,有才則用之,無才則捨之。如以爲有病,而上下皆有驚恐之心,則漸至於病深之境矣。臣未知今日,有何遑遑汲汲之病,而如是過慮乎?間或有怪奇之事,而此弗過一時關格之症,淸心蘇合丸,亦可以得力矣。君上每有憂疑之心,則人心惶懼弗寧,此非細慮也。象漢曰,元景夏可謂仁人矣。如果有惶懼之心,則豈弗有驚惕之意耶?上曰,瀉者非欲殺戮投畀,而欲一番懲創之矣。如此下敎後,諸臣必皆有疑,而大體則擧直措枉,循此道理,宜矣。象漢曰,無病服藥,固知有害無益,而若毒腫急發,安危決於呼吸,則勢將他弗暇顧,針刺刀割。調理之時,則當用平緩之劑,關格之時,安得弗用大升氣湯乎?益三曰,周官本意,欲調四時之味,節宣時氣,使君上無病也。兩臣所達雖如此,而良醫之治病,貴在未病而治之,此卽今日大臣政官之責也。上笑曰,元景夏之言仁人,而太上則初弗生病尤好矣。象漢曰,上番所謂治病於未病之時好矣。景夏曰,學士陳戒,雖不敢爲非,而同經筵之言,未知其是矣。大抵諱疾則病不可治,而恐疾亦非可醫之道。凡事自有中道,無過無不及,則自弗至於危篤之境矣。上曰,文義畢後,更達,可也。光紹曰,食醫文義,臣請畢陳矣。人君之病,防於未然,故非以肥甘之養爲重,而以節宣存養爲主。朱子以節飮食三字,歸之於存養工夫,凡飮食之節,亦必有學問之工矣。上曰,其言是矣。光紹曰,治心之方,治病之法,其規一也。此則不但在於臣,而亦在於君,一正君而國可正,食醫垂訓之義深矣。上曰,向者同經筵,有所陳達,而靈城以爲過矣。元景夏則漸漸有尋常泛看之意,頃日趙載浩及亞銓有所達,卿亦陳所見,可也。兩人之言,其或過入而然耶?景夏曰,臣有死疾,而特敎催促之下,不敢晏然在鄕,以縣道陳章。而遽承還給之嚴敎,不計死生,惶恐上來到城外,則趙載浩適未發行,故霎時相面矣。上曰,果見之乎?景夏曰,趙載浩不以筵中所達告臣,臣亦未及問矣。入禁中後,聞入侍承·史所傳,則大體以憂慨世道仰陳云,筵話實未見矣。至於吏參筵奏,則臣未參聽,雖未詳知,見其筵話,大體可知。臣之所見有異矣。世道之可憂,非今斯今,而無可以着手者已久矣。此則殿下必知之,小臣非有恬然之意。而目前旣無大事變大變怪,則臣於筵中,不敢過達,若如是,則人心自然驚動弗寧矣。目前如有變怪,則臣雖被湛宗滅族之禍,何敢弗言。而卽今要道,無如鎭定調劑之策矣。上曰,趙載浩所達,過耶?弗過耶?象漢曰,趙載浩之所達,可謂洞知病狀根委,未知能有可治之術與否。而特進官則視若隣家之病,未知其實狀,此弗過彼此所見病症之淺深弗同耳。若因臣言,有所一番騷擾,而能得反爲鎭定,則有效於國,而臣弗過爲妄言之人矣。若臣言不幸得中,則元景夏能有可捄之術乎?景夏曰,今無形影之可現,不爲如是仰達矣。上曰,常訓,卿見之乎?景夏曰,臣入禁中,始得伏見,而大哉王言,臣不勝欽誦矣。上曰,卿解諺文乎?景夏曰,臣少讀經書時,僅看諺解,而未能通曉矣。上曰,予使元良讀常訓,仍敎曰,史官所記,雖人主不得見,而注書日記見之矣。今予之所敎及汝之所言,當載注書日記,汝若不勤讀書,不能如今日之言,豈弗有媿乎?又欲以史筆之嚴爲敎,而未果矣。卿於書筵,以此意,善告元良可矣。景夏曰,臣嘗得見野史,世宗朝上開講筵,使東宮在傍見之。祖宗朝故事,誠可法也。聖上時於講筵,使東宮在傍見之,如世宗朝故事,則必有觀感之效。臣有愚見,惶恐敢達矣。上曰,當留意矣。命珩曰,今日晝講,昨旣命下,預備兼春秋吳命季,所當趁早來待,而累度催促之後,始爲緩緩入來,以致晝講時刻之差遲,事極駭然。故俄已啓辭請推,而後弊所關,不可不別樣處之矣。上曰,白首兼春秋旣已推考,置之。此後則非時入侍外,次對法講時,預備如或不及於入侍之際,則直捧禁推,可也。出擧條益三曰,入侍有命,則預備兼春秋,先期入來,例也。而今番法講,因預備之不卽入來,以致時刻之差遲。兼春秋則雖因承旨陳達,已有重推之命,而承旨之不能常時檢飭可知,該房承旨推考,何如?上曰,依爲之。出擧條命珩曰,臺諫不備,會講時,無以推移入參,合有變通之道矣。上曰,臺諫闕員,政官卽爲牌招開政差出,以爲入參會講,可也。出榻敎上曰,兩司在外人員,抄選外一倂改差,今日政,以在京無故人,一體差出,待下批牌招,可也。出榻敎上曰,曾無前例,故初不擧行,而薇院長陳章,得體矣。許之其雖近文,今又欲牌招署經矣。蹶然思之,國體重矣。進箋之前則其可也。進箋踰年,其將梓也。而或印或草而署經,於國體大有掣肘之端,署經一款置之。命珩書訖。諸臣以次退出。
上在昌德宮。停常參,只朝講。
徐命珩啓曰,明日常參·經筵,取稟。傳曰,停。
尹彙貞啓曰,新除授左承旨趙明履,今日不爲出肅,卽爲牌招,何如?傳曰,允。
金尙迪,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又以都摠府言啓曰,副摠管李行儉,以武臣堂上朔試射試官,慕華館晝仕出去之意,敢啓。傳曰,知道。
右議政趙顯命二十三度呈辭,傳于韓翼謩曰,安心調理。
傳于徐命珩曰,所書置外,洪益三入侍。
金尙迪啓曰,卽者備邊司郞廳,以大臣意來言,今日雖非日次,久未行次對,有稟定事來會云矣,敢啓。傳曰,詣閤。
傳于申思建曰,御覽件,有可爲者,其時承旨·儒臣竝下去,速爲校正。
徐命珩,以弘文館言啓曰,今日政新除授玉堂,待下批牌招,察任,何如?傳曰,允。
有政。吏批,判書李周鎭進,參判洪象漢進,參議未差,行都承旨尹彙貞進。吏批啓曰,玉堂闕員,今當差出。而曾經之人,多在違牌坐罷中,合有變通之道,何以爲之?敢稟。傳曰,竝敍用。以元景夏爲禮曹參判,金尙魯爲同經筵,元景淳爲副應敎,尹得載爲校理,尹東浚爲修撰,徐海朝爲兵曹佐郞,李重晉爲典籍,吳大經爲尼山縣監,宋晉欽爲繕工監役,元景淳爲兼輔德,趙觀彬爲冬至使,鄭俊一爲副使,閔百祥爲書狀官,沈錥單付祭酒,金重萬單付彦城君。兵批,判書金若魯外司褒貶進,參判李重庚外司褒貶進,參議李天輔呈辭受由,參知尹光毅入直進,左副承旨金尙迪進,以兪最基單付副司直,以趙台命·金煃單付副司正。
金尙迪,以備邊司言啓曰,本司武郞廳許汲,奔走勤仕,又滿十五朔,依例陞敍,或守令除授事,奉承傳施行,何如?傳曰,允。又以兵曹言啓曰,卽接南道監役官牒報,則南小洞近處,訓鍊都監所授處,體城五間許,因雨頹落云。令繕工監,爲先把子圍排,令分授軍門,卽速修築。而把守軍兵,亦令多數定送,限修築間,各別守直之意,分付,何如?傳曰,允。
趙明履,以賑恤廳言啓曰,松禾縣本廳納,癸亥條月課價米三百八十二石零,當於甲子春上納,而期限已過,終不來納。故自本廳,發關嚴督,不啻屢次,而視若尋常,略不動念。及至秋末,稱以民間分給,作錢請納。莫重上納,擅留分給,已涉驚駭,而爲軫邑弊,許令作錢,則在該邑之道,固當趁期準納。今已經年,未收尙多,誠極駭然。至於今春上納米三百八十二石零,夏節垂盡,亦無裝載上納之事,事體所在,極爲寒心。後弊所關,不可無從重論責,松禾縣監黃㝡彦,拿問嚴處,何如?傳曰,允。
六月十七日卯時,上御熙政堂。朝講入侍時,領事金在魯,知事李周鎭,特進官柳儼·李益炡,參贊官申思建,侍讀官洪益三,檢討官金尙喆,司諫金尙重,掌令金履萬,假注書趙台命,記事官趙世選,記注官李澤徵,以次進伏訖。上讀醫師掌醫之政令,至凡民之有疾病者,分而治之章。上讀訖。在魯曰,嗽音,似讀小音敢達。上曰,然矣。益三繼讀,自瘍醫掌腫瘍。上又讀瘍醫掌腫瘍。上曰,劀字,刮去之謂耶?在魯曰,人之有疔腫者,刮去其處之謂也。周鎭曰,瘍醫卽治腫之醫,人之身體髮膚,無非受於父母者,若有瘡腫之疾,刮殺其肉,用以毒藥,豈非切迫?而苟不刮去惡汁,俾生新肉,則遷延歲月,毒腫無可瘳之時矣。雖以其他疾病言之,若其症情,合用大升氣湯,而嫌於攻伐之劑,先用補劑,則病勢漸劇,終至死亡之境矣。上曰,曾子有啓手啓足之訓,若能愼風寒節飮食,而手容恭足容重,則初無意外疾病矣。在魯曰,知事所達,似以世道之病,有所比喩也。上曰,昨日講筵,知事特以時事,有引喩者。而元景夏則以爲,若用大升氣,元氣大敗,則何以爲之云矣。尙喆曰,大升氣湯症,却下四君子湯云者,卽朱子語也。朱子則當南渡委靡之時,其勢不得不用大升氣湯,而如三代郅隆之時,則何必用升氣湯乎?周鎭曰,先用升氣湯,以攻其受病之根,而氣苟虛弱,則補以和平之劑,爲宜矣。上曰,此是冢宰章,卿在冢宰之任,激揚卽大升氣湯,而調劑卽五藥之調矣。周鎭曰,病後用藥,不如初無其病,如臣之萬萬無似,當此重任,前後飭礪,罔非世道之責。況於今日,又承激揚之敎,豈不欲殫竭魯鈍,以爲一分矯救之責。而世道難平,力量不及,此臣之居常懍惕者也。益三曰,雖以政官言之,當用升氣湯則用之,當用補劑則用之,此不過隨其病症矣。尙喆曰,調以滑竅云者,此語最好,雖以人之一身言之,通關利竅,血脈無滯然後,外邪不能入,而病不能生矣。雖以時象言之,各祛疑阻,一心無間,則自然爲消融之道矣。上曰,此則下番之言是矣。末乃以滑養竅者甚好。,冢宰醫國之道,當如是矣。用人之際,各當其方,而若其或酸或甘,卽是調劑滑養之道。瘍者之刮殺毒藥,槪出於不得已也。儼曰,不能執症,則不可用藥,以殿下至明,豈不知世道受病之源,而果能執其症情,則雖一庸醫,亦可用藥責效矣。在魯曰,私之一字,爲今世道之病,塞乎天地,莫可阻遏。若如特進之言,必欲執症,則是不過黨論。私意之害,皆自黨論中出,當如瘍者,刮去惡肉然後,可救其弊矣。上曰,私故有黨,豈是黨後有私耶?昨以朝鮮蜜盡之言,言於禮參,若如卿言,則當盡刮朝廷之人矣。人君所惡者黨。今番常訓中,祛黨之釋,可以見予意矣。履萬曰,以私爲黨,聖敎誠然矣。黨之根本,莫非私意,以私執症,則黨在其中,若欲祛黨,當思祛私之道矣。儼曰,卽今無黨然後,可以爲國,必須詳察某事爲黨之病根然後,可以某藥治之。或攻或補,皆當視其病症矣。周鎭曰,特進之言甚好,治國祛黨,無異治病之用藥矣。上曰,予無和·扁之技,何以治其病耶?儼曰,此則殿下失言矣。以殿下明察,豈不知之?而諸臣所達,非必謂一朝有益,如是然後,方可爲一分矯救之道矣。雖以俄者講讀時言之,字有遺漏,玉音亦不如前,此是講筵久廢之致矣。殿下若養志養氣,一心靡懈,則雖至七八十,亦可無時而衰矣。上曰,予非讀書治國者,而日漸衰耗,形殼徒存。講官或以爲,講讀比前無減,特進則所達如此,予亦何以爲之耶?予有可用升氣湯處,臺官之委靡,未有甚於近者,此則豈可用補劑耶?昨日會講,僅備臺官,今日朝講之命,亦乘此會,而猶復紛然,違牌入來之人,亦必待牌,如是而豈可爲耶?在魯曰,升氣則升氣,和平則和平,惟在殿下用之之得宜也。上曰,物來順應,如卿之所達矣。尙重曰,近來風節之委靡,果如聖敎,耳目之私,若有糾察,則人君自有覺得,群下亦有警惕。而今則君德闕失之啓,官師相規之風,又從以無聞,此雖臺閣之罪,而亦殿下導率之失宜也。俄者以私執症之言甚好,而私爲病源,元氣已陷,升氣和平之劑,皆將無可奈何。殿下若至誠祛私,隨事勵世,則今日入侍諸臣,豈不仰體?而臣等雖無狀,亦豈無少效之道乎?上曰,耳目之官,何以爲之耶?尙重曰,不能正己,何能正人,雖有公心之臣,盡言不諱,殿下先以意必而摧折之,使不得竭其所懷,臣實爲殿下慨然。藉令臺臣之言,出於私意,殿下必優容而嘉奬之,則彼亦感激聖意,後必以公直之言,日進於前。安知今世,必無如此人乎?上曰,所達則是矣。而若奬其挾私之言,則後必一層倍加矣。予非以入侍顔情言之,彼憲臣,初則或慮處置之如何,而近則逐日詣臺,此是近來初見矣。履萬曰,隋之佞臣,反爲唐宗時直言之臣,殿下若盡導率之方,則群下豈不感動乎?至誠可透金石矣。上曰,所達誠爲切實,予於此言,實爲歉愧矣。在魯進伏曰,炎熱此極,連日引接,聖體若何?上曰,一樣矣。在魯曰,大王大妃殿,氣候若何?上曰,一樣矣。在魯曰,王世子氣候若何?上曰,好過矣。尙重曰,臣纔經奇疾,餘症尙苦,爲參昨日會講,忍疾祗肅,獲覩盛禮,區區榮幸,已不可勝言。而病情越添於勞動之餘,更無作氣詣臺之望,循例呈單矣。聖敎以朝講體重,旣出之臺,必待牌招者,事體極爲未安,大加非斥,臣之逋慢之罪著矣。臣何敢一刻晏然於臺次乎?請命遞斥臣職。上曰,俄者下敎,不過飭勵,矧又有開釋之敎,勿辭,亦勿退待。出擧條履萬曰,臣素有脚氣之病,行步蹣跚,近又重添暑症,飮噉全却,氣息喘急,實無趨走供職之望,故敢呈辭單。而天牌下臨,不敢言病,入參朝講矣。俄者聖敎,以臺臣之必待牌召入來,諄諄誨責,不勝惶隕之至。臣之逋慢之失著矣。更何敢蹲冒於臺次乎?請命遞斥臣職。上曰,俄者下敎,不過飭勵,業亦有下敎者,勿辭,亦勿退待。上曰,今日開政,玉堂闕員差出事。出榻敎益三曰,芸閣方印書筵所用四書三經及原大典校讐之役,一時爲急。而本館在直官員,只是二人,未遑於香室輪直,印冊校正,則全然抛棄,便作無官之司,以致印役之稽滯,事甚悶慮。在前官員苟艱之時,自本官草記,以國子官員,代直香室事,有所定奪矣。印冊畢役間,香室則以成均館官員,推移直宿,本館官員,使之專意於印冊校準之役似宜。而今無提調,有難草記,臣極知惶恐,而敢此仰達矣。上曰,依爲之。出擧條益三曰,臣於昨日,承命往芸閣,聞工匠之弊,有所懷,敢此仰達矣。本館工匠,元無逐朔料布上下之事,而凡有冊役,本館計其工役日字,文報戶曹,則戶曹磨鍊準給其料,兵曹亦準戶曹之數,自是前例。而近年以來,本館工役,戶曹務從減削,若報以一朔,則不過以旬望計給,故貧殘工匠輩,已多呼冤之端。然度支旣用撙節之政,則渠輩不敢更有望外之意。而至於兵布,又從以減之,比戶曹殆削其半,此誠無前之謬規也。向來四書·史略·訓義小學·光國志慶錄·聖學十圖·古鏡重磨方·良役實總·續五禮儀等冊,印出之役,戶料旣甚些略,而兵布又從減例,員役輩將至難支之境,實爲矜愍。臣曾以此狀,言于故提調徐宗玉,宗玉亦曾以兵判,減給其布者,而自爲本館提調以後,審悉厥由,亦欲變通而未果矣。進上印冊,與他工作,事體自別。戶曹給料,旣因算摘,磨鍊甚精,則兵曹之減之又減,太欠軫恤之意。上項諸件冊子印出時,未上下兵布,依戶料準給,此後但令戶曹,精加算摘,工役料布,俾無濫報之弊。而戶料兵布,依前例相準計給,以爲保存工匠之地爲宜。以此出擧條,施行,何如?上曰,依爲之。出擧條諸臣以次退出。
六月十七日午時,上御熙政堂。大臣·備局堂上引見入侍時,領議政金在魯,左議政宋寅明,戶曹判書鄭錫五,吏曹判書李周鎭,工曹判書柳儼,吏曹參判洪象漢,行司直元景夏,大司成李益炡,行護軍李日躋,左副承旨金尙迪,司諫金尙重,掌令金履萬,修撰金尙喆,假注書趙台命,事變假注書金煃,記事官趙世選,記注官李澤徵,以次進伏訖。寅明進伏曰,如此極熱,連日引接,聖體若何?上曰,一樣矣。寅明曰,大王大妃殿,氣候若何?上曰,一樣矣。寅明曰,昨日會講,終日引接,而日氣蒸鬱,王世子氣候,不瑕有添損之節乎?上曰,一樣好過矣。在魯進伏曰,頃有所達,未蒙允許,更此敢達。今年秋享,正是伏暑未盡之時,終日勞動,達夜將事,聖候靜攝之中,必致傷損之節。伏不勝憂慮之至。伏乞特降攝行之命,以解臣民之憂。入侍諸〈臣〉皆以請寢親行之命,自午時至申末,苦口力爭,聖意愈邈。下敎曰,予之欲行,實出感懷,而亦爲元良觀感,必欲行之。卿等須勿更煩,廟謨陳之。寅明不得已,以關西事仰達曰,審理使別單中,以田無常賦,軍無定額,財不節用,爲西路第一痼弊,似不可不下詢變通矣。日躋曰,臣之奉命西出也。廟堂節目中,以錢荒爲西關第一痼弊,臣試探其錢荒之弊,則由於債錢之多。債錢之弊,由於設廳設庫,廳庫之弊,由於以人爲貨,不以田政爲重。故別單中,備及此意,今不必更爲縷縷。而諫臣所達,亦深知關西田政,犯標紊亂之弊矣。關東方行量田,關西亦一體改量,則固爲大善。而臣所謂改犯標云者,出於抑其次之意也。及今閒暇,若不致意於經界之政,萬一事急之後,恐將難於着手,無可捄之道矣。軍政亦非兩件事,稅法·役法,互相關涉。臣則不過陳所聞所見而已,亦何敢自保其必可行乎?惟在朝家,量宜而處之矣。寅明曰,李日躋卽諳鍊事務之人,所達皆有條理。而卽今本道監司旣得人,凡事必有料量,使之從長變通好矣。上曰,領相之意,亦如左揆之意,而右相之意如何?在魯曰,關西事,臣雖未能詳知,而大抵田無案而稅太輕。所謂詳定,亦不以田賦所出,而只以入爲貨,此非永久可行之道。故判書徐宗玉,頃年以此陳疏而未見施。臣意亦欲依審理使所論而施行矣。寅明曰,右相則未及相議矣。上曰,領相亦欲委李宗城爲之耶?在魯曰,臣意亦然矣。上曰,田政·軍制·財用三條,詳量便宜,先後緊歇,狀聞變通之意,分付本道道臣,可也。出擧條寅明曰,審理使李日躋,雖以關西進士幼學出身,堂上之抄薦爲請。而臣意則進士幼學,旣有式年歲首薦,今不必疊薦,堂上則無履歷武弁,未必有相當職,可以實用,出身通一道,數必夥然,雖使抄薦,恐涉汗漫。惟是江邊七邑,今日國家之所當加意接待者,而邊上健兒,尤宜奬勸。道里絶遠,上京求仕亦未易,七邑出身數必無多,易於精抄。只令道臣,每年歲首,以江邊七邑出身中,極擇三人,區別上中下狀聞。居首人,自兵曹待都政,擬差內三廳實職,中下兩人,令禁御兩營,分授哨官。不爲擧行者,自備局論責事,定式施行,似好矣。上曰,所達極是,依爲之。出擧條日躋曰,渭源新移之邑,基址旣便極,城堞亦完好,前郡守朴宗城,不可謂無其勞矣。第其築城之初,將校七人,分堞監役,晝夜盡力,其功最大。及其報功之際,稱以都廳,以座首及不干之五人爲首,而盡力之將校七人,則反居其次。朝家賞典,只及於都廳五人,不及於將校七人等,故其所稱屈極矣。闔境之人,亦爲之憤憤,竝與其已成之城,訾毁不已,將有民不奠居之患。臣意則邊土人心,固不可不鎭,而若以民怨,罪其官長,則其流之弊,亦將罔有紀極。宗城則今姑置而不問,無使之適中,邊民怨謗官長之惡習,其賞典則收還五人之所授,而移施於當賞之七人,恐合事宜。其邑內人所授資帖,則已令收置本郡,俾待朝家之處分。此係邊土人心離合之機,故敢此仰達矣。行司直元景夏曰,審理使所達,似有倒置者,若不陳達則已,旣已筵奏,則朴宗城論賞不公之罪,不可置之。雖曰濫資,旣是啓下加資,則不待筵稟,任意還收,揆以事體,殊涉未安。審理使李日躋從重推考,朴宗城拿問行査,似宜矣。上曰,所達誠是,依爲之。出擧條寅明曰,聞審理使今行,以安州海澤,防堰作畓,殆近千石落,乃兵營壯四部軍餉,名之以四部筒云,蓋欲倣金城渭濱古制,事極便好。各別照檢,俾有成效之意,申飭兵營,何如?上曰,依爲之。近來京外牟利之輩,毋論某道,有築畓之事,則築土不乾。有陳告京中者若此,此豈審理使,爲軍需之意乎?此後若有此弊,備局·該曹,雖不及照管,分付該道道臣,雖啓下關文狀聞,勿施,京差及陳告人,直爲嚴刑遠配事,分付,可也。出擧條寅明曰,關防別單中,以保山城修補事爲請,而臣未諳形便,此亦令道臣,審量擧行爲好耶?日躋曰,保山城爲西路海防要衝,而與龍岡黃龍山城,一倂廢棄,甚爲可惜,故略及於關防別單末端矣。大臣之意旣如是,則此亦分付道臣,使之隨便修補,恐合事宜矣。上曰,依爲之。出擧條寅明曰,關防別單中,設邑事,變通重大。左峴曉星嶺設關事,當爲許施,分付擧行。防禦使變通事,此則斷不可已。而軍制分割之際,恐有掣礙,令道臣與帥臣,商確便否磨鍊事,宜狀聞後,稟處,爲宜矣。上曰,設邑事置之,下兩條依爲之。出擧條在魯曰,頃於右相箚批,有問于次對處之之敎矣。右相過慮有大段紛更之擧,而臣等之意,實爲不然。廣州則乃是獨鎭,良丁本非不足,今雖汰減,亦不必加益於本府。而軍官皆爲臨亂守堞之精卒,渠輩特以名號稍勝之,故自願入屬。今若混同充定於束伍奴軍之中,則呼冤必甚。且城內生理艱窶,全仰料窠,料窠旣難減定,則料米何從而劃給乎?纔有勿汰之命,而旋復還汰,則國體亦涉顚倒。如靈城所達,小小相換,若干不得已釐改者,大臣旣不可親自爲之,則必須有堂·郞然後,可以擧行,故復差一二堂·郞者此也。臣意則廣州軍官,依前勿汰,而此外不得已可釐處,付之堂·郞,確議釐正,切勿隨意紛更好矣。上曰,所達是矣,依爲之。軍官仍前勿汰,可也。出擧條寅明曰,文元公金長生,文烈公趙憲兩先正祠堂,久未官享,而今聞其奉祀孫,方在守令階梯之職,設有些少格例之見拘者。曾前先賢奉祀孫,爲其祭祀官供之爲急,因筵臣陳達,破格差送守令者,非止一再。今亦依此例,隨窠差送事,分付該曹,何如?上曰,依爲之。在職者爲誰?而其人何如耶?景夏曰,金相說曾經臣郞廳,熟知其爲人,以儒賢子孫,有大家規模,實合州牧之任。趙㷜則先試察訪,以觀前頭,似好矣。在魯曰,臣意亦然矣。上曰,依此爲之。寅明曰,然則趙㷜,待察訪當窠,卽爲差送事,分付好矣。上曰,依爲之。出朝報在魯曰,臣頃以疏儒事仰達,其後屢承聖敎,至今惶悚。而多士疏擧,已至五六次,而一向以六字爲批,有欠待多士之道。且多士疏中,草草數字之批等語,似無不可爲之事矣。上曰,予在君師之位,何可以此等語,登諸章奏耶?予之一向以勉學業爲批者,此誠實也。俄於領相言,有覺悟者,在外儒臣,今方敦召。而終無變動者,蓋以不尊先正之故也云者,此則似是矣。上曰,別軍職之任,事體重矣。非軍餉居末,關係軍務,則不可徑先決棍,已有其例。而頃者黃海監司徐命九,其道僉使吳漢迪,若不似則狀聞罷黜,可也。若不法則狀請拿問,可也。而只以爲人不似,微細之事,徑先決棍,虧損體統。其時欲下敎而未果,事已往矣。關係國體,推考。出傳敎上曰,茂朱府使有闕之代,以無故人,口傳差出,使之不多日內,發送事。出榻敎儼曰,典牲署犧牛喂養事,頃於嚴飭之後,各別奉行。而臣躬進本署,點視犧牲,則其中黑牛,雖別樣善喂,而旣是島中所産,又不作騸,故肥大者絶無,但以項肉,辨其肥瘠云。且喂養者亦疎,雖加料以給,初不作騸之牛,安知其必爲肥大?如黃牛·騂牛,而中間所減米及太,亦自該曹,初勿減劃,末後以不實者繼給,故不得晝喂云矣。上曰,祭享犧牲,養飼所減者,不可使聞於隣國,分付戶曹,復舊,可也。出擧條司諫金尙重所啓,請充軍罪人李時蕃,依律處斷。上曰,其勿更煩。又所啓,請逆魁坦,緣坐籍沒等事,亟命王府,依法擧行。上曰,旣諭何煩。又所啓,請還寢罪人泰績酌處之命,仍令鞫廳,嚴刑得情,快正王法。上曰,其勿更煩。又所啓,請聖鐸等二人,竝令還發配所。上曰,其勿更煩。掌令金履萬所啓,請逆坦孥籍,一依王府草記,卽令擧行。上曰,旣諭何煩。又所啓,請還寢泰績酌處之命,因令鞫廳,嚴鞫得情,快正王法。上曰,其勿更煩。又所啓,請物故罪人夏宅孥籍,亟令王府擧行。上曰,其勿更煩。又所啓,請瑞虎等兩賊孥籍,亟令王府擧行。上曰,其勿更煩。又所啓,請徙邊罪人陸師聖,依律處斷。上曰,此非一向爭執者,其勿更煩。又所啓,請罪人沈亟寢島配之命,更加嚴鞫,期於得情。上曰,初雖以不緊本事者漫招,此不過無問目,故挾雜以聞。遲晩納供者,此則業已下敎,島配足矣。其言非沈做作也,是得中之陰心也。得中旣以此誣人遲晩,則事已收殺,於沈今無更問之端,方尋鄕而被拿,因放釋而下鄕,尤何可問?徒傷國體,勿復更煩。又所啓,請還收周安減死島配之命。以上措辭見上上曰,審理以聞中諸囚,旣皆放釋,而此則因其日臺臣之參聞,過執意而爭執,尙今不已。諸道放釋之中,一人之獨爲爭執,一人之獨在囹圄,貽笑遠方,亦欠欽恤,其勿更煩。又所啓,新除授持平鄭漢奎,時在公洪道沃川地,請斯速乘馹上來事,下諭。諸臣以次退出。
上在昌德宮。停常參·經筵。
夜一更,有氣如火光。
下直,永興府使李義璧。
大殿·大王大妃殿·中宮殿·世子宮·賢嬪宮,政院·玉堂口傳問安。答曰,知道。嬪宮,政院·玉堂單子問安。答曰,知道。
右議政趙顯命,二十四度呈辭,傳于尹彙貞曰,安心調理。
徐命珩啓曰,明日乃是初伏,處暑間,視事,頉稟之意,敢啓。傳曰,知道。
傳于徐命珩曰,左承旨趙明履,左副承旨金尙迪,同副承旨韓翼謩,與下番玉堂金尙喆,持大文所書軸及諺解正本,待下敎,入侍于涵仁亭。
尹彙貞啓曰,左承旨趙明履,左副承旨金尙迪,同副承旨韓翼謩入侍事,命下矣。左副承旨金尙迪,以身病纔已出去,卽爲牌招,何如?傳曰,允。
傳于申思建曰,承旨·儒臣引見。
申思建,以兵曹言啓曰,巡將之輪直,望前望後,自有當次。當其次十五日,不敢遠地出入,以待落點就直,事理當然。今日二所巡將朴瑊,受點之後,時限已迫,終不入來,招問該廳書員,則以時在京畿長湍地,未及回還來告。巡將受牌,何等重大,而任意下鄕,至於改付標,事之寒心,莫此爲甚,不可不從重科罪。請巡將朴瑊,拿問定罪,何如?傳曰,允。又以兵曹言啓曰,本曹今乙丑年春夏等褒貶等第,今始追勘以入,而所屬軍器寺·典設司·訓鍊院官員等褒貶,因各其提調及堂上有故,不得一體磨勘。司僕寺去癸亥年秋冬等,甲子年春夏秋冬等褒貶,因本寺提調有故,不得磨勘矣。其時官員,已多遞易,自本寺入啓蕩滌,依例勿論之意,敢啓。傳曰,知道。
又以兵曹言啓曰,本曹今乙丑年春夏等褒貶參謁時,副司直尹得載·洪正輔·柳顯章,副司果李彙恒·任鏡觀,副司正成天柱竝不進,依例推考,何如?傳曰,允。又以訓鍊都監言啓曰,因兵曹草記,南小洞近處,體城五間許,因雨頹落,令該軍門,卽速修築。而把守軍,以該營軍兵,多數定送,限畢築間,守直事,允下矣。修築則當待晴擧行。而今日爲始,砲手二十名,將校率領,限畢築間,輪回守直之意,敢啓。傳曰,知道。
掌令金履萬啓曰,請逆坦孥籍,一依王府草記,卽令擧行。請還寢泰績酌處之命,因令鞫廳,嚴鞫得情,快正王法。請瑞虎等兩賊孥籍,亟令王府擧行。請徙邊罪人陸師聖,依律處斷。請物故罪人夏宅孥籍,亟令王府擧行。請罪人沈,亟寢島配之命,更加嚴鞫,期於得情。請還收周安減死島配之命。以上措辭見上答曰,勿煩。
六月十八日巳時,上御涵仁亭。承旨·儒臣引見入侍時,左承旨趙明履,左副承旨金尙迪,同副承旨韓翼謩,修撰金尙喆,假注書趙台命,記事官趙世選,記注官李澤徵,以次進伏訖。上曰,左承旨讀常訓大全。明履承命盡讀訖。上曰,少退。諸臣卽承命少退階下。俄而下敎曰,諸臣進前。卽承命進伏。上曰,校正付標處,出去盡改,可也。翼謩曰,字音諺解,淸濁分揀亦難,經書諺解,與他書諺解各異矣。上曰,詳細校正,可也。諸臣以次退出。
上在昌德宮。停常參·經筵。
下直,安州牧使安。
韓翼謩啓曰,大司憲李宗白式暇,執義尹鳳九,掌令宋能相,持平鄭漢奎在外,掌令金履萬陳疏入啓,持平一員未差,今日以監察茶時之意,敢啓。傳曰,知道。
右議政趙顯命,二十五度呈辭,傳于尹彙貞曰,安心調理。
傳于徐命珩曰,騎判處,都城圖,如已訖工,入之。
尹彙貞啓曰,領議政金在魯,左議政宋寅明,藥房提調趙尙絅,副提調尹彙貞,有稟定事,來詣請對矣。傳曰,詣閤。
以校理尹得載牌不進禁推傳旨,傳于徐命珩曰,推考傳旨捧入。
吏曹口傳政事,以李重庚爲茂朱府使。
備忘記,于徐命珩曰,莫重進上軍器所用,比狀聞而有差錯者,有欠縮者,當該道臣推考,更令依狀聞,準備上送,色吏亦令本道科治。
徐命珩,以弘文館言啓曰,新除授副應敎元景淳,時在京畿驪州地,修撰尹東浚,時在楊根地,經筵入番事緊,請竝斯速乘馹上來事,下諭。依啓。又以侍講院言啓曰,本院新除授說書金陽澤,時在京畿楊州地,書筵入番事緊,斯速乘馹上來事,下諭,何如?傳曰,允。又以纂輯廳郞廳,以大臣意啓曰,本廳郞廳鄭夏彦,方在罷散中,令該曹口傳付軍職,使之察任,何如?傳曰,允。
趙明履,以戶曹言啓曰,依傳敎,右議政趙顯命,自三月至六月,合四朔祿俸,令倉官,更爲輸送于本家,則以爲,卽今病情,漸益深痼,旣不能供仕,方在尋單祈免之中,常祿不敢冒受云。祿俸又不領受,何以爲之?敢稟。傳曰,令倉官更爲輸送。
徐命珩,以義禁府言啓曰,松禾縣監黃㝡彦,拿問嚴處事,傳旨,啓下矣。黃㝡彦時在任所云,依例發遣府羅將,拿來,何如?傳曰,允。
假注書兪漢蕭書啓。臣敬奉手書批答,馳往傳諭于京畿安城邑內前諭善沈錥所住處,則以爲,臣猥陳辭疏,日夕蘄遞,萬萬意想之外,近侍儼臨,手書下批,寶墨煌煌,光動蔀屋。臣驚懼震掉之餘,再三伏讀,仰見辭旨隆重,夐越常例,有非如臣愚賤,所敢承聞者,而至如題辭,有稱其前職,意亦深矣之敎,臣尤不勝惶恐感泣,不知所以自措也。夫手書招徠,至遣史官,是何等盛禮也,是何等隆恩也。雖使山林宿德之士,有望實者當之,亦必爲之驚恐逡巡,不敢承膺,而況如臣之眇末愚陋,千不似萬不近者耶?狗馬賤疾,今又陡劇,房闥出入,亦不免狼狽之患。似此病狀,實無自力進身之望。去就一事,已無可言,虛行曠絶之恩禮,祗切戰灼憂迫之至,神識昏惙,言語不成倫脊,伏地震悚,不知所達云矣,敢啓。傳曰,知道。
戶曹參判金尙魯上疏。伏以臣於新授金吾兼帶,與同知事鄭益河,有姻家應避之嫌。玆敢隨召陳例。伏乞聖明,命該曹照處幸甚。臣無任惶恐怔營之至。答曰,省疏具悉。所陳者,令該曹考例,稟處。
掌令金履萬上疏。伏以,臣特一嶔崎歷落可笑之人耳。齒髮已凋,疾病且痼,萬不近似於淸朝耳目之列,而徒以感激恩數,怵畏分義,黽勉行公,猥近耿光,區區犬馬之誠,得以少伸。臣雖退顚溝壑,志願畢矣。前患伏暑之症,猝劇於鎭日趨走之餘,頭暈膈塞,精神昏瞀,呼吸短促,實有頃刻難保之慮。玆敢仰籲于天地父母之下。伏乞哀臣疾痛之呼,諒臣崩迫之懇,亟令鐫削臣職名。俾得安意調息,以尋生路,不勝萬幸。臣於乞免之章,不宜拖引他說,而適有愚見,敢此附陳,惟聖明,少垂察焉。再昨朝講,殿下因文義,下詢當世之病源,大臣以一私字仰對,殿下頷之。臣亦略有所陳,而辭不達意,請得畢其說。夫人之有病也,不能知受病之處,則雖萬金良藥,亦無所施,而能知受病之處,則隨症下藥,虛則補之,實則瀉之,寒則溫之,熱則冷之而已。醫國猶醫人,患在不知其病耳,知其病則可以藥之。今殿下旣知病源之在私,則曷不以藥醫之。醫之如何?亦曰一公字而已。夫公者,私之反。何謂公?天理是已。何謂私?人慾是已。殿下於燕閒蠖濩之中,動作施爲之際,必曰此果天理乎?人慾乎?天理則循之,人慾則遏之,靡時靡日不省察於斯二者,則醫得當世之病源,足爲上池之良方矣。然或無道以照之,則以公爲私,以私爲公者多矣。必學以明之然後,公私邪正,莫遁於鑑別之中。伏願殿下,念終始典于學。且臣伏聞殿下,因司諫金尙重之言,特召儒臣,命常訓崇儉條下,附容直納諫二條,臣竊不勝欽歎,心語口曰,此盛德事也。夫容直納諫,是人辟之大節,而常訓列條,偶有所遺。殿下聞諫臣之言,卽令添附於列條,此是容直納諫之大者。推是心以往,蕘言必採,聞斯行之,則雖夏禹之拜昌,大舜之聞善,亦不是過,而其於恢公杜私也何有?伏願殿下懋之哉。臣無任屛營祈懇之至。答曰,省疏具悉。因訓陳勉,其用嘉之,當留意焉。爾其勿辭察職。
六月十九日申時,上御熙政堂。兩大臣·藥房提調,請對入侍時,領議政金在魯,左議政宋寅明,藥房提調趙尙絅,副提調尹彙貞,假注書趙台命,記事官趙世選,記注官李澤徵,以次進伏訖。在魯進伏曰,炎熱此極,聖體,若何?上曰,一樣矣。在魯曰,大王大妃殿,氣候若何?上曰,差勝後一樣矣。在魯曰,王世子氣候,何如?上曰,一樣安善矣。在魯曰,極熱求對,極知惶恐,而再昨攝行之請,終未蒙允。卽今誓戒不遠,其前日氣之乍涼,決無其望,而竊不勝悶迫抑鬱之至,敢此更達。伏願亟寢親享之命,以副臣民之望。寅明曰,伏熱求對,可燭下情之懇迫,而兪音尙靳,伏不勝抑鬱之至。尙絅曰,昨日生脈散製進後,卽欲請對,而都提調聞此奇,今明入城云,故亦欲同爲求對矣。聞大臣請對,敢此隨入,而親行享祀於伏暑老炎之時,實臣等憂悶之至也。聖候靜攝之中,有此勞動之擧,不勝悶迫,敢此仰達矣。彙貞曰,今年節序甚晩,秋享,正當中末伏之交,老炎比夏尤酷,達夜將事之際,聖體萬一有傷損之節,則群下憂悶,曷有其極?上曰,予有一固字,更無可諭矣。卿等之慮,可謂十分過十分矣。予之享先之誠若至,則卿等之爭,豈如此乎?予之誠淺,實可愧矣。因感懷之尤切,成寫懷詩一絶,注書寫之。仍命呼曰,倏忽光陰五十春,此心惟在昔年新,一享雖行猶慼慼,漸衰筋力復何辰。臣台命,伏奉書畢後。仍下敎曰,予旣盡寫懷,須勿相持。在魯曰,伏覩御詩,字字出於著存之誠,霜露之感,則臣等雖無狀,豈徒懷婦寺之忠,反昧將順之義哉?第伏念伏暑未退,老炎尤酷之日,專精於僾肅見聞之間,勞身於升降趨走之際,萬一有暑露之感,則上以貽東朝之憂,下以致春邸之慮,終恐有欠於止孝止慈之道,以聖明而胡不念及於此乎?冬享,正在寒暄適宜之時,殿下必欲親享,則臣等謹當奉承矣。上曰,予意則經一夜如一年,若待冬享,則未知其間,又有甚事也。寅明曰,此則殿下之慮,恐涉太過,而殿下凡於事爲之間,情之所發,意之所向,必欲直遂而後已。以聖明勤學之工,恐有忽於聖人絶四之訓也。伏願更加三思,亟降兪音。上曰,予俄已命注書寫詩,而日記豈不重乎?左揆曾有予一見日記之語,予覽癸亥日記,不能盡覽,而今則皆已燒失於烈焰之中,來後嗣王,將何所考覽前事乎?只有南漢日記一卷矣。頃有隨得記出之敎,而卿等申飭,使之速成,可也。寅明曰,若自甲戌以後修補,則伊時實注假官生存之人旣多,亦或有一帙記草之人矣。上曰,今注書,再度爲之矣。初度日記,汝其修之,而有一帙謄置者否?臣台命起伏曰,臣去月初入堂后,數十日供仕,今又入來,而前月日記,果已修之,亦以爲日後憑考之地,果有記草謄置者矣。上曰,此注書則一帙謄置云,而未知人人,皆有謄置否?寅明曰,若工於文字之人,則皆有謄置,而若生疎之人,則僅以修納後,更爲謄置,未可必也。上曰,頃日會講,都憲之入參,誠貴矣。方帶備堂乎?在魯曰,然矣。上曰,大司憲李宗白,本職許遞,專察備局事。出榻敎在魯曰,校理洪益三,旣帶纂輯郞廳,又當常訓監刊之任,勢難暇及於本職,姑爲許遞,何如?上曰,依爲之。出榻敎,出擧條在魯曰,京畿監營褒貶封進,聞其前例,或在十一日,或在十二日,而今番新伯,到界於十三日,則春夏等褒貶,前伯當爲而不爲。且殿最之規,以本月初十日爲限,而論勘者,例也。新伯到界,在初十日前,而日淺則待日數之滿,封啓,可也。初十日前未到任之方伯,追勘初十日前守令治績,似有乖於法意。臣意則使舊伯,封進,宜矣。上曰,自前道臣,或於褒貶臨時被罪,則新伯雖翌月到任,不得不追勘,蓋一年兩次考績,不可闕一故也。新伯雖限後到任,有何不可追勘之義乎?前監司旣聞新伯到界,且有新定式,則其不欲封進,亦似無怪矣。在魯曰,殿最則雖令新伯擧行,而前伯當行不行之失,不可不推考,以防後弊矣。上曰,依爲之。出擧條上曰,都憲與賓客,同參會講時,設席等節,元無前例矣。寅明曰,會講時則賓客,似爲差重矣。在魯曰,臣意則似無差等矣。上曰,彼重臣亦經賓客,第達之。尙絅曰,臣意亦似無差等矣。上曰,此後設席,二品以上爲之事,分付春坊,可也。諸臣以次退出。
上在昌德宮。停常參·經筵。
夜一更,坤方有氣,如火光。
金尙迪啓曰,備邊司郞廳,以大臣意來言,今日賓廳坐起日次,而苦熱鎭日登對,有妨靜攝中,頉稟。傳曰,知道。
申思建啓曰,大司憲未差,執義尹鳳九,掌令宋能相,持平鄭漢奎在外,一員未差,掌令金履萬牌不進。今日以監察茶時之意,敢啓。傳曰,知道。
韓翼謩啓曰,今日持公事入侍,而本院時無留公事,不得入侍之意,敢啓。傳曰,知道。
金尙迪,以都摠府言啓曰,今日入直內三廳,武兼禁軍及軍兵等,當爲中日習射。而雨勢如此,不得爲之之意,敢啓。傳曰,知道。又啓曰,憲府之監察茶時,諫院之連日闕啓,事甚未安。除在外外,掌令金履萬,司諫金尙重,卽爲牌招,何如?傳曰,允。
右議政趙顯命,二十六度呈辭,傳于尹彙貞曰,安心調理。
徐命珩,以弘文館言啓曰,本館上番,連日姑陞入直,事體未安。校理尹得載,旣有只推之命,卽爲牌招入直,何如?傳曰,允。又以禮曹言啓曰,卽接宗廟署所報,則昨夜大雨,宗廟第六室神榻上,第三井斑子,大段滲漏,仰帳一幅數尺許霑濕,神榻縟席上點滴。第二室第三室第四室第五室第六室第七室第八室第十室,椽端滲漏,永寧殿東邊月廊道里上,大段滲漏云。依例本曹堂上,與本署提調,眼同奉審後,稟處,何如?傳曰,允。
兵曹口傳政事,副司果鄭夏彦。
尹彙貞啓曰,今六月二十一日,祿都目政事爲之之意,敢啓。傳曰,知道。
金尙迪,以兵曹言啓曰,卽接西所衛將牒報,則所屬曜金門上,中日基近處,宮墻五間及曜金門下近處,宮墻三間許,今日因雨頹落云。令紫門監,爲先把子圍排,以金虎門入直砲手,各二十名除出,限修築間,守直之意,敢啓。傳曰,知道。
弘文館修撰金尙喆,副修撰尹光紹等,伏以近以親享一事,大臣·藥政,連日筵爭,兪音尙靳,臣等竊不勝悶迫抑鬱之至。噫,我聖上,躬曾·閔之行,篤五十之慕,恭承宗廟,必欲行親祼之禮,倚歟孝思,孰不欽仰?而況伏覩昨下御詩,字字出於著存之誠,霜露之感,則此與齊殿親製常訓之意,可謂相表裏矣。臣等職忝經幄,旣知躬享之擧,在情文而當然,則臣等雖無狀,豈徒懷婦寺之忠,反昧將順之義哉?第念聖人致孝之道,不在於疏節,制禮之義,亦隨其筋力。噫嘻,殿下試思之。今日悠悠萬事,惟在聖躬安而後,宗社可安,世道可靖,生民可懷。則政宜保惜精神,收拾身心,凝太和而端治本,闡先烈而啓後人。以三百年付托之重,綿億萬代宏遠之業然後,是爲武王·周公之達孝矣。顧今聖體,非不康寧,而眩候時或頻發,天時且屆秋序,而老炎比夏尤酷。當此時也,專精於僾肅見聞之間,勞身於升降趨數之際,萬一有暑露之感,則高高陟降之靈,其將悅豫於祼薦之親將耶?抑將憂戚於聖體之有損耶?況且上而貽東朝之憂,下而致春邸之慮者,終恐有欠於止孝止慈之道,以聖明而胡不念及於此乎?古人所謂奈宗廟太后何者,重爲殿下誦之也。噫,殿下凡於事爲之間,情之所發,意之所向,必欲直遂而乃已。有忍耐不住之病,以聖上幾年勤學之工,反忽聖人絶四之訓也。此莫非臣等蔑學,苟充經幄,不能誠心開導之致?靜念厥由,咎在臣等。昔漢朝,有一薛廣德,而能回其君乘船就廟之行。今殿下之冒炎徹夜,躬薦廟享,有非比暫時乘船之危,則苟有一廣德而在,豈使殿下有此行也?愚衷所激,敢陳一箚,以干鈇鉞之誅。伏乞聖明,更加三思,亟寢親享之命,以副一國臣民之望,不勝幸甚。答曰,省箚具悉。必悉諭意,復何諭焉。
校理尹得載上疏。伏以臣庸騃倥侗,有百拙而無寸長,經幄重任,夫豈有毫分稱似之望哉?顧以世臣願忠之義,初不量己,率爾出脚,默默伈伈,隨逐行隊,孤負之罪,無以自贖。唯其耿耿愚忠,或有所感觸,而不能自已者,向來講筵,偶因文義,以言路壅閼之弊,草草陳戒,此不過腐儒之例談,筵席之套語,則未知可嫌者何言?可疑者何事?而兩銓堂之疏,盛氣張皇,噴薄爲說,過懷前轍之憂,橫生虛舟之怒,至以有心無心疑之,又以儒臣之憂。臣亦憂之譏之,非如平說自引之比,臣竊惑焉。設若有心而發,苟其言而是也,則不害爲交勉之道,矧且無心而發,則尤無足論,而其所厭惡凌詆,一何至此哉?噫,因一時泛論之言,致忽地情外之謗,同朝之間,至論心跡而疑之。如臣疲劣,受其蹈藉,固所自取,其視古人推車之義,果何如也?一言脫口,群疑滿腹。今若不知爲戒,懷榮忘恥,冥行妄進,更有蹉跌,則其不至於蹈危穽而墮深坑者,必無幸矣。此臣之夙夜憂懍,惟以謹避自靖,爲第一義,而必不欲更踏金華一步,是臣自劃之一也。抑又惟念,玉署之任,責君德之成就,備講筵之顧問,苟非文學贍博,才識敏透者,則莫宜居之。臣本學荒識窳,素無操術,而事君者,重以早從蔭路,勞神於簿書奔走之末,役志於米鹽凌雜之冗。尋摘之文,殆同雕蟲,蒙蔀之學,亦甚面墻,年及知非,愚鈍彌甚,前後登筵,醜拙畢露。雖聖度寬假,不加斥退,臣心愧恧,若無容措。以此伎倆,將何以受聖朝啓沃之責,副前席論思之任乎?是臣自劃之二也。且臣素患痰火之症,已成膏肓,咳嗽之聲,難禁於肅敬之地,澌喘之音,不成於講讀之際,從以氣升頭暈,精神昏眩,言語顚錯,不敬,甚矣,無儀,極矣。將此病狀,其不宜冒據從班,出入經筵也,決矣。此又臣自劃之三也。夫所謂三自劃者,非臣飾讓規免之意也,亶出於衡心默誓,死不敢玷公器壞私義之血忱。匹夫之守,明主不奪,寸心之堅,高天可格。此臣所以大聲疾籲,欲乞聖明,寬放臣一物,不復責以三司之任,俾全謹畏之微尙,免招冥擿之災咎。犬馬微忱,亦豈無自效之日哉?情迫勢蹙,煩冒至此,臣尤死罪。玆隨天牌,畢暴危懇。伏乞聖慈,亟削臣職,仍令選部,勿復檢擬,以安愚分云云。答曰,省疏具悉。其何撕捱?爾其勿辭,從速察職。
上在昌德宮。停常參·經筵。
申思建啓曰,大司憲,持平一員未差,執義尹鳳九,掌令宋能相,持平鄭漢奎在外,掌令金履萬牌不進傳旨未下。今日以監察茶時之意,敢啓。傳曰,知道。
右議政趙顯命,二十七度呈辭,傳于尹彙貞曰,安心調理。
左承旨趙明履,右承旨徐命珩,左副承旨金尙迪,右副承旨申思建,同副承旨韓翼謩,有稟定事,同爲請對矣。
玉堂有稟定事,來詣請對矣。
判府事金興慶,領議政金在魯,左議政宋寅明,藥房提調趙尙絅,副提調尹彙貞,有稟定事,來詣請對矣。
尹彙貞啓曰,卽者吏曹郞廳來言,今日祿都目政事,命下。而判書李周鎭,參判洪象漢,俱有情勢,參議未差,不得開政云。判書·參判,竝卽牌招,開政,何如?傳曰,允。
徐命珩,以弘文館言啓曰,校理尹得載,疏批已下,卽爲牌招,入直,何如?傳曰,允。
又以禮曹言啓曰,臣景夏,進詣宗廟署,與本署提調臣行戶曹判書鄭錫五,眼同奉審,則宗廟第六室神榻上,第三井斑子,大段滲漏。仰帳一幅,沾濕幾數尺許,神榻上點滴水,幾一鍾許,縟席表裏俱濕處,亦幾尺許。第二室第三室第四室第五室第六室第七室第八室第十室,後面椽端,亦多滲漏。永寧殿東月廊西邊道里及東邊椽間滲漏處,果如本署官員所報,所當急時修改,而卽今潦雨,連注未止,姑待稍霽,擇日擧行,何如?傳曰,允。
傳于金尙迪曰,都城圖,如已訖工,卽爲入之。
金尙迪,以兵曹言啓曰,本曹堂上,軍官禁軍遞兒窠,有闕之代,依節目禁軍中取才,以其居首者,塡差之意,敢啓。傳曰,知道。
又以兵曹言啓曰,今六月二十一日,武臣賓廳講書日次,而祿都目政事相値,不得爲之之意,敢啓。傳曰,知道。
申思〈建〉,以義禁府言啓曰,今五月十二日,大臣·備局堂上引見,公洪道審理使,秋曹堂上,同爲入侍時。上曰,諸臣各陳所見。判義禁鄭錫五曰,臣於戊申,見其梟示狀聞,略知事實矣。年前又以凡係戊申庚戌獄案中子孫,上言擊錚者,一竝草記防塞,稟達擧行。而卽今金吾,亦有此等訟冤者非一,而皆姑置之,其在嚴隄防之道,似難輕議矣。上曰,判金吾之言是矣。此等隄防,不可不嚴,此後則關係逆獄之事,雖或有下於該曹者,該府奉承傳勿施,政院亦勿捧入,可也事,擧條啓下矣。取考文書,則吳應運·朴休徵·睦聖濟·李奎·梁可爀·李鼎禧奴一千·李東昌·朴思諴·尹氏·權世頊·呂昌周·金萬裕等,或擊錚或上言,而俱係逆案,依傳敎一倂勿施,何如?傳曰,允。
又以義禁府言啓曰,渭原前郡守朴宗城拿問事,傳旨啓下矣。朴宗城,方以淸州營將,時在任所云,依例發遣府書吏,交代後拿來,何如?傳曰,允。
又以義禁府言啓曰,卽接月令醫員吳績興手本,則時囚罪人禹夏亨,累日滯囚,猝得暑瘧,食飮全廢,頭疼如碎,時時昏窒,不省人事,症形十分危惡,實有頃刻難保之慮云。自前罪人,病勢如此,則有保放救療之規,敢此仰稟。傳曰,依爲之。
傳曰,卿等之如此者,皆爲予身,再昨暑炎,終日引接,甚困矣。今雖更請,更無可諭。而今日雨晴後,日氣甚熱,更爲引接,則此攝行之前,尤難堪矣。予欲有可諭,必欲强請,則明日趁早入來,宜矣。
上在昌德宮。停常參·經筵。
申思建啓曰,大司憲·持平一員未差,執義尹鳳九,掌令宋能相,持平鄭漢奎在外,掌令金履萬牌不進傳旨未下,今以監察茶時之意,敢啓。傳曰,知道。又啓曰,兵曹郞廳來言,闕內各處,入直軍士,夜巡檢云矣,敢啓。傳曰,知道。
尹彙貞啓曰,判府事金興慶,領議政金在魯,左議政宋寅明,與備局諸宰,來詣請對矣。又啓曰,藥房三提調,來詣請對矣。
趙明履啓曰,諸承旨,同爲請對矣。
徐命珩啓曰,玉堂來詣請對矣。
傳于尹彙貞曰,詣閤。
尹彙貞啓曰,注書李壽鳳,久不仕進,卽爲牌招,何如?傳曰,允。又啓曰,吏曹判書李周鎭,參判洪象漢牌不進,推考傳旨,今方捧入,而祿都目政事,命下之後,尙未擧行,事甚未安。判書·參判,竝更牌招,開政,何如?傳曰,允。又啓曰,吏曹判書李周鎭,參判洪象漢牌不進,推考傳旨,今方捧入,而祿都目政事,命下之後,不爲擧行。如是違牌,事甚未安,竝更爲牌招,開政,何如?傳曰,允。
備忘記,于申思建曰,今番海西別驍衛別馬隊正領試射,蓋深意也。特敎筵中,親臨特試,依於帳殿。別驍衛李就成,騎芻三中居首,依觀武才例,直赴殿試聳百。
韓翼謩,以弘文館言啓曰,本館上番闕直,事體未安。校理尹得載,旣有只推之命,卽爲牌招入直,何如?傳曰,允。
以校理尹得載牌不進禁推傳旨,傳于徐命珩曰,推考傳旨捧入。
韓翼謩,以侍講院言啓曰,王世子會講說話,修正以入之意,敢啓。傳曰,知道。
徐命珩,以侍講院言啓曰,本院新除授說書金陽澤,自鄕纔已上來,卽爲牌招,察任,何如?傳曰,允。
傳于韓翼謩曰,擇日下敎,何時爲之?而尙今不入,其涉稽緩,卽爲申飭。該房承旨,不知申飭耶。
韓翼謩,以禮曹言啓曰,宗廟展謁吉日,今日入侍退出後,卽問于日官,已爲推擇,而筵中以登對稟定之意陳達,故未及入啓矣。卽伏承,申飭擇入之敎,不勝惶恐,擇日則來七月初七日十二日十八日二十一日二十四日爲吉,而十二日與宗廟雨漏處修改擇日相値,以何日定行乎?敢稟。傳曰,旣諭都提擧,望前若有次日,則欲行次日,只有一日,以初七日擧行,時刻進定。
刑曹判書李春躋上疏。伏以臣於司寇之任,寧有堪承之望,而除旨出於副急,嚴召又踵而至,他不暇顧,倉卒應命。屬値諸審理文案之相繼稟裁,登對頻數,祈免無隙,强策奔走,居然數月。忽於日昨,酷被伏熱所中,幾於昏窒,移時乃甦,遍身如火,肢節如束,嘔瀉兼發,氣息澌綴,症涉危惡,望斷供劇。短疏請急,且恐喉司,瘝官屢日,如添一病。卽伏聞大臣諸臣,相率求對,其欲陳懇者,蓋出於爲聖躬也。凡在群下悶迫之忱,孰不欲自效臣分之萬一?而臣獨病伏床席,末由進身一步,有臣如此,不如死之久矣。雖於疾痛濱死之中,若其區區憂愛之秉彝,則亦有未盡泯絶者,蓋以如臣之賤質常品,初伏之日,束帶坐衙而終夕,感暑暴重,轉至難醫之境。則三伏炎蒸之易以傷人,斷可知矣。乃以此等之時,必欲親行大享,而爲臣子者,尙可以承順爲恭而已哉?玆因自劾之章,敢伸願忠之義。伏乞聖明,深念愼疾之戒,特允臣僚之請,仍命鐫削臣職,俾得安意調治,以尋生路。千萬幸甚。答曰,省疏具悉。所陳者,已下敎矣。卿其勿辭,調理行公。
工曹判書柳儼上疏。伏以臣於日昨筵中,以典牲署各色牲口養飼之例,有所仰陳。其中飼太一款,不無爽實之失焉,蓋所減者非太,卽米也。此則固不關於養牛,而但牛牲之不得晝飼,以其太數之不足故也。臣意則以爲,若爲晝飼,或可期其比前肥腯,未能細察其所減省者,在米而不在太。前席入對,率爾陳達,奏御爽誤之罪,有難自逭。玆敢略陳短章,仰請處分,乞被譴罰,以爲後戒,不勝幸甚。答曰,省疏具悉。一時做錯,其何傷乎?卿其勿辭行公。
六月二十二日辰時,上御熙政堂。時原任大臣·備局諸宰·藥房三提調·諸承旨·玉堂,請對入侍時,判府事金興慶,領議政金在魯,左議政宋寅明,判府事兪拓基,知事申思喆,戶曹判書鄭錫五,禮曹判書趙尙絅,判義禁金始炯,知敦寧李箕鎭,司直金聖應,靈城君朴文秀,左參贊徐宗伋,兵曹判書金若魯,大司成李益炡,刑曹參判徐命九,禮曹參判元景夏,工曹參判沈聖希,司直李日躋,戶曹參判金尙魯,都承旨尹彙貞,左承旨趙明履,右承旨徐命珩,左副承旨金尙迪,修撰金尙喆,假注書趙台命,記事官趙世選,記注官李澤徵,以次進伏訖。在魯進伏曰,近來霾炎特甚,聖體若何?上曰,一樣矣。在魯曰,大王大妃殿,氣候若何?上曰,一樣矣。在魯曰,久未承候,中宮殿氣候,嬪宮氣候,王世子氣候,一向何如?上曰,一樣安勝矣。在魯曰,臣等以請寢親享事,鎭日煩瀆,極知惶恐,而不勝憂迫,敢此齊籲。伏乞亟降兪音,以副一國臣民之望。上曰,業諭予意,予有一固字,不可撓改,而亦有思量。卿等雖不如是多入,予有下敎,卿等庶可知予懷矣。仍命承旨書傳敎。上曰,弓劍莫追於昔年,鬚髮已白於今日,而惟有一心,夙宵在先,莫能斑衣於殿中,少欲伸禮於廟庭,究厥其心,可不慼矣。氣雖日衰,追慕冞切,罄悉其懷,胡不諒此。于今之心,五享雖親行,猶有莫逮之歎。以此之心,其況一享,予之今日之心,亶在乎廟庭,雖賁·育,豈能挽予心?雖蘇·張,豈能動予意?而靜而思之,蹶然覺之,其覺何則?噫,學問之道,布在經傳,而考諸往牒,三代之後,更無三代,蓋文勝於質故也。以字義之剖析,若體行乎心,則聖豈徒於古賢,不聞於今乎?嗚呼,于今八目之訓飭,乃感古而訓後者,而因元良之良知,有非知之艱而行之難八字之飭。今予雖示訓飭,若不躬行,是亦非言之艱而行之難也。若此而能感動元良之心,垂訓他日之嗣王,此何則十三條,乃法祖也,乃愛民也,乃敬大臣也,乃體群臣也。以昔年至誠聖孝,有敬大臣而勉循者,有體群下而弗拂者,欲法堯·舜,當法祖宗,而況體昔年,此法祖也。三日之內,時原任大臣,相繼求對,豈在言乎?其誠可知,其邁邁,果能敬大臣乎?予雖氣衰一段筋力,惟在一宵將事,其何祈傷?而冒炎動駕,徹夜露處,於軍民於百官何?其果能愛民,其果能體群臣乎?在庭之臣,其若以此規勉,予將無辭可答。嗚呼,于今八目,輒稱思昔年,而若不體昔而躬行,此正訓自訓我自我。今日此敎,亦有深意,何則大訓之諭,其效邈然,此心常慨然者,誠之所到,金石可透。予雖誠淺,而言敎書敎,俱無效也。于今諸臣之心,可謂一端誠也。誠豈在於言乎?心旣覺悟,待諸臣更奏而從焉,是文具也。以文具而待諸臣,以文具而抑至情,以何顔謁于廟庭,以何面對乎臣僚?罄寫予懷,代詩經示義,此一擧而飭臣。嗟我大小臣僚,體予抑至情之意。予之意,豈特大訓之諭,調劑之心?已告于陟降,恒在於心頭,雖更不諭,深體予意。若予今日之不待更陳而勉從者,吾東其庶幾也。噫,雖從群情,頃者望廟樓題詩,述我心懷,冞增愴感,此心一倍,旣體于今之大臣。而況已故之耆舊,追體乙卯故李奉朝賀箚陳之意,卽行秋謁於大祭後,其令儀曹,依此擧行。今番大祭殿廟,香祝當親傳親押,亦依頃日例爲之。出傳敎明履曰,筵體至嚴,而宰臣之列,語聲喧擾,宰臣竝推考,何如?上曰,依爲之。出擧條拓基曰,曾前生脈散,有製進之命,故敢達矣。上曰,進御生脈散五貼,自明日劑入事。出榻敎。諸臣以次退出
上在昌德宮。停常參·經筵。
申思建啓曰,大司憲·持平一員未差,執義尹鳳九,掌令宋能相,持平鄭漢奎在外,掌令金履萬牌不進傳旨未下。今日以監察茶時之意,敢啓。傳曰,知道。
金尙迪,以都摠府言啓曰,今日入直內三廳,武兼禁軍及軍兵等,當爲中日習射。而雨勢如此,不得爲之之意,敢啓。傳曰,知道。
徐命珩啓曰,上番兼春秋趙世選,親病猝重,勢難察任。今姑減下,其代,令該曹,口傳差出,何如?傳曰,允。
吏曹口傳政事,兼春秋單朴徵佐。
以校理尹得載牌不進禁推傳旨,傳于徐命珩曰,推考傳旨捧入。又傳于徐命珩曰,雨今連下,招來守僕,滲漏與否,問啓。徐命珩啓曰,雨今連下,招來守僕,滲漏與否,問啓事,命下矣。本署郞廳,奉審後來言,第六室神榻上斑子,與前滲漏,別無所加,而靑油芚,該曹今方加漆,漆乾後,卽爲蓋覆云矣,敢啓。傳曰,知道。
傳于金尙迪曰,入番翰注中,二員待命,騎馬六匹立之。
趙明履,以戶曹言啓曰,依傳敎,右議政趙顯命,自三月至六月,合四朔祿俸,令倉官,更爲輸送于本家。則以爲,卽今病情,漸益深痼,旣不能供仕,方在尋單祈免之中,常祿不敢冒受云。祿俸又不領受,何以爲之?敢稟。傳曰,令倉官,更爲輸送。
右議政趙顯命箚子。伏以臣,伏聞群下,以太廟秋享攝行爲請,累日固爭,而不能得。臣病伏垂死,末由隨衆齊籲,臣竊不勝憂迫抑鬱之至也。抑臣,頃嘗伏奉太廟省牲時,御製回首丹門之句,有以見聖孝篤至,辭旨悲切。噫,今日殿下之臣,亦各有祖先焉,有父母焉。三復詠歎,皆爲之流涕,凡在孝思之發,思所以奉承而將順者,宜何所不至。而顧於請攝一事,屢瀆而不止者,實亦出於臣子懇迫之至情,非敢以婦寺之愛事殿下而然也。近來聖候,眩憊頻發,凡係將攝保護之道,有不可以毫髮放過者。而卽今節候乖常,凉熱不適,淫雨支離,濕令大行,閭巷之間,多有關格嘔泄奇怪之疾,蓋時氣然也。惟天眷佑有德,百靈扶護聖躬,臣非敢謂必有可慮。而疾病之乘,貴賤無間,亦不敢保其必無是慮也。夫旣慮之矣,而不能積誠感回,致有聖候添損之患,則臣等雖萬死,將何以贖其不忠之罪,而在殿下所以奉高廟太后之孝,亦何如也?冬享例在秋冬之交,寒暄甚適,今姑勉抑至情,待此而躬展誠禮,則實爲萬全,而不過數朔差遲耳。伏乞聖明,深念大體,卽降兪音,上以慰東朝惟憂之念,下以副群下渴仰之誠焉。取進止。傳于尹彙貞曰,承旨敦諭,攝行事,以昨日所聽者爲之。
上在昌德宮。停常參·經筵。
徐命珩啓曰,大司憲·持平一員未差,執義尹鳳九,掌令宋能相,持平鄭漢奎在外,掌令金履萬牌不進傳旨未下。今日以監察茶時之意,敢啓。傳曰,知道。
右議政趙顯命,二十八度呈辭,傳于徐命珩曰,安心調理。
傳于申思建曰,宣傳官二員待令。又傳于徐命珩曰,吏曹判書·參判,疏批已下,祿都目政事,卽爲擧行,都目政,亦於今月內爲之事,分付。
徐命珩啓曰,卽者吏曹郞廳來言,今日爲政事,命下。而判書李周鎭,參判洪象漢,俱以病不來,參議未差,不得開政云。判書·參判,竝卽牌招,開政,何如?傳曰,允。
以各司內摘奸單子,傳于申思建曰,有頉處察推。
徐命珩,以弘文館言啓曰,本館上番,連日闕直,事甚未安。校理尹得載,旣有只推之命,卽爲牌招,入直,何如?傳曰,允。
以校理尹得載牌不進禁推傳旨,傳于韓翼謩曰,推考傳旨捧入。
韓翼謩,以弘文館言啓曰,本館上番,多日闕直,事體未安。校理尹得載,旣有只推之命,卽爲牌招入直。今日政新除授,待下批牌招,察任,何如?傳曰,允。
申思建,以兵曹言啓曰,來七月當上番騎兵點考,例於今月二十五日擧行。而判書臣金若魯,禁衛營新舊番軍點考賞射進去,參知臣尹光毅,內司入直,參判·參議俱未差,他無開坐之員。參判·參議未差之代,今日政,以在京無故人差出,仍卽牌招,推移進參,何如?傳曰,允。
有政。吏批,判書李周鎭,參判洪象漢牌招進,參議未差,同副承旨韓翼謩進。啓曰,昨日本曹郞廳,夜巡檢時,西學訓導鄭宅臣,無緣闕直,依例汰去,何如?傳曰,允。
又啓曰,新除授坡州牧使趙尙紀呈狀內,矣身於本邑,有壯奴婢十二口,揆以法例,不可冒赴,斯速入啓處置云。守令於本邑,有田十結,或壯奴婢十口以上者,啓聞遞改,載在法典,依例改差,何如?傳曰,允。又啓曰,端川府使,今當差出,未準朔禁軍將,竝擬,何如?傳曰,允。以李日躋爲兵曹參判,金鎭商爲大司憲,鄭益河爲同義禁,兪㝡基爲兵曹參議,尹光毅爲大司諫,金相福爲獻納,柳顯章·任師夏爲正言,朴昌潤爲持平,李渙爲禮曹佐郞,宋昌明爲宗簿正,趙星瑞爲端川府使,申暐爲校理,柳鎭斗爲明川府使,任鏡觀爲掌令,李台重爲司諫,洪重孝爲副修撰,李世泰爲注書,吳洵單付校書著作,文鳳壽單付南學訓導。兵批,判書金若魯進,參判·參議未差,參知尹光毅入直進,右副承旨申思建進。啓曰,黃海兵使,今當差出,而擬望之人乏少,道內守令,竝擬,何如?傳曰,允。以兪命曅·白時協·洪禹昌·李夏成·睦重信·李養正·河德休爲同知,李衡佐·金致麟·金德徵爲僉知,洪象漢·李命祥爲副摠管,趙虎臣爲黃海兵使,柳東茂爲慶尙左兵使,鄭希僑爲廣梁僉使,李郯爲全羅兵虞候,金時佑爲忠翊將,池道溟爲忠壯將,李啓祥·金永綬·鄭與曾爲宣傳官,尹珖爲武兼,李顯升爲淸州營將,趙東夏·李天輔·李札單付副護軍,李宗白·洪益三·黃景源單付副司直,徐宗璧·許瑬·申命天單付副司果,柳三益爲江華監牧官,羅蔘爲司禦。啓曰,新除授淸州營將李顯升,時無加資之命,何以爲之?敢稟。傳曰,加資。
金尙迪,以備邊司言啓曰,因慶尙道審理使金尙迪別單,寺奴婢弊端,商確變通事,曾有成命矣。今日臣等,與諸宰,反復消詳,戶曹錯抄之規,式年推刷加括之法,竝姑革罷。每年自各該邑,査出虛名及眞逃故後,其代則括得可堪實貢奴婢,成冊報戶曹,以爲許頉加錄之地。而各其年新生産,則歲末別成冊報戶曹。自監營,每年邑抽栍點閱,虛額現發,則守令分等啓聞科罪,十年一次,別遣御史,大推刷事,定式施行,而節目則追後磨鍊,別單書入之意,敢啓。傳曰,知道。又以備邊司言啓曰,因黃海道審理使南泰良別單,別驍衛·別馬隊,商確變通事,曾有成命矣。今日臣等,與兩軍門大將及諸堂上,反覆消詳,別驍衛·別馬隊,竝改號宿衛武士,與本道兵營別武士,同參都試,而別爲計畫事,定式施行。自禁御兩營,相議成節目啓下知委事,分付,何如?傳曰,允。
同副承旨韓翼謩書啓。臣敬奉敦諭,馳往傳宣于議政府右議政趙顯命處。則以爲,臣昨上短箚,略貢愚忠。伏聞因諸臣筵對,卽下太廟秋享攝行之命。臣誠不勝萬萬喜幸之至也。卽又伏蒙特遣承宣,臨諭心腹之辭,責勵冞重,敦勉益切。臣奉讀感泣,莫知所以自措也。臣之情病,斷無復任重寄之理,前後疏啓,悉暴無餘,今不敢更有架疊,以增瀆擾之罪。而區區矢死自畫之心,寧欲甘心於斧鉞之誅,而不敢爲一毫變動之計。恩命之下,奉承無路。況自炎濕以後,舊患脚疾,漸復發動,兩足無力,恃杖而行,本來癖病之外,添此雪上之霜,觀此頭勢,恐遂爲廢棄之物。雖欲變化初心,感激趨走,誠亦無如之何矣。屢犯違傲,益增罪戾,惟願速就嚴誅,以爲國體云矣,敢啓。傳曰,知道。
江華留守韓顯謩上疏。伏以臣,蒙恩作州,待罪下邑,得以國廩官廚,便養老母,周歲之間,藥餌旨瀡之扶持衰質,罔非洪造,渥恩如海,酬塞無地。臣之所可竭力,以效塵露之報者,惟在盡職分之所當爲,使我聖上之至仁厚澤,下究於蔀屋之民。而臣識淺才短,不能事事,居職以來,無一善狀,日夕悚蹙,惟譴何是俟。迺者居留寵擢之命,忽下於千萬意想之外。臣驚惶感激,靡所容措,繼之以惝怳悸懍,莫省所以也。臣立朝二十餘年,本末長短,畢露無餘,罔功也不才也。而進階命德,授任保障,不少難愼於簡寄之重,此豈聖朝綜核之政也。以聖上則哲之明,凡於臣隣之賢不肖,靡不洞照,進退用舍,未嘗有不當於理者。而今日之恩命,獨誤於賤臣何哉?沁都之係國家緩急,卽古之晉陽,微臣之從外邑遷擢,如漢之良吏,一則有不稱之懼,一則無可紀之勞,爵賞之不衷,孰甚於此?臣竊爲公朝惜之也。況伏聞本府新城,間被雨壞,將有改築之役,形便之難易,雖未能遙度,要之事重役鉅,儘非人人之所可堪任。以臣之疎迂無謀,昧於量己,妄自擔荷,則僨事之悔,必在目前,亦臣之所大懼也。除書遠降,遐土俱聳,恩榮可以慰悅母心,光華足以誇耀塞民。瞻望雲天,感極而涕。使臣之才具,苟可以堪勝,則臣當一分效力,圖報之不暇顧,何敢曼辭飾讓,以自陷於事君不誠之罪哉。臣之半生姸醜,旣莫逃於淵鑑之下,苟聖明,以人以器,較絜彼此,則必將飜然悔悟,反汗誤恩,不待臣辭之畢矣。臣聞命之後,卽當趨伏京輦,恭請處分。而顧以守城之舊任,拘於交印之法例,不得擅離前進,輒敢千里封章,縣途號籲,猥越之罪,無所逃矣。伏乞聖明,諒臣瀝血之至懇,察臣見叨之匪分,亟準所辭,回授可堪之人,使名器毋玷,國事毋誤,以安微臣之賤分,不勝俱幸云云。答曰,省疏具悉。今玆陞擢,實循公薦,卿其勿辭,上來赴任。
文學南有容上疏。伏以臣之老父,年過七耋,疾疹沈淹。顧臣私情,豈有離捨供仕之望,而徒以職忝宮僚之末,一瞻离光之爲榮,黽勉膺命,獲侍書筵。而伏覵我春宮邸下,儀度溫文,音節洪明,間或俯賜諮辨,動合正理。臣進則忘退,退而忘寢,欣然顧慕,不能便去者,倏已兩箇月矣。今則臣之父病,陡添於近日酷炎,症節層生,眞元日削,貼身床笫,氣息兟兟。臣一兄早亡,一弟未壯,起居扶將藥餌調適,無身一人,莫有代之者。臣以此情理,旣不可離違一刻,而當此鎭日開筵之時,以私曠仕,亦已多日。臣於夙宵焦遑之中,用是兢惶,食息靡寧,連單控急,見阻喉院,玆不得不仰首鳴呼於慈覆之下。伏乞天地父母,俯諒臣煎迫之情,將臣見任,亟許解免,俾得安意救護,則其在公私,實爲兩便,臣不勝千萬至禱云云。答曰,省疏具悉。爾其勿辭護焉。
吏曹判書李周鎭上疏。伏以臣,昨以祿都目政,方欲進詣政席之際,得伏聞校理尹得載有疏,復理前說,臣不勝訝惑之至。噫,有心無心兩句語,果是臣前日疏中語,而不過然疑未決之辭而已。臣則固已忘之久矣。而儒臣之齗齗不已於日久事宿之後者,抑何過也?竊爲儒臣不取也。然其所謂厭惡等語,下得似緊。古人之言曰,諸有忠慮於國者,但勤攻吾之闕。臣雖不肖,早服斯言。今殿下,不以臣爲無似,使之掌銓衡之重,臣夙夜憂恐,罔知所濟。苟有人以公心公見,稱臣之短,而規臣之誤,則臣必樂聞而愧服之。臣之平居立心之斷斷如此,實神明之所共鑑也。而今儒臣之所以爲言者至此,夫受國重任,而厭惡言者,則其爲人如何?而其爲罪何可勝言?臣實惶駭怖恐,不知所出也。儒臣以有心無心,自引於非情之外,前轍虛舟,疑人於不當之地。臣與儒臣,平日情意,未嘗不通,而推己之所當疑而疑人,把人之不當疑而自疑,則臣本不欲與之較挈,以傷淸朝忠厚之風。而所可愧者,身居銓任,一政一事,乃反見疑,則其能厭服一世之人心,不啻全未矣。其何可淟涊仍冒於進退權衡之地,更速譏誚之言,孤負特達之知乎?玆於荐召之下,轉動無路,祗詣闕外,拜章徑歸,逋慢之誅,益無所逃。伏乞聖明,遞臣之職,而議臣之罪,以靖私義,以謝人言。不勝幸甚云云。答曰,省疏具悉。此何撕捱者?卿其勿辭行公。
吏曹參判洪象漢上疏。伏以臣,得伏見校理尹得載之疏,拈臣向日疏中,儒臣所憂,臣亦憂之一句語,斥之以盛氣噴薄,詈之以厭惡凌詆。遣辭乍淺乍深,旨意若怒若驚,令人不勝駭惑,何其過費心力至此。言路不開,臺閣寂寥,臣嘗憂之,而儒臣亦能憂之。故對辨之際,信筆書之,反復追理,未見其一毫彷彿於譏嘲。以此觸忤,實非臣愚滯所敢料也。若使臣,不曾出一言暴情實,惶懼悚慄,俯首引罪而已,則方可合於推車之義耶?例談套語,發之雖容易,避穽畏坑,易地則皆然。自諉以泛論,欲人之無辨,其亦責之太明矣。雖然,耳目之選,極一代之望,振謇諤之風,則壅閼之憂,豈發於論思之地也。自引之章,守三緘之戒,盡不拭之方,則疑怒之言,又豈起於事冷之後。究厥所由,莫非滄浪。仍玷銓席,義所不出,屢犯違傲,益增罪戾。荐召之下,來伏闕外,略陳短疏,畢暴危悃。伏乞聖明,亟賜鐫削,仍勘辜負,以安賤分,以快人心,千萬幸甚。答曰,省疏具悉。旣諭於長銓之批,卿其勿辭,從速察職。
說書金陽澤上疏。伏以臣,滄桑餘生,孤露殘喘,內無父兄之依庇,外乏親屬之扳援,煢孑一身,形影相憐。其所閔覆者,惟殿下天地也,其所愛慕者,惟殿下父母也。赴湯蹈火,矢死報國,固其素志。而第蹤地甚畸,旣多牽礙之端,危辱備至,實無抗冒之路。其跡至危,其情至悲,若不據實一暴,則日月之明,亦何以洞照也哉?玆敢仰首號籲,惟聖慈,哀之憐之。臣於昨年召試,屢犯逋慢,自速罪戾,不惟本來情勢臲卼,不敢媒進於榮塗,亦有目下萬萬危蹙者而然也。蓋伊時翰圈之後,主圈人林象元,揚言於外,擧似臣名曰,某是某人之堂從,不合榮選,故吾不點圈云云,此指臣從兄庚申事也。係關至親,非臣所敢費辭仰暴,而向因李匡誼處分,聖敎嚴截,庶有所俯燭,臣闔門血泣,隕結圖報。象元又掇匡誼之餘論,其所爲言,至於斯極,此輩之甘心臣家,噫亦憯矣。但其枳斥之言,特未登諸文字,故聖明,未察其委折,視臣若無故之人,而督令赴試,此臣所以惶悶抑塞。而其時疏供路阻,衷情莫暴,積事違越,屢勤嚴敎,以致煩惱於靜攝中。到此地頭,徊徨失措,他不暇顧,終至冒赴。旣犯方命之科,又有喪義之失,臣之情跡,其亦窮且慼矣。臣雖愚駭無似,粗識君命之爲重。若無端撕捱,不思承膺,是負殿下之至意,非臣子之常分,臣豈敢爲此哉?噫,臣屢閱禍變,殆同覆巢,固宜滅跡窮山,念絶當世。而聖明在上,義重休戚,以至出身科目,而門戶剝喪。身世孤危,同根連柯,哀榮判殊,跡固蹙矣,心又惻矣。雖無仇敵之旁伺,一切榮顯,灰冷已久,今此危怖之言,又復罔極。若不見幾早退,則必有一種時輩,撑弩設穽,相繼而發,至於湛滅而後已。顧今世道,其誰肯悲臣而爲之地也哉?思之及此,涕淚漣如,心骨俱痛。臣罪釁山積,聖度天大,恩宥沛然,寵除如舊,馹召繼降於杜門郊坰之時。臣非木石,豈無感激叩謝之忱?而情事悲苦,蹤跡臲卼,官職去就,初無可論,隨牌陳章,仰瀆宸嚴。伏乞聖明,特賜矜察,先遞臣職名,仍命選部,永勿檢擬,俾臣得以退伏田野,避遠駭機,卒全天地生成之澤,不勝萬幸。臣無任瞻天拜闕涕泣祈懇之至。答曰,省疏具悉。此何撕捱?爾其勿辭,從速察職。
上在昌德宮。停常參·經筵。
夜四更五更,南方有氣,如火光。
下直,洪州牧使趙尙命。
金尙迪啓曰,備邊司郞廳來言,今日賓廳坐起日次,而纔經登對,日炎如此,恐妨引接,不得來會云矣,敢啓。傳曰,知道。
韓翼謩啓曰,今日賓廳坐起,旣已頉稟,所當持公事入侍,而本院時無留公事,不得入侍之意,敢啓。傳曰,知道。
金尙迪,以都摠府言啓曰,副摠管咸溪君櫄,以新番騎兵點考坐起事,南別營晝仕出去之意,敢啓。傳曰,知道。
右議政趙顯命,二十九度呈辭,傳于尹彙貞曰,安心調理。
申思建啓曰,憲府之監察茶時,諫院之累日闕啓,俱涉未安。除在外外,持平朴昌潤,司諫李台重,正言任師夏·柳顯章,竝卽牌招,何如?傳曰,允。
尹彙貞啓曰,新除授注書李世泰,時在慶尙道禮安地,斯速乘馹上來事,下諭。假注書趙台命,今姑仍察,何如?傳曰,允。
徐命珩啓曰,新除授弘文館校理申暐,時在京畿楊根地,斯速乘馹上來事,下諭,何如?傳曰,允。
傳于徐命珩曰,宣傳官二員待命,騎馬六匹立之。
申思建,以兵曹言啓曰,本曹來七月當入番騎兵軍,例於今月二十五日,外司點考。而判書臣金若魯,禁衛營新舊軍賞射進去,參判臣李日躋,今方入直,參議臣兪㝡基在外,參知未差,他無推移進參之員。參知有闕之代,令該曹,以在京無故人,口傳差出,仍卽牌招,以爲推移進參之地,何如?傳曰,允。
吏曹口傳政事,以鄭俊一爲兵曹參知。
韓翼謩,以侍講院言啓曰,本院新除授說書金陽澤,疏批已下,卽爲牌招察任,何如?傳曰,允。
持平朴昌潤啓曰,請逆坦孥籍,一依王府草記,卽令擧行。請還寢泰績酌處之命,因令鞫廳,嚴鞫得情,夬正王法。請瑞虎等兩賊孥籍,亟令王府擧行。請徙邊罪人陸師聖,依律處斷。請物故罪人夏宅孥籍,亟令王府擧行。請罪人沈,亟寢島配之命,更加嚴鞫,期於得情。請還收周安減死島配之命。以上措辭見上新除授大司憲金鎭商,時在江原道原州地,掌令任鏡觀,時在全羅道寶城地,請竝斯速乘馹上來事,下諭。正言柳顯章啓曰,請充軍罪人李時蕃,依律處斷。請逆魁坦,緣坐籍沒等事,亟命王府,依法擧行。請還收罪人泰績酌處之命,仍令鞫廳,嚴刑得情,夬正王法。請聖鐸等二人,竝令還發配所。以上措辭見上新除授獻納金相福,時在全羅道全州地,請斯速乘馹上來事,下諭。答府院啓曰,不允。下諭事竝依啓。
徐命珩啓曰,卽者修撰金尙喆,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
同義禁鄭益河上疏。伏以臣,負罪至重,而反蒙末勘,特敍未久,而繼有新除,惶隕感激,罔知攸措。易之萃曰,王假有廟,用大牲吉,往者太廟展謁,是殿下享格之誠也。新壇親省,亦殿下用吉之禮也。三代盛儀,煥然復見,則凡爲臣庶,孰不欽承?而顧此不肖無似,適忝儀曹,不能預飭該署,致使莫重祭儀,竟未免不腯之歸,揆以邦憲,萬戮猶輕。而幸賴聖度如天,曲加諒恕,始則敎之以眚過,終又赦之以甄用,含恩畏義,宜卽祗謝。而第臣宿患伏暑之症,挾感猝發,委頓床席,人鬼莫分,去就一節,初無可論。玆敢略具短章,疾聲哀籲。伏乞聖慈,亟遞臣所帶金吾籌司之任,俾得安意調治,不勝幸甚。答曰,省疏具悉。卿其勿辭,調理察職。
修撰金尙喆上疏。伏以臣之情理,實無許久淹直之勢,而區區義分,有不敢經自瀆擾者,强抑持被,今已多日矣。第臣老父,素有痰濕痼疾,而近爲潦炎所添傷,夜經癨氣,泄候兼發,頭疼膈煩,引飮無算,寢食專失,氣息昏綴云。而臣無他兄弟,看護無人,纔聞此報,實難忍住。玆不得不冒死呼籲,徑出禁門。伏乞聖明,俯垂鑑諒,亟許恩遞,俾伸私情,重勘臣擅離之罪,以嚴公法,不勝幸甚。答曰,省疏具悉。爾其勿辭護焉。
上在昌德宮。停常參·經筵。
懿仁王后忌辰齋戒。
夜一更二更,坤方有氣,如火光。
金尙迪,以都摠府言啓曰,今日入直內三廳,武兼禁軍及軍兵等,當爲中日習射。而國忌齋戒相値,不得爲之之意,敢啓。傳曰,知道。
右議政趙顯命,三十度呈辭,傳于尹彙貞曰,安心調理。
傳于徐命珩曰,入直注書一員,兼春秋一員待命,騎馬六匹立之。
傳于金尙迪曰,備局日次,今日爲之。
金尙迪啓曰,卽者備邊司郞廳,以大臣意來言,今日日次爲之事,命下。而領議政金在魯,方赴譯院等第取才之坐,旣開試場,不得入來。左議政宋寅明,昨於本司坐起罷歸後,重得暑感,方此苦痛,無以自力起動,不得來會云矣,敢啓。傳曰,知道。
韓翼謩,以禮曹言啓曰,卽接宗廟署所報,則昨夜大雨,永寧殿第一室前面西邊朴工上女夫瓦五六張塗灰與雜像,竝爲墜落,宗廟第十一室後北階上階石二間許崩頹云。正殿至近之地,有此蓋瓦及階石崩頹之患,不可無慰安之擧。兩殿慰安祭,不卜日來二十八日設行。而有頉等處,來七月十二日卯時,兩殿修改時,一體擧行事,知委,何如?傳曰,允。
傳于金尙迪曰,招來三軍門敎鍊官,問自某至某爲某部,招來漢城府郞廳,問各部家戶幾數,壯丁幾數以啓。
金尙迪,以兵曹言啓曰,昨日政新除授忠壯衛將池道溟呈狀內,道溟之溟字,以涵字呈吏曹改名云,原單子中,以涵字改付標以入之意,敢啓。傳曰,知道。
又以兵曹言啓曰,都城圖,今始畢役,粧簇以入之意,敢啓。傳曰,知道。
又以兵曹言啓曰,卽接東北衛將牒報,則宣仁門東邊宮墻一間許,今日因雨頹落云。令紫門監,爲先把子圍排,急速修築,而弘化門入直砲手十名除出,限修築間,守直之意,敢啓。傳曰,知道。
又以兵曹言啓曰,卽接北所衛將牒報,則所屬通化門近處,宮墻二間及廣智營近處,宮墻三間許,因雨頹落云。令紫門監,爲先把子圍排,急速修築。而通化門近處,則弘化門入直砲手十五名除出,廣智營近處,則廣智營入直砲手二十名,依例除出,限修築間,守直之意,敢啓。傳曰,知道。
韓翼謩,以戶曹言啓曰,依傳敎,右議政趙顯命,自三月至六月,合四朔祿俸,令倉官,更爲輸送于本家。則以爲,卽今病情,漸益深痼,旣不能供仕,方在尋單祈免之中,常祿不敢冒受,而祿俸又不領受,七月朔祿牌,亦不出給,何以爲之?敢稟。傳曰,令倉官更爲輸送。
金尙迪,以義禁府言啓曰,慶尙道豐基郡緣坐爲奴罪人任珵,不有國法,惑世恣行罪,令道臣嚴刑三次後,更移海島事,擧條啓下,故發關,分付於諸道道臣矣。罪人任珵,旣施三次嚴刑事,啓本已下,移配於濟州牧,而渠方見囚於嶺南營獄,依例發遣府羅將,仍令押送配所,何如?傳曰,允。
又以禁衛營言啓曰,來七月當二番前部右司屬,黃海道五哨軍兵,逢點實數,六百五十二名,十三番別驍衛五十名,步軍標下一名,已爲點閱整齊。來七月初一日,與內外各處入直馬步軍兵等,依例替代後,舊軍放送之意,敢啓。傳曰,知道。
又以兵曹言啓曰,卽接東道監役官牒報,則惠化門北邊,御營廳字內體城六間許,因雨頹落云。令繕工監,爲先把子圍排,令分授軍門,急速修築。而把守軍兵,亦以該營多數定送,限畢築間,各別守直之意,分付,何如?傳曰,允。
又以御營廳言啓曰,因兵曹草記,本廳分授惠化門北邊體城六間許,因雨頹落處,卽速修築,而把守軍,亦以該營軍卒,定送守直事,命下矣。修築則姑待快晴擧行。而今日爲始,本廳鄕軍,依例二十名,將校率領,改築間,晝夜輪回守直之意,敢啓。傳曰,知道。
左議政宋寅明箚曰,伏以臣,昨赴籌司之坐,歸時冒雨,忽覺頭部暈痛,仍又暴泄無算,傷暑感風,症已不輕。而濕痰流注,腰脅牽痛,屈伸有妨,難於行動。此際承有今日日次爲之之命,靜攝中勤勵之聖德,臣不勝欽歎。首揆適有公故,臣當獨爲入對,而病狀又如此,欲起還仆,竟未承命,孤負求治之聖念,臣罪萬死。仍念臣,自經昨年死病,氣血終未完健,手足之麻痺,胸膈之痞滯,猶係危症,向於前席,仰承聖上愍念之敎,豈勝感泣。而奔走報效,卽臣初心,故不敢種種言病。方當暑濕,行令凜凜,有宿病復發之漸,觸冒顚仆,亦恐貽累生成。玆於引罪之章,敢附調病之懇。伏願聖上,亟遞臣職,仍勘臣罪。而倘蒙慈覆之仁,未遽斥絶,則特賜旬日恩暇,俾便調治,不勝萬幸。取進止。答曰,省箚具悉卿懇。政院稟達,業已知之。卿其安心勿辭善攝焉。仍傳曰,遣史官傳諭。遣御醫看病。
上在昌德宮。停常參·經筵。
仁穆王后忌辰齋戒。
懿仁王后忌辰。
夜四更,流星出璧星下,入巽方天際。狀如拳,尾長二三尺許,色白。
徐命珩啓曰,右議政趙顯命,三十一度呈辭到院。而以國忌齋戒,留院之意,敢啓。傳曰,入之。
申思建啓曰,大司憲金鎭商,執義尹鳳九,掌令任鏡觀·宋能相在外,持平鄭漢奎未肅拜,朴昌潤呈辭。今日以監察茶時之意,敢啓。傳曰,知道。
藥房都提調兪拓基,副提調尹彙貞啓曰,潦雨支離,蒸鬱轉甚。伏未審近來,聖體若何?臣等久未得入侍,今日不可不率諸御醫,趁早入診,詳察聖候,爲宜。大王大妃殿氣候何如?中宮殿氣候何如?王世子氣候一向安順乎?嬪宮氣候何如?賢嬪宮氣候何如?臣等不任伏慮,敢來問安,竝此仰稟。答曰,知道。慈殿氣候,差勝後一樣,予則一樣,內殿氣候一樣,賢嬪氣候,世子·嬪宮氣候,亦一樣矣。
以承傳色,口傳下敎曰,欲與世子同見,來待于世子宮差備。
右議政趙顯命,三十一度呈辭,傳于韓翼謩曰,安心調理。
傳于趙明履曰,左承旨·左副承旨,持其冊,內局入診,同爲入侍。又傳于徐命珩曰,左承旨·左副承旨,持常訓大全·葉張草及諺解已校正之正本,留待。又傳于徐命珩曰,有商量下敎事,以常訓事,入侍承旨三員及校書館看印儒臣,姑爲停書,入來政院留待。又傳于申思建曰,頃以馬隊事,欲爲下詢,命行日次矣。若過今日,則將踰此朔。禁御大將,承旨入侍時,同爲入侍。
徐命珩啓曰,左承旨趙明履,左副承旨金尙迪,同副承旨韓翼謩留待事,命下矣。纔已申退,竝卽牌招,何如?傳曰,允。
趙明履啓曰,承旨三員·看印儒臣·禁御大將,依下敎來待矣。傳曰,入侍于養正閤。
申思建,以御營廳言啓曰,本廳屬海西八番別馬隊四十八名,標下軍一名,已爲逢點整齊矣。來七月初一日,與東營入直七番別馬隊替代後,舊軍放送之意,敢啓。傳曰,知道。又以御營廳言啓曰,本廳來七月八月兩朔,應立中部後司屬公洪右道五哨軍兵,六百七十名內一名,到牙山縣,爲潦水渰死云。事極驚慘,屍體各別拯得之意,分付該邑。而其餘六百六十九名,已爲逢點整齊矣。七月初一日,與右司軍兵替代後,舊軍放送。而渰死軍代,不可一時空伍,斯速代定上送,以爲追立事,分付本道兵使之意,敢啓。傳曰,知道。
六月二十七日辰時,上御養正閤。藥房入診。左承旨趙明履,左副承旨金尙迪同爲引見入侍時,都提調兪拓基,副提調尹彙貞,左承旨趙明履,左副承旨金尙迪,記事官李壽鳳,記注官朴徵佐,記注官李澤徵,醫官金應三·玄起鵬·金壽煃·金履亨·高挺參,以次進伏。上曰,常訓,欲使卿見之矣。趙明履進讀常訓。上曰,卿見之乎?拓基曰,臣入京後聞之,而且得玉堂件見之矣。上曰,都承旨詳於字音,齒頭音舌頭音之說是矣。領相亦詳於字音矣。拓基曰,聞顯廟朝先正臣宋時烈·宋浚吉,刪正四書·三經字音誤處,而板子有之云矣。上曰,是李文成以後事乎?彙貞曰,西路聲音,自合於音節,他處則不然矣。上曰,予於夜中無寐,故深思之。尊周字,亦不無遠慮者,卿意何如?拓基曰,先朝五十年盛德大業,此尤光顯,不宜改以他字也。上曰,左承旨有深思,有何所達耶?明履曰,亦爲下詢他大臣爲好耶。尙迪曰,不必如是過慮也。上曰,承旨持冊先出,可也。明履曰,臣有所達者矣。上曰,左副承旨先出,可也。金尙迪先出。拓基曰,日來聖體若何?上曰,勝矣。拓基曰,茹藿湯三帖進御乎?上曰,金應三以淸心丸爲言,故先服之。而泄氣卽止,氣亦顯勝,故不服一帖矣。拓基曰,大王大妃殿氣候何如?上曰,近間則顯勝矣。拓基曰,中宮殿氣候何如?上曰,勝矣。拓基曰,王世子氣候,一向安順乎?上曰,好過矣。拓基曰,嬪宮氣候何如?上曰,好過矣。拓基曰,賢嬪宮氣候何如?上曰,雖當暑熱,而氣無所損矣。拓基曰,醫官久未診候,使之診候,何如?上曰,世子水剌時已迫,世子則只兩首醫及高挺參,診候,可也。金應三診脈曰,左三部不沈,而右三部如滑,大體平穩矣。玄起鵬診脈曰,左三部不沈,而右三部微滑矣。金壽煃曰,左三部調均,而右三部如滑矣。金履亨曰,左三部調均,而右三部如滑矣。高挺參曰,左三部調均,而右三部微滑,右寸乍浮,似有上焦風痰矣。金應三診王世子脈候曰,右三部微潤,而大體,左右極調均矣。金壽煃曰,左右極調均矣。高挺參曰,左右調均,而極爲安靜,仰幸無已矣。拓基曰,强抑命攝,不勝欣喜,而日熱此甚,雖旬後望間,觀日勢進退,深所望也。彙貞曰,群下之情皆然矣。上曰,當思諒爲之矣。明履曰,慶尙監司權爀狀啓,査報任珵,許暇地方官五人,而其中三人已死,只餘二人。然當初刑判所達,以其時地方官爲言,上敎中亦有其時二字。其時許暇之一人,似當之,而許暇則無異,故敢此仰稟。上曰,旣已盡爲現告,已故者外,竝捧傳旨,可也。出擧條拓基曰,事雖微細,而旣方入侍,不必草記,故敢達。春等牛黃九十二部,盡用無餘,故四十部,頃又兩次草記貿用矣。今聞六部又不足云,不得已,六部加貿以納之意,分付戶曹,何如?上曰,依爲之。出擧條彙貞曰,事雖細瑣,而亦關體統,敢此仰達矣。入直承旨,病勢猝重,招來本院入直醫官柳徵瑞,凡三次送人,而稱病不來,翌朝始來見。翌朝可能着帽帶來見,夜中何獨不可來見乎?其習極駭然矣。都提調方入侍,下詢事實,以爲責罰之地,何如?兪拓基曰,臣亦聞之矣。在闕入直之人,則無論承旨,雖衛士,夜中閉門之後,以病願見,則爲醫官者,何可不往見乎?柳徵瑞旣能朝來着帽帶往見承旨,則其病之夜不至難動,可以推知。近密之臣,夜中在直有病,求見入直醫官,而不爲往視,誠極駭然。但此非可以小小致責之事,又不當自本院直爲請罪。而承旨旣有所達,或拿處或罷職,何如?上曰,駭然矣。汰去,宜矣。拓基曰,汰去則稍重,參酌罷職,似宜矣。上曰,罷職,可也。出擧條上曰,有病承旨誰耶?彙貞曰,卽金尙迪也。尙迪則雖以渠病,仰達爲不安,不欲仰達,而體統所關,故敢達矣。諸臣以次退出。
六月二十七日戌時,上御養正閤。承旨三員·看印儒臣·禁御大將,同爲引見入侍時,左承旨趙明履,左副承旨金尙迪,同副承旨韓翼謩,兵曹判書金若魯,御營大將朴文秀,兼校書校理洪益三,假注書趙台命,記注官朴徵佐·李澤徵,以次進伏訖。上曰,注書出去,板本冊子持來。臣台命,卽承命持板本冊子進伏。上曰,上番兼史出去,明日忌辰祭獻官命貼及秋享祭官寶符持來。徵佐卽承命,出去待來。上曰,左承旨常訓大全讀之,可也。明履卽承命盡讀後。上曰,此冊蓋欲垂後,文字之宜上宜下處,亦不可泛忽。而亦多有未盡校正者,一從新凡例,校正刊印,可也。上曰,今者常訓,事體重矣。本館宜備堂郞,而兼校書雖曰儒臣,卽一郞官,而今則以一郞官之監蕫,事體輕矣。且續大典三經之刊,當次第擧行,此時經費,不可不顧。而無提調而請報之際,其豈無濫,有司惜費之時,亦不無工役掣肘之端。重其事,爲兩便之道,豈可徒循常例?提調有闕代,以戶判特除,其令趁日赴坐蕫役。出傳敎上進祭寶符,盡覽後。上曰,今番霖雨之後,東西道五陵奉審時,假官入直者多,此外諸陵,推此可知。其涉寒心。有二員,而請假官之寢郞,令該府處之。該曹許差,假官堂上,從重推考。出傳敎上命兩重臣進前。上曰,卿等引見,蓋爲海西別馬隊事也。何間上番耶?若魯曰,每月二十五日逢點,初一日入番矣。上曰,別立名號之後,可期有效,而都試給科事,與大臣商確,稟定,可也。上曰,三軍門旣已分掌,都城則其分掌,宜若鼎足之勢。而以今番步數抄記觀之,或禁或御,互相錯雜,此不過計較險夷者,殊涉不精。其令三軍門,更爲分定後,依節目修築事,分付。出傳敎文秀曰,將任與他有別,自前元無差祭之事者,意有所在。而中間因一將臣之求差,遂成謬例,此不可不一番稟定矣。上曰,將臣則自前不爲差祭矣。卿之所達得體,此後三軍門大將,則勿爲差祭事,分付該曹,可也。出擧條。諸臣以次退出
上在昌德宮。停常參·經筵。
仁穆王后忌辰。
宣懿王后,忌辰齋戒。
徐命珩啓曰,右議政趙顯命,三十二度呈辭到院。而以國忌齋戒,留院之意,敢啓。傳曰,入之。又傳于徐命珩曰,昨日入侍承旨,雖一二與三員,卽詣養正閤。又傳于徐命珩曰,去夜入直注書,一員待命,騎馬三匹立之。
右議政趙顯命,三十二度呈辭,傳于徐命珩曰,安心調理。
吏曹口傳政事,校書提調單鄭錫五。
申思建啓曰,卽者中樞府錄事來言,判府事兪拓基,入診退出後,聞老母所患,忽自昨夕苦劇,未及陳疏,急向鄕居云。係是大臣去就,敢啓。傳曰,知道。
六月二十八日卯時,上御養正閤。左承旨·同副承旨引見入侍時,左承旨趙明履,同副承旨韓翼謩,假注書趙台命,記注官朴徵佐·李澤徵,以次進伏。上曰,注書出去,詩解一卷及大學諺解持來。臣台命,卽承命持兩冊諺解進伏。上曰,綱目末卷,麗史提綱末卷持來。臣台命,卽承命持兩冊進伏。上曰,綱目末卷,左承旨讀之。明履讀一篇。上曰,刊印冊宜上宜下之字,極行平行間書之處,詳細校正,而諺解印出,亦依此爲之,可也。翼謩曰,謹當詳細校正,而諺解字音校正甚難矣。明履曰,惶恐敢達,殿下每有當夜無寐之敎,臣等竊不勝憂悶之至。以昨今日言之,達夜引接,終不就寢。伏願燕閒就寢之時,則切勿致慮於朝晝事爲之間,毋有寢睡失攝之節,千萬顒祝之至。上曰,卿言是矣。而雖不甚緊關之事,忽然念來於心頭,則自爾輾轉,雖欲渾忘,而自不能忘,仍以失睡者多矣。翼謩曰,以凡人言之,或不無如許之時。而終夜失睡則翌日憊困一倍,而況玉候靜攝之中,寢睡之失節,豈不爲萬萬憂悶乎?上曰,卿等陳戒之言,誠爲切實。而雖欲甘寢,不來之睡,何以爲之耶?諸臣以次退出。
上在昌德宮。停常參·經筵。
宣懿王后忌辰。
金尙迪啓曰,備邊司郞廳來言,今日賓廳坐起日次。而國忌正日相値,不得來會云矣,敢啓。傳曰,知道。
尹彙貞啓曰,賓廳坐起,旣已頉稟,所當持公事入侍。而國忌正日相値,不得入侍之意,敢啓。傳曰,知道。又啓曰,右議政趙顯命,三十三度呈辭到院。而國忌正日相値,留院之意,敢啓。傳曰,入之。
申思建啓曰,大司憲金鎭商,執義尹鳳九,掌令任鏡觀·宋能相在外,持平鄭漢奎未肅拜,朴昌潤呈辭。今日以監察茶時之意,敢啓。傳曰,知道。
金尙迪,以都摠府言啓曰,今日入直內三廳,武兼禁軍及軍兵等,當爲中日習射。而國忌相値,不得爲之之意,敢啓。傳曰,知道。
右議政趙顯命,三十三度呈辭,傳于尹彙貞曰,安心調理。
傳于金尙迪曰,都城周圍,令三軍門爲之,如果爲之,入之。
以戶曹商山府夫人食物單子,傳于趙明履曰,令郞官卽速擧行。又傳于申思建曰,齋惟昔年,今已十有六年,自倍于心。商山府夫人,令郞官領食物,其存問。
徐命珩啓曰,上番兼春秋朴徵佐,身病猝重,勢難察任,今姑減下。其代,令該曹,口傳差出,何如?傳曰,允。
吏曹口傳政事,兼春秋單李孟休。
徐命珩啓曰,司書尹學東,以其親病,陳疏徑出。原疏以國忌正日,纔已退却矣。所當直捧禁推傳旨,而此與無端徑出有異,推考警責,何如?傳曰,允。又以弘文館言啓曰,本館上番,連日闕直,事體未安。校理尹得載,副修撰洪重孝,旣有只推之命,竝卽牌招,以爲推移入直之地,何如?傳曰,允。又以侍講院言啓曰,本院下番司書尹學東,連日入直矣,以親病陳疏徑出。新除授說書金陽澤,旣有只推之命,更爲牌招入直,何如?傳曰,允。以校理尹得載,副修撰洪重孝牌不進禁推傳旨及說書金陽澤牌不進罷職傳旨,傳于徐命珩曰,竝推考傳旨捧入。又傳于徐命珩曰,以常訓事入侍時,承旨三員,竝留待。
徐命珩啓曰,常訓入侍時,承旨三員留待事,命下矣。左承旨趙明履,纔已申退,同副承旨韓翼謩,不爲仕進,所當竝卽牌招。而左承旨趙明履,拘於廳規,不得請牌,何以爲之?敢稟。傳曰,牌招。又傳于徐命珩曰,詣閤。
全羅監司狀啓,六月令薦新,新稻米進上,限內不得封進,惶恐待罪事,傳于徐命珩曰,勿待罪事,回諭。
金尙迪,以宣惠廳言啓曰,慶尙道所封,今六月令宗廟薦新新稻米,今月內當爲封進。而今年節早,未及成熟,限內不得封進之意,敢啓。傳曰,知道。
上在昌德宮。停常參·經筵。
自午時至申時,日暈。
下直,高陽郡守洪鑑輔。
尹彙貞啓曰,守令未署經,至於四員之多,夫馬留滯,委屬可慮。兩司除在外,牌不進傳旨未下外,呈告未肅拜人員,竝卽牌招,以爲署經之地,何如?傳曰,允。
傳于韓翼謩曰,去夜入侍承旨,有入來者,雖一員,與儒臣同爲入侍于宣政殿。
申思建啓曰,各道殺獄之月三同推,旣有定式,而卽伏見黃海監司宋翼輔五月朔同推啓本,則白川郡朴次丁,延安府金檢同等殺獄,一朔之內,全不擧行,道臣有不能檢飭之失。黃海監司宋翼輔,推考警責,何如?傳曰,允。
右議政趙顯命,三十四度呈辭,傳于尹彙貞曰,安心調理。
徐命珩,以侍講院言啓曰,本院下番司書尹學東,以親病陳疏徑出,兼司書金相福受由在外,說書金陽澤牌不進,兼說書未差,他無推移之員,勢當以上番姑降入直。而輔德李延德,謂有身病,連呈辭單,兼輔德元景淳在外,兼弼善李昌壽,謂有身病,文學南有容呈辭受由,兼文學金尙喆入直玉堂,下番將未免闕直,事甚未安。輔德李延德,兼弼善李昌壽,竝卽牌招,以爲推移入直之地,何如?傳曰,允。
以校理尹得載,副修撰洪重孝牌不進禁推傳旨及說書金陽澤牌不進罷職傳旨,傳于徐命珩曰,竝推考,傳旨捧入。
徐命珩,以禮曹言啓曰,因義禁府啓辭,敬陵令趙壽彬時在陵所,參奉鄭世儉在外未肅拜。莫重陵寢,不可暫時空虛守直,假官一員,急速差送,何如?傳曰,允。又以禮曹言啓曰,卽者溫陵參奉金光泰,呈狀本曹言,望後參奉金瑞節,以其親病,萬分危重,蒼黃下鄕,故矣身連爲替直矣。暴患關格之症,頃刻難保,急於入京醫治,請出假官矣。今於各陵官拿處之時,本陵書員,誤以同官金瑞節名字現告,故玆敢據實呈狀,卽爲入啓。論罪矣身,毋使同官,橫被罪罰云。蓋本陵望前望後番次換易,兩參奉姓字相同,故迷劣下人,致此誤告。金光泰旣已自首,則金瑞節則元無所犯。現告單子中,以金光泰改付標,以爲拿處之地,而當該本陵下人,自本曹治罪,何如?傳曰,允。又以禮曹言啓曰,溫陵參奉金瑞節,以親病受由下鄕,參奉金光泰則旣已拿處。莫重陵寢,不可暫時空虛守直,假官一員,急速差送之意,分付,何如?傳曰,允。
金尙迪,以備邊司言啓曰,今六月初五日,大臣·備局堂〈上〉諸道審理使,引見入侍時,海西審理使南泰良,以載寧·信川·松禾三邑,民少軍多,不能充額之弊陳達。而因本道句管堂上李益炡所啓,隨營牌及武學保,與正軍有異。三邑所付移送軍丁,有裕邑事,竝有令備局商量變通宜矣之敎矣。三邑軍額最多,雖搜括良丁,無以一一塡充,不免有侵徵白骨黃口之弊。則參酌移額於道內良丁有裕如谷山等邑,有不可已而兩色保。雖云有異正軍,隨營牌武學,乃是西路戰卒,團束鍊習,緩急可恃,旣不可容易變動,則保人之分割移送,亦極重難,竝姑置之。此外京外收布色目中,參量三邑軍摠,分等定數,劃送於良丁有裕邑後,形止卽爲狀聞,道內營鎭私屬之見在境內,而落漏印冊者,爲先一一汰定後,報本司事,申飭本道,何如?傳曰,允。又以訓鍊都監言啓曰,軍門旗槍及鳥銃粧家所入,加時槍柄等木,自前分定於全羅左右水營·濟州牧取用矣。辛酉分定之木,盡用於鳥銃新造與修補所入,故卽今所儲匱乏。前頭軍器修造時,無以需用,事甚可慮。加時槍柄木各二千條,依例斫伐上送,以爲及時繼用事。令廟堂,分付於全羅左·右水使及濟州牧使,何如?傳曰,允。又以御營廳言啓曰,今此下番馬兵軍兵試才賞格,從分數多寡,以本廳所儲木綿面給後,別單書入之意,敢啓。傳曰,知道。又以御營廳言啓曰,本廳來九月十月兩朔應立,右部前司屬公洪右道五哨軍兵,八月二十五日京中逢點。九月初一日,與中部後司軍兵,當爲替代立番,趁期調送事。本道監·兵使處,依前知會之意,敢啓。傳曰,知道。
申思建,以義禁府言啓曰,成歡察訪李仁好狀啓,援刑曹粘目內,修撰尹光紹,移本府處置事,允下矣。尹光紹今方待命於本府,卽爲拿囚之意,敢啓。傳曰,知道。又以義禁府言啓曰,昌陵參奉金仁大,敬陵令趙壽彬,溫陵參奉金瑞節,翼陵別檢金朝潤,懿陵參奉朴師郁等,令該府處之事,傳旨啓下矣。金仁大·金朝潤,今方待命於本府,卽爲拿囚。而趙壽彬·金瑞節·朴師郁,時在各其陵所云,莫重陵寢,不宜暫曠,發遣府羅將替直後,拿來,何如?傳曰,允。又以兵曹言啓曰,今六月二十九日,金德根稱名人,自丹鳳門入來,差備門外擊錚,極爲駭愕,令攸司囚禁治罪。同門守門將張虎成,常時不能禁斷雜人,以致闌入,亦難免其責。推考,何如?傳曰,允。
以平安監司狀啓,渭原等官居入作韓承元等,囕死渰死壓死事,傳于趙明履曰,渰死壓死人等,令本道恤典擧行。
京畿監司狀啓,薦新新稻米,限內不得封進,惶恐待罪事及江原監司狀啓,進上生銀口魚,節序甚早,皆未及期,惶恐待罪事,傳于徐命珩曰,勿待罪事,回諭。
尹彙貞,以敦寧府言啓曰,本府譜冊,奉安閣之營建,已過八十餘年,多有破傷處,而譜冊移安,事體重大,久不得修補矣,當此霖雨之餘,齋有滲漏之患。臣箕鎭·臣聖龍,率諸郞廳,進詣奉審。則譜閣西邊,階砌傾仄,兩柱動退,門戶難於開閉,廳板間多低陷,甍瓦腐傷,多有透漏之痕,丹雘年久剝落,所見至爲未安,不可不及時修改。移安日字,令該曹推擇,容入物力,亦令該曹,算摘劃給。而其在重事體之道,不可無監蕫之官,依各陵陵官兼監役之例,以本府掌務官參奉鄭養淳,差定兼監役,監蕫之意,敢啓。傳曰,知道。
金尙迪,以備邊司言啓曰,今六月初八日引見時,因密昌君樴·明陵參奉李廷煌所啓,明陵守護軍,咸平免稅八十結,以江原·黃海兩道中,道里稍近處,換定事爲請。自上有此不過相換,自備局卽爲稟處,可也之命矣。陵寢守護之軍,不可不各別顧護,而明陵旣無位田,只有免稅海路敗船,稅納至少,則陵軍之必欲換定近地,其勢固然。免稅非如位田之永劃,從願移定,旣有宮房通行之例,而在國用,別無所損,依其所請。以海西換定以給事,分付禮戶兩曹及湖·海兩道,何如?傳曰,允。
持平朴昌潤啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳,嚴鞫得情,夬正王法。請瑞虎等兩賊孥籍,亟令王府擧行。請徙邊罪人陸師聖,依律處斷。請物故罪人夏宅孥籍,亟令王府擧行。請還收周安減死島配之命。答曰,不允。
正言柳顯章啓曰,請充軍罪人李時蕃,依律處斷。請逆魁坦,緣坐籍沒等事,亟命王府,依法擧行。請還寢罪人泰績酌處之命,仍令鞫廳,嚴刑得情,夬正王法。請聖鐸等二人,竝令還發配所。人臣奉命之體,雖蹈湯火冒兵刃,直前不顧,義不辱王命。而向來金吾郞之拿尹光莘也,其溺職辱命之罪,可勝誅哉?光莘之狂與不狂,今無可論。而渠旣奉王命拿罪人,則狂亦拿也,不狂亦拿也。況以似狂非狂之狀,至於馳啓,則已料其非狂也。若非狂而違命如此,則直是叛臣也。是所謂人得以誅之,豈可以循例拿來者視之耶?雖綁縛之,檻載之,無所不可,而乃反遷延遲回,畏㤼縮伏,使堂堂王命,久委草莽,至煩他都事之替遣,其爲頹國綱辱使命,當如何哉?若使叛臣逆帥,陰懷不軌,佯稱狂易,則奉命者,亦可曰似狂非狂,而不爲拿致耶?光莘有逆命之罪,則都事亦有辱命之罪。光莘有佯狂之罪,則都事亦有溺職之罪。論其負犯,合被重辟,雖與光莘,同爲梟示,夫誰曰不可?而畢竟勘律,反下於奪符違例之宣傳官,其何以懲日後,奉使不謹,慢棄君命之臣哉?向來都憲之請以拿鞫重勘,誠爲得體,而金吾之讞以奪告輕律,請當該都事,亟施遠配之典,擬律禁堂,亦從重推考。海美卽兼管討捕之邑,而縣監崔慶老,以闒茸老殘,縱飮長醉,牧民治盜之政,漫不知爲何事,吏緣爲奸,民不見面。康津縣監朴嗜覃,本以昏庸,全沒體貌,且欠廉聲,賄賂公行,民怨朋興,傳說狼藉。請海美縣監崔慶老,唐津縣監朴嗜覃,一竝罷職。祭享事體,何等尊重,前後勅勵,不啻申嚴,凡諸享官,實預無間。而日昨誓戒,預差之不進者居多,事之寒心,莫此爲甚。請諸執事預差之不參誓戒人員,竝命從重推考。答曰,不允。推考事竝依啓。
七月初一日辰時,上御宣政殿。承旨儒臣,同爲入侍時,左承旨趙明履,左副承旨金尙迪,同副承旨韓翼謩,儒臣金尙喆,假注書趙台命,記注官李孟休·李澤徵,以次進伏訖。上命臣台命,持常訓大全諺解以入。臣台命,卽承命持來進伏。上命李孟休讀諺解。孟休盡讀諺解。上曰,字音淸濁,一一校正,可也。諸臣承命退出。
上在昌德宮。停常參·經筵。
金尙迪啓曰,今日次對,諫院無進參之員,大司諫尹光毅,正言柳顯章,竝卽牌招,以爲推移入侍之地,何如?傳曰,允。又啓曰,卽者備邊司郞廳,以大臣意來言,今日雖非日次,久未登對,來會賓廳云矣,敢啓。傳于金尙迪〈曰〉,詣閤。
右議政趙顯命,三十五度呈辭,傳于金尙迪曰,安心調理。
尹彙貞,以侍講院言啓曰,本院上番姑降,事甚未安。說書金陽澤,旣有只推之命,卽爲牌招,以爲入直之地,何如?傳曰,允。又以弘文館言啓曰,本館上番,連日闕直,事體未安。校理尹得載,副修撰洪重孝,旣有只推之命。修撰尹東浚,自鄕纔已上來云。竝卽牌招,以爲推移入直之地,何如?傳曰,允。以說書金陽澤牌不進罷職傳旨及副校理韓億增,校理尹得載,修撰尹東浚,副修撰洪重孝等牌不進禁推傳旨,傳于韓翼謩曰,竝推考,傳旨捧入。
尹彙貞,以弘文館言啓曰,本館下番修撰臣金尙喆,以秋享大祭大祝,今日議政府肄儀時,晝仕出去之意,敢啓。傳曰,知道。
有政。吏批,判書李周鎭進,參判洪象漢進,參議未差,左承旨趙明履進。啓曰,敦寧府都正元命益戶奴呈狀內,矣上典,與判敦寧府事李箕鎭爲內外從兄弟,有應避之嫌,斯速入啓處置云。相避之法,在下當遞,敦寧府都正元命益,改差,何如?傳曰,允。又啓曰,坡州牧使,今當差出。而本州以路傍殘邑,素稱難治,他道有聲績守令,竝擬,何如?傳曰,允。又啓曰,谷山府使,今當差出,未準朔禁軍將,竝擬,何如?傳曰,允。以李光湜爲司諫,李衡萬爲正言,李渙爲禮曹正郞,李昌壽爲應敎,韓億增爲副校理,趙鎭世爲順天府使,閔百男爲坡州牧使,李命祥爲谷山府使,尹光履爲平海郡守,金若魯爲內局提調,李應協爲文學,韓宅揆爲思陵令。兵批,判書金若魯進,參判李日躋病,參議兪㝡基在外未肅拜,參知鄭俊一入直進,右副承旨申思建進。啓曰,前萬戶金廷輝,及第林時茂,閑良李益興·康恒道·趙廷麟,或軍器監蕫,或捉得惡虎之功,俱有加資之命。而金廷輝雖已資窮,未經準職,林時茂·李益興·康恒道·趙廷麟,係是出身閑良,何以爲之?敢稟。傳曰,竝加資。以李箕重爲司禦,鶴陵君榯·朴纘新單付副摠管,全命佐爲五衛將,李喜夏爲羽林將,崔定爲訓鍊副正,金鎭明爲僉正,李昌運爲內乘,南有容單付司直。
徐命珩,以弘文館言啓曰,本館上番闕直,已至多日,事甚未安。今日政新除授應敎李昌壽,副校理韓億增,竝卽牌招,以爲推移入直之地,何如?傳曰,允。
申思建,以義禁府言啓曰,卽接月令醫員金斗運手本,則保放罪人李光輔·禹夏亨,病勢今已向差云,竝還囚之意,敢啓。傳曰,知道。又以義禁府言啓曰,禹氏獄事主推官,大興前郡守李道善,同推官禮山前縣監李揆文等,拿問定罪事,傳旨啓下。而李道善·李揆文,竝旣已身故云,勿論,何如?傳曰,允。又以義禁府言啓曰,溫陵參奉金光泰,令該府處之事,改付標傳旨啓下矣。金光泰時在陵所,替直後,發遣府羅將拿來。而金瑞節則元無所犯,禮曹旣已草記蒙允,置之,何如?傳曰,允。
趙明履,以戶曹言啓曰,依傳敎,右議政趙顯命,自三月至七月,合五朔祿俸,令倉官,更爲輸送于本家。則以爲,卽今病情,漸益深痼,旣不能供仕,方在尋單祈免之中,常祿不敢冒受云。祿俸又不領受,何以爲之?敢稟。傳曰,令倉官更爲輸送。又以戶曹言啓曰,今此三經進講件,則所入物力,已爲上下。而至於頒賜件,則所入紙地,曾有卜定取用之例。今亦依前例,參酌卜定於三南,而紙品則以壯紙中可合冊紙者,耗穀換貿,急速上送之意,分付,何如?傳曰,允。又以漢城府言啓曰,本府乃是版籍重地也。莊籍庫舍,不過數十間,而諸道帳冊及京中戶籍,分秩積置,以便考閱之地矣。今則累經式年,籍庫充滿,卷秩浩穰,勢難分排以置。以其樓上庫充滿之故,漸次入置於樓下庫,而樓下庫幾皆充滿,且其地勢卑下,易致漏濕腐傷之患。莫重國籍藏置之所,實多可慮,若不趁今變通,而又値式年新籍之時,則京外許多帳冊,實無他可藏之所,故欲爲添造庫舍,而所入物力,辦出無路。此際得伏見兵曹築城節目,則城內限五步,城外限十步,區別斫松。而城內所斫,則用於築城軍炊飯,城外所斫,則軍門將校與本府郞廳,回山監役官,眼同斫伐事,已爲啓下矣。城外斫伐之松,趁早主管,俾卽區處然後,可無憑藉偸竊之患,亦無紛挐濫斫之弊。而在前四山松木,蟲損或風落,則本府連有專屬發賣之規。今此城外斫松,則自本府專爲主管,隨斫取來,以爲從便補用於籍庫添造之需,何如?傳曰,允。又以賑恤廳言啓曰,各道各邑斛子,與戶曹銅斛,較正下送,以爲防奸之地。則各邑依此遵行,已多年所。而今番羅州牧租作米,竝與斛子上送,而所送斛子,稱以還上斛子,與大同斛有異云云,故極爲驚駭。取其斛,較正於京廳銅斛,則不足,爲一斗四五升。凡穀物上納之際,以銅斛較正者行用,自是八路通行之規。而本州獨有此二斛,此不過監色輩,乘其累月空官之時,欲售弄奸之計。捧上上納之際,有此換用之致,而兼官矇不致察,一從監色之所告,竝與斛子,具陳省上送。其在平斗量杜後弊之道,不可不嚴懲。當該兼任務安縣監朴,爲先罷職。本州座首色吏,拿致營門刑推,照律嚴處,何如?傳曰,允。
金尙迪,以兵曹言啓曰,去夏三朔,能麽兒試講時,武臣兼宣傳官禹宗績·鄭應慶,部將李崇等,一次不通,一次病不進。宣傳官李聖休,武臣兼宣傳官洪觀海等,二次病不進,殊無申飭勸課之意,竝依例推考警責,何如?傳曰,允。
副應敎元景淳上疏。伏以臣於月前,忝叨諫職,罪重違逋,罰止例罷,得以歸省病母。方切攢頌之私,日月無幾,復煩甄敍,寺正之除,東壁之命,疊降於兩日之內,仍令臣乘馹上來,驚惶感激,莫省攸措。恩旨之下,固宜竭蹶趨承之不暇,況伏聞太廟親享有命,名係邇班,尤何敢爲偃然退伏之計?而第臣偏母,宿病沈淹之中。近以淫霖支離,蒸濕忒甚,重添暑感,症情危惡,胃土隤敗,食飮頓阻,膈火熾盛,寢睡全失,精神昏昧,若墜烟霧。臣情理煎迫,實難離捨遠去。而區區烏鳥之私,誠不敢輒煩於崇嚴之聽。欲觀數日,若有一分之減,則擬卽抑情祗赴,進參於陪扈之末矣。母病忽自昨夕,轉成泄痢,度數無算。眞元大陷,委貼床褥,見者凜然。臣於是,一倍焦熬,心神慌亂,雖欲黽勉就途,更無其路。玆不得不疾聲哀籲於孝理之下。倘蒙體下之恩,少展趨朝之期,則是臣至願。而此時言私,分義虧缺,揆以邦憲,合被重戮。伏乞聖明,亟命鐫削臣所帶職名,俾得專意救護,仍治臣慢命之罪,以肅朝綱焉。答曰,省疏具悉。爾其勿辭,俟其少間,上來察職。
禮曹判書趙尙絅上疏。伏以臣於日昨,猝中暑毒,未能致身於藥院問安,敢陳引罪之章,兼附祈免之懇。而適値淸齋,未獲登徹,徊徨悶蹙之際,以各陵假官之許差,特下重推之命。臣誠悚懍震悸,無地自容。今夏潦暑異常,無人不病,陵官之告狀紛然。而臣一切揮却,就其中情理切急者許題,以爲數日替直之地,其蹈襲謬例之罪,臣安得自解乎?仍伏念臣年齒,已近七旬,疾病亦入膏肓,衰謝忒甚,氣息綿綴,筋力精神,日漸耗竭,白晝對人,往往坐睡,公私酬應,前忘後失,閑司漫職,已難堪當。況此內局保護之任,夫豈有一日蹲冒之望?而除命之下,不敢控辭,拚死察任,已踰三朔矣。今者宿患塊症,與暑病,乘時交劇,上吐下泄,胸膈痞塞,呼吸喘短,作一籧篨,奄奄床席,隔死如紙。此非一時偶感之比,卽數十年沈痼之疾也。前日則幸賴藥餌而扶持,今也鍼藥罔效,醫技亦窮,一任置之於無可奈何,以爲符到卽行之計。而名係朝籍,不死不生,旣不能便訣明時,又未能奔走率職,病裏惶隕,如添一病。卽今御藥監劑之行,不日將發。而顧臣病情,萬無强起之勢,百爾思量,一遞之外,更無他道。噫,臣之冒叨內局,已至累次,而或除刑官而遞,或被罪譴而遞,或因大僚陳達而遞,未嘗敢以一病字,有所煩溷而請遞。蓋此嘗藥之任,與他自別,陳疏求免,分義惶恐故耳。今則狗馬賤疾,已入殊域,莫重監劑,緣臣遷延,玆不得不敢暴病重實狀。伏乞聖明,亟命遞罷臣本兼兩任,以便公私,不勝萬幸。答曰,省疏具悉。提擧許遞。卿其勿辭,調理行公。
江原監司金尙星上疏。伏以臣病在土祟,漸入膏肓,猥蒙天恩,待罪閑藩,感激洪造,豈臣殞結之所能報也?第臣有萬萬惶悚,不敢頃刻自安者,臣之平日自勉,固不敢謂一毫踰人。然區區謹拙之性,粗解奉職恪謹,而向以畫員不率去事,至被重推之命,其違越朝令之罪,已難晏然供職。而卽者因原州都會官,封進弓槊木事,特下備忘,又有道臣問備之敎。臣誠伏地震越,不知所以自措。夫進上事體,至敬且重,藩臣之不能蕫飭者,顧安得免溺職之誅也哉?臣來見本營規模,則百事不成樣,命令不得行,名雖道臣,視之如一時客官。故凡於逐朔進御之節,非不另加嚴飭於各邑,而至於內弓房所納,則例自都會官封進之故,雖不得親自監封,然其物目之與狀聞差錯者,實是千萬意外事。初旣準數擇封,此非都會官,不善擧行之致。則陪持吏習之絶痛,姑捨勿論,使臣而能彈壓列邑,則豈有是哉?臣於一時問備之下,惟當訟罪之不暇。然卽此一事,可知其尸職憒憒,則一路宣化之責,決知其不能堪當。而且臣狗馬之疾,入夏添劇,積傷水土,源委深痼。近又關格之症,種種發作,宛轉床席,作一籧篨。則雖曰職務稍閑,決非臣養病之坊。而目今天災孔酷,民憂漸殷,了無一事之設施,可以仰答恩顧者,則惟有早自引遞,可以粗安微分。伏乞聖慈,亟許鐫削,仍勘臣不善奉職之罪,以便公私,不勝幸甚。答曰,省疏具悉。一時飭礪,其何撕捱?卿其勿辭,察任。
七月初二日巳時,上御熙政堂。大臣·備局堂上,引見入侍時,領議政金在魯,判敦寧李箕鎭,兵曹判書金若魯,左參贊朴文秀,行司直金聖應,吏曹參判洪象漢,戶曹參判金尙魯,禮曹參判元景夏,副司直李宗白,大司諫尹光毅,持平朴昌潤,左副承旨金尙迪,假注書趙台命,記注官李孟休·李澤徵,以次進伏訖。在魯曰,卽日霖炎,聖體若何?上曰,一樣矣。在魯曰,大王大妃殿氣候若何?上曰,差勝矣。在魯曰,王世子氣候若何?上曰,好過矣。尙迪曰,禮曹參判元景夏,入侍次來待矣。上曰,引見。在魯曰,右相辭單,旣至三十餘度,而一向無造朝之期,國事誠悶矣。上曰,憲臣亦入侍,將有可諭事矣。在魯曰,羅沈事,昨已停啓。而此事有無,不關於右相之去就,不可謂情勢,不可謂廉隅。惟望各別敦迫,使之速出矣。上曰,當依所達爲之。而亦欲使少休矣。在魯曰,續大典,幾盡了當,而其中有一二稟裁者矣。軍兵闕點,百名以上,則施以告身三等之律。五十名以上,則施以削職之律。而卽今用律奪告身削職,元無區別,給牒敍用,彼此同然,殊非輕重用罰之意。百名以上則改以徒配之律,似好矣。兵曹判書金若魯曰,皇明朝則三等告身之律最重,我國則金吾議讞,只以杖數多寡,分其三等輕重而已。其外則元無區別者矣。上曰,三等則一經歲杪,各減一等,過三次歲杪然後,方可敍用,豈不較重乎?續大典律文,則仍前置之。而申嚴三等之法,使有輕重之別,可也。出朝報若魯曰,騎兵上番,事體不輕,每於當番前朔二十五日,逢點於本曹矣。去月點考時,遂安上番軍七名,全數闕點。或慮其因潦水,未及上來,姑爲遲待。而當番之朔已屆,終不上來。近來外邑,凡於擧行之事,怠慢成習。至於莫重上番之軍,無端闕到,關係紀律,不可不懲礪。軍士當番未及限者,價布未收滿一同者,守令竝營門決杖,自是法典。該邑守令,令本道監營,決杖後啓聞,何如?上曰,誠爲寒心。依爲之。出朝報象漢曰,本曹祭享色書吏,雖宰相,不得推治,曾有成命,蓋爲事體也。近來國綱解弛,厭避祭官,作一弊習。日前漢城參軍朴師健,發怒於差祭,捉囚享吏之正妻云,事未前聞,極爲駭然。體統所關,不可置之,汰去,何如?上曰,依爲之。出朝報在魯曰,祭享時㽅羹是大羹,不和五味者,鉶羹是和羹,和五味加芼滑者,兩羹各三器,用牛羊豕三物者,見於儀禮及文獻通考等書,不啻分明。而聞太廟每位㽅羹三器,鉶羹三器,竝純用牛肉,大失禮意,此蓋由於牛肉則有餘,羊肉則最不足之致。莫重國家祭物,謬誤如此,不可不及今釐正,經費之稍加,有不暇論。而但羊之一種,我國素乏,誠有難繼之慮。雖不可優數加定,姑以每祭前後殿,各一羊豕加定,則或可推移分排,以此分付,何如?上曰,此則大違於禮矣。自今釐正,羊牲一口,豕牲一口,增數封進之意,分付,可也。出擧條在魯曰,新除授守令之未署經者數人,而其中旌義海島守令,不可留滯,一司署經,變通發送,何如?上曰,一司署經守令,催促赴任,旌義縣監朴寅輔,使之一兩日內,辭朝事。出榻敎政事當日爲之事出榻敎若魯曰,都城內外,城堞逼近處,所伐之木,取用於城役燔甓事,節目啓下矣。卽者京兆草記,請得蒙允。此非相爭之事,而與常時風落自枯松有異。且是稟定之事,不當移送京兆,自軍門依前定奪,取用,何如?上曰,所達是矣。京兆草記,勿施,可也。出擧條箕鎭曰,臣待罪畿輔,各陵奉審時見之。則翼陵·順懷墓之間,有一古塚,表石書以仁城大君糞之墓,此是睿宗朝親王子早夭者。墓在松樹茂密中,莎草盡爲剝脫,只餘塚土,所見慘然,特命修改,爲好矣。若魯曰,臣曾以禮官,奉審時見之,歸奏筵中,而宜有修補之道矣。上曰,分付該曹,卽爲修築,可也。出擧條箕鎭曰,北漢形便。臣於待罪畿輔時,始爲登覽,則雖未知爲駐蹕之所,而險絶則極矣。萬一爲賊所先據,則實無可奈何矣。初若不築城則已矣。以其城堞·宮闕·糧餉·器械觀之,則當初設置,可謂壯固。而費盡許多國力,作一等棄之空城。他國之賊,姑不暇言,而若有黠賊數十人,潛入作變,則以一管城將,何能制乎?思之及此,不覺心寒。臣謂道臣·將臣間,不可不定一主將,使之擔當經略矣。上曰,所達是矣。卿等消詳,後日登對稟達,可也。出擧條光毅進伏傳啓,至尹光莘拿來都事遠配之啓。上曰,此啓則盡讀措語,可也。光毅讀訖,上曰,投畀之請,其雖過矣,此非相持者,依啓。在魯曰,此啓,有不成者矣。當初都事,只以循例拿來,則綁縛檻載,此非都事所可任意者。若或以其稱狂,而任自綁縛檻載而來,則必不容於世矣。雖以其啓辭言之,其所謂光莘之狂與不狂,今無可論。狂亦拿也,不狂亦拿也等說及光莘有佯狂之罪,則都事亦有溺職之罪云者,皆是假設爲辭,元無謂光莘佯狂之意矣。景夏曰,雖旣允臺啓之後,臣旣有所懷,何可不達?若辭嚴義正,只請投畀,則豈曰不可?而其啓辭措語,或用領相箚語,或用都憲疏語,或用臣疏語,此等巧密處,殿下宜察之。臣非伸救都事,而如是,仰達矣。上曰,其時都憲誰耶?承旨金尙迪曰,戶參金尙魯,在嶺營時事矣。尙魯曰,臺啓體重,傳啓未畢之前,臣豈敢仰達?而旣以臣下詢,故略有所陳矣。臣之在嶺營也。未及詳聞其事實,只得見右相箚,則其中拔劍嚇王人等語,極爲驚心。且臣職在憲長,故驟聞論列之際,意謂都事,亦有辱命之罪,故竝請拿鞫嚴處矣。追後詳聞,則都事旣已拿致中路,傳授於追遣都事,雖以光莘供辭觀之,全然發怒於都事之督拿,而其所謂垂半身於草轎之外者,可見其縛來之狀。以此觀之,都事別無深罪之端。故臣以都承旨,在政院時,適見判金吾,以都事議律爲難。而臣果以不必從重之意,有所酬酢矣。上曰,初則予果泛然看過,而此不過都事請配之啓,則如是張皇蔓辭,甚怪矣。今聞大臣所達,果有挾雜之意,柳顯章削職,可也。光毅曰,臣性本巽懦,不合於言責之任。而今於金吾郞事,傳啓蒙允之後,大臣以措語之挾雜,盛加詆斥,此啓揆以大體,宜有執法之論,若其句語間得失,不必細究。臣雖不發啓,意見亦自如此,今於非斥之來,何可一刻仍冒於臺次乎?請命遞斥臣職。上曰,其所引嫌,極涉過矣,勿辭,亦勿退待。出擧條文秀進伏曰,臣於此,有慨然者矣。朴鳴陽之暫時薄竄,不是大段。而光莘雖是佯狂,都事之不能卽拿,宜有其罪。且與宣傳官,罪無輕重之別,都事奪告身,則宣傳亦當奪告身,若宣傳遠竄,而都事奪告身,則無以服人心矣。三百年堂堂臺啓,何等嚴重。而今者論啓方張之際,乃有紛紜,臣竊惜之。發啓之臣,雖或有挾雜之罪,從容罪之,固無不可,而一邊允從其啓,一邊罪其言者,實非盛世美事,而亦非優容來諫之道矣。上曰,彼大諫,予嘗取其質實,有懷則固當無隱,臺啓果挾雜耶?抑無挾雜耶?光毅曰,挾雜不挾雜,固非分別下詢者。其意雖或挾雜,其言果若得體,則但當隨其言而從之,不必先論其心跡矣。尙迪曰,諫長所達,大體雖是,至於挾雜與否,仰對者未免糢糊,有異聖上責質實之意。諫長事,誠爲慨然矣。上曰,承旨所達,是矣。憲臣之意,何如?昌潤曰,柳顯章請竄都事,臣雖未詳其啓之如何,而聖上削職之敎,臣意則可謂太過矣。上曰,其啓果有挾雜之意耶?昌潤曰,以臣觀之,殊未見其挾雜矣。上曰,院臣柳顯章,都事投畀之請,其雖過矣。只謂大體不可相持者,雖允從。噫,帥臣違命,何等重也,而爲人臣,又何敢挾雜私意於其間?而其下語之際,頗有挾雜。而其意不專在於嚴國體,有甚麽憑公不正之態?允從此請,非曰人是,嚴其國體之意。旣知挾雜,而不爲勅勵,則此豈錯枉之意乎?罷職。噫,大司諫尹光毅,自承宣,知其質實,常曰有懷必無隱。今柳顯章投畀都事之請,其所看文,雖有淺深,其挾雜,展覽可瞭然。則不爲規正於前席,雖因愛臺閣之意,再次下問之下,語甚糢糊,其若不知是昏也。若知而其不直陳,非恒日取信之意。噫,挾雜若此,一文之間,看之判二,若是而何日祛黨?何日視公?今番祛黨一條,予猶自文具,可勝歎哉?尹光毅猶此,予復何恃?其責備之道,宜先此人,大司諫尹光毅遞差。出傳敎象漢曰,承旨未及畢書傳旨,而先欲陳達,殊失筵體,推考,何如?上曰,依爲之。出擧條上曰,近來此等之習,不可勝禁。卿等之看文字,亦近太甚。渠雖有巧態,此後則須勿過看,如予闊略,可也。景夏曰,臣旣有所懷,則不達於殿下而何哉?尹光毅有査滓之敎,誠過矣。光毅非有査滓之人也。上曰,前日夜對酒後,直曰殿下某事非矣。其人多飮之後,尤質實矣。景夏曰,近來章奏隱暎之間,略略說去,使人泛看,不能知之,此習誠可惡也。臣與朴鳴陽,同隣世交,情誼無異至親,豈無傷憐之心?而宣傳官旣已遠竄,則都事有難獨免。今臣所達,非論臺啓請竄之是非也。其措語挾雜,臣切痛之。今日處分,臣猶以爲輕也。尙迪曰,柳顯章事,臣父旣被其斥,雖不敢參論本事,而其啓語,則人之看文字各異矣。今大臣則謂之爲建德報仇,筵臣則謂之綁縛檻車等句語,綴拾他人之疏語,出於用意云。彼尹光莘,人得以誅之,則初無報仇之可言。綁縛等語,亦出於嚴論光莘之意。則前此疏章之用此句,謂之嚴論,今此諫啓之援此句,謂之用意,此則臣莫曉其故也。況抉摘文字而罪之者,臣謂大關後弊,故敢達矣。上曰,薇垣長事,俄已下敎,而承旨所達,其亦査滓,從重推考,可也。出擧條大司諫尹光毅所啓,請充軍罪人李時蕃,依律處斷。上曰,其勿更煩。又所啓,請逆魁坦,緣坐籍沒等事,亟命王府,依法擧行。上曰,旣諭何煩?又所啓,請還寢罪人泰績酌處之命,仍令鞫廳,嚴刑得情,夬正王法。上曰,其勿更煩。又所啓,請聖鐸等二人,竝令還發配所。上曰,其勿更煩。又所啓,請當該都事,亟施遠配之典。上曰,投畀之請,其雖過矣,亦非相持者,依啓。又所啓,請海美縣監崔慶老,康津縣監朴嗜覃,一竝拿問處之。上曰,依啓。持平朴昌潤所啓,請逆坦孥籍,一依王府草記,卽令擧行。上曰,旣諭何煩?又所啓,請還寢泰績酌處之命,仍令鞫廳,嚴鞫得情,夬正王法。上曰,其勿更煩。又所啓,請瑞虎等兩賊孥籍,亟令王府擧行。上曰,其勿更煩。又所啓,請徙邊罪人陸師聖,依律處斷。上曰,其勿更煩。又所啓,請物故罪人夏宅孥籍,亟令王府擧行。上曰,其勿更煩。諸臣以次退出。
上在昌德宮。停常參·經筵。
下直,博川郡守李昌重。
金尙迪,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
尹彙貞,以司饔院官員,以監膳提調意啓曰,生鮮廛進排人等,以霖雨浹月,江水連漲,魚船不得施網,供上萬無繼封之勢,累次呈訴。而事體至重,不敢煩稟之意退送矣。雨勢一向不止,捉魚之難,日甚一日。在前如此之時,亦有折半代捧之規,所當依前例,以可合雜魚及活鷄代封。而莫重御供,自下不敢擅便,惶恐敢啓。傳曰,折半代封。
申思建,以御營廳言啓曰,本廳分授惠化門北邊體城六間許頹落處及接連將頹處四間許,今方改築。而所入石子浮出然後,可以始役,依前城外溪壑間,所在雜石,先爲浮出之意,敢啓。傳曰,知道。
又以兵曹言啓曰,今此宗廟擧動時,本曹兩驛騎馬四十匹內,病傷馬除,各差備應把之數,無以推移。依前例京畿驛馬,限十匹補把,以充不足之代事,本道監司處分付,何如?傳曰,允。
又以兵曹言啓曰,今此冬至使一行赴京時,所把驛馬,必須前期分定,可無未及之患。應把驛馬四十六匹內,公洪道八匹,全羅道九匹,慶尙道二十匹,來九月二十九日,京中逢點。江原道五匹,咸鏡道四匹,來十月初五日,直送安州,逢點之意,各道監司處知委,何如?傳曰,允。
上在昌德宮。停常參·經筵。
韓翼謩啓曰,大司憲金鎭商,執義尹鳳九,掌令任鏡觀·宋能相在外。持平鄭漢奎牌不進。朴昌潤受由在外。今日以監察茶時之意,敢啓。傳曰,知道。
徐命珩啓曰,左副承旨金尙迪,今日不爲仕進,卽爲牌招,何如?傳曰,允。
申思建啓曰,憲府茶時,事甚未安,除在外外,持平鄭漢奎,牌招,何如?傳曰,允。
右議政趙顯命,三十六度呈辭。以手書答曰,卿之聽我面諭,尋單撕捱,豈徒誠意之弗相孚?於義於理,俱涉過矣。而知卿心恙,爲卿寬暇調攝,今則單之上,已三十有六矣。卿之一端撕捱者,又已了當,于今於卿,無毫分介意者,幾月調攝,昔恙今幾快愈。顧今鼎席,備乎否乎?予之倚卿,其亦幾年,欲諭手批,竟夕備局之次對,氣憊弗果,少拾精神,手諭慇懃。噫,卿之事我,旣自春坊,今至台席,以無義之撕捱,解之而後已。此豈恒日期於卿者?此豈恒日期於卿者?況且作訓而飭元良之日,一則敬大臣,一則任之勿疑也。若此而能垂訓乎哉?玆令承宣,宣諭手書,仍命偕來。卿其體小子之至意,思古人鞫躬之義,安心勿辭。寢其單而卽日造朝,用副企望。仍傳曰,承旨往宣,仍爲偕來。
傳于韓翼謩曰,以海西軍門軍政,有下敎事。以嶺南寺奴事,如已出草,或已正書,禁御大將,持以入侍,大臣及曾經嶺南道臣,同爲入侍。
韓翼謩啓曰,以曾經嶺南道臣入侍事下敎。而頃日入侍曾經道臣,入侍乎?前後曾經道臣,一竝入侍乎?微稟。傳曰,頃日入侍曾經道臣入侍。又傳于金尙迪曰,嶺南曾經道臣,毋論久近,在京人竝入侍。
記注官李孟休書啓。臣敬奉聖敎,馳往傳諭于議政府左議政宋寅明處。則以爲,卽者史官,來傳聖敎,有大臣及曾經嶺南道臣,同爲入侍之命。在臣分義,卽當趨承。而第臣自前月晦間,重得暑感,頭疼膈痞之症,劇歇無常。向因陳箚,敢請旬日之暇,及其承批,幸有善攝之命。臣方感祝恩私,專意調治,而餘症尙苦,姑未及起身床席。今於特敎之下,亦無以自力承膺,伏地惶懍,惟俟大何云矣,敢啓。傳曰,知道。遣御醫看病。
金尙迪啓曰,大臣及禁御大將,曾經嶺南道臣,依下敎來待矣。傳曰,詣閤。又啓曰,事變假注書金煃,身病猝重,勢難察任,今姑改差,何如?傳曰,允。
徐命珩啓曰,明日親傳香時,承旨不可不備員。而右承旨申思建,以右議政趙顯命偕來事進去。在前如此之時,有姑爲入參之例,何以爲之?敢稟。傳曰,依爲之。
濟州牧使狀啓,大靜縣居業武姜興齊等渰死事,傳于韓翼謩曰,渰死人等,令本道恤典擧行。
徐命珩,以禮曹言啓曰,因敦寧府啓辭,本府譜冊奉安閣修改時,譜冊移安日字,令該曹推擇事,允下矣。移安吉日,令日官推擇,則今七月初八日辰時爲吉云。以此日時,擧行之意,知委,何如?傳曰,允。又以弘文館言啓曰,校理尹得載,副校理韓億增,修撰尹東浚,副修撰洪重孝,旣有只推之命,竝卽牌招察任,何如?傳曰,允。又以侍講院言啓曰,本院兼弼善李昌壽,姑降入直矣。以本職承牌,移直玉堂,下番將未免闕直,事甚未安。司書尹學東,以親病陳疏徑出,已至多日。新除授說書金陽澤,旣有只推之命,竝卽牌招,以爲推移入直。新除授文學李應協,一體牌招察任,何如?傳曰,允。
金尙迪,以都摠府言啓曰,今此宗廟擧動時,侍衛不可不備員。而副摠管林柱國,身病甚重,勢難進參,一員未差,身病人員,合有變通之道。令政院稟旨擧行,竝與未差之代,以在京無故人,卽爲口傳差出,仍卽牌招,以爲備員侍衛之地,何如?傳曰,允。
徐命珩啓曰,因都摠府草記,今此宗廟擧動時,侍衛不可不備員。身病人員,稟旨擧行事,允下矣。副摠管林柱國,身病甚重,勢難進參,合有變通之道,何以爲之?敢稟。傳曰,改差。
兵曹口傳政事,以花豐君楏·鄭彦燮單付副摠管。
金尙迪,以戶曹言啓曰,因典牲署提調柳儼陳達,本署犧牛喂養料太,復舊事,允下矣。取考曹上謄錄,則犧牛料太,曾無減給之事,豬口料,以落板米,每朔三十石題給,而所謂落板米,塵土相雜,無實於犧牲所養。故壬子年,與本署相議,以正米拾伍石,依本署所報,逐朔上下矣。辛酉年因本署提調尹陽來所啓,米太通計一年都數,旣已全船劃給,復舊一款,今無可論,置之,何如?傳曰,允。又以戶曹言啓曰,依傳敎,右議政趙顯命,自三月至七月,合五朔祿俸,令倉官,更爲輸送于本家。則以爲,卽今病情,漸益深痼,旣不能供仕,方在尋單祈免之中,常祿不敢冒受云。祿俸又不領受,何以爲之?敢稟。傳曰,令倉官更爲輸送。
韓翼謩,以義禁府言啓曰,全羅監司狀啓,據刑曹粘目內,順天前府使朴璲,移本府處之事,允下矣。朴璲時在京畿水原地云。依例發遣府羅將,拿來,何如?傳曰,允。又以禁衛營御營廳言啓曰,因黃海道審理使南泰良別單及備局啓辭,別驍衛別馬隊,特敎竝改號以宿衛騎士,而自禁御兩營,成節目入啓事,命下矣。大將臣金若魯,大將臣朴文秀,相議節目,書入之意,敢啓。傳曰,知道。
金尙迪,以義禁府言啓曰,海美縣監崔慶老,唐津縣監朴嗜覃等,拿問處之事,傳旨啓下矣。崔慶老·朴嗜覃,俱在任所,依例發遣府書吏拿來,而崔慶老卽兼營將守令,交代後拿來,何如?傳曰,允。
右副承旨申思建書啓。臣敬奉手書,卽爲馳往,傳宣于議政府右議政趙顯命處。則以爲,臣病伏垂死之中,耿耿一念,只以得解重擔,安意瞑目,爲晝夜顒祝。乃於千萬意外,近臣儼臨,傳宣手札,寶墨猶濕,天香滿室,榮輝所被,瞻聆俱聳,以極庸謬之賤品,荷此至優隆之恩禮,自揆微分,實非所堪。況玆流金盛熱,親御翰墨,作此細細十行,以臣之故,仰貽煩勞至此,此尤臣罪也。臣百拜雙擎,以首頓地,涕泣無窮,繼之以血,忽不知五內之失守,四體之投地也。惟是天鑑雖明,而危苦懇迫之情,獨未蒙察。慈覆雖勤,而疾病沈頓之狀,獨未見憐。臣於此,亦不能無憾於天地父母之前也。驚惶之餘,神魄無以自定,回奏之末,衷情難以畢達,容俟數日,更當以文字,仰請嚴誅,伏地戰懼,不知所言云矣。臣以今此恩禮,夐出尋常,宜卽承膺之意,縷縷勸勉。而大臣病狀,姑難轉動。臣旣承偕來之命,仍留之意,敢啓。傳曰,知道。遣御醫看病。
吏曹判書李周鎭,伏以我聖上,頃當遇災修省之日,特軫臣僚潦滯之弊,至有文·蔭·武官案寫入之命。今此聖敎,實出於導鬱疏冤之至意,凡在群下,孰不欽仰?而至於積久沈屈之人,尤爲之攢祝顒望,若有所得,臣曹今方繕寫以進。而第伏念文官之出身,武蔭之通仕者,其數殆過千餘。而京外窠闕,旣甚鮮少,雖使明智者,任其銓衡而塡補,旣無別地加得之路,則況臣愚昧,晝宵思量,終未得其長策。蓋文武出身之積滯者,未有甚於近日。就其中嶺南一道而言之,或有三四十年未調,抱紅牌而餓死者,不但有足以感傷和氣,設科取人之義,果安在哉?其若區處之方,振滯之策,臣誠罔知其攸濟也。且搜訪人才,多在於論薦,此實三代之美制也。至於我朝,不可謂全然廢閣。然道臣式年之薦,輒循私意,旣不能公剡,或因筵敎,而卿宰之別爲薦聞者,亦多未見其一循公心。故巖穴經學之士,寒門卓異之才,類不得登庸,枯死牖下者多矣。此豈以公擧人,惟才是庸之道哉?噫,治國之道,蓋莫要於求人才任賢能。雖以祖宗盛世時事言之,尙患人才之或遺,天職之或曠,別擇朝臣之經明行修者,俾掌成均。中廟朝文正公趙光祖,亦嘗條陳其求才之方,其所敎育之化,甄拔之盛,燦然可據。顧今世代寢遠,人心益下,庶事委靡,百無可恃,駸駸有衰世氣像,言念及此,寧不懍然而寒心?當此之時,一分挽回之道,惟在於得人共貞。臣謂延攬搜訪之擧,不可少緩,而不必預立薦目,使主薦者,隨其所得人才,學問·經術·行誼·文章·才識·智勇,各因其實行,而量立品題,內而宰執,外而方伯,各薦三人,報于廟堂。大臣與備局諸宰,十分精揀,啓下兩銓,以爲另加調敍。而或六年或八年,使之一薦,切勿猥雜之意,嚴飭定式,永爲施行。諸道式年之薦,不必疊床,因命革罷,則似可爲愼簡博採之道,而庶或無人才遺失之嘆。至於庶孽防塞,卽前世所無之規,我朝右代言,徐選始爲倡之,仍以成法,而此豈立賢無方之義也?先正臣李珥,始發許通之議。文忠公金尙容,判吏部時,獻議於仁廟曰,禁錮庶孽,卽古今天下所未有之弊法,我國人才渺然,天之所生,猶未盡用,有非聖王公大之政。故相臣崔鳴吉,亦箚請其許要。許要者卽指三曹及各司官員而言也。先正臣朴世采,錄進搜訪人才事目,而亦請竝及庶孽。前後名臣碩輔,蓋多有言之者,初或一二次調敍,而終皆寢格不行,錮弊成俗,未有變通之擧。雖或有出類拔萃之輩,竝置一切防限之中,所試極不過殘郵薄縣而已。自古抱才而沈沒者,指不可勝屈,而如宋翼弼之經學,朴枝華之節義,辛禧季之文章,崔命龍之智略,禹敬錫之才諝,楊士彦之詞華,或終於布衣,或局於末官,終不能展布其所蘊,臣實愍惜也。昔宣祖大王嘗下敎曰,葵藿向日,不擇旁枝,人臣願忠,豈必正嫡?此可見大聖人一視之盛意也。顧今習俗已痼,時制多礙,雖不得一朝更張,而臣愚以爲,稍廣進用之路,毋甚拘束。則不但爲疏鬱解冤之方,其於作成人才之道,亦不爲無助。竝令廟堂,從長商確,定爲法式,遵行勿失。且先儒亦有取才於胥商之言,斯誠求人之至論也。臣亦以爲不但庶流之可合疏通,雖於閭巷中卑微者,隨其才能,各授當職,以責其成效。則四方才俊之士,必將鼓動振作,盡爲王國之需。豈少補哉?惟聖明之裁察焉。仍竊伏念,振淹滯揚側陋,卽是救急之要道。而臣之無似,忝居重任,殫竭愚魯,以效萬一之報者,豈臣之所耿耿?而今此所陳,亦甚齟齬,恐不爲一分有合於疏滯求才之道,反顧慙惶,無地自容。噫,臣才力綿薄,尙不能調和物情,鑑識至闇,又不能收拾人才,虛辱簡寄,經年盤礴,久妨賢路,群猜衆怒,顚頓狼狽,翹足可竢。風波憂畏,疾病益痼,陳力就列,亦無其望。倘蒙斥退之恩,俾有終始之惠,則公私豈勝兩幸云云。答曰,省疏具悉。所陳者,入侍時當下敎矣。卿其勿辭,行公。
判義禁金始炯,同義禁柳復明·金希魯等上疏。伏以臣等,昨伏見諫啓,以向來金吾郞之擬律太寬,有重推之請。臣等於此,竊不勝瞿然之至。噫,金吾郞之未卽拿致帥臣,雖有稽滯王命之罪,比之宣傳官之廢却前例,私自受符者,終不無輕重之別。故參考律文,相與論確,或請奪牒,或請徒配者,煞有權度,自謂得中。而到今執法之論,如是嚴峻,殊非意慮之所及。臣等何必强以爲是也?第念王府議讞,何等嚴重,而勘律不審,輕重失宜,至今公議不平,衆論愈激。誠如臺臣之言,則臣等溺職之失,於是著矣。問備薄罰,何足以贖其罪乎?玆敢聯章自列,仰溷崇聽。伏乞聖明,俯垂鑑諒,重勘臣等辜犯,以嚴公法,以謝臺議,不勝幸甚。答曰,省疏具悉。此何撕捱?卿等勿辭,行公。
校理申暐上疏。伏以臣,本以無似,濫被洪造,忝叨經幄,旣蔑絲毫之裨,間除臺職,徒招尸素之譏,尋常愧懼,若隕淵谷,罪犯逋慢,罰止例勘,優游聖渥,隨分自在。月前往留於家兄楊根任所,而溽霖跨月,蒸濕惱人。本來伏暑之症,如期復發,日事叫楚,委頓旅舍。忽不自意,甄敍之恩遽下,館銜之除復辱,馹召遠臨,村野與榮,含恩畏義,不敢久淹,力疾登途,僅僅前進。昨始來伏私次,而冒炎撼頓,諸症越添,頭眩神昏,如在烟霧,遍體痰凝,不能屈伸,貼席涔涔,殆不省事。以此病狀,旬日之內,末由蠢動。當此館直不齊之日,罪大稽謝,懼深虛縻。玆不得不疾聲呼籲。伏乞聖慈,特垂矜諒之恩,亟賜鞶帶之褫,俾便調息,以延殘喘,仍治臣瀆擾之罪,以警具僚,不勝萬幸。臣於乞免之章,不宜贅及他說,而事在目下,略此附陳,惟聖明裁察焉。羅沈所坐,何等關係,當初特命拿來,爲有可問之端,則一番嚴覈,鞫體當然。向來酌處命下之時,臣旣略陳所懷,而且伏聞日前筵中。聖上以宜可一問爲敎,此蓋出於重獄體之盛意。居臺閣者,唯當日傳原啓,期準兪音之不暇,而乃反不顧公議之嚴,擅停重發之論。事之駭惋,莫甚於此,此而置之,將無以懲畏。臣謂停啓臺官,亟加重勘,斷不可已。今此沈啓之遽停,旣甚肆然,則職在耳目者,固宜嚴辭糾劾,而默無一言,大損臺體,臣竊爲之駭歎也。臣無任云云。答曰,省疏具悉。所陳者,詳諭之後,其分義當也。初已過矣,今何齗齗若此?而柳顯章之習,烏可已乎?予以謂于今之時,雖量權衡,於此於彼,其無高低矣。於賢者,莫知何人。其雖被忌,此等已知者,焉敢售其習?良可駭也。
持平鄭漢奎上疏。伏以臣,猥以無似,累玷言地,效蔑絲毫,罪積瘝曠,居常愧懼,靡所容措。而不意柏府新除,又下於自鄕還京之路,臣聞命惝怳,惶感交中。非不欲倍道疾馳,以謝恩命,而適値霖雨,中道阻水。日昨來伏私次,而素患伏暑之症,忽發於冒炎驅策之餘。胸膈痞隔,有時昏倒,又兼泄痢,登溷無算。以此病狀,萬無自力入肅之望,病裏惶隕,益不知置身之所矣。且伏聞向日筵中,經幄之臣,以爲近日言路之不開,實由於臺官之不擇。筵話嚴祕,雖不得其詳,而臣亦近來臺官之一也,前後冒叨,曾無一言之報效,則儒臣之言,雖不指斥臣身,而含默之責,臣亦當之。臣心愧恧,已不可勝言,而諸臺旣皆以此而爲嫌,則臣之去就,宜無異同,豈可諉諸他人,而獨自晏然而已乎?情勢病狀,俱難强冒,縮伏悚懍,恭竢譴罰。而今以署坐,天牌儼辱,分義是懼,不敢坐違。擔舁病軀,來詣禁扃之外,敢控短章,仰瀆宸嚴,臣罪至此,尤無所逃。伏乞聖明,削臣之職,治臣之罪,以肅朝綱,以安私分,不勝幸甚。臣方自劾之不暇,不宜贅陳他說。而第伏見聖上,以八條之常訓書,賜我東宮邸下,進德修業之本,齊家治國之道,莫不備具於此訓之中。臣於是,知我聖上,貽燕之謨,丁寧反復,迥出百王。今日臣民,孰不莊誦而欽歎也哉?以邸下天質之美,日就之學,其所以服膺斯訓,推之於行事者,自可至於厥修之罔覺。而但聖賢緝熙之工,不專在於文字之敎訓而已,其所心得之效,亦係於觀感之如何。今我殿下,其於八條之工,益加自勉,日用之間,躬自率之。使我邸下,有所習孰於見聞,薰陶其德性,則他日成就,尤不可量。吾東方無疆之休,其自今日始矣。伏願殿下留意焉。新除授肅川府使朴載海,曾任鳳山,以貪贓不法,入於繡衣之啓。其所論列,無非剝民髓而潤私橐,則其在懲貪之道,宜施烹阿之典。而其時勘律,不過徒配徵贖而止,尙今鳳民,以朝廷之無法爲言。此則臣於年前,歷過其邑,爲耳聞而駭痛者也。其後得除郡邑,公議不饒,終不得赴任。今畀西邑,物情尤駭,宜刊仕版,以嚴贓法。慶尙水使申漫,前後居官,虐民封己,累登臺章,聲罪狼藉。曾任南閫,以累千之貨,廣占沃土於近營之邑,及其遞歸,三十之駄,見搜於沿路之守宰,多般哀乞,僅僅彌縫。而今授本閫,不悛舊習,猾手愈熟,徵斂多岐,幕裨之干政,營吏之舞奸,罔有紀極,軍民嗷嗷,爲弊不貲。文義縣令金一基,莅任經年,無一善狀,政多柔懦,吏緣爲奸,軍田兩政,俱有謗言。訟獄聽斷,皆出干囑,或慮民人之議己,左右詗察,囚繫窮治,殘民無告,怨聲載路。臣於今行,聞之已詳,如此之類,不可置之於制閫字牧之任,以貽生民之害。罷職之罰,俱不可已也。臣無任屛營祈懇之至。答曰,省疏具悉。其勉者宜勉,而所陳中金一基,雖莫知何人,二件事推之,其涉過矣。勿辭察職。
七月初四日申時,上御熙政堂。大臣·禁御大將,曾經嶺南道臣,同爲入侍時,領議政金在魯,判敦寧李箕鎭,禁衛大將金若魯,御營大將朴文秀,工曹參判沈聖希,副司直鄭益河,戶曹參判金尙魯,左副承旨金尙迪,假注書趙台命,記注官李孟休·李澤徵,以次進伏訖,在魯進伏曰,老炎此極,聖體若何?上曰,一樣矣。在魯曰,大王大妃殿氣候若何?上曰,差勝矣。在魯曰,王世子氣候若何?上曰,好過矣。上曰,嶺南寺奴婢節目草,如持入則上之。覽訖,上曰,比總曾有名不正之議,靈城達之。文秀曰,名雖不正,今欲變通者,誠出於救弊之意。而大抵法非不美,奉行惟在擇人,如得守令,則庶可爲一分救弊之道矣。上曰,沈聖希則曾已達之。諸臣各陳所見,可也。箕鎭曰,寺奴婢,爲一國痼弊。朝家若査實減給,則其爲盛德事,當如何哉?臣於嶺藩,戊午赴任,己未遞歸,凡事未及矯革。而至於寺奴事,各別嚴飭,總數稍優矣。追後聞之,則亦多有虛括殘忍之事云,臣亦不無無已太甚之慮。今聞以戊午比總爲準云,臣意則戊午總,未免太過矣。上曰,比總云者,乃小不下之意耶?文秀曰,然矣。在魯曰,比總則雖從高峻,而若廢其錯推加括之規,則此爲實惠矣。益河曰,良役雖殘忍,而無如寺奴之弊。所謂比總,不過爲救急,而來後亦似有弊。百爾思之,實無好箇道理,雖使嶺人爲之謀,亦無別樣善策矣。上曰,忠質文,亦有損益之時,久遠後弊端,今何可預料耶?戶參則已陳達乎?尙魯曰,臣則日昨筵中,已有所達矣。文秀曰,今此節目,戶參出草,戶參實爲主人矣。上曰,古詩云,磨礪當如百鍊金。今於節目旣成之後,更欲問於諸臣者,意蓋此也。比總之外,終無好策耶?尙魯曰,定年比總,旣有名不正之議,元總則不爲比總,一付道臣,而過損經費,亦不可不慮,此有依據然後,可無逐年漸縮之患,故貢總則自不得不定總。然戊午總,乃是近年最高總也。更以不高不低之一中總改定,似宜矣。在魯曰,左相之意則每十年,欲送推刷御史,而臣意則御史名號頗重,爲推刷而送御史,事體如何?毋寧使道臣,別擇道內守令,定差員定年限,換道推刷之爲愈,諸議亦或如此。故此一條付籤,以俟睿裁矣。上曰,差員與御史孰勝,予意則御史爲勝矣。文秀曰,雖曰換道,使道內守令,掌道內推刷,何益之有?臣意則差遣御史似勝矣。尙迪曰,前後道臣,非不知白徵與隱漏之弊,而其弊自然如此,雖遣推刷御史,亦安知又無弊端乎?臣意則專責道臣,勿論守令及都事,而惟以得人爲主,闊狹推刷。則杜弊之策,恐無過於此矣。上曰,必也正名,聖人所訓,苟能均其總而利於民,則雖遣重宰而推刷,何妨乎?敬差官之敬字,其意甚重,毋寧以敬差官爲定耶?尙魯曰,敬差之名,其義雖深,近來敬差,有百害無一益者,蓋以無勢邑,則猛杖嚴督,多捧虛結,有勢邑,則隨其親疎,濫許災頉,要作德色之弊故也。御史之號,人皆畏㤼,非如敬差之比。而年少三司之未經事者,惟以威令爲主,頭目色吏,嚴加刑杖,專事多括,則虛名之增加,勢所必至,有何變通之意乎?御史名號之重不重姑捨,而此一款,決不可送矣。尙迪曰,節目中旣令各邑,年年推刷,則更何事於定年推刷乎?上曰,此則金尙迪之言,是矣。尙魯曰,不然矣。使各邑逐年主管者,乃搜括也,非推刷也。蓋所謂搜括者,不過各邑詳査逃故·老除·病廢及兒弱之勒爲出貢者,盡爲頉下後,搜得壯實奴婢代充,一如軍政之爲而已,豈可謂之推刷乎?推刷之法若廢,則當此奸僞層生之日,變幻其根派,將至於盡失。公家奴婢二式年,自本道推刷,恐不可已矣。上曰,今聞宰臣之言,果然矣。海西宿衛及此事節目,各書一件入啓。而此外或有特敎廉察之事,不在此限之意,添入節目中,可也。在魯曰,此卽全羅監司鄭亨復狀啓也。據濟州牧使牒報,盛言本島麥凶孔慘之狀,以爲三邑牟還,竝爲四千餘石,而萬無準捧之理。前頭許多民人口食及秋耕種子,無路辦給,及今變通然後,庶可救活。道內沿海邑牟麥有裕處,限二千石區劃分定,裝發入送事爲請矣。島中麥凶,如是孔酷,誠可矜念。本州之意,蓋以還牟僅捧,折半磨鍊,有此二千石請得,而麥凶雖甚,當年還上,似無折半未捧之慮。今姑參酌,以一千五百石,分劃入送,何如?上曰,適有靜思昔年爲島民之聖意,反顧涼德,莫能繼述,自覺歉然。又聞此狀聞,倍我興感,海隅難於及期轉輸,依狀請準數許施,可也。出擧條若魯曰,向因大臣所達,軍門中軍有闕,則堂上曾經閫帥中,極擇陞差事,奉承傳矣。禁衛營中軍,移差訓局,其代,今當陞差。前兵使趙東漸,履歷人望,可合陞品。都提調所當陳白,而方在呈告中,臣往復相議,則使臣稟旨擧行,敢此仰達。上曰,特爲加資。出擧條上曰,漢城府松木,請得草記捧入,該房承旨遞差,前望單子入之事。出榻敎瓊玉膏監劑,副提調進去事。榻前下敎典獄輕囚放釋事。榻前下敎諸臣以次退出。
上在昌德宮。停常參·經筵。
宗廟秋享大祭,親傳香罷後,政院·玉堂·藥房口傳問安。答曰,知道。
韓翼謩啓曰,判府事兪拓基,上疏到院,而以齋戒相値,留院之意,敢啓。傳曰,入之。
金尙迪啓曰,備邊司郞廳,今日賓廳坐起日次,而大祭齋戒,不得來會云矣,敢啓。傳曰,知道。又啓曰,大司憲金鎭商,執義尹鳳九,掌令任鏡觀·宋能相在外,持平朴昌潤受由在外,鄭漢奎牌不進傳旨未下。今日以監察茶時之意,敢啓。傳曰,知道。
傳于徐命珩曰,史官二員待命,騎馬六匹立之。
承旨前望單子,以李德重爲承旨。
尹彙貞啓曰,新除授左副承旨李德重,卽爲牌招,何如?傳曰,允。又傳于尹彙貞曰,今日爲政事,命下矣。此與動駕相似,明日待開門,牌招開政。
以說書金陽澤牌不進罷職傳旨,傳于韓翼謩曰,推考傳旨捧入。又傳于韓翼謩曰,宗廟雨漏處,以油芚蓋覆云矣,至今仍蓋耶?只於雨下時,蓋覆耶?問啓。韓翼謩啓曰,宗廟雨漏處,以油芚蓋覆云矣。至今仍蓋耶?只於雨下時,蓋覆耶?問啓事,命下矣。問于宗廟署官員則以爲,近日雨下頻數,乍蓋乍撤,事體不便,故仍前蓋覆,姑不撤去云矣,敢啓。傳曰,知道。
徐命珩啓曰,臣依聖敎,自本院,取考刑曹囚徒案,則啓覆罪人一名,承傳罪人十七名,刑曹罪人三十三名,來關罪人六名。各司罪人二十一名內,朴尙輝妻婢烈伊段,固城地土舡,稱以私舡,私自買賣,又稱致敗,不爲責立,仍爲逃避事也。朴貴成段,他矣債錢,屢過定日,終不備給事也。私奴驗實段,人物毆打事也。婢甘春段,人物毆打事也。吳永發段,司僕諸員布,中間偸食事也。婢九月段,朝房奪入事也。李永春段,士夫家債錢,終不備償事也。金世輔段,不待公決,敢售請囑事也。張斗星段,奸欺廛人事也。奴時贊段,侵斥訟官事也。池大淵段,藥債錢,中間偸食事也。鄭泰斗段,防錢中間私用事也。崔泰尙段,馬價終不備給事也。李漢重段,省記終不來呈事也。金起泰段,衛將軍士,不善待令事也。洪斗明段,以中禁不入番事也。朴震垕·姜必觀等段,自備局囚禁事也。此等罪人,俱不至大段,故謹體欽恤之意,竝爲放釋。其餘罪人,罪名重大,有難輕議,竝爲仍囚,而申飭該曹,卽令決放,各司拘留罪人,分付各衙門,亦依聖敎放釋之意,敢啓。傳曰,知道。
七月初五日辰時,上御宣政殿。秋享大祭,親傳香入侍時,行都承旨尹彙貞,左承旨徐命珩,右承旨金尙迪,左副承旨李德重,右副承旨申思建,同副承旨韓翼謩,記事官李壽鳳,假注書趙台命,記注官李孟休·李澤徵,分左右進伏。上具翼善冠·衮龍袍卽座,香室官以祝板奉進,近侍傳奉以進。上署訖,近侍捧祝板及香,置於案。引儀引初獻官,詣宣政殿閤外。左通禮入於褥位之左俯伏,上出就褥位南向立,初獻官入,左通禮跪啓請跪。上跪,近侍以香祝東向跪進。上受香祝,以授初獻官,初獻官西向跪受興,左通禮跪啓請興鞠躬。上興鞠躬,香祝由中門出,左通禮跪啓請平身,上平身。還內時,兩司在外人員,抄選外,一倂許遞,竝與未差之代,政官牌招,開政差出事。榻前下敎諸臣以次退出。
上在昌德宮。停常參·經筵。
下直,黃州牧使宋必煥,旌義縣監朴寅輔。
李德重啓曰,大司憲,掌令一員,持平二員未差,執義尹鳳九,掌令宋能相在外。今日以監察茶時之意,敢啓。傳曰,知道。
金尙迪,以都摠府言啓曰,今日入直內三廳,武兼禁軍及軍兵等,中日習射,請出標信。
尹彙貞啓曰,明日太廟展謁擧動,大駕入齋室後,大王大妃殿問安,何承旨進去乎?敢稟。傳曰,左副進去。又啓曰,明日太廟擧動時,承旨不可不備員。右副承旨申思建,右議政趙顯命偕來事進去。在前如此之時,有姑令入參之例,何以爲之?敢稟。傳曰,依爲之。
韓翼謩啓曰,明日太廟擧動時,侍臣不可不備,而諫院無一人進參云。除在外外,未肅拜人員,竝待開門牌招,以爲進參之地,何如?傳曰,允。又傳于韓翼謩曰,頃者提調,陳達以六器之意矣。六器中用牛·羊·豕耶?今當開門,招來守僕,問啓。
徐命珩啓曰,頃者提調陳達,以用六器之意矣。六器中,用牛·羊·豕耶?今當開門,招來守僕,問啓事,命下矣。招問守僕,則依今番提調陳達,六器以牛·羊·豕三色肉,用之云矣,敢啓。傳曰,知道。
傳于韓翼謩曰,時刻及侍衛單子,卽令入之。
以李重彬爲事變假注書。
有政。吏批,判書李周鎭,參判洪象漢牌招進,參議未差,右承旨金尙迪進。啓曰,宗簿寺正宋昌明,厚陵參奉尹休耕呈狀內,身病甚重,不得察任云,竝依例改差,何如?傳曰,允。又啓曰,善山府使,今當差出,而不可不極擇,他道有聲績守令,竝擬,何如?傳曰,允。以李道謙爲大司諫,宋昌明爲司諫,韓億增爲獻納,李應協·李光溭爲正言,洪重一爲奉常正,呂善應爲泰川縣監,李河述爲務安縣監,李昌儒·李師祚爲持平,李奎徽爲掌令,李敬躋爲敦寧都正,李喜龍爲海美縣監,徐命九爲大司憲,宋堯和爲善山府使,金霔爲禮曹佐郞,鄭元淳爲吏曹佐郞,尹寏爲安奇察訪,趙榮國爲戶曹參議,尹光蘊爲司評,閔光遇爲宗簿正,洪益三·吳海成單付書題。兵批啓曰,閑良李宗垕,以捉虎之功,有加資之命,而係是閑良,何以爲之?敢稟。傳曰,特爲加資。又啓曰,同知中樞府事兪命曅·李養正·河德休·李夏成,僉知中樞府事金德徵·李衡佐,俱以篤老之人,病難供職,忠翊衛將白尙輝,近得輪疾,差復無期,呈狀乞遞。竝今姑改差,何如?傳曰,允。兵批,判書金若魯進,參判李日躋病,參議兪㝡基未肅拜,參知鄭俊一進,右承旨金尙迪進。以鄭㙉爲訓鍊僉正,李潤成爲都摠經歷,金柱岳爲都事,金鎭商·尹光毅·任鏡觀·李光湜·元命益·李顯升單付副護軍,趙明履·金相福·朴昌潤單付副司直,李衡萬單付副司果。
成均館官員,以同知館事行大司成意啓曰,今七月初七日,儒生上旬輪次,當爲設行,而大提學未差,且與宗廟展謁擧動相値,限內不得爲之。今月內無故日,退行之意,敢啓。傳曰,知道。
韓翼謩,以訓鍊都監禁衛營御營廳言啓曰,三軍門分授都城,尺量步數,更爲別單入啓之意,日昨筵稟,蒙允矣。大將臣金聖應,大將臣金若魯,大將臣朴文秀,商確議定,自肅靖門東邊舞砂石,至敦義門北邊,四千八百五十步,訓局分授。自敦義門北邊舞砂石,至光熙門南邊南村家後,五千四十二步半,禁營分授。自光熙門南邊南村家後,至肅靖門東邊,五千四十二步半,御營分授,而軍器寺所在周尺尺量步數,工匠人所用木尺尺量步數,及輿地勝覽所載尺量步數,竝爲別單書入,以備睿覽之意,敢啓。傳曰,知道。又以兵曹言啓曰,明日宗廟展謁擧動時,本曹堂上侍衛,不可不備員,而參議兪㝡基在外矣,今纔上來云,待開門牌招,以爲侍衛進參之地,何如?傳曰,允。
金尙迪,以備邊司言啓曰,嶺南寺奴婢節目,依日昨筵中稟定,修正淨書以入,而退出後,更爲取考商確,則近年貢摠中,庚申摠不高不低,最爲適中,故以庚申定摠之意,敢啓。傳曰,知道。又以兵曹言啓曰,今七月初五日,童蒙朴致材稱名人,自敦化門入來,差備門外擊錚,極爲駭愕,令攸司囚禁治罪,同門守門將黃城,常時不能禁斷雜人,以致闌入,亦難免其責。推考,何如?傳曰,允。
傳于韓翼謩曰,右議政批答,使偕來承旨傳諭。
右議政趙顯命箚子。伏以臣,昨伏承手書,御札之光宣,此事曠絶,在前元老宿德,所罕得者。臣是何人,乃敢當此,今又蒙御醫臨診,珍劑隨頒,禮愈隆而恩愈渥,惶恐感激之極,義當卽起趨命,以少伸臣分之萬一,而顧必遞之義參於前,難動之疾掣於後,雖欲勉强,有不可得。虛辱寵眷,益增罪戾,伏枕血泣,但恨一死之遲也。臣苦懇悲悰,前後筵對,悉陳無餘。聖上亦嘗爲之矜憐,今不敢更有煩瀆,而惟是斷斷一遞之計。誓天地而盟鬼神,縮伏半年,較量百端,日覺此心糾結,殆同金鐵之堅,木石之頑。生之亦遞,死之亦遞,此外更無一條路頭,可以轉身者,雖自知畢竟不免於鈇鉞之誅,而猶且甘心,若非臣喪心失性,則必其中,有不得已者存,臣豈樂爲此也?況臣狗馬賤疾,遇暑濕益劇,腹中痰癖,上下隳突,升而爲頭眩,降而爲脚痿。精神昏錯,殆不省事,行步蹇澁,必須人扶,似此症情,難以悉擧。雖幸賴天不死,其爲癃廢之物,則決矣。藉令臣無可言之情勢,卽此病狀,將何以擔重寄而任驅策也?臣伏讀聖諭,若謂臣以臺啓,有所不安者然,此必因首相向日筵奏,有此敎也。然臣之本情,實不在此,臺啓之停與不停,豈足爲臣去就之節度也哉?抑殿下,方以敬大臣之道,垂訓元良,大哉之言,臣竊欽誦也。雖然,人主所以敬大臣者亦多術,置之左右,朝夕納誨,親之如腹心,信之如蓍龜者,固可謂敬之之至。而若夫進之以禮,亦以禮退之,不强其所不欲,不責其所不能,以全終始生成之仁,則斯亦敬大臣之一端也。伏乞聖明,曲加照察,偕來承旨,爲先召還,卽命遞臣相職,仍治臣忘恩負德之罪,以警百僚,以尊國體焉。取進止。答曰,省箚具悉卿懇。手諭業諭,卿何固執?目今國勢,位在股肱,效古人國士報之之義,其何一向若是乎?卿俟其間,共濟國事,對之承宣,自當先來矣。卿須顧小子慇懃手諭之意,顧卿兄昔日竭忠之義,安心勿辭,俟其少間,其卽偕來,用副予日夕之望。
行判府事兪拓基上疏。伏以臣,頃詣闕下,隨諸臣登對之後,始欲留待太廟展謁,承聞起居,仍申前懇,冀蒙矜允矣。日者退自診筵,未及出闕門,而得接家人所報,則老母宿患之外,忽添腰痛,症勢苦劇,促臣來視,臣心飛越,不暇爲停淹晷刻,文字陳籲計,蒼黃疾馳歸護。今幾一旬,而母病一向無少減,晝夜叫痛凜凜,若將難支。蓋臣母年紀,已及八袠,而邇來屢遭慘慼,精神氣力,日覺憊損。嚮在三四月間,舊病重發,彌留辛苦,殆至四十日,而今又如是添劇者,亶由於氣益衰敗,不能敵病而然耳。在臣情理,其何忍暫復離捨,貽人子無窮之悔哉?唯是藥院重地,尙此虛帶,動駕隔日,而末由入參陪班,已極萬萬惶恐。又聞提調,當以監劑出去,往返必至多日,其間或有意外擧行之事,則不早變通,將致窘急,敢此冒昧疾籲於孝理之下。伏乞聖明,亟命先遞臣藥院提擧之任,仍令論臣任情徑歸闕禮虧分之罪,公私萬幸。臣無任切迫祈祝之至。答曰,省疏具悉卿懇。欣卿上來,覽卿之章,心深缺然,以其未參,其何所傷?卿其勿辭,善護而俟其少間上來,用副慇懃之意。仍傳曰,遣史官傳諭。
右尹柳復明上疏。伏以臣,伏聞日昨筵中,以京兆草記捧入事,有該房承旨特遞之命。臣於此,惶駴慙恧,措身無地。當初松木請得之由,已悉於其時草記之中矣。有國重事,無如版籍,而京外帳冊,逐年增加,籍庫充盈,未免分置於樓下庫,而樓下庫,窄狹而無以分排,卑濕而多數腐傷,若不及今變通,又當式年新籍,則更無他推移可藏之所。其勢不可不添造庫舍,然後可以排置卷帙,此於本府,誠一急務。臣旣居其職,思盡其責,意匠方在經營,而財力無以措辦矣。此際得見兵曹築城節目,則以城內外松木,限步數斫伐事,纔已判下。城內所斫,則請爲築城軍炊飯之柴,而城外所斫,則只令軍門將校,京兆郞廳,眼同擧行而已,未有主管之意,又無區處之事。在前四山松木,蟲損或風落,則本府連有取用之規。今於庫舍之役,請得添補,似或便幸,故郞僚齊稟,兩堂相議,至於草記蒙允矣。若知該曹啓下節目中,果以取用燔甓之意,明有擧論,則臣於築城事,亦旣不揆僭妄,略貢愚忠。凡係區畫設施之策,尤宜協力贊成之不暇,其何敢不顧輕重先後之別,出此竝請疊聒之計乎?若其事實,雖或如斯,凡有罪咎,宜所自任,而乃使捧入之承宣,替被其罰,臣則獨自晏然,寧有是理哉?揆諸私義,已極不安。其在公體,合被大何?玆敢露章請譴。伏乞聖明,亟遞臣職,仍治臣罪,以嚴國法,俾安私分,不勝幸甚。臣方急於自引,豈贅他說?而第於本府參軍朴師健見汰事,實有所冤惜者。師健眞有是事,則宰臣之筵奏請汰,亦無不可,而若夫事實,則有不然者,蓋吏曹享色吏,適被人呈訴,將至於就辨矣。師健以該色郞,所當依堂上手決推覈,而厥吏多事,不卽來待,故捉來其次知,一時替辨而已。僚堂旣無囚禁之題,則該郞寧有擅便之理,而況發怒享吏之差祭,捉囚享吏之正妻云者,除非喪性之人,則決不作此等駭擧矣。事係郞屬,已知其實狀之如此,而師健勤幹解事,詳明著稱,今以意外之事,終至無罪而被汰。臣非私好於師健,實爲詞訟重地,而惜其遞去也。臣無任踖踧祈仰之至。答曰,省疏具悉。所陳者,當下敎于筵中矣。卿其勿辭,察職。
副司直沈錥上疏。伏以臣於日昨,敢以草草數語,略有附奏於史官之回,而煩猥是懼,旣無以自暴其衷情之萬一,則雖以我聖上日月之明,顧何由洞察賤臣窮迫之私,而惻然興哀於一物之失所,亟賜處分,以卒生成之大造乎?臣於病惛澌頓之中,日夜思惟,唯有呼號祈懇於父母之慈,庶幾天從人願,得還賤分,爲粗合於私義。故玆復不計猥越,瀝血陳誠於宸嚴之下,惟聖明之哀而察焉。噫,聖諭中字字恩言,罔非愚賤之分,所敢承當者,而至於特提先臣事國之誠,詔勉愚臣,至切至懇,殆有足以感豚魚而泣神鬼,臣於是,捧讀嗚咽,自不覺其涕血之沾襟也。臣之不肖,雖無能爲役於先臣,而蒙天地之渥惠,追家庭之志事,思效一分酬報之圖者,亦天理人情之所必有。臣雖至愚,敢忘斯義,而矧以延頸願死之忱,叨此格外招徠之旨,其所以感泣隕越,結情懸誠,冀於未死之前,更遂一瞻之願者,豈可涯量而縷列哉?然而恩雖罔極,而義有所不敢承者,直以臣之微分,不可擬議於此等去就故耳。伏惟聖學高明,旣嘗熟講於古者虞人死不敢往之義,唯此一義,卽臣有死不敢動之情實也。以聖上之至仁至明,苟有以照察臣此情,則必有以哀臣之心,而寬臣之誅矣。臣於此,唯有伏地攢祝,以祈天日之回照而已,更何言哉,更何言哉?臣旣蒙被矜憐,得改地部職名,而最是國子兼任,千萬不似,決不容一刻虛縻,以貽國家之羞辱。竊意向日恩批之下,必已竝蒙鐫去,而訖今未有聞焉,臣尤悶蹙悼歎,殆不能瞬息自安。目今至願,唯在於卸此官銜,以死而已。此銜未刋之前,則一日在世,負欺人欺天之愧,雖溘然塡壑,亦當爲不瞑之羞鬼,情窮理極,不得不冒死泣禱。伏乞聖慈天地父母,俯矜匹夫之哀懇,特霈如天之洪慈,亟許刋改臣所叨國子官名,仍寢分外收召之命,俾臣得以粗安病喘於田野之中,不勝大願。臣無任懇迫屛營之至。答曰,省疏具悉爾懇。頃者手諭已悉,豈特涼學之待儒林?元良學業漸進之日,其輔導惟在山野。爾體予慇懃之意,思昔年爾父,促令以諮議膺命者,其勿過辭,卽日上來,導我元良。
上在昌德宮。停常參·經筵。
大駕詣宗廟,入齋室後,政院·玉堂·藥房口傳問安。答曰,知道。
大王大妃殿,遣承旨口傳問安。答曰,知道。
王世子遣宮官,口傳問安。答曰,知道。
大駕,兩殿展謁後,政院·玉堂·藥房口傳問安。答曰,〈知道〉。
大駕還宮後,政院·玉堂·藥房口傳問安。答曰,知道。
政院啓曰,今此太廟展謁,適値流金之盛熱,實有乖於靜攝中節宣之道,而聖上之孝思難遏,諸臣之苦爭無力,則臣等於此,實切憂迫,而猶不敢更請退行。尙幸淫霖少霽,蒸敲乍歇,陪扈往返,庶幾仰紓無已之聖孝矣。今則淸蹕將戒,嚴時當奏,而凡諸儀節,亦方次第奉行。然顧玆雨脚如麻,通宵不已,冒此動駕,其慮益深,則一時軍兵之露立沾濕,有未暇恤。臣等抱玆隱衷,而惟以冒夜煩聒爲懼,不卽陳聞,而致有萬一之悔,則臣等之罪,有不可勝言。卽伏見院中故事,則粵在先朝庚寅閏七月十六日,將謁太廟,而前一日雨勢如今日。其時院啓,有曰太廟展謁擧動,只隔一日,而淫雨支離,了無開霽之意,日氣亦甚蒸鬱,此時勞動聖體,恐非愼重之道,而且伏聞廟門之內,泥濘太甚,儀仗侍衛,亦難成列。待其快霽,更爲取稟擧行,便當云爾,則一啓而聖考卽許允從,有以仰見抑情體下之至德矣。今日聖上之所仰法者,豈不在此耶?矧夫今年節候忒早,視當時較先一朔,正當極熱,則臣民之慮,尤有倍於昔日,不待臣等之畢辭,而亦宜有體諒之道矣。日前親享之旣命還寢,亶出於法祖宗體群臣之盛意,則臣等不暇遠引前事,輒誦先朝已行之事,乃敢仰勉,而其所祈祝,亦惟在於此,切願亟降兪音,卽許退行焉。臣等職忝近密,不勝憂慮,惶恐敢啓。答曰,諸臣擇暑與雨而覲親乎?
藥房口傳啓曰,大雨通宵,尙無開霽之意,陰濕蒸鬱,曉來益甚。此時動駕,誠有聖體損傷之慮。下情不勝憂悶,敢此冒瀆,伏望特許待晴差退,千萬幸甚,惶恐敢達。答曰,諸臣擇暑與雨而覲親乎?
申思建啓曰,內乘來言捲簾,取稟。傳曰,捲三面。
李德重啓曰,大司憲徐命九未肅拜,執義尹鳳九,掌令宋能相·李奎徽,持平李師祚在外,李昌儒式暇。今日以監察茶時之意,敢啓。傳曰,知道。
徐命珩啓曰,內乘來言,輦輿雨具,取稟。傳曰,知道。
申思建啓曰,宣傳官來言,蛟龍旗雨具,取稟。傳曰,知道。
右議政趙顯命,三十七度呈辭,傳于韓翼謩曰,安心調理。
李德重曰,雨勢如此,若入初嚴則,三軍必當聚會,初嚴待下敎,入之。
傳于金尙迪曰,雨勢向霽,時刻連爲入之。
李德重啓曰,事變假注書李重彬,時無職名,令該曹依例付軍職,冠帶常仕,何如?傳曰,允。
金尙迪啓曰,今日擧動時,春秋館守宮,以預備兼春秋吳命季啓下矣。命季以判府事兪拓基處傳諭事出去,宗簿正閔光遇在外,他無守宮之人。宗簿正閔光遇,合有變通之道,何以爲之?敢稟。傳曰,在外人改差。
徐命珩啓曰,宗簿正有闕之代,令該曹,卽爲口傳差出,何如?傳曰,允。吏曹口傳政事,以李渭輔爲宗簿正。
兵曹口傳政事,以李春躋單付副司直,海運君槤爲都摠管,沈聖希爲副總管。
傳于李德重曰,捲簾取稟,業已下敎,而中官不傳,當該中官推考。又傳曰,喧譁太甚,禁諠郞廳記過,各別申飭。
傳于金尙迪曰,校書提調及兼校理,入侍于宣政殿。
金尙迪,以弘文館言啓曰,校理申暐,疏批已下,卽爲牌招,察任,何如?傳曰,允。
以校理尹得載·申暐,副校理韓億增,副修撰洪重孝等牌不進禁推傳旨,傳于韓翼謩曰,竝推考傳旨捧入。
韓翼謩,以戶曹言啓曰,依傳敎,右議政趙顯命,自三月至七月,合五朔祿俸,令倉官,更爲輸送于本家,則以爲,卽今病情,漸益深痼,旣不能供仕,方在尋單祈免之中,常祿不敢冒受云。祿俸又不領受,何以爲之?敢稟。傳曰,令倉官更爲輸送。
李德重,以禁衛營言啓曰,本營中軍趙東漸,旣已啓下,而陞資後未及付職矣。軍門緊任,不可暫曠,令該曹,口傳付軍職,何如?傳曰,允。又以司僕寺官員,以提調意啓曰,江華北一場,還屬本寺放馬後,外馬城則已爲修築,內城定境界,次第退築,俾容群馬之意,曾已成節目,入啓蒙允,而今至三四年,以本府之難於調發民丁,姑未始役矣。卽接江華監牧官所報,則放馬時所築內城,限界狹少,馬不得游旋飮吃,日漸瘦敗。雖以上年所放三十四匹馬言之,其所致斃者,至於十七匹之多云,聞極驚駭。內馬城若不趁時廣築,則前頭數多馬群,將無以畜牧。此非細慮,待農務少歇,發遣本寺郞廳,定境界築內城,有不可已。以此意,預先分付於江華府,郞廳下去卽時,始役完築之地,何如?傳曰,允。
正言李應協啓曰,請充軍罪人李時蕃,依律處斷。請逆魁坦,緣坐籍沒等事,亟命王府,依法擧行。請還寢罪人泰績酌處之命,仍令鞫廳,嚴刑得情,夬正王法。請聖鐸等二人,竝令還發配所,新除授正言李光溭,時在京畿仁川地,司憲府掌令李奎徽,時在楊州地,持平李師祚,時在廣州地。請竝斯速乘馹上來事,下諭。答曰,不允。下諭事,依啓。
七月初七日卯時,上幸宗廟,秋展謁擧動時,行都承旨尹彙貞,左承旨徐命珩,右承旨金尙迪,左副承旨李德重,右副承旨申思建,同副承旨韓翼謩,記事官李壽鳳,假注書趙台命,記事官李孟休·李澤徵隨駕。上具翼善冠·衮龍袍,御玉轎,由仁化門出宮時,上曰,捲三面事,已爲分付,而中官不卽傳之,當該中官,推考,可也。出擧條上曰,凡於闕內摘奸時,兵曹總府衛將·部將·守門將·入直人員,亦皆佩劍,而獨於祗迎祗送時,不爲佩劍,事體未安。此後則兵曹摠府堂郞及衛將·部將·守門將,祗迎祗送時,佩劍事定式施行,可也。出擧條都摠管李春躋,時無實職,令該曹口傳付軍職。都摠管海興君橿身病,副摠管鄭彦燮在外,竝改差,其代,亦爲口傳差出事,下敎。大駕至仁政門外,下輿乘輦。至太廟門外復降,乘輿入齋室。少頃,上改具冕服,自西夾門出,入廟庭就板位,行四拜禮訖。上升自西階,詣第一室,趨入殿內奉審後,次詣各室。奉審十室畢後,降自東階,還出東門外。上御玉轎,詣永寧殿就板位,行四拜禮訖,上入各殿奉審畢,上入齋室,改具翼善冠·衮龍袍。還宮時,左副承旨李德重曰,禁喧郞廳,俄有記過之命,何以處之乎?上曰,從重推考,可也。
七月初七日午時,上御宣政殿。校書提調,兼校書校理,引見入侍時,校書提調鄭錫五,右承旨金尙迪,同副承旨韓翼謩,兼校書校理洪益三,假注書趙台命,記注官李孟休·李澤徵,以次進伏。上曰,今此常訓板三件中,初刊不用板及新刊板一件,姑置于史局,前頭春秋館郞廳,曝曬之行,使之藏置于江華史閣,一板則待畢印後,仍置史局,可也。出擧條上曰,凡例,遵古可矣。近來有高一字高一層之例,故或高或低,多有掣肘之端。于今常訓之刊印,乃乎覺悟,此後則刊印冊子,勿論上中下高低,一遵舊例,皆間一字,而當高之字,若爲次行,則亦依舊例,低一字之意,令芸館定式施行。此後譜略誌狀,御製假衣,依前例稟旨件數,其外勿爲緞衣之意,亦爲分付。出傳敎上曰,常訓,令堂郞陪進,而除細仗鼓吹事,分付。出傳敎諸臣以次退出。
上在昌德宮。停常參·經筵。
下直,茂朱府使李重庚,密陽府使洪允輔。
李德重啓曰,大司憲徐命九未肅拜,執義尹鳳九,掌令李奎徽·宋能相,持平李師祚在外,李昌儒式暇。今日以監察茶時之意,敢啓。傳曰,知道。又啓曰,都摠府郞廳來言,景福宮·慶德宮摘奸事,出去之意,敢啓。傳曰,知道。
右議政趙顯命,三十八度呈辭。傳于韓翼謩曰,安心調理。
徐命珩啓曰,下番兼春秋李澤徵,身病猝重,勢難察任。今姑減下,其代,令該曹,卽爲口傳差出,何如?傳曰,允。吏曹口傳政事,兼春秋單尹學輔。兵曹口傳政事,副護軍趙東漸。
傳于李德重曰,雖予製訓,其文則體昔年,而且貌重,然後乃尊敬,況一二條,體亦重矣。一依譜牒御製例,陪進仁政殿。承旨請承傳色捧入,世子宮侍講院官,請中官捧入。又傳曰,盛之彩轝,備儀仗等物之意,知之乎?問啓事,命下矣。俄者傳敎中,有一依譜牒製例,陪進之敎,故已爲分付。自當盛之彩轝,備儀仗鼓吹陪進,而明日乃是齋戒,似當陳而不作矣,敢啓。傳曰,知道。
李德重,以敦寧府言啓曰,本府譜冊,移安吉日,該曹旣以今月初八日辰時,推擇,啓下矣。依其日時,譜冊移安後,譜閣修理,仍爲始役之意,敢啓。傳曰,知道。又以訓鍊都監言啓曰,頃日本局分授,南小洞近處,體城五間許頹落處,待晴修築次,砲手二十名,將校率領,限畢築間,輪回守直事,啓下擧行矣。今番都城改分授,則本城頹落處,移屬於禁衛營字內,修築把守等事,當自該門擧行,本局把守將校軍兵,撤還之意,敢啓。傳曰,知道。又以禁衛營言啓曰,都城分授,訓·禁·御三軍門,旣已改定字內,南小洞近處頹落處,前則訓局字內,故自訓局把守矣。今爲本營字內,自本營出番,鄕軍二十名,將校領率,限改築間,替代把守之意,敢啓。傳曰,知道。又啓曰,卽伏見慶尙左水使申漫,今春夏等褒貶啓本,則邊將無一人居下,殊無嚴明殿最之意。推考警責,何如?傳曰,允。
上在昌德宮。停常參·經筵。
元敬王后,忌辰齋戒。
夜一更,月犯心星,流星出天中淡雲間,入南方天際,狀如拳,尾長三四尺許,色白。二更流星,出河鼓星下,入南方天際,狀如拳,尾長二三尺許,色赤。
金尙迪啓曰,右議政趙顯命,三十九度呈辭到院,而以國忌齋戒,留院之意,敢啓。傳曰,入之。
李德重啓曰,大司憲徐命九未肅拜。執義尹鳳九,掌令李奎徽·宋能相,持平李師祚在外,李昌儒呈辭。今日以監察茶時之意,敢啓。傳曰,知道。又以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
右議政趙顯命,三十九度呈辭,傳于金尙迪曰,安心調理。
備忘記,校書館提調判書鄭錫五,豹皮一令賜給。入侍校正承旨金尙迪·韓翼謩,各熟馬一匹賜給。述訓時入侍儒臣兼校書校理尹光紹,校正時入侍儒臣陪進校書兼校理洪益三竝準職。同參入侍承旨兒馬一匹。入侍儒臣半熟馬一匹賜給。校書館官員二員陞敍,寫字官·畫員·員役·工匠等,令該曹,米布從厚題給。
李德重,以義禁府言啓曰,卽接月令醫員金斗運手本,則時囚罪人朴璲,年迫七十,素抱痰癖之症,而重添暑感,晝夜叫痛,眞元積脫,食飮全廢。金朝潤,累日滯囚之餘,重得暑癨,頭疼如碎,寒熱往來,嘔吐兼發,有時昏塞,俱將奄奄垂盡云。自前罪人,病勢如此,則有保放救療之規,敢此仰稟。傳曰,依爲之。又以御營廳言啓曰,海西別馬隊革罷後,以宿衛騎士,改號設置事,節目啓下,而別馬隊前已啓下徵番,則旣發之令,不可收還,限八月立番。宿衛騎士,事係新創,揀擇成案之際,當費日月,且其備馬資糧,有難倉卒責之。自九月至十二月四朔,姑爲停番,明年正月爲始立番事,亦已筵中定奪矣。別馬隊只令來朔上番,而宿衛騎士,依節目磨勘於本營後,趁十二月二十五日,逢點上送。明年正月立番之意,知委本道,何如?傳曰,允。又以禁衛營言啓曰,海西別驍衛革罷後,以宿衛騎士,改號設置事,節目啓下,而別驍衛前已啓下徵番,則旣發之令,不可收還,限八月立番。宿衛騎士,事係新創,揀擇成案之際,當費日月,且其備馬資糧,有難倉卒責之。自九月至十二月四朔,姑爲停番,明年正月爲始立番事,亦已筵中定奪矣。別驍衛只令來朔上番,而宿衛騎士,依節目都案,磨勘於本營後,趁十二月二十五日,逢點上送,明年正月立番之意,知委本道,何如?傳曰,允。
上在昌德宮。停常參·經筵。
元敬王后忌辰。
夜三更,流星出女星下,入東方天際,狀如拳,尾長三四尺許,色白。
金尙迪啓曰,右議政趙顯命,四十度呈辭到院,而以國忌正日,留院之意,敢啓。傳曰,入之。
李德重啓曰,備邊司郞廳,以大臣意來言,今日賓廳坐起日次,而國忌正日相値,不得來會云矣,敢啓。傳曰,知道。又啓曰,大司憲徐命九未肅拜,執義尹鳳九,掌令李奎徽·宋能相,持平李師祚在外,李昌儒呈辭。今日以監察茶時之意,敢啓。傳曰,知道。
金尙迪啓曰,今日賓廳坐起,旣已頉稟,所當持公事入侍,而國忌正日相値,不得入侍之意,敢啓。傳曰,知道。
韓翼謩啓曰,來十一日,文臣殿講日次,取稟。傳曰,停。
右議政趙顯命,四十度呈辭。傳于金尙迪曰,安心調理。又傳曰,頒賜而有餘件二件,其時連爲入侍注書及下番兼春秋李澤徵處,給之。
咸鏡監司狀啓,六月令薦新稷米,限內不得封進,待罪事,傳于金尙迪曰,勿待罪事,回諭。
韓翼謩啓曰,侍講院司書尹學東,獨爲入直矣。因正言李光溭留院疏中譴罷之請,纔已徑出,上下番俱空,事甚未安。兼輔德元景淳,兼司書金相福俱在外。兼弼善李昌壽,兼文學金尙喆,俱以親病,陳疏徑出。說書金陽澤,家有拘忌之疾,無以推移入直。政官所當牌招開政,差出闕員,而國忌正日相値,何以爲之?敢稟。傳曰,待開門牌招開政。
金尙迪啓曰,應敎李昌壽,兼文學金尙喆,以其親病,陳疏徑出。原疏以國忌正日,纔已退却矣。事當直捧禁推傳旨,而此與無端徑出有異,推考警責,何如?傳曰,允。
韓翼謩,以戶曹言啓曰,依傳敎,右議政趙顯命,自三月至七月,合五朔祿俸,令倉官,更爲輸送于本家,則以爲,卽今病情,漸益深痼。旣不能供仕,方在尋單祈免之中,常祿不敢冒受云。祿俸又不領受,何以爲之?敢稟。傳曰,令倉官更爲輸送。
上在昌德宮。停常參·經筵。
下直,尼山縣監吳大經。
李德重啓曰,大司憲徐命九牌不進。執義尹鳳九,掌令李奎徽·宋能相在外。持平李昌儒陳疏入啓。李師祚在外。今日以監察茶時之意,敢啓。傳曰,知道。
右議政趙顯命,四十一度呈辭。傳于韓翼謩曰,安心調理。
李德重啓曰,今日次對,兩司當爲進參。除在外及牌不進傳旨未下·陳疏入啓外,呈告未肅拜人員,竝卽牌招,以爲推移入侍之地,何如?傳曰,允。又啓曰,卽者備邊司郞廳,以大臣意來言,今日雖非日次,久未行次對,來會賓廳云矣,敢啓。傳曰,引見。以賓廳進不進單子。又傳于李德重曰,改修以入。
韓翼謩,以吏曹言啓曰,今此永寧殿告由祭獻官,以行副司直林柱國,行副司直朴弼均,實預差啓下矣。林柱國身病猝重,朴弼均不得已以漢城府左尹李世璡,改付標以入之意,敢啓。傳曰,知道。又以吏曹言啓曰,今此宗廟告由祭獻官,以漢城府右尹柳復明,行副司直鄭益河,實預差啓下矣。俱以身病陳疏,不得已以慶興君栴,改付標以入之意,敢啓。傳曰,知道。又以吏曹言啓曰,本曹佐郞鄭元淳呈狀內,身病甚重,不得察任云,今姑改差,何如?傳曰,允。又以兵曹言啓曰,今七月十一日,武臣賓廳,武經七書講書日次,故落點單子,昨已入啓,而大臣今方來會賓廳,且値政事,不得爲之之意,敢啓。傳曰,知道。
以愼基慶爲假注書。
徐命珩啓曰,假注書愼基慶,時無職名,令該曹,依例付軍職,冠帶常仕,何如?傳曰,允。
吏批,啓曰,玉堂闕員,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。傳曰,竝敍用。又啓曰,厚陵參奉鄭熙運,除授後過限未肅拜,依例改差,何如?傳曰,允。又啓曰,新除授肅川府使朴載海戶奴呈狀內,矣上典,前以鳳山事,入於繡衣之啓,又以此事,登諸臺章。兼以身病危重,差復無期,以情以病,無望遠赴,斯速入啓處置云。情病旣如此,則不可强令赴任,依例罷黜,何如?傳曰,允。
韓翼謩啓曰,今日政,新除授春坊官員,待下批牌招,入直,何如?傳曰,允。
有政。吏批,判書李周鎭牌招進,參判洪象漢賓廳進,參議未差,左承旨徐命珩進。啓曰,刑曹判書,今當差出,而擬望之人乏少,政府西壁,竝擬,何如?傳曰,允。又啓曰,肅川府使,今當差出,而擬望之人乏少,未準朔禁軍將,竝擬,何如?傳曰,允。以柳儼爲刑曹判書,成範錫爲輔德,黃景源爲文學,申晩爲刑曹參判,李渭輔爲弼善,柳觀鉉爲監察,李蓍迪爲珍山郡守,李衡萬爲龍仁縣令,李景垕爲黃海都事,趙雲逵爲副校理,閔百奮爲穆陵參奉,李蓍建爲厚陵參奉,李龜輔爲溫陵參奉,吳彦儒爲吏曹正郞,韓光肇爲佐郞,鄭壽耆爲肅川府使,金尙重爲司諫。兵批,判書金若魯進,參判李日躋入直次對進,參議兪㝡基病,參知鄭俊一病,左副承旨李德重進,啓曰,同知中樞府事睦重信·白時協·洪禹昌,俱以篤老之人,病難供職云。西樞雖是閑局,不可虛帶,今姑改差,何如?傳曰,允。以韓命斗·權·申德淵·權世德爲同知,以姜鳳老·李行一·鄭東良爲僉知,李彦相爲忠翊將,尹泰淵爲都摠都事,李錫儒爲都摠都事,李延德·申晩·宋秀衡單付副護軍,李重彬單付副司正。吏批,以李箕鎭爲判義禁,李宗白·金尙魯爲同義禁,尹學輔爲兵曹正郞,朴徵佐爲佐郞,趙遠命爲工曹判書。兵批,無政事。
李德重,以義禁府言啓曰,全羅道光州牧,生肉設廳守令,現告拿處事,擧條啓下,故發關,分付矣,本道監司狀啓內,生肉廳當初創設守令李垕現告,而身故已久云。勿論,何如?傳曰,允。
韓翼謩啓曰,傳香申飭,前後非止一二,而今日宗廟·永寧殿告祭獻官,累次改付標,日勢已晩,尙未傳香,事體極爲未安。初不擇無故人,致有此窘迫之患,吏曹當該堂上,推考警責,何如?傳曰,允。
正言李應協上疏。伏以臣,賦受薄弱,居常善病,最是伏暑之症,源委漸痼,每當三庚換節之交,輒復重作,動引時月,危而得蘇,已係難醫者有年矣。今夏積傷重發,涔涔澌頓,宛轉床笫之中。月初待罪春坊也,亦不能自力就直,縱切延頸之忱,終違一瞻之願,只增兢惶而已。日昨聖上,有事太廟,孝思無窮,冒炎動駕,薇垣新除,遽屬斯際,螻蟻微臣,不敢言病,輿衛已戒,召牌狎臨,分義是怵,不遑他顧,黽勉出肅,强策參班,駿奔於屬車之塵,歸卽昏倒,一倍越添,疝癨交作,嘔泄兼發,眠食兩妨,眞元消鑠,雜灌萬物,了無其效,惴然有性命之憂。種種危惡之形,雖不敢煩絮瀆聒,有若病錄,以慁聰聽,而顧今病情苦劇,旬月將攝,猶懼不振,尙何責束帶供仕也哉?區區咫尺之守,自畫者有素,而亦不暇煩陳。玆因賓對,召命儼降,擔曳隨詣,末由趨承,違逋之誅,尤無所逃。伏乞聖慈天地父母,亟加諒察,卽許鐫遞,俾便調治,千萬幸甚。臣於祈免之章,不宜贅及他說,而略有所懷,敢此附陳焉。隷院長官,專管聽訟,尤宜另揀剛明公嚴之人,而判決事申兼濟,年旣衰耄,事多昏憒,聽斷顚錯,訟謗播騰,久蹲不去,人皆嗤點,臣謂宜改差也。生民休戚,係於守宰,厥或匪人,民受其弊。理山府使金夢煃,曾任邊倅,婪滑不法,及授是職,舊習未悛,强徵紬蔘,怨讟朋興。寶城郡守李重佐,愚蠢悖厲,專事封已,南邑居下,醜謗未已。初除是任,固有物議,遑忙冒赴,復逞猾手,掊克剝割,淫刑濫酷,闔境嗷嗷,殿屎載路。臣謂宜竝施罷職之典也。初仕序陞,俱係字牧之梯,不可不愼擇,而光陵參奉朴敬鎭,庸騃鄙麤,行己多疵。司憲府監察李胤彦,儱侗憒憒,且多駭擧,所歷各司,已貽鄙瑣之誚,全沒官員貌樣。此輩自在一命,已多招謗,他日臨民,推此可知。臣謂宜竝施刋汰,以淸仕路也。臣無任屛營祈懇之至。答曰,省疏具悉。李重佐外,竝依施。爾其勿辭,察職。
正言李光溭上疏。伏以臣,爲省先壟,適往鄕廬,賤疾危劇,自致淹延,其間有憲府除命,而無以自力,不得趨承矣。以臣之身在近畿,趁未上來,筵臣至請譴罷,臣追思至今,惶慄罔措。此際又伏承薇垣新命,臣不敢久淹,昨始來伏私次,而情勢之外,病形添苦於撼頓之餘,食飮全廢,精神昏眩,宿症關格,又復發作,三焦痞塞,㱡㱡欲絶。以此病狀,時月之內,萬無復起爲人之望。伏乞聖明,亟賜鐫遞,仍治臣前後逋慢之罪,以肅朝綱,以安私分,不勝幸甚。臣於乞免之章,不宜贅及他說,而竊有所懷,敢此附陳焉。堂后實官,係是淸選,而官方混淆,漸不如舊,識者寒心,固已久矣。然亦未有如安致宅·玄光宇之萬不近似也。此皆蠢微庸騃,無所齒數,而主薦者,乃敢以國家公器,視作吹噓循私之物,事之駭惋,莫此爲甚,物議譁然,無不爲言。臣謂此兩人,竝削其薦主薦之人,亦宜施譴罷之典,斷不可已也。英陵參奉李聃年,爲人陋劣,本不合於初仕之選,而及授陵官,多行鄙瑣之事,陵卒不勝其苦,如此之人,不可仍置於前頭字牧之階,臣以爲亟命汰去,可也。臣無任屛營祈懇之至。答曰,省疏具悉。所陳次對,有下敎者,而當觀其人,此等之事,其涉過矣。翰圈之意,意蓋深矣,則況此薦乎?爾其勿辭察職。
持平李昌儒上疏。伏以臣,於病伏銓省之中,忽承移除柏府之命,太廟展謁,迫在翌早,他不暇顧,趨謝參班,而念臣忝辱臺端,于今六年,祗受敎旨,至於八遭,未曾一番出脚,輒爲力事撕捱者,豈有他哉?誠以臺閣者,受殿下耳目之寄,而任一世是非之責,若其蒙騃疲軟者,決不可一日居故耳。近日臺望之分排,多在於巽懦無弊之類。其選由是而不重,如臣之已試蔑效者,亦或取以副急,言路之痼塞,固其宜矣。此其故,豈亶在下?亦自上有以導之也。嚴召之下,坐違是懼,扶舁病軀,忍死來詣,而非但守株之見,迷不知變。重患暑泄之症,登溷無算,咫尺天陛,末由自力登對,敢效自劾之義,兼控疾痛之呼。伏望聖慈天地父母,俯察至懇,亟許遞改,俾得退守本分,隨意將息,以尋生路,千萬幸甚。日昨聖上,行禮於永寧殿之時,東西班陪參甚疎,事體寒心。落後不及人員,宜令自首現告拿推,而不能檢飭之押班監察,亦不可不重推警責也。臣無任屛營祈懇之至。答曰,省疏具悉。所懷依施。爾其勿辭,察職。
弼善李渭輔上疏。伏以臣,自遭臺評,杜門跧伏,隨分飮啄,近緣隣癘熾發,蒼黃出郊,栖遑以度。日前忽叨宗寺除命,而以是之故,不敢卽爲肅命,伏地惶悚矣,迺於千萬夢想之外,更承春坊移除之恩,臣誠驚怳感激,莫省攸措,而第向來惠文之彈,聲罪深緊,或曰默無一言,或曰一不爭執,至今追思,愧懼交切。伊日入侍時,臣之語默,是聖上之所俯悉者,臣不欲較辯,而臣亦粗知臺體矣。若其事機,迫在呼吸,則臣固不恤帶推,發啓請鞫,而臣旣隨諸臣之後,罄盡所懷,身被重推,則便是已遞。臣自愛一身之廉隅,或慮臺體之壞損,此臣所以不爲論啓,而引避自處者也。及夫諫臣西黜之後,衆咻沓至,擠之坑坎,而憲啓果發,思隨聖意之俯仰,論人無難,如許司直之論,誠不滿一哂也。卽以上下番俱空,召牌踵臨,臣含恩畏義,趨詣禁扃之外,而所叨之職,卽臣宿踐,卽宜叩謝,以效不俟駕之義,而彈墨未乾,餘悸在心,從今以往,一切榮塗,卽臣自劃之地。玆陳短章,悉暴至懇,不得已自外徑歸,臣誠死罪。伏乞天地父母,特憐危臲之跡,曲軫肝膈之懇,亟命削臣新授職名,仍令選部,勿復檢擬,以謝人言,俾靖私義,千萬大願。臣無任屛營祈祝之至。答曰,省疏具悉。爾其勿辭,從速察職。
七月十一日午時,上御熙政堂。大臣·備局堂上,引見入侍時,領議政金在魯,左議政宋寅明,戶曹判書鄭錫五,判敦寧李箕鎭,兵曹判書金若魯,行副司直金聖應,吏曹判書李周鎭,工曹判書柳儼,大司成李益炡,開城留守吳光運,禮曹參判元景夏,工曹參判沈聖希,兵曹參判李日躋,吏曹參判洪象漢,戶曹參判金尙魯,行副司直李宗白,左副承旨李德重,假注書趙台命,事變假注書李重彬,記注官李孟休,記事官尹學輔,以次進伏訖。在魯進伏曰,霖雨未霽,聖體若何?上曰,一樣矣。在魯曰,大王大妃殿氣候,若何?上曰,差勝矣。在魯曰,王世子氣候,若何?上曰,安過矣。在魯曰,王世子小學進講,今旣盡畢,不勝欣幸矣。上曰,非徒卿等之幸,於渠快活之心,當如何也?上曰,東宮召對,進講史略,而初卷則依書筵例背誦,賓客亦爲入參。初卷畢後,則通鑑依例進講於書筵,史略自第二卷,進講於召對,而勿爲背誦,可也。出擧條在魯曰,頃以菱仁·芡仁代捧事,有更稟之敎。故退而訪問,則菱仁處處有之甚賤,芡仁則雖曰稀貴,而延安·咸昌等,大池中多産,其他亦多産出處云。貢人足可預辦,自今以本色菱·芡用之爲宜矣。寅明曰,五禮儀雖已載錄,而代捧旣久,且無文籍,則遵而勿改好矣。在魯曰,更考文籍,詳知當初代捧之由,然後當爲更稟矣。上曰,旣未詳代捧曲折,則雖曰五禮儀所載,亦難猝然變通矣。依爲之。出擧條在魯曰,觀此東萊府使沈䥃狀啓,則封進押物倭,不爲依例同騎於一號舡,而移騎於二號舡。回泊館所之後,始知其騎於二號舡,則別差問情之差錯,止於疎泛,而玉浦倭學,問情之差錯,歸於假飾。且玉浦譯學之以封進倭,換稱禁徒倭,代受其料,增減名色,尤極痛駭,不可不嚴處云。兩人罪狀,俱爲可駭,而旣有輕重之別,令左右水營,分等決棍事,分付,何如?上曰,依爲之。出擧條在魯曰,東萊府使沈䥃狀啓以爲,裁判差倭留館,今至十三朔矣。作米一款,朝家特許之後,臣嚴飭訓別,速行進上宴,則回告內,差倭得聞特許作米,攢祝無地,館宇修理,更不敢發口,而進上宴設行,必待往復島中,而爲之云。臣責以此不過憑藉仍留之計,爾輩豈不覰此情狀乎?訓別等,堅稱通報島中,乃是前例。飛舡回還後,何敢復留?五月旬間,訓別始來告以爲,差倭言才得島中回報,所幹兩事中一事,尙未準請,不許入來,進上宴,勢難設行云。差倭訓別輩,和應簸弄之狀,果不出所料,故嚴辭傳令,使之逐日就館督責,而尙無順從之意,蓋裁判之來,無不故爲遲留,經年閱歲,爲弊無極。今此差倭情狀,尤有萬萬痛惡者,不可一任其所爲,請撤去其供饋,不許接待,任譯輩罪狀,亦請令攸司嚴處矣。邊臣此啓,可謂得體,朝家之特許作米,於渠大惠,倭館則改創不久,別無大段修改處,而憑藉挾持,利其遲留,使其供億之物,遠過於修改之費,而莫重進上宴,惟意遷就,尙不設行,依狀請撤供,未爲不可,而一朝如是,則或有大段生梗之弊。爲先東萊府使,從重推考,訓別拿問,從重勘處,擇差他訓別,急急下送,如又不卽設宴入送,則當有別樣非常之處置,府使亦當有重罪,以此分付,何如?上曰,所達是矣。邊臣爲先從重推考,任譯則拿問處之,可也。出擧條上曰,交隣之道當信。今因下詢,聞重臣陳達。噫,惟正之供,作爲二,稱以上納·下納,納之義深矣。此昔年交隣之聖德,而米以雜沙炭而猶木云,此豈交隣當信之意乎?聞來不覺寒心。此弊豈他?專由於料理之致。今番運米監官,梟示之後,道臣狀請,俱有所據,其令備局,卽爲覆奏,前以差員,今爲監官,亦由於料理,其宜革也。亦令備局稟處,而此後其或若前有米炭不精之事,則其中尤甚者,差員僉使,嚴査所犯人,卽其地先梟示而後,狀聞之意,一體節目啓下,道臣亦於入給之時,無時摘奸,其或有掩置者,差員·僉使,狀聞以其律處之。噫,予雖涼德,豈惜一差員一僉使,見侮於交隣乎?以此其令添入於節目。出傳敎寅明曰,漢城參軍朴師健,頃有汰去之命,而聞其委折,則享吏正妻之拘留,非爲移怒於差祭,以本府相訟事,因訟隻白活拘留云。微官若怒其差祭,而憑藉法府之令,拘留該吏之妻,則固可嚴懲,而吏胥之有私怨於法官者,憑公誣陷,關係亦豈不重?臣謂此事,不可不明査處之也。象漢曰,大臣及臣之所達,皆非目見,而固不必質言,而其所拘留,旣在差祭之後。臣之請汰,只存事體矣。上曰,宰臣所達,誠得事體,君子遠嫌,而不能遠嫌,不可仍置矣。當該堂上,從重推考,疏語勿施,可也。出擧條寅明曰,臣向來筵白,有大段爽實者,非但當之者不安,在臣道理,告君之辭,有此失實,亦甚惶恐。臣曾以玉堂復錄時事,以李宇和事仰達,而白以李基聖請鞫李廷熽,李巨源駁李基聖,逆鏡又駁李巨源云矣。其後審之則不然,李基聖無請鞫李廷熽之事,李巨源之論李基聖,非此事,而乃臺例間事也。逆鏡之駁李巨源,亦非此事,別有他事云矣。上曰,伊時事紛亂,固難詳知,爽實有何異乎?李基聖誰也?益炡曰,韓城君李基夏之從弟也。在魯曰,李思觀之父也。寅明曰,都政如是遷就,趁速爲之事,申飭,何如?上曰,業欲下敎而未果矣。不多日內,爲之事催促,可也。寅明曰,西北人,久不收用云。今番大政,各別收用事,申飭兩銓,何如?上曰,依爲之。出擧條判義禁金始炯,同義禁柳復明·金希魯,竝今姑許遞其代,卽爲開政差出事。榻前下敎全羅右水使李衡身,催促下送,待其交龜,濟州牧使柳徵龜,卽爲赴任事。出榻敎鄭錫五,芸館提調之任許遞事及都政不多日內,各別催促事。兩司違罷人員敍用事。西北人各別收用事。出榻敎冬至書狀官閔百祥,令政院催促膺命事。出榻敎錫五曰,頃因特敎,不敢辭免,而芸閣提調,必經文任後爲之。如臣無似,終難冒當,乞命許遞,惶恐敢達。上曰,所辭過矣。果經文衡後爲之耶?寅明曰,文任爲之云者,政例未必一一如此,而戶判之必欲辭遞,不害爲克讓之美事。今雖許之,以成其美,亦何妨耶?上曰,大臣旣達,姑爲許遞,可也。出擧條若魯曰,向因大臣所達,黃海兵營鎭軍及武學,落漏於成冊一款,令査正廳,更考以稟事,命下矣。詳考文書,則鎭軍,本以騎步兵,劃給兵營者,故已載於騎步兵都案中,武學,卽束伍中馬兵之稱,而屬於各營將。兩名色,俱非兵營之私募設置,而自兵營修補成冊者,其不入於兵營成冊誠然。不可謂其時兵使之有所漏報矣。上曰,然則具善行,削職過矣。還收,可也。出朝報寅明曰,故相家遷葬之時,自朝家例有顧助,此亦厚道也。故相申翼相,卽先朝甲戌後相臣也。連遭喪禍,子孫孤弱,而方行故相緬禮云。葬需軍丁,令攸司考例擧行,似好矣。在魯曰,葬需軍丁之賜給,纔有昨年故相臣金宇杭遷葬時前例矣。上曰,依爲之。出擧條寅明曰,頃因湖南審理使別單,陳田改量事,已有成命,今當擧行,而道臣自多公務,未必一一親審。設或稟報廟堂,而臣等旣不知頭緖,何以指揮?元景夏熟諳湖南事,且於量役方,夙宵講究,至誠揣摩。今若下送而專責之,則必與不曾經意,勉行朝令者,有異矣。上曰,領相之意,如何?在魯曰,句管堂上,與道臣意見牴牾,則有難在京遙制,致有古人掣肘之歎。臣意亦以爲不如專委於句管堂上矣。景夏曰,大臣旣以臣仰達,義在往役,何敢辭避?而臣有仰達者,湖南空起之弊,卽右揆所陳達,而道臣誤知,嘗疏攻臣頗緊,臣若較辨,則有損事體,故今不更達矣。道內田政之弊,邑邑有之,而其中尤甚,光州·羅州·泰仁·古阜·興德·高敞等六邑,先可以釐正,而守令別擇,然後乃可責效矣。上曰,元景夏以句管堂上,仍兼湖南陳田改量使,擧行,可也。出朝報周鎭曰,今因違牌兩司請敍事,言端旣出,故敢此仰達矣。李師祚,以尹光莘事,不言臺諫,已蒙敍用,至於姜鳳休,以海西人,自鄕上來翌日,混被削職之罰,今雖職牒還給,尙在罷職中,似當有分揀之道矣。景夏曰,諸臺削職,因臣疏論,而追後聞之,被罪諸臺,皆有故云矣。臣不敢請敍,而吏判所請,似好矣。象漢曰,元景夏之言非矣。初旣陳疏,今何可請敍乎?上曰,姑不可收敍矣。德重曰,諸臺之被罪與違罷不同,日月不久,而吏判之一體請敍,宰臣之初旣疏論,今欲區別,事體未安。吏判·禮參,推考,何如?上曰,依爲之。出朝報上曰,大臣未就座前,有所陳達,吏判推考,可也。出擧條上曰,宰臣使吏判,覓人陳達之語,似近迫切,宰臣從重推考,可也。出擧條錫五曰,書筵進講四書,已爲畢刊,而三經繼刊事,因春坊草記蒙允矣。印入紙地,辦備無路,依例草記,卜定於三南,而本曹經費蕩竭,不得已,雖卜定於外方,此亦有大弊。當此節損之日,頒賜件則宜有停寢之道。且臣取考前例,因特敎有減去之事矣。至於講官所讀冊,以春坊所在舊件用之似好。只以進講件,自芸閣印進,何如?上曰,進講三經,當以自內所藏冊用之,講官件,以本院所在件用之。三南別卜定紙地,卽爲還收事,不待擧條,急急發關,刊印亦爲停止事,分付,可也。出擧條開城留守吳光運曰,本府無大段弊瘼,而本府地狹,土地所出甚些。以若干銀錢,利息酬應,公私財力,元無出處,而利息有限,故割本用之,已多年所。若不及今變通,則勢難支堪,年久逋債,若蒙蠲減,則庶可支遣矣。上曰,壬申旣有停捧之例,卽今難捧之數,亦依前勿捧似可。寅明曰,松留所達逋欠之數,不至大段,而全蠲則無名,若差退年限則,似好矣。上曰,若令勿捧,則於民爲實惠耶?寅明曰,似不必爲惠,寬限好矣。上曰,限十年退捧,可也。出擧條上曰,前已下敎矣。麗朝舊陵,各別修補事,分付,可也。出擧條德重曰,賓廳次對,入直玉堂,例爲入侍,而修撰尹東浚,雖以身病陳疏,而疏旣還給,方在直所,而不爲入參,推考,何如?上曰,依爲之。出擧條寅明曰,北漢事擧條,不卽啓下,當該注書,推考,何如?上曰,依爲之。出擧條諸臣以次退出。
上在昌德宮。停常參·經筵。
下直,禮安縣監金光遂。
李德重啓曰,正言李光溭,再啓煩瀆,退待物論矣,敢啓。傳曰,知道。
又以都摠府言啓曰,今日入直內三廳,武兼禁軍及軍兵等,當爲中日習射,而宗廟修改,時移還安祭相値,不得爲之之意,敢啓。傳曰,知道。
傳于尹彙貞曰,右議政趙顯命,四十二度呈辭,安心調理。
李德重啓曰,憲府之監察茶時,諫院之累日闕啓,俱涉未安。兩司除在外及呈辭入啓·傳旨未下外,竝卽牌招,何如?傳曰,允。
又啓曰,金吾滯囚甚多,新判義禁李箕鎭,同義禁金尙魯·李宗白,竝卽牌招,察任,何如?傳曰,允。
傳于韓翼謩曰,省記中抽栍點下,在京官員待令,昨夜入直官員,亦爲一體時服待令。
李德重啓曰,點下各司官員,依下敎入來待令矣。傳曰,皆詣閤。
傳于韓翼謩曰,吏曹堂上·騎判·開城留守,來待。
韓翼謩啓曰,吏曹堂上·騎判及各司官員,依下敎來待事微稟。傳曰,皆詣閤。
傳于李德重曰,承旨·判書,先爲入侍,各司參上官之次入侍,參下官又爲之次入侍。
韓翼謩,以侍講院言啓曰,本院下番闕直,事甚未安。司書尹學東,謂有情勢難安,不爲行公,卽爲牌招入直,弼善李渭輔疏批已下,一體牌招察任,何如?傳曰,允。
李德重,以兵曹言啓曰,今七月十二日,業武宋德官稱名人,自敦化門入來,差備門外擊錚,極爲駭愕,令攸司囚禁治罪,同門守門將高壽崗,常時不能禁斷雜人,以致闌入,亦難免其責。推考,何如?傳曰,允。
又以義禁府言啓曰,卽接月令醫員金斗運手本,則時囚罪人金仁大,累日滯囚之餘,重得暑癨,頭疼如碎,寒熱往來,上吐下泄,度數無算,精神昏瞀,食飮專廢,症情危惡,實有頃刻難保之勢云。自前罪人,病勢如此,則有保放救療之規,敢此仰稟。傳曰,依爲之。
正言李光溭啓曰,臣本以無似,濫叨言地,情病俱苦,承應無路,草草短疏,略控必遞之義,兼附無隱之忱,及承聖批,諄諄誨諭,臣誠且感且惶,不知所措。而第念翰注,同是淸選,翰苑變法,豈不出於立賢無方,惟才是用之盛意哉?若不問其才,不論其賢,而惟匪人苟充,則亦豈國家變通之本意乎?臣則只見翰苑之選,未嘗不嚴。德意之厚,與天同大,則堂后剡擧,比前當益愼,主薦之臣,亦宜仰承聖意,遴選一時之才彦,以備記註之列,而今者安致宅·辛光宇之萬萬不似,有口皆言,非臣一人之私言,則削其薦而罷薦主,烏可已乎?聖上以過矣爲敎,臣實惶惑也。至於英陵參奉李聃年事,又未承一字從違之批,此又臣難安之一端。以此以彼,俱不可一刻仍冒於臺次,請命遞斥臣職。答曰,勿辭。
持平李昌儒啓曰,請逆坦孥籍,一依王府草記,卽令擧行。措辭見上請還寢泰績酌處之命,因令鞫廳,嚴鞫得情,夬正王法。措辭見上請瑞虎等,兩賊孥籍,亟令王府擧行。措辭見上請徙邊罪人陸師聖,依律處斷。措辭見上請物故罪人夏宅孥籍,亟令王府擧行。措辭見上答曰,勿煩。
乙丑七月十二日申時,上御熙政堂。吏曹堂上·騎判·各司官員,同爲引見入侍時,吏曹判書李周鎭,兵曹判書金若魯,吏曹參判洪象漢,左副承旨李德重,假注書愼基慶,記事官尹學輔·李孟休,禮曹正郞李渙,佐郞金霔,刑曹正郞尹得重·閔宇采·兪崶,佐郞金時哲·徐命維,工曹正郞申曙·李衡鎭·朴麟源,佐郞徐命儒,漢城庶尹兪業基,判官黃晢,司䆃僉正李弘佐,主簿申㬛,直長兪彦宗,內資主簿朴得遠,直長李翊胄,奉事桂德海,濟用判官鄭懋先,主簿趙泰佐,直長朴晉揆,奉事沈士希,副奉事洪獻輔,司宰僉正徐宗遜,主簿李道吉,直長洪益大,奉事沈鏞,軍資正鄭廣運,判官安相朝,主簿李海宗,直長韓德龍,奉事李明吾,內贍直長林志浩,奉事李世德,典獄主簿任瑜,參奉趙昌禧·李浚,東部都事李宇濟,奉事黃景祚,南部都事金天澤,奉事兪彦鎰入侍。若魯曰,日昨極熱,侵夜罷對,今又特命引見,鎭日勞攘,聖候其無疲憊之端乎?上曰,姑一樣矣。若魯曰,臣至闕內後,聞東宮入診醫言,則有泄候云,其間加減,若何?夏節雖或少泄,此乃泄出暑濕,似無妨矣。臣等明日,將問安入診,今日可得同侍乎?上曰,當同見矣。或慮諸臣中有武臣,故招卿同入矣。諸官以次進伏,可也。渙進伏。上曰,達職姓名。渙曰,臣禮曹正郞李渙矣。上曰,召試被選者耶?若魯曰,然矣。周鎭曰,故參判臣壽徵之子矣。上曰,付翰職耶?德重曰,未付矣。上曰,此人以年滿出六矣。年紀幾何?渙曰,五十二矣。上曰,居住何處?渙曰,居京矣。上曰,職掌何事?渙曰,陵色及典享司也。上曰,履歷何如?渙曰,召試入格後,卽出六品,故參下無所經之官,仍付典籍,移禮曹佐郞,今爲正郞矣。上曰,有顯官乎?渙曰,臣父故兵曹參判臣壽徵,祖故吏曹佐郞臣禂,曾祖故延原府院君兼吏曹判書臣光庭也。上曰,何功臣也?渙曰,宣廟朝扈聖功臣也。上曰,曾聞此人,奕世冠冕,果然矣。有何所懷乎?渙曰,別無仰達之語矣。上曰,就坐。霔進伏。上曰,職姓名。霔曰,禮曹佐郞金霔也。上曰,履歷何如?霔曰,臣丙辰殿講,丁巳直赴,以南學訓導爲司錄,遭喪服除後,又爲司錄,陞六爲典籍監察,今爲本職矣。上曰,有顯官乎?霔曰,臣父弘迪,爲平安道都事矣。若魯曰,故翰林金景生五世孫也,中間陵替如此矣。上曰,世例有如此之家矣。職掌何事?霔曰,典享司主各樣祭祀矣。德重曰,春曹二郞,在外不進,請推考。上曰,依爲之。得重進伏。上曰,職姓名。得重曰,臣刑曹佐郞尹得重矣。若魯曰,參判得和之兄,出繼爲海松尉奉祀孫者也。上曰,朔書書之者乎?若魯曰,然矣。上曰,履歷何如?得重曰,初仕爲敦寧參奉,罷散後復職,爲獻陵參奉,陞爲敎官矣。上曰,何敎官?得重曰,童蒙敎官矣。出宰沔川·義城,入爲漢城庶尹,今爲見職矣。上曰,職掌。得重曰,主隷一房,掌各司奴婢矣。象漢曰,掌各司奴婢推捉,而如掌隷院次知詞訟矣。上曰,有大小事乎?德重曰,大小事,與詞訟同是一體,固有之矣。上曰,年幾何?得重曰,五十九矣。上曰,有所懷乎?得重曰,無可仰達之事矣。上曰,就坐。宇采進伏。上曰,職姓名。宇采曰,臣刑曹正郞閔宇采矣。上曰,有顯官乎?宇采曰,臣五代·六代後悅·後休,皆顯官矣。德重曰,同是後字,似是兄弟矣。宇采曰,果是一則傍親矣。德重曰,言語失措,請推考。上曰,勿推。履歷何如?宇采曰,初仕長寧殿參奉,泰陵奉事,禁府都事,出爲延豐縣監,今爲本職矣。上曰,職掌何事?宇采曰,主服一房,掌治罪囚,而律官考律爲之矣。上曰,旣有官員,而以律官考律,則有同越津乘舡,何用官員乎?周鎭曰,自古設職之意,上不可兼下,下不可兼上,故自然如此矣。上曰,秋曹郞廳,係生民休戚,一詞一訟,若或失平,則其怨大矣。惕念詳審,可也。若魯曰,世末俗澆,虛僞相蒙,若非明晢燭理,則實難免民怨矣。上曰,文詞尤難,若以文辭飾之,則易被欺罔矣。象漢曰,誠如聖敎,巧辭好說,飾詐膚愬,則猝難辨其曲直矣。上曰,大小事存乎?宇采曰,有殺獄十餘人,別無他事矣。上曰,殺獄,頃時湖南御史所上者乎?宇采曰,非止此也。都下亦有之矣。上曰,殺獄則非大小事矣。目今都下安謐,使無訟而然耶?象漢曰,今則外方罪囚,京司不得推治,故京司小事耳。德重曰,不然矣。小臣頃者待罪藩任時見之,則刑曹·漢城府之推捉外方人甚多,臣則不爲捉送,而外方落訟者,皆呈京司,推捉其訟隻,其間爲弊,不可勝言矣。若魯曰,刑曹·漢城府,外方人推捉,曾有朝家禁令,誠以有大弊於民間也。承宣之言,是矣。今以刑曹郞官所達觀之,近來果不無推捉之事,宜爲嚴飭痛禁矣。上曰,依爲之。出擧條命就坐。崶進伏。上曰,職姓名。崶曰,刑曹正郞兪崶也。上曰,小科爲之者達之。履歷何如?崶曰,丙午生員,初仕陵參奉,移拜侍直,出六爲濟用主簿·工曹佐郞·瓦署別提·司䆃主簿,歷宰平壤·鎭川·開寧·安山矣。上曰,庶尹五考乎?象漢曰,三年五考矣。周鎭曰,小臣爲道臣時,爲庶尹五考五上,故遞付京職矣。上曰,年幾何?崶曰,五十九矣。上曰,職掌何事?崶曰,主禁二房掌禁令,而今則刑房次知而出之矣。上曰,房色畫之乎?若魯曰,兵·戶曹畫之,刑曹則不然矣。象漢曰,若有詞訟難事,則擇剛明官任之矣。德重曰,當初設職之意,同僚宜無異同,而今則各有所掌,故房色或異矣。上曰,吏曹今則分房乎?周鎭曰,然矣。上曰,無大小事乎?崶曰,別無大小事,只有相鬪捧債若干所志矣。上曰,就坐。時哲進伏。上曰,達職姓名。時哲曰,刑曹佐郞金時哲也。若魯曰,故相臣尙容之玄孫,壯洞之金也。上曰,履歷何如?時哲曰,初仕洗馬落職,因大臣陳達復職,出六爲是職矣。上曰,左相所達者乎?時哲曰,然矣。上曰,有職掌乎?時哲曰,主隷二房,次知奴婢矣。上曰,仙源之後孫乎?若魯曰,非直孫矣。上曰,頗精明矣。哲字,是明哲之哲乎?若魯曰,是矣。上曰,有所懷乎?時哲曰,別無所懷矣。上曰,就坐。命維進伏。上曰,職姓名。命維曰,刑曹佐郞徐命維矣。初誤稱工曹。德重曰,誤達職名,請推考。上曰,依爲之。誰派乎?周鎭曰,故判書宗玉之七寸,達城尉傍孫也。上曰,履歷何如?命維曰,初仕康陵參奉·司饔奉事直長·內贍直長·南部都事,今爲本職矣。上曰,職掌何事?命維曰,主禁二房,掌禁令矣。上曰,有大小事乎?命維曰,旣有堂上,別無臣等所主矣。上曰,年幾何?命維曰,六十矣。上曰,有所懷乎?命維曰,無可仰達者矣。上曰,就坐。曙進伏。德重曰,不爲趨進,無嚴莫甚,請推考。上曰,依爲之。職姓名仰達。曙曰,臣工曹正郞申曙矣。若魯曰,故參判臣昉之弟也。上曰,履歷何如?曙曰,初仕昌陵參奉·司饔奉事·社稷直長,出六爲濟用判官,出宰昌寧,遞歸復職,爲見職矣。上曰,職掌何事?曙曰,掌山澤司矣。上曰,各曹亦有山澤司乎?象漢曰,各曹無之,而工曹山澤司,卽戶曹之判積司也。上曰,所懷。曙曰,本無知識,無所仰達者矣。德重曰,言語擧止,多欠穩當,請更推。上曰,勿推。年幾何?曙曰,四十九也。命就坐。衡鎭進伏。上曰,職姓名。衡鎭曰,工曹正郞李衡鎭也。象漢曰,故判書植之曾孫,李箕鎭之至親也。上曰,年似多幾何?衡鎭曰,七十一矣。上曰,履歷何如?衡鎭曰,初仕英陵參奉·泰陵奉事·內資直長,出六爲井邑縣監,今爲本職矣。上曰,職掌何事?衡鎭曰,掌營造司也。上曰,有何營造乎?衡鎭曰,端午進上各般器皿矣。上曰,只爲一體乎?衡鎭曰,然矣。上曰,就坐。德重曰,工佐二人,或病或告由未進矣,敢稟。上曰,知道。麟源進伏。上曰,職姓名。麟源曰,臣工曹正郞朴麟源也。上曰,履歷。麟源曰,初仕慶基殿參奉,陞奉事·直長,出六爲敦寧主簿,刑曹佐郞,今爲本職矣。上曰,職掌何事?麟源曰,掌攻冶司矣。上曰,誰家人乎?若魯曰,故判書典文衡泰尙之曾孫,師任之子矣。上曰,師任今爲桂坊官乎?麟源曰,然矣。周鎭曰,此人曾爲進士壯元矣。象漢曰,少時名下士矣。上曰,然乎?多有儒士態矣。命就坐。命儒進伏。上曰,職姓名,命儒曰,工曹佐郞徐命儒矣。上曰,是眞儒士之儒字乎?德重曰,然矣。上曰,履歷何如?命儒曰,初仕昌陵參奉·敬陵直長,出六爲本職矣。上曰,職掌何事?命儒曰,掌山澤司矣。上曰,有所懷乎?命儒曰,些少弊瘼,與堂上磨勘彌縫,別無可達之事矣。上曰,就坐。業基進伏。上曰,職姓名。業基曰,漢城府庶尹兪業基也。上曰,履歷。業基曰,臣筮仕三十年,前後履歷甚多,盡達則支煩矣。上曰,盡達之。業基曰,戊戌八月,坡州長陵遷厝時,始授參奉矣。上曰,年月何能盡達乎?業基曰,長陵參奉·軍資奉事·漢城參軍,歸厚別提,出六禁府都事·龍宮縣監·司憲府監察·刑曹佐郞·工曹正郞·同福縣監,未赴任,天安郡守前官仍任,亦未赴任,永川郡守·掌苑別提·戶曹佐郞·平市署令·司宰僉正·沔川郡守,海州判官,以前官仍任,又未赴任,司憲府監察·漢城庶尹·戶曹正郞,今復爲庶尹矣。上曰,有何職掌乎?業基曰,本府四郞廳,各爲次知六房。故臣次知吏房色,而吏房則別無所掌,只管本府褒貶矣。上曰,年幾何?業基曰,六十二,甲子生矣。上曰,守令經幾處耶?業基曰,曾經六處,而三處則未赴任矣。上曰,有所懷乎?業基曰,本府堂上,若非公故,則逐日開坐,故詞訟別無積滯之弊,他無可達之事。第本府戶籍庫數十間造成,幾至百年,京外帳籍,充棟溢宇,無處藏置,勢甚切憫。堂上必欲添造,而元無財力,末由經營矣。德重曰,業基,只陳弊瘼,不達救弊,請推考。業基曰,本府頃日松木草記,旣有勿施之命,無他變通之道,實未知救弊之策矣。上曰,其言蓋爲今番松木事而發,未畢其說,此實熟吏手段,勿推。漢城府亦以決訟度數入啓耶?業基曰,本府亦如刑曹,決訟度數及堂上坐不坐單子,朔末入啓矣。上曰,就坐。德重曰,禮曹郞官在外二人中,一人來詣閤門外云矣。上曰,注書招來,可也。注書誰也?孟休曰,故相臣承善之十世孫,丙寅靖國時,被禍判書守英之九世孫,故戶曹佐郞滿之曾孫也。上曰,愼哥本以世族中微,今復振起矣。居京乎?居鄕乎?孟休曰,居果川矣。臣基慶,誤出中門。象漢曰,注書誤出生疎,請推考。上曰,初入生疎,宜矣。推考,何爲?禮曹佐郞鄭觀由,入來進伏。上曰,誰也?觀由曰,禮曹佐郞鄭觀由矣。上曰,有職掌乎?觀由曰,掌稽制司矣。上曰,居京乎?觀由曰,居鄕在龍仁矣。上曰,如此之人旅寓乎?想無定所,未知宜矣。命就坐。晳進伏。上曰,職姓名。晳曰,漢城判官黃晳也。德重曰,故判書黃欽之子也。上笑曰,然乎?典形太相似矣,與黃柙何間?晳曰,柙乃龜河之子,與臣稍遠矣。上曰,職掌何事?晳曰,掌戶口版籍矣。上曰,有所懷乎?晳曰,本府戶籍庫事,庶尹纔已陳達,而此實小臣職掌所關也。庫舍間數有限,戶籍每式添入,樓上樓下,充塞已久。今則雜置各房,事甚苟艱,不可不添造庫舍,而本府素無物力,無意經營,目前憫迫,宜自朝家,有可指揮之道矣。上曰,垈地則有之乎?晳曰,本府無垈,墻後有可買之地,而亦無可買之力矣。上曰,令廟堂區劃,稟處,可也。出擧條晳曰,都內帳籍之藏置,一本於江都,意有所在,而一番入庫,三年牢鎖,須至後式年往置之日,始爲開見,故蒸濕蠹蝕,多不免朽傷。臣上年亦持帳籍往置,而前者所藏,不爲曝曬,多有腐傷。使江都經歷,時時曝曬,則似好矣。上曰,每式年新籍藏置時,舊籍點曬,可也。德重曰,戶籍往藏,多在冬間,曝曬似難矣。上曰,式年之翌年春,往藏新籍,仍曬舊籍之意,定式施行,可也。出擧條上曰,孔子亦式負版者,爲重人命也。我朝於義宮藏籍,亦以莫重莫大之故也。露處致傷,極爲憫惜,帳籍庫加造事,令備局從速稟行。若魯曰,臣爲漢城判尹時,爲此事,亦有所達矣。上曰,李孟休爲郞廳時,卿爲之耶?李孟休亦有所達之事矣。孟休曰,臣於其時,亦一仰達,而未蒙允矣。德重曰,湖西邑力疲殘,人民凋瘵中,保寧一邑尤甚。小臣在藩時,四經新官,邑弊孔棘,民皆流散。頃日貶罷後,以曾經侍從臣擇送事仰達,而終未承下敎矣。上曰,不然。於常訓亦訓勅銓司,而第京華士族,衣表必優,鄕曲窮儒,衣表亦劣,世俗徒以是高下,而須不知荊玉埋塵,其中固玉也,山石裹羅,其中固石也。遐鄕韋布,闇然而日章,輦轂綺紈,的然而日亡,豈可以京鄕擇人哉?侍從臣往之,則人皆趨附,雖上司亦隨事斗護,鄕人則善事,不以爲善,少有差失,動加課責,百番報弊,掩置膝下,一不施行,無可奈何矣。頃者擇送事,業已下敎,而吏判上達時,辭甚張皇,終致元景夏索人之說矣。今番都政,此等處擇人以送,有庳之民奚罪,同是國家之民,而不能安保,至於流散,豈非銓司不擇之責乎?安百姓以得人爲務,才足整頓者,擇送,可也。德重曰,晳不當拜而拜之,請推考。上曰,道恭,勿推。弘佐進伏。上曰,職姓名。弘佐曰,司䆃僉正李弘佐也。上曰,李勳佐之佐字乎?周鎭曰,然矣。李宗城之一家也。上曰,履歷何如?弘佐曰,初仕徽陵參奉,歷濟用奉事·繕工直長·氷庫別提·禁府都事·尙衣別提·禮安縣監·禮賓主簿·獻陵令·儀賓都事,今爲本職矣。上曰,長官乎?弘佐曰,僉正外,無他長官矣。上曰,有所懷乎?弘佐曰,些少弊瘼,與提調相議爲之,別無可達之事矣。上笑曰,皆循例達之矣。年幾何?弘佐曰,六十六矣。德重曰,弘佐誤坐方席,請推考。上曰,依爲之。若欲得如此推考,則必多矣。㬛進伏。上曰,職姓名。㬛曰,司䆃主簿申㬛也。上曰,誰也?德重曰,故判書銋之孫也。上曰,然耶?其父誰也?若魯曰,故判官思遠之子也。上曰,此與申思喆同行耶?德重曰,此人則日邊矣。上曰,曾於政目間見之,果是人耶?年幾何?㬛曰,四十六矣。上曰,履歷何如?㬛曰,初仕顯陵參奉,經侍直以監造官,出六陞義盈主簿·工曹佐郞·松禾縣監·瓦署別提,今爲本職矣。上曰,職掌何事?㬛曰,掌芥子·末醬矣。上曰,遺在。㬛曰,芥子遺在二十三石零,末醬則年年以應入之數,授價進排故,元無遺在矣。上曰,所懷。㬛曰,職掌不過如斯,故別無可達之弊瘼矣。上曰,就坐。得遠進伏。上曰,職姓名。得遠曰,內資主簿朴得遠也。若魯曰,得遠以部官,前已入侍矣。上曰,然耶?職掌何事?得遠曰,米麪色也。上曰,遺在幾何?得遠曰,造米五百六十石零也。上曰,有所懷耶?得遠曰,別無仰達之事矣。上曰,京人乎?鄕人乎?象漢曰,湖中人也。上曰,就坐。懋先進伏。上曰,職姓名。懋先曰,濟用判官鄭懋先也。上曰,前已入侍耶?懋先曰,未矣。上曰,履歷何如?懋先曰,初仕繕工監役,出六爲司䆃主簿,移拜本職矣。上曰,職掌何事?懋先曰,判官長官,故無職掌矣。上曰,年幾何?懋先曰,六十八矣。上曰,汝是鄭勗先之行列耶?周鎭曰,故相臣太和之孫,與鄭錫五至親也。懋先曰,錫五臣之五寸姪也。上曰,然則汝父,誰也?懋先曰,故知敦寧臣載岳,卽臣父也。上曰,爲宰幾處?懋先曰,未經矣。上謂周鎭曰,如此之人,可除守令矣。初仕在何年?懋先曰,庚申始得爲之矣。上曰,初仕晩矣。周鎭曰,初仕旣晩,而又準三十朔出六,故其間無爲倅之隙矣。上曰,就坐。泰佐進伏。上曰,職姓名。泰佐曰,濟用主簿趙泰佐也。上曰,履歷。泰佐曰,初仕假引儀,陞兼引儀,出六爲本職矣。上曰,職掌何事?泰佐曰,去核綿花綿布次知矣。上曰,遺在幾何?泰佐曰,貢人受價進排,故素無儲蓄。其中七升白木,二十九同留庫,而流來已久,無可用者矣。上曰,所懷達之?泰佐曰,無可仰達之事矣。上曰,就坐。宗遜進伏。上曰,職姓名。宗遜曰,司宰僉正徐宗遜也。上曰,前已入侍矣。宗遜曰,然矣。上曰,徐宗鎭之行列耶,宗遜曰,宗鎭卽臣兄也。上曰,然耶?宗鎭久在桂坊,日與相親,今見汝感懷矣。有何職掌?宗遜曰,僉正長官,故無職掌矣。上曰,歷幾邑倅耶?宗遜曰,曾經三處矣。上曰,年似多幾何?宗遜曰,六十七矣。上曰,已過年限矣。有所懷乎?宗遜曰,無可煩達者矣。德重曰,宗遜誤出闕門,請推考。上曰,一動一靜,何盡推考?勿推。道吉進伏。上曰,職姓名。道吉曰,司宰主簿李道吉也。上曰,曾多入侍之事矣。職掌何事?道吉曰,鹽艮水燒木色也。上曰,遺在幾何?道吉曰,燒木十六萬七千六百七十斤,鹽八百九十石,艮水八百九十四斗也。上曰,所懷存乎?道吉曰,別無大段弊瘼,或有之,則與提調相議變通矣。上曰,提調誰也?象漢曰,小臣待罪本監提調矣。周鎭曰,道吉名人後裔也。上曰,名人誰也?周鎭曰,倉卒之際,未能詳知矣。德重曰,初不詳知,率爾仰對,請推考。上曰,依爲之。出擧條廣運進伏。上曰,職姓名。廣運曰,臣軍資正鄭廣運也。上曰,此則侍從臣也。侍從臣,雖非此等時相見,豈無可見之日乎?廣運曰,曾忝臺端矣。上曰,朝廷莫如爵,以院次入侍故然耶?廣運曰,然矣。上曰,就坐。相朝進伏。上曰,職姓名。相朝曰,軍資判官安相朝也。若魯曰,牧使相元之弟也。上曰,履歷何如?相朝曰,初仕靖陵參奉·廣興奉事·社稷直長,出六爲禮山縣監,復職主簿,今爲本職矣。上曰,有職掌乎?相朝曰,有一所二所三所四所捧米頒料外,無他事矣。上曰,有都提調乎?周鎭曰,有之矣。上曰,年似多幾何?相朝曰,七十三矣。上曰,就坐。海宗進伏。上曰,職姓名。海宗曰,軍資主簿李海宗也。上曰,誰家人乎?周鎭曰,李善溥之一家也。上曰,曾已入侍矣。海宗曰,爲司䆃直長時,以輪對官入侍矣。上曰,復職乎?海宗曰,復職矣。象漢曰,上年秋復職矣。上曰,擧止猶勝他人矣。有何職掌乎?海宗曰,臣職掌,與判官所達同,而遺在米九千餘石零,太七千餘石零,別太二百餘石零矣。上曰,有所懷乎?海宗曰,無大段可達之弊矣。上曰,鄕人乎?京人乎?象漢曰,京人矣。上曰,李善溥曾多爲試官,其子乎?象漢曰,非子也,四寸孫也,德欽子也。上曰,就坐。瑜進伏。上曰,職姓名。瑜曰,典獄主簿任瑜也。上曰,履歷何如?瑜曰,南行部將,出六爲是職矣。上曰,有顯官乎?周鎭曰,故判書相元之從孫,參議珽之族矣。上曰,然則是玉邊耶?周鎭曰,然矣。上曰,文臣輪對,則爲自中服色,武臣而不爲軍服,特推。出擧條退出後,宇濟進伏。上曰,職姓名。宇濟曰,東部都事李宇濟也。周鎭曰,故相臣尙眞之孫也。上曰,履歷何如?宇濟曰,初仕慶基殿參奉·徽陵參奉·掌苑奉事·社稷直長,出六爲本職矣。上曰,東部戶數幾何?宇濟曰,元戶五千六百四戶,人口二萬五千四百六十三口也。上曰,男丁幾何?宇濟曰,一萬三百七十八口也。上曰,壯十五歲以上乎?德重曰,然矣。上曰,有所懷乎?宇濟曰,種種弊瘼,文報京兆而變通,別無所達事矣。上曰,就坐。天澤進伏。上曰,職姓名。天澤曰,南部都事金天澤也。若魯曰,先正臣金長生之後也。上曰,支孫耶?若魯曰,是矣。上曰,履歷何如?天澤曰,初仕獻陵參奉·孝陵參奉·崇陵參奉,陞奉事·尙衣直長·內贍主簿·濟用主簿·漢城主簿·禁府都事·長興主簿·報恩縣監,今爲本職矣。周鎭曰,正月都政,爲本部都事矣。上曰,年幾何?天澤曰,五十九也。上曰,五十九同庚甚多矣。本部戶口幾何?天澤曰,元爲八千一百七十三戶,男壯二萬六千二十四口,女壯二萬一千五百四十四口,老一千八百十二口,弱二千六百六十口也。上曰,有所懷乎?天澤曰,別無上煩天聽之弊矣。上曰,就坐。桂德海受由耶?德重曰,入來矣。上曰,參下乎?德重曰,參下矣。今日入侍中,參下最小,只十六人矣。周鎭曰,三曹·漢城府各司多參上,故參下少耳。上曰,然則參上多乎?若魯曰,參上二次輪對,故參上多,若以一次爲之,則參下多矣。上曰,參上官退出。參下官,史官招來,可也。臣基慶,出閤門外,招參下入侍。德重曰,禮曹佐郞一人,又爲詣閤云矣。上笑曰,辛勤得來者,皆是兼春秋也。招來,何爲?置之。彦宗進伏。上曰,職姓名。彦宗曰,臣司䆃直長兪彦宗也。德重曰,故判書兪棨之曾孫也。上曰,是號市南者耶?德重曰,然矣。上曰,是奉祀孫耶?德重曰,然矣。上曰,履歷何如?彦宗曰,初仕翼陵參奉·敬陵參奉·司饔奉事·司宰奉事,陞司䆃直長矣。上曰,有承傳耶?彦宗曰,然矣。上曰,何年承傳乎?彦宗曰,乙巳年承傳,丙午年除職矣。上曰,職掌何事?彦宗曰,米麪色也。上曰,遺在幾何?彦宗曰,粳米一百十七石,稷米五十四石零,中米七百六十石零,黃豆六百三十石零矣。上曰,有何所懷乎?彦宗曰,本寺有提調,些少弊端,與之相議,這這救正,別無可達之事矣。上曰,就坐。翊胄進伏。上曰,職姓名。翊胄曰,內資直長李翊胄也。上曰,誰家人也?周鎭曰,故判書玄錫之孫也。上曰,是撰明史綱目者耶?周鎭曰,然矣。上曰,汝爲奉祀孫乎?翊胄曰,然矣。上曰,履歷。翊胄曰,乙卯進士,初仕惠陵參奉·司饔奉事,仍陞爲見職矣。上曰,初仕時吏判誰也?翊胄曰,判書鄭錫五,參判元景夏也。上曰,然矣。明史汝家有幾件,而汝習見之乎?翊胄曰,只有一秩,而曾參校役,累次考閱矣。上曰,職掌何事?翊胄曰,醬色也。上曰,遺在幾何?翊胄曰,末醬一千九百八十石零,山蔘二千二百三十斤零,鹽六百石零,艮醬八十石零,甘醬一千八百石零,全豉十七石,卵醬十七石矣。上曰,年幾何?翊胄曰,三十九矣。上曰,居何處?翊胄曰,居京矣。上曰,有所懷乎?翊胄曰,些少弊瘼,與提調相議變通,無可仰達者矣。上曰,就坐。德海進伏。上曰,職姓名。德海曰,臣內資奉事桂德海也。上曰,家何在?德海曰,居宣川矣。上曰,達職掌。德海曰,酒油淸色也。上曰,遺在幾何?德海曰,燒酒一千二百六十甁,還燒酒一百七十甁,香醞五百八十八甁,方文酒八十七甁,百花酒一百三十四甁也。上曰,國家亦有方文酒乎?士夫家例有之,國家用於何處耶?德海曰,文書雖有之,而無進上之事矣。上曰,貢案存乎?德海曰,遺在文書中有之矣。上曰,國家所用,曰香醞,曰法醞而已。百花酒,比方文酒,尤不可矣。夏禹之只疏儀狄而不去酒,予嘗慨然。國家興亡,專係於此,今若不去此名目,則安知後來,不按此名而索此酒乎?內資文書,此二酒去之,可也。出擧條汝初仕時,銓官誰也?徐宗玉耶?德海曰,鄭羽良爲判書時爲之矣。上曰,元景夏爲吏參,任珽爲吏議,皆特除也。若魯曰,任珽遞而復爲之矣。上曰,是製詩時,幾年苦疾何時遂?遂字韻,蓋爲黨習也。上顧謂德海曰,自古儒家耶?德海曰,自先世業儒矣。上曰,旣居遐方,達本鄕弊瘼,可也。德海曰,聖明在上,承流宣化之臣,布列內外,別無未達底民隱,其餘細碎,恐涉煩猥,不敢上煩也。上曰,就坐。志浩進伏。上曰,職姓名。志浩曰,內贍直長林志浩也。上曰,林泳之子孫耶?德重曰,非泳直孫矣。若魯曰,故禁府都事象奎之子,今宣惠郞廳象翼之姪,故吏曹判書墰之玄孫也。上曰,泳之下代,非象字耶?若魯曰,非象字,乃世字矣。上曰,履歷何如?志浩曰,己酉小科,初仕宣陵參奉,在任遭父喪後,改除寧陵參奉,陞司饔奉事,今爲本職矣。上曰,職掌何物?志浩曰,米麪色也。上曰,遺在幾何?志浩曰,大米五百八十三石也。上曰,所懷達之。志浩曰,別無可達之事矣。上曰,爾年幾何?志浩曰,臣年三十九矣。上曰,居京乎?周鎭曰,居京矣。上曰,就坐。世德進伏。上曰,職姓名。世德曰,內贍奉事李世德也。上曰,誰家人乎?德重曰,先正臣文純公李滉之奉祀孫也。上曰,有道薦乎?世德曰,無矣。象漢曰,先正子孫,有收用之敎,故閔應洙,爲判書時爲之矣。上曰,此頃者左相所達者乎?象漢曰,非矣,乃重峯趙憲子孫也。上曰,非是也。又有他一人矣。象漢曰,其人乃沙溪子孫也。上曰,前日遣鄭亨復致祭矣?世德曰,然矣。上曰,書院之距舊基,幾許里乎?世德曰,隔岑之地矣。上曰,汝居舊基乎?世德曰,然矣。上曰,圃隱子孫,今有收用者耶?東方道學文章,圃隱唱之,我朝當以圃隱爲宗,遣禮官致祭書院,以寓曠世興感之意,墓所存乎?若魯曰,墓在龍仁矣。上曰,墓所致祭如何?象漢曰,係是崇德象賢之事,雖分祭墓與院可矣。周鎭曰,分祭有弊,墓則墓院則院,似好矣。上曰,文忠公鄭夢周,卽海東道德之宗。頃者善竹橋褒稱之後,尙無一致祭之擧矣。于今訓飭,又旣稱道,今日更覽印本,不覺曠世興感。其令禮曹,遣禮官致祭于墓。昔周武王,封比干墓,式商容閭,意蓋宏矣。且因昔年御製,建四賢祠於太學之傍,況前朝忠臣乎?曾覽三綱,深歎其李存吾·鄭樞之忠。今因此有覺悟者,其子孫,令該曹特爲錄用,以表予意。出榻敎上曰,院中有先正遺蹟乎?世德曰,有若干書蹟及几杖矣。上曰,其杖何物?世德曰,靑藜杖矣。象漢曰,舊有先正所用筆硯等物,今則失之云矣。上曰,仍几杖字,予有所興感矣。溫陽行宮,舊有幸行時留置之物,而丁酉幸行時,亦有所留置,畫竹屛風·綿布索等物矣。承宣新自藩歸,其或見之耶?德重曰,臣見畫屛之在者甚衆,不審何件之爲先朝所遺矣。上曰,予於其時隨往,留置二物矣。本官事當省護,而不爲省護。其時溫陽倅,可謂草草矣。顯廟幸行時,屛索二物遺在,故丁酉亦置二物而回鑾矣。東偏是舊行宮,西偏是新行宮,此物留在新行宮矣。周鎭曰,臣曾以本道方伯,巡到溫泉,奉審行宮,則果有地衣屛幛之屬,而未知何件之爲先朝特留之物矣。上曰,昔日所留置物種,雖微細者,一一開錄,啓聞之意,下諭于本道道臣,可也。出擧條上曰,汝家有蔭仕者耶?世德曰,世蒙國恩,連有蔭仕矣。上曰,是矣。象漢曰,先賢勳臣子孫,一時下敎,則都政次次收用矣。上曰,汝仕於何年?世德曰,壬戌九月都政,爲之矣。上曰,判書誰也?周鎭曰,閔應洙也。小臣亦於春都政,除李世恒監役矣。上曰,與世恒何間?世德曰,十寸兄弟矣。上曰,年幾何?世德曰,四十五矣。上曰,漁父詞,亦汝先祖所作乎?世德曰,非先祖所作,流傳之詞,先祖潤澤而傳之耳。上曰,在潛邸時得見,則漁父詞及十二曲詩,似非凡類所能作,予以爲先正所作,而淸閑之趣,與陶淵明歸去來辭,相爲伯仲矣。汝職掌何物耶?世德曰,沙木器色也。上曰,遺在幾何?世德曰,盤五百竹,沙器二千竹矣。上曰,就坐。仍拭龍淚曰,今日予有所欲諭之事矣。精神不好之中,又仍几杖之事,方寸摧裂,感愴不能下諭矣。晉揆進伏。上曰,職姓名。晉揆曰,濟用直長朴晉揆也。上曰,誰家人耶?晉揆曰,文穆公知誡,卽臣高祖,而其後別無顯官矣。上曰,著童蒙先習朴世茂,爾之幾世祖耶?晉揆曰,臣之六世祖也。上曰,居何處?晉揆曰,居在牙山地矣。上曰,履歷何如?晉揆曰,以承傳,初仕禧陵參奉,遷內資奉事,今爲本職矣。上曰,童蒙先習修正時承傳耶?晉揆曰,仁廟奉承傳,又於聖朝奉承傳矣。上曰,何年耶?晉揆曰,庚申冬也。上曰,然則領相所達者耶?晉揆曰,然矣。上曰,予忘矣,是元廟追崇人也。爾奉祀孫乎?晉揆曰,然矣。上謂兵判曰,卿初見乎?若魯曰,臣曾祖乃知誡門生,故前已通好,相知久矣。上曰,職掌。晉揆曰,歲幣方物染色也。上曰,遺在幾何?晉揆曰,紅花三百六十斤,芝草四百斤矣。上曰,所懷達之。晉揆曰,別無可達者矣。上曰,爾居鄕中,本鄕弊瘼達之,可也。晉揆曰,臣本居京,居鄕不過十餘年,設有弊瘼,不能詳知矣。上曰,爾年幾何?晉揆曰,五十三矣。上曰,就坐。士希進伏。上曰,職姓名。士希曰,濟用奉事沈士希也。象漢曰,聖希之弟也。上曰,履歷何如?士希曰,庚申小科,初仕健元陵參奉,陞司饔奉事,以相避換去本職矣。周鎭曰,沈聖希爲知申,與司饔奉事,有堂郞之義,故相換矣。上曰,職掌何事?士希曰,次知苧布矣。上曰,遺在幾何?士希曰,布遺在五百七十同,苧布遺布四十四同零矣。上曰,所懷。士希曰,別無仰達之懷矣。上曰,年幾何?士希曰,三十六矣。上曰,就坐。益大進伏。上曰,職姓名。益大曰,司宰直長洪益大也。上曰,予曾見之矣。職掌何事?益大曰,魚醢色也。上曰,遺在幾何?益大曰,大口魚二萬一千六百尾零,石魚二萬一千八百束零矣。上曰,何政移本職乎?益大曰,上年三月都政,爲之矣。上曰,頃者爲執事於太廟矣?益大曰,然矣。上曰,有所懷乎?益大曰,本監有提擧,隨事相議變通,故無可上達者矣。上曰,就坐。鏞進伏。上曰,職姓名。鏞曰,司宰奉事沈鏞也。若魯曰,原州牧使允賢之子也。上曰,職掌。鏞曰,魚醢色也。上曰,遺在幾何?鏞曰,大口二萬一千六百尾零,石魚卵醢九十一桶矣。上曰,履歷何如?鏞曰,臣以門蔭,仕顯陵參奉,移本職矣。上曰,何門蔭耶?鏞曰,臣以佐理功臣沈瀚奉祀孫,有蔭爲仕矣。上曰,所懷達之。鏞曰,本監有提擧,隨事相議變通,故無可仰達者矣。上曰,就坐。獻輔進伏。上曰,職姓名。獻輔曰,濟用副奉事洪獻輔也。象漢曰,此乃重一之姪也。周鎭曰,故持平萬迪之孫也。上曰,履歷何如?獻輔曰,臣乙卯小科,初仕泰陵參奉,今爲見職矣。上曰,職掌何事?獻輔曰,綿紬次知矣。上曰,遺在幾何?獻輔曰,各種綿紬,合爲四十七同零數矣。上曰,所懷達之?獻輔曰,別無可達之弊矣。上曰,年幾何?獻輔曰,三十五矣。上曰,就坐。德龍進伏。上曰,職姓名。德龍曰,臣軍資直長韓德龍也。周鎭曰,德良之弟也。上曰,長陵執事時見之矣。其時除職云,故爲之耶?德龍曰,其後更申飭銓曹,慶基殿參奉改望爲之矣。上曰,有職掌乎?德龍曰,本監捧上上下外,無他職事矣。上曰,年幾何?德龍曰,五十五矣。上曰,其時見之不白矣,今已白髮矣。命就坐。明吾進伏。上曰,職姓名。明吾曰,軍資奉事李明吾也。上曰,汝則知之矣。有職掌乎?明吾曰,捧米後,放料而已矣。上曰,兄弟典形,太相左矣。命就坐。浚進伏。上曰,職姓名。浚曰,典獄參奉李浚也。上曰,何人也?周鎭曰,孟山縣監李喜昌之子,香室忠衛久勤也。上曰,香室忠衛,亦敍右職乎?周鎭曰,然矣。上曰,啓下外,輕囚幾何?浚曰,十八人矣。上曰,直囚乎?來關乎?浚曰,或有直囚,或有來關矣。上曰,該房不爲入侍,則代房承旨擧行,輕囚特爲疎放,而囚徒上之後放送。榻敎昌禧進伏。上曰,職姓名。昌禧曰,典獄參奉趙昌禧也。上曰,何人也?周鎭曰,小臣政事爲之者也。上曰,將來大進之人也。頃日入侍時,曾已下敎,而囹圄灑掃事,已爲擧行耶?昌禧曰,曾已灑掃,獄犴淨潔矣。上曰,就坐。景祚進伏。上曰,職姓名。景祚曰,東部奉事黃景祚也。上曰,誰家人耶?景祚曰,族屬疎微,無强近之親矣。德重曰,古義州府尹黃一澔之曾孫也。上曰,職掌何事?景祚曰,掌若干詞訟,亦管戶口矣。上曰,戶口幾何?景祚曰,元戶五千六百四戶,人口二萬五千四百六十三口,男丁一萬三百七十八口矣。上曰,履歷何如?景祚曰,初仕長寧殿參奉,陞典牲奉事,相換本職矣。上曰,所懷存乎?景祚曰,別無所懷仰達者矣。上曰,都民休戚,係於部官,汝知其如此之重耶?景祚曰,安敢不知?臣當奉承聖意,專意安集矣。上曰,就坐。彦鎰進伏。上曰,職姓名。彦鎰曰,南部奉事兪彦鎰也。象漢曰,兪漢簫之三寸也。上曰,曾入侍乎?彦鎰曰,未也。上曰,履歷何如?彦鎰曰,初仕孝陵參奉,今移本職矣。上曰,民戶人口幾何?彦溢曰,民戶八千一百七十三戶矣。上曰,只達男壯,可也。彦鎰曰,男壯二萬一千五百四十四口矣。上曰,有所懷乎?彦鎰曰,別無所懷矣。上曰,俄者,下諭於黃景祚矣。都民休戚,專係部官,弊瘼盡爲上達,可也。彦鎰曰,聖明在上,賢良佐理,上下民人,安堵樂業,豈有弊瘼之爲瘉於民乎?至於種種細碎,恐陟煩瞽,不敢仰達矣。上曰,就坐。參下官仍爲退出。上曰,今日銓官,同爲入侍,有意存焉。舜曰,試可乃已,孔子曰,於汝予何誅?外貌言語,固不可以知人,而如此下詢之際,賢愚能否,庶可略知。銓官同聽竝觀,用人之際,擇其賢愚,各別用公,可也。予已下敎,此後庶官之能否,當責銓官矣。周鎭曰,聖敎至此,臣當盡心,而本性愚劣,何所鑑別?忝冒銓任,儻若所任隳敗,則罪不可逃矣。上曰,日者吏判所達,可謂公正矣。昔崔岦,以中人用之,而後爲承文提調,鄭忠信亦然。至於守令,則今亦通爲之矣。元景夏索人之事,亦不無意見。而但辭語之間,多欠從容,故予命推考矣。卿秉心至公,擇任才能,輪對諸官,極多協意。今日引見後,或有爲守宰,敗其官守者,則正渠輩負我,我何負渠輩?周鎭起伏曰,今日入侍諸官,臣政爲之者甚少,至於得人之褒,臣不敢承當矣。上曰,今日自大官,至兼春秋皆入侍,兼春秋之子,亦有勝於領議政之子,而只因門閥之高下,才多不用,能多不收,多有抱冤窮廬者,豈不慨然乎?中庶亦有優於兩班者甚衆,而或登科第,沮抑不用。江南雖奴隷,及第則已爲翰林,莫非我國規模狹隘之致矣。昔趙武靈王爲胡服,國中皆行,猝然夷服,人人應厭,而國家定法,亦不可以廻避故也。如以國朝成憲爲言,則中庶士天,何可混用也?吏判之意,誠極公厚,而此路一開,則將來必有官方蕩然之弊矣。今此引見,直欲爲此言矣。且玉反爲石者,諸臣不盡職之喩也。石反爲玉者,諸臣盡職之喩也,石而爲玉,則國家必不以石而棄,玉而爲石,則國家亦不以玉而貴。賞不遺賤,罰不避貴,諸臣各別盡心國事,務祛偏黨,同作治世之忠臣,可也。象漢曰,聖德天大,下燭無遺,臣等惶悚感伏,不知攸達。第中庶一款,四百年流來成法,實不可改變,亦有乖於聖上監成憲永無愆之義。若果如周鎭之言許通,則臣等固當力爭,今承聖敎,迷執雲捲,如覩靑天,實國家無疆之福也。臣本無才能,忝居卿月,竊位負職,固不可言。亦伏願鐫去臣職,以授能者也。周鎭曰,當初臣意,不過爲立賢無方,惟才是用之意,而聖敎如此,臣何以獨見爭執耶?上曰,三重臣進伏。周鎭·若魯·象漢進伏筵前。上曰,癸亥年間,下承傳而不能施行,今始爲之,而人物純專,言貌精明,卿等亦見之。若許通,則此般人當大用,而許通之後,中人若爾人塞責後,庶孽盡爲之,中人必不能執鞭,庶孽亦京華宰相家庶孽盡爲之。鄕庶雖抱管·葛之才,亦不能爲之。國家雖示公正之意,而一邊中庶,實多掩抑之冤,其冤必百倍於未通之時,徒壞官方,恐不諧矣。德重曰,臣亦慮官方之蕩然,將有仰達之意矣。今承聖敎,至正至當,迷疑渙釋,實不勝感頌之忱矣。上曰,守門將有弊乎?若魯曰,果然矣。出六後,實難處置,近有數處邊將闕,故以此等人充之矣。上曰,閔宇采初雖曚曨,末乃了了。金天澤人物精明,黃晳·徐命維·兪崶,年雖稍高,皆是可用之人,李道吉前日入侍,疎野特甚,今已練熟矣。朴道壽守令講爲之耶?周鎭曰,善爲之矣。德重曰,錄事亦爲都目講,常時私習,故必善爲之矣。上曰,式商容閭,封比干墓,武王之盛事。松都,有高麗不朝峴·杜門洞。予於頃年臨幸時,作勝國忠臣勉繼世之句,到坡州,令諸臣和進矣,頃聞領相所達,則杜門洞子孫,皆爲商買云矣。另加收拾,可也。若魯曰,旣無文蹟之可據,何以知誰某之爲其子孫乎?又不無冒稱之弊。而松都人,另爲收用,則杜門洞子孫,亦或在其中矣。上曰,若一樣收用,則皆曰杜門洞,混雜難辨。不必杜門洞子孫,松都人另加收用事,分付兩銓,可也。出擧條周鎭曰,雖聞傳說,松都人蓋皆爲商買云矣。上曰,李存吾·鄭樞子孫,有收用者耶?若魯曰,無收用者矣。周鎭曰,臣退出後,當訪問矣。上曰,三國子孫中,有砲手云,故頃於召對筵席,特除執事官矣。已爲擧行耶?周鎭曰,除不除,姑未詳知,而春間有商山府院君子孫訪問之敎,故臣問于北伯,則後孫康泰柱,居在德源地,府院君墳山,亦在德源,其墓道云。慶安洞康氏之陵,有屛風·欄干石,奉審神主于康家,則題云顯始祖慶安伯神主,改粉面傍題云十三代孫泰柱奉祀云,肅廟朝,給募軍七名,冬至給祭需云矣。上曰,祧陵國舅亦祧乎?若魯曰,然矣。周鎭曰,燕岐亦有康致敬者,上其官敎,而不能詳知其世系,康泰柱則有世系云矣。上曰,康泰柱守護墓所云耶?卿見之耶?周鎭曰,臣雖不見,而聞守護云矣。上曰,奉祀孫云耶?周鎭曰,奉祀孫云矣。上曰,兵判亦聞之耶?若魯曰,臣雖聞之,而難辨其彼此眞僞矣。上曰,祭需雖給之,子孫收用事,商量爲之。德重曰,昨有西北人調用之命,今又有松都人調用之命。臣亦於湖西事,有可仰達者矣。戊申亂時,淸州將士之效勞者,分三等論賞,一等則加資,二等則相當職除授,三等則米布題給。加資與米布題給,則皆已施行,而獨二等將士,未蒙除職之恩。其後因筵臣陳達,二等居首者,卽令除職,而居首者業已身故。二等將士中,身手亦多可用之人,而當亂效勞,未蒙恩賞,無以激勸遐方將士之心。二等將士中,可合除職者,令道臣指名狀聞,必令錄用,恐不可已矣。上曰,依爲之。出擧條若魯曰,俄者承宣所達,專爲信之一字,小臣亦有所達者矣。殿下曾幸松都時,朴奎晃以除倅下敎率來矣,至今無除拜之事,恐不當捨置矣。上曰,然矣。朴奎晃用捨,姑未的知,將欲下敎之際,卿先言之,此後收用,可也。履歷可爲守令乎?若魯曰,論其階級,則可爲僉正矣。上曰,僉正,有益於貧乎?用人以官,欲其膏潤也,何必乾沒乎?若魯曰,奎晃甚貧,卽今旅況,極其艱楚矣。周鎭曰,用人之道,當問才能之如何,何必問其貧富乎?上曰,雖然,予不可失信,今番都政,東銓着意擧行,可也。有承傳乎?若魯曰,無之矣。上曰,無則臨時當下敎矣。諸臣遂退出。
上在昌德宮。停常參·經筵。
自巳時至未時,日暈。
下直,順川郡守卞至遠,廣梁僉使鄭希僑。
大王大妃殿·中宮殿·賢嬪宮,藥房口傳問安。答曰,知道。
藥房提調臣金若魯,左副承旨臣李德重啓曰,老炎愈酷,蒸鬱轉甚。伏未審此時,聖體若何?臣等久未入侍,今日率諸御醫,趁早入診,詳察聖候爲宜。大王大妃殿,氣候何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣。予則一樣矣。
以承傳色,口傳下敎曰,當與世子,同爲引見,來待于東宮差備。
韓翼謩啓曰,大司憲徐命九,再度呈辭入啓,執義尹鳳九,掌令李奎徽·宋能相,持平李師祚在外,李昌儒呈辭。今日以監察茶時之意,敢啓。傳曰,知道。
右議政趙顯命,四十三度呈辭。傳于韓翼謩曰,安心調理。
備忘記,傳于韓翼謩曰,今下弓矢,廣梁僉使鄭希僑處,給送。
李德重啓曰,注書李壽鳳,病不仕進,李世泰自鄕上來,竝卽牌招,何如?傳曰,允。
韓翼謩啓曰,正言李光溭,引避退待,處置已至經宿,事甚未安。牌不進傳旨未下外,正言李應協,卽爲牌招,以爲處置之地,何如?傳曰,允。
李德重啓曰,臣依聖敎,取考刑曹囚徒案,則來關及各司直囚罪人十八名內,趙錫老次知金召史·李二點·車後載·金德三·柳萬年,鄭尙禧次知禮丹·朴東璧·朴必遠·朴再亮·趙以民·朴萬彬,金義明次知墨世等十二名,俱是輕囚竝放釋。其餘罪人六名,罪名稍重,有不可不推覈之端,故姑爲仍囚之意,敢啓。傳曰,知道。
韓翼謩,以侍講院言啓曰,本院下番司書尹學東陳疏入啓,兼司書金相福在外,說書金陽澤家有拘忌,兼說書未差,他無推移之員,不得已以上番,姑降入直之意,敢啓。傳曰,知道。
又啓曰,因侍講院草記,司書尹學東,弼善李渭輔,牌招事,允下,而今已夜深。待明朝出牌之意,敢啓。傳曰,知道。
又以弘文館言啓曰,新除授副校理趙雲逵,時在京畿楊州地。經筵入番事緊,請斯速乘馹上來事,下諭,校理尹得載,旣有只推之命。應敎李昌壽,修撰金尙喆,一體牌招,察任,何如?傳曰,允。
又以吏曹言啓曰,今此厲祭獻官,行副護軍沈鳳徵·尹就履,實預差啓下矣。沈鳳徵犯染,尹就履在外云。不得已以行副護軍李聃錫,改付標以入之意,敢啓。傳曰,知道。
又以戶曹言啓曰,依傳敎,右議政趙顯命,自三月至七月,合五朔祿俸,令倉官,更爲輸送于本家,則以爲,卽今病情,漸益深痼,旣不能供仕,方在尋單祈免之中,常祿不敢冒受云。祿俸又不領受,何以爲之?敢稟。傳曰,令倉官更爲輸送。
李德重,以備邊司言啓曰,甲子冬至正使西平君橈別單,以行中譯官安命說·金挺豪·李箕興等,多費私財,購納曆象考成後編十冊及各樣冊子。日官安國賓,新修諸法,無遺學來,俱不可無論賞激勸之典爲請,而啓下本司。今五月十一日,又因觀象監啓辭,以上年皇曆齎咨官金泰瑞,彼中新法曆象考成後編一秩,亦爲得納。令備局,一體論賞爲請,而得蒙允許。今五月初二日,大臣·備局堂上引見時,又因行都承旨李益炡所啓,今番回還使行中員譯玄德淵,購得洗冤錄爲名冊子,而使臣欲令筵臣仰陳云,而自上有與今番雲觀冊子購來者,一體論賞事,分付備局,可也之命矣。今此曆象考成,果爲最緊於曆法,而金泰瑞·安命說等之先後購納,皆有其勞。安命說則此外購納之冊子,亦爲數多,雖未知緊歇之如何,而俱不可無論賞激勸之道。金泰瑞·安命說,竝施以加資之賞。金挺豪·李箕興,則旣有幹事輕重之別,亦不可以一事而竝賞三人,令本院參酌施賞,安國賓新修諸法,無遺學來,果能行用而不差,則亦當各別論賞,此則令本監,別爲稟處。洗冤錄,亦果緊要於刑獄,則不可以其有異於購納而置之,玄德淵亦令該院施賞爲宜。以此分付,何如?傳曰,允。
又以內乘,以提調意啓曰,內乘李昌運呈狀內以爲,矣身素患伏暑之症復作,膈痞痰結,神識昏綴,旬月之內,決無得差供劇之望,斯速啓遞云。病勢旣如此,則有難强令察任,內乘李昌運改差,其代,令該曹口傳差出,何如?傳曰,允。
兵曹口傳政事,以張志恒爲內乘。
韓翼謩,以義禁府言啓曰,卽接月令醫員金斗運手本,則保放罪人金朝潤病勢,今已向差云,還囚之意,敢啓。傳曰,知道。
黃海監司狀啓,薦新靑蓮實,限內不得封進,惶恐待罪事,傳于韓翼謩曰,勿待罪事,回諭。
正言李應協啓曰,請充軍罪人李時蕃,依律處斷。請逆魁坦,緣坐籍沒等事,亟命王府,依法擧行。請還寢罪人泰績酌處之命,仍令鞫廳,嚴刑得情,快正王法。請聖鐸等二人,竝令還發配所。以上措辭見上正言李光溭,以引嫌而退。隨事論列,誠得臺體,聖敎誨諭,何必過引?請正言李光溭出仕。措辭見上答曰,不允。處置事,依啓。
注書李壽鳳疏曰,伏以臣母,以八耋衰耗之氣,抱卄年沈痼之疾,入暑以來,寧日恒少,而忽自數昨,重添泄痢,度數無算,神識昏綴,臣左右扶將,焦迫罔措矣。此際召牌辱臨,臣顧畏分義,不敢坐違,謹此隨詣禁扃之外,而情私所迫,不得已擅犯徑歸之罪,忙構短章,略暴危懇。伏乞聖慈,俯賜矜諒,亟命鐫削臣職,以便救護,仍治臣罪,以肅法紀,不勝幸甚。答曰,省疏具悉。爾其勿辭,護焉。
戶曹參判金尙魯疏曰,伏以臣於新除金吾兼帶,與同知事鄭益河,有姻家應避之嫌。玆敢隨召陳例,伏乞聖明,命該曹照處,幸甚。答曰,省疏具悉。所陳者,令該曹,稟處。
乙丑七月十三日巳時,上御養正閤。藥房入診入侍時,提調金若魯,左副承旨李德重,記事官李世泰,記注官李孟休·尹學輔,醫官玄起鵬·金壽煃·方泰輿·金履亨·鄭趾彦,以次進伏訖。若魯曰,近來日氣甚熱,連日引接臣僚,昨又犯夜而罷,伏未審,聖體若何?答曰,一樣矣。大王大妃殿氣候,若何?答曰,差勝矣。王世子泄候,比昨何如?答曰,與昨一樣,而不爲大段云矣。若魯曰,今日率諸御醫入來,診察聖候,何如?上曰,予脈診察後,繼診東宮,可也。醫官以次進診後,起鵬起伏曰,脈候左三部,似數而未沈,右寸關帶滑,大體如前,有數意矣。壽煃曰,脈候左三部數,右三部微數,日氣甚熱,故比常時,恐有數意矣。泰輿曰,脈候·脈體則甚好,而左右三部,度數稍數,恐是日候如此之致也。履亨曰,脈候左右三部,皆帶數,日候如此,故比前數意頗多矣。趾彦曰,脈候左三部,沈緩中帶數,右三部頗數矣。若魯曰,近來調治之劑,久未進御,與諸醫議進,何如?上曰,從當下敎,且使諸醫,見東宮脈,可也。諸醫又以次進診後,起鵬起伏曰,東宮邸下脈候,左右三部,比常時帶數,而大體則調均矣。壽煃曰,脈候昨亦帶數,今猶未復,本來甚沈,而今尙帶數,昨日所進之劑,今日又進,似好矣。泰輿曰,左三部數,右三部沈中帶數矣。履亨曰,脈候左右三部,比常時似數,而大體則無不好底意矣。趾彦曰,脈候左三部沈,右三部微數,若以外感脈候言之,則小無所妨矣。若魯曰,頭疼比昨,若何?王世子答曰,頭疼少愈,而鼻涕及腹痛一樣矣。若魯曰,便道滑數,與昨何如?答曰,一樣矣。上曰,予近來齒根皆浮,漱齒時見血,且眼部不淸利,此何故也?諸醫以次白之。起鵬起伏曰,齒根之浮,以上焦有客熱故也。若以症候言之,則當服芩蓮之劑,然暑熱如此,牛黃六一散,甚好矣。凡齒根之病,百荷鹽作末,付齒根則亦甚妙矣。壽煃曰,卽今脈候之數者,隨天時而然也。淸心丸,是當藥也,牛黃六一散,亦滌暑之良劑也。間間服之則甚好矣。固齒之藥,則無過於百荷鹽矣。泰輿曰,眼部之不淸利,齒根之出血,皆浮熱之致,淸心丸·六一散,爲滌暑之劑,鹽爲固齒之上藥也。履亨曰,此皆脾胃之熱也,不可以此而猝進涼劑,淸心丸·六一散,間間進御則,似好矣。以百荷鹽,每每漱齒根則極好,試此方,臣所伏望矣。趾彦曰,牙齒屬於胃大腸,暑熱如此之時,例有此症,以牛黃六一散·淸心丸等藥,滌去暑熱好矣。且梳頭潔齒,是養神之一助也,伏望試此方也。若魯曰,諸醫所白,胃氣不調,齒根如此之說,恐似然矣。膈上浮熱,恐不可不治,而夏必進御溫劑,不可服涼藥也。上曰,脈候之如此固是矣。六一散,吾亦思之,而本來不服此等藥,今當分付矣。且前齒將拔,而牙齒幾盡去,一齒之餘者,欲落而姑不落,老而無齒,固無怪矣。然於瞻視不佳,故時時以百荷鹽傅之,而傅時則必唾涎傅之,此甚妨於事,故不欲爲之。起鵬曰,欲痛時傅之則不痛,欲動時傅之則不動,齒藥無過於百荷鹽矣。若魯曰,新涼欲生,暑熱欲老之時,輒易生病,伏望別加調養。上曰,依爲之。上曰,前日次對時,有待後日更爲稟定之敎矣。承旨其已考之乎?左副承旨李德重曰,上年九月柳儼,以健元陵碑文天字,書於極行之意陳達。自上以先朝故事旣如此,今番碑文,亦間字書之,此後則章奏及凡文書,亦依此下敎,間字書之爲敎,而出擧條矣。上曰,上天皇天等字,當書極行,如稟賦於天之天字,當間字書之。此則惟在臨時書進者之意,不必以間一字定式,以依他壓尊文字例,書之之意,改付標,可也。出擧條上曰,今番因常訓中,天字間書事,前後有兩次下敎,而後下敎得宜,前下敎則爻周,可也。左副承旨李德重曰,前後下敎,皆無擧條啓下之事,似無可以爻周之事矣。上曰,然則前下敎勿施,以後下敎施行,可也。出擧條諸臣以次退出。
上在昌德宮。停常參·經筵。
夜五更,有霧氣。
韓翼謩啓曰,大司憲徐命九,三度呈辭入啓,執義尹鳳九,掌令宋能相,持平李師祚在外,掌令李奎徽未肅拜,持平李昌儒呈辭。今日以監察茶時之意,敢啓。傳曰,知道。
右議政趙顯命,四十四度呈辭。傳于申思建曰,安心調理。
徐命珩啓曰,下番兼春秋尹學輔,身病猝重,勢難察任,今姑減下,其代,令該曹,卽爲口傳差出,何如?傳曰,允。
吏曹口傳政事,以徐海朝爲兼春秋單付。
傳于申思建曰,左副詣閤。
以校理尹得載,修撰金尙喆牌不進禁推傳旨,傳于徐命珩曰,竝推考傳旨捧入。
傳于徐命珩曰,前者下敎已久,今番承旨,以武臣備擬。
韓翼謩啓曰,承旨有闕,政事何以爲之?取稟。傳曰,當日爲之。
吏批啓曰,武臣承旨備擬事,命下矣。營將竝擬,何如?傳曰,允。
又啓曰,本曹參議,今當差出,而擬望之人乏少,外任竝擬,何如?傳曰,允。
又啓曰,本曹佐郞韓光肇呈狀內,身病猝重,不得察任云,今姑改差,何如?傳曰,允。
有政。吏批,判書李周鎭進,參判洪象漢進,參議未差,左承旨徐命珩進。
兵批,判書金若魯病,參判李日躋病,參議兪㝡基病,參知鄭俊一入直進,左承旨徐命珩進。
以吏曹參議望單子,傳于徐命珩曰,置之。
以李章吾爲承旨,李縡爲大司憲,曺命敎爲大司諫,李壽海爲司諫,尹志泰爲獻納,李秉淵爲判決事,洪益三爲司僕正,金相福爲校理。
兵批啓曰,僉知中樞府事鄭東良呈狀內,近得輪疾,差復無期,實難供職,斯速啓遞云。西樞雖是閑局,不可一向虛帶,今姑改差,何如?傳曰,允。
以兪命曄·李夏成·河德休·李養正·白時協·洪禹昌·睦重信·金德徵·李衡佐·金尙迪爲副護軍,徐命九·申暐爲副司直,曺時澤爲僉知單付。
申思建,以兵曹言啓曰,今七月十四日,幼學洪宇寬稱名人,自丹鳳門入來,差備門外擊錚,極爲駭愕,令攸司囚禁治罪,同門守門將安世潤,常時不能禁斷雜人,以致闌入,亦難免其責。推考,何如?傳曰,允。
又以兵曹言啓曰,今日京外褒貶啓本開拆,則南兵使鄭暘賓啓本中,雲寵萬戶李眞協,以莅任三載,招謗宜警爲目,則宜置下考,而置之中考,殊無嚴明殿最之意。全羅右水使柳徵龜啓本,薪智島萬戶崔弼興題目,以志在據職書進,據字未免誤書。刑曹捕盜部將磨勘兩啓本,當爲踏印,而不爲踏印,俱涉不察。南兵使鄭暘賓,全羅右水使柳徵龜,刑曹當該堂上,竝推考警責,雲寵萬戶李眞協,下考施行,何如?傳曰,允。
又以禁衛營言啓曰,本營字內,南小洞東邊體城,頹毁處改築事,已爲命下矣。今七月十五日爲始,城外豆毛峴近處,可合石子,浮取以用之意,敢啓。傳曰,知道。
又以義禁府言啓曰,慶尙監司狀啓,據刑曹粘目內,山陰前縣監李海運,移本府處置事,允下矣。李海運,今方待命於本府,卽爲拿囚之意,敢啓。答曰,知道。
又以義禁府言啓曰,東萊訓導玄泰翼,別差金鼎台等,拿問處之事,傳旨,啓下矣。玄泰翼·金鼎台,俱在任所,依例發遣府羅將,竝拿來,何如?傳曰,允。
徐命珩,以漢城府言啓曰,西部京營庫契近處,有一兒屍,而斬頭剖腹,棄置街上之說頗多,故聞甚驚駭。査問虛實於當部,則部官始爲牒報,而報辭中,今月十二日,四五歲兒,斬頭剖腹割腎,裹以空石,置諸京營庫近處,而部官最後得聞傳說,卽送部屬,招問路邊之人,則傳相告引,莫知端緖。而屍體則次次曳去,不知去處,今方搜問云矣。其屍體卽速推出事,嚴飭該部,屍親有無,亦令各部,知委坊曲,一一訪問,而如此驚心慘怪之變,曾所未有之事。及夫本府傳聞招詰之後,該部始乃緩緩報來,事之駭惋,莫此爲甚。部吏自本府,爲先囚治,而當該部官之不卽馳報,亦難免其罪,令攸司拿問處之。行兇正犯,亟令左右捕廳,各別譏捕,何如?傳曰,允。
右議政趙顯命處手書,卿之尋單今幾也?予之敦勉今幾也?頃者手諭,悉諭予意,卿猶邁邁,此豈恒日期於卿者?于今左揆請由,惟有首揆,而於義於理,豈一向若此,豈一向若此?復以手諭,勉卿幡然。卿須體小子之慇懃,顧于今之國事,安心卽日偕入,用副日夕之雲霓之望。傳于李德重曰,此手書,開門後,使偕來承旨傳諭。
司書尹學東疏曰,伏以臣,空疎譾劣,百無肖似,而幸蒙洪造,猥忝宮僚,以臣鹵莽,夫豈有一分堪勝之望?而徒以挾冊登筵,日瞻离光爲榮,不暇他顧,黽勉久冒矣。數昨直中,得伏聞正言李光溭疏論注薦事,至請主薦人譴罷之典,而下語太刻,聲罪至深。臣亦主薦中人也,惶怖震慄,不敢在直,蒼黃退出,恭俟威罰,不意譴何不加,召牌下臨,臣於此,益不勝悚蹙之至也。今此注薦人玄光宇,卽臣之所擧,而其人地才華,無適不可,故臣果循公議,有所剡擧矣。惟彼臺臣,用意詆斥,費盡機關,至以醜悖之目,輕加於新進之人,循私之斥,緊及於主薦之臣,其心所在,其亦不祥。而噫嘻,渠雖急於陷人,要以自效,獨不念其言議之挾雜,情態之巧密,自莫逃於一世之公眼乎?臺疏所謂官方混淆者,可謂自知甚明,而識者寒心之說,歸之於注薦一事,尤亦可笑也已。雖然,其所構捏,極其危怕,至於引避,語意轉深,顧何可以其言之無倫,晏然自解,因仍爲供職之計哉?嚴召之下,不敢坐違,隨詣闕外,略暴危懇。伏乞聖慈,天地父母,俯諒臣情地之難安,亟許削罷臣職名,以快人心,以安私分,不勝幸甚。答曰,省疏具悉。爾其勿辭,從速察職。
副修撰洪重孝疏曰,伏以臣,頃緣筵席間妄奏,言一出口,謗怒盈世,銓疏臺避,譏疑交至,雖以聖明之在上,猶不能無惑於伊日之言,則此莫非臣誠信無素,而交淺言深之致。分義之疎懍,情地之危蹙,已無可言,故新除屢召之下,不敢爲冒沒承膺之計,而不得不連犯違傲,臣罪萬死。臣旣不自處以經幄之列,則凡在大小朝政之末,不宜與聞,而適得見軍門所下節目,始知有都城修築之役,臣私心殷憂,寢食靡甘,思之屢日,積慮轉增。旣有愚見,不敢不仰陳,竊以爲此役決不可不寢,成命決不可不收也。臣聞京都之不可守有五,而城不堅完,不與焉,週回闊大,而軍令不相應,一也。人畜多而積儲少,糧餉不支,薪芻不給,二也。城外人居殆半城內,賊來有據而客反爲主,三也。鞍峴·八角峴·萬里峴·雨水峴等處,俯壓城中,賊窺我虛實,四也。豆毛浦以上,江勢駛高,而東郊平衍,無有陂障之阻,五也。此非臣創爲之言,乃古來相傳之言,雖孫·吳復起,要之爲不可易之言也。自我聖祖,定鼎于玆,殆四百年矣。取道里之均,據形制之便而已,非以一城之地,必可守也。故築城之始,役八路之民,數年而後成,然猶高低不等,疎密相錯,而不之侈也,豈非以王公設險,不在於城隍故耶?曁我英陵·宣陵,以聖繼聖,立經陳紀,規模宏遠。凡於堂構墍茨之方,靡有遺缺,獨未聞都城之改築,此豈聖智有未及,財力有不博而然哉?至若我肅考,尤有大焉。以上聖之姿,履重熙之烈,智周萬物,德洽群黎。臨御五紀之間,凡所以宏綱大猷,建不拔之基,垂無窮之業者,靡不次第而修擧。至於修城一事,亦不爲致力。彼時將相耆舊,謀深而慮遠者,非比近日,然又未有以此而陳請者,獨故相臣李濡,建議築北漢城,以爲緩急之歸。猶當時議者,謂爲非計,以彼創新之費,修此仍舊之役,固宜難易相絶。然且猶彼之屑,而不此之爲者,豈非曩時廷議,亦知都城之必不可守耶?大役之後,荐遭丁戊飢疫,死亡相藉,殆不自振。旣往之事,亦足可懲,且古今人,技巧不相及。臣見古城遺築,則石體完而制度朴,猝不可動,而今之築城之石,則率皆頭大末銳,面勢雖美,其中易搖,利害又相懸也。況夫固國以城池,計之下也?采椽土階,尙矣難及,至若禹貢五服,敷文奮武,內外異制,未聞廢外禦而專內備也。城池之固,莫尙嬴·秦,然劉·項不從城外,往轍足爲殷鑑。夫壯邊圉·守關防·修軍政·擇將材,固先王固國禦侮之道,而今之議者,計不出此,縱賊數千里深入,任其蹂躪八路,魚肉萬姓,而徒欲金其城湯其池,將以十數里都中,全宗社而存國家,其計亦已疎矣。臣聞庸醫,以病人試術,其不殺人者幾希。今之議者,乃以宗國之重,欲試其才,而殿下乃反信其計,而斷行之不疑,臣竊寒心焉。噫,春初虹貫之異,盛夏雪霜之災,俱係罕古變怪。驗諸前昔,宜靜而不宜動。殿下雖朝勤夕惕,一心對越,修省以弭之,安靜而鎭之,猶恐天心未豫,民情或搖,今反欲違天而慢災,役民而築怨,設或崇墉未完而國竭民困,外寇未至而內患先萌,則雖欲悔之,亦無及矣。顧今在廷之臣,亦豈無眞知此擧之非計者,而臣側聽多日,無一爲殿下言之者,誠以議者銳意,而聖明傾聽,故不欲犯衆怒而忤聖旨耳,臣竊惜焉。念臣迹本羈孤,性又疎野,內無父兄之資,外乏扳聯之援,而徒荷聖明之拔擢,榮寵溢涯,而尙記講席,聖敎諄諄,勉之以忠厚,戒之以舌刀,莫非哀憐臣慈覆臣,保全臣之盛德至意。受恩深重,實罕臣比,爲國一死,素所自矢。況又母老養急,冒死陳情,而格外蒙許,領邑有期,則顧臣踵頂,罔非造化,今見關國家利害,而默不爲言,是負殿下也。臣固知疎妄之言,無以敵方張之議,而寢將始之役,然與其不言而負國,曷若言之而被戮?臣蹤迹臲卼,不敢復登前席,而今當遠離,不勝眷顧之戀,敢貢憂愛之忱。伏願殿下,以典學修身爲先,敬天保民爲務,勿見誤於議者之謬計,而亟寢修城之役焉,則宗社幸甚,臣民幸甚。答曰,省疏具悉。今者所陳,一何輕遽乎?三軍門節目,非築都城也,乃修葺也。其亦隨力從容者,雖在下之臣,墻垣頹而其不修乎?亦非時詘而擧贏也,有何寢也,有何收也,無乃其聞之過耶?因此附陳者。噫,今者修葺,雖非加築於此,予志固矣。心在民,雖百人撓之,決不可撓也,況一爾乎?其陳迂矣。爾其勿辭,察職。
持平李昌儒疏曰,伏以臣,陳章自劾,未獲恩許,違牌惶悚,黽勉趨承,而謄傳故紙,未效一日之責,反省恧縮,人謂斯何。賤疾越添,嘔瀉無算,落席㱡㱡,無望蠢動,尋單見阻,一味虛帶,風憲重地,非臣養病之坊。伏望聖慈,俯垂哀憐,亟命鐫改,俾得安意調理,以尋生路,公私不勝幸甚。日前都下,有四五歲兒,折頭·剖腹·割腎,而棄置京營門外路傍之變,傳說狼藉,聞者莫不驚心。該部之不得先聞而卽報京兆,全無另擇部官責成之效,京兆之常時不飭,捕廳之夜禁不嚴,此亦可見矣。京兆堂上推考,當該部官及左右捕將,竝姑從重推考。亟令秋曹·捕廳,刻期跟捕,嚴査正法,斷不容已也。永寧殿班行之疎,蓋是宗廟行禮之後,陪從人員,或緩步而未及,或老病而落後之致,殊非駿奔之義,故臣果略論而蒙允矣。此不過重事面警日後之意,而莫見乎隱,瞻聆難瞞,則誠宜據實自首,以彰其慢,而及其現告之捧,祗是雜歧四人而已。臣以不當若是之意,屢加申飭,而主管監察,遽以此呈徹,惟彼厭然自掩者,陋矣無可言,而當該監察,極其疎忽,有不可不拿問而處之也。臣無任屛營祈懇之至。答曰,省疏具悉。果若所陳,極爲矜慘,其令該曹,卽爲嚴査處之。監察事所陳,亦是依施。爾其勿辭,察職。
副校理洪益三疏曰,伏以殿下,齊居興感,特製八條常訓,因命鋟梓,如臣不肖,猥膺監董之役,惶隕祗慄,今纔訖功。謹將板本,移奉史局,而寸忱自激,不敢有隱,略此附陳焉。嗚呼,創垂之君,非有盛德豐功,則天不畀以大命。然則受命爲君者,以其功德之深契于天人也。是以嗣守其業者,不忘先王舊德,然後天乃保佑而全安之,此所以人君之職,莫大於繼先者也。古之帝王,亦多追述先德,以訓後嗣者,而今我聖明,迺於齊居穆淸之中,親述此訓,每條必擧寧考之遺德,蓋其誠篤,故其感也深,其感也深,故其言也切。文敷心設,字孕涕出,讀此而不慼慼,是無人心者也。非如枯竹空言,徒姸其文致者,其爲切至懇篤,未知三代後,帝王之訓,其能有及於是者乎?此莫非我殿下,出天之孝,自然感發而成章也。以春邸睿質純心,承訓趾美,必能以殿下之心爲心,而又且藏之石室,以貽永世萬億年無疆之休,實本於是。古人所謂,校石渠之議,不如奉高祖之詔書,聽延英之論,莫如讀太宗之政要者,正道是也。然而八條之訓,雖是殿下之所已行者,而容有一事之所未盡者,則是殿下之所當益勉處也。昔大禹,受精一之訓,時年七十三歲矣,武王受敬義之書,時年八十七歲矣。以大禹·武王之聖,七十八十,猶不無所加勉者,聖人之不自聖,豈非所以爲聖人者乎?臣謹按第五祛黨條,有任賢使能,居敬窮理之語。噫噫,是殿下得其要於祛黨矣。蓋祛黨,莫如任賢,夫所謂賢者,心公理明,是非得正。若能進用此等人,布列位著,則淫朋不期祛而自祛矣。大抵爲治之道,莫如擧直措枉。故魯君問何爲則民服?孔子對之以此,而謝良佐訓之曰,好直惡枉,天下之至情也。然或無道以照之,則以直爲枉,以枉爲直者多。是以君子,大居敬而貴窮理,欲使擧措之得宜,豈不在於居敬而窮理乎?然而聖學之要,莫先於窮理,而亦莫難於窮理,是以窮理之學,莫不推我朱夫子,而六十七十,傳註之追改者猶多。殿下窮極之工,雖已至於十分盡處,又安知百尺竿頭,更有一步地耶?惟願殿下之已精而益精之,以爲文子文孫之計,則夫何患黨之難祛也?臣謹按第七崇儉條,有容直納諫之語。嗚呼,是亦殿下得其要矣。夫侈用則傷財,傷財則害民,苟無良輔拂士之隨事獻規,則侈心何以防,而逸慾何以戒乎?今殿下,言崇儉之道,而必擧容直納諫之說,至引歷代之事,作爲鑑戒。聖意之深遠,於此益可見矣。雖然,人君之容直納諫,豈直爲崇儉之一段而已哉?凡係政令得失,皆許進言,一一容受,無所摧抑,然後,人必樂告以善,德可大而治可隆。是以古之來諫者,雖誣而訐者,未嘗輕罪,言者誠以以誣而罪之,則不誣者不敢言,以訐而罪之,則不許者不敢言故也。嗚呼,天下國家,非一人之所自私,則合天下之衆智,以共天下之事者,是王者公天下之心。其不可以言罪人,以廢天下之公者,亦明矣。伏願殿下,益自加勉於容直納諫,逆于心求諸道,遜于志求諸非道,先盡躬行之實,以爲觀感之方,俾文子文孫,勿替於永世焉。臣謹按第八勤學條,聖意之所歸重,惟在於崇儒重道。蓋勤學,爲八條之根本,而崇儒重道,又爲勤學之根本。蓋非學,無以成材,而不就正於有道,其學易偏故也。殿下卽祚以來,崇重儒道,禮遇山林,亦莫不追踵列聖。雖以向日事言之,手書招賢,其禮甚勤,凡爲山林者,孰不欽聳,而第遐心莫回,造朝無期,方今急務,莫先於輔導儲嗣,而終不能招徠儒賢,以畀勸講之責,則豈不可惜之甚乎?聖敎有曰,誠之所到,金石亦透。是殿下已知其誠之可以動人。苟殿下不以邁邁而或置之,益致其誠禮,以示必用之意,則以彼儒賢平日眷眷之心,豈不幡然膺命,以效延頸之忱哉?且今藏修之士,多在旌招之列,空老山樊,不爲世用,則後之視今,將謂斯如何耶?伏願殿下,率皆禮羅而必致之,使今日之訓,不止於空言,以爲文子文孫受用之實焉。今臣所言,皆從聖訓,略此敷陳焉,苟殿下,不以人微而廢言,則其於殿下身敎之方,庶不無萬一之助,惟聖明之垂察焉。且臣老母,以望八之年,有數十載積痼之疾,主症則寒熱,寒熱者每發於盛夏,而今年暑濕,前所未有,宿病如期而至,諸症比前忒重。老人筋力,漸就澌頓,如日下山,一經寒熱,元氣落下百層,外邪來虛,別症疊出。數日以來,腹痛泄瀉,一時俱發,飮啖全癈,坐臥須人,而臣之弟兄,俱係朝籍,晝宵奔走,扶將無人,臣之情事,可謂悶且切矣。今以板本陪進,來詣闕中,而情私所迫,不得就直,玆陳短章,忙歸私次。伏乞聖明,特推孝理之化,俾許長暇,期以病間,專意救護,千萬幸甚。答曰,省疏具悉。因訓勉陳,深用嘉之,其宜勉焉。爾其勿辭,護焉。
乙丑七月十四日申時,上御熙政堂。左副承旨李德重引見,左副承旨李德重,記事官李世泰,記注官李孟休·尹學輔入侍時,上下敎曰,儒臣持資治通鑑入侍。侍講官李昌壽,檢討官尹東俊,追後入侍,講資治通鑑,自第七十九編泰始元年,止八十一編人以此稱之。上曰,孫皓之爲人,淫虐殘暴也。昌壽曰,孫皓之淫虐殘暴,殆桀·紂後初見,其所刑人殺人,不計其數。朱子綱目,皆以殺書之,而獨於張淑,特書曰伏誅,淑之以譖,見寵於皓,可謂卉之春而稼之秋矣。及其以奸利事誅,則綱目不曰殺,特曰伏誅,此朱夫子警戒小人之筆法也。書曰,朕堲讒說殄行,詩曰,取彼譖人,投畀豺虎,譖說之害人家國,聖賢之深嫉如此,此與綱目特書張淑伏誅之意一般矣,此是人君,各別惕念處矣。上曰,儒臣之言,儘有深意,當體念矣。昌壽曰,臣於月前,待罪奉常正,纔經明陵典祀之任,於陵寢祭享事,竊有區區所懷,敢此仰達矣。凡陵寢祭享時,自奉常寺,定送熟手二名,而祭物則器數,至於近三十器之多,故不得不以陵軍,助其熟設之役者,自是各陵通行之規,而陵軍輩,例多不潔,所見未安。自今陵享時,陵軍中五六人,別爲預定,使之着頭巾服潔衣,一如本寺熟手之樣,以助熟設之役,恐不可已。祭享時陵官,或有病故,則例以忠義,差定假官,其所差定者,本多鄕人,臨急差來,冠服擧止,全無官員模樣。常時則只守直而已,容或可也,而至於莫重祭享,使如此之輩,充數於齊祝之列,執事於邊豆之間,其在事面,萬萬不似。此後祭享時,陵官之差出假官者,除衆所共知實病實故外,一切嚴飭禁斷,恐合事宜矣。上曰,此二條,後日大臣入侍時,商確稟處,可也。擧條昌壽曰,近來本館番次,苟簡莫甚。如尹得載·洪重孝,撕捱太過,事極可怪矣。上曰,所撕捱事,非洪重孝尙之,乃尹得載也。得載病乎?東俊曰,臣入直之路歷見之,無病矣。昌壽曰,嚴飭使之行公,似好矣。上曰,玉堂有在外者乎?昌壽曰,趙雲逵·元景淳在外矣。上曰,在外玉堂,嚴飭上來,撕捱玉堂,嚴飭行公事及校理尹得載,副修撰洪重孝,待明朝牌招察任事,下敎。出榻敎諸臣退出。
上在昌德宮。停常參·經筵。
夜五更,月暈,流星出婁星下,入南方天際,狀如拳,尾長二三尺,色赤。
李德重啓曰,備邊司郞廳來言,今日賓廳坐起日次,而領左相有病,不得來會云矣,敢啓。傳曰,知道。
又啓曰,大司憲李榟,執義尹鳳九,掌令宋能相,持平李師祚在外,李奎徽未肅拜,持平李昌儒呈辭。今日以監察茶時之意,敢啓。傳曰,知道。
又以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又啓曰,新除授同副承旨李章吾,時在江原道三陟地任所,斯速乘馹上來事,下諭事,何如?傳曰,允。
韓翼謩,以侍講院言啓曰,本院上番,姑降入直,事甚未安。司書尹學東,疏批已下,卽爲牌招入直,何如?傳曰,允。
又以弘文館言啓曰,新除授校理金相福,時在全羅道全州地。經筵入番事緊,請斯速乘馹上來事,下諭。傳曰,依啓。
又啓曰,上番兼春秋李孟休,病親呈辭,纔已入啓矣。其代,令該曹,卽爲口傳差出,何如?傳曰,允。
吏曹口傳政事,以金霔爲兼春秋單付。
傳于韓翼謩曰,毓祥廟有修改處,十八日當權奉公廳,幾年奉安,今初權奉,奉審後有擧行者多。時則卯時,其前動駕,行禮權安後,卽爲回駕,令儀曹擧行。
又傳于韓翼謩曰,十八日展拜時,以寅正擧行,留門曉鼓後擧行。
又啓曰,今日賓廳坐起,旣已頉稟,所當持公事入侍,而本院時無留公事,不得入侍之意,敢啓。傳曰,知道。
李德重,以兵曹言啓曰,大殿入耆老所,慶科庭試,來九月十七日設行事,自禮曹推擇啓下矣。武科初試,令日官推擇,則來八月十九日爲吉云,以此日設行,而在前試取之數,多寡不同,或取二三百,或取四五百。今番則當取幾人乎?敢稟。傳曰,取五百人。
韓翼謩,以承文院官員,以都提調意啓曰,芸閣補字官之任,凡諸進上冊子印出時,落字補書,刓字補畫等事,若非習寫楷法者,不能堪當,故每以寫字官前銜擇差,句管於提調,而郞廳不得任自責罰矣。校書著作吳洵,以私事發怒,脫笠拿致庭下,施以皁隷之罰。補字官旣是啓下帽帶之人,則不可視若下賤。上年玉堂官員,以寫字官懸罰事,本院草記重推,日後有此弊,則罰職事旣有定奪,而申飭未久,吳洵之有此妄擧,誠甚駭然。事體所關,不可置之,特爲罰職,以懲後弊,何如?傳曰,允。
左副承旨申思建書啓。臣敬奉聖批,傳諭于議政府右議政趙顯命處,則以爲,臣力疾構箚,乞解重負,竟夕顒祝,兪音是俟。及承批旨,不但不允所辭,所以譬曉而敦勉之者,愈益諄切,至以古人國士之報責之。臣奉讀至此,衷情自激,不覺聲發而淚隨之也。噫,殿下所以知遇臣者,有腹心手足之視,所以曲全臣者,有慈母赤子之愛。然則殿下之於臣,蓋不止於國士之遇而已。臣雖無狀,亦具五性,所以感激圖報之計者,尤何所不至也。適會不幸,義在一遞,狗馬賤疾,又從而乘之。以情以病,斷無復任重寄之理,此殆臣窮命然也。雖然,儻蒙殿下照察臣危迫之懇,哀憐臣沈頓之狀,許解相職,使之安意調息,得以復起爲人,則水火燥濕,涓埃糜粉之報,尙有許多田地。此臣所以不能無望於仁愛之天,而輒復哀籲於附奏之末者也。恩命之下,卒不得以奉承,臣罪至此,無所逃死,不勝惶恐戰慄之至云矣,敢啓。傳曰,已下敎矣。
正言李光溭疏曰,伏以臣,引避退待,恭俟物論,處置請出,出於意外,牌召之下,黽勉就職,而入闕之後,得伏聞司書尹學東投疏反詈,語意危怕,凌轢蹈藉,無復餘地。臣聞來不勝駭惋,略具短避,以伸自引之義。喉司諉以學東之疏,時未批下,累次往復,終至退却。此雖臣之疲軟,理合見輕,而其爲難冒之端,又添一層矣。噫,自夫堂后薦以來,未有如玄光宇輩之冒玷者,同舍羞與爲伍,物情莫不爲駭。況光宇卽學東之切近姻親,而不顧人地,肆然剡擧,以爲生色之資,堂堂遴選之地,豈有是哉?臣之所論,實出一世之公言,而今學東不思自反,極口醜辱,無異街巷。臣雖無狀,亦不欲與此人較挈,以取同浴之譏,而獨其所謂自效機關等語,旨意眩亂,隱然歸臣於用意之科,臣實駭嘆,而繼之以一笑也。且臣疏中,官方混淆等說,初不過汎論,而學東艴然獨當,殆同自明不得者然。此亦緣臣疏語,不覺抵觸礙逼於人,而闖起此無限深怒也。目下之事,旣在可言,而局外之見,本出公眼,則彼學東之褊心私意,素所稔熟於機關自效者,又豈足以知臣之本意也哉?然渠以主薦之人,不恤私護之嫌,乃於臺避纔發,處置未了之前,汲汲投章,反攻言者,公肆醜辱,全無倫理。豈意淸朝法從之列,有此無忌憚之習也?雖然,臣之所遭詆斥旣如此,斷無一刻仍冒之理。伏乞聖明,俯加諒察,亟賜鐫削,以安私分,以謝人怒,不勝幸甚。答曰,省疏具悉。其何撕捱?爾其勿辭,從速察職。
上在昌德宮。停常參·經筵。
辰時,日暈。自午時至酉時,日暈。
徐命珩啓曰,憲府連日監察茶時,諫院闕啓,已至多日。兩司除在外·呈辭入啓外,呈告·未肅拜人員,竝卽牌招,何如?傳曰,允。
韓翼謩啓曰,持平李師祚,下諭後過限未上來,依定式遞差傳旨及禁推傳旨捧入之意,敢啓。傳曰,知道。
又啓曰,監察十三員內,一員未差,二員在外,二員禁推,一員本府入直,二員今月十八日社稷及永禧殿移還安祭,以臺監進,四員未署經。今此擧動時,東西班押班,無以分排備員。在前如此之時,亦有署經前行公之例。今亦依此分付,何如?傳曰,允。
李德重啓曰,再明日毓祥廟擧動時,承旨不可不備員,而同副承旨李章吾,時在江原道三陟營將任所,合有變通之道,何以爲之?敢稟。傳曰,前望單子入之。
承旨前望單子,以趙明履爲承旨。左承旨趙明履,右承旨徐命珩,左副承旨李德重,右副承旨申思建,同副承旨韓翼謩。
徐命珩啓曰,新除授承旨待落點,卽爲牌招察任,何如?傳曰,允。
以全羅監司狀啓,一新兼任雲峯等官居儒生洪爾垕等,渰死事,傳于徐命珩曰,渰死人等,令本道恤典擧行。
吏曹口傳政事,以李思觀爲兵曹佐郞。
兵曹口傳政事,副司正張志恒。
以校理尹得載,副修撰洪重孝等,牌不進禁推傳旨及司書尹學東牌不進罷職傳旨,傳于韓翼謩曰,竝推考傳旨捧入。
御製,嘵嘵撓我,書示固心。金城必也得人心,厚德至仁固結深,托重在焉民與我,蒼穹高照卽余臨。只謄書示於備局·五軍門·京兆·六曹。
傳于李德重曰,書堂齋宿,以便近處當爲,動駕乘下輦,以明政門擧行,闕門則依前以敦化門擧行,只以此分付禮曹·騎曹。
韓翼謩,以戶曹言啓曰,依傳敎,右議政趙顯命,自三月至七月,合五朔祿俸,令倉官更爲輸送于本家,則以爲,卽今病情,漸益沈痼,旣不能供仕,方在尋單祈免之中,常祿不敢冒受云。祿俸又不領受,何以爲之?敢稟。傳曰,令倉官更爲輸送。
李德重,以兵曹言啓曰,今此毓祥廟擧動時,本曹郞廳侍衛及各差備,不可不備員。佐郞有闕之代,令該曹,以在京無故人,口傳差出,以爲備員之地,何如?傳曰,允。
又以兵曹言啓曰,今十八日毓祥廟展拜時,留門曉鼓後擧行事,命下矣。自前動駕時,留門例於初嚴前二刻未入之前擧行,而今此擧動時,初嚴前二刻,當於罷漏時入啓,開門以五更一點磨鍊以入之意,敢啓。傳曰,知道。
韓翼謩,以侍講院言啓曰,本院上番,連日姑降,事甚未安。司書尹學東,旣有只推之命,更爲牌招,入直,何如?傳曰,允。
李德重,以兵曹言啓曰,今此毓祥廟擧動時,本曹兩驛騎馬四十匹內,病傷馬除,各差備應把之數,無以推移。依前例京畿驛馬,限十匹補把,以充不足之代事,本道監司處,分付,何如?傳曰,允。
又以內乘,以提調意啓曰,再明日毓祥廟展拜敎是時,內乘不可不備員。內乘張志恒,時無職名,令該曹,口傳付軍職,冠帶常仕,何如?傳曰,允。
又以義禁府言啓曰,卽接月令醫員李德起手本,則保放罪人金仁大·朴璲,病勢今已向差云。還囚之意,敢啓。傳曰,知道。
韓翼謩,以觀象監官員,以領事提調意啓曰,備邊司啓辭,昨年冬至使行,日官安國賓,新修曆法,無遺學來,果能行用而不差,則亦當各別論賞,令本監稟處事,命下矣。安國賓於上年節行,星曆家緊要方書,多數貿得,新修曆法,無遺學來,卽爲傳習於諸曆官,時憲·七政等曆,以此推算修造。且日月交食之法,尤爲艱棘,而國賓考證新舊二法,撰出推算文字,授受諸官,少無礙滯。爲國效力,誠可嘉尙,不可無別樣褒勸之典,而國賓本資,乃是資憲,不必更爲加資。在前本監官員許遠,以購來曆法之功,至除僉使,國賓則況是武科出身,曾經同知,積仕軍門,在任遭喪。令該曹,相當職隨闕調用,以酬其勞,以試其才,何如?傳曰,允。
持平李昌儒啓曰,請逆坦孥籍,一依王府草記,卽令擧行。請還寢泰績酌處之命,因令鞫廳嚴鞫得情,夬正王法。請瑞虎等兩賊孥籍,亟令王府擧行。請徙邊罪人陸師聖,依律處斷。請物故罪人夏宅孥籍,亟令王府擧行。措辭竝見上翰圈變通,聖意匪偶,而規避成風,撕捱紛紜,以致左右史之一向不備,事體紀綱,俱極寒心。請令政院稟旨,另飭翰苑,且令卽行新圈。新除授行大司憲李縡,時在京畿龍仁地,請斯速乘馹上來事,下諭。答曰,不允。末端事及下諭事,依啓。
上在昌德宮。停常參·經筵。
李德重啓曰,大司憲李縡,執義尹鳳九,掌令宋能相在外,李奎徽牌不進傳旨未下,持平李昌儒呈辭,一員未差。今日以監察茶時之意,敢啓。傳曰,知道。
趙明履啓曰,明日擧動,大王大妃殿問安,何承旨進去乎?敢稟。傳曰,右承旨進去。
又啓曰,明日擧動時,承旨不可不備員,而右副承旨申思建,以偕來事,方在右議政趙顯命處。在前如此之時,有姑令入參之例,今番則何以爲之?敢稟。傳曰,依爲之。
韓翼謩啓曰,訓鍊都監·知彀官·禁衛營敎鍊官·御營廳敎鍊官·禁軍陣敎鍊官來言,二嚴結陣後懸燈,天明落燈云矣,敢啓。傳曰,知道。
徐命珩,以弘文館言啓曰,校理尹得載,副修撰洪重孝,旣有只推之命,竝卽牌招察任,何如?傳曰,允。
韓翼謩,以禮曹言啓曰,今十八日毓祥廟展拜,出還宮時,王世子闕門外祗迎祗送及隨駕等節,何以爲之?敢稟。傳曰,置之。
右副承旨臣申思建書啓。臣敬奉手書,卽爲傳宣于議政府右議政趙顯命處,則以爲,糞土賤臣,有罪罔赦,而誅戮不加,恩禮荐侈,數旬之內,再辱天札之光宣,此在往昔,實所罕聞。揆以賤分,尤非所堪,惶恐感激,頓首涕泣,俯仰穹壤,不知置身之所也。噫,匹夫拗性之不能變化,臣自知罪,而狗馬賤疾之無望蠢動,殆天所廢,恩數愈隆,而國體益卑,冒抗滋久而罪犯冞重。惟有速就嚴誅,庶幾少安臣分,更當控瀝腔血,申暴哀懇云矣。臣以手書荐降,恩禮曠絶,宜卽造朝之意,縷縷勸勉,而大臣所患眩氣脚病,尙此無減,姑難轉動。臣旣承偕來之命,仍留之意,敢啓。傳曰,知道。
韓翼謩,以吏曹言啓曰,曹所屬宗簿寺·司饔院官員等矣,今乙丑年春夏等褒貶,當爲等第,而本司提調有故,不得磨勘之意,敢啓。傳曰,知道。
又以吏曹言啓曰,歸厚署別提金斗樑,守令考講,自不依例,汰去,何如?傳曰,允。
又以吏曹言啓曰,渭原郡守具石柱,郭山郡守呂攀,俱以三年科守令,兩次居中,其不治可知。竝依例罷黜,何如?傳曰,允。
又以吏曹言啓曰,今日本曹開拆坐起時,考見各道褒貶啓本,則居昌府使沈潭,以頑鄕當繩,稟報何爲爲目?德川郡守李漢膺,以威斷或遜爲目。萬頃縣令安聖時,以戒之在酒爲目。同福縣監李敏中,以志勵手生,毁譽相參爲目。谷城縣監康聖輅,以鄕豪未戢爲目。陰城縣監鄭觀賓,以疎於爲治爲目。堤川縣監安重觀,以吏事則疎爲目。松羅察訪李世煥,以馬或不實爲目。昌樂察訪李日成,以郵屬或怨爲目。祥雲察訪沈潤海,以馬蹶宜警爲目,則宜置下考,而置諸中考,殊無嚴明考績之意。當該道臣竝推考,七邑守令,三驛察訪,竝依例罷黜,何如?傳曰,允。
又以兵曹言啓曰,平安兵使曺允成,慶尙左兵使趙東夏,今春夏等褒貶,待新監司限滿封進之意,前已馳啓矣。兩道道臣限滿後,殿最封進已久,而兵使則尙不擧行,平安前兵使曺允成,雖在罷職中,曾前帥臣之在罷封進,已多前例。慶尙前左兵使趙東夏,雖已遞職,交龜前封啓,自是應行之事,則旣無頉啓,無端廢閣,其在事體,極涉未妥。兩道帥臣,從重推考,斯速封進之意,分付,何如?傳曰,允。
又以武臣堂上以上,朔試射所差備官,以試官意啓曰,今日試射時,別軍職李世琦病不進。依承傳罷職,何如?傳曰,允。
又以訓鍊都監言啓曰,都監分授彰義門北邊體城,將頹處二十步許,依定奪當爲改築,而所入石子,量數浮出然後,可以始築。今月十八日爲始,西郊佛川近處,浮石取用之意,敢啓。傳曰,知道。
李德重,以義禁府言啓曰,前持平李師祚,禁推傳旨啓下矣。李師祚時在京畿廣州地云,依例發遣府羅將,拿來,何如?傳曰,允。
大司諫曺命敎疏曰,伏以,臣病蟄鄕廬,半載有餘,衰竭沈頓,人事都絶。不意伏承今月十四日敎旨,以臣爲司諫院大司諫者,臣手擎寵除,榮動里巷,驚惶感激,繼不勝震惕之至。臣於昨冬,猥玷憲長,親臨慮囚,適在翌朝,咫尺威顔,群僚爭趨。兩載分司,犬馬戀切,不待庚牌,竭蹶未暇,此固情禮分義之所宜。然苟有一分蠢動之勢,豈敢息偃在牀,自甘違慢也哉?誠以中消之證,倍劇於强疾勞動,交龜返命之餘,引飮無算,冷泄通宵,眩氣醜疾,實無登筵之路。不得不坐逋嚴召,恭竢重誅,淵鑑雖明,豈望俯照,畢竟譴罷,實從末勘,至今追思,惶懼無地。曾未數月,敍命特下,諫長之除,又及於今日,臣是何人?罪反爲榮,此臣所以驚惶感激,不勝震惕之至者也。仍念臣,素弱善病,又自頃歲,重傷慘慼,神霣於外,火爍於內,上渴下泄,補瀉俱難,跬步動作,證形輒劇。竊自傷,立朝數十餘年,恩重丘山,報蔑塵露,徒庸庸碌碌,充位竊祿而已。今雖欲筋力奔走,效有司之常職,得以時瞻耿光,亦不可得。噫,量力度分,不能者止,前哲之示人也明甚,如臣譾劣,非不自知,顧戀明時,遲回榮祿,此殆造物者,故以疾廢之耳。伏聞動駕之日,只隔一宵,理當舁進於陪扈之末,無由自致,罪上添罪,尤無所逃。玆敢忘僭冒死,陳此危篤之狀,若蒙聖慈,憐臣痼疾,誠無從宦之望,卽許削臣所帶之職,治臣前後慢命之誅,仍令選部,勿復檢擬於仕籍,得以安意就盡,苟延一日之喘,卽憫覆之賜也,延一年之喘,亦憫覆之賜也。臣無任伏地懇祈屛營悚慄之至。答曰,省疏具悉。卿其勿辭,俟間上來察職。
右尹柳復明疏曰,伏以,臣情病俱苦,無望供職,疏單繼上,輒致見格,徊徨跼蹐,悶蹙轉深。日前筵席,特推之命,已極戰越。昨者憲臣,問備之請,又添難安,無往非罪,自訟不暇,引日虛帶,瘝闕是懼,惟有遄被重譴,少安私分而已。噫,臣之向日疏末,拖及郞僚之事,亶出公聽,斷無他意。臣雖不肖,亦豈敢曲護郞屬,厚誣天聰也哉?事有巧値,跡或難明,而依例推辨,非出私憾之或售,初不拘囚,自有公證之俱存。旣知其實狀如此,被汰冤甚,且念國家刑政,貴在審愼,雖微官庶僚,恐不宜不究情實,輕施罪罰,故事在目前,不敢不論,而今反以救解僚屬,見疑於君父,此莫非臣平日誠信,未能素孚之致。撫躬慙惶,尙誰怨尤哉?若夫松木之草記請得,不過出於營造籍庫,修擧職務之意,而捧入之承宣,替被特遞,則陳請之該堂,獨自仍冒,求之事理,寧有是哉?卽此一事,尤不可諉以倖免,一刻蹲據也審矣。至於該部棄屍之不卽報來,誠甚驚駭,而臣方引罪蘄免,凡係職事,一未與聞,則臺疏不飭之斥,其亦不相諒已矣。且臣於儒臣之疏論築城事,竊有所駭惑者。臣亦嘗略貢愚忠,妄論玆事,則今於咎斥之來,理難獨逭,而其曰五不可者,全不審形便,殆不識利害。信斯言也,捨此必守之地,而更有他依歸之所乎?許多張皇,專事眩亂,未聞有救弊之策,而足見其敗事之跡。臣未知此果出於憂國盡忠,而過人深謨耶?又況今玆之役,非改築也,乃修葺也。此則批敎,已洞悉矣,臣何敢更辨也?仰惟睿算快斷,大計克定,玆實宗社臣民莫大之幸,則此等毁劃之論,豈或有沮撓之慮?而第其費辭譏詆,力攻議者,非比尋常,雖未必專指臣身,而其爲恧蹙,則大矣。以此以彼,其何可靦然,仍據於職次乎?玆敢申暴危衷,仰請嚴譴。伏乞聖明,俯賜鑑諒,亟遞臣職,仍治臣罪,以肅朝綱,以靖私義,不勝萬幸。答曰,省疏具悉。其何撕捱?卿其勿辭察職。
司諫李壽海疏曰,伏以臣之陋劣,猥蒙洪造,出入臺省,于今十有三年,前後冒叨言責之寄者,殆不知幾十遭,而率皆動輒得咎,未嘗或免顚沛,則凡係兩司之銜,在臣罔非已試僨誤之地。況此新叨亞諫之職,地望稍別,責任較重,有非如臣木訥巽懦,所可僥冒,揣分量力,萬無堪承之望。且臣痿痺之病,已成癃痼,雖欲忍死趨命,扣謝恩私,而跬步運動,必藉扶腋。召牌之下,無計蠢動,奔走供職,永斷其路,此實擧世之所共知,而目今情理,尤有所萬萬懇迫者。臣老父,近自數昨,暴患暑泄,度數無算,煩渴肚疼,飮啖全却,元氣陷敗,藥餌未效,實有頃刻不可離捨之勢。玆敢冒死呼籲於孝理之下。伏乞聖慈,特垂矜憐,亟削臣職,俾得專意救護,以伸至情,不勝幸甚。答曰,省疏具悉。爾其勿辭護焉。
判決事李秉淵疏曰,伏以,臣本微末一蔭官,糞壤之賤,蟣蝨之微也。加之篤老之年,重以垂死之疾,沈淹床玆,朝夕待盡者,積有年所矣。適會前秋,國有大慶,覃恩域內,乃以臣比數耆齒,混被昇資。千一之會,跛蹩皆聳,臣獨不能蠢動,一謝隆命,則蓋已非陽界視息也。誠不意自天之眷,連歲荐疊,卽伏承以臣爲掌隷院判決事者。聞命若驚,神魂飛越,有若在坏蟄而聆雷霆。無羽翮而附霄漢,惝恍靡定,實莫知置身之所也。臣亦一息未泯,猶有傳聞於掌故之言,凡自前由蔭官而膺是命者,初非別歧調用則不可也。言其品列,則下大夫之接班也,論其職務,則刑漢府之竝稱也,値有朝議,亦必參以一院之長,其爲職,若是其不輕而重也。科目之外,雖有一二得之,而挽近罕覿。忽以此擧擬於千不近萬不近,平生碌碌,朝夕奄奄如賤臣者,誠不知何謂也。題目之下,臣誠罔措,欲貪榮冒進,則職責之外,死疾旣痼,欲承命不趨,則慢蹇之極,義分全虧,到此地頭,進退維谷而已。亦不敢冥然無知,求紙呼寫,略暴殘病不任之實狀,仰陳於天地父母之前。伏乞特加哀矜,卽賜改正,俾臣餘喘,得以委順,而亦使公器,不至濫淆,俯遂微物之性,毋貽淸朝之羞。臣不勝跼天蹐地,萬萬祈幸之至。答曰,省疏具悉。爾其勿辭,從速察職。
上在昌德宮。停常參·經筵。
韓翼謩啓曰,訓鍊都監·知彀官·禁衛營敎鍊官·御營廳敎鍊官·禁軍陣敎鍊官來言,二嚴後結陣懸燈,天明落燈云矣,敢啓。傳曰,知道。
申思建啓曰,內乘來言,捲簾,取稟。傳曰,捲三面。
又啓曰,蛟龍旗雨具,取稟。傳曰,知道。
徐命珩啓曰,小臣,大王大妃殿問安,進去下直。傳曰,知道。
又啓曰,小臣馳往于大王大妃殿問安入啓,則答以知道之意,敢啓。
大駕,毓祥廟擧動。入齋室後,王世子遣宮官問安。答曰,知道。政院·玉堂·藥房口傳問安。答曰,知道。大駕展拜移安後,政院·玉堂·藥房口傳問安。答曰,知道。還宮後,政院·玉堂·藥房口傳問安。答曰,知道。
傳于李德重曰,毓祥廟有看審事,中官留門出送。
右議政趙顯命箚曰,伏以無狀賤臣,徒辱隆恩,數旬之內,天札聯翩,光榮所被,瞻聆俱聳,每一擎讀,心神飛越,惶感交切,汗淚俱逬。揆以臣子常分,豈容一向慢蹇,以自安於忘恩負德之歸哉?只緣衷情危苦,義在必遞,疾病沈淹,望斷陳力,雖欲黽勉奉承,而其勢末由。一番違傲,已合萬戮,今復再犯,罪當如何?噫,水火燥濕,生死向前,卽臣平生素蓄,而去就之際,未嘗拘攣小節,意氣感激之會,往往慨然投袂,雖有多少牽掣,輒皆闊略,此聖上之所知也。以言乎平生素蓄則如彼,以言乎從前去就則如此,而今忽無端沮縮,變化本質,强引無義之義,詐稱不病之病,以上欺明主,下負初心,宜無是理。試以殿下日月之明,就此一端,反復推究,則庶可以照燭微隱,不待臣言之畢,而知所以處臣者矣。臣伏聞筵臣,有以目覩臣病勢輕重爲言者。夫疾痛疴痒,病者自知之,非從外泛觀者所可與也。憂畏薰爍,臣之心腸已死,勞弊昏短,臣之精神已死,宛轉沈頓,臣之筋力已死,而最是頭眩而多臥不起,脚痿而扶杖乃行,爲目前緊症。此皆實狀,非敢誣也。伏乞天地父母,哀臣憐臣,卽命遞解相職,仍治臣前後慢命之罪,以爲百僚之警焉。取進止。
以右議政箚子,傳于韓翼謩曰,承旨敦諭。
以敦諭單子,傳于韓翼謩曰,使偕來承旨傳諭。
乙丑七月十八日寅時,上幸毓祥廟擧動,行都承旨尹彙貞,左承旨趙明履,右承旨徐命珩,左副承旨李德重,右副承旨申思建,同副承旨韓翼謩,記事官李壽鳳·李世泰·金霔·徐海朝隨駕。上具翼善冠·衮龍袍,寅時出宮,宗親文武百官,以黑團領侍衛以行。大駕出賓陽門,雨下不止。上曰,雨具令未下乎?德重曰,未下矣。上曰,百官雨具事,分付,可也。至敦化門,上下敎曰,作門挾處,不緊侍衛除之。至紅馬木內,上曰,軍兵雨具事,分付,可也。大駕詣毓祥廟,行展拜禮,奉審後,仍行權安禮。未時回輦,至景福宮西墻外。上見城底渠水,橫流道上,招門李德重曰,此溝渠本來如此橫流乎?德重曰,雨水如此,故渠水橫溢而然也。且部民不治道路,故尤爲橫流云矣。上曰,該部則當治罪,而部民則勿治罪,可也。到賓陽門,上下敎曰,春防有紗籠三懸板,一則先朝御題也,一則予所題,而一則何板也?昌壽曰,紗籠板只是二板,而一板則國忌板,而無紗籠矣。上還宮。諸臣退出。
上在昌德宮。停常參·經筵。
韓翼謩啓曰,大司憲李縡,執義尹鳳九,掌令宋能相在外,李奎徽牌不進傳旨未下,持平李昌儒呈辭,一員未差。今日以監察茶時之意,敢啓。傳曰,知道。以校理尹得載,副修撰洪重孝牌不進禁推傳旨及司書尹學東牌不進罷職傳旨,傳于徐命珩曰,竝推考傳旨捧入。
李德重啓曰,卽伏見御營大將朴文秀疏本,則昨曉擧動時,軍前祗迎,未免差過云。雖緣校卒傳語差誤之致,而其在事體,不可無警。御營大將朴文秀,從重推考,何如?傳曰,允。
李德重,以禁衛營言啓曰,都城內外,城近陰翳松木,城外限十步,城內限五步斫伐事,自兵曹節目啓下矣。本營字內城內外松木,別定事知將校,與漢城府郞廳眼同,今月十九日爲始,斫伐之意,敢啓。傳曰,知道。
上在昌德宮。停常參·經筵。
下直,咸安郡守金道元。
李德重啓曰,備邊司郞廳來言,今日賓廳坐起日次,而大臣皆有病,故不得來會云矣,敢啓。傳曰,知道。
又啓曰,行大司憲李縡,執義尹鳳九,掌令宋能相在外,李奎徽牌不進傳旨未下,持平李昌儒呈辭入啓,一員未差。今日以監察茶時之意,敢啓。傳曰,知道。
徐命珩啓曰,今日所當持公事入侍,而本院時無留公事,不得入侍之意,敢啓。傳曰,知道。
右議政趙顯命,四十五度呈辭,傳于尹彙貞曰,安心調理。
傳于尹彙貞曰,都目政,旣有下敎,斯速爲之事,申飭。
徐命珩,以禮曹言啓曰,浹月霖雨之餘,近日以來,雨勢不止,諸道水患之啓,連續以至,極備之災,誠爲可慮。立秋後,例有祈晴之擧,而大臣之意亦如此。四門禜祭,不卜日來二十一日爲始,設行三日而止事,知委,何如?傳曰,更待下敎擧行。
又以禮曹言啓曰,卽接典牲署所報,則宗廟五享大祭及永寧殿春秋大祭時,㽅羹鉶羹所入,羊一口豕一口,增數封進事,旣已定奪矣,每年加定羊豕各七口,一依啓下內辭意,卽速磨鍊卜定之地云。祭享所用犧牲,旣非閭巷間常有之物,則臨時貿得之際,生事可慮。依所報,令戶曹加卜定封進之意,分付,何如?傳曰,允。
京畿監司狀啓,振威居順振等燒死事,傳于趙明履曰,燒死人等,令本道恤典擧行。
公洪監司狀啓,黃澗等官居砲保洪日順等渰死事,傳于趙明履曰,渰死人等,令本道恤典擧行。
備忘記,傳于徐命珩曰,左相批答下敎之下,中官泛聽置之,其涉駭然。當該中官推考。
領議政金在魯箚曰,伏以近來,老暑蒸赩,誠難堪過,而日昨乘輿出宮,回鑾冒雨當炎,聖體不瑕有傷,區區下忱,不勝仰慮。臣衰老忒重,又値無前霖熱,澌痛昏涔,殆無生人之事,而猶且强策蹩躠矣。自七八日前,癮疹忽發於遍體,搔癢叫苦,煩躁不寧,日夜所服,皆是疎涼之劑,而少無應效。此際伏聞有動駕之節,不敢息偃在家,舁進班行,以致益復添劇,前者未消,後者繼出,癢毒愈肆,加以心腹憒亂,食飮專廢,元氣先敗,厭厭若盡,顧此症形,斷無束帶趨朝之望。賓廳之會,連次頉啓,見今聖志勤勵,而臣忝首百僚,瘝曠職事,爲罪彌深。玆敢露章陳籲,恭俟嚴譴。伏乞聖明,亟命罷臣之職,勘臣之罪,以安私分,以肅邦憲,千萬幸甚。取進止。答曰,省箚具悉卿懇。知卿之憊矣,況此時?卿其安心勿辭,其須善攝焉。仍傳曰,遣史官傳諭,遣御醫看病。
左議政宋寅明箚曰,伏以臣,幸蒙恩暇,得專調治,而積傷暑濕,病情無減。昨値動駕,不敢偃處,力疾進參於陪扈之列,至及罷歸,頭痛忽復添劇,膈痞仍以轉加,達宵叫苦,尙此昏頓。蓋臣元氣衰弱,熱痰升降,少有勞動於烈炎之中,種種諸症,輒復作苦,況今炎濕無前,轉輾添傷,雖其劇歇無常,要於涼生之前,奔走供職,實無其望。見今聖上,求治益勤,而臣於此際,一味病蟄,明日賓對,又復頉稟,曠廢職事,爲罪日深,有臣如此,生不如死。伏乞聖慈,俯垂愍憐,亟許遞臣相職,仍命重勘臣瘝曠之罪,以幸國事,俾安賤分,不勝萬幸。取進止。答曰,省箚具悉卿懇。卿則旣許調理,卿其安心勿辭,其須善攝焉。仍傳曰,遣史官傳諭,遣御醫看病。
左參贊朴文秀疏曰,伏以臣於昨朝動駕時,因校卒之傳語錯誤,軍前祗迎,未免差過,惶懍之極,欲死無知。第伏念留陣將臣之祗迎,與路左散班者,事體絶異。蓋留陣之法,大將必於未動駕前,聚軍結陣,固閉轅門,與外不通,只使軍中之敎師,鱗次傳報,報知大駕,出臨作門,則大將佩弓劍,出跪軍前,恭俟大駕過陣,鞠躬祗迎,此,例也。前曉風雨,敎師慌擾,不卽傳報,以致祗迎之差過,此留陣以來,所無之事也。軍前祗迎,雖異於陣頭跪迎,論以軍律,合伏斧鑕。臣之情地,萬萬危蹙,直欲胥命金吾,以待處分,而此亦有所不敢。席藁露章,仰請嚴誅,而見阻喉司,未卽上徹,達宵懍悸,罔知攸措。玆敢復籲於天地父母之前,伏乞聖上,亟降威命,卽罷臣本兼諸任,仍令攸司,重勘臣負犯,以嚴邦憲,千萬幸甚。臣無任云云。答曰,省疏具悉。此何介意者?卿其勿辭察任。
吏曹判書李周鎭,參判洪象漢,聯名疏曰,伏以大政踰月,飭敎屢勤,業欲早爲奉承,而日昨參議望置之之敎,旣未詳聖意攸存,則在臣等之道,循例稟政,誠有所踧踖不自安者,容俟登筵一陳,未免曠日泯伏。卽者又有申飭速行之命,而終不敢晏然擧行,謹此聯章陳列。伏乞聖明,亟遞臣等之職,俾彰遷就大政之罪,千萬幸甚。臣等無任云云。答曰,省疏具悉。所陳者,登對時當下敎。卿等勿辭行公。
上在昌德宮。停常參·經筵。
下直。坡州牧使閔百男。
韓翼謩啓曰,行大司憲李縡,執義尹鳳九,掌令宋能相在外,一員未差,持平李昌儒再度呈辭入啓,一員未差。今日以監察茶時之意,敢啓。傳曰,知道。
右議政趙顯命,四十六度呈辭,傳于尹彙貞曰,安心調理。
傳于徐命珩曰,禜祭,使之待下敎爲之矣,卽爲擧行。
傳于韓翼謩曰,自東大門至敦義門,自南大門至新義門,其間步數,計量以啓事,前已下敎矣,何至今不啓耶?
傳于韓翼謩曰,宣傳官二員待命,騎馬六匹立之。
傳于韓翼謩曰,湖南堂上·吏曹判書入侍。
韓翼謩啓曰,吏曹判書李周鎭,湖南堂上元景夏,依下敎來待矣,敢啓。傳曰,詣閤。
尹彙貞啓曰,卽者注書李壽鳳,以其親病危重,蒼黃出去。旣有親病,則雖不得直捧禁推傳旨,而無疏徑出,事無前例,且關後弊。本院請推之外,無可施之罰,何以爲之?敢稟。傳曰,改差。
以朴垂裕·李復基爲假注書。
徐命珩,以禮曹言啓曰,傳曰,禜祭使之待下敎爲之矣,卽爲擧行事,命下矣。四門禜祭,來二十二日爲始,設行三日而止事,分付,何如?傳曰,允。
趙明履,以戶曹言啓曰,依傳敎,右議政趙顯命,自三月至七月,合五朔祿俸,令倉官,更爲輸送于本家,則以爲卽今病情,漸益深痼,旣不能供仕,方在尋單祈免之中,常祿不敢冒受云。祿俸又不領受,何以爲之?敢稟。傳曰,令倉官更爲輸送。
文學金尙喆疏曰,伏以臣之一身,誠亦窮且慼矣。上有七耋父母,下無一箇昆弟,孑然單獨,形影相依,古人之計日短長,其情誠亦悲,今臣所處,何以異此,而臣父杜門謝事之中,日夕戒飭臣者,每曰吾受國家厚恩,未遂畢忠之願,而汝旣許身立朝,凡係筋力奔走,毋或以汝父之老病爲辭云。臣誠受言以藏,銘諸心肺,惟以殫竭供職,爲一分自效之圖。然第臣母,積有痼疾,床席沈綿,點檢一月之內,殆無四五日蘇健之時,而臣以父母晩出,養育如嬰孩,坐臥寢飯,疾痛苛癢,未嘗頃刻離臣,非臣一人,則親心莫慰,子職難供。雖以日前言之,半夜禁廬,門鑰已下,而急足倉黃,病報相續。臣誠百端憂慮,五內焦灼,繞壁徊徨,進退路窮,此時此心,天必鑑之。臣之冒據館職,殆已半年,而其間就職凡幾次,陳情亦幾次,自處於乍出乍入之間,終歸於不忠不誠之科,則雖以天日之至明,亦何能盡燭臣情理耶?目今母病,近爲潦暑所添傷,泄痢無算,眞元澌脫,奄奄有難支之勢,臣方左右將護,離捨無路。日前嚴召之下,竟犯違逋之科,情雖難忍,罪在罔赦。玆敢悉暴危懇,仰瀆崇聽,倘蒙聖慈,察臣至切之情,許臣鞶帶之褫,則實天地閔覆之至德也。臣方請急,不宜贅及他說,而第於儒臣尹光紹事,旣有微見,安得自阻也?今聞金吾照律,以杖一百流三千里云。夫光紹之由行騎馹,雖由於生疎襲謬之致,郵狀旣謄,自抵於法,依律編配,固其宜也。第於受杖一事,容有可議?朝家之視遇儒臣,有異凡僚者,非爲其人耳,以其職在經幄,昵侍至尊故也。今光紹,帶館銜而下司敗,通衢大道之上,至露體而受百杖之刑。光紹雖不足恤,臣竊爲朝廷,惜事面也。在昔唐玄宗,朝議杖廣州都督裵伷先。張說言於帝曰,刑不上大夫,爲其近君。曏姜皎,杖於朝堂,皎官登三品,奈何以皂隷待之?事往不可返,豈宜復蹈前失?玄宗深以爲然,而粵我先朝,故判書臣李世華,以廣州府尹,因檢田差錯,當被決杖之律,則故相臣金壽恒,引張說言陳箚矣。世華一守臣,而壽恒之箚請猶如此,今光紹官雖微,而卽亦近君之臣,則比守臣,事體亦有間矣。況其所罹,非如干犯之至重,則勘以流竄,公法可伸,許以杖贖,王府則有,而在聖朝,亦不害爲禮使之美事,惟聖明之財處焉。臣無任祈懇之至。答曰,省疏具悉。所陳者已下敎,爾其勿辭護焉。
乙丑七月二十一日酉時,上御熙政堂。吏判·湖南堂上引見。吏曹判書李周鎭,湖南堂上元景夏,右承旨徐命珩,事變假注書李重彬,記事官金霔·徐海朝入侍。以次進伏訖。上曰,日次久不爲之,今當先問於吏判矣。吏曹參議望,前望外更無他人乎?周鎭曰,參議前望,有李德重,而與參判洪象漢相避,黃椊·任珽皆在喪,其外前望二人,方爲藩任,故臣意欲新通,而洪象漢欲守謹拙規模,不欲新通,其意見亦似好,故果不新通矣。上曰,前望公然改之,則近於改正,而大政則雖無參議,亦可爲之矣。周鎭曰,前規參議,或撕捱或在外,則雖不參,亦或爲之,而今則留闕已久,且前望,有在京無故者,初不擬出,事涉如何矣。自上有參議望置之之敎,故臣欲一筵稟後,定行都政矣。昨日特敎催促之下,疏陳其由者,蓋爲此也。上曰,首望尹伋雖爲之,必撕捱矣。副末望則方帶藩任,故置之矣。大政從速擧行,而參議則新通,可也。周鎭曰,此有前例,雖新通望,前望亦爲竝擬矣。上曰,其時若改望,則涉於改正,而今則無改革之嫌。首望則用前望,副末則新通,可也。周鎭曰,臣有所稟事,惶恐敢達。故參判吳瑗之子,曾有錄用之敎,而聞其年幼,且其家以年少從宦,頗以爲悶云。其父乃公主親子,而亦以年幼,其時未卽付職矣。景夏曰,年少之兒,遽爾付職,則亦有害於前頭擧業矣。周鎭曰,臣於其時,閔百奮則卽爲擬望,而吳載純則不擬者,爲慮其年幼矣。上曰,咸恩之子,待年長付職事,頃有下敎。此亦待年長爲之,可也。吳載純其能勤學乎?景夏曰,頗勤工夫,而早孤當家,未能專一云,誠爲矜惻矣。上曰,其爲人,何如?景夏曰,自是乃父之子,爲人極佳矣。上曰,世有不如其父者多,而此兒能如此云,心用嘉矣。周鎭曰,己未年親耕回鑾時,駐蹕龍興舊宮,仍有寧陵外裔之年長者調用之命。洪益宗諸人,俱爲蒙恩除職,而淑敬公主之孫,尙未有除職之事,似當一體調用矣。上曰,公主之孫誰耶?周鎭曰,故牧使元命龜之子矣。上曰,於景夏爲誰?周鎭曰,元景夏之弟矣。上曰,年幾何?名爲誰?景夏曰,年今三十四,而名則景輿矣。上曰,戶判之子,已爲調用乎?周鎭曰,戶判之子,卽鄭養淳,而今春大政,已爲錄用。沈師周·鄭志翼,亦皆付職,而今則只有元景輿一人,故俄果仰達矣。上曰,旣有下敎,一體錄用,可也。出擧條上曰,沈師周卽靑平尉之支孫也,其年似已多矣。尙今見科乎?景夏曰,小科則爲之久矣。上曰,其人何如?景夏曰,文翰有餘,人亦端雅矣。周鎭曰,師周方任戶曹郞官,亦善奉職矣。上曰,元景輿見科擧乎?景夏曰,性頗近僻,不欲從事擧業。臣以是爲欠矣。上曰,不欲見科,有甚意思?卿須勸出,可也。嚴父兄之言,豈不聽從乎?近來此習亦過矣。趙載浩,因予飭礪,亦爲見科矣。景夏曰,渠雖無意於擧業,聖敎至此,臣退以許身圖報之意勉飭,則渠豈不感激國恩,從事科業乎?臣適入侍,而吏判有此陳達。聖上繼下錄用之敎,天恩罔極,不知所達矣。周鎭曰,今因趙載浩事,敢有仰達事矣。載浩性品固執,頃在吏議時,過爲撕捱。臣意以爲,一番出外,少伸廉隅,則此後京職,庶可行公,故果擬藩任,而其時參判洪象漢,則以出送,深爲慨然矣。今番吏議望,參判不爲新通者,其意未必不在於載浩也。上曰,予意亦以爲參判之意,似在於此也。景夏曰,臣於頃日筵中,以光州·羅州·泰仁·興德·古阜·高敞等六邑,先爲抽栍,田政釐正之意陳達矣。上曰,改量節目,其已成出耶?景夏曰,已成節目而持來矣。上曰,讀之。景夏讀訖。上曰,湖南改量事,專委於卿,依此節目爲之。上曰,全州雖不改量,其無白徵之慮乎?景夏曰,全州則改量,誠重難矣。年分給災時,營下邑,異於他邑,故道臣,例有商量給災之規,白徵則似無慮矣。周鎭曰,全州水下面,雖有陳處,而改量則猝不可爲矣。景夏曰,年分踏驗後,更始改量之役,則民間必有搔擾之弊。凡事當主要約,不宜張大。且田畓陳起,看審於秋穀未獲之前,則其所區別似易矣。抽栍六邑,守令親審摘奸,年分踏驗時,陳起成冊,使之精抄牒報,而臣下往後,隨其刈獲處,抽栍摘奸,則穀物無傷損之患,民亦有除弊之幸矣。上曰,此事誠爲便當,依此擧行,可也。出擧條景夏曰,以此節目,先爲發關本道,指揮六邑,趁速擧行,而節目中未盡條件,追後磨鍊,何如?上曰,依爲之。出擧條景夏曰,改量之善不善,專係於守令之能否。臣待罪湖藩時,見古阜郡守柳彙喆年分文書,則頗有生疏處。當此改量時,決不可付之生手。迎送雖有弊,今姑改差,令該曹,各別擇送,何如?上曰,古阜是文武交遞之窠乎?周鎭曰,文官間或爲之矣。上曰,古阜郡守改差,其代,以曾經侍從人擇差。六邑中有闕之代,亦爲擇差,而今番大政擧行,給馬下送。出擧條景夏曰。臣於湖南事,敢有所達矣。一新,有壬辰殉節諸臣忠烈祠,列聖朝皆爲致祭,而當宁尙無致祭之命,其在激勵之道,似宜考例賜祭矣。上曰,予未及知之矣。依古例爲之,而遣近侍致祭,可也。此外又有乎?景夏曰,趙憲·高敬命父子·金千鎰,皆以湖南人殉節,而金千鎰則父子殉節於晉州矗石樓,而遺骸未得收葬,獨其旌烈祠,在於羅州。祠碑卽故相臣張維所撰,其文有曰,倡大義赴國亂,不讓於顔魯公,扼江都以通行朝,卽薛景仙無以踰也,父子同死,忠孝又與卞成陽同符云。忠節若是卓絶,而旣無血孫,其外孫亦衰絶,香火無主,誠爲憫惻矣。臣爲御史時,亦以此仰達矣。上曰,高敬命有子孫乎?景夏曰,有之,而年今八十云矣。周鎭曰,臣亦訪問,則有高漢元云矣。景夏曰,漢元乃忠臣遺裔,而年今八十,尙未蒙收錄之典,其在激勵之道,似宜調用矣。上曰,羅州與一新,其間幾日程乎?景夏曰,不過三日程矣。上曰,兼爲致祭,可也。高漢元今番大政調用,而必爲首擬,可也。出擧條上曰,南原本是縣監耶?以府使爲縣耶?景夏曰,本是府使,而降爲縣監矣。上曰,降號之邑有年限,此則無限耶?景夏曰,名爲一新,聖意有在,且其妖逆,實千萬古所無之變,有難循例更陞矣。上曰,此便是有庳之民,奚罪也,比諸安陰希亮事則有異矣。景夏曰,希亮則窮凶極惡,而世或有如此之變,纘揆則實振古所無之妖逆也。其時處分,雖或過矣,其在嚴懲之道,不可不如是矣。上曰,忠烈祠,今因所達,始爲覺得,而其時唐將,亦有戰亡者乎?景夏曰,楊元是唐將,而其時敗走,自天朝梟示云矣。上曰,忠烈祠腏享者幾人?周鎭曰,臣於巡到時見之,則全羅兵使李繼男主享,其餘七邑守令從享矣。上曰,海西審理使,亦有所達之人,誰耶?其果調用乎?周鎭曰,卽朴泰齊,而已爲收用,今爲禮賓參奉矣。上曰,上來耶?周鎭曰,上來肅謝行公矣。上曰,方在京耶?周鎭曰,聞受由下鄕矣。上曰,此兩次國恤,行素者也。注書出去,朴泰齊眞否及在京與否,問知而來,可也。臣重彬,承命出問後還奏曰,果是其人,而已受由下去矣。上曰,唯。上曰,兵吏批前銜官案,其已修整耶?周鎭曰,今方修整出草,而未及正書矣。上曰,雖未及正書,其草冊,注書出去持來。臣重彬,承命出去持入,睿覽後還爲出給。景夏曰,事涉越俎,而臣有所懷,惶恐敢達矣。日昨書下御製,所下各司,欲模出懸板云,恐未知何如耶?上曰,予之製此詩,有深意。卿等知之耶?景夏曰,臣豈不仰揣聖意耶?柳復明·洪重孝之疏,臣則以爲皆不緊矣。上曰,都城之役,卽修補,非改築也。洪重孝之疏,豈非可笑乎?柳洪之疏,是黨論之漸,且有機微矣。卿則以守都城爲何如?景夏曰,以丙子事觀之,則其時事勢,恐難守矣。上曰,今則一步地,決不可動矣。雖金湯之地,無德則不降而必走,若有德而有將,則雖平地亦可守矣。吳起不云乎?在德不在險。予亦有商量者,北則不使踰靑石洞,南則不使踰鳥嶺可矣。景夏曰,北則不使踰曉星嶺,尤好矣。上曰,此言誠然矣。御製中,托重在焉,民與我之義,卿其知之乎?景夏曰,宗社之托,在於民及殿下之意也。上曰,此句以二義,看解好矣。卿所言,乃一義也。托重在焉,謂宗社之托爲重也。民與我,謂守城則以民畀我之義也。以此二義,解看宜矣。劉先主,不忍棄斯民,而爲曹所敗。予則以爲三分之業,實由於不棄民之仁也。景夏曰,先儒亦已言之矣。上曰,予嘗謂左右曰,予寧與民同去就,不忍棄民而獨去也。此心已堅,可質彼蒼,此蒼穹高照,卽余臨之意也。懸板則勿爲之。政院及所下各司,粧帖以置,可也。上聞吳光運卒逝,嗟惜良久曰,古人云,忘人之功易矣。晉文公亦忘介子推矣。洪景輔·吳光運,皆有功於國家,而景輔已死,光運又作故,予之所恃者皆化去,心用增愴矣。景夏曰,光運非獨才學之可惜,其爲國之誠,亦至矣。上曰,才學固可惜,而其爲國血誠,予知其骨子矣。景輔之血誠,予亦知之,而二人位不過亞卿,誠可嗟傷矣。景夏曰,向在戊申,如非左相之請捉囚閔觀孝,及吳光運幄次陳達,其夜設鞫之事,則國家之保有今日,有未可知也。上曰,誠然矣。此兩人皆死,而其功實難忘矣。其在礪世之道,當褒其誠奬其美。仍下敎曰,洪景輔·吳光運,粵在戊申,功存社稷,當勳而不勳,相繼作故,心用傷惜。頃者洪景輔,欲下敎而未果,令該曹,竝正卿贈職。榻敎周鎭曰,吳光運一心王室,臣實感歎,今忽意外卒逝,誠爲嗟惜。聞其家屬,自松都未及上來云,初喪諸需,恐難及期措辦。朝家例賻之外,別爲顧助,以示隱卒之典,何如?上曰,從優顧恤事,分付,可也。周鎭曰,葬需似當一體擧行矣。上曰,依爲之。出擧條諸臣以次退出。
上在昌德宮。停常參·經筵。
韓翼謩啓曰,行大司憲李縡,執義尹鳳九,掌令宋能相在外,一員未差,持平李昌儒三度呈辭入啓,一員未差。今日以監察茶時之意,敢啓。傳曰,知道。
右議政趙顯命,四十七度呈辭,傳于徐命珩曰,安心調理。
尹彙貞啓曰,右承旨徐命珩,左副承旨李德重,今日不爲仕進。竝卽牌招,何如?傳曰,允。
傳于徐命珩曰,宣傳官二員待命,騎馬六匹立之。
尹彙貞啓曰,假注書朴垂裕·李復基,時無職名。令該曹,依例付軍職,冠帶常仕,何如?傳曰,允。
傳于尹彙貞曰,已有下敎事,政事,當日爲之。
傳于韓翼謩曰,今日開政,有意贈職,卽爲擧行。
韓翼謩,以侍講院言啓曰,本院上番,連日姑降,事甚未安。司書·說書·兼說書,有闕之代,今日政盡數差出,待下批仍卽牌招,以爲推移入直之地,何如?傳曰,允。
吏批,判書李周鎭進,參判洪象漢進,參議未差,同副承旨韓翼謩進。
吏批啓曰,副提學及臺諫闕員,今當差出,而擬望之人乏少,外任竝擬,何如?傳曰,允。
又啓曰,本曹參議,今當差出,而擬望之人乏少,承旨竝擬,何如?傳曰,允。
又啓曰,今日政廳,考見京畿殿最啓本,則竹山府使沈錡題目中,治績初不擧論,以刑杖或過爲目,良才察訪崔齊恒,以馬疲宜警爲目,慶安察訪趙炳祚,以馬多闕額爲目,則宜置下考,而置諸中考,殊無嚴明殿最之意。監司權推考,竹山府使沈錡,良才察訪崔齊恒,慶安察訪趙炳祚,竝依例罷黜,何如?傳曰,允。
又啓曰,奉常寺正洪重一呈狀內,身病甚重,勢難察任云,今姑改差,何如?傳曰,允。
以趙榮國爲副提學,沈星鎭爲吏曹參議,黃柙爲吏曹正郞,李克祿爲吏曹佐郞,李澤徵爲掌令,李齊嵒·鄭權爲持平,李塤·李長夏爲正言,南有容爲司書,丁錫敷爲禮曹正郞,洪好人爲同義禁,趙光鎭爲定平府使,李萬恢爲注書。
兵批,判書金若魯病,參判李日躋病,參議兪最基入直進,參知鄭俊一病,同副承旨韓翼謩進。
兵批啓曰,同知中樞府事權·權世徵·申德淵,僉知中樞府事李行一·姜鳳老,忠翊衛將安聖履,忠壯衛將成泰齡,病難供職,俱爲呈狀乞遞,竝今姑改差,何如?傳曰,允。
副護軍李章吾·李泰祥,副司直李昌儒,副司果李應協·尹學東,副司正金陽澤·朴垂裕·李復基,浦項別將權尙鼎。
韓翼謩啓曰,自東大門至敦義門,自南大門至彰義門,其間步數計量以啓事,前已下敎矣,何至今不啓耶事,命下矣。招問三軍門敎鍊官,則以爲,頃日筵中下敎時,禁衛大將金若魯,以城中坊里迂曲,人家稠疊,有難量度,不得已以經一圍三法,計量以啓之意仰對。退與兩軍門相議,計量前,已成單字以啓,步數里數,具在其中云矣。敢啓。傳曰,知道。
徐命珩,以弘文館言啓曰,本館下番,連日闕直,事體未安。應敎李昌壽,校理尹得載,副修撰洪重孝,竝卽牌招,以爲推移入直之地,何如?傳曰,允。
以校理尹得載,副修撰洪重孝牌不進禁推傳旨,傳于韓翼謩曰,竝推考傳旨捧入。
韓翼謩,以禮曹言啓曰,卽接宗廟署所報,則今日大雨,正殿北階三四間崩頹云。正殿至近之地,有此階石崩頹之患,不可無慰安之擧。慰安祭,不卜日來二十四日設行,而崩頹處則待晴擇日擧行事,分付,何如?傳曰,允。
李德重,以義禁府言啓曰,全羅監司狀啓據,刑曹粘目內,加里浦前僉使鄭基慶,康津前縣監朴嗜覃,移本府處置事,允下矣。鄭基慶時在任所,發遣府羅將,依例交代後拿來,而朴嗜覃頃以他罪,拿問傳旨啓下,故拿來書吏,旣已發送。拿來後,以狀聞內辭緣,添問取招之意,敢啓。傳曰,知道。
又以兵曹言啓曰,卽接北所衛將牒報,則集春營近處,宮墻五間許,今日因雨頹落云。令紫門監,爲先把子圍排,急速修築,而依前例,集春營入直砲手二十名除出,限修築間守直之意,敢啓。傳曰,知道。
又以兵曹言啓曰,木覓山烽臺修築事,前已定奪矣。以今月二十二日推擇,始役之意,敢啓。傳曰,知道。
又以兵曹言啓曰,今七月二十二日,私奴貴孫稱名漢,自丹鳳門入來,差備門外擊錚,極爲駭愕,令攸司囚禁治罪。同門守門將宋光彦,常時不能禁斷雜人,以致闌入,亦難免其責。推考,何如?傳曰,允。
又以禦營廳言啓曰,本廳分授,惠化門北邊體城,六間許頹落處,待晴修築事,前已啓下矣。今七月二十二日始役,而連接將頹處四間許,一體修築之意,敢啓。傳曰,知道。
又以禁衛營言啓曰,本營分授南小洞近處體城頹毁處,今七月二十二日爲始,始役改築之意,敢啓。傳曰,知道。
又以訓鍊都監言啓曰,都監分授,彰義門北邊體城將頹處二十步許,依定奪,今七月二十二日,始役改築,而毁築之際,不可無守直。砲手二十名,將校率領,限畢築間,輪回守直之意,敢啓。傳曰,知道。
趙明履,以戶曹言啓曰,頃日筵中,譜略內誌狀,御製緞衣,依前例稟旨件數,其外勿爲緞衣事,命下矣。此後進上冊子之不爲緞衣者,不當裹以緞袱,而至於史庫所藏冊子,則元無緞衣之事。裹袱,竝以紅紬袱進排之意,分付,何如?傳曰,允。
傳于韓翼謩曰,承旨一員入侍。
應敎李昌壽上疏曰,伏以臣母,以衰耗之氣,抱沈痼之疾,居恒委頓,澟然有朝夕之憂,而今夏則幸少間歇。臣怵畏義分,黽勉供職,間或陳情,而旋卽就直,前後持被,殆浹一月。數昨始得歸省,則臣母本病之外,近爲暑濕所添傷,諸般症情,一倍危劇,泄痢無算,嘔噦忒甚,眠食都廢,眞元澌綴,臣方左右扶將,焦遑罔措。此際因下番闕直,召牌降臨,玆不得不隨詣闕外,疾聲哀籲。伏乞聖慈,曲賜矜諒,亟命鐫遞臣職名,俾便救護,仍重勘臣瀆擾之罪,以昭法紀,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
七月二十二日申時,上御熙政堂。承旨引見。同副承旨韓翼謩,假注書李復基,記事官金霔,記事官徐海朝入侍。上曰,入直儒臣,持資治通鑑入侍。上曰,在院承旨,又爲入侍事,注書出去分付。副校理趙雲逵,持冊入侍。左副承旨李德重,同爲入侍。上曰,雨勢如此,終無開霽之意,誠爲悶迫。頃者禜祭草記,未下批前,四門位板,徑先陪往,以更待下敎命下後,復爲陪來云。不待判下,任自陪往陪來,事極褻慢矣。承宣出去,招問奉常寺官員,而禜祭祭位排設,祭物件數及祭節儀注,亦爲詳問入來,可也。翼謩承命趨出。上曰,儒臣讀之。雲逵讀,自是歲散騎常侍薛瑩,止十萬口來降十四板。上曰,承旨讀之。德重讀,自永熙元年春正月,止因其求朝遂聽之三板。上曰,注書讀之。臣復基讀,自二月癸酉瑋,止望塵而拜五板。上曰,上番讀之。霔讀,自太宰亮,止晉人附者稍衆四板。上曰,下番讀之。海朝讀,自六年春正月,止大戰十數皆破之六板,講訖。上曰,李哥賨人,始見于此耶?此乃唐太宗之祖先乎?德重曰,臣未詳知,而李氏蓋始見于此矣。雲逵曰,陳群中正之法,其制甚好,擇人之要,無過於此,而劉寔崇讓論尤好矣。近來廉讓掃地,忘廉冒恥,務勝躁進者,滔滔皆是,而亦或有廉潔自守者。銓曹若能一循公心,擇此而用之,爲官擇人,不爲人擇官,則賢才自可稍稍進庸,庶有九官和朝,濟濟相讓之美矣。上曰,中正之職,何如?今通淸官乎?當初設立,蓋是美制,而觀其擧措,權在下矣。雲逵曰,法令久必有弊。劉毅八損之疏,蓋所以袪私矯弊,欲新一代之美制,而所惜晉武不能行也。上曰,晉武帝時,有若羊祜·劉毅,而天下一統。比諸漢末,則晉之規模,於此可謂粗成矣。雲逵曰,司馬懿實創基業,而武帝則升平之後,殆無遠慮,荒于酒色,全無警戒不虞之意。古人云外寧必有內憂。若於平吳之後,益存苞桑之戒,尤用儉約,則豈有陵夷若是之甚哉?先儒云晉亡始於武帝,此的論也。上曰,武帝亦非庸君,故能成其業,而敵國又有如孫皓者,故能混一天下矣。雲逵曰,晉自惠帝以後,無足言者。莊·老之虛無,自吾儒觀之,則固不容擬議,而裴頠之崇有論,亦甚無謂。朝廷之上,臣士之風化如此,晉何得不亡乎?上曰,惠帝雖極昏庸,以嵇侍中血勿浣之語觀之,則亦是一端分明處,而人事終始儱侗矣。較諸劉禪,優劣何如也?德重曰,劉禪亦甚闇弱,而與晉惠比而同之,則似涉冤矣。上曰,李特至劍閣,有曰劉禪有此地面縛於人,豈非庸才耶?以此觀之,似無優劣之懸絶矣。雲逵曰,此則錮蔽於黃皓,敵兵迫頭,而不自覺悟,以至趣亡。漢家大運所係,其亡何以免也?上曰,劉毅則可謂賢矣。雲逵曰,專以劉毅扶持,而毅死之後,以賈后作亂,骨肉相殘。先儒有曰賈后妬忌,殺人之初,武帝之不能檢制者,足以亡國矣。上曰,曹操逼迫獻帝,行兇罔極,不數世而反受其殃,天道果不無矣。德重曰,曹操之簒漢,司馬昭之簒魏,肆行奸兇,皆不久而酷受其殃禍,天道可謂昭昭矣。雲逵曰,晉雖得正統,豈有可稱者乎?上曰,三國衰殘已極,故天下自然歸一,正是天佑下民,作之君作之師之意也。乾坤旣立,其間豈可無君師乎?其時正無可當天位者,故曆數歸於晉武,而至於五胡作亂,天理幾乎滅矣。雲逵曰,歷觀前代,無如晉代之無足言者矣。上曰,秦始皇倂呑六國,二世而亡,亦何足道哉?雲逵曰,漢高祖旣出,二世自不得不亡矣。德重曰,雖無沛公,秦何得不亡乎?先儒亦有殺沛公,天下其無沛公之言矣。上曰,晉武可爲守城之主,而張華亦稍優矣。椎枰決策,贊伐吳者,卽張華乎?雲逵曰,然矣。上曰,山濤乃放浪高人,而亦有知人之鑑矣。指王衍曰,何物老嫗,生此寧馨兒?誤天下蒼生者,必此人也云者,可謂眞知人矣。雲逵曰,山濤所謂,外寧必有內憂云者,亦燭將來之事。武帝雖甚放蕩,若有敵國之外患,則必能兢畏修戢,思所以防患慮變矣。一自平吳之後,懈弛怠惰,驕淫放恣,自謂莫敢誰何,略無忌憚戒備之意,故以至趣亡矣。上曰,胡毋輔之事,小學載於何卷?而此乃竹林七賢之一乎?又有八達,誰某耶?德重曰,果入於七賢中,事見於小學第三卷,而南渡八達,非謂此也。翼謩進伏曰,臣依下敎,招問奉常寺官員,則禜祭位版,典祀官主之,四門各一位版,以東西南北書之。移奉則奉安於神輿,神輿則以木爲之,容得位版陪行之時,亦無搖動之患云矣。上曰,祭物件數,何如?翼謩讀儀注進達曰,臣問于奉常寺參奉李再章,則以爲位版陪往,祈雨則聞命後擧行,而禜祭則草記入啓後,卽先陪往,此乃前例云矣。上曰,此豈事體?不過謬例成習矣。祭所排設,何以爲之乎?翼謩曰,李再章以爲,自前禜祭,設行於門內,而下布地排,上設遮日云,而臣使事知院吏,往見興仁門,則排設祭位於門樓云矣。上曰,興仁門例於門樓行祭乎?翼謩曰,似以門內泥濘,獻官臨時變通矣。上曰,昨日禜祭所,摘奸宣傳官二員,注書招入,可也。臣復基,引宣傳官金永綬·鄭與曾進伏。上曰,汝等昨往何門乎?永綬曰,臣往興仁門·崇禮門矣。與曾曰,臣往肅靖門·敦義門矣。上問永綬曰,興仁門排設,何處爲之乎?永綬曰,昨日則虹蜺內,而今日則排設於門上矣。上曰,一體祀典,不宜異同,興仁門何可獨行於樓上乎?事體駭然,而今旣設行於樓上,則旋又移奉,極涉褻瀆。今番則姑爲仍行於樓上,此後則設或水浸,多積沙土,排設其上,行祀於虹蜺內之意,分付,定式施行,可也。擧行條件德重曰,院中守直無人,臣先爲退出之意,敢達。上曰,依爲之。欲問此矣,汝等亦爲退出。永綬·與曾趨出。上曰,祭官齋宿,何處爲之乎?翼謩曰,自前齋宿於私次,亦涉不潔矣。上曰,享祀旣重,齋宿私家,亦涉未安,此亦謬例。自今爲始,禜祭祭官,勿爲入處私家,限罷祭,設假家齋宿事,分付,可也。出榻敎雲逵曰,因特進官權陳達,性理大全,令湖南監營,印進事,命下,而聞其板本,間多刓弊,未卽印出,勢所固然,而今已修補,尙不擧行。今春以後,累次行關催促,終無印送之事,雖不知其間事勢之如何,而事體則殊涉未安。湖南道臣鄭亨復推考,使之卽速印出上送,何如?上曰,依爲之。擧行條件雲逵曰,本館乃裒聚書籍之地,而臣近日搜閱書冊,則書秩或有散失者,或有蠱廢者,餘存文籍,未免尠少,誠爲可慨。其中事文類聚,百家類纂,最緊於考閱。麗史提綱,乃是故參判臣兪棨所纂輯,而大綱小目,實倣紫陽,麗史之緊要,莫過於此。令板本所在邑,此三件冊子,使之印出使好矣。上曰,麗史提綱,果成綱法,而詳於東國通鑑乎?雲逵曰,頗爲仔細矣。翼謩曰,小臣惶恐敢達。兪棨於臣,爲外曾祖,而以文學行誼,見稱於先朝,而惟此麗史提綱,與紫陽史法,大同小異,與東鑑·資治,折衝裁編,故號爲麗史提綱矣。上曰,市南卽兪棨乎?雲逵曰,然矣。上曰,麗史提綱,卷數幾何?雲逵曰,近二十卷矣。上曰,後日登對時,更爲稟達,可也。仍退出。
上在昌德宮。停常參·經筵。
尹彙貞啓曰,左承旨趙明履,今日不爲仕進,卽爲牌招,何如?傳曰,允。
李德重啓曰,新除授注書李萬恢,不爲出肅,牌招,何如?傳曰,允。
又啓曰,憲府之連日監察茶時,諫院闕啓,亦至多日,俱涉未安。除在外·呈辭入啓外,兩司呈告·未肅拜人員,竝卽牌招,何如?傳曰,允。
尹彙貞啓曰,今七月二十四日,都目政事爲之之意,敢啓。傳曰,知道。
韓翼謩,以吏曹言啓曰,明日都目大政,堂上不可不備員。新除授參議沈星鎭,令政院牌招,以爲備員之地,何如?傳曰,允。
右議政趙顯命,四十八度呈辭,傳于韓翼謩曰,安心調理。
以吏曹參議沈星鎭牌不進罷職傳旨,傳于韓翼謩曰,推考傳旨捧入。
韓翼謩,以禮曹言啓曰,卽接宗廟署所報,則去夜大雨,西邊內墻六間,南邊內墻二處,各一間許崩頹云。正殿至近之地,有此墻垣崩頹之患,不可無慰安之擧。慰安祭,不卜日來二十五日設行,而頹圮處,則待晴擇日擧行,何如?傳曰,允。
又以禮曹言啓曰,卽接永禧殿參奉所報,則去夜大雨,正殿北邊內墻二間許,西南間內曲墻六間許頹圮,後園南邊外墻三間許,典祀廳南外墻三間許,西外墻二間許,外大門西邊墻垣二間許,亦爲崩頹,砧造間土壁及火坊頹圮云。正殿至近之地,有此墻垣崩頹之患,不可無慰安之擧。慰安祭,不卜日來二十五日設行,而頹圮處,則待晴擇日擧行,何如?傳曰,允。
李德重,以兵曹言啓曰,卽接北所衛將牒報,則廣智營近處,宮墻二間許,及西所衛將牒報,則曜金門近處,宮墻三間許,今日因雨頹落云。令紫門監,爲先把子圍排,急速修築,而廣智營近處,則廣智營入直砲手十五名除出,曜金門近處,則金虎門入直砲手二十名,依例除出,限修築間守直之意,敢啓。傳曰,知道。
傳于韓翼謩曰,禮房承旨入侍,儒臣同爲入侍。
傳于韓翼謩曰,右相處,更爲敦諭,而使偕來承旨傳諭。
李德重,以訓鍊都監言啓曰,因兵曹草記,集春營近處,宮墻五間許,因雨頹落處,以集春營入直砲手二十名,除出守直事,允下矣。本營入直砲手五十名內十名,集春門守直,其餘四十名,而頃因兵曹草記,通化門近處,宮墻頹落處,十五名除出守直,卽今今入直,不過二十五名矣。取其中又爲除出二十名,則所餘者只是五名,莫重宿衛,極爲虛疏。砲手二十名,自今日別爲添入,依例輪番,宮墻改築後,還罷之意,敢啓。傳曰,知道。
趙明履,以戶曹言啓曰,依傳敎,右議政趙顯命,自三月至七月,合五朔祿俸,令倉官,更爲輸送于本家,則以爲卽今病情,漸益深痼,旣不能供仕,方在尋單祈免之中,常祿不敢冒受云。祿俸又不領受,何以爲之?敢稟。傳曰,令倉官,更爲輸送。
掌令李澤徵,持平李齊嵒啓曰,請逆坦孥籍,一依王府草記,卽令擧行。啓辭同前請還寢泰績酌處之命,因令鞫廳,嚴鞫得情,夬正王法。啓辭同前請瑞虎等兩賊孥籍,亟令王府擧行。啓辭同前請徙邊罪人陸師聖,依律處斷。啓辭同前請物故罪人夏宅孥籍,亟令王府擧行。啓辭同前又啓曰,新除授持平鄭權,時在慶尙道永川地,司諫院行大司諫曺命敎,時在京畿衿川地,正言李長夏,時在水原地。請竝斯速乘馹上來事,下諭。答曰,不允。下諭事依啓。
副校理趙雲逵上疏曰,伏以臣父,迺於昨政,移拜副提學,顧臣私義,有不容竝據一館,而在前以此陳懇,非止一二,伏蒙聖慈曲諒,輒許鞶帶之褫。到今處義,宜無異同,經宵直廬,兢蹙靡措,坐待曉鑰,忙控短章。伏乞聖明,俯賜鑑諒,亟命遞臣職名,以安賤分,千萬幸甚。臣無任屛營祈懇之至,謹昧死以聞。答曰,省疏具悉。所陳者,令該曹稟處。
吏曹判書李周鎭上疏曰,伏以先臣墓塋,在於楊州,山勢稍高,易爲風雨所傷,自經今番潦水,多有崩頹,補土改莎,一時爲急。役處浩大,將費多日,飭工看事,非臣躬往,難以就完,而身縻銓任,大政當前,循例請由,有所不敢,泯默遲待,以至今日,擬於過政後,卽日馳往,以爲趁期修補之計。伏乞聖上,特推深仁,快許恩暇,俾伸人子之情,千萬至祝。念臣自失先臣之後,所欲依止而畢命者,惟在墓側,職務未嘗離身,情私有不遑言,每念松楸,怵惕悽愴。至於墓道修護,猶復違時,雖緣受恩罔極,圖報無地,惟以筋力奔走,爲塵刹之奉,自不免遲徊班行,而若其悲迫之私,夙宵靡寧,每有爲子不孝之愧矣。今則墓役行將始矣,得暇身當發矣,訖功遲速,未可預期,亦願天地父母,特爲寬暇,以卒覆燾之澤焉。臣無任屛營祈懇之至,謹昧死以聞。答曰,省疏具悉。依所陳往來焉。
正言李塤上疏曰,伏以臣,去四月伏奉諫省除命時,臣病狀危重,莫省人事,以臣情勢,亦無以一言自劾,而蒙恩例罷,臣誠惶感,不知死所。今於千萬意外,又以臣爲司諫院正言,噫,臺諫之職,上以裨補君德,下以糾正官邪,言議風采,不足以動人主而彈百僚,則其不可以當是職,明矣。雖以前輩之有名望者,於是職,輒皆逡巡辭避者,豈盡爲便身之計哉?誠以爲任重而稱職難故耳。今臣本以無似,濫蒙洪造,節次推遷,以至於斯,反顧慙恧,靡所容措。仍念臣,向來所遭,實是士夫之僇辱,搢紳之羞恥,尋常記事之任,尙且狼狽之不暇,何況淸朝言議之職哉?一切名塗,更無抗顔之路。且日昨儒臣,以不擇臺諫,筵斥銓曹,臺臣又疏論,近來臺望分排,多在巽懦無弊之類。臣亦不擇中一人,間入於分排之列,則巽懦之目,實所難免,難進之義,又添一端。去就與否,固無可論,抑臣別有區區微諒,夫廉恥者四維也。古語曰,四維不張,國乃滅亡,若是乎廉恥之有關於人國也。嗚呼,人無廉恥,無所不爲,國何以爲國乎?世級已降,人心漸下,廉恥之大防壞,而患得失之鄙夫,滔滔皆是,則豈不大可畏哉?方今聖明御國,建極爲治,而奉令承事之臣,急於調劑,忽於旌別,故奔競者不知,奔競之爲恥。貪婪者,不知貪婪之爲恥,善事耐彈者,不知善事耐彈之爲可恥,惟以分義二字,爲媒進之妙訣,而不知放倒廉隅之不可以爲人。噫,其無廉恥者,何能知分義之重耶?爲今之務,固莫先於勵廉恥之道矣。臣若怵畏分義,不恤人言,冒沒承膺,則忘廉冒恥之誚,將無以自解。與其憒憒蔑裂,不能出一言論一事,使國家元氣,由臣而絶,聖朝耳目,緣臣而塞,以自陷於辜恩負職之罪,無寧引其情勢,伸其廉隅,以爲聖朝勵廉恥之一助。臣於是,庶可以少報天地之洪恩,玆於召牌之下,走伏闕下,敢瀝肝血,仰瀆宸嚴。伏乞聖明,俯賜諒察,亟命選部,勿復檢擬,以淸仕路,以安私分,不勝萬幸。臣無任屛營祈懇之至,謹昧死以聞。答曰,省疏具悉。爾其勿辭,從速察職。
七月二十三日巳時,上御熙政堂。同副承旨韓翼謩,副校理趙雲逵,假注書李復基,記事官金霔,記事官徐海朝入侍。上曰,承旨進來書之。翼謩進伏。上曰,草紙少矣。注書出去,優爲持來,可也。傳曰,訓勅旣諭,一雨一暘,此心憧憧。況今年之雨,近乎霖而不霽,用心若何?而但祀典之或徑先或褻瀆,心常自勉,故頃者禮曹草記,更待下敎者,非不悶其雨也,意蓋審也,而晩後尙無快霽之意。更以思之,秋節已報,處暑不遠,此時禜祭,非亦不早也。且今年節序差晩,而薰蒸漸甚,月令土潤,溽暑大雨,時行,今若行焉,於穡事何?中夜思之,仍命設行,而意謂下敎之後當擧行,豈料擧措之顚倒?而聞承宣陳達,旣陪往而復陪來,其所以致敬者,反致褻慢,聞來不覺惕然,達宵雨聲,心自悚然。今雖有霽意,有其思而默也,則是掩過也,其可欺心?此雖由於該寺謬例,予之不善先思,爲民設禜祭,致此褻慢,焉豈無自勅?今雨不霽,亦豈異乎?躬自反究,心益勉勵,而其陪往,聞命擧行,禮固當也,而於祀典,多有慢忽之謬例。徑先陪往,下問之際,只於禜祭,先陪往之意,臨時杜撰以對,其涉可駭。其在重祀典飭後之道,不可無飭,當該官員,令該府處之,下人,令攸司科治,而四門禜祭,其規宜一,或設門下,或設門上,擇燥濕之心先在,致誠之心,豈能篤也?況閉其門而行其祀,其設行於下可知,豈可一任獻官之意而高下乎?門上設行,獻官非渠創行,必循謬例參酌,從重推考。於祈雨,雖予躬行,必也野次,蓋所以爲民致誠也。禜祭奚間,而便處私次,是亦謬例,此後禁飭。上曰,儒臣使之入來者有意。昨日所達,中正之法,上疏說弊者誰也?雲逵曰,卽劉毅也。上曰,卽今則穀物,皆已胚胎乎?雲逵曰,早穀則胚胎,而晩者似未及胚胎矣。上曰,向日祈晴祭,該曹草記,以更待下敎爲批者,蓋慮禜祭設行之後,仍以久旱,則未胚胎者,恐未得發穗故也。雲逵曰,臣問農務於鄕居老農,則晝則炎熱,夜則淸明,露氣濃濕,則胚胎者吸露充長,善爲發穗云矣。今雖祈晴,終無開霽之意,峽農似未免判凶。此後如或數十日亢旱,則勿論峽農野農,豈不大可憂乎?上曰,近日之雨,今年內最多。峽農似已失稔,野農則似優於峽農,而想有蹲縮之患矣。翼謩曰,數三日連注大雨,近來所無。早穀之發穗者,猶可成實,而晩穀之未及胚胎者,豈不蹲縮而腐爛乎?上曰,昨日所達,擇用廉潔者誰,而八損說弊者誰耶?雲逵曰,劉寔,以時俗之喜,驟進少廉讓,著進崇讓論,以務用廉潔,爲擇人之要。劉毅,以中正九品之法,初非不善,而行之浸久,奸弊漸滋,故以損政八條,上疏說弊,欲更立一代之美制。晉武雖不能用,而其法儘好,皆可行也。上曰,承旨又書之。大政明日爲之,今欲一諭矣。傳曰,頃因冢宰陳章,有欲一諭者不果矣。大政在近,不可不諭。噫,彼蒼無私,雨露之下,不擇高下與燥濕。王者體元行仁之道,豈可不擇其人,而但取人之高下乎?此曾諭大諭,卽予心常慨然者,於吏判陳章,豈可持難?亦豈草草下敎於一筵席?而其中意深,何則,訓勅亦不云乎?賢者在其位,能者在其職,爲國之先務也。但取其人之地望,不擇其人之賢才,是豈擇人之意?於卑微者,只曰疎滯,不擇其人,此亦徒致淆雜之道也。吏判陳章,雖予常意,此則泛以疎通請之。此非予意也,故諭筵中,而不爲詳諭,是豈予恒意,渠亦豈不抑鬱?昔之伊·傅,起於畎畝巖築之中,自古名臣,初則卑微者多。噫,冢宰執一國之銓衡,凡人或長於彼,不足於此,或不足於彼,長於此者多。地望雖高,一徇其私,不擇其人,爲人擇官,此爲銓官者,負其職而誤其國也。人雖卑微,一乃其公,誠心求人,爲官擇人,此爲銓官者,稱其職而有賴於國也。其雖卑賤者,用此道而進用,人人自勵,能者相仍,豈可有其名而無其實,徒開淆雜之路,不究擇人之方?此予意,與吏判陳章,大同而小異者。都政隔宵,今悉諭焉,而復以史記中劉寔崇讓論,劉毅之說弊,爲銓官之龜鑑,雖不擧其文而諭之,一覽資治,自可瞭然。欲行親政,盛暑若此,有意默焉。咨銓曹之臣,莫曰循例大政,若其君之臨焉,誠心擇人,踐其陳章之意,噫,豈徒涼德在上?屋漏在傍,彼蒼昭臨,焉可忽也,焉可忽也?欽體欽體之意,另飭銓曹。傳曰,大政例諭,欲待其日,而今開其端,一體先諭,十考十上,五考五上,守令·邊將之錄用,徒作大政之文具,可勝歎哉?考績之法,乃三代之政也,不先此而誰先?吾民休戚,係於守令,擇守令三字,爲今日之先務也,着意奉行。漢帝豈不云乎?郞官上應列宿,出宰百里。于今官方之淆雜,官吏之不稱,專由於初仕之不擇。初仕擇擬之敎,近成文具,另飭銓曹,而淸白吏孫錄用,可符劉寔之說弊,王者御國,記功爲大,爲國效節人,往年軍功人,若不檢用,何以樹風勵世?此亦大政之例飭,亦令着意擧行。思念舊都,王政之宜先顧恤,西北不忘陰雨,而此亦徒爲大政之例飭,心常慨然者,亦飭銓曹。書畢。翼謩起伏曰,小臣惶恐敢達。俄者傳旨中,減膳之敎,亶出於重祀典敬神之至意,而禜祭之位版先陪往,非今斯今,謬例成習,其來久矣。聖意雖出於爲民重祀,而至於減膳之擧,終涉太過,凡事貴於中節度,故敢達矣。雲逵曰,臣亦欲仰達,而承宣先達矣。聖上爲民重祀典,絲綸之間,辭意懇惻,臣不勝感幸,而至於減膳之敎,終爲過中,事貴中節,承宣所達,是矣。上曰,承宣旣達,儒臣又達,大體則是矣。予於戊申,秋節後,一夜大雨,猶爲減膳。祀典實爲敬天之意,而今此禜祭,大失誠敬,支離淫雨,漠無開霽之意,予之此擧,烏可已乎?昔程子轉椅避佛,古人於異端,亦致敬謹,況於祀典之重乎?稱以國王,雖曰小祀,寧或褻慢?自知予心,不足於戊申,故心竊歉然矣。一夜之雨,猶且減膳,則況今累日之淫霖乎?今若不然,則予之衰於戊申可知,而今聞所達,事貴中節云者,大體亦然矣。仍命抹去傳旨中,減膳三日四字。雲逵曰,聖上爲民禜祭,絲綸之間,辭旨藹然,臣不勝欽仰。近日淫雨支離,野畓未發穗者,擧皆被災,峽農則受害尤甚,將不免凶歉云。霜降若差退,則穡事庶有西成之望,而前頭事未可預料,誠爲可悶矣。臣有區區所懷,每欲一番陳達,而筵席不得從容,未果矣,今因憫災憂民之聖敎,敢此仰達矣。古語云,國無三年之蓄,國非其國。我國人志慮淺近,只顧目前之計,不思久遠之圖,少値凶歉,則輒患窘急。近來數三年稍豐,穀賤如土,或豐或歉,天道之常,若不預爲儲蓄,則何以備不虞而禦凶荒乎?自朝家各別留意,另飭內外,俾有三年之蓄,臣所望也。上曰,所達是矣。出擧條,自備局各別申飭,可也。擧行條件翼謩曰,昨日筵中,宋元綱目,進講與否考達事,有敎矣。臣取見召對記,則自丙辰十月十二日爲始,至丁巳十月十四日畢講矣。上曰,麗史提綱,無進講之事乎?翼謩曰,無之矣。雲逵曰,本館所置書籍散失,好冊全帙者少,故昨日旣有仰達矣。百家類纂·事文類聚·麗史提綱三件冊子板本,在於慶尙監營云,斯速印出上送事,分付,何如?上曰,依爲之。麗史提綱則追爲印出,以備前頭之用,好矣。擧行條件上曰,宋元綱目,誰所作乎?翼謩曰,臣未詳知其誰某,而蓋是皇明人所作矣。上曰,明史綱目,李玄錫爲之乎?翼謩曰,然矣。上曰,李玄錫卽李端錫之一家乎?翼謩曰,非也。上曰,李玄錫之子誰也?翼謩曰,臣未詳知,而聞上番兼史之言,前珍山郡守李漢謙,卽李玄錫之子云矣。
上在昌德宮。停常參·經筵。
李德重啓曰,行大司憲李縡,執義尹鳳九,掌令宋能相,持平鄭權在外,掌令李澤徵,持平李齊嵒呈辭。今日以監察茶時之意,敢啓。傳曰,知道。
右議政趙顯命,四十九度呈辭,傳于李德重曰,安心調理。
李德重,以都摠府言啓曰,今日入直內三廳武兼禁軍及軍兵等,當爲中日習射,而都目政事相値,不得爲之之意,敢啓。傳曰,知道。
傳于韓翼謩曰,吏曹參議沈星鎭,疏批已下,卽爲牌招。
傳于韓翼謩曰,才已申飭而摘奸,則敦義門·肅靖門,禜祭罷後,位版陪行,而崇禮門·興仁門,則不爲陪行,事極寒心。當該典祀官,先汰後拿,獻官亦不能檢飭,一體拿處。
傳于韓翼謩曰,入直宣傳官二員待命,騎馬二匹立之。
韓翼謩,以禮曹言啓曰,卽接顯陵令所報,則去夜大雨後,王后陵上北邊曲墻後面,長六尺九寸,高四尺八寸許崩頹云。連接宣陵參奉所報,則今番大雨,王后陵上壬亥方外面,長九尺許崩頹云。曲墻外面頹落處,則別無慰安之擧,今亦依前例,發遣本曹郞廳,奉審,書啓後,稟處,何如?傳曰,允。
吏批,判書李周鎭進,參判洪象漢進,參議沈星鎭牌招進,都承旨尹彙貞進。
吏批啓曰,刑曹正郞兪崶呈狀內,身病猝重,勢難察任云,今姑改差,何如?傳曰,允。
又啓曰,康陵別檢玄光宇呈狀內,親病甚重,勢難察任云,今姑改差,何如?傳曰,允。
又啓曰,四館陞出六品之時,有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之例矣。今春夏等褒貶,不得爲之,故當出六品者,未免積滯。依例遷轉,何如?傳曰,允。
又啓曰,新除授通禮院引儀李瑞春呈狀內,身病甚重,勢難察任云。今姑改差,何如?傳曰,允。
又啓曰,英陵參奉李聃年呈狀內,慘遭臺言,萬無蹲冒之勢,斯速入啓處置云。改差,何如?傳曰,允。
又啓曰,都目大政,堂上不可不備員,而參議沈星鎭,昨旣有只推之命,而尙不出肅。卽爲牌招,同參政事,何如?傳曰,允。
又啓曰,今都目政,各岐仕滿應遷者,相避及未準朔,監察·禁府都事·戶曹·刑曹·工曹·漢城府·掌隷院郞官,五部都事,各司久任時推人員,竝擬,何如?傳曰,允。
又啓曰,守令多窠,今當差出,未準朔禁軍將·營將·虞候·察訪·邊將·都事及未準限守令中,竝擬,何如?傳曰,允。
又啓曰,理山府使,今當以文臣差出,而當品中可擬之人乏少,曾經堂下侍從人,竝擬,何如?傳曰,允。
又啓曰,都目大政,郞官不可不備員。正郞黃柙,今方在外云,改差,何如?傳曰,允。
兵批,判書金若魯進,參判李日躋進,參議兪最基進,參知李成中進,左副承旨李德重進。
兵批啓曰,公洪兵使箇滿之代,今當差出,而擬望之人乏少。未赴任守令,及他道守令,竝擬,何如?傳曰,允。
又啓曰,統禦使箇滿之代,今當差出,而擬望之人乏少。堂上曾經閫帥人,竝擬,何如?傳曰,允。
又啓曰,都目大政,本曹堂上,不可不備員。新除授參知李成中,卽爲牌招,同參政事,何如?傳曰,允。
又啓曰,同知中樞府事韓命斗,忠壯衛將張敬周,俱以病難供職,呈狀乞遞。竝今姑改差,何如?傳曰,允。
又啓曰,新除授乫波知僉使李彦臣,西北僉使李重采呈狀內,親年八十歲云,依例改差。碧團僉使白尙輝,阿山萬戶白受潤,身病危重,萬無赴任之路云,竝罷黜,準期不敍,何如?傳曰,允。
又啓曰,同知中樞府事李梫·金忠伯·朴時碩·具寅徵·成至厚·洪儁·兪厚基,俱以篤老之人,勢難供職云,竝今姑改差,何如?傳曰,允。
傳于李德重曰,同知·僉知望中,耆社後加資之人,則年歲懸注以入。
傳于尹彙貞曰,西南人收用事,前已下敎於兩銓,旣有收用矣。典祀官本職,亦多有闕,以西南年久淹滯之人,亦爲收用。
傳于趙明履曰,吏·兵批開政已晩,望筒速速入之。
吏批啓曰,新除授理山府使閔光遇,時無加資之命,何以爲之?敢稟。傳曰,加資。
兵批啓曰,新除授京畿水使具聖弼,大丘營將金浣,時無加資之命,何以爲之?敢稟。傳曰,加資。
又啓曰,同知中樞府事趙蕃·金處重·丁台重·趙九鼎·李汲·睦天亨·尹儞,俱以篤老之人,病難供職云,竝今姑改差,何如?傳曰,允。
傳于李德重曰,忠壯將張敬周,有念舊下敎之事矣。不可久置內將,卽爲收用。
傳于尹彙貞曰,大政,今日內畢之。
吏批,以李明吾爲漢城參軍,趙集命爲掌樂主簿,閔百亨爲宗簿主簿,李東賓爲內贍主簿,蔡慶承爲兵曹正郞,許汲爲長興府使,權儆爲三和府使,崔定爲德川郡守,李遂豐爲慈山府使,李鳳來爲富寧府使,安允文爲渭源郡守,李邦佐爲碧潼郡守,閔光遇爲理山府使,成胤爀爲龜城府使,朴聖龍爲康津縣監,金始㷜爲工曹判書,黃灝源爲韓山郡守,李尙彦爲黃澗縣監,沈廷儀爲玉果縣監,李孟休爲萬頃縣監,金孝大爲抱川縣監,趙㷜爲松羅察訪,金遇喆爲古阜郡守,李延德爲宗簿正,金東炫爲交河郡守,金相礪爲祥雲察訪,李道吉爲平陵察訪,朴垂裕爲徽陵別檢,鄭宗柱爲良才察訪,鄭俊一爲戶曹參議,兪彦宗爲司僕主簿,朴師約爲歸厚別提,金光進爲活人別提,趙載洪爲氷庫別提,李廷一爲引儀,朴奎晃爲价川郡守,任行元爲泰仁縣監,黃晢爲金化縣監,許彙爲孝陵別檢,任玣爲軍資奉事,李敬天爲司䆃直長,鄭東里爲尙瑞直長,具宅奎爲刑曹參議,李廷鎭爲鎭安縣監,柳世模爲同福縣監,姜啓周爲居昌府使,李重白爲碧沙察訪,李敏坤爲保寧縣監,朴師漢爲社稷令,趙倫爲康翎縣監,李殷春爲竹山府使,李梅爲陰城縣監,吳道興爲鎭海縣監,鄭德咸爲高原郡守,趙世選爲禮曹正郞,金相說爲長水縣監,李箕鎭爲校書提調,朴時晉·金述魯爲禁府都事,李朝望爲典籍,李天輔爲判決事,洪重孝爲永同縣監,李成中爲兵曹參知,趙載洪爲戶曹佐郞,徐必修爲谷城縣監,李濈爲郭山郡守,韓師得爲南陽府使,朴得遠爲重林察訪,宋堯輔爲益山郡守,朴師約爲監察,柳萬樞爲大同察訪,林正誼爲昌樂察訪,金晉鐸爲慶安察訪,朴亨東爲氷庫別提,盧處仁爲寶城郡守,韓處相爲尙瑞副直長,李匡說爲掌苑奉事,金鼎臣爲校書校理,沈師周爲漢城判官,尹熙復爲監察,李彙恒爲奉常正,邊翼老爲奉常判官,鄭觀由爲宗廟令,李堉爲禮曹佐郞,具宅奎爲寧邊府使,金霔爲兵曹佐郞,李塾爲監察,宋炳雲爲瓦署別提,趙瀇爲司圃別提,李瑞春爲引儀,鄭義重爲掌苑別提,尹寯爲贊儀,黃在河爲廣興主簿,李廷一爲司饔主簿,李秉升爲宗廟副奉事,尹暻爲堤川縣監,李福海爲義城縣監,尹東夏爲奉常主簿,申維翰爲扶安縣監,閔百亨爲戶曹佐郞,金德恒爲氷庫別提,尹禹鼎爲歸厚別提,李仁錫爲掌苑別提,申維夏爲兼引儀,李麟祥爲內資主簿,成晉錫·趙禧命·林養浩爲繕工假監役,尹得載爲獻納兼校書校理,趙明健爲副修撰,任瑜爲監察,李壽鳳爲注書,申㠍爲假引儀,崔晑爲禮曹佐郞,兪崶爲工曹佐郞,崔吉祚爲刑曹正郞,邊翼老爲奉常僉正,李啓昌爲典籍,權相龍爲禮曹佐郞,南泰良爲刑曹參議,尹禹鼎爲司評,李世恒爲繕工監役,李渙爲兼春秋,梁禹甸爲奉常判官,李時沆爲典籍,申成集·吉仁和爲引儀,李普祥爲司宰主簿,吳彦耉爲禮賓主簿,李一範爲典獄主簿,宣聖龍爲引儀,成天柱爲說書,元景輿爲翼陵參奉,金德淳爲光陵參奉,任遾爲禧陵參奉,權聖河爲長陵參奉,高漢元爲英陵參奉,沈澥爲厚陵參奉,李顯白爲齊陵參奉,金致慶爲尙衣主簿,李寯相爲歸厚別提,朴民秀爲宗簿主簿,成晉錫爲繕工監役,閔師弘爲孝陵別檢,金振聲爲軍器判官,魏昌祖爲典籍,鄭復良爲繕工假監役,尹得和爲開城留守。
兵批,以金忠伯·朴始碩·成至厚·具寅徵·洪儁·兪厚基爲同知,李喜濟·宋旻爲僉知,沈仁希爲都摠經歷,金鎭明爲慶尙兵虞候,李師徵爲全羅水虞候,朴恒佐爲內禁將,李殷春爲三陟營將,金聖興爲南虞候,曺時澤爲上土僉使,李彦臣爲乫波知僉使,具世智爲群山僉使,權益愼爲彌助項僉使,朴昌彬爲文城僉使,李益梓爲花梁僉使,林益興爲訓鍊主簿,韓光德爲訓鍊判官,元重會爲白翎僉使,金浣爲大丘營將,金麗重爲古城僉使,李彦休爲寧城僉使,任尙謹爲加背梁萬戶,金益鍊爲柒浦萬戶,李寅昌爲會寧浦萬戶,張相漢爲玉浦萬戶,趙震傑爲臨津僉使,鄭晦言爲豆毛浦萬戶,李重采爲西北僉使,白尙輝爲碧團僉使,白受潤爲阿山萬戶,崔奎錫爲防踏僉使,趙載百爲黙毛浦萬戶,鄭雲興爲越松萬戶,尹世弼爲梨津萬戶,李世完爲金甲島萬戶,白世煌爲德津萬戶,李梫爲同知,尹泰淵爲宣傳官,金珩爲訓鍊僉正,南正五爲訓鍊副正,李重佐爲晉州營將,金益鍊爲安骨萬戶,金台柱爲訓鍊判官,沈鳳陽爲公洪兵使,具聖弼爲京畿水使,李思先爲兼司僕將,金啓章爲德地洞別將,朴世培爲臨津別將,韓興國爲金烏山城別將,尹之興爲文殊山城別將,李挺㷞爲所己萬戶,金珩爲加里浦僉使,崔天若爲宣沙浦僉使,黃世昌爲長津別將,丁連興爲揚花渡別將,張敬周爲天水僉使,李潤德爲都摠都事,金柱岳爲宣傳官,李章吾爲內禁將,朴性善爲五衛將,具偀爲訓鍊副正,申應燁爲訓鍊判官,申旼爲訓鍊正,李陽重·沈爲五衛將,朴泰孝爲忠壯將,金栢爲忠翊將,柳萬春爲甫下僉使,梁益漢爲山羊會萬戶,尹勉敎爲衛率,李在爲洗馬,李眞哲爲平安監營中軍,洪禹弼爲雲寵萬戶,尹弼德·申泰夏·申晣·魚道文·李重錫爲訓鍊主簿,鄭運一爲訓鍊僉正,崔嵒爲都摠都事,李潤成爲宣傳官,李景說爲三陟營將,張涉·李顯源爲訓鍊主簿,李國輔爲四山監役,姜柱三·金好謙爲武兼,金道赫爲忠壯將,玄載鼎爲僉知,金鍾萬·李鼎秀爲都摠經歷,趙儆爲訓鍊僉正,鄭㙉爲高山里僉使,金重河爲五衛將,鄭瑎爲乫坡知萬戶,丁道興爲西北僉使,林益興爲碧團僉使,林萬彬爲阿山萬戶,郭致遠爲麟山僉使,李汲·丁台重·趙九鼎·金處重·睦天亨·尹儞·趙審爲同知,禹正夏·崔完爲訓鍊主簿,權相稱·韓宗澤·鄭翊臣·黃錠·安益煥爲武兼,趙衍福爲內乘,李重佐·李景說·金浣·柳瀅·成殷錫·金養正·李秉淵爲副護軍,趙遠命·趙榮魯·朴弼琦·李師祚爲副司直,金處說爲訓鍊僉正,李昌運·閔師騫爲都摠都事,洪觀海爲訓鍊主簿,洪廷翼·韓命仁爲武兼,申昫·洪敍周·金璟·金溭·朴時登·金之珩·許墅爲同知,洪彦復爲都摠都事,尹瑾爲中樞都事,洪有輔·洪命箕爲訓鍊主簿,柳聖協·趙橒爲武兼,朴信道爲訓鍊主簿,韓鋈爲五衛將,安爲夞怪萬戶,韓宗浚爲訓鍊主簿,李維白爲訓鍊判官,尹勉恒爲宣傳官,韓碩弼爲武兼,河大潤·李德潤·金德樞爲部將,朴師德·丁昌裕·金益昌·具德潤爲守門將,金振光爲部將,馬起河·安大鎭爲武兼,宋大昌爲守門將,梁世絢爲武兼。權管秩,小農尹光億,廟坡黃胄幹,同仁李來復,自作仇非趙重喆,舊乫波知柳春馣,江口任時燁,西水羅朴枝相,小吉號里趙榮瑞。
李德重,以訓鍊都監言啓曰,集春營入直砲手五十名內,集春門及宮墻頹毁處,分送守直,而留營軍只是五名,故二十名添入事,才已草記擧行矣。卽因兵曹草記,本營近處宮墻頹毁處,二十名又爲除出守直,本營入直,極爲虛疏。砲手二十名,自今日更爲添入,以重宿衛之意,敢啓。傳曰,知道。
以平安監司狀啓,成川等官居趙世文等渰死事,傳于韓翼謩曰,令本道恤典擧行。
韓翼謩,以戶曹言啓曰,卽接禮曹啓下移文,則因典牲署所報,宗廟五享大祭及永寧殿春秋大祭時,㽅羹·金刑羹所入羊豕,各壹口增數封進事,旣已定奪,羊豕各漆口加定事,草記,允下矣。羊漆口豕漆口,依定奪加定,而參酌分道磨鍊,別單書入,今年秋等爲始,依此給價之意,分付宣惠廳,何如?傳曰,允。
右副承旨申思建書啓。臣敬奉敦諭,卽爲傳宣于議政府右議政趙顯命處,則以爲臣之情地若可强,臣之疾病若可動,則分義道理,豈敢一向偃臥於再度手札之下,以自陷於蔑分背義之誅哉?天日至明,庶幾洞燭無餘,而敦責不已,眷禮愈隆,半旬之內,又再辱恩諭,臣之惶恐罔措姑毋論,恩數之屑越,國體之損傷,尤當如何哉?首尾六朔,箚啓成軸,聲竭於號呼,血殫於控瀝,到今不敢更爲支辭蔓語,惟願速就嚴誅,以安臣分,以幸國體,伏地戰慄,不知所達云矣。臣旣承偕來之命,姑爲仍留之意,敢啓。答曰,再次手諭旣諭,而卿猶邁邁,故氣憊辭渴,命承宣又再次敦諭,而卿之固執猶前,此豈股肱大臣之義哉?欲諭意窮,卿之固執,初何義乎?若此之故,亦無指的敦諭者,而猶有一諭。何則,大臣,君之所依,百僚俱瞻,設或有撕捱者,其在體國之道,若爲敦勉,其當幡然,若無意義,無端尋章,不顧百僚之瞻,此其果義乎?況左揆請由,只有首揆,而卿之許暇,亦以多月,何不顧乎國事,一向邁邁?噫,以予氣眩心憊,猶强爲國事,卿則筋力尙强,恒日勉我國事。今則强無義之撕捱,不肯協輔,爲卿慨然,爲卿慨然。于今若此,噫,予之他日,恃卿等之意焉在?卿其體君臣之大義,顧小子之慇懃,其卽偕來,用副日夕之望。傳曰,此批答,使偕來承旨傳諭。
吏曹參議沈星鎭上疏曰,伏以臣本無似,百不猶人,過蒙造化,偏荷翦拂,從前踐歷,罔非踰分,循省愧懼,報塞無階。迺者銓曹佐貳之命,忽及於千萬夢想之外,臣誠驚惶震駭,不省措躬之所也。噫,顧此佐銓之任,係是用捨人物之地,世道之激揚,於是乎責焉,名流之進退,於是乎決焉,其選之重任之要,顧當如何哉?雖人不如古,官隨以降,而亦必取一時之所謂儁望者,擧而授之,其不可苟然,亦已明矣。念臣家族單寒,旣乏扳援之勢,姿才短拙,又無尺寸之長,平居杜門,引分自守,性又不慣於交遊議論之場,凡於一切世事,便同聾瞽,其不堪爲調適同異,和劑酸鹹之責,則臣之自知審矣。況今世路日巇,人心難平,以臣之孤根弱植,而率爾一出,輕涉睢盱之塗,則其所狼狽,必無幸矣。古人謂量而後入,不入而後量,臣之揣量,旣已爛熟,新除之下,承膺無路,違逋召命,勢不獲已。格外只推,再招又辱,臣嚴畏分義,復此隨詣,而情悃所迫,不敢冒出,大政方開,末由入參,臣罪尤萬萬矣。玆陳血懇,仰瀆宸聽,伏乞聖明,俯加諒察,特許鐫改,以重官方,以安私分,不勝萬幸。臣無任屛營祈懇之至,謹昧死以聞。答曰,省疏具悉。爾其勿辭,從速察職。
弘文館副校理趙雲逵上疏曰,伏以臣,伏見該曹回啓,則以臣所帶之職,本無相避之規爲言,而不許遞改,臣誠愕然失圖,罔知攸爲。館職雖無回避之規,而淸華近列,猶以兄弟竝據爲嫌,而逡巡辭避,則況於父子之親乎?揆以公體私義,決不可一刻蹲仍,而且臣得接家信,則臣母宿病之外,暴患暑癨,嘔泄兼發,登溷無算,飮啖全却,眞元陷敗,委身床玆,氣息澟綴。臣自聞此報,方寸煎灼,按住不得,忙陳短章,徑出禁門。伏乞聖明,俯賜矜諒,亟許鐫遞,以便救護,仍治臣罪,以肅朝綱,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
上在昌德宮。停常參·經筵。
巳時,太白見於未地。
下直,海美縣監李喜龍,龍仁縣令李衡萬。
李德重啓曰,行大司憲李縡,執義尹鳳九,掌令宋能相,持平鄭權在外,掌令李澤徵,持平李齊嵒呈辭。今日以監察茶時之意,敢啓。傳曰,知道。
徐命珩啓曰,備邊司郞廳來言,今日賓廳坐起日次,而自上纔經大政,一日差退,明日來會云矣。敢啓。傳曰,知道。
又啓曰,今日賓廳坐起,旣已頉稟,所當持公事入侍,而時無公事,不得入侍之意,敢啓。傳曰,知道。
右議政趙顯命,五十度呈辭,傳于尹彙貞曰,安心調理。
尹彙貞啓曰,新除授注書李壽鳳,不爲出肅,牌招,何如?傳曰,允。
韓翼謩啓曰,玉堂上下番俱空,事甚未安。除陳疏受由及在外外,副提學趙榮國,修撰金尙喆,副修撰趙明健,竝卽牌招入直,何如?傳曰,允。
徐命珩啓曰,應敎李昌壽,由限已過,卽爲牌招入直,何如?傳曰,允。
又以副提學趙榮國牌不進罷職傳旨及應敎李昌壽,修撰金尙喆等牌不進禁推傳旨,傳曰,竝推考傳旨捧入。
又以禮曹言啓曰,禜祭設行之後,終無開霽之意,卽今雨勢如此,祈晴之擧,豈容少緩?再次四門禜祭,不卜日來二十七日爲始,三日而止事,知委,何如?傳曰,允。
傳于徐命珩曰,禜祭草記允下,今番則祭官,各別擇差。
傳曰,今番又或有預爲陪進之事,受香日陪進,而官員躬親陪進事,着實分付。
徐命珩,以御營廳言啓曰,本廳軍色郞廳洪重一,時無職名,令該曹,依例口傳付軍職,冠帶常仕,何如?傳曰,允。
兵曹口傳政事,副司果洪重一。
徐命珩,以觀象監官員,以領事提調意啓曰,本監命課學兼敎授宋炳雲,六品遷轉代,前天文學兼敎授李最之,術業頗精云,兼敎授差下,使之付軍職,冠帶常仕,何如?傳曰,允。
右副承旨申思建書啓。臣敬奉聖批,卽爲馳往傳宣于右議政趙顯命處,則以爲,深夜倉卒,忽蒙近侍來宣聖諭,驚惶拜頓,莫省所措也。試以數十日來,所被恩數言之,手書與敦諭,各已至再,而今復有此別諭,臣之情病,苟可以黽勉承膺,則顧何待於誤恩之稠沓,至於此極也?臣今辭窮意竭,不敢更有架疊,惟有速被金木之誅,有以少伸臣子分義,爲區區之祝,惶恐戰慄,莫知所對云矣。臣以今此別諭,辭敎愈益勤懇,宜卽趨承之意,反復勸勉,而大臣以情病爲言,無意造朝。緣臣語拙誠淺,未能感回,不勝悚恧,而臣旣承偕來之命,姑爲仍留之意,敢啓。答曰,復諭予意,而意謂卿幡然,一向邁邁,自恧誠淺,亦爲卿慨然。卿須體小子之慇懃,顧于今之鼎席,其卽偕來,用副日夕之望。更爲傳諭,期於偕來。
副修撰趙明健上疏曰,伏以臣,一病支離,經年沈痼,親知莫不憐悶,聖鑑亦或俯燭,而臣遂久廁散地,居然忘官,日以藥餌爲命,鍼焫爲事,忽地新命,復降於杜門蟄伏之中,臣始而惝怳,繼而惶縮,不知所以措躬之所也。噫,臣之離違軒陛,洽滿一朞,則區區犬馬之戀,豈能自已?而見今症形,實難遽議於供職。蓋自外而觀之,則動作幾乎如常,形貌不至瘦削,而終是舌硬之症,乍歇乍劇,短辭則蹇澁,多言則顚錯,此則今年猶去年也。心痰之症,或開或昏,事不能領會,神不能周帀,此亦二年如一日也。不特此也,對人忘言,把筆忘字,而凡前日零聞碎見,都歸茫然。嗚呼,命之窮矣。今雖欲一謝恩旨,强策登筵,數語不能通暢,臨讀不能句折,如此而尙處於經幄之班耶?不特經幄之難强,雖該司之職,亦難任奔走期會之責,有臣如此,眞所謂生不如死。凡此久病困篤之狀,銓官莫不稔知,而至於今日,猝然首擬於見職,有若無故自在者然,了無同朝相念之誼,臣誠莫曉其所以也。召牌之下,乃敢倩手搆疏,趨詣九閽之外,仰瀆崇高之聽,伏乞聖慈,天地父母,察臣疾病之尙未痊可,亟命遞改,仍令選部,勿復檢擬,俾得專意療治,以尋生路,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭,調理察職。
上在昌德宮。停常參·經筵。
李德重啓曰,憲府之連日監察茶時,諫院之許久闕啓,俱涉未安。兩司除在外外,呈告·未肅拜人員,竝卽牌招,何如?傳曰,允。
右議政趙顯命,五十一度呈辭,傳于韓翼謩曰,安心調理。
徐命珩啓曰,副提學趙榮國,應敎李昌壽,修撰金尙喆,旣有只推之命,竝卽牌招,以爲推移入直,何如?傳曰,允。
以副提學趙榮國,獻納尹得載牌不進罷職傳旨及應敎李昌壽,修撰金尙喆等牌不進禁推傳旨,傳于韓翼謩曰,竝推考傳旨捧入。
李德重啓曰,判決事李天輔,除拜之後,不卽出肅。詞訟劇地,不可久曠,卽爲牌招察任,何如?傳曰,允。
徐命珩啓曰,今日乃是處暑,視事當爲取稟,而卽今溽暑蒸鬱,新涼未生,依前例姑觀日候稍涼,更稟之意,敢啓。傳曰,知道。
傳于徐命珩曰,宣傳官二員待命,騎馬六匹立之。
李德重啓曰,卽者備邊司郞廳,以大臣意來言,今日來會賓廳之意,昨已啓達,而領相箚批,今曉始下,未及出令齊會,明日來會云矣,敢啓。傳曰,知道。
韓翼謩,以侍講院言啓曰,本院上番,連日姑降,事甚未安。新除授司書南有容,以齋戒後出肅之意,自政院前已微稟矣。謂有親病,連呈辭疏,不爲出肅。卽爲牌招入直,何如?傳曰,允。
李德重,以御營廳言啓曰,今七月二十五日,賞試才時,黃海道信川八番別馬隊兼司僕宋時柱,騎芻五中沒技,依定奪別單書入之意,敢啓。傳曰,知道。
又以御營廳言啓曰,今此下番別馬隊·別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
又啓曰,本廳屬海西九番別馬隊四十九名,標下軍一名,已爲逢點整齊矣。來八月初一日,與八番別馬隊替代後,舊軍放送之意,敢啓。傳曰,知道。
又以御營廳言啓曰,各道守令中,軍門兼把摠邑有闕,則以軍門把摠,自辟差出,使之句管所屬軍兵,點閱鍊習者,定式已久,意亦非偶,而今此居昌府使,乃是本廳把摠自辟窠,而銓曹以姜啓周擬望得除,殊非當初定式本意。新除授居昌府使姜啓周改差,以本廳把摠五員中,各別依定式擇差之意,申飭該曹,何如?傳曰,允。
又以禁衛營言啓曰,來十月當三番左部前司屬公洪道五哨軍兵,來九月二十五日,京中逢點,依例準二朔立番之意,本道監兵使處,預爲知委,何如?傳曰,允。
又以禁衛營言啓曰,來八月當三番前部後司屬黃海道五哨軍兵,逢點實數六百五十二名,十四番別驍衛五十名,步軍標下一名,已爲點閱整齊,來八月初一日,與內外各處入直馬步軍兵等,依例替代後,舊軍放送之意,敢啓。傳曰,知道。
韓翼謩,以戶曹言啓曰,依傳敎,右議政趙顯命,自三月至七月,合五朔祿俸,令倉官,更爲輸送于本家,則以爲卽今病情,漸入深痼,旣不能供仕,方在尋單祈免之中,常祿不敢冒受云。祿俸又不領受,八月朔祿牌,亦不出給,何以爲之?敢稟。傳曰,令倉官,更爲輸送。
又以漢城府言啓曰,備局因故府使鄭厚一妻柳氏諺狀題辭內,朝家禮遇之家,與他自別,而墓所至近之處,犯法偸葬,果如狀辭,則誠極駭然。地方官之不有,前道臣·前査官之公決,偏護訟隻,反禁山主之墓幕,尤可駭然,狀辭相考,論理入啓後,別遣郞廳摘奸,一從法理,偸葬掘移,訟隻訟官論罪事,捧甘矣。取考其諺狀辭緣,則其舅故贊成鄭齊斗,前後兩夫人墳山,在於公洪道天安地,其所入葬禁養,已至五十年之久,曾未有他人窺占之患,則其爲局內當禁之地,推此可知,而所謂窩穴者,凹陷低下,左右蟬翼,回抱遮隔,雖十步之間,例不得越見,則以其不相見,直歸之於局外,似涉無謂。且有辛酉年兩度立案,則明是有文券之地,揆以法例,尤當禁葬。主客是非,昭然明白,則不可以循例査處,依備局捧甘,發遣本府郞廳,摘奸後處之,何如?傳曰,允。
又啓曰,因侍講院草記,司書南有容牌招事,允下,而闕門已閉,待明朝出牌之意,敢啓。傳曰,知道。
掌令李澤徵啓曰,治逆之法,三尺至嚴,而殿下之饒貸於逆坦,亦已過矣,使之自盡,大是失刑,不行孥籍,又違常典。此所以兩司之力爭,久而不已,而向因院啓,乃有參酌島配之命,神人之憤,可以少泄者,惟有孥籍一事,而此猶靳許,私恩不可每施,王章不可終屈,日昨榻前批旨,有可以感動臣僚,而執法之論,不可因而遽停。請逆坦孥籍,一依王府草記,卽令擧行。鞫廳罪人泰績,以泰徵之近族,緊出於戊申諸賊之招,情節狼藉,而累次刑訊之下,頑忍不服,尙保首領,臺啓之積年爭執,蓋欲伸輿情之憤鬱也。以渠所供觀之,前後相反,顯有隱情,其從前忍杖掩諱之狀,於此可見。請還寢泰績酌處之命,因令鞫廳嚴鞫得情,夬正王法。瑞虎·元諧兩賊,窮凶情節,狼藉難掩,旣以逆律論斷,則孥籍一事,自在其中,而遷延至今,尙未擧行,致令逆種,多年偃息於覆載之間,三尺至嚴,輿情咸激,今不必更議大臣而處之。請瑞虎等兩賊孥籍,亟令王府擧行。沃川獄事,關係甚大,不可以尋常殺獄,苟然勘處矣。罪人陸師聖,凡於戕殺章允之事,無不主張,則揆以法意,固難免造謀之律。況其弟從三,犯手情節,極其凶慘,而其所參酌,不過爲師聖所使之故,則主謀指揮之師聖,不宜倖逭於王章。請徙邊罪人陸師聖,依律處斷。夏宅嚴訊之啓,年久力爭,終未蒙允,使之自斃於配所,神人之憤惋,當復如何?王章之所可伸者,惟有孥籍一事也,當初啓語,旣曰半款,則執法之論,惟當準請乃已。請物故罪人夏宅孥籍,亟令王府擧行。答曰,勿煩。
領議政金在魯箚子曰,伏以,臣忝帶太常提調,常時不能照管檢飭,致令郞僚,荐有犯罪於祭享之事,臣實惶隕愧忸,無所措躬,乞被譴罰,以警具僚,以安私心,千萬幸甚。仍伏念,今此七月霖雨,晝夜不休,沈淫盛壯,甚於六月,旱田固自初告歉,而水田之幸免潰決覆埋之災,日漸向茂,庶其有秋者,又皆蹲縮消瀜,更無成實之望。此殆天故廢之,哀我民斯,其將重困於凶荒,仰惟聖心憂慮,玉食靡甘,禜祭之設,出於籲急,而奉行不善,乃有此欠誠欠敬之擧。開霽之邈然無效,未必不由於神不顧享之致,再行禜祭,旣多前例,另擇祭官,且以謝過之意,別爲措辭於祭文中,不卜日更爲設行,斷不可已。臣不勝耿耿癙憂,敢此附陳,惟聖明,亟降明旨焉。取進止。答曰,省箚具悉卿懇。所陳者,晩後雨霽仍設,雖近瀆也,莫知快霽。爲民深用悶焉。該曹草記旣久,而竟夕以待,今已夜深而仍霽,幾乎快霽,於農庶幾,飭勵者,此該官之慢也,卿何撕捱?卿須安心勿辭焉。仍傳曰,遣史官傳諭。
注書李壽鳳上疏曰,伏以臣母,卄年痼疾,百症交攻,而惟是痰逆氣厥,塊動等症,輒至昏塞,最爲危急,臣旣終鮮兄弟,獨自扶視。當其病作之初,刀圭湯焫,無方不試,而下藥之急,必爭晷刻,如或眩於審症,緩於投劑,則輒累日昏塞,幾至無幸者數矣。臣旣積歲救護,獨能心熟於審症,投藥之際,隨時診治,幸不至有悔,故無臣身,一日於母側,則母心不能少安,臣心又當如何哉?臣雖急於祿養,遲徊名塗,而每讀書,至八十者一子不從仕之訓,未嘗不悚然以懼,靦然以愧也。向者召牌,適及於母病危劇之際,臣不得已冒死請急,伏蒙恩暇,專意扶救,數日之間,母病遂得少差。臣仰感至仁,益激微忱,遂卽逐日供劇,粗勉服役之義,又因下僚有病,騎日替直矣。忽於直中,家僮數輩狎至,急傳家信,聞臣母宿病,重添於夜中極熱,氣息煩促,累至昏塞。臣五情戰掉,急不知有他事,屛枕床簀,馳心而若不及,鈇鉞鼎鑊,瞋目而若無見,走出禁門,聞健歸家,未暇留數行之疏,自陷於無端徑出之科。本院之啓,皆臣罪犯實狀,雖被誅戮,何敢爲辭?而聖度天大,只命遞改,臣九頓以首,感泣無地。曾未數日,除旨又降,召牌踵臨。臣感恩畏義,宜卽趨命之不暇,而顧臣母病,有加無損,或痰逆而昏塞,氣厥而昏塞,一日二日,眞元澌綴,臣晝夜扶擁,焦灼罔措。以今情理,萬無離捨供職之望,玆敢隨詣九閽之外,而撥忙陳章,又犯徑歸之罪,臣之罪,又萬殞難贖矣。伏乞天地父母,俯賜鑑諒,削臣職名,俾便救護,以伸至情。仍治臣舊戾新罪,以肅朝綱,千萬至祝。臣無任焦迫戰慄涕泣祈懇之至。答曰,省疏具悉。爾其勿辭護焉。
上在昌德宮。停常參·經筵。
韓翼謩啓曰,都摠府郞廳來言,闕內各處,入直軍兵,夜巡檢云矣,敢啓。傳曰,知道。
徐命珩啓曰,玉堂上下番,連日俱空,事甚未安。副提學趙榮國,應敎李昌壽,修撰金尙喆,旣有只推之命,竝卽牌招,以爲推移入直之地,何如?傳曰,允。
李德重,以都摠府言啓曰,今日入直內三廳,武兼禁軍及軍兵等,當爲中日習射,而祈晴祭相値,不得爲之之意,敢啓。傳曰,知道。
傳于徐命珩曰,興仁門禜祭,雨勢如此,分付繕工監,補階板,卽爲高足,排設過行。
韓翼謩,以兵曹言啓曰,卽接北所衛將牒報,則集春營近處,宮墻二間許,今日因雨頹落云。令紫門監,爲先把子圍排,急速修築,而集春營入直砲手十五名除出,限修築間,守直之意,敢啓。傳曰,知道。
李德重啓曰,今日次對,諫院無進參之員,獻納尹得載,卽爲牌招,何如?傳曰,允。
又啓曰,卽者備邊司郞廳,以大臣意來言,今日雖非日次,而依昨日稟達,來會云矣。敢啓。傳曰,詣閤。
注書李壽鳳陳疏代,以李星慶爲假注書。
尹彙貞,以吏曹言啓曰,羅州牧使,口傳差出事,命下矣。不可不極擇,未赴任守令,竝擬以入之意,敢啓。傳曰,知道。
吏曹口傳政事,羅州牧使,金遇喆·鄭匡濟·李光溥,鄭匡濟爲之。
韓翼謩,以禮曹言啓曰,卽接社稷署所報,則今番雨水,神室至近,西墻一間半崩頹,神室前面,自東邊第六緣樑上塗灰以下,雨水滲漏,流下簷端云。神室至近之地,有此墻垣崩頹之患,不可無慰安之擧。慰安祭不卜日,來二十九日設行,而頹圮處,則待晴擇日擧行,何如?傳曰,允。
李德重,以兵曹言啓曰,卽接東所衛將牒報,則宣仁門南邊宮墻二間及內司僕東邊宮墻三間,今日因雨頹落云。令紫門監,爲先把子圍排,急速修築,而宣仁門南邊,則弘化門入直砲手十五名除出,內司僕東邊,則弘化門入直砲手二十名,依例除出,限修築間守直之意,敢啓。傳曰,知道。
徐命珩,以禮曹言啓曰,今七月二十一日,湖南堂上元景夏,吏曹判書李周鎭,引見入侍時,湖南句管堂上元景夏所啓,臣於湖南事,敢有所達矣。一新,有壬辰殉節諸臣忠烈祠,列聖朝皆爲致祭,而當宁尙無致祭之命,其在激勸之道,似宜考例賜祭矣。上曰,予未及知之矣。依古例爲之,而遣近侍致祭,可也。此外又有乎?景夏曰,趙憲·高敬命父子·金千鎰,皆以湖南人殉節。金千鎰則父子殉節於晉州矗石樓,而遺骸未得收葬,獨其旌烈祠在於羅州,祠碑卽故相臣文忠公張維所撰。其文有曰倡大義赴國難,不讓於顔魯公,扼江都以通行朝,卽薛景仙無以踰也,父子同死忠孝,又與卞成陽同符云。忠節若是卓絶,而卽無血孫,其外孫亦衰絶,香火無主,誠爲憫惻矣。上曰,羅州與一新,其間幾日程乎?景夏曰,不過三日程矣。上曰,兼爲致祭可也事,命下矣。致祭吉日,令日官推擇,則一新地忠烈祠,則來八月十五日,羅州地旌烈祠,則同月十九日爲吉云。以此日定行,而祝文令,藝文館急速製進,祭物及執事,令本道差定進排事,知委,何如?傳曰,允。
韓翼謩,以禮曹言啓曰,卽接徽陵參奉所報,則今月二十七日辰時量,陵上莎草,自子方至卯辰間,因雨頹下,廣二十五尺,高十二尺,罅隙最廣處,二尺一寸許,丁字閣正門上,雨漏大段,壁土剝落,丹靑漫漶,正門塗紙,大段霑濕云。陵上莎草頹下之患,至於如此,依例政府以下,進去奉審後稟處,而慰安祭,不卜日來二十九日設行事,分付,何如?傳曰,依爲之。今朝奉審,太晩以報,其涉駭也。該官,令該府處之。
傳于韓翼謩曰,報狀持來人,若入番而親審者,禮官待開門率來,待令于政院。若非親審者,置之。
傳于韓翼謩曰,入直注書一員待令,騎馬三匹立之。
傳于韓翼謩曰,興仁門閉矣。中官當自惠化門出入,政府奉審,亦以惠化門出去。
右副承旨申思建書啓。臣敬奉聖批,卽爲傳諭于議政府右議政趙顯命處,則以爲近侍相守而不去,恩諭日降而愈懇,此豈糞土賤臣,所敢當也?惟是情病所拘,卒不得以奉承,罪積慢傲,萬戮猶輕。從當更入文字,申暴哀悰,惶恐伏地,恭俟嚴誅云矣。臣旣承偕來之命,姑爲仍留之意,敢啓。傳曰,知道。
正言李塤上疏曰,伏以臣,頃陳一疏,略效自劾之義,及承聖批,未蒙矜許之恩,臣於是,惶霣抑塞,罔知所以爲計。念臣疾病沈痼,便成癃廢之人,實無束帶供仕之路,而視臣情勢,猶屬第二件事,此前疏所以無一言及病者也。今聖上,以勿辭察職爲敎,臣之情勢,旣非勿辭之事,病狀又無察職之勢,臣何敢自外於天地父母之前,以瀆擾爲懼,而不暴其未暴之病狀耶?顧臣眇末,世受國恩,濫廁從班,區區圖報之誠,固不後於人。而不幸年前,偶嬰奇疾,筋力奔走,亦不能如意,中夜無寐,撫躬自悼。今於除命之下,豈不欲竭蹶趨承,以少伸叨謝之忱,而又於夏初,重經衄血之症,幾死僅甦,眞元大脫。澟澟然朝不謀夕之中,積傷於無前暑濕,舊恙新症,疊見層生,手足麻木,頭目眩暈,胸腹刺痛,寢食全廢,時月之內,萬無復起之望。牌召荐臨,輒事違傲,甘自陷於逋慢之誅,臣誠死有餘罪,伏願聖明,亟降威罰,以爲人臣慢蹇者之戒,千萬幸甚。臣於乞免之章,不宜贅及他說,而竊有所懷,敢此尾陳焉。惟彼江都,卽我晉陽,築斯之役,實是保障哉之意,而惜乎任事者,不得其人,費了國家許多物力,而所築城堞,一經雨水,輒皆崩頹。事之寒心,莫此爲甚。且大失民心,怨讟朋興,至有赴水火而死者,雖使城高百尺,堅如鐵壁,臣恐山谿之固,不如衆心之成。矧玆土崩之城,只斂得一島之積怨也哉?前後往審之臣,未知何所聞何所見而去來之耶?咫尺江都,欺罔天聰,猶尙如此,他又何說?臣謂前留守金始㷜,不可罷職薄罰而止,宜施僨事之律,往審之臣,亦難免責罰矣。異哉?朴昌潤之爲臺官,揚揚出仕,默無一言,今日停一啓,明日停一啓,又明日呈辭而走,擧措慌忙,聽聞駭怪,如此之類,不宜置之於耳目之列。前持平朴昌潤,宜命改正,以礪臺風。李埉之歷典南邑也,聞于朝則稱之曰能,聞于野則皆以爲貪,臣實惑焉,此無乃古齊之阿大夫者流耶?其居官貪饕之狀,臣不欲汚臣筆舌,而以羅牧去就論之,名登白簡,忙忙赴任,亦可見沒廉之一端矣。羅州牧使李埉,宜刋仕版,使猾吏知畏焉。向來老人加資,實是國家盛事,成出敎旨,宜送各道,自其營,使該邑傳授之,而吏曹書吏輩,私自送人,勒價徵捧,有若空名帖發賣者然。侵虐貧窮,無所不至,至使聖朝推恩之典,反作奸胥射利之資,父老咨嗟,子弟駭憤,當該吏吏,宜嚴査重治。臣無任屛營祈懇之至,謹昧死以聞。答曰,省疏具悉。以沁都築城事所陳者,關係國綱,方有處分。其他所陳,初登臺地,于今飭勵,何挾雜之若此?其涉駭也。末端事,事甚鄙瑣,此不足登聞者,而旣徹之後,亦不可不嚴飭。申飭銓曹,嚴禁此弊。至於下吏,此該曹之科治,其何賜批焉?
正言李長夏上疏曰,伏以臣於日昨,適出郊庄,連値水潦,未果上來矣。此際伏聞有諫省除命,兢惶感激,不敢久淹,泥路漲津,艱難跋涉,昨始來伏私次,而念臣於耳目之任,前後忝叨,亦旣屢遭,一無裨補,居恒愧懼。杜門屛伏,自分爲聖世之棄物,而銓曹猶且記識,時或檢擬,致使已試蔑效之賤品,何爲而復受此誤恩耶?況此愼擇臺閣之日,至以如臣巽懦之類,苟然備充於分排之列,必欲實向來臺言,誠莫曉其故也。反復揣量,承膺無路,且臣從前落傷之病,越添於冒雨行役之餘,左膝浮高,行步蹣跚。玆於牌召之下,力病趨詣,拜章籲免。伏乞聖慈,天地父母,俯垂憐察,卽許鐫遞,俾便調治,仍治違命之罪,以肅朝綱焉。臣於乞免之章,宜不敢贅陳他談,而第於目下事,有不容終默者,略此附陳焉。今番四門禜祭,亶出於爲民祈晴,其在敬謹奉行之道,固當一例行祭,而伊日獻官,或上或下,擧措斑駁,褻慢特甚,聽聞有駭。特敎重推,雖出聖意之參酌,而事關祭享,未免罪重而罰輕,臣謂門上行祭獻官,罷職,可也。臣無任屛營祈懇之至,謹昧死以聞。答曰,省疏具悉。所陳是矣,依施。爾其勿辭察職。
知義禁洪好人上疏曰,伏以臣,以幾年閉蟄之蹤,忽伏奉金吾除旨於千萬夢想之外,末擬恩點,尤是聖上,記念簪履之盛眷,垂死賤臣,何以得此?驚惶感激,莫省攸處。念臣猥以無似,歷事三朝,涓埃未報,而事君之日,今且短矣,中夜無寐,撫躬自悼。今於除命之下,豈不欲竭蹶趨肅,以伸叨謝之忱,限死奔走,以盡畢義之道,而衰邁之喘,精力已竭,癃痼之疾,藥餌罔功,已矣無當世之念,而加以情地臲卼,有不可抗顔於朝列者。臣於年前,以數間草亭事,橫遭逆境,人言紛鬧,頭勢危急,有若國家安危,迫在呼吸者然,微我聖明按圖而照燭之,則臣之父子,幾陷不測之科矣。臣生世七十餘年,閱歷多矣,猶不料世道人心之險怪至此也。其事往矣,其人死矣,臣之草亭,亦已墟矣。恩怨兩忘,是非都冷,而李重祚占奪之辱,猶發於旣査之後,隱然有留作奇貨,玷辱臣父子之意,則惟彼構誣之狀,若臣危苦之情,安得不一暴於慈覆之下哉?吳光運,以趙祉命之至親,趙載德疏出之後,以佐貳之官,不曾通議於僚堂,不復査實其事情,密地修啓,殆同急書,而演出祉命白地湊成之文報,搆成罪案,直請癡兒之替囚。伏惟殿下,聖學高明,博通經史,溯求千古,曷嘗有逆律之外,又有囚子破家之法乎?及夫臣疏已上,大臣筵白之後,乃復悔謝於公廳曰見欺祉命之言,率爾誤事,此其眞情耶,抑別有他腸耶?巖壁四字,自有出處,發揮題刻,又有主人,故不悅於臣者,必欲毁辱而後已。煽動浮說,雄唱雌和,暗地排布,釀出此事,此非獨祉命,愛護富漢,怨怒臣家而已,不意聖明之世,暗售黨伐,若是其已甚也。殿下試觀其擧措,始誣以民閭,民閭脫空則,則又誣以泮村,泮村歸虛,則三間草廬,謂之突起飛亭,買搆公基,謂之勒占民田,民田今已盡入於御營廳,則民田又落空矣,其將何辭,而醜辱臣操切臣耶?噫,區區一草廬,何關於國事,而費了心力,欺罔聖聰,若是其肆然,則今日士大夫之精神心術,卽此而可反三隅,臣竊爲國家憂之也。戶判,判京兆時,末稍覆啓,詳悉事情,斷案明白,事卽伸而亭則毁,至以爲旣登臺章,殊違愛山水之本意,雖千金所營,何足道哉云云,覆啓。法理之當否,姑舍勿論,惟臣自處之義,彼實先獲之矣。臣方心服之不已,而時議之不顧是非,必欲毁去,卽此而尤可驗矣。臣若早知如此,何愛乎一片石,而結得無益之數椽,取此無限醜辱也哉?顧此遭罹,實是搢紳間所無之變怪,則其不可以歲月之寢久,而揚揚官路也明矣。且臣於春間,待罪樞府時,以傔人事,入於現告中,至被譴罷之罰,至今追思,惶澟靡容。玆事委折,與秋堂所達,儘有相左,直囚衙門之鎭日捉囚者,亦未見其必皆國家之重辟,而其事雖微,其言則是。臣方受以爲罪,自訟愆尤,則尤何敢以薄罰之已行,而晏然冒進也哉?玆不得不冒死陳列,仰冀照察。伏乞聖明,諒臣情病之難强,亟行鐫削臣職秩,仍令勿復檢擧,避遠駭機,千萬幸甚。臣無任屛營祈懇之至,謹昧死以聞。答曰,省疏具悉。其何撕捱?卿其勿辭察職。
右議政趙顯命箚子曰,伏以臣,兩日之內,荐辱恩諭,不肖如臣,有無何關,而殿下所以慻於臣者,一至於此何哉?臣聞上天,至尊嚴矣,而匹夫匹婦,疾痛呼號,皆得以自達其情,天亦爲之矜憐而曲從之,所謂天高而聽卑者然也。今殿下,爲天於臣,臣亦備數於匹夫匹婦之列,而半年血籲,終不能見哀於旻覆之下,臣固不足言,所以累殿下法天體下之仁,當何如哉?區區情病,在臣言之支離,在殿下聽之亦厭飫。雖不敢復爲架疊,其斷斷一遞之心,如水之萬折必東。殿下若謂臣偃蹇圖便,飾辭欺天,則宜顯加誅戮,以警不忠,不然則亦宜早賜兪允,使衆務無至久曠,國體無至重傷,此臣所以晝夜顒祝者也。日昨聖諭中,有何所恃於他日之敎,臣奉讀至此,不覺血淚被面也。臣雖無用薄軀,所以自擬於殿下緩急之用則有素,而情跡日益奇危,疾病從以纏綿,誠恐一朝奄忽,此事遂已,臣每中夜起坐,未嘗不撫心而自悲也。然倘能解脫機務,避遠危途,優遊閑養,親近醫藥,則身軀庶可自全,壽命庶可少延,他日桑楡之收,亦豈無萬一之望也?懇乞聖明,曲加哀憐,亟賜處分焉。臣治箚將上之際,聞有臺疏,請罪沁城看審諸臣云。臣亦諸臣之一也,亦願重加譴罰,以謝公議焉。取進止。答曰,省箚具悉卿懇。其方敦諭,世道若此,其復何諭?但不知國體,挾雜駭擧,上下共知,其在大體,此何足介意?況處之已嚴,益豈撕捱?卿須體予前日慇懃之意,安心勿辭,其卽偕來,用副日夕之望。
傳于韓翼謩曰,此批答,使偕來承旨傳諭。
七月二十七日辰時,上御熙政堂。大臣·備局堂上引見。領議政金在魯,行戶曹判書鄭錫五,判敦寧府事李箕鎭,禮曹參判元景夏,吏曹參判洪象漢,戶曹參判金尙魯,兵曹參判李日躋,行副司直徐命九,行副司直李宗白,左副承旨李德重,掌令李澤徵,假注書李復基,事變假注書李重彬,記事官李渙,記事官徐海朝入侍。在魯進伏曰,近來霖雨支離,蒸炎日甚,伏未審此時,聖體若何?上曰,一樣矣。在魯曰,大王大妃殿氣候何如?上曰,安寧矣。在魯曰,王世子氣候亦何如?上曰,差愈矣。在魯曰,處暑已過,八月又近,而淫霖一樣,無開霽之意。今朝大雨,頃刻之間,道路阻塞,江水漲溢云,穡事誠爲悶迫矣。上曰,誠可悶也。年年每以旱災爲憂,今年則初則雨暘,可謂調和,而近來浹旬淫雨,開霽無意,言念穡事,悶慮何言?在魯曰,墻垣處處崩頹,江邊人家,多有漂沒云。潦漲則雨霽者,乃是俗談,而已過其限。祈晴祭,蓋出於不得已也,而再次禜祭,終無應驗,誠爲切悶矣。上曰,前者禜祭,有欠致誠,今雖飭勵,旣已失體,是予之過。日昨承宣入侍,有所酬酢,而達夜無寐,每聞雨聲,心甚煩悶,精神眩亂,方寸之間,慮或又有不潔行祀之患矣。今番獻官,皆擇差乎?衆漢曰,獻官則郞廳,例爲差出矣。上曰,誰也?在魯曰,臣取見差祭案,則司成姜必慶,繕工副正金東鼎,軍資正鄭廣運,右通禮金兌和也。上曰,侍從三品以上,多閑遊者。曾經應敎亞長之人,亦不可差祭乎?當該郞廳,推考,可也。鄭廣運則連差祭官,亦甚怪異,血肉之身,亦何以支堪乎?在魯曰,年少之人,故似如此矣。上曰,頃欲下敎而未果矣。三次禜祭,則稟而後設行乎?在魯曰,自今日又爲設行,此後豈必連雨乎?上曰,宋帝之某日雨某日晴云者,予嘗笑之,天意何可必乎?在魯曰,小臣箚子,以謝過之意,措辭於祭文事仰請矣。批旨旣無擧論,撰文者,亦未知此意也。自上頃有減膳之敎,卽爲還收,臣不勝感幸。此則祭官不能敬謹之罪也。臣意則以此措語於祭文中,似好矣。上曰,只在誠敬,不在文字,姑觀此後爲之矣。興仁門今番則當祭於門下,東門低陷,而雨勢如此,似有水浸之患矣。在魯曰,自上雖未詳知,臣常於往來出入時熟見之,霖雨時則流潦溱蓄,往來行人,出入於水中矣。上曰,雖大段水浸,諉以朝家之申飭,不避水浸,仍以行祭,則是可慮也。在魯曰,東大門水浸,本來如此,不可不變通。自膳工監,高設補階板,行祀於其上,似好矣。上曰,此則廳注書出去,以此浮階之意,分付於守廳承旨,可也。在魯曰,小臣衰病日甚,當此無前潦暑,萬無奔走之望,而遽然請退,有所不敢,姑不得仰達矣。左相則一時請由,而守國法調劑時象者,惟是右相,而一向撕捱,無出仕之意,近來人心世道,無可言者矣。昨日臺疏,又添右相不安之一端,造朝無期,自上循例敦諭,則似無變動,各別敦勉然後,可以致之矣。上曰,李塤誰也?曾爲翰林者乎?在魯曰,曾以二點被翰薦,而爲注書時被彈,因爲出六矣。象漢曰,卽南行李廷亮之子也。上曰,向日修城事,終涉偏論,故於洪重孝之疏批,有所云云者,蓋慮此也。我國之人,以偏論起鬧成習,以此江都事,作爲機括矣。在魯曰,江都事,雖未詳知,任事而能得稱譽者鮮,故人皆避事。金始㷜爲身之計,則可謂無謀矣。上笑曰,人皆用謀,則國事誰可做乎?爲國事者,寧用謀哉?金始㷜勞心竭力,不擇燥濕,訖役乃已,實非偶然,而適當潦水之時,且欲速成,故以致圮毁矣。此事關係甚重,而大臣旣重,則雖不稱以大臣,隱然以一筆,搆捏將相,雖曰臺臣,事體豈若是乎?在魯曰,左相則未始役前,暫往見之,似不入於其中矣。上曰,謂之前後往審之臣者,豈非一倂指斥乎?在魯曰,雖訖役之後,往審之臣,一見其新築外面,而亦何以必知其易圮乎?上曰,李埉何人也?象漢曰,小臣曾爲收用,以原州牧使未赴任,而移除羅州,故其時,果有臺疏,而有原州之民,獨不蒙善政之語矣。李埉以能文佳士,且諳練吏事,以善治有名,以廉潔自守,決不可以貪字爲目,而臺諫旣如是陳疏,臣不敢仰達矣。景夏曰,李埉家世,臣曾有仰達,卽故大司諫李嵇之孫也。上曰,曾以戶曹郞官入侍時,似見之矣。臺疏,不能枚擧某事之爲貪,而謂之不欲汚筆者,亦可笑也。老職加資者何事也?在魯曰,實有此弊,其言則是也,而當令刑曹囚治,而已至於臺臣陳章,則事極零碎矣。德重曰,臣待罪藩任時,已知此弊矣。以公州言之,吏曹下吏,出官敎,私自送人,有若科擧榜軍,勒捧其價,頗多斂取。朝家恩典,反成下吏輩射利之資。臣不勝駭然,嚴飭還送,則吏曹,以本曹本來淸寒,此路不可防塞爲言,還爲下送矣。象漢曰,豈有是事也?十餘日前,嶺南一道官敎,亦都封行關,下送於監營矣。德重曰,憲府自當捉囚科治,何如是煩屑登聞乎?在魯曰,不爲都封,下送於監營,使之頒給,而任其下吏之所爲,以爲徵斂之資,則事極駭然矣。象漢曰,此後則各邑加資,都封下送事,仍以成例,似好矣。上曰,朴昌潤誰也?象漢曰,與朴長潤爲十寸矣。在魯曰,卽朴謹元·朴行元之一家,乃大族也。上曰,停啓者何事也?景夏曰,羅沈·朴周安事也。上曰,數次聯啓之後,仍爲停止,則元是好矣。在魯曰,江都城役,潦收農歇,則卽當擧行,而新留守,時在寧邊,寧邊新倅,又更改易,若不變通,則交龜上來無期。新寧邊具宅奎,急速下送則好矣,而方任纂輯廳堂上,素所諳練矣。纂輯堂上,初則數多,而或出外任,徐宗玉今已作故。卽今五典已完,而獨刑典,猶未訖工,若限一望,相議釐正,則可以完畢。其辭朝,似不得不姑緩然,則江都留守上來,漸爲遷就。今則事期已急,宜有變通之道,江華留守,改薦差出,卽速下送,似好矣。上曰,具宅奎之移除秋曹者有意,而重外故又除寧邊矣。事勢如此,具宅奎遞差,可也。在魯曰,寧邊之頻頻遞易亦難。臣意則韓顯謩,留內用之,江都留守,以在京無故人差出,下送,似好矣。上曰,具宅奎雖於訖工後下往,江留之交龜上來,有何太遲而未及耶?景夏曰,不待交龜上來者,蓋亦有之矣。上曰,諸臣意,何如?錫五曰,寧邊,常時則交龜上來,而年前故參判趙明翼,爲寧邊時,臣見其受由上京矣。旣有謄錄,似無妨矣。箕鎭曰,西關雖重,保障且重。寧邊旣非邊地,則不待交龜者,未知其不可也。命九曰,寧邊異於邊地,江都事旣重,不待交龜,有何妨乎?景夏曰,旣有前例,催促上來,似好矣。日躋曰,小臣爲寧邊時,宋徵來,以關西重地,不許請由矣。象漢曰,前例或有或無,則以一時特敎,使之上來,何害之有哉?尙魯曰,旣有前例,特敎則似好矣。宗白曰,寧邊異於防禦使,不待交龜,有何妨乎?在魯曰,故定州牧使金致垕,亦曾不待交龜矣。上曰,保障旣重,以不待交龜,卽爲上來事,分付,可也。榻前下敎在魯曰,外處史庫,有間年曝曬之規,而近以史官之有故,不行曝曬者,已間二年。今年雨水,必多滲漏,以江華狀啓見之,則他處可知矣。鄭純儉之當初撕捱,旣無意義,還爲降付之後,一向違命,誠極未安。且下位削職然後,右位可以行公。鄭純儉削職,在罷翰林,竝特敍付職,使之下往,曝曬,何如?上曰,其餘翰林誰也?在魯曰,李基德·南泰會·李永祚也。上曰,然則鄭純儉,每爲削職乎?在魯曰,不然則右位俱不行公矣。上曰,依爲之。擧行條件在魯曰,書狀官閔百祥,催促應命事,左相曾有所陳達,而聞以被罪爲限,終無出應之意,蓋以私義之未經一暴也。會同坐起,尙未爲之,使事可悶云,勢不可一向强迫。今姑改差,何如?上曰,事係往役,而不欲往云,不可改差而止。罷職,可也。擧行條件在魯曰,此咸鏡監司李壽沆狀啓也。以爲本道今年,慘凶已判,昨秋今春,連行巡操,不可謂軍政之疏虞,而此時許多軍兵,齎糧遠赴,其弊不貲。兵使巡操及營將巡點,竝姑停事,請令廟堂稟處矣。詰戎之政,非大凶,則誠難廢閣,而本道之判凶,朝家皆已知之。依狀啓,巡操巡點,竝姑停止,何如?上曰,依爲之。擧行條件在魯曰,此南兵使狀啓,而亦稟巡操事也。以爲三·甲巡操癈閣者,至於二十年之久,間或有抽栍點視之事,而終不無疏虞之弊云。兵使巡操,雖爲停止,三·甲左右營,則營將巡點,特爲擧行,何如?上曰,依爲之。擧行條件在魯曰,觀此慶尙監司權爀狀啓,則本道沿海各邑,麥農慘凶,沿民擧在頷顑之中,其所喁望者,惟在於秋農,而卽今積雨連月,被災孔慘。陸操之期雖遠,水操則例行於早秋,而點閱期會之際,動費數十日,沿海軍情,莫不遑遑,實爲切悶云。陸操則姑觀秋事,決場更稟,而水操爲先停止事仰請矣。操鍊旣行於前秋,則今雖姑停,似不至於曠廢戎政之歸,而實爲安保軍民之道,水操姑爲停止無妨矣。上曰,依爲之。尙魯曰,臣有所懷敢達矣。國之大事,在祀與戎,詰戎之政甚重,如非大殺之年,則豈容輕議停操乎?嶺南麥事不實,而夏秋間恒雨又若此,田農雖似判歉,至於禾穀,來頭吉凶,姑未可知,則不可以年凶停操矣。上曰,宰臣所達誠是矣。水操不過一年一度,則豈可以年事之將凶而廢閣乎?設有南北之憂,亦以年凶,不爲之備禦乎?道臣亦兼兵馬水軍節度使,豈可如此?王者詰戎,正是爲民之意也,此狀啓置之,可也。在魯曰,觀此江原監司金尙星狀啓,則以爲嶺東西,雨潦之災尤甚,年事將未免大凶,監司·都事之竝行覆審,實有廚傳擾民之弊。今秋巡歷,兼行覆審,而都事覆審則停止,校生考講,雖應例擧行之事,亦爲退行,俾除窮民一分之弊。至於詰戎之政,關係甚重,不可以年事之被災,每爲姑息之計,而今此嶺東西,兩麥之慘凶,姑捨勿論,天災孔酷,民情遑急,而累千兵馬之裹糧赴陣於五六日程,其弊誠可慮,而近因稍豐,連爲行操,春操亦已行之。且道內三鎭中,江陵等嶺東諸邑,多入於昨年尤甚中,而五月璿源錄奉安時,許多列邑軍兵之來待者,幾至十餘日之久,方農停役之弊,有不可言。今年麥凶,比嶺西尤甚,而霜雹懷襄之災,又爲特甚,江陵鎭秋操,例於道臣巡歷時行之,而不得已姑爲停止事,爲請矣。關東今年水災之慘,臣亦聞之,年事之判凶,殆與北道無異。此亦依北道例,江陵鎭秋操,姑爲停止事,分付,何如?上曰,依爲之。擧行條件在魯曰,此乃京畿監司權狀啓也。以爲忠原栗谷面,割給陰竹,民戶皆移屬陰竹,則栗谷面所納還穀,移納於陰竹然後,可爲救民之資。陰竹之移文請得者,蓋出於牧羊求芻之意,而忠原托以無朝令,終不出給。然則陰竹還穀,本甚不敷,將何以救活近千之栗谷民戶乎?土地軍民,旣已移屬,則還穀之一體移送,斷不可已云,其言誠然矣。栗谷面還穀,除營穀外,牟還則依數移送於陰竹,今冬當捧之還穀,則使其民,直納於陰竹事,分付,何如?上曰,依爲之。擧行條件仍命書李塤疏批。上曰,此上番兼史,面頗熟矣。德重曰,頃者入侍矣。景夏曰,乃李渙也,卽故參判李壽徵之子也。上曰,召試耶?在魯曰,召試,而以年多陞六矣。上曰,頃日入侍時,似已聞知矣。又命書李塤削職傳旨。象漢曰,新築之初,往審之臣,雖或靈異,何以知其必圮乎?景夏曰,重臣罷職,豈可謂之薄罰乎?傳曰,噫,舊弊猶甚,國事泮渙,故今番訓勅,祛黨之條,諄諄復此,而正言李塤,初登臺地,首陳一章,滿紙挾雜,已涉駭也,而噫,古云金城·湯池,雖曰保障,其豈無城?前留守金始㷜,竭心國事,不顧燥濕,不憚其謗,訖役乃已,此誠可嘉。凡事有長,則亦有不足處,仍任之後,其欲速了,値潦水而完役,雖或頹圮,其何異也?業已罷職,以示飭勵,而且此等大役,人心不齊,雖有浮謗,宜可略也。將相之往審,在於頹圮之前,至於其後,一將臣之往審,亦奏其頹圮,其欺者何也?人意不同,於此城,豈無曰可曰非?而其公心陳之,亦不害爲無隱。頃者將相陳達,只以所見,公心陳達,亦何謂欺罔?而使塤,設或有參差所見者,曰非其築,豈曰不可?而以此作爲機括,以一筆搆捏將相,亦涉可駭,其習亦不忍正視也。況大僚,國之股肱,雖有飭勵者,一府一院,不能獨請,乃所以重體貌也。今者李塤,豈不知此例,而泛稱往審諸臣,直爲請罪,三百年舊例,於渠掃地盡矣。其在國體,不可置之。正言李塤,特削其職。上曰,李塤削職亦歇矣。景夏曰,古阜郡守遞差,以曾經侍從,擇差發送事,頃已陳達,而新除授金遇喆,除拜已過三日,而尙不出肅,事體極爲未安。從重推考,催促下送,何如?上曰,金遇喆可謂擇差,而尙不出肅,事體非矣。從重推考,各別催促發送,可也。榻前下敎景夏曰,臣於湖南改量之行,軍官二員,當爲帶去,而前府使李鐽,前郡守具善復帶去,算員一人,亦爲帶往之意,敢達。上曰,依爲之。景夏曰,羅牧事,誠爲可悶矣。李埉,吏事非但練熟,當初下直時,已知其改量,而今忽遭彈,勢難仍冒,遞易之際,漸致遲延,甚可悶也。上曰,金遇喆亦未肅謝,今雖差送,何患不及乎?李埉旣登白簡,則可謂難處,今姑改差,其代,以堂上堂下,曾經侍從極擇,令該曹口傳差出,與古阜郡守,一體給馬發送,可也。榻前下敎尙魯曰,靈巖良下浦戶稅,創出之地方官,査現拿處事,頃有筵敎矣。今聞湖南伯狀啓上來,而該郡諉以初無是事,終不現告云,此事有關事體,故敢達矣。臣待罪國子時,以此浦事筵稟後,發遣郞官,使之摘奸者,只是本郡之稅捧有無也。本郡若無所捧,則所謂沙魚稅·魚油稅之折價收捧,一時摘奸之郞官,何以知之乎?臣於今日入闕後,招致摘奸時隨去館吏,更爲詳問,則所對一如前言,又以爲摘奸時,本郡下吏,亦同往參見云。本郡之有此戶稅,尤爲昭然,而第此稅創出,必在久遠,今雖現告,似已作故,且係何年何官時事,恐或無可考文蹟。地方官之以此實狀,論報巡營,猶之可也,而要掩本官徵稅之跡,諉以國子創始之事,成命之下,欺罔若此,誠極可駭。當該地方官,宜有譴罪矣。上曰,道臣亦有不察之失矣。尙魯曰,道臣只據各邑申牒狀聞,例也。今此狀聞,不是異事矣。上曰,所達是矣,事體寒心。當該地方官拿處,道臣從重推考,狀啓還爲下送,可也。擧行條件澤徵啓曰,請逆坦孥籍,一依王府草記,卽令擧行。啓辭同前上曰,旣諭何煩?又啓曰,請還寢泰績酌處之命,因令鞫廳,嚴鞫得情,夬正王法。啓辭同前上曰,其勿更煩。又啓曰,請瑞虎等兩賊孥籍,亟令王府擧行。啓辭同前上曰,其勿更煩。又啓曰,請徙邊罪人陸師聖,依律處斷。啓辭同前上曰,其勿更煩。又啓曰,請罪人夏宅孥籍,亟令王府擧行。啓辭同前上曰,其勿更煩。又啓曰,京兆詞訟,素稱煩劇,而左尹李世璡,年紀衰耄,聽訟多謗,宜遞之論,至發廟堂,而恬若不聞,迄無自處。僚堂引去,同一情勢,而厭然行公,有傷廉隅,物議久而爲駭。請左尹李世璡遞差。上曰,旣知其人,雖不知其衰,下款所陳,體例則然。依啓。又啓曰,勘罪傳旨,勿論輕重,事體至嚴,而頃日朴鳴陽,遠配傳旨,喉院無端淹滯,不卽捧入,數旬之後,始乃入徹。事未前有,聽聞爲駭。請當該承旨,從重推考。上曰,依啓。又啓曰,享官致齋,事體何等嚴重,而日者朴麟源·韓德龍之見差夏享執事也,執頉於備郞之摘奸,至下廷尉,而不爲據實直陳,乃反飾詐納供,或謂移次之際,巧値相違,或謂適無下吏,未及迎接。其時獻官預差,尙被削職之罰,而麟源·德龍,則卒歸無事,物情爲駭,久猶未已。請工曹正郞朴麟源,軍資直長韓德龍,竝命罷職。上曰,依啓。又啓曰,翰圈遲速,非臺臣所可干涉者,而頃日憲臣之啓請申飭,大失啓體,貽笑臺閣。請前持平李昌儒罷職。上曰,依啓。澤徵曰,臣新入臺地,傳啓之後,草草數語,皆蒙允許,臣不勝感幸,而有區區所懷故敢達矣。前正言李塤之疏,臣未及得見,雖未知遣辭之如何,造意之如何,而當此言路杜塞之日,摧折諫臣,恐非美事,削職之罰,終涉過中。臣則只以臺體仰達矣。上曰,處分已審,而臺體則是矣。在魯曰,以朴鳴陽定配傳旨遲滯事,當該承旨,憲臣發啓請推,而推考太輕,似當遞差矣。上曰,依爲之。澤徵啓曰,臣初登臺席,事多生疏,承宣重推之請,未免罪重罰輕,而大臣旣以宜遞陳達,則臣之擬律不審之失著矣,其何可一刻仍冒於臺次乎?請命遞斥臣職。上曰,初登筵席,甚得臺體,些少疏忽,其何撕捱?勿辭,亦勿退待。上曰,當該承旨誰也?德重曰,似是金尙迪,而當有現告矣。諸臣以次退出。
上在昌德宮。停常參·經筵。
李德重啓曰,大司憲李縡,執義尹鳳九,掌令宋能相,持平鄭權在外,掌令李澤徵,持平李齊嵒呈辭。今日以監察茶時之意,敢啓。傳曰,知道。
韓翼謩啓曰,因侍講院草記,司書南有容,說書成天柱,牌招事,允下,而闕門垂閉,待明朝出牌之意,敢啓。傳曰,知道。
右議政趙顯命,五十二度呈辭,傳于尹彙貞曰,安心調理。
傳于徐命珩曰,宣傳官二員待命,騎馬六匹立之。
傳于李德重曰,興仁門,晝則無行祭之事,位版權安於樓上,獻官香陪,騎馬出門,其餘祭官以下皆步出。中使佩御柙,而亦由惠化門出入,奉審之行,則由惠化門出入事,分付。
吏曹判書李周鎭,兵曹判書金若魯,三度呈辭,傳于尹彙貞曰,加給由。
以副提學趙榮國,司書南有容牌不進罷職傳旨及修撰金尙喆牌不進禁推傳旨,傳于徐命珩曰,竝推考傳旨捧入。
徐命珩啓曰,昨日入侍時,在罷翰林,竝特敍付職事,擧條啓下矣。前待敎李永祚,前檢閱南泰會·李基德,令該曹,卽爲口傳付職,仍卽牌招入直,何如?傳曰,允。
吏曹口傳政事,待敎單李永祚,檢閱二單南泰會·李基德。
徐命珩,以禮曹言啓曰,卽接穆陵別檢所報,則今番大雨,本陵丁字閣,殿內外庫庫滲漏,東邊夾門內第二柱及東北隅第一柱,顯有蹲陷之形,而第二柱內邊半腰以上,大段罅拆,以營造尺尺量,則長二尺五寸,廣一尺許,其上道里下,又有罅拆,長九尺廣一寸餘,第一柱內邊中間罅拆,長三尺廣一寸許,兩柱間土壁,大段縮入,間間剝落,將不無因此傾頹之慮云。寢閣有頉,至於如此,不可不及時奉審。今此徽陵陵上莎草奉審時,堂上郞廳,仍爲進去,奉審後,稟處,何如?傳曰,允。
徐命珩,以觀象監官員,以領事意啓曰,徽陵陵上,莎草頹下處奉審時,臣以政府進去矣。本監提調,亦當進去,而臣旣領本監,依例兼進之意,敢啓。傳曰,知道。
李德重,以兵曹言啓曰,卽接崇禮門護軍部將所告內,全羅監營八月朔,朔膳進上,來到門外,因禜祭閉門,不得入來云矣。進上事體至重,不可暫時遲滯,京司逐日供上,則例有臨時開閉之事,而外方進上,與京司逐日供上有異,未有可據之例。開閉一節,何以爲之?敢稟。傳于徐命珩曰,崇禮門外,來到進上物種,姑置潔淨處,待明曉開門後,使之入來。
傳于徐命珩曰,曾有奉審前,覆以油芚之敎矣,今日中官回還之時,尙不覆之云。此何事?而亦是何司,遲緩擧行而然乎?問啓。
徐命珩啓曰,卽者議政府錄事,以領議政金在魯意來言,臣等奉審後,才已入來,而處處阻水遲滯,闕門已閉,待開門當爲復命,兼進書啓及圖云矣。敢啓。傳曰,知道。
徐命珩啓曰,曾有奉審前,覆以油芚之敎矣。今日中官回還之時,尙不覆之云,此何事,而亦是何司遲緩擧行而然乎,問啓事,命下矣。招問該曹則以爲,陵官報狀,昨日酉時末入來後,一邊草記陳達,一邊捧甘於長興庫兩倉,油芚·草芚,使之卽卽進排於陵所,而未卽擧行,故奉審時,始爲覆之云矣。敢啓。傳曰,知道。
李德重,以義禁府言啓曰,徽陵參奉李命興,令該府處之事,傳旨啓下矣,李命興時在陵所云。莫重陵寢,不宜暫曠,發遣府羅將,替直後拿來,何如?傳曰,允。
公洪監司趙載浩狀啓,八月令進上早紅柿子,限內不得封進,待罪事。傳于徐命珩曰,勿待罪事,回諭。
左議政宋寅明箚曰,伏以臣,受暇調病,感祝恩私,而亦不敢一向偃伏,欲於昨日賓對,力疾入參矣。聞有諫疏之攙及,雖未知措辭緊漫之如何,而不敢突然進身,晩後始得見諫疏謄本,以江都城役事,聲罪至嚴,而往審之臣,亦請責罰,臣於此,不勝惶懍之至。臣之往審,雖在於築城大役未始之前,而本府私築,則亦曾見之,不知其易於崩頹,而乃復贊成築城之議,則及今僨事之後,臣安得免爲首罪?人雖不言,臣實自愧,公議之發,亦云晩矣,罪名未勘之前,無非臣席藁之日也。且念臺言一發,輒被雷威摧折,本非聖世美事,而其或至於塞聖聰而鉗衆口,則尤豈細慮?今又以諫疏之攙論臣等,而特削之命,至及於言事之臣,以重爲聖德之累,則此在臣尤爲一倍難進之端矣。伏乞聖明,俯賜照察,亟遞臣相職,仍命重勘臣罪犯,以伸臺議,俾安私分,不勝萬幸。取進止。答曰,省箚具悉卿懇。悉諭於右相之批,況卿乎?其挾雜之態,其誰不知,而此何足介意?顧世道爲國事,自歎于心。卿須體君臣之大義,顧小子之至意,安心勿辭,其卽視事,用副此意。仍傳曰,遣史官傳諭。
上在昌德宮。停參·經筵。
下直。泰仁縣監任行元。
李德重啓曰,備邊司郞廳,以大臣意來言,今日賓廳坐起日次,而大臣皆爲病故,不得來會云矣。敢啓。傳曰,知道。又啓曰,行大司憲李縡,執義尹鳳九,掌令宋能相,持平鄭權在外,掌令李澤徵,持平李齊嵒呈辭。今日以監察茶時之意,敢啓。傳曰,知道。
徐命珩啓曰,禮曹參判元景夏,穆陵·溫陵,執頉處稟達事,來詣請對矣。傳曰,入之。
尹彙貞啓曰,今日賓廳坐起,旣已頉稟,所當持公事入侍,而時無公事,不得入侍之意,敢啓。傳曰,知道。
右議政趙顯命,五十三度呈辭,傳于尹彙貞曰,安心調理。
尹彙貞啓曰,同副承旨韓翼謩,今日不爲仕進,牌招,何如?傳曰,允。
徽陵奉審,領議政金在魯,禮曹參判元景夏,工曹參議李箕獻,繕工提調李箕獻兼進,觀象監提調金在魯兼進,奉審後書啓。臣等馳詣徽陵,奉審陵上莎草有頉處,則自子癸方,至乙方頹下,高十二尺廣二十五尺,罅隙最廣處二尺,最深處約可一尺許,而此乃附莎同頹之土,非有深拆之痕,謹此圖形以進。卽今潦雨未收,爲先以油芚·草芚蓋覆封標,稍待潦收,改莎吉日,推擇擧行。陵上後面莎草,亦有間間枯損微凹處,此則改莎時,同爲修補,何如?傳曰,已下敎矣。
傳于徐命珩曰,領議政留待。
徐命珩啓曰,禮曹參判元景夏,穆陵·溫陵有頉處,有稟達事,來詣請對矣。
傳于徐命珩曰,竝爲詣閤。
徐命珩啓曰,新除授待敎李永祚,時在公洪道洪州地,檢閱南泰會,時在天安地。竝斯速乘馹上來事,下諭,何如?傳曰,允。
韓翼謩,以侍講院言啓曰,本院上番,連日姑降入直,事甚未安。司書南有容,旣有只推之命,而連呈辭單,不爲出肅,新除授說書成天柱,自鄕纔已入來云。竝卽牌招,以爲推移入直,何如?傳曰,允。
徐命珩,以弘文館言啓曰,副應敎元景淳,自鄕纔已上來,卽爲牌招察任,何如?傳曰,允。
韓翼謩,以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
吏曹口傳政事,以李喆輔爲羅州牧使。
韓翼謩,以吏曹言啓曰,本曹正郞吳彦儒,身病甚重,不得察任。今姑改差,何如?傳曰,允。
李德重,以義禁府言啓曰,靈巖郡守李守彬拿處事,傳旨啓下矣。李守彬,時在任所,依例發遣府羅將,拿來,何如?傳曰,允。
又以兵曹言啓曰,禁衛營敎鍊官禁軍遞兒窠,今方有闕,依節目禁軍中取才,以其居首者,塡差之意,敢啓。傳曰,知道。
徐命珩,以成均館官員,以同知館事行大司成意啓曰,今七月初七日,儒生上旬輪次,今月內無故日退行事,曾已啓達矣。大提學未差,今月已盡,不得設行之意,敢啓。傳曰,知道。
韓翼謩,以戶曹言啓曰,依傳敎,右議政趙顯命,自三月至八月,合六朔祿俸,令倉官,更爲輸送于本家,則以爲卽今病情,漸益深痼,旣不能供仕,方在尋單祈免之中,常祿不敢冒受云。祿俸又不領受,何以爲之?敢稟。傳曰,令倉官更爲輸送。
李德重,以右邊捕盜廳言啓曰,今月十一日朝前,京營庫近處路傍,有一兒屍,斷頭刳腹,出棄之變云,故聞甚驚駭,別定軍官,使之窺捕正犯矣。十四日新門外居平洞居,私奴順才·世萬及世萬之妻私婢得禮,竝三名一時捉來。所謂順才,卽典獄軍士,曾前立役,出沒諸囚叢中,薰染邪惡,習知罪人變幻納招情節者也。先加究問則招內,世萬同生妹,瘧疾苦劇,而百方無效,要得兒屍,出其肝而食之,且欲方法,世萬給錢一兩而求之,故彰義門內沙場出遊三四歲兒,誘引率來世萬家,斷其頭刳其腹,出其肝而給之,則世萬藥用方法後,肢體則渠自棄之云。發送軍官,試爲探問,則彰義門內,元無失兒之人,故更加嚴問則以爲,活兒率來之說,實是誣罔。初八日往于斗應于峴時,適見冷井洞人家兒屍新埋處矣,果爲掘取以來,而世萬所求,惟肝與肢體而已,且其屍親,居在隣里,故恐爲發覺,斷其頭埋置川邊,掩土之意,箇箇吐實。卽定軍官,押率順才,使之同往摘奸,以驗其虛實,則軍官回告內,順才直走於兒塚發掘處,具告其發出後,仍爲塡土節次,而於其斷頭時,不於此處,別往數十步許,巖下川邊老柯子樹下云,故隨往其處,則柳笥斂具,尙在巖畔。兒頭所埋處,果有老柯子樹,而其下川岸回互,川水若泛溢衝射,則雖大石,有難泊之處。兒頭埋置後,暴雨連仍,其所漂失,在所必至云,而又於屍親,冷井洞居私婢泰月之招,初八日埋葬其兒屍的實云,而斂襲諸具之現告,亦無不脗合。世萬夫妻,則爲其同生妹瘧疾,方法及藥用,要求兒屍於順才之由,亦已就服,而順才初招中,給其兒頭於世萬云,故疑其賣食於埋兇咀呪之家。其所去處,嚴杖究問,則初則給之私婢占德云,再則給之私婢次禮云,三則給之私婢德禮云,而盤詰之下,終歸虛罔,故末招則以爲兒頭,順才實無持來之事,而順才之推諉丁寧,故發明無路,迫不得已,以某某處出給誣服云。今此罪人世萬夫妻之爲其瘧疾方藥,要求兒屍,實是前所未有悖戾之擧。渠則雖已直招,當初瘧病,敎食人肝者,亦不可不究問現出,而世萬杖毒猝陞,病重口訥,不能言語,故待其病差,姑爲嚴囚矣。未及更問之前,今二十七日致斃獄中,失刑可惜。順才之發掘兒屍,斷頭刳腹,視若尋常底事者,尤萬萬妖惡,而旣已承款,本廳別無更問之端。順才及世萬妻得禮,移送該曹,依律處斷。捕捉軍官閑良丁道煥,搜隱括祕,不數日內,趁卽捕捉,其功可嘉,待罪人正法,照例論賞事,亦令該曹,稟處,何如?傳曰,允。
左參贊朴文秀疏曰,伏以臣,以不訾之身,被人汚穢極矣,雖決江河而濯之,復何能潔?只分爲聖世之棄物,不意聖眷特達,佩以將符,逃遁不得,冒沒承膺。雖感恩遇,實多慙疚,除非緊重公務,羞與人對,杜門自誓,只在早晩一退,少贖前愆耳。日昨軍前闕禮,罪合重誅,私心懍悸,久猶靡定,連呈疏單,見阻喉司,尙未蒙嚴勘,實不勝悶蹙。此際得見前正言李塤之疏,盛論江都城事,至請看審諸臣欺罔之罪。臣亦看審矣,地勢險易,城役形止,臣於登對時,無毫髮遺而詳奏之?欺罔與否,惟聖明在上,臣何敢多辯?第欺罔二字,人臣極罪,言之何容易。噫,國家事,非一人所私,曰可曰否,務歸至當,自是美事,何必以欺罔,加於人而後,快於心耶?臣實惜之。雖然,人之爲言,若是罔極,臣之去就,尤無可言。乞勘臣前後罪犯,以嚴邦憲,以謝人言,千萬幸甚。仍伏念朝著不幸,各有色目,扶抑之間,其能無挾雜乎?今者聖敎,孰敢曰不爲至當,而然人君聽言之道,惟視其言之是與非也。雖有挾雜,言苟是也則從之,雖無挾雜,言苟不是也,則不從之。苟如此,則鑑空衡平,物來順應,凡有處分,至公至平,其所謂挾雜之言,適助爲公平之治矣。出治之本,旣公旣平,則畢竟挾雜之言,亦必不敢復至矣。今若於此疏,疑以挾雜,彼疏又疑以挾雜,勿論此疏彼疏,疑之不已,則當言者托以存嫌,欲解者引以爲說,其弊將至於無是非曲直,無賢愚忠邪矣。如此而雖欲願治,其可得乎?今臣情地,實非進言之時,而愛君根性,血忱炳然,玆敢冒萬死附陳之,惟聖上省察焉云云。答曰,省疏具悉。所陳是矣,而旣諭相臣之批,業有處之之敎,此何足撕捱?卿其勿辭行公。
吏曹參判洪象漢疏曰,伏以臣,昨自筵中退歸,始得見前正言李塤疏本,其論劾羅州牧使李埉,措語中阿大夫一句語,外若引用例套,內實含得鋒銛,隱然歸銓官於齊王之左右,此諺所謂一矢兩中之妙計耶?其他意東言西,隱逼暗撞者,亦非一二,而臣不欲索言歷指,況聖鑑,俯燭無餘,臣何必費辭呶呶?而臣心不安,殆甚於膩垢之浼着,揆以廉隅,決不可晏然冒居。玆陳短章,略暴危懇,伏乞聖明,亟遞臣職,以安微分,以快人心,千萬幸甚云云。答曰,省疏具悉。此何足撕捱者?卿其勿辭察職。
開城府留守尹得和疏曰,伏以臣,情苦病深,杜門屛蟄,萬念灰冷,自分閑廢,不意玆者,居留新命,忽下於千萬夢想之外。驚惶感激,莫知所以致此也。抆拭之恩,河海莫量,隕結之誠,水火奚憚?而念臣向來橫逆,羞辱狼藉,挽河難洗。雖蒙聖明,照燭無餘,開釋備至,而莫非臣,涉世昧方,滄浪自取,更何顔面,彈冠束帶,自喪廉隅,以益其嗤點也哉?官職去就,無復可論,而況此所叨之地,責任甚重,決非如臣,年頹才薄者,所可堪承。顧今守臣新喪,職務多曠,此時此任,亦豈可虛縻於屢試蔑效之人,一任其瘝闕也哉?雖使臣黽勉强赴,奔走筋力,適足以無補於國,自速於罪而已,臣之一身利害,固不足恤,其於累聖上則哲之明何哉?此臣所以寧伏慢命之誅,不敢復蹈顚車之轍,終至狼狽而後已者也。噫,殿下,不謂臣不肖,拔之群咻之中,廁之任使之列,頂踵毛髮,罔非聖渥,而怵惕危懼,無計承膺,分義虧缺,臣罪尤大。玆綴肝膈之懇,仰瀆宸嚴之下,伏乞聖明,亟削臣新除職名,回授可堪之人,俾國事無曠,私分粗安,不勝幸甚云云。答曰,省疏具悉。卿其勿辭,速往欽哉。
兵曹判書金若魯疏曰,伏以臣,連徹三單,恭俟一兪,加由之命,出於格外,臣之苦情危衷,猶未悉暴,則聖明視之以遵例循常者,亦不異矣,臣誠惶霣踧踖,繼以悶鬱也。銓官之再經都政,世稱瓜熟者,豈不以政兵之不可久冒,卽國體私分之所當然乎?自古名臣碩輔之居是職者,莫不引此力辭,況臣庸愚鈍劣,初不近似,而濫蒙簡知,僥叨重任,兩載之間,茫無攸爲。旣不能拔擢才能,以酬委毗之意,又不能振疏淹滯,以慰衆弁之望,大小政注,不過按簿排望而止耳,國家之寘兵銓,豈端使然哉?中夜思之,惶愧多矣,而已試蔑效,宜去不去,淟涊盤礴,只饕榮祿,將不免爲恥之鄙夫,臣之當遞者一也。臣情跡畸危,屢蹈駭機,自遭闔門權勢之誣,心愈死而魄益褫矣,雖不敢便訣明時,退屛田野,其不宜冒處權要,視同平人,不但臣之所自矢,抑亦聖明之所俯燭。昨冬恩命之下,臣已略陳情勢,而終不得抵罪逃避,荏苒時月,奄及一周,人猜鬼忌之集,理所必然,涉險行危之懼,勢所難免。臣若一向蹲據,終至無限顚沛,則臣固不足䘏,豈不貽累於則哲之明乎?臣之當遞者二也。臣本虛脆,兼抱痰格必死之疾,年未篤老,鬚髮盡白,形殼雖存,朽敗已甚,年來强策奔奏,未得一日閑休,些少精力,幾盡消耗,文簿前勘而後遺,人客朝接而暮忘。近因無前暑濕,百般症形,益復層出,如不及今解擔,隨便調息,實有不保性命之慮,臣之當遞者三也。臣之立朝,已有年所,區區萬一之報,惟在於陳力供仕,不擇濕燥,未嘗爲毫髮過情之辭,以占便宜。今臣情病,苟不至於萬分難强,則顧何敢飾讓煩聒,以自陷於欺心而欺天哉?伏乞聖明,俯察臣有必遞之義,無可出之狀,亟命鐫罷臣本兼諸任,俾臣卒荷生成之澤,千萬幸甚云云。答曰,省疏具悉。三度加由之後,此時此任,豈若此乎?卿其勿辭行公。
副司直金聖應疏曰,臣於癸亥春,往審江都形勢,而伊時城役未始,但甲串一面,先已私築,臣果看審,而且周察一島形便而歸,有所陳達矣。其後所築新城,多爲潦水所圮,臺章峻發,請罪看審諸臣,則臣於是,不勝惶懍之至。玆敢往籲於天地父母之前,伏乞亟命攸司,重勘臣罪,以謝臺言,千萬幸甚云云。答曰,省疏具悉。業諭相臣之批,旣有處之之敎,此何足撕捱?卿其勿辭察任。
檢閱李基德疏曰,伏以臣,六朔違逋,一味惶蹙,聖度天大,罰止例勘,恩敍復降,職名如舊。臣怵分畏義,固當趨承之不暇,而第臣頃伏見前檢閱鄭純儉之疏,則肆口詆詬,全不顧道理。臣之向日一疏,不過據引館規,平說事理,則在純儉,有何憤恚之事,而其爲言乃如此?臣若隨其口氣,呶呶較挈,則是乃尤而效之,臣實羞之,而亦豈可默然而已乎?下番橫出,則上番之引例還降,固是館中舊規,而其疏指意,有若臣創出無前之事,故爲沮遏者然,彼雖急於自解,言之無理,故至於此。若使純儉,陞六無礙,進塗日闢,則在純儉,固可爲得計,而臣雖無似,旣在右位,則其可一任其壞弄館例,喑無一言之爭執乎?噫,翰薦之不如舊久矣。如純儉之一登薦剡,施施自夸,乘氣加人者,是其本態,而薦法一變。如臣等輩,亦得參錯於其間,則其內懷忿嫉,外肆蹈藉,固無足怪,而今乃强引情理難强,應講居先等語,意東言西,艱辛爲說,其疏所謂,造意不美者,正自道其心事也。至若自托右位,强效古例云者,其言之玩侮,無復餘地,而惟此金石之館規,卽國家三百年成法,非純儉自私自利之物,則其何敢任意低仰?而特以凌藉臣身之故,欲竝與館例而無之,何其謬妄至此?臣不幸得此求速化之下僚,令人疲於卞爭,臣亦羞爲其右位也。況圖陞二字,臣疏之所不言,而今純儉忽道之,無乃循跡反省,不自覺其出口耶?臣竊一哂也。顧臣以疎遠之跡,濫叨簪筆之任,妄欲膠守館規,反遭無限拳踢,勿論其言之當否,下位之凌詆右位,自設史局以來,所未有之事。臣雖不足䘏,其於貽羞搢紳何哉?月前召牌之下,陳疏到院,而適値門鑰已下,未及登徹,泯默退歸,惶隕冞切,且臣於日昨臺啓,又有所惶惑不自安者。臣之前後撕捱,實出於處義之不得不然,則臺臣之責以事體,謂之寒心者,其意所指,誠未可曉,而旣有臺斥,情地轉蹙,去就一節,今無可論。玆敢復治前疏,仰瀆崇聽。伏乞聖慈,天地父母,亟加諒察,特許鐫削,仍治臣逋慢之罪,以靖私義,以快人心,千萬幸甚云云。答曰,省疏具悉。其何撕捱?爾其勿辭,從速察職。
七月二十九日辰時,上御熙政堂。領議政·禮曹參判,引見入侍時,領議政金在魯,禮曹參判元景夏,右承旨徐命珩,假注書李星慶,記注官李渙,記事官徐海朝入侍。諸臣進伏訖。在魯曰,潦炎蒸熱,此時聖體若何?上曰,一樣矣。在魯曰,大王大妃殿,氣候若何?上曰,一樣安寧矣。在魯曰,王世子氣候若何?上曰,亦一樣矣。在魯曰,霖雨支離,終無開霽之意,處暑已過,而炎蒸尙酷,此時聖體,易致傷損,伏不勝憂慮之至。眩氣往來之候,近復若何?上曰,眩氣不至大段矣。在魯曰,臣初見禮曹草記,以徽陵事,甚爲驚心矣,及往陵所奉審,則只是附莎頹下而已,別無深拆之勢,誠爲幸甚。待潦收後,擇日改莎爲宜,似不至於設都監改封築矣。景夏曰,臣亦初見陵官報狀,甚爲驚心。昨日奉審之行,中路逢着史官問之則以爲,似不止改莎而已,故臣深慮之矣,及往奉審,則頹下處不至大段,極爲幸甚。上曰,予亦初甚驚慮,故中官留門出送矣,中官回還後,始爲寬心矣。在魯曰,欄干石之內,本來太窄,前頭改莎時,自然多塡補土,則似必加窄矣。景夏曰,改莎之時,自當稍令開曠矣。臣等踰欄干石,而詳爲奉審,則築土甚堅,附莎之土亦厚,雖頹下,不至深拆,後面莎草,頗有凹陷處矣。上曰,俄者大臣·禮官,竝令留待,而不能詳傳,致有禮官請對之擧。當該誤傳人,推考,可也。出擧條在魯曰,油芚草芚,早爲來待,而參奉,以有拿處之命方入來,別檢新除授,未及出去,而且無大雨,故未及蓋覆矣。臣等出往奉審後,始視監封之矣。上曰,曾前有不待奉審,油芚蓋覆之敎矣。景夏曰,臣則新除是職,未知有曾前下敎,而見陵官報狀後,卽爲捧甘於各該司,油芚草芚,卽令持待于陵所矣。景夏曰,穆陵丁字閣有頉處,臣旣已書啓,而今又仰達矣。夾門內第二柱中間,有木理裂起處,道里下,又有罅拆處。此是蠹傷,雨漏所致,不可不改易其柱矣。上曰,依爲之。景夏曰,東北隅第一柱,又有蹲縮之形,而中間罅拆壁土,頗有剝落處。待潦水收霽後,竝令修改,何如?上曰,依所達,竝令修改,可也。出擧條景夏曰,臣伏見溫陵參奉報狀,陵上莎草,雖不枯損而有赤色,似霜後之楓,色赤處長三十尺云。陵官旣不以枯損爲報,則政府奉審,雖似重難,而自該曹,有不能依例題送故,仰達矣。在魯曰,大凡莎草之枯損者,色必或白或黑,而至於有赤色者,殊異於枯損。臣數年前奉審時,已有微紫之莎,而意謂適當旱時故如此矣。此雖異於枯損,而終非茂盛之莎也。姑非一時爲急之事,來頭道臣,更爲詳細奉審後,稟定修補,似好矣。上曰,依爲之。出擧條景夏曰,臣已以道臣未奉審前,這這奉審詳報之意,分付于陵官矣。上曰,予欲有所諭者矣。長陵陵幸,方欲爲之,歷路欲入謁恭順陵,前例亦有只展謁之規矣。曾前健元陵陵幸時,亦嘗歷入懿陵,不設祭而只展謁矣。卿等記之乎?景夏曰,臣於其時,在軍職中,而亦能記知矣。上曰,交河新長陵陵幸時謄錄,禮官出去持入,可也。交河亦有留意欲觀之處矣。在魯曰,交河臣則未曾見,未知有何可見處乎?上曰,交河舊鄕校基甚好,故長陵移封時,頗嘗留意。舊長陵亦令塡土,今則必成生土矣。在魯曰,健元陵,乃是無學所占定,以爲此局內,雖萬世可用云,五陵內必多餘穴矣。上曰,注書出去,持入長陵陵幸時謄錄,而禮官使之先爲入來,可也。星慶承命而出。景夏還爲入來。命珩曰,交河近處,多水土之疾,雖暫時駐蹕,亦似不便矣。上曰,欲汲往京城之水矣。在魯曰,日氣尙熱,淫潦未收,且秋稼方殷,勢當於秋深生涼後擇日矣。上曰,待禮曹取稟,當下敎矣。星慶,持長陵陵幸時謄錄,入來進覽。上曰,明·翼兩陵間,亦有留意處矣。在魯曰,明陵看役時,臣亦望見,龍虎俱備,而圖局甚大矣。景夏曰,新除授羅州牧使鄭匡濟,身有實病,積年沈痼之狀,通朝之所共知,而羅州田結,幾與江原一道相埒,當此改量之時,似難堪當重役矣。今姑改差,何如?上曰,依所達改差,其代,令該曹口傳擇差。出榻敎擧條在魯曰,宰臣旣當其事,必有留意,可合之人,使之陳達,何如?上曰,卿所留意者,仰達,可也。景夏曰,羅州幅員至大,改量極難,不可不極擇而任之。文官中如李喆輔·趙榮魯,蔭官中如金致一,似爲可合矣。在魯曰,致一卽臣子也,何敢當雄府乎?上曰,雖卿子,於國事,不宜避嫌矣。然旣以侍從中擇送下敎,以文官擇送,可也。趙榮魯雖可,而李喆輔尤好矣。在魯曰,李喆輔剛而可合矣。景夏曰,似當爲首望矣。上曰,令該曹,與句管堂上,相議擬望,可也。出榻敎在魯曰,頃日禜祭時,典祀官以不爲陪進位版,獻官以不爲檢飭,竝命拿處,而朝報中,見禁府照律,則典祀官金相礪·洪致龍,與獻官李鳳鳴·李彙晉,混稱公罪,不爲分別,故臣心甚怪之。取見啓下公事,則亦如朝紙所書,而不陪位版之典祀官,吏曹將竝以公罪,不置奪告身之秩矣。招問禁府該吏,則金相礪·洪致龍,判義禁劃以私罪,李鳳鳴·李彙晉,劃以公罪,而檢律手本內,相礪·致龍,杖一百,告身盡行追奪,鳳鳴·彙晉,杖八十收贖,竝只公罪爲辭,而該府泛以依手本施行爲請,蓋杖一百告身盡行追奪之下,落書竝只私罪四字矣。初旣劃以私罪,則此非議讞之誤,乃是不加照察之致。該堂推考,金相礪·洪致龍,以私罪施行,何如?命珩曰,當令改付標以入矣。上曰,依爲之。出擧條諸臣進奏訖,以次退出。
上在昌德宮。停常參·經筵。
李德重,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
右議政趙顯命五十四度呈辭,傳于徐命珩曰,安心調理。
李德重啓曰,憲府之連日監察茶時,諫院之許久闕啓,俱涉未安。兩司呈告·未肅拜,竝卽牌招,何如?傳曰,允。
徐命珩啓曰,檢閱李基德疏批已下,卽爲牌招入直,何如?傳曰,允。
傳于徐命珩曰,入直兼春秋一員待令,騎馬三匹立之。
徐命珩,以禮曹言啓曰,各陵展謁秋幸,每年取稟事,曾已定奪矣。今秋展謁,定於何陵,而擇日於何間耶?敢稟。傳曰,曾已下敎,當展謁於長陵,而途過恭·順陵,禮官旣承下敎,當先行展謁矣。以中旬前中旬後擇日。
韓翼謩,以禮曹言啓曰,各陵展謁,取稟草記,傳曰,曾已下敎,當展謁於長陵,而途過恭·順陵,禮官旣承下敎,當先行展謁矣。以中旬前中旬後,擇日事命下矣。卽令日官推擇,則今八月中旬前中旬後,連有國忌,且有拘忌,而惟十九日爲吉云。以此日定行,何如?傳曰,以此日定行。
韓翼謩,以禮曹言啓曰,今此長陵展謁出宮時,王世子當有闕門外祗送,還宮時亦當有城門外祗迎之節,而方在沖齡,何以爲之?敢稟。傳曰,置之。
傳于李德重曰,今番道審時,只以輦過修道,民田處略修,日子若此,意蓋爲民,其令觀勢修道之意,分付騎曹·畿營。
傳于韓翼謩曰,上年及上上年,何營留都?問啓。
傳于徐命珩曰,今番回駕,當展拜於昭寧墓,依前經宿,翌日入來,其令依此擧行。
韓翼謩啓曰,上年及上上年何營留都問啓事,命下矣。招問兵曹郞廳,則以爲,上年及上上年,俱有摠戎使率禁營軍留都之命云矣。敢啓。傳曰,知道。
傳于徐命珩曰,毓祥廟修補已畢,旣擇奉安日,當展拜於初六日,令儀曹擧行,時則卯正擧行。
傳于韓翼謩曰,今番初六日擧動時,侍衛守宮,以前日擧動時受點者,仍用。
韓翼謩,以禮曹言啓曰,今初六日毓祥廟展拜出還宮時,王世子闕門外祗迎,祗送及隨駕之節,何以爲之?敢稟。傳曰,置之。
徐命珩啓曰,上番兼春秋李渙,身病猝重,勢難察任,今姑減下,其代令該曹口傳差出,何如?傳曰,允。
吏曹口傳政事,兼春秋單丁錫敷。
徐命珩啓曰,再次禜祭,靈應邈然,昨日終晝霏微,去夜達曙大霔,而尙無開霽之意,言念穡事,誠極憂憫。曾在壬午年,本院引丁卯秋,遣大臣祈晴宗社之例,請令該曹,稟處蒙允矣。目今祈晴,不容少緩,且有已行之前例,令該曹卽速稟處,何如?傳曰,允。
韓翼謩,以禮曹言啓曰,政院啓辭,再次禜祭,靈應邈然,昨日終晝霏微,去夜達曙大霔,而尙無開霽之意,言念穡事,誠極憂憫。曾在壬午年,本院引丁卯秋,遣大臣祈晴宗社之例,請令該曹,稟處蒙允矣。目今祈晴,不容少緩,且有已行之前例,令該曹卽速稟處事,命下矣。卽今祈晴之擧,一日爲急,不卜日來初三日,宗廟·社稷,遣大臣設行,祭文則依前例大提學製進,而卽今大提學未差,令藝文館別爲撰出之意,分付,何如?傳曰,允。
又以兵曹言啓曰,今此陵幸時,留都以何營軍兵爲之乎?必須預爲稟定,然後節目可以磨鍊以入,敢此仰稟。傳曰,御營廳留都。
又以兵曹言啓曰,卽接西道監役官牒報,則西小門南邊,禁衛營所授處,體城八間許,今日崩壞云。令繕工監爲先把子圍排,令分授軍門,卽速修築,而把守軍,亦以該營軍兵,多數定送,限畢築間,各別守直之意,分付,何如?傳曰,允。
又以兵曹言啓曰,去七月朔各廳堂下武臣等試射,當爲設行,而連因有故,今已逾月,不得爲之之意,敢啓。傳曰,知道。
又以兵曹言啓曰,卽接西所衛將牒報,則所屬廣智營近處宮墻二間許及明禮門上近處宮墻三間許,今日因雨頹落云。令紫門監,爲先把子圍排,急速修築,而廣智營近處,則以廣智營入直砲手十五名除出,明禮門近處,則以景秋門入直西營禁衛軍二十名除出,限修築間,守直之意,敢啓。傳曰,知道。
又以御營廳言啓曰,本廳上番,九番載寧別馬隊金先明,因病物故,誠爲矜慘,斂葬之需,自本廳別爲題給,使下番別馬隊等運去矣。其代則似當徵召,而治裝上來,必多費日子,且立番未久,旋卽下往,非但貽弊不貲,而別馬隊旣已革罷,則尤不當代定上送。以此分付本道兵使之意,敢啓。傳曰,知道。
持平李齊嵒啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳嚴鞫得情,夬正王法。請瑞虎等兩賊孥籍,亟令王府擧行。請徙邊罪人陸師聖依律處斷。請物故罪人夏宅孥籍,亟令王府擧行。措辭竝見上新啓,工曹參議李箕獻,爲人本來儱侗,年紀亦已衰暮,其不堪供職之狀,卽通朝之所共知也。日昨園陵奉審之行,行步蹣跚,不成拜跪之節,下吏扶擁,莫不駭笑。當此奉審連疊之日,不可仍置於冬官之任,請工曹參議李箕獻遞差。生民休戚,係於守令,前後聖敎,皆以愼擇爲飭,則其不可人人而濫授也,明矣。新除授康津縣監朴聖龍,蹤迹不正,行己暗昧,已不合於衣冠之列,而曾任湖邑,專事肥己,符同下吏,偸割田結,至登於道臣之狀聞,而對吏屬耳,因赦旋放,而湖邑之民,至今傳說,詬罵未已。如此之人,不可復置於字牧之任,而況且康津爲邑,以營下劇地,素稱難治,尤不可不愼擇。請康津縣監朴聖龍罷職。新除授扶安縣監申維翰,爲人詭祕,袒臂異學,爲世之指點者久矣。屢典州縣,無一善狀,到處流毒,民不堪命,其不可復畀字牧之任也,明矣。至於新除扶安,素稱湖南難治之邑,而題目之下,物情俱駭,當此極擇守令之日,不可付之於此等之人。請扶安縣監申維翰遞差。答曰,勿煩。
侍講院司書南有容疏曰,伏以臣頃忝宮僚,以父病沈重,猥上辭單,伏蒙恩遞,得以專意救護,錫類之仁,感戴何已?不意日者,新除忽下於解職數旬之中,在身私分,惶感已極,而家內廊底,適有症涉拘忌之疾,召命之下,不能冒進,私心兢惶,累日靡已。今雖宿止淨處,爲日稍久,而若乃出入於淸禁,昵侍於离筵,則猶有所不敢自安者。且臣老父年過七耋,宿病沈痼,諸般症節,專以痰火爲祟,而重爲近來炎濕所傷,胃氣大敗,飮啖全却,夜則咳喘,達朝失睡,眞元有澌陷之勢,藥餌無扶接之功。臣獨自扶將,夙夜焦遑,跬步之頃,勢難離捨,以此情理,尙何論於奔奏仕宦之事哉?昨違天牌,罰靳例罷,繼尋辭單,見阻喉院,私情窮蹙,至此而益無所措矣。凡人疾痛之呼,必於父母,今臣情理之煎迫,有倍於一身之疾痛,玆敢不避煩瀆之誅,疾聲仰籲於慈覆之下。伏乞天地父母,俯諒臣懇迫之情,將臣見帶職名,卽許鐫免,使得安意調護,不勝千萬至禱。荐召之下,不能坐違,隨詣闕外,拜章徑退,臣罪至此,尤當萬死云云。答曰,省疏具悉。爾其勿辭,護焉。
司諫院正言李長夏疏曰,伏以臣於見職,旣難苟然仍冒,自劃以必遞乃已,日昨疏籲,未蒙矜許,而草草尾陳,過賜開納,豈不欲感激趨承,以效一日之責哉?第念臣之老父,今年七十八矣,昨春今夏,荐經奇疾,精神消減,氣息綿綴,澟澟然常有朝夕之憂。又自數昨以來,添得外感之重者,頭疼膈痞,症形危篤,眠食都廢,眞元澌脫,臣無他兄弟,獨自扶護,醫藥蔑效,煎泣罔措。官職去就,有不暇論,牌召之下,坐違是懼,黽勉隨詣,拜章請急。伏乞天地父母,俯諒臣情勢,特許鐫削,俾便救護,仍治臣慢命之罪,以肅朝綱,千萬幸甚云云。答曰,省疏具悉。爾其勿辭,護焉。
上在昌德宮。停常參·經筵。
巳時,太白見於未地。
右議政趙顯命五十五度呈辭,傳于尹彙貞曰,安心調理。
尹彙貞啓曰,吏曹判書李周鎭,兵曹判書金若魯,三度加由之後,尙不行公。竝卽牌招察任,何如?傳曰,允。
又啓曰,冬至正使趙觀彬,副使鄭俊一,有稟定事,來詣請對矣。傳曰,今日雖攝行,與親享無異,明日來待。
傳于尹彙貞曰,祈晴獻官以下致潔,另加申飭。
傳于李德重曰,兼春秋一員待命,騎馬三匹立之。
傳于李德重曰,日氣淸明,似易弛心,欲招守僕,分付,申飭致齋之意矣。旣已夜深,自政院書出,使在外下人示之,獻官俾卽知之。
傳于李德重曰,隨駕軍駕前巡令手,依上年例擧行之意,分付騎曹·訓局。
傳于李德重曰,今番行幸時,諸道道臣境上待候席網子,依近例置之之意,令備局豫爲分付。
李德重,以兵曹言啓曰,今八月十九日長陵擧動時,各殿問安馬,各差備入把,本曹驛馬及京畿·公洪·江原·黃海四道驛馬補把之數,依前例磨鍊,別單書入,而每當擧動時,各驛馬抄擇上送事,申飭非不嚴明,而各驛輒多苟充定送,其在事體,誠極未安。今番則以體大善步馬,各別精擇,各其營門定差使員,今十五日京中逢點事,各道監司處,發馬知委,而司僕寺添補京畿驛馬,則從本寺啓下數,直爲入把之意,分付本道,何如?傳曰,允。
又以兵曹言啓曰,今此毓祥廟擧動時,本曹兩驛騎馬四十匹內,病傷馬除,各差備應把之數,無以推移。依前例京畿驛馬,限十匹補把,以充不足之代事,本道監司處,分付,何如?傳曰,允。
又以兵曹言啓曰,八月初二日,幼學李稱名人,自金虎門入來,差備門外擊錚,極爲駭愕,令攸司囚禁治罪。同門守門將金重文,常時不能禁斷雜人,以致闌入,亦難免其責,推考何如?傳曰,允。
又以兵曹言啓曰,卽接西所衛將牒報,則明禮門近處宮墻三間許,今日頹落云。令紫門監,爲先把子圍排,急速修築,而景秋門入直西營禁衛軍二十名,依例除出,限修築間,守直之意,敢啓。傳曰,知道。
又以禁衛營言啓曰,因兵曹草記,本營分授西小門南邊體城八間許崩頹處,令該曹卽速修築,而定送軍兵,限畢築間,着實把守事,允下矣。將校一員出番,鄕軍二十名定送,着實把守,以待霖雨快晴,改築之意,敢啓。傳曰,知道。
又以御營廳言啓曰,本廳分授惠化門北邊體城頹落處及將頹處,竝十間改築事,前已草記蒙允,今方始役矣。自頹落處南邊數間許,體城四間,爲潦水所傷,動退中拆,不可不撤毁,同爲改築,故一體始役之意,敢啓。傳曰,知道。
京畿監司權狀啓,大司諫曺命敎,病重上去不得事,傳于李德重曰,俟間上來事,回諭。
持平李齊嵒啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳嚴鞫得情,快正王法。請瑞虎等兩賊孥籍,亟令王府擧行。請徙邊罪人陸師聖依律處斷。請物故罪人夏宅孥籍,亟令王府擧行。請工曹參議李箕獻遞差。請康津縣監朴聖龍罷職。請扶安縣監申維翰遞差。措辭竝見上答曰,勿煩。
李德重啓曰,吏曹判書李周鎭,頃雖以加土事,陳疏受由,而過都政三度加由之後,不爲出仕,且無辭陛之節,而陳疏徑行。原疏雖已捧入,其在事體,殊涉未安。推考警責,何如?傳曰,允。
上在昌德宮。停常參·經筵。
巳時,太白見於未地。
下直。交河郡守金東鉉。
李德重啓曰,行大司憲李縡,執義尹鳳九,掌令宋能相,持平鄭權在外。掌令李澤徵,持平李齊嵒呈辭。今日以監察茶時之意,敢啓。傳曰,知道。
右議政趙顯命五十六度呈辭,傳于韓翼謩曰,安心調理。
傳于李德重曰,今番擧動,依十八日例爲之。以此分付禮曹·騎曹,勿出朝報。
韓翼謩啓曰,冬至正副使,依昨日下敎來待矣。
李德重啓曰,兵曹判書金若魯,以陵行時節目稟定事,來詣請對矣。傳曰,引見。冬至正副使,同爲入侍。
韓翼謩啓曰,禮曹參判元景夏,以陵行時節目稟定事,來詣請對矣。
韓翼謩,以吏曹言啓曰,京畿監司權狀啓,慶安察訪金晉鐸,時在泰仁地,陵幸前勢難上來,而闕馬責立,尤爲緊急,令該曹變通口傳差出,卽速下送事,命下矣。慶安察訪金晉鐸,今姑改差,依狀請口傳擬入之意,敢啓。傳曰,知道。
吏曹口傳政事,以洪益恕爲慶安察訪。
韓翼謩,以弘文館言啓曰,本館上番,連日姑降入直,事體未安。修撰尹東浚,自鄕纔已上來云,卽爲牌招入直,何如?傳曰,允。
又以弘文館言啓曰,本館上番姑降入直,已至多日,事體未安。有闕之代,今日政,以在京無故人差出,待下批仍卽牌招,以爲推移入直之地,何如?傳曰,允。
傳于李德重曰,今番幸行動駕時,三嚴,以丑初初刻爲之。
李德重啓曰,右副承旨申思建,旣已遞差,右議政趙顯命處偕來承旨一員,當爲進去,而廳中只有臣德重及同副承旨臣韓翼謩,而左承旨趙明履,以病故才已出去,所當牌招,推移進去,而拘於廳規,不得循例請牌。何以爲之?敢稟。傳曰,牌招。
又啓曰,今日政新除授承旨,待下批,卽爲牌招,何如?傳曰,允。
有政。吏批,判書李周鎭在外,參判洪象漢式暇,參議沈星鎭進,同副承旨韓翼謩進。吏批啓曰,判書李周鎭受由在外,參判洪象漢式暇,小臣獨政未安,何以爲之?敢稟。傳曰,只出緊任。
又啓曰,玉堂闕員,今當差出,而擬望之人乏少,外任竝擬,何如?傳曰,允。
韓翼謩,以吏批言啓曰,崇陵別檢高裕,除授後過限未肅拜,依例改差,何如?傳曰,允。
又以吏批言啓曰,年九十婦人,自該曹抄啓封爵事,曾有定奪矣。年九十婦人,別單書入之意,敢啓。傳曰,知道。
以宋昌明爲司諫,以尹東浚爲獻納,以朴昌潤爲正言,以趙觀彬爲禮曹判書,以金尙喆爲修撰,以嚴瑀爲副修撰,以李應協爲吏曹正郞,以黃柙爲吏曹正郞,以李宗白爲右尹,以趙明澤爲左尹,以尹鳳郊爲祥雲察訪,以韓光協爲說書,書狀官單閔百祥,以李成中·元景淳爲承旨,以李載文爲居昌府使。
傳于韓翼謩曰,兵曹參知望,卽爲擬入。
以金光世爲兵曹參知,右承旨李德重,左副承旨李成中,右副承旨韓翼謩,同副承旨元景淳。
兵批,判書金若魯病,參判李日躋病,參議兪最基入直進,參知李成中病,同副承旨韓翼謩進。
副護軍鄭匡濟·李壽海,副司直趙尙絅·李世璡·柳復明·徐命珩·申思建,副司果趙明健·朴台炡·金尙喆·閔百祥,副司勇李最之·鄭鉉·李光鼎,僉知單金光白。
傳于李德重曰,禮曹堂上及騎判,有下敎事,使之入來。
李德重啓曰,禮曹參判元景夏,兵曹判書金若魯,依下敎來待矣。傳曰,詣閤。
傳于韓翼謩曰,節目改修正以入事,才已下敎于禮官矣。此單子出給。
傳于李德重曰,承旨入侍。
韓翼謩,以內醫院官員,以都提調·提調意啓曰,議藥同參金世選有頉之代,不可不各別擇差。醫人金寶潤,術業最稱精熟,以此人差下,令該曹付軍職,冠帶常仕,何如?傳曰,允。
又以禮曹言啓曰,卽接昭顯宮守直內官所報,則今番大雨,本宮正室南邊曲墻一間許頹落云。正室至近之地,有此墻垣頹落之患,不可無慰安之擧。慰安祭,不卜日來初四日設行,而頹落處,待晴擇日擧行之意,分付,何如?傳曰,允。
錦平尉朴弼成疏曰,伏以臣以無似,猥忝儀賓,歷事四朝,徒竊厚廩,無計報答,恒切愧懼。伏況數年以來,優老之恩偏隆,時有萬萬不敢承當者,闔門感祝,益無所措,而顧今犬馬之齒,九十有四矣。老眊已極,精神全亡,而百病交侵,萬念都灰,作一床笫間未冷之尸,時節起居之班,不得趨參亦久矣。瞻望雲霄,撫躬自悲,而尋常惶懍,惟俟譴何。最是所帶諸司提擧,雖是閑局,公門百事,亦皆有期,而年來一切瘝廢,惟此無往非罪,而其中典醫監提擧,乃是醫生試講奬勸之地也。春秋與禮曹堂上,按同開坐取才者,其規申嚴,而臣之眼疾彌苦,不辨黑白,加以䏁聾之症,逐歲轉甚,今則疾雷殆不知掩耳。以此而冒當試坐,醫書誦讀,何由知其能否,而第其高下哉?自前取才時,間或借手於禮堂,事面之苟艱,甚矣。自顧慙恧,人謂斯何?今年秋等取才,又當在於九月之內,而臣之老病實狀,更難淟涊備員於考試之坐,公體私義,不可不先期變通,故玆敢疾聲哀籲於慈覆之下。伏乞聖明,俯賜矜察,亟遞臣醫監兼任,使試事,得免臨時狼狽之患,千萬幸甚云云。答曰,省疏具悉卿懇。曾已下敎,卿其安心勿辭焉。
吏曹判書李周鎭疏曰,伏以臣本以無似,猥蒙誤恩,授之以冢宰之任,畀之以銓衡之柄,進退人物,非藻鑑之明則不可堪矣,調娛世道,非識望之重則不可任矣。此時此職,夫豈臣所可一分擔荷者哉?惟是臣之父子,蒙被殿下之渥恩,與天無極,他不暇顧,只欲效盡瘁之義者,實出於追先臣報殿下之意也。黽勉十餘朔,挨過兩大政,此則世所謂銓官之瓜期,已再報矣。瓜熟則代,政過則遞,物理國體,俱皆然也。三告加由,又是意外,臣誠踧踖不寧,誠莫知置身之所也。臣自受是任以來,或恐片私妨政,以負殿下特授之意,夙宵懍懼,迤至于今。雖自謂秉心報國,庶幾免罪於神天,而惟其秉權衡於睢盱之地,行進退於與奪之場,聽明未周,則不知而自抵過誤矣,格例所限,則有志而易於牽掣矣。調劑辛甘,卽聖上之所委寄者,而恐終歸於孤負,消瀜同異,卽臣家之所藉手者,而竟無效於成就,一則臣之才鈍也,一則臣之望輕也。公私慙赧,無地自容,如是而敢自諉以姑無大段罪過,因仍盤礴,不思自處之道,則畢竟是將人怒而神亦非矣。於是則以殿下特達之知,雖欲卒終始之恩,已不可得矣。此臣所以必欲矢心一遞者也。伏乞聖上,無以臣言爲過政後例讓,特垂遞免之恩,以卒生成之澤,不勝大願。且臣於都政時,以嶺人崔東濟久淹滯最冤屈,擬諸甄復之望,今聞其身已故云,此亦可見臣昏謬之失也。玆敢附陳首實之意,惟願亟加重勘焉。仍念臣前旣以先臣墓道之役,陳疏蒙由矣。今聞連日翻盆之雨,塋域土莎之圮傷,比初尤加,若不及今修補,將有無限之慮云。日已涓矣,役將始矣。非但臣不躬視,事工難集,人子之情,誠不忍安坐替人,而臣之職名,固在應遞,入闕拜辭,誠無其路,悲迫之懇,亦不容晷刻遲待,玆未免留疏徑發。固知錫類之仁,或可寬貸之恩,亦有前輩之如臣情禮者,不無已行之例,而擅發之罪,在常憲終不可倖免,亦乞明降威罰,以尊國體焉云云。答曰,省疏具悉。職在冢宰,其何若此?所陳中撕捱,其涉過矣。卿其勿辭,其卽上來行公。
同義禁李宗白疏曰,伏以日昨金吾囚推人金相礪·洪致龍等照律之坐,臣隨首堂之後,亦爲參聞,而本府議律之規,上段旣擧犯私罪條,則下款結語,更無私罪擧論之事。故相礪等照律啓目,亦以杖一百,告身盡行追奪勘斷,而不復懸某罪者,只據前例,而大臣以此筵白,遂有該堂問備之命,悚懍之極,不可一日晏然於職次。玆敢露章自列,伏乞聖明,俯垂諒察,亟命鐫削臣所帶金吾兼任,仍勘臣罪,俾安私分,不勝幸甚云云。答曰,省疏具悉。其何撕捱?卿其勿辭,察職。
司書金相福疏曰,伏以臣蒙恩受暇,留護病父,已有月矣。區區感祝之私,已不可勝言,而荐承除旨,迄未赴召,惶隕之忱,戀軒之誠,亦不能自已矣。頃叨諫職,趁卽登途,行到恩津地,聞已遞職,遂復還歸,而臣母墳山,尙在淺土,爲營遷窆之所,歷覽山地,衝冒無前溽暑,中暍忒重,舁還私次,叫苦度日。廼於本月二十二日,伏奉十五日承政院成帖有旨,以臣爲弘文館校理,令臣乘馹上來者。臣之病情,實難作行,而每於恩除之下,輒控私懇,亦甚猥越。聞命俶裝,强欲登程之際,忽自昨日,添得毒痢,度數無算,肚腹如絶。臣品賦本甚脆弱,而病狀又此危重,雖欲撥棄死生,匍匐趨命,而其勢末由。玆不得不停行調治,差待回頭,方可蠢動,敢進短章,仰陳事狀,跡涉慢蹇,罪在瀆撓。伏乞聖上,亟命遞改臣職名,仍降威罰,使館直無曠,臣分獲安,千萬幸甚云云。答曰,省疏具悉。爾其勿辭,俟間上來察職。
八月初三日辰時,上御熙政堂。兵曹判書金若魯請對,冬至正·副使同爲引見入侍時,冬至正使趙觀彬,副使鄭俊一,兵曹判書金若魯,左副承旨李德重,假注書李星慶,記注官丁錫敷,記事官徐海朝入侍。諸臣進伏訖。若魯曰,日氣猶未生涼,此時聖體若何?上曰,眩氣一樣往來矣。今則雨意似開霽,夜深後頗有秋氣,不比前月矣。若魯曰,大王大妃殿氣候若何?上曰,一樣差勝矣。若魯曰,王世子泄候若何?上曰,差減矣。若魯曰,使臣有稟定事,臣則姑爲退伏矣。觀彬曰,臣以使事有稟達者矣。一行緊務,無大於方物,而彼人多有顧藉除減之故,凡係方物,該曹無甚檢飭,歲幣之升麤尺短,白綿大小,好紙之薄劣短窄,尤涉寒心。臣頃年待罪戶曹時,親監方物,則品多不好,極欲變通,而事勢急迫,不免充送矣。使行先來狀啓,果有彼人黜退,艱辛彌縫之說,臣始信前見矣。彼人旣爲我國多減方物,則其在交隣之道,尤宜極擇送之,以示善待之意。今番則歲幣諸件,必以精細善染,洽滿尺數者擇捧,紙物,亦以厚潔長廣者擇捧之意,預爲申飭,何如?上曰,依所達,申飭,可也。出擧條觀彬曰,臣待罪於尙方提擧,故以尙方事,仰達矣。御衣襨貿易物價,本來甚些,此蓋水路朝天時所定價也。其時北京物貨,甚賤,故其價足以當之,而其後物貨,漸益踊貴,故有司之臣,陳達變通增價矣。中年以後,彼地物價,比前倍騰,而地部反以水路朝天時所定之價,作爲前例,以此給之,故貿易之際,每患不足。今番則從厚磨鍊之意,分付,何如?上曰,旣有前例,其令從優給之。出擧條觀彬曰,書狀官,專管一行搜檢察飭之事,當擇有聲望風力者,而前書狀官閔百祥,實合此任,臣始有得人之喜矣,見今徑遞,誠甚可惜。閔百祥之撕捱,蓋以被謫蒙放後,一味陳疏申暴之故,私義不得不如此,而事係往役,渠豈不念分義?況一經譴罷,廉隅已伸,今若自上特命還仍,復有嚴督之敎,則渠安敢不出乎?臣素知其人之可用,且有使行之可慮,敢此仰達。上曰,飭勵已行,敍用還差。觀彬曰,閔百祥還差書狀事,允下,而百祥以軍職不參,褒貶居中,而且與長銓有親嫌,不得付兼臺云,何以爲之?上曰,勿拘,可也。出榻敎擧條觀彬曰,今番使行,雖無別般可幹之事,而彼地事情,亦難遙度。行中譯官,不可無解事之人,今行當次堂上譯官二人中,一人老病,一人若意外生病,則行中事極可慮。前後使行,多有別啓請之事,本院首譯韓壽禧,依前別啓請例,加定帶去,何如?上曰,依爲之。出擧條俊一曰,歲幣中大米六十石,彼人曾已除減,今則只以粘米四十石爲歲幣。此則出於關西,而各邑全不致察,監色輩從中弄奸,乃以麤劣之米,臨急備納於灣府。灣府亦不點退,循例捧置,使行每於渡江之時,勢沒奈何,仍爲齎去,輒致生事,苟且彌縫,事極駭然。今番則各別嚴飭於各其進排邑,而若或如前麤劣,則當該守令從重論罪之意,預爲知委,何如?上曰,依爲之。出擧條俊一曰,彼之人情用銀之道,年增歲加。昨冬使行時,則多至於六七千金,而皆出於員譯輩八包中,已極萬萬難堪,而近來員譯輩八包,未充其數者二萬餘兩。此則由於倭銀之出來絶少,我國礦銀之産,又隨而盡故也。八包未充之數,如是夥多,彼中人情用銀之道,則每年加增,故其所收斂,不得不倍蓰於前。加之以彼地物貨,漸益踊貴,以此之故,譯官之失利負債,無復餘地。渠輩稱冤,姑舍勿論,人情所用,專責於員譯輩,事例亦如何?而若不收斂,則使事狼狽,勢所必至。自前例有官銀無邊貸下之規,而以數三人名字,懸錄貸下,故不無難捧之患矣。今番則自其都中,懸錄貸出,回還後使其都中備納,則官無一分未捧之慮,下無如前逋欠之弊。請得無邊官銀,戶曹·三軍門及平安監兵營各一千餘兩,合爲七千兩,取用於人情公費後,本邑則自都中無遺備納,似合事宜。依此擧行,何如?觀彬曰,彼中事情難測,不可不優齎以去,自都中備納,則必無見失之慮矣。上曰,令備局從長稟處。出擧條觀彬曰,臣於尙方事,亦有所達者。尙方所需,俱係御用,而近來院儲,漸益匱乏,此蓋由於奴婢減縮,貢木從而零星之故也。本院事,極涉可慮,待秋成擇送郞廳,推刷,何如?上曰,依爲之。出擧條上曰,禮曹參判元景夏來詣請對,注書出去,使之入侍。星慶承命而出,與景夏偕入。若魯曰,今番陵行時,凡干節目,當依辛亥年例磨鍊,而恭陵·順陵展謁時陵所扈衛,亦當依丁巳年健元陵行幸時歷省懿陵例,擧行矣。上曰,前後廂將,竝爲扈衛乎?以後爲前,宜矣。若魯曰,然則前廂軍兵扈衛,而後廂軍兵,則結陣於前路,詣長陵時,以後爲前乎?上曰,依爲之。若魯曰,辛亥年長陵行幸時,訓局軍兵十二哨隨駕矣。今番則隨駕御前前排,依上年例擧行事,命下矣。當以隨駕十五哨,御前前排各十雙磨鍊,而聞訓鍊大將金聖應所言,則步軍元數二十六哨,而隨駕十五哨,夾輦四百名,留陣三哨,各處入直宮城頹落處把守,竝以計之,則不足之數,殆近三哨云。似當有變通之道矣。上曰,以十哨隨駕,宜矣。若魯曰,辛亥年則訓局馬兵四哨隨駕,上年則六哨全數隨駕,依上年例擧行,旣有下敎,馬兵則當全數隨駕矣。上曰,依辛亥年例,四哨隨駕,宜矣。若魯曰,自前遠陵行幸時,則夾輦軍四百名磨鍊,以二百名輪回替代矣。辛亥年例亦如此,今番依此,以四百名磨鍊替代,而陵所·墓所·宿所,則四百名竝令扈衛,何如?上曰,依爲之。若魯曰,辛亥年行幸時,陵所設布帳,摠戎廳·鎭撫營合力擧行,昭寧墓設布帳,守禦廳擧行矣。今亦依此擧行事,分付,何如?上曰,依爲之。若魯曰,辛亥年,留都營別訓局軍兵三哨,摠戎中軍領率,弘化門外結陣,庚申年,摠戎使領率訓局軍兵三哨,弘化門外結陣矣。今番令摠戎使,領率訓局軍兵三哨,弘化門外結陣,何如?上曰,令摠戎使領率訓局軍兵五哨,留陣,可也。若魯曰,留都營移陣及無事等循例狀啓,付撥以送,如有時急狀啓,則別定京驛馬馳送事,辛亥年有所定奪矣。今亦依此擧行,何如?上曰,依爲之。若魯曰,城門外屛門把守,大駕行過後,還入留都,還宮時,更爲出去把守,自是前例。今亦依此擧行之意,分付留都,何如?上曰,依爲之。若魯曰,十里外斥候伏兵,自前令守禦廳·摠戎廳,隨其地方,依例擧行矣。今亦依此擧行之意,分付,何如?上曰,依爲之。竝出擧條若魯曰,虎網子置之事,命下,而至於昭寧墓所,樹木茂密,愼重之道,不可無虎網矣。上曰,設虎網,亦有弊於民矣。刀搶森列之中,安有虎乎?德重曰,或有虎犯軍中,以致驚動則奈何?上曰,經宿之時,軍兵布列於虎網之內乎?注書出去,詳問而來。星慶承命而出,還奏曰,依下敎問于軍門下人,則以爲,軍兵列立於布帳之外,虎網排設於軍兵之外云矣。上曰,虎網則置之之意旣下敎,而今聞陳達,陵所則樹木不甚叢鬱,依下敎置之。墓所則樹木叢鬱,其或虎犯軍兵,此豈恒日顧恤之意乎?然子曰,人無信不立,雖不分付,旣下敎之後,若綸如綍,民可欺乎?且與陵所有異,虎網則依例爲之。其網子勿徵民間,其令備局劃給儲置米,自本官備待,以示爲軍信民之意。出榻敎景夏曰,虎網備待,其爲民弊,亦非大段,而旣有前例應行之規,且是民所當爲之事,則不宜行惠,以啓下民希賞之心,而日後視作前例,則亦不可不慮矣。上曰,禮參之言是也。近來守令之蠲減,皆是要譽也,予嘗不以爲是也。然墓所異於陵所,以特恩爲之何妨?上曰,雖下敎,而觀今日勢,禾穀之節晩可知。道路略略修治,勿犯禾穀,略通駕道,五馬隊,曾於狹窄處,則有二路行之例,申飭該道該營,俾勿廣治。出榻敎上曰,今番植炬,漢城府則動駕回駕時,依例爲之,外方則動駕時,止新院植炬,回駕時,自新站植炬之意,令備局預爲,分付。出榻敎上曰,今番其雖經宿,依近例勿爲徵召鄕軍之意,分付備局。出榻敎上曰,內局提調,例以守宮大將兼察,今亦依此擧行。出榻敎上曰,動駕後都城開閉,限日暮,開東爲之。軍號省記,依近例入達東宮,巡監軍,以十八日受點人,回駕前,依近例仍察事,分付。闕門開閉,依例請慈旨擧行,問安承旨·宮官·中官往來,則城外都門,勿爲請開。出榻敎上曰,今番行幸,動駕時三嚴,以丑初初刻爲之。出榻敎景夏曰,臣頃日入侍時,恭·順陵歷省,孝章墓所歷臨,而依懿陵歷省時例,勿爲行祀事,下敎矣。臣取考謄錄,則丁巳八月十九日健元陵行幸時,歷省懿陵,而遣大官行祀矣。今亦依丁巳年例,恭·順陵,遣大臣攝行,孝章墓,亦遣官致祭,似宜矣。上曰,依例爲之,而兩陵攝祀時刻,與長陵行祭時刻,相照爲之,而孝章墓行祭,亦同時爲之,可也。景夏曰,孝章墓,百官當有再拜禮,而何時可行乎?殿下上墓,而百官行禮,則有壓尊之嫌,當行於下墓入齋所後乎?上曰,百官再拜禮,除之,可也。景夏曰,陵行以旬前後擇日事,命下,而連有國忌齋戒,惟十九日無故,故以此擇入,而還宮當在二十一日,其日乃宣陵國忌齋戒也。揷羽,動樂諸節,有妨礙之端,改擇則九月初一日爲吉云。曾前亦多有九月陵幸之例,以九月初一日退行,則不過十數日之差退也。上曰,勿動樂而已,何可以此退行?依前擇日擧行,可也。景夏曰,此乃順陵直長報狀也。莎草雖不枯損,而頗稀疏。前年播種,間間連根,間間稀疏,其稀疏處,僅一席地云耳。上曰,豈可以稀疏而改莎乎?今番奉審後可知矣。景夏曰,臣待罪禮曹,禮官不備,判書未差,參議尹汲久不行公。當此陵幸不遠之時,該曹多有擧行之事,請參議尹汲,令政院逐日牌招,何如?上曰,依爲之。出榻敎若魯曰,日昨因校書館兼校理洪益三所達,有校書館年前印冊時所減員役工匠,更爲上下事,命下矣。各司使役匠布,本曹量其實役,減數上下,自是前規。況上下磨勘,經年之後,創開更下之規,則不但校書館,諸各司必紛然竝起,後弊將無窮,而且本曹於各司所報,無所査減而盡給,則經費其何以支當乎?經費所關,不可不慮,今姑置之,何如?上曰,依爲之。出擧條上曰,陵幸不遠,畿邑新除授守令,催促發送,而抱川縣監金孝大,除一司署經,卽爲發送,可也。出榻敎上曰,政官卽爲牌招開政。出榻敎上曰,右承旨徐命珩,右副承旨申思建,竝今姑許遞,今日政,以在京無故人擬望。出榻敎景夏曰,臣以湖南事,仰達矣。羅州新牧使未及下去之前,舊牧使若徑先上來,則當此量田之時,許多文簿,不可不交付。與新牧使面看交代之意,分付,何如?上曰,舊牧使李埉,與新牧使面看交代之意,分付,可也。出榻敎諸臣以次退出。
八月初三日酉時,上御熙政堂。禮曹堂上·兵曹判書引見入侍時,兵曹判書金若魯,禮曹參判元景夏,左副承旨李德重,假注書李星慶,記注官丁錫敷,記事官徐海朝入侍。諸臣進伏訖。上曰,俄者以訓局軍兵十二哨隨駕,三哨留都之意下敎矣。更思之,曾見數三哨留都陣,單虛特甚,不成貌樣,更以十哨隨駕,五哨留都之意,分付。若魯曰,然則俄者擧條中,當改書以入矣。俄者擧條,今將入之,姑勿入之之意,使注書出去,分付,何如?上曰,注書出去,分付,可也。星慶承命而出,分付後入來。上曰,恭陵·順陵,皆王后陵乎?注書出去知來。星慶承命而出,還奏曰,恭陵卽睿宗朝章順王后韓氏陵也。順陵卽成宗朝恭惠王后韓氏陵也。景夏曰,虎網子給價,本官似難獨當矣。上曰,傳敎中本官二字,改書以畿營,可也。上曰,孝章墓,曾有遣近侍致祭之例乎?昭顯墓·順懷墓曾前致祭時,獻官姓名爲何,官爵爲何?曾前陵幸,亦有遣近侍致祭於孝章墓之例乎?注書出去,詳考謄錄以來,可也。星慶承命而出。上曰,史官中擇精詳者出去,可也。景夏曰,此注書極爲明敏,必能詳知以來矣。景夏曰,紅門內降輿所,以階下爲之耶?上曰,階下二字,儀注中添入,可也。上曰,百官無拜禮,則不必隨行,予上墓時,當入留依幕矣。景夏曰,當於紅門外序立矣。上曰,留都百官,當於延恩門內祗送耶?景夏曰,然矣。上曰,注書不卽入來,似是謄錄浩汗,未及考出之致。承旨退出後,從容問啓,可也。諸臣以次退出。
乙丑八月初三日酉時,上御熙政堂。承旨引見入侍時,右承旨李德重,假注書李星慶,記注官丁錫敷,記事官徐海朝入侍。諸臣進伏訖。上曰,今番祈晴時獻官,熟馬一匹,典祀以下諸執事,各兒馬一匹,贊者以下,各上弦弓一張賜給。出榻敎上曰,以孝章墓遣近侍致祭,前例問啓事,俄者下敎矣。予今始思之,曾於陵幸時,遣月城尉,致祭孝章墓矣。輦前復命,故予時流涕久之,今尙記憶矣。德重曰,臣俄自筵中退出後,未及詳考前例矣。上敎如此,今不必更考乎?上曰,置之,可也。上曰,今番欲審孝章墓,一倍愴焉,特令近侍致祭。出榻敎上仍親製孝章墓致祭祭文。使德重書之曰,憶昔己酉,十有七年,況又春事,倍我懷焉。道過捧日,躬臨墓前,冥冥有知,必也惕然。遲徊顧瞻,松柏蒼蒼,幸侍先陵,陟降洋洋。爰命近侍,略諭衋傷,感我此意,庶歆其觴。德重書畢。上曰,卿其參於祭文親製時,卿便可往祭矣。德重曰,臣當依下敎往祭矣。上曰,此祭文藏置香室,可也。上曰,祭文中春事二字,指今春李得中獄事也。上曰,更無下敎事,退去,可也。諸臣以次退出。
上在昌德宮。停常參·經筵。
巳時,太白見於未地。
下直,南陽府使韓師得,明川府使柳鎭斗,古阜郡守金遇喆,錦山郡守李華重,泰川縣監呂善應。
李成中,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,今此毓祥廟擧動時,侍衛守宮,以前日擧動時受點者仍用事,命下矣。前日寶劍受點中,都摠管朴纘新,身病猝劇,侍衛副摠管花豐君楏,身病亦甚危重,俱難進參云,身病人員,合有變通之道。令政院急速稟旨變通,令該曹,卽爲口傳差出,以爲寶劍侍衛備員之地,何如?傳曰,允。
右議政趙顯命五十七度呈辭,傳于韓翼謩曰,安心調理。
李德重啓曰,諫院闕啓,已至多日,守令署經,尙未擧行。除在外·牌不進傳旨未下外,呈告未肅拜人員,竝卽牌招,何如?傳曰,允。
以同副承旨元景淳,禮曹參議尹汲牌不進罷職傳旨及修撰尹東浚,副修撰嚴瑀牌不進禁推傳旨,傳于李德重曰,竝推考傳旨捧入。
李德重啓曰,同副承旨元景淳,旣有只推之命,卽爲牌招,何如?傳曰,允。
韓翼謩啓曰,禮曹參議尹汲,旣有只推之命,卽爲牌招察任,何如?傳曰,允。
又以弘文館言啓曰,副修撰嚴瑀,旣有只推之命,更爲牌招察任,何如?傳曰,允。
又啓曰,京兆時無行公堂上,詞訟重地,不宜久曠,動駕隔日,亦多有擧行之事。昨日政新除授左尹趙明澤,右尹李宗白,竝卽牌招察任,何如?傳曰,允。
元景淳,以侍講院言啓曰,本院上番,連日姑降,事甚未安。新除授說書韓光協,卽爲牌招入直,何如?傳曰,允。
傳于元景淳曰,再明日擧動三嚴,以卯正三刻爲之,時刻單子,卽爲入之。
傳于元景淳曰,守宮,以前受點承旨爲之,問安承旨,左承旨進去。
備忘記,傳于李成中曰,今日內乘·別軍職·宣傳官秋等內試射時,南行宣傳尹復淵,六兩三矢具入格,直赴殿試。
李成中,以訓鍊都監言啓曰,廣智營入直砲手五十名內,連因兵曹草記,本營近處宮墻頹毁三處除出,守直者至於五十名,而本營時無餘存軍兵,宿衛入直,極爲虛疎。砲手二十名,自今日依例添入輪番,宮墻改築後,還罷之意,敢啓。傳曰,知道。
韓翼謩,以觀象監官員,以領事·提調意啓曰,我國曆法,旣用時憲之書,則至若晷漏,亦當用新法,而以未及學來之故,不得已仍循舊法,更籌常多舒急之異,時刻仍有初正之變,言念挈壺之職,殊極可憂矣。本監官員安國賓,於上上年入燕時,彼中新法中,星記及五夜排時之法,求得以來,故令監官與漏官,輪直於漏局,攷驗新法事,草記蒙允。自上年立秋,至今年立秋,逐節測候,下漏攷時,則舊法已差十度有餘,而一一驗合於新法。國賓今又參以古方,證諸新法,撰出漏籌通義一冊,其法極爲縝密,自今以此行用,監官之輪直測驗,今已周歲,無所差忒,今姑停罷,何如?傳曰,允。
持平李齊嵒啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳嚴鞫得情,夬正王法。請瑞虎等兩賊孥籍,亟令王府擧行。請徙邊罪人陸師聖依律處斷。請物故罪人夏宅孥籍,亟令王府擧行。請工曹參議李箕獻遞差。措辭竝見上生民休戚,係於守令,前後聖敎,皆以愼擇爲飭,而新除授康津縣監朴聖龍,蹤跡不正,行己暗昧,已不合於衣冠之列,而曾任湖邑,專事肥己,符同下吏,偸割田結,至登於道臣之狀聞,對吏屬耳,因赦旋放,而湖邑之民,至今傳說,詬罵未已,如此之人,不可復置於字牧之任,而況且康津爲邑,以營下劇地,素稱難治,尤不可不愼擇。請康津縣監朴聖龍罷職。新除授扶安縣監申維翰,爲人詭祕,行己麤疎,爲世之所指點者,久矣。屢典州縣,無一善狀,到處流毒,民不堪命,其不可復畀字牧之任也,明矣。至於新除扶安,素稱湖南難治之邑,而題目之下,物情俱駭,當此極擇守令之日,不可付之於此等之人。請扶安縣監申維翰遞差。答曰,勿煩。
右副承旨申思建疏曰,伏以臣,以右相偕來,承命出來者,今幾一朔矣,足疾尙爾作苦,行步蹣跚,輒致顚踣,而義同往役,有不敢辭,强疾宣諭者,亦至六七次矣。忽自再昨,重患急癨,濕氣外襲,而肢體浮疼,暑熱內熾,而臍腹絞痛,片刻之間,再經昏窒,今則關格纔通,而吐瀉隨作,神氣大憊,不自收拾,廣施醫治,有加無減,委倒涔涔,便一僵屍,此際若或有傳命之事,則實無起身齎往之望,病裏憂憫,莫知所以爲計。臣雖愚迷,粗識分義,豈不知奉命之臣,引疾丐免之爲萬萬惶悚,而區區病情,如右所陳,旬望之內,差復無期。今若以煩猥爲懼,逡巡泯伏,不早陳聞,終或至於臨急稽遲,未卽傳宣之境,則其爲罪當復如何?玆不得不倩人構疏,冒死仰暴,恭俟處分。伏乞聖慈,俯加矜諒,亟許鐫遞,俾臣得以歸家調治,少延殘喘,則莫非天地生成之澤也。臣無任云云。無批答還下。
上在昌德宮。停常參·經筵。
元景淳啓曰,行大司憲李縡,執義尹鳳九,掌令宋能相,持平鄭權在外,掌令李澤徵,持平李齊嵒呈辭。今日以監察茶時之意,敢啓。傳曰,知道。
李成中啓曰,備邊司郞廳,以大臣意來言,今日賓廳坐起日次,而大臣皆有病,不得來會云矣,敢啓。傳曰,知道。
元景淳啓曰,今日賓廳坐起,旣已頉稟,所當持公事入侍,而本院時無留公事,不得入侍之意,敢啓。傳曰,知道。
右議政趙顯命五十八度呈辭,傳于尹彙貞曰,安心調理。
李成中啓曰,左承旨趙明履,以右議政趙顯命偕來事,進去矣,因四學儒生疏,不敢仍在,徑歸私次云。大臣偕來,不可暫曠,右副承旨韓翼謩,卽爲牌招,以爲進去之地,何如?傳曰,允。
以禮曹參議尹汲牌不進罷職傳旨,傳于尹彙貞曰,推考傳旨捧入。
尹彙貞啓曰,禮曹判書趙觀彬,除拜有日,尙不出肅,參議尹汲,旣有只推之命,竝卽牌招察任,何如?傳曰,允。
李成中啓曰,因都摠府草記,摠管身病人員,令本院稟旨變通,令該曹口傳差出事,允下矣。都摠管朴纘新,副摠管花豐君楏,身病俱難進參,則合有變通之道,何以爲之?敢稟。傳曰,竝改差。
兵曹口傳政事,以長溪君棅爲都摠管,以洪德望爲副摠管。
以寶劍朴纘新付標單子,傳于李成中曰,以都摠管長溪君棅,付標以入。
傳于李成中曰,時刻平明後,闕門循例擧行。
傳曰李成中曰,城內城外擧動,初嚴結陣,二嚴行軍耶,二嚴結陣,三嚴行軍耶?問啓。
李成中啓曰,城內城外擧動,初嚴結陣,二嚴行軍耶,二嚴結陣,三嚴行軍耶?問啓事,命下矣。問于該曹,則以爲,初嚴聚軍整齊,二嚴結陣,三嚴行軍云矣,敢啓。傳曰,知道。
尹彙貞啓曰,明日擧動時,承旨不可不備員,而右副承旨韓翼謩,以右議政趙顯命偕來事,進去。在前如此之時,有姑令入參之例,何以爲之?敢稟。傳曰,入參。
李成中啓曰,卽者御營廳敎鍊官來言,本廳大將朴文秀,以情勢難安,一向引入,動駕隔宵,而時急軍務,全不擧行云,事體極爲未安。卽爲牌招,以爲急速擧行之地,何如?傳曰,允。
又啓曰,御營大將朴文秀牌不進推考傳旨,今方捧入,而動駕隔宵,如是違牌,不卽行公,事體極爲未安。更卽牌招,何如?傳曰,允。
又以兵曹言啓曰,今此毓祥廟擧動時,本曹堂上侍衛,不可不備員。新除授參知臣金光世,卽爲牌招,以爲進參之地,何如?傳曰,允。
又以兵曹言啓曰,日昨政新除授同知中樞府事朴始碩之始字,誤以時字,備擬受點,不勝惶恐。原單子中,改付標以入之意,敢啓。傳曰,知道。
又以兵曹言啓曰,木覓山烽臺修築之役,纔已定畢,自今日爲始,臺上擧火之意,敢啓。傳曰,知道。
又以兵曹言啓曰,今八月初五日,驛吏尹介男稱名人,自敦化門入來,差備門外擊錚,極爲駭愕。令攸司囚禁治罪,同門守門將元璣,常時不能禁斷雜人,以致闌入,亦難免其責,推考何如?傳曰,允。
李德重,以戶曹言啓曰,依傳敎,右議政趙顯命自三月至八月合六朔祿俸,令倉官更爲輸送于本家,則以爲,卽今病情,漸益深痼,旣不能供仕,方在尋單祈免之中,常祿不敢冒受云,祿俸又不領受,何以爲之?敢稟。傳曰,令倉官更爲輸送。
元景淳,以刑曹言啓曰,長生殿外梓宮板子,敬差官下去,斫取船運以來矣。得聞數外板子,多數留置江上云,故當該敬差官隨去下吏,爲先捉囚,其板子竝爲運入,皆是以一立折作兩立,十八立爲三十六立矣,黃腸事體,至爲重大,下吏之憑藉濫斫,私載以來,萬萬驚駭。該吏則自臣曹,已爲嚴刑一次,依律文定配,而敬差官之未能檢察,致有此下屬輩從中弄奸之弊,亦不可無責罰之道,其罪狀,令該府稟處,何如?傳曰,允。
李成中,以司僕寺官員,以提調意啓曰,濟州歲貢先後運各樣進上馬,一時來到。元數四百八十八匹內,船中故失馬一匹,病留馬一匹,到中路故失馬五匹,病留馬八匹,到本寺故失馬七匹,病留馬四匹,合二十六匹計除。實納馬四百六十二匹。禾毛色別單書入之意,敢啓。傳曰,知道。
四學儒生洪啓億等疏。答曰,省疏具悉。從享之請,已諭大學,而其一字之請,仍意深量也。年少爾輩,何敢輕議?況承宣仍下問以達,其無請更者,近者筵說無嚴,其雖嘵嘵,何若是訛乎?此等浮雜,豈作訓之意乎?抑其氣銳,益修學業。仍傳曰,詢問大臣,在野儒臣,陳章陳達,其可也。今者之訓,卽御訓,更之一字,意不深量。年少之輩,非下問,豈敢嘵嘵?若是之際,其豈深量意乎?原疏留中,此後此等之章,不捧。
贊善朴弼周疏曰,伏以臣,以窮老書生,潛翳蓬蓽,惟安靜以聽造化,他無所求,而不幸盜得些少名字,聖朝待禮之盛,千萬無一近似。直至向來,則承宣之臣,連奉御札而來,宣召旨之勤勤懇懇,殆非近世所有,每一承聞,秪極其惶恐感激,無地容措。雖荷聖仁如天,寬虞人不至之誅,而迹臣所自爲,則其無法·無義·無誠·無情,甚矣。實無以自立於人類,申請罪譴,有不敢已,而從前章牘之上,誤恩輒加,不惟爲是之懼。重以賤疾甚危,兼傷於水潦,元氣澌盡,不暇救生,閱月屛默,以迄于玆,爲罪滋大,死且有餘。仍竊伏念,頃於常訓撰述之初,猥被詢問,以臣鹵莽,固何敢有所仰對,而不料與承宣私相酬酢之言,至徹於天聽,乃蒙一一俯採。人之常情,於文字間,尤易執着舊見,而聖明之不少留難,至於如是。是雖大舜之捨己從人,亦何以有加哉?甚盛甚盛。又於日昨,伏覩新頒印本,反復數四,更覺致意之深切,下語之諦當,眞爲聖人之文,於以光前裕後,厝一世於郅隆,直度內耳。夫知藏於心,言寓之文,爲學之要,惟在於審夫思慮之發,使之實如其所知,謹夫行事之際,使之實如其所言。程子所謂誠之於思,守之於爲者,卽是如此。雖帝王淵源之深,治道之出,亦不得外此而他求,厥或反之,則身心內外,分而爲二致,其離於道也,遠矣。惟殿下念玆在玆,無作無輟,必使夫今日御撰之訓,不至爲空言何補之歸,則國家幸甚,民生幸甚。抑臣於此,須有一稟,謹按法祖條中,有曰體先尊周云云。據臣所始得宣賜草本,旣依此見寫,前後承宣之來,亦無語及,而今玆印頒之本,則與之有異,以王易周,臣未知其何以有此追改,而恐或不免於千慮之一失也。夫尊周尊王,意義異同,固不爭多,而第尊周字自好,改之甚爲可惜。蓋如此類,置之則都無事,人之視之,只作尋常,纔經摘出,則便覺有礙,以此過爲之慮,似沒緊要。況其爲礙也,只此寂寥之一周字耳。粵自先朝以來,公私文字之行於國中者,一例用得,未之或改,若是者,豈不以其保無他慮故耶?夫旣保無他慮,而猶且改之,事體道理,甚屬不便。顧今六合昏濛,凡百辭令,固當愼密,而然亦愼其所可愼者耳。至於此等,一箇半箇,亦必切切然隨而減去之,則涉於多事。或者吾君匪風下泉之思,爲其所掩,不得宣著別白,此豈可不念也哉?以臣愚見,則恐不若仍存周字之爲得,惟聖明更入思議,如不曰不可,則一字易耳,銷刻何拘?幸命之遵用初本焉。臣非敢出出位之言,以其有聞於初,不容無言於終,倂惟聖明垂察焉。若臣所叨之職,今已六載于玆矣。雖以從仕人言之,未聞有若是其久於一官,況此在野虛帶者乎?實爲古今所絶無之事,聖明豈不知此,而一向任其爲弊,出脫無期,雖不欲有憾於天地,得乎?伏乞殿下,亟遞臣職名,仍命有司,重究臣積忤召命之罪,以尊朝體,以安私分,不勝幸甚云云。答曰,省疏具悉卿懇。仍訓以勉,深用欽歎,宜自服膺,其一字意固是也。今以此字意深量,且一板本,在於史庫,豈可泯於日後乎?頃者手諭悉諭,秋涼已動,此時待卿上來一倍矣。然卿之其猶邈然,豈卿邁邁?寔小子之誠淺,初頭二字,一何過乎?覽此深恧深恧。卿須體小子之慇懃,章奏之間,依前職銜,以安予心。安心卽日上來,用副此意,用副此意。仍傳曰,遣史官傳諭。
以贊善朴弼周上疏,傳于元景淳曰,此疏批,只錄於政院日記,勿出朝報,原疏留置史局。
以四學儒生上疏,傳于元景淳曰,原疏留中,此疏批及判付,只錄於政院日記,勿出朝報。
領議政金在魯箚曰,伏以臣,昨伏見備忘,有祈晴祭獻官錫馬之命,臣不勝驚惶恧蹙之至。祈晴賞典,未曾有聞,況今番霖雨,延至八月,正當極則反之時,受香之日,日已告晴,於以受賞,不亦虛乎?貪天爲功,古人所恥,嚬笑亦愛,前辟攸稱,揣分量義,斷無冒承之望,玆陳短章,仰瀝至懇。伏乞亟賜收回,以重恩命,以安賤心,千萬幸甚云云。答曰,省箚具悉卿懇。今者賞典,實循舊例,卿其安心勿辭,領受焉。仍傳曰,遣史臣傳諭。
工曹判書金始㷜疏曰,伏以臣,罪在難赦,恩出曲貸,薄從勘罷,旋被敍命,不意水部除旨,又下於夢想之外,眷庇至此,惶感雖切,臣方杜門縮伏,日夕俟譴,則不敢爲徑自疏籲之計,而此際諫疏又出矣。噫嘻,江都城子之其築其毁,一則臣罪,二則臣罪,而臣雖虛妄,抑獨何心?故欲築土崩之城,而費公家之財哉?誠以江都爲國家緩急之地,外城爲江都捍蔽之要,而中土甓築之法,每欲一試者,卽臣宿志,故先自創築,經年乃驗,果見其無所傷圮,而築法便易,城體堅完,則此臣之必欲繼築,而朝家之始委軍門,終屬本府者也。沿城所築,以步爲一萬八千餘步,以里爲五十餘里,而言其財力之費,則較之十餘里內城之石築,未居其半,論其功役之勞,則不出於一年之內,此臣年前疏中,以事半功倍爲言者,而但甓築異於石築,盡乾之後,始可成石,未乾之前,便一土墻。再昨年所築,幸不崩頹,昨年所築,則未經周歲,表裏猶濕,而不幸解凍之初,卽値三晝夜大雨,又不幸而當三朔無前之長霖,前後所圮,殆過十里云。若使臣經始而慮無不到,董役而事皆中窾,設築牢固,無一欠缺,則雨水雖如此,豈至見圮之此多?靜念厥由,莫非臣罪,而第念城子一築之後,亦豈無傷圮之患?都城則姑勿論,雖以南北漢及外各營言之,有管城之將焉,有修城之具焉,看護修補,俱有成規,獨於江都,無此設置矣,中軍之當爲管城將,財力之鳩聚修城所,最係築城後第一緊務。初主其事者,所當商確經紀,而築役纔畢,臣卽移職,故上京之後,雖有所酬酢於廟堂之間,終未及講成節目,使此五十里新築之城,旣無如南北漢主管之將,又無各營修補之財力,以致貽憂於朝家,此亦臣之罪也。獨臣之竊自慨悼者,惟彼江都,在國家,終爲不可棄之地,而緣臣無狀,致此僨誤,乃使保障之重,將爲等棄之歸,九仞之虧,豈不可惜?雖有傷圮,而城子旣成形體,雖欲改完,而事力比初有異。若自朝家,重勘臣僨事之罪,更議其善後之策,設號管城,隨毁隨補,一如南漢等諸處,使譙堞永固,陰雨有備,則臣雖赴嶺海而伏斧鉞,亦無恨矣。臣以朝暮垂死之人,又方負罪慙訟之不暇,則乃敢更論此事者,言甚愚妄,跡涉無嚴,而一段衷赤,天必鑑之,至若諫疏中民有赴水火而死云者,一何爲說之容易也?前有李彦世之疏,而謂之自決者多,今諫臣之言又如此,事之孟浪,未有若此,一番行査,自可知之,此臣前疏所請者,則抑又何辨焉?今臣辜犯,旣如是深重,亟被僨事之重律,然後臣心可安,國體可嚴,此臣日夜所顒祝者,而一向泯默,義有所不敢,今始冒死自列,仰干崇聽。伏乞聖明,下臣司敗,重勘臣僨誤國事之罪,以勵公法,少靖私義,不勝幸甚云云。答曰,省疏具悉。業已下敎,卿何若此?所陳,當下詢大臣處之,卿其勿辭察任。
刑曹參判申晩疏曰,伏以臣,罪盈惡極,禍延先母,穹壤冤酷,號隕莫及,至頑至忍,宜死不死,苟存視息,奄闋喪制,飮啄自同於平人,名姓復仄於朝籍,俯仰人世,情理靡極。但有畢命丘墓,以少贖不孝之罪而已,不意迺者,猥蒙甄錄,秋曹新命,遽辱於病伏墓舍之日,臣手奉除書,惶感怵惕,自不覺血涕之被面也。隆恩所被,宜卽趨膺,粗伸叩謝之忱,而第念臣,自罹草土以來,屢經危疾,首尾兩載,一味沈頓,少失將攝,輒致添劇。一息如縷,傍觀代懍,復起爲人,實非始料,雖禮制有限,未敢過焉,而顧影自憐,茹痛無窮,惟是家有病父,寧日恒少,藥餌扶護,相守爲命,時復攀依松梓,少寓追慕,卽臣區區之至願也。至於一切世念,冷如宿灰,縱荷聖慈如天,不遺簪履之舊,特侈收錄之渥,而以臣情事之至慼,其何忍遽着朝衣,處以恒品?以臣病狀之至苦,復豈有强策殘骸,堪供世務之望哉?噫,臣之離違文陛,倏已三歲矣。一肅天門,獲覲耿光,揆以情禮,所不可已,而顧今餘哀未泯,一疾支離,雖欲强起,其勢末由。犬馬戀結之誠,亦無以自遂,撫躬自悼,但有涕泗。恩除之下,不敢久淹,今始擔舁作行,來伏私次,猥將悲苦之辭,仰瀆慈覆之聽。伏乞聖明,察臣危懇,特許鐫遞臣新授職名,更令選部,勿復責臣以職事,俾臣將護老父,粗效子職,而仍得以從便調息,獲尋生路,以卒天地生成之澤,千萬幸甚云云。答曰,省疏具悉。卿其勿辭護焉。
副修撰嚴瑀疏曰,伏以臣之蹤地,萬萬危蹙,豈有一分冒進周行之勢,而昨冬北幕之除,累辭而不獲,催促之下,義重往役,不得不黽勉往赴,其拚棄廉隅,則甚矣。反顧踧踖,迄有餘愧,不自意聖度天大,曲加優容,追復館錄,誤辱新除,無狀賤臣,何以得此於君父?手奉恩旨,神魄悸,誠不知置身之所也。念臣,地處寒遠,資性巽軟,一切言議,無所參涉,而向忝言地,論一李敏坤,下語之際,未克周詳,前後聖敎,極其嚴截,臣誠惶怖戰恐,覓死不得。今於年久之後,何敢爲費辭自辨之計,而若臣情實,不一自暴,則日月之明,亦何由俯燭也哉?當初駁正,止爲其人之不合淸選,而翌日詣臺也,闕中在直之人,書報以因人聞之,敏坤似是璿派,似是二字,蓋未詳之辭也。未詳而遽然爲避,殊甚疎忽,而旣有所聞,則亦不敢仍傳初啓,略改措語,出而問於數三宗宰,則亦皆以不知爲答,臣且旋解臺銜矣。其間事狀,不過如斯,而衷實未白,威敎荐下,有非人臣所敢聞者,跼天蹐地,崩霣罔措,直欲刺心以自明也。若其敏坤之疏,急於詆辱臣身,自不覺其反歸於無嚴不敬之科,可駭而不足辨也。今臣之義,惟有引分自屛,齰舌追愆而已。雖蒙寬貸之仁,猥齒收錄之數,而彯纓結綬,復玷榮途,私心之所不敢出。去就一節,初無可論,其才學之空疎,人器之不稱,猶屬剩語。昨違嚴召,萬不獲已,格外只推,天牌又辱,不得不隨詣於禁扃之外,披瀝肝膈,冒瀆宸嚴。伏乞聖慈,天地父母,俯垂矜諒,亟許鐫削臣職名,仍令選部,勿復檢擬,俾得退守本分,永沐聖涯,不勝萬幸云云。答曰,省疏具悉。其何撕捱?爾其勿辭,從速察職。
正言朴昌潤疏曰,伏以臣,以疎逖之蹤,孤弱之植,濫蒙洪造,驟入臺地,未諳時諱,妄停一啓,以致衆怒如火,拳踢交加。始則申暐之疏,至請重勘,李塤繼之,又以改正爲請。駭機迭發,虀粉在卽,而幸賴日月之明,照燭無餘,奬之以分義當然,許之以臺體誠得,恩言渙宣,昭釋備至。臣方銘骨鏤肺,感泣無窮,忽於此際,伏奉諫省除旨,不知聖明,何取於滓穢之賤臣,而有此誤恩之洊加也?召牌之下,臣固當竭蹶趨承之不暇,而第臣危苦之悰,有不得不一暴者,蓋沈啓之當停,聖敎旣已洞諭矣。臣於一切彼此時議,本不干涉,而但以平心公眼觀之,沈則雖加誅殛,顧無所惜,而得中已斃之後,更無質問之所,則揆以獄情,似不當一向爭執,故果於一次傳啓之後,仍爲停論矣。今者彈劾之論,若是齗齗,無或別有機緘之不可已者,存乎其間歟?其亦异矣。至若塤之罪臣,蓋其意專在於沈啓之停,則何不明言其停之當否,而乃反竝擧他啓之停,囫圇說去,欲爲熒惑之計?其設心造意,良亦不美,況親山加土,卽人情之不容暫緩。臣之父母墳,爲潦雨所齧,改築日急,而職名在身,有不可徑情而直行,故不得不呈辭出去。噫,父母墳塋,人皆有之,則彼雖急於構臣,何忍以此爲說也?臣不欲索言,以傷忠厚之風,而自念重勘之請,旣甚危怖,改正之論,又是臣難洗之羞,則臺垣一步,卽是臣永謝之地。今何可徒恃寵靈,晏然冒進,反自歸於忘廉喪恥之科哉?玆敢略入文字,仰伸至懇。伏乞天地父母,憐臣危縮之狀,諒臣困迫之情,亟許鐫削臣新授職名,仍命選部,勿復檢擬,以快人心,以安私分,不勝萬幸云云。答曰,省疏具悉。其何撕捱?爾其勿辭,從速察職。
正言李長夏疏曰,伏以臣,獲蒙恩暇,救護父病,感祝洪私,圖報無地,臣之卽今情事,若有一分可出之勢,則其何敢輒事違傲,以自陷於辜恩慢命之誅哉?誠以老父之病,自數日以來,有加無減,諸般症節,日就危域,眞元漸至澌陷,藥餌皆無顯效。臣若暫時離側,則他無看護之人,晝宵扶將,焦遑罔措,更何暇論於官職去就也哉?玆於牌召之下,隨詣闕外,復此呼籲。伏乞天地父母,俯垂鑑憐,遞臣所帶之職,俾得專意調護,不勝千萬至祝云云。答曰,省疏具悉。爾其勿辭護焉。
說書韓光協疏曰,伏以臣,以謏才蔑學,屢玷侍講之列,前後登筵,無所裨補,縱伸延頸之忱,恒切尸素之譏。不意新除,又及於已試蔑效之身。當此睿學日將,胄筵頻開之日,如臣空疎,顧何敢每每承膺,徒傷廉愧也哉?且臣目下情理,實有萬萬切急者。臣之偏母,素抱勞復之症,每當暑月,寧日常少,近添暴泄,眞元澌脫,氣息淹淹,轉側須人,臣獨自扶護,親執藥物,實無離捨供職之勢矣。適値下番闕直,天牌儼臨,怵分畏義,何敢違傲,而情私所迫,趨承無路,玆不得不隨詣闕外,拜章徑歸,臣罪至此,萬殞難贖。伏乞聖明,察臣懇迫之情,治臣逋慢之罪,亟遞臣職,以便救護,千萬幸甚云云。答曰,省疏具悉。爾其勿辭護焉。
左承旨趙明履疏曰,伏以臣,昨伏聞學儒疏論頃日常訓中改字事,而其所爲言,有若臣請改者然,是何言也,是何故也?再次下詢後,僚員承命,往議於諸大臣,而兩大臣對語中,有無已則改之如此之語,故因以改之,而若臣前後所對,旣無一句請改之意,其擧灣事者,其時說話,自然拖及於此,故臣之所陳,大略以爲,曾在灣上,不無知其事情者,然至於此事,聖慮過矣。改之至爲重難,其後入侍,又有此書誰敢謄去之語,此皆聖明之所俯燭,而入侍之僚員與史官,無不聽之,此寧有一毫近似於恐動之言,而今乃撤去下段,只以上段灣事一語,直驅之於詖僻之科,目之以春秋之亂賊,列聖之罪人。且聞四學墨削臣姓名於儒籍,而以春秋亂賊爲罰名。噫嘻,古今天下,豈有如此言議,豈有如此擧措乎?臣於數日前,始聞有疏擧,略以此疏所陳之語,有所酬酢於一二親舊之間,俾聞於疏儒,彼豈不知臣疏一出,其言歸虛,而猶且如是者,抑何意哉?噫嘻,其不難知矣。且所謂大夫者誰,士友者誰?其所以爲罪者,又如何,而了無明白指的之語,又何故也?臣迂愚之性,冥行險塗,素來見惡於人,暗中之猜克,密地之鋒鏑,臣固慮之久矣。雖微今日之儒疏,早晩退歸,避遠駭機,蓋已自決于心,況今人言之罔極,至於如此。身名之汚辱,無復餘地,非不知奉命事重,而不得一刻淹留,昨自偕來所,蒼黃徑歸,而門限已迫,不得封章,今始略具短疏,披陳危衷。伏乞聖慈,洞賜照燭,亟命罷削臣所帶職名,仍令選部,勿復檢擬,得以屛處畎畝,俾全性命,不勝萬萬幸甚云云。答曰,省疏具悉。此何撕捱?爾其勿辭察職。
上在昌德宮。停常參·經筵。
韓翼謩啓曰,內乘來言,輦轝·雨具,取稟。傳曰,知道。
元景淳啓曰,宣傳官來言,蛟龍旗·雨具,取稟。傳曰,知道。
又啓曰,內乘來言捲簾,取稟。傳曰,捲三面。
右議政趙顯命五十九度呈辭,傳于尹彙貞曰,安心調理。
尹彙貞啓曰,今此擧動時,承旨不可不備員。而左承旨趙明履,承批之後,不爲仕進,卽爲牌招,何如?傳曰,允。
又啓曰,大王大妃殿問安,左承旨進去事,命下矣。左承旨趙明履牌不進罷職傳旨,纔已捧入。問安,何承旨進去乎?敢稟。傳曰,右承旨進去。
又啓曰,今日擧動時,承旨不可不備員,而左承旨趙明履牌不進罷職傳旨,纔已捧入矣。似當有變通之道,何以爲之?敢稟。傳曰,改差。
傳于尹彙貞曰,承旨前望單子入之。
大駕入毓祥廟齋室後,王世子遣宮官問安。答曰,知道。
政院·玉堂·藥房口傳問安。答曰,知道。展拜後,政院·玉堂·藥房口傳問安。答曰,知道。
大王大妃殿,遣承旨問安。答曰,知道。
元景淳,以兵曹言啓曰,依傳敎,隨駕禁軍及駕後標下軍兵等處,作粥以饋之意,敢啓。傳曰,知道。
又以訓鍊都監言啓曰,冷雨如此,軍兵等作粥饋之事,命下矣。隨駕軍兵及挾輦砲手等,依下敎作粥分饋之意,敢啓。傳曰,知道。
又以禁衛營言啓曰,依傳敎,本營軍兵等處,煮粥以饋之意,敢啓。傳曰,知道。
又以御營廳言啓曰,冷雨如此,軍兵等作粥饋之事,命下矣。本廳結陣軍兵等處,依傳敎設粥分饋之意,敢啓。傳曰,知道。
大駕還宮後,政院·玉堂·藥房口傳問安。答曰,知道。
八月初六日卯時,上幸毓祥廟。擧動時,行都承旨尹彙貞,左承旨趙榮國,右承旨李德重,左副承旨李成中,右副承旨韓翼謩,同副承旨元景淳,記事官李壽鳳,假注書李星慶,記注官丁錫敷,記事官徐海朝隨駕。上〈具〉翼善冠·衮龍袍,宗親文武百官,以黑團領侍衛以行。大駕明政殿乘輦時,新除授承旨牌招事。駕前下敎大駕出賓陽門,上曰,百官·軍兵竝雨具。出駕前下敎上曰,大旗未出門之前,先廂軍兵前進乎?問啓。成中曰,問于訓鍊都監敎鍊官,則以爲,三嚴後,見大旗出敦化門,先廂方爲前進云矣。上詣毓祥廟正門時,上曰,冷雨如此,軍兵等作粥饋之之意,分付各軍門。出駕前下敎上詣毓祥廟,展拜奉審後,仍行還安禮。申時回鑾出正門時,上曰,毓祥廟修補時,繕工監官員陞六,算員令本衙門高品付祿。出駕前下敎上還宮後,諸臣退出。
上在昌德宮。停常參·經筵。
下直,竹山府使李殷春。
元景淳,以都摠府言啓曰,今日入直內三廳武兼禁軍及軍兵等,當爲中日習射,而宗廟·永寧殿·永禧殿秋奉審相値,不得爲之之意,敢啓。傳曰,知道。
右議政趙顯命六十度呈辭,傳于元景淳曰,安心調理。
元景淳啓曰,臣與都承旨尹彙貞伴直矣。彙貞以式暇,今方出去,左承旨李德重,右承旨趙榮國,左副承旨李成中,俱以式暇,不爲仕進,右副承旨韓翼謩,以右議政趙顯命偕來進去,伴直無人。左副承旨雖式暇,所當牌招,而拘於廳規,不得請牌,何以爲之?敢稟。傳曰,牌招。
又啓曰,左副承旨李成中牌不進罷職傳旨,今方捧入,而伴直無人。右承旨趙榮國雖式暇,所當牌招,而拘於廳規,不得請牌,何以爲之?敢稟。傳曰,牌招。
又啓曰,今日次對,大臣旣已出令,兩司當爲進參,而兩司無入侍之員。除在外·牌不進傳旨未下·親病受由·呈辭入啓外,呈告未肅拜人員,竝卽牌招,以爲推移入參之地,何如?傳曰,允。
又啓曰,卽者備邊司郞廳來言,今日雖非日次,久未行次對,來會云矣,敢啓。傳曰,詣閤。
又以長生殿郞廳,以都提調·提調意啓曰,本殿內外梓宮板,每以十年一次斫來入庫,而上年爲當次,故定送敬差官,斫取運來,今方劈鍊矣。得伏見刑曹草記辭意,則以爲,數外板子,多數留置江上云,故當該敬差官隨去,下吏爲先捉囚,其板子竝爲運入,皆是以一立折作兩立,十八立爲三十六立矣。黃腸事體,至爲重大,下吏之憑藉濫斫,私載以來,萬萬驚駭。吏則自本曹,已爲嚴刑一次,依律文定配,而敬差官之未能檢察,亦不可無責罰之道,其罪狀,令該府稟處事,蒙允矣。黃腸事體,至重且大,乃有此憑藉濫斫,欲作私物者,誠極絶痛。差官,該吏之罪,旣自王府·秋曹,依律嚴治,則不必更論,而今此板子,旣係黃腸封內所養之木,而下吏輩加數濫伐,以至現發,則論以體例,不可仍付該曹,運致本殿,藏置下庫,似合事宜。此板子三十六立,卽令該曹,移送于本殿,何如?傳曰,允。
元景淳,以戶曹言啓曰,依傳敎,右議政趙顯命自三月至八月合六朔祿俸,令倉官更爲輸送于本家,則以爲,卽今病情,漸益深痼,旣不能供仕,方在尋單祈免之中,常祿不敢冒受云,祿俸又不領受,何以爲之?敢稟。傳曰,令倉官更爲輸送。
又以兵曹言啓曰,卽接北所衛將牌報,則集春營近處宮墻二間許,今日頹壓云,令紫門監爲先把子圍排,急速修築,而集春營入直砲手十五名除出,依例修築間守直之意,敢啓。傳曰,知道。
又以兵曹言啓曰,今此陵幸時,京畿驛馬二十一匹補把事,入啓行會後,因本道監司狀請,備邊司覆啓內,畿驛馬十三匹減除,其代以近三道驛馬,加定補把事,允下矣。所減之代,公洪道五匹,江原道四匹,黃海道四匹分定,原別單子中,付標以入,而陵幸日期不遠,急速抄擇,與元分定馬一體,及期上送之意,三道監司處,發馬知委,何如?傳曰,允。
以公洪監司趙載浩狀啓,恩津等官居幼學李圭元等渰死·壓死事,傳于元景淳曰,渰死·壓死人等,令本道恤典擧行。
八月初七日未時,上御熙政堂。大臣·備局堂上·京畿監司同爲引見入侍時,領議政金在魯,左議政宋寅明,兵曹判書金若魯,行副司直金聖應,左參贊朴文秀,刑曹判書柳儼,京畿監司權,禮曹參判元景夏,工曹參判沈聖希,兵曹參判李日躋,吏曹參判洪象漢,戶曹參判金尙魯,右尹李宗白,同副承旨元景淳,應敎李昌壽,掌令李澤徵,假注書李星慶,事變〈假〉注書李重彬,記注官丁錫敷,記事官徐海朝入侍,諸臣進伏訖。在魯曰,霖餘日氣甚不均,此時聖體,若何?上曰,眩氣時時往來矣。在魯曰,大王大妃殿氣候,何如?上曰,一樣安寧矣。在魯曰,王世子氣候,何如?上曰,一樣好在矣。在魯曰,昨日動駕,竟夕風雨,區區憂慮,不勝下情。陵幸日期,今又不遠,而涼氣不生,雨意不開,動駕之後,或致阻水沾濕,傷損玉體,則臣子之憂慮,何可盡言,而況且百穀晩成,秋稼滿野,道傍被傷之處甚多云,民事亦不可不念也。臣意以今月晦·來月初,改擇動駕日字,似甚便好矣。曾前陵幸,多在九月,今番摘奸民田,多入於治道之中,而參酌以報,不報之數,倍於所報,故民情甚憫,皆願差退云矣。寅明曰,霖雨尙無開霽之意,日氣涼煖不適,臣民皆懷恐損聖體之慮,而大水之後,道路險惡,修治極難,況今舊穀已盡,新穀未登之時,使道傍民田,皆被蹂傷,則亦恐有歉於恤民之情,故臣等皆願差退期日矣。上曰,予心必欲速行,不能抑止矣。予之今年,卽先王壬辰貞陵行幸之年也,予心追慕,一倍愴憾,而新長陵移封時,便一赭山,今聞樹木茂盛云,予若一往見,則予心豈不慰喜哉?舊長陵,予甚惜之,一往還後,予心則降矣。昔之人君,以不治道,罪有司,予則不然,而作田犯御道者,守令·道臣之責也。上年有下敎者,領相已忘之,而左相亦不記有否?交河之行,曾已諭矣,道臣·守令若知之,則豈不能禁民起墾於御路乎?且古語曰,不見其形,願察其影,今日時象,予心已寒矣。李塤之疏論江都事,欲竝與往審之將相而擠陷之,可謂巧僭矣。況渠是宗班後裔,則立朝事君之道,亦與他人自別,而畢竟如此,良可寒心。與予同志者,惟靈城與元景夏也。予之親製常訓,豈欲强效學問上文字,以求美名於後世哉?先儒著述,不爲不多,但體行之,足矣,何待著書?但知著書,而不知體行,則書自書我自我也。昔孔子答,孟懿子問孝,只曰無違而已,如是足矣。何必盡誦訓詁而後,可以行之哉?予特以體先敎胄之意,自製常訓,而下語間,不當用礙眼字,故改其二字,而彼儒生輩之疏論,豈不怪駭?況趙明履元無請改之事,而必欲擠排者,此皆出於黨心也。往年大諭頒赦文,初欲使吳光運製之,旋復親製者,予有意而然也。向使光運製之,忌嫉光運者,將不知做出何許葛藤也。趙明履之力量器局,雖未必能擔當國事,而文學則有餘,故特除承旨,意非偶然,且明履初頭,亦不無偏黨之心,故予嘗斥補矣。近見其心稍公平,差勝於向來,故予頗寵任,今之黨人,見其差勝,見其寵任,則便生媢嫉之心。世道無可言者,常訓乃是予所親製,彼儒生輩諫我,可也。未嘗開口之明履,何與於此,而必欲折辱者,皆是黨習之本也。以都城事言之,守城之論,斷自予衷,雖當賊鋒,予心不動,曾不料以此作一偏論之本也。洪重孝之疏論都城,予初尋常看過矣。自李塤疏出後,漸覺其亦出於機關矣。以江都事,有李塤之疏,以守城事,有洪重孝之疏,以常訓,有學儒之疏。此三者,皆出自予躬,而反釀出三箇機關,欲祛黨習,反生機關,將來事,可以知之,予自今以後,心已厭矣。陵幸後則吾事畢矣,予欲休矣。惟彼匹庶,單僮匹馬,往來省墓,予甚羡焉。陵幸一日爲急,況可退日乎?在魯曰,外間傳說易訛,彼儒輩不過誤聞而然也。上曰,必是入侍人誤傳也。在魯曰,殿下每以心舒則氣愈爲敎,諸臣若請停止陵幸,則殿下不聽納,可矣,而不過差退也,非欲停幸也。目今秋稼未收,民事可慮,霖餘山溪險惡,治道極難云矣。景夏曰,臣之所憂,不在於此,治道難便之端非一,而臣不欲言之也。昨日動駕於城內咫尺之地,而淫雨沾濕,尙多聖體傷損之慮,況累日之程乎?有萬一之慮,而臣等不能爭止,陪駕遠出,遇雨阻水,或致聖體之傷損,則臣等罪當萬死。古人以爲,乘船危,就橋安,猶且斷靷力爭,況此潦水方盛,道路難通之時乎?文秀曰,大臣雖以差退日字,以待禾稼成熟爲達,而自前亦多八月內陵幸之時,今不必以此爲言,而車駕出遊,萬人盡歡,則宜擇天高氣淸,風和日朗之時,而今則潦雨未收,前阻大水,聖體傷損之慮,已無可言,而百官六軍,盡被沾濕,則亦豈非恤念處乎?道路雖修治,旋卽雨壞,則臨時狼狽,亦多可憫矣。在魯曰,還宮時,又當齋戒之日,百官之不插羽,亦無所妨,而軍樂鼓吹亦無之,則殊甚寂寥矣。寅明曰,九月初一日亦吉云,以此差退,恐無所妨矣。上拍案勵聲曰,群下無一可恃者,予欲往審先陵,歷見亡子遺墓而還矣。諸臣皆惶恐仰對曰,聖敎如此,臣等何敢更以此事陳達乎?當以初擇日,依下敎擧行矣。寅明曰,殿下之一語一默,東宮是傚是則,此正殿下啓開無疆之休之時也。進言者雖有機關挾雜,殿下但從其是者,而斥其非者,則何害之有哉?上曰,予羡右相矣,吏判亦見幾而去,予實羡之。在魯曰,渠雖有機關,殿下勿以此動心,則自無事矣。上曰,雖李塤爲大將,儒生爲軍卒而來,予豈動心乎?此心終日憧憧,猶勝於宴安放過矣。文秀曰,百年黨論,殿下亦能破之,況此始兆者乎?物來順應而已,豈可使此心係着一邊耶?寅明曰,文秀之疏,下款語甚好矣。上曰,其疏得體矣。曰,臣藩臣也。今番陵幸時治道,以二馬隊爲之事,下敎,而交·坡間道狹處,多有騎不竝行之地,治道稍廣,則民田禾穀,必多損傷,是可憫慮矣。上曰,古之人君,春省耕秋省斂,其時亦豈不治道耶?景淳曰,古者有井田法,故溝洫之間,自有正路,民不犯耕矣。文秀曰,曾前交河陵幸之時,路由於坡州邑內者,遷陵時,道路已修治矣。雖迂回,可不煩民力,故果有此行幸,而今則不然,與其迂回作路於坡州邑內,毋寧直就廣灘,從川邊治道之爲愈,然則迂回數十里,民田似無被傷之慮矣。若魯曰,然則更遣事知兼司僕將,摘奸以來,何如?上曰,依爲之。出擧條曰,治道之役極難,非四邑所可辦,似當有朝家劃給之典,俯詢于大臣而處之,何如?寅明曰,藩臣事體,所不敢言,今日筵席不嚴矣。景夏曰,頃日以順陵莎草稀疎事,有所陳達,則以前頭當歷省,何可以稀疎改莎,姑置之爲敎矣。陵官更報以爲,稀疎處或半尺或一尺,而今年大水後,微有見土處云,敢此仰達矣。恭陵陵官,又以莎草播種,間間連根,而猶不茂盛,亦有稀疎處爲報矣。上曰,播種後頻頻奉審灑水,則豈如此乎?播種勝於補莎乎?景夏曰,播種不如補莎,而頻頻改莎,誠重難矣。上曰,姑置之,待歷省後當下敎矣。景夏曰,臣取考己酉年順陵行幸時儀注謄錄,則其時孝章墓,自上有哭臨之節,故至丁字閣階前降輿,而哭臨後復爲乘輿,詣墓上看審矣。今番歷臨孝章墓時,別無丁字閣入臨之節,則降輿處所,不必設於丁字閣階下,儀注中,乘輿直詣墓上,降輿看審後,乘輿還出,似宜,以此磨鍊擧行,何如?上曰,依爲之。曰,臣俄者有所仰達,未聞下敎,故更達矣。治道極難,民弊不貲,宜有劃給顧恤之典矣。在魯曰,齊·厚陵行幸時,亦有劃給之前例矣。若魯曰,劃給治道之民,有若償價者然,事體極爲屑越矣。上曰,兵判之言,是也。曰,畿驛凋弊,馹馬多未改立,今番陵幸,生事可慮矣。寅明曰,曾前陵幸時,畿驛卒,有米·太添助之例矣。在魯曰,庚申年厚陵行幸時,經理廳米一百石,各邑太一百石,特爲劃給於各驛,而今番陵幸,則日數比庚申半減,米·太各五十石賜給,而米則自賑廳給之,太則以各邑會付給之,何如?上曰,依爲之。出擧條上曰,道路必勿廣治之意,畿伯,申飭列邑,可也。曰,今此陵幸時,各邑多有進排之事,而差備所屬及各司下人,不無侵徵濫雜之弊,此不可不嚴飭矣。上曰,內而差備所屬,外而上司下人,如有濫雜作亂之事,卽爲狀聞請罪,可也。曰,以問安中使之行,言之,必以支供不謹擧行,故爲執頉下輩,索賂無所不至,貽弊列邑,誠多矣。上曰,此一節,亦在上款申飭之中矣。出擧條上曰,金始㷜,被駁於李塤,而猶不忘於城役,可謂重厚矣。寅明曰,江都築城後,金始㷜,欲以中軍,兼管城將之號,使之專管城子之意,有所酬酢於臣,而臣未及陳達變通,城之多毁,未必不由於此,則臣誠有罪矣。南漢有城機別將,北漢有管城將,至於江都,則雖有中軍,有異管城將之專意城事,今若兼管城之號,屬之以修城所,而凡係看護城堞之責,使之專管,則城堞已圮者,固無可言,而卽今潦水尙未開霽,前頭加圮,又未知幾何。修補之道,不可不預先講確,管城將卽爲口傳,極擇差出,催促下送,似好矣。上曰,當備擬乎,當單付乎?寅明曰,備擬·單付,無所不可,惟在銓曹之考例量處矣。在魯曰,以修城將爲號,似勝矣。上曰,所陳是矣。以江華中軍兼守城將,啓下差送,而留守上京時,修城將不得離次,雖當遞易時,面看交代事,定式申飭,可也。出擧條曰,京驛卒到畿驛初站,每多仍把索價之弊,合有定式嚴禁之道矣。儼曰,畿驛以京驛之故,不能保存。雖以廣州驛言之,京驛馬來到德豐站,則所當換馬,而京驛卒不肯遞換,公然越去,以仍把之故,索價於本站,故畿驛不堪其苦。臣待罪畿營時,習知其弊,故敢達矣。若魯曰,頃者畿營,以酌定其價,毋得濫徵之意,報備局而越站,便是濫騎,嚴禁越站,則徵錢之弊,自可祛,故以此議于大臣而題送矣。上曰,無端越站者,申飭禁斷,可也。出擧條寅明曰,守令數遞可憫,義城,物衆地大,與州·府無異,素號難治,故在前多以曾經牧·府使者,擇差矣。前縣監宋堯輔,赴任雖已經年,而吏事諳練,移職可惜,特令仍任,似好矣。上曰,依爲之。出榻敎擧條寅明曰,羅州事,可憫矣。新除授李喆輔,久患毒痁,末由赴任云,李喆輔罷職,其代口傳差出,何如?上曰,依爲之。出榻敎在魯曰,判尹閔應洙,內遷累月,尙不上來。詞訟重地,不宜久曠,從重推考,催促上來,何如?上曰,往者處分,不過飭勵,則事過之後,一向撕捱,其涉太過。爲人臣,在上者一有飭勵,因以自劃,其誰立朝?分義道理,亦涉寒心。從重推考,卽令政院申飭,上來行公。出榻敎寅明曰,吏判亦當推考矣。不爲辭陛,徑自下鄕,誠極非矣。上曰,推考,可也。出榻敎在魯曰,秋務方殷,一司署經守令,催促發送,何如?上曰,未赴任守令,竝令該曹,催促發送。一司署經守令,除一司署經,一體催促發送,可也。出榻敎上曰,開城留守尹得和,往者旣已開釋,今者此任,義同往役,則尙不謝命,其在事體,殊涉過矣,從重推考,其令卽爲赴任。出榻敎上曰,學儒異於鄕儒,其父兄若善敎訓,則豈至於此?皆其父兄敎之也。寅明曰,大凡儒疏,不過數三人主張,而名帖雖多,不必皆參涉議論也,何可盡責也?上出留中之儒疏,使筵中諸臣見之曰,儒疏中以爲,問諸大夫,則曰趙明履之罪也,問諸士友,則曰趙明履之罪也。所謂大夫者,誰,士友者,誰?史官亦可謂大夫乎?景淳曰,注書,不可謂大夫也。上曰,趙明履疏,注書出去持入,可也。星慶承命而出,持趙明履疏謄本而入。上曰,何不持來本疏耶?星慶曰,承宣之疏,旣下批後,政院不得留作休紙,還給本家,故院中只有謄本矣。上曰,院規如此乎?予不知有此規矣,今因所達,始知之矣。上覽儒疏,展開末端,見貼黃書皇明年號,仍驚曰,留中累日,尙不覺察,今始見此貼黃矣,此尤極奇怪矣。承旨捧入時見此乎?景淳曰,臣初除是職,肅命後初到廳中,則儒疏適到於此際,只一番讀過,未及展看紙尾,故臣亦未及見矣。臣若見之,豈不以違格退送乎?上曰,承宣雖見之,亦將奈何?若退而不捧,則彼儒輩,必當以不識尊皇朝,請罪承宣矣。注書見此乎?星慶曰,儒疏到院之時,臣適披見而知之矣。上曰,承宣雖見之,捧入之外,無他道也。上顧承旨曰,趙明履疏讀之。讀畢,上曰,承宣批旨,更欲添字,而不待下敎,徑先下院,極爲駭然。當該中官,拿處,可也。出擧條上曰,予以爲先之心,作此常訓,釀成機關,予見此疏後,已有深諒,見此貼黃,尤覺懍然。予雖留中,渠輩必以爲名疏而傳誦之,頃刻踰鴨綠江矣,予豈不能拿入此儒於帳殿,而予若敎此儒,則渠輩則必當配享於四賢祠矣。皇壇委折,彼人雖來問,予不怕也,而至於此疏則不然,如有彼中人來詰,則將何以答之?思之至此,心甚懍然,此皆予作文字之過也,予無顔更對卿等矣。諸臣咸進曰,殿下何爲而出此不忍聞之敎也?文秀曰,此乃過擧也。彼儒輩皆妄人,何足掛懷?殿下每於此等事,纏繞不能忘於心,非但聖體有傷,獨不念宗廟社稷乎?上曰,彼儒輩之父兄不善敎子者,亦是予在君師之位,不能敎化之致也。古語曰,不能者止,予已深諒矣。諸臣又進曰,臣等聞此下敎,心膽墮落矣。若魯曰,臣初聞此疏之入,深以激惱聖心爲慮矣,及見批旨,詞氣和平,臣心甚喜幸矣。豈料今日有此下敎也?景夏曰,殿下聖德如天地,而臣於天地之大,不能無憾矣。天地造化,有雨露時節,有霜雪時節,而殿下何嘗見天地有費聲氣乎?殿下辭氣每每失平,臣不勝慨然矣。上曰,贊善之疏,極其從容,告君之辭,固不當若是耶?諸臣咸曰,贊善之疏,誠如聖敎矣。文秀曰,昨日動駕之餘,今日夕水剌又失時,傷損聖體之慮,誠多矣。此等不忍聞之敎,若不下,則臣等當退去矣。上曰,予若以自退爲敎,則卿等如是苦諫,可也,予只據前例,以不能者去爲敎,則卿等何至若是耶?諸臣又皆進伏曰,此下敎,又倍於前矣。景淳曰,臣等矇然捧疏,致有此過擧,此皆臣等之罪也。然人臣之中,亦有麟鳳,亦有梟獍,殿下何一視之也?上曰,予豈一視之耶?諸臣進曰,殿下之不一視,臣等亦知之也。澤徵曰,臣以憲臣入侍,則所當請罪儒生,而非聖上勿欲張大之意,故臣不敢請罪,而此等過擧,若久則亦至於張大矣。上曰,憲臣之言,是矣。日躋曰,我國事情,彼人元無探知之路,雖知之,猶恐失和,置而不問,此事亦不須過慮也。景夏曰,故相臣鄭太和,以潛通南朝事,見拘彼中,謂彼人曰,吾輩不敢忘皇朝之恩云爾,則彼人亦不爲怒,我國之不忘皇朝,彼已知之矣。聖希曰,不幸洪啓億,臣之妹夫也。臣入直摠府時,趙明履來言,啓億欲上疏論我云,故臣卽時書責之,則以不知爲答矣,翌日疏果入矣。臣竊痛心,追後問其委折,則諸儒初以從祀疏召之,故往赴,旣往之後,自不得避云矣。上曰,雖娚妹之間,於卿何傷之有?在魯曰,今日不罪儒生,誠是盛德事,而此等不忍聞之敎,反掩不罪儒生之盛德,臣竊慨惜也。澤徵曰,今日大臣·諸臣,涕泣力諫,而殿下終不聽之。臣頃於常訓親製時,臣亦入侍,常訓中有曰,敬大臣體群臣,而以今日事觀之,不可謂敬大臣體群臣也。臣恐親製常訓,將歸於紙上空談,臣切慨然。諸臣皆曰,臺臣之言,切直矣。上曰,臺言誠是矣。文秀曰,夕水剌尙不進御,豈不念慈殿之憂慮聖躬乎?上曰,予非好名之君也,非欲避敎士之名,恐啓敎士之弊也。此疏以惡心腸,借來好頭腦矣,頭腦好則豈可罪也?又曰,大臣,猶股肱也。大臣若是泣諫,予當忍之,然忍有大小久近,當姑忍之矣。在魯曰,下敎如此,臣等終不可退去矣。景夏曰,久久忍之,以至忘域,則臣民之幸也。澤徵曰,臣雖至賤之身,今日早食入侍,日暮不出,則臣之父母妻子,憂慮必深。慈愛之情,貴賤何殊?夕水剌尙不進御,殿下獨不思東朝之憂慮乎?上曰,臺臣之言,是也,卿等皆退去,可也。諸臣咸曰,殿下若不下不忍聞之敎,則臣等當退去矣。上曰,當第忍之耳。諸臣曰,願勿下第字。上曰,此則誠難矣,卿等且退矣。諸臣曰,夕水剌尙未進御,下情切迫,臣等恃一忍字之敎,姑退矣。上曰,學儒生墨削趙明履之擧,不可任置,分付大司成,使館齋任,取來學儒案,刮去之,更書其名,可也。出榻敎擧條澤徵啓曰,請逆坦孥籍,一依王府草記,卽令擧行。上曰,其勿更煩。又啓曰,請還寢泰績酌處之命,因令鞫廳嚴鞫得情,夬正王法。上曰,其勿更煩。又啓曰,請徙邊罪人陸師聖依律處斷。上曰,其勿更煩。又啓曰,請瑞虎等兩賊孥籍,亟令王府擧行。上曰,其勿更煩。又啓曰,請物故罪人夏宅孥籍,亟令王府擧行。上曰,其勿更煩。啓辭·措語竝見上又啓曰,禹夏亨,旣以江都中軍,兼差築城時都廳及其該掌,拿命之下,名出擧條,罪亦爲首,則喉院之捧入傳旨,法例當然,而就囚之後,敢懷憤恚,諸囚稠坐之中,至擧該房及捧傳旨兩承宣,斥呼詬辱,罔有紀極。又以府坐遷就,叱罵禁堂,無所不至。聽者莫不驚駭,傳說迄今狼藉,事關國綱,誠極心寒。請前兵使禹夏亨拿問嚴處。上曰,依啓。又啓曰,喉院長席,何等重任,而都承旨尹彙貞,人旣憒憒,醉不事事,已多不稱之譏。況頃者南漢監劑之行,發怒於庄奴之簽軍,蓄憾於本官之靳持,拿入次知將官,威喝詬詈,擧措駭異。身居宰列者,其欲憑公行而濟私事,違法作拏,猶尙如此,則他又何說?請都承旨尹彙貞罷職。上曰,上款憒憒之目,其雖過矣。下款事,果若其言,不可無飭,依啓。又啓曰,武弁之通擬三曹,自是極選峻望,而刑曹正郞崔吉祚,出自常調,見枳初仕,濫授本職,有駭物情。請刑曹正郞崔吉祚汰去。上曰,依啓。又啓曰,掌苑別提李仁錫,濫圖速化之梯,徑陞六品之窠,除目之下,人皆爲駭。況其爲人,全沒官員貌樣,一署吏隷,莫不嗤點,官方淆雜,無甚於此。請掌苑別提李仁錫汰去。上曰,依啓。景淳曰,大臣諸宰今當出去,而闕門已閉,請出留門標信。上曰,允。諸臣以次退出。
上在昌德宮。停常參·經筵。
趙榮國啓曰,右議政趙顯命六十一度呈辭到院,而社稷大祭齋戒,留院之意,敢啓。傳曰,入之。
又啓曰,領議政金在魯,左議政宋寅明聯名箚子到院,而社稷大祭齋戒,留院之意,敢啓。傳曰,入之。
又啓曰,右議政趙顯命箚子到院,而社稷大祭齋戒,留院之意,敢啓。傳曰,入之。
右議政趙顯命六十一度呈辭,傳于趙榮國曰,安心調理。
趙榮國啓曰,同副承旨元景淳,謂有難安情勢,陳疏出去,卽爲牌招,何如?傳曰,允。
以左副承旨李成中,同副承旨元景淳牌不進罷職傳旨,傳于趙榮國曰,竝推考傳旨捧入。
趙榮國啓曰,左副承旨李成中,同副承旨元景淳,旣有只推之命,牌招,何如?傳曰,允。
以左承旨李德重,左副承旨李成中牌不進罷職傳旨,及同副承旨元景淳再牌不進罷職傳旨,傳于趙榮國曰,竝推考傳旨捧入。
趙榮國啓曰,臣與同副承旨元景淳伴直矣,陳疏出去後,牌不進罷職傳旨捧入,都承旨未差,左承旨李德重,今日仕進矣,謂有難安情勢,陳疏出去,原疏以齋戒,今方留院,左副承旨李成中牌不進罷職傳旨未下,右副承旨韓翼謩,右議政趙顯命處偕來進去,伴直無人。左承旨所當請牌,而非但拘於廳規,辭疏留院,何以爲之?敢稟。傳曰,左承旨牌招。
又啓曰,左承旨李德重,左副承旨李成中,同副承旨元景淳,旣有只推之命矣,今日伴直無人,同副承旨,所當請牌,而一日三牌,有傷事體。左副承旨李成中,更爲牌招,何如?傳曰,允。
又啓曰,左副承旨李成中再牌不進罷職傳旨,今方捧入矣,今日伴直無人。左承旨李德重,所當更爲牌招,而拘於廳規,不得請牌,何以爲之?敢稟。傳曰,左承旨卽爲牌招。
傳于趙榮國曰,左承旨卽爲牌招入來後,省記卽爲修入。
傳于趙榮國曰,騎馬三匹立之,入直史官一員待命。
吏曹口傳政事,以趙榮魯爲羅州牧使。
趙榮國,以侍講院言啓曰,本院上番連日姑降,事甚未安。新除授說書韓光協,由限已過,卽爲牌招入直,何如?傳曰,允。
又以義禁府言啓曰,因刑曹草記,黃腸敬差官罪狀,令該府稟處下事,允下矣,事當卽爲拿處,而敬差官姓名,初不擧論於草記中,無以擧行。依例令政院捧現告,傳旨啓下後,擧行,何如?傳曰,允。
又以成均館官員,以行大司成意啓曰,前承旨趙明履學儒墨削,分付大司成,使館齋任所來儒案,卽爲刮去,更書其名事,命下矣。臣依聖敎,與齋任,卽爲取來四學儒案,刮去趙明履墨削處,更書其名之意,敢啓。傳曰,知道。
持平李齊嵒啓曰,臣於臺職,實無一分堪承之望,而辭疏見阻,牌召連降,怵分畏義,黽勉承膺。乃敢以草草數語,略效一日之責,而若乃李箕獻之衰老難强,申維翰之人器不稱,朴聖龍之罪累狼藉,非臣一人之見,此實公共之論,則臣安得不言,而連日論啓,未蒙開納,臣於此,已不勝瞿然惶悚之至矣。日昨僚臺之詣臺登筵也,諉以時急之草草書問,不待消詳,遽然停啓,此莫非臣辭拙誠淺,上以不見孚於君父,下以纔見輕於僚臺,其何可一刻抗顔於臺次乎?請命遞斥臣職。答曰,勿辭。
以全羅監司狀啓,羅州等官居良人韓連才等渰死事,傳于趙榮國曰,渰死人等,令本道恤典擧行。
判府事兪拓基疏曰,伏以臣於嚮者,敢陳私悃,乞被恩許,伏奉聖旨,又失所圖,臣誠悶隘兢蹙,不知所措。竊擬母病如得差安,則復詣九閽之下,仰承起居,申暴前懇,庶幾天日之明,俯垂矜允,區區微願,耿耿在此。惟臣老母宿患,今將五十日,一向彌留之中,臣之寡居女息,頃忽夭折,臣母過加悲念之餘,重之以無前潦熱,積有傷損。以致四五日來,諸症頓添,其中腰痛與氣滯,尤所最劇。方其苦劇叫痛之際,殆若頃刻難支,坐臥起動,輒必須人,寢食幾至全廢,神氣日益澟澟。伏聞近來,連有動駕之節,而臣則至情所拘,一未得入參陪班,已極萬萬惶悚。且方謁陵吉期,只隔旬餘,而回鑾將經數日,道里又甚遠,則臣子分義,固不敢偃然退處。況臣忝帶保護之任,尤宜竭蹶趨扈於淸蹕之後,而卽今情理之萬分迫切,實如所陳,雖咫尺之地,一餉之頃,決未忍捨去而暫離,玆不得不冒萬死,疾聲哀籲於孝理之下。伏惟聖明,天地父母,改先體下,仁深錫類,如臣至懇,必蒙矜諒。伏乞亟許遞臣所帶藥院提擧,仍令卽差新代,俾得備員陪從,且命論臣之罪,以安微分,不勝萬幸。臣無任云云。答曰,省疏具悉卿懇。業已量矣,安心勿辭善護焉。仍傳曰,遣史官傳諭。
錦平尉朴弼成疏曰,伏以毓祥廟祗安之禮順成,伏想聖心感慕靡極,而昨日風雨竟夕,玉體勞動,不瑕有傷損之節,老身區區之憂,有不敢自已,而自經今夏暑濕以來,及耄危疾,一倍添劇,不得匍匐進身於簪裾之列,只自縮伏俟勘而已。仍伏念,臣之不堪任醫司提擧之狀,略已陳聞於前疏之中矣,微誠未格,聖批靳允,而乃以前已下敎爲敎,臣奉讀感惶之餘,愕然失圖,罔知攸措。噫,支離一物,涵囿大化,前後顧遇,夐出常例,凡所以憐臣而寵臣者,委曲勤摯,而所帶提司提擧,有足以榮臣之身,故使之勿辭行公,爰有前日下敎。況此醫監,素饒藥餌,不啻爲多病所須,則臣仰感恩庇,俯念私便,豈敢有故爲解免之理?第是本監醫技取才,非如閑漫公幹之比,而臣之篤老癃病,無復餘地,其中聾症忒劇,殆甚於褎如充耳,則以此病狀,萬無冒赴講坐之望。至於神思之昏憒,氣息之微綴,亦不可殫論者如此,而連次借手於禮堂,徒竊其廩入,則事體之苟艱,廉義之壞喪,爲如何哉?臣今日修而待盡,特一床笫間未冷之尸,而提擧兼綰,至於三處,此豈一刻自安於心者乎?惟當全夥解免,庶於皐復之前,得免瘝曠之刺,而今此醫監試才之坐,尤屬時急擧行之事,有不容一向虛帶者。衷情所迫,呼籲斯急,敢冒再瀆之誅,更申一遞之懇。伏乞聖慈,哀臣之老,愍臣之疾,先解臣醫監提擧,使試才無曠,而其他歸厚·造紙等提擧長第許遞,以安將死之喘,公私幸甚。臣無任云云。答曰,省疏具悉卿懇。以疾未參,其何所傷?卿其安心勿辭焉。
上在昌德宮。停常參·經筵。
下直,谷山府使李命祥,永同縣監洪重孝,抱川縣監金孝大,高山里僉使鄭㙉,德津萬戶白世煜,所己萬戶李珽㷞。
備忘記,傳于李成中曰,今下弓矢,高山里僉使鄭㙉處給送。
傳于鄭必寧曰,備局日次爲之。
鄭必寧啓曰,注書李世泰,身病已差,卽爲牌招察任,何如?傳曰,允。
李德重啓曰,今日備局日次爲之事,命下矣。兩司當爲進參,而諫院無入侍之員。除在外外,牌不進傳旨未下,呈辭受由外,正言李長夏,卽爲牌招,何如?傳曰,允。
傳于趙榮國曰,大臣·備局堂上詣閤。
鄭必寧啓曰,卽者左議政宋寅明,謂以筵中罷職,使錄事來納命召,修整次請出密匣。傳曰,遣史官傳授。
趙榮國啓曰,卽者左議政宋寅明所授命召,又使錄事來納,何以爲之?敢稟。傳曰,更爲傳授。
又啓曰,卽者禁府都事來言,左議政宋寅明,待命於金吾門外云矣,敢啓。傳曰,勿待命,更爲傳授。
以右副承旨李成中牌不進罷職傳旨,傳于李德重曰,推考傳旨捧入。
傳于李德重曰,預備兼春秋一員待命,騎馬三匹立之。
韓翼謩啓曰,右議政趙顯命,來詣請對矣。傳曰,詣閤。
有政。吏批,判書李周鎭病,參判洪象漢進,參議沈星鎭病,左副承旨趙榮國〈進〉。兵批,判書金若魯進,參判李日躋病,參議兪㝡基病,參知金光世入直進,同副承旨韓翼謩進。
吏批啓曰,判書李周鎭,參議沈星鎭,俱以病不來。小臣獨政未安,何以爲之?敢稟。傳曰,仍爲之。
李德重,以弘文館言啓曰,本館番次之苟艱,未有甚於近日。有闕之代,今日政,以在京無故人,盡數差出,待下批,仍卽牌招察任,何如?傳曰,允。
吏批啓曰,本曹佐郞具允明呈狀內,身病甚重,勢難察任云,今姑改差,何如?傳曰,允。
以金尙魯·鄭必寧爲承旨,李昌壽爲輔德,趙暾爲南學敎授,具允明爲司書,金相福爲兼校書校理,南有容爲兼文學,金尙喆爲東學敎授,安德亨爲石城縣監,兪崶爲工曹正郞,韓德孚爲典籍,金聖垕爲司藝,沈士希爲司饔直長,沈鏞爲軍資直長,李普萬爲刑曹正郞,金聖佑爲崇陵別檢,鄭元淳爲吏曹佐郞,尹心衡爲副應敎,洪益三爲副校理,黃景源爲修撰,趙暾爲副修撰,徐命九爲禮曹參判,金範魯爲益山郡守,愼懋爲掌苑別提。東陽君單㭻,義城縣令宋堯輔仍任事承傳,學正單魏致亮·李致彦付,兼學正單鄭彦弼,兼養賢主簿崔鳴玉,奉常直長單南溟翮。
兵批啓曰,同知中樞府事申呴·洪敍周·金璟·朴時登·金之珩·金溭·許墅,僉知中樞府事宋旻,俱以篤老之人,病難供職云,西樞雖已閑局,不可一向虛帶。竝今姑改差,何如?傳曰,允。
又啓曰,南行宣傳官尹復淵呈狀內,頃日內試射時,幸添直赴,所帶之職,旣是應遞之窠,不可因循供職,斯速啓遞云,直赴後遞職,已成近例,不可强令察任。今姑改差,何如?傳曰,允。
又啓曰,兼司僕將趙衍福呈狀內,得除內乘,所帶兩任,俱是緊務,勢難兼察,斯速啓遞云,事勢如此,則不可强令察任。兼司僕將之任,今姑改差,何如?傳曰,允。
以尹得莘爲五衛將,沈廷紀爲曹司衛將,具善行爲都摠管,盧泰寬爲景福假衛將,韓光肇·鄭元淳爲文兼,元景淳·李震箕爲副護軍,趙明履爲副司直,南有容爲副司果,知中樞單元景夏付。
口傳政事,以李彦燮爲江華中軍。
李德重啓曰,兵曹判書金若魯,以陵幸道路,有稟定事,來詣請對矣。傳曰,來詣養正閤。
又以司饔院官員,以監膳提調意啓曰,以日下生鮮之體少,不得已捧入之意,昨已草記入啓矣。今日供上生鮮,又以他雜魚全數待令,未免爲闕供者然,事極寒心。莫重享上之物,自下不敢循例捧入,何以爲之?敢啓。傳曰,事已迫頭,捧進。此曾所無聞,此亦綱紀攸關,當該廛人,令攸司從重科罪。
趙榮國以內醫院官員,以都提調·提調意啓曰,凡陵幸擧動時,若是經宿之地,則陪從掌務官一員,例自司僕寺,補把驛馬許給矣。今此陵幸時,依前例許給事,分付該寺,何如?傳曰,允。
李德重,以禮曹言啓曰,庭試文科初試額數,當初事目中,大庭試則取一千人,小庭試則取八百人事,定式,而昨年上候平復庭試時,文科初試額數,依武科初試例,臨時稟定事,定奪矣。來九月初六日慶科庭試文科初試額數,取幾人乎?敢稟。傳曰,取五百人。
又以禮曹言啓曰,卽接宗廟署所報,則永寧殿正殿西門下內墻二間許,去夜大雨,崩頹云。正殿至近之地,有此墻垣崩頹之患,不可無慰安之擧。慰安祭,不卜日,來十一日設行,而崩頹處待晴擇日擧行事,分付,何如?傳曰,允。
李成中,以漢城府言啓曰,因故府使鄭厚一妻柳氏呈備局題辭,故贊成鄭齊斗兩夫人墓山摘奸事,草記蒙允矣。郞廳一員,今方發送,郞廳及書吏所騎馬,令該曹依例題給,何如?傳曰,允。
李德重,以兵曹言啓曰,本曹正郞鄭彦祥,身病危重,累度呈狀,無意行公。宿衛重地,不可久曠,今姑改差,何如?傳曰,允。
李成中,以義禁府言啓曰,全義縣監洪重厚拿來傳旨,啓下矣。洪重厚時在任所,依例發遣府羅將,拿來,何如?傳曰,允。
李德重以成均館官員,以行大司成意啓曰,四學壁上所付前承旨趙明履罰目,依筵中下敎,卽爲收聚付丙之意,敢啓。傳曰,知道。
左承旨李德重疏曰,頃於儒疏到院之時,適當申退之際,而捧入之議,則蓋已與聞之矣。再昨嚴敎之後,自安,陳疏徑出,而召牌再辱,促令入直,怵分畏義,不得不承膺矣。卽伏聞今日筵中,又以此,有該房遞差之命,臣於是,震懍惶隕,實不知置身之所也。初旣參聞,則今何可委罪於該房,而晏然仍冒於職次乎?玆敢投章自列,走出禁門。伏乞亟降威罰,以振頹綱,以安私心,千萬幸甚。答曰,省疏具悉。業諭,爾其勿辭,從速察職。
領議政金在魯,左議政宋寅明聯名箚曰,伏以前夜筵席,有中官拿處之命,而聖敎蓋以學疏進覽時,中官不能展開末端,使不知有貼黃爲罪矣。卽見政院中官拿處擧條入啓之本,則中官罪名,書以學儒疏矇然捧入,致與聖敎本旨,大段相左。夫疏章之捧不捧,責在喉司,聖上何嘗以捧疏,罪中官乎?此擧條一播,則必駭聽聞。臣等以爲,當該承旨,宜罷其職,注書拿問嚴處,仍命改入擧條,有不可已也。伏乞聖明裁處焉。取進止。答曰,省箚具悉卿懇。玆事業已下敎,而卿等記有,亦聽瑩矣。承旨因他,旣已遞差,事有輕重,豈可復施?注書事,依施焉。仍傳曰,遣史官傳諭。
答右議政趙顯命箚曰,省箚具悉卿懇。箚陳者,玆已諭焉。元箚留中
右議政趙顯命箚批,傳于趙榮國曰,此批答,使偕來承旨傳諭。
乙丑八月初九日辰時,上御熙政堂。大臣·備局堂上引見入侍時,領議政金在魯,左議政宋寅明,知中樞府事申思喆,行戶曹判書鄭錫五,行知中樞府事金始炯,行禮曹判書趙觀彬,兵曹判書金若魯,司直金聖應,左參贊朴文秀,刑曹判書柳儼,大司成李益炡,開城留守尹得和,司直徐命九,禮曹參判元景夏,工曹參判沈聖希,兵曹參判李日躋,吏曹參判洪象漢,戶曹參判金尙魯,右尹李宗白,掌令李澤徵,應敎李昌壽,左副承旨趙榮國,記事官李世泰,事變假注書李重彬,記注官丁錫敷,記事官徐海朝入侍。在魯曰,日候不佳,伏未審聖體,若何?上曰,予心已冷,此外無他矣。大王大妃殿氣候,若何?上曰,差勝後一樣矣。王世子氣候,若何?上曰,好過矣。仍下敎曰,冷雨浹月,言念民事,悶不可言。再昨予以忍字爲言,而以忍之大小,有下敎矣。今日請對,而若不引接,則有駭聽聞,且有下敎之事,故果爲召見卿等,而卽今予心塡塞,無他念矣。在魯曰,再昨有所仰達,而今日適日次,故又此請對矣。下敎尙有不平底氣像,此由於儒疏之故也,而寬以處之,則自然心和之意,再昨敢有所達矣。上曰,此則予忘之矣。以忍之爲言,而一日爲急,予先有下敎事矣。在魯曰,下敎不必如是矣。上曰,雖一日,予在君師之位,呼書傳敎後,更有下敎矣。在魯曰,儒疏中年少輩名錄者,不知疏意之如何,而在家只送名錄者,多云矣。上曰,年近四十者,其果幼乎?筆之何·削之何等語,肆然陳之,其所爲言,豈敢若是乎?上曰,四學有掌議色掌乎?思喆曰,有之矣。上曰,別有製疏者乎?在魯曰,凡儒疏之時,別定疏色製之云矣。景夏曰,趙明履墨名則刮去,而罰名則尙付學壁云矣。上曰,其墨名,館長與館掌議,同爲刮去乎?春秋亂賊字,不可一刻付諸學壁,大司成出去,卽爲解去事,分付,可也。仍呼書傳敎曰,噫,以涼德無能,臨御其幾十載,而飭不能行下,訓不能信下,百怪層生,此無他也,一則黨習,二則黨習。頃夕下敎,大臣·諸臣,半夜相爭,雖有泯默之敎,遙望象設,此心尤冷,然旣曰默也,則在君師之位,當飭而不飭,當諭而不諭,曰有君,曰有國?噫,幾年苦心,豈爲我乎?乃爲世臣,糢糊於今,啓釁於後,是豈予心,是豈予心?今日次對之命,意蓋此也。今予之心,豈爲簿書乎哉?頃者訓飭,卽予所作,伊後所改,卽予所思,又於其字,卽予所量。年少章甫,不耐慷慨,雖或陳章,其何不可,而稱曰學儒,挾雜封章,而其滿篇句語,其果義理乎,否乎?其果嚴乎,無嚴乎?其果尊君乎,不尊乎?其一章,於渠爲斷,而雖然,抉摘文字,非三代之所爲,因微啓釁,非予恒心,且其章雖駭也,噫,渠等亦士子,雖由於不盡於讀書窮理之工,擾攘於末世浮雜之習,作此駭擧,心豈在於誣上?且玆事不欲葛藤,故累示微意於批旨,而又飭政院,勿捧此等之章矣。及其承宣之章上,知其墨削,覽其八字,已不覺寒心。噫,予無此意,而其承宣勸而導之,章甫之斥,焉可無也,而旣書八字,而不爲請討,其心可知,旣知其君之自改,反加此等之目於伊日下詢之承宣,其心駭悖,五尺所知。漢之大不敬,可謂準備於此輩者,而噫,予豈惜此輩哉?所顧者靑衿。頃者尹光天親鞫以後,有下敎承宣者,此等之輩,不可以謂士。名則士也。士乃國之元氣也。噫,予之臨御其幾,鬚髮已白,豈忍殺士之擧,遺我元良?此非渠也,爲君師之位者,不能導率之致,反顧自恧。頃者儒疏之登也,只駭其文,不欲究末,不覽疏錄矣。日昨次對下敎之後,偶然展覽,紙端了矣,黃紙露見,初已駭眼,而今覽其文,不覺心墜。噫,其日作訓,今猶心酸,欲爲揄揚,乃至乎此。是誰之愆,是誰之愆?卽予涼孝,卽予涼孝。再次參酌,意蓋深遠,及至於此,關係非細。其日諸臣,彌縫目前,入侍憲臣,徒拘拘於衰頹知申,常調庶官,猶幸忍字之下敎,不顧鷹鸇逐鳥雀之義。噫,凡事有本有末,以恒日之心,隨事而顯,下敎卽末也,其事卽本也。予於前後,只見其救末,莫見其慮本,于今爲君,其亦慨矣,然在君位而太阿手,何苟苟於待臣?予意已諭,此則只諭大體,雖廷籲不殺,卽予固心。此則只諭國體,雖日集備局,駭悖狂儒,何可勵也,日頹國綱,何可樹也?正若干戚之舞矣。略拾已冷之心,先諭予意,次示飭勵焉。初雖不欲藤葛,到此之後,政所謂掩耳偸鈴也。在君師之位,不嚴處乎此輩,何顔歸奏?然事宜從簡,近百多士,其豈一心?其中疏頭·疏色·製疏·掌議·色掌,先削其名於儒籍,正其儒林,雖不肆於朝市,亦不可以尋常處之,竝放黜鄕里。一以示不齒庠之意,一以洗靑衿之羞,而噫,于今處分,欲止此而了當其事,亦欲遏絶其萌芽矣。予觀世多矣,黨習弸中之日,他日將此,而是者曰忠,非者曰逆,作一黨錮,焉知必無其將?所重在書,故業已洗草,旣已略治,不可留諸疏錄,示元良疏錄,亦已付丙,而其駭擧,黃籤其洗,可尊文字,諸臣衆侍之中,燒於殿庭。噫,旣無其文,旣無其錄,他日雖欲藉此而構成,焉可得也?噫,蒼蒼在上,豈爲此輩,以幾年調劑之心,豈忍自釀其釁端?吁嗟臣僚,若水投石,豈感予心?其質予心者,惟有彼蒼乎?承旨畢書後,在魯曰,此疏,臣亦爲之慨然,而未及言之矣。聖敎至此,臣亦有罪矣。景夏曰,傳敎中輕諭鐵石等字,改之好矣。上曰,景夏之言,是矣。承旨不讀之前,欲其改之者,尤好矣。景夏曰,此等下敎,承旨不爲停筆而書之,推考,宜矣。上曰,承旨果有停筆意思矣。景夏曰,殿下若不改此敎,則臣當以死爭之矣。上曰,這箇心,卿其終始持之乎?大臣以下諸臣,一齊進伏合辭曰,急急改之。上曰,元景夏有怪異底固執,若不改則此敎將閼而不行,改之,宜矣。景夏,常時稟性傑然,今日之請,亦由於這般性,然爲臣之道,當如是矣。今當依諸臣之請,隨處隨改,而文字雖改,此心其可改乎?觀彬曰,日昨次對,臣未入參,故其日筵話,未得詳知,而此等文字,則改之無妨矣。上曰,今日下敎,卿等聽之,卿等實不知予心矣。此儒旣書崇禎之後,則雖見小科,近於禽獸矣。予之此擧,使渠等欲爲人之意耳,承旨讀傳敎,至免爲庶人。寅明曰,士亦庶人,此句改之,好矣。上曰,此則不然矣。予意則免爲庶人後,不得齒館學,與同常人之意也,人字改以民字,可也。寅明曰,旣不加罪,而從寬處之,則此亦士子也。在聖朝培養之道,不必待之如是矣。且傳敎中可改文字,旣已許改,而此一句,何若是持難乎?上曰,卿等旣不請討,反加曲護,爲卿等深爲慨然。此一句有何可惜,而必欲拔去也?自今日爲始,公事留院,右相罷職。寅明趨出,上曰,右相之事,極爲非矣。予之處分,極爲從容,而猶惜此一句,豈不非乎?儒輩之尙今戴頭,亦幸矣。大臣以下,皆進伏合辭曰,公事留院之敎,此臣等之所不忍聞者也。是何敎也?上曰,卿等以此必欲爭之,予當先爲下敎矣。予之常訓,實欲揄揚先德,而反歸於誣先,予於今夜,彷徨不能寐矣。此訓欲使子孫及卿等,爲永世相保矣。乃至於此,近日多士,豈皆一心乎?其中亦必有不知者矣。予不加罪者,乃方長不折之意也。大訓常訓之已布者,今不可收還,而藏在史閣者,予將有處之之道矣。仍下御題詩,以示諸臣,諸臣皆不肯奉見,承旨獨見後繳納。上親自受讀。在魯曰,因臣等之罪,有此不忍聞之敎,又有公事留院之敎,伏望先罪臣等,而亟收下敎焉。上曰,免爲庶人者,予之處分,極爲從容,其罰亦太輕歇,則左相之請改此句,果何意也?榮國曰,大臣之有罪無罪,姑捨勿論,留院下敎,卽卽收還。上曰,此等之敎,予豈樂爲之哉?當剛而剛,當柔而柔,乃爲國之道,若一向沕淪,則國其爲國乎?予於君臨,厭意已久矣。大臣以下,合辭亟請還收。上曰,氣雖衰,心猶存矣。陶潛之賦歸去來辭,其意,甚好矣。予於世道,甚爲之碌碌也。與汝難爲事者,正道此世人也。澤徵曰,緣此儒輩,有此下敎,正如怒蠅拔劍,何不念宗社之托,而有此不敢聞之下敎也?上曰,元良在矣。在魯曰,世道之至此,皆大臣之罪也。先罪大臣,而俄者下敎,亟令還收焉。上曰,日昨儒疏捧納承宣及傳旨誤書注書,卿等請罷,此可謂緦小功之察,當討不討,而反請此等事,何也?卿等其止之。在魯曰,此亦臣等之罪,而因儒疏,累下不敢聞之敎,不勝惶蹙之至也。觀彬曰,聖敎轉至於此,臣等幾次泣諫,而尙不還收,臣等將盡死於此處矣。上曰,卿言過矣,何必乃爾?景夏趨而下階,上曰,元景夏,將何之也?諸臣曰,聖敎如此,元景夏必有某擧措而然也。景夏跪伏階下,露頂叩頭,聲聞於殿上。上曰,注書下去呼來。臣世泰承命,趨下招來。上使之前進曰,卿何過也?景夏曰,殿下若不亟還下敎,則臣將死矣。上曰,孟子曰,大孝,終身慕父母,予於世事,一無所慮,而猶有欲孝之心未泯矣,今則此心亦已銷矣。尹光天之後,又有此事,如非常訓,豈有此擧?中夜思之,有狂奔之心矣。予忍之又忍,式至今日,而以免爲庶人,猶爲之可惜,豈不非乎?予之所恃而爲依者,有慈聖在焉故也。頃日以慈聖之氣力,漸不逮事,下敎者,有微意在也。元景夏一人,雖碎首階下,予深臥而不出,卿等其如予,何哉?有臣如此,元良他日,則有所恃矣。以此心移事元良,可也。古有社稷之臣,黯近之矣,予亦有之矣。卽命書傳敎曰,今覽元景夏爲國竭忠,此可謂古社稷之臣,特拜知中樞,以示嘉奬之意。仍下敎曰,古人云,願爲忠臣,不願爲良臣。卿之今日之擧,予甚嘉之,而卿性甚傑,後日若因微事,而輒爲此擧,則誠過矣。且傷身命,卿其念哉?又下敎曰,公事留院之敎,還收,可也。在魯曰,旣已嘉奬元景夏,又爲還收留院之敎,臣等不勝區區欣忭之至也。更伏望此後,勿爲此等下敎也。上曰,此誠難矣。景夏曰,今日過擧,專由於疏儒,疏頭遠竄,宜矣。上曰,此言得體,依爲之。上曰,予之激惱,雖因左相之言,然一辭令之間,相臣見罷,此予過處,還收,可也。仍傳曰,于今處分,可謂雍容,免爲庶民,於渠寬典,而左揆之請拔,誠是意外,而因其感慨,遽然有罷職之敎,一日處分二事,判若爲二,深用悔焉,其令收還,以示予過焉。上曰,朴文秀亦有此等氣習,常時奏對,亦多過處,而其性之傑,亦如元景夏矣。遇予故,予每恕其傑然之氣也。今以勉戒元景夏之意,仍又勉戒於卿,卿其念哉?文秀曰,聖敎至此,感激天恩,惶隕無地矣。澤徵啓曰,臣誠意淺薄,言議巽懦,淸朝風憲之職,固知萬不近似,而感激恩數,黽勉行公,數遭登筵,惶愧交中,得伏見僚臺避辭,以臣之遽停前啓三件事,引以爲嫌,有若臣諉以迫急,初不消詳者然。臣於再昨詣臺之後,旣已累次往復,則其時事實,實有不然者。臣方爲詣臺自引之計,而此際適有特敎次對之命,故他不暇顧,更此冒沒登筵矣。伏聞備忘辭旨,至爲嚴截,以臣之不卽請討疏儒,責勵備至,諄諄若慈父之詔迷子,臣誠惶隕愧蹙,益無置身之所。臣雖萬萬無狀,鷹鸇逐鳥雀之義,亦豈不知,而第於再昨日筵中,臣以不敢論列請罪者,所以仰體聖上不欲張大之意,有所陳達,則聖上亦以臺言是矣,爲敎,故臣新入臺地,事多生疎,迷滯之見,果未能仰請嚴處矣,今於聖敎之下,臣之溺職,尤無所逃罪矣。僚臺引嫌,旣是難安之端,備忘誨責,又著失職之罪,以此以彼,其何可一刻抗顔於臺次乎?請命遞斥臣職。上曰,上款引嫌,可謂緦小功之察,下款撕捱,當初所陳,意雖是也,半夜擧措,其本何因,而泯默,可謂溺職。其況不察黃籤,捧納承宣,宜有請飭,而重臣旣奏,臺臣寂然,其欲特遞,顧今耳目之寂寥,再次登筵,惜其精詳,略諭微意,旣飭之後,不可循常,依啓。榻敎景夏曰,羅州牧使下批後,依前下敎,給馬下送,何如?上曰,依爲之。擧條文秀曰,自前海西別馬隊停番之時,則其保人布,自本營捧納,乃是前例矣,卽今別馬隊革罷矣。自九月至臘月,四朔不立番別馬隊保人布,則似當依例徵捧,而今此特設宿衛騎士,視若革罷之別馬隊,不善接際,則其弊又必如前,故臣與兵判相議,欲某條鳩聚物力,設置一庫,以備軍裝服色,如禁軍之兵曹一軍色別設者爲計,故如是仰達矣。上曰,依所達爲之。擧條文秀曰,駕前別抄,依駕後禁軍五十數,加抄二十人事,有令兵判與臣議定以稟之敎矣。草價則本營所捧一年木同有餘者,庶可磨鍊,而至於料米,則本營所捧軍餉,其數不多,實無一分推移之勢。臣意則駕前別抄三十人外,本營又有凡別抄三十人,此內二十人,則以充駕前別抄,二十人加抄之數,事甚便當,而且別抄料米,不過十斗,故別抄輩,每以料米之不如禁軍,稱冤不貲。所餘凡別抄十人,有闕勿補,則其料米當爲八十石,而此中除出別抄兵,戶房兩任料米十四石十斗,則餘米當爲六十五石五斗,以此米,依禁軍例,每朔試射,從其矢數之多少,加料於本料之外,則別抄必無如前稱冤之端。如是變通,則於此於彼,實爲便好,故敢此仰稟矣。上曰,所達是矣。駕前依駕後例充五十,他餘依所達爲之。以此定制之後,城內則挾輦侍衛,郊外則駕前駕後分半,駕前後五十式侍衛,從其名侍衛事,分付。擧條觀彬曰,文忠公鄭夢周立後事,曾已屢次下敎,蓋出於重道學·崇節義之盛意也,而尙未決定,且方有致祭之命,而無奉祀者,不得擧行云,事甚未安。聞其近族當立後者,皆在嬰孩,故其家以是爲難。頃者鄭道濟妻宋氏諺單呈本曹,請以鄭志式之第三子喜慶立後,自上特命以喜慶繼后,何如?上曰,問議于大臣處之,可也。擧條若魯曰,暑濕若此,而久未入診,明與再明入診,何如?上曰,明日入診,可也。上曰,近來雅樂,似盛於前,此由於申飭而然耶?去夜聞釋菜時鍾鼓之聲,傾耳而聽之,初似微矣,至數三聲,頗鏘鏘然盈耳。孔子聞韶,三月不知肉味,是知聞聲然後,知其美矣。若無聲,何以知其美也?此去大學稍遠,且隔數三墻,而猶聞於此,此必勝於前日而然矣。此後連爲申飭,宜矣。李延德·李彙晉,習於雅樂者耶?若魯曰,李延德,慣於雅樂,李彙晉,慣於俗樂者也。非徒音樂,凡事必申飭而後,可以責成矣。諸臣退出後,榮國曰,自聞不堪聞之敎,臣等之心,崩迫無餘矣,旋卽還收,臣方欽仰日月之更,而殿下此等之擧,今幾次耶?非徒元景夏碎死於階下,滿廷之臣,皆如元景夏矣。殿下脫屣千乘之心,譬如疔之着根,時時發作。伏願自今棄此心,如拔疔根也。上曰,忘之誠難,誰能爲我去此心也?傳曰,今日開政事,分付捧疏,當該承旨遞差事。榻敎景夏曰,今日聖敎,因儒疏,而至有此不忍聞者。其在國體,疏儒不可不罪,疏頭亟施遠竄之典,何如?上曰,所達得體,依爲之。出擧條上曰,承宣批答,更有添字者,而不待下敎,徑先下院,當該中官,拿處,可也。擧條諸臣退出。
乙丑八月初九日申時,上御熙政堂。右議政趙顯命請對時,領議政金在魯同爲引見,右副承旨韓翼謩,記事官李世泰,記注官丁錫敷,徐海朝入侍。諸臣進伏訖。顯命曰,今年潦炎非常,伏未審聖體,若何?上曰,一樣矣。大王大妃殿氣候,若何?上曰,差勝後一樣矣。王世子氣候若何?上曰,好過矣。顯命曰,臣病伏私次,未入筵席,已過半年矣,伏乞一瞻天顔,以紓抑鬱之忱。上曰,依爲之。顯命擧頭仰瞻,仍起伏曰,臣昨上小箚,方俟譴罰,卽伏聞有非常之擧,不敢他顧,蒼皇入來矣。上曰,卿緣何得聞此報也?顯命曰,臣得聞於俄者筵臣所傳,而急急趨詣矣。今者日月已更,反汗有命,臣伏不勝忭賀之至,而但聖上每每激惱,至有過峻之擧,豈如初爲參酌,無此過擧也?上曰,儒輩不識事體,有此駭擧,筆之何·削之何等語,肆然陳章,無所顧忌,名爲臣子者,豈容若是?言念及此,夜不能寐矣。顯命曰,臣且伏聞嘉奬元景夏,至有陞擢之命,此當爲臣僚勸勉之地也。上曰,殺身成仁,非今日元景夏之謂乎?其心斷斷無他,故予特有優典也。碎首之說,昔聞其語,今見其人,若元景夏,可謂社稷之臣矣,殺身成仁者也。又曰,以頭觸石,頭碎必矣。元景夏之頭,得無傷乎?在魯曰,未得相見,傷未傷,未能知之也。顯命曰,久違天陛,未奉天顔,今仰天顔,天顔甚好矣。上曰,爾來齒髮皆銷落,此是氣血衰耗而然也。顯命曰,齒髮屬腎,腎衰則齒髮白且落矣,伏望另加攝養焉。在魯曰,今旣陞擢元景夏,右相又爲入來,故臣亦同爲入侍,而古語曰,悅而不繹,從而不改,吾末如之何也已,伏願聖明,深加體念,自此之後,深用頻復之戒,勿復爲如此之擧。俗語曰,家母老而任之子婦,則婢僕有慼慼之色,今東宮方在幼沖,而聖上每每以宗社之托,爲敎,臣恐聖敎近於不慈矣。上曰,卿言是矣。顯命曰,小臣非以疏儒之事而入來,但聞有非常之擧,故入來矣。上曰,疏儒之歉然於周字,似無怪矣。予初若以王字爲之,則無是事矣。承旨初無論議於其間,而見辱以春秋亂賊,一則予也,二則予也。上曰,疏儒則雖不必盡爲施罰,而至於洪啓億,則吾欲刑杖矣。顯命曰,刑杖則過矣。上曰,予之製此常訓,已不緊矣,自此以後,雖半字之文,不欲製之矣。顯命曰,是何敎也?在魯曰,前日下敎有曰,右相見幾云云,今右相入來,國事幸甚。顯命曰,臣無復有可爲之事也,臣之有必遞之義,國人之所共知也。臣則姑爲置之,左相特爲引起,甚好矣,數朔之內,累次如是,恐非待大臣之道也。伏乞別加申諭,以爲復入之地也,至於臣,則斷斷無承膺之勢也。上曰,君臣之義,不當如是,古人不必如此矣,惟卿速爲行公。顯命曰,臣名雖君臣,恩則父子也。臣於聖敎,豈敢違越,而但臣情地,萬萬有不可爲者,臣欲死之外,更無所達矣。上曰,右相來。顯命趨而進前,上親執顯命之手曰,卿何邁邁若是?須以今日肅謝行公。顯命曰,臣本以微瑣,當此不堪當之恩數,臣當一死,以報殿下足矣,至於行公,則斷無是理。臣雖無似,名則大臣也,大臣之體,豈容如是也?上終是强之以不可不出之義,顯命曰,聖敎至於此極,臣何敢以一身之故,而冒瀆宸嚴乎?臣退而上箚後,當復出矣。在魯曰,祈晴祭,令該曹稟旨擧行,何如?上曰,依爲之。榻敎在魯曰,京畿監司,有報備局稟問事,而此非自下擅便回題者,故敢稟。大駕自恭陵抵長陵時,或有犯昏之慮,植炬乎,否乎?在前順陵幸行時,設大次於順陵,故水剌間,只設於順陵,而不設於恭陵·孝章墓,今番則大次設於恭陵,水剌間亦只設於恭陵乎?上曰,得達長陵之時,必無犯昏之理,或以意外之備措,待若干行炬,無妨水剌間事,只設於恭陵,可也。擧條大臣退出。翼謩曰,臣有區區所懷,敢此仰達矣。臣在偕來所,未得聞之,今聞聖上,俄者有大未安之敎,臣雖聞於還收之後,猶不覺心喪而魂驚也。殿下之位,何等大位也?宗社臣民之所托也,而此言一出於殿下之敎,則宗社臣民,將何托焉?殿下講學數十餘年,高出百王之上,而心有所不平,有如此也,則其於聖學之工,豈不有損傷之道乎?上曰,予之挾此心,久矣。今雖如此,終不釋然矣。呼書傳敎曰,噫,頃者處分,所重雖在,不能蘊藉,尙今悔矣。因其感慨,不耐辭氣,又復過擧,雖示此意,使中外曉然知予過,而歉然之心,一倍于中。噫,予已諭過,於卿何有?玆遣承宣,諭予悔過之意,卿須諒此,其勿介意,其勿介意事,承旨傳諭于左相·左承旨李德重,待辭疏批下,卽爲牌招,左議政處傳諭事及左副承旨李成中牌招察任事,下敎。榻敎諸臣退出。
乙丑八月初九日初更,上御養正閤。兵曹判書金若魯請對入侍時,右承旨趙榮國,記事官李世泰,記注官丁錫敷,記事官徐海朝同爲入侍。若魯曰,陵幸不遠,道路修治之事,不可不奉稟,故致有殿座更設之擧,不勝未安矣。今此動駕,累日經宿,十九日晝停於新院,而大次於長陵齋室,二十日晝停於牛建里,而大次於昭寧墓齋室,道路摘奸,今已還來,而雨水如此,道路橋梁修治等事,甚難云矣。上曰,雨水如此,治道之難,似然矣。若魯曰,所經處民田,多有損傷之事云矣。上曰,道路狹窄之處,如有兩岐之路,則不必廣治,侍衛軍兵,分兩路以行,好矣。且禁軍陣,臨時隨便排設,次次侍衛,可也。諸臣退出。
上在昌德宮。停常參·經筵。
巳時,太白見於未地。
下直,古城僉使金麗重,外怪萬戶安,寧城僉使李彦休。
李成中,以都摠府言啓曰,今日入直內三廳武兼禁軍及軍兵等,當爲中日習射,而禜祭相値,不得爲之之意,敢啓。傳曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調臣金若魯,右副承旨臣李成中啓曰,秋霖支離,伏未審連日引接之餘,聖體,若何?臣等久未入侍,今日率諸御醫,趁早入診,詳察聖候,爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣矣。
以承傳色口傳下敎曰,欲與世子同見,來詣世子宮門差備。
李成中啓曰,今日賓廳坐起日次,而纔經登對,姑無時急稟定事,不得來會云矣,敢啓。傳曰,知道。
又啓曰,行大司憲李縡,執義尹鳳九,掌令宋能相,持平鄭權在外,掌令一員未差,持平李齊嵒避嫌退待。今日以監察茶時之意,敢啓。傳曰,知道。
金尙魯啓曰,右承旨李德重,今日不爲仕進,卽爲牌招,何如?傳曰,允。
備忘記,傳于李成中曰,古城僉使金麗重,寧城僉使李彦休,外怪萬戶安等處,弓矢給送。
傳于李成中曰,宣傳官二員待令,騎馬六匹立之。
李成中啓曰,卽者左議政宋寅明,又使錄事,來納命召,何以爲之?敢稟。傳曰,更爲傳授。
李成中啓曰,卽者左議政宋寅明,又使錄事,來納命召,何以爲之?敢稟。傳曰,更爲傳授。
又啓曰,今日賓廳坐起,旣已頉稟,所當持公事入侍,而本院時無留公事,不得入侍之意,敢啓。傳曰,知道。
金尙魯啓曰,來十日文臣製述日次,取稟。傳曰,停。
以副校理洪益三,修撰黃景源牌不進禁推傳旨,傳于李成中曰,竝推考傳旨捧入。
李成中,以弘文館言啓曰,新除授副應校尹心衡,時在京畿高陽地,副修撰趙暾,時在楊州地。經筵入番事緊,請斯速乘馹上來事,下諭,何如?傳曰,允。
又以弘文館言啓曰,副校理洪益三,修撰黃景源,旣有只推之命,副修撰嚴瑀,除拜累日,尙不出肅。竝卽牌招察任,何如?傳曰,允。
李德重,以禮曹言啓曰,今八月初九日右議政趙顯命請對,領議政金在魯同爲入侍時,祈晴祭,令該曹稟旨擧行事,下敎矣。卽今雨勢,尙無開霽之意,發穗之穀,必多傷損,言念民事,誠爲渴悶。四門禜祭,不卜日來十一日爲始,三日而止事,知委擧行,何如?傳曰,允。
李成中,以兵曹言啓曰,卽接慶德宮假衛將牒報,則本宮玉堂南墻內岸上枯松一株,今日大風,顚仆云。令該所斫去之意,分付,何如?傳曰,允。
又以兵曹言啓曰,平安前兵使曺允成去春夏等邊將褒貶啓本中,碧團僉使林益興,書以已遞之白尙輝,麟山僉使郭致遠,書以鄭致遠,天水僉使張敬周,書以初無除授之丁道興,而凡京外等第之規,限後遞職者,當以前官等第磨勘,而今此碧團·麟山·天水三鎭,俱是限後除職,則莫重殿最,如是大段差誤,殊涉不察。曺允成,推考警責,何如?傳曰,允。
又以兵曹言啓曰,卽接武兼廳牒報,則武兼全壽徵,稱以親病,徑先下鄕云,親病旣重,則所當呈辭受由,而不遵規例,任意下鄕,極涉駭然,汰去,何如?傳曰,允。
李德重,以司饔院官員,以監膳提調意啓曰,日下生鮮參半代封事,前已啓下矣。今日監膳時,各殿所封日下生鮮,皆以體小者,苟充封進,故累次點退,使之改備,則廛人等白活內,適値無前潦雨,江水連日大漲,遠近漁船,擧皆空還。非不知日下事體之至重,而萬無改備之勢云,日勢向晩,不得已捧入,而卽今形勢,雖如廛人所訴,莫重供上,如是苟充,極爲未安。當該廛人,令攸司爲先囚禁科罪,而臣亦惶恐待罪之意,敢啓。無批答
以咸鏡監司狀啓,今七月令薦新生鰱魚,限內不得封進,惶恐待罪事,傳于李成中曰,卿其勿待罪事,回諭。
以咸鏡監司狀啓,咸興居崔永昌子岩回等,爲虎嚂死事,傳于李成中曰,嚂死人等,令本道恤典擧行。
以京畿監司狀啓,日次生鮮,全數代捧,惶恐待罪事,傳于李德重曰,勿待罪事,回諭。
乙丑八月初十日午時,上御養正閤。藥房入診入侍,提調金若魯,右副承旨李成中,記事官李世泰,記注官丁錫敷·徐海朝,醫官金應三·玄起鵬·金壽煃·方泰輿·金履亨,以序進伏訖。若魯曰,日氣陰濕,伏未審聖體,若何?上曰,一樣矣。大王大妃殿氣候,若何?上曰,差勝後一樣矣。王世子氣候,若何?上曰,好過矣。若魯曰,今日與御醫入侍,診察聖候,宜矣。上曰,依爲之。諸醫以次進診。應三起伏曰,脈候左三部調均,右三部稍微,而大體則安好矣。起鵬曰,脈候左三部未沈,右寸關似數,而大體則好矣。壽煃曰,脈候左三部調均,右三部亦調均,而似有不足之意,宜進御湯劑也。泰輿曰,脈候左右三部皆調均,而右寸關似滑矣。履亨曰,脈候左三部調均,右三部似滑,而度數則調均而好矣。若魯曰,旣診聖候,且診東宮脈候,宜矣。上曰,依爲之。諸醫以次進診。應三起伏曰,東宮邸下脈候,左右度數調均,甚好矣。起鵬曰,脈候左右三部度數,調均而好矣。壽煃曰,脈候左右調均而平好矣。若魯曰,前者下敎以眼部不淸利,齒根浮動矣。其後連進淸心丸,而百荷鹽亦爲試之耶?上曰,淸心丸,知其甚好,而尙不服矣。若魯曰,壽煃所白湯劑,進御,宜矣。上曰,昨者右相入對時,謂予顔色甚好,而但今以常訓事,予心更動矣。脈候之如此,無足怪矣。若魯曰,秋氣頓生,動駕且不遠,預進生脈散,好矣。上曰,脈候不知甚異於前,何必以此而服藥也?若魯曰,臣伏見殿下,時於處分之際,過用其心,致有損傷之節。自今以往,當其處分,當嚴而嚴,當平而平,則自然心平而氣和矣。上曰,予何用過用其心?但今一端之心,往來憧憧耳。若魯曰,大駕行幸不遠,而雨勢如此,故道路修治,不能始役云矣。上曰,道路修治之難,予亦知之矣。只補其崩頹處,而勿復過爲修治,況修治之餘,土性浮疎,則車馬騈闐,塵起被面,莫如仍舊勿治,使塵土不起,可也。若魯曰,東宮體殼,壯大充滿,面色比數年前尤佳矣。上曰,肥不如瘦,而東宮過爲肥大,是可悶也。予之平日無他病者,只以其不肥之故也。若魯曰,陵幸時,出宮時刻太早,犯夜動駕,甚爲悶然也。上曰,時刻早定,意有在也。道里過百,而此行足當一百五十里也。豈若早早離發,俾無窘速也?且予本來無睡,早發無妨矣。提調及醫官先退。傳曰,前承旨趙明履敍用。成中曰,臣伏見日昨備忘記,可知聖心之快回,臣等不任欣幸之至。俄者下敎以爲,其心尙在云,不勝悶鬱,若以此心留着淵衷,則恐非嘉奬元景夏之意也。伏乞聖明,快祛此心,勿復爲此等下敎焉。上曰,此心雖在,豈以此而有乖於嘉奬之意也?十年苦心,黨習未去,如此怪鬼之輩,不愛其君,作爲如此駭擧,豈不痛心乎?加減八味元,依前加入,一劑劑入事。出榻敎諸臣退出。
上在昌德宮。停常參·經筵。
下直,全羅左水虞候李師徵,珍山郡守李蓍迪,高原郡守鄭德載。
鄭必寧啓曰,小臣,議政府望闕禮習儀進去,下直,傳曰,知道。
趙榮國啓曰,行大司憲李縡,執義尹鳳九,掌令宋能相,持平鄭權在外,李齊嵓避嫌退待,掌令一員未差。今日以監察茶時之意,敢啓。傳曰,知道。
李成中啓曰,同副承旨韓翼謩,右議政趙顯命處偕來,進去矣。旣已遞職,小臣以偕來進去,下直,傳曰,知道。
趙榮國,以都摠府言啓曰,副摠管鶴陵君榯,聖節望闕禮習儀時侍衛事,議政府晝仕出去之意,敢啓。傳曰,知道。
鄭必寧啓曰,右承旨李德重,今日不爲仕進,卽爲牌招,何如?傳曰,允。
傳于鄭必寧曰,此後城內擧動時,標信宣傳一人,隨駕駕後之意,只分付宣傳官廳,勿出朝報。
李成中啓曰,卽者贊善朴弼周,以情勢惶蹙,入來待罪于西小門外云,係是儒臣去就,敢啓。
贊善朴弼周處手書。頃者卿章,義理正大,且顧前日詢問之意,有懷必陳,深嘉其誠,駭儒駭擧,何可比也,而今卿此到,必由其也,卿何過也,卿何過也?然知卿近到,思卿之中,深嘉欣焉。旣到門外,又令涉江,于今之心,助予其慨,仍其祈晴。都門俱閉,爲卿特開,覽籤心酸,豈欲把筆,爲卿手諭?玆令承宣,傳諭偕來,其欲趁諭,僅能成字,此正玉帛云乎哉之意也。卿體此意,安心卽爲偕入,用副小子與元良待卿之意。
傳于趙榮國曰,贊善待罪門外云,承宣往諭勿待命,傳此手書,有下敎事,與之偕入。
傳于趙榮國曰,位牌大祝,奉安於門上,敎諭書奉持人及留守·帥臣,竝步出,承旨雖奉命,出入時,亦爲步過。
李成中啓曰,臣與左副承旨趙榮國伴直矣,榮國,以贊善朴弼周處偕來事進去,今日伴直無人。右承旨李德重疏批未下,左承旨鄭必寧,所當牌招入直,而拘於廳規,不得請牌,何以爲之?敢稟。傳曰,牌招。
鄭必寧啓曰,右副承旨李成中,今日入直矣,以右議政趙顯命處偕來事,今方下直進去,伴直無人,而右承旨李德重,疏批未下,左副承旨趙榮國,以贊善朴弼周處偕來事進去,同副承旨未差,都承旨金尙魯,所當牌招伴直,而拘於廳規,不得請牌,何以爲之?敢稟。傳曰,牌招。
趙榮國啓曰,卽者左議政宋寅明,又使錄事,來納命召,何以爲之?敢稟。傳曰,更爲傳授。
又啓曰,卽者左議政宋寅明,又使錄事來納命召,何以爲之?敢稟。傳曰,更爲傳授。
李德重啓曰,下番兼春秋徐海朝,身病猝重,勢難察任。今姑減下,其代令該曹口傳差出,何如?傳曰,允。
吏曹口傳政事,兼春秋單朴徵佐。
傳于鄭必寧曰,傳諭時,雖步行出去,馬匹亦爲出去,似不精潔,從當下敎於筵中,而自今日爲始,行祭於門上事,分付於四門,一體擧行。
李成中啓曰,碧沙察訪李重白下直單子,旣已入啓,而肅拜命下之後,終不來待,事極未安。推考警責,何如?傳曰,允。
趙榮國啓曰,應敎李昌壽,修撰金尙喆,因副修撰嚴瑀疏,陳疏徑出,原疏纔已退却矣。所當直捧禁推傳旨,而此與無端徑出,有異,推考警責,玉堂上下番俱空,事甚未安,竝卽爲牌招入直,何如?傳曰,允。
左副承旨趙榮國書啓。臣敬奉手書,馳往傳諭于昭義門外贊善朴弼周所住處,仍傳勿待命之聖敎則以爲,臣身有大何,不敢偃息私次,忍死顚倒,進伏城外,祗俟譴責。玆者喉舌之臣,又忽奉持御札,屈臨窮巷,回霜雪嚴肅之氣,爲雨露霑濡之澤,十行懇懇,可感豚魚,不知幺麽賤臣,何以每每得此罔極之恩於君父也?顧臣負犯至重,雖叨如許恩數,而惶恐戰慄,不敢費辭仰對,惟願速被罪罰,以卽乎臣心之安而已,違傲至此,萬死惟甘云矣。臣旣承偕來之命,姑爲仍留之意,敢啓。傳曰,知道。
贊善朴弼周書啓。答曰,手諭旣諭,卿何若此?今方待卿,卿體慇懃之意,其卽偕來,聽我面諭之意,復爲傳諭,卽爲偕來。
李成中,以禮曹言啓曰,取考謄錄,則曾前陵幸時,遙遠經宿,未還宮前,凡祭禮受香,以守宮承旨,代押傳香矣。今此陵幸出宮後,今月二十二日,行貞顯王后忌辰祭,受香在於未還宮之前,依例以守宮承旨代押傳香事,分付,何如?傳曰,允。
又以禮曹言啓曰,今此長陵行幸時,宿所與晝停陵所供上茶啖等事,依前例以京各司進排事,分付,何如?傳曰,允。
又以戶曹言啓曰,今此長陵幸行時,陵所及昭寧墓御所齋室,當爲修理矣。本曹郞廳與繕工監監役官,除朝辭偕往,眼同看檢,而往來時給馬·供饋等事,依例擧行之意,分付兵曹及京畿監司,何如?傳曰,允。
又以義禁府言啓曰,公州判官尹尙靖拿來傳旨,啓下矣。尹尙靖自任所時未上來,依例發遣府羅將拿來,何如?傳曰,允。
趙榮國,以司僕寺官員,以提調意啓曰,今此長陵擧動敎是時,入把馬匹數,依前例別單書入,而其中驛馬,則令兵曹,依前例知委各驛,使之直爲入把。曾前擧動時,道路高峻不平之處,替用人夫,已有前例,沙峴新路·碌磻峴·德坡峴,俱是險處,亦依前例臨時啓稟,替用人夫,宜當。以此擧行,而排設載運卜馬,則依前定式,初站,自本寺馬輸運,其餘各站,依前例各邑擔當載運事,分付畿營,何如?傳曰,允。
又以司僕寺官員,以提調意啓曰,本寺箭串馬場,虎自峨嵯山入來,嚂殺國馬,至於六匹,若不趁卽捕捉,則非但前頭之慮,有不可言,京城至近之地,有此虎患,事極驚駭。自前場內,若有如此之事,則有軍門砲手出送捕捉之例,御營廳善放炮手三十名出送,及時砲殺,以爲除患之地,何如?傳曰,允。
應敎李昌壽,修撰金尙喆等箚曰,伏以持平李齊嵒,以臣於臺職,實無一分堪承之望,而辭疏見阻,牌召連降,怵分畏義,黽勉承膺,敢以草草數語,略效一日之責,而若乃李箕獻之衰老難强,申維翰之人器不稱,朴聖龍之罪累狼藉,非臣一人之見,此實公共之論,則臣安得不言,而連日論啓,未蒙開納,臣於此,已不勝瞿然惶悚之至。日昨僚臺之詣臺登筵也,諉以時急,草草書問,不待消詳,遽然停啓。此莫非臣辭拙誠淺,上以不見孚於君父,下以終見輕於僚臺,其何可一刻抗顔於臺次乎?引嫌而退,草草書問,所失在彼,以此引嫌,無已太過。請持平李齊嵒出仕。取進止。答曰,依啓。
同副承旨韓翼謩疏曰,伏以,臣與新除授都承旨臣金尙魯,有婚家應避之嫌,在法當遞,玆敢短章自列。伏乞亟命該曹,照例稟處焉。臣無任屛營祈懇之至。答曰,省疏具悉。所陳者,令該曹稟處。
敎開城府留守兼管理使尹得和書。王若曰,副京重保釐之責,固難其人,明廷揀練達之才,允合是選。如欲與我共理,其將捨卿伊誰?惟卿,姿稟精詳,器識贍敏。以愛君憂世之志,最見推於淸朝,有謀王斷國之猷,克趾美於賢祖。榮塗華貫之遍歷,恂恂然無進取之心,偉局豐儀之早成,優優焉有遠到之譽。衮職補闕,經幄論思之誠,棠茇播謠,藩維撫摩之惠。處之外內而咸適,效於前後者居多。長柏府而瀝進危言,風裁澟若,贊樞庭而參決衆務,聲實蔚然。名利若驚,幾掩門於車馬之路,恬簡自守,早斂迹於蠻觸之場。向者橫逆之來,予非不諒心事,間焉屛退之久,卿豈自爲身謀?蓋所以察幽洞微,故不欲投閑置散。名塗退步,固知素知之難回,近地徊翔,詎無通才之復試?睠玆勝國之舊域,卽我漢京之分司。潮通沁州,表裏山河之控扼,地接畿甸,儲胥城府之雄饒。冠蓋星馳而廚傳供億之不給,貨財輻湊而駔儈奸蠹之多端。靲轄權尊,比他鎭而尤別,牧禦任重,匪此人則莫宜。玆授卿以開城府留守兼管理使,卿其勉殫乃誠,須體至意。移諸路按節之化,惠彼黎元,推江都撤桑之謨,壯我鎖鑰。其他裁稟,厥有典常。於戲,楸宮舊墟,護聖祖肇基之地,竹橋遺廟,想先賢倡學之風。卿其往哉,吾且召矣。故玆敎示,想宜知悉。副司直知製敎申思建製進
上在昌德宮。停常參·經筵。
神德王后忌辰齋戒。
夜三更,巽方有氣如火光。
李德重啓曰,大司憲李縡,執義尹鳳九,掌令宋能相,持平鄭權在外,李齊嵒牌不進傳旨未下,掌令一員未差。今日以監察茶時之意,敢啓。傳曰,知道。
金尙魯啓曰,右議政趙顯命箚子到院,而以國忌齋戒,留院之意,敢啓。傳曰,入之。
又啓曰,明日聖節望闕禮,依近例爲之之意,敢啓。傳曰,知道。
鄭必寧啓曰,卽者左議政宋寅明,又使錄事,來納命召,何以爲之?敢稟。傳曰,遣史官傳授。
應敎李昌壽,修撰金尙喆,副校理洪益三,修撰黃景源等牌不進禁推傳旨,傳于金尙魯曰,竝推考傳旨捧入。
金尙魯啓曰,應敎李昌壽,副校理洪益三,修撰金尙喆·黃景源,旣有只推之命,竝更牌招,以爲推移入直之地,何如?傳曰,允。
又啓曰,上番兼春秋丁錫敷,身病猝重,勢難察任。今姑減下,其代令該曹口傳差出,何如?傳曰,允。
吏曹口傳政事,兼春秋單趙世選。
鄭必寧啓曰,卽者備邊司郞廳,以大臣意來言,今日雖非日次,而依日昨定奪,來會賓廳云矣,敢啓。傳曰,引見。
傳于李成中曰,宣傳官二員待命,騎馬六匹立之。
以權崇爲假注書。
兵曹口傳政事,以韓復基·禹弘圭爲內禁將,李墷爲兼司僕將。
備忘記,傳于李成中曰,長番內官洪碩海,當爲下敎之下,其涉慢蹇,令該府處之。
左副承旨趙榮國書啓。臣敬奉聖批,傳諭于昭義門外贊善朴弼周所住處,則以爲,卽玆承宣之臣,又致聖諭,促臣入來,愈往愈隆,怳如得瞻天顔,親聆音旨。噫,臣之今行,非敢過爲引罪,誠以臣疏與儒疏,固有淺深繁約之不同,而大體則無不同。且臣疏中語及先朝處數句行言,其歸不免與儒生同其所失,是則儒生之罪,卽臣之罪也。臣之十分驚悚,實在於此,而儒生則或竄或免爲庶民,而臣則晏然自在,坐受無限恩禮,飛沈榮辱之懸絶,不啻天淵。臣雖欲倖於獨免,不自陳列,其何可得之也?天日至明,試於此念及,則其必有以俯燭於臣之情事矣。臣欲進而承命,則廉恥至重,有不敢出,欲退而還去,則承宣相守,聖恩難孤,可謂維谷而孔艱矣。再度聖諭之下,猶不敢趨走承命,萬死之外,更無所白云矣。臣旣承偕來之命,姑爲仍留之意,敢啓。傳曰,知道。
贊善朴弼周書啓。答曰,此於卿,有何若此者?有面諭者,共元良待卿,卿其安心,卽爲偕入之意。復爲傳諭,期於偕來。
贊善朴弼周處手書。待卿偕來,今日次對,其欲與大臣見卿,今已晩矣。卿意猶此,自恧誠淺,先見相臣,着衣以待,復諭慇懃,此豈特爲卿,爲世道矣?體小子此意,體小子此意。其卽偕來,聽我面諭,咫尺都門,徒將文具,予何顔對臣僚?體此體此,卽爲偕入。
傳于李成中曰,此手書,傳于贊善。
假注書李重彬書啓。臣敬奉聖諭,傳諭于金吾門外左議政宋寅明待命所,則以爲,臣之罪犯,有不可一日容息於覆載之間,至今全活,罔非天恩。卽者史官,又復儼臨於席藁之所,傳宣聖諭,開示諄切,慰勉備至,有非死罪之臣所敢承聞者,感激惶懍,涕血交逬。臣雖無狀,粗知君臣大義,何敢以一時嚴敎,有所自阻於事過之後,而若臣之抆心痛刻,雖不能自引甌刀,而誓不復齒於人數者,抑有在焉。雖承勿待命之敎,而亦何敢偃息私次,自同平人乎?惟願遄伏刑章,以謝神人云矣,敢啓。
答曰,業諭,其何過也?其何過也,安心勿待命之意,更爲傳諭。
鄭必寧,以御營廳言啓曰,因司僕寺草記,箭串馬場,虎自峨嵯山入來,嚂殺國馬,至於六匹。京城至近之地,有此虎患,事極驚駭。善放砲手三十名出送,及時砲殺事,命下矣。本廳牙兵三十名,將校率領,明日曉頭,出送之意,敢啓。傳曰,知道。
又以義禁府言啓曰,平安監司狀啓,據刑曹粘目內,孟山前縣監趙重呂·吳泰麟·李師重等移本府處置事,允下矣。趙重呂時在公洪道瑞山地云,李師重前以他罪,徒配於京畿廣州府良才驛,依例發遣府羅將,竝拿來,而吳泰麟旣已身故云,勿論,何如?傳曰,允。
又以兵曹言啓曰,今此長陵行幸時,領軍之將,不可不備員,而內禁衛將朴恒佐·李章吾,俱在前任營將任所,勢未及上來,兼司僕將一員未差,不可無變通之道。朴恒佐·李章吾,竝今姑改差,竝與未差之代,卽爲口傳差出,以爲備員領軍之地,何如?傳曰,允。
右承旨李德重疏曰,伏以臣,受氣虛脆,素抱奇疾,五載逖違之餘,惟以依近耿光爲幸,不計死生,奔走供劇者,已過兩朔矣。夙患風痰之症,果發於濕冷相交之節,曉夜奔忙之餘,內而胸膈痞塞,呼吸難通,外而支節攣縮,屈伸有妨,兼以暴泄無算,神氣昏綴,委頓床席,無力起動。今曉又不得仕進,私心悚悶,已不可言,而顧此症形,俱屬危厲,時月之內,萬無差復之望。夙夜出納之職,有不容暫時瘝曠,玆將疾痛之呼,仰瀆宸嚴之聽。伏乞聖明,俯察臣實病危篤之狀,特許鐫遞臣職,俾得安意調息,獲延殘喘,不勝萬幸。臣構疏將上之際,天牌又復儼臨,不得不擔曳來詣於禁扃之下,而末由祗承,終未免於自外還歸,臣罪尤大,亦願亟被重勘焉。臣無任屛營祈懇之至。答曰,省疏具悉。爾其勿辭,調理察職。
禮曹判書趙觀彬疏曰,伏以臣,旣膺專對之命,行期隔在數月,前後有是行者,皆請省墓之暇,情理固然故也,臣亦當仰徹由單,以冀恩許,而臣帶將任,有不得自由,臣誠不勝悲悶窘迫之至。臣於此任,積有危懼之情,尙今仍據,寢食靡安,區區苦懇,實天鑑之所俯燭,而見今銜命有期,戎務例應許解,其在體下之仁,亦宜早賜處分,俾臣得以往省丘壟於未出疆之前矣,玆敢仰陳短章,畢瀝肝血。伏乞聖慈,亟命先遞臣所帶守禦使之任,使公私毋至兩妨焉。臣無任隕越祈懇之至。答曰,省疏具悉。卿其勿辭往省焉。
吏曹判書李周鎭疏曰,伏以臣,情理懇迫,不辭徑發,罪在罔赦,尙蒙寬貸,此蓋出於追念先臣之舊忠,以邦憲之重,而至於不施於犯科之身,臣歸省父墳,欲傳恩言,而泉塗邈矣,萬事已矣。摧咽悲號,無以爲心,纔始修塋之役,而忽聞日昨筵中,有不敢聞之敎,心驚膽墜,不能暫忍,抛棄墓事,蒼皇入城,除却廉隅,非時出肅,則幸賴我殿下轉圜之德,筵已撤退,事又妥帖。臣誠聞而鼓舞,無所事於更爲求對,遂不免仍爲退歸,而區區賤慮,終有所不敢信殿下者,前後殿下之有此非常之敎,未知其幾許番矣,旋而反汗者,亦幾許番矣。憂惶變爲歡喜,歡喜變爲憂惶,君德不專,人心不固,晝坐煼灼,夜寢驚悸,今殿下,若或因此機而大加悔悟,更無如前日之爲,則是誠宗社億萬年無疆之休也。臣家之受殿下恩者,淪肌浹骨,所以仰殿下如天地也,恃殿下如父母也,此不獨於臣心斷斷如此,先臣之所以遺臣者,亦此也。臣若終見殿下,一此心而不移,無復爲乖常之敎,非但不有是敎,更不有是心,則臣固年衰病痼矣,幾何歸見先臣乎?見而傳此喜報,則生死光華,是亦殿下之賜也,臣之攢手而望於殿下者,惟此而已。且臣伏聞筵席特擧臣名,至以見幾爲敎,夫見幾非人人之所可爲,臣豈敢然哉?臣之一身,已許於殿下,生亦殿下之廷也,死亦殿下之廷也。豈忍捨殿下,而爲長往之計哉?惟其望輕,故不見重於搢紳,識淺,故不能擇乎戕否,董百官而鑑別未明,經兩政而疵疣百出,試之可不可則去,上之所以使下,下之所以事上,顧其義,均是當然。臣雖不去,其所一遞,臣已決矣,人皆言矣,殿下亦不必慳矣,卸此擔則斯可矣。顧以何事見幾而去也?臣於平日事殿下,不誠不忠,致有此敎,俯仰慙悚,不知所云。欲以肝膈之懇,仰干崇高之聽,而震迫靡定,不及構成文字,今始收召餘魂,露章自列。伏乞聖明,遞臣之職,治臣之罪,以勵群工,以安賤分,千萬幸甚。答曰,省疏具悉。其勉者,已下敎諸臣矣。卿其勿辭行公。
右議政趙顯命箚曰,伏以臣之今日去就,可謂極郞當而大狼狽矣。臣於其日,在家待批,因重臣急報,伏聞有非常之擧,義不暇他顧,蒼黃趨詣,及入闕中則日月已更,而反汗有命矣。事已收殺,無所事於匡救。臣於是,欲爲退出,則偕來承宣,已以求對之意,啓達。欲具由陳箚而歸,則前箚未及批下,例不敢疊陳,進退羝觸,莫知所處。不得已仍遂登筵,略陳規勉之意,兼欲面乞鞶遞,而猝承萬萬不敢當之恩數。夫握手丁寧,乃朋友交際之事,而今以君父之尊,施之於匹夫之賤,此豈糞土如臣所敢安也?惶汗浹背,心神飛越,歸家三日,尙不能自定。到此地頭,區區情病,更何敢言也?第竊伏念,臣雖無狀,職則大臣也。去就進退,觀瞻屬焉,有不容苟且者。臣之引入,已過半年,呈單洽滿六十,國人皆知必遞,而今因國家有事之會,冒沒呈身,仍以爲媒進之階,則議者必將曰,是夫也夤緣事會,僥倖鑽進,從前辭免,都是虛假,眞所謂患得失之鄙夫也。臣雖喙長三尺,將何以自解也?臣爲大臣五年,無毫髮裨補,卒又自輕去就,壞士夫廉隅之防,貽聖世風化之累,則雖以臣不肖,誠不忍爲此,反復思惟,慙愧益深,玆又瀝血哀籲於天地父母之前。伏乞更加照察,特許遞免,俾全微諒,俾安賤分焉。取進止。傳于金尙魯曰,此批答,使偕來承旨傳諭。
副修撰嚴瑀疏曰,伏以臣,昨伏聞殿下有非常之過擧,此何事也,此何事也?彼學儒輩駭擧,以大聖人宰物之量,只可談笑而處之,何至於過費聲氣而轉展激惱,至下不忍聞之敎?噫,殿下此擧,臣固知出於憂慨世道,而殿下一身,皇天之所付畀,何如?祖宗之所投遺,何如,臣民之所仰戴,何如,況上奉東朝,下有元良,殿下之一言一動,尙不可自輕。何可以群下之罪,輒有此史冊所未聞之過擧也?臣誠驚惶震剝,直欲痛哭排閽,而不可得也。雖幸天啓聖衷,日月之更,人皆仰之,而臣之所大憂,猶有所未釋然者。區區血忱,惟願聖明,深戒旣往之失,益勉克治之工,使無頻復之悔,則宗社幸甚,臣民幸甚。國家事無大於此者,而殿前之碎首苦爭,只聞有一宰臣而已。職在三司者,亦且環拱熟視,迄無一人言之者,可謂國有臣乎?臣竊痛之。雖不敢以經幄之職自處,而愚忠激發,按住不得,敢此瀝血而陳,臣尤死罪。臣無任〈云云〉。答曰,省疏具悉。其勉者,旣下敎諸臣,而此心非群下之過也,其斥過矣,爾其勿辭,從速察職。
乙丑八月十二日酉時,上御熙政堂。大臣·備局堂上引見入侍時,領議政金在魯,行知中樞府事申思喆,兵曹判書金若魯,行司直金聖應,左參贊朴文秀,刑曹判書柳儼,司直徐命九,吏曹參判洪象漢,右尹李宗白,右承旨鄭必寧,記事官李世泰,事變假注書李重彬,記注官趙世選,記事官朴徵佐同爲入侍。在魯曰,霖雨若此,伏未審聖體,若何?上曰,一樣矣。大王大妃殿氣候,若何?上曰,差勝後一樣矣。王世子氣候,若何?上曰,好過矣。仍下敎曰,今日是貞陵齊日,次對事涉如何,而旣有下敎,故爲之矣。在魯曰,儒臣之引嫌,過矣。上曰,儒臣不必引嫌,而但與儒疏一時竝出,故如此耳。在魯曰,雨勢尙今如此,今月初若開霽,則秋事庶或成就,而今則凶歉已判,民事實爲悶然矣。上曰,年事之如此,專由於予之涼德矣。在魯曰,右相以上箚後出仕之意,有所仰達矣。今日上箚,未久當出,而左相則尙留金吾門待命云,勿待命之意,分付,何如?上曰,依爲之。其日之事,是予之過,而左相之尙如此,亦爲過矣。仍呼書傳敎曰,頃於承宣之往,已諭悔過,而每聞命召之納,尤自恧焉。今聞首揆陳達,其尙待命云,此予過矣,卿何若此?復令史官,申諭悔過之意,卿體此意,其勿待命,卽起視事,用副自悔之意事,遣史官傳諭于左相。仍下敎曰,此諭傳于左相,以爲急急膺命之地,可也。在魯曰,每年年分事目,皆於此時磨鍊,啓下,而今年則節候差晩,秋霖又如此,諸道農形,更加詳聞後,爲之云矣。敬差官之差送,本無實效,今年年分之政,以比摠爲定,勿送敬差官,何如?戶判之意,亦如此矣。上曰,依爲之。擧條在魯曰,頃日冬至使,以行中譯官別啓請事,陳達,自上以大臣曾有陳達,爲敎,而使臣又以譯院都提已許之,爲言云,大臣與都提,皆指臣也,臣不得不仰陳委折焉。凡有奏請及有所幹重事者外,無得加定,自前果有定式,故臣受任譯院之後,每當使臣之啓請,輒援此陳達,而末終不能堅守,則何獨於今番防塞乎?當初使臣送言于臣,臣以曾前定式如此,而必不得已,則雖或陳達,每於臨時仰請,今則未免太早,爲答矣。久後有此陳請,而其所謂許之者,以臣不爲牢塞故也。前旣累達,而今乃私許云,則於臣實有不安,故仰陳委折,而至於別啓請譯官,則成命旣下,前此不能終塞,則當仍許差送矣。上曰,旣有定式,則所當嚴塞,卿之所陳,未免弱矣。在魯曰,上使是崇品重臣,事體不輕,且在前連爲開路,今何可獨塞乎?以故,臣意欲仍送之矣。上曰,旣有定式,又復因循,亦一弊也。卿則懲前,似不欲相較,而以特敎前擧條,置之,可也。擧條在魯曰,摠戎使具聖任狀啓,本廳所屬三鎭束伍軍兵,己未秋操之後,廢閣不行,已至六年,今秋操擧行與否及壯抄牙兵上番與否,請令廟堂,稟處矣。今秋則年事可慮,且有陵幸大役,巡操之難行,與守禦廳一般,而牙兵上番,亦於軍兵,有資裝之弊,在本廳,有接際之弊,竝姑令停止,何如?上曰,秋事有失稔之慮,姑爲停止,可也。擧條在魯曰,守禦使趙觀彬狀啓,本廳所屬各營軍兵合操當次,而今春以妨農停止,秋操則不可連停,請令廟堂,稟處矣。詰戎之政,甚重,今秋固當設行,而非但年事有大段失稔之慮,遠陵行幸當前,設布帳斥候等事,守禦·摠戎兩軍門,擔當擧行,且軍人無非民也。民人之奔走責應多端,諸議皆以爲,今年習操,不可不姑停,故敢達。上曰,秋事之失稔可慮,姑停,可也。擧條在魯曰,續大典刑典,婢夫通奸妻上典者,不待時處斬。註曰,劫奸未成者,杖一百流三千里,元律則乃先朝辛酉,收議大臣,用故相臣閔鼎重·李尙眞·金壽恒·鄭知和等議以定之者,其註則依凡人劫奸未成之律而載錄者也。臣意則士族婦女劫奸者,雖未成,亦不待時斬,所謂妻上典,設或是閭巷庶人,若其婢夫之劫奸者,當依倣於凡人劫奸士族女之律,何可泛以凡人劫奸例施行乎?勿論通奸劫奸,在婢夫,罪惡一般,同用不待時律,爲可,而若以其未成差等,或絞或待時則,可也。決不可只用杖流之典矣。且妻上典之通奸婢夫者,律文無擧論之處,故刑曹或只以淫女屬公,而無恙自在云。我國之俗,婢夫便同己奴,況近來閭閻之間,婢主之分大壞,婢夫之慘辱妻上典者,比比有之。通奸妻上典之變,亦因名分之大壞而然也,臣意則男女不可不同律,此不但嚴法痛懲,敎亦在其中矣。上曰,事係新律令,秋曹議大臣,稟處,可也。擧條在魯曰,續大典弑夫女之奸夫,同謀縊殺者,結黨戕殺者,竝不待時處斬。此蓋顯廟朝庚戌,因楊州肅川弑夫罪人之奸夫,入於啓覆。左議政許積,筵中陳達,以其不可比論於常例殺人,請斷以不待時,仍爲定律遵行,所謂縊殺,結黨戕殺,卽其時兩罪人之罪狀也。考見大明律附例則曰,妻妾因姦殺死親夫者,凌遲處死,姦夫處斬。若姦夫自殺其夫者,依謀殺姦婦,雖不知情,絞云,而姦夫處斬下,書決字,決者,不待時也。依謀殺者斬,待時也。姦婦雖不知情絞下,亦書決字,此亦不待時也。弑夫女之姦夫不待時斬,已載大明律,如是明白,而其時秋曹之入於啓覆,許積之別請定律,皆出於未詳律文之致。旣有大明律,而又以此載於續大典,則未免疊床。庚戌定律,似當刪去,而不知者,必以刪去爲訝,故敢達。且妻妾不知情,而姦夫之自殺本夫者,大明律,斬待時,而纂輯堂上具宅奎以爲,殺人而奪財者,猶以强盜不待時,殺人而奪妻者,情節尤凶,毋論女之同謀與否,皆當施以不待時之律。卽今秋曹行用,亦如此,此段更稟載錄,爲宜云,其言亦果然矣。依此定律,入錄續典,何如?上曰,旣有大明律,續典中,刪去爲可,奸夫自殺本夫者,大明律,亦有已定之律,具宅奎之言,過矣,不必改律也。擧條在魯曰,續大典,兵使·水使·虞候·僉使·萬戶·權管及未挈家守令,各其任所,私妾率去者,以制書有違律論云,此本出於後續錄,而卽今則兵·水使·守令·邊將以下,皆如法率去,元不知續錄之如此。旣不能禁斷,而徒存其法,有傷國體,諸議以爲,反不如刪去不載之爲愈,未知何如?上曰,此若禁之,則外方赴任之輩,以官婢作妾者,必比比有之,亦一弊也,刪之,可也。擧條上曰,守門軍設立事,靈城善爲之矣。此後觀武才試才時,守門軍,依各軍門標下軍例許赴事,分付,可也。榻敎文秀曰,動駕不遠,而雨意無開霽之望,中路若不霽,則聖體不瑕有損傷之慮乎?伏望差退日字,以觀雨勢之如何也,上曰,予於疏儒之事,心已動矣。卿言雖是,而今不可變通也。文秀曰,雨勢若不止,而聖體有致傷之事,則臣民之憂,曷有其極,而扈衛軍兵,亦豈非可矜者乎?以來月初一日差退,甚好矣。上曰,初一若不晴,則何以爲之?予之不爲此行,今幾年矣。此行若還,則予心似安,而以予涼孝之故,雨勢如此,深用憫焉。在魯曰,今若差退,則其於聖體,幸不可言,而亦爲爲民之道也。文秀曰,殿下若以臣等之言,姑爲停止此行,則中外欣忭,不可言。伏望思之又思,姑爲停止。上良久不答。諸臣退出。
上在昌德宮。停常參·經筵。
神德王后忌辰。
仁顯王后忌辰齋戒。
李成中啓曰,行大司憲李縡,執義尹鳳九,掌令宋能相,持平鄭權在外,掌令一員未差,持平李齊嵒牌不進傳旨未下。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
鄭必寧啓曰,假注書權崇,時無職名,令該曹依例付軍職,冠帶常仕,何如?傳曰,允。
傳于鄭必寧曰,入直兼春秋一員待命,騎馬三匹立之。
李成中啓曰,玉堂上下番俱空,已至累日,事甚未安。副修撰嚴瑀,疏批已下,卽爲牌招入直,何如?傳曰,允。
又啓曰,玉堂上下番連日俱空,事甚未安。應敎李昌壽,副校理洪益三,修撰金尙喆·黃景源,旣有只推之命,竝卽牌招入直,何如?傳曰,允。
以應敎李昌壽,副校理洪益三,修撰金尙喆·黃景源等牌不進禁推傳旨,傳于李成中曰,竝推考傳旨捧入。
李成中啓曰,卽者左議政宋寅明,又使錄事,來納命召,何以爲之?敢稟。傳曰,遣史官更爲傳授。
假注書李重彬書啓。臣敬奉聖批,傳諭于金吾門外議政府左議政宋寅明待命所,則以爲,負罪如臣,未蒙顯戮,反承恩諭,至再至三,轉益諄切。臣每一伏讀,心肝摧剝,血淚汍瀾,臣之不可復齒人類,誓心證神,變動無路,夕間附奏,天鑑亦想俯悉,伏地戰栗,有死而已云矣,敢啓。傳曰,安心勿待命之意,更爲傳諭。
左副承旨趙榮國書啓。臣敬奉聖批,傳諭于昭義門外贊善朴弼周所住處則以爲,以臣幺麽賤末之故,朝家出一剩事,致煩聖心虛佇,近侍相守,今玆下諭,又有共元良待卿之敎。噫,人臣聞此,苟有一分可進之理,則豈敢終始違拒,以益其罪戾?況到國門之外,瞻望宸居,近若尺五,雖以狗馬戀主之誠言之,尤何敢不爲趨走承命乎?然而猶如是者,正以其有萬萬不得已者存焉故耳。聖明雖假借愚臣,務加分別,而惟臣咫尺之間,亦不至全無所受,若因聖恩之隆厚至此,而頓然喪失,則是直忘廉冒恥之一夫耳。聖明亦何取於臣哉,而況法之不行,自貴近始,惟彼士子輩,以其卑微,而皆被罪籍。臣則以猥蒙禮遇之故,而得免何問,則聖朝政刑之失平,豈有過於此者乎?此理至明,聖明試一垂察,則必不以臣之違拒明命,爲橫僭矣。反復思量,實無變動之路,惶恐待死,更無所達云矣。臣以前後聖敎,若是懃懇,不得不承膺之意,反復敦勉,而過爲引咎,尙無變動,姑爲仍留之意,敢啓。傳曰,知道。
又書啓。臣敬奉手書,傳諭于昭義門外贊善朴弼周所住處則以爲,臣屢違嚴命,泥首待死,卽者手札,又隕自天,旨意之懇篤,禮數之隆摯,愈益罔極。噫,臣子事君,雖尋常命召,猶不俟駕屨,況此遭逢,極人臣之至榮,豈敢更費他說?試欲忍死作氣,以趨走爲恭,而欲起還止,終不敢冒承若是者,豈不以羞惡在中,自有不可解者耶?蓋以事理之至易見者言之,今臣城外進伏,只爲請譴之計。若迫於恩禮,喪其咫尺之守,則人將曰,是夫也當初入來,由於何事,而今直爲此魍魎行止。是則名爲待罪,而實成干澤,古今天下,安有如許以儒爲名者耶?是不特爲臣一身之至羞,其辱國家汚史冊,爲如何哉?聖明試以此思量,則庶得臣之情事矣。兩度手批之下,訖不敢承命,或爲虞人之有守,而但聖恩如此之隆,臣罪如此之極。求死不得,跼天蹐地,謹當俟神氣少定,略以文字,仰請嚴誅云矣。臣旣承偕入之命,姑爲仍留之意,敢啓。傳曰,知道。
李成中啓曰,贊善朴弼周上疏到院,而以國忌齋戒,留院之意,敢啓。傳曰,入之。
待罪臣朴弼周疏曰,伏以臣,性本愚妄,孽有自作,不敢爲文字籲呼之計,只得進伏城外,恭竢責罰而已,聖度天大,不惟不加之罪,乃反施以許多恩禮,承宣來守,批旨絡續。至於手札荐降,催臣入對,丁寧懇到,不啻耳提面命,其爲隆重夐絶,古今鮮倫,而臣則違傲爲事,敢以敵己所不敢行之事,而行之於君父,冥迷之極,可謂禽獸不若矣。雖然,臣非故爲是也,誠不得已也。蓋臣雖係心皇極,而外臣分限,苟非身所干涉,則何敢爲出位之言哉?直以新頒御訓,與當初宣賜之草本,有所異同,故敢請其所以然之故而已。適會儒疏繼臣疏,同日竝上,不但臣疏之批,爲優渥隆重,儒疏賜批,亦極溫諄,藹如陽春。臣方感仰大哉之言,一哉之心。以爲大聖人所作爲,度越尋常,萬萬不料,數日之間,旋有匪常過擧,疏首旣爲遠竄,其下免爲庶民者,亦至二十許人之多。臣疏主意,固與彼疏有不盡同者,而若其所論之事則一也,罪罰之下,理無獨殊,十分驚悚,無地自容。間又竊念,卿相者,前日之士子,士子者,他日之卿相也。其年也少,故氣銳,其位也下,故不甚經事,類多過越不中之擧,正吾夫子所謂狂簡之小子,非必盡如黃憲·郭泰之流也。列聖以來,非不知其如此,而率容護愛惜,不折方長,惟恐其有傷,若是者,豈不以國家元氣,在於士林故耶?向者儒疏,設或有過當之言,殿下直可以曉之以事實曲折,使之知之而已,何遽以罪罰見加?至於免爲庶民,則尤有異焉。無論前古,卽我朝三百年來,除逆家遺裔外,未之有聞,夫以年少士子,前途萬里,如上所云,而一朝降爲庶隷,未知於國體與士氣,爲如何哉?傳曰,士可殺不可辱,彼不爲士子則已,苟爲士子,則其辱之也,不已甚乎?凡前例所無之事,不可創開,以妨燕翼之謀,雖小事尙然,而況以士子,而降爲下賤乎?若夫貼黃之擧,則誠過矣。宜致聖明之驚怪,而原其所始,則始自程·朱,而近世若宋時烈·宋浚吉·朴世采諸先正,皆嘗爲此,以至館學儒疏。近來則未詳如何,而孝廟以後,元不書年號,彼士子輩,只知有先賢餘義之可承,不知其本有館規,致此貼黃,其爲贅也,甚矣。豈可以此而過疚聖心,至施不尊君之律乎?聖敎云云,恐欠稱量也。且夫其疏所指斥,旣有其人,則聖明又何以遽自擬議乎?夫卿大夫謀事,而主之者君也。此自爲有國之恒規,苟以其臣之不能無失,而君上輒引爲己過,則自古開口而言事者,其有幾耶?至若先朝故事,非特疏儒言之。臣亦言之,其意蓋爲周字之存,僅同告朔之羊,若竝此而盡去之,則泯然無復可尋,區區賤慮,只在於此。豈敢萬有一疑於聖明之或忽於此義耶?雖以一板本留置史閣之敎觀之,除非喪性之人,則孰敢謂殿下之有歉於尊周哉?特恐其以殿下萬折必東之心,爲彼刊行諸本之所蓋覆,不能如白日之中天耳。臣之愚意,斷斷出此,今雖欲晏然自在,不爲首實,其何可得之也?噫,彼儒生之失,雖曰狂率,以殿下視之,則譬如天地之仁萬物,而風雨霜露,無非至敎,父母之慈其子,而敎誨愛育,竝行不悖,豈得因其小過,而置諸大何,以累百年衿紳之遺餘,而辱諸賤人之列?殿下試於此思之,則亦必惻然而有感矣。噫,臣與儒疏,不宜異同之故。日昨四遭書啓,業旣具暴,今不敢更贅他說。臣言而非,則當與儒生同罪,臣言而是,則彼儒生輩,宜在可恕,事理如此,更無他端。伏願殿下,參量於二者之間,俾無刑政不平之患,千萬幸甚。承宣偕來,夫豈臣萬一所敢當,而在今待罪之日,尤不宜一刻留在。伏乞亟命收還,以尊朝體。且臣纔因御訓,敢以無作無輟,不爲空言之歸,仰勉於前疏,而殿下亦以仍訓以勉,宜自服膺賜批矣。訓中節儉條,附入納諫容直,援引漢武·唐宗事,以致多少勉戒,聖意亦極懇懇,殿下踐行其言,先從此四字爲始焉。蓋惟學者克己之方,須從性偏難克處克將去,人君聽言之道,必於其最所難從處從之。惟殿下,試將許多先入之意,一切掃去,空空蕩蕩,無些餘累,以存虛明廣大之氣象,而凡於臣僚章奏,苟有懇惻切當,說出事理者,則必留心玩味,不厭反復。若其有當於殿下病痛,必須不以爲忤,廓然克從,快說今昨是非,有如日月之更,風雷之速,則聖德所造,直可與堯·舜同符,而國事世道,可底於萬萬年太平之基矣。其視固我不化,往復頻仍者,相去不遠矣,惟殿下留心焉。憂愛所激,敢有旁及,更乞殿下,治臣之罪,而用臣之言,以光聖學,以安賤分,不勝幸甚。臣無任云云。答曰,省疏具悉卿懇。再次手諭,悉諭予意,以待偕來,卿何若此?初已過矣,復何若此?覽其卿章,此豈批諭?其欲面諭,卿體此意,安心勿辭,其卽偕來,聽我一諭。
上在昌德宮。停常參·經筵。
仁顯王后忌辰。
李成中啓曰,行大司憲李縡,執義尹鳳九,掌令宋能相,持平鄭權在外,掌令一員未差,持平李齊嵒牌不進傳旨未下。今日監察茶時之意,敢啓。傳曰,知道。
以應敎李昌壽,副校理洪益三,修撰金尙喆·黃景源,副修撰嚴瑀等牌不進禁推傳旨,傳于金尙魯曰,竝推考傳旨捧入。
金尙魯啓曰,應敎李昌壽,副校理洪益三,修撰金尙喆·黃景源,副修撰嚴瑀,旣有只推之命。竝更牌招,以爲推移入直之地,何如?傳曰,允。
以應敎李昌壽,副校理洪益三,修撰金尙喆·黃景源,副修撰嚴瑀等牌不進禁推傳旨,傳于李成中曰,嚴瑀外,竝推考傳旨捧入。
鄭必寧啓曰,卽者左議政宋寅明,又使錄事,來納命召,何以爲之?敢稟。傳曰,遣史官更爲傳授。
李成中啓曰,藥房提調金若魯,副提調鄭必寧,有稟定事,請對矣。傳曰,詣閤。
金尙魯啓曰,臣與右副承旨李成中,有稟達事,請對矣。傳曰,詣閤。
傳于李成中曰,咸鏡道審理使留待。
傳于李成中曰,贊善入來與否,問啓。
李成中,以禮曹言啓曰,連次祈晴之餘,冥應邈然,秋霖支離,發穗之穀,已多傷損,而連日下雨,終無開霽之意,前頭民事,誠爲罔涯,虔誠更禱之擧,恐不可已。四日禜祭,不卜日,來十六日爲始,三日而止事,分付,何如?傳曰,已下敎,觀勢以稟。
又以禮曹言啓曰,卽接永禧殿令所報,則今日雨水,正殿前北邊內墻四間許頹圮云。正殿至近之地,有此墻垣頹圮之患,不可無慰安之擧。慰安祭,不卜日,來十六日設行,而頹圮處,待晴擇日擧行,何如?傳曰,允。
左副承旨趙榮國書啓。臣敬奉聖批,傳諭于昭義門外贊善朴弼周所住處則以爲,卽者批旨之下,一倍惶感,轉作維谷。噫,人臣去就,其義固難矣,而苟但以一端裁之而已,則亦何甚難之有哉?自昔仁賢之去國也,多少依遲,有不勝其眷顧者,此果何所爲而然哉?良以天理眞情,有必然而不可已故也。臣雖不肖,亦具秉彝,月前敦召之時,敢孤虛佇之聖心,今此進身輦下,城闕在目,恩禮之篤,又至此極,不入天陛,悻悻徑歸,豈臣心之所欲哉?第臣此來,實有自作之孽,前後疏啓,備陳不可獨逭之意。聖明苟以臣猥充禮遇之末,而不欲其遽加罪罰,則於臣苦懇,似或略有下敎,以曉其迷惑,而每讀聖敎,不甚見及,臣之悶蹙,於是益甚,實不知所出矣。旅邸累日,疾病萬狀,理窮勢極,將不免逃遁之誅,倘蒙亟收承宣之偕來,俾臣行止之間,差得任便,是爲千萬祝天之至云矣。臣旣承偕來之命,姑爲仍留之意,敢啓。傳曰,卿章有面諭者,卽爲偕入之意,復爲傳諭,期於偕來。
又書啓。臣敬奉聖批,傳諭于昭義門外贊善朴弼周所住處則以爲,卽者承宣復宣聖批,諭以入聽面諭。臣於積年久違天陛之餘,豈不欲奉承聖敎,獲瞻威顔,以伸犬馬戀主之誠,而情勢迫隘,姑置勿論,本以篤病垂死之身,累日旅店,疲於酬應,筋力殆竭,氣息奄奄。雖欲忍死盡氣,趨走於殿陛之間,如天之不可升,實不知所出,直欲溘死無知,而不可得也,伏地涕泣,他無所達云矣。臣仰體虛佇之聖敎,縷縷敦勉,而謂以情病之難强,尙無造朝之期。臣則姑爲仍留之意,敢啓。傳曰,幾次敦勉,卿何若此?卿章有面諭者,其卽幡然,聽我面諭。
李成中,以內乘以提調意啓曰,旗軍洗馬及陵幸坐馬時,本寺正,例爲進鞭差備,而正有闕之代,姑未差出,不可不變通。令該曹以在京無故人,卽爲口傳差出,以爲差備之地,何如?傳曰,允。
吏批口傳政事,以閔宅洙爲司僕正。
承旨前望單子入之,趙明謙·金光世落點。
鄭必寧啓曰,新除授承旨,待下批牌招,而闕門已閉,待明朝出牌之意,敢啓。傳曰,知道。
答知中樞府事元景夏疏曰,省疏具悉。陞擢奬忠,卿其勿辭焉。仍傳曰,原疏留中。
乾隆十年乙丑八月十四日,上御熙政堂。藥房提調·諸承旨請對引見入侍時,藥房提調金若魯,副提調鄭必寧,都承旨金尙魯,右副承旨李成中,假注書權崇,記注官趙世選,記事官朴徵佐,領議政金在魯,咸鏡道審理使尹容追後入侍。若魯曰,昨日風雨非常,聖體,若何?上曰,無事矣。若魯曰,大王大妃殿氣候,何如?上曰,安寧矣。若魯曰,王世子氣候,亦一向平安乎?上曰,好過矣。若魯曰,今日是國忌,臣等不當煩瀆,而陵行迫近,旗軍洗馬,又在明日,不得不冒死惶恐求對矣。連月淫雨之餘,昨今又下大雨,風氣亦乖常,只隔四日,而終無秋晴之望,如此之時,動駕三四十里之地,亦云難矣。今竝往返而言,則將爲二百餘里,潦霖非霽,道路多險,臣等職在保護,情理人事,決不可不力陳矣。頃日大臣·重臣,縷縷陳達,而未蒙允許。聖上孝思,臣等亦豈不仰欽,而卽今形勢,萬不得已,不得以惶恐爲辭,而不爲請退期日矣。以道路言之,萬無治道之勢,泥濘處沒腰,乾處亦皆沒膝,至於深川,恭·順陵前川,交河前坪等處,尤是水通處,故無以着足。臣營將校,亦有往來交河者,故問之則以爲,今日雖快晴,其前萬無治道之望。卽今把子·門扇等物,借於村里,以鋪於泥濘之上云,其危殆可知。臣等爲畏嚴威,而不爲力請,則是不忠之人也,昨夜月出,今日少暘,俱非快霽之象,如此而何可爲二百里行幸乎?千萬惶恐,敢此昻達矣。上曰,予亦念其如此矣。軍民若有沾濕之慮,何待卿等之煩達?古語云,不見其形,願察其影,如此則民與國,將奈何?南風吹後,北風又吹,此何景也?左相以予爲巧看,而如此之時,必有聚爲章草者矣。下之人,無可恃之勢,其君少剛有筋力,則亦可爲之,而予一人又如此,奈何?人君過擧,或由於辭氣,或由於聲色馳騁,而予則異於此,不過猒此位而已。如梁武帝投身遠刹,可謂奇怪,而予之所以爲過擧者,亦往牒所無。予之苦心如此,世道又無可爲,耳目之官,有若觀光者然,君爲怪擧,而臣下則觀之而已,如是而尙可爲乎?頃日元景夏陞擢之後,此心亦不過斂而納之而已,時方無人世意思矣。國淸明則日氣豈如此乎?此予之所致也。孰怨孰尤?予之氣運又如此,不覺幾層之下矣。頃日吏判疏批,亦恨之矣。臣下雖有以爲言者,予不應之則無所事矣。聞雨聲則沓沓,如可匹馬往還,則吾何憂哉?特爲軍民,有所思量,雨若過泥,則吾豈驅軍民而納之乎?近年以來,無冬不雨,上年進宴習儀時,亦僅僅行之,卿於其時,爲都監堂上矣。今年則未入冬,而雨已如此,時氣人心,相隨而然,或恐鬧端復來,此計莫遂,如是憧憧,當觀而下敎矣。予豈不量而爲之也?頃日靈城之言,予甚沓沓,而不爲下敎矣。爲先之事,豈計晴雨,而爲軍民,不得不思量矣。尙魯曰,聖孝出天,每當享祀,一念憧憧,臣下莫不欽仰矣。上曰,辛亥年後初也。予於其時,乘轎而垂涕,展謁與拜見,人情無異,近聞草樹甚盛,而亦不得一見,此必欲一爲展謁者,而亦有所占地如漢高出遊之意矣。尙魯曰,謁陵,與他行幸有異,向日下敎亦然,臣等陪行,無事往返,則於臣等,亦爲喜幸。臣於庚申年厚陵行幸時,亦嘗待罪近密,陪行往返,此是年例展謁,終必一行者,何必若而日退之,而卽今無餘多日,三四日之間,決無開霽之理,八月節,昨日始入,此正是大雨時行之時。今年潦霖雖甚,而尙無大水矣。上曰,都承旨之言,然矣。今年尙無惡水矣。尙魯曰,臣等以軍兵亦爲餘事,如此之際,聖體之傷損,當復如何?此臣等區區切悶者,如隨駕百官出入,雖不至露立沾濕,而至於軍兵,則亦必多傷,亦豈不可悶乎?道路橋梁事,亦萬無趁期修治之勢。今日畿伯入來時問之,則亦以爲決難行幸云矣。如非萬不得已,則臣等何可於齋戒日,至煩請對乎?若魯曰,臣每於陵幸,如宗廟展謁親享等事,請退請停,未嘗不非之,而今番則事勢決不可爲之。至於旗軍洗馬,殆同擧動習儀,若又値雨,則亦豈不悶乎?成中曰,豈可以一時目前之雨,爲此求對之擧?十分商度,終多難事,雨晴雖不可預期,而其間道路之平坦,決非可成之事。且其外亦必多窘速之事,宜速有所變通矣。旣欲差退日字,則爲百姓,亦當惜一分虛費矣。若魯曰,四日之內,決無秋晴之理。治泥途,民力亦豈不傷?雖使民力少傷,如是而可以動駕,則臣等亦豈敢有所言,而今則徒傷民力,決不可行幸,旣有觀而下敎之敎,快爲停退,則好矣。尙魯曰,三日動駕,決不可冒雨涉險。臣於昨夜,見月出,心甚喜幸,深夜出廳,以望其快晴,而此亦非好兆也,是亦潦霖例事也。上曰,月出則不可恃矣。成中曰,聖上孝思出天,群下方當欽仰之不暇,何必請退,而至於今日,則決是危途,如此而不爲請退,則亦非臣子之道。卽今事勢,更無可待者,惟當退定日字,然後可無深慮矣。必寧曰,卽今則已是八月節也,秋雨豈有連注之理?姑退五六日或七八日,則其前似當快霽矣。上曰,今年則晩雨尤甚,而日氣則似有秋氣矣。成中曰,領議政金在魯,來詣求對云矣。蓋若魯暫退出來,言於成中故也上曰,注書出去,入侍事,傳諭,可也。臣崇承命出傳,與在魯偕入。在魯曰,兩日間聖體,若何?上曰,一樣矣。在魯曰,大王大妃殿氣候,何如?上曰,安寧矣。在魯曰,王世子氣候,何如?上曰,無事矣。在魯曰,小臣病甚,難於動作,而終始思之,卽今日勢,萬無動駕之望,雖自來日快晴,道路橋梁,非人力可以修治。私人遠行,亦且擇時而發,況人君動駕,豈可於此霖雨,冒險而爲之乎?臨時差退,則亦多窘迫之事,且民勞可惜。今日得請,然後可無此患,故臣不得不强疾來詣矣。藥院·喉司,旣已入對,諸臣想已畢陳,聖意未知何如乎?上曰,俄已下敎,當觀而爲之矣。在魯曰,自西路來者,臣亦見之,各邑軍丁,單衣寒戰,結手而坐,道路多有馬沒不可出處。史記亦有乘輿陷於泥淖者,此雖是戰爭時事,而常時戒道,何必冒此險乎?天神護衛,百靈朝扶,乘輿所過,可幸無事,而如軍兵,何哉?若或顚頓於道路,則豈不重難乎?今雖差退,不過十日之間,此不必持難矣。上曰,予亦不必爲固執,欲書下敎,而此心憧憧,當觀而速爲下敎矣。若魯曰,然則旗軍洗馬,何以爲之乎?上曰,姑待下敎,可也。若魯曰,兵曹郞官,當以道路摘奸出去,此亦姑置之乎?上曰,依爲之。若魯曰,戶判亦以整理使出去,而此亦姑除之乎?上曰,唯。成中曰,然則當出榻敎矣。上曰,不必出榻敎,自政院姑爲知委,可也。尙魯曰,下敎如此,聖意所在,槪可想矣。快爲停退之下敎,好矣。上曰,當有下敎矣。在魯曰,近來風雨,決非偶然災異,動駕固不可停止,而如此之時,凡事宜靜不宜動也。上曰,此由予不德之致也。雖似漢儒傅會之說,而日氣如此,則必有怪異之事。李彦世事時,亦如此,不見其形,願察其影者,正謂此等處也。渠輩爲國家,如給由暇者然,此後又不知有何樣事來,予於爲民之事,惟當可否,其餘則唯唯否,可足矣。頃日卿以譯官事,有所陳達,而特命置之,其後思之,此亦常時之心,誠可笑也。何不一唯,而乃爲此置之耶?以此自笑矣。在魯曰,下敎每每如此,臣等不勝切憫。事至則處置而已,何必過勞聖慮乎?上曰,予豈過慮?雖百人言之,予心已固,卽今悔作常訓矣。在魯曰,此不過怪儒輩事耳,常訓之至善,自在也,尊王尊周,豈有異乎?此亦我國人多議論之致也。上曰,儒臣若入來,上下可否,則自可釋然,而如是待命,不亦異乎?在魯曰,疏擧誠爲怪駭,以此竄配,無所不可,而至於免爲庶人,似乎賤辱,故儒臣之言如此,左相之意,亦如此而然矣。上曰,士可殺不可辱,此則卿之言,正矣。若魯曰,儒臣以學儒被罪,而獨自晏然,爲難安情勢,至於待命云矣。上曰,此當一見儒臣,而然後始可有可否矣。若魯曰,城外動駕時,駕前別抄,駕前侍衛,駕後別抄,駕後侍衛事,命下矣。今此陵幸節目中,以先驅禁軍尾局,駕前別抄,相連作行磨鍊矣。班次又欲磨鍊,則不無掣肘之端,蓋駕前形名,駕後標旗之內爲衛內,形名標旗之外爲衛外。駕後禁軍,例列於標旗之內,則駕前別抄,當列於形名之內,而形名內列,有寶馬吹打,駕前別抄,列於龍旗之內,事勢窒礙難便,何以爲之乎?上曰,龍旗之內,則果難排列,雖爲衛外,其間不遠,排行於龍旗外禁軍尾局,可也。若魯曰,駕前別抄,旣列於衛外,則當不入於班次,別單書入中矣。上曰,然矣。出擧條若魯曰,城門·闕門開閉,有辛亥年例·庚申年例,臣意則以庚申年例磨鍊,似好矣。上曰,依爲之。上曰,注書出去,審理使使之入侍。臣崇承命出去,與咸鏡道審理使尹容,偕入。其間說話,不能記上命承旨書傳敎。傳曰,四門禜祭時,以門上設行事,飭礪,而更以思之,三日之內,若有受香之事,則不可不開。今番聞之,其夜設祭後,位版仍在於門下云,開閉之際,人馬雜沓,必也屑瀆。此後則四門其勿參差,皆以門上設行,而閉門,依例有不可不開閉者,則待政院稟旨,分付開閉之意,定式施行。尙魯曰,右承旨李德重,實病甚重,無以察任,今姑改差,何如?上曰,依爲之。承旨前望單子入之,待落點,卽爲牌招察任,可也。出榻敎上曰,審理使進前。容進伏,上曰,刑獄之已處決者,別無可論,其他事陳達,可也。容曰,大抵北道田賦甚輕,又不上納。以此,元弊不如三南,其他邑邑,各有小弊,而統一道而言之,則亦無可言之弊。卽今量田,則亦可謂救弊之一端,而此非卒然可行之事,審理使之責,專在於刑獄,而關防亦甚重,故臣於今行,無不及處,而但智慮無以及此矣。自三·甲至厚州,自慶興至西水羅,又上白頭山,凡三入地盡頭矣。上曰,白頭山上亦見之乎?容曰,至山上矣。上曰,注書出去,金虎門姑留事,分付。臣崇承命,出傳還入。其間說話,不能記容曰,鏡城之城,爲國內第一,城至今完固,金景瑞·李守一二人築之矣。上曰,金景瑞,是誰也?在魯曰,金景瑞以副元帥,與姜弘立同降後,欲圖事,不利而自殺者也,李守一,官至府院君,卽故相臣李浣之父也。成中曰,壬辰年,尹斗壽以鏡城城池完固,士馬精强,爲建北幸之議,鏡城之城,自古已如此矣。上曰,北道尙多還穀乎?容曰,大凶之後,還穀亦少矣。北兵使是國之重任,而無所用穀米,小臣之意,則鏡城判官罷之,如黃海水使·喬桐水使之例,富寧是鏡城隣邑,而至小至殘,無以成樣。今若少割鏡地,以與富寧,則富寧亦可以支,可以支,然後亦可以守。事關沿革,臣不敢請其必施,而此外無他道矣。臣入去時,從磨天嶺,出來時,從城津鎭,磨天嶺則北兵使當爲守之,而城津則無可守者,其距江路,爲百里之遠,使之臨時進取,何可爲乎?上曰,城津鎭將,亦爲擇送乎?若魯曰,是用履歷處也。上曰,厚州地形,果何如?容曰,厚州,以地品言之,勝於三·甲,且連廢四郡,多居則三百戶,可以耕食其土,而若入甁項者然,如以數百騎來蹂,則將無一人脫歸,此無可恃者矣。上曰,然矣。豐陵與豐原各異,或以爲可設,或以爲不可設矣。白頭山定界,或有不足處耶?容曰,土門江有木克登之碑。從立碑處望見,則皆空闊無用之地,失之亦無害矣。上曰,農形,何如?容曰,六月以後一月之間,無日不雨,已判凶歉,淮陽·金城等地,亦太半爲赤地矣。上曰,日已昏黑,後日次,同爲入侍,可也。諸臣遂退出。
上在昌德宮。停常參·經筵。
下直,順天府使趙鎭世,端川府使趙星瑞,長興府使許汲,三和府使權儆,鎭安縣監李廷鎭,務安縣監李河述,玉果縣監沈廷儀,堤川縣監尹暻,陰城縣監李梅,防踏僉使崔奎錫,阿山萬戶林萬彬,寧邊府使具宅奎。
備忘記,傳于李成中曰,今下弓矢,阿山萬戶林萬彬處給送。
李成中啓曰,備邊司郞廳來言,今日賓廳坐起日次,而纔經登對,時無稟定事,不得來會云矣,敢啓。傳曰,知道。
又啓曰,行大司憲李縡,執義尹鳳九,掌令宋能相,持平鄭權在外,掌令一員未差,持平李齊嵒牌不進傳旨未下。今日以監察茶時之意,敢啓。傳曰,知道。
金尙魯啓曰,今日賓廳坐起,旣已頉稟,所當持公事入侍,而本院時無留公事,不得入侍之意,敢啓。傳曰,知道。
又啓曰,永禧殿慰安祭傳香,在於今朝,而獻官李匡世,屢度催促,謂有身病,終不入來,日勢已晏,尙不受香,事極寒心。該曹之不善檢飭,亦有其責,獻官李匡世及該曹·當該堂上,竝從重推考,使之卽爲受香,何如?傳曰,允。
又啓曰,弼善李渭輔,以其親病,陳疏徑出,原疏纔已捧入矣。所當直捧禁推傳旨,而此與無端徑出,有異,推考警責,何如?傳曰,允。
大王大妃殿·中宮殿·世子宮·嬪宮·賢嬪宮,藥房口傳問安。答曰,知道。
藥房提調臣金若魯,副提調臣鄭必寧啓曰,伏未審夜來,聖體,若何?伏聞去夜入侍醫官所傳之言,有氣憊之候,至有蔘橘茶劑入之命,臣等不勝驚慮之至。蔘橘茶其已進御,而氣憊之候,或有差勝乎?臣等不可不卽與諸醫入診,詳察聖候矣。大王大妃殿氣候,何如?臣等不任憂慮,敢來問安,竝此仰稟。答曰,知道。慈殿氣候,差勝後一樣。予則已冷之心,惟懸象設,況値今日,一倍此心憧憧,當劑華·扁,復今其何能乎?勿爲入診,亦勿問候。
李成中啓曰,卽者左議政宋寅明,又使錄事,來納命召,何以爲之?敢稟。傳曰,遣史官更爲傳授。
金尙魯啓曰,應敎李昌壽,副校理洪益三,修撰金尙喆·黃景源,昨旣有只推之命,竝卽牌招入直,何如?傳曰,允。
以修撰黃景源牌不進禁推傳旨,傳于金光世曰,推考傳旨捧入。
金光世啓曰,藝文提學元景夏,明日待開門牌招。
陵幸親祭祭文,使之製進,何如?傳曰,允。
傳于李成中曰,宣傳官旣聽下敎,騎馬二匹給之。
傳于李成中曰,詣陵所後,問安承旨,始爲下直,則日勢已暮,門必閉矣。到大晝停所,問安承旨卽爲下直,而翌日及又翌日,承旨問安,亦爲磨鍊,合爲三次,而侍講院所稟問安,似多矣。亦依問安承旨,以三次爲之。
金尙魯,以吏曹言啓曰,今此永禧殿慰安祭獻官,行副司直李匡世,行副司直洪好人,實預差啓下矣。李匡世·洪好人,俱稱身病,不爲受香云。不得已以海運君槤,改付標以入,而莫重享官,臨急改易,臣亦惶恐待罪之意,敢啓。傳曰,勿待罪。
金光世,以侍講院言啓曰,本院上番李渭輔,連日入直矣,以親病陳疏徑出,輔德成範錫,謂有親病,不爲行公,兼輔德李昌壽,以本職纔已請牌,兼弼善·文學俱未差,無他推移之員。輔德成範錫,新除授兼文學南有容,竝卽牌招,以爲入直,新除授司書具允明,亦爲一體牌招察任,何如?傳曰,允。
又以兵曹言啓曰,今此長陵幸行時,本曹堂上·郞廳侍衛不可不備員。參知有闕之代,及正郞未差之代,令該曹以在京無故人口傳差出,而新除授參知,仍卽牌招,何如?傳曰,允。
又以兵曹言啓曰,自前陵幸時,交龍旗·差備馬,預爲調習矣。今亦依前例,旗與竹,出郊外試習之意,敢啓。傳曰,知道。
又以訓鍊都監言啓曰,今此陵幸時,隨駕軍兵等糧米,預先輸置於各站,然後可無臨時窘急之患,故糧米所載卜馬六十六匹,今月十六日定送,輸置於各站後,卜馬軍卽爲回還。各哨軍兵中五十一名,別爲除出,仍留守直之意,敢啓。傳曰,知道。
以應敎李昌壽,修撰金尙喆上疏,傳于金光世曰,前已下敎,此非撕捱者,給之。
應敎李昌壽疏曰,伏以臣,罪在溺職,重速僚斥,逬出禁門,誅罰是竢,不意聖度曲加涵貸,牌召荐降,例勘猶靳,臣於是,一倍懍惕,靡所容措。噫,君父有非常之擧,而職在三司,環拱熟視,果如僚臣之言,則其不忠爲如何哉?伊日筵席,以三司而入侍者,臣耳。臣雖無狀,豈全昧匡救之義,而惟其言辭拙訥,忱誠淺薄,無以孚格於天心,畢竟反汗之命,幸賴筵臣碎首之忠,則不待人言,臣實知罪,今其言雖或不諒,其何敢抗顔陳暴,有若分疏者然哉?第伏念,如臣庸愚,忝叨經幄,首尾兩載,無絲毫裨補,自知不稱,理合屛退,而秖緣感激恩私,黽勉遲回,終自陷於不匡之誅。以臣一人之故,而堂堂聖朝,致有無臣之歎,擢臣之髮,不足以贖臣之罪,此臣所以慙汗浹背,直欲鑽地以入者也。伏乞聖明,俯察危懇,亟命攸司,重勘臣罪名,以謝公議,以安私分,千萬幸甚。臣無任云云。
修撰金尙喆疏曰,伏以臣,以情則難抑,以義則難安,而有不敢猥入文字,仰瀆聖聰,黽勉在直,亦已多日矣。僚疏一出,論斥至嚴,區區自處之義,終不能抗冒榮次,自犯擅離之科,屢速違逋之誅,而聖度天大,威罰不加,臣誠進退路窮,惶恐靡措。噫,日前非常之敎,遽下於延英引對之時,而雷霆遄霽,日月旋更。臣於伊日,適在禁直,而始得承聞於筵罷之後,相對諸臣,驚喜交中,此固其時事實,而獨臣之所惶媿者,如臣不肖,廁淸朝經幄之任,荷聖上丘山之恩,而惟其學識蔑劣,未能裨補聖學,忱誠淺薄,無以孚格天心,使殿下而幾番有非常之擧,頻復之悔者。論其不匡,臣罪可誅,況且僚斥,非比尋常,旣謂之環拱熟視,迄今無言,又謂之國有臣乎?臣竊痛之。噫,君父有非常之敎,而爲臣子者,若不覩若不聞,處之恬然,終未有一言匡救,則是誠無臣分無人理也。言出他人,尙此引罪之不暇,況僚寀之間乎?有罪未勘,廉愧至重,今臣之不可冒出,卽是公議之所同然,則仰惟聖明亦照燭之耳。參前倚衡,斯義較然,去就一節,非所可論,玆敢隨詣闕外,仰暴情實。伏乞聖慈,天地父母,俯垂鑑諒,亟賜重勘,以爲人臣溺職者之戒,千萬幸甚。臣無任云云。
副校理洪益三疏曰,伏以臣,幸逢聖明之世,濫蒙罔極之恩。臣雖至愚,豈不欲酬報其萬一,而臣本巽懦,前後三司,未曾出意見論得失,以補衮闕,臣之溺職著矣,負國多矣,居常惶愧,若隕淵谷。日昨僚臣之疏,論責三司,不遺餘力,雖非專斥臣身,臣亦以今日三司中一人,除拜屢日,尙不以一言,敢效匡救之忱,臣罪臣亦知之,人言之來,其何以自解?慙愧欲死,措躬無地,近以闕直,召牌連降,而承膺無路,日事違傲,分義虧缺,罪上添罪。且臣老母積痼之疾,近當換節之時,痰核流注,肢節不仁,寒熱往來,寢食俱廢,奄奄床簀,轉側須人。臣晝宵扶護,實無離捨之路,雖微目下情勢,以此煎迫之私,尤無從仕之望,玆敢冒陳短章,仰暴危懇。伏乞天地父母,察臣難强之情,亟許鞶帶之遞,以謝公議,以伸私情,千萬幸甚。臣無任云云。答曰,省疏具悉。爾其勿辭護焉。
敎京畿水軍節度使兼三道統禦使喬桐府使綾雲君具聖弼書。王若曰,仗戎節於一方,旣儲宿望,摠舟師於三道,更畀重權。何待僉謀?實膺妙簡。惟卿,蔭路屈跡,盟府襲榮。戚聯王家,若宋之曹南院勳閥,世掌兵柄,在唐則李西平將門。臨事著練達之譽,粵自郞署,傳家飽春秋之癖,且曉韜鈐。豐儀偉幹之早成,豈藉剡薦之力?□爲雄府之□□,屢侈璽褒之恩。蔚然有儒雅之風,是以,托海閫之寄。淸愼自勉,受膏腴而不渝,才智俱優,在緩急而可恃。試利器於盤錯,固已宣力四方,起宸思於鼓鼙,蓋欲專制一面。眷玆喬桐之設鎭,便同細柳之□營。控扼江都,左右脣齒之勢,捍衛畿甸,表裏襟帶之形。益州御龍驤之船,孰任節制之責?晉陽減繭絲之□,必須保障之功。第緣昇平之狃安,或慮鎭撫之失禦。惟軍簿欠缺之弊,難一二言,若戎備疎虞之歎,蓋千百計。矧玆畿鎭之繡□,卽是卿家之靑氊。桐鄕再尋,尙想兩賢祖之遺躅,唐棣聯韡,迭試三昆季之通才。典型猶存,部曲至今頌惠,威風復振,旌旗自此增輝。此誠三世遺愛之邦,可見一軍歸心之效。玆授卿云云,卿其祗服寵命,式殫良圖。撫綏軍民,餱糧峙儲胥之蓄,修整器機,舟楫備衣袽之虞。壯關防於金湯,奚恃天塹?宣威惠於鎭堡,所貴人和。而稟裁自有舊規,顧施措豈循常套?於戲,輕裘緩帶,佇得江漢之□,豹褎龍韜,宜盡陰雨之計。故玆敎示,想宜知悉。副司直知製敎申思建製進
上在昌德宮。停常參·經筵。
巳時午時,日暈。
下直,羅州牧使趙榮魯,定平府使趙光鎭,平海郡守尹光履,康翎縣監趙倫,加里浦僉使金珩,會寧浦萬戶李寅昌,柒浦萬戶金益鍊,西北僉使丁道興,玉浦萬戶張相漢,全羅兵虞候李郯,黃澗縣監李尙彦,彌助項僉使權益愼,臨淄僉使趙震傑,安骨萬戶金益鍊,上土僉使曺時澤,萬頃縣監李孟休。
備忘記,傳于金光世曰,今下弓矢,上土僉使曺時澤處給送。
李成中啓曰,來十六日儒生殿講,取稟。傳曰,停。
金光世啓曰,大司憲李縡,執義尹鳳九,掌令宋能相,持平鄭權在外,掌令一員·持平一員未差,今日以監察茶時之意,敢啓。傳曰,知道。
又啓曰,卽者內乘來言,今日旗軍調馬爲之之意,敢啓。傳曰,知道。
又以都摠府言啓曰,今日內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管洪象漢,以備邊司堂上,本司坐起及司譯院提調院試取才坐起事,晝仕出去之意,敢啓。傳曰,知道。
又啓曰,卽者左議政宋寅明,又使錄事,來納命召,何以爲之?敢稟。傳曰,遣史官,更爲傳授。
金尙魯啓曰,今此陵幸時,大王大妃殿三次問安,承旨三員,當爲進去,何承旨進去乎?敢稟。傳曰,右承旨·右副承旨·同副承旨進去。
又啓曰,今此陵幸時,承旨一員,當爲留院,何承旨留院乎?敢稟。傳曰,左承旨留院。
又啓曰,玉堂上下番俱空,已至多日,事甚未安。應敎李昌壽,修撰金尙喆辭疏,旣命還給,修撰黃景源,亦有只推之命,竝卽牌招入直,何如?傳曰,允。
以應敎李昌壽,修撰金尙喆等牌不進禁推傳旨,傳于金光世曰,竝推考傳旨捧入。
金尙魯啓曰,檢閱南泰會,自鄕才已上來云,卽爲牌招入直,何如?傳曰,允。
趙榮國書啓,臣敬奉聖批,傳諭于昭義門外贊善朴弼周所住處則以爲,臣方治文字,擬更陳請積違召命之罪,而稠擾昏罔,未及辦得。此際承宣之臣,又傳聖諭,敦迫之過,愈往愈加。臣頓地惶感,更不敢費辭臚列,只當續呈小疏,以請進退之命云矣。臣旣承偕來之命,姑爲仍留之意,敢啓。傳曰,知道。
又書啓,臣敬奉聖批,傳諭于昭義門外贊善朴弼周所住處則以爲,臣昨又上章,方十分悚蹙,卽者批旨下臨,反復諄切。到此地頭,不暇顧臣情勢,謹當自力趨承恩命云矣。儒臣今方祗承恩命,臣則姑留偕入之意,敢啓。傳曰,知道。
傳于金光世曰,來詣于宣政殿閤外。
又傳曰,詣閤事,注書傳于贊善。
金光世,以吏曹言啓曰,今番陵幸時,本曹郞廳一員,當爲陪從,一員當爲入直,而正郞黃柙在外未上來,佐郞李克祿病親呈辭在外,新除授佐郞鄭元淳,身病危重,勢難察任,只有正郞李應協,本曹入直,隨駕他無以備員。不可無變通之道,佐郞鄭元淳,今姑改差,其代,口傳備擬以入之意,敢啓。傳曰,知道。
吏批口傳政事,以韓翼謩爲兵曹參知,崔成大爲兵曹正郞,兪彦好爲吏曹佐郞。
金光世,以侍講院言啓曰,本院上番輔德成範錫,弼善李渭輔,以親病陳疏入啓,兼輔德李昌壽,以本職纔已請牌,兼弼善·文學俱未差,兼文學南有容牌不進,他無推移之員,不得已以下番,姑陞入直之意,敢啓。傳曰,知道。
又以禮曹言啓曰,卽接長陵參奉所報,則本陵行幸,只隔四五日,而新除授參奉權聖河,家在遠道,上來無期,今此擧動時,將不得備員,斯速入啓變通云。莫重親祭時,齋郞不可不備員,在外參奉,令吏曹,急速變通,口傳差出,以爲及時進參之地,何如?傳曰,允。
又以兵曹言啓曰,今此庭試武科初試,以今月十九日設行事,曾已啓下矣。與陵幸日相値,不可無變通之道,令日官更爲推擇,則今月卄三日爲吉云。以此日退行,何如?傳曰,允。
又以兵曹言啓曰,今此陵幸時,侍衛禁軍,不可不點擇以行矣。各番禁軍中,新受馬及病蹇不能致遠之類,依舊例,以十八日推移替直之意,敢啓。傳曰,知道。
又以兵曹言啓曰,今此陵幸敎是時,依傳敎,城內軍號省記,入達東宮,監軍巡將,以十八日受點人員,回駕前仍察,而隨駕所軍號,則自隨駕所,啓下頒布。二十一日訓鍊都監局別將·把摠·哨官,內三廳將·守門將·建陽門哨官等,例以十九日受點,以爲趁期替直之地,而幸行日相値,勢難入啓受點替直,依舊例,以十八日入直人員二十三日至,仍爲入直,衛將·部將,亦一體仍直,回鑾時若或日暮,則軍號啓下,不無窘速之弊,亦依近例,入達東宮受省字,何如?傳曰,允。
又以兵曹言啓曰,今八月十七日,武臣堂上以上朔試射日次,而國忌齋戒相値,不得爲之之意,敢啓。傳曰,知道。
又以守禦廳言啓曰,今此長陵行幸時,守禦廳諸色標下餘軍,量宜作隊,將官率領,留待入直事,自兵曹,節目啓下矣。本廳中軍具聖益,時在黃海兵營,未及交龜上來,故以左別將申思冏,姑爲兼察,標下軍六十名,別破陣六十名,限一哨,量宜作隊,領率將校及作隊軍兵,今月十八日爲始,依例留營入直之意,敢啓。傳曰,知道。
又以義禁府言啓曰,卽接月令醫員林光潤手本,則時囚罪人朴宗誠,本以抱病之人,累日處濕之餘,關格眩氣之症,一時交發,呼吸喘促,頭疼如碎,食飮全廢,晝夜叫痛。李景垕,素患疝症,已成膏肓,久處冷濕,不時上衝,幾乎垂盡,殆將朝夕難保之慮云。自前罪人病勢如此,有保放救療之規,敢此仰稟。傳曰,依爲之。
李成中,以戶曹言啓曰,諸路銀鉛店,竝屬本曹,以補經用事,前後定奪,不啻嚴明。況黃海道瑞興長陽洞,自是本曹舊店,近因銀脈之復出,令遂安別將,兼管設店,則本道,不有定奪本意,差送別將,收捧稅銀,屢煩文移,終不許施,事體所在,誠極未安。一依定奪,長陽洞銀店,專屬本曹,俾卽設店,自本道更勿干涉之意,分付,何如?傳曰,允。
又以戶曹言啓曰,近年以來,萊府蔘稅絶少,倭人禮單,每患苟簡,卽今未封者,殆居三分之二,萊府告急續至。雖欲自京貿送,京中蔘路斷絶,其勢末由,卒無他變通之路,姑以某樣推移,俾無生梗之意題送,而非但事體之至爲未安,此後繼給之道,萬分渴悶。在前如此之時,亦有別貿江界之例。今年則年例貿來蔘外,關西貢木三十同,別爲劃送,使之加貿二十斤,而如有難便之端,則以本府公用蔘,換貿以送,公用蔘又或不足,則以監兵營貿納之蔘,除出充補,必准此數,趁速上送,俾爲莫重禮單,無弊繼封之地,何如?傳曰,允。
待罪臣朴弼周疏曰,伏以,臣之此來,只在受罪,不料其反以爲寵,聖眷則日日有隆,臣罪則日日有加,上下有若相持,情地至爲迫隘,夙宵惶懍,如隕淵谷。蓋臣已往之愆,姑置之,只就目下新犯而言之,亦甚多端。再度手札,何等恩榮,而頑然猶不敢變動,罪一也。當四朔陰潦,方設禜祭之時,至以臣故,特令開門,使臣入來,而頑然猶不敢變動,罪二也。共元良坐待與着衣以待,連有下敎,聖心之虛佇至此,而頑然猶不敢變動,罪三也。承宣之傳諭,至於六度之多,而頑然猶不敢變動,罪四也。自昔人臣,至國門之外,未有屢蒙恩禮不見君父者,而臣則爲此撕捱,頑然猶不敢變動,罪五也。前後幾度疏啓,說盡臣咫尺所守,而緣臣誠意淺薄,言辭拙澁,不能仰格天聽,罪六也。槪而數之,有此六罪,而其餘則不敢悉擧。爲人臣子,豈有罪犯至此,而得免於重何者耶?且臣貞疾沈瘵,自幼而然,一生活計,惟在於安靜調理,賴以苟全,而猝入於都城鬧擾之境,晝夜喧煩,不得少休,殘氣弱魄。假使臣無目前情勢,只此筋力,實無以趨膺召命,螻蟻微生,不能不自惜,惟有歸去私次,得尋生理,而承宣留住,無計動身。伏乞殿下,特垂天地之仁,亟命收回偕來使臣,得以任便行止,千萬幸甚。臣無任云云。答曰,省疏具悉卿懇。幾次手諭,幾次敦勉,卿何若此?于今此懷,豈能文字?唯卿,其體前諭,安心勿辭,其卽偕來,聽我面諭。卿若偕來,雖今之心,當强作一諭矣。仍傳于金尙魯曰,此批答,使偕來承旨傳諭。
判府事兪拓基疏曰,伏以,聖駕將謁園陵,大小臣工,罔不奔走率職,唯恐或後,而居保護之任者,乃獨偃然退伏,固臣分之萬萬不敢出也。動駕於三舍之遠,旋蹕於屢日之後,而藥院提調之不得備員陪從,又是國體之萬萬未曾有者。臣雖愚迷,粗知斯義,卽宜蹶趨扈於羽旄之後,一如前秋事,而顧以七十八歲老母,宿病復發,彌留五旬之餘,近益添加,委身床席,轉側須人,寢啖俱廢,晝夜叫痛,灸焫湯藥,連試無效,氣息懍懍,若將難保。在臣情理,其何忍暫時離捨,貽人子靡及之悔哉?伏惟聖明,上奉東朝,方敦孝理之化,又深加意於中庸體群臣之義,凡在群下,無願不獲,而獨臣頃暴迫切之懇,未蒙恩許於錫類之下者,莫非臣不孝無狀,忱誠淺薄之致,其爲罪,已合萬死。唯當恭俟嚴譴,固何敢復有控籲,重自陷於瀆擾之誅哉?只是行幸期日漸近,而臣之所帶兼任,尙未聞有處分,臣若更不自列,必致臨時窘急,玆不得〈不〉冒死號呼於天地父母之下,伏乞聖明,特垂矜察,亟先許遞臣藥房之任,仍令速差其代,使得備員陪扈,又命論臣罪戾,以安微分,不勝萬幸。臣無任云云。答曰,省疏具悉卿懇。業已量矣,爲卿悶矣,卿其勿辭善護焉。仍傳于金光世曰,遣史官傳諭。
輔德成範錫疏曰,伏以,臣於日昨直中,聞老母病報,得以輪替,忙還視獲,而症形轉加,一向無減。臣方左右扶將,焦迫罔措,今因僚員之請急徑出,塡番無人,本院草記,至煩天牌。揆以分義,惶隕靡極,不敢坐違,謹此隨詣於禁扃之外,而第臣母,年紀篤老,雖在平時,疾恙沈綿,氣息懍惙,又經今夏暑濕,凡節之落下,不啻數層。重以日來,調將失宜,暴泄忽發,登溷無算,胃氣不和,粥飮專却,眞元虛脫,奄奄床褥,目今情理,實無離捨就直之勢。玆不得不短章哀籲,自外徑歸,伏乞聖慈,俯賜鑑諒,亟命鐫遞臣職,俾專救視,仍治臣瀆擾之罪,不勝幸甚。臣無任云云。答曰,省疏具悉。爾其勿辭護焉。
修撰黃景源疏曰,伏以臣,昨入文字,乞解館職,格於有司,不得上聞,冒違嚴召,恭竢明誅。幸蒙天慈,薄從推緘,臣誠惶誠感,不知所措。伏念臣偏母在廣州地,素有痼疾,自去年以來,又罹憂苦,積哀過毁,證情沈篤,無一日不在枕席,數日前,又中暑病,上吐而下瀉,不省人事,昨專人促臣來救,而臣方違召命,候聖旨未敢擅行,今始詣禁扃之外,猥陳煎迫之私。伏乞聖慈,俯垂矜諒,亟遞臣新授館職,俾便歸護,不勝幸甚。且伏念臣,頃忝宮官,卽日祗謝,未嘗辭遞,而獨於經幄之職,三辱敎命,而不敢進者,豈有他哉?誠以臣瑕釁之餘,罪名自如,召旨之下,情地愈危,旣不得以身祗承,又不能以言自盡,忘恩負義,俯仰慙慄,僚疏論斥,臣亦無以自解矣,而今者徒將私懇,上瀆宸嚴,臣罪至此,實合萬戮。亦惟殿下,裁臣之罪,以爲人臣不忠者之戒焉。臣無任云云。答曰,省疏具悉。爾其勿辭護焉。
乾隆十年乙丑八月十六日申時,上御宣政殿。王世子侍坐。贊善引見入侍時,贊善朴弼周,同副承旨金光世,假注書權崇,記注官趙世選,記事官朴徵佐。上曰,贊善進前。弼周進前伏。上曰,予見卿久矣。弼周曰,臣於再昨年,得瞻天顔後,一向恩禮隆重,召旨絡續,而不敢膺命,罪合萬死。今番則重有自作之孽,不敢獨漏於罪籍,不得已爲胥命之行,以被罪爲期,不意恩禮益摯,千萬不敢承當,而敦迫不已,不敢終始以情勢爲辭,堇堇忍死入來矣。上曰,予欲見卿面,卿亦必欲見予之面,起坐,可也。弼周,少起坐瞻望後,俯伏曰,自往年退去後,其間數歲,不但臣之筋力日日衰謝,以至於無可奈何之境,仰瞻天顔衰白,亦異於往年,甚爲愴然。上曰,予固衰白,而卿之衰謝,亦異於往年矣。弼周曰,東宮睿學,其間幾許將就乎?上曰,其間讀小學,方欲始史略,而終始厭廢時多,此爲可悶矣。弼周曰,此爲上下通患矣。上曰,卿言如此,世子當以爲勢矣。弼周曰,臣於昨年,屢蒙引接,備見聖德之卓然難及矣。頃日御訓,特命就議,小臣淺見,不敢妄有所論,不得仰對,而與承宣,有所酬酢矣。不意自上,一一採取,臣益欽仰殿下之聖德矣。上曰,今日事,雖如此,因此見卿,亦可幸也。時方一心慕先憧憧,今日則爲見卿,作氣而坐矣。卿何爲此過擧?卿或有過聞者耶?弼周曰,臣之所居,與京雖近,而一生病蟄,與人罕接,三朔大霖,津路阻絶,京耗不得聞之矣。臣以在外之人,顧何敢與聞於國事,而當初特宣草本,御筆又下,臣誠榮感,十襲珍藏。得見新行刊本,則與初有異,故臣敢仰請其故耳。當初若不與聞知,則臣何以有此上疏,而不料儒疏,同日繼上,其後數日,聖心激惱,過擧非常,多少下敎,有非臣子所敢聞者。臣以首發之人,不當獨漏於罪網,不敢晏然在家,進伏請罪,出於萬不得已。本以被罪爲期,而不料恩禮之隆,有千萬不敢承當者,覓死不得,欲遁又不得,遂至入來,而惶悚無地矣。上曰,予方無他心,唯是慕先之心而已。特爲卿强坐而見之,予之作文字,今則悔之,至於一字,予無寐多思慮,以致如此矣。弼周曰,常訓命意,至善至美,傳授心法,發揮甚詳,益見聖學高明,造詣至深。其光前裕後之道,出尋常萬萬,而但有所不敢知者,聖德卓絶,旣如彼,而乃往往有非常過擧,臣未知此等過擧,從何而出乎?小臣千萬惶恐,敢欲知之矣。上曰,予則自以爲非過擧,乃苦心也如此,故有今番事矣。當初旣以草本示卿,卿若有心而不陳,則是負予也。士可殺,不可辱云者,固是矣,而如此之類,儒字可惜。王天下者誰云者,豈不怪異乎?弼周曰,士子所爲過越,則誠有之矣,所陳則卽尊周事也。所重豈不有在乎?雖然年少氣銳,狂妄所致,聖上若能容此,則正如天地之大,河海之深,無所不包,一切置之度外,亦何所妨耶?自祖宗朝以來,培養甚至,雖有狂妄之擧,非惟不欲勝,反若不勝者然。以臣得於故老者言之,成宗朝,儒生李穆,逐去女巫之設神祀於碧松亭者,成廟大怒,庭鞫嚴訊,天威震疊。穆辭理甚直,不少懾屈,以頭左右擊,流血被面。成廟親自下庭,命宦官拭血,裂衣以裹之,甚奬其直氣,仍以放送之意,請於東朝。其培養士氣如此矣。上曰,此與予之所聞,有差異矣。光世曰,然矣。弼周曰,孝宗朝優待士林,聖德卓然可述,且以臣耳目所見聞言之,在肅廟朝,亦未嘗輕加摧折。其時亦豈無狂妄之士子,而肅廟一例假借,不少督過。聖明旣於常訓中,以法祖,別爲一目。如許等事,不法先朝而更法何事乎?今此儒生輩,雖多過越之事,惟聖明,一切不較而忘之則好矣。頃日知中樞府事元景夏,來見小臣,以爲渠於榻前,親聽聖敎,請改其字者,別有其人云,不識,有諸?上曰,此輩,强名之爲儒矣。豈有如此之儒乎?此其意,專在於趙明履矣。若如卿之疏語,則今日士氣,豈不可嘉乎?尊周二字,丙丁以後,得於春秋者,秦皇之前,皆稱王,王與周,有何分別乎?句語之過,亦固無傷,而王天下誰云者,是誣皇朝也。苟如是,則果以尊王爲誰耶?弼周曰,是不過遣辭不善而已,渠何敢致疑於尊周也?上曰,卿則知予心矣。彼儒則不知予袪黨之心矣。如吳·楚之王云者,無非不敢言之言,而貼黃之事,節節怪駭。卿於章奏,亦不書年耶?弼周曰,此是朝家格例,何敢不書,而伏聞先朝,亦有館學疏不書之判付云矣。上曰,尊周尊王,有何異同,而必欲强爲分別,豈不怪異乎?弼周曰,儒生輩遣辭之際,固爲有失,而第有不敢知者,聖意果以二字,爲全然無別,則史庫所藏,何不倂改乎?近來尊周大義,無一人言之者,豈可倂此國中行用之一字而盡去之乎?上曰,以周字,爲不可惜則亦怪異,而儒疏中年號,義不可書云者,何如也?黃簽,尤豈不怪異乎?召其人而不聽其言,是閑之門也。頃亦言于首揆矣,士,可殺,不可辱云者,是矣。見卿而後,欲爲之矣。至於竄配,其時經筵請之矣。弼周曰,此不過儒生輩狂妄而然耳。古亦有如此之事矣。上曰,古之儒則迂闊,而亦自好矣。此儒則豈不無形乎?欲憑此而竝請從享先正辱矣。卿亦爲儒林,而如許儒生,絶之然後,道學始可明,不然則濁矣。弼周曰,譬如父母之愛子,子若有過則輒叱責楚撻,若其一邊則似不無嘉悅之意。今殿下,但有叱責而無嘉悅之心,臣所未曉也。上曰,如彼之子,豈可有嘉悅之心乎?弼周曰,萬品咸囿,鼓舞懽樂,當如和風慶日,何可如疾風雷雨,萬物震盪乎?臣受恩如天,無一報效,惟當以罪爲忠,無言不陳,此後則勿爲過擧,千萬至望。上曰,卿之所達是矣,而如彼之儒,予猶不盡處置之道矣。弼周曰,周之一字,非敢爭之,今日世界怪異,凡事須分明爲之。公私行用,亦旣不廢,則何必於此改之乎?上曰,卿之所達,亦有意思。如此然後,帖然無事耶?體先尊周之意,別編送卿之意,俱有之,華夏一淸則亦有可用之時矣。弼周曰,此有所重,若非關係,何敢請改而改之?亦少無所害,聖心之以此持難,臣不敢知之矣。以臣疏批中,一字深量之敎觀之,聖心亦無所固必矣。彼儒生輩,雖甚狂妄,亦有所重,而發一字之改,有何煩於耳目之事乎?臣之愚意,萬無一妨矣。上曰,卿言如此,或恐後來,以此復爲義理也。此輩無可道者,王字豈與周字有異,而吳楚之王云者,豈不怪異乎?弼周曰,此固儒生狂妄之罪,而改之,實爲聖德事矣。上曰,予若當初直下王字,則卿亦不必如此矣。弼周曰,此亦有然者矣。上曰,如此然後,可以妥帖耶?贊善之意,似欲泯然無迹,亦有見幾者而然矣。承宣之意,何如?光世曰,然矣。前頭亦不無疏擧之慮矣。上曰,卿之語有意矣。卿所達之後,忽然思之,似有然者。若然則反非改之之本意也。弼周曰,殿下於尊周一事,克承先志,卓越前古。三月皇壇之祀,就後苑中,望位爲禮事,下詢於臣。卽此見之,殿下拱北之誠,出尋常萬萬。雖在玉候未寧之中,猶不虛過而爲之禮如此,彼儒生輩,雖極迷暗愚劣,孰敢一毫妄疑殿下或後於尊周乎?上曰,此豈趙明履之事,而公然拖引者,豈不怪異乎?欲辱趙明履,故不計而爲此矣。弼周曰,此特狂妄而然耳。天地之德,至仁至廣,其間雖有些少不足之類,何可以此置之度內乎?上曰,頃日下敎中定律處,承旨讀之。光世讀訖。上曰,免爲庶民四字則抹之,可也。仍敎曰,以示贊善。又命承旨書傳敎。傳曰,頃者稱學儒投章之擧,可謂無謂。其處分,寬典之寬典,而渠雖無狀,贊善批旨中,旣曰面諭,而登對之後,若不開許,是豈誠也?又因其章而思之,渠輩雖無狀,此等世道,亦不可開無前之律名於靑衿,而裕昆。卽於前席,抹去四字,其章頭,特放其竄,以示開納之意。噫,此豈爲渠,欲踐常訓中,崇儒重道之意也。弼周曰,芻蕘之言,亦蒙下擇,罪竄律名,皆蒙反汗,甚是盛德,雖古帝王不吝之聖,顧何以加此?至於一字,改之少無所妨,若不改之,則終始如許紛紛,恐無已時,此亦不可不思矣。上曰,若因其一字而又不妥帖,則反無改之之意矣。承旨旣已知之,自政院洗補板本,可也。旣自本院改之,則方外則自當聞而改之矣。此後則無論善儒與挾雜之輩,皆無可爲之事。如此怪異之類,若或又有之,則亦豈不處置,而似當無之矣。光世曰,此後豈復有是非之事乎?上曰,忽然覺得,贊善意思,在於言外。俄者承宣,亦有所達,此後則似無事矣。卿旣已上來,爲我少留,勉導元良,何如?故處士張顯光,仁廟朝,承命留輔。顯廟在東宮時,嘗達于仁廟曰,世子似多謀,至今傳以爲美談矣。近來元良,怠學特甚,予雖諭之而不爲動聽,如卿則必當敬憚而有所益矣。弼周曰,學問之道,不可一日廢。日有課程,次次爲之,則自然長進通達矣。上曰,凡事有誠而後,可爲之,予時方無勸學之誠。今日亦爲卿强坐。頃日元景夏以爲忠矣,卿乃忠於予矣。古人,有冬月竹筍氷江雙鯉者,王霸一臣耳,終致氷堅。予如有享先之心,則豈如是乎?以是日夕憧憧,故無他念及處矣。幸卿入來,强氣酬酢。書筵明日亦當爲之,卿必爲入見元良也。弼周曰,臣之筋力澌盡於屢日勞憊之餘,實難留住,而聖敎至此,謹當一參書筵矣。螻蟻之命,顧何足輕重,而亦不敢不自惜,來日以後,卽當退去。臣若少有筋力,可以支持,則何敢自高,而力之不足,決難爲之。陶甄萬物,各得其所,王者之政也。如臣一介孱生,亦不得安其所而枉其性,則聖上亦豈不惻然哀矜乎?上曰,予知卿,故不爲文具强勉之辭。使卿終始留住,則亦豈不難,而時去時來則豈不好乎?卿雖山林之士,亦是世祿之臣,予言至此,豈可遽然退去?予少伸情禮之後,更爲見予而去,甚好矣。動駕之後,元良益當無聊,卿若頻頻入侍書筵,則元良亦豈不爲寓心之道耶?弼周曰,聖敎如此,謹當觀其筋力而爲之矣。上曰,不須多辭,直爲快許,少寬我一心如何?弼周曰,聖敎至於此極,當依下敎爲之矣。仍曰,殿下每多過擧,臣誠蟄伏畎畝,不勝憂歎。至於傳敎中,如已冷之心等敎,尤爲切迫,何以每有此敎耶?人君一擧一措,甚爲重難。政事順理,氣像和樂,則譬如瑞雲祥日,凡宇宙間萬生,皆歡欣悅樂。不然而政事失平,過擧層疊,則譬如疾風雷雨,萬物盡蕩,景色愁慘,豈不重難乎?殿下若不爲過擧,則雖堯·舜之聖,可以同歸,而只往往有過擧,甚爲累於聖德,豈不可惜乎?惟殿下,念玆在玆,自今以後,更勿若如許過擧,國家幸甚,生民幸甚矣。上曰,卿言雖切,此事甚難。心動則實難用工,奈何?弼周曰,惟其難也故,益當着心改之。若以爲難而不改,頻復不已,則豈帝王克己之道乎?更願殿下,猛省於斯,勿爲如許過擧也。上曰,卿則從容養性,故其言亦如此,而予則本無學問之工。藥院批答,亦喩之矣,今日此心,雖華·扁,將何以治之耶?特不過斂而納之而已,奈何?弼周曰,聖心不平,故每有過擧。心不平則氣候亦不平。此心泰然則氣體亦從而舒泰。凡或有偏係之事,一念克將去,一次爲之,二次爲之,則自然心入本地,而無如此之事矣。上曰,予以改之爲言而後,不免復爲,則是欺卿也,以此不敢必言之矣。弼周曰,聖上克體克祛,則實爲萬幸矣。上曰,卿年今幾何?弼周曰,六十六矣。上曰,非肉不飽,非帛不煖,食物之賜,卿不當辭讓也。仍命承旨,書傳敎。傳曰,贊善回鑾間,旣已請留,于今前席,其衰可知。齟齬京邸,其宜顧助米饌柴炭,令該曹參酌輸送,以表予意。仍敎曰,予不作常訓,則必無今日之紛紛,予甚悔之,今而思之,非此則何以見卿乎?以此言之,則亦可謂善爲之事矣。入侍已久,卿必勞矣,出而休息,可也。贊善仍先爲退出。光世曰,承旨在外,變通草記及孝章墓致祭進去承旨取稟,尙不下,故敢此仰達矣。上曰,舊僚屬,有誰在者耶?光世曰,卽今諸承旨,皆是其後出身,獨左承旨鄭必寧,登科已久,而未知曾經與否矣。上曰,入侍承旨進去,可也。在外承旨誰耶?光世曰,趙明謙也。上曰,今姑改差,政官待開門牌招,開政差出,可也。竝出榻敎諸臣遂以次退出,日向暮矣。
上在昌德宮。停常參·經筵。
顯宗大王忌辰齋戒。
巳時,太白見於未地。
李成中啓曰,行大司憲李縡,執義尹鳳九,掌令宋能相在外,持平鄭權疏批未下,掌令一員未差,今日以監察茶時之意,敢啓。傳曰,知道。
鄭必寧啓曰,本院印信,陪從時當爲齎去,而留院承旨,不可無印信。禮曹印信一顆,依前例臨時取來以用,何如?傳曰,允。
又啓曰,注書李世泰身病呈辭代,假注書權崇,姑令仍察,何如?傳曰,允。
傳于金光世曰,注書一員待命,騎馬三匹立之。
傳于金光世曰,仁政殿,至近東朝,將達夜喧嘩矣。闕門,以敦化門爲之,乘轎時,明政門,只分付儀曹·騎曹。
金光世啓曰,卽者左議政宋寅明,又使錄事,來納命召,何以爲之?敢稟。傳曰,遣史官,更爲傳授。
李成中啓曰,應敎李昌壽,修撰金尙喆,旣有只推之命,而玉堂上下番,連日俱空,事極未安,竝卽牌招入直,何如?傳曰,允。
鄭必寧啓曰,今日政,承旨有闕之代,以在京無故人差出,待下批,仍卽牌招,何如?傳曰,允。
金光世,以侍講院言啓曰,本院下番姑陞,事甚未安。兼弼善·文學·兼文學未差之代,今日政,盡數差出,待下批,仍卽牌招,以爲推移入直之地,何如?傳曰,允。
有政。吏批,判書李周鎭牌不進,參判洪象漢牌招進,參議沈星鎭牌招進,左承旨鄭必寧進。吏批啓曰,臺諫及玉堂春坊闕員,今當差出,而擬望之人乏少,外任竝擬,何如?傳曰,允。
又啓曰,玉堂闕員,今當差出,而曾經之人,方在違牌坐罷中,無以推移備擬。合有變通之道,何以爲之?敢稟。傳曰,竝敍用。
又啓曰,通禮院右通禮金兌和呈狀內,身病甚重,不得察任云。依例改差,何如?傳曰,允。
以李益炡爲戶曹參判,李台重爲校理,韓億增爲掌令,李彙恒爲獻納,李潤身爲司諫,李壽德爲正言,朴奎壽爲持平,洪羽漢爲文學,元景夏爲工曹判書,金尙魯爲內贍提調,洪益三爲忠原縣監,南德老爲正言,尹得莘爲敦寧都正,金光進爲工曹佐郞,申成集爲昌陵令,朴文秀爲同經筵,朴師郁爲濟用奉事,曺命協爲司宰奉事,姜始顯爲金郊察訪,兪宇基爲兼弼善,金尙喆爲兼文學,黃晸爲大司諫,趙明履爲承旨,李鳳元爲長陵參奉,右承旨趙明履,左副承旨趙榮國。
兵批,判書金若魯式暇,參判李日躋服制,參議兪最基入直進,參知未差,同副承旨金光世進。兵批啓曰,慶德宮假衛將金世胄呈狀內,近得輪疾,差復無期,實無供仕之望,斯速啓遞云。病勢如此,則有難强令察任,今姑改差,何如?傳曰,允。
金柏同知單付,李陽重僉知單付,金麗輝三田渡別將單付,沈鳳徵大興山城中軍單付,權崇副司正單付,李澤徵護軍單付,金始㷜·曺命敎·趙命謙·李德重司直單付,朴昌潤司果單付。
吏曹口傳政事,以李光湜爲奉常正,魏昌祖爲右通禮。
金光世,以禮曹言啓曰,卽接宗廟署所報,則永寧殿西門北邊內墻二間許,今日崩頹云。正殿至近之地,有此垣墻崩頹之患,不可無慰安之擧。慰安祭,不卜日來十九日設行,而崩壞處,擇日修築,何如?傳曰,允。
又以司饔院官員,以監膳提調意啓曰,鷹師貢物主人等呈訴本院,以爲夏秋以來,供上生雉,以家養活鷄,艱以繼進矣。卽今家養已盡,而草樹茂密,新雉不得獵捉,莫重供上,將未免闕封之患,形勢萬分渴急,斯速入啓變通云。此時捉雉之難,誠如所訴,似當依前例,以活鷄參半代封,而係是享上之物,自下不敢擅便,惶恐敢啓。傳曰,參半代封。
又以訓鍊都監言啓曰,今此陵幸時,都監軍兵隨駕之外,外處各營,亦有入直軍兵。依前例千摠一員,別爲入直於北營,使之摠察,以重宿衛之意,敢啓。傳曰,知道。
又以兵曹言啓曰,今八月二十一日,武臣賓廳講書日次,而陵幸擧動相値,不得設行之意,敢啓。傳曰,知道。
又以禁衛營言啓曰,本營分授昭義門南邊體城崩頹處改築事,曾已啓下矣。今八月十八日爲始,城外寺洞近處可合石子浮取以用之之意,敢啓。傳曰,知道。
又以禁衛營言啓曰,今八月十九日,長陵擧動時,入直軍一百名,西營入直軍五十名,以訓鍊都監砲手,前期替把事,自兵曹,節目啓下矣。十八日,與訓鍊都監砲手,依例替把,而還宮後,以本營軍兵還入直之意,分付擧行,何如?傳曰,允。
又以禁衛營言啓曰,今此長陵擧動時,本營五哨軍兵及別驍衛隨駕矣。本營則千摠李鐽,把摠柳樀,哨官金硉,敎鍊官鄭罕言,工匠·牙兵四十名,別破陣二名,率領入直。火藥庫則哨官金元奎,別破陣十二名率領守直。南別營則哨官金德涵,別騎衛三人,工匠·牙兵五名率領守直。昭義門南邊體城頹毁處,哨官印時周,工匠·牙兵二十名率領把守。城外屛門把守,則哨官四員,別騎衛二十一人,別破陣六十五名,亦爲分排定送之意,敢啓。傳曰,知道。
又以訓鍊都監言啓曰,今此陵幸時,建陽門西營入直禁衛軍及東營入直御營軍,以訓局軍兵前期一日替代,還宮後還入直事,自兵曹節目啓下矣。建陽門軍一百名,哨官宋昌周,西營軍五十名,哨官金文尙,東營軍五十名,哨官洪翼相率領,前期一日,與禁·御兩營軍兵,替代入直,而還宮後,還爲替代之意,敢啓。傳曰,知道。
又以御營廳言啓曰,因司僕寺草記,箭串馬場捉虎事,本廳將校率領牙兵,出往跟捕矣。連接將校手本,則場內外遍踏窮搜,而竟無蹤迹可尋云,似是一時往來之虎。軍兵之累日露處,極涉可慮,且行幸不遠,今姑撤還,何如?傳曰,允。
又以御營廳言啓曰,今此長陵幸行時,東營入直軍兵,以訓局餘軍,前期一日替代事,自兵曹,節目啓下矣。今十八日東營入直馬步軍兵,與訓局餘軍替代,而還宮後,還爲替直之意,敢啓。傳曰,知道。
持平鄭權疏曰,伏以,臣本草茅微蹤,樗櫟散材,早竊科第,濫通仕籍,郞僚邑宰,尙不事事,歸伏弊廬,歌詠聖德,庶幾畢此餘生,柏府新命,忽下於千萬夢想之外,臣惝怳霣越,莫省所措。顧臣志氣絮劣,見識鹵莽,旣不合淸朝風憲之任,且臣以虛脆尫羸之質,四載海湫,重傷水土,口流黃赤之痰,喉有禽鳥之聲,亦無以自致遙程,更入脩門,而感激恩數,嚴畏分義,拚死登道,來伏私次。第今歲氣候陰盛陽微,五朔積雨,三度大水,實前古所未有,而今八月初六日,懷襄之變,又今歲之劇災,川陸變遷,道路齧齾,溝塍蕩殘,禾稼漂歿,靑泥渰人於崇阿,白鳥啄魚於高田,便作一滄桑世界。臣神疲於跋涉顚沛之際,心驚於顧眄咨嗟之餘,證情陡添,眞元大脫,落席涔涔,理難運動。然竊伏聞殿下履霜露而興怵惕之感,瞻園陵而卜展省之儀,鑾輿星駕,只隔數宵。如臣螻蟻之命,雖僵仆屬車之側,固無所惜,而惟是揣量才分,決不當遽然承膺,玆投短疏,略控賤悃。伏乞聖慈,亟鐫臣職,以重臺選,仍治臣罪,以振邦憲,不勝萬幸。臣於丐免之章,不宜贅及他說,而竊有區區所懷,敢此繼陳焉。臣謹按易萃之卦辭曰,王假有廟。蓋王者,萃合人心之道,莫過於廟享,其禮,不可不盡誠致謹也審矣。臣嘗待罪寢郞,竊伏覩宗廟祝式,則御諱上干支下,皆稱孝曾孫嗣王臣,而於定宗大王·文宗大王·端宗大王·睿宗大王四室,只稱嗣王臣,仁宗大王室,只稱國王臣,而竝無孝曾孫三字,明宗大王室,稱孝曾姪孫嗣王臣矣。臣竊伏念,禮,旁親不稱孝。今此六室,不稱孝曾孫,似是爲旁尊故也,而凡爲人後,承其宗祀,則必稱孝子孝孫,此固自下達上,無貴賤一,而至於帝王家大典禮,則又有異焉。雖弟兄相繼,昭穆無別,而服以三年,稱以孝嗣。夫苴杖斬衰,非同氣服也,曰孝曰嗣,非爲弟稱也,而乃反服焉稱焉,不以爲嫌者,誠以承大統,傳重器,踐其位,行其禮,有子道焉,有臣道焉,有不敢以尋常伯仲間禮制處之也。弟之於兄,旣自稱孝,則于其後嗣,豈嫌於稱孝耶?傳曰,曾,重也。卽是重累之稱,而元無殊異之義。若夫孫之一字,則無論派係疏密,苟其與王考同昭穆,則皆得以稱焉。古者天子之於同姓諸侯,輒稱伯父·叔父。天子之於諸侯,尊卑截然,而尙不靳於稱彼以諸父,況於旁尊承重之下,亦何嫌於自稱以孫耶?四室之不稱孝曾孫,只稱嗣王臣,固可疑,而仁宗室之稱國王,明宗室之稱姪孫,尤有所大疑焉。夫國王二字,只可施於天地山川,凡外祭祀之祝,而今乃施之於太廟孝享之地,何耶?臣愚死罪,竊以爲仁宗大王,初不躋附於文昭殿,蓋嘗特享於延恩殿,故泛稱國王臣,及其躋附之後,因襲舊稱,而不改以嗣字耶?抑或明宗朝稱孝嗣國王臣,至宣祖朝祝式改定時,宜去孝字國字,而誤去孝字嗣字耶,不然則旁尊四室,皆稱嗣王臣,而何獨於仁宗室,稱國王臣,與外祀無間耶?此實臣之所大疑也。臣謹按先正臣文純公李滉,獻議於宣祖朝曰,入承大統,義之至重,在所必伸,追崇私親,恩有所壓,當從而屈。又曰,殿下之於明宗,猶宋英宗之於仁宗,孝宗之於高宗,於德興則猶濮王也秀王也。蓋宣祖大王,以王室至親,承明廟簡命,入膺寶圖,而昭穆之序,亦合繼體之次,故一依程子·濮王議,及李滉所獻議,伸義屈恩,專致極隆於明廟,終不追崇於大院君,則明宗大王,卽宣祖大王之皇考也,宣祖大王,卽明宗大王之嫡嗣也。宣廟旣以嫡嗣自處,則至于文子文孫,何可以姪孫稱之乎?臣竊伏覩爾雅,姊妹,謂兄弟之子曰姪,則從子稱姪,乃末世事也,禮經則無有矣。稱孝不宜稱姪,稱姪不宜稱孝,加孝於姪,繼姪於孝,無亦有斑駁之嫌乎?此又臣之所大疑也。臣愚死罪,竊以爲太廟祝辭,雖於旁尊,皆可稱孝曾孫,而仁宗室之國字,尤不可不亟改以嗣,明宗室之姪字,亦不可不亟正而去之也。然竊惟念,昔士司賁,請襲於床,子游曰諾,縣子曰汰哉。叔氏專以禮許人,夫襲於床,禮之常也。子游,習於禮者也。惟其不據禮而直諾焉,故尙招汰哉之譏。況此太廟告祝,實國家大項節文,而臣以章句末學,其於禮經,不啻如衛朴之丹靑,則妄論及此,罪合萬戮,而殿下,倘或不以人廢言,乞下臣此疏,令春秋館堂郞,祗考列聖實錄。令弘文館諸臣,博考古今禮書,仍令時·原任大臣及在庭諸臣,雜議以進,又令該曹,廣詢於在外儒臣之讀書知禮者,爛漫商確,務合禮意焉。臣謹按泰之九二曰,包荒用馮河,不遐遺,朋亡,得尙于中行。蓋九二,以剛中之才,爲六五柔中之君等,專任則雖居臣位而實主治泰,故治泰之道,主二而言,包荒,謂包含荒穢也。用馮河,謂剛果奮發,如無船濟河也。不遐遺,謂雖在遐遠而不可遺棄也。朋亡,謂絶去朋與之私也。此四者,皆處泰之道也。夫泰寧之世,人情安肆,法度廢弛,苟無含弘之度,而徒生忿疾之心,則深弊未祛,近患旋生,此所以不可無包荒之量也。泰寧之世,樂於因循,憚於更變,苟懷安逸之心,而却欠果斷之志,則無所振作,漸至衰替,此所以不可無馮河之勇也。時之旣泰,無目下切急之憂,則人人皆可以牽補架漏,故賢材之在僻陋,無所事於搜訪,此所以有遺遐之戒也。時之旣泰,無面前畏約之形,則人人各自以其心爲心,故門戶之互分裂,竟未免於傾軋,此所以有亡朋之訓也。雖然,但有包荒之量,而反無馮河之勇,則非剛柔相濟之中也。必須包含荒穢,而又能剛果奮發然後,合乎中也。雖然,不遺遐遠,而倘或自私朋類,則非內外不偏之中也。必須不忘遠,而又能不泄邇然後,合乎中矣。此所以先言四者,而繼之以得尙中行者也。臣每讀至此,竊怪夫先儒,以泰通,當堯·舜雍熙之世,則堯·舜雍熙之世,何嘗有四者之憂,而易爻之垂象眎戒,如是之眷眷何哉?及讀唐·虞二代之書,則其曰眚災肆赦者,包荒之謂也,而其曰率作興事者,用馮河之謂也。其曰野無遺賢者,不遐遺之謂,而如驩兜之薦共工,亦一朋比之漸也。夫大猷巍蕩之時,雖無其事,而已有其理,弊雖未著,而兆則已朕,故必先事而豫憂,未兆而逆慮,都兪吁咈之際,交相戒勅,懇懇不已,其所以保邦于未危,制治于未亂者,爲如何哉?恭惟我國家,昇平數百年,姑無域外兵革之患,則雖謂之泰通之世,似不爲過矣,而目今天災沓臻,穡事荐歉,民生困悴,國勢岌嶪,恤恤湫攸,若將莫支朝夕。泰二四,戒宜不頃刻忽忘,而竊覵朝著之上,少無忠厚之風,簪紳之間,全欠寬緩之態,藩屛急務,最在廉問,守令能聲,多出刻迫,則其可謂之有包荒之量耶?筵席登對,爭學鄕椽之稱便,籌司坐起,至比樵隊之飮草。昨議今罷,事沒着落,昕令晡改,人眩奉行,則其可謂之有馮河之勇耶?顯秩淸班,殆同漢家之倉庫爲氏,內將外帥,無異唐室之藩鎭相襲。東南寒俊,多老典籍,西北赳夫,半死出身,則不可謂之遐不遺矣。蕩平之目,依倣於箕範五疇,對待之政,髣髴乎羲畫雙幹,而稜角外剗,只做脂韋模樣,戈戟內森,反懷蠻觸心腸,則不可謂之朋已亡矣。循此塗轍,莫之改易,臣恐上六覆隍之禍,甚可畏也。豈世乏九二剛中之才,可以擔夯治泰之道者歟?抑別有其故歟?臣謹按六五曰,帝乙歸妹,以祉,元吉。蓋六五,以柔中之德,居君位,降其尊而下應於二,如帝乙歸妹,屈其貴而順從其夫,受祉大吉,能成治泰之功。是知天地陰陽之氣相交,而歲功得遂其通泰,君臣上下之志相孚,而治道得遂其亨泰。治泰之功,雖任於下而治泰之道,實本於上。設令殿下能得治泰之臣,臣道安有獨成之理哉?臣愚死罪,竊以爲殿下峻德克明,衆善咸備,天覆地載,有許多範圍,而臺閣章奏之妄發,或歉於納汚藏疾,雷厲風作,有許多氣力,而軍國謨猷之携歧,或欠於一劍兩段,則烏在其包荒而馮河耶?八荒爲闥,奉三無私,罔有遠邇之異規,而田野側微之中,終未聞特蒙拔擢,一衡高懸,執兩用中,惟恐輕重之或偏,而左右調停之際,亦未免倍費營度,則烏在其遐不遺而朋能亡耶?標之所立,旣有些牴牾於此,則影之所從,宜有甚斥謬於彼,而細究弊源,亦在於殿下方寸地,或有所未盡粹處耳。臣曾不發端於頃年專經講席乎?臣伏聞朱子曰,人主一心,萬化之原。是心也,寂然不動,感而遂通天下之故,其靜也有存養工夫,其動也有省察工夫,二者,如車之有雙輪,鳥之有兩翼,有不可偏廢者矣。但靜時工夫,只得敬以涵養。今此心,常惺惺在,固無多少節目,而其動也,卽善惡之幾也。或原於性命之正,而如火燃泉達,微妙焉難見,或生於形氣之私,而如銛鋒悍馬,危殆焉不安,必須精察而明辨然後,始有下手處矣。是以聖人敎人,多就動處說。堯之命舜,舜之命禹,不出於精一二字。大學之敎,亦以格致誠正,爲修齊治平之本。程子曰,天德王道,其要只在謹獨。朱子曰,比如一片止水,中間有一點動處。此最緊要着工夫處。蓋靜養之工,固不可緩,而動察之工,尤不當忽也。雖然,程子固曰涵養須用敬,而亦不曰未有致知而不在敬云乎?只此一敬字,是貫動靜徹上下底單方,如堯之欽,舜之恭,禹之祗,湯之慄慄,文·武之穆穆翼翼,皆是指敬字言耳。伏願殿下,念玆在玆,方其靜也,戒愼恐懼,涵養本源,及其動也,益審義利之卞,莫差黑白之分,子諒之生,春噓物茁,意必之萌,雲捲席撤,常令道心爲主,人心聽命,則靜焉而無所偏倚,動焉而無所乖戾。由是而包含荒穢,由是而奮發事功,由是而招來巖穴之賢,由是而消融黨比之習,竟至於天地位萬物育,而聖神之能事畢矣,帝王之極功成矣。何有於六五之受祉,而何憂乎上六之覆隍耶?噫,臣之此說,掇拾陳腐,無甚新奇,而均是受人之徽言也。外此則管·商之功利,佛·老之虛無,豈臣子所宜陳於君父之前者耶?幸殿下,勿以爲芻狗而少之也。臣伏讀朱子戊申封事,有曰日月逾邁,如川之流,不惟臣之蒼顔白髮,已迫遲暮,竊仰天顔,亦覺非昔時矣。繼有深感自悲等語。蓋朱子,自孝宗初年,已蒙知遇,至此二十七年之間,陛對者三,上封事者亦三,其忠言格論,固足以鑄至治挽淳古,而一曝無益於十寒,流光遽迫於周甲,此所以感慨悲歎,形諸筆舌而不能止者也。臣釋褐於乙巳冬,及辛亥歲,猥攝銀臺記注,出入前席,殆七十餘次,每竊仰聽聖敎,則殿下慨然以唐·虞三代之治自期,如漢唐中主以下則不數也。赭案展編之際,其講解文義,亦多渺然高擧於諸臣意慮之表。于時殿下春秋鼎盛,臣亦適値强仕之年。臣於罷對而退,輒伸眉吐氣,俯而歎仰而頌曰,有君如此,上古郅隆之治,何難於吾身親見之?中間,身雖逖遠楓陛,棲遑湖海,而無日不翹首企足,想望以待,荏苒十四五年,犬馬添齒,蒲柳先秋,鬚皓面皺,洽成衰醜。伏未知天日祥輝,近復何如,而試看治效政化,終未向上一步,人心世道,不啻落下千丈,此殆奉命承敎之臣,或不無釜鬲之行,而雖聖明如殿下,亦安保其必無漸不克終之患耶?伏想殿下於玉樓夜靜,凝旒端拱之時,政有周文王望道未見之憂,衛武公懿戒自警之心矣。昔人之所感所悲者,臣安得不重有感而深自悲耶?然竊伏念,隨年歲而盛衰者,氣血也,隨氣血而豐悴者,容貌也,不隨年而衰,不隨氣而悴者,惟志與心也。此志旣立,此心克正,則氣血當衰而還盛,容貌當悴而還豐。惟動,可以丕應,祈天,可以永命。黃帝,堯·舜,禹·湯,文·武之致世熙皞,享國長久者,用此道也。伏乞殿下,少留意於臣上所云云者,法天行之健,加日新之工,則臣雖不武,太平萬歲,可以拭目而覩矣。臣無任云云。答曰,省疏具悉。其勉者宜勉,而此等至重,豈一小官輕先請者哉?爾其勿辭察職。
弼善李渭輔疏曰,伏以臣,謏才蔑學,本不合於宮僚之選,而前後濫竽,凡幾遭矣。每當挾冊侍講,伏見我邸下德性之日就,睿學之日進,竊自歡欣踊躍,有除輒膺,殊未知冒沒之爲恥,而今叨見職,亦已踰月,適値停筵之時,尙未得一侍胄筵,區區延頸之忱,耿結于中。臣伏見院中故事,每於七月晦間,宮僚陳疏,例請開講,而今年淫霖彌月,蒸濕異常,睿候或慮有一分損傷之節,尙不敢循例陳請,而第念小學畢講之後,又以史略,命以召對,亦令賓客宮僚,備員入侍,訖未下令,不宜煩陳,而此正我邸下惜寸陰孜孜之時,四旬停廢,誠有學不講之憂,作撤之間,亦不無退沮之患。臣愚以謂,不必預定時刻,不計晝宵,占其日候淸朗之辰,不時召見入直宮官,或以已講之書,反復溫習之,或以新講之冊,講讀討論之,則實有進修裨益之工,伏乞留神焉。仍竊伏念,贊善臣朴弼周,以士林宗儒,荷聖上特達之知遇,眷禮隆摯,倚毗棐篤,群下孰不仰我聖上好賢禮士之德,而年前我邸下,道達于聖上,敦禮召致,止於一登書筵,遽歸丘園,聖上每切眷念,而士林至今嗟惜。卽者贊善,適幸進住於城闉之外,此誠不易得之機會,近日聖上,再頒手札,恩禮駕至,而日復一日,造朝無期,誠不勝愕然失圖。倘我聖上,終始繾綣,敦勉益懇,以開進身之路,而我邸下,依列聖朝東宮故事,特降手書,諭之以願師受之義,示之以欲常見之誠,則贊善,亦豈不感激?兩宮之恩數,或庶有變通而幡然矣。極知賤臣輩,十年侍講,不若宗儒之一番登筵。如使宗儒,久留京輦,頻頻出入講席,闡發旨義,開導睿性,則資益之功,將就之效,必無量已。此實億萬年無疆之基,豈不休哉?臣愚忠耿耿,敢效執藝之義,悉陳蕘說,竝惟察納焉。臣於治疏將上之際,卽聞家信,臣之病母,因數日風氣凄冷,脫着失宜,宿患之外,重得寒感,頑痰凝結於胸背,不得呼吸,拘攣刺痛,寢飯俱失,昏綴以度云。臣聞來,五情如沸,按住不得,猥陳至懇,忙出禁門。伏乞天地父母,特推錫類之仁,亟削臣職名,俾得安意救護,仍令有司,治臣擅離之罪,使法紀載肅,私分獲安,千萬幸甚。臣無任云云。答曰,省疏具悉。所陳者已下敎矣。爾其勿辭,從速察職。
上在昌德宮。停常參·經筵。
顯宗大王忌辰。
巳時,太白見於未地。夜二更,流星出婁星下,入東方天際,狀如拳,尾長二三尺許,色白。五更,月暈。
藥房口傳啓曰,三昨問安批答,有勿爲問候之敎。臣等雖不敢更請入診,而遠陵行幸,只隔一宵,保護之節,有倍常時。伏望特令醫官,入侍診察。且明日出宮,在於丑初,而近來日候冷暖,曉晝懸殊,衣襨亦宜加厚進御,以盡愼攝之道。臣等不勝伏慮,惶恐敢達。答曰,氣候在此矣。雖見醫官,豈有愈乎?衣襨事,依爲之。
金尙魯啓曰,園陵動駕,只隔一宵,此時承旨,不可不備員,而新除授右承旨趙明履,今方在外云,合有變通之道,何以爲之?敢稟。傳曰,承旨前望單子入之。
又啓曰,新除授承旨,待落點,卽爲牌招,何如?傳曰,允。
金光世啓曰,憲府之連日監察茶時,事甚未安。除在外外,未肅拜人員,竝卽牌招,何如?傳曰,允。
承旨前望入之,鄭俊一落點。
鄭俊一啓曰,卽者左議政宋寅明,又使錄事,來納命召,何以爲之?敢稟。傳曰,遣史官,更爲傳授。
金光世啓曰,今日政,新除授玉堂,待下批,牌招入直,何如?傳曰,允。
金尙魯啓曰,應敎李昌壽,修撰金尙喆,旣有只推之命,竝卽牌招入直,何如?傳曰,允。
又啓曰,新除授弘文館校理李台重,時在全羅道錦山地。斯速乘馹上來事,下諭,何如?傳曰,允。
以兵曹參知韓翼謩,牌不進罷職傳旨,及應敎李昌壽,修撰金尙喆等,牌不進禁推傳旨,傳于鄭俊一曰,竝推考傳旨捧入。
鄭俊一啓曰,今此陵行時,何大臣留都乎?敢稟。傳曰,金領府事爲之。
金尙魯,以吏批言啓曰,今此陵幸時,通禮不可不備員,右通禮有闕之代,口傳擬入之意,敢啓。傳曰,知道。
又以吏曹言啓曰,今此長陵親祭時,典祀官奉常正,當爲進去矣。奉常寺正李彙恒,移拜臺職,其代,口傳擬入,而待下批,使之卽速進去之意,分付,何如?傳曰,允。
以都摠府守宮改付標單子,傳于鄭俊一曰,以洪德望爲之。
鄭俊一,以兵曹言啓曰,今八月二十日文臣朔試射日次,而陵行擧動相値,不得爲之之意,敢啓。傳曰,知道。
又以兵曹言啓曰,今此長陵行幸時,本曹堂上侍衛,不可不備員。參知韓翼謩,旣有只推之命,更卽牌招,何如?傳曰,允。
以兵曹參知韓翼謩再牌不進〈罷職〉傳旨,傳于鄭俊一曰,推考傳旨捧入。
鄭俊一,以扈衛廳別將,以留都大臣行判中樞府事金興慶意啓曰,臣承命留都,一依啓下事目,率領扈衛三廳軍官,今日申時,結陣於金虎門,〈自〉曜金門外,至大報壇前路,排列扈衛之意,敢啓。傳曰,知道。
又以內乘,以提調意啓曰,今此長陵行幸時,內乘二員,當爲隨駕,而他無推移入直之員。假內乘一員,依例令該曹,口傳差出,以爲入直之地,何如?傳曰,允。
兵曹口傳政事,以李道燮爲假內乘。
上在長陵齋室。
大駕入新院晝停所後,世子遣宮官問安。答曰,知道。政院·玉堂·藥房口傳問安。答曰,知道。
趙榮國啓曰,小臣,大王大妃殿問安進去下直。答曰,知道。
大駕詣恭陵入幕次後,藥房·政院·玉堂口傳問安。答曰,知道。
大駕詣恭陵展謁後,政院·玉堂·藥房口傳問安。答曰,知道。
大駕詣順陵展謁後,政院·玉堂·藥房口傳問安。答曰,知道。
大駕詣孝章墓看審後,政院·玉堂·藥房口傳問安。答曰,知道。
大駕詣長陵入幕次後,藥房·政院·玉堂·朝廷二品以上·六曹口傳問安。答曰,知道。
大駕詣長陵展謁後,政院·玉堂·藥房·朝廷二品以上·六曹問安。答曰,知道。
傳于金尙魯曰,嚴時刻單子,勿爲啓下,初嚴卽爲擧行。
傳于金尙魯曰,行禮催促,而尙不擧行,當該承旨推考,下人推治。
傳于金尙魯曰,出次尙不入之,諸承旨竝推考。
鄭俊一,以備邊司言啓曰,諸路橋梁之崩塌,不但事未前聞,若於駕轎方渡之際,致有此變,則將若之何?此而置之,無以懲怠慢而肅紀綱。橋梁差使員及當該營造官,先罷後拿,道臣罷職,其代,從幸諸臣中,口傳差出,使之卽爲察任之意,分付吏曹,何如?傳曰,允。
吏曹口傳政事,以徐命九爲京畿監司。
鄭俊一啓曰,新除授京畿監司徐命九處,諭書密符,先爲傳授,而敎書時未及啓下,追後傳授,何如?傳曰,知道。
又以扈衛廳別將,以留都大將意啓曰,明日大駕擧動後,都城各門向曛而閉,啓東時開事,已自兵曹啓下矣。城門開閉,旣已趁早,則巡邏發巡,亦當差早,待南山擧烽火,卽爲發巡,還宮後,停止宜當。令漢城府,知委各部,使閭巷之人,預知此意,亦爲分付留都軍門,何如?傳曰,允。
上行幸交河長陵。
鄭必寧啓曰,守宮從事官來言,闕內各處入直軍兵夜巡檢云矣。敢啓。答曰,知道。
鄭必寧啓曰,禦營廳敎鍊官來言,結陣於左巡廳前路矣,移陣於敦化門外云矣。敢啓。答曰,知道。
鄭必寧啓曰,兵曹郞廳來言,闕內各處入直軍兵晝巡檢云矣。敢啓。答曰,知道。
鄭必寧啓曰,都摠府郞廳來言,闕內各處入直軍兵晝巡檢云矣。敢啓。答曰,知道。
鄭必寧啓曰,守宮從事官來言,闕內各處入直軍兵晝巡檢云矣。敢啓。答曰,知道。
鄭必寧啓曰,御營廳敎鍊官來言,日落後懸燈,人定後刁斗,天明後落燈云矣。敢啓。答曰,知道。
鄭必寧啓曰,摠戎廳敎鍊官來言,日落後懸燈,人定後刁斗,天明後落燈云矣。敢啓。答曰,知道。
鄭必寧啓曰,兵曹郞廳來言,闕內各處入直軍士夜巡檢云矣。敢啓。答曰,知道。
鄭必寧啓曰,都摠府郞廳來言,闕內各處入直軍兵夜巡檢云矣。敢啓。答曰,知道。
乾隆十年乙丑八月十九日丑時,上長陵展謁行幸擧動時,行都承旨金尙魯,右承旨趙榮國,左副承旨鄭俊一,右副承旨李成中,同副承旨金光世,注書李壽鳳,假注書權崇,記注官趙世選,記注官朴徵佐。上戎服,由賓陽門以出。尙魯曰,動駕時刻已過,而都摠管李春躋,以寶劍差備,尙不來到,事極駭然。從重推考,何如?上曰,依爲之。上至仁政門外降輿乘馬。兵曹判書金若魯曰,大駕已至闕門,而都摠管李春躋,尙不入來,以致寶劍差備不備,事體寒心。罷職,何如?上曰,依爲之。竝出擧條若魯曰,寶劍差備,宜趁卽變通矣。上曰,摠管中,誰人隨駕耶?若魯曰,洪象漢及具善行,俱爲隨駕矣。上曰,寶劍差備,以具善行爲之,具善行侍衛之代,以洪象漢爲之,可也。出駕前下敎上至水閣橋前路,命招承旨。俊一趨入。上曰,贊善必爲祗送,問之,可也。上至迎恩門遞馬所,降馬乘駕轎。俊一曰,贊善祗送處,終不得問知。蓋贊善,不以侍講院下人自隨,故無以知之也。敢此昻達矣。上曰,唯。上至淸潭坪前路,命招承旨。俊一趨入。上曰,前排侍衛,多致窘塞。兵曹當該待衛堂上,從重推考,郞廳記過,新院待令,可也。出擧條上至新院晝停所。諸承旨入侍。上曰,記過兵曹郞官,拿入,可也。宣傳官承命列前排軍兵,兵曹佐郞李思觀拿入。上曰,前排之窘塞,申飭速發,非止一再,而終始不能前進,以此問之,可也。宣傳官傳命,思觀,以禁軍陣在前,不得進發之意仰對。上曰,然則似非兵曹郞官之過矣。此郞官誰也?兵曹判書金若魯曰,乃李思觀也。上曰,苟如所白,則宜乎分揀,兵郞拿出,禁軍別將拿入,可也。若魯曰,禁軍別將方在陣上,宣傳官持往標信然後,始可拿來矣。上曰,宣傳官持信箭,往傳拿命,可也。須臾拿致禁軍別將李行儉。上曰,前排窘塞,故拿入兵曹佐郞,則由於禁軍陣之不能速速進發云,以此問之,可也。宣傳官傳命後,行儉以駕前別抄之前禁軍陣,始爲排列,不能前進之罪,在於別抄,不在於禁軍陣之意仰對。上曰,在我前者,不知爲別抄禁軍與否,誠駭然矣。禁軍別將拿出,可也。行儉拿出後,上曰,莫重下問,杜撰以對,査問禁軍別將之後,杜撰綻露,其涉可駭。當該郞廳汰去。若魯曰,兵曹郞官將不免不備,令該曹卽爲口傳差出,何如?上曰,依爲之。出榻敎諸臣少退。俄頃,通禮啓請出次。上出次,下敎曰,兵曹郞官,俄令汰去矣。此不過泛聽下吏之言,有此模糊仰對,勿汰仍存,可也。出榻敎上未至深川橋數里許。兵曹判書金若魯趨入請對曰,深川橋,太半圮毁,無以渡涉云,誠爲罔措,敢此入對矣。京畿監司權,都差使員廣州府尹洪鳳漢,道路差使員竹山府使李殷春俱來詣。上曰,果何如?其不可渡耶?曰,臣俄爲見之,則太半頹圮,水勢浩汗,決不可奉往乘輿。臣以道臣,不能致謹,致此頹圮,臣之罪也。爲待嚴命,敢此來詣矣。上曰,水勢果何如?若魯曰,勿論水勢之何如,乘輿豈可以水作路乎?俊一曰,此是前所未有之事。道臣推考,差使員竝從重推考,宜矣。若魯曰,今此橋梁之頹圮,誠是無前之事。其在事體,不可無警飭之道,監造兩邑守令,拿問處之,何如?上曰,依爲之。出擧條若魯曰,勢當前進觀勢爲之,而爲先使道臣及差使員,急爲覆土修治,何如?上曰,往而見之然後,可以爲之矣。先令宣傳官,進去看審,可也。上仍進發至橋頭,其間果能覆土被莎,不至水出,乘輿從橋,無事過涉。未及巳時,上至恭陵入齋室。百官俟於外。
乾隆十年乙丑八月十九日巳時,上詣恭陵奉審時,行都承旨金尙魯,左副承旨鄭俊一,右副承旨李成中,同副承旨金光世,注書李壽鳳,假注書權崇,記注官趙世選,記事官朴徵佐,恭陵參奉辛碩圭。上具翼善冠·黲袍·烏帶出次,乘輿至紅箭門外,上降輿。通禮前導,詣版位。上乃四拜訖。通禮前導,至陵上奉審。上曰,莎草間間有枯損處矣。碩圭曰,枯損處,竝已報禮曹,而不至於修改矣。上曰,間間亦有穿穴處何也?碩圭曰,此卽土鼠穴也。土鼠甚盛矣。上曰,此參奉誰也?成中曰,不能詳之,而似是鄕人矣。碩圭曰,居在牙山地矣。上循曲墻以下,至丁字閣奉審訖。還至紅門外,上乘輿,仍詣順陵,百官步從。上曰,予今一心慕先而已。旣到之後,卽當行禮,而班行不齊,以致稽緩,當該押班監察,令該府,事過後,從重勘處。尙魯曰,左右通禮屢度催促,終不入來,以致如此,而本院請推之外,無他可施之罰矣。上曰,事過後,令該府,一切勘處,可也。出擧條
乾隆十年乙丑八月十九日巳末,上詣順陵奉審時,行都承旨金尙魯,左副承旨鄭俊一,右副承旨李成中,同副承旨金光世,注書李壽鳳,假注書權崇,記注官趙世選,記事官朴徵佐,順陵參奉柳誠之。上至紅箭門外降輿。通禮前導,詣版位。上乃四拜訖。通禮前導,至陵上奉審。上曰,此莎草,亦多枯損處。竝已報禮曹耶?誠之曰,已報禮曹矣。上曰,土鼠穴,亦甚多矣。誠之曰,此近處土鼠特甚多,有此患矣。上曰,參奉誰耶?成中曰,故察訪柳逸之子,卽全昌尉柳廷亮之後孫也。上仍自曲墻循下,至丁字閣奉審訖。還至紅箭門外,上乘輿,仍往孝章墓,百官步從。上曰,上黨府院君韓明澮後孫有之耶?此人兩爲國舅,卽恭陵·順陵也。今行展謁,不勝愴感。韓明澮後孫,令該曹訪問,相當窠調用,可也。出榻敎上曰,仁城大君,卽恭陵誕生也。頃以仁城大君墓,有修治處,自該曹草記矣。今又至恭陵,事適相會,尤覺愴然。待其修治,卽爲遣禮官致祭,可也。出榻敎
乾隆十年乙丑八月十九日午時,上至孝章墓看審時,行都承旨金尙魯,左副承旨鄭俊一,右副承旨李成中,同副承旨金光世,注書李壽鳳,假注書權崇,記注官趙世選,記事官朴徵佐,右議政趙顯命,長溪君棅,同爲入侍。上至墓上,下敎曰,長溪君棅,使之入侍,注書出去,右議政入侍事傳諭,可也。壽鳳承命往傳,與顯命偕入。上鋪席而坐,謂顯命曰,予與卿尙在,故亦來此看之矣。仍嗚咽不成聲。顯命掩泣而對曰,臣則幸而不死,臣兄奄忽,亦不得來此矣。上泣下不語,良久乃起,巡視墓上。上曰,莎草間多枯損矣。顯命,指其中最稀疏處曰,如此處,似當修改矣。上曰,俄欲下敎而未果及矣。恭陵·順陵陵上莎草枯損處,及孝章墓莎草枯損處,使之一倂擇日修改事,分付該曹,可也。出榻敎上曰,長溪君進前。棅進伏。上曰,樹木,比卿在此時,何如?棅曰,多爲稀疏矣。臣每以爲守墓官,不如陵官之有風力,故凡諸修護禁伐之事,自不得不然,不可不變通云矣。上曰,然矣。仍指點來龍曰,此山之來龍耶?棅曰,然矣。上曰,南原君,使之入侍,可也。棅曰,俄見南原君過醉,殆不省事,難於入侍矣。上曰,南原君已成酒病矣。然則置之。仍指虛左處,謂顯命曰,此是爲後日地。予每謂賢嬪及予與卿尙在,不如早歸之爲安也。涕橫流不能禁。諸臣莫不掩泣。上仍曰,卿從今以往,宜盡心國事,庶不負卿之亡兄也。顯命曰,聖敎至此,涕泣不知仰達矣。上曰,卿每多過爲之事。如頃日引入,亦是過也。此後則須勿如此,唯以盡瘁爲心,可也。上仍悲切良久,乃下還入齋室。百官俟於外。
乾隆十年乙丑八月十九日午末,上自孝章墓離發,詣長陵時,行都承旨金尙魯,左副承旨鄭俊一,右副承旨李成中,注書李壽鳳,假注書權崇,記注官趙世選,記事官朴徵佐。上乘輿,戎服以出。尙魯曰,京畿監司密符單子,當爲修啓,而密符已盡頒出,今無完符,故敢此仰達矣。上曰,何以爲之耶?尙魯曰,俄者臣等相議,則以爲今無他變通之路。勢將到長陵後,舊監司納符,新監司仍爲受符以去矣。上曰,事勢然矣。使之到長陵納符後,受符交龜,可也。尙魯曰,然則導駕,以舊監司擧行乎?上曰,至長陵則舊監司導駕,可也。上仍降輿乘馬進發。同副承旨金光世曰,小臣當爲仍留,明曉孝章墓致祭後進去,故敢此昻達。上曰,知道。上旣至長陵入齋室。百官俟於外。
乾隆十年八月十九日申時,上詣長陵奉審時,行都承旨金尙魯,左副承旨鄭俊一,右副承旨李成中,注書李壽鳳,假注書權崇,記注官趙世選,記事官朴徵佐。上具翼善冠·黲袍·烏帶,乘輿以出。上曰,陵守僕之所着紅衣,甚爲渝汚,誠可寒心。畿伯奉審時,亦必見之,而不爲改備,戶判以整理使先到,而不爲改造新件以給,竝從重推考,卽爲招致。戶曹郞官使之趁今日行祭前,造給新件紅衣,而如或未及,則郞廳當爲汰去,以此分付,可也。出擧條上至紅箭門外降輿。通禮前導,詣版位。上乃四拜訖。通禮前導,至陵上奉審。上曰,石物或有剝落塗灰處矣。石物起花等事,皆是崔天若所爲也。成中曰,健元陵石物,亦爲起花,而但甚質朴矣。上曰,參奉誰也?成中曰,朴純源,卽先正臣文純公朴世采之奉祀孫也,李鳳元,郡守李廷漸之子,卽故判書李廷濟之姪子也。上仍循自曲墻,還至階砌上,鋪席而坐。上曰,擔筒箇內官,俄者誤入於紅箭門內,推考,可也。兵曹判書金若魯曰,陵上引導之際,通禮多有失措之事,推考,何如?上曰,依爲之。竝出擧條上噓唏良久曰,十五年後,粗伸情禮矣。其時濯濯無樹木,今焉若此矣。予之身後,當從西路而遊。予之再來此地,今不可復期。十五年而始得一至,顧何可復期乎?此予所以今番必以初定日定行者也。仍泣下不語。良久曰,樹木頗茂盛矣。參奉如有所懷,陳之,可也。純源曰,樹木禁伐,以所見,似非難事,而自東去西爲十五里,以浦邊之故,往來商船,無數來泊,不免偸斫之弊。以若干陵軍,決難盡禁,不得以使黔丹寺僧屬,竝力同禁,而寺甚殘小,居僧不過四五人,以此僧軍,難以竝力矣。上曰,分付禮曹,黔丹寺僧,着實顧護,使之竝力禁伐,可也。出擧條上曰,南原君使之入侍。南原君趨入進伏。上曰,辛亥年,卿亦必初見矣。比其時,何如?起立四望,伏而奏曰,氣象葱葱,比其時,顯有效驗,樹木亦茂盛矣。上曰,其時有所占地處,卿可知之乎?曰,臣能知之矣。仍起指靑龍岡邊古柳木下曰,其處,卽前日所占處也。上曰,卿往見其處,可也。仍顧參奉李鳳元曰,汝與南原君同往,立其處,使自此望見,可也。與鳳元,同往看視後回來。上曰,其處果何如?曰,甚好甚好。實是天作之地矣。上曰,坐其處則當望見此陵上乎?曰,有若隔岡者然,故不爲相見矣。上曰,五陵雖是同局,而各占岡麓,無相望見處矣。曰,然矣。此亦不爲望見處矣。上曰,然則樹木略爲除伐乎?曰,除伐之,亦無妨矣。上顧謂鳳元曰,汝可知而爲之也。鳳元曰,然則當報禮曹後,略爲除伐矣。上曰,旣聽下敎,不必報禮曹,且非大段除伐者,汝善爲之,可也。上仍下敎曰,十五年後,今始見之,而樹木如是茂盛,甚可幸也。此是頃年久任陵官,申飭禁養之效。卽今陵官陞遷之時,依前日例,以長陵奉事直長爲之,俾得久任禁養之效事,分付該曹,可也。出擧條上乃下至丁字閣,奉審訖。還至紅箭門外乘輿。上曰,仁城大君墓致祭事,旣已下敎,而此近處,或有王子·大君·公翁主墓與否問達,可也。上將入齋室。尙魯曰,故相臣李健命墓,在於近地云,敢此仰達矣。上曰,然乎?遣禮官致祭,可也。出榻敎上遂入齋室。百官稟旨就次。
上在昭寧墓齋室。
長陵親祭罷後,政院·玉堂·藥房·朝廷二品以上·六曹口傳問安。答曰,知道。
世子,遣宮官問安。答曰,知道。
趙榮國啓曰,小臣馳往于大王大妃殿問安入啓,則答以知道之意,敢啓。答曰,知道。
李成中啓曰,小臣,大王大妃殿問安進去下直。答曰,知道。
大駕,詣昭寧墓入齋室後,政院·玉堂·藥房·朝廷二品以上·六曹口傳問安。答曰,知道。
昭寧墓奉審後,政院·玉堂·藥房口傳問安。答曰,知道。
昭寧墓親祭罷後,政院·玉堂·藥房口傳問安。答曰,知道。
李成中啓曰,小臣馳往于大王大妃殿問安入啓,則答以知道之意,敢啓。答曰,知道。
傳于鄭俊一曰,業欲賜給矣。今下弓矢一部,楊州牧使處賜給,弓矢二部,坡州牧使·交河郡守處賜給。
傳于趙榮國曰,孝章墓守護事,欲下敎而忘之矣。守衛官齎來御製時,着實分付。
傳于金光世曰,衛內衛外巡邏,雖有前例,今番則搖鈴一部,給挾輦將,使書字的巡邏事,分付。
傳于金光世曰,前則自其大將所在處,鳴鼓後,擊刁斗矣。今番聞之,則吹天鵝聲,而擊刁斗,問啓。
金光世啓曰,問啓事命下矣。招問訓鍊都監·禁衛營禁軍陣敎鍊官,則俱以爲軍中刁斗之法,鳴鼓一聲後,始擊刁斗,自頭局至尾局,則又爲鳴鼓。故今番亦依此擧行,初無吹天鵝聲之事云矣。敢啓。傳曰,知道。
傳于金光世曰,駕前駕後,作粥以饋次,出給信箭,開門後,粥器出送。
傳于金光世曰,屢日驅馳之中,今日徑先三吹,故見馬步軍兵之未及盡食。招致訓鍊都監·禁衛營禁軍陣敎鍊官,自各其本營,作粥以饋事,分付于大將。
金光世,以訓鍊都監言啓曰,作粥以饋事命下矣。隨駕馬步軍兵及挾輦砲手等,依下敎作粥以饋之意,敢啓。傳曰,知道。
又以禁衛營言啓曰,依傳敎,本營隨駕軍兵等處,作粥以饋之意,敢啓。傳曰,知道。
又以兵曹言啓曰,依傳敎,隨駕禁軍及駕後禁軍駕前別哨標下軍兵等處,作粥以饋之意,敢啓。傳曰,知道。
鄭必寧書啓,闕內無事爲白乎旀,本月十九日兵曹一二所巡將巡更無事單子,及烽燧候望無事單子,各一度監封上送爲白臥乎事。踏啓字。
上幸交河長陵。
大王大妃殿·中宮殿·世子宮·嬪宮·賢嬪宮,政院·玉堂問安。答曰,知道。
大王大妃殿·中宮殿·賢嬪宮,藥房問安。答曰,知道。
大王大妃殿·中宮殿,朝廷二品以上·六曹問安。答曰,知道。
夜三更,流星出昴星下,入東方天際,狀如拳,尾長三四尺許,色赤,光照地。
巳時,太白見於未地。
鄭必寧啓曰,守宮從事官來言,闕內各處入直軍兵晝巡檢云矣。敢啓。答曰,知道。
鄭必寧啓曰,都摠府郞廳來言,闕內各處入直軍兵晝巡檢云矣。敢啓。答曰,知道。
鄭必寧啓曰,御營廳敎鍊官·摠戎廳敎鍊官來言,日落後懸燈,人定後刁斗,天明後落燈云矣。敢啓。答曰,知道。
鄭必寧啓曰,兵曹郞廳來言,闕內各處入直軍兵夜巡檢云矣。敢啓。答曰,知道。
鄭必寧啓曰,都摠府郞廳來言,闕內各處入直軍兵夜巡檢云矣。敢啓。答曰,知道。
鄭必寧啓曰,守宮從事官來言,闕內各處入直軍兵夜巡檢云矣。敢啓。答曰,知道。
乾隆十年八月二十日曉四更一點,長陵親祭入侍時,行都承旨金尙魯,左副承旨鄭俊一,右副承旨李成中,注書李壽鳳,假注書權崇,記注官趙世選,記事官朴徵佐。上具翼善冠·黲袍·烏帶,乘輿至紅箭門外降輿。贊禮導前,陞自西階,就版位四拜訖。詣尊所審斟酒,乃詣神位前,跪焚香獻爵已,大祝進讀祝文訖。上乃出戶降復位。執禮,唱至導殿下入小次,上曰,止之,其下讀之,可也,仍立版位。領議政金在魯行亞獻禮,右議政趙顯命行終獻禮。上乃四拜,在位者皆四拜。贊禮啓禮畢,上乃出至紅箭門外乘輿。上顧諸臣曰,十五年來,初伸情禮,不勝愴感,仍掩泣,龍袖盡濕。上命招南原君。南原君趨入。上曰,昨日所見處,何如耶?曰,好好矣。上曰,自此望見乎?以手指見,而不甚分明。長陵參奉李鳳元,在傍對曰,自此不能望見矣。上曰,汝知之乎?鳳元曰,自御路回曲處望見,則或可見之矣。領議政金在魯,右議政趙顯命,趨入曰,達宵將事,又久於此,不勝悶迫矣。上曰,無傷也。仍顧鳳元曰,其處,汝旣知之,凡事,須善爲之,可也。別雲劍驪善君壆,趨進曰,昨日,有王子君墓,或在近處則問達之敎矣。聞寧城君墓,在不遠之地,敢此仰達矣。上曰,是宣廟王子耶?壆曰,然矣。上曰,遣禮官致祭,可也。壆曰,仁嬪母李夫人墓,在於昭寧墓近處,前日亦爲致祭,故敢此仰達矣。上曰,亦爲致祭,可也。上仍下敎曰,楊州地,贈領議政墓,亦爲一體致祭。竝出榻敎壆曰,仁嬪母李夫人墓,在於楊州地,而子孫殘微,不能善爲守護。今番雨水後,多有崩頹改莎處,而亦不得爲之。自朝家,若給改莎軍,則好矣。上曰,依爲之。壆曰,贈領議政金漢佑墓,在開城府地,而朝家定給守墓軍十五名。李夫人墓,在楊州地,而無守墓軍,子孫殘微,不能守護。今若欲定給軍名則亦甚難,若以開城府守墓軍,分半移定,使之守護,則好矣。上曰,事甚便好,依爲之。上仍還齋室。
乾隆十年乙丑八月二十日卯時,上自長陵離發,詣昭寧墓時,行都承旨金尙魯,右承旨趙榮國,左副承旨鄭俊一。同副承旨金光世,自孝章墓,追及於廣灘晝停所注書李壽鳳,假注書權崇,記注官趙世選,記事官朴徵佐。上戎服以出,乘馬進發。少許,命招承旨。俊一趨入。上曰,招致守禦廳將校,虎網使之卽時輟去,勿令傷人,可也。駕至牛建里近處,百姓觀光者,坌集如雲。上命招承旨。俊一趨入。上曰,是坡州民耶?交河民耶?問之。俊一問之後,以坡州民人仰對。上曰,民,子也。子之勞,亦豈不顧,而爲子勞,不爲謁父母乎?此所以不得不爲此行幸,而汝輩勞矣。以此慰諭,可也。俊一承命慰諭。駕至廣灘晝停所,上降馬入幕次。少間,通禮啓請出次。上出次乘馬至昭寧墓洞口外,命招承旨。俊一趨入。上曰,此處百姓,亦多聚而觀光矣。如前慰諭,可也。俊一承命慰諭,上至昭寧墓,入齋室。百官俟於布帳外。上旣展拜,稟旨就次,日纔午矣。
上在昌德宮。停常參·經筵。
貞顯王后忌辰齋戒。
夜一更,木星入氐星。
王世子,遣宮官問安。答曰,知道。
政院·玉堂·藥房·朝廷二品以上·六曹口傳問安。答曰,知道。
昭寧墓拜辭後,政院·玉堂·藥房口傳問安。答曰,知道。
大駕入晝停所後,政院·玉堂·藥房口傳問安。答曰,知道。
金光世啓曰,小臣,大王大妃殿問安進去下直。答曰,知道。
又啓曰,小臣,馳往于大王大妃殿問安入啓,則答以知道之意,敢啓。答曰,知道。
大駕還宮後,政院·玉堂·藥房·朝廷二品以上·六曹口傳問安。答曰,知道。
傳于鄭俊一曰,今日齋戒日也,宣傳官啓螺取稟,勿爲擧行。
傳于鄭俊一曰,到晝停所,吹螺代放砲,而依螺數擧行之意,預爲分付於軍器寺及各軍門。
傳于鄭俊一曰,出宮時,欲爲下敎而忘之矣。今日乃受香日也。留都雖結陣,受香似已爲之,而此後行幸時,若値受香,則開留陣受香出去事,分付。
傳于鄭俊一曰,自高嶺洞口,至紫燕巖,捧上言。
傳于鄭俊一曰,京畿監司及都差使員以下,當爲引見,晝停所待令。
傳于李成中曰,右副承旨入侍于涵仁亭。
傳于李成中曰,兵判入侍。
鄭必寧書啓,闕內無事爲白乎旀,本月二十日觀象監單子二度,兵曹一二所巡將行巡無事單子,及烽燧候望無事單子各一度,監封上送爲白臥乎事。踏啓字。
上行幸交河長陵。
大王大妃殿·中宮殿·世子宮·嬪宮·賢嬪宮,政院·玉堂問安。答曰,知道。
大王大妃殿·中宮殿·賢嬪宮,藥房問安。答曰,知道。
鄭必寧啓曰,御營廳敎鍊官來言,敦化門外結陣,還爲退陣云矣,敢啓。答曰,知道。
鄭必寧啓曰,御營廳敎鍊官·摠戎廳敎鍊官來言,日落後懸燈,人定後刁斗云矣,敢啓。答曰,知道。
鄭必寧啓曰,禁衛營敎鍊官來言,日暮後懸燈,人定後刁斗,天明落燈云矣,敢啓。傳曰,知道。
鄭必寧啓曰,訓鍊都監敎鍊官·禁軍陣敎鍊官來言,日暮後懸燈,人定後刁斗,天明落燈云矣,敢啓。傳曰,知道。
乾隆十年乙丑八月二十一日未時,上自昭寧墓還宮時,行都承旨金尙魯,右承旨趙榮國,左副承旨鄭俊一,右副承旨李成中,同副承旨金光世,注書李壽鳳,假注書權崇,記注官趙世選,記事官朴徵佐。上辭墓訖。通禮啓外辦。上戎服以出,降輿乘馬。尙魯曰,前有德博峴,路甚峻險,乘馬或有顚蹶,則其將若何?請御駕轎。上曰,曾前亦多爲經行,不必乘駕轎矣。仍進發,至高嶺前路。上命招承旨,俊一趨入。上曰,屢日驅馳之餘,軍兵不必急驅,駕後宣傳官,以此傳于禁軍頭局,次次通之,可也。上至德博峴下,命招承旨。俊一趨入。上曰,宣傳官緩緩去來,故心甚怪之矣。俄始復命,故問之,則以爲傳于禁軍別將而來云。當初敎意,只令次次傳報,則宣傳官不必自傳於禁軍別將,而如是者,誠駭然矣。當該宣傳官記過,使之新院待令,可也。上又曰,宣傳官名字問達。俊一曰,金永綬云矣。上曰,通禮及下吏推治事,有命矣,旣已行禮,今方回鑾,置之,可也。俊一曰,監察亦有拿處之命矣。上曰,一依置之。上至碧蹄站前路,命招承旨。俊一趨入。上曰,此村,舊在德坡峴下,曾前多爲經過,而頗蕭條矣,今見之則甚盛矣。頃年,新站民戶,亦一年復役事,有所下敎。今又過此,依新站例,一年免役事,分付,可也。出擧條上到新院晝停所。諸承旨入侍。上曰,記過宣傳官拿入。宣傳官承命列都監前排軍,拿入宣傳官金永綬。上曰,金永綬誰也?成中曰,故獻納金斗南之孫也。上曰,是淸白吏耶?成中曰,然矣。上曰,當初下敎,以爲傳於禁軍頭局,以爲次次傳報之地,則汝何以直爲往傳於禁軍別將耶?以此問之。宣傳官傳命後,永綬以生疏,不能善傳之意仰對。上曰,儒家人,亦不怪異矣。兵判金若魯曰,本以儒家之人,新差是職矣。上曰,汝旣是儒家之人,今日又是齋戒日,故不爲決棍。凡干事,此後須善學於行首宣傳官後,勿如是之意,分付拿出,可也。仍拿出後。上曰,駕後宣傳官,以生疏新進宣傳官差定,事甚未安。行首宣傳官,從重推考,此後則申飭,可也。出擧條上曰,京畿監司及各務差使員,使之入侍,領右相同爲入侍事,注書往傳,可也。壽鳳承命往傳。領議政金在魯,右議政趙顯命,京畿監司徐命九,廣州府尹洪鳳漢,楊州牧使金省魯,坡州牧使閔百男,高陽郡守洪鑑輔,交河郡守金東鉉,以次進伏。上曰,道臣纔除是任,於本道事,姑無可知者矣。命九曰,如臣無似,猝當重任,誠不知所措矣。上曰,廣州今年農事,何如?鳳漢曰,農事姑未判斷,而似不免失稔矣。上曰,廣州亦有水通爲災處耶?成中曰,廣州亦多沿江處矣。上曰,弊瘼,何如?鳳漢曰,臣莅職未久,姑未盡知,而如有弊瘼,則當與道臣相議爲之,別無可以仰達者矣。上曰,退去,其次人進伏。省魯進伏。上曰,職姓名達之。省魯曰,楊州牧使金省魯也。上曰,農事,何如?省魯曰,渼陽·平丘等處,太半水沈,山峽之間,亦不免水災矣。上曰,弊瘼達之。省魯曰,別無大段弊瘼,可以筵奏者矣。上曰,退去,其次人進伏。百男進伏。上曰,職姓名達之。百男曰,坡州牧使閔百男也。上曰,農事,何如?百男曰,本邑今年,亦被水災,難免失稔矣。上曰,臨津江近處,似爲水沈矣。弊瘼達之,可也。百男曰,雖有一二弊瘼,而非可以仰奏者,當與道臣,相議爲之矣。上曰,退去,其次人進伏。鑑輔進伏。上曰,職姓名達之。鑑輔曰,高陽郡守洪鑑輔也。上曰,農事,何如?鑑輔曰,水災孔慘,難免失稔矣。上曰,弊瘼達之。鑑輔曰,孔道殘邑,弊瘼甚多,或有不可不變通者,而今難盡爲仰達,當與道臣,相議爲之矣。上曰,退去,其次人進伏。東鉉進伏。上曰,職姓名達之。東鉉曰,交河郡守金東鉉也。上曰,農事,何如?東鉉曰,交河,與坡州·高陽大同小異,而水沈尤甚。東風連吹,以此農形,甚不實,霜降若退則或可勝矣。上曰,交河亦當水沈矣。後日日次,道臣同爲入侍,而諸邑弊瘼中,或有可以陳白者,竝爲採取以入,可也。在魯曰,時已昏黑,還宮必致深夜,且屢日驅馳之餘,聖體若何乎?上曰,少伸情禮,且幸無事矣。若魯曰,當初節目中植炬,止於新站,故新院則不爲之。今已昏黑,不可不變通矣。上曰,變通難矣。何以爲之耶?尙魯曰,聞道臣與地方官,相議行炬,多爲待令云,以此用之,好矣。上曰,然則限新站,以行炬用之,可也。仍下敎曰,吏曹參判洪象漢,使之入侍。象漢進伏。上曰,仁嬪本家,甚爲殘微,奉祀之節,亦多苟艱云,甚可矜念。聞金聲五之子有之云,分付該曹,相當窠調用,可也。出擧條上曰,禮房承旨進前。榮國進伏。上曰,長陵·恭陵·孝章墓齋室參奉守衛官,還爲入處事,分付,可也。諸臣遂退出。少頃,上出次,以駕轎進發,至一里許。兵曹判書金若魯趨入請對曰,夜氣漸冷,左右窓撤捲,好矣。上曰,不必撤之矣。若魯曰,屢日驅馳之餘,又犯深夜,聖體不瑕傷損?臣職在保護,區區敢此昻達矣。上曰,予當量而爲之,卿不必深慮也。若魯曰,日已昏黑,又無植炬,臣職在保護,不可遠離,直於駕後隨行之意,敢達。上曰,依爲之。駕至迎恩門遞馬所,上降駕轎乘馬。兵曹判書金若魯曰,明日,乃是武科開場日,而卽今臺諫不備云,在外人員,合有變通之道矣。上曰,在外人,竝改差,政官牌招開政。出榻敎駕至敦化門外。通禮啓請侍臣下馬。駕至仁政門外。通禮啓請乘輿。上降馬乘輿,由賓陽門還入內次。上曰,兵曹郞廳記過矣,今已事過,置之,可也。諸臣遂退出,夜已將四鼓矣。
乾隆十年乙丑八月二十一日夜三更五點,上御涵仁亭。右副承旨·兵曹判書入侍時,兵曹判書金若魯,右副承旨李成中,假注書權崇,記注官趙世選,記事官朴徵佐。上曰,承旨進前,書傳敎。成中進前。傳曰,今番謁陵,情禮之所不可已,而因其水潦,道路修治之際,民力必多,而且非比卽日回駕者,宜有顧恤之道。其令備局,預爲講確,登對時,稟處。上曰,兵判進前。若魯進伏。上曰,頃年亦有慰悅之擧,今亦當爲之矣。仍命承旨書傳敎。傳曰,今番謁陵,必一欲行者,而以予之氣,豈可曠待?由此以初定日行也,而秋霖彌日,其時雖或霽焉,非卽日回駕者,三日之內,其若下雨,則軍兵必也沾濕。慕先之心方切,而卽此一事,亦係于心,食息奚弛?于今幸而開霽,軍兵無沾濕而還,上以伸情禮,下以慰此心。治道畿民,旣已下敎,今番謁陵,辛亥年後再也。多日驅馳,宜有慰悅之道,依昔年例,令隨駕該營門,射手柳葉箭,銃手鳥銃擧行事,分付。上曰,承旨又書之。仍傳曰,隨駕軍兵,依例犒饋事,分付。若魯曰,累日驅馳之餘,聖候必多傷損,明日藥房入診,許請伏望。上曰,當爲之矣。贊善,有回鑾間留京之言,欲卽爲見之,而連日疲於迎送,似當勞憊。雖然,如可入來則欲見之,注書以此,明日往諭於贊善,可也。諸臣遂退出。
上在昌德宮。停常參·經筵。
貞顯王后忌辰。
大王大妃殿·大殿·中宮殿·世子宮·嬪宮·賢嬪宮,政院·玉堂口傳問安。答曰,知道。
朝廷二品以上·六曹問安。答曰,知道。
大王大妃殿·中宮殿·世子宮·嬪宮·賢嬪宮,藥房口傳問安。答曰,知道。
藥房提調金若魯,副提調鄭必寧啓曰,伏未審夜來,聖體若何?累日動駕,旣多勞攘之節,展省陵墓,彌增愴感之懷。昨又冒夜還宮,不瑕有傷損之候乎?今日臣等,率諸御醫入診,詳察聖候,爲宜。大王大妃殿氣候何如?中宮殿氣候何如?王世子氣候一向安順乎?嬪宮氣候何如?賢嬪宮氣候亦何如?臣等不任區區伏慮,敢來問安,竝此仰稟。答曰,知道。上伸情禮,追慕冞切,適以日朗,軍民心幸。慈候差勝後一樣。予則一樣。內殿氣候,賢嬪·世子嬪宮氣候,亦一樣矣。以承傳色,口傳下敎曰,欲與世子同見,來詣東宮差備,而待下敎來詣。
趙榮國啓曰,修撰金尙喆,去夜陪從至闕下,以其親病,投疏徑歸。此雖與在直徑出有異,事甚未安,推考警責,何如?傳曰,允。
又啓曰,卽者應敎李昌壽,以其親病,陳疏徑出,原疏以國忌正日,纔已退却矣。此與無端徑出有異,推考警責,校理金相福,副修撰趙暾,自鄕上來云,竝卽牌招入直,何如?傳曰,允。
金光世,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
又啓曰,卽者左議政宋寅明,又使錄事,來納命召,何以爲之?敢稟。傳曰,遣史官,更爲傳授。
以校理金相福,副修撰趙暾等,牌不進禁推傳旨,傳于趙榮國曰,竝推考傳旨捧入。
趙榮國啓曰,副應敎尹心衡,下諭後過限未上來,依定式,禁推傳旨捧入之意,敢啓。答曰,知道。
傳于金光世曰,兵曹判書,使之入侍于養正閤。
鄭必寧,以戶曹言啓曰,今此庭試武科初試時,二所主掌官禮賓寺主簿吳彦耉有頉代,內資寺主簿李麟祥,改付標以入之意,敢啓。傳曰,知道。
金光世啓曰,監試官尹容·金相福,牌不進推考傳旨及罷職傳旨,今方捧入。而韓億增·鄭廣運,家在城外,不得出牌,韓光肇在外,憲府承牌,只是執義一員,監試官將無以備員,事甚未安。監試官尹容,更爲牌招,韓億增·鄭廣運,待開門,竝卽牌招,何如?傳曰,允。
又啓曰,玉堂上下番俱空,事甚未安。今日政,新除授玉堂,竝待下批,牌招入直,何如?傳曰,允。
是日行政。吏批,判書李周鎭病,參判洪象漢進,參議沈星鎭進,行都承旨金尙魯進。兵批,判書金若魯病,參判李日躋服制,參議兪最基入直進,參知韓翼謩未肅拜。
吏批啓曰,大司諫及大司成,今當差出,而擬望之人乏少,承旨竝擬,何如?傳曰,允。
以鄭廣運爲掌令,丁喜愼爲正言,尹容爲大司憲,李宗迪爲大司諫,李德重爲大司成,申暐爲兼校書校理,趙明履爲戶曹參議,朴民秀爲淸風府使,趙雲逵爲兼中學敎授,李延德爲執義,吳彦儒爲京畿都事,金遠祚爲活人別提,李澤徵爲全羅都事,安相五爲通津府使,朴台炡爲竹山府使,金履健爲金浦郡守,閔禕爲同福縣監,南重寬爲典籍,申爲平市令,金鎭商爲禮曹參判,李邦喆爲引儀,申暐·尹得載竝爲副校理,金相福·韓光肇竝爲持平,尹鳳九進善單付,李縡·宋能相竝副護軍單付,趙明履·黃晸竝副司直單付,南德老·韓光肇竝副司果單付。
假注書權崇書啓,臣於昨日筵中,敬奉聖敎,以入侍傳諭事,馳往于崇禮門內贊善朴弼周所住處,則已於今日晨朝,還歸鄕居云。臣則不得已還爲入來之意,敢啓。傳曰,知道。
金光世啓曰,判府事金興慶上疏到院,而以國忌正日,留院之意,敢啓。傳曰,入之。
判中樞府事金興慶箚曰,伏以,園陵行幸,適在長霖之餘,而近日以來,天朗氣淸,逶迤數百里程,鑾輿之旋軫平安,臣民歡慶,固不可言,而第伏惟多日勞動,不瑕有玉體之損傷?下懷憂念,旋切耿耿。顧臣衰癃之,猥膺留都之任,率領衛士,直宿於禁門之外。再昨朝,候班罷歸之後,素患頑痰,凝結腰背,轉側須人,作一籧篨,毒痢兼發,氣息澌綴,而去夜還宮之時,不得不拚死忍痛,扶曳出班,僅行祗迎之禮,末由歸家,仍淹直所,遲待明曉,病若少歇,則丕擬趨參於起居之列矣。夜來症形,一向沈篤,咫尺昕庭,無計進身。玆敢略具短箚,仰陳危懇,急於調息,舁還私次,虧分闕禮,罪實難容。伏乞聖慈,亟命鐫罷臣職秩,以安微分,千萬幸甚。取進止。答曰,省疏具悉卿懇。以疾未參,其何所傷?卿須安心勿辭善攝焉。仍傳曰,遣史官傳諭。
贊善朴弼周疏曰,伏以,積陰褰開,星日輝朗,行幸萬吉,克展追遠,臣民慶祝,不可勝言。臣之今日行止,人或謂之過,而若其所受之義,則蓋亦竊附於前賢已行,不至胡亂苟處,玆不欲更爲陳言矣。唯此罪戾之身,乃荷晉接之寵,兩年之後,再登天陛,匍匐顚仆之狀,視往年不啻倍之,而仰瞻天顔,衰白亦異昔時,殊不任多少愴然。況臣所陳數說,迂愚拙訥,不敢望感回,而聖心飜然,如環斯轉,不少吝滯,快賜開納,旣往之失,與化俱徂,方來之善,照映史冊。出而與士友傳說,臣亦與有榮焉。日昨胄筵,叨陪勸講,親聆玉音,且承詢問,仰認睿學之將就,臣誠失喜失喜。第惟學問之道,勤則日進,怠則日退,此無長少之間,而其在沖年,尤以心泰體舒,情義相接爲要,有如程子所言者。蓋於宮官進說之際,恐宜省約其辭,務令旨趣曉白,切忌支煩爲說,易生厭倦。必如是接續無間斷,俾睿志渙然不逆而後,學之進也,可庶幾矣。惟聖明,以此留念,常常誘掖焉。臣於儒生事,猶有餘意,不敢終默。臣之陳白,以大體爲主,只請蕩滌儒生之一體罪過,聖敎亦依此見施。臣意以爲,儒生解罰,皆在其中,及後聞之,則遠竄庶民之外,又有削儒籍放田里數件事云。信然則似爲未了之案,與聖敎所謂妥帖者,略不相同,而臣不惟全未聞此,且不諳朝體,不能一一剖拆詳達,以致於此,此亦臣疏漏之罪也,只益惶恐。雖然聖明,旣示寬假,克收竄罰庶人之律,則此等下敎,一倂收還,恐合事宜,惟聖明,更加裁處焉。以臣情地,豈敢一日留滯於京輦,而聖敎勤懇,至再至三,狗馬之心,不忍便決,堇盡死力,業旣遵奉聖志,一參書筵,留連數日,以行祗送祗迎之禮矣。本欲畢依下敎,更獲一對然後告歸,旅泊屢日,新涼忽動,不惟居處凡百,有所難堪,勞擾汩汩,筋力精神,更無餘地,譬如彎弓臨滿,分外難開。然若止此而已,則猶可拚死奉承,以辦一對,而曉夜露次,重觸風冷,感氣非細,渾身肢節,無不酸疼,萬無支堪之路。若是而以承命爲恭,則必不堪勞劇添疾,奄忽溘死,誠亦不難。螻蟻微命,縱不自惜,聖明仁覆,豈不寬恕矜惻,使之至此乎?百爾思量,退去調息,以尋生路,一時爲急,玆敢留疏徑歸,情窮勢極,固有不得已者,而其不得悉奉聖敎之罪,則死且有餘。伏乞亟命有司,削臣之職,治臣之罪,以肅朝綱焉。至於食物之賜,前已屢蒙,今不敢費辭多言,涉於例讓,而第臣本是京人,多有親戚,矧今歸去之後,更無爲旅之事,何足過煩聖念爲哉?素餐之媿,愈去愈甚,乞命還寢,以安臣心焉。臣無任臨發戀闕,情溢辭蹙之至。答曰,省疏具悉卿懇。旣面諭,纔回其欲召見,下敎政院,卿章遽上,此予禮愨之欠也,只自恧焉。卿體面諭之意,其復安心幡然,用副慇懃,聽我一諭。仍傳曰,遣史官傳諭。
八月二十二日申時,上御養正閤。藥房入診入侍時,提調金若魯,副提調鄭必寧,記事官李壽鳳,記註官趙世選,記事官朴徵佐,醫官金應三·玄起鵬·金壽煃·許錭·金履亨·金寶潤,以次進伏。金若魯曰,夜來靜息,聖候果不至有損,而寢睡水剌之節少勝耶?上曰,心若有侍,而氣姑無損矣。若魯曰,數日離違之餘,大王大妃殿氣候一樣無損乎?上曰,一樣矣。若魯曰,中宮殿氣候何如?上曰,一樣矣。若魯曰,王世子氣候,一向安順乎?上曰,好在矣。若魯曰,嬪宮氣候一樣乎?上曰,然矣。若魯曰,賢嬪宮氣候,聞醫女言,則今猶不得顯勝云,誠切仰悶矣。上曰,勝於向時矣。若魯曰,令醫官診候,何如?上曰,可也。金應三診脈候曰,左三部度數調均,右三部重緩帶滑,大體堅固,不及於前矣。玄起鵬·金壽煃·許錭·金履亨,以次診脈候,與應三言同。金寶潤診脈候曰,小臣則初爲診候,大體似沈數矣。若魯曰,數百里行役,雖以凡人言之,亦不小小事也。三日動駕,陵墓展省,亦多疚懷,豈無致損者耶?醫官診候,皆以大體不及於前爲言者,似然矣。上曰,批答亦諭矣。一往之心,常存于中,以日氣惱心者多矣。以生筍躍魚言之,則予常愧誠意之淺薄矣。日氣淸明,予心少降矣。若退行而九月初一日,或有雨則反不有悔耶?近日只食數匙矣,到交河後,始食矣。若魯曰,此實誠孝憧憧之致也。過爲用心,必損聖體,臣等誠不勝仰悶矣。下問醫官,何如?上曰,醫官亦豈有他意見,而第言之,可也。應三曰,進御生脈散,似好矣。起鵬曰,臣見亦然矣。壽煃曰,臣見則聖算益高,而又經勞攘,補元之道,不可忽也。連進八味元,似好矣。錭·履亨·寶潤曰,姑爲進御生脈散似宜矣。若魯曰,然則當自內局劑入生脈散乎?上曰,予常不好生脈散,而今行和蜜服之,則足可服之矣。內留者亦多,何必自外劑入耶?今則日氣似快晴,爲農事深幸矣。若魯曰,令醫官診東宮脈候,何如?上曰,可也。應三診東宮脈候曰,左右度數調均,極好矣。起鵬·壽煃·錭·履亨·寶潤,診東宮脈候曰,左右調均,極好矣。上曰,年小故耶?若魯曰,頃日胄筵召對,初以史略進講,故臣果進參召對,而與贊善同參矣。召對罷後,贊善,與臣言曰,欲留待回鑾,則病難久淹,欲歸則仰負聖敎,以是甚悶云,則臣以爲病若難留則可歸也,如可强疾,則依聖敎以待回鑾,是乃誠實底道理云矣。今已告歸,似緣病難强留故也,且以城市稠擾爲悶故也。上曰,見崔奉朝賀,則每以城市稠擾爲悶而卽去矣。金若魯曰,內局卽是保護重地,宜有作誌,以記故事。都提調兪判府事,曾使醫官中,稍解文字者方泰輿·金履亨,取考院中文蹟,成出誌草。此意甚好矣。鄭必寧曰,此實不可無之事也。若魯曰,內局本無紙地出處,故姑不得始役云。如得略干紙地筆墨,則可以成事,所費旣不數多,分付戶曹,計其容入,覓給紙筆墨,何如?上曰,依爲之。出擧條金若魯曰,今番都政時,宣傳官南行薦,只報李亨德一人,而聞其爲人可用,實合勸武云。故臣以本營別軍官傳令,送軍卒促令現身,則其父前參奉李明翼,匿其子而不受傳令,驅逐軍卒,使不得接迹於其門,三次送人,輒皆如此。李亨德旣是武將之孫,而傳令之後,不但不爲來現,李明翼之替其子爲此駭擧,其在事體,尤爲寒心。李亨德,臣當於習操時,捉來處置,而李明翼則係是朝官,臣不得擅便,令王府拿處,何如?上曰,依爲之。出擧條上曰,李弘述亦爲勸武耶?完春有子耶?若魯曰,李殷春也。上曰,李殷春稍善矣。諸臣以次退出。
乾隆十年乙丑八月二十二日酉時,上御養正閤。兵曹判書引見入侍時,兵曹判書金若魯,右承旨趙榮國,假注書權崇,記注官趙世選,記事官朴徵佐,輔德成範錫,司書具允明,追後入侍。諸臣進伏訖。上曰,兵判進前。若魯進伏。上曰,元良,與贊善,初講史略,何如?若魯曰,善爲講矣。上曰,自何止何?若魯曰,自篇首聖上所製二句詩,至於年代國都不可考矣。上曰,予之所作,在於何年,而乃是印本耶?若魯曰,不能記其在於何年,而乃印本矣。上曰,文義何以爲之耶?若魯曰,世子始問鑽燧之義,攝提之稱,至伏羲造書契,謂以史記,始於此時矣。贊善,以勸學之意,縷縷陳達,雖少少爲之,無間斷然後,始可爲學,大旨如此矣。上曰,諺釋何以則爲好耶?若魯曰,贊善以爲,釋義則不可不爲之云矣。上曰,諺釋比如傳喝,何能善聽乎?榮國曰,侍講之官,先爲懸吐,書入諺釋則好矣。上曰,文理無滯,從心而解然後,可以無難於諺釋矣。榮國曰,吐曲則初學亦厭讀,以大體懸吐好矣。上曰,其詩云何?若魯曰,不能記而末句,以禹·湯·堯·舜座傍臨,結之矣。上曰,常訓,亦有是意矣。注書出去,常訓諺解持來,可也。臣崇,承命出去,持常訓諺解入。上命承旨,拈出夏豈有桀,殷豈有紂之文。仍下敎曰,讀史之法,當先乎堯·舜,桀·紂之本矣。小學諺解則甚難,此諺解,何如?承旨試讀之。榮國讀若干。上曰,此則不甚難矣。孝經諺解,注書出去持入,可也。臣崇,承命出去,持孝經諺解入。上又命承旨讀之。榮國讀第一章。上曰,此解稍難澁矣。注書出去,春坊入直上下番,使之入侍,可也。臣崇,承命出傳,與輔德成範錫,司書具允明偕入。上曰,上番乃成範錫耶?榮國曰,然矣。上曰,下番誰也?榮國曰,司書具允明也。上曰,世子於書筵,何以爲之,而亦能善讀諺釋耶?範錫曰,世子講讀甚善矣。允明曰,臣新入春坊,一登贊善入參時書筵,而諺釋甚難。蓋經則自有規律,而此則尤難於善解故也。上曰,諺釋事終難矣。書付冊頭,似爲便好,而講時,只令宮官讀而聽之,亦無妨,下番以此,問議於師傅以達,可也。若魯曰,武科初試,明當開場,而規矩尙今不下矣。上曰,當下之矣。仍點下原單子,使承傳色出示之。下敎曰,此則似非容易矣。若魯曰,然矣。諸臣遂退出,日已昏黑矣。
上在昌德宮。停常參·經筵。
自昧爽至辰時,有霧氣。
傳于金光世曰,監試官,牌去來,申飭。
又傳曰,監試官望筒,尙不入之,何時開場耶?
鄭必寧啓曰,左副承旨鄭俊一,今日不爲仕進,卽爲牌招,何如?傳曰,允。
又啓曰,注書李世泰,卽爲牌招,何如?傳曰,允。
金光世啓曰,卽者左議政宋寅明,又使錄事,來納命召,何以爲之?敢稟。傳曰,遣史官,更爲傳授。
傳于金光世曰,備局日次爲之。
趙榮國啓曰,今日次對時,兩司當爲進參。除在外·試所進去·陳疏入啓·牌不進傳旨未下外,大司憲尹容,司諫李潤身,正言李壽德·丁喜愼,竝卽牌招,以爲推移入侍之地,何如?傳曰,允。
傳于趙榮國曰,今日次對,畿伯同爲入侍。
趙榮國啓曰,卽者備邊司郞廳,以大臣意來言,率備局諸宰,依下敎來待云矣。敢啓。傳曰,詣閤。
又啓曰,待敎李永祚,自鄕上來,卽爲牌招,何如?傳曰,允。
又啓曰,副修撰趙暾旣有只推之命,卽爲牌招入直,何如?傳曰,允。
事變假注書李重彬書啓,臣敬奉聖批,馳往傳諭于果川黑石里贊善朴弼周所住處則以爲,臣旣留至回鑾之日,豈敢憚於更一登對,畢承聖敎,而殘疾之人,疲於屢日勞劇,風冷觸傷,感氣大發。且於腦後髮中,生出小腫,欲爲肆毒,懼㤼之至,不得不留疏徑歸,極知孤負聖眷,罪合萬死。玆聞臣疏未及上,而自上又有宣召,至使史官,虛辱閭巷,驚悚萬萬,無所容措。此際批旨又降,令臣復入,到底恩眷,愈益惶感。豈不欲趨走承命,而顧臣卽今病狀,實無一分自力之望,如上所言,此爲近侍所目見。臣匪敢飾辭,伏地戰慄,不知所達云矣。敢啓。傳曰,知道。
趙榮國,以侍講院言啓曰,司書臣具允明,因昨日筵敎,以王世子書筵史略諺釋進講便否,問議于師傅,則師領議政金在魯以爲,史書非經書之比,睿學日進,文理已優,不必待於逐句諺釋。臣意則只於進講音讀後,宮官,又以諺釋一番讀過,而東宮留心領聽,至於新受音前受音親讀時諺釋,則竝停之爲宜云,傅左議政宋寅明以爲,方在待命中,不敢仰對云矣。敢啓。傳曰,已下敎矣。
又以侍講院言啓曰,本院新除授兼弼善兪宇基,時在公洪道木川地,進善尹鳳九,時在德山地。書筵入番事緊,斯速乘馹上來事,下諭,何如?傳曰,允。
又以司饔院官員,以監膳提調意啓曰,以日下生鮮之代封,連日草記,極知未安,而今日又以雜魚代封。此誠曾所未聞之事,當該廛人,不可治罪而止,令攸司照律嚴處。今日供上,不得已代封以進,而臣亦惶恐待罪之意,敢啓。傳曰,勿待罪。
又以訓鍊都監言啓曰,今番奉行時,御前前排軍賞格,依遠陵例,從優磨鍊題給,以示優恤事,命下矣。本賞外,別賞木各二疋加給之意,敢啓。傳曰,知道。
又以承文院官員,以都提調意啓曰,院權知副正字高裕,移拜別檢矣,遞職後無屬處。依例還仕本院,何如?傳曰,允。
鄭必寧,以義禁府言啓曰,竹山前府使李殷春,通津前府使朴時佐,金浦前郡守安健等拿處事,傳旨啓下矣。安健則方待命,旣已拿囚,李殷春·朴時佐,以兼營將守令,所當交代後拿來,而亦已待命於本府,竝拿囚之意,敢啓。傳曰,知道。
又以兵曹言啓曰,判書臣金若魯,連有公故,參判臣李日躋,服制未盡,參議臣兪最基,連日入直矣,見差於懿陵忌辰祭獻官,明當受香,參知臣韓翼謩,旣有只推之命,而亦以服制,不爲出肅,他無推移替直之員,參判·參知,竝卽牌招,以爲替直之地,何如?傳曰,允。
又以內乘,以提調意啓曰,大駕旣已還宮,假內乘李道燮,依例減下之意,敢啓。傳曰,知道。
以慶尙監司狀啓,七八月令藥材中,山藥當月內,不得封進,惶恐待罪事,傳于趙榮國曰,勿待罪事,回諭。
以江原監司狀啓,平康等官居保人鄭貴龍等嚂死燒死渰死事,傳于鄭必寧曰,嚂死燒死渰死人等,令本道,恤典擧行。
左副承旨鄭俊一疏曰,伏以臣,素以抱病之人,重傷於今夏霖熱,脾泄頻作,腹脹恒苦,兼以腸風,下血過多,眞元澌綴,若將垂盡。此際忽叨夙夜重任,以此病狀,夫豈有一分自力之望,而適當動駕隔宵,屢至變通,事已臨迫,不敢言病,黽勉出肅,仍參陪扈之列,大小諸症,越添於數日奔走之餘,痰濕流注,腰脚酸痛,脹氣膨滿,呼吸喘促,坐臥屈伸,輒須人扶,寢食俱廢,㱡㱡欲絶,時月之內,萬無起動之路。惟允出納之地,不宜一日暫曠,方擬陳章請急,院中至有請牌,擔舁病軀,來詣闕外,而目今病勢,無計承膺,不得不疾聲哀籲於仁覆之下,伏乞聖明,俯垂矜察,亟削臣職,俾便調治,以延殘喘,不勝萬幸。臣無任云云。答曰,省疏具悉。爾其勿辭,調理察職。
掌令韓億增疏曰,伏以臣,以臲卼至危之蹤,値崎嶇不平之會,伉拙之性,未能投合於時好,愚滯之見,無以方便於世路,觸處齟齬,動被忌疑,則早晩駭機,固已慮之。乃於月前,自館職而移薇垣也,果有正言李光溭之疏出,而臣身實其的矣。幸賴日月之明,俯賜照燭,不加誅譴,而私心駭怖,當復如何?臣雖卽蒙坐罷,粗安危忱,而本來釁累之賤,加以忽地之辱,此身之不可復廁朝端,於此而益決矣。不意今者,遽有甄敍之命,仍下柏府新除之旨,臣誠惝怳,莫知其所措也。光溭之疏,盛論堂後剡薦之匪人,而其中安致宅,卽臣之所擧也。致宅乃湖南望族,少年經術之士耳。其祖兄弟竝登科甲,或通擬於淸朝臺憲之職,或被入於春坊參下之選,論其處地,無適不可,且其文翰志槪,大有可觀,求之新進,未易多得。特以嫉惡之腸,積忤時輩,故分館之際,見漏槐院,公議之拂鬱久矣。當此時,主此薦者,不爲則已,爲之則捨是人,其誰也?此臣所以擧以爲首,而今言者,乃以蠢微庸騃等語,一句評斷。彼雖急於陷人,何其奏御之辭,不少斟量,乃如是耶?臣未知身作當門之犬,圖售防川之計,以自效於當路然後,乃可免於蠢微庸騃之目,而得齒於人數之中耶?所謂官方淆雜之慮,政在此而不在彼也。況其不先不後,手忙脚亂,論其人而不足,必至於請罪薦主者,其間情狀,不難覰破。噫,如臣羈孤之身,十許年南西流遷之餘,鬢髮又已種種,一切世念,轉覺灰冷,則偶入言地,何足爲畏忌之端,而乘機費力,一至於此,如光溭輩,固無足道,臣恐劃此計者,其亦浪生㤼矣。雖然,若使臣,斂迹田野,避遠危機,則人之猜嫉,必不至此,而今乃一味冥摘,自速人言,至使志行可取,晉塗方闢之人,緣臣而橫被汚衊,臣於此,尤不勝靦然而自悼也。卽因生試,召牌儼臨,而去就一節,有未可論。玆敢隨詣禁扃之下,略暴危苦之悃,伏乞聖慈,俯垂矜諒,亟許鐫削臣職名,仍命選部,勿復檢擬,俾得優遊鄕里,以畢餘生,不勝萬幸。臣無任云云。答曰,省疏具悉。其何撕捱?爾其勿辭察職。
判尹閔應洙疏曰,伏以臣,屛蟄鄕廬,情病俱苦,恩召之下,未卽趨承,向因縣道,猥瀆病狀,而聖慈曲諒,特賜寬假,使之竢間上來。臣蒙恩調息,雖延殘喘,而狗馬賤疾,源委已痼,一向沈篤,蠢動無路,尙不能進身京輦,更暴危懇,在外疏賤,煩猥是懼,疾痛之號,亦不敢屢入文字,泯默縮伏,虛縻官銜,病裏惶隕,若無所容。迺者千萬意外,伏奉承政院有旨,以臣久逋召命,開釋備至,誨責亦極嚴截,至有從重推考,卽令上來行公之命。自惟負罪賤臣,何以獲逭刑章,過蒙收召之寵,乃至於此,臣聞命震悸,惶感交切,益不知措躬之所也。噫,霜雪雨露,無非至敎,頂踵毛髮,皆歸造化,則區區感祝,隕結難酬,行不俟駕,古訓甚明。臣雖至愚,尙何敢以君父一時之飭勵過引,爲撕捱之端,重自陷於辜恩慢命之科哉?第臣私義,竊有萬萬慙悚,終難抗顔冒進者。夫長官之專主新通,臺望之多出臣政,實是世所共知,元非可諱者。凡有咎責,臣爲罪首,而前後筵奏,乃反顚倒事實,强爲分疏者,臣誠惝怳,莫知其故。雖以包荒之盛德,不忍一物之終棄,必欲强加抆拭,以備驅策,而一端羞惡,臣亦不至全泯,今豈忍厭然自掩其實狀,幸其委罪於僚堂,苟逭重典,冒昧更進,以益一世之嗤點乎?此莫非臣向來肝膈之懇,猶未見諒於慈覆之天,至有一有飭勵,因以自劃之敎,臣於是,尤不勝煩冤抑塞,直欲鑽地以入也。反復循省,廉隅至重,官職去就,固無可論,而臣旣承別諭,又當園陵動駕之日,揆以分義,亦不容徒事養痾,偃伏田里,亟欲不計死生,力疾上去,以請嚴譴,仍伏輦路之傍,瞻望羽旄之美,擔舁危喘,寸寸作行,纔到廣州地,而勞動之餘,諸症越添,氣力澌綴,痰癖衝厥,僵臥旅次,人鬼未分。百爾思量,萬無更爲自力前進之勢,路左祗迎,亦未免廢闕,情禮俱缺,罪戾滋大。有臣如此,生不如死。屢日調治,今始僅得收聚精神,略治數行短章,不避僭猥,冒死哀籲。伏乞天地父母,曲垂矜察,亟削臣本兼諸任,仍勘臣前後罪犯,以肅朝綱,以安微分,千萬幸甚。臣無任云云。答曰,省疏具悉。特敎之下,其何若此?卿其勿辭,上來行公。
判敦寧李箕鎭疏曰,伏以,車駕遠幸,憂虞擧切,日吉天朗,淸蹕穩旋。臣猥伏輦道之側,恭瞻羽旄之美,區區下情,豈勝欣幸?念臣受暇修墓之行,適際無前雨潦,途多阻滯,枉費日子,纔到丘原,已迫陵幸。私不暇顧,顚倒上來,僅及動駕前二日入城,而臣所被問備之罰,勘論雖輕,關係則重,揆諸私義,實深愧悚,有不敢冒進於職次者。禮闕反面,跡阻陪扈。昨者自引之章,旣被還却,今日起居之班,亦未趨造,情實莫暴,分義都虧,臣罪至此,萬死靡容。夫王府奏當,事體至嚴,公私罪之斷,惟首堂主之。以臣昏庸,猥任斯責,每當論囚,何嘗不兢兢致愼,而況伊時聖心,方切憂災,圭璧之虔,飭敎屢勤。彼幺麽小臣輩,官名典祀,罪關慢神,寧有毫分可恕者哉?臣旣從重論勘,以告身盡行追奪,而頭辭特擧犯私罪,末又着吏文以結之,其與下款兩獻官公罪之文,相蒙而無別,初非臣淺慮所及也。今大僚,所以責臣不察,意若從寬,而其在臣罪,不止爲矇然而已,則何敢自諉以薄罰已行,而抗顔蹲據於獄官之首乎?且臣,向在道途間,沾冷雨處濕地,舊患風痰越劇,右臂自肩至腕,頑麻如木,殆未屈伸,腰脚酸疼,坐不能起,立則欲顚,動須人扶,便作一蘧蒢。雖微情勢,卽此病狀,已斷奔走之望,而昨夕郊外祗迎之列,感風忒重,頭腦如碎,精神若醉,扶舁還次,昏迷不省者半日,今始忍死草疏,略控危懇,語無倫脊,尤增死罪。伏乞聖明,亟將臣金吾之任,先賜罷免,以嚴議讞之體,仍命治臣廢禮之罪,使朝綱肅而臣分安,公私幸甚。臣無任云云。答曰,省疏具悉。卿何撕捱?勿辭,卽速行公。
全羅監司鄭亨復疏曰,伏以,本道年事,酷被水患,而濱海之地,爲尤甚,邑牒民訴,不勝其紛紜,巡審之行,不容少緩,故臣强策病軀,先向右沿,將此緣由,謹已依例馳啓,而昨於道間,伏見前月二十七日賓對時擧條下者,以靈巖郡良下浦事,特下重推,至有啓本還下送之命,臣誠隕越,不省所措。夫良下浦之見屬成均館,已有年所。臣於去歲待罪國子時,亦嘗一再簽書於去來文牒。今此査事,雖條件差異,厭然干涉,誠有所難便,而成命之下,推諉無地,不得不擧行如例矣。及見該邑査報,所謂戶船兩稅,自前元無官捧之規云。本浦旣有許多民戶,且有許多漁船,則該邑不徵地稅之說,殊不近似。臣以啓聞體重,不當若是泛報,更加詳査之意,嚴題以送,而再査之狀,又一如初報。臣竊意此事創開,旣非撞着於卽今地方官,則以常情揣之,似不必終始掩覆,故遂果不復致疑,一依其前後所報,修啓以聞矣。今筵臣,備陳當初所聞,至請査官欺罔之罪,於是乎臣之不察之失,著矣。噫,朝令行査之下,不以實報之,則査官固可罪,而身爲道臣,不能明覈事狀,率爾上達,其罪不啻較重矣。彼則就拿,臣乃晏然,只施以問備薄勘,朝家用罰,終未免失當。私心懍惕,未敢以僥逭爲幸,玆以撤巡徑還,席藁拜章,略暴危蹙之悃。至於衰疾癃痼,決不堪重寄之狀,未暇縷陳。若不及今蒙被矜照,卸解擔負,則種種僨誤之罪,將不止如今番一着而已,雖欲冀幸於屢赦之恩,恐不可得矣。伏乞聖慈,俯垂鑑諒,亟行鐫免,仍治臣査啓不審之罪,以存公法,俾安私分,不勝萬幸。臣無任云云。答曰,省疏具悉。其何撕捱?勿辭察任。
正言丁喜愼疏曰,伏以臣,性本愚昧,年且衰邁,猥蒙洪造,濫通榮塗,薇垣新命,忽下於千萬夢想之外。臣聞命驚惶,罔知攸措。顧此諫諍之任,實非如臣孱劣,所可堪承,而適以試事,天牌夜臨,怵分畏義,唐突出肅,而揣量才分,愧懼冞切,因仍蹲冒,斷無是理。玆敢陳籲於宸嚴之下,伏乞聖明,亟命鐫遞臣職,以重官方,以安微分,不勝幸甚。臣於乞免之章,不宜贅及他說,而於目下事,竊有所慨惋,敢此附陳焉。竊念古之聖王,於一動一靜,左承右弼,乘輿有旅賁之規,居寢有暬御之箴,此可見諫臣之不可一日無之於前也,明矣。今番行幸,屢日經宿,職在臺閣者,固當陪扈,而兩司之臣,動駕隔宵,或事違牌,或稱在外,無一人隨駕。其間雖或有情勢之可恕者,紀綱所係,分義所在,不可以事過而置之。臣以爲,在鄕儒臺外,一倂譴罷,斷不可已也。臣治疏將上之際,卽因次對,召牌又辱,而素患痰癖之症,越添於達夜冷處之餘,隨詣闕外,末由登筵,拜疏徑歸,臣尤死罪。乞伏慢命之誅,以肅朝綱,臣無任云云。答曰,省疏具悉。所陳者依施,爾其勿辭察職。
乾隆十年乙丑八月二十三日申時,上御熙政堂。大臣·備局堂上引見入侍時,領議政金在魯,右議政趙顯命,行戶曹判書鄭錫五,行知中樞府事金始炯,兵曹判書金若魯,行副司直金聖應,工曹判書元景夏,吏曹參判洪象漢,右承旨趙榮國,假注書權崇,事變假注書李重彬,記注官趙世選,記事官朴徵佐,京畿監司徐命九,同爲入侍。諸臣以次進伏訖。在魯曰,累日動駕,侵夜還宮,聖體不瑕傷損乎?上曰,一樣矣。在魯曰,大王大妃殿氣候何如?上曰,安寧矣。在魯曰,王世子氣候,亦一向平順乎?上曰,好過矣。在魯曰,屢日行幸,雨亦快霽,聖體萬安,回鑾誠萬幸矣。上曰,今則似乎快霽,而如今日則亦稍有秋氣矣。在魯曰,霜降則似不在近矣。今番瞻望上陵奉審之時,聖上筋力,實與少壯時無異,實爲萬幸,而以下敎辭意觀之,則心氣似甚弱,此又可悶矣。上曰,心已灰矣,奈何?顯命曰,聖壽旣高,無怪乎心力之少衰,而大抵心解然後,病痛乘之。臣有區區所懷,謹當從次陳達矣。上曰,予習於行步故耳。以常時氣運言之,雖百人挽之,豈可强作,而此則心惟在於爲先故耳。予自奉甚薄,無異昔時。近觀武臣輩,一經閫帥,身皆肥鈍矣。予自侍湯後,持身甚平常,近來亦多步往東朝時。予不肥故能如此,而元良則形體旣甚碩大,自奉亦不如予,他日必當肥胖。予常以爲,汝雖今日善行走,決不能追予矣。顯命曰,朝臣中,無可以彷彿者矣。上曰,頃有下敎,今日畿伯,亦令入侍者,有意矣。卿等其已商確否?在魯曰,已爲商確矣。上曰,不値動駕,在守令爲幸,如橋梁事,守令豈不盡心而如是矣?自此橋以後,無此弊。我國人,凡經事然後,始爲動念矣。在魯曰,凡干惠政,患在難實。赴役之民,旣不可的知,盡惠一邑,則或有無勞而空被惠澤者。此甚難,而所經沿路四邑中,三邑則爲陵所所在官,宜有加矣,大同二斗蠲減,其中無大同之邑則可減田稅,而大同爲十二斗,田稅爲六斗,以此言之,田稅則宜減給一斗,其餘赴役大小地方,則以赴役都目,各減軍餉還耗,似好矣。上曰,軍餉還耗則似於過厚矣。在魯曰,元還耗若盡減,則豈不過厚而量宜減之,則不至過厚矣。若魯曰,若只用赴役之民,則似不多矣。上曰,諸臣各陳所見,可也。錫五曰,六分之一,減給大同或田稅,則似好矣。上曰,有司之臣,猶有惜費之言也。始炯曰,今番雨水,治道甚難,畿民亦甚勞止,而自是職分內事,自朝家不爲蠲減則已,宜有軫恤之政,則一斗二斗之差等,似甚苟少,均定斗數,似好矣。上曰,大同所無之邑,乃楊州耶?顯命曰,楊州·高陽竝無之矣。若魯曰,以災減則當爲分數,而以惠政則當以斗數矣。聖應曰,斗數似爲均平之惠矣。景夏曰,旣減大同田稅,又減還耗,則似過濫矣。上曰,元景夏之意,似不欲減給大同田稅耶?顯命曰,然矣。象漢曰,臣意則不必以分數減之矣。顯命曰,元景夏之意,以爲陵幸每年常有之事,不可以此過爲減給矣。上曰,其言亦是。而如此霖雨,前所罕有。道臣之意,何如?命九曰,差役之事,臣旣不親當,未能詳知,而辛亥年庚申年兩年前例,似當參酌用之矣。臣以禮曹參判,十四日爲順陵石物塗灰,出去見之,則道路橋梁之修治,民之勞苦,亦無前矣。上曰,大同減給,元無實惠。頃過廣坪,民畓與否問之,則皆以爲兩班家農庄云。如此則惠豈及於小民耶?顯命曰,朝家則只當論其大體而已矣。上曰,大同田稅,名則好矣,而何以則爲實惠耶?承旨之意,何如?榮國曰,軍餉還上不食之民多,大同田稅中減給,似好矣。上曰,然矣。仍命承旨,書傳敎。傳曰,謁陵每年常有,豈可議惠,而多日動駕,卽罕有者。今番秋霖,挽近所罕,而方霖治道橋梁,民力必倍。頃於晝停,已爲下敎,今日次對,講確以對。楊·坡兩州,高·交兩郡,特減大同二斗。此中,其無大同之邑,田稅一體減二斗,其餘邑道路橋梁赴役民,今年軍餉耗特減,以示顧恤之意。錫五曰,田稅比大同較重,似宜有參酌之道矣。顯命曰,大同,貢也,田稅,賦也。此雖戶判惜費之言,而貢賦豈有輕重之別乎?上曰,然矣。今年農事,姑未知如何,而歷路見之,則不實者似多矣。景夏曰,若連曝退霜,則未傷之穀,庶有可望矣。在魯曰,左相尙在待命之中,誠過矣。其間値行幸,不納命召,回鑾後,又卽納命召,連爲待命,宜別有勿待命之敎矣。上曰,尙爲待命耶?顯命曰,聞左相之言,則以爲由吾言而致令君父有過擧,此其死罪,不敢退處私室云矣。上曰,此非左相之過,四字,今已改之,左相之志又伸矣。何如是過乎?今日是無故日,或謂更有來者,尙今無之,而上言之中,亦或慮有怪異之類,而此非左相之過,至今待命,甚過矣。當遣承旨別諭矣。顯命曰,如臣鈍劣,固無可言,而前日廟謨酬應,皆在左相。雖以領相之聰明,自以爲不及。今年年事如此,秋務方劇,江原道又將爲大賑,從速勉出,可做國事矣。在魯曰,臣非獨自以爲不及,非左相則實無以酬應廟謨矣。上曰,當依爲之矣。在魯曰,諸道兵使,以習操事,有所稟啓,而欲觀秋事爲之,尙未覆啓矣。詰戎之政,非大凶歲則固不可廢,而卽今三南水災慘然,許多軍兵,必有不得齎糧者。如此之時,正宜止擾民之政。且昨秋今春,竝行習操,今番則停止,亦似無妨。兩西則當觀勢爲之,而三南則爲先竝令停止,何如?上曰,詰戎固是重大之政,而前旣二次爲之,年事今又如此,三南則姑令停止,可也。出擧條在魯曰,公廨之便服出入,曾有禁令,中間亦有現發罷職者矣。近來久無申飭,人心懈怠,此弊又復有之云,殊可駭也。更加嚴飭,隨聞論罪,何如?上曰,有職名而公然便服,豈不怪異乎?事極駭然,依爲之。顯命曰,此是臺諫失職而然也。小臣少時見之,則行公臺諫,以公服亦爲弔問矣。近來此風全廢,誠可慨然矣。上曰,事甚可駭。一體嚴飭,可也。出擧條在魯曰,今已期迫,勢難變通,而庭試初試,元無效驗,只有嘵嘵之談。蓋擧子甚少,故如此矣。上曰,載於續大典耶?在魯曰,雖載於續大典,而或以特敎,勿設初試事,亦載錄矣。上曰,雖如此,豈必止嘵嘵之說乎?在魯曰,處所若以春塘臺爲之,而遠設排圍,則試官所在處,旣絶遠,地勢亦低下,不相見,此似好矣。且試券畢捧後,散雜成軸,則亦可爲止辭說之一道。臣曾於主試時,行此法矣。上曰,右相之意,何如?顯命曰,當初聖意,非以爲奸弊可防,直欲禁其淆雜也。上曰,非但此也,如此則似無假儒故耳。顯命曰,如領相所達,春塘臺遠設排圍及散軸一事,似好矣。在魯曰,散軸事,初試則雖難行之,而會試則人甚少,可以爲之矣。上曰,散軸一事,惟在試官量處,而此後庭試,則勿論初試有無,竝於春塘臺設行,而非親臨則一體仁政殿考試,可也。出擧條顯命曰,小臣有區區所懷。臣之出仕後,今日便是初登筵席,謹當盡爲仰達矣。易曰,君子終日乾乾,夕惕若,此何則?午後則氣倦心怠,不能振作,多有過失,故君子必於是乎,尤加惕若,一日之內,夕可惕。若以一生言之,中年以後,當之矣。雖以搢紳大夫言之,皆重晩節。初頭雖有可觀,若或不承權輿,則爲可惜之人。帝王亦然矣。上曰,帝王則尤有加焉。顯命曰,保初節易,保晩節難。帝王雖有始初淸明之政,若謂以已治已安則非矣。人情物態,旣已爛熟,則無難事而爲害矣。耆舊漸凋,朝廷無忌憚之臣,則亦不得不漸不如初。明君哲辟,多不保晩,正坐此耳。今聖上,正是惕若之時,此三病痛,克祛然後,可以保晩,毋負前日東宮講論時自期之初心也。大抵雖以史記言之,庸君則無所責,明君哲辟,履薄臨深,初政可觀,而或不繼此,則有如白璧漸瑕,君子所以別爲嗟惜者也。朱子逢宋孝宗,以復讎雪恥,格致誠正之學,眷眷陳戒,及至天顔非昔之箚,亦不復深言者,蓋已無可望,雖勸勉而難於收用故耳。今殿下筋力旺盛,以陵幸時見之,殆無異於少壯時,而獨心氣衰弱,不與筋力相稱。此無他故,聖心一體懈怠而致此耳。更加超厲,奮發志氣,何如?上曰,卿之所達,眷眷矣。頃年進宴時,承旨以脫屣千乘之說,亦有所達。脫屣之心,非特本心。古人云,後宮千數,其可減乎?廏馬萬匹,其可損乎?此皆帝王豫大之事,而予則幸無此心矣。頃日召對,趙雲逵講楊后妬忌事。以惠帝之無形,而惟有色慾,誠可笑也。古人有竹筍雙鯉之事,亦有詭對氷堅之理。予無精誠則雨必不霽,其夜召見醫官者,非恐動諸臣也。其時心氣,實難堪住故也。予常時,自有照檢,一雨一陽,此心憧憧。軍民若或沾濕,觀光民人,若或沾濕,則光景當如何?予以此思之,水飯二匙之外,不能食之,幾乎飢而往來矣。此無以質此心於蒼穹故也。予於辛丑年,有所作詩一句曰,其作深山舍住僧。自三十前,此心已如此矣。今雖欲見卿等,氣苶然,亦難於着衣奈何?予今豈至爲唐宗乎?庶乎史冊,不至爲怪異。至於嗟惜,亦不得顧也。在魯曰,衛武公九十而猶日儆。今聖上不及衛武幾年,而乃如是耶?顯命曰,臣以東宮講論之言,旣發其端,請畢其說焉。辛丑八月,臣以兼說書,始入春坊,九月爲書筵。召對四五次後一日,殿下下賜心經一部筆墨于臣曰,兼說書每以心學勸我,故特賜此耳。臣感激莊誦,尙今銘在。此乃九月初十日也。近來殿下過擧,皆從心氣,臣每奉心經,撫卷太息也。上曰,非獨太息,必爲之流涕矣。顯命曰,果有欲爲流涕之時矣。至於嗟惜不得顧之敎,誠大段失言矣。一於嗟惜而不得顧,則事或有過於此者。超厲奮發,毋爲如此之敎。上曰,欲超厲則或恐此心過超矣。顯命曰,志者,氣之帥,心之所之,氣亦從之。今此陵幸,則殿下之心,先有所定,故筋力無不如前。至於國事則常存不欲爲之之心,故如此矣。自古帝王之不能善治,皆由於一心之微,衆欲攻之也。便嬖馳騁,游獵聲色之娛,殿下豈有一於此乎?如是而何事不可爲,而公然心弱,豈不可悶乎?上曰,雖欲爲之,世道無可爲矣。戊申以後,予之此心,雖不可行,而今則可行之矣。顯命曰,如此下敎,止之,絶無更發,千萬伏望。殿下自今日爲始,用心國事十餘日,則必不至一向摧阻頹塌矣。古人云,臣主俱榮。臣等之所祝望,只願殿下一心粹然,千載之下,更無疵議,則臣等亦豈不與有榮乎?上曰,事係軍民,故今日次對,亦强爲之,而陵官見之,甚可羡也。奈何?顯命曰,安肆日偸,莊敬日强,此古聖格言,常以此留念則好矣。上曰,所達則好矣。奈此心何?顯命曰,臣於東宮始學時,亦以課讀寬假之意,進達矣。東宮今已十一歲矣。漸漸立着規模然後,可以爲學工夫。以閭閻家言之,如此年歲,亦已有多讀者矣。數三年之後,嗜好節次漸生。然則自無滋味於學問上,此將奈何?前頭數年,正是急急用力之時也。上曰,元良卽今,亦已肥澤,於講論上,別無滋味。頃日適見有勸學文,予親讀十遍,使之聽之,諭以積日課讀,極是滋味,宜可多學云,則元良以爲,多則難讀云。此無學文之滋味也。頃於揀擇時,使承旨之孫,製進小詩,則以爲趙載淵之子則不爲製詩,不可獨製云,予誘之使製矣。元良勸學,亦如此矣。予問汝何以欲速學史略耶云,則以爲無諺解,故欲爲之云矣。問議事,亦當有下諭,而元良之意,蓋亦厭也。予每誦鄕黨篇,如出降一等大文,常於行動時念之,則自不覺勞。予豈有學問之工,而亦如此矣。戶判之祖,有所著公私聞見錄,予亦欲倣此,有所記述,以示元良,而於近日事,有所懲戒。今番齋室題詩之後,予自笑曰,又不戒矣。顯命曰,此何必如此之事乎?大抵以閭巷家兒言之,學無定師,甚不長進,必得專一之師然後,有所成就之效矣。上曰,此言然矣。學於此師,又學於彼師,則豈能着實專一乎?勸講之官,或以常談不緊之文義,半日論難,只爲勸眠之資矣。顯命曰,臣愚,竊恐殿下,或不留意於敎養東宮之道也。肅廟在東宮時,如先正臣宋浚吉,多年侍講,賓客中,如趙復陽·李端夏,皆是淸明文學之士也。今世雖難得如此多人,而如李秉常,公然致仕,豈不可惜乎?此人是淸明愷悌之士,在朝則後進亦有矜式。彼雖有固執,殿下若以敎養東宮爲托,則何敢辭也?至於李宗城,則西藩雖是重任,而公然出送。如此之人,常置賓客之列,則豈有不大所資益乎?上曰,是豈予出之耶?予豈嘗特除乎?李秉常之固執,必不以敎養東宮而留在,故予特許之矣。顯命曰,近來春坊,亦多不擇。許多宮官,豈可每政擇人,而十數人別爲抄擇,遞司書則爲文學,遞文學則爲司書,然後可以盡心於侍講之道矣。此正是惜寸陰之時。世子睿質夙成,若至十三四歲,必當有嗜好,嗜好旣生,則雖殿下,將如之何哉?上曰,然矣。雖父母亦難矣。顯命曰,殿下以臣等,謂之大臣,每以日後倚恃爲敎,然殿下不能盡敎養之方,以爲根基,他日,臣等亦將奈何?每念至此,不覺懍然。今日若不能盡輔導之術,則將何以爲之耶?此惟在聖上矣。上曰,此卿之忠言,予以是思,夜無睡矣。顯命曰,小臣自瀋陽回,其時適有尹得和攻斥蕩平之疏。臣卽上箚本,以爲丁未以後,專取言議之和平,而人之才不才賢不肖,不專在於言議一節,才地聲望俱收然後,如尹得和者,不得以藉口云云矣。未知聖上,尙記有乎?今春三銓官變通之後,自上下問,臣對以彼此銓官,皆有偏重之弊。今此三銓,必無此弊,而恐或有路狹之患云云矣。上曰,予其時誦傳卿言於吏判矣。顯命曰,大抵丁未之初來而爲官者可貴,故專取於言議之和平,而今則無不爲官之人,彼此各各參用,以次序用之,擧措得宜然後,可以服人心。只以言議取之,則必當有同異,有同異則有好惡,有好惡則有親疏,先後取舍之間,恐無以得擧措之宜。時方銓官,未知有此,而一主於此,則後弊必至於此。臣曾以此意,勉勅吏判,頃於備坐,又以此,言于洪象漢,則象漢以爲專不顧言議,則或恐得據要津,反爲世道之害云矣。上曰,其言良是。予於落點時,亦不無此慮矣。顯命曰,象漢之言,誠不爲無見,然爲世道之害然後,攻而斥之,則曲在彼,而在我者,名正言順。若逆探未形之惡,以有坐地履歷聲望之人,抑而置之人後,則物情安得不不平也?大體以此,戒飭銓官誠好矣。以言議同異,爲取舍,則趨附者居先,閉門自守者遠朝廷,安得淸明乎?此甚非美事也。臣誠死罪,竊以爲殿下,亦恐有不弘之病矣。伏聞頃日筵中,洪象漢以上疏事陳白時,靈城君欲有所陳達,而上敎以卿是局外不可知。臣聞於靈城,則果有是敎矣。一家之人,旣無門外門內,一廷之臣,亦豈有局內局外,而聖敎乃如是乎?上曰,此則似以非銓官,故有此下敎矣。予於人,元無終棄之意,如李倚天亦嘗一除承旨,予非無心也。左相以予爲過,右相於兵判時,亦有疏陳,與領相論爭者矣。黨論之類,處置亦何難,而如此之際,國綱亦不免漸下,豈不可悶乎?顯命曰,如李倚天則固無可言,且其爲人,有何大段可取者乎?臣俄亦以臺諫失職,有所陳白,而近來以言得罪者甚多,內皆挾雜而至微至隱,四方無以盡知之,聽聞所及,則但見言者得罪,竄配相續。如是而尙可以開言路乎?且臺諫或有過言,則至於罪及銓官,此是前無之事矣。上曰,此在李彦世事時耶?在魯曰,其前已有之矣。顯命曰,今雖使臣當銓地,亦豈欲得罪,而以不知之人,差擬言官乎?以此之故,當銓地者,自不得不物色而取之。如此,不可以服人心矣。自今以後,言者雖有罪,勿爲罪銓官,好矣。上曰,所達誠然,當依爲之矣。上曰,元景夏進前。景夏進伏。上曰,卿方兼賓客矣。諺釋,比如傳喝,對小兒一番讀聽,何能留量?只當如風過耳。豈不爲文具乎?元無滋味之中,以諺解之故,尤生厭意,予意則似無益。只爲謄付於紙頭,常常見之,似好矣。在魯曰,只令宮官一讀最好。新受音前受音,不必竝讀諺釋矣。顯命曰,宮官一讀之後,別書一紙,付於冊頭,則似好矣。俄已盡達,而如李秉常若置之賓客之任,則必無不仕之理,更加留念焉。上曰,卿言甚眷眷矣。予爲李秉常保晩節,許其休退,欲成人之美也。顯命曰,在李秉常爲晩節高致,而在國家則非用人萬全之道也。景夏曰,沖年學法,不必拘束。小學旣連以諺解爲之,讀史之法,且有異焉,文義之將進,不在於諺讀。且諺解,若不善爲之,則反致錯亂,必得經術精詳之人,可以爲之。閭閻或有史略諺解,使領相取而潤色之則,似好矣。上曰,領相必善爲之,而卿亦不可不參,二人相議爲之,可也。景夏曰,臣於頃日書筵,請以更讀,則世子以爲前受音,不必更讀云。臣退而自喜其中有大氣像矣。上笑曰,此則非矣。此習不可長,予當責之矣。如我雖有愧於古昔帝王,而以元良氣質,若不爲學問,則當致泛濫矣。景夏曰,不必太加沮抑,須養得好氣像然後,可以進學。如右相所達無間斷之言,實切至矣。臣於榻前,不敢辭免,而賓客之任,亦如右相所達而擇之,則豈不好乎?上曰,其人之事,卿自擔當而爲之好矣。上曰,畿伯進前。命九進伏。上曰,頃日守令中,或有書送弊瘼於卿者耶?命九曰,高陽郡守書送四五件,而皆是不可行之事矣。故初不仰達矣。上曰,何事也?命九曰,如使行時專當之事,此雖事極怪異,而今無可以變通者矣。上曰,然矣。此甚細事也。畿伯之初不陳達,是矣。顯命曰,筵席不嚴,諸臣私相酬酢,而承宣不爲禁止,入侍承旨推考,何如?上曰,依爲之。出擧條諸臣遂以次退出,日昏黑矣。
上在昌德宮。停常參·經筵。
景宗大王忌辰齋戒。
自昧爽至辰時,有霧氣。巳時,太白見於未地。未時酉時,日暈。
趙榮國啓曰,大司憲尹容,掌令韓億增未肅拜,執義李延德武一所監試官進去,掌令鄭廣運武二所監試官進去,持平韓光肇在外,一員未差,今日〈以〉監察茶時之意,敢啓。傳曰,知道。
又啓曰,卽者輔德成範錫,司書具允明,因大臣筵奏,謂有難安情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,春坊上下番俱空,輔德成範錫,弼善李渭輔,文學洪羽漢,司書具允明,說書韓光協,竝卽牌招,以爲推移入直之地,何如?傳曰,允。
又啓曰,卽者左議政宋寅明,又使錄事,來納命召,何以爲之?敢稟。傳曰,遣史官,更爲傳授。
又啓曰,注書李世泰罷職之代,以假注書權崇,姑令仍察,何如?傳曰,允。
傳于趙榮國曰,史官一員待命,騎馬三匹立之。
趙榮國啓曰,副校理尹得載·申暐,副修撰趙暾,旣有只推之命,竝卽牌招,以爲推移入直之地,何如?傳曰,允。
以副校理尹得載·申暐,副修撰趙暾等牌不進,禁推傳旨,傳于趙榮國曰,竝推考傳旨捧入。
趙榮國啓曰,卽者工曹郞廳來言,明日宗廟修改時,本曹堂上一員,當爲進參,而判書元景夏以被罰學儒事引嫌,不爲行公,參判沈聖希以武所試官進去,參議李箕鎭呈辭受由,無推移進參之員云。判書元景夏,卽爲牌招,何如?傳曰,允。
又啓曰,工曹判書元景夏牌不進推考傳旨,今方捧入,而明日宗廟修改時,本曹堂上不可不進參,更爲牌招,何如?傳曰,允。
又啓曰,工曹判書元景夏再招不進,推考傳旨,今方捧入,而一日三牌,有傷事體。參判沈聖希以武試官,方在試所,明日宗廟修改時,本曹堂上,無他推移進參之員,事甚未安。參議李箕獻旣已呈辭受由,似當有變通之道,何以爲之?敢稟。傳曰,判書更爲牌招。
又以禁衛營言啓曰,本營分授昭義門南邊體城崩頹處改築事,已爲啓下矣。今八月二十五日爲始,始役改築之意,敢啓。傳曰,知道。
又以兵曹言啓曰,本曹來九月當入番騎兵軍等,例於今月二十五日外司點考,而判書臣金若魯藥院進,參判臣李日躋服制未盡,參議臣兪最基差祭,參知臣韓翼謩今方入直,他無推移進參之員。在前如此之時,有內司點考之例,今亦依前例,內司點考之意,敢啓。傳曰,知道。
以咸鏡監司狀啓,安邊等官居金贊伊等嚂死事,傳于鄭必寧曰,嚂死人等,令本道,恤典擧行。
敎京畿觀察使徐命九書。王若曰,春官佐貳,屬陵園之陪鑾,行殿頒恩,畀畿輔之按節。匪以副急,寔欲展才。惟卿,襲徽大家,蜚英早世。忠愛懇篤,蓋自許於平生,聰明練達,抑有本於經術。處獻納論思之地,藹然令譽,擢近密淸要之班,洵乎雅望。奚但咨中事於董允,亦嘗試外庸於寇恂。掌鎖鑰於開京,遊田批導,膺藩臬於海路,攬轡澄淸。葵性每傾於太陽,思竭股肱之力,槐列已躋於次月,豈因肺腑之親?適玆淸蹕之在途,遽有神甸之缺守。惟四方屛翰之寄,爲任孰輕,顧三輔按察之權,所托尤重。敷揚政化,如江沱汝漢之被王風,捍衛京師,若太乙鉤陳之拱帝座。苟非殫誠於牧禦,詎能圖功於敉寧?簡陪從之諸臣,疇與共理,循僉同之公議,汝惟往諧。玆授卿云云。卿其祗服寵章,懋恢良算。總銓制貢,視歲熟而均收,松梁告成,順月令而布政。閭閻之疾苦可察,哀此煢孤,州縣之獄訟或繁,辨其情僞。佇見政修而民得,亮由惠施而威行。兼居留於兩都,觀風斯在,致河潤於九里,蒙福亦多。黜幽陟明,礪以廉公之志操,爬痒刮垢,濟以敏贍之才猷。他如稟裁,厥有典例。於戲,倚而予欲寬慮,欽哉卿可盡心。屈峻步於瑤墀,庶聞來暮之詠,奏嘉績於棠茇,當遄還朝之期。故玆敎示,想宜知悉。知製敎李重協製進
上在昌德宮。停常參·經筵。
景宗大王忌辰。
莊烈王后忌辰齋戒。
鄭必寧啓曰,備邊司郞廳來言,今日賓廳坐起日次,而國忌正日相値,不得來會云矣。敢啓。傳曰,知道。
金尙魯啓曰,今日賓廳,旣已頉稟,所當持公事入侍,而國忌正日相値,不得入侍之意,敢啓。傳曰,知道。
趙榮國啓曰,大司憲尹容未肅拜,執義李延德武一所監試官進去,掌令鄭廣運武二所監試官進去,掌令一員·持平一員未差,持平韓光肇在外,今日以監察茶時之意,敢啓。傳曰,知道。
又啓曰,右副承旨李成中,同姓六寸大父故牧使洙妻,淑夫人尹氏身死,服制已行四日,出仕,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
又啓曰,卽者左議政宋寅明,又使錄事,來納命召,何以爲之?敢稟。傳曰,遣史官,更爲傳授。
又啓曰,玉堂上下番俱空,已至多日,事甚未安。應敎李昌壽,卽爲牌招入直,何如?傳曰,允。
以輔德成範錫,弼善李渭輔,文學洪羽漢,司書具允明,說書韓光協等,牌不進罷職傳旨,及應敎李昌壽,副校理尹得載·申暐,副修撰趙暾等,牌不進禁推傳旨,傳于趙榮國曰,竝推考傳旨捧入。
趙榮國啓曰,工曹判書元景夏三牌不進,推考傳旨,今方捧入,而參判沈聖希,以武所試官進去,參議李箕獻呈辭受由。明日宗廟修改,事體甚重,本曹堂上,不可不進參,而實無推移之勢。參判沈聖希試官之任,似當有變通之道,何以爲之?敢稟。傳曰,參判牌招,進去試官,付標以入。
傳于趙榮國曰,史官一員待命,騎馬三匹立之。
傳于趙榮國曰,致祭於贈領議政事,曾已下敎矣。夫人一體擧行,而此後,亦依此擧行。
鄭必寧,以戶曹言啓曰,卽接廣興倉所報,則來九月朔頒料次,倉官進去于左議政宋寅明所住處,請受祿牌,則以爲方在席藁待命中,不得冒受常祿云,祿牌不爲出給。係是大臣祿俸,何以爲之?敢稟。傳曰,令倉官,更爲輸送。
上在昌德宮。停常參·經筵。
莊烈王后忌辰。
巳時,太白見於未地。午時未時,日暈。夜一更,流星出奎星下,入坤方天際,狀如拳,尾長三四尺許,色赤,光照地。
李成中啓曰,大司憲尹容未肅拜,執義李延德武一所監試官進去,掌令鄭廣運武二所監試官進去,掌令一員,持平一員未差,持平韓光肇在外,今日以監察茶時之意,敢啓。傳曰,知道。
金尙魯啓曰,同副承旨金光世,同姓五寸庶叔通德郞東念身死,服制已行四日,出仕,何如?傳曰,允。
鄭俊一啓曰,卽者左議政宋寅明,又使錄事,來納命召,何以爲之?敢稟。傳曰,遣史官,更爲傳授。
趙榮國啓曰,玉堂·春坊上下番俱空,已至多日,事甚未安。應敎李昌壽,副校理尹得載·申暐,副修撰趙暾,輔德成範錫,弼善李渭輔,文學洪羽漢,司書具允明,說書韓光協,昨旣有只推之命,竝卽牌招,以爲推移入直之地,何如?傳曰,允。
又啓曰,大司成李德重,除拜屢日,尙不出肅,卽爲牌招察任,何如?傳曰,允。
又啓曰,上番兼春秋趙世選身病猝重,勢難察任,今姑減下,其代,令該曹,口傳差出,何如?傳曰,允。
金尙魯啓曰,吏曹判書李周鎭,連呈辭疏,久不行公,事甚未安。卽爲牌招察任,何如?傳曰,允。
以大司成李德重,輔德成範錫,弼善李渭輔,文學洪羽漢,司書具允明,說書韓光協等,牌不進罷職傳旨,及應敎李昌壽,副校理尹得載·申暐,副修撰趙暾等,牌不進禁推傳旨,傳于李成中曰,竝推考傳旨捧入。
李成中啓曰,應敎李昌壽,副校理尹得載·申暐,副修撰趙暾,輔德成範錫,弼善李渭輔,文學洪羽漢,司書具允明,說書韓光協,旣有只推之命,竝更卽牌招,以爲推移入直之地,何如?傳曰,允。
吏曹口傳政事,兼春秋單李堉。
金尙魯,以禮曹言啓曰,今八月十九日,大駕詣孝章墓時,仁城大君墓,待其修治,卽爲遣禮官致祭事,及故相臣李健命墓,待回鑾,遣禮官致祭事,及今八月卄日長陵祭罷後,楊州地贈領議政金漢佑夫人墓,寧城君墓,竝遣禮官致祭事,下敎矣。致祭吉日,令日官推擇,則仁城大君墓致祭來九月十七日,故相臣李健命墓致祭同月十一日,贈領議政金漢佑夫人墓致祭同月初六日,寧城君墓致祭同月初四日設行,而祭文,令藝文館撰進,祭物及執事官,令本道差定進排事,分付,何如?傳曰,允。
又以禮曹言啓曰,今八月二十日,長陵祭罷後,楊州地贈領議政墓,遣禮官致祭事,及今八月二十五日傳曰,贈領議政墓致祭事,曾已下敎矣。夫人一體擧行,而此後亦依此擧行事,傳敎矣。致祭吉日,令日官推擇,則來九月初一日爲吉云。以此擧行,而祭文,令藝文館撰進,祭物執事官,令本道差定進排事,分付,何如?傳曰,允。
傳于趙榮國曰,贈領議政墓致祭事,有下敎矣。擇日單子及致祭文,尙不入之,問啓。
趙榮國啓曰,問啓事,命下矣。問于該曹,則纔已擇日,今方書呈草記云,而致祭文則擇日後,例爲啓下,故姑不得入啓云矣。敢啓。傳曰,知道。
上在昌德宮。停常參·經筵。
自昧爽至辰時,有霧氣。巳時,太白見於未地。
下直,居昌府使李載文,价川郡守朴奎晃,慈山府使李遂豐,寶城郡守盧處仁,天水僉使張敬周,豆毛浦萬戶鄭晦言,梨津萬戶尹世弼,黔毛浦萬戶趙載百,乶下僉使柳萬春,山羊會萬戶梁益漢。
傳于李成中曰,今下弓矢,天水僉使張敬周,乶下僉使柳萬春,山羊會萬戶梁益漢等處給送。
李成中啓曰,卽者左議政宋寅明,又使錄事,來納命召,何以爲之?敢稟。傳曰,遣史官,更爲傳授。
鄭必寧啓曰,右承旨趙榮國,同副承旨金光世,不爲仕進,牌招,何如?傳曰,允。
以右承旨趙榮國,牌不進罷職傳旨,傳于金光世曰,推考傳旨捧入。
鄭必寧啓曰,注書李壽鳳,連呈辭單,不爲仕進,牌招察任,何如?傳曰,允。
以應敎李昌壽,副校理尹得載·申暐,副修撰趙暾等,牌不進禁推傳旨,傳于金光世曰,竝推考傳旨捧入。
鄭俊一啓曰,事變假注書李重彬,身病猝重,勢難察任,今姑改差,何如?傳曰,允。
以領議政金在魯加土呈辭,傳于李成中曰,給由馬,澆奠床備給。
李成中啓曰,吏曹判書李箕鎭,昨違召命,尙不行公,卽爲牌招察任,何如?傳曰,允。
傳于金光世曰,頃日騎判所達,勸武軍官李亨德,卽爲待令於靑陽門外。
傳于金光世曰,今日春塘臺試射,與都監試射無異,勿出朝報。
備忘記,傳于金光世曰,今日內試射人隨駕人內試射時,別軍職趙鏻·李薰·金尙欽·秦應會·田致雨·吳漢迪,各柳葉箭二中,各兒馬帖一隻賜給。宣傳官洪汲三中居首,陞六。李命時·李啓祥各二中,各兒馬帖一隻賜給。駕後徐弼漢三中居首,邊將除授。黃啓澤·鄭東望·林彩翼·朴昌漢·姜泰復·辛碩肇·金日芳·趙廷豪·金壽林,各二中,各兒馬帖一隻賜給。駕前李世泰三中四分居首,邊將除授。閑良金尙鏻,三中比較居首,直赴殿試。李英碩·朱之明·趙光麟,各三中,各半熟馬一匹。鄭世僑·劉弘基·金麗基·金時鍊·卞珷·金命行·卞德基·安世宅·金廷胄·趙尙彬·柳重新·鄭鴻徵·趙之恒·崔東崙·姜弼武,各二中,兒馬帖一隻賜給。武藝別監李羲蕃,鳥銃三中居首,直赴殿試。
傳于金光世曰,聞慶恩府院君墓,近在路傍云,致祭,嘉林府夫人,亦一體致祭。
李成中,以長生殿郞廳,以都提調意啓曰,本殿內梓宮,歲一漆,每於八月內擧行,而見今提調工曹判書元景夏,以情勢難安引入,禮曹參判金鎭商在外,擧行無期,事體未安。工曹判書元景夏,牌招察任,禮曹參判金鎭商,不可無變通之道,今姑改差,口傳出代,以爲及時擧行之地,何如?傳曰,允。
吏曹口傳政事,禮曹參判曺命敎·鄭益河·朴弼均。
鄭俊一,以備邊司言啓曰,王府罪囚多滯,而判義禁李箕鎭,自鄕上來,尙不出肅。當初請推,不過以措語之間,差欠明白分別,元非以爲議勘之誤,則以此引嫌,一向引入,殊涉太過。卽爲牌招察任,使之開坐,何如?傳曰,允。
又以備邊司言啓曰,戶曹,以倭館禮單蔘不足之故,江界貿蔘二十斤加卜定事,草記蒙允矣。江蔘,近來亦爲乏少。戶曹元定二十斤外,又爲責出二十斤,則勢必爲邊民莫大之弊。初不稟議廟堂,徑先草記,未免率易。戶曹判書鄭錫五,推考警責,別卜定二十斤內十斤,特爲除減事,發關知委之意,分付,何如?傳曰,允。
又以備邊司言啓曰,平安前兵使曺允成,交龜之後,身病添重,遽爾卒逝。喪柩上來時,依例擔軍題給之意,分付所經各道,何如?傳曰,允。
又以承文院官員,以都提調意啓曰,院製述官南重寬遷轉代,前縣監沈若魯差下,付軍職冠帶常仕,何如?傳曰,允。
又以吏曹言啓曰,新除授扶安縣監申維翰,康津縣監朴聖龍等,臺啓旣停,公議可見。當此秋務方殷之日,不可閱月曠官,自本曹,屢次催促,至囚家僮,而謂有情勢,終不赴任。小官之過爲撕捱,此莫非廉隅太勝之致,事體誠極寒心。體統所在,不可置之,兩邑守令,令該府拿處,何如?傳曰,允。
又以義禁府言啓曰,弘文館副應敎尹心衡,禁推傳旨啓下矣。尹心衡時在京畿高陽地云。依例發遣府羅將拿來,何如?傳曰,允。
又以義禁府言啓曰,梁山前郡守李宅心,梁山兼任密陽前府使宋又相等,憑閱處之事,傳旨啓下矣。李宅心今方待命於本府,卽爲拿囚,而宋又相,時在公洪道懷德地本家云。依例發遣府羅將拿來,何如?傳曰,允。
又以義禁府言啓曰,興陽縣監韓萬慶憑閱處之事,傳旨啓下矣。韓萬慶時在任所,依例發遣府書吏拿來,何如?傳曰,允。
又以御營廳言啓曰,本廳來九月十月兩朔應立,右部前司屬公洪右道五哨軍兵六百七十名,已爲逢點整齊矣。九月初一日,與中部後司軍兵替代後,舊軍放送之意,敢啓。傳曰,知道。
又以御營廳言啓曰,本廳來十一月十二月兩朔應立,右部左司屬公洪左道五哨軍兵,十月二十五日京中逢點,十一月初一日,與前司軍兵,當爲替代立番。趁期調送事,本道監兵使處,依前知會之意,敢啓。傳曰,知道。
又以御營廳言啓曰,東營入直九番別馬隊,來九月初一日放送,而自九月至十二月四朔,依定奪停番之意,敢啓。傳曰,知道。
又以御營廳言啓曰,今此下番馬步軍兵試才賞格,從分數多寡,以本廳所儲木綿面給後,別單書入之意,敢啓。傳曰,知道。
金光世,以兵曹言啓曰,今此陵幸時,侍衛武臣及隨駕將校軍兵等試射,依傳敎設行於明日矣。禁衛營中軍趙東漸,都摠府都事李潤德,俱當進參,而方以武科庭試,初試二所試官進去,不可無變通之道。趙東漸·李潤德試官之任,令政院,稟旨付標以入,何如?傳曰,允。
以全羅監司狀啓,九月朔進上石榴,及九月令薦新進上石榴,限內不得封進,惶恐待罪事,傳于金光世曰,勿待罪事,回諭。
以江原監司狀啓,三陟等官渰死事,慶尙監司狀啓,仁同等官渰死,燒死,壓死,漂死事,陜川等官渰死事,傳于李成中曰,竝令本道,恤典擧行。
上在昌德宮。停常參·經筵。
巳時,太白見於未地。
下直,祥雲察訪尹鳳郊。
鄭俊一啓曰,大司憲尹容呈辭入啓,執義李延德武一所監試官進去,掌令鄭廣運武二所監試官進去,一員未差,持平韓光肇在外,一員未差,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,卽者左議政宋寅明,又使錄事,來納命召,何以爲之?敢稟。傳曰,遣史官,更爲傳授。
金尙魯啓曰,左承旨鄭必寧,右承旨趙榮國,不爲仕進,竝卽牌招,何如?傳曰,允。
又啓曰,玉堂上下番俱空,已至屢日,事甚未安。應敎李昌壽,副校理尹得載·申暐,副修撰趙暾,旣有只推之命,竝卽牌招入直,何如?傳曰,允。
金光世啓曰,兼文學金尙喆,本職旣已許遞,時無職名。令該曹,口傳付軍職,仍卽牌招入直,何如?傳曰,允。
兵曹口傳政事,副司果金尙喆。
趙榮國啓曰,輔德成範錫,弼善李渭輔,文學洪羽漢,司書具允明,說書韓光協,旣有只推之命,竝卽牌招,以爲推移入直之地,何如?傳曰,允。
以輔德成範錫,弼善李渭輔,文學洪羽漢,司書具允明,說書韓光協等,牌不進罷職傳旨,傳于趙榮國曰,竝推考傳旨捧入。
金光世啓曰,金吾滯囚,委屬可慮,而判義禁李箕鎭,昨違召命,不爲行公,殊甚未安。卽爲牌招察任,何如?傳曰,允。
金尙魯啓曰,吏曹判書李周鎭,連日違召,尙不行公,揆以事體,殊甚未安。卽爲牌招察任,何如?傳曰,允。
金光世啓曰,因兵曹草記,今此陵幸時,侍衛武臣及隨駕將校軍兵等試射,依傳敎設行於明日矣。禁衛中軍趙東漸,都摠都事李潤德,俱當進參,而方以武科庭試初試二所試官進去,不可無變通之道,令本院,稟旨付標以入事,允下矣。原單子中,付標以入之意,敢啓。傳曰,知道。
鄭俊一,以訓鍊都監言啓曰,今番陵幸時,隨駕將校軍兵等賞試射,依傳敎,明日爲始設行矣。本局馬兵右別將徐幹世,亦當參試,而方以武科庭試初試二所試官進去,不可無變通之道,徐幹世試官之任,令政院,稟旨付標以入,何如?傳曰,允。
又啓曰,因訓鍊都監草記,徐幹世試官之任,令本院稟旨付標以入事,允下矣。原單子中,付標以入之意,敢啓。傳曰,知道。
金光世,以英陵表石營建儀軌廳言啓曰,本陵儀軌,今方修正,數日後,當爲奉入,而郞廳尹光蘊,頃已受由下鄕,回還遲速,有未可知,兼監役前參奉尹禹鼎,更爲差下,使之趁卽擧行,何如?傳曰,允。
又以英陵表石營建儀軌廳言啓曰,卽接戶曹移文,則譜冊內誌狀御製外,皆以紙衣粧䌙事,筵中定奪。今此本廳儀軌冊子,亦以紙衣磨鍊云云,而第伏念,園陵碑石儀軌,皆以緞衣粧䌙,蓋事體自別,而且譜冊,亦以緞衣粧䌙,則今此本陵碑石儀軌,亦不可異同。一依齊陵碑石儀軌,粧䌙以入之意,敢啓。傳曰,知道。
趙榮國,以禮曹言啓曰,傳曰,聞慶恩府院君墓近在路傍云,致祭,嘉林府夫人,亦一體致祭事,傳敎矣。致祭吉日,令日官推擇,則來九月十七日爲吉云,以此日設行,而祭文,令藝文館撰進,祭物及執事官,令本道差定進排事,分付,何如?傳曰,允。
金光世,以戶曹言啓曰,依傳敎,左議政宋寅明來九月朔祿俸,令倉官輸送于所住處則以爲,方在席藁待命中,不得冒受常祿云,祿俸不爲領受,何以爲之?敢稟。傳曰,令倉官,更爲輸送。
鄭俊一,以兵曹言啓曰,訓鍊都監砲手金泰起·呂經文等,內中日試才時,鳥銃無間連三次三發三中。似當依定奪直赴殿試,所授賜馬之帖,亦當一倂還收,而係干恩典,自下不敢擅便,上裁,何如?傳曰,元單子入之。
又以御營廳言啓曰,依辛亥年例,隨駕軍兵,令該營門,射手柳葉箭,銃手鳥銃擧行事,命下矣。本兵長隨往本廳軍五名及因公待令陵所旗牌官一人,別武士四人,軍十一名,今月二十九日,南小營試射設行之意,敢啓。傳曰,知道。
又以禁衛營言啓曰,本營郞廳金相福啓下,而時在罷散中,令該曹,依例付軍職,冠帶常仕,何如?傳曰,允。
又以武二所差備官,以試官意啓曰,參試官閔宅洙,本以抱病之人,累日晨昏往來試院之際,重觸風冷,宿患痰病,挾感發作,嘔吐泄瀉,昏倒不省,而今日則猝有風漸,口噤不語,手戰不能把筆,參試書役,萬無堪當之勢,試事誠爲切迫。令政院稟旨變通,何如?傳曰,允。
又以武一所差備官,以試官意啓曰,監試官司諫院獻納李彙恒,連日赴試之餘,素患關格之症,挾感猝重,昏不省事。監試官不得備員,試事遲滯,殊甚可慮。卽令政院,稟旨變通,何如?傳曰,允。
又啓曰,武一二所草記,監試官李彙恒,參試官閔宅洙,身病俱重,不得參試,令本院,稟旨變通事,允下矣。原單子中,付標以入之意,敢啓。傳曰,知道。
海興君橿疏曰,伏以,積雨開霽,天日淸和,園陵行幸,法駕穩旋,臣民慶幸,曷有其極?臣適重得奇疾,委身床簀,昏倒不省,末由趨參於陪扈之列,僅得祗伏於迎送之班,誠禮都缺,惶懼交至。有臣如此,生不如死。乃者特推聖恩,至有臣曾祖寧城君臣㻑墓賜祭之命。此實出於我聖上念舊敦親之盛意,榮賁泉塗,感結幽明。伏念臣家蒙被異恩,前後曠絶,非但臣闔門感祝,隕結是期,逝者有知,亦必感注於冥冥之中矣。賜祭期日已迫,而臣職忝宗籍,不得任意往來。玆敢冒陳短章,仰請恩暇,而臣父祖墳山,亦在局內,竝乞歷省,以伸至情,千萬至祝。臣無任云云。答曰,省疏具悉。卿其依所陳往來焉。仍傳于鄭俊一曰,給由馬,澆奠床備給。
大司成李德重疏曰,伏以臣,蒙愚蔑裂,百無一能,而猥被洪造,遍歷華要,尋常愧懼,若隕淵谷。不意今者,又有千萬不近似之國子新除。臣聞命驚惕,實不知所以自措也。國家官職,孰非緊重,而至於此任,尤有別焉。蓋將責之以敎迪多士,作成人才,苟非經術行義,足爲一代之模範者,則其不至於負職責而羞士林者鮮矣。挽近以來,選任之嚴,或不如故,而亦未有魯莽如臣,譾劣如臣,而得以濫竽於其間者,臣何可不自揣量,晏然承膺也哉?記曰,記問之學,不足以爲人師。若臣者平生伎倆,止於尋摘章句,而奔走簿書,竝與此而亡之,雖欲爲記問之學,亦不可得,況可論於師儒之長乎?臣雖愚昧,自知甚明,實不敢徒恃寵靈,而冒進於匪分之職也。且臣受氣虛脆,素多疾病,頃於兩朔夙夜之役,所傷深重,無以自力就列,卒至於陳病遞解,而僅得少愈,又復失攝,舊症新感,一時交作,頭痛如碎,身熱如火,肢節麻木,不能屈伸,喘息促急,若將欲絶,心煩而不能寐,胃弱而不能食,乍寒乍熱,欲汗不汗,雜試藥餌,了無分效,實有頃刻死生之慮。籍令臣,才具足以堪承是任,卽此病狀,斷無束帶供仕之望。昨違嚴召,蓋不獲已,而聖度天大,例勘猶靳,臣於是,惶感抑塞,益無所自容。慈敢悉暴其不稱之實,難强之病,仰瀆於宸嚴之下。伏乞聖明,亟許鐫遞臣職名,俾得專意調治,一以重名器,一以延殘喘,公私不勝萬幸。臣無任云云。答曰,省疏具悉。爾其勿辭,調理察職。
上在昌德宮。停常參·經筵。
巳時,太白見於未地。
金光世啓曰,大司憲尹容,再度呈辭入啓,執義李延德,武一所監試官進去,掌令鄭廣運,武二所監試官進去,一員未差,持平韓光肇在外,一員未差,今日以監察茶時之意,敢啓。傳曰,知道。
又啓曰,卽者左議政宋寅明,又使錄事,來納命召,何以爲之?敢稟。傳曰,遣史官,更爲傳授。
又啓曰,禮曹判書趙觀彬,以宣陵陵上曲墻修改事,今方出去,而勢將經宿,所授守禦使密符,來請還納,何以爲之?敢稟。傳曰,仍佩往來。
又啓曰,判義禁李箕鎭,連違召命,不得爲行公,事甚未安。卽爲牌招察任,何如?傳曰,允。
又啓曰,吏曹判書李周鎭,連違召命,尙不行公,事甚未安。卽爲牌招察任,何如?傳曰,允。
以副校理尹得載,牌不進禁推傳旨,及兼文學金尙喆,牌不進罷職傳旨,傳于金光世曰,竝推考傳旨捧入。
金光世啓曰,玉堂·春坊,一向闕直,事甚未安。副校理尹得載,兼文學金尙喆,旣有只推之命,竝卽牌招入直,何如?傳曰,允。
以副校理尹得載,牌不進禁推傳旨,傳于金光世曰,推考傳旨捧入。
金光世,以義禁府言啓曰,黃海道重理使書啓據,刑曹粘目內,安岳前郡守趙東恒,移本府處置事,允下矣。趙東恒方以金海府使兼營將,時在任所,依例發遣府書吏,交代後拿來,何如?傳曰,允。
又以義禁府言啓曰,卽接月令醫員李德起手本,則時囚罪人李星慶,素患痰癖,且兼胸痛,累月處濕,痛勢猝重,晝夜叫呼,昏不省事,添得傷寒之症,時時關塞,呼吸不通,食飮全廢,寒熱往來,頭疼如碎,有頃刻難保之勢云。自前罪人病勢如此,有保放救療之規,敢此仰稟。傳曰,依爲之。
又以義禁府言啓曰,公洪監司狀啓據,刑曹粘目內,忠原前縣監韓德弼,移本府處置事,允下矣。韓德弼今方待命於本府,卽爲拿囚之意,敢啓。傳曰,知道。
又以禁衛營言啓曰,今番陵幸時,隨駕軍兵等,犒饋事,命下,而本營隨駕別驍衛,則來九月初一日,當爲下番,勢難仍留等待,依近例折錢分給放送之意,敢啓。傳曰,知道。
李成中啓曰,卽者假注書權崇,以其親病徑出矣。廳注書之不待面替,任意擅離,大關後弊。所當直捧禁推傳旨,而旣是親病,與他有異,今姑從重推考,仍卽改差,出代,何如?傳曰,允。
上在昌德宮。停常參·經筵。
自昧爽至辰時,有霧氣,巳時,太白見於未地。
金光世啓曰,大司憲·掌令一員未差,執義李延德武一所監試官進去,掌令鄭廣運武二所監試官進去,持平韓光肇在外,一員未差。今日以監察茶時之意,敢啓。傳曰,知道。
趙榮國啓曰,吏曹判書李周鎭,連日違召,尙不行公,其在事體,極爲未安。卽爲牌招察任,何如?傳曰,允。
鄭俊一啓曰,今日次對,兩司當爲入侍,除在外·試所進去外,獻納李彙恒,卽爲牌招,何如?傳曰,允。
趙榮國啓曰,玉堂·春坊上下番俱空,已至多日,事甚未安。副校理申暐,輔德成範錫,文學洪羽漢,司書具允明,說書韓光協,疏批已下,竝卽牌招入直,何如?傳曰,允。
以輔德成範錫,文學洪羽漢,司書具允明,說書韓光協等,牌不進罷職傳旨,及副校理尹得載·申暐牌不進禁推傳旨,傳于趙榮國曰,竝推考傳旨捧入。
趙榮國啓曰,副校理尹得載,旣有只推之命,卽爲牌招入直,何如?傳曰,允。
鄭俊一啓曰,卽者左議政宋寅明,又使錄事,來納命召,何以爲之?敢稟。傳曰,遣史官,更爲傳授。
又以備邊司言啓曰,明日賓廳坐起出令,而堂上書進,只是二員,其餘皆稱病不進,事體誠極未安。除在外及公故·應頉未付職·情勢難安外,竝從重推考,待開門牌招,以爲備員開坐之地,何如?傳曰,允。
鄭俊一啓曰,判義禁李箕鎭,以備局堂上,纔已牌不進矣。金吾滯囚,委屬可慮,而連日違召,終不行公,其在事體,極爲未安。卽爲牌招察任,何如?傳曰,允。
傳于鄭俊一曰,大臣·備局堂上詣閤。
以崔台衡爲假注書。
趙榮國,以吏曹言啓曰,大司成今方差出,而擬望之人乏少,承旨竝擬以入之意,敢啓。傳曰,知道。
吏曹口傳政事,以金尙魯爲大司成。
趙榮國啓曰,大司成金尙魯,所當出牌,而闕門垂閉,待明朝出牌之意,敢啓。傳曰,知道。
傳于趙榮國曰,入侍注書,方傳諭左相,雖入省記,點下注書入直事,分付。
鄭俊一,以義禁府言啓曰,伊川府使崔尙衡,以京畿監司狀啓,宣惠廳粘目憑閱處之事,傳旨啓下矣。崔尙衡時在任所云,依例發遣府書吏拿來,何如?傳曰,允。
又以義禁府言啓曰,全羅監司狀啓,據刑曹粘目內,長興前府使李命峻,移本府處置事,允下矣。李命峻今方待命於本府,卽爲拿囚之意,敢啓。傳曰,知道。
又以兵曹言啓曰,判書臣金若魯,連爲進參,隨駕軍兵賞試射坐起,參判臣李日躋,連日入直矣,今方見差於宗廟朔祭獻官,明當受香,而參議臣兪最基,參知臣韓翼謩,俱以身病,不爲入來,無以替直。參議·參知待開門竝卽牌招,以爲替直之地,何如?傳曰,允。
又以兵曹言啓曰,今番陵幸時,隨駕禁軍別將以下將校禁軍標下軍兵,及侍衛各差備,依傳敎一巡試射放後,得中矢數開錄,別單以入之意,敢啓。傳曰,知道。
又以禁衛營言啓曰,今番陵幸時,隨駕將校·軍兵等,依傳敎一巡試射放後,得中矢數開錄,別單以入之意,敢啓。傳曰,知道。
又以御營廳言啓曰,今番長陵幸行時,本兵長隨往本廳軍,及因公待令陵所將校·軍兵,柳葉箭·鳥銃試射後,得中數,別單書入之意,敢啓。傳曰,知道。
江原監司金尙星狀啓,襄陽等邑人物壓死·渰死事,傳于鄭必寧曰,壓死·渰死人等,令本道,恤典擧行。
副修撰趙暾疏曰,伏以臣,自遭昨年臺評以來,不敢更以館職自居,前後有除,輒皆引義辭免,蓋以廉隅至重,不可放倒故耳。如使臣,諉以時月之稍久,視臺言若無,冒沒承命,則此不幾於笑罵,從他笑罵者歟?區區守株之見,終不可變改,累違嚴召,鈇鉞是俟,而聖度天大,輒下格外恩推,惶殞抑塞,罔知攸措。今於庚牌之下,不得不趨詣闕外,而反復思惟,決難冒進,玆敢略暴危懇,仰請嚴譴。伏乞聖明,亟賜遞罷,仍治臣罪,以肅朝綱焉。臣於乞免之章,不宜贅及他說,而不勝憂慨之忱,敢此附陳,惟聖明裁處焉。國家治亂,係於言路之開閉,顧今言路,開乎否乎?上而聖躬闕遺,下而朝廷得失,未聞有匡救糾正之論,以至於官方之日淆,國綱之日頹,澟然有危亡之憂,而竟無一人進一策·獻一議,爲殿下忠告者,言路若是,而國其不危乎?言路之責,在於臺閣,臺閣之愼選,在於銓曹,銓曹之選擇,苟非其人,則殿下雖欲聞切直之言,其可得乎?吏曹參判洪象漢,自入銓地以後,凡於注擬臺望,惟以一己好惡,爲其取舍,趨附者進之,不附者斥之。安排備位,若非悅己之私人,則率多聽命之庸夫,稍有稜角,若可以出口氣者,則一竝廢枳。間以有情勢不得言者,苟充備數,以爲遮眼之計,俾絶議己之路。如沈益聖·朴奎壽輩,呴嚅豢養,作爲腹心,不顧人地,濫通淸選,至授納言持憲等職,以廣招納之門,其汚名器而羞臺閣,爲如何哉?其所營爲,只是圖出多窠,以濟己私,向來安栻之居臺閣也,爲一武弁,以書轉囑,要作腴邑之窠,韓億增之當言地也。論劾之說,擧世喧傳,而暗嗾鷹犬,汲汲擊去,淸朝臺閣之任,反作一銓官操縱之物。若不及今稍加裁抑,則是豈國家之福哉?今日言路之杜塞,據此數事,槪可見之,而殿下深居九重,特未之察也。臣謂吏曹參判洪象漢,特賜譴罷,而前獻納沈益聖,前持平朴奎壽,竝令改正,仍飭銓部,精選臺閣,以爲開言路之地焉。臣無任云云。答曰,省疏具悉。噫,三銓一時特除,意蓋深矣。協贊調劑,其亦苦心。嘗以謂有父有子,於爾此等駭擧,不在念頭,信惑浮嘵,不顧乃君之幾年苦心,不顧乃父之白首忠厚,作此怪擧。爾猶若此,予復何信?許遞其職,以勵自新,其須猛惕,顧其君之苦心,體爾父之忠厚,勵公事我。
工曹判書元景夏疏曰,伏以臣,所遭奇怪,職忝同知成均,而庠儒韓致大·宋永休等,恚臣請竄疏頭於向日筵席,自稱士論,黃墨狼藉於膠庠之壁。夫以敎胄之官,遭罰於學子輩,此殆三百年所未有之變怪,而實創於臣身,以臣無狀,昧機冥行,妄欲導國體而正士習,蜂矢交集,危辱至此。此不但辱身,所以辱官,不但辱官,上而貽辱朝廷,臣身醜詆,有未暇言,而深念世道,不覺寒心。此果一二年少庠儒,所可獨辦者乎?涇渭盪潏,何關虛舟?乃使臣,橫被趙明履收司之律,良亦可冤。臣自遭此變,杜門屛伏,實無抗顔冒出之勢。日昨因太廟修改,召牌荐降,而一日三違,自甘鈇鉞,今於召命,又未祗承,臣分虧矣,臣罪深矣,逋慢之罪,萬戮猶輕,玆敢冒死哀籲於宸嚴之下。伏乞聖慈,俯賜矜諒,將臣所帶成均之任,亟先遞改,其餘本兼諸職,次第鐫免,俾臣得以退守先臣丘壟,以沒餘齒,以避駭機,臣不勝顒祝。臣方引章自劾,不宜及他,而此則綱紀攸關,不敢不仰陳。昔在仁廟朝,儒生輩,朝官削籍,禁令至嚴,昭載受敎輯錄。韓致大等,違越先朝禁令,作此駭擧,典僕輩,固宜據例爭執,而況臣旣是本館堂上,事體豈不有異乎?聞致大等,施罰於臣也,以其罰記,付諸四學庫直李得男·吳泰成·朴士明·金守宅等四人,俾之粘壁,則渠等,不惟不爭,反持罰記,往來道路,傳示外人,無所顧忌,此尤變怪之甚者。臣謹按大明律,罵詈官長條,法文昭森。臣以爲,宜付司寇,考律勘罪,有不可已。臣無任云云。答曰,省疏具悉。業已敎,卿何介意?附陳者,此非上聞者,而旣聞之後,不可置之,自本館,依律科治,可也。卿其勿辭,從速行公。
兵曹參知韓翼謩疏曰,伏以臣之無似,偏被洪造,萬一酬報,惟在於筋力奔走,故夙夜之役,前後六朔,不敢一日言病,此實同朝之所共知也。矧玆所叨之任,番休事簡,何敢爲規免之計?第臣情私,有至切者。臣之老母,以再昨夕,歸自寧邊,而老人氣力,千里勞撼,受損已不淺。中路更聞至親喪訃,悲哀過度,七情所勝,風寒因之,內外俱感,宿證復發,纔歸家中,便已委頓,私情煎悶,尙何言諭?藉令臣母,康健無疾病,周歲離違之餘,纔返千里之行,而未效數日之子職,旋就禁直,揆之恒情,已不可堪。況母病如右,實難離捨者乎?卽以番次苟簡,天牌儼臨,顧此情理,無計承膺,玆敢隨詣禁扃之外,仰控哀懇。伏乞聖慈,天地父母,俯賜矜諒,亟許鐫遞臣職名,俾臣得以任便救護,以伸至情,千萬幸甚。臣無任云云。答曰,省疏具悉。爾其勿辭護焉。
應敎李昌壽疏曰,伏以臣,蹤地旣甚危蹙,情理適且煎迫,迺於回鑾之日,自犯擅離之科。聖度涵貸,牌召反降,而臣又冥然·頑然,日事違傲,至于昨者之再逋而極矣,揆諸邦憲,誅戮猶輕,不自意只推之命,又出格外,臣誠感激震越,益無所措。噫,臣尙可以三司自處者耶?責失匡違,罪著不忠,堂堂司直之論,至發於周旋一館之地。聲罪峻嚴,非比尋常糾劾,猥陳血懇,冀伏常刑,而聖敎諄勤,開釋備至,特降辭本還給之命,且値園陵行幸,動駕隔宵,而見差於春坊問安之官矣。臣於是,不遑他顧,冒沒承膺,而律以古人去就,臣誠無面可顯,今何可夤緣事會,淟涊蹲冒,以重爲經幄之羞哉?且臣老母痰眩之證,一向危劇,兼以感冒忒甚,外內俱傷,熱盛而不受補,氣虛而不可攻,藥物無所得力,眞元日益澌綴,臣孑然單身,獨自焦遑,有不忍斯須離側。伏乞聖慈,曲察危懇,亟許鐫免臣本兼諸任,俾得專意救護,仍命重勘臣前後罪犯,以爲辜恩慢命者之戒,不勝大願。臣無任云云。答曰,省疏具悉。爾其勿辭護焉。
輔德成範錫,文學洪羽漢,司書具允明,說書韓光協等,聯名疏曰,伏以臣等,謏聞寡學,俱出人下,胄筵勸講之任,決知其萬不近似,而秖緣誠切延頸,冒沒承膺,每當挾冊登筵,面有騂汗,有識嗤點,固所自料。果然疵論之言,發於揆路,不擇之目,儘是箚着,臣等反省慙恧,殆不知措躬之所也。噫,顧今悠悠萬事,無過於輔導東宮,而沖年睿學,日有緝熙,誘迪成就,專在宮僚。正宜妙簡一世之才學,以充其選,以責其效,而顧以如臣等輩,苟然備數,了無裨補之益,徒積濫竽之譏,大僚憂歎之言,安得不如此也?槪臣等自處之義,雖無人言,固宜早自引避,以遠妨賢之嫌。況今情地,尤無去就之可論,區區自畫,理難變動,積違嚴召,罪在逋慢,而聖度涵貸,不加之誅,罰止問備,召命復臨。惟當感激趨赴,不暇他計,而第念,義分雖嚴,廉愧亦重,寧自陷於孤恩慢命之誅,決不忍爲貪榮冒恥之計。反復思惟,趨承無路,隨詣禁扃,拜章徑歸,臣罪至此,尤無所逃。伏乞聖明,俯賜諒察,亟遞臣等之職,以重僚選,仍命重勘臣等之罪,以肅朝綱,千萬幸甚。臣無任云云。答曰,省疏具悉。此何撕捱?爾等勿辭,從速察職。
弼善李渭輔疏曰,伏以臣,齒髮俱衰,學識素蔑,凡於一切淸要之職,自知萬萬不稱,每懼鵜梁之譏,至於胄筵講讀之任,自非文雅經術之士,莫宜居之。如臣無似,望絶淸選,銓官循例誤擬,累辱天點,臣固宜揣分量材,終始逡巡,是臣自靖之道,而惟其延頸之心,根於秉彝,獲瞻岐嶷之姿,少伸愛敬之誠,是臣區區所願,前後不自量,而有除輒冒膺者,非止一再,內省靦面,若無所容。官謗之速,臣亦固料其早晩矣。昨日大僚筵奏,雖未得其詳,蓋盛論近日宮僚之多不選擇,至請另擇十數人,次第擬望云。正當我邸下惜寸陰之時,誠宜妙簡高華之才,淹博之學,以畀輔導之責,大僚之言,儘得體矣。臣回瞻一院,老醜庸陋,無踰於臣,若論不擇,臣實爲首。臣之從前冒玷濫承之罪,於是益覺無所逃矣。循躬慙惶,覓死不得,不愼簡之論,至發於董率之地,官職去就,有不暇論,此臣所以累違嚴召,不敢進身者也。伏惟日月之明,亦必俯燭其微諒矣。日昨再犯慢命之科,論其罪戾,萬戮猶輕。聖度涵容,罰靳例勘,召牌復臨,不得已隨詣於禁扃之外,而咫尺之守,迷不知變。且臣情地之外,臣之病母,委頓床褥,今垂十年。精神筋力,大鑠於昨年慘慼之餘,寢飯起居,積傷於三朔奔避之中,眞元如線,朝夕懍懍。近當換節之時,宿病諸症,一時發作,兼得外感,達宵咳喘,頭疼肌烘,昏昏悶悶,殆不省事,臣以了然單身,將護無人,臣之情理,誠萬萬悲切矣。分義雖嚴,私情孔急,方寸煎熬,納牌忙還,敢陳必遞之義,兼暴懇迫之私。伏乞聖慈,天地父母,亟命鐫削臣職名,仍治臣違慢之罪,以肅法紀,俾便救護,千萬至祝。臣無任云云。答曰,省疏具悉。此何撕捱?爾其勿辭護焉。
兼文學金尙喆疏曰,伏以臣於日前陪扈歸路,得聞父病危篤之報,深夜瀆擾,倉黃徑歸,而臣父積傷於今夏暑濕,流痰用事,胃氣積敗。自十數日前,得似痢非痢之症,腹痛苦劇,度數無算,雜試藥餌,少無應效,飮啖都廢,眞元不能收拾,寢睡專失,精神如在烟霧。一日二日,尙無分減,委頓床褥,實有奄奄難支之勢,臣以了然單身,獨自扶將,煎泣罔措,念未及他。日昨館銜之卽許徹單,此誠同朝之所共諒,庶幾專意救護,以伸人子至情,而適因春坊闕直,又致天牌連辱,以此窮急之情私,萬無離捨供職之望,玆敢暫詣闕外,疾聲仰籲。至若近日諸僚,以大僚筵奏,紛然撕捱,則臣亦宮僚中一人,獨不可晏然爲行公之計,而臣方請急,猶有未暇論者。伏乞聖慈,天地父母,特推錫類之仁,亟許鞶帶之遞,以伸私情,千萬幸甚。臣無任云云。答曰,省疏具悉。此何撕捱?爾其勿辭護焉。
副校理申暐疏曰,伏以臣於一切言議之地,實無堪任之望,每自逡巡循墻,不敢爲有除輒膺之計,而若其事在目下,泯默苟容,亦非臣之所自期也。頃於辭疏之末,草草附陳者,亶出於嚴獄體·糾臺風之意,非敢有一毫私意參錯於其間,而及承批旨,責敎嚴截,有若臣意在挾雜者然,臣於是,惶懍震惕,心膽欲墜,追思至今,靡所容措。噫,臣雖無狀,區區自勉者,唯是誠心事君,而至於浮薄之論,乖激之言,戒嘗在心,未或發口。竊想淵鑑,亦或俯燭,而適仄論思之列,目見可言之事,愚衷所激,略加規正,此何彷彿於挾雜之習,而只緣臣誠意淺薄,孚格無素,乃於聖明之下,得此情外之嚴敎,撫躬自悼,直欲鑽地以入而不可得也。及見朴昌潤之對疏駭機等說,指意叵測,其必欲自是,而加人以不韙之目者,誠不滿一哂,臣不欲呶呶,而顧臣蹤地,轉覺危怖,杜門自靖,分甘永棄。不意呈遞未幾,新除復辱。臣是何人,而負罪未勘,受恩至此,誠惶誠感,益不知置身之所,而聖批之極嚴,心魂猶悸,人言之至危,旁觀代懍。雖欲憑恃寵靈,冒沒趨承,而僨誤之地,鐵限當前,罪戾之蹤,拘攣在後,宜入文字,悉暴危悃,而連値淸齋,疏籲路絶,荐違嚴召,恭竢鈇鉞,而屢靳例勘,天牌復臨,怵分畏義,謹此隨詣於九閽之下,而情勢臲卼,變動無路。且臣素患痰癖之症,越添於園陵陪扈之餘,冷濕遍體,塊氣衝肆,晝夜叫楚,作一籧篨,而泄痢兼苦,登溷無算,神昏氣短,若將隕絶。以此情病,萬無自力供職之勢,玆不得不短章哀籲,又犯逋慢,臣尤死罪。伏乞聖上,亟賜鐫削,俾卒天地生成之澤,仍加威勘,以爲人臣妄言之戒,不勝萬幸。臣無任云云。答曰,省疏具悉。爾其勿辭,從速察職。
八月三十日辰時,上御熙政堂。大臣·備局堂上引見入侍時,領議政金在魯,左參贊朴文秀,戶曹參判李益炡,同義禁鄭益河,左副承旨鄭俊一,記事官李壽鳳,事變假注書李重彬,記事官李堉,記事官朴徵佐,以次進伏。在魯曰,累日不得入侍,聖體,若何?上曰,心氣益下矣。在魯曰,大王大妃殿氣候,何如?上曰,近則勝矣。在魯曰,王世子氣候,何如?上曰,好過矣。在魯曰,心氣益下之敎,或緣近日一二疏事耶?批答姑不下,臣曾有所達,而如此事隨卽酬應,爲好,不必久留,以致煩惱聖心矣。上曰,予豈因此輩而如此耶?予則不動矣。陶潛,無意於世,故不知世間甲子,予則異於陶潛,而精神大減,頃以左相處,方將敦諭之意,下敎,而其後認以已爲敦諭矣,今始覺其未及敦諭矣。豈可以此動心,而無限奇怪事,必益出矣。根本則在予,是作文之咎也。在魯曰,文豈不好耶?聖敎誠過矣。上曰,旣已改字而又如此者,黨心盤鬱而然矣。在魯曰,年少儒輩事,何足論也?上曰,承旨讀工判疏,可也。鄭俊一讀訖,上曰,罰題目聞之乎?在魯曰,罰題目,不顧大義,肆然請罪云矣。上曰,韓致大·宋永休,何人也?在魯曰,未能詳知矣。俊一曰,似是儒家人矣。上曰,必有指揮也。在魯曰,此後事,雖未的聞,而似聞更有疏議云矣。上曰,苟有北面之心,何敢乃爾耶?年少者,渠亦無父母耶?是豈從天降·從地出者乎?在魯曰,此不必大段處分,益致磯激,務爲鎭定,好矣。勿以看作大事,動於聖心,而隨遇流應,則自可止滅矣。朴文秀曰,朝廷處分,宜務正大嚴明,何可以小事,致惱聖心耶?聖朝感戴皇恩之誠,孰不欽仰,而儒生事,亦無大關於本事者,此等事置之,則自然就寢息矣。近日無論大事小事,每致煩惱,下情甚悶矣。在魯曰,揚湯而止沸,則無可止之道,深念此道,伏望矣。上曰,春秋大義,渠輩亦豈知之也?在魯曰,雖以慕賢之心言之,許多儒生,豈盡眞知慕賢也?隨衆參從祀疏者亦多矣。鄭益河曰,大臣·靈城之言,好矣。臣則新從下土來,雖未詳知,而在堤川時聞之,則士論朋興,至於八路齊起,皆以爲一承宣,何敢請改云矣,臣亦初聞疑怪矣,入京後聞之,則旣改之,而翕然無他慮矣。上曰,初則誤聞故也。文秀曰,八路之說,過矣。豈其至於是也?益河曰,筵說訛傳,年少氣銳輩誤聞,而乃有此擧,朝廷何必看作大事而生葛藤耶?使之自起自滅,宜矣。上曰,承旨讀趙暾疏,可也。俊一讀訖,上曰,安栻事,何謂也?在魯曰,似指圖出郡窠而不可知也。上曰,然耶?文字疑晦,故初不知之矣。韓億增事,何謂也?在魯曰,李光溭之疏,駁論安致宅·玄光宇堂後薦,而至請主薦人罷職,韓億增是主薦人也。上曰,趙暾可笑矣。其父寬厚,故趙徵相辱之說,有之矣。此豈其父敎之耶?頃聞右相所達,右相似見幾矣。在魯曰,近來吏參,謗言甚多,蓋前則以年少名官,言議或峻,驟被簡擢,授以銓任,勉諭丁寧,故仰體聖上恩意,務主和平,謗言仍以自積矣。上曰,雖不言吏判,而可謂烹頭耳熟也。趙載浩果見幾而作矣。在魯曰,聞安栻事,全是孟浪云,而韓億增被駁事,初雖有浮謗,而李光溭之疏,似非吏參所可與知之間也。其後吏參獨政,請敍復除掌令,則其非防川之計,可知。韓億增之疏,亦以爲當初虛聲云矣。或以爲,三司擬差之不廣,出於塞言路之計云,而臣逢見吏參時言之,則吏參以爲,元無顯然枳塞可指之人云矣。上曰,世道無可爲矣。趙尙絅寬厚,予常恃之,而其子如此,予雖恃靈城,而亦安知其子之如何耶?在魯曰,其父忠厚之人,非乖激者矣。上曰,金履萬宜入首擬之意,曾飭吏判矣。路狹則非協贊之道也。辱吏參,是趙徵事也,此豈可效耶?在魯曰,謗言滋甚之故也。上曰,其父寬厚之人,何不禁之耶?或不知耶?文秀曰,凡人有過處,有不過處,此不可强同也。益河曰,趙尙絅與吏判,爲連姻切親,豈有在家不知之理也?此不可謂不知也。在魯曰,人見不可强同,趙尙絅之意,安知非亦然耶?文秀曰,趙尙絅,忠厚之人,不必以其子之故,而屢勤下敎也。上曰,此必有惹起者矣,世道無可言矣。命承旨,書傳敎曰,玆事旣下敎,不必架疊,況頃者處分,下敎旣詳,伊後改字,可謂帖然。意以爲,自此以往,浮嘵可息,于今此擧,一何駭乎?噫,其無訓飭,豈有駭擧?其無駭擧,豈有下敎?其無下敎,豈有宰臣之叩頭以爭?以此推之,其本訓也。事旣帖然,名雖儒也,朝鮮臣子也。有北面於今日者,焉敢更喙於此?而滿朝默默,耳目顧瞻,宰臣請竄,由於感慨,可謂廷有一臣,而不顧本事,右袒駭擧,復有此擧,君臣之分,掃地盡矣。王者處分,豈可先嚴而後寬?怙終賊刑,尙書所載。其稱儒駭擧者,亟施削名黜鄕之律,其墨黃,分付師儒之長,卽令去黃洗墨。文秀曰,我國維持,在於士大夫,而近來風習寒心,專事利慾躁競,而無可信者矣。小臣則無官慾,且不事交遊,故小臣座上,無文官之來,而每念士夫奔趨利慾,全昧廉隅之習,殆至憂歎失寐矣。上曰,養廉恥,爲宜矣。益河曰,近來士夫心地,無一人純全者,汩於利慾,惟利是趨,朝變夕改者多矣。在魯曰,近來黨習無可言,而情狀曲折,不可盡知處,得其中,誠難矣。文秀曰,高麗則權臣秉國,互相傾奪,而我朝則太祖大王勘亂立國之初,扶植士大夫,以爲根本。國運興衰,可驗於士大夫,而巨家大族,競趨利慾,朝握手而暮按劍,誠有愧於儓隷之賤矣,方今勵世之道,宜以崇奬恬靜爲務矣。在魯曰,嘉奬恬靜,不宜矣。文秀曰,小臣則非敢薦人,而如李夏源之淸白恬靜者,豈可不用耶?如此人,當吏·兵曹,則豈無勵世之效耶?在魯曰,已至篤老矣。若當之則安知其能公平耶?上曰,爲人耿介矣。益河曰,靈城所達,是矣。殿下雖以黨習爲憂,而今之俗習,有異於前人多。前楚越而今兄弟,前兄弟而今楚越,見一二小利,則無不變改矣。士夫風習如此,何以爲國?人皆先國後私,則國其庶幾矣。上曰,南相,有何必作類編食江豚之言矣。予作常訓,出於慕先,而致有此輩之駭擧,皆予咎也。在魯曰,妄儒之事,何足論也?益河曰,請竄一節,爲非云矣。上曰,袪黨誠難矣,而朋字,何以側書也?此可怪也。在魯曰,三代盛時,亦有無作淫朋之戒矣。益河曰,朋與黨有異,見歐陽脩朋黨論則可知也。文秀曰,臣聞顯廟朝,或有儒疏之難處者,而輒置而不問,皆至於自起自滅云矣。在魯曰,李德重病重,有難察任,改差,何如?上曰,大司成李德重改差,其代,令該曹口傳差出,仍卽牌招。出榻敎金在魯曰,工判元景夏疏,以學下人推治事,附陳者,殊爲失體矣。學下人,當自下治之,何可上聞耶?推考,何如?上曰,依爲之。出擧條上命承旨,書元景夏·趙暾疏批。上曰,趙暾以渠所爲言之,則今此批答,於渠,可謂有光華矣。上曰,靈城,雖以李夏源爲言,而縱使爲吏·兵判,其可耐得一日耶?今世之人,善爲頷頭然後,能免之矣,宰臣·江留·承宣·全監,亦不使耐住矣。文秀曰,小臣則自以爲善頷頭,而初不得宰臣之江留,承宣之全監矣。在魯曰,靈城所達,似涉詼諧,推考,何如?上曰,予於靈城,猶漢武之於方朔矣,勿推,可也。上曰,諸臣少退,宜矣。諸臣退出。至申時,上更命入侍,諸臣以次進伏。益河進曰,金吾罪囚積滯,臣當先退,與洪好人,同爲開坐矣。上曰,可也。罪囚,幾許耶?李殷春事,何如耶?此則似輕矣。文秀曰,顯廟朝,亦因橋梁事,決棍京畿監司兪㯙,兪㯙又於帳外,決棍諸守令,其時顯廟稱善,尙有傳說者矣,此事至重,不宜徑先參酌也。在魯曰,事體固重矣。上曰,路中見尹鳳朝,則便成野老,而尹心衡則頗肥矣。在魯曰,尹心衡初無私義可言者,而躁競轉甚之時,奬用如此人,好矣。靈城亦有所達,而其言是矣。特爲奬擢,宜矣。西樞或承旨,俱無不可矣。上曰,李宗城亦贊之矣。李益炡曰,尹心衡與鄭益河爲同年,而尙在堂下職矣。益河曰,雖同年,而心衡則是春榜矣。益河先爲退出。在魯曰,曾以沈䥃·尹心衡同達,而沈䥃則以廟薦陞擢,而尹心衡則一入廟薦,未及爲之矣。文秀曰,尹心衡有文識云,而亦可謂富貴不能屈矣,不亦賢乎?沈䥃則理學精深,而眞實可用之人也。朝家奬用如此恬靜忠實之人,則豈不有益於世道乎?近來士大夫,汩於利慾,躁競奔趨,而不知爲恥,若如是而無變,則必至於亡國矣,臣每中夜思之,殆欲失寐矣。人君握造化之權,若以崇奬恬靜,存諸心,而又於絲綸之間,特示奬廉潔之意,則豈無草偃之效乎?此實今日之第一急務也。在魯曰,曾在先朝,尹搢·朴世堂,雖未任用,而亦特爲陞擢矣。上曰,金鎭商亦可貴矣,今已老乎?是物外人也。益炡曰,年亦不老,而聞春川山水極嘉,方入留春川云矣。上曰,李秉常有固執,而亦恬介矣。年到七十初月,卽有疏請,予於批答,書卿懇者,有意矣。尹心衡,予初知其自謂義理,而深於時象矣,今乃知過於廉介也。金鎭商之除拜都憲,是陞擢耶?故掌令金昌翕,亦然矣。欲傳除旨,而無可訪處云矣。文秀曰,聖世有如此之人,亦好矣。上曰,宮官亦不行公乎?文秀曰,亦一行公矣。上曰,是不遇於世乎,不求於世乎?文秀曰,曾有一疏矣。上命承旨,書傳敎曰,副應敎尹心衡,君莫見其臣,臣莫見其君。今幾年,除拜之下,輒皆撕捱,其涉過矣。意或固滯時象而然,心常不愜矣。頃日大臣·筵臣稱其恬雅,自謂初意過矣。向者途傍,乃見其面,莫知誰而問名而後,知以侍從之臣,將至於不識何狀之境,心自嗟矣。奬其恬靜,王政之宜先,拜卓茂褒德,俟史記稱之。此等末世浮躁之時,尤先勵世磨鈍之政,以裕後昆。副應敎尹心衡,特除工曹參議。上曰,見今世道,無可恃矣。以此世道,遺我元良,心所不忍也。以裕後昆,書於傳敎之末者,予有意矣。又命書傳敎曰,不過飭勵,今又升擢,前副應敎尹心衡放送。金在魯曰,判義禁李箕鎭,自鄕上來,而因臣向來所達公罪·私罪事,撕捱,尙不行公矣。公罪·私罪界限,似不明,故臣有所達,而非以擬勘而非者矣。聞禁府規例,則固如此云矣。李箕鎭之以遞爲期,誠極未安,吏·兵曹推緘滿囊之說,亦有之矣。大臣或請推考,而豈可因一時事,不爲行公耶?獄囚多滯之時,不宜如是撕捱,從重推考,何如?上曰,當下敎矣。獄囚彌滿,而今至結幕耶?命承旨書傳敎曰,王府滯囚,莫若近日。頃者大臣陳達,不過飭勵,今聞其達,其亦流例云,設或不然,以一時飭勵,期於必遞,過矣。其在分義事體,豈敢若此?判義禁李箕鎭,從重推考,卽爲牌招,其令一體赴坐。金在魯曰,刑曹參判申晩,地望才識,久宜參聞廟謨,而當初臣與僚相相議,或慮以私義爲言,廣詢前例,未得明白可證,故趑趄未卽差下,仍以其出外遭艱之故,尙今遷就矣。更思之,父子同時宰列,固爲稀曠之事,竝差備堂,雖未得明白之例,而以父子同任爲拘,不得差下者,亦未有前例之可據。籌司,乃是無相避之衙門,且其班序懸絶,坐次不相妨,似無可嫌。申晩曾爲留守時,亦以例兼備堂,累經入侍,例兼實兼,亦何異乎?諸議皆以爲不當爲拘矣。上曰,經筵亦無相避耶?在魯曰,經筵無相避,備局亦無相避。申晩,備局堂上差下,何如?上曰,依爲之。出擧條及榻敎金在魯曰,南兵營巡操,則旣許停止,而咸鏡監司李壽沆狀啓,以北關凶歉,與南關無異,一體停操,爲請矣。北關雖與南關稍間,今年水災,大抵同然,停操一事,宜無異同矣。北兵使張泰紹,亦以巡操及親騎衛都試擧行事,狀稟,而旣停巡操,令行都試,則其弊無異,亦令姑停,宜矣。上曰,一體停之,可矣。在魯曰,今年凶荒,關東最甚。江原監司金尙星狀啓,以兩鎭秋操及營將巡點停止事,爲請,似當依施矣。上曰,依爲之。出擧條金在魯曰,兩西兵使,亦以巡操事,狀稟,而海西則年事,不至甚凶,西路門戶之地,詰戎重事,不可廢闕,使之依例擧行,何如?上曰,依爲之。在魯曰,關西亦不可異同,使之一體擧行,宜矣。上曰,然矣。出擧條金在魯曰,守禦使趙觀彬狀啓以爲,南漢習操姑停之年,別遣從事官及首將官,巡歷點視事,曾有定式。今年合操,旣已停止,巡點則不可不爲之,令廟堂稟旨分付云,依定式使之擧行,何如?上曰,依爲之。出擧條金在魯曰,三南停操事,前已稟定,而營將·城將巡點行否,未及稟定矣。只令抽栍二三邑,簡騶率擧行事,分付,何如?上曰,依爲之。出擧條金在魯曰,今番陵幸後,楊·高·交·坡四邑,減大同二斗,無大同邑則減田稅,其餘治道造橋十二邑赴役民所食,軍餉耗減除事,命下矣。聞楊·高兩邑有大同而無田稅云,初認楊·高之無大同者,誤矣。自當皆以大同減斗擧行,而至於十二邑,則今觀京畿監司報狀,若干邑,略有軍餉,而其餘元無軍餉。其所謂略有軍餉處,亦未必有赴役軍受食者,似當以還穀代減,而非但還耗緊重難減,鄕民亦有無戶籍不受還上者。臣意則勿論軍餉有無邑,皆以儲置米分給人各四五升,則其爲均被實惠,反勝於大同減斗矣。以是擧行,何如?上曰,果勝於減耗,則依所達爲之,而所達中,從厚分給,可也。出擧條金在魯曰,江華留守韓顯謩,方上來而未及肅拜。聞以長寧殿雨漏處修改事,御眞移安定於來初六日云矣。咫尺之地,雖無動軍等事,而其在事體,不可無留守。韓顯謩數日內,各別催促下送,何如?上曰,江留數日內,催促發送,可也。出榻敎金在魯曰,今年潦雨異常,江都史局則雨漏處,最大段,曝曬修改,不可少緩,而諸史官,皆違牌罷職矣。鄭純儉旣削職,則李基德無可以館規爲嫌者,而又以被詆於鄭純儉,引嫌不出,故其右位亦隨而不出,尙無行公者,擧行無期,事甚可悶矣。上曰,翰林事難處矣。何以則爲好耶?在魯曰,鄭純儉旣削職,則於右位更無可嫌。李基德雖以遭辱下僚爲言,此不過館例相爭,而其所謂下僚,今則非下僚,何可每每過引乎?在罷翰林竝敍用還付,各別申飭,使之更勿撕捱,從速擧行曝曬,何如?上曰,依爲之。出擧條及榻敎金在魯曰,日昨朝報中,吏曹以兩邑守令之不赴,啓請拿處矣。兩邑守令,臺啓雖已停止,措語亦不無輕重之差,而旣遭臺啓,勢難赴任,何可以不赴爲罪乎?上曰,兩邑守令,誰耶?在魯曰,卽扶安縣監申維翰,康津縣監朴聖龍,而吏曹之草記請拿者,欲爲下送階梯也。事體殊涉苟簡,該曹堂上推考,兩守令放送遞改,宜矣。上曰,依爲之。出擧條及榻敎金在魯曰,五十登科則例爲陞六,登科時或未滿五十,而分館時,滿五十則陞六者,亦多前例。朝家本意,蓋以老未及用,爲慮也。卽今亦多有分館時滿五十者云,竝陞六,何如?上曰,依爲之。出擧條金在魯曰,新除授禮曹參判鄭益河及工曹判書元景夏,卽爲牌招,進去長生殿,擧行歲一漆之地,何如?上曰,可也。出榻敎在魯曰,左相尙在待命所,有親病而亦不得歸家云,閤外聞下敎,則伏想不待臣等達,而已有留念者矣。旣是不可棄之臣,而大臣之久在待命所,亦甚爲悶,故敢又仰達矣。上曰,頃亦欲諭而未及爲之矣。上命承旨書傳敎曰,木則令騎曹該營上下。弓則以軍器弓上下,又命書傳敎曰,卽爲啓下,其中有下番軍兵,分付該營及軍器寺,卽爲擧行。朴文秀曰,以宿衛騎士事,趙虎臣有十餘條報狀者,而當與兵判相議,磨鍊節目,追後啓下矣。上曰,可也。朴文秀曰,駕前別抄料米,則受於本營,馬太則出於戶曹,而皆不過爲九斗,其數極其零星,以此別抄之稱冤多端。今則凡別抄二十員,陞爲駕前,所餘十員,除兵·戶房,則爲八員,此則當有闕勿補,而其料米·馬太,餘數雖少,合於別抄元料米·太,則可作上護軍二窠·司果七窠·司正十五窠·司猛十五窠·司勇十三窠矣。每朔試射,從其矢數多寡,次第付料,則別抄輩射藝,必大勝於前,而且各軍門敎鍊官·哨官,雖不食戶曹料,滿二十朔,皆受司果加資,而別抄,曾前則皆受戶曹料,故受出護軍·司果·司正·司猛·司勇加資,今則雖受太於戶曹,加資則不爲受出,事甚斑駁。此後,合計六朔試射矢數多寡,依禁軍例分兩等,文移兵曹,以爲受出護軍·司果·司正·司猛·司勇加資之地,何如?上曰,禁軍法則皆遵行耶?予每多勸奬之道矣,依所達爲之,可也。出擧條朴文秀曰,臣於駕前別抄加數事,仰體聖上愛恤將士之盛意矣。別抄六十員,敎鍊官一窠,哨官一窠,曾已劃給,而人多窠少,無以激勸。今若又除出敎鍊官出身六窠中一窠,哨官一窠,竝前劃給爲遞兒窠,則身手壯健而有才藝者,必多樂入矣。此事雖未及與都提調相議,而敢此仰達矣。上曰,如是然後,壯健有才藝者可以爭入,依爲之。出擧條朴文秀曰,別抄五十員,依禁軍例,當造給長弓,而以黑角造之,則外貌雖好,露處半夜,一濕風露,則未及張而反弓,決不可用於倉卒之際。若以竹善造,以樺皮緊裹,則其射力足可以洞革皮,雖多日經夜,久沾雨水,萬無反張之理。且羽箭,不過外美而已,實無所用,皆弓之盡以善造長箭插之,則弓與箭皆可爲實用。其在備不虞之道,固當如是,臣之愚見,本自如此,故敢此仰稟矣。上曰,人存則政擧,不但此事,宜務修擧,而此亦自今爲之,可也。出擧條朴文秀曰,卽今駕前別抄三十員,則有甲冑而色渝且傷,加數二十員,則本無甲冑·鞭棍等物,皆當造給,而營門諸般軍器,今方修改,故財力實無餘地,事甚悶慮矣。兵曹一軍色,接濟禁軍,而物力如不足,則自前朝家,或以四名日甲冑價,半劃給,而今聞兵判,以禁軍器械備給事,有所仰請,而有令廟堂稟處之命矣,臣營別抄,今則與駕後禁軍無異,一體自廟堂區畫,何如?上曰,依爲之。出擧條朴文秀曰,海恩府院君夫人年過七耋,家道近甚貧窘,誠爲憫惻矣。近見謄錄,則自先朝,勳臣身故,只有其妻,則朝家,特給朔廩,或給米饌衣資,而臣等迷甚,不卽聞知,尙未仰達,誠甚歉然矣。俄者右議政趙顯命,以陵奉審下直出去,而使臣陳白,故敢此仰達矣。上曰,年今七十耶?元勳,與他逈異,令該曹,特給月廩,可也。出擧條朴文秀曰,戊申討賊後,安城,當立碑紀績。故豐原府院君趙顯命撰其文,小臣寫之,而僅聚物力,纔訖刻碑之役,而運碑及豎碑時,又當費物力,而力竭於買石刻字,更無以措手,將未免半途而廢。若得各軍門牛車,又自畿營,分付安城郡顧助,則庶可訖工矣。卽今大臣入侍,下詢而處之,何如?上曰,大臣之意,何如?領議政金在魯曰,旣已上聞,則令各軍門·畿營顧助,似宜矣。上曰,依爲之。出擧條上曰,碑文入之,可也。文秀曰,當自政院入啓乎?上曰,可也。大臣·備堂諸臣,先爲退出。上曰,師儒之長,得人矣。雖浮嘵而可以鎭之矣。都承宣爲師儒長矣。上命承旨書傳敎曰,頃者處分之過重,其尙悔焉。頃聞首·右揆陳達,尙今待命云,尤自歉然。卽欲敦諭,而竟夕酬應,心氣尤耗,不諭而謂諭。今日次對,乃乎覺焉,此亦誠淺,此亦誠淺,其恧曷諭?噫,卿之事我,其幾年,予已知卿,卿亦知予。設或因感慨而有過中之擧,於卿有何毫分介滯者?其時卽示自悔之意,使中外,知予過卿之此擧,豈爲君洗過之意乎?一日待命,予過自在,二日待命,予過亦自在,以卿恒日之心,胡不諒此?今聞以卿所達,有其時下敎者,故以此尤爲若此云,此則大不然者,此是予苦心,隨事而見,本是駭擧,於卿何諭?其中又有自嗟者,何則?頃聞卿之罄竭心腹之達,特諭忍字之意,頃何慰卿?雖因駭悖之擧,因卿達而有此擧,使卿之心,乃至於此者也。然此非二事,其過一也。卿之若此,豈不增予之過乎?今又日晩,仍坐殿而呼寫,玆命史官,竭予悔過之意。卿須體君臣之大義,顧小子之自悔,卽勿待命,帖然視事,使中外,咸知君相之無間焉事,令史官,傳諭于左相,知其勿待命而回奏。上曰,注書詳傳下敎,宜矣。自嗟云者,其時左相有所達,予以忍字下敎,左相亦必記有矣。以予自悔之敎,詳爲敦諭,使之勿待命,而知其歸家然後,還奏,可也。臣壽鳳曰,臣當依聖敎,傳諭左相,知其歸家後,卽當回奏,而今已日昏,未可更爲入侍,當以書啓仰達乎?上曰,以書啓達之,可也。鄭俊一曰,儒疏到院,而不書年號,或以爲,贊善入侍時,因先朝定式事,儒疏則不書年號云,而此宜一番趁速定奪後,可以捧入,故敢此仰達矣。上曰,是何事耶?俊一曰,從享事也。上曰,贊善入侍時,其以不書年號定奪者矣,此必是筵說訛傳之致也,儒疏之不書年號者,勿捧,可也。俊一曰,此後儒疏,若不書年號,則竝勿捧乎?上曰,宜勿捧也。承旨諸史官,以次退出。
上在昌德宮。停常參·經筵。
自昧爽至辰時,有霧氣。巳時,太白見於未地。申時,日暈。
下直,碧團僉使林益興,越松萬戶鄭雲興。
趙榮國啓曰,大司憲·掌令一員,持平一員未差,執義李延德武一所監試官進去,掌令鄭廣運武二所監試官進去,持平韓光肇在外。今日以監察茶時之意,敢啓。傳曰,知道。
鄭俊一,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
備忘記,傳于金光世曰,今下弓矢,碧團僉使林益興處給送。
鄭必寧啓曰,假注書崔台衡,時無職名,令該曹依例付軍職,冠帶常仕,何如?傳曰,允。
金光世啓曰,判義禁李箕鎭,特敎之下,終不膺命,其在事體,極涉未安。卽爲牌招察任,何如?傳曰,允。
趙榮國啓曰,吏曹判書李周鎭,連違召命,尙不行公,事甚未安。卽爲牌招察任,何如?傳曰,允。
又啓曰,玉堂·春坊上下番俱空,已至多日,事甚未安。副校理尹得載·申暐,輔德成範錫,文學洪羽漢,司書具允明,說書韓光協,旣有只推之命,竝卽牌招入直,何如?傳曰,允。
以輔德成範錫,文學洪羽漢,司書具允明,說書韓光協牌不進罷職傳旨,傳于金光世曰,竝只推,牌招入直。
吏曹口傳政事,待敎單李永祚,檢閱單南泰會·李基德。
金光世啓曰,待敎李永祚,檢閱南泰會·李基德,旣已付職,牌招入直,何如?傳曰,允。
傳于金光世曰,守禦·摠戎兩廳布帳軍校一體試射放事,分付兩軍門。
金光世,以禁衛營言啓曰,依傳敎,本營下番別驍衛等賞格,先爲頒給下送之意,敢啓。傳曰,知道。
鄭必寧,以戶曹言啓曰,依傳敎,左議政宋寅明九月朔祿俸,令倉官更爲輸送于所住處則以爲,方在席藁待命中,不敢冒受常祿云,祿俸又不領受,何以爲之?敢稟。傳曰,令倉官更爲輸送。
金光世,以守禦廳言啓曰,守禦·摠戎兩廳布帳軍校一體試射放事,奉承傳矣。本廳所屬布帳軍校在京下者,今方試射放擧行計料,而至於各邑所在將校·軍兵,當此秋收方張之時,裹糧赴試於京廳,弊甚不貲。依癸亥年將校試射例,各邑軍校,各營將一體試射放後,中數多寡,區別轉報,以爲自京廳啓聞施賞之意,分付各營將處,何如?傳曰,允。
記事官李壽鳳書啓。臣敬奉聖諭,馳往傳諭于議政府左議政宋寅明金吾門外待命所則以爲,卽於深夜,史官儼臨於席藁待命之中,十行溫綸,字字恩言,開示心腹,慰勉備至,間有臣子所不敢承聞者。臣伏讀未竟,不覺心腑摧裂,涕血交逬,念臣罪犯,萬戮猶輕,至今容息於覆載,罔非聖慈曲庇。顧以惶隕震薄之情,雖承前後恩旨,而不敢遽爲退處之計,此亦人理義分之所不容已,今又重勞聖體,更煩恩諭,此尤臣死罪也。聖敎之下,不敢一向違拒,謹當退歸私次,而命召之鎭日瀆納,亦極惶恐,今姑領留,以待遞職,徐待收拾已散之精魂,更以血疏,仰請嚴誅云矣,敢啓。傳曰,知道。
上在昌德宮。停常參·經筵。
午時,日暈,暈上有冠,暈下有履,申時,日暈。
下直,益山郡守金範魯,谷城縣監徐必修,慶尙右兵虞候金鎭明,文城僉使朴昌彬,雲寵萬戶洪禹弼。
金光世啓曰,大司憲·掌令一員,持平一員未差,執義李延德武一所監試官進去,掌令鄭廣運武二所監試官進去,持平韓光肇在外。今日以監察茶時之意,敢啓。傳曰,知道。
備忘記,傳于金光世曰,今下弓矢,雲寵萬戶洪禹弼處給送。
金光世啓曰,判義禁李箕鎭,特敎牌招之下,連日違召,尙不行公,其在事體,極爲未安。卽速牌招察任,何如?傳曰,允。
趙榮國啓曰,吏曹判書李周鎭,連日違召,尙不行公,事甚未安。牌招察任,何如?傳曰,允。
金光世啓曰,卽者吏曹郞廳來言,今日爲政事,命下,而判書李周鎭,參議沈星鎭病不來,參判洪象漢情勢難安,不得開政云。竝卽牌招開政,何如?傳曰,允。
又啓曰,吏曹判書李周鎭,參判洪象漢,參議沈星鎭牌不進推考傳旨及罷職傳旨,今方捧入,而開政命下之後,不卽擧行,事甚未安。判書·參判,所當更請牌招,而判書係是一日三牌,有傷事體,參判更卽牌招開政,何如?傳曰,允。
趙榮國啓曰,副修撰嚴瑀,旣已帶職蒙宥,卽爲牌招入直,何如?傳曰,允。
又啓曰,玉堂闕直,已至多日,春坊上下番之一旬闕直,曾所未有,其在事體,極爲未安。副校理尹得載,輔德成範錫,文學洪羽漢,司書具允明,說書韓光協,旣有只推之命,竝卽牌招,以爲推移入直之地,何如?傳曰,允。
以副校理尹得載牌不進禁推傳旨及輔德成範錫,文學洪羽漢,司書具允明,說書韓光協牌不進罷職傳旨,傳于趙榮國曰,竝推考傳旨捧入。
金光世啓曰,副校理尹得載,旣有只推之命,更卽牌招入直,何如?傳曰,允。
以吏曹參議沈星鎭,輔德成範錫,司書具允明,說書韓光協牌不進罷職傳旨及副修撰嚴瑀牌不進禁推傳旨,傳于金光世曰,竝推考傳旨捧入。
金光世啓〈曰〉,吏曹參議沈星鎭,旣有只推之命,而今已夜深,待開門牌招開政,何如?傳曰,允。
以待敎李永祚,檢閱南泰會牌不進罷職傳旨,傳于趙榮國曰,小官豈敢若此?只推,更爲牌招。
金光世啓曰,藝文館檢閱李基德,時在京畿驪州地,斯速乘馹上來事,下諭,何如?傳曰,允。
趙榮國啓曰,下番兼春秋朴徵佐,身病猝重,勢難察任。今姑減下,其代令該曹口傳差出,何如?傳曰,允。
吏曹口傳政事,兼春秋單金霔。
傳于趙榮國曰,懸板,今日內使之陪進。
傳于金光世曰,頃者因領相所達,江都留守卽速赴任事,下敎矣,尙今寥寥無下直之事,明日待開門下直事,分付。
金光世,以義禁府言啓曰,卽接月令醫員金世鉉手本,則時囚罪人安宗海,四朔毒痢,越添於累日處濕之餘,登溷通晝夜三十餘次,糜粥一竝廢絶,且有眩症,吐血之症,諸般症情,奄奄若不保朝夕云。自前罪人病勢如此,則有保放救療之規,敢此仰稟。傳曰,依爲之。
金光世,以摠戎廳言啓曰,守禦·摠戎兩廳布帳軍校一體試射放事,命下矣,前後陵幸時設布帳,自本廳,分付所屬各營將擧行,而京廳校卒之下去檢飭者,不過將校一人·標卒二名矣。取考庚申年齊陵擧動時謄錄,則坡州設布帳,自本廳,分付各營將擧行,而賞試射時應試者,只是京將校一人,標下軍二名矣。今亦依此擧行乎?所屬各營校卒,亦一體擧行乎,敢啓。傳曰,知道。
又以守禦廳言啓曰,今番長陵幸行時,設布帳軍校試射放事,依特敎今方擧行,而曾前陵行,累日經宿後別試才時,本廳將校·軍兵,雖不隨駕,因公事陪往陵所及晝停之類,皆令試射放。今亦依此例一體擧行,何如?傳曰,允。
黃海監司宋翼輔狀啓,海州居御營保金先益等十三名渰死事,傳于鄭必寧曰,渰死人等,令本道恤典擧行。
咸鏡監司李壽沆狀啓,嶺南杉船格軍十一人渰死事,傳于鄭必寧曰,渰死人等,令本道恤典擧行。
江華留守韓顯謩敎書。王若曰,雄都命尹,責固重於保釐,亞卿超班,寵又新於進用。得卿而任,寬予之憂。睠玆沁都一區,實是海防重鎭。表裏控制,美哉魏國之山河,緩急依歸,允爲晉陽之保障。處海門咽喉之地,八路之舟楫相通,作漢師襟帶之形,一隅之關防克壯。臺隍亭壁之所布列,地利足憑,錢穀甲兵之所委輸,人和是急。近緣堞壘之新築,以致財力之俱殫。環一島四十里長城,僅就半年之內,値今歲五六朔淫雨,將棄九仞之功。成算已決於築斯,通才孰能於善後?顧此任何時不重?得其人今日尤難。惟卿,器宇端凝,識慮周審。記注贍敏,藹聲譽於蘭臺,討論精詳,資啓沃於經幄。東藩按節,尙傳棠茇之謠,南城分符,克盡桑土之策。俱優於文學政術,而不衒其才能,遍歷乎華貫名塗,而自守其恬靜。縱許專城之便養,豈宜百里之久勞?屬玆華尹之愼掄,乃見廟議之僉擧。玆授卿以江華府留守兼鎭撫使,卿其祗膺寵命,勉盡良圖。兵民之凋瘵方深,宜思休養之道,器械之疎虞已甚,詎緩繕修之謨?大役方張,相便宜而從事,重寄斯畀,須勉勵而圖功。凡於施措猷爲之間,務適寬猛,至若稟斷通變之際,必循故常。於戲,高壘深溝,豈專恃於據天險?親上死〈長〉,所貴在於得民心。使處我金城湯池之大都,欲試卿盤根錯節之利器。克體至意,毋負隆知。故玆敎示,想宜知悉。知製敎尹汲製進
上在昌德宮。停常參·經筵。
巳時,太白見於未地。
下直,碧潼郡守李邦佐,渭源郡守安允文,鎭海縣監吳道興,群山僉使具世智。
金光世啓曰,大司憲·掌令一員,持平一員未差,執義李延德武一所監試官進去,掌令鄭廣運武二所監試官進去,持平韓光肇在外。今日以監察茶時之意,敢啓。傳曰,知道。
金光世啓曰,判義〈禁〉李箕鎭,日事違召,無意膺命,其在事體,極涉未安。卽爲牌招察任,何如?傳曰,允。
又啓曰,吏曹判書李周鎭,開政命下之後,又爲違牌,不卽擧行,事甚未安。卽爲牌招,何如?傳曰,允。
又啓曰,吏曹判書李周鎭牌不進推考傳旨,今方捧入,而開政命下之後,尙未擧行,事甚未安。更爲牌招,何如?傳曰,允。
又啓曰,玉堂·春坊上下番闕直,已至多日,極涉未安。副修撰嚴瑀,輔德成範錫,司書具允明,說書韓光協,昨旣有只推之命,弼善李渭輔,兼文學金尙喆,由限已過。竝卽牌招入直,何如?傳曰,允。
備忘記,傳于金光世曰,今日內試射時,長番內官徐景達,柳葉箭一巡邊四中居首,加資。
金光世,以備邊司言啓曰,今三月二十八日禮曹堂上·玉堂·戶判引見入侍時,萬東祠免稅田,令備局參酌劃給事,命下矣。今此免稅劃給,聖意有在,事體甚重,每位各十結,合二十結參酌劃給之意,分付地部及本道,何如?傳曰,允。
又以訓鍊都監言啓曰,今番長陵幸行時,隨駕將校·軍兵及軍器寺別破陣等賞試射後,柳葉箭·鳥銃得中矢數,別單區別書入之意,敢啓。傳曰,知道。
又以兵曹言啓曰,今番賞試射入格禁軍別將以下將校及禁軍標下軍兵侍衛各差備等處,依判下頒賞之意,敢啓。傳曰,知道。
又以兵曹言啓曰,今九月初三日,樂生金聲振稱名人,自敦化門入來,差備門外擊錚,極爲駭愕。令攸司囚禁治罪,同門守門將黃城,常時不能禁斷雜人,以致闌入,亦難免其責。推考,何如?傳曰,允。
又以禁衛營言啓曰,長陵幸行時隨駕將校·軍兵等試射放後入格之類賞格,依判下,一一頒給之意,敢啓。傳曰,知道。
又以御營廳言啓曰,隨駕將校·軍兵柳葉箭·鳥銃試射放得中人,依判下,以軍器寺弓子,本廳木綿,一一依數面給之意,敢啓。傳曰,知道。
又以守禦廳言啓曰,今番長陵幸行時設布帳軍校及因公事陪往陵所軍校試射放擧行事,草記蒙允矣。今月初四日,試射放設行於本廳射亭之意,敢啓。傳曰,知道。
又以刑曹言啓曰,今番庭試文科初三所,設場於本曹,本曹則移設於掌隷院之意,敢啓。傳曰,知道。
又以武一所差備官,以試官意啓曰,黃州擧子韓萬雄,以黃州人金德鍊名,冒入代射,旣已現捉,今方移送刑曹,以爲依法勘處之地,而萬雄査問之際,訓鍊院勤仕奉事金尙礪·張彦維符同索賂之狀,入門官訓鍊院奉事金泗昌掩匿不告之罪,俱爲現露,論其情狀,誠極痛駭。金尙礪·張彦維·金泗昌等罪狀,令攸司從重勘處,何如?傳曰,允。
又以摠戎廳言啓曰,本廳所屬設布帳京外軍校一體試射放事,纔已草記蒙允矣。本廳校卒之在京者,則今方試射放擧行計料,而至於各邑校卒,則當此收穫方殷之時,齎糧赴試於京廳,亦似有弊。使各其營將,一從設布帳時待令軍校實數,試取後得中數爻,轉報本廳,以爲啓聞施賞之意,分付各營將,何如?傳曰,允。
公洪監司趙載浩狀啓,德山等官居閑良鄭世哲等渰死事,傳于李成中曰,渰死人等,令本道恤典擧行。
奉朝賀李秉常敎書。王若曰,耆算洽滿七旬,慨遐情之莫挽,遜牘殆至三四,許始願之曲循。玆頒德音,式遵彝典。惟卿,孝友根性,詩禮傳家。譬諸杞梓楩楠,合用於明堂大廈,瑩如琬琰弘璧,可置於西序東房。襟韻雍容,本乎天資之純粹,經術淹博,沛然餘事之文章。夙荷先朝之殊知,自有內美之素蘊。前後歷揚於華貫,非由推轂之譽,始終愈執於撝謙,每切循墻之志。蘇軾振聚奎之文彩,實合黼黻皇猷,趙抃稱秉心之公廉,可能砥礪頹俗。風標玉立,獨自斂於蠻觸之場,志行氷淸,若將浼於膏腴之地。求之古君子無愧,是以諸大夫曰賢。名節竝忠諒而俱純,元禮爲世模楷,見識與才猷而兼備,歐陽何處得來?非比一長之可稱,允宜大任之將降。中間之展布未究,向來之跋㚄斯頻。陰陽變嬗,顧一節之靡改,風雨震盪,縱三黜而何傷?惟以葵藿之忱,値顚沛而益勵,抑亦薑桂之性,處險艱而愈貞。逮予嗣服之初,首軫記簪之念。涪江之髮勝昔,知定力之素强,宣室之席虛前,卽決意於崇用。銓注效古人之甄拔,故衆論之咸推,文盟極一時之華榮,猶苦懇之克讓。麤袍糲飯,誰識宰相之尊?老屋荒垣,宛是寒士之樣。雖出處有關於世道,奈骯髒不諧於時趨。眼前之滄桑屢更,歷三朝而盡瘁,胸中之丘壑自在,凡幾年之居閑。予常切側席之思,卿豈忘補衮之責?蓋常勉格心之義,欲盡危言,故不避忤旨之嫌,終被恩譴。始非忽於聽諫,莫察納牖之忠,旋自覺其無他,遂下賜環之命。此旣出飭勵之意,胡不諒倚毗之心?菟裘之計彌堅,始若終老,綠綈之召荐降,奚暇言私?玆赴北闕之舊班,有乖東岡之雅志。咨廟務之密勿,思致夾棐之休,顧時議之乖張,反貽齟齬之歎。危衷激仰,只欲明百代之是非,世路遲回,匪爲媒一身之利祿。肆重望見推於當世,故隆知益篤於晩年。陪銅禁而周旋,榮動博士之座,覆金甌而枚卜,位逼台星之躔。然不欲曳履班行,虛縻崇顯,乃所願脫屣名利,自適優游。那意懸車之期纔臻?奄見掛冠之請續至。文潞公告老,寧患陳力之不能?疏太傅之乞骸,蓋爲知足則無殆。特軫由中之懇,仍示體下之恩。寒花之晩節愈香,可見素志之難奪,喬木之舊臣是倚,安得黃髮之無愆?所貴上下之知心,寔出進退之以禮。源源相見,縱有月朝之規,昧昧我思,詎無時覲之例?平生雅致,不失爲白衣尙書,暮境閑情,亦何羡綠野丞相?此實不得已之擧,須體必欲留之誠。兼天下之達尊,初心旣副於謝事,顧朝端之爻象,深憂詎忘於居家?已許初服之修,冞切中宸之想。風霜屢閱,誰是元祐間完名?軒冕非榮,終決急流中勇退。去國十載,尙喜一童馬重來,同社初年,那堪老君臣相隔?念時艱予所惜者,追眷遇卿豈恝焉?於戲,肩輿造朝,固宜竭誠而圖報,角巾歸第,豈徒隨意而養閑?益殫告謨之忱,毋耽便身之樂。故玆敎示,想宜知悉。知製敎尹汲製進
上在昌德宮。停常參·經筵。
巳時,太白見於未地。夜二更,流星出胃星上,入西方天際,狀如拳,尾長三四尺許,色赤,光照地。五更,流星出天囷星下,入坤方天際,狀如拳,尾長二三尺許,色白。
鄭必寧啓曰,大司憲·掌令一員,持平一員未差,執義李延德武一所監試官進去,掌令鄭廣運武二所監試官進去,持平韓光肇在外。今日以監察茶時之意,敢啓。傳曰,知道。
李成中,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
趙榮國啓曰,判義禁李箕鎭,連違召命,無意行公,其在事體,極涉未安。卽爲牌招察任,何如?傳曰,允。
傳于李成中曰,兼春秋一員待命,騎馬三匹立之。
傳于李成中曰,今番承傳,姑置而用之耶,依觀武才例,卽爲用之耶?卽問于騎曹以啓。
李成中啓曰,今番承傳,姑置而用之耶,依觀武才例,卽爲用之耶?卽問于騎曹以啓事,命下矣。問于該曹則以爲,雖有邊將闕,而以去都政久勤調用,故今番承傳,將隨闕調用云矣。敢啓。
傳于李成中曰,犒餽明日爲之云,犒餽後頒賞,而賞木,當使中使,抽栍見之,申飭戶曹。
又傳曰,今番內試射,竝直赴·加資守令·邊將出六承傳及賜馬帖都數,問啓。
鄭俊一啓曰,今番內試射,竝直赴·加資守令·邊將·出六承傳及賜馬帖都數問啓事,命下矣。取考本院承傳冊,則直赴,則內試射時二人,兵曹六人,禁衛營四人,御營廳二人,訓鍊都監十三人,合二十七人。加資,則訓鍊都監一人,守令承傳,則訓鍊都監一人,邊將承傳,則內試射時二人,兵曹二人,守禦廳一人,合五人。出六,則內試射時一人,賜馬帖,則內試射時三十五人,兵曹五十六人,禁衛營十三人,訓鍊都監六十七人,守禦廳二人,合一百七十三人矣。各營門將校招問之際,必致夜深,故爲先院上文書,相考以啓之意,敢啓。
傳于李成中曰,比較單子入之後,訓將仍留北營,而今番擧動時前排及挾輦中隊長旗摠處,當賜給酒肴,使之待令于靑陽門外。
又傳曰,辛亥年,鳥銃直赴幾人,而今番比較二十二人,隨駕時行伍耶,挾輦耶,哨砲手耶?問啓。
鄭俊一啓曰,辛亥年鳥銃直赴幾人,而今番比較二十二人,隨駕時行伍耶,挾輦耶,哨砲手耶?問啓事,命下矣。依傳敎,招問都監執事則以爲,辛亥年鳥銃直赴,乃是三名,而今番比較二十二名內,挾輦軍五名,御前前排巡令手一名,哨砲手十六名,而俱是隨駕軍兵云矣,敢啓。
以訓鍊都監隨駕軍兵等賞試射單子,傳于李成中曰,各廳皆以居首用之矣。此單子則鳥銃三中四分,乃是二十二人,使之更爲比較,而設行於北營,午前入啓。
以訓鍊都監賞試射單子,傳于李成中曰,弓則以軍器弓,木則以戶木上下。
又以守禦廳賞試射單子,傳于李成中曰,弓則軍器弓,木則自本廳上下。
傳于李成中曰,江都布帳軍旗,年前有前例,令留守試射放後狀聞之意,分付。
以副校理尹得載再招不進禁推傳旨,副修撰嚴瑀牌不進禁推傳旨及兼文學金尙喆,司書具允明,說書韓光協牌不進罷職傳旨,傳于李成中曰,竝只推牌招。
金光世啓曰,吏曹判書李周鎭,參判洪象漢再招不進推考傳旨,今方捧入,而開政命下之後,尙未擧行,事甚未安。所當更請牌招,而一日三牌,有傷事體,何以爲之?敢稟。傳曰,竝更牌招開政。
李成中啓曰,吏曹參議沈星鎭,疏批已下。卽爲牌招開政,何如?傳曰,允。
李成中,以吏曹言啓曰,本曹正郞黃柙,除授後過限未肅拜,佐郞李克祿,受由過限未上來,竝依例改差,何如?傳曰,允。
有政。吏批,判書李周鎭牌不進,參判洪象漢牌不進,參議沈星鎭進,左承旨鄭必寧進。兵批,判書金若魯進,參判李日躋入直進,參議兪最基服制,參知韓翼謩病,左副承旨鄭俊一進。
吏批啓曰,判書李周鎭,參判洪象漢,竝牌招不進,小臣獨政未安,何以爲之?敢稟。傳曰,只出緊任。
又啓曰,臺諫及玉堂闕員,今當差出,而擬望之人乏少,外任竝擬,何如?傳曰,允。
又啓曰,金海府使,今當差出,未準朔禁軍將,竝擬,何如?傳曰,允。
又啓曰,奉常寺判官梁禹甸,除授後過限未上來,禮賓寺參奉朴泰齊,受由過限未上來,竝依例改差,何如?傳曰,允。
以鄭益河爲都承旨,李縡爲大司憲,趙擎爲司諫,南泰耆爲掌令,南有容爲獻納,黃柙爲持平,曺允濟爲正言,宋昌明爲副應敎,趙載敏爲副修撰,尹東俊爲兼司書,朴弼均爲左尹,李重協爲判決事,李渭輔爲宗簿正,李思先爲金海府使,南正五爲康津縣監,洪羽漢爲扶安縣監,李彦基爲砥平縣監,鄭錫台爲陰竹縣監,權抗爲監察,尹東涵爲宗簿主簿,李爲典牲主簿,趙雲逵爲吏曹正郞。全陽君單李益馝,在喪終制,學諭單張命德,內官徐景達,今加嘉義。
兵批啓曰,內禁衛將禹弘圭,落馬重傷,病狀危篤,忠翊衛將金栢,身係軍門,勢難兩處供仕,俱爲呈狀乞遞。宿衛輪番之職,不可强令察任,竝今姑改差,何如?傳曰,允。
又啓曰,領中樞府事有闕,行判中樞府事金興慶,從座目陞付領中樞府事,其代行知中樞府事申思喆,依例陞付判中樞府事之意,敢啓。傳曰,知道。
又啓曰,及第黃允垕,以平安監營試才時沒技之功,有加資之命,而係是出身,何以爲之?敢稟。傳曰,特爲加資。
以趙尙絅·金壽煃爲知事,柳儼爲都摠管,柳爀爲都摠經歷,盧啓禎·金源·金聖錫·丁道興·沈世翰·崔鳳鳴·權雄萬爲同知,禹敬授爲僉知,金聲八爲五衛將,李枝茂爲景福假衛將,具天柱爲武兼,兪彦述·鄭彦祥爲文兼,具秉勳爲宣傳官,梁翼龍·李潚爲部將,尹得載爲北評事,趙以垕爲淸江僉使,韓始昌爲淸城僉使,金光胤爲平安兵虞候,黃遇河爲四山監役,洪錫福爲平薪僉使,李翊之爲翊衛,申光宅爲內禁將,卞熀爲忠翊將。同知單池道涵,僉知三單,洪益海·趙威鎭·沈,領中樞單金興慶,判中樞單申思喆,副護軍金鎭商·李天輔·李箕獻·申兼濟·李昌壽·沈若魯,副司直尹容·李德重,副司果李柱國·李齊嵒·李重祚,副司正崔台衡·申琰。高景喆爲漢江別將。
傳于李成中曰,都監將官趙偰,曾經郡守耶,縣監耶?問啓。
李成中啓曰,都監將官趙偰,曾經郡守耶,縣監耶?問啓事,命下矣。問于該曹則以爲,趙偰曾經訓鍊副正,熙川郡守云矣,敢啓。
以草溪郡守望單子,傳于鄭必寧曰,今番內試射守令除授一人,後日政,趙偰擬入。
李成中啓曰,玉堂·春坊闕直,已至多日,事甚未安。今日政新除授玉堂·春坊,竝待下批牌招,以爲推移入直之地,何如?傳曰,允。
傳于鄭必寧曰,承傳後日政盡用事,分付兩銓。
李成中,以禮曹言啓曰,今此庭試初試一所,設場於本曹。上直郞廳,依前例朝房直宿之意,敢啓。傳曰,知道。
又以訓鍊都監言啓曰,傳曰,各廳皆以居首用之矣。此單子則鳥銃三中四分,乃是二十二人,使之更爲比較,而設行於北營,午前入啓事,命下矣。步軍則鳥銃外,無他可試之技,以鳥銃一巡三放比較乎?敢稟。傳曰,依爲之。
又以訓鍊都監言啓曰,依傳敎,賞試射時鳥銃三中四分二十二人,以鳥銃一巡三放,更爲比較,得中數,別單開錄,而原單子竝爲還入之意,敢啓。傳曰,知道。
又以禁衛營·御營廳言啓曰,以宿衛騎士追成節目啓下事,日昨已筵稟矣。大將臣金若魯,大將臣朴文秀,相與議定節目書入,而待啓下,分付黃海兵使,何如?傳曰,允。
又以義禁言啓曰,今此庭試初試時,本府都事,竝皆赴擧。本府入直·當直·入直公事·回公及三所禁亂官·假都事合六員,令該曹差出,以爲分排之地,何如?傳曰,允。
鄭必寧,以戶曹言啓曰,依傳敎,左議政宋寅明九月朔祿俸,令倉官更爲輸送于本家則以爲,方在惶恐辭職中,不敢冒受常祿云,祿俸又不領受,何以爲之?敢稟。傳曰,令倉官更爲輸送。
李成中,以守禦廳言啓曰,今番長陵幸行時,設布帳將校軍兵及因公事陪往將校軍兵,柳葉箭·鳥銃試射放後,得中數,別單書入之意,敢啓。傳曰,知道。
輔德成範錫疏曰,伏以臣之情地,誠窮且隘矣。日前聯章,敢陳肝膈之懇,而未蒙恩許,徒犯慢蹇。一旬之內,七違嚴召,此實出於萬萬不獲已也,而臣方揆分懍惕,求死不得。聖度天大,曲賜涵貸,不惟不之罪,繼以有恩召之命。臣雖頑如木石,到此十分地頭,亦豈敢膠守微諒,不思所以變動?顧臣情勢之外,又有私心之至爲懇迫者。臣之八耋老母,自經今夏,無前霖炎,疾病連仍,寧日恒少。忽自前夜,寒氣猝發,達朝戰掉,乍定旋劇,精神昏綴,殆不能收拾,種種危澟之狀,雖不敢煩陳,而此蓋老人眞元澌敗之致。若不急試藥餌,以爲扶接之圖,則實恐有難言之憂。臣方左右將護,不忍暫時離側,至於官職去就,尤豈有可論哉?玆不得不拜章陳懇,自外徑歸。伏乞聖慈,俯賜矜諒,亟許鐫削臣職,俾以專意救護,且治臣前後違傲之罪,以肅朝綱,千萬幸甚。臣無任云云。答曰,省疏具悉。爾其勿辭護焉。
弼善李渭輔疏曰,伏以臣,昨陳情懇,特蒙恩暇,將護病母,母子相對,感祝洪恩,銘心鏤骨,岳海莫喩其高深也。仍念日昨批旨,諄諄誨諭,開釋備至,臣尤不勝惶感之至。今以由限已過,召牌復臨,臣怵分畏義,玆敢趨詣於禁扃之外,而區區情地,有不暇言。纔蒙恩由,又復陳情,極知瀆擾之爲懼,而顧臣私情,誠有窮獨切可悲者。孑然單身,將護病母,而宿患諸症,尙爾彌篤。最是重得寒感,今至六七日,欲汗不汗,肌膚或烘熱如火,或寒粟灑水,症形危苦。邀醫煮藥,方寸如沸,若暫失調攝,則誠有懍然之憂。傍無看護之人,臣獨晝夜在側,煎遑以度。以此情界,萬無片刻離捨之勢。敢將煎迫熬泣之私,更暴於孝理之下,自外忙還臣尤死罪,伏乞聖慈,天地父母,特推錫類之恩,將臣職名,亟許刊削,仍治臣積逋之罪,以肅法紀,俾得安意救護,以伸人子至情,千萬幸甚。臣無任云云。答曰,省疏具悉。爾其勿辭護焉。
文學洪羽漢疏曰,伏以臣,向陳危懇,冀蒙恩遞,及承聖批,諭之以此何撕捱,敎之以從速察職,有若臣無一毫可引之嫌,而故犯逋慢之科者然,臣誠愕然失圖,益不知措躬之所也。蓋臣今日去就,有何可論哉?大臣旣以多不選擇,爲言,諸僚且以必遞乃已,爲期,則其在廉義,決難冒進,此臣所以積違嚴召,鈇鉞自甘,而猶不敢爲變動之計者也。不意例勘猶靳,天牌復降,格外恩數,惶懍益切,到此地頭,臣豈他顧,而第區區自畫,便成守株,揆以廉媿,承膺無路。臣於此,惶隕抑塞,直欲滅死而不可得,且臣情勢之外,又有煎迫之私。偏母十年沈疾,長在床褥,居常有澟澟之憂矣,近因脫着失宜,重添毒感,寒熱交攻,寢啖全廢,諸般症狀,俱係危惡。顧此情理,尤豈有離捨供職之勢哉?伏乞聖慈,特加俯憐,亟削臣職,以靖私義,以便救護,不勝幸甚。臣無任云云。答曰,省疏具悉。爾其勿辭護焉。
吏曹參議沈星鎭疏曰,伏以臣本無似,謬當銓任,亦嘗一再赴於政席之末,而鑑識旣昏,不足以甄別才庸,尺量無素,又不足以裁制短長,隨例充位,中積愧懼而已。卽者伏見儒臣疏本,盛論臺閣不擇之弊,而其中沈益聖·朴奎壽兩人者,亦臣同參時所檢擬也。凡係咎責之來,義無倖免之理,豈可以人言之不爲竝案,厭然爲自恕之計哉?且國子長辭疏中,有所拶逼於臣身者,而疑人於情外,顯示不平底意,語頗深緊云,原疏時未批下,雖不敢輒事辨別,而其爲不見諒則甚矣。臣之本來情地,旣難仍冒,而橫遭困境,媿蹙自倍,今於政牌之下,不敢荐違,隨詣陳章,略暴危懇。伏乞聖明,俯垂諒察,亟賜鐫免,以靖私義,不勝萬幸。臣無任云云。答曰,省疏具悉。爾其勿辭,從速察職。
右議政趙顯命箚曰,伏以臣,頃日筵中,以東宮勸講事,有所陳達,而仍及愼揀宮官之意,其曰不擇者,不過泛論,非的指今日宮官而言之也。近聞春坊多官,以此引嫌,曠日停講云,臣意本以一日間斷,爲憂,而今至於十數日之久,此實臣妄言之罪也。然宮官之一時引入,非異事,而至今過爲撕捱,亦近來名官弊習,事體極爲未安。臣以爲,諸宮官竝從重推考,牌招入直,使之卽日開講,宜矣。取進止。答曰,省箚具悉。期於元良,只在典學,而春坊上下番闕直,已至多日,其涉寒心。深慨世道,方有自量,泯默于此,纔已飭勵矣。二日之間,六人之中,五人請由,王者雖以孝爲治,此曾罕聞者也,當該承旨推考。外任外,已受由者二人,請由者二人,皆置之,許由其章,給之,一體牌招察任。韓光協亦爲依請推考,牌招察任焉。仍傳曰,遣史官傳諭。
兼文學金尙喆疏曰,伏以臣於見職,初旣冒昧承膺,當此闕直多日,胄筵久停之時,臣雖不忠無狀,何敢爲過費撕捱之計,而第臣父病,非如一時偶感之比,積傷所祟,胃氣受敗,初以便血,轉成似痢非痢之症,首尾數十餘日,通晝夜度數無算,重以腹痛苦劇,嘔氣兼發,睡未交睫,食不滿匙。日事醫藥,雜試方技,而尙未得分效,神氣凡百,澌綴無餘,床席委頓,轉側須人,實有澟澟之憂。臣以孑然單身,煎泣度日,頃刻難捨。此固親戚之所共傷,通朝之所相諒,而向瀆切急之私,幸蒙體下之仁,受由將護,感祝天恩,而由限已盡,特牌又降,輒事違逋,實非分義之所敢出,玆冒萬死更此申籲。伏乞聖明,俯垂哀憐,亟遞臣所帶職名,俾臣專意救護,以伸人子至情,千萬幸甚。臣無任云云。傳于李成中曰,給之。
司書具允明疏曰,伏以臣之坐違嚴召,今幾番矣。罪戾愈積,刑章難逭,而恩推連降,例勘猶靳,此已私分之萬萬惶懍者。況院直一空,講筵久輟,沖年睿學,實有寒曝之憂,此尤臣罪之不可贖者也。臣雖至愚,豈不知恩貸之爲感激,義分之爲嚴重,而積逋威命,自甘鈇鉞,冥然·蠢然,終不敢爲變動之計者,是豈常情之所敢出?顧其中,有萬不獲已者存耳。噫,雖閑司漫職,旣有大臣之筵斥,則其不可冒進也,明矣。矧此勸講之地,論其責任,關係如何,一有不擇,其害如何?而乃敢不顧欠簡之譏,徒守趨命之恭哉?此臣所以抵死違逋,必遞爲期者,不專在於一身之廉媿而已。今於荐召之下,亦無承膺之路,惶隕抑塞,直欲溘死而無知也。臣於情勢之外,又有懇迫之私。所後偏母,素患風痰之症,常有澟綴之憂矣。近因朝晝異候,脫着失宜,自昨夕忽添重感,寒熱交作,渾身刺痛,寢食專却,眞元頓脫。臣孑然單身,無他娣妹,躬自扶護,煎泣罔措。顧此情理,尤豈有離捨供職之勢哉?玆敢隨禁,禁扃之外,仰申疾痛之籲。伏乞天地父母,俯賜矜憐,亟命鐫削臣職,以靖私義,以便救護,不勝幸甚。臣無任云云。傳于李成中曰,給之。
結城縣監吳命修疏曰,伏以臣,猥以無狀,待罪下邑,政雖迂拙,區區一念,只欲仰體聖上憂民之意,庶幾效萬一圖報之忱,而凡於風化之所關,民情之稱冤者,竭耳目心膂,罔敢少忽,必飭勵之,矯革之,惟恐不盡。至於大關民弊,而守令之不得自由者,玆敢冒萬死一陳之。伏願聖明,少垂察焉。臣竊念,王者之政,惟在於保民,而保民之道,惟在於田·軍政之無弊。今夫良役之白骨·黃口,隣族侵徵之冤,聖上之所洞燭,而所深恤者也。已令廟堂積年訏謨,變通無策,故嚴勅守令,逃老故之代,無有未充,此亦矯弊之道也。臣到任以後,査出逃老故之數,而搜括漏丁,庶幾可以充定其代,少紓其冤。至若陳田之白地徵稅,而至及於里族之弊者,或恐聖上有未下燭,故臣請細陳其由。今夫庚子量陳及量後陳處,率皆山坂之掛者·瘠者,而薄薄之田也。火耕種粟,則亦可一二年得稔,薄土之地力已竭之後,種之不成,故還爲陳廢,而朝令,無田陳蠲稅之規,故年年白徵,而或有闔家沒死,則不得不侵徵里族,此則無異於良役之白骨徵布也。己酉·己未兩年,雖有査陳之令,而田陳不許多負,故十擧一二,而流來舊陳,白徵者甚多,民怨到此徹天矣。田制之不許陳頉者,蓋欲無陳土也,田結之無新還起,則不得磨勘者,亦欲陳土之勸起也。然而庚子量陳及量後陳處,雖有可起之土,而終不能還起者,何也?是必有所以然之故也。臣細問其故於民間,則皆以爲,陳田雖皆瘠薄,無土之民,豈不欲耕食?實有難堪之弊,而不敢起也。臣問其爲弊之端,則皆曰,陳田之欲起者,或視其土地之肥瘠,一田之內,或取其肥而棄其瘠,或隨其人力之多少,而其或十餘負之田內,起一二負·三四負,則十餘負之稅,竝皆徵之,且起墾之後,雖至陳廢,依舊徵稅。且或田主闔沒之後,至徵里族,而或有耕若干畝者,則曾所里族之徵,永爲竝徵,故不敢起也。至若田主時存者,所當起耕而納稅,以其尤甚瘠薄,不足以償起耕之勞矣。與其徒費人力而收稅,不若不費力而收稅,或不堪良役而流離散亡,村稀土曠,而疲殘者,力不贍不能起也。此則尤所傷心慘目處也。民情如此,而爲弊至此。噫,勸起陳土之意,反爲防其起耕之路也。顧此臣縣之庚子量陳者,六百九十九結九十一負零,量後陳則一百九結六十負零,都計八百九結五十二負之地,盡爲荒廢,樹木成林,良可寒心。臣之淺慮以爲,莫若隨起隨稅,隨陳蠲稅,使民無患陳田收稅之弊,然後乃可樂爲之起,而次次還起,起者或陳,陳者復起,有同易田更休之法也。今雖良田美畓,若値凶年,猶爲減稅,惟此薄薄之陳田,何獨不蠲其稅乎?今若除其陳稅,以責還起,則陳土漸少,田結漸贏矣。臣官雖至微,豈可無爲國家恤經費之慮也?然而財聚則民散,爲民所以爲國也,恤費而白徵,非所以爲國也。除今年田租之半者,臣昔聞之於漢文,而陳田收稅之事,非臣攸聞。念我聖上至誠恤民,至於關係民冤者,雖一毫一髦,無少留難因循,而必令卽改。此民心之所以仰感聖德,就日望雲也。惟此白地徵稅之弊,大爲生民之冤,而何獨因循姑置之也?此或聖聰,未聞爲弊之一至此也。噫,每年田政磨勘時,守令不敢違朝令,新還起,責之於書員,書員不得起處,則亦不敢違官令,虛執負數。此非守令之罪也,亦非書員之罪也,勢不得不已也。今臣方當田政,一一査正,則年年還起三十四結五十一負零,絶戶陳十一結二十九負零,不入査陳者六十九結二十八負零,此皆白地徵稅者也。臣若不恤民冤,亦姑因循彌縫,自幸無罪,則其罪反有甚於聚斂之臣也,亦以負聖上分憂之意也。臣何敢不陳其弊也?況且臣縣濱海,而今年水澇,爲害最甚。平地良田,沈淹泥濘,初不落種,雖或落種,不得鋤治,亦爲蕪穢,而至如禾穀,則雖至茂盛,發穗之時,冷雨惡風,無日不作,以致傷損,亦未成實。嗟乎悶悶焉。農夫何以望歲?惟彼殘民,竭其廬之入,不足以償公私之債,何以生活?良可哀也。古人有詩云,凶年憂黎元,歎息腸內熱,正謂此也。如此失稔之中,白地徵稅,又何可忍爲也?伏乞聖明,俯諒臣肝膈之辭,斷自宸衷,特除虛還起,絶戶陳,不入査陳,白徵之稅,以慰民心。自明年爲始,隨起隨稅,隨陳蠲稅,雖他人田地,限三年勿侵,隣里相與助力,借其農器農牛,而可合耕食者,自官勒令還起,則陳土庶可以年年漸闢矣。以此永爲定式,則此乃王政之始也。臣無任云云。答曰,省疏具悉。所陳者,令備局稟處。
上在昌德宮。停常參·經筵。
午時,日暈。
鄭俊一啓曰,備邊司郞廳來言,今日賓廳坐起日次,而大臣有故,差退一日來會云矣,敢啓。傳曰,知道。
又啓曰,大司憲李縡,掌令南泰耆,持平韓光肇·黃柙在外,執義李延德武一所監試官進去,掌〈令〉鄭廣運陳疏。今日以監察茶時之意,敢啓。傳曰,知道。
李成中啓曰,今日賓廳坐起,旣已頉稟,所當持公事入侍,而本院時無留公事。不得入侍之意,敢啓。傳曰,知道。
傳于李成中曰,宣傳官一員待命,騎馬三匹立之。
鄭俊一啓曰,吏曹判書李周鎭,日事違召,無意行公,事體未安。卽爲牌招察任,何如?傳曰,允。
又啓曰,金吾滯囚,未有如近來,而判義禁李箕鎭,日前特敎之後,連事違召,尙不膺命,其在事體,極爲未安。卽爲牌招察任,何如?傳曰,允。
李成中啓曰,修撰黃景源,自鄕上來云,卽爲牌招入直,何如?傳曰,允。
又啓曰,試官申晩·尹容·柳復明·曺命敎·洪好人·李宗白·鄭彦燮·李匡世牌不進推考傳旨及從重推考傳旨,今方捧入,而從二品試官承牌,通三所只是一人,將無以備員,事體極爲未安。竝更牌招,何如?傳曰,允。
又啓曰,試官申晩·尹容·柳復明·曺命敎·李宗白·鄭彦燮·李匡世再招不進推考傳旨及從重推考傳旨,今方捧入,而從二品試官承牌,只是二人,無以備員,在前如此之時,亦有三牌之例。竝更牌招,何如?傳曰,允。
以說書韓光協牌不進罷職傳旨,傳于李成中曰,推考傳旨捧入。
以副校理尹得載,副修撰嚴瑀牌不進禁推傳旨,傳于鄭益河曰,只推牌招。
李成中啓曰,新除授兼司書尹東浚,時無職名,令該曹口傳付軍職,何如?傳曰,允。
兵曹口傳政事,副司果尹東浚。
李成中,以弘文館言啓曰,新除授副修撰趙載敏,時在江原道江陵地,經筵入番事緊,請斯速乘馹上來事,下諭。傳曰,依啓。
鄭俊一,以摠戎廳言啓曰,本廳布帳軍校試射放卽爲擧行事,命下矣。本廳在京軍校,今日三淸洞本營,試射放設行之意,敢啓。傳曰,知道。
傳于鄭俊一曰,摠戎廳,以試官獨未擧行矣,今已入來,卽爲擧行以入。
鄭益河,以吏曹言啓曰,文科庭試初試試官,今方擬入,而其中鄭元淳·李燮元,時無職名,令該曹口傳付軍職,何如?傳曰,允。
兵曹口傳政事,副司果李燮元·鄭元淳。
李成中,以守禦廳言啓曰,今番賞試射時入格將校·軍兵等處,依判下頒賞之意,敢啓。傳曰,知道。
鄭俊一,以訓鍊都監言啓曰,都監郞廳四員內,軍色郞廳趙明健,身病甚重,勢難入直,糧餉色郞廳金文行,鳥銃色郞廳尹東喆,火藥色郞廳宋奎錫,今此庭試,皆爲赴擧,本局省記,無以推移。在前如此之時,有把摠代直之規,今亦依前例,以把摠代直之意,敢啓。傳曰,知道。
又以武一所差備官,以試官意啓曰,今此庭試初試時,六兩入格五百五十八人,柳葉箭入格二百六十五人,片箭入格一百二十八人,其中具三技入格八人,兩技入格一百九十一人,而通計三技,兩技入格之類,則其數不足於二百五十之元額者,爲五十一人。取考甲子年庭試初試時謄錄,則其不滿元額之數,因傳敎,以單技入格者,從分數陞付矣,今亦依此例,單技入格中,以矢數分數,似當次第陞付,而自下不敢擅便,何以爲之?敢稟。傳曰,依爲之。
又以司僕寺官員,以提調意啓曰,本寺買得屯平壤地碧只島筒外泥生處打量收稅次,幹事屯監及本寺書吏,別定下送,與本官眼同打量之意,發關本道矣。監色所騎馬及文書載持卜馬,以本寺馬題給,依例草料成給事,分付該曹,何如?傳曰,允。
京畿監司徐命九狀啓,朔寧等官居幼學玄儀點等渰死事,傳于李成中曰,渰死人等,令本道恤典擧行。
左議政宋寅明疏曰,伏以臣,知識懵昧,語言狂率,前後妄發,自陷死罪,輒蒙聖度寬貸,至今全保。向來筵奏,又復衝口而發。斷斷血忱,非不欲增光聖德,而辭不達意,重觸天威,嚴敎遽下,衷情莫暴。蒼黃逬退,自分湛滅,旋又收還薄勘,官秩如舊。承史續臨於胥命之中,恩諭渙宣,霜雪雨露,罔非恩造,生死肉骨,豈勝感泣?夫君臣猶父子。子之於父,雖被呵責於一時,而顧復猶前,慈愛無間,則爲其子者,何敢追引前事,有所自阻?在臣之道,惟當仰承德意,益勉報答,而抑臣所以拊心悲悼,沒身痛刻者則有之。念臣無狀,待罪承弼,屢見聖上非常之過擧,而匡格無術,孤負實多,此已臣死罪,而至於今番罔極之敎,乃復由臣妄言,使臣而不言,則聖上此敎,何由而發?雖其不移時而收回,實爲宗社之幸,咸仰日月之更,而若臣狂妄觸激之罪,固自如也。縱不能自引甌刀,而今又淟涊朝列,便同恒人,則恐非所以謝神人而植倫綱。臣於此,必欲終身廢伏,自居以木石之頑,而官職去就,初非可論,今臣蹤地,何敢偃處輦下,而日前責諭之下,感懼交極,不敢遽爲引退之計,收拾驚魂,披瀝肝血,輒先冒死,哀籲於仁覆之下。伏乞聖慈,俯垂體諒,亟許斥退,俾申私義,仍復嚴施典憲,以勵臣分,不勝萬幸。臣無任云云。答曰,省疏具悉卿懇。曾已諭,卿何若此?其卽造朝,無加予過焉。仍傳曰,遣史官傳諭。
上在昌德宮。停常參·經筵。
巳時,太白見於未地。
下直,德川郡守崔定。
鄭俊一啓曰,守禦使趙觀彬,以掃墳事,今方出去于公洪道舒川地,所授密符,來請還納,何以爲之?敢稟。傳曰,仍佩往來焉。
以摠戎廳試射單子,傳于鄭俊一曰,弓則以軍器弓給之,木則本廳上下。
以承傳色,封下手書,備忘記于賓廳,口傳下敎曰,似多誤字,更欲正書以下,而日暮氣憊,卿等亦久待,故以此下之矣。手書曰,噫,以予衰耗,强勉于今,其豈予心?頃年勉承慈敎,中間又因諸臣之過執,尙今泯默,作一心恙,而惟此一心,上以追慕乎先,下以係戀乎軍民,於國事於朝象,心若浮雲者深。孔子云,將順其美,昔人君令臣恭,朱子抄於小學,聖賢其欺哉?予雖涼德,調劑黨習,作一部心典,弗憚其苦,弗顧不能,必以此爲己任者,意雖迂矣,心則可質彼蒼。噫,此爲己乎?專爲國,專爲世臣,若爲己,此等弗快活,苦於自己者,幾十年固執也。噫,其令公,其臣從之,可謂效臣恭也。意若美也,群下將順,可謂法孔子矣。雖弗然草上之風,其臣違拒,其曰臣乎?顧今世道,令行乎,否乎?大訓訓諭,莫能感動,此非今日臣子也。顧今近世,大訓之下,莫敢更喙,而其心猶前,故奇奇怪怪,怳惚莫測,其漸日現,而于今以追慕之訓飭,作一機關,嘵嘵紛紛者,亦時象之餘習。今則非特舊象,藍非藍,黑護白,氷炭相類,殆若狂焉。若此不已,將國不國人不人,君不君臣不臣,莫若弗覩乎此,而自潔歸拜,奏其此類無形,背君私黨,而心愈酸者。六月八日,其是何日?追慕作訓,反使怪輩,恣意誣焉。思之及此,心膽若墜,而搢紳恬然,狂儒肆行。朝廷之上,恐或黃墨之加我,其同喑啞。駭悖名儒者,上無其君,下無畏憚。處分快正,黃墨恣行於搢紳,其不知稅駕於何,黃墨承宣,其由在焉。頃日洪鏡輔輩處分時,有陳達之事,挾憾深矣。因無據而作此黃墨重臣,弗滿洪啓億輩削名之弗解,插木於軟地,是豈臣節,豈特此也?近日被彈被譖者,其皆稍悟夾贊之人,此豈徒上之所知?五尺可知。噫,勝國權臣,覽史雖憤,此猶貪吏祛之,自可帖然。今之此習,豈比乎此?可謂深於洪水者也。予雖誠淺,祛黨,公心也。今之愈深,抑何心腸?可謂弗若有苗矣。尤可駭者,其駭擧者,必有其祖其父,而心寒骨寒之敎,渠輩豈不聞也,而雖不能獻其頭闕下以謝,縛其子自請王法於囹圄,臣分當然。若有一分臣分,不能自耐者,則其豈無此,而漠然無聞,益使其子,放恣猖狂,此只有子而無君者也。頃日復有駭擧,將必請討之。宰臣畏怯狂墨,逡巡師長,若此不已,一邊誣大訓,請投乎海,一邊濃墨筆端,狂叫號令,人莫敢請討矣。到此地頭,國爲國,君爲君,吁嗟朝鮮,其將先爲長夜。又可駭者,予昔春邸時,以毛骨俱悚之章,作一請討矣。于今心骨俱寒之敎,聽若尋常。其重君,不若銅闈事,一於此,懸首街道,以礪臣分,況若此者乎?次對文具,非今先務,君綱弗立,曰君視事,其曰有君,決弗見欺。臣之每每彌縫,作無據之庸君。況觀今之擧,駭擧怪事,弗止於此。以予追慕之訓,啓此無限之駭擧,將何顔歸拜?豈特駭擧,將至難言,逐銓官逞其私,奚弗緊關,而此亦細故也。弗諭乎此,惟願卿等,苦我悶我,以除其煩,使我靜養筵中。欲諭若水投石,召承宣而呼寫,必不肯受懲於常訓。弗欲把筆矣,非此筆,莫能宣旨。强氣臨紙,心眩手麻,僅成字樣,其止其止。
賓廳口傳啓曰,伏承下敎,臣等驚惶震越,心膽隕墜,此莫非臣等之罪也。冒死請對,亦甚惶恐,而上下阻隔,其可一日爲國乎?暫許引接,俾得親承下敎,各陳所懷,千萬伏望。
又以承傳色,封下手書備忘記,口傳下敎曰,此與他下敎有異,非若此之事,俾上下俱休焉。手書曰,頃者下敎,宰臣叩頭由何,而爲狂儒之父,而爲臣子,視若尋常,此無君也。宰臣所請,可謂臣分,請亦末減,則駭儒之狂墨,可謂背馳臣分矣。卿等之怯於黃墨默默,亦何道理若此?雖犯上悖義,而其君欲親問,判金吾以下,畏黃墨而弗進,到此地頭,國爲國,君爲君。予雖巽軟,太阿在手,此等之輩,何足道哉,而但心有益愴者,乙丑暮春三月成之句,將欺高壇,追慕製述,反爲叵測也,何顔歸拜?此予自飭也,非他敎也。世道靜焉,君綱弗立之前,決弗許對卿等,惟待乎此而請見焉。倖假我年,見乎此等世界,亦豈復邁邁乎?卿等若此前,予志固矣。旣許其應,何苦我乎?慕昔欲狂之心,今若凝石于中,心神莫定,其止其止。
賓廳口傳啓曰,連伏承下敎,莫非臣等之罪,惶恐欲死。聖敎旣有於享於民應之之敎,享事·民事,亦豈阻隔,登對而可以爲之乎?下敎中亦不無可達者,更爲煩瀆,極知惶悚,而暫許引接,千萬伏望。
又以承傳色,封下手書備忘記,口傳下敎曰,此敎異於他下敎,卽爲頒布,使不敎子之父知之焉。手書曰,昔漢張綱,爲臣也而埋輪當道,況爲君者乎?君綱立臣分正之前,予志若鐵石,而今此擧,上以謝陟降,卿等一何苟苟焉?
賓廳口傳啓曰,連伏承下敎,惶恐不知所達矣。屢次煩瀆,尤極惶悚,而召見臣等而下敎,則當陳所懷,暫許引接,千萬伏望。
又以承傳色,封下手書備忘記。
賓廳口傳啓曰,今此下敎,辭意愈嚴。臣等惶恐不知所達。其前下敎,亦多有不敢聞者,而此下敎,則中間二字四字,有非臣子所敢承聞。臣等雖死,決不可頒布,敢此封還,伏望卽爲改下,仍許入對焉。
又以承傳色,更下封還手書,口傳下敎曰,今日世道,有君綱乎,有臣分乎?其數字何關,而卿等如此乎?卽爲頒布,使不敎子者知之焉。
賓廳啓曰,其下敎,臣等豈敢視之尋常,昧然頒布乎?雖死,不敢頒布,卽爲改下,千萬伏望。
又以承傳色,更下封還手書,口傳下敎曰,與前日下敎有異,此非如此之事矣。
賓廳啓曰,下敎中十二字改下,然後可以頒布,不改下之前,雖死,不敢頒布矣。
又以承傳色,更下封還手書,口傳下敎曰,此非如此之事,其止之焉。
賓廳啓曰,求對則今已夜深,不敢更煩,而此下敎不改下之前,決不敢頒布。深夜更瀆,尤極惶恐,而不得不更爲封還,深加思量,亟爲改下,千萬伏望。
又以承傳色,更下封還手書。
賓廳啓曰,今則更鼓已深,不敢更爲封還,亦不敢爲頒布之計,謹當封留政院,待明更達矣。
傳于鄭俊一曰,筵說之無據,未有甚於近日。新差注書及其前一次入侍注書外,常訓親製後,注書·兼春秋,竝令該府處之。
諸承旨·玉堂,有稟達事,請對矣,傳于鄭益河曰,君綱不立之時,不知爲此,而今乃爲此,其止之。
傳于金光世曰,注書·兼春秋拿處傳旨,何至今不爲捧入?如此而何顔請對乎?
傳于金光世曰,昔年自灣府回還之後,以政院使令,請承傳色之聲,至有施賞之事矣。卽令雖君父自勉之時,寥寥如此,本院下人,令攸司科罪。
傳于金光世曰,下敎之後,大司成雖不行公,宜卽擧行後啓達,而恬然無啓達之事,本館堂上,爲先令該府處之,當該齋任,限十年停擧。
傳于金光世曰,他堂上有行公者耶?問啓。
金光世啓曰,他堂上有行公者耶問啓事,命下矣。同知館事,卽李周鎭·元景夏,而皆在引入中,無他行公者矣,敢啓。
傳于李成中曰,以爲有他行公堂上矣,金尙魯則未及肅拜,此傳旨,置之。此時不可撕捱,牌招卽爲擧行。
傳于金光世曰,卽今停擧齋任,雖或不知,而參榜拔去事,分付試所。
傳于金光世曰,朝臣與儒生,皆今日臣子,則必下留院之敎後,爲快乎?
傳于金光世曰,韓致大·宋永休,是誰之子乎?卽爲問啓。
金光世啓曰,韓致大·宋永休,是誰之子乎卽爲問啓事,命下矣。致大父學生世傑,永休父學生基孫云矣,敢啓。
傳于金光世曰,洪啓億疏下,削名黜鄕者,幾人耶?問啓。
金光世啓曰,洪啓億疏下,削名黜鄕者幾人耶問啓事,命下矣。問于四學,則疏色韓喆謩·金載天,掌議李東沆·金相粲·洪啓五·徐逈修·鄭雲煥·金載文·尹勉能·韓郁,色掌金相雨·鄭時杰·金載寅·金鈺升,製疏鄭杺合十六人云矣,敢啓。
傳于金光世曰,此非留門之時,而大臣·備局堂上出去,故旣下標信,大司成入來肅謝,卽爲擧行。
傳于金光世曰,相臣旣出去,政院亦無引見之事,退去,可也。
吏曹口傳政事,以李師祚爲吏曹佐郞。
金光世,以庭試文科一所試官言啓曰,臣等去夜承命,進詣于試所,四更始爲開門,流入多士,而京外擧子,比前數多,本曹前後庭,已盡充滿。此外未入之數,殆至近千,彷徨門外,實無容入之地。卽今事勢,不可無及時變通之道,依近例許通中樞府,嚴設棘圍,以爲一體開場之地,何如?傳曰,允。
李成中,以三所應辦官,以諸試官意啓曰,今方開場入門,而刑曹·工曹兩所,雖已依節目連通,而只開刑曹大門入擧子,則自刑曹通工曹之路,委巷狹攢足簇立,蹂躪之患,勢所必至。癸亥年開場時,試所亦慮此弊,不得已竝開工·刑曹兩大門,流入擧子,俾免顚仆之患,今亦依此例,竝開兩大門之意,敢啓。傳曰,知道。
左承旨鄭必寧疏曰,伏以藥院副提擧之任,本是知申事之例兼,而頃因知申之與提調有親嫌,兼察之命,猥及於微臣矣,今則長席新差,舊例宜遵。伏乞聖慈,亟遞臣副提調之任,回授應帶之人,以存院規,以安私分,不勝萬幸。臣無任云云。答曰,省疏具悉。爾其勿辭察職。
大司成金尙魯疏曰,伏以臣於國子新除,雖極不稱,職是宿趼,事係副急,固宜竭蹶趨膺,奉行成命,而第臣有不敢冒當此事者,近聞疏儒被罪以來,儒生輩倡言,伊日入侍人中,某也奏某語,某也有某事,施罰之議,疏論之說,喧播於世,有口皆傳,而臣名亦入其中云。本事旣甚虛爽,臣固付之一笑,而若其上下人頰舌則極矣。今此重臣被罰,卽其一也,而臣若以師長自居,揚揚然冒入館中,參涉是事,則是臣之廉愧,先自喪矣。更以何顔,布宣聖敎,誨諭諸生爲哉?秉銓之臣,亦有耳,豈不聞外間之藉藉傳說,而許多無故之人,擔閣一邊,乃以如臣之嫌不可與者,煩啓稟而强擧擬,無乃甚麽機關,藏在其間而然歟?近來事,毋論小大,輒有妙理,臣誠左右顧,而不勝其駭惑也。嚴召之下,進身闕外,略陳危悃。伏乞聖明,頫賜照鑑,亟鐫臣職,毋使成命久稽,仍治臣違慢之罪,以礪朝憲,公私兩幸。臣無任云云。傳于金光世曰,此等疏,不知爲答,給之。
副校理申暐疏曰,伏以臣,蹤地至危,病情且苦,實無抗顔陳力,束帶趨朝之勢,積逋召命,倖逭誅罰,一疏仰暴,亦靳鐫削,情窮勢蹙,不知所以爲計。今以館直俱空,天牌復辱,擔舁病軀,謹此隨詣,而咫尺之守,迷不知變,逋慢之罪,將無所逃。伏乞亟加重譴,以振頹〈綱〉,不勝萬幸。顧臣情勢,豈敢以館職自居,復有所云,而事在目前,亦有所不容泯默者,敢此附陳焉。言路之杜塞,未有甚於今日,衮職有闕而莫敢言,宰相失職而莫敢言,政官逞私而亦莫敢言,以致世道日下,綱紀漸隳,有識之竊歎,輿情之愈鬱,固已久矣。今此前修撰趙暾之疏,不過論一政官,語甚寂寥,有何可罪,而特遞之命,遽下意外,臣不勝憂歎之至。噫,國家所以置三司者,將使之言耳,言雖不中,惟當深加優容,以開不諱之門。況此儒臣之言,實採輿論,初不近似於喜事乖激之習,而今殿下於其本事,不少照察,諭之以信惑浮嘵,責之以作此怪擧,何殿下之沮抑言者,乃至於此也?殿下之卄載苦心,亶出於至誠祛黨之盛意,而簡宰臣於人望之外,授之以進退人物之柄。在宰臣之道,固宜感激殊渥,精白一心,少效報答之不暇,而乃反閃弄機譎,欺瞞聖聰,上殿則輒稱以赤心奉公,下殿則徒售其一己私欲。屈首附麗之輩,惟恐引進之不及,稍出頭角之類,惟恐排擯之不力,自成圈套,一黨復生,向來之僅僅彌綸,架漏度日者,今反爲片片乖裂,莫可收拾,則其所以協贊者,何事,調劑者,何事,而以殿下之明聖,猶未覺察,過加寵信,至疑言者,誨責嚴截,是非之相混,扶抑之太偏,豈不有乖於公好惡平物情之道乎?彼儒臣,上體聖上飭勵之敎,下受家庭忠厚之訓,處心恬靜,持論和平,且與宰臣,姻好甚篤,有何私惡於宰臣,而不顧一身之利害,出口氣刺論,若是其無難也?雖以此見之,亦可知一世之公議,有不可已者耳。然幸而出於儒臣之口,特不索言之矣。顧其可論之事,豈但止於汚名器而羞臺閣而已哉?憑藉政柄,大開賂門,敢以淸朝官爵,作爲射利之資,宰臣名官,或有目睹而耳聞者,傳說狼藉,莫不唾罵,而終無一人爲殿下言之者,今日言路之壅閼,可謂無復餘地。此實國家之深憂,而今儒臣,猶以草草一語,終被譴遞,則雖或有大於此者,其孰敢開口論列乎?其在來諫礪世之道,不可無轉環之擧。伏乞聖上,亟加三思,收還前修撰趙暾許遞之命,以重言路,以伸公議。臣不勝顒望,臣無任云云。傳于金光世曰,此等疏,不知爲答,給之。
上在昌德宮。停常參·經筵。
世祖大王忌辰齋戒。
夜五更,有霧氣。
大王大妃殿·中宮殿·賢嬪宮,藥房口傳問安。答曰,知道。
藥房提調金若魯,副提調鄭必寧啓曰,近日朝晝異候,伏未審聖體,若何?昨日下賓廳備忘,有心眩手麻之敎,臣等久未診候之餘,伏聞此下敎,已不勝驚慮,而去夜酬應,至於徹曉,不瑕有傷損之節乎?臣等與諸御醫,趁早入侍診察,有不可已矣。大王大妃殿氣候,何如?臣等無任達宵耿耿,敢來問安,竝此仰稟。答曰,慈殿氣候,差勝後一樣矣。
諸承旨有稟達事,來詣閤外請對矣。
李成中啓曰,左議政宋寅明箚子到院,而以國忌齋戒,留院之意,敢啓。傳曰,入之。
金光世啓曰,昨日最初備忘,卽當頒布,而下段一二處,不可不更爲面稟,故昨已微稟,未承發落。此亦於入侍時,更爲稟達後頒布之意,惶恐敢啓。
賓廳,以承傳色口傳啓曰,去夜臣等,以更漏已深,不得不暫爲退去,而達宵憂遑,不任煎迫之忱,更此來會,冒死請對。幸望暫許引接,俾臣等,得以奉昨下備忘以入,面陳所懷焉。
以承傳色口傳答曰,昨已悉,無他可諭,俾予安休焉。
賓廳口傳再啓曰,臣等非不知聖體便休之道,而第念今日事,必須一經入侍,洞承下敎,各盡所懷,然後方可以有所決場。冒死更爲請對,深加思量,特許引接,千萬伏望。答曰,已悉之矣。
領府事金興慶,領議政金在魯,右議政趙顯命,行判中樞府事申思喆,行戶曹判書鄭錫五,行知中樞府事金始炯,判敦寧府事李箕鎭,司直金聖應,左參贊朴文秀,吏曹判書李周鎭,刑曹判書柳儼,戶曹參判李益炡,工曹參判沈聖希等啓曰,臣等不忠無狀,不能鎭世道而靖士習,致有今日之事。上以貽至尊之煩惱,下以駭中外之聽聞,臣等之罪死,無以自贖,而第有區區愚衷,欲以自達於明照之下者。自昨至今,屢次求對,而迄未蒙允,此尤臣等不誠之罪,而上下睽阻,國事岌嶪,似此擧措,恐亦不能爲聖德之光也。此事至微,本不足以煩聖慮,雖有更爲處分者,召見臣等,從容商確,自可以談笑處之,而何爲此非常過中之擧也?臣等入對之後,此事可以結梢,而聖體可以休安。伏乞更加三思,亟許賜對焉。答曰,已悉之矣。
賓廳再啓曰,臣等昨今以來,連承不敢聞之敎,心墜腸熬,直欲滅死,惟願一入明主之前,上以面承聖敎,下以各陳愚衷,相率瀝懇,更請賜對,而聖意愈邈,又復靳許。此實由於臣等之罪,而亦不能無感於天地之大,父母之慈也。嘻噫,殿下今日之擧,是何事耶?天陛咫尺,爲大臣而不得對,爲儒臣而不得對,爲喉司之臣而亦不得對。大小驚遑,中外沸擾,如是而可以一日爲國乎?以聖上至聖至明,又何忍爲此乎?臣等雖無狀,豈爲彼儒生輩,而負我殿下哉?今若許臣等之入對,則一酬酢·一處分,便當帖然無事,何必過自煩惱至此也?臣等實不勝悶鬱之至,更願亟回三思,特借方寸之地焉。答曰,已悉之矣。
賓廳三啓曰,臣等畢瀝肝血,顒俟兪音,及奉批旨,聖意愈邈。臣等誠無狀,以殿下體下之盛德,何至於此哉?天地否隔,則無財成之道,君臣睽阻,則失相須之義。一日二日,若是不已,則群情靡所底定矣,國事愈益泮渙矣。因彼儒生之駭妄,有此無前之過擧,彼固不足道,而其累聖德而損國體,爲如何哉?噫嘻,臣等前後所奉聖敎,無非人臣所不敢聞,以聖上至仁至慈,何忍爲此?臣等跼天蹐地,實無生世之念也。爲人子而不得於父,爲人臣而不得於君,將何以自立於覆載之間哉?臣等竭聲齊籲,尙未蒙一兪,自愧誠淺言拙,而衷情迫切,復此冒瀆。伏願亟恢轉環之量,快許進見之請焉。答曰,已悉之矣。
藥房,以承傳色口傳啓曰,伏承問安批答,則慈殿問安,只賜答而無他下敎,臣等不勝抑鬱之至。與諸御醫入診,決不可已,冒萬死仰請,惶恐敢達。
以承傳色口傳下敎曰,姑無見醫官之事,必欲見之,則與儒生入來,可也。
藥房再啓曰,臣等連爲瀆擾,極知其萬萬惶悚,而職在保護之地,旣未承候,又不得診察,則臣等抑鬱焦遑之忱,當復如何?不敢在院,煩請趨伏閤外,冒死更籲,伏望特加三思,亟許入侍焉。
以承傳色,封下一句手書,口傳下敎曰,此外無可諭之事,退去,可也。手書曰,雖有華·扁,我不信,淸心,今予是良方。
藥房三啓曰,伏承御筆書下,臣等雖甚愚迷,亦仰認聖意矣。此時豈敢煩瀆,而今日悠悠萬事,惟在保護聖躬,卽伏見下政院備忘,亦有方欲靜攝之敎,臣等之與御醫入診,尤不可已。伏望俯察臣等焦遑罔措之狀,特賜一兪,千萬幸甚。
口傳答曰,俄有書下者,此外無可更諭矣。
藥房四啓曰,臣等累進焦迫之情,而聖敎一向牽拒,惶懍抑塞,直欲鑽地以入,而不可得矣。聖候靜攝之中,昨今酬應之繁多至此,聖體必致損傷,而終靳暫時診候,臣等雖甚無狀,亦有愛君如父之心,何敢畏被煩瀆之誅,不思所以盡保護之道乎?聖上少加察於臣等之情理,則亦必有矜念,特許臣等之請,攢手顒祝,惶恐敢啓。答曰,已悉諭矣。
藥房五啓曰,臣等區區祈祝,惟在於保護之節,而朝者問候,未承一字下答,屢次口啓,終不得兪音,莫非臣等誠意淺薄,死有餘罪。泥首閤外,以俟嚴誅,而亦不敢自阻於君父之前,更此仰瀆於聖明之下,一診聖候,退伏鈇鉞,是臣等至願,惶霣敢達。答曰,已悉之矣。
藥房六啓曰,臣等冒死瀆擾,至五至六,而誠薄辭淺,終不能感回天聽,咫尺閶闔之門,竟阻方寸之地,君父有症候,而終不得診察。嚴畏天威,泯默而退,則是豈有一分臣子之心者,所忍爲乎?殿下待臣等,雖不若禽蟲,在聖人愼疾之道,決不當以其臣之無狀,有所忽於調養之節也。臣等縱被嚴誅,不得請則不可退,遑遑焦隘,又復仰請,快降兪音,千萬泣禱,惶霣敢達。答曰,已悉矣。
鄭俊一啓曰,小臣以該房巡監軍事,有時急稟定事,請對。傳曰,非但如此之時,付標以下,自前靜攝之中,亦有付標之事,而予方欲靜攝,故付標以下矣。
備忘記,凡事有輕重,其輕者,寬假,可也。若有犯分悖理者,亦施止沸之道,此則大不然。予雖涼學,此等道理,其略知之矣。
傳于李成中曰,奇怪者之父,如此之時,敢在家乎?問啓。
傳于李成中曰,厥輩之父,君父如此之時,聞此下敎,晏然自在,有將心而然,問之何爲,置之。
傳于金光世曰,當該差備,如此之時稽緩,令該府處之。
李成中,以成均館官員,以大司成意啓曰,下敎之後,大司成雖不行公,宜卽擧行後啓達,而恬然無啓達之事,本館堂上,爲先令該府處之,當該齋任,限十年停擧事,命下矣。所當依聖敎卽爲擧行,而掌議朴師厚·鄭樸等,前月念後,俱已遞去,其代尙未差出云,故今方出代,使之催促入泮,急速解罰,而停擧一款,時無當該齋任,何以爲之?敢稟。
傳于金光世曰,趙載浩之此時外職,非其時,京職檢擬事,分付。
傳于金光世曰,世子進講史略,使之成出諺解矣。沖年潛心於諺文,不是異事,置之事,分付侍講院。
鄭俊一,以成均館官員,以大司成意啓曰,有掌議然後,可以解罰,而新差掌議金謹行,不但在外,旣未行相揖禮,揆諸事例,自在應遞,故依例改差。掌議李祥海,則自曉至今,屢度催促,而謂以昨日觀科出來之路,墜馬重傷,終不入來,事極駭然。今方重施停擧之罰,卽令差出其代,急速擧行,而如是之際,致使成命遲延。臣不勝惶恐待罪之至,敢啓。
傳于金光世曰,掌議亦臣子,此時何敢如是?掌議李祥海,永爲停擧,其代使之卽出。
傳于金光世曰,以製常訓之故,至於此,前頭有處置之道,藝文館所在常訓板,竝入之。
政院口傳啓曰,臣等相率伏閤,竭誠求對,尙未承一兪之音,而今此下敎,又是萬萬意外。常訓事體至重,史局祕藏至嚴,則雖有此敎,臣等何敢爲奉入之計乎?雖死,決不敢承命矣。
傳于金光世曰,常訓板有何可惜,而不入之乎?
政院口傳啓曰,臣等所懷,俄已略陳,而今此常訓,乃是金櫃石室之藏,則殿下旣不可任意處之,臣等亦何敢遽然奉入乎?雖騈首滅死於閤外,決難奉承矣。
備忘記,傳于金光世曰,趙暾之乘機投章,申暐之右袒角勝,可謂無嚴。此等之臣,豈可裕昆?竝削職,拔名從班。
金光世啓曰,三司·諸臣有稟達事,來詣請對矣。
備忘記,傳于金光世曰,當初駭擧者,雖已參酌,事已帖然,再次駭擧者,可謂無君無嚴。使其君致此擧,職在耳目,先請投畀,次請求對,職分當然,而只畏墨名,不顧其君,身雖在於閤外,猶顧瞻於左右,此等耳目,將焉用哉?求對耳目之官,竝削職,拔名侍從之班。噫,世將昏夜,人心陷溺,心雖悶乎君擧,一邊顧瞻將來,豈一心事君之意乎?吁,今此習,擧朝皆然,將何以君,將何以國?
李成中啓曰,今番啓下遠·中道·京畿上言五百四十張內,四百二十二張,分下各該司。猥濫一百十二張,疊呈六張,啓字爻周次,還入之意,敢啓。傳曰,知道。
金光世,以禮曹言啓曰,恭陵陵上莎草修改吉日,今九月初九日辰時,順陵陵上莎草修改吉日,同月初九日未時,孝章墓墓上莎草修改吉〈日〉,同月初十日卯時,推擇啓下矣。本曹堂上各一員,當爲分進,而此時畿邑廚傳之弊,不可不慮。自前亦有兼進之例,堂上一員,先詣恭陵修改後,仍詣順陵·孝章墓,監董畢役,何如?傳曰,允。
鄭俊一,以摠戎廳言啓曰,今番賞試射時入格將校·軍兵處,依判下頒賞之意,敢啓。傳曰,知道。
金光世啓曰,下番兼春秋金霔拿處之代,令該曹口傳差出,何如?傳曰,允。
吏曹口傳政事,兼春秋李思觀。
以承傳色,封下手書備忘記于政院。手書曰,當初本事,本非若此者,而以恒欲惹鬧之心,無端若此,其訛言者,是駭擧無君者之心也,其乘其機而作此者,其亦造訛者之心也。而處置而雍容,伊時下敎,可以感此輩,而其後特解投畀,本字完然,處分帖然,而弗思感動,猶欲若此者,其果重所重乎?以此餘習,向日儒臣陳達,有曰,昔年儒生輩,或有只書者,自上寬假云,此泛說,其達尙在耳,則乃憑其訛傳,從享之章,亦異前規者,此京鄕之儒,表裏相應,其欲無限惹鬧於於國於君之意,此所謂弗知將至何境者也。興思及此,食豈甘而寢豈便乎?此予所以莫若及先此而弗聞者也。
政院口傳啓曰,臣等雖無狀,此等下敎,豈可奉承乎?敢此還納,惶恐不知所達矣。
又以承傳色,更下封還備忘,又下默靜二字手書,口傳下敎曰,此外無他可諭,俾予安休焉。
政院口傳啓曰,臣等兩日守閤,聲竭氣盡,而終未蒙引接之命,此莫非臣等忱誠淺薄之致,悶鬱焦迫,寧欲溘死矣。今此二字手書,又出萬萬意外,非常之敎,愈往愈加,此則決非臣子所敢奉承者,亦不宜一刻留置於本院,故不得已冒萬死封還矣。
又以承傳色,更下二字,口傳下敎曰,語默之默字,動靜之靜字,乃是常用之語,政院何故還納耶?
政院口傳啓曰,今此二字,果無深意,則殿下何爲而書下於臣等耶?臣等雖卽地滅死,決不可奉留,又此還納。伏願更勿爲此等之擧,亟許引接,俾臣等一陳愚忠焉。
又以承傳色,更下二字。
政院口傳啓曰,臣等雖萬萬無似,旣已待罪於近密,而目見君父非常之擧,不勝遑遑震迫之忱。相率詣閤,竭誠求對,而咫尺方寸,終靳一兪,二字手書,連爲還下,此莫非臣等不忠之罪,而殿下所以待臣等者,亦可謂太薄矣。伏願聖明,爲先還收二字之敎,仍暫賜引接之命,使臣等得陳其所欲稟定者,則臣等雖卽退伏斧鉞,誠無所恨矣。惶恐敢達。
又以承傳色,更下二字。
政院啓曰,此二字,雖如是連下,臣等有死而已,決不敢奉承,玆又冒萬死還納焉。
傳于申思建曰,朝者將心下敎之後,晏然自在,是異心也。其君雖默默,政院亦當請懲,而徒知封還此書,不知請懲,何也?關係甚重,予旣在君師之位,欲知之,卽爲問啓。
傳于申思建曰,厥輩之父,金吾門外,秋曹門外,或闕門外,必爲待命,卽爲問啓。
政院,以承傳色口傳啓曰,臣等連伏承屢次責諭,臣等不敏之罪,萬死難贖。朝者以將心二字下敎之後,卽招四學下人,使之探問來告,而旋有置之之命矣,凡胥命之規,自二品以上,或於闕外,或於金吾,而朝者趙尙絅,得聞二字嚴敎,率其子待命於禁府門外,而自本院無端稟告,迹涉猥越,故尙不得啓達矣。前後儒生輩父兄有無,非特猝難探知,似聞其父兄之見存者,亦無顯官之表表可稱,則雖聞二字嚴敎,亦何敢胥命於闕外及金吾乎?今方使之急急探問於秋曹及典獄門外,而因此一事,今已夜深,聖心煩惱,嚴敎連降。臣等惶隕抑塞,不知所達。惟願亟許臣等血懇,俾得入侍,各陳所懷,千萬伏祝。
傳于申思建曰,前承旨趙榮國,承旨除授,卽爲牌招察任。
傳于申思建曰,趙載浩檢擬事,命下,而何不擧行耶?抑無窠而然耶?
備忘記,今予以靜默爲二字符,而此則關係非細,不可無者,將則下,古人云何?若聞下敎,觀今擧措,而不爲泥首於囹圄門外,則是懷將心者也。朝者旣以此下敎,則今日爲臣子者,宜知請討,今日大小臣僚,惟以彌縫其君,爲事,可勝寒心?予雖無能,決不爲苟且之君,職在喉院,其對糢糊。況又儒臣只守閤緘口,其涉寒心。諸承旨·儒臣,竝遞差。
備忘記,南所衛將李景勳,假承旨差下。
備忘記,傳于李景勳曰,行副司直鄭彦燮,前承旨金尙迪,巡將柳萬重·李普昱,行副司直申思建承旨除授,此時都憲,豈可曠職?在外人改差。判書元景夏都憲除授,參判洪象漢薇院長除授,忠淸監司趙載浩吏曹參判除授,在外,試官外,承旨竝牌招察任。
傳于李景勳曰,承旨趙榮國牌招,而尙今不來耶?追後除授承旨,亦爲出牌耶?
左議政宋寅明箚曰,伏以臣,昨於批敎,已不勝危蹙,而繼又伏聞備忘下政院,辭旨至嚴,有非臣子所忍承聞者云,雖未及得見全本,而臣於此,驚惶罔措,求死不得,進伏闕下,達宵繞壁。噫,聖上何爲,而又有此敎耶?聖敎雖以君綱爲慮,而此等辭令,豈不重爲損國體之歸耶?以群下驚惶迫切之心,相率求對,而方寸之地,迄未蒙許借,此何景像?如臣負罪之蹤,雖不敢越分冒進,隨諸臣仰請,而受恩罔極,義不可以罪累自阻。敢以物來順應之道,仰勉於聖上,而引接諸臣,改下備忘,敢又伏地血泣而祈祝,冒瀆至此,益復死罪。鈇鉞之誅,卽所甘心,惟聖上,少垂矜察焉。取進止。答曰,省箚具悉卿懇。心若鐵石,其復何諭?惟卿其體前批焉。仍傳曰,遣史官傳諭。
上在昌德宮。停常參·經筵。
世祖大王忌辰。
自昧爽至辰時,有霧氣。夜五更,流星出北極星下,入北方天際,狀如拳,尾長二三尺許,色赤,光照地。
大王大妃殿·中宮殿·賢嬪宮,藥房口傳問安。答曰,知道。
藥房提調金若魯,右承旨李普昱啓曰,伏未審夜來,聖體,若何?兩日酬應,終夕侵夜,調養之節,必多傷損。此時診候,不容少緩,而昨旣屢請,終不得命,臣等焦遑迫隘,罔知攸措。卽與諸御醫入侍,詳察聖候,宜矣。大王大妃殿氣候,何如?臣等不勝達宵憂慮之至,敢來問安,竝此仰稟。答曰,慈殿氣候,差勝後一樣矣。
諸承旨有時急稟達事,來詣閤外請對矣。
申思建啓曰,大司憲元景夏有仰達事,來詣請對矣。傳曰,已下政院矣。
議政府領議政金在魯,右議政趙顯命,行判中樞府事申思喆,行戶曹判書鄭錫五,行知中樞府事金始炯,判敦寧府事李箕鎭,行司直金聖應,左參贊朴文秀,吏曹判書李周鎭,刑曹判書柳儼,戶曹參判李益炡,工曹參判沈聖希,行大司成金尙魯等啓曰,臣等兩日血籲,未蒙許對,達宵焦灼,求死不得,曉又伏見下政院備忘,至有大小臣僚,惟以彌縫爲事之敎,臣等震懍戰越,直欲鑽地以入,而不可得也。不審殿下,以何事而不見臣等哉?以儒生之罪,不見臣等,則非但在臣等冤矣,殿下之待臣等,亦大薄矣。臣等實非惜儒生也,亦非畏儒生也,殿下何爲而不見哉?一見臣等,自可明白陳論,有所決場,而一日二日,君臣隔阻,上而過費心慮,下而益焦腸肚,以至於國事泮渙,衆情遑遑,此莫非臣等荒擾愚迷,不善周旋之致。臣等宜首先被罪,而如或曲察臣等之本心,不加之罪,則特借方寸之地,一聽臣等之言,是誠十分遑急,不容斯須緩忽者也。伏願亟許臣等求對之請,千萬至祝。以承傳色口傳答曰,昨已悉矣。
賓廳再啓曰,殿下之拒絶臣等,一何至此也?臣等之齊會禁中,焦遑憂迫者,今三日矣。苦口殫誠,仰請入對者,亦不知幾遭矣,而及奉答敎,天聽邁邁,每以數字之批,一向靳兪,臣等誠死罪。不審殿下,何爲而拒絶臣等,至於此也?殿下若以爲臣等事君,不忠無狀,今日世道之漸壞,臣等之罪也,士習之不靖,亦臣等之罪也,則明敎而斥黜之,可也。不然,臣等雖極無似,顧其職則宰輔耳。名謂宰輔,而情外之敎,轉益嚴截,方寸之地,終不許借,日月雖明,而終有衷情之未燭,天地雖大,而殆若窮人之無歸,更無顔面,以自立於薦紳之列。殿下所以待臣等者,何其太薄乎?臣等固當走出闕外,泥首席藁,以請不忠無狀之罪,而猶且瞻望宸嚴,徊徨不去者,惟冀其一番登陛,劃卽出場矣,敢又不避煩瀆,冒死申籲。伏望亟許引接,俾臣等各盡所懷焉。答曰,已諭矣。
賓廳三啓曰,臣等之瀝血呼號,今幾遭矣,辭已竭而聲愈急,其窮極迫隘之情,豈以我聖上之至明至慈,不有以照諒而哀矜也哉?然而天聽益邈,兪音終靳,苟使臣等一分誠悃,猶可感格,則寧至於此哉?此臣等所以慙悚煎薄,求死不得者也。噫,天地否隔,中外震遑,國事之泮渙,日加一日,人心之波蕩,靡所止屆,此何擧措,此何景象?殿下歷覽往牒,千古帝王,其有獨守靜默,盡絶臣隣,視國事如相妄者乎?臣等於此,誠莫曉聖意所在也。如以爲臣等不忠無狀,不足以奉令承敎,則亟降誅譴,明示四方,不然則召使至前,俾各盡言,劃卽論決,然後夬釋聖心,視朝如常,區區泣禱,惟在於此。伏望俯察臣等之至懇,卽賜兪音,千萬幸甚。答曰,已諭矣。
賓廳四啓曰,今日又將暮矣,情益苦而天聽莫回,辭愈切而一兪尙靳,文陛咫尺,入覲旣阻,衷悃糾結,導達無路,國勢日益岌嶪,衆心日益洶懼,此何景象,此何景象也?臣等直欲痛哭溘滅,而不可得也,今則意已竭矣,語已窮矣。倘殿下幡然回思,暫借方寸之地,則臣等雖卽日退伏鈇鉞,復有何恨?有死而已。不得命則不止,亟許引對,萬萬泣祝。答曰,已諭矣。
藥房口傳啓曰,伏承啓辭之批,則聖候如何?又不賜答,入診亦未蒙許,臣等相顧抑塞,罔知攸措。職在保護,終不得暫時登筵,診察聖候,則是豈臣子情理之所可堪者哉?莫非臣等忠誠淺薄,不能孚格天心之致,而殿下亦何忍不察臣等焦遑之狀,而一向牢拒至此乎?臣等於此,亦不能無慨於慈覆之天。不避煩瀆之誅,進伏閤門之外,又爲號籲,伏望亟許入診之請,惶恐敢達。口傳答曰,已諭矣。
藥房再啓曰,君父有症候,而臣子不請診察,是事其君不忠也。臣子屢乞診察,而君父堅拒不許,是待其臣太薄也。臣等無狀,誠有不忠之罪矣。以殿下體下之德,豈有所薄於臣等乎?昨今酬應之繁,已至四晝夜,聖體之損傷,可以仰揣。臣等之守閤請診,亦幾遭矣,而天聽愈邈,兪音久閟。臣等之罪,誅殛竄放,固所甘心。殿下獨不體慈聖惟疾之念,宗社付托之重,而自輕至此哉?臣等心腸焚灼,衷情抑塞,語不暇擇,尤增死罪。伏望聖明,更加睿念焉。惶恐敢啓。答曰,已諭矣。
藥房三啓曰,臣等苦口請診,輒不允許,在保護之地,不得保護聖躬,是臣子之情理,絶矣,臣子之常分,虧矣。惟願早伏鈇鉞,以謝神人,而殿下如不欲卽加誅殛,暫借方寸之地,特許診候之請,臣等瞻天號泣,冒死敢啓。答曰,已諭矣。
藥房四啓曰,臣等兩日叩閤,一兪尙靳,終不得入瞻淸光,診察聖候,是殿下斥絶臣等也。以臣子而見絶於君父,則生亦何爲?臣等旣不能碎首天陛,又不能排闔直入,徒以拙訥之辭,日事煩瀆,其何以感回天聽乎?此誠臣等之死罪矣。然區區衷情,亦有一陳於聖明之下,而退伏於鈇鉞者,不審殿下今日之擧,何爲而至此乎?自前朝廷有事,則殿下不思所以尊主威而恢國綱,惟事貶損聖躬,煩惱淵衷。諸臣而絶進對之路,藥院而却保護之方,國勢之不振,已無可言,而聖體之受傷,實有深憂。問候而不答,請診而不許,使臣等無由盡分於事君之節,此實前古史牒所未有之事。臣等實欲痛哭於閤外,而不可得也。臣等此言,亦出於焦灼罔措之情狀。伏望更加三思,特許入診焉。惶恐敢啓。答曰,已悉諭矣。
藥房五啓曰,臣等焦迫之情,憂慨之忱,已悉於前啓,而及承下答,又敎以悉諭,臣等惶霣煎灼,實無可以更達之辭。今殿下若少留意於愼疾之道,保護之重,則必不更待臣等之言,而有所回悟矣,臣等惟有泥首閤外,恭俟德音,不得請則死而不退而已。煩瀆之誅,有不暇顧。伏願聖明,特垂恕察而遄許焉。惶恐敢達。答曰,已諭矣。
藥房六啓曰,臣等一請再請,至於四五請,而不知止者,誠以診察之道,保護之方,片刻爲急,其爲迫切遑急,百倍於廷臣之求對故也。殿下雖欲自輕於調攝之節,若念宗社之重,東朝之慈,則豈必待臣等瀝血之懇也?焦憂煎灼之極,不暇擇聲,冒萬死更此申請,亟賜一兪,千萬泣祝之至。惶恐敢達。答曰,已諭矣。
藥房七啓曰,日已暮矣,又不得入診之命,區區煎迫之忱,有不可勝言,而今若復事煩請,則將至夜深,瀆擾靜攝,亦甚惶悶,姑爲停籲,以待明日,而不得承候,已至累日。當此之時,有不敢退出闕外,臣等今日竝入直本院之意,惶恐敢達。答曰,誕辰亦近,心懷一倍。卿等亦何爲而至此?卿等苟欲安予,卿等勿如是。仍下手書曰,默以靜思,冞增追慕,眷戀軍民,强欲國事,其他簿書,今若浮雲,職在保護,一何困我?其量此悶,使我調將。
政院啓曰,臣等蒼黃入肅,相率求對,欲陳區區焦迫之忱,而終朝守閤,兪音尙閟,何殿下不少體諒,牢拒群情,一至此哉?噫,我聖上於儒生事,前後處分,亶出於鎭靜浮嘵之盛意,而惟彼妄儒輩,罔念仰體之道,冒朝禁而有此駭擧,以致激惱聖衷,過費辭敎,封書之下賓廳·本院者,至有臣子所不敢承聞者,大臣·諸宰·喉院·三司,鎭日齊籲,必欲導達微忱,而咫尺天陛,尙不許片時賜對,上下否隔,中外惶惑。臣未知此何擧措,此何景象?噫,君臣一堂,可否相須,則事雖有大於此者,自可從容處之。況玆事本不足仰煩聖慮者乎?殿下試思之。殿下之作此過中之擧,凡幾遭矣,一事二事,何莫非群下之罪,而殿下不以大舜我何與焉之心,爲心,而或至過自貶損,屢下非常之敎,致使國勢波蕩,王綱日頹,殆不知稅駕之所。此臣等所以憂悶痛迫,直欲溘死無知,而不可得也。昔詩人贊周文之德曰,不大聲以色,臣等之所期望於殿下者,非周文而何?伏願殿下,平心恕察,亟賜大臣·諸臣引接之命,千萬幸甚。答曰,已諭矣。
政院再啓曰,臣等之再煩瀆擾,極知其萬萬死罪,而疾痛之號,未暇緩聲者,誠以崩隕迫急,他不自恤故也。庶幾俯垂矜憐,卽許引接,而聚首顒竢,天聽愈邈,此豈所望於我殿下者哉?夫以幺麽一儒生之故,竝與大小群工,而一例拒絶者,今幾日矣。求對而不能得,請診而不見許,咫尺閤外,徊徨抑塞,瞻天而靡所叫應,跼地而茫無依泊,蹙蹙然涕淚相視,此何景色,此何擧措?第臣等之尤所慨惜者,殿下於敬大臣,體群臣,平日所自勉者,果何如,而連下二字之批,殆近訑訑之色,如臣等之誠淺辭薄,未能仰格之罪,固所自訟,而獨不有歉於九經禮待之道耶?今日廷臣,寧被鈇鉞,而不得請則不敢退者,天地之所鑑臨也,而如是相持之際,其主威之反損,人心之冞惑,誠非細憂,區區震薄之極,復此冒死齊籲。伏乞更加三思,亟許一接,使聖德增光,群情胥悅,不勝萬幸。答曰,已諭矣。
政院三啓曰,臣等一日之內,三煩求對,而誠愈切而意愈懇,不以瀆擾爲懼者,其惻怛悶迫之情,庶幾天鑑俯燭,而一日二日,徒事相持,則上下之否隔,景色之愁沮,猶屬第二件事。聖心之轉益煩惱,聖體之易致傷損,理固所然,此臣等之所以聚首泣涕,晷刻爲急,必欲準請乃已者也。焦煎崩隕之忱,不能自抑,更此冒萬死仰瀆。伏乞夬賜晉接,以幸宗社,以慰臣民焉。千萬伏祝。答曰,已諭矣。
政院四啓曰,臣等俄以焦遑煎迫之忱,疾聲齊籲,冀許引接,而及承聖批,不賜開納,只以已諭二字爲敎,臣等於此,益不勝惶悶抑塞,莫知所以爲喩也。噫,今日殿下之轉輾激惱,拒絶群下者,其本則不過一二儒生事。此等處分,固不足仰煩聖慮,而賓廳之啓,亦以入對後此事結梢,爲請,則庶幾日月之明,可以俯諒,而一日二日,一啓再啓,上下相持,情志逈阻,咫尺天門,如隔弱水,群情遑遑,殆若窮人之無所歸,此何擧也,此何事也?玆事本係微細,一番賜對,談笑處之,何所不可,而鎭日牢拒,只增殿下過中之擧,將至於四方傳說,聽聞俱惑,念之及此,心膽欲墜。倘殿下穆然以思,廓然以悟,則不待臣等之畢辭,而召接之命,其將不踰時矣。伏乞特借方寸之地,俾達肝膈之懇,不勝顒祝之至。答曰,已諭矣。
申思建啓曰,此時兩司不可不備員。大司諫洪象漢,卽爲牌招,何如?傳曰,允。
備忘記,傳于申思建曰,此時內局提擧,宜乎備員。都承旨方在試所,改差,其代薇垣長洪象漢除授,承旨趙榮國薇垣長除授,參議尹心衡承旨除授,裕昆之道,宜先奬廉奬忠,行副司直尹容,以廉吏之子,常尙忠質,工判除授。
柳萬重啓曰,如此之時,承旨不可不備員。新除授都承旨洪象漢,所當請牌,而拘於廳規,不得請牌,何以爲之?敢稟。傳曰,牌招。
李普昱啓曰,新除授同副承旨尹心衡,卽爲牌招,何如?傳曰,允。
以同副承旨尹心衡牌不進罷職傳旨,傳于申思建曰,只推牌招。
以同副承旨尹心衡牌不進罷職傳旨,傳于金尙迪曰,此時分義,豈如此乎?給之,任意爲之。
備忘記,傳于申思建曰,噫,君臣之分,莫逃於霄壤,雖不下敎,人臣分義,宜卽席藁泥首,自若常人,坐臥下處。金應南·金之塞責追到,已懷將心,李德濟·尹光周·韓命鼎·鄭履祚,渠有一分北面之心。其下敎之下,自爲有將心,佯若不知。將心已露,予當親問。其將心,今雖自飭,此不懲治,一隅海東,將至於無君禽獸之域。大小臣僚,此等人心陷溺之時,惟以彌縫其君,爲事,不知鷹鸇逐鳥之義,今日大官·小官,其何恃也?予當親問。洪禹集等,其令該府,卽爲擧行。
傳于金尙迪曰,使之卽時擧行,而少或遲滯,當直都事,當投畀,以此分付。
傳于申思建曰,近來見困於諸臣,氣憊矣,待下敎之日,時刻入之。
傳于申思建曰,相臣以下,都憲以下,不知則已,若知之而只欲彌縫於上,則朝鮮將近於禽獸之域,豈不寒心?如是而爲君靦然,非但氣憊,此亦自飭之意也,其令知之。
傳于金尙迪曰,差早開門擧行。
備忘記,噫,昔人,閉戶自過,擧皆肉袒,將心下敎之後,放恣若此,何待其他?
金尙迪,以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
申思建,以成均館官員,以行大司成意啓曰,臣謹依聖敎,與齋任取來四學儒案,工曹判書元景夏,去黃解罰之意,敢啓。傳曰,知道。
金尙迪,以守禦廳言啓曰,今番長陵幸行時設布帳軍校試射放,使各該營將擧行事,草記蒙允後,發關,分付於前營將廣州府尹洪鳳漢,則所報內,營將以今番陵行時橋梁都差使員,有難安情勢。且有實病,試射放不得擧行,屢次催促,終不還任,特敎之下,不可遲延。本廳千摠金澱,依例除朝辭出送,監試以來,何如?傳曰,允。
洪象漢,以吏曹言啓曰,本曹郞官四員內,正郞趙雲逵·李應協,以一·三所試官進去,佐郞兪彦好,纔以試官違牌,傳旨未下,時無入直之員。佐郞未差之代,不得已口傳擬入,而待下批,使之卽爲出肅,何如?傳曰,允。
金尙迪,以武一所差備官,以試官意啓曰,各技畢射後,三技·兩技入格元數,爲一百九十三人矣,一從實數,先爲抄出,謹依傳敎。又以單技入格之類,次第陞付於元額不足之數,修正榜目,今方入啓,而當初三技,兩技入格人考算之時,差備官誤以一百九十九人計出,故朝者草記,亦以此數書呈。當該差備官之誤算,雖出無情,事係科場,不可置之。其不能詳審之罪,令攸司勘處,臣等亦有不察之失,不勝惶恐之意,敢啓。傳曰,知道。
金尙迪,以摠戎廳言啓曰,本廳布帳軍校試射放事,命下矣。京廳將校·軍兵試射放後,得中,別單書入之意,敢啓。傳曰,知道。
李普昱啓曰,領府事金興慶箚子到院,而以國忌正日,留院之意,敢啓。傳曰,入之。箚曰,伏以臣於再昨夜,因過去人,忽伏聞聖上有非常之敎,大小臣僚,齊進闕下云。臣茫不知其事端,蒼黃進去,始乃略有所聞,而禁門已閉,不可徑入,彷徨不寐,以待天曉,進詣賓廳,隨諸臣後,連參求對之啓,而聖批終始靳許,抑鬱泯默,逐隊而出。擬於今朝,更申齊籲之懇矣。兩日焦遑奔走之餘,宿患腰脚之痛,挾感增劇,負痛叫苦,作一僵尸,欲起還仆,竟未進身,臣罪至此,萬殞難贖。且伏念,今日此事,本自微細,而聖心過加煩惱,累下不敢聞之嚴敎,因拒諸臣進見之請,一日二日,轉成睽阻,群情去益憂鬱,國事將至泮渙。以殿下之明聖,何不念及於此,而直爲此泄泄耶?臣愚衷懇迫,達宵耿耿,敢此附陳於請譴之章。伏乞聖明,俯賜照燭,察納廷僚之言,明正微臣之罪,以幸國事,以安賤分,千萬幸甚。取進止。答曰,省疏具悉卿懇。已諭,卿須善爲調理焉。仍傳曰,遣史官傳諭。
大司憲元景夏箚曰,伏以臣於震惶罔措之中,忽伏承憲長特除之命,夜半入肅,冒死求對,而日色已高,兪音尙邈,臣誠抑塞憂慨,直欲痛哭於九閽之外。嗚呼,殿下激惱,何爲而至此也?彼疏儒輩駭擧,惟當談笑而處之,此何足有煩聖慮乎?因此而屢下不忍聞之敎,三日賓啓,尙未反汗,實非平日所仰望於我殿下者也。聞疏儒率皆稚兒,且其陳疏時擧措,多奇怪可笑云,殿下若於此輩,過費辭氣,處分又或過中,則恐有欠於天地造化也,臣竊憂之。伏乞殿下,亟許入對,俾陳其事狀,愚臣區區之望也。昨日備忘,萬萬悚懍,而胥命者,只是洪啓億父一人而已,事甚可駭。竊聞該房承宣,不善奉行而致此,臣謂罷職,以警其慢也。臣方上箚,而二字不敢聞之敎,又下此際,臣雖萬死,決不奉承斯敎。惟殿下卽賜還寢之命焉。取進止。傳于申思建曰,上款所陳,非關緊者,下款則二字之外,予不知也,給之。
李普昱啓曰,大司憲元景夏,大司諫趙榮國聯名箚子到院,而以國忌正日,留院之意,敢啓。傳曰,入之。箚曰,伏以臣等,相與守閤,或陳箚或求對,而兪音漠然,尙不借文陛方寸之地,跼蹐高厚,靡所固極,罔知所以自措也。臣等雖不忠無狀,粗聞事君之義,目見君父有非常之過擧,而震懾霆雷,未能以一言感回天心,終至踉蹡退出,則將焉用彼臺閣也哉?嗚呼,上下之否隔,今幾日矣,人心震遑,國勢泮渙,殆不知稅駕之所,而惟殿下,深拱九重,一例牢拒,有若不覩而不聞者然,臣未知此何擧措也。殿下若許一見臣等,則許多煩惱,自可以雲消霧捲,而波蕩群情,亦當帖然於俄頃之間,殿下何憚而不爲此耶?臣等憂惑焉。玆敢冒死齊籲於仁覆之下,伏乞聖明,廓然恢聽,飜然回照,亟賜引接之命。臣等不勝涕泣祈祝焉。取進止。答曰,已諭矣。
又啓曰,左議政宋寅明箚子到院,而以國忌正日,留院之意,敢啓。傳曰,入之。箚曰,伏以臣,自聞有罔極之敎,驚惶抑塞,不知所出,猥以罪累之賤,敢陳祈祝之情,及承聖批,未蒙省納,而心若鐵石之敎,又非臣子所敢承奉,臣於此,心膽隕墜,直欲無生。向來筵席,聖上有此等辭敎,旋許刪改轉環之美,至今欽仰,則今何忍更發此敎耶?群下方以日月之更,爲望,而聖上乃以金石之堅,爲喩,此其憂遑憫急,益復如何?況臣無狀,方以日前過擧之由臣妄言,引爲死罪,而此敎又下於臣箚之批,則是臣死罪之中,又添死罪。金木之誅,臣固甘心,而旣是臣分之所不敢承聞者,則臣何敢徒以煩瀆爲懼,不一流涕而陳之耶?玆敢席藁闕下,冒死申籲。伏乞聖慈,俯垂矜諒,收還此敎,引接臣僚,以幸國事。仍命攸司,勘臣前後罪犯,以嚴典憲,不勝萬幸。取進止。答曰,省箚具悉卿懇。已諭矣,此時豈尋箚之時乎?爲卿慨然焉。仍傳曰,此批答,遣史官傳諭。
申思建啓曰,大司憲元景夏,大司諫趙榮國聯名箚子到院,而以國忌正日,留院之意,敢啓。傳曰,入之。箚曰,伏以臣等,瀝血齊籲,冀回蓋高之聽,而及奉批旨,不惟不賜開可,只以已諭二字,爲牢拒言者之資,臣等相顧錯莫,繼以慙惶,直欲滅死而不可得也。嗚呼,邈彼蒼穹,一誠能格,苟使臣等,少有孚感之忱,則夫以殿下之至仁至慈,豈邁邁至此乎?此固臣等之罪也。雖然,今日殿下所以激惱淵衷,致此過擧者,亶由稚儒輩之作怪,而抑臣等於此,亦有可譬而喩者。今有襁褓迷兒,不識天地父母之尊嚴,跳踉狂叫,自蹈水火,則爲其父母者,其將矜憐而恕其愚乎?抑將呵怒而治其罪歟?彼怪儒輩,在殿下,特襁褓一迷兒耳。其微不啻若禽魚螻蟻,此何足比數衿紳之類,而過煩殿下之威怒乎?氣平事過之後,殿下若飜然回思,則必不以臣等之言,爲欺也。臣等辭已竭矣,意已窮矣。千祈萬祝,惟願一覲耿光,吐盡滿腔之苦血。伏願聖慈,亟降兪音,卽許晉接,不勝幸甚。取進止。答曰,已諭矣。
上在昌德宮。停常參·經筵。
巳時,太白見於未地。
大王大妃殿·中宮殿·賢嬪宮,藥房口傳問安。答曰,知道。
藥房提調金若魯,副提調洪象漢啓曰,伏未審夜來,聖體,若何?伏聞去夜下政院備忘,有氣憊之敎,多日酬應之餘,症候又復如此,臣等焦惶罔措之中,尤不勝驚慮之至。此時診察,不可少緩,臣等卽與諸御醫入侍,詳察聖候,爲宜。大王大妃殿氣候,何如?臣等達宵耿耿,無任憂慮,敢來問安,竝此仰稟。答曰,慈殿氣候,差勝後一樣矣。
金尙迪啓曰,大司憲元景夏金吾門外待命,執義·掌令一員未差,掌令南泰耆,持平韓光肇·黃柙在外。今日以監察茶時之意,敢啓。傳曰,知道。
又啓曰,卽者兵曹郞廳來言,闕內各處入直軍士夜巡檢云矣,敢啓。傳曰,知道。
柳萬重啓曰,同副承旨尹心衡牌不進罷職傳旨,旣有給之之命,而嚴敎之下,不卽出肅,牌招,何如?傳曰,允。
金尙迪啓曰,親鞫事,命下矣,自前親鞫時,有宮城扈衛之例。今番則何以爲之?敢稟。傳曰,置之。
又啓曰,卽者禁府都事來言,領府事金興慶,待命於金吾門外云,係是大臣去就,敢啓。傳曰,勿待命事,遣史官傳諭。
又啓曰,卽者禁府都事來言,領議政金在魯,左議政宋寅明,因嚴敎,今方待命於金吾門外云,係是大臣去就,敢啓。傳曰,勿待命事,遣史官傳諭。
又啓曰,卽者議政府錄事來言,領議政金在魯,伏聞嚴敎荐下,悚懍震越,待命於金吾門外,使錄事來納命召,何以爲之?敢稟。傳曰,遣史官傳授。
又啓曰,卽者左議政宋寅明,因嚴敎,待命金吾,使錄事來納命召,何以爲之?敢稟。傳曰,遣史官傳授。
金尙迪啓曰,親鞫時,承旨當爲備員。諸承旨,竝卽牌招,何如?
又啓曰,親鞫時,禁府堂上,不可不備員。同義禁未差之代,令該曹口傳差出,仍卽牌招,何如?傳曰,允。
吏曹口傳政事,以柳儼·李益炡爲同義禁。
諸承旨有稟達事,請對矣。
金尙迪啓曰,靈城君朴文秀,有稟達事,來詣請對矣,敢啓。
藥房,以承傳色口傳啓曰,臣等泣籲血請,冀許一診者,誠以近日酬應之煩,必致聖候之損傷,而調將之不可少緩故也,非謂職忝保護,以應常例也。氣憊之敎,下於喉司,而獨於本院,昨今問安之批,終無一字提諭,此必由於臣等不忠不誠也。臣等曠溺之罪,固難容誅,而一日二日,症候如此,診察之闕然已久,若不及今夬許入診,則目下焦迫憂悶,姑未暇勝言,而必將貽憂於宗廟·太后,念之及此,寧欲卽地滅死無知也。伏乞亟加三思,卽賜診候,瞻天攢手,惶恐敢啓。答曰,卿等亦豈不知氣憊耶?
藥房再啓曰,今日之事,莫非臣等之罪也。卽諭以氣憊,又責之以卿等亦豈不知,而猶不許一番診察,臣等益不勝抑塞之至。今若徒懼於瀆擾靜攝,而不思所以準請入診,則臣等不忠之罪,尤無所逃矣。且昨夜七啓之批,特賜措辭,且下十句奎章,臣等雖甚愚迷,亦庶幾仰曉聖意。聚首奉讀,心摧腸裂,直欲溘然無知,而若其錫以宸翰,敎以保護者,亦有以見慈覆之仁,不忍便絶,臣等誠不勝感激隕越,血淚被面,而診筵之堅拒不許,猶夫前日,是何睿念之失去,益至此也?臣等不得不自怨於方寸,而號呼於天地也。愼疾之義,保護之方,顧何待於臣等之覶縷,而深拱九重,一味廢却?臣等鎭日叫閤,邈無矜憐,是豈平日所望於聖學之中和也?若以臣等之言,反復體察於凝穆之中,則必有所幡然之會矣。臣等無任焦灼,更犯瀆擾之誅。伏乞聖明,念之念之,惶恐敢達。答曰,已諭矣。
藥房三啓曰,臣等自承日昨心眩之敎,肝膽若隕,遑遑請診者,蓋慮聖候之欠安,必由於近日酬應之繁多,而又承氣憊之敎,則症候之形見,已如此矣。診察議藥,決不容一刻少遲,而殿下因群下之罪,貶聖躬之尊,不思調將,牢拒入診,今日又向晩矣,而一例不許,是豈臣等平日仰望於殿下者乎?此必臣等不忠無狀,未能盡分於保護之道而然矣。若施鈇鉞之誅,而卽降許診之命,則臣等死亦幸矣,涕泣顒祝,惶恐敢達。答曰,已諭矣。
政院啓曰,臣等昨伏奉下本院備忘,有困於諸臣氣憊之敎,臣等於此,憂懍煎迫,卽欲溘然而不可得。忱誠至切,猶不知止,朝又求對於靜攝中者,極知其萬萬死罪,而終朝顒竢,兪音益閟,輒以二字封書,顯示拒絶之意。噫,殿下試思之,安有君上默靜於內,臣僚阻隔於外,而能爲其國者乎?群情去益波蕩,國事日就泮渙,以殿下之明聖,念及於此,豈不惕然回悟,而只緣廷臣無狀,不能實心導達,至使聖上,認以爲在下者有欲彌縫者然。此莫非群下之罪。然因此而過費心氣,多失辭令,至有海東禽獸之敎,此尤臣子所不忍聞者。自有玆敎,大臣·諸宰及兩司之官,蒼黃胥命,景色愁沮,亦豈不大有累於聖德哉?咫尺閤外,踧踖徊徨,區區血忱,靡所控訴,玆敢更入文字,冒死齊籲。伏乞夬降兪音,卽許晉接,不勝至祝。
以承傳色口傳。答曰,已諭矣,仍又下默靜二字手書。
政院口傳啓曰,此封書,今雖又下,而臣等一死之外,實無奉承之道矣。又此封還,惟願速被鈇鉞之誅矣。
政院再啓曰,臣等兩日守閤,終未得命,瞻天而靡所叫應,顧日而靡所回照,徊徨踧踖,聚首涕泣,今日又已暮矣。煎迫之懷,窮隘之狀,何殿下不少矜憐?齊聲之籲,瀝血之啓,視若應文之故常,此臣等所以煩冤抑塞,求死不得也。今日臣等之至誠顒望者,惟在於殿下之飜然回悟,雲開霧消,而此在殿下一念之轉環而已,不審殿下,何所顧惜,何所留難,而曠日相持,若是之愈固也?擧國之波蕩,滿廷之憂遑,已不暇言,而如臣等待罪近密,鎭日齊籲,咫尺文陛,進身無路,精爽飛越,辭意殫竭,似此情景,無以自措,不得不冒萬死更陳血懇。伏乞亟賜兪音,特許晉接,千萬至祝。
口傳答曰,已諭矣,仍又下二字。
政院口傳啓曰,連爲封還,極知惶恐,而雖死,決不敢奉承矣。
李普昱,以成均館官員,以同知館事·行大司成意啓曰,今九月初九日儒生課試,當爲設行,而大提學未差,限內不得爲之,今月內無故日,退行之意,敢啓。傳曰,知道。
金尙迪,以刑曹言啓曰,頃因庭試初試,文三所設場於本曹,本曹則移設於掌隷院矣。今已出榜,還徙本曹之意,敢啓。傳曰,知道。
全羅監司鄭亨復狀啓,羅州等官居李就萬率子斗星等渰死事,傳于柳萬重曰,渰死人等,令本道恤典擧行。
大司憲元景夏,大司諫趙榮國聯名疏曰,伏以臣等,不忠無狀,遽承罔極之嚴敎,魂體慄,求死不得,半夜顚倒,走服金吾門外,泥首席藁,顒竢嚴誅。顧何敢自處以臺銜,開口論事,而古人或有上書於獄中者,愚衷所激,不可以罪負,自阻於明主之前,玆敢冒萬死略陳焉。昨者臣等於閤外,伏聞有儒生父待命與否問啓之命,前後嚴敎之下,渠輩之不卽待命,誠甚可痛。宜懲其罪,而竊念國法,惟二品以上,始許待命,而非大臣,則亦不敢登聞,乃所以重事體也。此輩不過蟣蝨之微耳,其待命與不待命,初非朝家之所知,而雖臣等,有不足以汚白簡,故不卽論罪者,蓋以此耳。不意今者,乃有親問之命,臣固知聖上此擧,實出於勵世道嚴臣分之意,而夫親鞫,卽國家所以治逆之法也。此輩雖無狀,與亂逆有異,顧何必過震天怒,親勞玉體,施之以訊逆之律也哉?聖朝刑政,貴在得中,一失其平,則日後之弊,有不可言。惟我殿下仁厚之治,宏遠之模,每軫貽燕之圖,而今此過擧,遽出激惱之中,不但有欠於大聖人順應之德,亦非所以垂裕後世者,此豈臣等所仰期於殿下者?伏願聖明,亟加三思,毋有後悔焉。臣無任云云。傳于洪象漢曰,謂知義理而除授矣,見此寒心。原疏給之,遞差。
上在昌德宮。停常參·經筵。
夜一更,流星出天中淡雲間,入西方天際,狀如鉢,尾長三四尺許,色白,月暈,有霧氣。二更,月暈。
大王大妃殿·中宮殿·賢嬪宮,藥房口傳問安。答曰,知道。
藥房提調金若魯,副提調洪象漢啓曰,伏未審夜來,聖體,若何?氣憊之候,更何如?臣等昨日,又不得入診,誠不勝焦遑罔措之至。卽與諸御醫入侍,詳察聖候,決不可已矣。大王大妃殿氣候,何如?臣等達宵耿耿,無任憂慮,敢來問安,竝此仰稟。答曰,慈殿氣候已諭矣。
藥房口傳啓曰,今日亦不得承候,萬萬焦迫。臣等雖不入侍,親臨帳殿之前,召見醫官診察,千萬至祝。
金尙迪啓曰,卽者議政府錄事來言,領議政金在魯,仍爲待命,還納命召,何以爲之?敢稟。傳曰,勿待命事,遣史官傳諭。命召亦爲傳授。
又啓曰,卽者議政府錄事來言,右議政趙顯命,自陵所畢役而歸,嚴敎之下,不敢循例復命,待命金吾門外,使錄事來納命召,何以爲之?敢稟。傳曰,遣史官傳授。
又啓曰,卽者禁府都事來言,右議政趙顯命,待命於金吾門外云,係是大臣去就,敢啓。傳曰,勿待命事,遣史官傳諭。
傳于金尙迪曰,徐將爲之,盡爲整待,處所依前爲之。
金尙迪啓曰,洪禹集等親鞫事,命下矣。時原任大臣及禁府堂上·左右捕盜大將·兩司,竝卽牌招,何如?傳曰,允。
領議政金在魯,右議政趙顯命口傳啓曰,臣等此時,不敢退處,冒罪入來,卽伏聞今將出臨帳殿,凡事整頓之際,其勢自致遲延。請於其間暫爲入對,特賜矜許,千萬至祝。
傳于李普昱曰,一所試官,今日雖出榜,與帳殿相値,徐爲之。
備忘記,自犯將心,其名何?古人其護謂何?若此不已,雖有稱兵者,其將顧瞻而護。若此而爲國爲君,將心下敎之後,其曰禮君,此不讀書之儒。噫,靑丘之至有今日,一禮字也,而士夫若此,恃誰而其曰君?良可寒心。其護諸臣,一竝削職。
備忘記,南所衛將,假承旨差下。
以沈墢爲假注書,文鳳壽爲事變假注書。
傳于假承旨曰,諸臣不嚴申飭,而上闕亦申飭,而無當直招呼之聲,當直不爲待令耶?
傳于假承旨曰,閉建陽門事,幾時下敎,而今始聽傳敎,騎郞汰去。
傳于假承旨曰,御將有闕代,以訓將兼察。
傳于假承旨曰,御將命召,兼大將處傳授。
傳于假承旨曰,訓將牌招聽傳敎。
傳于假承旨曰,分付當直,卽時上闕,卽爲擧行,牌去來,申飭。
傳于假承旨曰,觀諸臣之告無嚴,各別申飭事,分付當直。
傳曰,金虎門軍士足矣,弘化門軍士,勿爲來待。
備忘記,傳于假承旨曰,行知中樞府事申思喆,判金吾除授,行司直鄭彦燮·南泰良,府使具宅奎,前承旨李成中·金光世,府尹洪鳳漢,承旨除授,弼善成範錫,掌令除授,司書金尙喆,正言除授。
假承旨啓曰,新除授金吾堂上·承旨·臺諫,竝卽牌招,何如?傳曰,允。
傳于假承旨曰,牌去來催促,卽爲肅拜。
假承旨,以義禁府言啓曰,今此親鞫時,假都事十員,令該曹差出,何如?傳曰,允。
又以義禁府言啓曰,今此親鞫多事之時,本府都事,不可不備員。參上都事鄭錫台外任遷轉之代,令該曹口傳差出,何如?傳曰,允。
又以禁府都事,以鞫廳大臣意言啓曰,問事郞廳金尙重·金相福·黃景源·嚴瑀·鄭元淳,或在罷散,或無軍職,令該曹口傳付軍職,冠帶常仕,何如?傳曰,允。
左副承旨李成中,右副承旨金光世,詣閤請對。
都承旨鄭彦燮,有稟達事,請對。
左承旨南泰良,有稟達事,請對。
李成中啓曰,掌令成範錫,正言金尙喆·曺允濟,有稟達事,來詣請對矣,敢啓。
鄭彦燮啓曰,新除授同副承旨洪鳳漢,今方在京云。雖未交龜,如此之時,出納之任,甚爲緊急,牌招察任,何如?傳曰,允。
親鞫罷後,政院·玉堂·藥房口傳問安。答曰,知道。
領府事金興慶箚曰,伏以臣,腰脚之痛,猝劇於日夜奔遑之餘,屈伸牽礙,行動無路,未參齊籲之班,冒上請譴之章,及承批旨,曲加涵貸,不惟不罪,特許調理之暇。臣伏枕惶感,方切攢祝,卽伏見備忘,有洪禹集等許多人親鞫之命,噫嘻,此何事也?儒生輩當初妄擧,少無干犯於惡逆之節,而今乃以子弟之故,責其父兄之不卽胥命,至於訊問之境,則刑政之萬萬失當,孰有大於此乎?經曰,罰不及嗣,罪罰猶不可延及於下。況上而推及於其親,則其有傷於孝理之化,當復如何?今臣此言,固非毫分爲儒生輩地,竊恐深乖於我聖上平明之治,玆敢仰溷。伏乞聖明,亟霽威怒,還寢親鞫之成命焉云云。答曰,省箚具悉。無禮其君,鷹鸇逐鳥,古人豈欺?雖一時嚴敎,人臣分義,其卽泥首,手諭若何,而佯若將心,下敎之後,一向放恣。噫,其雖涼德,以子之故,治其父,非特處分之過,亦非裕昆之道也。渠等雖無謂,此則十分參酌,今番下敎,事件異。雖一日在君,其若默默,海東將至禽獸之域。于今豈肯對臣僚對軍民,而此爲國,爲卿等慨然。仍傳曰,遣史官傳諭
領議政金在魯箚曰,伏以卽伏聞有洪禹集等親鞫之命,聖意蓋出於植君綱嚴臣分,而第念,此等幺麽之輩,何足以自勞玉體?親問帳殿,聖候方有眩氣,正在靜攝,而深夜觸犯風露,出臨外處,則傷損之憂,誠無涯極。區區下情,實不勝憂悶焦灼,敢此短箚血籲。伏乞深思宗社·臣民之重寄,特寢親問之命,付之有司而處之,千萬幸甚。臣方負重罪,嚴敎之下,固宜胥命不暇,而急於保護誠切,冒死陳聞,悚懍無地云云。答曰,省箚具悉。無禮其君,鷹鸇逐鳥,古人豈欺?雖一時嚴敎,人臣分義,其卽泥首,手諭若何,而佯若將心,下敎之後,一向放恣。噫,其雖涼德,以子之故,治其父,非特處分之過,亦非裕昆之道也。渠等雖無謂,此則十分參酌,今番下敎,事件異。雖一日在君,其若默默,海東將至禽獸之域。于今豈肯對臣僚對軍民,而此爲國,爲卿等慨然。仍傳曰,遣史官傳諭。
左議政宋寅明箚曰,伏以臣之本罪,已合萬死,且於昨箚之批,至承誨責之敎,則宜不敢復進妄言,而念臣,受恩罔極,旣有區區所懷,而徒畏嚴誅,只自泯默,則是臣負聖上也,臣何忍爲此?近日聖心激惱,連有酬應之勞,而今又有親鞫之擧,玉體之傷損,已不勝其焦慮。且親鞫,所以治亂逆也,今此諸囚之不卽待命於嚴旨之下者,雖云無據,旣與亂逆懸異,則聖上之必欲親鞫,恐非垂法後世之道,以聖上至仁至明,何不念及於此?伏乞聖上,少收威怒,更加審愼焉。且臣三日席藁闕下,而終不得冒進賓廳者,妄自附於嚴法紀重倫理,而嚴敎荐下,罪無所逃,鈇鉞之誅,卽所甘心。亦望亟加譴罰,以礪臣工焉云云。答曰,省箚具悉。無禮其君,鷹鸇逐鳥,古人豈欺?雖一時嚴敎,人臣分義,其卽泥首,手諭若何,而佯若將心,下敎之後,一向放恣。噫,其雖涼德,以子之故,治其父,非特處分之過,亦非裕昆之道也。渠等雖無謂,此則十分參酌,今番下敎,事件異,雖一日在君,其若默默,海東將至禽獸之域。于今豈肯對臣僚對軍民,而此爲國,爲卿等慨然。仍傳曰,遣史官傳諭。
乙丑九月初十日未時,上御肅章門。親鞫入侍時,行都承旨鄭彦燮,左承旨南泰良,右承旨鄭俊一,左副承旨李成中,右副承旨金光世,同副承旨洪鳳漢,假注書崔台衡·沈墢,事變假注書文鳳壽,記事官李堉·李思觀,領議政金在魯,右議政趙顯命,判義禁申思喆,知義禁柳儼,同義禁李益炡·洪好人,掌令成範錫,正言金尙喆,問事郞廳嚴瑀·金尙重·黃景源·李昌壽·金相福·兪彦好·鄭夏彦,刑房都事尹光德·朴時晉,文書色都事金致溫·金履福入侍。大駕到協陽門時,彦燮曰,右承旨具宅奎,時在寧邊任所,何以爲之乎?上曰,改差,其代前承旨鄭俊一除授。彦燮曰,新除授承旨鄭俊一,卽爲牌招察任,何如?上曰,依爲之。出駕前下敎上御帳殿後。在魯曰,日氣朝晝異候,聖體,若何?上曰,僅酬酌矣。在魯曰,大王大妃殿氣候,何如?上曰,一樣矣。在魯曰,王世子氣候,何如?上曰,好過矣。兵曹判書金若魯曰,臣待罪藥院提擧之任,屢日仰請,終未承候,醫官入診之請,亦未蒙發落,焦遑抑塞,不知仰達矣。上曰,僅酬酢矣。在魯曰,今日親臨帳殿,臣等雖仰達,已無及矣,而惟望聖心鎭安,今日處分,務歸極當焉。顯命曰,臣以兩陵陵上莎草修改事,再昨出去,昨日畢役後,還宿高陽,聞有親臨鞫囚之命,蒼黃入城,欲爲請對諫止,而首相因嚴敎荐下,待命金吾門外,故臣亦不敢循例復命,同爲胥命,旋承勿待命之敎,故與首相同爲入來矣。今則事已成遂,而處分務從適中,善爲收殺,宜矣。罪人事,以外面言之,則不善敎子之致,而不能率其子,卽爲胥命者,其間事情,臣等雖知之,而殿下未及照察,故惶恐敢達矣。在魯曰,臣之箚語,不敢救罪人輩也,蓋欲聖上特寢親鞫之命,而今則已無及矣。議罪之際,察其事情,是臣之望也。顯命曰,當初備忘,喉院無頒布之事,故方外人,多有不知者矣。在魯曰,備忘初下之日,政院不爲頒布,卽爲稟達,而尙今無發落,故備忘未卽頒下,方外之人,何以詳知之乎?上曰,旣已下敎之後,佯若不知,不卽待命,雖爲人誣告者,猶且待命,況其君,以將心二字爲下敎,則渠輩何敢不爲待命乎?李匡德之待命于丹鳳門外者,是矣。顯命曰,臣非惜此輩也,此輩之不卽胥命,蓋不見備忘之故也。上曰,墨可畏乎?顯命曰,臣不畏殿下鈇鉞之誅,只畏儒生黃墨之罰乎?在魯曰,泛然言之,則儒生之墨,亦可畏矣。上曰,領相之言,直矣。顯命曰,此輩猶蟣蝨也,處分何必如是乎?務從至當,好矣。在魯曰,此輩雖有罪,殿下何爲此過擧乎?上曰,百爾思之,此輩事出於將心也。顯命曰,此聖上過慮也。儼曰,近來四五日,上下阻隔,擧國焦遑,今日得瞻天顔,此儒生父之功也。臣有一言,敢此仰達。臣雖至微,亦殿下臣子也。殿下前日,以不爲此等事,賜諾於臣,而今何復爲此過擧乎?上曰,在何時乎?儼曰,景賢堂明燭之下,殿下豈不賜諾乎?此輩之疏,如太虛浮雲,不足爲一點之累,常訓炳如日月,自在光明中,殿下何不思前日下敎,而更爲此擧乎?上曰,此輩將心,卽無君之臣也,無君之臣,豈可不治乎?儼曰,臣與此輩,聲息不相及,臣豈有一毫愛惜之心乎?此輩之未卽胥命,不知備忘之故也。若有將心,則臣等豈不請討乎?上曰,將臣求對,亦必爲此輩也。將臣不知逆乎?顯命曰,將臣卽前日討賊之臣,豈不知逆賊乎?尙喆曰,臣方待罪執法之官,渠輩若聞將心下敎之後,佯若不聞,故不胥命,則寧有如許臣分乎?漢法之大不敬,固難容貸,臣當請討之不暇,而渠輩旣未聞此敎,而今殿下作此擧措,則其爲聖朝刑政之失,當如何,而渠輩雖死,亦必以爲至冤云矣。語未畢,上曰,金尙喆非矣。將心下敎之後,渠輩不爲待命,則執法之官,宜卽請討,而不此之爲,乃以至冤之說,達之,何敢如是?罷職,可也。範錫曰,金尙喆辭未及畢,而何殿下摧折臺臣,若是太遽乎?將心下敎之後,渠輩如未卽聞知,則其不卽待命,似或然矣,而今者聖上爲此擧措,豈不過中乎?尙喆所達,蓋出於慮聖上刑政之失,而又有所懷,未及盡達,臣將備陳之矣。上曰,彼爲成範錫乎?罷職,倂與金尙喆,遠竄,可也。上曰,大小公事,一倂留院。在魯曰,殿下因兩臺臣之事,何爲下敎乎?上曰,將心卽逆也。爲臺臣者,豈敢爲至冤之說乎?予不欲對諸臣矣。顯命曰,臺臣之言,辭不達意,因此而何至此下敎乎?留院下敎,伏望收還焉。此下敎未收還之前,鞫事亦將不得爲之矣。上曰,柳儼則以爲,其時予有許諾云矣。在魯曰,其時聖上果有賜諾矣。成中曰,今日親臨,專爲立君綱,則大小公事,一倂留院,而君綱何以立乎?上曰,成範錫則或慮有此事,而不意金尙喆又如此矣。顯命曰,成範錫·金尙喆事,姑不足論,今此下敎,亟宜收還矣。在魯曰,下敎若不收還,則訊囚亦將不得爲之矣。上曰,卿等亦顧瞻矣。顯命曰,此皆臣等情外之談,實爲慨然矣。上曰,君父謂有將心,而偃然在家,執法之臣,宜有亟正邦刑之請,而掩護爲事,此猶有計較矣。在魯曰,此豈有計較之心而然哉?聖敎過中矣。上曰,以卿等,決難爲國事矣。顯命曰,臣等誠不肖無狀,將來罪竄,固所甘心,而留院二字,爲先收還後,罪人次第問之,宜矣。上曰,近來世道奇奇怪怪,初則欲逐銓官,其漸長矣。今以此事辱予,而下敎之後,又不待命者,是背城一戰之心也。卿等雖百日守閤,而予不欲復對卿等。今日慈聖,以汝須下心爲敎,故予果强作而見卿等矣。在魯曰,慈敎至當矣。顯命曰,慈殿下敎至此,聖上豈不思仰體之道乎?上曰,人孰無兄弟?甲辰以後,予聞不忍聞之言,今因製訓,又見此辱,予將何顔歸拜神皇乎?成中曰,豈可因此事,至下不忍聞之敎乎?上曰,此路若開,則非敎導元良之道也。此罪人未泥首之前,卿等何不爲請討,而乃反顧瞻左右乎?此輩非儒生,乃禽獸也,有何所惜乎?在魯曰,臣等何敢惜此輩也?其間事情,殿下未及照察矣。上曰,予聞不忍聞之言,又爲事夷狄之人,予何顔歸拜乎?在魯曰,殿下何爲此不忍聞之敎乎?顯命曰,此下敎若不收還,則臣等當死於此矣。若魯曰,今日親臨帳殿,將有處分,何必如是乎?下敎收還後,俯詢大臣,從容處分,早罷還宮,千萬伏祝。正言曺允濟曰,諸臣雖無狀,何至有此下敎乎?臣亦無狀,請治臣等之罪,亟還二字之敎焉。上曰,耳目之官如此,無耳目而爲國乎?顯命曰,耳目之官,豈無人乎?上曰,卿等亦不欲見予矣。顯命曰,千萬古,豈有如臣等大臣乎?每聞如此不忍聞之敎,殿下若以臣等比數人類,則必不下如此之敎矣。在魯曰,此皆前後臣等之罪,臣等雖死何惜,而殿下每下此不忍聞之敎,臣等實爲慨然矣。上曰,世道無可言者矣。成中曰,當此世道陷溺之日,殿下宜別有振刷之道,而何爲此下敎乎?允濟曰,幺麽罪人,當談笑而處之,殿下因此罪人,而何至此乎?上曰,俄者下敎,已收還矣。上曰,問郞,持草紙進來。彦好進伏,始書問目。上曰,此問郞書問目之際,不書罪人二字,只書其姓名,極爲駭然。罷職,可也。出擧條上曰,問郞金尙重,進前書問目。鳳漢曰,臺諫不可不備,有闕之代,政官牌招,開政差出,何如?上曰,韓光協,未經臺職乎?鳳漢曰,未及出六,故未經臺職矣。上曰,說書爲掌令,有前規乎?鳳漢曰,說書是參下職也。以參下而爲四品職,無前規矣。上曰,承旨書之。傳曰,副司果鄭夏彦,掌令除授,仍卽牌招入侍。上曰,政官牌招,置之,可也。尙重書問目。上曰,使大臣見之,可也。上曰,罪人洪禹集上之。上曰,罪人拿入遲滯,羅將呼聲低微,當該都事,拿處,可也。出榻敎在魯曰,問事郞廳有闕之代,以趙雲逵·兪彦述·李克祿差下,而兪彦述·李克祿,時無職名,依例口傳付軍職,何如?上曰,依爲之。出榻敎成中曰,罪人拿入之際,金吾堂上,忘未傳上呼望,事體未安。推考,何如?上曰,依爲之。出擧條上曰,刑房都事,誰也?成中曰,趙榮進·尹光德也。上曰,問郞讀問目,使罪人聽之。問目及招辭,見事變日記上曰,汝子之無倫悖義,汝知之乎?上曰,以此觀之,則汝不禁汝子之疏矣。上曰,備忘中有下敎事,汝知之乎?上曰,汝不爲待命,有何意思也?上曰,此人老昏,人事不能了了矣。鳳漢曰,宰相子弟中,此人自少以不能了了,爲人所指矣。上曰,此人是宰相子乎?鳳漢曰,故判書洪受瀗之子也。上曰,洪受瀗,何如人乎?若魯曰,洪受瀗,世稱賢宰相矣。上曰,如此人之子,名爲學儒之首,洪啓億,不知尊周·尊王字,而爲其疏者矣。此人曾經守令乎?若魯曰,曾經盈德縣令矣。上曰,儒生中有表表者乎?在魯曰,疏頭外,無可知之人矣。成中曰,卽者中樞府錄事來言,領府事金興慶,削職命下之後,卽爲出城云,係是大臣去就,敢達。上曰,罪人下之。罪人李德濟上之。鳳漢曰,金吾郞罪人呼望之際,金吾堂上,不爲傳達。推考,何如?上曰,依爲之。出擧條上曰,承旨書之。今此削職傳旨,大臣外,捧傳旨以入。上曰,前都承旨洪象漢,聞其時在藥院云。雖旣已出代,而削職則還收,可也。出榻敎上曰,吳·楚僭王及黃籤事,豈非無倫悖義乎?上曰,渠輩則自以爲虜號不書,而以此辱國乎?上曰,君父下骨寒之敎,而臣子終不待命乎?上曰,待命之人,必有依幕而後待命乎?上曰,此亦將心矣。上曰,罪人具刑。顯命曰,罪人訊問之際,當十分審愼。況此罪人,非施刑之罪,何可輕先施刑乎?夏彦曰,臣猥蒙特授之恩,方在耳目之列,何敢有懷不達乎?臣纔自外入來,罪人招語,有不能知矣。然當初以問郞,獲與於發問目之時,蓋聖意以無將下敎之後,不卽待命,爲渠輩之罪,而非以其子之罪,罪其父也。然而以大體言之,則或慮外人,以爲以其子之罪,推及於其父云,而況今具刑之命,只以其招辭之誤,則以此加刑,豈不爲尤過乎?臣謂決不可施刑矣。允濟曰,臣亦有所懷,敢此仰達。語未畢,上曰,此臺官竝罷職。上曰,若此者,皆是爲名也。顯命曰,臣等豈爲此罪人,而有此言乎?此非施刑之罪也。上曰,卿等欲活此罪人,使予受辱乎?顯命曰,此蟣蝨也,何足道哉?然而施刑,決不當矣。在魯曰,此事爲後世之弊,殿下豈不思垂裕之道乎?儼曰,此罪人,卽南臺執義李箕弘之孫,而聞其二叔,皆不齒士類,其一家之人,但知偏論,而不知人事云,此何足責望乎?顯命曰,聖心今方激惱,故至有此擧,而氣平事過之後,若思之則必有追悔之意矣。上曰,予作常訓後,此輩加予以不忠之目於皇朝,後世看史之人,以予爲何如主乎?儼曰,一編常訓,卽殿下光前裕後之言,炳如日星,千載之後,若或以王字爲累於聖德,則臣當以死明之矣。此輩之子,上而激君父之心,下而使其父受刑,其子固可罪矣。上曰,知義禁之言,則以此輩謂有人心矣。上曰,不爲泥首待命者,常時必有不滿之心,使罪人直告。上曰,將心卽逆心。聞逆心之敎,不爲待命者,忠心乎,逆心乎?上曰,知義禁進來。此罪人逆心遲晩,今無更問之端,解縛下之。上曰,掌令鄭夏彦,正言曺允濟,罷職還收後,牌招入侍,可也。出榻敎俊一曰,試所出榜,與殿坐相値,姑勿詣闕事下敎矣。今已日暮,一所試官,仍爲出榜,以待帳殿罷後,卽爲復命,何如?上曰,依爲之。出榻敎上曰,罪人金應南上之。上曰,予自任將心乎?上曰,待命於依幕者,是乎?上曰,此事汝不滿下敎而然乎,上曰,汝誰家人乎?上曰,汝子年幾何乎?上曰,汝以汝子之事,爲是乎?上曰,罪人下之。罪人金上之。儼曰,此罪人,卽延興府院君之後孫,而聞其子年少云,必是不知人事者,尤可矜矣。上曰,予聞延興字,心甚愴然。問目姑止之,罪人爲先解枷,可也。上曰,知義禁進來。儼進前。上曰,欲嚴王章,有此親問之擧矣。聞汝卽延興之子孫,心甚愴然。汝雖敎子以將心,予思故事,不覺心酸,特命放送。此下敎,言于罪人,可也。相福曰,臣以執藝之義,冒死仰達矣。罪人金,旣以延興之孫,特命放送,則此外罪人,亦豈可罪同而罰異乎?臣恐處分,或至於未均也。上曰,大體則是矣。上曰,此罪人下幕,待下敎放之。上曰,罪人韓命鼎上之。上曰,此罪人,不知文字者也。吳·楚之王,王天下誰之義?必不知之矣。上曰,汝知將心字乎?上曰,靑衿可羞矣。此罪人無可問者矣。上曰,罪人下之。罪人鄭履祚上之。俊一曰,掌令鄭夏彦,正言曺允濟,俱爲牌不進,而聞其所送之言,則臺官之罷職仍任者,三百年無行公之規,決不可承命云矣。罷職傳旨,今方捧入,而臺諫不可不備矣。政官牌招,開政差出,何如?上曰,承旨書之。傳曰,副司果李昌壽副應敎除授,前持平兪彦述掌令除授。傳曰,金相福敍用。在魯曰,問事郞廳有闕之代,以前正言李永祿差下,使之卽爲入侍,何如?上曰,依爲之。出榻敎上曰,獻納有闕乎?成中曰,獻納時無闕矣。上曰,承旨書之。傳曰,司諫趙擎在外,今姑改差。前獻納金相福司諫除授。成中曰,新除授司諫金相福,掌令兪彦述,竝牌招,使之入侍,何如?上曰,依爲之。出榻敎上曰,此罪人稍知人事者也。今此學疏,汝以爲如何乎?上曰,王字周字旣同,則汝等以王字,移之於夷狄之王者,何也?上曰,見下敎之後,汝雖不能縛汝子來謝,而泥首待命,亦不爲之,何也?上曰,罪人下之。罪人尹光周上之。上曰,汝之待命,能知義理乎?上曰,黜鄕之人,其父雖就囚,亦不能來待乎?顯命曰,黜鄕,便是門黜,不敢入城中矣。上曰,汝子黜鄕之後,汝豈不詳見其疏,而何敢托以不詳見乎?上曰,汝旣知汝子之非,而何不卽來待命乎?上曰,王字何義?汝子以爲,今日王天下者誰云者,以王字,欲歸之於夷狄之王,予之所改者,是夷狄王之王字乎?上曰,汝旣知改王字者,非承旨而卽予,則汝宜心骨俱驚,汝豈敢誦其字句於帳殿乎?上曰,當初製之者卽予也,改之者亦予也。汝旣以春秋亂賊之辭,爲非,則汝何敢以話頭峻之說,稱之乎?上曰,亂賊二字,予欲問之,罪人具刑。成中曰,掌令兪彦述,今方在外云,敢達。上曰,假使趙明履請予改之,猶有投鼠忌器之嫌,況予謂自改之乎。上曰,春秋亂賊四字,予不忍提及,而汝旣以此發口,則汝豈非將心乎?上曰,土鬼之輩,皆不知,而汝則猶知人事者也。上曰,罪人解縛下之。上曰,俄者右相,以追思有悔,爲言,而此事雖百爾思之,未有悔處矣。然而更思之,其子以爲,以吾輩之事,罪及於父云云,則豈非王政之所不忍處乎?渠輩固無足惜,而忽起感於予心,特命停刑矣。顯命曰,此聖人之言也。一言可以祈天永命矣。成中曰,聖敎惻怛。臣等焦鬱煎迫之心,至此可解矣。上曰,癸亥反正時日記,嘗見之而興感于心矣。延興之子孫,若於親問之下,發怪毒之言,則何以處分乎?延興子孫,若至杖殺,則予將何顔歸拜穆陵乎?以故初不問之矣。渠輩當初若泥首待命,則予心可解,而將心下敎之後,亦不卽待命,予若以其子之罪,罪其父則非矣,而此則事件各異,以將心治其罪也,予之本意如此矣。顯命曰,臣等亦豈不仰揣乎?上曰,將心下敎之後,耳目之官,宜請討,而不請討者非矣。成範錫·金尙喆至冤或然之說,極爲非矣,而鄭夏彦猶有救意,亦非矣。當今義理晦塞,以今日之擧,見之,臣下中無一可恃者矣。儼曰,儒生輩事,誠非矣。使其父至於此境,豈無罪乎?上曰,韓致大濃墨以待矣。儼曰,此則臣不畏之矣。上曰,昨年耆社還收之請,全無臣分矣,今則又以春秋亂賊之名,欲加之於君父,人心世道,奇奇怪怪矣。儼曰,常訓炳如日星,自在光明中,以後世觀之,而若以尊王與尊周,有異云,則臣請伏鈇鉞矣。上曰,改字後自可帖然,而猶尙如此,予不欲復對卿等矣。中間變怪,幾遭經歷,予將爲不孝·不悌·不慈·不忠之人,而何顔南面爲君乎?儼曰,古有馳騁弋獵之娛,而殿下無此事,古有宮室土木之役,而殿下亦無此事,古有聲色財貨之慾,而殿下亦無此事,殿下孝悌之行,高出百王,殿下勤儉之德,克繼列聖。若使後世人,看今日史記,則必謂之聖明朝矣,殿下何乃自貶如此,而況殿下上奉宗廟·太后,下有沖歲元良,殿下一身,顧不重歟?又何可自薄如是乎?臣子若有負殿下,則誅之,可也,竄之,可也,亦何必過自引咎乎?上曰,予臨御二十年,無一澤於民,無一恩於民,予將何顔對吾民乎?儼曰,殿下二紀間,恩澤浹洽軍民,此非臣子媚上之言也。上曰,俄者右相之涕泣諫刑,果出苦心,而初則以爲,卿等必請討,今反救之矣。顯命曰,此臣等之罪也。上曰,予以趙榮國,謂愈於人,特除諫長,有意矣。元景夏·趙榮國,皆救彼輩矣。上入小次。少頃,上出御帳殿,下敎曰,問郞持招辭進來。上曰,承旨書之。傳曰,已諭於鞫問下敎,今日相臣之批,而噫,予雖涼德涼學,豈可以無前之事,遺我元良乎?頃者洪啓億等投章,可謂駭悖無謂。古人豈不云乎?養子不敎,父之過。于今黨習之轉益到此,非他也,父不禁而反導之也。況學儒稚騃者,渠能辦此乎?其若端本,宜先不敎之罪,而十分參酌,非爲渠也。不可以無前之事,啓無限之弊故也,而於渠之道,亦非因慨臆諭也。臣分當然。噫,于今之擧,緣何乎?旣寢遠竄,旣收免民,今所謂一字,亦已改之,事已帖然,而其猶若此者,一則黨心也,一則無君也。若此不已,末梢將不知何境。幾年苦心,終莫有效。因感作訓,由我起鬧,而其中句語默想,心若墜焉,他日何顔而拜乎?思之及此,不得不略示予意於相臣,而其中渠輩之不卽泥首,臣分之隳,亦已諭焉。渠輩若有一分其君之心,豈敢自若?將心下敎之後,亦無動意,無將必誅,昔人所云,而今日在廷臣僚,過懲往日奇奇怪怪者,恣行無君,過欲鎭定者,苟且䌤綸,朝廷之上,若同喑啞,耳目之官,便若聾瞽,昔日則請竄請刑,相勒加矣。于今則將心已露,顧護于後,不顧乎重,其中尤爲過者,今者之事本雖同,事件各異,豈拘於此輩之謂,以以子治父?無將之誅,其亦歇視,何義理之昧也?今予豈欲强作臨門,而非予無以懲討,非此一隅靑丘,將爲禽獸之域。不得不臨門,而及其親問,無形罔測之狀,自露於帳下,而其中學掌議父爲名者,乃不能識字者也。在君師之位,渠雖無狀,皆以士子,名編靑衿而若此,實爲自恧於將士矣。然其中奏供之無狀,不敢聞之文字,肆然更提者,豈逭嚴訊取服,而訊問之際,忽然起思啓億等,雖卽日施王法,無足惜也。今者親問,雖由於自任將心,佯若不聞者,其由卽學疏也。渠輩雖不感動乎,其君之因感作訓,而乘機恣行,肆然悖說,忠孝本無二致,不忠其君,何孝其父,而因此而其若杖斃,其爲子之心,何?思之及此,自不覺垂涕,而特命停刑。噫,此輩之無形無君,七人之頭,雖懸于藁街,無足贖也,而旣命停訊,終施邦刑,是豈擴充惻隱之道哉?赦渠輩之一律,差等酌處,此則當示於酌處之敎矣。噫,爲今臣子,爲其子而不能感動,爲其父而不能勵勅,豈徒負我於今日?陟降昭昭,其乃祖·乃父,豈無精神,將此下敎,咸使聞之?儼曰,天之降雨露霜雪,若不均則物不遂。人君之施刑政,若有一分未盡,則後世譏之。殿下今日處分,十分詳審,使無過不及之差,宜矣。上曰,承旨書之。傳曰,罪人洪禹集,以世族之臣,敎子悖擧,骨寒之敎,將心之旨,略無嚴畏,便臥私次。及其帳問,席藁泥首,雖有文字,莫聞其行其不卽爲云。此等無形之人,名編朝官,可謂縉紳之羞。削名仕籍,亟施屛裔之典。李德濟之所犯,無異於禹集,而但其供中,不得露處云。將心下敎之後,其供焉敢放恣若是?以此略示刑訊,而忠乎,逆乎?下問之際,自稱逆心,捧遲晩之招,亟施邦刑,王法當然,而自稱逆心,其亦無形,不足道也。雖施王法,其豈快也?十分參酌,雖貸一律,不可尋常處之,減死島配。金應南·鄭履祚,其所供辭,似有條理,故雖不訊問,不爲泥首,終不待命,俱無臣分,竝施投畀之典。韓命正所犯,雖因目不識字,旣不知將心之謂何,此等之人,不足齒士類,而一體勘律,噫,世道陷溺,人心雖貿貿,其不識字之人,豈可一刻置其儒名,貽羞靑衿?削名儒籍,亦施投畀之典。尹光周學疏中誣斥承宣之四字,旣聞自改之敎,爲人臣若有秉彝之心,其宜心寒骨冷,豈可誦此文字,聞於帳殿?其尤無狀者,此等罔測無倫之說,泛稱話頭之峻,是可忍也,孰不可忍?當快施典刑,而以此訊問之際,忽起感于予心,因示意於特諭,亦爲參酌,減死島配。金受供之際,聞其延興之孫,嘗聞故事,心尙酸矣。于今聞也,遙望象設,追慕自倍,不忍準問,旣諭特釋,今何諭焉?上曰,俄者入小次思之,則金尙喆之父,老矣。重臣任之旣久,其子之情勢,亦可矜矣。成中曰,成範錫亦有八十老母矣。上曰,然乎?承旨書之。傳曰,噫,昔日之因其私心,相加殺戮,卽予痛惡者,而誠有罪而默默,豈臺臣之職責?顧前後而依違,乃今日之痼弊,而臨御帳殿,臺臣進前,意謂請討,不此之爲,乃反營護,噫,近日特除之都憲·諫長,此等義理,亦不能達,其何深非,而但豈不至冤之說,似或然矣之說,一何謬乎?其在嚴義理之道,不可不嚴處,而其所犯者,不過投畀,則宜乎差等。掌令成範錫,正言金尙喆,其寢遠竄之命,竝施削職之典。上曰,韓致大,誰家人乎?在魯曰,淸原尉之六代孫云矣。上曰,宋永休,誰家人乎?在魯曰,故判書宋昌之從曾孫也。上曰,頃年宋翼輝,付黃李宗城矣,末稍不好矣。在魯曰,朝官雖有罪,古則無施墨之事矣。益炡曰,今番趙明健·申景閔,皆被罰矣。上曰,然乎?目不識丁之儒,恣意施墨,而被其墨者,引嫌極疲軟矣。上曰,承旨書之。傳曰,頃者之擧,旣已帖然,而更今若此者因何乎?卽韓致大·宋永休也。執法之臣雖默,決不可削名而止,竝遠配。上曰,承旨又書之。傳曰,朝臣墨黃,列朝禁令,而不遵禁令,肆然放恣,不可不嚴立典章。此後若此者,其儒自成均館卽爲草記,令該曹定配。此非登聞者,其墨其黃,亦令勿施。雖當之者,不敢引嫌之意,載於續大典。上曰,續大典,將來亦必有非之者矣。在魯曰,此則聖慮尤過矣。上曰,承旨書之。傳曰,今番下敎,非一時之辭氣也,意蓋樹君綱,則諸臣之或章或啓,其涉紛紜。以此雖有下敎者,豈可事同而飭異?其中大臣外捧傳旨之命,非特苟簡。若此而慰勉大臣,非待大臣誠實底道。況于今之時,以此之故,大官撕捱,奬用宰相繼去位,亦不可不顧。旣示飭勵之意,今日削職諸臣,竝給牒敍用。上曰,前御將朴文秀,復授御將,卽爲牌招,傳授命召。出榻敎上曰,御營兼大將金聖應牌招,所受命召,傳授于新大將朴文秀,可也。出榻敎相福所啓,李時蕃事。措辭竝見上上曰,此時何益?勿煩坦事。上曰,此時何益?其常愴于心者此也。已諭何煩?泰績事。上曰,此時何益?勿煩。聖鐸等事。上曰,此時何益?勿煩。相福曰,臣於傳啓之際,批答結語,不能明聽,又傳他啓,殊有做錯之失,不可晏然於臺次。請命遞斥臣職。上曰,事或然矣。事有先後,只謄前啓,輕先引避,殊涉過矣,勿辭,亦勿退待。新啓,新除授司憲府掌令南泰耆,時在公洪道天安郡任所,掌令兪彦述,時在京畿水原地,持平韓光肇,時在南陽地,持平黃柙,時在陽城地,請竝斯速乘馹上來事,下諭。上曰,俄者勿退待之命,意蓋有在。逆心遲晩之李德濟,不敢更提之尹光周,予雖酌處,其在執法之論,豈敢若是?其中亦有全釋者,則不可事同而罪異,只請下諭,其涉駭然。雖聞下敎,人皆若此,何時可爲?下諭之請,非予所知。上曰,司諫金相福,爲先遞差。昌壽曰,臣有所懷,敢達矣。罪人李德濟,旣以逆心自服,則金相福之不論,難免溺職,金相福,削職,宜矣。上曰,儒臣得體,金相福事,依啓。出擧條上曰,頃者夜對時有下敎矣。金相福,期待深矣,今日事極非矣。上曰,今已處分,予欲無言。顯命曰,因一金相福,何至此下敎乎?願殿下勿爲如此之敎焉。若魯曰,今已夜深,風露如此,明日藥房入診,許之後還宮,何如?成中曰,更鼓已深,亟許明日入診之請,卽爲還宮,好矣。若魯曰,朝廷事,臣則不知,臣之晝夜所煎熬者,只欲保護聖躬矣。氣憊眩候之敎,下已三日,而臣等入診之請,終未蒙允許,殿下若以臣爲有罪,則斥之罪之,而入診豈可不許之乎?在魯曰,連日酬應之餘,今又親臨帳殿,氣憊之候,必有加焉。藥房入診之請,何可不許乎?顯命曰,臣雖愚昧,忝居大臣之列,殿下若不賜一言之答,則臣等何顔冒居於百僚之首乎?昌壽曰,此皆群下之罪,而臣等聞此不忍聞之敎,心膽隕墜矣。前後不忍聞之敎,一倂收還,千萬血祝。顯命曰,殿下終不賜答,則臣等明日,將爲賓廳啓辭,三日後,又將爲百官庭請,其後亦有可爲事矣。上曰,卿等可爲之事,予知之矣。卿等雖仰請於東朝,予心已定矣。在魯曰,東朝若聞此奇,則必致驚慮,殿下豈不仰念乎?若魯曰,殿下以世道爲慮,而悠悠萬事,皆不關,聖躬保護之節,一時爲急,入診之請,何不賜允許乎?在魯曰,引接之期,指日下敎,然後臣等當退去。今不賜下敎,而遽爲還宮,則臣等將何以爲之乎?上曰,依違苟且者,只爲一身之謀,不但爲一身,亦爲其子孫之計。卿等不可恃矣。卿等雖固請,予心如鐵矣。顯命曰,臣等固有罪,早賜斥退,改卜賢德而用之,宜矣。上曰,予欲自靖矣。在魯曰,殿下每下此等不忍聞之敎,亟賜收還,宜矣。顯命曰,此何景像?風露如此,速賜下答,卽爲還宮,宜矣。上還至肅章門內。諸臣皆攀輿以立。在魯曰,殿下何爲此過擧乎?臣等有罪,則斥之而已。因臣等而不許諸臣之請,可乎?顯命曰,殿下終不許引接,則臣等留在何益?臣將被髮而入山矣。思喆曰,因臣下之有罪,而何至此過中之擧措乎?儼曰,臣事殿下二十餘年,前後眷愛之恩如何,而今不賜引接之諾,臣竊慨然。伏願殿下,明日夬許藥房入診,而亦許臣同入焉。若魯曰,凡人有親病,而不得問候,則豈有如許子道乎?君親一也。殿下有眩憊之候,而臣在保護之任,三日仰請,不得與醫官診候,有臣如此,生亦何爲?殿下若終不許之,則臣當碎首而死矣。昌壽曰,殿下上承三百年宗社之重,下啓億萬年無疆之休,殿下一身,不可自輕,何爲此擧乎?若魯曰,臣屢日焦煎之餘,終未蒙允諾,則臣請死於殿下之前矣。殿下寵擢臣旣至於此,而今何若此乎?彦燮曰,聖躬保護,一時爲急,群下焦迫之狀,殿下豈不念之乎?鳳漢曰,殿下何爲此過擧乎?臣下有罪,則竄之斥之,無所不可,因此而何至於貶薄聖躬乎?伏願殿下,亟賜明日引接之命焉。益炡曰,殿下以儒生事,至爲此過中之擧,而儒生輩事,何足責也?世道如此,雖可憂悶,而因此而何必如是激惱乎?成中曰,更鼓已深,風露如此,玉體恐致傷損,夬許入診之請而還宮,好矣。光世曰,臣下有罪,則處分當赫然而已,何至此激惱之擧乎?顯命曰,風露如此,願殿下還宮。臣等明日將爲庭籲矣。俊一曰,今日之事,莫非臣子之罪。臣下有罪,治之何難,而殿下反爲此自貶之擧乎?泰良曰,殿下上奉東朝,保護聖躬之道,不可忽矣。昌壽曰,父母惟其疾之憂,玉體若至傷損,則東朝憂慮之心,當如何,而殿下不爲仰念乎?上曰,予欲靜默,予心已定矣。上入宣化門時,若魯攀輿先入曰,臣入此門之內,臣罪尤極矣。殿下終不許入診之請,則是臣見絶於上也,臣有一死而已。上曰,明日醫官當召見矣。遂還宮。
上在昌德宮。停常參·經筵。
夜一更二更,有霧氣。三更,月暈。五更,金星犯軒轅左角星。
大王大妃殿·中宮殿·賢嬪宮,藥房口傳問安。答曰,知道。
藥房提調金若魯,同副承旨洪鳳漢啓曰,伏未審夜間,聖體若何?昨日出臨帳殿,酬接甚多,以至深夜還宮,氣憊之候,更復何如?臣等入侍之請,終未蒙允,誠不勝焦遑抑塞之至。卽與諸御醫入診,詳察聖候,不容一刻少緩矣。大王大妃殿氣候何如?臣等終宵憂慮,敢來問安,竝此仰稟。答曰,知道。慈殿氣候,差勝後一樣矣。
洪鳳漢啓曰,大司憲執義未差,掌令南泰耆·兪彦述,持平韓光肇·黃柙在外,今日以監察茶時之意,敢啓。傳曰,知道。
政院啓曰,殿下何爲而作此非常之過擧?一日二日,牢拒群下,殆無異於頃年閉閤之時,此何故也?噫,激惱聖衷,其本由於儒生輩之作此駭妄,而一紙封書之下,益見聖意之不豫,則在今日群下之道,固當就其本事,可否從違,以冀聖明之照察者,此上下實心相須之道,而鎭日相持,聖志不徯,毋怪乎忱誠未格,情志猶隔。此莫非群下之罪,然一番賜對,洞諭聖意,使群下得有以明白導達,從容處分,不過爲殿下一擧措事耳。此何足過費聖慮,亦何必屢煩辭令,而咫尺相阻,轉輾失平,使君綱日頹,主威徒屑,此何事也,此何擧也?況昨下傳敎,無非人臣極罪。章交公車,亦可見一段憂愛之意,而臣等職在出納,隨事憒憒,初旣失職於嚴旨之奉宣,終又見阻於文陛之晉接,抱玆血懇,彷徨靡訴,跼天蹐地,此何人哉?倘殿下特借方寸,使之披瀝衷肝,上以聖心開悟,亟收前後非常之敎,下以群情畢達,粗伸中外抑鬱之忱,而若其靜攝中煩控瀆擾之罪,付諸有司,論以常刑,則臣等雖卽被萬戮,固無憾矣。衷情所迫,敢復哀籲,伏乞俯垂矜憐,卽許召接,千萬泣祝。
備忘記,傳于鄭彦燮曰,噫,大小軍民,咸聽此諭。以予涼德無能,臨民幾十載,德不被於下民,信莫行於縉紳,幾年苦心,徒爲文具,世道叵測,日益甚焉。朝廷之上,雖似乎少靜,幽暗之中,百計惹鬧。噫,大訓訓諭,今爲文具,欲爲繼述,終莫〈知〉其效。頃者上告陟降之文,下頒軍民之敎,上欺下慢,何顔歸拜,何顔對爾?其惟戊申,心若墜焉。遙望懿陵,只自撫心。其他所造之奇怪,往牒帝王之無聞也。噫,今春趙徵·李得中之事後,心想指向,心尤涼矣。今則於夙於宵,心惟追先。身雖在於九重,心常懸於象設之文,寔寫我心懷矣。豈意感古飭訓,其作冒稱學儒乘機駭悖之一端乎?處分帖然,曰今靜息,其後擧措,非特無以止息,竟莫知止於何境,興感莫攀之日,欲彰昔年之德,而反致乎此,思之及此,良欲無聞。于今此擧,乃由於此陟降,而諸臣鬧我,增我之困,帳殿臨門,欲樹君綱,而貿貿不學,貽羞靑衿。予亦在銅閙,衣靑衿齒于學,而今在君師之位,顧前視今,自覺赧然。噫,彼耳目之臣,卽我耳目,而其初殿座,所先顧瞻,末梢擧措,亦涉駭然。非徒慨然,豈聞隣國?位在君師,乃乎若此,位在君位,莫能正朝廷,此負我陟降之遺士,此負我陟降之遺臣,何顔歸拜?何顔歸拜?尤爲自嗟者,噫,我軍民,卽昔年愛之恤之者也,而因予否德,無一澤及於民,無一事寬其苦,而今因上下之相持,置民事於度外,旣莫恤於恒日,今又若此恝視,此亦負我愛恤之民也,益何顔面拜乎陟降?誕辰在近,冞增感懷,少拾精神,悉諭予意,莫曰欲自其便。觀近世道,莫知稅駕於何日矣。予有自諒。予有自諒。吁嗟,大小軍民,咸體此時其猶慇懃之意。
政院口傳啓曰,卽伏見諭軍民備忘辭意,臣等心膽隕墜,罔知所措。旣不敢宣示朝廷,又不敢頒布軍民,冒萬死繳還,而臣等今將相率隨入,以陳所懷之意,敢啓。答曰,以軍民之事下之,何其還入也?
政院再啓曰,俄者下軍民之敎,臣等聚首奉讀,心膽益復驚隕,決不可一刻奉留,謹已冒萬死繳還,兼有求對之請矣。顒俟移時,兪音尙閟,臣等尤不勝焦灼罔措之至。不知聖心何以轉益煩惱,拒臣等於咫尺方寸之地也?所下備忘,旣不敢宣示朝廷,又不得頒布軍民,則臣等惟有碎首螭陛,少陳血悃而已。伏乞亟許入對,以副臣等泣禱之忱。
政院三啓曰,臣等遑遑煎迫之忱,略陳於昨夜輦前之奏,微誠未格,天聽愈邈,而諭軍民之書,反下於詣閤求對之際,辭敎之非常,又非日前手書之比。臣等涕泣罔措,謹已繳還,兩度陳啓,半日聚竢,而尙未承一字之答,不但無一字之答,賓啓之批,輒以已諭軍民爲敎。未知臣等封繳之啓,初不垂省而然歟?抑臣等不忠無狀,言不見諒於君父而然歟?咫尺文陛,邈焉隔絶。欲求如去夜之攀輿號籲,而亦不可得,則臣等直欲狂叫痛哭,而不知止也。一日二日,國事無稅駕之所,存亡之幾,間不容髮,疾痛之極,聲不可緩。只祝聖上,上念祖宗付畀之重,東朝譬解之慈,下察臣僚軍民奔走焦泣之狀,暫許方寸之地,俾陳懇迫之情,千萬伏地扣祈之至。
朝廷二品以上,以口傳啓曰,臣等昨夜帳殿,竭聲號籲,終未蒙允許,徊徨闕外,達曉焦迫,玆復冒萬死詣閤求對。答曰,已諭於下軍民之敎矣。
二品以上再啓曰,伏承下答,以已諭於軍民之敎爲敎。此下敎,政院封還,未得奉覽,而微聞大旨,尤是驚惶罔極之敎云。殿下何爲而至有此敎耶?臣等直欲溘然而不可得,更此冒死請對,特許召見,千萬泣禱。答曰,已諭於下軍民之敎矣。
領議政金在魯,右議政趙顯命,錦平尉朴弼成等,率百官啓曰,今日之事,莫非臣等之罪也。不能正君綱,臣等之罪也,不能盡臣職,臣等之罪也。終至殿下親御殿門,鞫問罪囚,終夕而犯宵,此實緣於世道之壞喪,士趨之駭悖,而是皆臣等之罪也。以臣等之罪,而使殿下,獨自憂惱於九重之內,是又臣等之罪也。歷數臣等之罪,嶺海鈇鉞,猶是寬典。今殿下不治臣等當治之罪,過自菲薄,非常之敎,屢形於絲綸之間,而昨日回鑾時下敎,益非臣子所忍聞者。臣等旣聞此敎,猶能經一夜而不死,是亦臣等冥頑之罪也。臨御帳殿之時,諸臣在左右,軍兵列前後,臣等仰瞻天顔,喜不能勝。臣等之心如此,軍民之心,卽可知矣。下之所以喜幸如此,則以聖上平日視遇臣隣,愛恤軍民之意,亦豈不慼慼然有感動者乎?然而殿下之心,猶未釋然者,臣等愚迷,實未敢知也。方其步輦之將旋也,旣未能騈首輿前,滅死無吪,則攀軾牽裾,涕泣而隨之,不得請則不敢出,卽臣子之常分,而第更鼓旣深,風氣凄冷,若輾轉少遲,天且曙矣。萬一霧露之感,玉體添損,則臣等之罪,尤不容誅。不得不抑情縮步,黽勉而退。是雖出於臣等憂慮之忱,而以宗社之重,軍民之急而言之,此又臣等之罪也。若殿下穆然深思,飜然開悟,則召見臣等,必不待臣等之言再矣。伏願殿下,亟降召接之命,俾情志相通,民國俱幸,不勝懇祝之至。
朝廷口傳啓曰,臣等達夜在庭,顒俟批旨,而終靳數字之下宣,今則曉鼓已動矣。大小老少,下至吏隷,莫不瞻望抑鬱,彷徨煎迫,靡所因極,此何事也?此何事也?臣等實不勝慨然之至。不得不冒死更瀆,伏乞亟賜明敎。答曰,已諭矣。
以承傳色口傳下敎于藥房曰,醫官昨已下敎,當召見矣。
又以承傳色口傳下敎曰,昨日至夜深,上下相持,至今氣憊,而聞卿等來到此地云。卿等在保護之地。卿等則勿爲困予宜矣。昨日帳殿,見諸臣之所爲,至今思之,羞見軍民矣。
藥房口傳啓曰,下敎至此,不勝萬萬悚懍。臣等職在保護之地,其何敢貽勞於聖躬,而區區血忱,惟在於率醫官入侍,診察聖候,故來待此處。若蒙垂察,許令入侍,則臣等之萬幸,惟願亟加矜念焉。
金光世啓曰,御營大將朴文秀承牌入來,而時未付職,命召不敢循例祗受云。何以爲之?敢稟。傳曰,令該曹,卽爲口傳付職。
兵曹口傳政事,副司直朴文秀。
李成中,以備邊司言啓曰,前判敦寧李箕鎭,前大司憲元景夏,前判書尹容,前都承旨洪象漢,旣有敍用之命,還差本司堂上,口傳付軍職,使之察任,何如?傳曰,允。
兵曹口傳政事,副司直李箕鎭·元景夏·尹容·洪象漢。
鄭俊一,以侍講院言啓曰,本院上番輔德成範錫,連日入直矣,移拜臺職出去,兼輔德·弼善·文學·兼文學俱未差,兼弼善兪宇基,家有拘忌之疾,不得請牌,上番無他推移之員。不得已以下番姑陞入直之意,敢啓。答曰,知道。
乾隆十年乙丑九月十一日辰時,上御養正閤。醫官入診時,藥房提調排闥,藥房提調金若魯,同副承旨洪鳳漢,假注書崔台衡,記事官李堉·李思觀,醫官金應三·玄起鵬·金壽煃·方泰輿·金履亨入侍。都承旨鄭彦燮,左承旨南泰良,右承旨鄭俊一,左副承旨李成中,右副承旨金光世追後入侍。領議政金在魯,右議政趙顯命,副應敎李昌壽,亦追後入侍。諸臣進伏訖。若魯曰,臣等冒死入來,惶恐不知所達矣。昨日帳殿,夜深始罷,還宮犯五更矣。玉體若何?上曰,一夜不寐,有何關係,而卿等之擧措,何其過也?若魯曰,臣等在保護之地,而到此地頭,豈暇他顧乎?上曰,氣姑無事矣。予何往矣,而卿等何至如是乎?若魯曰,大王大妃殿氣候何如?上曰,一向安寧矣。若魯曰,子不得於父,而父不見之,則其子將恬然乎?上曰,予非憎卿等也。鳳漢曰,臣曾前亦聞殿下爲過擧,而不幸今者,身親見之,憂遑煎迫,不覺涕淚之無從矣。若魯曰,臣不敢退去,直宿藥院,而憂悶交中,達夜無寐矣。臣等死罪,不敢多言,卽令醫官診察,何如?上曰,依爲之。諸醫以次入診後,應三曰,脈候似不足矣。上曰,其意以酬應勞憊之餘,必有不足之事,故其言亦如是矣。若魯曰,脈候安得不損乎?上曰,卿等旣爲排闥入來,賓廳·喉院,亦當隨入耶?卿等何如是過也?若魯曰,臣等入來之意,不爲通及於諸臣矣。起鵬·壽煃等曰,左三部常時則常沈微難見矣,卽今則頗數矣。右三部亦暫有浮高之氣,聖體必勞傷而然,大抵脈候不如前日矣。若魯曰,今番陵幸,程道旣遠,數百里動駕,聖體必有勞憊之候,而今又聖衷激惱,傷損必至。臣等憂灼之忱,當復如何?氣眩之候,每添於煩惱之時,而胃氣仍以致損,脈候之不如前日,固其宜矣。下問後議定當進之劑爲好矣。今日朝象潰亂,使聖心煩惱,是乃臣等之罪也,而今與醫官仰請診候,臣等亦不覺其靦然矣。鳳漢曰,以諸臣之故,而不許入診,臣等尤不勝焦迫矣。上曰,或有氣滯之時,而旋卽如常,脈度之少損何妨乎?壽煃曰,有酬應之勞,則脈度輒減。卽今聖上氣升之候,亦以過用聖慮而然矣。應三曰,以脈候見之,聖體有不足之候,而必是勞憊之致也。補中益氣湯,雖日再進御無妨,而蔘橘茶姑先製進,似好矣。上曰,頃者陵幸之後,氣候少無減損之事矣。昨日帳殿罷後,夜深還宮,頗覺憊矣。今朝口渴特甚,必是氣血漸衰之致,而午後則稍勝,亦何傷乎?藥則姑觀之爲好矣。卽今人心世道,實無可爲之勢。予於軍民,無一惠澤之及,豈不歉然乎?若魯曰,聖候不以行役,而有所勞傷。向年豐德幸行後,聖候反有勝於常時矣。今聞醫官之言,脈度不如前日云。臣等憂迫之忱,不可勝言。凡病形見之後,則刀圭之力,豈可恃乎?伏願殿下,俯納醫言,雖若干貼,必爲製進,毋有萬一之悔焉。上曰,此何必固執?製入,可也。壽煃曰,脈候雖似虛弱,旣有數氣,以人蔘二戔,橘皮一戔,輕輕入製而進御,似好矣。應三曰,脈度比常時,雖似有浮高之候,而此非實熱,過用聖慮勞惱之致。小臣之意,則人蔘多入進御,而先進三貼,似好矣。蔘則以三戔,橘皮則以戔半入之爲宜矣。起鵬曰,人蔘三戔,非過矣。若魯曰,然則以三戔重入製無妨矣。上曰,然則依此製入,可也。出榻敎鳳漢曰,聞東宮連進薑茶云。終是損氣之劑,甚可悶矣。上曰,孔子云不多食。大抵多食則似不好矣。以不必連服之意,當言之矣。若魯曰,醫官使之先爲退去好矣。上曰,不必先退,與卿等同爲退去可矣。若魯曰,臣等診察外,不欲他語,而目今中外遑遑,景色愁沮,國脈之損傷,當如何也?殿下如是,而國事將何爲之耶?昔太宗大王築都城,而有遺逸於後世之敎矣。殿下豈欲以萬機之煩,投之於沖年之世子乎?今日鎭世之道,豈無其策乎?必以尊主威嚴國綱,爲爲治之本,則朝象必不如是,士趨亦必不如是矣。伏願殿下,恢廓聖慮,思所以振勵之道焉。群下有過,則殿下不卽爲處分,而輒爲過中之擧,拒絶不爲引接,而曰今日國事,非予所知,國綱所以日益隳也,主威所以日益卑也。上曰,予非厭見群下也。顧今世道人心,實無滋味之事,故厭心自生,而必欲靜休矣。鳳漢曰,臣非但年少,與國家有親近之嫌,一切世事,不欲干涉,殆同宗班,殿下亦必俯察,而卽今兵判,與臣爲至親,故詳知之矣。上曰,然乎?若魯曰,臣與洪鳳漢之父爲六寸,情同骨肉兄弟矣。鳳漢曰,臣猥居近密之地,適見殿下非常之擧,此時臣子,不得請則不退。臣等煎迫罔措,直欲死而無知矣。殿下何忍爲決不成之事,使太祖·太宗之國,將至於危亡之境耶?今此滿庭諸臣,若有罪過,則誅之斥之,不過一處分間事耳,何可使國事波蕩如是耶?若魯曰,今殿下上奉東朝,下有春宮,而又入耆社,此正淸平世界也。何爲此過當之擧,使國勢泮渙至此也?鳳漢曰,殿下如有可罪之人,則只治其罪而已,何可過自貶損乎?上曰,承旨之言,正說出予心矣。若魯曰,醫官診察後,不必留在。上曰,使之退去,可也。鳳漢曰,以今番庭試初試榜見之,多有表表可稱者,而疏錄則無一知名者,此豈可謂之士論乎?上曰,承旨之言精矣。所謂儒生輩,皆是募軍也。若魯曰,彼雖以儒生爲名,奇奇怪怪,無足可言矣。鳳漢曰,我國以名義爲尙,故名義二字,人皆畏之,致有此事矣。小臣地處,與他人有別。殿下若聽小臣之言,而有反汗之事,則於臣身,尤豈不大有榮乎?若魯曰,今日廷臣之不言,非畏儒生也。鳳漢曰,孟子云,惡紫爲其亂朱。渠輩雖有儒生之名,而豈可以儒生齒之乎?臣當以昔日所聞者,仰達矣。殿下在潛邸時,路遇館學封疏之行,回駕避之云,不識有諸?殿下待士之誠如是,故渠輩亦恃殿下,而爲此擧矣。然今之以儒生稱云者,豈足比之於古乎?士習漸壞,無足言者矣。如此之故,臣則痛禁子弟,不參儒疏。今番許多疏錄中,臣之一家,則無一參之者,雖以兵判之族言之,亦無魯字致字見錄者矣。洪受瀗卽先朝名臣,而至於啓億,則實是怪物矣。如此之類,何所畏憚,而致此擧乎?上曰,諸臣畏之,予何畏之乎?鳳漢曰,然則殿下何爲而有此擧乎?今日反汗,明日治有罪者,則自至帖然矣。上曰,昨日事,承宣亦見之,而有此言乎?若魯曰,昨日帳殿事,無可言者矣。鳳漢曰,金相福,自以儒賢之孫,恐有外間譏議,故畏之而然。金相福誠爲迷暗矣。今日召大臣而見之,亟爲反汗好矣。再明乃殿下誕日也。臣民之憂迫悶切,尤當如何耶?若魯曰,殿下處分,而朝臣中有依違觀瞻者,則猛治可矣,何必貶薄聖躬,而使主威反下耶?上曰,予欲治之,則當無一臣矣。鳳漢曰,小臣自是仕宦家子也。朝廷間事,豈不知之耶?殿下之前後處分,未見其失當,而第以今番事言之,則何其過中,至於如是耶?若魯曰,淸平世界爲庭請,已是怪異之事。再明誕日,又將爲藥房問安矣。尤豈不萬萬怪異乎?臣等所以煎迫罔措,欲溘然無知者也。今日已暮,製藥爲急,小臣先爲出去,而十四日當又問安,兼請入診,必爲夬許,如何?上曰,當觀勢爲之矣。鳳漢曰,諸臣雖不得盡爲召見,領相則以老相臣,扣膺流涕,憂遑焦灼,今幾日矣。情事甚矜憐,召見似好矣。若魯曰,兩大臣竝召見好矣。上曰,卿等旣排闥入來,予不必請召矣。兵判之出去,欲邀諸臣以入耶?若魯曰,監劑爲急矣。鳳漢曰,臣豈敢一毫飾詐而仰達乎?殿下深痛廷臣之無可恃,而有此擧矣。上曰,予豈可怒蠅而拔劍乎?卽今世道,予不欲見之,而自辛壬之後,朝象如亂髮,實無可爲者矣。所謂儒生輩,乃敢以春秋亂賊等語,筆之於疏章,以予尊事皇朝之誠,而反爲誣捏,豈不痛切乎?以渠輩爲儒生,予自愧於軍民矣。皆是樵牧之類矣。諸承旨入侍。上曰,此何擧措?予豈爲留院下敎,而如是齊入耶?彦燮等曰,臣等請死罪。上曰,與諸臣共爲達夜之外,無他道矣。領右相及玉堂亦爲入侍。上曰,卿等一何過也?在魯曰,臣等非過矣。殿下過矣。上曰,昨旣達夜,今日又將達夜耶?俾予安休可矣。自古以來,豈無承統之君,而豈有如予者乎?予雖生長宮中,常有羡陶潛之心矣。昔仁廟進諸臣而敎曰,爾等若爲黨論,則當誅之。予欲仰體此敎而不能矣。予以無寐之故,作常訓矣。渠輩敢以王天下者誰等語,肆然辱之。予以尊服皇朝之心,欲揄揚先烈,而反爲誣先之歸,豈不痛迫乎?如是而可有南面之念乎?今此之擧,雖有慈敎,予當涕泣而達之,元良雖諫,亦當不聽。軍民雖牽裾而爭之,亦當以非予忘汝爲諭,而不聽之矣。在魯曰,今承縷縷下敎,皆是不敢聞者也。臣等心膽隕墜,實欲溘然無知矣。殿下之孝友悌行,迥出千古,些少世故,有不足言,何必掛留於聖念乎?顯命曰,殿下多經世變,故思慮煩多而然矣。若氣下心定,則許多思慮,當雲消霧捲,自可如前日矣。君子一言,天下效之。俄者下敎中,東朝雖勸勉,亦不奉承者,臣未知其聖敎得當也。不奉慈敎,果何如耶?上曰,卿等若不欲奉承予意,則予無可言者矣。在魯曰,聖敎皆過矣。顯命曰,今日人心世道,誠爲叵測,而殿下不爲國,則誰可爲之耶?殿下欲以萬機,付之於盈尺之元良,而臣等當如此世道,奉殿下亦不能爲,況奉元良而可爲乎?上曰,今番則予不當爲可笑之君矣。顯命曰,聰明如殿下,神武如殿下,而不能爲之國事,以東宮之沖年,而可以爲之乎?上曰,元良之世,則必有勝於今日矣。若皆禽獸則已,不然則豈復如今日乎?卽今奇奇怪怪之變,層疊而起,此輩實難化矣。顯命曰,此皆日月之於螮蝀,何害之有乎?在魯曰,東宮睿姿雖夙成,而如是至艱之世道,沖年當之,豈不難乎?上曰,恃卿等矣。予欲使元良爲國,而見卿等之輔相矣。元良之世,則卿等豈不盡心乎?以今番見之,卿等亦畏儒生之辱矣。顯命曰,平居無事之時,則受人之辱,亦爲不緊,而若爲國則豈可顧瞻而畏之乎?上曰,昨今見之矣。顯命曰,昨日金相福事,非爲黨論,不能周旋而然云矣。鳳漢曰,有罪之臣,卽付有司而治之可矣。何必過煩聖慮乎?在魯曰,決不可成之事,何爲如是乎?此雖出於慨世道之聖意,而群下豈有奉承之理乎?上曰,自古帝王,眷戀此位,則必有無限怪異之擧矣。時象不至如此,而賢人君子,雖充滿朝廷,予則實不顧矣。乙卯以前,而予爲此敎,則可謂非矣,而今則猶有可爲矣。在魯曰,孤竹淸風之事,匹夫之所可爲也。殿下雖爲如此之敎,誰可奉承乎?上曰,過矣。顯命曰,臣等中若有奉承下敎之人,則必是前頭賣國而失節者也。臣等雖畏雷霆之威,此等下敎,有死而已,豈可奉承乎?殿下若終靳反汗,則臣等亦有次第可行之道矣。臣等當相率泣請於慈殿,慈殿必不以臣等爲非矣。如是之際,天地鬼神驚焉,宗廟社稷震焉,豈不萬萬痛迫乎?聖心煩惱,連日酬應,實有損傷之慮矣。伏願卽賜反汗,而調養數日後,更爲召見臣等焉。上曰,諸葛云,成敗利鈍,付之於天。今日國事,亦付天之外,無他道矣。顯命曰,鞠躬盡瘁然後,成敗可以付天矣。在魯曰,殿下以介潔之心,每欲釋負,而此是決不成之事矣。顯命曰,殿下精神若減衰,則當思收養之道,而此則決不可爲矣。東宮天姿岐嶷,政是敎導之時也。外擇賓師,內而如洪鳳漢,使之善爲敎導,成就德器,至於無憂,然後以堯之所以傳舜者,太祖所以傳太宗者,追而行之,則亦何所不可,而諸臣豈可過爲爭執乎?上曰,然則予爲百歲,卿等爲二百,然後可以爲之耶?鳳漢曰,卽今中外遑遑,人心沸擾,太平盛世,豈有如此景像乎?上曰,卽今世道,至於無可爲之境,景色宜乎如是矣。在魯曰,斷之以無可爲,而不思所以挽回之道,亦豈不沓沓乎?雖不得挽回,何可使之一朝底亡乎?鳳漢曰,殿下一身,祖宗付托,何如,而忍自輕如是乎?上而慈殿驚動,下而軍民遑擾,此何擧措也?殿下之國,殿下不爲,而誰可爲之乎?一日不爲,爲殿下一日之憂,二日不爲,爲殿下二日之憂,殿下何不念此,而一向如是乎?在魯曰,臣等於心如鐵石之敎,胸膈抑塞,不知所達矣。臣等如是,而竟不得回天,則將相率齊籲於慈聖矣。如是而又不得,則勢將被髮入山矣。鳳漢曰,諸臣之情理誠矜惻,殿下何不垂諒耶?群下之所仰望,惟殿下,而公然作此過中之擧,將至於危亡之境,豈不痛迫乎?匹夫之被髮入山,誠非難事,其所仰達,無一毫飾詐者矣。顯命曰,人謂政丞之好者,以其安享富貴,榮及先世,而臣等則只見此前史所無之擧,實無滋味矣。上曰,予之出御此殿,欲見醫官,而藥院排闥矣。卿等其止之。顯命曰,向在戊午年下備忘後,中外洶洶,東宮聞甚驚怪曰,此是何日,而如是撓撓耶?臣等聞此敎而出涕矣。上曰,予心如鐵石矣。在魯曰,殿下每以如鐵石爲敎,而臣等之心,亦如鐵石矣。顯命曰,親前不稱老,古人有言矣。殿下上奉太后,而亦有此敎耶?上曰,予合眼以坐之外,無他道矣。予雖欲靜休,亦豈無召見卿等之日乎?如簿書期會,予不欲爲之,而凡係民國之事,則豈可恝然耶?顯命曰,無非民國之事矣。上曰,予於昨日,御帳殿而對軍民,不覺自恧矣。無耳目之官,而可以爲國乎?只知爲黨論,忠曰逆,逆曰忠,以依違苟且爲事,如是而可謂有耳目乎?在魯曰,自有如此人,有如彼人,豈皆斷之如聖敎乎?光世曰,留門何以爲之耶?上曰,卿等皆退去,可矣。鳳漢曰,昨日特除,適及於在京之時,而廣州自是畿輔重地,事當交龜後肅謝,而親臨訊囚,事體嚴重,故不敢言私,蒼黃入參矣。廣尹有闕之代,分付大臣,使之從速差出,何如?上曰,速爲差出,可也。出榻敎俊一曰,誕日單子,入啓未下矣。還下然後,節目可以繼入矣。上曰,可謂閑漫矣。鳳漢曰,諸臣不得請,則無退去之理矣。上曰,此何義理也?鳳漢曰,國家存亡,在於此矣。豈非義理乎?殿下方鍊習治道,而春秋不至晼晩矣。此時不爲國事,而欲托宗社於沖年之世子,是豈非危亡之機乎?臣不勝煎迫矣。彦燮曰,殿下方鍊習政務,學問高明,政是有爲之時也。世道雖云如是,若奮勵爲治,則豈無恢廓之勢乎?臣竊慨然也。鳳漢曰,湖西伯,待明日政官牌招,開政差出,似宜矣。在魯曰,湖西伯內遷事,臣亦爲喜,而右相以驟陞,大以爲悶,至於流涕不已,宜有諒察之道矣。臣意則姑爲還收,使之仍任好矣。上曰,判書又爲撕捱,參議外,吏曹無行公者矣。亞銓豈可不擇,而以某人爲之乎?予欲爲國,則雖無此等人,豈不可爲,而湖西伯之內遷,同副之特除,予有深意矣。吏判當出仕乎?鳳漢曰,欲一疏而出云矣。顯命曰,殿下若終爲靳許,則上下相持,又將達夜,聖體損傷,勢所必至。臣等勢將退出,而亦自有可爲之道矣。泰良曰,大臣可謂失言矣。今於入對之時,旣不得仰請,退出後,將何以爲之耶?鳳漢曰,聖體連日勞惱,亦甚悶迫故也。上曰,右揆之言,時有抑揚矣。成中曰,殿下雖如此,而終是不可成之事,上下相持,今幾日矣。不若早爲收還也。上曰,予誤作常訓,而爲不忠皇朝之君矣。渠豈敢肆然詆辱乎?在魯曰,儒生輩駭怪之事,皆當刊落,而常訓則益得以光明矣。鳳漢曰,臣等若終不得請於殿下,則將欲泣籲於東朝,東朝必有勉敎於殿下者矣。如是而殿下亦不可回悟耶?相率呼籲,則東朝之震驚,當如何耶?莫如未及震驚東朝之前,而速賜反汗可矣。上曰,予涕泣陳達,則東朝亦必勉從矣。鳳漢曰,臣等血泣力爭,而殿下不從,則殿下雖涕泣陳達於東朝,豈有可從之理乎?上曰,洪鳳漢之言,可謂沓沓矣。諸臣皆曰,承旨之言,事理甚明,豈可謂之沓沓耶?上曰,諸臣若果齊籲於東朝,則豈非過擧乎?鳳漢曰,若不如是,則是無臣節,何可謂之過擧乎?上曰,承旨之言,欲恐動予也。顯命曰,臣等有已行之事,而相與爲議,今日所以始庭請者也。庚申年臣等狂妄之擧,殿下豈不知之乎?鳳漢曰,孝子愛親之誠,未寒而衣,未飢而食。飢寒未至,而預爲安養,斯爲盡孝之道也。東朝震驚之後,始爲奉承,則豈不有損於聖孝乎?且於諭軍民書中,有不可不改下處,故臣等袖而入來矣。如其欲自靜而謝陟降等字,宜改之矣。上命鳳漢讀一遍後,仍爲改下。鳳漢曰,湖西伯及臺諫有闕之代,待明朝差出事,分付,何如?上曰,此等事,予當不答矣。卿等退去可矣。予爲傳禪之敎乎?爲留院之敎乎?泰良曰,殿下之前後過擧,專出於無樂南面之意也。有此潔症,而爲根柢,故每觸激而有如此事矣。殿下雖十年相持,決不可成矣。大臣雖姑爲退去,而臣則以爲非矣。至若義理之所關,則豈有大臣小臣之可論乎?臣等方入對於咫尺之地,不能感回,而出去之後,豈可以齟齬文字,仰格天心乎?昌壽曰,今日罪群下赦群下,唯在殿下之處分,何必貶薄聖躬,有此非常之過擧乎?上曰,已悉矣。俾予得以安休焉。諸臣以次退出。
上在昌德宮。停常參·經筵。
大王大妃殿·中宮殿·賢嬪宮,藥房口傳問安。答曰,知道。
藥房提調金若魯,同副承旨洪鳳漢啓曰,伏未審夜來,聖體若何?昨日劑入茶飮,其已進御,而氣憊之候,更復何如,大王大妃殿氣候何如?臣等不勝憂慮之至,敢來問安。答曰,慈殿氣候,差勝後一樣矣。又口傳下敎曰,茶飮進御矣。
洪鳳漢啓曰,大司憲·執義未差,掌令南泰耆·兪彦述,持平韓光肇·黃柙在外,今日以監察茶時之意,敢啓。傳曰,知道。
金光世啓曰,檢閱李基德,自鄕上來云,卽爲牌招入直,何如?傳曰,允。
以修撰黃景源,副修撰嚴瑀牌不進禁推傳旨,傳于洪鳳漢曰,竝推考傳旨捧入。
李成中啓曰,兵曹判書金若魯,以昨日入診時,有擅入之罪,不勝震懍,今方待命於闕門外云,而使其軍官,來納命召,何以爲之?敢稟。傳曰,勿待命事,分付,命召傳授。
政院啓曰,臣等之罪,可勝誅哉。忝居近密,事君無狀,致有今日之過擧者,臣等之罪也。連聞不忍聞不敢聞之敎,而尙不能騈首滅死,猶視息自如者,臣等之罪也。攀奉步輿,喧噪達曙者,臣等之罪也,趨詣診筵,不遑待於命下者,臣等之罪也,而未得入對也,遑遑號籲,若不可少耐頃刻,及其得近方寸之地,而又未能竭誠盡忠,決死爭執,只悶酬接之爲勞,未免相率而徑退者,此尤臣等罔赦之罪也。臣等之不忠無狀,惟如是也,故終不能回殿下之心,而動殿下之聽。然臣等未聞從古以來,聖帝明王,以其臣之有罪可誅,而輕宗社之托,廢一日萬機之衆,則此臣等所以煎泣痛迫,直欲無生,而亦不能無憾於天地者也。且殿下縱欲斥絶臣等,獨不念大小臣僚達宵盈廷,徊徨震薄也哉?臣等之苦懇血忱,蓋已瀝盡無餘,而衷情抑塞,肝腑焦熬,亦未暇一一披列。惟願亟允廷臣之請,以副神人之望。答曰,已諭矣。
以承傳色,下二字手書。
政院口傳啓曰,二字手書,臣等雖死,不敢奉留,敢此冒萬死更爲還納焉。
又以承傳色,下二字手書。
政院口傳啓曰,臣等誠意淺薄,不能感激,二字手書,又爲還下,臣等有死而已,決不可一刻奉留,更此封還,唯願速被鈇鉞之誅矣。
政院啓曰,臣等五內煎熬,神精震越。俄者之啓,雖未暇畢陳愚忠,而區區血懇,只冀聖心之廓然開悟,快降轉圜之命矣。三字已諭矣之批,顯示拒絶之意,而二字不敢聞之手書,又隨而下。臣等驚惶罔措,卽爲封還,而賤說之終未見槪,聖心之終不少回,卽此而可以仰想。臣等請流涕痛哭,而爲殿下更一陳之。殿下每以語默之默,動靜之靜,乃是常用文字爲敎,而夫語默動靜,固是日用之不可廢一者,若使只默而無語,有靜而無動,則其何以酬應萬事,裁成庶務乎?雖匹士之爲一己工夫者,猶不可如此,況人君體天理物之位乎?苟非然者,虞書贊帝堯之治,而何故曰都兪吁咈,周人頌武王之德,而何故曰發揚蹈厲也耶?伏惟聖學高明,洞貫今古,試一回察,則可知此二字之決不行得,而臣等之決不奉承矣。目今大小臣僚,滿城士民,莫不奔遑波蕩,靡所底定,存亡之幾,間不容髮。伏望俯矜諸臣焦迫之情,賜接臣工,酬應庶務,一如常日,前後非常之敎,一倂收還。臣等不勝泣禱之至。答曰,已諭矣。
領議政金在魯,右議政趙顯命等率百官啓曰,臣等疾聲呼號於仁覆之天,今幾遭矣,而誠意未格,兪音尙閟,此莫非臣等不忠無狀之罪。焦灼震迫,直欲速滅而無吪也。噫,殿下今日之擧措,何爲而至斯也?臣等有罪,則竄之可也,誅之可也,而乃反深閉九重,不接臣隣,賓啓而不得,閤請而不得,百僚盈庭,瀝血齊籲,而又不能得,擧朝遑急,衆情波蕩,以致國勢岌嶪,罔有涯極。昨夕臣等,犯分直入,幸蒙不加拒絶,而拙訥之辭,淺薄之誠,終未得回天,一退之後,上下之隔塞猶前。夫以我殿下之明聖,豈不念宗社之托,軍民之重,而徒緣臣等之有罪,乃有此非常之過擧,一日二日,以至于七日之久,臣等之罪,雖金木鼎鑊,固不足贖其萬一,而其奈宗社何,其奈軍民何?殿下若反顧而深思,則必不待臣等之累籲,而夬降晉對之命矣。伏乞聖慈,亟賜矜許焉。答曰,已諭矣。
庭請再啓曰,臣等事君無狀,爲臣不忠,上之不能匡聖德,下之不能鎭浮俗,致有聖明今此之過擧,一則臣罪,二則臣罪,猶未能引伏歐刀,以贖萬一,則輒又抗顔冒罪,竭聲呼籲,尙幸聖意之回悟,而乃殿下深閉固拒,每下已諭二字之批,惟恐斥之之不力,不審殿下,何爲而作此萬萬過當之擧耶?數日以來,小大遑遑,人心震蕩,若不保朝夕。殿下聖學高明,通貫經史,曷嘗見古今天下,景象如此,而其國有不亡者乎?自古人君處極艱之會,當難平之事,益加奮勵,大有振作者有之矣,未有如殿下今日之爲者。殿下忍以祖宗四百年宗社,乃爲此必亡之擧乎?臣等思之及此,涕泣失聲,實欲卽日滅死而無知也。古語曰,人孰無過,改之爲貴。又曰,及其更也,人皆仰之。倘殿下幡然覺悟,以改前過,則旣往之失,與化俱徂,方來之善,如泉斯達,雲消霧捲,益覺天日之高朗,當與堯·舜,匹美而竝休。亟乞深留睿思,夬回聖心,更勿下非常不敢聞之敎,引接臣僚,酬應庶務,一如常度,無任千萬泣祝之至。答曰,已諭矣。
備忘記,傳于洪鳳漢曰,予志固。今之批,只知已諭。旣下敎,幺麽中官,强執己意,其敢淹滯,復爲下問而乃知,其令大臣以下,經夜大庭,其涉可駭。當該中官,令該府處之。
密昌君樴,率諸宗啓曰,殿下今日之擧,何爲而至此也?大小臣僚,遑遑罔措,咸造大庭,連日陳請。臣等宗戚也。其爲焦迫欲死之心,豈下於諸臣哉?卽欲相率諸宗,詣閤求對,而意以爲,吾君聖君也,雖或有一時激惱之事,日月之更,不日可仰,一日二日,尙今靳許,二字不敢聞之敎,終不收還,嘻噫,殿下何不念祖宗之重托,乃有此萬萬非常之過擧也?臣等心膽隕墜,不得忍耐,玆敢瀝血籲呼於仁覆之下,伏願聖明,俯從廷臣之請,亟收二字之敎,千萬至祝。答曰,予心已諭軍民,宗臣何有?何隨困我?少量少量。
鄭俊一啓曰,密昌君樴,率諸宗詣閤以爲,臣等敢陳驚惶焦迫之忱,及承批旨,不勝惶恐,不敢更以文字煩瀆,玆敢求對云矣。敢啓。答曰,已諭大臣矣。
傳于李成中曰,領右相·騎判·禮官·都承旨,來待于宣政殿。
傳于洪鳳漢曰,今番擧動時,侍衛守官凡差備,以陵幸時差備仍用,察任擧行。
鄭彦燮啓曰,左議政宋寅明還納命召入侍時,旣已啓達矣,累日留院,有所未安,何以爲之?敢稟。傳曰,遣史官更爲傳授。旣諭領右相,安心造朝之意,亦爲傳諭。
傳于洪鳳漢曰,旣諭領右相,安心調理之意,遣史官傳諭于領府事。
鄭彦燮啓曰,明日毓祥廟擧動時,大王大妃殿問安,何承旨進去乎?敢稟。傳曰,左承旨進去。
李成中,以訓鍊都監言啓曰,都城內外附近處所在松木,定步數斫伐事,前已節目啓下矣。都監分授都城,自肅靖門西至敦義門,松木斫伐次,明日爲始,每日二哨軍兵,輪回定送之意,敢啓。傳曰,知道。
洪鳳漢,以兵曹言啓曰,今此毓祥廟擧動時,本曹兩驛騎馬四十匹內,病傷馬除,各差備應把之數,無以推移。依前例京畿驛馬,限十匹補把,以充不足之代事,本道監司處,分付,何如?傳曰,允。
洪鳳漢,以義禁府言啓曰,承政院注書李壽鳳·李世泰,假注書許彙·兪漢蕭·趙台命·金煃·李重彬·李復基·李星慶·權崇,兼春秋趙世選·李澤徵·朴徵佐·李孟休·尹學輔·金霔·徐海朝·李渙·丁錫敷等,令該府處之事,傳旨啓下矣。李壽鳳·李世泰·兪漢蕭·趙台命·李復基·權崇·趙世選·李澤徵·朴徵佐·尹學輔·金霔·徐海朝·李渙,今方待命,卽爲拿囚。李星慶,前以他罪,方在時囚,而病重保放矣,今已向差云,還囚後,以此推問,一體稟處。許彙以康陵別檢,時在陵所入直,替直後拿囚。金煃時在江原道江陵地,李孟休以萬頃縣監,時在任所,李重彬時在開城府本家云。依例發遣府羅將,竝拿來,而丁錫敷,以禮曹佐郞,恭陵改莎草事,奉命出去,竣事後拿囚,何如?傳曰,允。
洪鳳漢,以兵曹言啓曰,明日毓祥廟擧動時,本曹郞廳侍衛,不可不備員,而正郞尹學輔,佐郞徐海朝·朴徵佐·金霔,以兼春秋時筵話事,因特敎,方在拿推中,正郞一員未差。不可無變通之道,拿推人員,今姑改差,竝與未差之代,令該曹以在京無故人,卽爲口傳差出,何如?傳曰,允。
吏曹口傳政事,以李時沆·尹學東爲兵曹正郞,丁錫敷·李堉·權抗爲兵曹佐郞。
洪鳳漢,以義禁府言啓曰,鞫廳罪人洪禹集屛裔,李德濟·尹光周島配,金應南·鄭履祚·韓命鼎等投畀事,命下矣。洪禹集全羅道光州牧定配,尹光周扶安縣蝟島島配,韓命鼎咸平縣投畀,李德濟慶尙道巨濟府島配,金應南居昌府投畀,鄭履祚平安道博川郡投畀,而以傳敎內辭緣,具罪目依例發遣府羅將,押送于各其配所,何如?傳曰,允。
備邊司薦望,廣州府尹,韓翼謩·兪最基·金光世。
副應敎李昌壽箚曰,伏以,臣於伏閤焦遑之中,幸隨諸臣之後,得瞻天顔,仰承心腹之諭,方寸震激,驚喜難定,而更鼓將闌,辭語未畢,掩抑而退,終宵彷徨,敢以前席餘懷,流涕而陳之。噫,今日世道,殿下果以爲無可爲耶?臣於下詢之時,妄以必可爲仰對者,臣亦有說矣。洪惟我聖上聰明特達,挺秀千古,文理密察,洞見秋毫,仁足以有容,勇足以有斷,眞所謂大有爲之主,而臨御之久,今且三紀,國事之條貫,下民之情僞,亦旣閱習而備知之矣。明作有功,此政其時,而奈何世運平陂,黨習交亂,使至尊獨勞於上,而頻發中朝之歎?環顧外內,無一可恃,有君無臣,志士所恨,而不幸於今見之。雖然,大明中天,萬品咸覩,春霆發響,群蟄皆聳,則其可爲與無可爲,特人主一轉移間耳。今殿下處君師之位,操太阿之柄,喜怒刑賞,粹然一出於正,使群下服其化而習其威,或莫敢議其得失,則綏來動和,何事不可爲,而何乃過自菲薄,徑加消沮,一任其莫可奈何耶?夫可爲者,治之機也,不可爲者,亂之機也。一治一亂,其機間不容髮。以殿下高明之學,何不洞觀幾微,如鑑之照,劈劃事爲,如刀之斷,而反以數十年淬厲奮發之志,一朝而委靡退縮,欲置之於無可爲之域?臣恐若此不已,則漢帝之優游,唐宗之姑息,將未免同歸於亂矣。臣思之至此,直欲痛哭而不可得也。倘殿下虛心澄慮,飜然回悟,則決不爲此忞忞泄泄之擧,而卽可以洞開門闥,廣召群彦,警動振作,措一世於大有之盛矣。宗社幸甚。臣民幸甚。取進止。答曰,已諭矣。
判府事兪拓基疏曰,伏以臣,命途險釁,第三男日昨在京夭折。逆理喪慘,一猶難堪,況臣三歲中,四哭壯子女。酷毒摧剝,人理都絶。唯臣老母,哀傷過度,晝夜悲泣,寢食全廢,諸症越致添劇,氣息懍懍,如不可支。此際竊伏聞賓廳·藥院,連請以入對診候,而尙靳允許,又於朝紙上,槪認有臣子不忍聞之敎,下情之驚遑抑塞,尤不可勝喩。臣旣忝在保護之地,卽宜蹶趨詣,亟請起居,而顧臣情理,方此煎迫罔措,末由暫時離捨,終未得進身於九閽之下,臣分虧缺,罪合萬死,惶隕悚慄,無地自容。迷瞀昏頓,未暇綴成辭理,略此疾聲哀籲,伏乞聖明,亟命削臣之職,勘臣之罪,以安賤分,俾肅朝綱,幸甚。臣無任云云。答曰,省疏具悉卿懇。旣諭領右揆,卿須安心勿辭護焉。仍傳曰,遣史官傳諭。
贊善朴弼周疏曰,伏以臣,冒入國門,多日濡滯,畢竟未辭天陛,徑尋歸路,反之臣心,自覺其有多少不盡分處,而批旨之下,益復惶隕無地。顧雖由於疾勢危劇,萬不得已之致,而今不敢費辭羅列,近於自解,惟是不肖如臣,過蒙優禮,凡有所言,無不開納,伊日咫尺威顔,酬酢如響,雖謂之契合昭融,其可也。臣竊誦天地之德,重仰日月之更,以爲顔子之有不善,未嘗不知,知之,未嘗復行,復於聖明而見之矣。又忽伏聞天怒震疊,處分過遽,至於不接臣僚,連下不敢聞之敎。臣誠失驚〈駭〉之甚,固不知何以致此之故,而臣於此,實有俯仰慙痛,無以自立於人類者。昔之人,精忠格天,雖於立談之頃,亦能感回君聽,以之推類充擴,無有不達,而若臣則誠意不厚,言語無力,致使聖明藹然之盛心,不能徹始徹終,有此頻復頻失,此其罪雖萬死,猶不足以贖之矣。矧今事端轉輾,無非爲疏儒之餘波,至有以子罪父,前古所無之擧,則臣以本來同罪之人,尤安得晏然而已乎?扶舁病躬,僅到過江之地,略入文字,冒陳危懇。固知殿下快回威怒,直在不旋時刻,堯天舜日,廓然還其淸明,無復有寸雲尺霧之餘累,而臣之卽今情地,惟在於請譴,含意耿結,未敢及他。伏乞殿下,治臣之罪,以肅朝綱焉。臣固當留待批下,更作行止,而本以恒疾之人,近爲薄寒所中,感冒反復,無時不痛,店次荒涼,症勢添劇,不得不自此徑退,尤爲死罪。臣無任云云。答曰,省疏具悉卿懇。旣諭相臣,於卿何有?卿須安心勿辭焉。仍傳曰,遣史官傳諭。
吏曹判書李周鎭疏曰,伏以,今日殿下此擧,是何爲也?是何爲也?滿庭臣僚,遑遑焦迫,而抑臣別有一端悲隕嗚咽者。記昔己酉八月,殿下有閉閤之擧。伊時臣父官居三事,廢食經日,臣之祖母爲問其故,臣父涕泣以對,臣亦在傍而同泣矣。終能誠忠上格,亟回天心,而臣今不幸,又遭此罔措之擧,五日焦心,或冀反汗,而誠旣不能如臣父,忠又不能如臣父,則得之於殿下,則進見之路絶,祈祝之忱阻,此則都是臣罪。於殿下爲不忠之臣,在臣父爲不孝之子,臣雖卽日而死,將以何面見臣父,又將以何辭傳臣父乎?思之至此,誠可謂生亦難也,死亦難也。所祈者,殿下特施鈇鉞之誅,按臣無狀之罪,仍念已死之舊臣,亟回非常之過擧,則於是乎臣生亦榮也,死亦榮也。言之至此,聲呑淚濺。天地鬼神,昭布森列,焉敢誣也?焉敢誣也?況臣父臨終之時,所以戒臣者,只是事君誠實四字,今臣尤何忍瞞殿下也?身從庭班,親呈閤外,惟聖上不棄臣言,千萬泣祝。臣無任云云。答曰,省疏具悉。旣諭相臣矣。
獻納南有容疏曰,伏以臣,積年沈痼之疾,又經今夏炎濕,百般危症,一時交攻,貼身床笫,奄奄垂死之中,得伏聞夕間下賓廳備忘,乃有不敢聞之聖敎,至有兩司請對之擧。臣適忝諫職,一息未泯之前,義不敢偃便在家,卽已擔曳病殼,致身闕下,而勞動之餘,氣息益復綿綴,鬼事將迫,無復人事。目前㱡㱡之狀,十目共覩,入肅天陛,隨衆登筵,萬無一分之望矣。有臣如此,不如遄死。伏地悚惕,恭俟鈇鉞之誅而已。臣旣無以入侍耿光,則犬馬愛主之誠,恐無以自盡,不得已冒死附陳焉。今玆備忘辭旨,臣雖未得其詳,槪伏聞其間數段聖敎,是豈人臣所忍聞所敢聞者耶?群下無狀,致煩聖敎,此莫非臣子之罪也。殿下惟當引接臣僚,洞諭聖旨,談笑而處之而已。大聖人隨感順應之道,固自如是。以我殿下之明聖,豈或有歉於是道,而今則不然,遽下非常之敎,顯示閉絶之意,大臣諸宰,求對而不得命,卿士庶民,奔走而不遑食,半夜顚倒,景色愁慘,是豈聖明朝所宜有者耶?今日之世道國綱,日就頹靡,殆無餘地,而群下之所恃而不恐者,亶以聖明在上,有道而率之,多方而鎭之耳。不幸今者,乃有此非常之敎,使一國臣庶,蕭然無樂生之心,以殿下天地之仁,父母之慈,胡忍於斯,胡忍於斯耶?臣病中聞此,直欲卽日溘然,而不可得也。臣本來情勢,已極惶蹙,目今病狀,又如是危篤,豈敢以諫官自居,而區區憂愛之忱,終有所不能泯者,俯伏禁扃之外,略效愚淺之悃,伏乞聖明,亟許諸臣之入對,收還非常之聖敎,以光盛德,以鎭人心,亦乞削臣之職,勘臣之罪,以安賤分,以肅朝綱,千萬幸甚。臣無任云云。答曰,省疏具悉。已諭相臣矣。
刑曹判書柳儼疏曰,伏以臣,想像昨日景象,一則喜幸,一則焦迫。屢日渴急之餘,仰瞻天顔,實如穉兒之久離父母,忽然相見,欣喜之心,自然流出。其子之心如此,其父母之心亦可知。未知殿下見臣等,而亦果如爲人父母,而見久離之穉子乎?否乎?及其鑾輿之將返也,臣敢自手攀泣請殿下之更賜招見,而終未蒙兪音,肝腸隕墜,神志章狂,殆欲溘死於輿前而不能得,此亦臣誠忠不足,而冥頑特甚故也。臣退歸之路,仰天自責。伊時星宿滿天,如照此心,臣幾欲失聲涕泣,而亦不能得也。殿下試思之。臣有何罪乎?臣事殿下二十二年矣,未嘗獲重戾於殿下,殿下亦不以臣爲無狀,自經幄喉司,眷念顧問,迥越常例,畢竟拔之於坑坎之中,置之於崇高之列,殿下之於臣,卽父母也。爲子而不見父母,其可生乎?不生乎?思之至此,喉塞聲呑,獨恨不得卽日而死,不見此景象也。卽今諸臣之請,皆以宗社之至重也,軍民之可念也。殿下一日爲此事,則宗社軍民,受一日之害,二日爲此事,則宗社軍民,受二日之害矣。體國之大臣諸宰,食祿之百僚臣民,擧皆焦遑罔措,此豈徒爲殿下者哉?實爲殿下三百年祖宗傳授之業。殿下之所以爲傳授之重者,豈不及大臣諸宰軍民之心哉?如是則是殿下不念祖宗傳授之重也。臣決知殿下必不連日如是也。但臣之不能一刻忍耐者,欲陳血忱之心,如癡如狂,按住不得,旣參庭班,又復瀝血封章,進呈閤外。伏乞天地父母,察此忠情,卽許召見,俾全君臣二十年覆燾依仰之義,千萬泣祝。且臣又有憾於天地之大者。臣攀輿泣爭之時,金若魯以特許入診之意,縷縷爲言。臣亦請與若魯,同爲召見,仰陳矣。若魯入侍,臣獨不得排闥,亦所不敢。回徨焦迫,竟日罔措。臣固不忠,殿下亦欺臣也。殿下何惡於臣,而乃爲此也?君臣相知,是誠人間之至幸矣。臣得君如殿下,每自詑以知我惟吾君,今忽無罪而見棄於殿下,冤矣冤矣。臨紙嗚咽,只俟死罪而已。臣無任云云。答曰,省疏具悉。旣諭相臣矣。
乙丑九月十二日申時,上御宣政殿。領右相·騎判·禮官·都承旨引見入侍時,領議政金在魯,右議政趙顯命,兵曹判書金若魯,行都承旨鄭彦燮,禮曹參議尹汲,假注書沈墢,記事官李堉·李基德,以次進伏訖。在魯曰,連日酬應之餘,聖體若何?上曰,一樣矣。在魯曰,大王大妃殿氣候何如?上曰,差愈矣。在魯曰,王世子氣候何如?上曰,好過矣。若魯曰,茶飮進御後,氣候何如?上曰,差勝矣。上曰,見卿等顔厚矣。卿等見予所書,則可知予心。予心初若金石,俄有感懷,忽然衝動。明日卽予初度日也。詩云哀哀父母,生我劬勞。詩人先說予心懷矣。俄已以此仰達于慈殿,而子之初度日,奉歡于父母之側,例也,而劬勞慈愛之恩,庚子以後,何以復見於斯世也?思之至此,涕淚被面。眞殿朔望焚香,昔年有遺敎矣。予至今躬自焚香,不使中官替行。來朝亦將展謁矣。傳香時玉帶,以木爲之者,兵判見之。今亦使尙方製之,而禮曰,恒言不稱老。予奉侍慈殿,故雖不敢稱老,而從今以後,心已傷矣,氣亦難矣。今番事,亦已仰達于慈殿,則慈殿以汝何若是,爲下敎矣。予心若堅定,則卿等必如前日仰請慈殿之擧,而予若垂涕而達之,則慈殿豈不俯諒耶?今因初度日之在明,感懷一倍,予靜而思之,蹶然驚起,語于心曰,予寧爲無據之君,不可爲不孝之子。昨日不進水剌,而今日進茶飮,氣似愈,故爲親抑志,明日欲行展拜之禮。卽此一事,可知予心矣。仍下手書。手書曰,今予固執,便若金石。其雖閱月咸庭,豈挽予心,而誕辰在近,三復蓼莪,一倍此懷,來朝拜謁眞殿,少伸微忱矣。靜臥思之,予已耗矣。來頭豈料一欲躬往展拜,以謝劬勞之恩,而百僚守庭,難以伸禮,愴心衝懷,涕淚被面,蹶然起坐曰,誠爲無據之君,決不爲不孝之子。爲親强抑,召相臣禮官下敎。予之一懷,當諭便殿,先抑固執,欲往伸懷,禮官擧行。在魯曰,此宗社神人之福也。顯命曰,宗社之幸,莫大於此。更願聖上,克思聖心鎭安之道焉。臣等從今以後,庶可生矣。若魯曰,聖敎至此,臣等不勝感泣矣。上曰,明日當展拜于毓祥廟。領右相先退,使百官罷庭請。再明日,卿等入侍於便殿可矣。在魯·顯命奉手書,先爲退出。上曰,承旨書之。傳曰,明日當爲毓祥廟展拜,時刻以午時擧行。上曰,此備忘,禮官持出,依此擧行。汲曰,誕日陳賀節目未下,故不能擧行矣。上曰,承旨書之。傳曰,誕日陳賀,依例權停。彦燮曰,左議政宋寅明命召,尙未下矣。上曰,當下敎矣。上曰,城中擧動時,兩營或有不爲留陣之時,明日擧動時,軍兵減數,可也。若魯曰,明日擧動,在於屢日震遑之餘,軍兵亦將仰天鼓舞矣。今番則異於常時,明日擧動時,軍兵勿令減之,似好矣。上曰,然則依爲之。上曰,再明日便殿,大臣二品以上入侍,而武臣,只以時任曾經兩局大將,入侍,可也。出榻敎諸臣以次退出。
上在昌德宮。停常參·經筵。
大殿,政院·玉堂單子問安。答曰,知道。
大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。
大殿,朝廷二品以上·六曹單子問安。答曰,知道。
洪鳳漢啓曰,大司憲·執義未差,掌令南泰耆·兪彦述,持平韓光肇·黃柙在外,今日以監察茶時之意,敢啓。傳曰,知道。
又以禮曹言啓曰,明日毓祥廟展拜出還宮時,王世子闕門外祗迎祗送及隨駕等節,何以爲之?敢稟。
以禮曹王世子祗迎祗送草記,傳于洪鳳漢曰,置之。
鄭俊一啓曰,今日擧動時,侍臣不可不備員,而兩司多官,或在外或未差,無進參之員。獻納南有容,卽爲牌招,何如?傳曰,允。
李成中啓曰,內乘來言,捲簾,取稟。傳曰,捲三面。
大駕詣毓祥廟後,政院·玉堂·藥房口傳問安。答曰,知道。
王世子遣宮官問安。答曰,知道。
南泰良啓曰,小臣大王大妃殿問安進去,下直,傳曰,知道。
又啓曰,小臣馳往于大王大妃殿問安入啓,答以知道之意,敢啓。傳曰,知道。
展拜後,政院·玉堂·藥房口傳問安。答曰,知道。
李成中啓曰,訓鍊都監知彀官·禁衛營敎鍊官·禁軍陣敎鍊官·御營廳敎鍊官來言,日暮後懸燈云矣。敢啓。傳曰,知道。
又以兵曹言啓曰,今日還宮時,歷臨景福宮,殿坐于勤政殿舊基事,命下矣。禁雜人及作門,不可不擧行。訓局前廂軍兵一哨除出,當該將官領率,預爲光化門作門及御幕近處,雜人嚴禁,而還宮時,仍爲合陣於後廂之意,令政院請出標信,分付訓局,何如?傳曰,允。
大駕歷臨景福宮,王世子遣宮官問安。答曰,知道。
大駕還宮後,政院·玉堂·藥房口傳問安。答曰,知道。
傳于金光世曰,明日二品以上,使之入侍矣。諸臣連日勞憊,差晩來會事,分付。
判府事兪拓基疏曰,伏以,臣敢陳煎迫之情,乞被虧分之誅,封章縣道,顒俟威譴,方此席藁隕越之中,又伏聞天心尙未底豫,百僚齊籲大庭,臣心膽欲墜,聲淚俱發。實未敢知殿下,何爲而乃有此非常之擧也?顧臣踪地,前後朝廷上政刑擧措之間,非有下詢,則固不敢一開喙,而今於庶職微官齊聲合辭之際,又何忍終始喑默,孤負三朝之厚渥哉?亦何敢諉以前疏之未及蒙處分,而不亟刳肝瀝血於小大遑遑,擧國震盪之時乎?嗚呼,殿下果何爲而有此擧也?聖人之訓曰,天地不交,而萬物不通,上下不交,而天下無邦。無邦者,亡國之謂也。夫大臣者,殿下之股肱也,宰執者,殿下之心膂也,承宣者,殿下之喉舌也,三司者,殿下之耳目也,而今大臣·宰執·承宣之求一入對,凡爲幾日,而終不得借文陛方寸之地,則是股肱與心膂喉舌,俱失其職矣,三司之臣,遞削相繼,而曠焉一空,則是耳目廢其官矣。股肱與心膂喉舌,俱失其職,耳目廢其官,而身豈有不病者乎?大臣宰執承宣三司,幾日求對,終不得一入侍,而國果有不亡者乎?上下之不交,聖人猶謂之無邦。況此奚特曰不交而已哉?直是相否隔阻壅,無復可言,危亡之形,迫在目前。以殿下之至聖至明,其何不念及,而乃爲此非常之擧也?噫,首春虹貫之變,四報於數旬之中。災不虛生,誡告丁寧,思之懍然心寒。且復仍之以五朔淫潦,稼穡卒痒,環顧中外,無一可恃。宜殿下嚴恭寅畏,一心對越,務盡修省之道,仰答仁愛之天,而今因一微事,輾轉激惱,屢下不敢聞之敎,爲此非常之過擧,拒塞君下,使不得一進見,殆若以是而應之者,群下之煩冤抑塞,固不足言,在聖明敬天以誠,體群臣不遷怒之義,果何如也,而此又豈平日廷僚所期望於殿下者哉?臣誠痛哭流涕,欲死無知,而不可得也。伏乞聖明,穆然深思,渙然降命,亟許晉接諸臣,俾上下情志交孚,無有間隔,則宗社幸甚,臣民幸甚。臣方母病一倍苦劇,情理日夕焦煎,旣末由趨參於庭籲之列,悤悤治疏,又未得悉暴衷悃。且臣所住,距州治甚遠,縣道封進,必尤稽遲,謹令府史,直呈喉院,罪上添罪,死有餘責。伏望亟命攸司,重加論勘,以嚴邦憲焉云云。答曰,省疏具悉卿懇。旣諭領右相。卿須安心勿辭,俟其少間上來焉。仍傳曰,遣史官傳諭。
乙丑九月十三日午時,上幸毓祥廟。擧動入侍時,行都承旨鄭彦燮,左承旨南泰良,右承旨鄭俊一,左副承旨李成中,右副承旨金光世,同副承旨洪鳳漢,假注書崔台衡·沈墢,記事官李思觀·李基德隨駕。上具翼善冠·衮龍袍,乘輿自仁政殿出,仁政門外降輿乘輦,繖扇侍衛如常儀。至敦化門外,兵曹判書金若魯曰,大駕入毓祥廟時,軍兵留陣,依前擧行乎?上曰,依爲之。大駕至鍾閣前路。上曰,兵房承旨進來。成中進前。上曰,軍民處已諭之矣。國事朝象,無可言者,予心固定,今日因感抑志,復對爾等,予心尤愧矣。以此傳諭于都民,可也。成中曰,末段下敎,不必如是矣。上曰,然則以予心尤愴,諭之,可也。成中承命,傳宣聖諭于都民。大駕入毓祥廟時下敎曰,至情難抑,今日爲此展拜,而來路歷瞻景福宮。此我國創業時宮闕也。創業易,守成難。瞻望宮闕舊基,不覺愴然。還宮時,當歷入于景福宮勤政殿基,大臣率百官先詣,祗迎于光化門內,待殿坐聽敎,可也。出駕前下敎大駕出毓祥廟時,若魯曰,蛟龍旗置路上乎?上曰,依爲之。鳳漢曰,光化門正門所積之石,還宮後,當使之如前積置之意,敢達。上曰,唯。上曰,輿地勝覽,有待令者乎?鳳漢曰,輿地勝覽,聞儒臣已爲持去云,而景福宮衛將,作圖置之,故亦爲持來矣。上曰,圖上之。上曰,兵房承旨往孝章廟,看審以來,可也。成中承命出去。大駕入景福宮,至勤政門基。若魯曰,此勤政門基也。上曰,此處當下輦矣。鳳漢曰,下輦處所,因禮曹之不爲稟啓,以致排設之未卽擧行。雖緣急遽之致,而事體則誠甚苟簡。當該堂上,推考,何如?上曰,依爲之。出擧條上至勤政殿基,下敎曰,今日詳見,則此勝於滿月臺矣。若魯曰,勝矣。鳳漢曰,自外見之,則地形似低,而入見之則地形高矣。都摠管柳儼曰,聖祖設置之法,宏且奇矣。上曰,大臣入侍。鳳漢曰,大臣於殿坐後,當率百官行四拜禮。禮畢後使之入來,何如?上曰,依爲之。上曰,勤政殿後,卽思政殿乎?若魯曰,然矣。思政殿後康寧殿,其後延生殿,其後慶成殿,其後交泰殿矣。上曰,此皇明制也。制度正正方方矣。傳言慶會樓上,見六曹坐起矣。鳳漢曰,祖宗朝艱難營建之意,槪可想矣。上曰,太祖朝三年甲戌,今幾年?通稱三百年,而今近四百年矣。領議政金在魯,右議政趙顯命入侍。在魯曰,動駕之際,聖體,若何?上曰,一樣矣。在魯曰,眩氣不至發作乎?上曰,眩氣不作矣。在魯曰,今當誕彌之辰,展拜毓祥廟,伏想愴懷如新。聖心若過自疚懷,則臣等豈不憂悶乎?上曰,今則無他心,而猶有追先之心矣。坐此殿於三百五十年之後,始聞鴻臚唱儀之聲,予心一倍愴然矣。在魯曰,臣等入此殿基,想像祖宗朝故事,感懷一倍。以聖上追先之心,愴懷安得不然?伏想此殿殿坐時,則好時節也。上曰,此基卽我朝根本地,而其時則熙熙皞皞,有太古風也。在魯曰,顧今末世,國事世道如此,聖上以慨然爲敎者固宜矣,而猶未免有過中處。伏願聖上,深體祖宗朝出治之法,克加勉勵焉。上曰,卿等當召見於便殿,而軍民豈知此心乎?俄者路上見軍民,顔自厚矣。顯命曰,此非可下敎者矣。上曰,頃年便殿賜酒,無異冷水,而今日慶會池,亦有水否?又欲以石投水,將欲以文字諭之矣。顯命曰,命書之,則臣等當伏見矣。在魯曰,書下敎後,當有仰達者矣。儼曰,此闕卽我朝根本之地,而想其時,則熙熙皞皞之世也。祖宗朝創業艱難,於此可想,而聖子神孫,繼繼承承,今日守成之責,亶在我聖上矣。歷臨舊基,興感聖心,此誠一初之幾。惟願聖上,因此而益加勉勵,無少解弛,克體聖祖創業之功,不替後王守成之責,則可以光前而裕後,豈不休哉?太古熙皞之治,庶幾拭目而覩之,更願殿下,無復有前日之過擧焉。五六日焦遑震剝之餘,得見今日,臣子孰無歡忭之心,而臣在侍衛之列,旣有區區所懷,敢此冒死仰達矣。應敎李昌壽曰,聖上昨日,旣俯詢百僚庭籲,今又歷臨祖宗創垂之遺基,此乃我聖上一初之幾。仰瞻天顔,多有愴感之色,而臣心則竊不勝慶忭之至。此殿卽周之明堂,漢之未央。洪惟我太祖立國建都,首以勤政名殿,我東方億萬年無彊之休,實基於此。夫勤政二字,卽我殿下家法,而竊覵近日,聖算晼晩,志氣衰退,求治之誠,漸不如初,非常之擧,每患頻復。纔及文王中身之年,而未免帝堯倦勤之嘆,此固群下無狀,不善對揚,以致聖意之消沮,此不但群情之缺望解體,是豈我聖上二十載體先勵精之本意也哉?詩曰,夙夜基命宥密。書曰,無敎逸欲有邦,一日二日萬幾。伏願殿下,臨此基而念先業之克艱,顧厥名而思其義之匪偶,凡於政令施措之間,一意勤勵,自强不息,克盡堂搆之美,是臣區區之望也。上曰,此雖儒臣常談,今日坐勤政殿基,以此陳戒者好矣。顯命曰,儒臣之言,誠得體矣。在魯曰,殿下勤政,非不至矣,而近日事,或有解弛之擧矣。上曰,承旨書之。難抑至情,强回初心,今對軍民,自覺愴然,瞻彼道旁,開創舊闕,一倍予懷,特臨殿基,鴻臚唱儀,幾百年再,追昔創業,顧今國勢,治耶亂耶?靜歟否歟?其若治也,予何苦擧,其若靜也,朝何泮渙?于今此闕,怵焉恧焉。滿廷諸臣,其思厥祖,猶不動意,非我負也,深居九重,雖不憚我,陟降洋洋,照爾肺腑。乃祖乃父,常侍列祖,因慨特諭,莫曰恐動,默思靜夜,庶幾懍惕。上曰,製常訓而見辱於儒生,今又作文以諭百僚,其能知予苦心否乎?顯命曰,此非可下敎者,而御製文字誠好矣。以盤庚三篇觀之,則此雖上世諭衆之文,亦有如此說話矣。上曰,殷道尙神,故以鬼神恐動矣。上曰,此諭文,同副承旨,高聲宣諭于百官,可也。在魯曰,臣於宣諭後,當行四拜禮,故先爲出去之意,敢達。上曰,唯。成中曰,宣諭之下,百僚豈不感動,而臣意則宜立題目頒布,而使各司亦爲揭壁好矣。上曰,頒布時有題目無妨。首書王若曰三字,可也。上曰,東宮問安官,使之先詣于仁政殿以待之,可也。成中曰,臣馳往于孝章廟,依下敎看審,則正堂內外蘆簟,皆腐傷破碎,正堂及唐家下排地衣,間間穿破,唐家面紗帳,年久色渝,間間蠹傷,神門左右挾門朱簾綠綃縇絡纓,間間蠹傷,捲簾靑絲索,間間破傷,移安處面紗帳,年久色渝,間間蠹傷矣。上曰,令該曹,卽爲修改,可也。成中曰,獻官諸執事典祀官所入房舍,皆壁破堗陷,所見不似典祀廳,所鋪壁磚,因當初戶曹磨鍊不足,半鋪半不鋪,尤爲苟簡矣。上曰,竝命修補,而典祀廳,使之盡爲鋪磚,可也。出擧條上曰,侍衛騎郞誰也?若魯曰,權抗也。上曰,此爲文臣庭試壯元之權抗乎?若魯曰,然矣。彦燮曰,同副承旨洪鳳漢,頃日特除之下,雖不敢不卽爲行公,而以廣州交龜前佩符禁直,爲不安矣。成中曰,伊時特除之日,適値群下蒼黃震薄之中,不拘常格,入直院中,而今則因仍禁直,似涉如何矣。若魯曰,未交龜之前,佩符禁直,似未安矣。彦燮曰,然則使之出入,察其重記文書,仍爲行公,而此事雖無前例,自今爲始,爲院中規式似好,故敢達矣。上曰,依爲之。交龜前則只令仕進,交龜後使之入直,可也。上曰,明日入侍二品,限以曾經備堂,而其中時無職名者,口傳付軍職,諸承旨及入直玉堂,同爲入侍,可也。出駕前下敎大駕還至仁政殿東閤。成中曰,侍講院官員,依下敎來待矣。上曰,承旨書之。今臨舊闕,興感賦詩。嗟爾元良,宜惕體此。創業艱難遺後君,于今故闕此心熏。欲知治亂自監也,先必孜孜典學文。上曰,春坊官誰也?成中曰,說書韓光協也。上曰,汝以此精寫,後日書筵,讀而聽之,可也。遂還宮。
上在昌德宮。停常參·經筵。
洪鳳漢啓曰,大司憲·執義未差,掌令南泰耆·兪彦述,持平韓光肇·黃柙在外,今日以監察茶時之意,敢啓。傳曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調金若魯,右承旨鄭俊一啓曰,昨午動駕,犯昏還宮,伏未審聖體若何?茶飮進御之後,氣憊之候,或有差勝之勢乎?前劑入三貼,已盡於昨日矣。今日臣等率諸御醫,趁早入診,詳察聖候,議定繼進當否爲宜。大王大妃殿氣候何如?臣等不任伏慮,敢來問安,竝此仰稟。答曰,知道。慈殿氣候,差勝後一樣。予則此懷一倍,氣則一樣。茶飮餘一貼,今日進御。觀五六日,問候入侍,宜矣。
兵曹口傳政事,以鄭益河單付副司直。
洪鳳漢啓曰,大臣及二品以上中備局堂上,武臣曾經將任人員,依下敎來待矣。傳曰,引見。
南泰良,以戶曹言啓曰,依傳敎,左議政宋寅明九月朔祿俸,令倉官更爲輸送于本家則以爲,方在惶恐辭職中,不敢冒受常祿云,祿俸又不領受,何以爲之?敢稟。傳曰,令倉官更爲輸送。
又以戶曹言啓曰,依傳敎,左議政宋寅明九月朔祿俸,令倉官更爲輸送于南大門外所住處則以爲,方在惶恐辭職中,不敢冒受常祿云,祿俸又不領受,何以爲之?敢稟。傳曰,令倉官更爲輸送。
判義禁李箕鎭疏曰,伏以,今玆洪禹集等帳殿親問之命,未知聖上何爲而有此非常之過擧耶?聖敎所以罪禹集等者,雖在於不卽待命,待命而不席藁,昨者所下嚴敎,喉司初不頒布者多。若非身在閤外,親自承見者,雖名爲宰列侍從之臣,必未及一一奉覽。矧彼儒生之父,不過微末庶僚,疲殘寒士輩耳。雖或得於風傳,而未必知聖敎旨意,則其不能一如名出逆招者胥命之爲,固非異事,此何將心之可論,而雷霆之威,遽至於此,得無過乎?伏惟我聖上,一政一令,動法祖宗,此擧國臣庶所共欽服者也。臣誠死罪,不審祖宗朝,曾有不待命者,誅以無將之法乎?旣曰將心,則其罪不外著,誅心之法,亦異於治大逆。親問鞫囚,是何等擧措,而倉卒命下,不少留難,或恐非所以垂法後世也。臣之無狀,適忝有司,心知處分之過當,而徒以忤旨爲懼,不思執藝以諫,則此亦便一將心,豈人臣盡忠事君之道哉?玆敢進伏闕門之外,冒鈇鉞而陳之。伏乞聖明,平心徐察,亟收親問之命,以光轉環之德焉云云。
左參贊朴文秀疏曰,伏以,臣於深夜,得伏見下喉院之備忘,辭旨極嚴,有非臣子所忍聞。心膽隕墜,神魂飛越,徊徨震惕,莫省攸處,走伏闕下,敢請賜對,而日將午,承宣之稟空下,臣涕泣顒俟之餘,大失所圖。噫,臣之事殿下,幾二十餘載,義雖君臣,恩實父子,國家有事,則臣不避鼎鑊,聖明亦或俯燭矣。今臣所以仰請召見者,豈有一毫他意也哉?上而匡救人主之過擧,下而痛陳儒生之駭妄。言或有當於聖心,則卽霽威怒,虛心從之,臣之幸也。如其不然,則亟施誅戮,臣之罪也,臣實甘心。子而不孝於父,臣而不忠於君,父寧忍使其子爲不孝,君寧忍使其臣爲不忠乎?臣之欲盡忠於殿下,倘蒙照察焉,則何待煩聒而進見乎哉?臣愚衷斗激,言不知裁,萬萬死罪。伏乞聖上,夬賜兪音,亟降引接之命,千萬幸甚云云。
工曹判書尹容疏曰,伏以,近因聖敎非常,百僚憂遑,大臣諸宰,守閤呼籲,而臣則積逋竢勘,未能隨參於諸臣之後,少伸臣分,只自抑塞焦迫,忽於千萬夢寐之外,遽承水部特擢之命,奬諭先故,恩言鄭重,榮動泉塗,感結闔門。臣奉讀未半,涕血被面。人器之不稱,私心之惶懍,固非可言於此時,揆以分義,唯當走伏延英,血籲求對,而第臣遠役之餘,賤疾危篤,四肢癱瘓,作一僵尸,咫尺文陛,末由致身,敢將區區憂愛之忱,流涕仰陳於明主之前。夫致殿下今日之此擧者,無非群下之罪。群下有罪,則誅殛竄罰,無所不可。是何足以過煩聖心,過費辭令,以至於大臣求對而不得,藥院請診而不許?一日二日,上下否隔,連夜達曙,玉體勞傷。中外臣民之奔走遑遑,顧不足言,古人所謂將奈宗廟太后何者,不幸近之。臣於是,直欲排闥痛哭,而不可得也。臣於奄奄垂死之中,神精震越,方寸煎灼,未遑畢罄衷悃。只願亟收前後所下非常之敎,仍命引接諸臣,使之各盡所懷,則彼幺麽儒生之處置,不過一談笑間事耳。且洪禹集等親問之命,又何爲萬萬過中也?儒生輩駭擧,其罪固無可惜,然以子之故,而責其父,至擬以親臨訊鞫之擧者,無亦有乖於物各付物之義,而此豈聖世之所宜有者耶?嗚呼,每過進善門,自然追悔之敎,八方誦之,臣民感泣,則今日此擧,亦宜更加深量。伏願聖上,穆然靜思,務令處分得中者,是臣將死之血祝也。臣誠至愚無狀,無足備數,而殿下所以奬拂而收錄者,徒以先臣之故也。竊念先臣之所以事寧考者,只是無隱二字。今臣目覩殿下非常之過擧,而不爲之一言,則是臣不但上負吾君也,卽令朝夕就盡,亦將無以歸見先臣於地下。玆敢冒死僭陳,語無倫脊,尤增死罪。伏願殿下,少加澄省焉。
傳于李成中曰,判義禁李箕鎭,左參贊朴文秀,工曹判書尹容上疏,卽當出給,而中官遲滯,今始下之。
右參贊徐宗伋疏曰,伏以臣,頃以加土事,獲蒙恩暇,辭陛出來之後,病勢猝劇,未能卽發,淹延旬時,仍値子婦靷葬之期,隨喪下來,而山事緯繣,狼狽許多,不克如期而襄,更占新阡,重費時日,昨始堇堇掩幽,姑未及訖役,而無夫與子之喪,非臣親看,無人替行,故凡附於窀穸之事,臣獨經紀之,上下岡阜,觸冒風露,悲疚勞頓之餘,病復大作矣。臣以六十衰邁之年,近作天下之窮民,腸摧眼枯,形殼徒存,雖平居無事,堇支食息,而奄奄常若泉下人,人之見之者,莫不爲臣愍之。一或勞動,少失將攝,則客邪易襲,危兆隨現。見今寒熱交攻,胸膈頓痞,夜不能交睫,晝不能開戶,一日所噉,不過若干糜粥而已。展輾荒寓,狂發欲叫。似此病狀,不無猝然塡壑之慮。亟欲趁還京裏,尋醫問藥,而亦末由作氣登途,不得不稍俟少間計,又未知當爲幾日矣。政府參贊,雖非緊切所司,固不可一向遙帶,至於提學兼銜,科試迫頭,尤宜及時變通。玆敢以短疏,付上縣道,伏乞天地父母,哀而憫之,亟遞臣本兼兩任,以爲安意調息,隨便舁還之地,仍勘臣受由過限之罪,不勝大願云云。
以右參贊徐宗伋上疏,傳于李成中曰,一向在外,如是陳疏過矣。還下送。
乙丑九月十四日未時,上御熙政堂。大臣·二品以上·諸承旨·入直玉堂引見入侍時,領議政金在魯,右議政趙顯命,判中樞府事申思喆,行戶曹判書鄭錫五,行副司直金始炯,兵曹判書金若魯,咸寧君朴纘新,行副司直金聖應,靈城君朴文秀,行副司直具聖任,吏曹判書李周鎭,刑曹判書柳儼,行副司直元景夏,戶曹參判李益炡,開城留守尹得和,工曹參判沈聖希,兵曹參判李日躋,行大司成金尙魯,左承旨南泰良,右承旨鄭俊一,左副承旨李成中,右副承旨金光世,同副承旨洪鳳漢,應敎李昌壽,假注書崔台衡·沈墢,記事官李思觀·李基德,以次進伏訖。在魯曰,昨日動駕之餘,今日日氣頗寒,聖體若何?上曰,已諭問候之批,一樣矣。在魯曰,大王大妃殿氣候何如?上曰,一樣矣。在魯曰,王世子氣候,一向安寧乎?上曰,好過矣。上曰,諸臣皆進前。上曰,今則旣對軍民,又對卿等,往事勿說矣。召卿等者,豈如前日之飮水,若水投石?更諭實無心,而卽今世道人心,無一可爲者,卿等欲復困我,則當思爲國之道。今見卿等,別無可言者。養正閤引見時,已諭之,承宣則知之,而卿等皆未及聞之矣。世變何代無之,而未有如予所經歷者。藩邸承統,非獨予一人,黽勉爲君,亦非獨予。世孰無兄弟?亦未有如予者。予若以王子在,則豈見辱乎?至今思之,心猶寒矣。昔年骨肉血脈之敎有之,而予若不奉承,則朝鮮無爲國之人,故予於前日,有不瞑目之敎矣。諸臣思戊申事,則卽今心寒者,不獨在予,及於何地?卿等云此不過梟獍之徒,而此有作之者,根本卽鏡·夢也。親鞫天海時,有下敎者矣。申允挺·河允元輩屋下私談有云云,而其文流行。此則以爲鏡·夢做之矣。予在邸時,已知世道之怪異,而渠輩敢爲凶言,有此一種之輩,故梟獍得志,而其後弘彦之日記,纘揆之言,一串貫來矣。予欲脫屣此位者,將有歸見皇兄之顔。予之生前,不能脫此,則無顔歸拜。予之苦心,蓋有在矣。卿等每用彌縫,以爲梟獍輩何關云,而一種者流,猶有之。此輩於予,豈有臣分?又果有胤命事矣。予在邸時,豈有非予者,而辛丑後如此,此豈非黨習乎?爲兩班者當刊落,而渠輩把筆,反爲野史,與其者流,高談大言,不知其云何。卿等觀古史,古則史記如畵,近來記事無據。卿等須照檢,無至訛誤,而今番筵話若訛傳,則史官之罪,而卿等若訛傳之,則亦不可矣。予因齋夕無寐,有感於懷者,與金尙迪,半日內製之,儒生輩惜一字,猶或可也,而此非承旨所改者,渠輩豈不知之,而敢以春秋亂賊之名,加之改王字者誰耶?卿等聞骨寒之敎,則其心當如何?光周誦其字句於帳殿,親問之下,安敢乃爾?予以爲鞫問非過矣。右相有所達,而予亦思之,其子若人,則豈使其父被刑乎?二度卽止,猶足惜也。予有不忍之心,不欲過也,而卿等視以尋常,以爲此辱承旨也,非辱國也云,而常訓中尊周愛民體先字,一節深於一節。卽今朝鮮,豈無無臣節於予者?試言之。景夏曰,聖慮深入矣。上曰,諸臣皆以爲,此不關云。雖使彼人來問,予固不慮,而此則關係何等乎?今日王天下者誰云者及末段黃籤虜號不書之說,渠以爲,予則書之也。只曰一字可惜云,則太學雖爲之何妨,而如此之輩,非無臣心於予而何?末梢此事,恐爲野史矣。人心世道,無可言者。朝象之不愈者,此戊申餘意也。今則幾乎無黨,而反不免百歧聚黨,此亦有窩窟矣。此輩有窩窟,而將來元良時,若又作俑,則卿等將何以爲之乎?元良時必以不忠於予爲言,予寧欲不知者此也。予已老,卿等亦老。予之身後,予何以知之?作大訓者,欲便卿等,訓諭之後,尤爲怪異,此必有窩窟矣。予雖無先見之明,予在時,則渠雖欲設計逐之,而不可得也。頃年吳光運召見之日,元良亦侍坐同見矣。他日之事,翰注外,卿等皆老,必不見矣。予以爲,此窩窟若在,則卿等何辨誣於彼國爲哉?今番慈敎雖勤,必欲不撓矣。常訓事,已爲告達,而此擧措,初不仰告,今始告之,慈殿有喜心,汝欲聽乎爲敎矣。今日召卿等者無他也,欲一洞諭也。如是而後退去,以爲欲達,而未及達云,則非予臣也。如是下敎之後,若有過於時象者,則當鞫問其將心,若無之,則予當黽勉焦心而爲國。卿等若有所見則達之,無所見則何必達之?予已敷心下敎,欲達而畏黃墨不達,只爲自爲之計,則亦非予臣子也。或有誤聞者,則一堂講確,亦豈非義理乎?在魯曰,咫尺前席,敷心腹而諭之,豈勝感激?初頭下敎,恐非如是者,千古所無之變,幾遭經歷,聖上之痛心固宜矣。上曰,予常時心事,非回互者,以法刑訊,顧何惜乎?爲世道而除之者亦有之,而雖除之,亦必光明。古之軍中,有誘致戕殺者。此則不忍正視。凡事尙不然,況何等重事乎?謂予過矣者,非知予者也。知予有孝悌之心,則豈其然乎?今番亦必有如弘彦者,爲書記之矣。在魯曰,豈有爲書記之者乎?此後萬無如此之理,此則勿置聖念宜矣。俄者下款聖敎,世道如此。此則爲世臣而下敎,臣等豈不仰認聖意乎?上曰,爲世臣者,猶是歇後語也。在魯曰,爲臣子而不知感聖德者固怪矣。窩窟之有無,旣無形跡,則只聞其相厭之言,謂有窩窟,而達于朝廷以實之,則其流之弊,無所不至矣。上曰,忠厚長者之言也。聞此而不知感,則是禽獸也。在魯曰,昔在宣廟朝,故相臣李浚慶,賢相也。臨死上疏,以朝臣有分朋之漸爲說。其時東西之分,固已兆矣。此蓋出於爲國之深慮,然而以分朋之說進於上,使人君疑之,則士流傷矣。故先正臣李珥非之,嘗疏斥矣。景夏曰,先正疏有曰,古人將死,其言也善,今人將死,其言也惡云矣。在魯曰,其時大司憲金鎧,白於筵席,以爲今之謂士者,妄談是非,詆毁大臣,宜卽抑制此習云,則故相臣鄭澈,以持平進言曰,金鎧以未形之言,熒惑聖聽,嫁禍士林,宜斥遠之,終至於棄黜。此二事,皆可爲後世監戒之資。今不知窩窟之在於何處,而謂有窩窟云,則其弊有不可言者。不以窩窟達于朝廷者,此非欺隱也,事理則然矣。景夏曰,不知而達之,則是不忠矣。顯命曰,臣意亦與首相同。前頭梟獍與逆賊,豈曰必無如戊申者,而非臣之所能逆覩也。以常情言之,堯·舜在上,豈有是乎?殿下亦以爲,吾臣豈有如此不軌之臣?以此臨事,而物來順應,則豈不好乎?王字·周字,儒生輩爭之則怪矣,而臣三日周思,則此只爲辱趙明履之事也。上曰,作常訓者誰也?顯命曰,此辱趙明履也。若辱國則是逆也。上曰,設使在下者改之,豈無投鼠忌器之嫌乎?顯命曰,下敎之後,旣知殿下所改,則渠輩當與父子兄弟,聚首待命,而未卽爲此者,此人事不足之致也。上曰,此輩決不動矣。顯命曰,雖然,曰逆則過矣。有黨窟之敎,亦過矣。此殿下看得過矣。上曰,見無禮於君,如鷹鸇之逐鳥雀。此則不但無禮於君者,而渠輩何能作此文乎?王天下之說,非渠所能爲者也。顯命曰,諺云三士能爲文章。多士輩豈不能爲此文,而仍此事,而何必過慮之至此乎?忘之,宜矣。上曰,予以尋常視之,而乾坤將易位矣。此輩必惡事予者而然也。顯命曰,蕩平之後,黨心不能售故也。至於惡事予之敎,尤過矣。上曰,卿等爲渠輩訟冤太過矣。鄙夫可與事君也哉?古訓豈欺我哉?鄙夫無所不至。戊申之逆,豈由他乎?顯命曰,推類則然。戊申亦黨,黨極則生逆。臣等以蕩平事殿下者今幾年,身經戊申,已有懲艾者矣。上曰,予固知若用彼輩,則彼將事予,而不然則拂鬱漸加,豈可不慮乎?顯命曰,殿下上而爲國事,下而爲臣等有此下敎,臣等相與伏泣矣。此則勿費過慮焉。亦有可爲底道理,蕩平之道,在下者不善奉行,則有弊矣。此有要道,蕩平者,公也。天鑑孔昭。操銓柄者,擇而任之,使之恢公,而自上先立主宰,則下不得自私自利。干犯名義者外,隨其名位物望而用之,則一年二年,自然平正。宋宣仁太后事過矣。宣仁,神宗母后也。哲宗豈樂改其父道者乎?此則不然,差過四五年,則東宮邸下已至長成,豈不知殿下法度乎?大訓扶植,則國事可爲矣。在魯曰,大訓昭揭,豈有別樣可扶植乎?顯命曰,然而有欲傾軋之心,輕犯大訓者,此宜明察痛懲矣。尹光天鞫問時,臣以事非關宗社者,則臺官鞫問,實非好事,而犯訓者,亦豈可饒貸,爲仰達矣。大訓雖昭揭,秉銓之臣,若不得人,則將爲依舊樣子。規模狹隘,則反成一弊。必擇公正和平之人以任之,則其人當擇其才望人地而用之。如此四五年,擧措得宜,人心悅服,則國事豈不和平乎?此爲要道,勿復過慮,宜矣。在魯曰,臣意亦然。罪犯者外,不以愛憎好惡爲拘,只取其才學坐地,一切從公論用之,則豈有不服者乎?思喆曰,會臣等於前席,爲世道而敷心腹諭之,臣等孰不欽仰?臣意則旣往前後之事須忘之,毋少係着,自今以後,上下無相阻隔,情志相通,則少康之治可做。今誰與悖儒爲窩窟者乎?窩窟之稱,近於恐動,此等事,勿慮,宜矣。上曰,重臣聽瑩矣。似若眞有以窩窟爲言者,此則誤聽之致,而其言則忠厚矣。在魯曰,物來順應,勿爲臆料,而忘之,宜矣。上曰,其時承旨金光世以爲,改字後,自可妥帖云矣,今不然矣。今諭卿等,而不久又有奇奇怪怪之事,使我困矣。顯命曰,雖有之,何關乎?思喆曰,觀其父之形貌,則其子可知矣。上曰,辨知天地字後,便已識黨矣。錫五曰,今日下敎,俯念臣等至此,感激而已。所不知之事,有何可達者乎?上曰,予不强問於卿矣。始炯曰,聖上旣不忘臣等,指示可生之道,聖意豈不仰揣乎?兩端下詢,聖慮過矣。大臣·重臣之言,俱是戊申梟獍,豈復有乎?上曰,非問此也。疑之勿任,任之勿疑。今觀世道,有不信不服之漸矣。始炯曰,尊周尊王字,聖慮無所不至,而儒生輩迷劣不知之矣。上曰,尊周字姑置之。此則葛藤易生,不復問矣。始炯曰,窩窟則雖或有之,旣無形跡,何以知之乎?上曰,非獨此窩窟,前頭有事,則始曰有窩窟。領相之言忠厚,而卿言則誤矣。顯命曰,李彦世事,則出於窩窟,而此則必不有窩窟矣。上曰,無則曰無,可也,而曰不可知者,此必有之而然也。在魯曰,今番處分,事件各異,而外間則似不無云云之說矣。上曰,此則不然。此輩豈可不罪之乎?在魯曰,以近來疏章間觀之,不無云云,然旣知聖意之後,豈復然乎?上曰,然則右袒德濟輩也。領相必有聞矣。在魯曰,豈可質言其必無乎?景夏曰,設或有之,仰達則非矣。臣等雖無似,豈以此儒生黃墨之罰,辜負聖恩乎?若魯曰,以世道之憂,有此洞諭,臣等曷勝惶感?伏見最初下賓廳之敎,則聖上旣已悉燭,世道人心,固無更達者矣。雖有道路浮囂之言,若以此謂之某某窩窟,則此近於訐訴,非所可陳矣。惟願殿下,尊主威嚴紀綱,則世道可以鎭定,而尊威之道,在於毋自貶薄,嚴綱之道,在於處置得宜矣。在魯曰,處分得中,然後自可帖然矣。上曰,騎判所達,予固知之,下款大體是矣。文秀曰,此非可詢問者。臣下雖有知之者,豈可以不的之事仰達乎?上曰,靈城之言是矣。文秀曰,詢問則所懷雷同矣。上曰,有懷者,達之,可也。文秀曰,處置之道,宜令得中。所謂窩窟者,今日得朋相好,而明日變幻,明日得朋相好,而再明日又變幻,一日二日,變幻無常。以臣言之,朝與李周鎭把手話情,夜則欲奪其吏判之任矣。上曰,是矣。文秀曰,吏判卽銓衡之任,稱量人才,物各付物,可以爲吏議者爲吏議,可以爲副學者爲副學,以其家世聲望而用之,可矣。曰此臣乃善蕩平者,可用之,此臣乃不爲蕩平者,不可用之云,則不可也。今若爲黨論,則攻斥之,可也,而若曰此人應爲偏論,公然枳塞之,則其憤心所在,豈無一二收聚,各爲窩窟乎?擇人才勵廉恥,則窩窟自可破矣。蕩平卽殿下駕軼千古之治,而人才類萬不同,四方無門,惟賢是用則可矣。不然則蕩平有喪廉之弊矣。若魯曰,靈城枳之之言,非矣。今日朝廷,豈有別樣見枳者乎?文秀曰,問于大臣,則可知用人之道矣。上曰,大臣之意何如?在魯曰,大意同矣。顯命曰,大意則同,而微有不同者矣。上曰,不同者何事?顯命曰,使夔典樂,使契敷敎,各隨其才而用之矣。自上擇其公正和平,物望可以彈壓一世者,授以銓衡之任,而居銓衡者,勿論緩峻同異,隨其人而用之,則人心可服。尹得和疏後,臣有所達矣。朴文秀之言,常時如此。規模恐不廣之意同,而朴文秀之言,有過處矣。上曰,堯·舜之治,無過於此矣。文秀曰,臣言豈過乎?擇人如衡平,則誰有非之者?人才當以其定價而用之,何必艱險求索乎?蕩平之意,橫着肚裏,不能平物而觀之矣。顯命曰,國家規模,亦有隘處,何必如是隘乎?儼曰,詢問之下,臣當以關係聖躬者,仰達矣。艱厄之會屢經,而殿下日月之德,夫豈有所傷乎?雖或有若而不善之人,此何足置諸胸中乎?大訓·常訓,卽千古所無之事。不知人事者,雖或有言,此如太虛浮雲,豈有一分害乎?殿下每當此等處,輒下過中之敎,臣嘗以是爲悶慨矣。從今以後,是者是之,非者非之,有罪者罪之而已。聖敎有過中,則臣等只自焦遑罔措矣。今伏聞以慈敎爲下敎,臣心如消。此等事,何可存諸中乎?先定聖心,然後蕩平可議。蕩平等說,都是第二件事也。上曰,然則無可爲之時乎?顯命曰,柳儼之言,誠得體矣。儼曰,聖心若不定,則餘外事,言之無益矣。景夏曰,臣不忠無狀,重被嚴敎。其時同罪諸臣,方在引入中,臣何敢登筵?區區憂慨之忱,竊欲一陳於前席,故隨諸臣入來。俄者聖敎,以國事紀綱爲慮,聖敎果至矣,而今番過擧後,紀綱尤隳。朝廷本自安謐,而五六日波蕩震遑之際,國事紀綱,當復如何?柳儼所達之言,雖未倒盡,蓋得宗旨矣。臣又死罪,昨日鍾閣路諭軍民之敎,此非可下敎者。何必如是乎?許多備忘前後處分之過不及者,國家事每於此等處誤了。日後則勿爲如此過擧,是臣區區所望也。頃者以臣特除風憲之長,聖意攸存。臣雖愚迷,豈不仰揣,而臣之藉手事君者,只一心字。臣若畏㤼雷霆之威,只以奉承爲事,則是欺心也,負君也。且安敢畏死不言乎?聖上至仁至明,雖因一時激惱,偶有此非常之過擧,而氣平事過之後,聖心有所開悟,則必以臣不能盡心匡救,爲罪矣。當爭不爭,惟以承順爲事,臣雖萬死,尙有餘罪。向者儒生事,雖是駭悖,聖上因此激惱,至於處分之過中,而自有李德濟等事後,親鞫事體,至嚴且重。臣不敢爲言,而臣意則以爲,親鞫終不免過擧。此後則雖或有激惱痛切處,務使大聖人處分,中節得當好矣。至於窩窟之說,聖慮雖如此,道路所傳之言,何可仰達於筵中,而若有仰達者,則人心世道,所傷尤大。領相所達,大體是矣。不爲仰達者,此非欺君也,聖上亦不宜以此俯詢矣。儼曰,帝王雖與匹庶有異,心則無異。學問能繫心,而殿下近又輟講,不能繫心於學問,操存之工未篤,有此過中之擧,激惱之事。自今以後,聖心常繫於學問,則無他走作處,處分皆得中,而辭令之過中者,自不發矣。尙魯曰,窩窟之敎,人主深居九重,豈無疑慮之心,而臣則以爲,姑無是慮矣。然近來人心世道,月異而歲不同。臣自嶺南還,則周年之間,片片碎碎,朝夕變幻。臣雖在下,而怳惚不知,殿下顧何以知之乎?卽今雖無窩窟之可言者,而將來如或聚合,則有不可知矣。大抵人心世道,無一可爲。向者以勿貶聖躬,毋損主威,毋墜國綱之意仰達,則殿下以臣言爲是矣,未幾又以儒生事,爲此過擧,擧國遑遑,使主威益損,國綱益墜,寧不慨然乎?上曰,宋太祖之言有之矣。諸臣今皆入侍,或有老則弛者,卿等能保晩節乎?尙魯曰,師儒之長,卽掌士之任,故臣之引嫌不出者,只出於不得已,而日昨備忘,至有畏㤼逡巡之敎。惶懍之極,亦安敢稱冤乎?雖以任使之臣言之,或有上殿下殿,其心各異者,昨年筵中,亦以此說,仰達矣。不待晩節,而雖一年之內,亦必有弛者矣。顯命曰,今番泮儒不動,大成之力,而分疏之言非矣。推考,何如?在魯曰,金尙魯,非避事者矣。上曰,兵判·大成,今年幾何?鳳漢曰,兵判今年五十二,大成今年四十四矣。上曰,卿等能以此規模,保守之乎?尙魯曰,臣雖無似,決不敢負殿下矣。若魯曰,臣弟辭不盡意矣。臣等雖欲竭力而爲國事,殿下若復爲過擧,貶薄聖躬,則主威日卑,國勢日下,臣等亦何能有爲於其間乎?上曰,能不爲解弛乎?尙魯曰,臣兄之意,與臣同矣。臣非解弛者。豈敢不一心國事,而聖躬若又過自貶薄,國勢漸至凜綴,無可着手處,則臣在朝何爲?有退而已矣。在魯曰,聖躬貶薄,雖出苦心,國事自歸廢弛,欲害世道者,心自喜之矣。臣又惶恐敢達,先朝事,臣親見之矣。聖心若有不愜處,則處分如雷厲風飛,或有過處,而臣下諫之,則其更也如日月,人皆仰之。大抵主威,國綱嚴,然後可立矣。殿下見不愜處,則不卽賜答,深自貶薄,畢竟下過中之敎,而又不罪之,以臣下不卽請罪爲敎,此則不如殿下罪其人也。在臣下則請罪爲難,請用極律,亦有難處。當其天怒方震之時,請罪旣難,而至於日子稍久之後,始乃請罪,亦有難處。先朝必卽賜答,亦卽處分,此規模好矣。殿下不卽答不卽罪,又待群下之請罪,此則恐不當如是矣。顯命曰,今番事,上下相阻而然也。殿下痛惡儒生輩者,心有所忿懥則不得其正,發而不能中節。臣下以不請討,至於臺閣被譴,而此非私喜怒也。臣等豈不欲請罪,而臣亦思之,別無可罪者。洪啓億旣罪之後,因儒賢疏,改其罪名。韓致大等,不過辱罰元景夏也,此何足仰煩請罪乎?至於儒生輩之父,旣聞下敎之後,未卽待命,此固非矣,而親問命下之後,臣等相以爲,嚴敎何以至此?上箚而未承批,求對而不見許,雖欲請罪而不可得焉,此則上下相阻之致也。在魯曰,聖上以自下不請罪,至於親鞫,而其時臣等,若入筵中,則可以請罪,而此豈至於廟堂啓辭請罪者乎?上曰,俄者已以任之勿疑,爲下敎矣。問其晩節者,慮其退步也。辱元景夏者,亦有投鼠忌器之嫌,而士習奇奇怪怪矣。予亦衣靑衿入學,予甚愧矣。予在君師之位,爲此無賴輩之師,宰臣亦方爲師儒之長,卽今士習,亦有能保全眞箇名者乎?尙魯曰,豈無眞箇名者乎?卽今泮中,則鎭定無可憂矣。上曰,士習已無可言,眞箇名者,豈有之乎?顯命曰,豈可誣一世乎?鳳漢曰,今番儒疏不參者多矣。尙魯曰,一世以儒疏爲非者多矣。文秀曰,今番泮儒鎭定者,金尙魯之力也。鳳漢曰,儒生數十人聚之,則自以爲士論矣。上曰,儒生易動,予欲申飭士習矣。故參判吳瑗,亦浮而動矣。庚申後,過自懲創用慮,其後又有尹陽來事矣。卽今卿宰中,齟齬者亦有不知者,則況儒生豈不然乎?尙魯曰,若干人如是,而疏出之後,多攻治者,半世不從矣。上曰,三條飭勵,在何年?鳳漢曰,壬子年也。上曰,事生後則䌤縫亦無及矣。卿又非久在此職者,固宜務加鎭定也。國子望單之入,予以得人之說,有下敎諸臣者而忘之矣。其時承旨誰也?俊一曰,臣於其時,以承旨入侍,而有此下敎,故傳之於金尙魯矣。顯命曰,日昨筵臣八路搖動之說,妄發也。不但八路,雖四海搖動,何關之有哉?上曰,動於浮議故也。尙魯曰,浮議此可息矣。何可盡慮乎?在魯曰,當此嘵嘵之世,安知無浮動之言也?上曰,予在君師之位,而猶難勉飭,卿雖爲國子長,以今日士習,其何能善爲耶?國子長時,有入泮事乎?今則不爲陞補乎?顯命曰,近來則每於冬間,設行陞補。數數設行,則士子之心,可有係着處,逐朔設行,似好矣。上曰,觀今擧措,若水投石。士子之習,漸不如前,焚香時入去,陞補數數爲之,時時設食堂,則此惜士子之道也。卿入泮宮,諭予此意於諸生,俾保靑衿之名,可也。顯命曰,此則使大司成各別勉飭,自任興起,宜矣。臣於爲儒時,冬則裹糧,讀書于山堂,夏則裹冊,出接于做所。今則士子輩漸不如是,此科道大亂之致也。無所繫心處,相與群逐,而是非朝廷事矣。上曰,靑衿錄何其賤也?鳳漢曰,四學靑衿錄,古者以有文行之士書之,故入於錄中者,自以爲幸,今則不然,初不書之矣。上曰,元景夏之罰,四學爲之乎?尙魯曰,通四學爲之矣。今則朝臣儒罰,新有禁律,將入錄於續大典,此後無可慮矣。上曰,承旨書之。傳曰,粵自列朝,培養賢關,培養於儒,若擇初仕。顧今士習,中夜興嗟。因予涼德,文具三飭,面飭師長,特諭前席,其令讀達,往示章甫,孜孜飭儒,保全其名,豈徒予幸?太學有光。上曰,予固無可爲,惟有望於卿矣。國子長讀而達之。尙魯讀訖。上曰,大司成持去,大書付壁,勉飭士子,可也。顯命曰,陞學使之逐月設行,何如?上曰,逐月爲之,可也。尙魯曰,顧今士習可謂寒心等敎,似指學儒,而太學與四學異,恐不必如是爲敎矣。上曰,此言似㤼於捲堂矣。仍命改以中夜興嗟四字。上曰,賢關培養者有意,將來此輩,豈不事君乎?承旨出而書之,如諭書,可也。景夏曰,四學儒生,各觀本學學製,掌議亦以本學儒生爲之,乃是祖宗朝舊制,近來此法,廢而不行,誠爲慨然。申飭國子長,修明舊制,似宜矣。顯命曰,臣曾觀庠製時,兼官之守法者,不許他學儒生之來赴,而今則不然,此亦申明舊法之意,出擧條,申飭,何如?景夏曰,臣纔被學儒之醜辱,不敢論此等事,而今因聖敎,飭勵太學,敢有此仰達矣。掌議爲一學之執綱,必以諸生中年稍長,且有士望者爲之,似好。此亦另飭國子長,何如?上曰,此正士習之一道,竝爲申飭,可也。出擧條在魯曰,此下敎已過屢日,故其時請改下,而未見許者矣。上曰,案上所置者乎?在魯曰,然矣。顯命曰,筵臣喧聒,推考,何如?上曰,依爲之。上曰,處置掌令,誰也?在魯曰,鄭廣運矣。上曰,趙載浩欲活之矣。在趙載浩則好矣。承旨書之。傳曰,頃者吏曹佐貳之陞擢,顧今世道,意蓋深矣。頃聞首揆陳達,不覺感動,特寢其命,此時此人,不可外遊,不待周年,待秋成內遷。顯命曰,今承聖諭,不勝感泣矣。上曰,右相須勿言之。予心興感矣。在魯曰,年分方始,限秋成仍任,無妨矣。若魯曰,天官佐貳特授,何等重事,而爲趙載浩之私情,以致處分顚倒,臣實慨然。且爲世道,而欲用趙載浩,則湖西年分,孰不能爲之,而必留趙載浩乎?上曰,具宅奎爲寧邊府使乎?在魯曰,頃纔下往矣。上曰,寧邊閒邑乎?若魯曰,不閒矣。顯命曰,關防重地矣。上曰,承旨書之。傳曰,此時守令,豈可數遞?寧邊府使具宅奎,旣遞承宣,仍任前職。上曰,欲諭而未暇他事矣。民事有緊急者乎?在魯曰,史庫曝曬之不行,已多年,而今年潦水非常,江都則雨漏處修改甚急,而因史官之不備,尙未擧行矣。今則下番翰林,旣已出肅,右位翰林李永祚·南泰會,似無撕捱之端,而方在罷職中,竝敍用,口傳付職,仍卽牌招,卽爲分送,何如?上曰,依爲之。出擧條在魯曰,科日不遠,而提學元景夏,頃以罪遞,方無主文之人。提學有闕之代,開政差出,何如?上曰,依爲之。出榻敎在魯曰,廣尹薦望未下,洪鳳漢之帶符入直,未安矣。上曰,望單子下之矣。在魯曰,新除授廣州府尹韓翼謩,使之卽爲出肅,數日內辭朝,何如?上曰,依爲之。出榻敎在魯曰,刑曹三堂上俱未差,或有急時重獄,則不可無堂上。開政差出,何如?上曰,欲下敎而未果矣。承旨書之。傳曰,政官待明朝牌招開政。在魯曰,今番試官二品以上之望,甚爲不足。前工曹判書尹容,旣已特敍,同時試官二品以上違牌坐罷人員,竝敍用,何如?上曰,依爲之。出榻敎在魯曰,禁府時囚罪人積滯誠可悶矣。上曰,判金吾待開門開坐,可也。思喆曰,臣則精神筋力不逮,萬無行公之路矣。上曰,只爲參鞫而特除矣。今此滯囚收殺後,當許遞矣。在魯曰,時囚五十人矣。此中有可以全釋者,有可以直處者矣。上曰,其中有曖昧者,不知本事之史官,亦多入矣。光世曰,不但一二矣。上曰,其時未及區別矣。有可入者,有不必然者矣。光世曰,二次入侍之人,皆入其中。如李壽鳳,只參於傳香時及入診時,而未及區別矣。上曰,如李孟休·李澤徵者,兼史而已。考見日記,王字往復時,史官只捧現告,餘皆放送,可也。上曰,承旨書之。傳曰,常訓改字下敎時,上下番兼春秋,其所陳達,其尙記有,而事已同不可間。今因不緊諸囚之放,此時守令,不可不顧,亦不可異飭。上下番兼春秋特放。上曰,鄭俊一,前已達之矣。改訓時注書,趙台命也。其餘卽權崇·趙世選·徐海朝也。在魯曰,如李澤徵者,善記事之人也。上曰,其時趙台命,謂當勿改。李澤徵,謂予意好矣。上曰,承旨打點,點下人外,竝放送,可也。在魯曰,李星慶則又以中官拿處,擧條事,其前拿處矣。亦爲一體放送乎?上曰,放送,可也。上曰,年號或有不書者乎?尙魯曰,似聞孝廟以前,太學疏不書虜號云矣。顯命曰,大成殿祝文,亦書虜號矣。在魯曰,今番禁府都事,以羅將事拿處,而將廢科云矣。上曰,供辭入後,當放送矣。在魯曰,前羅牧李埉,因監司狀啓,有拿處之命矣。旣被慘駁,封庫後上來,無足怪矣。請罪則過,仍囚似涉如何矣。上曰,此則何可曲軫乎?在魯曰,慶尙左水使狀啓,蔚山府使兪彦通,爲先罷黜,仍請罪狀,稟處?而八月十四日大風雨,戰船爲風所驅,高掛陸地。今欲掘鑿曳下,而下皆巖石,末由趁期曳下,故不得已以兵船,代領赴操,水使亦言其事勢則然,且稱其善治可惜,而特以事體,有此啓也。善治守令遞易可惜,且是公罪?特令仍任勿拿,何如?上曰,依爲之。出擧條顯命曰,臣於今日詣闕之路,見天安民人,以本郡郡守南泰耆,方爲掌令承召,故願留呼訴。天安以路傍殘邑,形勢可悶,而前郡守李延德,以善治守令,到任未久,因樂器都監事,遞來者,曾未一年,而泰耆又善治。此時遞易,誠爲可惜。臺職雖體重,民事亦可念,似當仍任矣。上曰,騎郞之移臺者,亦仍任,民事爲重,本職許遞。仍任,可也。出擧條若魯曰,藥房入診,有姑觀五六日之敎矣。茶飮連爲進御乎?再明日問安,將爲之矣。上曰,依爲之。今則氣似差勝,今日服一貼矣。用心故然乎?不無熱氣,牙頰不平,牙齒亦傷,冷物不能近矣。若魯曰,頃者下敎隨駕人邊將承傳者,將以觀武才例用之矣。隨窠擧行,何如?上曰,有闕則擧行,可也。鳳漢曰,中官拿處現告,何以爲之乎?上曰。其時下敎,次次聽瑩矣。現告置之,可也。上曰,刑判有闕乎?俊一曰,柳儼爲知義禁故有闕矣。上曰,刑官不得兼金吾乎?鳳漢曰,然矣。上曰,承旨書之。傳曰,秋曹長席,豈可輕遞?判書柳儼,其遞知義禁,卽令本職察任。昌壽曰,館職苟簡,未有甚於近日。趙載敏·李台重則在外,此外皆有闕。明日政,以在京無故人,盡數差出,仍卽牌招察任,何如?上曰,依爲之。出榻敎諸臣以次退出。
上在昌德宮。停常參·經筵。
巳時,太白見於未地。
下直,通津府使安相五,長水縣監金相說。
李成中啓曰,今日賓廳日次,而纔經登對,且大臣有故,不得來會云。敢啓。傳曰,知道。
金光世啓曰,大司憲·執義·掌令一員未差,兪彦述,持平黃柙在外,韓光肇牌不進,今日以監察茶時之意,敢啓。傳曰,知道。
李成中啓曰,今日賓廳坐起,旣已頉稟,所當持公事入侍,而本院時無留公事,不得入侍之意,敢啓。傳曰,知道。
又啓曰,右副承旨金光世,今日不爲仕進,卽爲牌招,何如?傳曰,允。
洪鳳漢啓曰,憲府之連日監察茶時,事甚未安。持平韓光肇,自鄕上來云,卽爲牌招,何如?傳曰,允。
李成中,以都摠府言啓曰,都摠管柳儼,以刑曹判書,本曹坐起,晝仕出去之意,敢啓。傳曰,知道。
吏曹口傳政事,以李永祚單付待敎,以南泰會單付檢閱。
李成中,以禮曹言啓曰,來十月初七日,行宗廟冬享大祭親行事啓下矣。永寧殿,依前例同日遣大臣行祭事,知委,何如?傳曰,允。
洪鳳漢,以禮曹言啓曰,京畿交河地故相臣李健命墓致祭,今九月十一日設行事啓下,而因祭文之未及啓下,故不得設行矣。祭文纔已啓下,致祭以九月二十日設行之意,分付,何如?傳曰,允。
又以禮曹言啓曰,顯陵王后陵上曲墻修改吉日,今九月十七日辰時,穆陵丁字閣柱木修改吉日,同月十七日申時,推擇啓下矣。本曹堂上·郞廳,當爲分進,而此時畿邑廚傳之弊,不可不慮,曾前亦有兼進之例。堂上·郞廳各一員,先詣顯陵修改後,仍詣穆陵,監董畢役,何如?傳曰,允。
又以禮曹言啓曰,癸亥閏四月殿講時,製述居首生員李廷重,有直赴殿試之命,而癸亥年庭試文科殿試時,以其在喪中,不得赴擧,依例許赴於後科殿試事啓下,甲子十二月賜柑別製居首生員沈鏽直赴殿試事,命下矣。李廷重·沈鏽,依前例竝許赴於今此庭試文科殿試,何如?傳曰,允。
李成中,以春秋館郞廳,以領監事意啓曰,諸處史庫曝曬,分送史官,趁卽擧行事,前已定奪,今將發去矣。御製訓諭·常訓分藏外方史庫事,旣有成命,當爲陪往,依列聖誌狀奉往時例,盛以彩轝,所經各邑地方官,境上出待,陪行迎送宜當。以此預先知委於所經各道,何如?傳曰,允。
又以侍講院言啓曰,當此召對日開之時,講官不可不備員,而本院實兼官十員內,輔德·兼輔德·弼善·文學·兼文學·兼說書俱未差,下番姑陞,亦至多日,事體極爲苟簡。多員差出,當在後日開政,而兼弼善兪宇基,自鄕上來之後,不爲出肅,卽爲牌招,以爲入直之地,何如?傳曰,允。
又以弘文館言啓曰,本館下番闕直,事體未安。校理李台重,副修撰趙載敏俱在外,副校理申暐疏批未下,修撰黃景源,副修撰嚴瑀牌不進傳旨未下,臣昌明獨爲入直,而下番無推移入直之員。有闕之代,令政院稟旨變通差出,仍卽牌招入直,何如?傳曰,允。
又以兵曹言啓曰,訓鍊都監砲手趙甲信·趙東相·權大經等內中日試才時,鳥銃無間連三次三發三中。似當依定奪直赴殿試,所授賜馬之帖,亦當一倂還收,而係干恩典,自下不敢擅便,上裁,何如?傳曰,直赴殿試。
又以備邊司言啓曰,統制使李義豐,以病累呈辭狀,而重閫不可輕遞,故調理察任之意,連次題送矣。今又呈狀內,四朔患痁,症情轉篤,氣息澌綴,一向廢務,卽速入啓遞罷云。閫任遞易雖重,實病旣如此,則有難强令察任,今姑許遞,何如?傳曰,允。
又以吏曹言啓曰,新除授兵曹佐郞丁錫敷,前任禮曹正郞時,以兼春秋,方在拿推中,而臣曹未及覺察,誤擬受點,不勝惶恐。今姑改差,其代口傳擬入之意,敢啓。傳曰,知道。
又以義禁府言啓曰,弘文館校理李台重禁推事,傳旨啓下矣。李台重,時在全羅道錦山地云。依例發遣府羅將,拿來,何如?傳曰,允。
又以禁衛營言啓曰,本營分授南小洞近處體城崩頹處改築事,前已啓下矣。今九月十一日,畢築之意,敢啓。傳曰,知道。
洪鳳漢,以義禁府言啓曰,卽接月令醫員林益彬手本,則保放罪人朴宗誠·李景垕·安宗海等病勢,今已向差云,還囚之意,敢啓。傳曰,知道。
又以侍講院言啓曰,本院下番姑陞入直,已至多日,事甚未安。輔德·兼輔德·弼善·文學·兼文學有闕之代,今日政,盡數差出,待下批仍卽牌招,以爲推移入直,何如?傳曰,允。
有政。吏批,判書李周鎭牌不進,參判未差,參議沈星鎭進,同副承旨洪鳳漢進。
兵批,判書金若魯進,參判李日躋病,參議兪最基入直進,參知未差,同副承旨洪鳳漢進。
吏批啓曰,判書李周鎭牌招不進,參判未差,小臣獨政未安,何以爲之?敢稟。傳曰,只出緊任。
又啓曰,臺諫及玉堂·春坊闕員,今當差出,而擬望之人乏少,外任竝擬,何如?傳曰,允。
以鄭益河爲大司憲,趙明謙爲大司諫,金尙重爲執義,李彙晉爲掌令,李壽海爲司諫,任師夏·鄭彦祥爲正言,尹得載爲副校理,尹東浚爲修撰,李渭輔爲輔德,申晩爲副提學,洪象漢爲禮曹參判,李匡德爲刑曹參判,李普赫爲右尹,李天輔爲兵曹參知,趙榮國爲工曹參議,宋秀衡爲刑曹參議,元景夏爲知經筵,尹學輔爲禮曹正郞,李啓昌爲禮曹佐郞,康侃爲監察,朴師漢爲錦山郡守,趙偰爲草溪郡守,韓命德爲黃澗縣監,韓德升爲固城縣令,李蓍亨爲西部都事,權相一爲弼善,李昌壽爲兼輔德,南有容爲兼文學,吳彦儒爲文學,李宗白爲知義禁,元景夏爲藝文提學,李箕鎭爲工曹判書,閔宅洙爲獻納,李克祿爲持平,崔晑爲兵曹佐郞,李普興爲禁府都事,權相龍單付兼春秋。公洪監司趙載浩,寧邊府使具宅奎,蔚山府使兪彦道,天安郡守南泰耆,竝仍任。仁平君李普赫,在喪終制。
以元景夏爲副摠管,邊柱國爲兼司僕將,李潤成爲訓鍊副正,李思海爲武兼,康處三爲部將,卞熀單付同中樞,趙尙傑·李義豐·宋昌明·李縡·趙擎·趙榮國·李匡世·金尙迪單付副護軍,鄭必寧·申晩·李宗白·曺命敎·柳萬重·李普昱·申思建單付副司直,鄭彦祥單付副司果,洪應壽單付訓鍊奉事。
以文兼望單子,傳于洪鳳漢曰,曾有下敎,近來擬望漸下,後日政更擬以入。
李成中,以賑恤廳言啓曰,本廳庫舍,本自不足,每患苟簡,其勢不得不營造,曾於年前,筵稟營建,而木物苟簡,尙未畢役矣。所入材木,拮据誠難,事甚悶慮。依前規卜定於木産各邑,而所入物力,以本廳句管會付穀會減後,別定差員,一依本廳磨鍊數,及時斫伐,明春解氷,卽時流下事,分付江原監司,而所經各邑戶曹分院等收稅,亦令勿侵之意,分付,何如?傳曰,允。
又啓曰,都承旨鄭彦燮,左承旨南泰良,今日不爲仕進,右承旨鄭俊一式暇,右副承旨金光世陳疏入啓,同副承旨洪鳳漢,交龜後入直事定奪,伴直無人。左承旨南泰良,家在城外,城門垂閉,都承旨鄭彦燮,拘於廳規,不得請牌,何以爲之?敢稟。傳曰,牌招。
又啓曰,都承旨鄭彦燮牌不進推考傳旨,今方捧入矣。伴直無人,所當更請牌招,而拘於廳規,不得請牌,何以爲之?敢稟。傳曰,更卽牌招。
假注書沈墢書啓,臣敬奉聖旨,馳往傳諭于崇禮門外領中樞府事金興慶所住處則以爲,臣於日昨,伏聞有一倂削職之命,蒼黃出城矣。俄有區別捧傳旨之敎,而翌朝聞百僚庭籲之擧,驚惶靡措,進伏闕下,而情危病劇,未敢入參,席藁俟譴,焦遑度日。昨夕庭班旣罷之後,罪累之蹤,不敢仍留城闉,更出都門之外,方切悚懍之忱,不意史官來宣聖敎,諭之以安心調理。臣誠惶隕感惕,不省攸處。當俟病狀之稍間,謹以文字,仰暴危悃云矣。敢啓。傳曰,當初旣已下敎,今則諸臣亦爲敍用,卿等一何過耶?卿須安心勿辭,其卽入城之意,更爲傳諭。
假注書文鳳壽書啓,臣敬奉聖旨,馳往傳諭于崇禮門外議政府左議政宋寅明所住處則以爲,臣卽於逬出待罪之中,史官臨宣恩諭,仍令造朝。臣不勝惶感,第臣積罪,萬死有餘,惟鈇鉞是俟,何敢冒承恩命?命召不敢續納,姑此領留,以待遞職,伏地戰慄,不知所以仰對云矣。敢啓。傳曰,當初旣已下敎,今則諸臣亦爲敍用,卿等一何過耶?卿須安心勿辭,其卽入城之意,更爲傳諭。
以慶尙監司狀啓,慈仁等邑人物渰死壓死事,傳于洪鳳漢曰,渰死壓死人等,令本道恤典擧行。
都承旨鄭彦燮疏曰,伏以,比來聖心,累日煩惱,百僚焦惶罔措,乃於誕彌之日,歷臨勤政之基。王言一下,臣民聳悅。此殆復光三百年舊業,迓續億萬禩新休之日也。如臣叨在近密,冒沒承命者,始可以仰陳情勢矣。玆敢略搆短章,以請譴遞焉。臣於上年夏間,重觸文網,再就牢狴,偏蒙仁覆之德,薄施勘削之罰,杜門省愆,念絶當世,于今二年矣。昨冬給牒之命,今夏收敍之恩,向者摠府之除,此出於聖明不忘簪履之舊,特推記識之念矣。或在畿郊,或在城闉,任便居住,優閒自在,仁山德海,隆深無極,此生何日,得以少酬也?惟是臣之所坐,已悉於伊時淸問之下,聖鑑固已洞燭,今於時移事宿之後,無可以復事追理,重自犯於分疏不韙之科,而有時竊自反究,撫躬慙悔則有之。凡人氣血强壯之時,居官奉職,鮮克濡忍,而及其旣衰,則閱歷且多,稜角盡消,慈悲之心,較勝於剛猛之政,而臣則喫過許多年紀,曾不得矯其氣質,衰晩之境,一麾出守,未能仰體聖上寬仁之德,以示朝家撫恤海隅元元之至意。就其中情狀凶惡,罪合重辟者,不能不施之以刑罰,而畢竟致斃之類,亦非臣始欲其必然也。苟有非辜者,殃必逮夫臣身,此則初不一毫憾恨於人矣。至今追思,罔非懺悔之日,而況其時邑民擊鼓之供,竝發於一時,昨夏入門之供,仰對淑問者,卽所以與邑民辨理也。臣雖無似,從卿列而出宰,乃與境下之民,有若相辨者然,有辱朝廷,尙更何說哉?雖聖明不忍棄擲,有此收錄,而在臣廉隅,何敢視同無故之人,揚揚冒進於淸禁之地乎?臣義重往役,黽勉考試,竣事復命,則其間已有大小臣僚焦迫之擧矣。五日之內,再膺親除,榮感雖極,夤緣期會,冒沒行公,斷無是理。重念臣年衰志拙,旣不能濡足於馳逐之場,形孤勢單,只爲人擊搏之資。雖以自試於身者觀之,在內而無所裨益,在外而輒遭狼狽,猶以從班久次,雖在軍銜,亦不過徒費廩料。臣生逢聖君,志在報國,而丹衷未暴,白簡相尋,投老晩計,惟有歸依先墓之下,歌詠聖德,以畢餘生而已。撫念回顧,臣切自悼焉。今日卽二品卿宰賜對之日也。諸承旨入侍有命,而臣獨以情地窮蹙,不能隨諸臣之後,以瞻耿光而承玉音,惶隕悁鬱,不知所達。玆敢仰瀆宸聽,以竢誅譴,伏乞聖明,亟許遞改,仍命勿復檢擧,俾得安意,而退塡丘壑,以卒生成之澤焉云云。答曰,省疏具悉。事已往矣,旣知過矣,其何撕捱?卿其勿辭。從速察職。
副司直洪象漢疏曰,伏以臣,滓穢畏約之蹤,不敢自處以恒人,跡旣阻於大庭呼籲之列,誠莫伸於誕辰起居之班,分義蔑矣,情禮缺矣。有臣如此,生不如死。然其震剝之情,臲卼之勢,若不自白,雖天日之明,亦何望其俯燭也?嗚呼,居銓而被凶誣者,前後何限,而豈有如臣今日所罹之醜悖危怖者乎?趙暾噀血而倀之,申暐操戈而隨之,而臣之罪狼藉矣。上以累則哲之明,下以挑闔門之禍,區區身名之僇辱,有未暇恤,臣之罪可勝言哉?念臣賦性戇而昧於媚世,受恩深而急於報國,只知有君父,不知有一己,自蒙特達之簡寄,晝宵之所商度,肝肺之所銘鏤者,惟在於消淫朋而鎭乖激,以酬我聖上不世之遇,而一齊不能勝衆楚,寸膠難以澄濁河,猜讟先起,弩機暗布。非不欲早自斂避,而亦不忍便訣堯·舜,荏苒遲回於羿彀之中矣,暾輩之疏果出矣。其造意之憯毒,遣辭之巧譎,直以禍心相餉,稍加裁抑之請,便一急書,覽之不覺體粟而骨靑,豈其意禍臣一身而止哉?以暾輩欻張之氣勢,殺臣陷臣,奚異拉朽,而換面迭擊,若是其猶恐不及者,有甚耐不得之機關耶?臣誠不欲與之呶呶,而第安栻事,自非病風之人,決不當以此等事,煩人轉囑,固不滿一笑。韓億增之荐縻臺銜,皆出臣手,果有袖中之文,則初雖被擊而不發,何不論之於再入之日耶?抑別有藉此而譸喝者耶?其所謂有稜角,出口氣而廢枳者,未知何人,而按簿檢政,未嘗有一人見枳者,指意所存,恍惚莫測。使臣而崇奬陂僻之徒,布列言議之場,日尋干戈,惹起風浪,聖心憂惱於上,朝著壞亂於下,然後方可快暾輩之心歟?劃此計者,其亦不仁,甚矣。姻好甚篤之說,固知出於眩惑疑亂之術,而九重雖深,日月赫臨,閃弄捭闢,惟意所欲,乃如是耶?銓衡取捨之地,猶未顧査婭之私,則傾奪殺伐之心,其可拘苽葛之聯乎?一黨又生之讒,固是陷人之欛柄,雖自謂恐動宸聰之妙計,而如臣之鋒鏑四集,救死不贍者,其果有黨乎?如彼之糾結排布,把握殺活者,其果有黨乎?十手所指,神目如電,是誰欺?其欺天乎?最是憑藉政柄,大開賂門等語,雖近於誣銓官之套案,在臣羞愧冤憤,莫大於此。宰臣名官,旣有所指,一經嚴覈,自可立卞。臣雖無似,忝居亞卿,豈可置之暗昧,不使昭暴其虛實乎?泥首顒望者,亶在於是,乞降明命,俾卽査勘焉。噫,此輩之視若眼釘,如報私讎者,豈有他哉?一則被恩擢而處銓任,不量時勢,力主調娛也,二則愛君如父,有懷必陳,觸犯時諱也,三則與聞通塞,不能曲副,厚招怨毒也。是豈一二年少輩所可猝辦者哉?嗚呼,臣本孤立無朋,多仇少與,自在通籍,已被齮齕,猥沐異渥,驟躐至此,頂踵毛髮,莫非造化。由是感激,許以一死,寧韲粉於此輩之手,不忍負殿下之恩,畸危偪側,作一孤注,今日之興訛煽讒,百計甘心者,豈特暐·暾哉?殿後之獰鋒毒矢,必將次第而起。微臣性命,固不足惜,世道之憂,寧不凜然?雖以殿下雨露之仁,雷霆之威,二十年苦心,徒勞於廈氊,而如臣孤弱積忤者,妄欲殫竭周旋,則烏得免危辱之來乎?若不及今早賜斥退,息影滅跡,則殿下雖欲全保於他時,有不可得。興言及此,撫躬自悼,瞻望宸極,但有涕淚。玆敢收召驚魂,瀝血爲辭,投進短章,仍尋鄕路。伏乞聖明,天地父母,亟命刊臣姓名於朝籍,俾得退處丘壑,避遠危穽,仍治臣孤恩擅行之罪,以肅朝綱,以快黨心,千萬幸甚云云。答曰,省疏具悉。業已下敎,大臣之達,亦已洞知。此等世道,此等之事,何足撕捱?卿其勿辭焉。
上在昌德宮。停常參·經筵。
昧爽,下霜。巳時,太白見於未地。未時,日暈。夜一更,有霧氣。
大王大妃殿·中宮殿·賢嬪宮,藥房口傳問安。答曰,知道。
藥房提調金若魯,副提調鄭彦燮啓曰,霜冷比緊,伏未審此時,聖體若何?茶飮進御後,氣憊之候漸有差勝乎?臣等,今日當與諸御醫,依再昨下敎入診矣。大王大妃殿氣候何如?臣等,無任伏慮,敢來問安,竝此仰稟。答曰,知道。慈殿氣候差勝後一樣。予則下敎于醫官矣。待下敎入侍宜矣。
藥房口傳啓曰,問安啓辭之批,有下敎于醫官之敎矣。伏聞入侍醫官傳言,則蔘橘茶,前方文中,人蔘減一錢,橘皮加五分,三貼繼進事,已爲稟定云。此藥劑入之意,敢啓。答曰,知道。
李成中,以都摠府言啓曰,今日,入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,都摠管柳儼,以刑曹判書,本曹坐起晝仕出去之意,敢啓。傳曰,知道。
鄭彦燮啓曰,右承旨鄭俊一,以式暇不爲仕進,非但院中苟簡,今日多有擧行之事。今旣行祭云,牌招察任,何如?傳曰,允。
李成中啓曰,明日仁政殿文科殿試時,香室移接於尙瑞院,上番翰林移接於堂后之意,敢啓。傳曰,知道。
鄭彦燮啓曰,注書李壽鳳,旣已呈辭,假注書崔台衡,姑令仍察,何如?傳曰,允。
南泰良啓曰,對讀官安相徽,時無職名,令該曹依例口傳付軍職,何如?傳曰,允。
兵曹口傳政事,以安相徽單付副司果。
南泰良啓曰,明日慕華館庭試武科殿試時命官,何大臣進去乎?敢稟。傳曰,右相進去。
又啓曰,明日慕華館庭試武科殿試時,如有等畫之人,以何技比較乎?敢稟。傳曰,以片箭比較。
又啓曰,明日慕華館庭試武科殿試時,兩司當爲進參,城上所牌招言送,何如?傳曰,允。
又啓曰,明日慕華館武科殿試時,兩司城上所,纔已出牌矣。諫院多官,或在外,或陳疏入啓,或牌不進,他無進參之員。大司諫趙明謙,以爲牌招,使之進去,何如?傳曰,允。
以獻納閔宅洙牌不進罷職傳旨,傳于南泰良曰,只推,更爲牌招。
以大司諫趙明謙牌不進罷職傳旨,傳于南泰良曰,只推,更爲牌招。
鄭彦燮啓曰,讀券官李箕鎭·元景夏·曺命敎,再招不進矣。莫重科試,不可無主文之人,雖是三牌,亦不可拘於常例,竝更卽牌招,何如?傳曰,允。
又啓曰,讀券官李箕鎭·元景夏·曺命敎·朴弼均牌不進推考傳旨,及從重推考傳旨,今方捧入,而試官二品以上承牌,只是二人,無以備員,更卽牌招,何如?傳曰,允。
以修撰尹東浚牌招不進禁推傳旨,傳于鄭彦燮曰,推考傳旨捧入。
南泰良,以兵曹言啓曰,今九月十七日,武臣堂上以上祿試射日次,而文武科庭試殿試相値,不得設行,以無故日退行之意,敢啓。傳曰,知道。
又以侍講院言啓曰,本院新除授弼善權相一,時在慶尙道尙州地。書筵入番事緊,斯速乘馹上來事,下諭,何如?傳曰,允。
傳于鄭彦燮曰,留門而試官擧子,一時入來,則必將錯畓,承旨及試官,卽爲進去。
傳于南泰良曰,右承旨鄭俊一,左副承旨李成中,右副承旨金光世疏批已下,竝卽牌招察任。
李成中,以兵曹言啓曰,前後直赴殿試,捧承傳人趙弘良等一百二十九人,及甲子年庭試初試陳試人朴·朴命宅·曺潤垕等,隨其錄名,許赴於明日庭試殿試之意,敢啓。傳曰,知道。
假注書文鳳壽書啓,臣敬奉聖批,馳往更爲傳諭于崇禮門外議政府左議政宋寅明所住處。則以爲,卽者史官,忽復儼臨,傳宣聖諭,以諸臣亦爲敍用,卿等一何過耶爲敎,仍令安心入城。臣伏讀感泣,卽當趨承之不暇,而第臣負罪,非止一端,近日事,固不敢撕捱於諸臣收敍之後,而本來罪犯,猶自如也。今於逬出之後,有不得隨諸臣冒入,而且臣焦迫徊徨之餘,病狀添重,不得不轉投江村,以爲歇息調治之計。孤負德意,罪又萬死。當待驚魂稍定,危喘少甦,更以血疏,仰請嚴誅云矣。敢啓。傳曰,知道。
傳曰,卿之此擧,一何過也?噫,今之所恃,其惟卿等。予方勉强國事,而卿則尋江郊。噫,卿之事我其幾年,予之任卿,亦幾年?其猶若此,他尙何說?卿須體君臣之大義,顧小子之今心,其卽偕入,用副慇懃之意。令史官傳諭于左相,仍爲偕來。
假注書沈墢書啓,臣敬奉聖批,馳往更爲傳諭于崇禮門外領中樞府事金興慶所住處。則以爲,臣於日昨傳諭史官之回,略將危蹙之忱,敢陳書啓之中矣。不料今者,史官又復儼臨,傳宣聖諭,特加開釋,仍令其卽入城。臣誠惶感,不知所出。其在分義,固宜蹶趨承,而第惟當初罪名甚重,目今病狀且劇,嚴命之下,未克進身,只自伏地悚懍而已。從當冒上文字,仰請威譴云矣。敢啓。傳曰,知道。
李成中啓曰,卽者,議政府錄事來言,左議政宋寅明,自城外轉往江郊云。係是大臣去就,敢啓。傳曰,知道。
右承旨鄭俊一疏曰,伏以,臣於頃日憂遑之時,忝在近密,莫效匡格之忱,畢竟恩遞,悚恧無地。不意特除之命,忽下於數日之內,蒼黃入肅,他不暇顧。何幸風雷旋收,日月復更,臣民慶賀,曷有其極?今玆兩僚,以前憲疏,相繼投章自引,則臣亦始終同事之人也。最初備忘之啓稟徼還,無不與議,則豈可以諉非該房,而獨自晏然而已乎?當初事實,旣詳於僚疏,則臣不敢架疊,而初下備忘之外,率皆登時出布,則憲長所謂不善周旋者,未知其何所指而發也?然臺言如此,至請譴罰,則亦不可以事在旣往,而恬然冒據於職次也,明矣。玆於召牌之下,不敢承膺,露章自列,自外徑歸,死罪,死罪。伏乞聖明,亟賜重勘,以謝臺議,以安私心,不勝幸甚云云。答曰,省疏具悉。事已往矣,其何撕捱?況其時之請,亦知其過矣。爾其勿辭,從速察職。
左副承旨李成中疏曰,伏以臣,向忝喉司,罪在不職,譴遞未幾,又有憲疏之追按,惶懍愧蹙,若無所容。特授之命,不日遽下,事會蒼黃,冒沒承膺,獲覩反汗之慶,曷勝忭祝之忱?第念臺章事體,至爲嚴重,而請罷之論,及於該房,則臣以其時在院之人,重叨前日速謗之地,廉愧所關,義難仍居。噫,當時事,尙何言哉?涕泣伏閤,神精震薄,凡諸擧行,難保無失。然最初備忘,因本院累度繳啓,昨始改下,其餘傳敎,無不卽頒於朝紙矣。憲疏所指,殊不可曉,而顧臣卼臲之情,愈久冞切。適緣院直無人,不暇言私,今始露章自列,徑出禁門。伏乞聖明,亟賜重勘,以靖私分,以謝臺議,千萬幸甚云云。答曰,省疏具悉。事已往矣,其何撕捱?況其時之請,亦知其過矣。爾其勿辭,從速察職。
右副承旨金光世疏曰,伏以臣,本以鹵莽,猥忝近密,忽覩非常之過擧,未效匡救之微忱,竟蒙恩遞,繼有臺言,惶悚之極,恭竢誅罰。不意特除之命,遽下夢寐之外,倉卒出肅,他不暇顧。今幸風雷旋收,日月復更,擧國臣民,慶賀惟均。顧臣區區歡祝之心,實有倍於他人,則到今事過之後,不宜復提嫌端,而第於前憲長請罪喉司之章,有不敢終默者。蓋其時備忘,非臣子所敢奉承者,則卽爲稟啓,封留不頒,而至此將心等嚴敎,則登時出布,昭在朝紙,有目皆覩,有耳皆聞,本院亦何料人不知,而家喩戶說也哉?憲疏云云,臣未知何所聞而發,而竊不勝其訝惑也。雖然,毋論事理之如何,旣被其譴罷之論,則廉隅所在,何可諉之於旣往,而終爲晏然於職次乎?玆於天牌之下,隨詣闕外,略暴危懇,徑還私次。伏乞聖明,特命鐫削臣職名,仍治臣違傲之罪,以謝臺言,以肅朝綱,不勝萬幸云云。答曰,省疏具悉。事已往矣,其何撕捱?況其時之請,亦知其過矣。爾其勿辭,從速察職。
領府事金興慶疏曰,伏以,皇天啓衷,宸心底豫,大小臣僚,得覲耿光於累日焦遑之餘,上下交泰,群情胥悅。獨臣負罪之蹤,初未入參於廷籲,終又自阻於筵對,有臣若此,生不如死。仍念臣頃者一箚,只欲納吾君於無過,及承聖批,誨責切峻。臣於是,已不勝其惶懍。繼而備念特下,有一倂削職之命,而多少辭旨,極其嚴截,有非臣子所忍聞者。臣奉讀未半,毛骨俱竦,逬出城外,縮伏俟譴矣。不料史官荐臨,開釋備至,責之以一何過耶,勉之以其卽入城。臣仰感洪私,俯怵微分,惟當竭蹶祗承之不暇,而第當初威命,實是人臣之極罪。雖以臣,忝列大臣之故,旋卽見拔於現告,匡救之愚忱,未蒙恕察,罔赦之罪名,尙在身上,何可以職秩之不革爲幸,而揚揚爲冒進之計哉?臣固知聖意出於一時之飭勵,而顧念臣分,餘悸未已,其不宜徒恃寬暇之恩,遽然進身也決矣。臣於治疏將上之際,試牌儼臨,而情危病劇,未免趨承,臣尤死罪。玆敢略暴危悃,仰請嚴誅,伏乞聖明,亟正臣前後罪犯,仍削臣所叨職秩,以肅頹綱,以安賤分,千萬幸甚云云。答曰,省疏具悉卿懇。當初旣知過矣,豈可一向撕捱?況今則尤無引咎者。其時諸臣,皆行公,卿之一向處門外,一何過乎?其時,雖有下敎者,此則大體,非爲指卿也,尤何若此?卿須安心勿辭,其卽入城,用副此意。仍傳曰,遣史官傳諭。
傳于南泰良曰,領府事疏批傳諭史官,傳批後,仍爲留在,知其入城後入來。
領議政金在魯箚曰,伏以臣,衰喘懍懍,忍死强策,久矣。近日浹旬焦遑,重添外感,咳劇而呼吸不續,氣憊而眩顫特甚,衆症俱發,百骸皆疼,落席昏涔,殆不省事。此際試牌下降,而末由蠢動,竟未祗承,乞被慢命之誅,以爲具僚之戒焉。仍念臣不肖無狀,遭逢聖明,十年黃閣,最承恩遇,而力量不足以鎭俗,忠誠不足以格君,馴致世道日浮,人心大壞,事端層生,眞僞眩貿,徒使聖心愈益煩惱,過擧愈益頻數。臣之躬當迫隘罔極之境者,不知其幾遭,自恨命途之奇險,每有速死無知之願。今番之事,又出於意慮之外,莫非臣忝居輔相,初不能至誠開導,後不能善爲周旋之致,分當歸身司敗,顯伏王章,以謝國人,而惟是救正收還之爲急,冒死抗顔,日進呼籲,反省慙悚,若無所容。及今事過之後,其不容終逭王章,晏然於百僚之首也,明矣。至於親鞫之請寢,半夜覓紙,忙急呼書,區區只欲彰明聖上之本意,彌綸聖上之過擧,而未敢暇及於救解諸囚,及奉批旨,誨責丁寧。且聞有其護諸臣削職之命,而未詳聖意之何指,只擬進前承候,略貢愚見,退卽胥命闕下,而聖敎區別,史官臨召,臣亦忖量於公私重輕,不免復入參班矣。見今兩大臣,尙在城外竢譴之中,臣亦旣請寢鞫,同歸於護,則何可諉以我無救解,而獨自冒據乎?玆敢披瀝肝血,干瀆宸嚴,伏乞聖明,亟命鐫削臣職,改卜賢德,勵新庶政,仍勘臣失職負國之罪,以尊國體,以安臣心,千萬幸甚云云。答曰,省箚具悉卿懇。二大臣之撕捱,其涉過矣。況左揆尤涉過矣,則卿何不顧國事,隨僚相而爲此?非今日期於卿等者。卿須安心勿辭,其卽視事焉。仍傳曰,遣史官傳諭。
奉朝賀李秉常疏曰,伏以臣,伏蒙聖慈,特許休致之請,得以三字美銜,歸謝天陛,光華所溢,榮感曷極?第於常祿外,月致食物之命,竊有所不安者。槪祿,是仕者所受,不仕而受祿,實無意義,而此則已成國朝典式,臣當不敢辭,至於食物,未知前例之如何,而此必待大臣致仕者之異恩,大臣豈可比例,而異恩,亦豈可常施也?臣之以休致爲幸者,實在於獲免尸素,而乃反食仕者例祿,又受仕者所未得之食物,則是直龍斷者所爲。臣心歉愧,姑不暇言,亦豈不有乖於聖上許致其事,俾養廉恥之本意哉?臣自江都還,每朔,有司依朝令來致,臣以未及交龜,辭之,此已惶悚。今旣出謝恩命,不可私自不受,一如前日之爲,玆敢冒昧煩籲。伏乞聖明,亟命還寢,以安賤分,不勝幸甚云云。答曰,省疏具悉卿懇。頃者之命,蓋遵舊例,卿何過辭?卿其安心領受焉。
吏曹判書李周鎭疏曰,伏以臣,自行大政以後,一味求遞,今跨三朔矣。臣雖愚無知識,亦不至全昧事義,豈不欲及此明時,少效駑鈍,酬先臣未究之志,贊聖上建極之治,而聞見不周,鑑別素昏,雖自謂痛祛私意,而亦未必動合公眼。況今世道人心,雖使宿德重望當之,未必能彈壓,則如臣綿力薄材,其何以調適同異,而畢竟狼狽,豈不徒爲累聖簡而辱家聲之歸哉?此臣所以一念憂懼,積違嚴命,必欲一遞而不敢出者也。且臣得伏見儒臣疏本,以沈益聖·朴奎壽之通擬臺望,爲亞銓之罪。噫,臣雖無似,忝在長席,凡係淸望通塞,雖資僚席之商議,而其從違許否之決,則臣實主之,凡有咎責,臣當爲首。今儒臣之斥,獨及於亞僚,何也?顧臣必遞,固已熟諒,又此一事,益添難安,其不可以名漏其疏,抗顔仍冒於銓衡之任,決矣。鎭日嚴召之下,轉動無路,罪積逋慢,揆以常憲,合被重譴。玆敢瀝盡危懇,仰瀆宸嚴,伏乞聖明,亟遞臣所叨銓任,仍治臣違傲之罪,以肅朝綱,以靖私義,千萬幸甚。臣書置此疏,未及入呈,忽値賓啓庭籲,次第着急,心膽隕墜,他不暇顧,身着冠服,顚倒趨造,以至隨參於舊闕宣諭之際,昨又入侍於便殿賜對之時,憂遑已消,歡慶益新,臣實幸須臾無死,得見天開日朗風雲昭融之會也。第臣去就之節,在銓職,自畫已固,終不可因仍蹲據,以傷廉隅,以益嗤點。聖上至明,臣之情勢,自可鑑照,不待臣言之更爲覼縷,而褫鞶之恩,不日而下矣。衷情迫隘,終夜耿耿,政牌之下,無以祗承,玆將前日已治之疏,更附決難應命之實,以冀天地父母之照察焉。抑臣又有區區難冒之端焉。大臣·重臣之所達,一則非臣所堪任,羞愧極矣。一則異臣所執守,變改難矣。大臣則以擇其公正,授之政柄爲言,公正,非人人所可能,如臣譾劣,何敢當也?重臣則以全務恢蕩,惟取賢能爲言,務恢蕩,臣亦自勉,取賢能,亦是美政,但臣之意則未見有別般賢能,超出他人,而所謂恢蕩者,亦難模捉,甚矣,人見之不同也。臣則自以爲務盡恢蕩,而重臣則猶以爲未廣,臣則自以爲務取賢能,而重臣則猶以爲未滿,臣竊訝之。然臣之不能爲重臣,猶重臣之不能爲臣也。以魯人之不可,學柳下惠之可,不亦可乎?世道與前稍變,臣亦不無苟變前見,曲循時義者,而其終不愜於彼此人心,則明矣。由前而言,則是招衆疑也,由後而言,則是欺殿下也。望淺矣,無以鎭服,性偏矣,無以矯揉。如是而蹲冒不去,終必至於顚沛而已。此所以昨筵詢問之下,欲陳所懷,進伏諸臣之後,畢竟惶縮不安,不得發一言而退。伏想日月之明,或可以俯燭臣之情實矣。今則臣以必遞爲期,不必如是縷縷,而受恩之偏,不敢自阻於仁覆之下,略陳所蘊,若蒙矜察,則是尤臣萬千之幸也云云。答曰,省疏具悉。噫,顧世道,又顧銓地,可謂寒心。今者所恃,其惟冢宰。頃者,雖有大臣諸臣之達,予自有參量者,其弦其韋,亶在于卿。卿體任卿之意,追思先卿之心,其卽行公,一公銓職。
司諫李壽海疏曰,伏以臣,重嬰奇疾,經歲癃痼,累叨除拜,一未承膺,居常悚慄,若負大何。迺者,薇垣新命,又下此際,驚惶感激,宜卽蹶之不暇,而不但狗馬賤疾,已斷蠢動之望,老父宿患寒疝之症,添傷於近日風冷,感氣忒重,嘔泄竝作,已經旬餘,轉輾沈重,目下情理,萬無頃刻離捨之勢。天牌之下,隨到禁扃,急投短章,忙還私次,臣罪至此,尤無所逃。伏乞聖慈,亟許鐫遞,俾專救護,仍治臣罪,以肅朝綱,千萬幸甚云云。答曰,省疏具悉。爾其勿辭,護焉。
待敎李永祚疏曰,伏以臣,積逋嚴召,每從薄勘,義分俱虧,惶感冞切。不意迺者,以史閣有事,恩敍荐降,庚召踵臨,而諸僚就直,今無可引之端,修曬有期,實急往役之義。故臣果黽勉承膺,鼎足·赤裳,兩處之役,今將先後擧行,而第臣切有區區懇至之私,不得不仰聞於仁覆之下焉。臣之亡母墳山,在湖西鎭岑地,而鎭之距赤裳,接壤而近。臣之病父,方在沔川郡任所,而沔之距驛路,不過數舍,則歸路展掃,因便省覲,亦多前例之可言者。玆敢哀籲於孝理之下。伏乞聖慈,俯垂矜諒,特許歷省,以伸人子至情,千萬幸甚云云。答曰,省疏具悉。所陳者依施焉。
上在昌德宮。停常參·經筵。
巳時,太白見於未時。
下直,淸風府使朴民秀,同福縣監閔禕。
鄭俊一啓曰,小臣,慕華館殿試進去下直。傳曰,知道。
傳于鄭彦燮曰,擧子不必一時盡入,使之陸續流入事,申飭。
傳于鄭彦燮曰,書題欲早懸,擧子卽令入之,仍爲閉門,書題卽爲書入。
傳于鄭彦燮曰,此處與正殿有異。擧子出入之路稍遠,精察錄名而入之事,申飭。
傳于鄭彦燮曰,安寶時,當該承旨有不爲檢察之失,從重推考,尙瑞院官員,事過後,令該府處之。擧子受去試券時,若見其不爲安寶,則事當卽爲來告,而今於時刻已至之後,始爲來告,士習極爲慢忽。分付四館停擧,使場中,咸知此意,此後,俾無如此試券更爲來告之弊。
以右副承旨金光世牌不進罷職傳旨,傳于南泰良曰,推考傳旨捧入。
南泰良啓曰,右副承旨金光世,旣有只推之命,更爲牌招,何如?傳曰,允。
以讀券官李箕鎭·曺命敎三招不進罷職傳旨,傳于金光世曰,竝推考傳旨捧入。
李成中,以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
金光世,以弘文館言啓曰,本館下番闕直,事體未安。修撰尹東浚,旣有只推之命,卽爲牌招入直,何如?傳曰,允。
又以戶曹言啓曰,依傳敎左議政宋寅明,九月朔祿俸,令倉官更爲輸送于西江所住處則以爲,臣方負罪多端,屛伏江郊,不敢冒受常祿云,祿俸又不領受,何以爲之?敢稟。傳曰,令倉官更爲輸送。
李成中,以御營廳言啓曰,都城內外城近陰翳松木,城外限十步,城內限五步斫伐事,自兵曹節目啓下矣。本廳字內城內外松木,別定將校,與漢城府郞廳眼同,今月十八日爲始斫伐之意,敢啓。傳曰,知道。
又以義禁府言啓曰,全羅監司狀啓,統制使啓本,及咸鏡道審理使別單據,刑曹粘目內,慶基殿參奉河龍翼,固城前縣令申思民,定平前府使李宜復等,移本府處置事,允下矣。河龍翼·李宜復,今方待命於本府,卽爲拿囚,而申思民,時在任所云。依例發遣府羅將拿來,何如?傳曰,允。
金光世啓曰,修撰尹東浚牌招事,允下,而今已夜深,待明朝出牌之意,敢啓。傳曰,知道。
李成中啓曰,兵曹郞廳來言,闕內各處入直軍士夜巡檢云矣。敢啓。傳曰,知道。
上在昌德宮。停常參·經筵。
下直,宣沙浦僉使崔天若。
備忘記,傳于李成中曰,今下弓矢,宣沙浦僉使崔天若處給送。
以修撰尹東浚牌不進禁推傳旨,傳于金光世曰,推考傳旨捧入。
傳于洪鳳漢曰,增廣爲庭試,體貌重矣。當取十人,初合考後正合考,科次入侍爲之。
又傳曰,畢考後,取稟,則入侍處所,當下敎矣。
傳于鄭彦燮曰,試官來詣於涵仁亭。
李成中,以御營廳言啓曰,都城城垜,一依制式,造甓甎堅築事,自兵曹節目啓下矣。本廳分授城垜,今月二十日,自興仁門北邊始築之意,敢啓。傳曰,知道。
又以禁衛營言啓曰,都城女墻,三軍門分字內改築事,前已節目啓下矣。本營字內南小洞近處女墻頹落處,自今月十九日爲始改築之意,敢啓。傳曰,知道。
乙丑九月十八日酉時,上御涵仁亭。試官入侍時,讀券官元景夏·柳儼·沈聖希,行都承旨鄭彦燮,對讀官申思建·金尙迪·尹得載·吳彦儒,假注書沈墢,記事官權相龍·李思觀,以次進伏訖。上曰,幾張持入乎?景夏曰,十張外,預備七張持入矣。上曰,金尙迪·吳彦儒,次第讀之,可也。彦燮曰,風露如此,衣襨宜加厚矣。上曰,已加厚矣。彦燮曰,易致夜深,茶飮亦已進御乎?上曰,已進御矣。上又曰,試券,散雜成軸乎?彦燮曰,自初至終,一一散雜而成軸矣。上曰,今番則時限急矣,而午正使遲遲。此則於儒生,差幸矣。儼曰,書題好而難,故儒生輩必以爲難矣。彦燮曰,午鼓遲遲,故其間呈券者無數矣。上曰,恩賜試券中,若有善做者,則亦可爲壯元矣。景夏曰,恩賜則雖有善做者,不得爲壯元,而例在本榜之下矣。上曰,注書出去祕封,竝爲持入,可也。墢,承命出去,祕封十七張持入進伏。景夏,讀九秋作至第九句。上曰,何句乎?景夏曰,違絺繡於帝裳,敉楨幹於侯服句也。上曰,好矣。景夏曰,此作,當爲壯元矣。上曰,別置于前,可也。上曰,九秋,時哉。上又曰,以下試券,尹得載讀之,可也。上曰,餘二張,提學自讀,可也。景夏畢讀後,上曰,別置者已滿十張乎?景夏曰,已滿數矣。上曰,承旨考準軸字後祕封,次第上之。上曰,壯元,卽李觀燮也。李棨,李敏之子,此誰也?景夏曰,先朝時堂下極望人李藼之曾孫,行吏曹判書李肇之從姪也。得載曰,此人,卽臣之再從弟,素有文名矣。上曰,此李賢伋也,李聖至之子也。景夏曰,此人,能文者也。上曰,此李一馨也,李郈之子也。儼曰,此故判書李溟之曾孫也。景夏曰,此人,自少有文名矣。上曰,此李德海也,李廣義之子也。景夏曰,此,李壽海之弟也。上曰,李祥海之兄乎?景夏曰,祥海之兄矣。上曰,此李儁徽也,李廷弼之子也。李廷弼,戊申後,不得官,其子爲及第矣。上曰,此李明祚也,李普昱之子也。與李重祚,爲幾寸乎?得載曰,與李重祚,爲兄弟行,而寸數則似爲十寸矣。上曰,此宋瑩中也,宋煒之子也。景夏曰,宋煒之子爲第,誠奇矣。得載曰,其父以有名之士,不得第而死矣。此則不食之報矣。上曰,予亦聞之矣。上曰,此鄭弘淳也,故參判鄭錫三之子也。予於初試榜,見其父名,深用愴然,今能爲第,奇矣。儼曰,其父不幸早死,而其子繼而爲第,誠奇矣。上曰,此趙景觀也,卽星州人也。嶺人爲第,而尤可幸者,今番,將不設後庭試矣。上曰,此尹東度也,故判書尹惠敎之子也。親拆之日,舊臣之子,兩人爲之,誠幸矣。得載曰,此人,以能文見稱矣。儼曰,先朝以金鎭圭爲文衡,連設節製,故當時爲第之人,後爲文衡者多矣。節製爲科,人才可得,亦爲激勸士子之道。提學旣得人,則連設節製好矣。上曰,合考祕封,承旨拆而達其名,可也。彦燮曰,徐有良·洪啓謹·趙重質·金履遠·李達中·李圭·崔致雲,而其中李圭,順義君之子,今年十七矣。上曰,以年十七,而入合考中,亦奇矣。景夏曰,合考中,亦有能文者,而大體不如榜中人矣。上曰,榜則試官退出,正書以入,可也。彦燮曰,安寶時,不謹官員,尙瑞院直長鄭東里,就拿矣。渠以嶺南人,其母病重,急報入來云,誠爲矜惻,故敢達矣。上曰,分揀放送,可也。出榻敎諸臣以次退出。
上在昌德宮。停常參,只晝講。
巳時,太白見於未地。
下直,砥平縣監李彦基,金甲島萬戶李世完。
洪鳳漢啓曰,大司憲鄭益河,持平李克祿,在外,執義金尙重,掌令兪彦述,持平黃柙,未肅拜,掌令李彙晉,呈辭,今日以監察茶時之意,敢啓。傳曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調金若魯,同副承旨洪鳳漢啓曰,伏未審日間,聖體若何?蔘橘茶,其已進御,而氣憊之候,有所差勝乎?劑入三貼,當盡於昨日。臣等,率諸御醫,趁早入診,詳察聖候,議定繼進當否宜矣。大王大妃殿氣候何如?臣等無任伏慮,敢來問安,竝此仰稟。答曰,知道。慈殿氣候差勝後一樣。予則一樣,而茶飮進御矣。五六日後,問候入侍宜矣。
以承傳色口傳下敎曰,茶飮進御後,氣候似差勝,更爲觀勢,補中益氣湯,欲爲進御。五六日後,依下敎入侍,宜矣。
洪鳳漢啓曰,副應敎李昌壽,以親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
李成中,以都摠府言啓曰,今日,入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管具善行,以武臣堂上朔試射試官,訓鍊院晝仕出去之意,敢啓。傳曰,知道。
洪鳳漢,以內醫院官員,以提調意啓曰,今日入診時,提調不可不備員,而副提調鄭彦燮,不爲仕進,卽爲牌招同參,何如?傳曰,允。
又以弘文館言啓曰,修撰尹東浚,旣有只推之命,更卽牌招入直,何如?傳曰,允。
金光世啓曰,下番兼春秋李思觀,昨夜入侍退出後,病勢猝重,不可在直,今姑減下,其代,令該曹口傳差出,何如?傳曰,允。
吏曹口傳政事,以崔晑,單付兼春秋。
傳于洪鳳漢曰,今日晝講爲之。
傳于洪鳳漢曰,大臣·備局堂上,晝講,同爲入侍。
傳于洪鳳漢曰,今日晝講,領相先爲入侍,而隨其入來,晝講正時入之。
洪鳳漢啓曰,今日晝講爲之事,命下,而修撰尹東浚,牌招不進,禁推傳旨,今方捧入,副應敎李昌壽,副修撰趙載敏,竝陳疏入啓,講官無以備員。副提學申晩,卽爲牌招,何如?傳曰,允。
金光世啓曰,卽者,吏曹郞廳來言,今日爲政事,命下,而判書李周鎭,參議沈星鎭,俱以病不來,參判未差,不得開政云。判書·參議,竝卽牌招開政,何如?傳曰,允。
鄭俊一啓曰,今此庭試殿試中全世仁·池得球·申致垕·徐慶復·崔致嶸·姜鎰萬,直赴中金世柱·朴賢輔·金鼎萬·張友縇·金時輝·崔日成·朴春傑·張世傑·李榮大·康俊成·車廷弼等,無緣不呈陳試之意,敢啓。傳曰,知道。
以修撰尹東浚牌不進禁推傳旨,傳于金光世曰,推考傳旨捧入。
有政。吏批,判書李周鎭進,參判未差,參議沈星鎭進,右副承旨金光世進。
吏曹啓曰,新除授郭山郡守李濈戶奴呈狀內,矣上典,歷辭之際,猝然落傷,骨節牽痛,差復無期,斯速入啓處置云。身病果如是危重,則不可等待其差歇,夫馬留滯,亦甚可慮,依例罷黜,何如?傳曰,允。
以洪象漢·李宗白爲同經筵,金尙重爲校理,趙雲逵爲修撰,鄭光謙爲社稷令,李雋相爲宗廟令,元景夏爲右副賓客,愼後成爲報恩縣監,李益炡爲吏曹參判,申晦爲兼說書,申維翰爲奉常判官,申景閔爲尙瑞副直長,安休爲掌樂主簿,具允明爲京畿都事,閔應洙爲判敦寧,李觀燮單付典籍,文科甲科第一人,以韓宗七單付歸厚別提,武科甲科第一人。
兵批,判書金若魯病,參判李日躋病,參議兪最基病,參知李天輔進,右副承旨金光世進。
兵批啓曰,同知中樞府事金源·金聖錫·丁道興·沈世翰·崔鳳鳴·權雄萬,僉知中樞府事禹世準·禹敬授·李喜濟,俱以篤老之人,病難供職,內禁衛將韓復基,近得泄痢之症,差復無期,呈狀乞遞,竝今姑改差。新除授淸城僉使韓時昌,歷辭之際,落馬重傷,勢難赴任云。邊上重鎭,不宜久曠,依例罷黜,準期不敍,何如?傳曰,允。
兵批,無政事。
李成中,以兵曹言啓曰,今九月十七日,武臣堂上以上祿試射日次,而庭試殿試相値,故退行事,草記,允下矣。今月十九日設行之意,敢啓。傳曰,知道。
左議政宋寅明疏曰,伏以臣罪,可勝誅哉?向來筵奏,自附無隱,而畢竟干犯,未免爲神人之所不容。此臣所以沒身痛刻,不敢復以人類自居,其罪一也。近日擧朝憂遑,而顧臣身縻相銜,跡阻禁門,終不得入參賓廳之啓,雖云法義是懼,自知臣分全虧,其罪二也。前罪未勘,迷不知懲,狂瞽之言,復煩聖敎之嚴責,律以春秋,當伏何法?雖聖慈曲貸,不卽金木,而追思懍然,魂夢猶驚,其罪三也。庭籲之擧,視賓啓尤重且急,百僚奔走,莫敢或後,而臣獨席藁於闕門之外。雖其焦迫無間,而未能與之齊聲,有臣如此,生不如死,其罪四也。念臣無狀,久叨匪據,孤恩負德,無往非罪,而今此四罪,關係尤重,呑刀飮灰,自新無路,俯仰慙痛,求死不得,不敢以聖度之寬宥,王章之倖逭,而便同恒人,偃處京輦。見今焦憂,變爲歡欣,瞻依耿光,對揚下風,豈非臣至願,而投身江郊,有似逃遁者,誠以倫綱至嚴,典憲昭在,自罪之義,有不得不然。今雖恩諭荐降,感戴冞切,而有死而已,終難轉動,瞻望宸極,但有涕淚。玆敢披瀝肝血,冒死哀籲於仁覆之下,伏乞聖上,俯垂體諒,亟許收回史官,遞免相職,仍命攸司,將臣積罪,重行勘處,以嚴公法,以礪臣工,不勝萬幸云云。答曰,省疏具悉卿懇。噫,予之任卿,其幾年,卿之事我,亦幾年?以一時過中之處分,尙今撕捱,以中間事過,無介滯之事,仍尋江郊,何擧措之過也?此非恒日期於卿者,此非恒日期於卿者。今雖强勉,心氣已耗,股肱之雖一齊挾贊,猶恐其不逮,尤何困我?卿其體君臣之大義,顧小子之此心,安心勿辭,其卽偕入,用副至意。
領府事金興慶疏曰,伏以,臣於日昨,書啓之後,始敢冒陳一疏,略暴情地之兢危,顒俟王章之遄加。批旨溫諄,迥出尋常,開釋旣摯,誨勉且勤。臣非木石,亦有省覺,豈不知恩命之可感,義分之可怵,而第惟大官之旣削還仍,實是無前之事。臣雖無似,名忝大臣之列,則其所處義,有不可以自輕也審矣。且非爲指臣之敎,臣固知出於慰勉之盛意,而向日嚴敎之中,章箚諸臣,竝偕混入,則臣安得以見拔於現告,獨爲倖免之計哉?此臣所以徊徨悶蹙,終不敢晏然承命者也。至於史官仍留之命,便同偕來,則是固敦召時相之隆眷,如臣一散官之去就,顧何足以輕重,而今有此格外之擧,坐徼恩數,益增死罪。咫尺都門,未敢遽入,伏地瞻天,霣越靡容。玆敢不避瀆擾之誅,更申危迫之懇,伏乞聖明,亟命削罷臣職秩,仍正臣辜恩慢命之罪,以振公綱,以安私分,不勝萬幸云云。答曰,省疏具悉卿懇。有懷陳箚,事已往矣。卿之尙今撕捱,其意,表處於門外,尤涉過矣。卿須安心勿辭,其卽入城,用副慇懃之意。
以左議政宋寅明,領府事金興慶上疏,傳于金光世曰,此批答,使偕來史官傳諭。
右議政趙顯命箚曰,伏以,臣於考試之任,自畫有素。日昨命牌之辱,不免坐違,義雖有據,跡涉規避,惶懼之極,莫省所措也。仍竊念聖上近日處分,實爲無前過擧。臣忝爲大臣,所憂有重於是者,故不能力爭,以成殿下之過,不忠之罪,可勝誅哉?然聖人之心,如鑑如衡,雖因一時激惱,發或不中,本體之明,有未嘗息,臣有以知聖心不遠之復,必已有火燃泉達之漸矣。噫,雷風迅速,日月更改。夫如是,則豈不益有光於聖德哉?所愧上有不憚改之聖君,而下無恥不及之良臣,不能爭執於成遂之前,只知贊歎於悔改之後,此婦寺之愛,非大臣之節也。殿下不知臣不肖,置臣於百僚之首,此其意,非欲榮臣身而潤臣家而已也。蓋將使之繩愆糾謬,責難陳善,以匡主德而贊至化也。殿下所以委責於臣者,若是其殷,而臣之所以事殿下者,乃無狀如彼,眞所謂將焉用彼相者也。殿下至仁,雖未忍遽加以不匡之誅,在臣廉愧,誠不敢抗顔復冒於承弼之地。玆敢冒死陳懇,以竊附於自劾之義。伏乞卽命鐫削臣職,改卜賢德,以幸國事焉云云。答曰,省箚具悉卿懇。往事,今何介意,而于今陳箚,不亦過乎?卿須安心勿辭,其卽視事焉。仍傳曰,遣史官傳諭。
工曹判書李箕鎭疏曰,伏以臣,妄恃無隱之義,自陷罔測之誅,金木嶺海,實所甘心,而乃蒙天地大度,過加涵貸,薄施譴削,旋命甄敍,舊秩自如,新除繼降,旣畀臣以冬官首席之重,又召臣以殿庭試士之任。三犯違逋,終靳例罷,隆眷厚渥,殆若曲爲臣地,衅孽賤臣,何以獲此於君父?臣誠惶隕感泣,不知死所。第念人臣之罪,莫大於護逆,而在獄官,則事體尤有異焉。臣果見人將心,爲之庇護,則其爲罪,奚但王法所必誅?實是人理所難容,得保首領,亦云幸矣。尙何敢抗顔自齒於搢紳之列乎?臣固知匪怒之敎,初出於飭勵之意,而王言一播,四方傳誦,臣之負犯,人所共見。臣若徒藉聖世之寬恩,靦然冒進,無所嚴畏,則不可謂有臣分。玆用席藁都門之外,縮伏多日,始敢露章自列。若臣病情,方在殊域,而亦所不暇言。伏乞聖明,亟先收還除命,下臣司敗,勘臣罪名,以嚴王章,以礪臣節,千萬至幸云云。答曰,省疏具悉。以一時之敎,因機處門外,分義果當乎?卿其勿辭,入城行公。
刑曹參議宋秀衡疏曰,伏以臣,險釁餘生,疾病不死,迺於千萬夢寐外,獲叨秋曹新除之命,敬奉恩旨,自然感涕,俯念情私,益覺悲咽。如臣不肖,本乏寸長,前後受恩罔極,了無銖分報效,每叨職名,惶愧倍切。宜其不能者止,何敢有除輒進,而家有老母,蘄望偏深,暮境慰悅之道,有時榮養之便,聖恩所及,至情可伸。且臣雖甚孱病,猶有些少筋力,驅策奔走,或可以效一分之職。是以內外除命,冒沒趨膺,人器之不稱,亦不暇顧矣。不孝無狀,遽罹禍故,窮廬殘喘,痛恨靡極,加以變慼荐仍,人理酷毒,元來虛脆之質,易致傷毁,肥殼澌脫,齒髮變落,尫然無復生人之形。噫,從今以往,美官厚祿,不過爲自己之榮,殘形癃疾,已斷陳力之望,臣亦何心復趨朝班,獨享廩俸,以益其不洎之恨耶?況今宿疾之外,落傷又不輕,肩脅牽痛,屈伸俱妨,而日昨庭籲之班,陪從之列,不敢言病,忍死奔走,諸症,一倍添劇,晝夜叫苦,殆不省事。以此病狀,雖欲蹶趨承,其勢無路。抑臣於年前,以亡婦窆葬事,橫被凶人之白地構誣,幸荷聖斷赫然,誣辱快伸,仰頌盛德,感泣何極?第其凶言絶悖,非人臣所忍聞者,追思至今,心骨猶驚。何可諉以近來遐鄕一種巧惡者之誣人例談,而遽然自安於歲月稍久之後乎?情病俱苦,末由入肅。玆陳短章,略暴衷懇。伏乞聖慈,俯垂矜察,特許鐫遞臣新授職名,以安賤分,以延殘喘,不勝幸甚云云。答曰,省疏具悉。爾其勿辭,調理察職。
副應敎李昌壽疏曰,伏以臣母,以衰暮之年,抱沈痼之疾,居恒委頓,凜然有朝夕之憂,區區煎憫之私,嘗以屢煩籲號,伏惟聖明,亦或記諒矣。卽接家信,得聞母病,昨因日候乍暖,脫着失宜,重添感冒,諸症倍劇,眠食都廢,氣息綿綴云。臣煢然單身,無他弟妹,藥餌調治,非臣則無以及時,情理切急,有不忍頃刻按住。玆敢投進短章,徑出禁門。伏乞聖慈,曲加矜察,亟許鐫免臣職,俾便救護,仍治臣擅離之罪,以振頹綱,千萬幸甚云云。答曰,省疏具悉。爾其勿辭,護焉。
副修撰趙載敏疏曰,伏以,臣於嶺峽病伏之中,忽伏奉館職新命,繼得聞朝家有非常擧措,惝怳驚憂,擔載登程,僅僅前進,纔還私次,始伏聞天心底豫,王言誕降,朝野帖然,群情胥悅。在臣分義,宜卽竭蹶趨承,同此歡慶,而臣不幸於昨冬,偶因處冷多日,猝得風喎類中之症,肢節厥逆,半體不遂,積月鍼藥,幸得回甦,而餘症忒重,分作廢疾,又經炎濕,風氣間發,澟澟有再中之慮。顧今病狀,斷無趨簉大庭,拜跪祗謝之望。玆不得不仰恃恩庇,畢暴情實。懇乞聖慈,曲垂矜憫,特賜鐫免,仍命選部,更勿檢擬,俾得數年調治,復起爲人,千萬至祝。臣於近事,旣有耿耿微悃,不忍終默,敢此附陳,惟聖明澄省焉。殿下何爲而又有此非常之擧,不忍聞之敎也?殿下歷觀前代人君,孰有如此過擧者乎?果有之,則殿下視之以爲盛事乎?治世乎?今臣區區急欲爲殿下一言者,未暇及於本事之如何,亦非敢但指近日一事也。臣誠死罪,竊敢謂殿下之心,則勞矣,殿下之志,則左矣。臣請冒死而陳之。殿下臨御以來,必欲鎭世道·破朋淫·立君綱,爲萬世貽燕之謨,卄載一念,終始不懈。奈何欲鎭世道,則世道日澆,欲破朋淫,則朋淫日鬧,欲立君綱,則君綱日卑,於是乎聖心,亦不覺其煩惱矣。惱之過則激,激則失平,或推之太過,或慮之太深,以爲群下之營私背公,起鬧生事,率皆由於時象,而諭之而不從也,罪之而不改也。此正所謂末如之何者。聖慮以爲黜削流竄,皆不足以懲畏此輩,別欲大震動飭勵,而難其術焉,則遂不免過自貶損,以示聖意。如萬石君子孫,有過,不加譙讓,便坐對案,俟相責改罪,然後乃許之者,此誠出於聖心之不得已耳。故臣敢曰,殿下之心,勞矣。雖然祖宗大位,不可以爲戲也,天工萬機,不可以或慢也,語默嚬笑,不可以無常也。一之爲過,其可再乎?再之爲甚,其又可頻復之乎?每一過擧,而主威世級,落千百層,莫知稅駕,衆情之驚惑,國事之泮渙,有不暇說也。且殿下爲此,凡幾遭矣。世道,果鎭之乎?朋淫,果破之乎?君綱,果立之乎?三者皆未見焉,則是無乃徒勞而無益者歟?故臣敢曰,殿下之志,左矣。非惟心之勞,而志之左也。臣竊歎此實爲一時難言之害,而貽萬世無窮之弊也。殿下每爲過擧,則群下已焦遑震剝於不忍聞之敎,而力竭於請收,慮過於增激,雖有處分之失平過當者,輒皆視之爲第二事,而不敢盡分而爭,此其害將如何哉?幸而殿下前後過擧,初非出於一己之私,直由於憂時惡朋之公心,而失之於過,故群臣百姓,固有心諒吾君之本心,而殿下所以自解者,亦在於此。然聖人言動,動爲後法,而帝王垂裕之道,尤宜慮末後之弊。假使後世人君,不能皆賢,事有關於安危存亡,而急於濟私,難於拒諫,輒以今日爲口實,而倣以行之,使當時之忠臣志士,崩心隕膽,不敢發一言,而推所從來,謂此法,自殿下始,則殿下本心,亦安得長有辭於天下萬世乎?伏況春宮邸下,未及盡覩我殿下初年許多美政,而自丁巳以來,無歲不見此過中非常之擧,子弟之欲法父兄,無貴賤一也。萬一遂謂人主礪世之道,固宜如此,則此將奈何?以殿下至明,其亦念及於此乎?世道之澆,朋淫之鬧,君綱之卑,誠不可以不勞於聖心,然臣愚死罪,此殿下未得其要道耳。奬恬節·抑浮躁,則世道自靖矣,恢公明·破陰私,則朋淫自消矣,揭表準·昭勸懲,則君綱自立矣。臣之聞於古人者如此,未聞有爲過擧而正是三者也。嗚呼,政化之大本,在身,威賞之大柄,在手,範世陶俗,惟聖意之所欲,則又何必貶損威尊,爲此不得已之事乎?使殿下而不爲此,則世道與朋淫與君綱,終無可正之道,而必待此而後正焉,則雖不顧一時與後世,而姑以成吾志,可也。今雖爲此,卒不能正世道·朋淫·君綱,而世道·朋淫·君綱之正,終亦不在於此,則殿下何苦而爲之,徒貽此難言之害,無窮之弊也?伏願殿下,惕然反顧,爲子孫萬世之計,前後辭旨之出於過擧者,竝爲收還,誕發德音,明示悔恨,使一國之內,千載之下,曉然知聖意之本非得已,過擧之決不頻復,而亟召諸臣,以臣上所陳六事者,講求條目,一新精彩,先之以大公,行之以至誠,如是數年,而世道不靖,朋淫不消,君綱不立,則臣請伏妄言之誅。嗚呼,祖宗付托之重,在於殿下,子孫垂裕之本,在於殿下。日月流邁,事功無限,我當其勞,以逸遺汝者,此正殿下今日之心。豈可任情自忽,不盡所以爲萬世宏遠之圖乎?臣,職在邇列,不勝愚忠,意切言狂,伏竢鈇鉞云云。以副修撰趙載敏上疏,傳于李成中曰,事已過矣,更不必如是,而如是陳疏,反覺予心。趙載敏疏給之,只以給之二字,出朝報。
乙丑九月十九日未時,上御熙政堂。晝講入侍時,領事金在魯,特進官鄭錫五,知事金若魯,參贊官申晩·洪鳳漢,侍讀官尹得載,假注書沈墢,記事官權相龍·崔晑,宗臣密春都正焌,武臣行副護軍李莞,以次進伏訖。上讀前受音,周禮天官冢宰下,自瘍醫掌腫,止飮與其酒。晩讀自凡祭祀以法,止凡飮共之。上讀新受音。晩曰,此五齊三酒,合爲八尊。大祭時,以三酒爲飮福禮,故三酌益之。中祭二酌,小祭一酌矣。上曰,醫·酏不泲者也。晩曰,醫·酏·漕,皆濁酒矣。此王置酒,三物皆備,后置酒,與王同體,故只置醫·酏矣。上曰,此計字,非會計之計矣。晩曰,然矣。晩曰,此章,死於王事者之子,謂之孤子,而皆以醉爲度矣。得載曰,此三章,鄭玄之註是矣。若魯曰,此皆有等分矣。上曰,於酒,亦有誅賞矣。晩曰,上文,言獸瘍,而計其數而進退之。此章,又以酒式行誅賞,此可見古昔刑賞之典矣。得載曰,刑賞者,人主之大柄,紀綱若不立,則刑罰可行,苟有可褒嘉者,則賞典亦可施之矣。若魯曰,爲國之道,刑賞所不可俱廢矣。上曰,只行誅,則秦皇是已,只行賞,則幽·厲是已,二者不可偏廢也。在魯曰,夏禹氏有言曰,後世必有以酒亡國者。厥或有荒湎于酒者。則國豈不亡乎?周禮所以以酒式誅賞者,此亦垂戒之意矣。上曰,酒誥作後,周公,何如是慮酒政乎?在魯曰,周初,無上下荒湎之失,而或恐後世有弊,有此戒酒之言,而敎化之行不行,於此,亦可觀矣。上曰,古者一行百拜云者,此非大酌亂飮之意也。在魯曰,然矣。上曰,酒於祭祀,所不可無之者也。在魯曰,祭祀時,所不可無,而療病之藥,亦用之矣。上曰,於藥,雖無酒,亦何關乎?上曰,酒人,卽酒正之管下乎?晩曰,然矣。國之讌飮,酒正進酒,而凡祭祀共酒以往者,酒人之事矣。上曰,共酒以往,酒人自爲者也。晩曰,漿人,與酒正同,而漿則與酒差異矣。晩曰,后與王同體,夫人不能與王同體,故致飮之禮有異矣。上曰,醴亦有糟矣。晩曰,淸則飮之,糟則用柶矣。玄謂者,鄭玄自謂也,與愚按同,而玄之所註,多有條通處矣。在魯曰,鄭玄,註十三經,經義多謬舛,故朱子非之,而蓋能明於名物度數,故當初從祀於文廟矣。上曰,何代人乎?在魯曰,東漢人也。王肅,卽晉代人,而其所註,與鄭玄,一切相反矣。上曰,說義理處,多謬誤矣。在魯曰,近來秋日,朝晝異候,節宣甚難,聖體若何?上曰,大體一樣矣。若魯曰,今日問候之批,有五六日後依下敎入侍之敎。茶飮進御後,有顯效乎?上曰,前則有效,今則似少效矣。欲讀書,而聲音雖如前,究索則精神,如在雲霧中,此非蔘橘茶,所可責效者也。在魯曰,補中益氣湯,進御,好矣。上曰,補中益氣湯,亦豈可愈乎?在魯曰,茶則一偏之方,湯則寬補之劑,不待五六日,而進御好矣。上曰,姑爲觀勢而欲進御矣。若魯曰,齒牙浮高之候何如?上曰,猶一樣,而今則氣愈於向來矣。在魯曰,大王大妃殿氣候何如?上曰,今年則差勝矣。在魯曰,膏藥,連爲進御乎?上曰,此或藥效,而久則難進御,故欲作乾而進御爲敎。蓋今年,則比之昨年,差勝矣。在魯曰,王世子氣候何如?上曰,好過矣。史記有滋味云乎?若魯曰,東宮,以史略則辭易爲敎。大體異於讀小學時矣。上曰,講官,先爲退去,備堂,使注書召入,可也。上曰,彼武臣,誰也?若魯曰,故巡邊使李鎰之後孫李莞也。墢,承命出去,與備局堂上刑曹判書柳儼,行副司直元景夏,行大司成金尙魯,江華留守韓顯謩,同爲進伏。若魯曰,今日晝講命下後,以講官不備,至於過時,事體極爲未安,而玉堂尹東浚,開門時出牌,過午始納牌不進矣。牌去來之遲滯,未有甚於近來,承旨亦有不能申飭之失。當該承旨及玉堂,竝推考,何如?在魯曰,承旨則不過不能申飭之失,推考爲宜,而玉堂之官則似當罷職矣。上曰,依爲之。出擧條在魯曰,備局堂上副提學申晩,行司直李宗白,還差,何如?上曰,依爲之。出榻敎上曰,副學,不欲以備堂自處乎?同參于備堂之列,可也。在魯曰,右相武試所畢後,上箚引罪。今日以箚批之未下,不得同入矣。上曰,書自我自,而今日,爲國事,兼開講筵矣。右相箚批,當下之,而以向來事,爲撕捱者,誠過時矣。在魯曰,臣於昨年,以省墓事,受由出去,有若干山役,而以承旨之相守,不得爲之,近來欲受由下去矣。親祭有命,日氣如此,則可以親行,而若猝寒,則誠可悶慮,而日子尙遠,其前,欲爲往來矣。右相承批後,卽當出仕,而左相則造朝無期,國事實爲可悶矣。上曰,斯速往來,可矣。左相事,從當下敎矣。上又曰,儒臣行公之人,不多乎?晩曰,趙載敏,陳疏未承批,此外,亦多窠未出矣。上曰,玉堂,甚爲苟簡,今則副學東壁皆出,弘錄,申飭爲之可矣。出榻敎晩曰,臣,曾以副學,已當弘錄,副學,無再當弘錄之規矣。景夏曰,瀛選至重,臣意則難選。今雖爲新錄,安知無苟簡之弊,不如前日也?在魯曰,卽今帶職之人,亦多有情勢難安者,督出行公,宜矣。晩曰,向來都堂錄時,有飭勵之敎,故多有難安者矣。景夏曰,其中林象元,則方在草土,而此外,亦多不爲行公之人矣。在魯曰,此則與父母之誨責,同也。與遭彈於同僚者,有異。督令出仕,則寧不爲行公乎?上曰,其時擧措,極殊常,而其人,可矣。在魯曰,元景夏,頃以湖南句管堂上,爲陳田改量使,中間見遞。句管堂上,還差,改量使,亦爲仍差,催促下送,何如?上曰,民事自多淹滯,而今猶多滯,誠可悶矣。元景夏速爲下去,可也。出榻敎景夏曰,臣之改量使之任,中間見遞,今又還差,承此催促下送之敎,將於數日後下往矣。改量邑守令中光州牧使沈鐸,聞以庭試觀光,受由上京,參於初試,故不得下去,今則催促還官,何如?上曰,依爲之。沈錥之族乎?鳳漢曰,沈錥之族,而今番直赴沈鏽之兄也。上款出榻敎在魯曰,此乃江華留守韓顯謩狀啓也。本營及所屬各營軍兵合操,今秋當爲擧行,而本府穡事,毋論田畓,擧皆失稔,海西各邑,田穀告歉,畿內所屬邑,則姑捨其年事豐凶,今番陵幸時,軍兵之奔走力役亦多,今若徵發四營兵,越海合操,則往還留連,必消十餘日,此必有重困之慮。所屬外營兵,則依前例發遣中軍,各其營門,巡點試射放,本營軍兵,則聚會營門,點閱試射放,而合操則待明秋設行事爲請矣。詰戎之政,不可廢闕,而屬邑,旣多凶歉,畿邑,亦疲於陵幸時治道造橋之役。今秋合操則姑爲停之,所屬外營軍兵,發遣中軍,使之各其營,巡點試射放,本營軍兵,則自營門聚會,點閱試射放,何如?上曰,依爲之。以上出擧條今歲則事勢當然矣。顯謩曰,習操固不可久廢,而今年則大體雖免凶,而汚下處,皆不免凶。一道之民,無非軍兵,而疲於兩年城役。海西田穀,統不免凶,京畿屬邑,亦不免凶,若費十餘日,而爲合操,則民弊不少矣。臣意則輪操連爲之,五年一次爲合操,則練習之道,亦精矣。晩曰,臣在松都時,亦行輪操矣。上曰,南漢,亦行輪操乎?鳳漢曰,輪操,命下之後,連行矣。上曰,南漢習操時,亦有試射放乎?鳳漢曰,然矣。在魯曰,此乃平安兵使鄭纘述狀啓也。淸北巡操,今將發行,而本道軍兵犒饋,各邑無一定之規,酒·餠·肉,措備之價,每一名,或給五升米,或給三升米,故因監營之使之均定,戊申年,以米三升,定式施行矣。黃海兵營則犒饋價米,皆以五升磨鍊,而本道,以西門鎖鑰,戎政,宜加優恤,而犒饋一節,反不如他道。今此巡操時犒饋,依他道例,每一名,以米五升,改磨鍊會減事爲請矣。此則報于備局,足可題送,而旣已狀聞則或五升,或三升,果爲斑駁,依黃海道例,以五升米,定式會減,何如?上曰,依爲之。出擧條顯謩曰,臣於到任後,周視頹城,則山阪不頹,而頹處皆平地也。臣,詳度可築之道,則頹城之甓,破者過半,以此決難築之。以前日造甓之功力言之,則足可以運石矣。上曰,以石與甎,相雜以築何如耶?在魯曰,下則以石築之,上則以甓築之,無妨矣。顯謩曰,三百七十五萬餘張,而不破者,爲潮水之所沈,皆不可用矣。運石之道,有一焉。海西沿海平山·金川·延安·白川·海州·康翎·瓮津等邑,磚石至賤,五六十萬張,令道臣運置,則可以築之。臣昨見右相,則以爲汗之遼東所築城,用磚築之云矣。上曰,以甓爲難造,欲省費而用磚乎?顯謩曰,以已築者見之,則甓不好矣。若用磚而以灰三物,交合而築之則好矣。上曰,集勝門,古有土墻,下皆削而至今不頹矣。以磚石用之,則以灰塗面乎?在魯曰,當以灰塗面矣。上曰,自海西輸來難矣。景夏曰,臣意亦以此爲難矣。初以屢萬兩財力築城,而一經潦水,太半頹圮。今又多費財力,使六七邑民人運磚,則不但民力之難堪,近五十里之城,以磚石用之,豈不難乎?上曰,初不築則已,旣築之後,功虧一簣,可惜矣。元景夏,欲不更築乎?景夏曰,修城,非不好矣,而物力將多入,故臣以是爲難矣。上曰,重臣,聞留守之言乎?景夏曰,先臣,爲江華經歷,臣亦爲江華試才御史,故江華事,略知之矣。國家無事,財力裕足,則築城何難,而今年豐凶,未可知,年事若告歉,則財力耗乏,國不可支。臣見如是,故當初三軍門築城時,臣以築城事,委之留守爲宜仰達者,亦此意也。若魯曰,旣有前日所築者,以甓築之則可固矣。上曰,卿言,是矣。金城湯池,不築則已,築之則宜固。前旣以甓築之,今豈可以磚築之乎?以卿授此任,有意,徐徐改築之敎,亦有意。以甓築之,而徐徐爲之可矣。在魯曰,前留守以速改之故,城不固矣。雖欲銳意築城,勿以一年爲限,必以二三次畢役爲期宜矣。顯謩曰,聞所管邊將之言,則潮水多至於地臺石云。潮水若至,則甓城,決難堪矣。上曰,築之於土城上故耳。此則甓城石城,何異乎?徐徐以一樣爲之,可也。顯謩曰,欲燔甓用之,則江都,無可燔之土。臣意則以燔甓之物力,運石則可以築之矣。上曰,燔甓與運石,惟在留守之任意矣。尙魯曰,便是術者之能。城若堅築,則甓磚何論乎?上曰,若堅固則好矣。比人飮食,不論鹹淡,飽則好矣。在魯曰,物力區劃,不可不自廟堂商確變通矣。上曰,今日召見卿等者,專爲民事,濟民之具,不可多用物力,參酌爲之,可也。在魯曰,江原監司金尙星分等狀啓入來矣。狀啓中,備陳今年凶歉,諸般災害,而其所請者夥然,不可盡達,而尤尤甚邑之之次面,尤甚邑之尤尤甚面,不宜異同爲言。且辛酉年,尤尤甚邑還穀,旣已折半蕩減,今年亦宜蠲減,而百姓,今皆離散,宜急預講安集之策爲請,身布亦請蠲減,而此皆難從者,從當商議,稟處矣。上曰,年分事目,領相,頃以從當頒下達之矣。今年霜信何如?在魯曰,近日霜下,而非厚霜矣。上曰,今年比摠,將有效乎?在魯曰,今年災實,擇之極難。比摠,卽恤經費之道,而比摠,亦有若干出入之道矣。災邑之民,身役亦難捧矣。錫五曰,擅用災結,事目甚重,而國家每用寬恕之典,故多不直報,法令不行,經費每患不足矣。上曰,度支所達,於國體,當然矣。景夏曰,道臣,無直報者矣。在魯曰,大數同,則小數亦何關乎?錫五曰,一定之後,不可撓改矣。景夏曰,戶判所達,誠沓沓矣。上曰,有司當恤經費,而比摠後,道臣,當有闊狹矣。在魯曰,或有過於數者,李宗城,爲畿伯時行之矣。尙魯曰,年分事目頒下後,亦有被災之邑,許之難,不許亦難矣。上曰,宰臣,爲道伯時,則嶺東,爲尤甚乎?尙魯曰,其時嶺東·嶺西,或有稍勝處,而大體則同,尤甚邑·尤尤甚面,則民之身役,無論,雜色,亦皆蠲恤矣。上曰,面分等,曾有行之者乎?儼曰,面分等,多有行之者,而有效矣。景夏曰,騎步布則道臣,不敢請減矣。在魯曰,嶺南米太·江都米·海西米,合二萬二千餘石,請得移轉,田災,亦請之。各驛入居木,亦請蠲減,而其所請條件,極多,且係重大,此則當於退出後,商確覆奏矣。上曰,句管堂上,誰耶?在魯曰,卽洪象漢,而方在江外矣。上曰,洪象漢之出往江外過矣。從重推考,催促上來,雖或縣道陳疏,勿爲捧入,可也。在魯曰,洪象漢,所遭非常,而其中宰臣名官,耳聞目覩之說,旣有所指的,則其在朝家事體,尤不宜置之於黯昧之科,宰臣,亦必明此然後,可以供職矣。上曰,予欲一問,而諸臣之意,何如?錫五曰,臣猝承下詢,不知所以仰對矣。若魯曰,經幄儒臣之言,與他自別,任使宰臣,被其重斥,在朝家事體,宜有査明其虛實眞僞,而近來此等事,雖欲査明,畢竟輒爲無歸宿之事,徒傷國體,是可悶矣。儼曰,兵判之意好矣。景夏曰,臣別無可達之言矣。晩曰,臣與申暐,爲六寸親,嫌難仰對矣。尙魯曰,大臣所達,是矣。儒臣疏中,旣曰,憑藉政柄,大開賂門,宰臣名官,目覩耳聞云,則此與泛說有異。爲政官而果爲受賂,則宜施懲礪之政,其事若虛,則任使宰臣,不可置諸黯昧,亦宜有昭晢之道矣。顯謩曰,臣亦別無意見,可以仰達者矣。上曰,大司成之言,是矣。一番緘問,在所不已。若不直言,則是申暐自做也。以此緘問于申暐處,可也。出擧條上曰,一黨之說,亦欲問於申暐矣。疑之勿任,任之勿疑,人之所惡者,予欲用之,而乘機而來者隨至矣。半夜前席,曾有下敎者,吏判以爲當竝與色目而忘之云。吏參則以爲色目,則猶有之云矣。吏判,有乃父之風,其言,出於衷情。予雖昧於知人,三人特除之意有在。頃日晝講時,以時勢有所達者,故世以要君指之云,而其人,有不能耐者矣。今此趙暾父子,亦有所動,而申暐疏所云,與學儒所謂問于士友則云云,問于大夫則云云者同矣。此等事,雖欲明之,卿亦不能明之。何以明之乎?在魯曰,旣有指摘,不可不明之矣。上曰,洪象漢,得謗之人也。在魯曰,象漢,有積謗於一世,而申暐疏,又生一黨,僅僅彌縫之說,與其人事相反,而任事宰臣,蒙此難明之言,何以自安乎?上曰,于今朝廷,予欲用得謗之人。不得謗者,卽無模稜之人。比如元氣實,則外邪不得入,而此亦亂朝象之一端,一番緘問,不可已矣。晩曰,開政,命下矣。玉堂闕員,盡數差出,仍卽牌招察任,何如?上曰,依爲之。出榻敎上曰,重臣之兄,予自在東宮時,已知之矣。其人,知無不言,予倚之深矣。不幸早死,每思己酉事,心嘗愴然。今番初試榜,見鄭錫三之名,而予果垂涕,其子今爲及第,尤不覺愴然矣。尹惠敎之子,亦爲及第,奇矣。尹惠敎,亦可尙之人矣。若魯曰,尹惠敎,善人矣。上曰,善人之說,可謂善形容矣。尹惠敎,固善人矣。儼曰,鄭錫三,蒙聖上特達之知,知無不言之心,皎如白日。不幸早死,只有一子,而今能決科。聖上,又下恩諭,至於此極,鄭錫三,若有精靈,則必將含感於九泉之下。鄭弘淳,爲人粹潔,亦當感激圖報矣。錫五曰,重臣所達,是矣。臣兄沒後,弘淳,年纔十歲,其後,又遭承重喪,渠以孑然一身,荐遭巨創於童年,凜然病孱,不能着實學業,而今者,偶占倖科,臣果有憂懼之心矣。今承恩諭,不知所以仰達者矣。上曰,予以爲此人決科,鄭錫五必厭之,果然矣。聞其爲人粹潔,有乃父之風,而以卿爲叔父,卿無以卿之道敎之,可矣。景夏曰,戶判之道,世無二矣。在魯曰,戶判之道,嘵嘵薄俗,不易得矣。儼曰,戶判爲人,固不可易得矣。上曰,戶判,於今世上,善能耐過矣。上曰,尹惠敎之子,貌類其父乎?儼曰,然矣。景夏曰,臣未嘗見之,而其人爲眞。聞其儕流,皆期待云矣。景夏曰,湖南改量使之任,大臣,旣以臣陳達仍差,數日內,將辭朝。下去後,節目外,無可稟定事,而道臣,自當擧行矣。改量一節,朝家本意,蓋在於便於民,便於國,而遐土民人,以爲便國不便民。臣於下往後,當宣諭朝家本意,而大體以損上益下之道爲心,而不可懷損下益上之心矣。錫五曰,改量使下去之後,若大有所減損,則國家經費之道,亦豈可不悶乎?上曰,戶判奇矣。於此等事,執法甚固,誠可貴矣。景夏曰,昨年臣爲道臣時,與其時戶判金若魯,有所相較事矣。下往後,只當綜核田政而已。臣雖無狀,豈欲要譽於民乎?上曰,損上益下,卽周易益卦之義,元景夏之言,誠實矣。此非要譽之人,戶判,預生㤼矣。景夏曰,此便是摘奸使,湖南之民,咸知損上益下之意好矣。上曰,放榜,在何日乎?若魯曰,今二十五日矣。上曰,殿試後直赴人,何以處之乎?若魯曰,殿試後,則無直赴之處矣。上曰,庭試無初試時,亦有直赴之規矣。鳳漢曰,頃於己未年,因特敎濟州文科人,許令直赴矣。上曰,西路人,有付料者,而松都人,亦有差於軍門者乎?若魯曰,有之矣。上曰,濟州武人上來時,有給糧之規乎?鳳漢曰,不但武人,儒生上來時,亦爲給糧矣。鳳漢曰,史官不備,事變假注書望筒未下。上假注書,以領府事傳諭事出去,而有知其入城後入來之敎,故今已三日不得入來。此便是偕來,今姑出代之意,敢達矣。上曰,唯。諸臣,以次退出。
上在昌德宮。停常參·經筵。
巳時,太白見於未地。夜三更,月犯五車星。
金光世啓曰,大司憲鄭益河,持平李克祿在外,執義未差,掌令李彙晉,陳疏入啓,兪彦述,持平黃柙,牌不進,今日以監察茶時之意,敢啓。傳曰,知道。
又啓曰,備邊司郞廳來言,今日,賓廳坐起日次,纔經登對,不得來會云矣,敢啓。傳曰,知道。
李成中啓曰,明日常參·經筵,取稟。傳曰,只晝講。
金光世啓曰,賓廳坐起,旣已頉稟,所當持公事入侍,而本院時無公事,不得入侍之意,敢啓。傳曰,知道。
李成中啓曰,同副承旨洪鳳漢,今日不爲仕進,卽爲牌招,何如?傳曰,允。
又啓曰,憲府監察茶時,諫院闕啓,俱已多日,事甚未安。兩司除在外外,呈告未肅拜人員,竝卽牌招,何如?傳曰,允。
又啓曰,金吾滯囚,委屬可慮,而同義禁洪好人,連呈辭疏,不爲行公,李宗白,除拜有日,尙不出肅,竝卽牌招察任,何如?傳曰,允。
崔台衡奉命代,以許彙爲假注書。
金光世,以侍講院言啓曰,本院新除授兼說書申晦,時無職名。令該曹,口傳付軍職,仍卽牌招察任,何如?傳曰,允。
兵曹口傳政事,副司正申晦單付。
金光世,以弘文館言啓曰,新除授修撰趙雲逵,以賜諡事,時在平安道平壤地,經筵入番事緊,請斯速乘馹上來事,下諭。本館上番,姑降入直,事體未安。副修撰趙載敏,原疏旣有給之之命,卽爲牌招入直,何如?傳曰,允。
李成中,以兵曹言啓曰,今月二十日,禁軍等戎器點考,都摠府眼同設行於盤松亭矣。入直禁軍等,依前例除標信,出來逢點後,還爲入直之意,敢啓。傳曰,知道。
又以摠戎廳言啓曰,今番陵所設布帳校卒,使各其營,將試射放後得中數爻,轉報本廳,以爲啓聞施賞事,先已草記蒙允矣。南陽·水原·長湍三鎭布帳校卒,各該營,將射放試取後,修成冊報來,故得中校卒,自本廳別單書入之意,敢啓。傳曰,知道。
金光世,以御營廳言啓曰,軍門器機中火藥·鉛丸·弓箭·火箭·黃燭,最爲緊重之物。本廳敎鍊官折衝沈,監董新備鉛丸二十七萬八千一百八十箇,火藥二千三百四十斤,火箭一千一百枝,黃燭一萬二千八百八十四柄,皮瓢子五百箇,筒箇一百部,改打造囉叭四十二隻,瑣吶四十一隻。本廳各處公廨·庫舍,改瓦改修補,合七百六十一間,新造二十九間。敎鍊官前萬戶玄斗載,監董新造長箭八百部,片箭三百六十三部,黑角弓二百十張,旗鎗四十五柄,紙雨備六十件,改造長鎗二十五柄,鋏刀三十柄,木大角三十六柄,油芚一百二十二部,今已畢役矣。在前軍器數千餘數監董修補之人,特蒙加資之典者,已多前例矣。今此沈·玄斗載監造之數,極其夥然,盡心國事,誠爲可尙,其在激勸之道,似當有論賞之典。令該曹,考例稟處,何如?傳曰,允。
李成中,以訓鍊都監言啓曰,本局分授都城,自肅靖門,女墻頹落處,今月二十日爲始改築之意,敢啓。傳曰,知道。
事變假注書文鳳壽書啓。臣敬奉聖批,馳往傳諭于西江村議政府左議政宋寅明所住處,則以爲不意史官,遠臨江郊,傳宣聖諭,辭旨溫諄,慰勉鄭重。臣拜稽莊誦,感淚盈襟,而至於偕來之命,又不勝惶隕悶蹙之至。念臣所被恩遇如何,而不惟無絲毫報答,前後罪犯,難容覆載,是聖上任臣,而臣負聖上也。況今擧朝,變焦憂爲歡忭,而臣旣不得對揚下風,投身江郊,有似逃遁者,是亦豈得已哉?誠以罪累至重,法義甚嚴,屛伏自訟,臣分固然,非不感激恩命,而亦恐承膺無路,伏地震越,只竢重誅云矣。臣旣承偕來之命,姑爲仍留之意,敢啓。傳曰,知道。
假注書崔台衡書啓。臣敬奉聖批,馳往傳諭于崇禮門外,領府事金興慶所住處,則以爲臣於當初,伏承不忍聞之嚴敎,惶駭震悚,自不覺其逬出城外,縮伏竢罪者久矣。日昨,書啓之批,有其速入城之命,而危衷未暴,不敢趨承,猥陳一疏,仰干嚴誅。卽者史官,傳宣聖批,曲加開釋,恩言鄭重,仍令史官留在,促臣入城。臣雖迷頑,豈不感惕?而第臣所遭,實是前所未有之事,揆以私義,終未敢遽然承命,伏地惶懍,不知所出。謹當更申危悃,仰請處分云矣。臣旣承留在之命,姑爲仍留之意,敢啓。傳曰,知道。
同義禁李宗白疏曰,伏以臣,罪重罰輕,幸蒙例罷,旋荷收敍,除旨荐降,驚惶感激,靡所容措。金吾之纔遞還授,有若非臣莫可者,固非賤分之所敢安,而至於經筵新命,又何爲而及於臣也?臣之侍講經帷,亦有年所,其魯莽蔑劣,聖鑑曾已俯燭矣。況此所叨,官逾進而責任愈重,揀益嚴而承膺益難,是豈臣所可一日虛縻者,而且今宿望,有非一二,則臣之輒先僥冒,不但私心之惶蹙,亦豈不辱名器而羞當世乎?抑臣目下情理,實有萬萬懇迫者,臣父以篤老之年,疾病沈淹,寧日常少。又自數昨,重感風寒,症狀越添,氣息昏綴,臣左右扶將,日夜焦灼。此際,因金吾滯囚,天牌下臨,而顧此情私,萬無半日離捨之勢,祗詣闕外,疾聲哀籲。伏乞聖慈,俯垂諒察,亟命鐫遞臣兼帶兩任,以幸公私,不勝大願。臣無任云云。答曰,省疏具悉。卿其勿辭,護焉。司諫李壽海疏曰,伏以臣,頃陳情私,獲蒙恩暇,救護父病,感祝天恩。老人宿病,値此薄寒,所感旣深,和解未易,種種諸症,尙爾沈篤,目下情理,不忍暫離之勢,比前較緊,而纔過三日,由限已滿,方以闕啓,召牌復降,至情難抑,旣無離捨趨承之路,分義是懼,又不敢坐犯違傲,隨詣禁扃之外,更瀆懇迫之情。伏乞聖慈,俯垂諒察,特許遞改,以伸至情,不勝幸甚。臣無任云云。答曰,省疏具悉。爾其勿辭,護焉。
上在昌德宮。停常參·經筵。
巳時,太白見於未地。夜四更五更,有霧氣。
下直,理山府使閔光遇,麟山僉使郭致遠。
金光世啓曰,明日國忌齋戒,明明日國忌正日,此兩日視事,頉稟。傳曰,知道。
洪鳳漢啓曰,大司憲鄭益河,持平李克祿,在外,執義未差,掌令李彙晉,疏批未下,兪彦述,持平黃柙,牌不進傳旨未下。今日以監察茶時之意,敢啓。傳曰,知道。
李成中啓曰,副提學申晩,講筵退出後,以其身病,陳疏徑出,原疏纔已退却矣。宰臣則本無直捧禁推傳旨之例,推考警責,何如?傳曰,允。
又以都摠府言啓曰,副摠管洪德望,以御營別將軍兵等操鍊事,露梁晝仕出去之意,敢啓。傳曰,知道。
傳于李成中曰,今下弓矢,麟山僉使郭致遠處給送。
鄭彦燮啓曰,左副承旨李成中,今日不爲仕進,卽爲牌招,何如?傳曰,允。
洪鳳漢啓曰,金吾滯囚,未有甚於近日,而同義禁洪好人,昨違召命,無意行公,卽爲牌招察任,何如?傳曰,允。
文鳳壽偕來代,以李陽泰爲事變假注書。
李成中,以內醫院官員,以都提調·提調意啓曰,今年冬至使行,貿易唐材中遺儲,有不緊而有裕者,有緊要而不足者。減其不緊,加貿緊要之材,自是前例。今亦就其元數中,參酌加減別單書入之意,敢啓。傳曰,知道。
又以內醫院官員,以都提調·提調意啓曰,駝酪粥,自十月初一日,當爲封進。依前例擧行事,預爲分付司僕寺之意,敢啓。傳曰,知道。
又以摠戎廳言啓曰,本廳所屬三鎭各邑布帳校卒試射放入格之類,擧皆來待於本營,故依判下施賞之意,敢啓。傳曰,知道。
大司憲鄭益河疏曰,伏以臣,爲臣不忠,奉職無狀,乍忝喉院,獲罪甚多,縱賴聖度寬假,罰止恩遞,而若其私心兢惶,與日俱深。徊徨於禁扃之外,走伏於郊坰之間,惟竢嚴譴之遄加,少贖前諐之萬一,而不料柏府新命,遽及於蓬蓽之中,自顧負罪賤臣,何以得此於聖明也?仍伏念風憲之長,地望自別,而今殿下,不以臣卑鄙,乃授以匪分之職,不敢知殿下念臣之本來狂戇,而欲使之又復妄發耶?抑察其衰朽已甚,志氣已頹,一切是非間事,不敢議到而然耶?由前之說,則臣之懲羹吹薤,必負殿下之意,由後之說,則臣之備員充位,適足爲臺閣之羞,臣誠左右視而莫知所以也。噫,臣之事殿下,今已二十年于玆矣。自在參下,受知最深,山恩海德,擬欲必報,而試之百爲,旣無一可,則其所以藉手以事者,不過曰數寸不柔之舌耳。是以前後居臺,動觸時諱,而至於辛酉,則尤復大狼狽矣。開口論事,旣無毫分裨益於國家,衆怒群猜,只取仇敵之滿世,孤根弱植,豈能免頃刻糜粉?而何幸伊時筵敎,指示可生之路,臣雖至愚至頑,寧不感泣服膺?逌玆以往,杜門謝客,不復論當世事者久矣。習與成性,猝難變計,備坐則隨參而已,賓對則緘默而已。乃如之人,可謂無用,此時耳目之寄,其可歸之於如許者耶?抑臣竊有自責而自悼者,竊瞯殿下自卽祚以來,凡有非常之擧,卽示追悔之意。日月之更,孰不欽仰?出納惟允,爲任甚重,而臣之不量才分,有除卽膺者,蓋以區區犬馬之誠,實幸其密邇於耿光故耳。連日求對,終靳一兪,屢次徼還,誠未格天,致使百僚庭籲,中外憂惶,此莫非如臣不忠無狀,有不能見信於君父之致,將何顔面,揚揚冒進於言責之地乎?宿計旣如此,新諐又如是,去就一節,非所可論,玆敢略構短章,縣道封進。伏乞聖慈,亟命遞罷臣職,仍令選部,勿復檢擬,千萬幸甚。臣無任云云。掌令李彙晉疏曰,伏以臣於言地,萬無冒當之理,而迺者柏府新命,忽下於待罪藥院之日,適因武試,召牌儼臨,義同往役,他不暇顧,冒沒出肅,只爲少伸分義之計,而扶病往來,重觸風冷,前患泄痢之症,一倍添劇,飮啖全廢,水穀直下,眞元澌綴,斷無生意。此際,天牌復辱,不敢坐違,忍死走伏於闕外,疾聲哀籲於仁覆之天。伏乞聖慈,特加矜憐,俾得安意就盡之地,千萬幸甚。旣不以臺職自居,則不宜贅及他說,而區區憂愛之忱,不能自已,略此附陳焉。臣謹按易曰,頻復之厲,義無咎也。此言頻復,雖厲道而旣復,則可以無咎也。明臣王世貞悔銘曰,悔不可無,亦不可再,此言悔而至於無悔,爲善端而旣悔,則不可再有此悔也。今我殿下,以堯·舜之聖德,兼禹·湯之勇智,數十年苦心血誠,凡所以調和時象,挽回世道者,何所不至?而只緣群下之不能善佐下風,使殿下,或有過中非常之擧,此皆群下之罪也。試以近日事言之,天地旣否而旋泰,日月乍晦而復明,擧國臣民,焦遑罔措之餘,莫不歡忭而鼓舞,此實宗社億萬年無疆之休也。然天道,剝而後有復,人事,過而後有悔,則復與悔,俱非至善無過差之中道也。一復猶厲,其可頻乎,一悔猶吝,其可再乎?臣愚死罪,殿下過中之處分,前後凡幾遭矣?使殿下激惱,致有此過擧者,雖是群下之罪,而頻復之厲,再悔之吝,亦豈天道之常而聖人之美事乎,豈聖學高明,而涵養克治之力,有未盡歟,執德弘毅,而中正和平之工,有未至歟?臣聞聖人,亦一天耳。高高在上,穆穆臨下,包籠六合,容覆萬物。雖有風埃·蠛蠓,掩翳交亂於朝暮,而太虛眞體無爲也,自如也。其何嘗以此而有變動耶?然則今日群下之不忠無狀,雖或有拂擾於淵衷,違忤於聖心者,此不過風埃·蠛蠓之過於前,其何足煩聖慮而反擾太虛之眞體耶?旣往已矣,來者可追,殿下於復,旣已頻矣,於悔,不止再矣。伏願殿下,繼自今,惕然反省,無復有可復可悔之擧焉。臣學識淺短,志氣摧頹,雖不能以忠言讜論,以效一日之責,而曾忝樂院之職,亦嘗有得於聲律感通之義。請以一和字,仰贊我殿下自無悔尤之本,可乎?樂有五聲十二律,而黃鍾一官,乃律呂中君律也,天地間中聲也。君律和,然後臣·民·事·物十二律,無不諧和,中聲和,然後商·角·徵·羽十五聲,隨而中節。樂書所謂世道汚隆,全係於一黃鍾,禮記所云,聲音之道與政通者,儘有灼然可徵者矣。昔皇明太祖高皇帝,親御戟門,招學士朱升·熊鼎等,領樂器奏於殿上,歎樂律之不和。熊鼎曰,樂音,不在外求,實在於人君一心,君心和則天地之氣亦和,而樂亦無不和矣。上嘉納之,書之史牒,至今稱爲美談。臣以謂皇朝三百年中和太平之治,實基於和君心三字矣。臣未知今日之君律中聲,可謂和耶?否耶?如其和也,則必無近日之氣象,如其否也,則殿下何不能和其心平其氣,以召天地之和,而用基我太平萬世之福耶?臣恐殿下於一心上和字工夫,或有些未盡,如是而欲無頻復再悔之擧,其可得耶?且伏覩殿下親製常訓,以授我春宮邸下,法先裕後之道,可見其靡不用極,而何不以中正和平之聲音氣像,使春宮日夕觀感而效法耶?尤切惜之,臣不必遠引他書,請以虞典命夔典樂一章,爲殿下誦之。大舜之命樂也,不先及於樂律,而必首之以敎胄子三字,繼之以直而溫·寬而栗·剛而無虐·簡而無傲四句者,何也?直寬與剛簡,非不爲美德,而或恐其偏倚而過於中,則曰溫,曰栗,曰無虐·無傲,必如是,而後中和之德,可養也,太平之治,可興也。況胄子,將來有天下國家之丕責,而方其德性,未及成就,志慮未及堅定,必先以中和平定之道,耳濡目染,瀜液默化,乃爲導迪之急先務故也。臣以謂知樂之本,莫如大舜,知敎胄之急務,亦莫如大舜也。伏願殿下,自今以往,平心和氣,必於虞典敎胄子一章,十分留心玩味,一以中正和平之德,爲胄子法焉。臣新從樂院,區區宿昔之懷,亶出執藝之義,不避淺俚,敢此猥煩,惟殿下,勿以人廢言而留心焉。今番庭請時,朝野震迫,大小官僚,孰不顚倒奔走?而追聞或有無故在家,終始不參者云,事之寒心,莫此爲甚。衆所共知老病及實故外,不參庭請人員,竝令現告削職,斷不可已也。臣無任云云。傳于李成中曰,俄纔下敎如是,而可謂有耳目乎?自謂爲之者,亦不知輕重而爲之。竝給之,遞差傳旨捧入。
乙丑九月二十一日午時,上御熙政堂。晝講入侍時,同知事元景夏,參贊官申晩,特進官金尙魯,參贊官南泰良,侍讀官尹得載,假注書許彙,記事官權相龍·崔晑,宗臣海雲君熻,武臣宣傳官吳㷜。諸臣進伏訖,上曰,注書出去,預備春秋待令,騎馬三匹立之。出榻敎臣彙承命趨出,分付後還爲趨入。上讀周禮地官編前受音,自凡祭祀以灋,止凡飮共之訖。晩讀新受音,自凌人掌氷,止凡事共鹽訖。上曰,鱐字,當以束音讀之乎?晩曰,此二吐,未及點之矣。景夏曰,未知其果是束音矣。尙魯曰,字句半折,亦未可信矣。上曰,饋食之食字,當爲式音耶?晩曰,然矣。上曰,菱芡之疊言,欲備八籩之數而然耶?晩曰,然矣。上曰,臡音云何?晩曰,當作里音矣。上讀新受音訖。晩曰,此大文,專言掌氷之事矣。上曰,旣曰氷而又入鑑氷者,何耶?晩曰,正歲者,十有二月也。夏正,爲周十月,而此則用夏建寅之月矣。詩傳七月章二之日云者,卽丑月,此指二陽來伏之月也。上曰,卽今十二月乎?晩曰,周公所謂二之日,鑿氷沖沖者,與此同矣。上曰,雖以子月爲歲首,而未嘗變月矣。予嘗謂讀春秋者,未知王正月之義,孔子所謂行夏時者,亦以夏時爲正也。景夏曰,如或昧行夏時之義,則未免失其時矣。上曰,正歲者,周公亦取夏之正矣。景夏曰,然矣。晩曰,三其凌者,三倍之義也。二月,獻羔·出氷,薦于太廟,則春始治鑑者,亦獻羔之義也。上曰,鑑者何義?晩曰,作器盛氷之具也。上曰,與卽今治氷異矣。景夏曰,伐氷之規,我國取於江上,而古則治氷於山谷間,其制似不大矣。上曰,鑑者果非長盛之物矣。尙魯曰,註亦云,置食物其中而非長盛者也。晩曰,隆冬則衆陽在下,故治氷而藏之,盛夏則陽氣發揚,故出氷而制之。先儒以爲伐氷,亦輔相燮理之一事,此言信矣。得載曰,皆是聖王財成之道矣。景夏曰,冬無愆陽,夏無伏陰,藏氷用氷,不失其時然後,方可爲燮理之方,此實王政之大,而不可忽者矣。上曰,然矣。晩曰,鑿與藏,皆先告之矣。上曰,春秋亦有書無氷者矣。景夏曰,此實人主警戒處矣。晩曰,鄭司農與鄭玄註各異,而大抵加籩,如亞獻節次,羞籩者卽已熟之物矣。景夏曰,糗餌粉餈,我國祭享亦有之矣。晩曰,四籩與四豆相同,而共其籩共其羞,同義矣。得載曰,飮食之節,臣等雖見註疏,而亦未摸捉矣。上曰,醓醢何義?晩曰,卽所謂肉汁,我國奉常寺亦有之矣。景夏曰,此等文義,別無大段可達者矣。晩曰,牛百葉,卽千葉矣。景夏曰,百與千同矣。上曰,醢,誠怪異矣。周公制度,極其纖悉,而實多怪事,此如常談,恐致人君之傷脾矣。景夏曰,然矣。上曰,古則祭祀燕飮同,而今則異矣。尙魯曰,古今異宜矣。上曰,古則用于祭祀者,亦可食,而今則漸侈,故如是,實爲歉於如生之義矣。景夏曰,然矣。晩曰,下文五十甕者,燕五等諸侯,故如是矣。上曰,古則醢菹等物,甚尙之矣。晩曰,今亦致重於此矣。上曰,領相嘗謂菱芡不可食,而此甚重之矣。景夏曰,芡仁,亦入於藥材矣。晩曰,榛實,亦用於祭享矣。景夏曰,春王正月之義,俄者欲達而未畢其說。臣有耿耿愚悃,謹作尊王辨一書,欲爲仰徹天聰矣。上曰,先讀而上之。景夏讀訖。上曰,卿嘅然而作此矣。然何必作此辨也?景夏曰,臣若有懷不達,則上欺君父,下欺私心,不敢不達。當初儒疏,誠爲駭妄,而聖上處分,亦未免過中矣。儒生輩,未見公羊·穀梁等書,無怪其如此,而聖上亦未能善處,漸生節拍,轉轉至此,誠爲可悶。臣於數日內,當出湖南,將費數月始回,故敢此仰達,而臣非爲儒生輩營救也。惟願殿下於臨事應物之際,雍容中節,和氣藹然,是臣之望也。上曰,予非爲野俗之言,而奇奇怪怪之外,更無他言,如是而爲君難矣。語曰,草上之風必偃,聖人豈欺我哉?堯·舜,導民以仁,予則無奇奇怪怪之政,而所導者如此,夏禹干戚之舞,七旬格苗,而在上者不能善導,致此怪儒。予雖講古文,而心實愧矣。卿等,雖以予處分爲過,而此輩非徒不讀書,亦非但無賴輕薄,而卽一狂群,見其疏語,誠爲寒心矣。欲辱承旨,而雜言至此,予亦嘗衣靑衿,齒于學,而此儒之以儒爲稱,誠愧矣。卿之所達,亦出苦心,而削名黜鄕之害,竝與卿等而亦爲黃墨矣。特進官兄弟,曾於故奉朝賀李台佐入侍時,同入矣。半夜前席,兵判,曾以儒臣,有所仰達,而予未嘗忘之矣。兄弟中,宰臣㝡毅,而今番爲師儒長,見儒生黃墨之筆,而亦過生怯矣。予之如是下敎,非有不信之心,而欲爲玉成之矣。頃日重臣二品以上之招問者,亦有意,而諸臣,每欲彌縫而後已,予非有宿怨於儒生,而儒生之父,旣以將心遲晩,則諸臣,聞心骨俱寒之敎,而何可如是乎?儒生之黃墨同經筵者,欲竝與銓曹而亂之矣。景夏曰,此則事件,各異矣。上曰,自上年,皆有漸矣。上年,卿等,以爲如此者,幾至百餘人,卽今方待其來矣。在上者,雖用寬典,而此下之道,其當請討耶?其當勸上而彌縫耶?卿之所言,只以洪禹集事,請罷承旨,亦可謂先後倒置矣。聞此下敎後,不爲胥命者,卽一將心,此與鏡·夢·麟佐之帽帶而事予矣。予之此擧,非出於辭氣,群下宜以將心請討,而不此之爲,欲使予南面者非矣。予於平日,實有不樂南面之心矣。景夏曰,承此下敎,臣尤死罪矣。上曰,大臣,若請邦刑,則予必有可諭者矣。其在在下之道,豈可若是?予於其時,亦非勒受遲晩,則爲臣下者,豈敢曰過峻而無形乎?刑推亦欲準次,而十次後,亦爲參酌,則在下者,何可喑啞不言乎?使逆心遲晩者,生出獄門,予將爲無耳目之君矣。如成範錫者,固已料之,而金尙喆,又以至冤極痛達之,末後金相福,又如此之後,雖有發啓,而必非出於誠實矣。景夏曰,小臣,曾當風憲之長,當言而不言,同罪之臣,皆爲引嫌,而臣獨揚揚入來,以人臣事君之道言之,可謂沒廉無恥之人矣。臣第當以下敎之事仰達,雖以堯·舜之世言之,亦有怪異。聖上,豈以此自貶耶?上曰,此豈堯·舜之世界耶?景夏曰,在上者雖堯·舜之聖君,而世界則夕陽乾坤矣。上笑曰,卽初昏矣。景夏曰,午會盛際,猶多怪異,殿下於此等事,惟宜談笑處之,而果不無失中之處矣。上曰,向於齋日,因心感慨,與金尙迪,半日夜親製常訓,而半日後,則精神不如初,或有遺忘者矣。與元良,頃亦一讀,而今番後,未嘗披覽矣。景夏曰,常訓之親製,甚盛意也。如此寶訓,可以垂裕於千百世,而豈可因一怪儒,而過爲自貶之言乎?堯·舜之世,亦有四凶矣。上曰,熙熙皞皞之世,豈有如今之窩窟乎?景夏曰,殿下每當奇怪之世,亦宜以熙熙皞皞視之,今豈以常訓之親製,反有追悔之敎乎?上曰,李德濟輩無後,臺諫始出矣。人君,無耳目,而何以爲君乎?此後,亦必有首尾和應如趙暾者矣。景夏曰,儒疏與趙暾事,判異矣。趙暾之事,其父必無不知之理,而趙尙絅,則殿下數十年任使,而知其爲人,豈與儒生輩,和應而爲此乎?上曰,似是層生而然矣。景夏曰,兩件事,果判異矣。洪象漢·申暐,俱係姻親,不敢仰達,而大抵與學儒事,異歧矣。昔孔子曰,吾道,一以貫之,曾子曰,唯,他弟子則或多言而後曉,殿下方在君師之位,或有一諭而可曉者,或有多諭而始曉者矣。上曰,何可如蒙學之晝夜曉諭乎?景夏曰,能曉者諭之,不曉者奈何?上曰,雖欲敎諭,而亦豈曉之耶?比如初學,不能知天皇氏,此非但土迷,而其心腸誤入,故如是矣。景夏曰,殿下勿以盤更三篇爲期,而必如敎蒙學,宜矣。上曰,卿等,率其人而來。景夏曰,雖有如此者,亦必凝然不動而處之,宜矣。上曰,漸漸怪異,百怪層生矣。景夏曰,臣見辱於儒生,而以爲此義理,不可不明。故製此尊王辨以進,出外則又必招謗,而如是眷眷者,非欲爲一時彌縫之計。聖上御世之道,只以所執之道行之,好矣。上曰,予雖衰矣,南北之憂,亦將不動,談笑而處之,而此則甚於有苗矣,上而無君,下而無耳目矣。景夏曰,以治有苗之道,治之宜矣。上曰,必至於乾坤幻易矣。景夏曰,下燭區區血忱,是臣之望。上曰,不待卿所言,王字亦知之,三王以後則無王矣。春王正月,曾見於左氏及胡傳,而今見之,又在於公羊·穀梁乎?景夏曰,臣詳考之矣。上曰,天王居正之語非此乎?第此義理,更不欲辨之矣。景夏曰,臣方往湖南,而羅州一境內大小島,幾至四五十,而島中之民,無一身役,便作逋逃藪。臣以此意,亦言於領相,而下去後,欲與牧使·監司相議,創立民役,使民有所係屬,好矣。上曰,欲何以爲之?景夏曰,身役者,欲使如有羈之馬矣。上曰,宰臣,亦進來。尙魯進伏。上曰,此皆黑笠者乎?景夏曰,非也。上曰,同知事,旣未能制儒生,亦何能制島民乎?指承旨曰,此承旨强矣。曾亦往南中乎?泰良曰,曾聞柳綎之言,此輩居在海中,無身役已久,未知重臣,欲何以爲之矣。上曰,豐陵亦達,而島民便安,故無事,如是則或恐其騷動矣。景夏曰,臣非欲騷擾也。上曰,戊申餘賊,安知不入於島中乎?尙魯曰,非欲騷擾不安,而此時,不可不統攝,使知有官長矣。上曰,領右相處,亦相議否?景夏曰,領相則相議,而右相則未及議之矣。上曰,卽今無事從容者,以其便安也。景夏曰,欲令羈之而已。上曰,守令則必又將箝之,貪官汚吏,豈不從以侵虐乎?尙魯曰,使有統領,足矣。上曰,領右相,雖曰皆好,而終是易動矣。近來筵說,甚爲無據,故無故承旨,亦以此被重辱矣。頃日亦諭,而筠,以水滸傳,敎扶安之民,不先以忠義字敎之矣。徽宗時,朝廷只有小人,故反致梁山泊之亂。戊申亂逆後,亦豈無無良心者耶?雖麟佐之族,亦必有之。如此之類,則必欲不擾,予非不信島民,而風吹草動之慮,不可不念矣。此則予當決之,海中雖有便安之民,而亦何必擾之耶?景夏曰,聖敎誠爲至當矣。又曰,今此湖南改量,乃所以釐正田政之紊亂,且救窮民之弊,而遐方民情,不識朝家德意,或不無騷擾之慮。臣下去後,欲爲曉諭於民間,故先此仰達矣。上曰,孟子云,仁政必自經界始,聖賢,豈欺我哉?湖南之民,聞此改量之令,已爲動矣,予意則在於益下矣。景夏曰,聖敎鄭重,湖南之民,必將感泣。此敎出擧條,臣祗奉而宣諭,何如?上曰,依爲之。出擧條尙魯曰,李德濟輩,旣以逆心遲晩,則爲臺諫者,固當爭執,金相福則罪之宜矣。今因金相福一人,謂之耳目全亡者過矣。以常訓事,臣亦欲仰達而未果矣,此是昭揭一代,永垂萬世之大文字,非但儒生,雖朝臣中或有妄言,亦當罪之,而今聖上,反悔其親製,此與貶損聖躬無異矣。上曰,大訓後,光天,以淑慝不辨爲言,而常訓後,又有如此者矣。尙魯曰,頃日聖上下詢,而臣亦曰奇奇怪怪矣。罪在臣下,則罪之而已,何可因此而過自貶悔乎?上曰,若謂臣下盡如此,則亦冤痛矣。予亦衣靑衿,齒于學,今以疏儒,謂之靑衿者,怪矣。豈有昧將心之靑衿乎?予爲無賴者之君師,誠自愧矣。成有烈,不知夜起彷徨之文字,謂之儒士而不知將心之爲逆,予實愧所問之歉然矣。景夏曰,此實奇怪之類矣。上曰,逆心遲晩者之刑推,予亦愧之。景夏曰,如治木石之敎,誠爲是矣。我國地方數千里之內,雖有善人,而亦豈無奇怪者乎?上曰,誠多奇怪者矣。尙魯曰,剛毅嚴正四字,前旣仰達,而以此鎭壓一世則好矣。上曰,故參判洪景輔,曾以弘毅二字仰達,故予以弘毅立志·寬簡御衆八字,垂訓於元良,今則雖曰弘毅,恐無奈何矣。得載曰,俄伏承無耳目之下敎,三司自是一體,臣固惶悚,而此輩類,非縉紳子弟,駭狂之擧,何可推上朝廷乎?雖以先朝言之,尼·懷之戰,亦不推上於朝廷矣。景夏曰,懷·尼之事,與此異矣。晩曰,重臣·宰臣,旣已盡達,臣更無可言,而大抵可罪在彼則罪之,事過則自可帖然,今反悔常訓之親製,至下貶損之敎者,誠爲過矣。得載曰,宜以不治治之,今番殿下,亦過費聲氣,處分至嚴,故儒生輩不動矣。贊善朴弼周登對後,一倍增氣,又有此擧,而大抵此輩,皆是菽麥不辨,東西不知之流,何可深治乎?晩曰,頃日聖上,爲非常之過擧,故賓廳諸臣,豈無可言,而急於收回嚴敎,未及有言矣。得載曰,臣以本館事,有仰達者矣。副提學,本非番官,而雖已入直,姑降亦多日,事體未安。金尙重·趙載敏,纔已違牌,趙載敏,則曾經重病,未知其病勢之如何,而金尙重,則無端違牌,極爲非矣。竝從重推考,何如?景夏曰,儒臣之請推僚員,非矣。事甚未安,儒臣推考,宜矣。上曰,此則儒臣生疎之致。勿推,可也,欲下敎而未果矣。今番違牌,玉堂,竝禁推,可也。出榻敎,抄出擧條諸臣以次退出。
上在昌德宮。停常參·經筵。
神懿王后忌辰齋戒。
自昧爽至辰時,有霧氣。午時,日暈,暈上有冠,暈下有履。未時,日暈。
洪鳳漢啓曰,大司憲·執義·掌令一員未差,兪彦述,持平黃柙牌不進傳旨未下,李克祿在外,今日以監察茶時之意,敢啓。傳曰,知道。
李成中,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
洪鳳漢啓曰,卽者,別監等來訴本院,以爲別監邵興濂,與金應麗爲名人等,相鬪於娼家,被打狼藉云。掖庭下人,任意歐打之罪,決不可不嚴懲,金應麗等,令攸司,依法治罪,何如?傳曰,允。
金光世,以戶曹言啓曰,依傳敎左議政宋寅明,九月朔祿俸,令倉官更爲輸送于西江村所住處,則以爲臣方負罪多端,屛伏江郊,不敢冒受常祿云。祿俸,又不領受,何以爲之?敢稟。傳曰,令倉官更爲輸送。
咸鏡監司狀啓,永興等官居趙泰雲等渰死·壓死·囕死事。傳于金光世曰,渰死·壓死·囕死人等,令本道恤典擧行。
假注書崔台衡書啓。臣敬奉聖批,傳諭于崇禮門外領府事金興慶所住處,則以爲臣之逬處門外,只爲嚴公綱而怵私義也,非敢爲過自撕捱,而再疏血籲,未蒙矜許,十行批敎,愈益勤摯,不知庸賤如臣,何以得此於君父?臣誠感泣,莫省攸處。揆以分義,未敢一向退伏,不得不冒昧入城,而當俟神息之少定,更暴危蹙之微忱云矣。大臣,今方入城,故臣先爲入來之意,敢啓。傳曰,知道。
領中樞府事金興慶箚曰,伏以臣之重入都門,非謂臣情地有可進之義。祗緣恩批荐下,瀆擾是懼,且命留史官,知臣之入城而後,使之入來,此實出常之恩數。凡於倚毗之時相,固有偕來之例,而如臣癃賤,不過屛退之一散官耳,其所去就,殆同江湖鳧雁,而乃有此格外敦勉之擧,萬非臣之所敢當者。負累徼寵,罪上添罪。玆於再籲之後,不得不冒昧承命,而第臣危蹙之悃,終有所未敢晏然者。臣之當初短箚,非敢有毫分私護之意,只欲匡君父之過擧,要使聖代之刑政,務歸平允,而忱誠淺薄,未能上格,嚴敎遽下,罪名至重,雖蒙前後聖批,曲加開釋,而下懷悚慄,久而未已,其不可更廁周行也決矣。仍伏念事過勿諫,古人有戒,而一端愚衷,猶自耿耿。竊恐我聖上涵養之工,有所未至,頻復頻失,或不無方來之憂。略將先事之規,敢附請譴之章,而俟罪之踪,亦不敢悉暴忱悃,臣尤死罪。伏乞聖明,亟命鐫削臣職秩,仍正臣罪名,以警具僚,以安賤分,千萬幸甚。取進止。答曰,省箚具悉卿懇。聞卿入城,心用欣矣。曾已諭,復何若此?卿其體於此意,安心勿辭。仍傳曰,遣史官傳諭。
待罪臣朴弼周疏曰,伏以,臣冒上短疏,屛俟誅譴,猥蒙溫諄之批,諭以旣諭相臣,不勝感悚。因臣所居僻遠,姑未知所諭者爲何事,而側聞日昨,駕幸毓祥廟,轉向舊闕。伏惟感觸,依依如侍列祖,羹墻之慕,於是爲至,復有雲漢之章,戒飭群下。噫,不能納吾君於無過,使殿下有此懊惱,是固爲群下之死罪,而殿下之應之也,亦可謂不以其道矣。苟不克處事當理,無可非議,而徒以過擧,爲禦下之具,則譬如急步以滅影,步愈忙而影愈不可止矣。以殿下之聖明,豈或致忽於此耶?臣聞召公之告武王有曰,不矜細行,終累大德。周公之告成王有曰,惟聖,罔念作狂,惟狂克念作聖。古語有曰,從善如登,從惡如崩。噫,古先聖王,亦豈無喜怒偏私之生於心哉?而必察夫幾微,絶其萌芽,不使其潛滋暗長,現發於政令事爲之間,以至後世若漢祖·唐宗之類,亦莫不自居。不足不倦,聽納用能,轉敗爲成,以失爲得,事無大無小,罔敢以慢易行之。若是者,豈不以天下國家之責,宗社億兆之寄,其爲事至大,其爲業至艱,累十年治安之不足,一瞬息敗壞之有餘,其機甚可畏故耶?嗚呼,竊觀殿下近日之許多處分,若與此絶相反焉,臣誠憂歎之極,茫然不識聖明之何以有此也。凡人過失,般樣甚多,有不知其爲過而爲之者,有知之而或偶爲之者,有不能不慍於人之不相知而爲之者,有多經患難致傷心氣而爲之者。臣固不敢知今此過擧之出於何途,而若上二者,旣非所敢擬於聖明,則其或由於下二者乎?君上闕失,一言一動,動有關係,而至於近事,其爲關係之重且大,有莫甚焉。臣請冒死而敢言之,惟殿下,暫置是己非人之心,試一留神而猛省焉。夫人情之易發,惟怒爲甚,而事之可怒,又莫過於情外不諒之言。夫以聖明平日,朝宗拱北之誠,至矣,盡矣,無以復加,而偶因一字之加,致有儒疏之擧,其所爲言,一似不能深諒聖明之本意,聖衷激惱,固不爲異矣。迨夫本字還存,處分帖然,則日月之更,人皆仰之,彼儒生輩,汔可休矣,而猶不知止,又有罰擧,甚矣,其不解事也。聖明之惡而斥之,亦其勢然也。雖然聖人制刑,貴在得中,明王定罪,必原其情。當初儒疏指斥之人,旣不啻分明,只論趙明履之過於畏忌,致改不必改之字,使其信也,則明履自爲有罪,其不信也,則儒疏自爲誤聞。與聖明自引爲罪者,千萬無涉,而至於末後妄擧,則又有由焉。從來守其所見,不爲君上所屈,以是爲賢者,自爲儒生通患,非敢一毫有意,猶以殿下,爲忽於大義。以此二者見之,則彼其所爲,固不能無失,而亦豈至爲大罪哉?事實如此,殿下旣不免就此重看,而本來多傷之心氣,又從而觸發而衝激之,移乙之怒,無處不及,有若風雨驟至,雷霆交作,使人心悸魄奪,罔有底定。雖因舊闕行幸,略有引接之擧,而聖心,猶未釋然,群情,汔自鬱抑。殿下試思之,此果何益於事哉?噫,臣於已冷之心等敎,每不勝其凄咽感愴。今玆曉諭軍民中,所遭奇怪之敎,益見聖心之致傷,所由來久,臣實戚戚焉。嗚呼,以殿下曾所經歷,烏得不然?然惟如此也,故益當平心順理,凡有不如意事,處之盡善盡美,俾一國臣庶,咸仰堯·舜之爲聖,如周詩所謂自西自東,自南自北,無思不服而已。何爲此忙急擧措,不足於聽聞耶?臣嘗聞孝廟,樂於聞過,雖天怒方震,而若有臺臣請謁,喝道之聲,徹於御座,則必大喜,卽賜好顔。以是忠讜競勸,陶成至治,沒世不能忘。若以臣所覩言之,肅廟丙申處分,偶有先入之主,群下所言,悉拒不納。及其一覽故相臣李畬之疏,則忽下義理明白,予深感歎之批,快說昨非今是,大聖人豁達無礙滯,有若旋乾轉坤之爲者,於此可見。每念其時之事,歷歷如昨,伏想聖明,亦必識有之矣。夫以二聖貽後之謨,卓卓如彼,而殿下則不然。每有過擧之時,未免顚倒,群臣不暇諫,諫亦不入,雖以大臣之尊,而當面叱退,幾若奴隷,乍罷旋仍,恰一戲劇。竊恐其於殿下傳授之心法,有不相侔也。大抵近日處分,其是非得失,非直爲一時事,實有萬世公議,不厭其詳說,臣請得以餘意申之。夫士習之善與不善,惟在其上導率之如何,故曰,周之士貴,秦之士賤。以今朝家之所以待士者見之,亦可謂爲賤而不爲貴矣。昔大禹下車泣辜而曰,堯·舜之民,以堯·舜之心爲心,寡人爲君,百姓各自以其心爲心,古聖人,罪己而不罪人,千載之下,其心如見。彼儒生輩,居在學校之中,久沐菁莪之化,而類不能帖帖無弊,此豈非殿下之所可自反者耶?蓋其狂妄疎宕之氣,殿下雖以爲可惡,而臣愚則以爲在所可取。苟無此些子,而只低殘軟媚而止,則堂堂聖世,亦何用如此士爲哉?且夫世道日下,人品萬殊,除如聖賢地位外,求其心行表裏,粹然無雜者,則上下千萬年間,苦不能多得,此豈可人人而責之耶?如管仲,是伯者之佐,其心,專在於功利,豈有足言?而特其所假者公,故聖人深予其仁。是則向者儒生輩所爲,未知其挾雜與否,而所重則有在,縱不能懷之好音,如詩人所云,而亦何可折辱之,竄謫之,使不得開口耶?至若疏儒諸父之橫被鞫訊,則殿下豈眞以爲可行哉?意者聖心,蓋謂不如是,則無以遏其繼起者,益致紛紜。故以其未卽來待之小眚,目爲無將之大罪,始則出於威喝,終焉加以刑訊,雖其僥倖得生,而倘或不免於殞斃,則此其可哀可矜,豈特爲殺一無辜而已耶?以殿下之仁聖惻怛,强爲其所不爲,至於如此,甚有歉於至誠御下之道,而且恐自此以後,士氣沮喪,雖有危亡之兆,迫在朝夕,而無敢以儒疏名者矣。若是而其能國乎?漢臣路溫舒之言曰,劃地爲獄,議不入,刻木爲吏,期不對,此爲泛指之辭,而猶極其哀痛,而況鞫獄之設,則金吾堂·郞之外,有委官焉,有問郞焉,獄體嚴重,非逆賊,則爲綱常罪人,今此疏儒之父,未知干連於逆賊耶?抑有綱常之罪耶?其無所當,甚矣。使能如二大臣與李箕鎭執藝之諫,少忍須臾,則殿下其不覺悟也乎?惜乎其不能辦此,無惑乎過擧之遂成而不可救矣。今夫閭閻小民,聚爲鄕會,旣係多人之所爲,則其知與不知,不得責之於其父。況彼庠序中多士疏擧,非出於一二人,此豈可逐人而罪其父乎?雖以聖敎所謂予知其過,且非裕昆之道云云見之,殿下亦非不知其爲非矣。人倫風化之地,所關爲重,前後過擧之中,此尤可驚,故極言至此。惟殿下,勿以忤旨爲罪,虛心平氣,切己深省,苟不知其非則已,如知之則必先卽示悔悟,盡放諸竄,以慰悅人心焉。夫惟殿下,不愼言動,旣與古帝王小心畏愼之本意,若有異焉,而爲殿下臣者,又無骨鯁可忌憚之人,每於過擧方張之時,不惟其無少匡救,類皆巽言美辭,僅僅彌縫,是豈諸臣之所自期者哉?特過擧急迫,有以致之耳。然旣一向莫敢違拂,習以爲常,則殿下之視之如無,惟意所欲者,卽其理勢之所必然也。記頃入對之時,敢以自今勿復爲過擧之意,屢次仰勉,殿下雖不快從,而亦甚傾聽,其後儒生,又有妄擧,處分之際,和氣從容,凡厥臣庶,莫不相慶,臣心喜幸,尤倍萬恒,情以爲吾王庶幾,動忍玉成,不復有微瑕之可指矣。忽於數日之後,有此風波,莫知端倪。臣惟日夕訟罪,無面對人,實悼誠意之不足以致如此,而殿下亦宜深悔其執德不固,必大奮聖志,大進聖學,得以補復前非,迓續新命焉。至於群臣之在廷者,一惟獻替爲心,深以汲黯所謂縱愛身,奈辱朝廷何者,爲至戒。不負其所學,必如是而後,國其有賴,不然則恐無稅駕之所矣。抑臣,別有所萬分切悶者,蓋以閭巷人言之,爲家長者,不耐忿憤,每爲過分之叱呵,則其子弟雖不直當其身,而其心則不敢少安矣。心旣不安,則百事廢而不理。今殿下每每有過擧,其在東宮邸下之心,豈不或震驚而悶迫乎?邦家之治亂,世道之升降,惟在於東宮之學與不學,而如是擔閣廢學,自多芳年,易失分陰,旣甚可惜,而且或以殿下之如許過擧,視爲當然,則其爲可慮,實莫如之,此亦不可不念。惟殿下,惕然追悔,切戒無中生事,俾東宮,專意進學,千萬幸〈甚〉。臣以至庸極陋之人,猥被不世恩數,天高地厚,欲報罔極,含意耿結,固如前疏之云矣。矧於此事,終始與聞,有不敢以情地分限爲拘者,故玆又罄竭所懷,輸寫至此。若其觸冒劘切之懼,則都不暇避。伏乞殿下,納其忠而治其罪,俾公私兩幸焉。臣無任云云。答曰,省疏具悉卿懇。曾已面諭,今番下敎,其亦詳矣。意雖忠厚,其亦爲儒,此等之類,其何爲儒?今者此擧,意蓋正其習,正其君臣而爲儒也。卿其安心勿辭,幡然上來,用副面諭之意。仍傳曰,遣史官傳諭。
上在昌德宮。停常參·經筵。
神懿王后忌辰。
巳時,太白見於未地。
鄭彦燮啓曰,玉堂備員間,視事,頉稟。傳曰,知道。
洪鳳漢啓曰,大司憲·執義·掌令一員未差,兪彦述,持平黃柙牌不進傳旨未下,李克祿在外。今日以監察茶時之意,敢啓。傳曰,知道。
藥房提調金若魯,副提調鄭彦燮啓曰,秋序漸晩,風冷猝緊,伏未審聖體若何?日昨啓辭之批,有五六日後,問候入侍之敎,而茶飮停止,已至屢日,臣等,亦久未入侍。今日,率諸御醫入診,詳察聖候,議定當進之劑,宜矣。大王大妃殿氣候,何如?臣等,不任伏慮,敢來問安,竝此仰稟。答曰,知道。慈殿氣候差勝後一樣,予則一樣矣。以承傳色,口傳下敎曰,欲與世子同見,來待于東宮差備門,大王大妃殿·中宮殿·賢嬪宮,藥房口傳問安。答曰,知道。
備邊司,統制使薦望,李彦祥·具樹勳·趙儼。
金光世啓曰,今九月二十四日祿都目政事爲之之意,敢啓。傳曰,知道。
又以弘文館言啓曰,本館下番闕直,事體未安。副應敎李昌壽,由限已過,卽爲牌招,以爲姑降入直之地,何如?傳曰,允。
李成中,以御營廳言啓曰,本廳新造旗麾祭,今九月二十四日子時,神武門後,依前大吹打,放砲設行之意,敢啓。傳曰,知道。
乙丑九月二十三日未時,上御養正閤。藥房入診時,提調金若魯,副提調鄭彦燮,假注書沈墢,記事官權相龍·崔晑,醫官金應三·玄起鵬·金壽煃·金履亨·田東里·金寶潤入侍。若魯曰,風氣頗寒,聖體若何?上曰,一樣矣。若魯曰,大王大妃殿氣候,何如?上曰,差勝矣。若魯曰,王世子氣候,何如?上曰,安過矣。若魯曰,茶飮停止,已至屢日,今日依下敎,將爲議定湯劑,先使醫官診候,何如?上曰,依爲之。應三曰,脈候不數,比之向來,則差減,而猶不如常時矣。起鵬曰,左右三部俱均,比之前日入診時差減,而比之常時,則似不足矣。壽煃曰,左三,不沈而均,右三,頃者微帶數,今則均,而大體不如常時矣。履亨曰,左右調均,比之向來入診時差愈矣。東里曰,左三,均,右三,雖不至不調,而似煩而未健矣。寶潤曰,左三和均,右三帶滑,胃中似有痰氣矣。若魯曰,湯劑進御當否,令醫官各陳所見,何如?上曰,今日日氣如此,故朝有眩氣,卽今少愈。金寶潤痰之說,似是矣。茶飮,不可長服,且前頭有事,補中益氣湯,欲爲進御,人蔘一錢外,亦當加之乎?應三曰,齒痛之候,近來若何?上曰,齒寒而欲落,傍齒亦欲傷,凡人老則齒寒而落云者,是矣。應三曰,浮高之氣,何如?上曰,今則上齒皆寒,而浮氣則似愈矣。應三曰,頃承下敎矣。寢睡之節,與向來,何如?上曰,夜半以前就睡,而夜半以後頻覺,出外納涼後,更爲就睡矣。應三曰,半夜以前不頻覺,則此氣血休息之致,好矣。半夜以後頻覺,則此氣血向衰之致矣。上曰,若入睡則雖一更之間,必深入矣。應三曰,此則好矣。臣意則黃芪一錢·人蔘一錢半,入之。前日以半夏·茯苓,加入以進,今亦依此劑入,則好矣。上曰,本方,橘紅入幾許乎?應三曰,入五分矣。上曰,此則太少矣。應三曰,橘紅一錢重,好矣。起鵬曰,半夏·茯苓,加入,而陳皮又加入,則此爲二陳湯,好矣。壽煃曰,人蔘一錢半入之,陳皮若加數入之,則此藥甚好,多貼進御,則好矣,兼進丸劑,則聖算高矣。上曰,丸劑方進御矣。履亨曰,橘紅一錢加入,則好矣。東里曰,橘紅,以一錢加入,而半夏·茯苓加入,則尤好矣。寶潤曰,半夏·茯苓加入,而加入陳皮一錢則好矣。上曰,金履亨橘紅之說,好矣。前日,亦已進御陳皮,則似無味矣。若魯曰,然則加入之材,亦已停當,藥名則定以加減補中益氣湯,似好矣。上曰,依提調之言,以加減補中益氣湯定之,宜矣。上曰,承旨書之。加減補中益氣湯五貼,自今日製入,只湯劑繼進日問候。出榻敎上曰,八味元,有功效乎?予本無誠於丸劑矣。向來則喉乾,故以蜜水進御矣,近來則以米飮和蜜進御,甚不好。何以則爲好乎?應三曰,前日以米飮,和薑汁進御乎?上曰,薑汁似愈,以淡薑湯,煎米飮,何如耶?應三曰,此尤好矣。壽煃曰,丸劑,卽補下元之藥,下元藥,以酒氣爲賴,且若以藥效責之,則味雖苦口,鹽湯,好矣。應三曰,鹽湯雖好,淡薑湯爲尤好矣。壽煃曰,鹽湯或酒尤好,而淡薑湯,亦好,酒則歸於下焦藥,本意然矣。上曰,或以酒進御,而土絲子進御之後,至今猶有酒洗之臭,以白甘進御,何如耶?若魯曰,此則隨所宜而進御好矣。上曰,予常時水刺,亦有不擇,而內醫白甘則頗不精矣。應三曰,猶有酒氣矣。上曰,使之無酒氣,可也。應三曰,然則,白甘當進之矣。上曰,依爲之。若魯曰,瓊玉膏,大王大妃殿,連爲進御乎?上曰,近來四五日停止,而欲觀日氣而進御,爲下敎矣。若魯曰,近來久未入診,今則夏過秋深,令醫女入診事,仰請,何如?問安日,若仰請而蒙許,則好矣。上曰,當仰請矣。若魯曰,東宮脈候,令醫官入診,何如?上曰,近來神色則好,若嗜學則尤好矣。若魯曰,近來書筵,連爲善誦矣。上曰,三人診脈,可也。應三曰,左右三部俱均,似有數意,而不甚矣。起鵬曰,度數均矣。壽煃曰,左微數而均,右則好矣。應三曰,脈度微有數意,換節時愼風寒,好矣。若魯曰,風高時,勿爲觸寒,宜矣。上曰,予每以讀書後優遊,爲敎矣。若勤學則好,時時舒氣,亦何妨乎?每以觸風受傷爲慮矣。若魯曰,近日連有議藥之事,醫官,不可不備。議藥同參柳徵瑞,向因微眚罷職,而罰已行矣,收敍,何如?上曰,依爲之。若魯曰,旣已收敍,依例還差付軍職,何如?上曰,依爲之。出擧條彦燮曰,前判書李春躋,頃於陵幸擧動時,以寶劍差備,未及入來,至於罷職,而重臣,以一時事,似不宜久在罷職,而且其時未及入來之由,臣亦聞之矣。上曰,其所居遠矣。彦燮曰,所居雖遠,其日果入來,而旣在罷職命下之後,故自外退去,而蓋春躋,以孱生,常時跨馬,俯伏畏怯,而其日借騎鄕馬,中路落傷,以致時刻之遲延云矣。若魯曰,其日,臣果請罪矣。大駕未發之前,渠果入來,而聞中路落馬,不及時刻云,而旣在罷職之後,則不得陪從,而此人,非慢蹇之人矣。上曰,其人勤仕,常於國事,不少用謀,摠府番着實入之者,文宰中,無過此人矣。彦燮曰,聖敎至當矣。此人,以慢蹇得罪,冤甚矣。若魯曰,此不過一時事,罷職已久,收敍,何如?上曰,承旨書之。傳曰,前判書李春躋敍用。出榻敎上曰,陳賀草記,今已停當,故還下矣。承旨書之。傳曰,慈殿誕日陳賀,其夜受誓戒相値,權停事有敎,分付該曹。出榻敎諸臣以次退出。
上在昌德宮。停常參·經筵。
巳時,太白見於未地。
下直,保寧縣監李敏坤,坡智僉使鄭堦。
洪鳳漢啓曰,大司憲·執義·掌令一員未差,掌令兪彦述,持平黃柙,牌不進傳旨未下,持平李克祿在外,今日以監察茶時之意,敢啓。傳曰,知道。
又啓曰,明日文武科放榜相値,視事,頉稟。傳曰,知道。
傳于洪鳳漢曰,今下弓矢,坡智僉使鄭瑎處給送。
洪鳳漢啓曰,金吾滯囚,未有甚於近日,而同義禁李宗白,由限已過,尙不出肅。卽爲牌招察任,何如?傳曰,允。
以兼說書申晦,牌不進罷職傳旨,傳于金光世曰,推考傳旨捧入。
金光世,以侍講院言啓曰,本院新除授兼設書申晦,旣有只推之命。卽爲牌招察任,何如?傳曰,允。
李成中啓曰,今日祿都目政事爲之事,命下矣。卽者,兵曹判書金若魯,以其身病,陳疏入啓,應行祿政,不可過期,在前如此之時,例自本院,陳稟變通,令次官擧行矣。今則何以爲之?敢稟。傳曰,依爲之。
有政。吏批,判書李周鎭進,參判李益炡未肅拜,參議沈星鎭病,同副承旨洪鳳漢進。兵批,判書金若魯陳疏入啓,參判李日躋入直進,參議兪㝡基受由在外,參知李天輔病,右副承旨金光世進。吏批啓曰,玉堂及臺諫闕員,今當差出,而擬望之人乏少,外任竝擬,何如?傳曰,允。吏批言啓曰,通禮院引儀吉仁和呈狀內,身病甚重,勢難察任云,今姑改差,何如?傳曰,允。吏批言啓曰,玉堂闕員,今當差出,而曾經之人,或居中考,或在違牌坐罷中,無以推移備擬,合有變通之道,何以爲之?敢稟。傳曰,竝敍用。以李夏源爲大司憲,趙擎爲執義,李日躋爲戶曹參判,李光溥爲參議,元景夏爲右參贊,宋昌明爲掌樂正,權贒爲軍資正,李箕鎭爲校書提調,元景夏爲同成均,朴文秀爲知春秋,南有容爲掌令,李泰祥爲敦寧主簿,李相顯爲恭陵令,林錫憲爲典籍,黃景源爲兼文學,李胤恒爲禮曹佐郞,南有容爲西學敎授,黃景源爲兼南學敎授,尹聖五爲郭山郡守,嚴瑀爲修撰,朴春普爲副修撰,李衡鎭爲京畿左水運判官,李應協爲司書,黃景源爲吏曹佐郞,申晩爲觀象監提調,元景夏爲奉常提調,金始炯爲內資提調,金在魯爲軍資都提調,河再瑞爲軍器主簿,朴贇爲寧陵參奉,朴師建爲繕工奉事,洪欽輔爲懿陵參奉,李徹中爲長寧殿參奉,黃景源·李昌壽爲兼校書校理,金鳴運爲禮賓參奉,南有容爲兼弼善,金始炯爲判尹,金履萬爲宗簿正,李廷煌爲繕工副奉事,尹得勳爲英陵參奉,金尙迪爲右承旨,尹得載爲兼東學敎授,洪廷命爲獻納,宋時涵爲掌令,李聖檍爲持平,金致一爲淸州牧使,李煌爲蔚珍縣令。副護軍金源·金聖錫·丁道興·沈世翰·崔鳳鳴·權雄萬·禹世準·禹敬授·李喜濟·鄭俊一·李彙晉,副司直李春躋·鄭益河·趙明履,赴戰嶺別將金聲漢,中嶺別將朴枝茂單付,以李彦祥爲統制使。
傳于金光世曰,望單子一丈濃墨,後日政備擬。
洪鳳漢,以義禁府言啓曰,在囚之遭親喪者,許令限成服保放事,曾有定式矣。時囚罪人長興前府使李命峻,卽遭母喪云,限成服保放之意,敢啓。傳曰,知道。
又以備邊司言啓曰,訓鍊都監甲子條砲保價布三十五同災減代劃給事,有令備局稟處之命矣。賑廳錢一千五百兩,兵曹木二十同劃送之意,分付,何如?傳曰,允。
慶尙左水使狀啓,東萊等官居水軍崔文迪等渰死·壓死事,傳于南泰良曰,壓死·渰死人等,令本道恤典擧行。
兵曹判書金若魯疏曰,伏以臣,素抱痰格之症,發輒危重,近仍換節之際,累日辛苦,而昨日藥院問候,不敢言病,忍痛趨參矣。夕間罷歸之後,胸膈痞塞,腹肚刺裂,達夜叫號,殆若頃刻垂絶雜灌藥物,姑無毫分所減。祿政在卽,而顧此證形,萬無强起赴政之勢,惶悶悚惕,莫知攸措。祿科陞降,已經磨勘,僚堂擧行,雖有前例,病廢職事之罪,實無所逭。伏乞聖明,亟命鐫削臣職,仍治臣罪,以安私分,不勝幸甚。臣無任云云。答曰,省疏具悉。卿其勿辭,調理行公。
上在昌德宮。停常參·經筵。
巳時,太白見於未地。
洪鳳漢啓曰,大司憲李夏源,執義趙擎,掌令宋時涵·南有容,持平李克祿·李聖檍,在外。今日以監察茶時之意,敢啓。傳曰,知道。
李成中,以都摠府言啓曰,今日入直內三廳武兼禁軍及軍兵等當爲中日習射,而文武科放榜相値,不得爲之之意,敢啓。傳曰,知道。
鄭彦燮啓曰,新除授右承旨金尙迪,今日不爲出肅,卽爲牌招,何如?傳曰,允。
又啓曰,今日文武科放榜時,兩司當爲進參。憲府多官,皆在外,諫院除在外〈外〉,呈辭入啓,未肅拜人員,竝卽牌招,何如?傳曰,允。
又啓曰,今日文武科放榜時,雖無諫院,仍爲行禮之意,敢啓。傳曰,知道。
傳于鄭彦燮曰,文科十二人,放榜後入侍于宣政殿,武科中西北人·濟州·松都人及隨駕人中,內外試射直赴人,來待于靑陽門外。
傳于李成中曰,西北別付料軍官,當爲試射,以柳葉箭·騎芻待令。
備忘記,傳于李成中曰,今日西北付料軍官內試射,蓋今番審理後特設者,關西付料軍官李楚廷,柳葉箭五中,加資。閑良李寅赫,三中居首,直赴殿試。北關付料軍官金泰極,騎芻三中居首,加資。閑良崔光儒,三中居首,直赴殿試。
鄭彦燮,以弘文館言啓曰,新除授副修撰朴春普,時在全羅道靈光郡任所,經筵入番事緊,請斯速乘馹〈上來〉事,下諭。修撰嚴瑀,卽爲牌招察任,何如?傳曰,允。
李成中,以兵曹言啓曰,參判臣李日躋,連日入直矣。去夜,移拜戶曹參判,而判書臣金若魯,陳疏受由,參議臣兪最基,受由在外,參知臣李天輔,謂有情病,不爲入來,替直無人。參知,卽爲牌招,參判有闕之代,亦令該曹,口傳差出,一體牌招,推移入直,何如?傳曰,允。
吏曹口傳政事,以李宗白爲兵曹參判。
以兵曹參知李天輔牌不進罷職傳旨,傳于李成中曰,只推,卽爲牌招。
李成中,以戶曹言啓曰,依傳敎左議政宋寅明,九月朔祿俸,令倉官更爲輸送于西江村所住處,則以爲,臣方負罪多端,屛伏江郊,不敢冒受常祿云。祿俸,又不領受,來十月朔祿牌,亦不出給,何以爲之?敢稟。傳曰,令倉官更爲輸送。
副應敎李昌壽疏曰,伏以臣,稟賦虛脆,夙嬰奇疾,少觸風寒,輒復增劇,必須閉戶塊蟄,浹月將息然後,始得回蘇,此蓋臣平生之疾,而近因日候猝冷,感傷忒重,忽然兩耳閉塞,而右耳尤甚,鬨鬨嘈嘈,只是風水聲,尺咫之間,不聞人語。投藥施灸,兩無其效,從今以往,自分爲聾廢之人,而仍又半面浮疼,若攢衆刺,痰火衝逆,頭目眩暈,眠食都廢,氣息凜綴,僵臥直廬,作一籧篨。禁中諸人,莫不見而危之,若不趁今調治,則實無復起爲人之望,玆不得不疾聲哀籲於閔覆之天。伏乞聖慈,俯加矜諒,亟命鐫削臣職名,俾得專意醫藥,以尋生路,仍治臣瀆擾之罪,以肅朝綱,公私不勝幸甚。臣無任云云。答曰,省疏具悉。爾其勿辭,調理察職。
乙丑九月二十五日午時,上御宣政殿。文科十二人引見入侍時,右副承旨金光世,假注書許彙,記事官權相龍·崔晑,進伏訖。上曰,注書出去,新恩,使之入侍。臣彙,承命趨出,與新恩李觀燮·李賢汲·尹東度·李德海·鄭弘淳·李明祚·李儁徽·李一馨·趙景觀·宋瑩中·沈鏽·李廷中入來,以次進伏。上曰,以次進來。觀燮進伏。上曰,達其名與年。觀燮曰,今年三十四矣。上曰,達父名。觀燮曰,學生棨也。光世曰,卽故判書李肇之姪也。賢汲進伏。上曰,達其名與年。賢汲曰,三十五,而臣父,卽前府使聖至也。東度進伏。上曰,達其名。東度仰達後,上曰,拆榜之日,已有下敎,而爾父,予嘗不忘矣,今見爾,油然如見爾父矣。筵臣,曾以爾父善人達之,而曾於春坊見之,異於時俗人,誠爲善人矣。爾亦追爾父事予之心事予,可也。東度掩泣仰對曰,臣父受國厚恩,位至八座。未及畢說,上曰,就坐。德海進伏。上曰,達其名與年。德海曰,三十八矣。上曰,達父名。德海曰,李廣義也。上曰,與壽海爲誰?光世曰,壽海之弟也。上曰,面貌相似矣。光世曰,太彷彿矣。弘淳進伏。上下詢其名後下敎曰,拆榜日已下敎,而初試榜,見爾名,有企于心,而今果登科矣。己酉下敎,予尙未忘,而今見爾,如見爾父矣。爲人甚固,爾須以爾父爾叔之事,參互而事予,可矣。年今幾何?弘淳曰,年今二十六矣。初見君父,又承此敎,惶感無地。明祚進伏。上下詢其名後下敎曰,爾亦繼爾父矣。與李重祚爲幾寸耶?光世曰,寸外矣。明祚之父,曾爲先朝入耆社之科,其子亦參今番慶科,而登科之年,同矣。上曰,世間事,果不偶然,予懷一倍,其年之相符尤巧矣。光世曰,尹東度之父,三十九登第,而其子亦然矣。儁徽進伏。上曰,達其名與年。儁徽曰,三十五矣。上下詢父名後下敎曰,戊申後,未見爾父,而今見爾矣。一馨進伏。上曰,達其名與年。一馨曰,年今六十矣。上詢父名後下敎曰,在京乎?光世曰,故戶判李溟之曾孫也。景觀進伏。上詢其年及父名,下敎曰,鄕人乎?光世曰,星州人也。瑩中進伏。上曰,達其名與年。瑩中曰,二十五矣。上詢其父名後下敎曰,拆榜日,亦有下敎矣。沈鏽進伏。上詢其名與年。鏽曰,三十八矣。上曰,故判書宅賢之幾寸乎?鏽曰,臣卽其姪也。廷中進伏。上詢其名與年。廷中曰,五十矣。上詢其世派。廷中曰,讓寧大君九代孫矣。諸新恩,以次就坐後,上曰,皆進來。仍下敎曰,顔氏家訓曰,敎子如嬰兒,今於爾輩立身之日,有此下敎,而或不無如水投石之慮矣。今日召見,無他勉勅,二十年苦心,不過調劑二字,後日所以貽元良者,亦此也。其中,或有年老,或有年少,而他日,亦有事元良者,爾等,若負予二十年苦心調劑之意,則是非但負予,實所以負乃祖乃父,爾輩,須銘心也。其中壯元,卽李肇之姪,沈鏽,亦沈宅賢之姪,二人,皆是善人,雖與父子有間,而猶父猶子之間,皆當效則其所爲也,以次出就位,可矣。一馨,仰達曰,臣之今年六十,餘年不多,恐無事君之日,而孝寧大君,爲臣九代祖,臣之父與祖皆受國厚恩。臣雖至迷,豈不知感激圖報之方耶?諸新恩退出。上曰,尹東度面貌,頗與乃父彷彿矣。光世曰,然矣。承·史以次退出。
上在昌德宮。停常參·經筵。
下直,錦山郡守朴師漢。
洪鳳漢啓曰,大司憲李夏源,執義趙擎,掌令宋時涵·南有容,持平李克祿·李聖檍,在外。今日以監察茶時之意,敢啓。傳曰,知道。
李成中啓曰,備邊司郞廳來言,今日賓廳坐起日次,而文·武科放榜相値,不得來會云矣,敢啓。傳曰,知道。
金尙迪啓曰,右副承旨金光世,今日不爲仕進,卽爲牌招,何如?傳曰,允。
以修撰嚴瑀牌不進禁推傳旨,傳于金光世曰,推考傳旨捧入。
傳于金尙迪曰,此雖與常時肅拜差晩,而今番則尤爲晩矣,此亦隨紀綱而然耶?政院,申飭。
南泰良啓曰,今番啓下京中上言二百九十四張內,一百四十張,分下各該司,猥濫一百五十四張,啓字爻周次還入之意,敢啓。傳曰,知道。
金尙迪,以禮曹言啓曰,來十月初七日宗廟冬享大祭親行時,王世子例行亞獻,而方在沖年,不爲磨鍊,出還宮時,闕門外祗迎祗送之節,何以爲之?敢稟。傳曰,置之。
以賓廳進不進單子,傳于李成中曰,頃日下敎來會之後,今始爲之,單子懸註多矣。更爲修整以入。
李成中啓曰,卽者,備邊司郞廳,以大臣意來言,今日雖非日次,而有稟定事來會云矣,敢啓。傳曰,詣閤。
洪鳳漢啓曰,右邊捕盜大將鄭壽松,有時急稟達事,來詣請對矣。傳曰,次對,同爲入侍。
有政。吏批,判書李周鎭牌招進,參判李益炡義禁府坐起進,參議沈星鎭牌招進,右副承旨金光世進。以申思建爲大司諫,李渭輔爲司諫,李夏宗爲獻納,金尙魯爲同義禁,洪正輔爲正言,金履萬爲正言,徐宗伋爲大司憲,李光湜爲執義,柳蹇·洪得厚爲掌令,金翰運·南鶴宗爲持平,尹學東爲吏曹正郞。兵批,判書金若魯次對進,參判未差,參議兪最基受由在外,參知李天輔入直進,右副承旨金光世進。兵批言啓曰,同知中樞府事盧啓禎呈狀內,慶尙道善山地父母墳拜掃事,今方下去,而身病甚重,勢難趁期還仕云,四山監役官黃遇河,素患痰病,近又越添,呈狀乞遞,竝今姑改差,何如?傳曰,允。副護軍南有容·趙擎·宋時涵·李夏源,副司直趙明謙·李克祿·李聖檍,副司果任師夏·鄭彦祥·柳徵瑞單付。
李成中啓曰,臣成中,與右副承旨金光世伴直矣。光世以該房,當進鞫坐,伴直無人。右承旨金尙迪,所當牌招,而拘於廳規,不得請牌,何以爲之?敢稟。傳曰,牌招。
傳于李成中曰,承旨入來後,直爲詣閤。
傳于金尙迪曰,入直承旨一員,玉堂入侍。
傳于洪鳳漢曰,俄者入侍承旨,更爲入侍。
金光世,以義禁府都事,以鞫廳大臣意啓曰,問事郞廳前掌令韓億增,方在罷散中,前獻納李夏宗,時無職名,令該曹,口傳付軍職,何如?傳曰,允。
又以義禁府言啓曰,今此推鞫多事之時,本府都事,不可不備員。參上都事金述魯出使之代,令該曹口傳,閑官換差,何如?傳曰,允。
又以義禁府言啓曰,本府參下都事金致溫,與新除授同義禁金尙魯,有同姓三寸叔姪應避之嫌,令該曹口傳換差,以爲推鞫時備員,何如?傳曰,允。
吏曹口傳政事,禁府都事金述魯,司宰主簿李普祥,相換。禁府都事金致溫,內侍敎官鄭克淳,相換。
李成中,以問事郞廳,以大臣意啓曰,問事郞廳李夏宗,今日政,新除臺職,其代,以前掌令鄭夏彦差下,而時在罷散中,令該曹口傳付軍職,何如?傳曰,允。
又以義禁府言啓曰,今此推鞫時假都事十員,令該曹差出,何如?傳曰,允。
兵曹口傳政事,副司果鄭夏彦。
金尙迪,以侍講院言啓曰,本院新除授兼文學黃景源,司書李應協,除拜有日,不爲出肅,竝卽牌招察任,何如?傳曰,允。
又啓曰,因侍講院草記,兼文學黃景源,司書李應協,牌招事,允下,而闕門已閉,待明朝出牌之意,敢啓。傳曰,知道。
李成中,以禁衛營言啓曰,來十月當三番左部前司屬公洪道五哨軍兵逢點實數六百五十二名,已爲點閱整齊。來十月初一日,與內外各處入直軍兵等,依例替代後,舊軍放送之意,敢啓。傳曰,知道。
又以禁衛營言啓曰,來十二月當四番左部左司屬公洪道五哨軍兵,來十一月二十五日京中逢點。依例準二朔立番之意,本道監兵使處,預爲知委,何如?傳曰,允。
吏曹參判李益炡疏曰,伏以臣,冒叨銓任,至于今凡四番矣。始感特達之殊知,不計一身之利害,冒沒承命,一意循公,而鑑識不明,人望不重,一政之出,猶不能甄拔人才,補益明廷,中間頰舌,次第逼身。臣固自訟,未嘗尤人,而惟其自劃之心,以銓地一步,爲鐵壁十重,新命之降,曾是不意,顧臣受恩之偏,淪肌浹骨,蹈湯赴火,亦所不辭,前後叨竊,何嘗爲循俗例讓之擧哉?此則聖上至明,庶可鑑燭,而第今之所以仰承明命,實有萬萬不可强者,世道日入坑坎,差跌則陷,人情漸難酬副,少違則敗。如臣綿力薄才,雖或有藉於長席,其或一拂人心,厚招譏議,卽必然之勢。明知其如此,而臣若晏然出而行公,終至於累知顧之明,貽身名之辱,則非但自負其心,又將負聖君也。臣所以徊徨踧踖,必欲以辭巽而後已,仰惟殿下,覆燾臣如天地也,鑑照臣如日月也。倘或軫此懇迫之情,褫鞶之命,不待臣辭之畢。玆敢披瀝肝膈之懇,仰瀆宸嚴之下。伏乞聖明,俯垂矜諒,亟遞臣所叨銓任,以卒全保之恩,千萬幸甚。臣無任云云。答曰,省疏具悉。卿其勿辭,從速察職。
乙丑九月二十六日未時,上御熙政堂。大臣·備局堂上,右邊捕盜大將鄭壽松,同爲引見入侍時,右議政趙顯命,行判中樞府事申思喆,兵曹判書金若魯,行副司直金聖應,靈城君朴文秀,吏曹判書李周鎭,右邊捕盜大將鄭壽松,戶曹參判李日躋,行副司直李宗白,左副承旨李成中,校理尹得載,假注書沈墢·許彙,記事官權相龍·崔晑諸臣,以次進伏訖。顯命曰,近間聖體若何?上曰,一樣。顯命曰,大王大妃殿問安,一向安寧乎?上曰,安寧矣。顯命曰,東宮氣候安順乎?上曰,安順矣。顯命曰,補中益氣湯,更有製進之命,或有虛憊之候而然歟?抑當太廟有事之時,或出於預防之意而然乎?上曰,此非常服之藥,而每當此時,欲爲調理之意也。一貼棄之,故明間,欲令爲問候矣。若魯曰,聖候連進湯劑,猶未快差,親享之請寢,極知惶悚,而今則誓戒已迫,霜寒且緊,聖上宜自量聖候。若復一向虛憊,則勿爲强行,特命攝行,實合於愼重之道,故臣敢冒死仰請矣。顯命曰,臣與藥房提調,有所酬酢於外矣。聖候如無大段形見之症,則孝思何可每每防之?而如有一毫不平,自知於心者,則決不可勉强行之矣。上仍誦御製中一年一享今幾年之句,而下敎曰,夏間時氣熱時,則予氣雖愈,而因卿等强請,不得行矣。向因用心,乍覺氣憊,而近日則補中湯進服後,氣憊愈矣。今番又何可不行乎?雖有南北之憂,予實不動,而今於諸臣之請見,故爲遲遲,而果未知何事也。顯命曰,今日雖非日次,而捕將,旣爲同入,特敎申飭之下,懸病不入者甚多,竝從重推考,何如?上曰,特敎之下,諸臣道理,不當若是,大臣所達,是矣。依爲之。出擧條顯命曰,此雖非可驚之事,而捕將,旣已入侍,虛實間,先爲下詢,宜矣。上曰,達之。若魯曰,韓億增之家,居在門外矣。忽有着道袍者,直入請見,仍出懷中文字,請考,而擧措似怪,故斥使退去,則末乃以告變二字脅之。故億增,招致洞內所任,捉置厥漢後,來告於臣。故臣卽招捕廳軍官,捉囚於捕廳,一邊使之坐起取招,敢此請對矣。上曰,不甚祕乎?壽松曰,不祕矣。上曰,承旨讀之。成中曰,此不當讀達矣。上曰,然則上之,私書亦緊乎?顯命曰,雖非緊者,而語極殊常矣。上曰,是常漢乎?若魯曰,嘉山校生云。上曰,予曾曰奇奇怪怪,而此誠怪矣。壽松曰,中間,多有可問者矣。上曰,許眉叟,卽許穆乎?顯命曰,然矣。上曰,閔老峯,誰也?顯命曰,卽閔鼎重也。上曰,李嗇,誰也?顯命曰,李瑞雨之別號,卽松谷,而此卽瑞雨之孫,順觀之嫡姪也。若魯曰,此卽嘉山竄放者矣。壽松曰,臣以大字,謄出別件矣。上曰,一世之完人者何?顯命曰,南人當權時,有淸南濁南之說,濁南,卽逆黨,渠則自以爲淸南矣。上曰,此云辛巳者何?顯命曰,李鳳徵,於辛巳,以服制爲凶疏,而渠以爲不參此疏矣。上曰,有爲尹鑴上疏者乎?顯命曰,李仁復,曾爲斥鑴之疏矣。上曰,權孚者爲誰?顯命曰,曾爲東萊府使者矣。上曰,陋者,自謂耶?淸南不入之說,思晟亦言之矣。顯命曰,然矣。上曰,業·巢者,何也?顯命曰,似指敬業·黃巢也。上曰,備堂,亦見之乎?若魯·文秀曰,臣等,自外見其謄本矣。上曰,私書又上之。顯命曰,渠之旨意,以爲渠輩心事,與向者逆賊不同,故變辭換面,欲上於他日矣。文秀曰,今則國家參用,故其言如是矣。上曰,非卿等入來,不可知其文矣。上曰,吳·洪,卽吳光運·洪景輔,而此謂宮城扈衛之事耶?若魯曰,順觀之拿鞫,亦出於吳·洪之口矣。上曰,吳·洪亦嫉之耶?文秀曰,亦稱吳·洪以淸南矣。上曰,此類,若蕩滌則欲上來乎?顯命曰,南送北,北送南,其意如此矣。上曰,此卽善文者矣。文秀曰,其祖卽文章人矣。上曰,一絲扶鼎之語,亦用之矣。其叔,誰也?顯命曰,卽瑞雨之子,而渠之三寸矣。周鎭曰,弘觀,以知情不告死矣。上曰,以策文法,用執事字矣。周鎭曰,熟於做策者矣。上曰,此片紙亦怪矣。顯命曰,此卽貽此漢之書,而占吉凶者矣。上曰,此文,何處得來乎?聖應曰,慶哥爲嗇之妻男,故得來於其家矣。上曰,其解夢,亦極陰慘矣。壽松曰,此漢則稱以全不知文矣。顯命曰,此詐也。上曰,非但陰慘,而極爲怪異矣。今將何以爲之?顯命曰,六鎭緣坐之流,往來綢繆如此,不可不依法處之。龍發,先爲鞫問,李嗇,一邊發捕宜矣。上曰,諸臣盡達。此若荒誕則已,捉來此賊,則必皆煽動矣。顯命曰,以此見之,知情者多連於土賊,亦未可知矣。思喆曰,以獄情言之,不可不設鞫嚴問矣。宗白曰,龍發之招,亦多有可問,亦當先問矣。若魯曰,所謂大蕩策,雖似虛疎,而往來陰祕之跡,此亦可見。李嗇,卽當拿鞫矣。顯命曰,龍發,當拿鞫,而慶哥,亦當拘留矣。聖應曰,廢族之事,臣嘗慮之,不可不拿來嚴鞫矣。文秀曰,凡係變書,或有虛疎而實者,或有實而虛疎者,次次捉來以問,則可知我國人何去乎。周鎭曰,其所謂變書,異於無識,亦有條理。以獄情事體言之,捉來李嗇,以法處之,宜矣。日躋曰,旣得端緖,不可不窮治矣。顯命曰,捕將,先爲出送,何如?上曰,唯。慶哥,亦宜自捕廳拘留矣。仍命承旨書傳敎。上曰,捕廳時囚罪人李龍發,卽爲本府設鞫嚴問。出榻敎上曰,嘉山,幾日程耶?思喆曰,爲八日程。顯命曰,都事中年少勤幹者,定送宜矣。成中曰,兩司在外人員,竝改差,政官卽爲牌招開政,以在京無故人差出,何如?上曰,依爲之。出榻敎上曰,同義禁李益炡,卽爲牌招。新除授禁府堂上·兩司,竝待下批牌招,禁推玉堂,竝附過放送,仍卽牌招察任。今此本府設鞫時,時原任大臣命招,左右捕盜大將牌招事。以上竝出榻敎上曰,注書持傳敎出去分付。臣彙,承命趨出,分付後還入侍。周鎭曰,臣以開政出去,而有及時稟定事,敢此仰達矣。親臨受誓戒前,祭官塡差之後,可以進參於誓戒之日,而侍從祭官,幾至五十人,雖以違牌人員,請敍分差,而無以充此許多之數。罪罷侍從中,自上從輕重處分然後,當爲推移塡差,竝與違牌人員,別單書入,何如?上曰,別單書入,可也。出擧條顯命曰,此乃公洪監司趙載浩狀啓也。本道農形,末終失稔如此,曾前如此之時,習操巡點,竝請停止,慰安軍民,亦有前例。營將·城將巡點一款,一倂停止,似合便宜,令廟堂稟旨事爲請,而習操停止,巡點爲之事,三南一體分付,則本道不可異同,置之,何如?上曰,依爲之。出擧條顯命曰,此乃黃海水使申德夏狀啓也。瓮津府昌麟島,本以牧馬之地二,去乙卯年間,限十年許借於所江鎭,癸丑年間點馬時,還推牧馬矣。因道臣狀聞,又爲出馬,仍屬於水營者,今至七十餘年。而今因點馬別監書啓,出馬後,新起處稅穀,自水營,輸納本寺關文,又爲來到矣。大抵此島所收稅,不過皮雜穀若干石而已。在太僕所得,不關在水營所得,亦不緊重,而其在爲海防措置之策,誠非細慮,故昌麟一島,依前盡屬於水營事爲請矣。黃海水營,本來殘弊,若失此島,尤難成樣,而在太僕之得失,似不關緊,依前許屬於水營,何如?上曰,依爲之。出擧條顯命曰,此亦黃海水使申德夏狀啓也。以爲巡威登山數多屯田,混入於松田,故自前司僕,每每送人斫伐。而年久長養之木,今若因屯田些少之利,終至斬伐,則誠爲可惜,故有此狀請矣。司僕,雖已覆啓蒙允,而臣意則使水使,更爲摘奸,限其經界,松木已長養處,則勿爲起墾,可以起墾處則許其起墾,似好矣。上曰,依爲之。出擧條顯命曰,此咸鏡監司李壽沆狀啓也。本道纔經辛壬大殺之年,今年又未免赤地之大歉。本道以極邊重地,京司及他道犯罪之人,率多定配於道內,以此流配之人,日加月增。雖在常年,尙多難處之患,況當極備之時,定配罪人之所以賴活者,全靠於土著之相救,而食穀多岐,乞貸無處,主客俱困。今後則京司及他道流配罪人,限明年姑勿定配於本道之意,京司與諸道,竝令廟堂,分付事爲請矣。主客俱困,其勢固然,依所請施行,何如?上曰,依爲之。出擧條顯命曰,臣得見申暐緘問擧條,則入侍諸臣,旣承下詢,宜以可否,仰陳所見,而其中鄭錫五·元景夏·韓顯謩三人,則無一言仰對者,此人等位遇,何如?而咫尺前席,顯有規避之跡,有負特詢之意,事體所關,誠極未安。兩重臣一宰臣,竝從重推考,何如?上曰,依爲之。出擧條上曰,承旨讀達緘辭。成中讀達。上曰,沈東尙,誰也?文秀曰,武弁矣。顯命曰,其中干證一人,卽臣至親而入其中矣。上曰,誰也?顯命曰,李天輔,卽臣四寸之子也。洪象漢,若有是事,則申暐爲直言,此事若虛,則象漢,誠爲至冤極痛矣。宰臣名官,旣有所聽之人云,緘問則可以知之矣。文秀曰,當直問於言根矣。若魯曰,先問於金萬胄等諸人,然後此爲緘問之體矣。上曰,問於金萬胄輩,而若曰信然,則何以爲之?顯命曰,果然則洪象漢,當有罪矣。上曰,李重白,何人也?若魯曰,卽抱川人,吏判李周鎭之政,爲復職,而臣亦嘗擬望,以銓官家往來人得名矣。聖應曰,臣待罪西銓時,亦擬武兼,而可否不順矣。上曰,渠若不知云,則當問於宰相名官乎?顯命曰,何可不問耶?上曰,此亦係於大開賂門乎?顯命曰,豐川·益山,豈有求乞之物,而若有所求,則亦近於不潔矣。若魯曰,果然則豈非不潔乎?上曰,不潔云則可,而亦關於賂門乎?得載曰,宰相居銓,若受賂物於守令,則其爲淸朝之羞恥,莫此爲甚矣。上曰,其所謂受之者,吏參受之云耶?未知末梢,何如,而此人,豈生欲於數百兩也?顯命曰,此言,尤慘矣。上曰,蠅亦吮肥,人豈吮此瘠者耶?金範魯,何如人耶?聖應曰,夢魯之弟也。上曰,金萬胄,京人乎?顯命曰,松都人矣。上仍命承旨書下判付曰,金萬胄·沈東尙·金範魯·李重白,令秋曹·該府,嚴査以聞。若魯曰,臣前以禁軍甲冑修補時,甲冑米劃給之例,有所陳達,有令廟堂稟處之命矣。大臣,今方入侍,下詢處之,何如?顯命曰,臣果自外商量,兵曹則四百石,御營廳則二百石,欲爲劃給矣。文秀曰,駕前別抄五十員甲冑,不可不造,而所入之價,當入千兩錢,以此二百石,太半不足,此甚悶慮矣。上曰,然則兵曹五百石·御營廳三百石,劃給,可也。出擧條若魯曰,昨日有西北別付料親臨試射之擧,諸武士,莫不感恩,此誠出於慰悅遠土武士之意,而其中張齊尙·沈德一·金泰極三人,曾前雖隨行於別付料,卽今則上京閑遊,而不爲入屬於別付廳矣。試射命下之後,不言於臣,直告於差備,同入試射。金泰極則至蒙加資之賞,渠等雖是北人,旣非別付料,則不由主將,冒入試射,極爲駭然,且關後弊,不可不治罪。而旣赴親臨試射,故臣不敢擅便,敢此仰達矣。上曰,果非入屬於別付料者乎?凡事不可無懲勸,自本曹參酌治罪,可也。出擧條文秀曰,今番別付料內試射,實出於聖上慰悅邊武之盛意,而得聞兵判之言,別付料外混同入射者,至於三人,事極濫越。朝家賞罰,如或失中,則紀綱由此漸壞,實非細憂,別付料外混射加資者,不可不還收矣。若魯曰,靈城,請收金泰極賞加之言,果是矣。上曰,所達,是矣。依爲之。出擧條上曰,別付料之路,何以漸廣耶?若魯曰,古則別付料,只是北之極邊,西之江邊,入付,而今則北之永興以北,西之淸川以北,皆入,故漸廣矣。上曰,如西北人,則果爲善射,而大抵皆俊矣。顯命曰,北方武士,身手尤爲異常矣。文秀曰,臣見其所居村,家家皆立射木矣。顯命曰,臣每欲仰達,而別軍直中,坐地如金聖應者亦多,而每與內官同處,此當留念而不可用之矣。上曰,其言,是矣。近來則似無壯士矣。顯命曰,先朝別軍直,則皆壯健矣。上曰,今番,亦有意召見,而軀幹壯健,如李萬囿者無之矣。若魯曰,臣日閱諸武士,而別無壯健者矣。上曰,具世智,爲壯骨而肥矣。聖應曰,世義勝於世智,而其父具侙,亦壯士也,以爲其子勝於渠之少時云。上曰,具侙,果壯士乎?方爲何官乎?聖應曰,方爲會寧府使矣。文秀曰,三南各邑軍器中,鳥銃價,自惠廳磨鍊,入於大同中,同爲捧上,分送五軍門及軍器寺,則六處卽造鳥銃,下送於三南自前分受之邑,以備不虞。當初朝家之如是處置者,其意大不尋常,而間値歉歲,雖或停造,其價米則勿論豐凶,依舊上納。然則因豐而造之,因凶而停之,實無意義,尤爲慨然者,雖當豐年,惠廳,無分送之事,各營無推出之擧,全然廢却,將至於十年,事之寒心,莫此爲甚。卽今鳥銃價米,留在於惠廳者,至於十三萬七百石零云。雖難盡推屢年之米,限四五年自軍門推出,造銃分送,斷不可已,敢此仰達。若魯曰,初爲軍器,而年年收之於民,納之於惠廳,而無所造成軍器,下送各邑,則不但武備之疎虞,實爲無名之穀。曾前權停者,雖不可一一追造,限以三四年,五六年,移送軍門,精造鳥銃,分送該邑,宜矣。聖應曰,當初大同磨鍊時,銃價,旣入其中,故雖年年上來,而自丁巳,因年凶停止,今至九年,或以三四年條,出給軍門,似好矣。文秀曰,祖宗朝美法,漸至廢壞,此已寒心,而聞閑雜人,方圖於賑廳,依海西月課契,欲爲貢物,而餘利則賑廳,欲分之云,此誠駭然矣。此路若不嚴防,則鳥銃,必不精利,決不可不永爲嚴防矣。上曰,所達,是矣。分付備局,參酌爲之,貢物事,則永爲嚴禁,可也。出擧條若魯曰,災年災減之代,例自賑廳上下,而近年以來,以賑廳之苟簡,時或取用於兵曹,今番又以訓局災減,代木二十同,分送於兵曹矣。兵曹,卽經費之用,災減代之責於經費,已是不可,而曾前謬例,特出於一時之事,不必每每引例,有若應行之法者而然。不幸値大無之歲,災減夥然,區劃無出處,則割用經費,猶爲哀痛,況賑廳目下所儲,猶在二十同之木,豈難推移而責出於經費乎?臣以此意,往復於大臣,而臣言不能有無於廟議,不得已,仰達矣。上曰,靈城,須陳所見。文秀曰,賑廳非無所儲,而畢竟每歸損失。自前臣之所見,則賑廳錢穀,不必料理多儲。若當賑事,穀物得用於三南廳,實無妨矣。蓋料理之際,貽害於生民,料理之後,徒歸於浪費,如此錢穀,雖給於災減代,固好,而今廟堂·訓局災減代,則已劃於兵曹,今番則自兵曹給之,此後則自賑廳,依古例擧行,宜當矣。上曰,傳曰,必也正名乎?騎判所達,是矣。今番災減代,自賑廳劃給,而兵曹則置之,可也。出擧條文秀曰,臣有區區所懷,惶恐敢達。臣立朝二十三年,凡係朝家論議,無一所礙,而頃以窩窟下詢時,臣不過以用人當公之說,仰陳矣。退見吏判李周鎭疏本,以賢能招廣等說,歸之於臣,而此非臣之所達,故問諸吏判,則以爲聽瑩而然。臣若以此上疏自明,則嫌於敲撼,如或上疏而不爲盡言,則有若諂媚,雖爲默默,而聖明,如未下燭,則臣之平日潔白之心,無以仰暴矣。吏判之疏,不過有礙於大臣之言,而以臣爲說者,誠爲冤悶欲死矣。得載曰,朴文秀之言,雖出於慨然之意,極其猥屑,推考何如?若魯曰,靈城之榻前分疏,非矣。玉堂請推,誠爲得體,此宜允從矣。上曰,依爲之。出擧條成中曰,俄者捕將所達罪人文書,別件謄出之說,極涉疎忽,捕盜大將鄭壽松,從重推考,何如?上曰,依爲之。出擧條上曰,玉堂持冊子入侍,召對爲之。出榻敎臣彙,奉傳敎承命趨出,還入伏。言於成中曰,俄者出外,則吏判以爲,吏曹參判,當牌招,以爲備員開政,而疏批未下云矣。上曰,俄者已下批矣。大臣以下,以次退出。
乙丑九月二十六日酉時,上御熙政堂。召對入侍時,參贊官李成中,侍讀官尹得載,假注書許彙,記事官權相龍·崔晑。得載,讀資治通鑑惠帝記自元康九年,止朝廷不能用訖。上曰,承旨讀之。成中,讀自散騎常侍賈謐,止爲羌所殺訖。上曰,注書讀之。臣彙,讀自齊王冏討,止欲以感衆訖,上曰,注書出去,臺諫牌去來,催促,可也。臣彙,承命趨出,還入伏。相龍,讀自閏月丙戌朔,止諸軍事鎭下邳訖,上曰,下兼史讀之。晑,讀自符下秦雍州,止超爲南淮王訖。上曰,七板仙人王子喬之吐,是耶?得載曰,然矣。又曰,王戎徙戎論,世以爲名言,且錢神論,切中當時之弊矣。上曰,今日錢貴,亦幾如是矣。成中曰,五代史,亦云文官不愛錢,武官不愛死云,錢之害,果如是矣。此下文義,尤無可講者矣。上曰,齊王冏事,亦無可觀,此後,持下卷入來可矣。晉武帝,席父兄之勢,能致混一,先儒以爲平吳後,始事荒淫,而予則謂非但平吳,其焚雉頭裘也,已有荒淫之漸矣。得載曰,然矣。上曰,問爲官爲私者,誠爲庸君,而百姓,猶呼萬歲,當此之時,民心,猶知逆順之分矣。得載曰,此下尤不足仰達。上曰,然矣。其君,如是荒淫,故終致賈后之變如是,而猶至於東晉者,猶可見晉武混一之功矣。得載曰,此下當揷自止矣。上曰,入唐記,始有可觀矣。此非綱目而亦無史斷者,何也?成中曰,司馬公,以全史爲編年,而朱夫子,因此而又作綱目矣。上曰,聞承旨所達,司馬公工夫甚大矣。得載曰,司馬公,不與蜀漢以正統,故先儒不許之矣。成中曰,此下,又無可觀者矣。上曰,編年則司馬公爲始乎?成中曰,漢書·馬史·唐書·五代史,雜出,亂無統紀,而司馬始爲編年,自少官至宰相,屢年而始訖編摩矣。上曰,工夫,果不小矣。成中曰,資治出後,有綱目,綱目出後,又少微通鑑出矣。上曰,志與列傳,皆混入矣。成中曰,資治始於初命晉大夫,專出於正名分矣。上曰,春秋間十餘年漏乎?至紫陽而始爲綱目乎?成中曰,至朱子而始爲立綱分目矣。承·史以次退出。
乙丑九月二十六日五更,上御熙政堂。推鞫承旨入侍時,右副承旨金光世,假注書許彙,記事官權相龍·崔晑。承·史進伏訖。上曰,注書出去,持入推案櫃開金,可也。臣彙,承命趨出,還入伏,仰達曰,出問政院書吏,則以爲開金,一則在於本府,一則置於內間,而例不在政院云。上命內官,持出開金,開櫃後,命承旨曰,達之。光世讀達。上曰,金德載,在京乎?光世曰,在嘉山云。上曰,達問目。光世讀訖,上曰,未盡矣。御製之謄傳,可謂神速矣。光世曰,得於慶昷家云。上曰,慶哥已捕來乎?光世曰,已自捕廳拘留,而亦當問之矣。上曰,此問郞,誰也?光世曰,卽韓億增矣。上曰,必與面熟矣。光世曰,近來,知人甚難矣。上曰,如有嫌怨,則難矣。大也字,字耶?戊申春,亦有疊呼其名者矣。戊申之賊,京畿則瑞獜爲首矣。緣坐之類,三南·西北外,無他往處耶?嶺東亦往耶?光世曰,亦往於嶺東,而兩南尤多矣。上曰,此類如不改心革面則爲難,而爲守令者,每不能嚴束此類矣。又曰,歲星守心者,何義?光世未對。上又詢於史官。臣彙起伏,仰達曰,此文字似出於左傳矣。上曰,所用處吉凶何居?臣彙對曰,未詳記矣。上曰,注書出去,入直承旨入來。入直玉堂,亦考出歲星文字所在處,使之入來。臣彙,承命趨出,因傳敎右承旨金尙迪,校理尹得載入侍。臣彙亦趨入。上曰,此等緣坐與他自別,而便同養虎矣。尙迪曰,臣往嶺東廉察時,聞光遠之姪,爲獄査匠,甚爲梟獍作亂,故移囚他邑,嚴刑九次矣。上曰,光遠,卽拔松於南山者乎?尙迪曰,然矣。刑推九次而不死,故移送於監司金尙魯處,而未知其生死矣。上曰,獰惡矣。尙迪曰,曉氣透入,請閉前戶。上命中官閉之。上命光世更書問目。光世書訖,讀達。上曰,戊申年應坐編配徒流案抄出,大臣入侍時,持入此中,閔·尹之族,必多入矣。上又謂尹得載曰,歲星守心之文,知而入來乎?得載曰,唐憲宗時,王德輿作守心頌矣。上曰,承旨持出問目,出去,則標信,當下政院矣。更問時,善爲誘問,宜矣。光世趨出。上曰,承旨·玉堂進來。尙迪·得載進伏。上曰,守心頌,讀達。得載讀訖,上曰,此卽憲宗平淮時所頌乎?頃以都城事,有御製詩,而慶哥次韻矣。如此則安知常訓之亦不播傳乎?得載曰,未知何時御製乎?上曰,卽心字詩矣。尙迪曰,御製出後,人皆謄見,故如是矣。上曰,雖不盡言,而實不無隱憂矣。尙迪曰,西北則不可多送,此類曾往北京見之,而義州策門,甚虛疎矣。上曰,使大臣入侍有意矣。予以二事有量者,其所以名以大蕩者,欲驅閔·尹於逆賊,自謂淸南,而欲脫其罪,其一則如是煽動,必欲生釁於國家矣。得載曰,端緖出後可知矣。上曰,此中,或有賢人君子,則不可知,而今則益將懷怨國之心矣。尙迪曰,國家之涵容亦大,而猶不感戴,則奈何?上曰,戊申之逆,亦全出於怨國矣。緣坐之類,爲守令者,欲令其作常漢,而不能矣。第瑞獜之族,則亦豈歸正乎?得載曰,如此者,豈有正不正之可論乎?上曰,益衍之欲媚領相,其意尤陰慘矣。其時欲杖殺,而豐陵力勸,故未果,而此亦益衍之流矣。其爲人,可知,大蕩策尤怪矣。尙迪曰,如此者,正謂自干王章也。上曰,如此者,或虛中有實,必致煽動矣。得載曰,不無此慮矣。上曰,緣坐之類,或必有受由上京,而亦未可知矣。尙迪曰,此則守令,不善點考之致矣。上曰,應坐而生者,法亦寬矣。如黃哥者,眞養虎之謂也。似已長大矣。得載曰,似已年長矣。上曰,今無他事,而如或西北有事,風吹草動,則此類必動矣。西北有賊,而能有縛來者,則亦可謂忠臣矣。尙迪曰,日月在上,妖腰亂領,豈不自罹王綱乎?上曰,予有先天之敎,故金聖鐸之言,亦迂入,大訓之後,此類亦欲入於蕩滌中矣。尙迪曰,用意陰慘矣。得載曰,其計窮極而爲此矣。承·史退出。因傳敎。俄者入侍承旨金尙迪入侍時,上曰,注書出去,當直都事,使之招立於門外。承旨令上兼史替出,相龍趨出。上曰,當直,在於金虎門外,而能步入之地乎?尙迪曰,然矣。上曰,與待漏廳遠近何如?尙迪曰,與待漏廳相對矣。相龍入達曰,當直都事,已招待於門外矣。上曰,當直都事則入侍,他都事替來當直事,上兼史出外,分付。相龍趨出,與當直都事入侍。上下詢姓名,則對曰,李普興矣。上曰,承旨傳此下敎,而限十度刑推事,分付。普興對曰,當以文字往傳矣。上曰,都事之言,是矣。命承旨書下問目,使之添入以問。仍下敎曰,初雖施威,而久爲延拖,則近於戲弄。刑推十度後,大臣,便宜爲之事,都事進往本府,分付。普興承命趨出。上曰,刑推後可知矣。尙迪曰,若有端緖,則可問矣。上曰,破笠而解夢者,非專迷劣使喚軍矣。尙迪曰,獄情難測,虛中或有實者矣。上曰,所疑者,城中,亦安知必無逃匿者耶?尙迪曰,問此漢,則可知矣。上曰,其事若實則如是逡巡者,怪矣。尙迪曰,不往大臣家,而先見韓億增,其言,皆陰慘可疑矣。承·史以次退出。
上在昌德宮。停常參·經筵。
夜一更,流星出天中淡雲間,入東際,狀如拳,尾長二三尺許,色白。五更,雷動電光。
藥房提調金若魯,副提調鄭彦燮啓曰,伏未審夜來,聖體若何?昨日,伏承下敎,劑入湯劑,已盡進御。臣等,卽與諸御醫入診,詳察聖候,議定繼進當否,宜矣。大王大妃殿氣候,何如?臣等,無任伏慮,敢來問安,竝此仰稟。答曰,知道。慈殿氣候差勝後一樣,予則一樣矣。湯劑加劑五貼以入後,日次入侍,宜矣。
大王大妃殿·中宮殿·賢嬪宮,藥房口傳問安。答曰,知道。
南泰良啓曰,注書李壽鳳,連呈辭單,久不行公,卽爲牌招察任,何如?傳曰,允。
李成中啓曰,卽者,刑曹郞廳來言,金萬胄,令秋曹嚴査以聞事判下,而判書柳儼,受由在外,參判李匡德,在外,參議宋秀衡,未肅拜,不得擧行云。參議宋秀衡,卽爲牌招,何如?傳曰,允。
傳于李成中曰,開坐已久,似將入來,招致當直都事問啓。
傳于金光世曰,承旨先爲詣閤,大臣以下,隨其入來詣閤。
金光世啓曰,鞫廳大臣以下,依下敎來待矣。傳曰,詣閤。
金尙迪啓曰,左議政宋寅明處偕來史官文鳳壽,身病猝重,勢難留在,他史官替送之意,敢啓。傳曰,知道。
李壽鳳偕來代,以鄭弘淳爲假注書。
以吏曹職牒還授秩別單,傳于李成中曰,此亦循例捧入耶?給之。
傳于金光世曰,點下者,竝敍用。
鄭彦燮,以吏曹言啓曰,今此太廟親祭時執事,皆以侍從塡差,而其中無職名人員,令該曹,口傳付軍職,以爲進參之地,何如?傳曰,允。
金光世,以問事郞廳,以鞫廳大臣意啓曰,問事郞廳黃景源,以春坊兼帶,依例改差,其代,以副護軍任鏡觀差下,何如?傳曰,允。
李成中,以義禁府言啓曰,本府參下都事趙榮進,與新除授參上都事李普祥,有婚家應避之嫌云。趙榮進,及出使參上都事朴時晉,令該曹,口傳換差。參上都事尹東暹,病重不仕,其代亦令口傳差出,何如?傳曰,允。
吏曹口傳政事,以金奎錫爲義禁府都事,南有容爲奉常正。禁府都事朴時晉,繕工主簿徐進修相換。禁府都事趙榮進,濟用奉事朴師郁,相換。
全羅監司鄭亨復狀啓,生鰒·柚子等物,限內不得封進,惶恐待罪事,傳于金光世曰,勿待罪事,回諭。
副提學申晩疏曰,伏以臣,一病支離,症形危苦,首尾兩載,已成膏肓,實無强策供仕之望,而適値開講有命,召牌儼臨,不敢他顧,竭蹶趨承,久違軒陛之餘,再登講席,獲侍耿光,區區榮幸,不知攸喩。多日淹直,病狀越添,萬不獲已,投章徑出,問備薄罰,不足以少贖其辜,臣日夕惶隕,靡所自措。顧臣病源,全是冷痰成塊,橫亘臍脅之間,若失將攝,闖作如期,而其症,最妨於誦讀,少或費氣,則輒必衝上。日前侍講時,聲音之斷續,喘息之艱辛,聖明,亦必俯燭之矣。凡係職事,罔非病痼,如臣所難堪任,而至於講讀之任,尤無久冒之勢,儻蒙聖慈,曲賜矜諒,亟遞臣職,俾得安意調息,則實天地生成之澤也。且臣於籌司兼任,竊有所愧惑者,宥密之地,責任甚重,有非人人所可僥冒者。顧臣不肖,最居人下,論其才則空疎,甚矣,語其識則魯莽,極矣。以臣身擬是任,不翅若矮人之觀場,僬僥之擔重,此則人器之不稱也。以樞要之重,父子之一時竝據,不但私心之不安,抑亦前規之所無。大僚雖以臣待罪居留時例兼爲言,例兼實差,事面頓別,其不可證以爲,例也審矣。且念頃年筵中,聖上,俯詢賤臣之差備堂與否,而大臣,以曾無可援之例仰對,則迺今,不顧當否,遽爾啓下者,何其不體諒之至此耶?此則私義之難冒也。顧今備堂中無故行公之人,其數旣多,凡於司坐賓對,不患備員之無人,則何必以如臣之決不可承當者,苟然充數於其間也?人器之不稱,旣如彼,私義之難冒,又如此,則從今以往,其勢不得不有坐輒病,看牌輒違,將未免積費撕捱,無限迫隘。臣心之兢悶悚蹙,固不須言,其於傷國體而虧臣分,何哉?玆敢悉暴危懇,仰溷聰聽。亦願特許鐫免臣兼帶備局之任,以安微分,不勝幸甚。臣無任云云。答曰,省疏具悉。卿勿過辭,察職。刑曹參判李匡德疏曰,伏以臣,疾病痼廢,殆無可爲。蓋自前年八月,至于今日,一年有餘,尙不能自力於枕席之上。風痰之癱瘓,眼視之盲廢,加以神精昏惑,言語顚錯,藥物日進而食飮日減,人事漸少而鬼事漸多。竊伏計不多寒暑而將無此身矣,生已爲負義之臣,死又將不免孤恩之魂,仰瞻宸極,俯念身命,只自日夕傷憐而已。夏初京兆之命,幸而卽蒙恩遞,又未幾何,除旨荐降,臣於病中,一倍震悸,不知攸爲。以罪釁則傾河難洗,以病狀則就木不遠,不審朝廷,奚取於臣,而尙不欲永棄,每每甄召之不已也?噫,七尺之軀,卽殿下所賜也。雖使爲國家爲韲爲粉,顧何足惜?然殘骸餘喘,易折難强,百計奮迅,終不能得,始知古人所謂奔走筋力,鞠躬盡瘁等語,亦自有命然後,可爲也。非不知本罪之外,又犯逋慢之律,而衷悃所迫,不得不冒萬死仰籲。伏乞聖明,特加哀憐,曲循情願,治臣之罪,削臣之職,仍命選部,勿復檢擬,俾得安意就盡於田廬之下,千萬幸甚。臣無任云云。答曰,省疏具悉。予欲用卿,卿何往事,一向撕捱?卿其勿辭,上來察職。司諫李渭輔疏曰,伏以向來憲啓,實爲臺閣莫大之羞恥,鞫囚酌處,何等重且大,而憲臣,斥臣以默無一言,或云一不爭執,其所勘臣之律,至於罷職不敍,則臺端一步,不啻萬重鐵壁。昨於春坊直中,忽奉亞諫移除之恩,臣誠驚怳震惕,莫省攸措。繼之史官出來,嚴促肅命,義重討賊,區區私義,有不暇顧,冒沒出肅,而鞫坐,例長僚往赴,故臣則自外還次。追思惠文之彈,臣之冒膺之失,尤覺騂面,慙悚曷極?間有春坊·宗寺之供仕,而至於見職責,以諫諍人之譏斥,如彼深緊,豈可以日月之稍久,耐彈而揚揚耶?臣之必遞之義,伏惟聖鑑之所俯悉,而通朝之所共知,不待臣言之畢,必蒙鞶帶之褫矣。且念臣情地之外,三朔宮僚,在直居多,久違病母,將護無人。又値換節,脫着失宜,諸般宿症,一倍添加,兼得外感,頭疼肌烘,寒熱無常,寢飯全廢,元氣如線,昏昏悶悶,凜綴以度。似此情理,誠爲焦迫,煢然單身,實無頃刻離捨之勢,不得詣臺自列,猥陳難冒之義,兼暴切急之懇。伏乞聖慈,天地父母,特軫自劃之微諒,仍推錫類之至仁,亟命刊削臣新授職名。仍令選部,勿復檢擬,俾得專意救護,以伸至情,千萬幸甚。臣無任云云。答曰,省疏具悉。爾其勿辭,護焉。
乙丑九月二十七日未時,上御熙政堂。大臣·金吾堂上引見入侍時,右議政趙顯命,判義禁申思喆,同義禁李益炡·金尙魯·李宗白,右副承旨金光世,大司諫申思建,執義李光湜,假注書許彙,記事官權相龍·崔晑,諸臣進伏訖。上曰,下敎之下,不卽擧行,當該中官,推考,可也。出擧條顯命曰,夜來,聖體若何?上曰,一樣矣。諸臣皆進來。重臣以下進伏。顯命曰,俄者聖敎問目,至爲詳密,故先以聖敎問之。臣等,與諸問郞,亦多般詰問,而姑無僞端,故聖敎雖有刑推之命,而不果奉行矣。上曰,其爲施威乎?顯命曰,施威則爲之矣。上曰,承旨讀達更招。又曰,大也,誰也?顯命曰,指權哥矣。思喆曰,權哥,卽劇賊矣。光世讀訖。上曰,似不錯亂矣。顯命曰,大抵篤信李嗇,而稱先生矣。慶哥或有可問之端,故亦問之矣。光世讀慶昷招辭訖。顯命曰,臣等及獄官臺臣之意,皆欲待李嗇之上來矣。上曰,卿等之意,何如?顯命曰,李嗇似非虛詤,而亦優於文字,未知渠或見誤於權哥,而必有可問者矣。思喆曰,聞龍發之言,則嗇之爲人怪强,且有固執云。其言,似非虛詤之事,必有眞的可聞者矣。尙魯曰,龍發以爲其人,刻薄怪物矣。益炡曰,權哥雖逃,而嗇若拿來,則必有可治之道矣。尙魯曰,臣則不以太虛詤知之矣。積年經營,結爲死交,故似有隱情而不吐矣。上曰,同義禁,盡達之。尙魯曰,似待李嗇之上來矣。宗白曰,李哥結爲死士矣。上曰,龍發,亦似非易人矣。宗白曰,瑞麟之子,一人則死,一人則逃亡云。尙魯曰,似有一膜子矣。思建曰,雖未詳知,而亦非全然虛詤之人,嗇若上來,則可知矣。宗白曰,已自兩廳移文矣。光湜曰,李嗇來後可知,似非虛詤矣。上曰,頃已下敎矣。南北之憂,予必不動,而不能無動於此矣。卿等之心,亦然乎?予於此,有以兩事自量者,一則渠輩,聞朝廷之調劑,故亦欲入於大蕩中。閔·尹則束之又束,而渠輩有獨脫之意矣。子若孫,何可防之之敎,誠爲大哉之言,此輩,亦必得聞,故擔琶琶者亦舞,此意陰慘矣。其一則未知其初果有向國之心,而或出於同謀共脫之計,大蕩策之名,誠怪矣。顯命曰,大抵不甚虛詤,亦非文飾,而大蕩之名,則欲放西北緣坐之意矣。思喆曰,不過大蕩滌之意矣。顯命曰,朝廷,雖務寬大,亦豈放此輩乎?思喆曰,李瑞雨,以大北子孫見防,以其能文,爲弘文提學。臣於兒時,亦嘗見之,而嘗推尊兩宋先正云。尙魯曰,其類中,亦有淸濁矣。上曰,閔·尹則濁矣。許積與許穆異乎?顯命曰,兩許,本爲異趣,而吳光運·洪景輔,亦是淸南矣。上曰,非但李哥,如有立功者,則可矣。徒流案,亦令持入,而此事甚悶,非禽非人而如此者多矣。皇朝之法,皆爲夷族,而我國之法,則過於仁厚,故致此。予心如此,而此輩之不爲感動難矣。此事專由於怨國而致此矣。顯命曰,或者以爲置於內地,則爲好云矣。思喆曰,臣於靑坡近處,見其草屋席門,妻自汲水者而問之,則其父兄,皆是吏曹·弘文云矣。上曰,重臣之言,是矣。松都杜門洞,如此矣,豈不殘忍乎?顯命曰,甲戌後,多廢族,故故相臣尹拯,嘗爲憂歎,而果有戊申之變矣。上曰,此下敎似如何?而尹·閔之族,每有希覬之心,而景廟至仁,故未遂其志,致有戊申矣。顯命曰,自罹王章者,國家亦奈何?上曰,今未知果入彼地與否,而其初下敎,欲令此類,驅作常漢,而爲守令者,不能如戊申初之日日申飭矣。顯命曰,日日申飭亦難,故近來逃亡者多矣。上曰,承旨金尙迪以爲往嶺南時,光遠同生,有爲獄査匠,聚錢作亂,刑推不死,故移送於宰臣之爲監司時云。尙魯曰,此卽光遠之庶弟也。臣亦屢刑而不死,故置之,而爲人,甚惡矣。上曰,徒流者幾何?尙魯曰,甚多矣。上曰,必有子息矣。顯命曰,亦必有生孫者矣。上曰,爲婢者何如?益炡曰,從其父逆而亦有仰役者矣。顯命曰,或有披髮而入者矣。上曰,卿亦見之乎?尙魯曰,巡到各邑,則一一點考矣。益炡曰,阿只之名,甚多矣。光世曰,必有代點之弊矣。上曰,何以辨之?思建曰,趙重峯謫居時,親自逢點矣。上曰,李嗇似非浮誕者矣。顯命曰,似是怪强者矣。上曰,慶昷,誰也?益炡曰,監司之孫矣。宗白,持入徒流案。上曰,徒案,年年上來乎?尙魯曰,四季朔上來矣。上曰,歲星守心之言,何謂也?顯命曰,此謂太平之徵也。上曰,過夜問于承旨不知,竝與史官而不詳知,故儒臣,持入守心頌矣。顯命曰,歲星天子之星,卽福星也。卽今天文官,以爲在秦分,聖人當起云。上曰,憲宗時,亦勝淮西李懷光矣。上曰,徒流案讀達。宗白,逐名讀達。上曰,閔·尹兩族,則竄於何地?姜必愼,曾請竄之矣。顯命曰,乙卯邦慶,多有放釋矣。宗白曰,未及盡抄,而亦近三百矣。上曰,故判書徐宗玉,亦達韓世弘事矣。顯命曰,卽其六寸矣。上曰,三百人,一何多耶?尙魯曰,無可奈何矣。上曰,推鞫姑罷,罪人拿來後擧行。出榻敎思建曰,請充軍罪人李時蕃,依律處斷。上曰,其勿更煩。請逆魁坦緣坐籍沒等事,亟命王府,依法擧行。上曰,旣諭何煩?請還寢罪人泰績酌處之命,仍令鞫廳,嚴刑得情,夬正王法。上曰,其勿更煩。請聖鐸等二人,竝令還發配所。上曰,其勿更煩。措辭竝見上新除授正言洪正輔,時在公洪道天安地,正言金履萬,時在堤川地,請竝斯速乘馹上來事,下諭。上曰,依啓。光湜曰,請逆坦孥籍,一依王府草記,卽令擧行。上曰,旣諭何煩?請還寢泰績酌處之命,因令鞫廳,嚴鞫得情,夬正王法。上曰,其勿更煩。請瑞虎等兩賊孥籍,亟令王府擧行。上曰,其勿更煩。請徙邊罪人陸師聖,依律處斷。上曰,其勿更煩。請物故罪人夏宅孥籍,亟令王府擧行。上曰,其勿更煩。措辭竝見上新除授掌令柳謇,時在京畿交河地,掌令洪得厚,時在公洪道溫陽地,持平金翰運,時在公州地,持平南鶴宗,時在泰安地,請竝斯速乘馹上來事,下諭。上曰,依啓。兩司傳啓畢,上曰,將心遲晩之李德濟,肆然犯上之尹光周,參酌。其雖特敎,今日入侍兩司,又且默默,今日兩司,可謂聾瞽,政院知悉。思建曰,臣,言議巽懦,情地臲卼,今此薇垣長席,實無一分堪承之望,而急於參鞫,他不暇顧,冒沒出肅,徹夜參坐,仍爲登筵矣,聖敎嚴截,至有令政院知悉之敎,臣不勝惶悚,措躬無地。臣何敢一刻晏然於臺次乎?請命遞斥臣職。上曰,今者在下者,可謂無耳目。旣敎之後,耳若聾,目若瞽,今日爲君,豈不寒心?依啓。光湜曰,臣於臺地,自劃已審,豈有一分堪承之望?而新除纔下,召牌踵臨,急於參鞫,冒沒出肅,而仍爲登筵矣,聖敎誨責,極其嚴截,臣誠惶慄,無地自容。其何敢一刻仍冒於臺次乎?請命遞斥臣職。上曰,聽若不知,因避塞責,若此耳目,將安用之?依啓。思建·光湜退出。上曰,於渠輩,好矣,此誠避遞之良策矣。申思建,初意其不然,而亦是一套,先儒豈欺我哉?心動則言動。李光湜前啓之際,已見其擧措而知之矣。如此遞差,適中其意矣。諸臣以次退出。上曰,玉堂,持召對冊入侍。出榻敎上曰,注書出外,分付。臣彙,承命趨出,上命承旨書下傳敎。上曰,近來耳目,聾瞽久矣。君之御世,以兩司爲耳目,耳目聾瞽,而其能爲國?噫,世間爲人臣,自服逆心,爲人臣,聞其君之自改叵測四字,豈敢更誦於帳殿?而頃者李德濟之逆心遲晩,尹光周之敢以疏中之悖說,汎稱話頭之峻,肆然更誦於帳殿者,俱爲無君無嚴,則在上者,雖施寬典,爲執法者,雖啓覆減律,其猶登時爭執,況頃日司諫削職之時,旣已下敎,伊後筵中下敎亦嚴,則今日入侍兩司之臣,只誦前啓,佯若不知。顧瞻於後,視同細故,下敎之後,塞責引避,以遞爲幸。噫,其不强勉則已,此等無據之習,決不售於今日,亦不可事同而置之。前大司諫申思建,前執義李光湜,其竝削職,以礪衰世。
乙丑九月二十七日酉時,上御熙政堂。召對入侍時,參贊官金光世,侍讀官尹得載,假注書許彙,記事官權相龍·崔晑。得載進伏曰,兩臺臣處分,未知何事,而大抵以學儒事,有此嚴敎矣。向日入侍時,臣親承無耳目之敎,猥忝論思之職,亦爲有罪,若有懷不陳,非無隱之意也。且此事每欲一番劈破,而頃日筵中,開端未畢,故雖十分惶恐,而敢此仰達矣。當初儒生輩,不知朝廷事,妄爲陳疏,聖上嚴處分之後,渠輩縮伏矣。贊善朴弼周引對之後,以扶植士氣爲敎,卽下蕩滌之命,儒生輩,以此增氣,爲此儒罰,士氣則固可笑,而至於儒罰,則於國家何關?於元景夏,亦無損益,今若置之度外,則自可帖然。臣於頃日,以先正臣尹拯,先正臣宋時烈,父師輕重之論仰達,而元景夏以臣言謂非可以證喩者,遂默默而退矣。此是非則自先朝,四十年搢紳間相爭之事,而聖上臨御以後,使不得推上朝廷,今則已忘之,豈非已驗之效乎?如此事,若又不使上聞,則當自起自滅矣。上曰,此事誠有效矣。殺人酌處者,猶爲爭執,則帳殿之下,將心遲晩之人,豈可不深治乎?得載曰,李德濟輩,爲人臣,苟有心腸,則豈可逆心自服乎?頃日下敎曰,雖凶逆如弼夢·麟佐,必不以逆心,直爲自服,如此之人,若加刑,則是無異於打木石,故卽停刑矣。臣聞此敎,不勝欽仰聖上仁厚之德矣。上曰,儒臣以爲不足責乎?得載曰,果不足責矣。以逆心自服之事觀之,何異於禽獸草木也?聖上,固當平心處之,如蟣蝨儒生輩,何可過費聖慮耶?臣雖有耳目,恩除之命,亦不敢發啓矣。彼儒生輩,於臣有何顧惜,而事已至此之後,則豈可承順而發啓?光世曰,儒臣之言,出於有懷必陳之意,此等之類,治之以不治,則好矣。凡爲臺閣者,聖敎之下,隨卽發啓,則不無承順之嫌,兩臺臣之事,亦以此而然矣。上曰,儒臣之言,非矣。屢日守閤之心,今已頓忘耶?儒臣之言,雖出於無隱,此則非矣。從重推考,可也。護逆亦逆,今日群下,若欲事予,則豈可如是乎?儒生,逆心遲晩者,何可顧藉?凡事可爲則爲之,何可避承順之嫌乎?抄出擧條得載曰,臣聞於問郞,則宜有執法之論,而其時不論,非矣。到今處分之後,以山藪之量,涵容置之,好矣。得載讀資治通鑑惠帝記中編,自太安二年,止悉以任之訖。上曰,承旨讀之。光世,讀自新野莊王,止百姓愛悅訖。上曰,注書讀之。臣彙,讀自河間王顒聞李含,止襲恢殺之訖,上曰,兼史讀之。相龍,讀自石超進逼,止流民遂安訖。上曰,下兼史讀之。晑,讀自二月乙酉丞相,止誅之穎從之訖,上曰,以惠帝之庸,能知嵇侍中之爲忠臣,怪矣。以此見之,亦可謂不全庸矣。劉禪則闇弱,而此則惠帝猶勝於彼耶?惠帝之庸,不辨菽麥,而何以知忠臣乎?得載曰,先儒駁嵇侍中矣。上曰,司馬光,斥蕩陰之忠矣。得載曰,惠帝之此言則好矣。上曰,以此見之,劉禪則不能如此矣。此非菽麥不辨,而眞是庸劣矣。光世曰,後主,亦不甚於惠帝矣。得載曰,詐云漢後者,亦憑依之言,於此,亦可見漢家仁厚立國之效矣。上曰,然矣。語云,夷狄之有君,不如諸夏之無,而若如劉淵者,其志大矣。得載曰,石勒亦大矣,胡主,亦多有善者矣。上曰,惠帝之爲君,殘忍矣。得載曰,二十五兄弟相爭,而其禍至此矣。上曰,太弟穎,亦不犯帝乎?得載曰,然矣。上曰,琅瑘王,卽元帝,而此如宋高宗之泥馬渡江矣。非但最勝於兄弟中,而晉君中爲優,故能開江左之治矣。得載曰,然矣。講畢。得載復進曰,臣前後入侍,醜拙畢露,聖上之所俯燭。證古論今,初無啓沃之功,臣以何術報國乎?聖上,不知臣如此,每以先臣之子,假借臣,若有懷而不陳,抱此耿耿而歸,則是負國欺心也。雖承重推之命,惶恐敢此仰達。上曰,儒臣,引先卿之言,果感於予心,予實嘉之。兩臺臣職削傳旨還收。光世曰,聖敎至此,又有此反汗之命,從諫如流之聖德,臣實欽仰於今日矣。上曰,俄者削職傳旨爻周,則可不頒布矣。光世曰,已爲頒布矣。上曰,尹得載之年,幾何?光世曰,丁丑生矣。上曰,兩臺臣處分之敎,乃所以正君君臣臣之義,而儒臣尹得載,有懷無隱,特推之下,眷眷陳達,特寢削職之命,以示其嘉焉。光世寫傳旨訖,讀達。上曰,今此兩傳敎,皆當頒布矣。光世曰,大祭受誓戒不遠矣。大祝則以玉堂塡差事,曾有申飭。今番,亦以玉堂擇差,俾參于誓戒,且侍從中,稱以在外者甚多云。依前例預爲塡差祭官後,使之趁期上來事,申飭該曹,何如?上曰,依爲之。其在駿奔之道,托以在外者,非矣。自政院,申飭該曹,可也。出擧條承·史以次退出。
上在昌德宮。停常參·經筵。
下直,金浦郡守金履健,淸江僉使趙以垕。
金光世,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李成中啓曰,行大司憲徐宗伋未肅拜,執義未差,掌令洪得厚·柳謇,持平金翰運·南鶴宗在外。今日以監察茶時之意,敢啓。傳曰,知道。
備忘記,傳于金光世曰,今下弓矢,淸江僉使趙以垕處給送。
南泰良啓曰,假注書鄭弘淳,時無職名,令該曹,付軍職,冠帶常仕,何如?傳曰,允。
李成中啓曰,事變假〈注〉書李陽泰,身病猝重,勢難察任,今姑改差,何如?傳曰,允。
金尙迪啓曰,親臨誓戒時,秋判,當爲進參,而判書柳儼,參判李匡德,俱在外。如此之時,亦有參議替行之例,今亦何以爲之?敢稟。傳曰,依爲之。
傳于金光世曰,承旨敦諭于左相。
傳于金尙迪曰,有實預差則盡參誓戒事,申飭。
金尙迪,以吏曹言啓曰,今此宗廟冬享大祭,親行敎是時,典祀官,例以奉常寺正塡差矣。奉常寺正有闕之代,口傳擬入之意,敢啓。傳曰,知道。
金光世,以兵曹言啓曰,自前武科出身中兩班子枝,則使之赴防,其餘諸人,則赴防與納米間從願許施,而所納之米,自本曹收捧,補用軍需矣。今番庭試武科出身等,依近例,一體施行,而其中西北人,則亦依昨年定奪,勿使赴防,各自本道,一竝收米軍餉會錄之意,分付,何如?傳曰,允。
又以兵曹言啓曰,禁衛哨官·禁軍遞兒窠,今方有闕,依節目禁軍中取才,以其居首者塡差之意,敢啓。傳曰,知道。
金光世,以義禁府言啓曰,刑曹啓目內,及第申暐緘辭判付內,沈東尙·金範魯·李重白,令該府嚴査以聞事,啓下矣。沈東尙,以黃海道豐川府使兼營將,時在任所,依例交代後,發遣府書吏拿來,而金範魯,全羅道益山郡守,李重白,碧沙察訪,俱在任所,發遣府羅將竝拿來,何如?傳曰,允。
上在昌德宮。停常參·經筵。
夜五更,金星入太薇垣端門內。
下直,富寧府使李鳳來。
親臨誓戒罷後,藥房口傳問安。答曰,知道。大王大妃殿誕日,政院·玉堂單子問安。答曰,知道。大殿·中宮殿·世子宮·嬪宮·賢嬪宮,政院·玉堂口傳問安。答曰,知道。大殿,朝廷二品以上·六曹口傳問安。答曰,知道。大王大妃殿,朝廷二品以上·六曹單子問安。答曰,知道。
李成中啓曰,卽者,備邊司郞廳來言,今日,賓廳坐起日次,而大王大妃殿誕日問安相値,不得來會云矣,敢啓。傳曰,知道。
金光世啓曰,行大司憲徐宗伋未肅拜,執義未差,掌令洪得厚·柳謇,持平金翰運·南鶴宗在外。今日以監察茶時之意,敢啓。傳曰,知道。
金尙迪啓曰,來十月初一日輪對日次,取稟。傳曰,停。
傳于金尙迪曰,禮房承旨入侍于宣政殿。
傳于金尙迪曰,承旨入侍時,儒臣同爲入侍。
以左議政宋寅明敦諭單子,傳于南泰良曰,使偕來史官傳諭。
備忘記,傳于李成中曰,今下弓矢,富寧府使李鳳來處給送。
傳于金光世曰,當齋於至近處,動駕,以敦化門爲之,令儀曹·騎曹擧行,軒架,以慶德軒架用之,分付該院。
傳于金光世曰,此處軒架,難於連爲輸用,此闕,爲時御所,則慶德宮軒架取用。
金尙迪,以弘文館言啓曰,本館下番,連日闕直,事體未安。修撰嚴瑀,旣有只推之命,卽爲牌招入直,何如?傳曰,允。
以校理李台重·金尙重,副修撰趙載敏,牌不進禁推傳旨,傳于李成中曰,竝推考傳旨捧入。
南泰良,以戶曹言啓曰,依傳敎左議政宋寅明,九月十月兩朔祿俸,令倉官更爲輸送于西江所住處,則以爲臣,方負罪多端,屛伏江郊,不敢冒受常祿云。祿俸,又不領受,何以爲之?敢稟。傳曰,令倉官更爲輸送。
李成中,以御營廳言啓曰,今九月二十八日下番別破陣賞試才時,別破陣閑良安振文,鳥銃貫三中沒技,依定奪別單書入之意,敢啓。傳曰,知道。
李成中,以御營廳言啓曰,今此下番別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
金尙迪,以成均館言啓曰,今九月初九日儒生課試,今月內無故日退行事,曾已啓達矣。大提學未差,今月已盡,不得爲之之意,敢啓。傳曰,知道。
死罪臣宋寅明疏曰,伏以臣,積罪未勘,冒死哀籲,日夕惶懼,唯鈇鉞是俟,及伏承聖批,不惟不罪,十行恩諭,敦勉益勤,誨責且嚴。臣於伏地感泣之餘,繼以震恐悶塞,不知所出。第臣區區本情,雖以日月之明,恐有所未盡照燭者,謂臣以前後嚴敎,有所撕捱,則臣何敢爲此?臣之忝叨匪據,已過十載,冥迷抵觸,罪釁種種,其間,豈無難安必遞之端,而苟可以進身,則亦不敢深引固辭,此不但分義而然,誠以恩山德海,報答無階,冒進之嫌輕,而盡瘁之義重故也。若臣今日所處,則有異於前,其所以痛刻欲死,不敢自立於天壤者,乃所以嚴倫綱也,謝神人也。使臣而無此心,則不可謂有人理也。使臣有此心,而猶且自同恒人,靦然周行,則不可謂有臣分也。匪不知嚴命之可畏,恩旨之可感,而頑如木石,轉動無路,罪上添罪,益復萬死。臣方矢心自廢,官職去就,初未暇論,而雖在微官庶僚,以罪見罷,旋又仍任,則必思所以一遞而伸廉義。自朝家言之,亦必不以爲不可遞,況於名爲大官者,豈可待之以廉愧之外?而循例祈免,亦涉惶恐,倘聖上,念及於此,則必有以處臣矣。世變無窮,又聞有設鞫之擧,不勝驚慮,而日昨召命之下,亦不得祗承違傲之誅,益無所逃。伏乞聖明,亟降威命,先削臣相職,仍復重勘臣前後罪犯,以嚴邦憲,以礪臣工,千萬幸甚。臣無任涕泣屛營祈祝之至。
以左議政宋寅明上疏,傳于金光世曰,承旨敦諭。
傳于金光世曰,左議政敦諭,以偕來史官傳諭。
工曹判書李箕鎭疏曰,伏以臣,有罪罔赦,無地自容,而頃者請譴之章,反紆寵批,誨諭諄勤,使之入城,臣誠怵畏分義,不敢不勉承,而臣情勢之外,病狀兼劇,身委床褥,日事湯焫,尋單見阻,方切悶蹙。此際,連接鄕信,臣母於數昨,偶因失攝,猝發癨亂之證,甚至於轉筋反胃,昏窒者半日,大吐暴泄,通晝夜無休時,糜粥亦不能近口,元氣頓滔,若將難支云。此證,在少壯人,尙云危急,況臣母七袠殘年,積病餘喘乎?臣旣睽離半載,私憂百端,今忽得此報,方寸如焚,按住不得,敢此投進短章,徑趨鄕程。伏乞聖慈,許臣歸護,俾霑孝理之化,仍治臣任情擅行之罪,以嚴朝憲,公私幸甚。臣無任戰灼祈懇之至。答曰,省疏具悉。卿其勿辭,往護焉。
乙丑九月二十九日四更一點,上御仁政殿。階上親臨誓戒入侍時,行都承旨鄭彦燮,左承旨南泰良,右承旨金尙迪,左副承旨李成中,右副承旨金光世,同副承旨洪鳳漢,假注書許彙·鄭弘淳,記事官權相龍·崔晑。諸享官及宗親文武百官,鞠躬四拜畢,冢宰讀誓戒文。諸享官及宗親文武百官,鞠躬四拜。上卽還內。
乙丑九月二十九日四更三點,上御宣政殿。禮房承旨引見,儒臣同爲入侍時,右承旨金尙迪,假注書鄭弘淳,記事官權相龍·崔晑,校理尹得載,香室入直官學諭張命德,追後入侍。上曰,祭報府,承旨達之。金尙迪,展讀差祭記。上曰,大祝,誰也?尙迪,擧名告達。上曰,儒臣進前,五禮儀在玉堂乎?大享儀註皇朝集禮持入。上曰,今番親享時,省牲一節,其令儀曹擧行。出榻敎上曰,鄭弘淳製述,而兼講工乎?臣弘淳對曰,講經則未嘗致工矣。金尙迪曰,製述人兼講,難矣。上曰,凡科工,講與製間,何必繼世爲之?尙迪曰,然矣。上曰,誓戒前期七日云者,除正日而計之矣。隷儀何日乎?尙迪曰,初三日矣。上曰,注書出去,大駕小駕儀仗記,取來於結束色。曾前,尹光紹有釐正者矣。尹得載持冊入來。上曰,親享時望瘞,誰爲乎?攝行則初獻官爲之矣。尙迪曰,親享時則亞獻官爲之矣。得載考閱冊子。上曰,親享條乎?予則意謂皇明禮,有省牲矣。五禮儀亦有之矣。得載讀望瘞條。上曰,古者祝板,每每改之,我國有祝板乎?尙迪曰,以鐵爲板,留置而用之矣。弘淳持儀仗記入來,上曰,此則小駕儀仗也。大駕儀仗記,更出持入。今番親享擧動時,用大駕儀仗乎?法駕儀仗乎?問而入來。得載曰,私家則燎,而國家則望瘞矣。上曰,予則以燎爲是矣。大報壇則燎之,望瘞終不如燎之精矣。尙迪曰,頃者宗廟祝式,有下敎者,其後考諸我國文字,而終無可據者矣。上曰,祧位則嗣王字當改之,而因循而來矣。尙迪曰,問于識者則以爲,釐正似好云矣。上曰,香室官員奉祝式入來事,分付。權相龍出去。上曰,向者下敎,而聞書寫忠義,或脫衣而書祝云,甚褻矣。政院時時摘奸,申飭,可也。上曰,書寫忠義有陞遷事乎?尙迪曰,未詳其規,而未聞有陞遷事矣。上曰,皇朝有省牲例,頃者予則以捧上省牲爲二節,故予又省牲矣。致有葛藤,到今思之,捧上看品等說,爲常談,而實則捧上,是省牲也。親享攝行間,省牲則一也。若致責,則典牲提調·禮曹堂上,當之,而非獻官所可知者也。命尙迪書傳敎曰,有悟而更考儀文,省牲之名,親享攝行,一也。此後則勿論親享攝行,禮官前期省牲,依例擧行。親享時,若親省牲命下,則亞獻攝省,不必疊行,置之。出榻敎張命德,奉祝式櫃入來。上曰,承旨捧入。上起而跪受,開櫃奉覽後,使尙迪傳授命德。上曰,奉櫃由正門出入事,分付。上命尙迪書傳敎曰,廟享祧位祝式中,皆只稱嗣王,而第十室稱孝曾姪孫,十一室十二室嗣王,上猶稱孝曾孫三字,此以不祧前祝式,不稟而仍用者,此三字宜書,則各室,宜當一例書之。不然,或刪或存,其欠一定,而事體重大,其令禮曹,問于大臣儒臣,稟處。出榻敎上曰,今番親享時,時不可及用矣。得載曰,頃者,亦有以此上疏者矣。尙迪曰,鄭權疏中有之矣。上曰,予以非小官所可輕議爲批矣。且予於常訓事,見之矣。不知予敎本意,又有腐儒輩出,則又將生事矣。尙迪曰,當初常訓親製時,臣終始入侍,詳知下敎顚末。伊時筵話,勿令史官書之,故傳說翻訛,以致疏儒輩駭擧矣。聖上之初欲改一字者,以慮無不及之意,或恐有傷於先朝尊周之至德,而猶爲愼重,又有下詢於大臣諸臣,及夫臨改之際,又以尊周之義字,改以誠字,則雖改周字,尊周之意,尤爲彰明爲敎矣。以此前後觀之,殿下於尊周事,豈有一毫未盡?而儒疏初出時批答,極其雍容,前後罪儒生者,亦可見聖意之攸在。贊善朴弼周入侍後,特命還收者,蓋欲使之帖然,而彼妄儒輩,不體聖意,以致激惱之至此矣。上曰,今聞所達,始覺改義以誠字之敎矣。予之本意,初不必入尊周字,而欲不泯於後,故入之。原任大臣,亦以爲拔此可惜,故予以王字改之,卽取春王正月之王字。其時承旨以王字有王伯之王字,不若周字爲達矣。向者元景夏製進尊王辨,予覽而笑之,六月八日,興感,使承旨入侍,自日晡至夜成篇矣。今以祝式事下敎,而提及此事,每聞常訓事,不覺支離,其後一未開見常訓矣。尙迪曰,聖上前後御製大訓·訓諭·常訓,無非裕後之謨,而至於常法·治法·政謨,摠在其中,當爲百世嘉法,毋論朝士章甫,孰不欽昻?頃有常訓板還入之敎,臣於此,不勝慨然,今又有此敎,此匪如此之事。上曰,予以體先尊周爲辭,則體先字,一節深於一節,若不知而爲之則奈何?而今以此爲起鬧之計,此無他,專以常訓中有祛黨條,故心有不滿,而作此擧矣,體先揄揚之意,反歸於誣矣。尙迪曰,殿下何爲出此敎也?得載曰,伏承此敎,不勝抑塞矣。尙迪曰,彼儒生輩之起鬧者,專出於不快一二朝士之意,有此推上朝廷之擧矣。殿下痛察其情實,一切鎭壓,則渠輩何敢每每如此乎?贊善朴弼周今番上疏,其論君德,固多好處,而其疏亦以儒生事,雖未知挾雜之如何爲言,其言,公平矣。儒生輩自稱士論,而此專爲挾雜而發也。若有儒生輩,實無礙逼於常訓之聖意,而聖上看得太深,尙此煩惱屢下不敢聞之敎,若有毫分礙逼處,則臣等,雖無狀,豈敢至今無一言乎?殿下若認以彼儒輩所爲,專出於嫉惡一二朝士,而無他別意,則聖心煩惱,必不若此矣。頃在閤外,必欲以此,一番導達,以冀回悟,而終不得一番入侍,彷徨閤外,不勝抑塞,今承下敎,如是仰達矣。上曰,今則本字還仍,其宜置之。上曰,予於二十歲時,參冬享,其後過三十二年,而又行冬享矣。予常欲一年內,親行再享,而向於秋享時,予之神氣猶勝,而諸臣請攝,今則漸當日寒,神氣雖不如前,必欲親行再享,雖臘享,予必行矣。頃者以此,諭于大臣而笑之。尙迪曰,毋論冬享與秋享日候,或恐聖體之致傷,則群下之請以攝行,實出於焦悶之意。況聖算,異於盛壯時,而每於享禮一事,必欲盡其誠敬,不憚玉體之或損,群下之情,豈不焦悶乎?初獻後則不待群下之請,凡於保護之節,自量而從便爲之,是臣區區之望也。上曰,常時則貼身而臥,至於享事時,則只有思慕一念,未暇自恤矣。承旨所達,似指小次一節,而予不必固執,豈不量筋力而爲之乎?諸臣遂退出。
上在昌德宮。停常參·經筵。
金光世啓曰,行大司憲徐宗伋,再度呈辭入啓,執義未差,掌令洪得厚·柳謇,持平金翰運·南鶴宗在外。今日以監察茶時之意,敢啓。傳曰,知道。
金尙迪啓曰,上番兼春秋權相龍,身病猝重,勢難察任。今姑減下,其代令該曹口傳差出,何如?傳曰,允。
吏曹口傳政事,兼春秋尹學輔單付。
傳于金光世曰,今番內殿門,以齋宿至近處爲之,而外闕門,以敦化門爲之,令儀曹·騎曹擧行。
金尙迪,以弘文館言啓曰,本館下番連日闕直,事體未安。副應敎李昌壽,校理金尙重,竝卽牌招,以爲姑降入直,何如?傳曰,允。
金光世,以義禁府言啓曰,卽接月令醫官鄭斗壽手本,則時囚罪人權崇,素患寒痰之症,越添於二旬處冷之餘,胸膈痞塞,肢體麻痺,頭疼眩暈,不省人事云。自前罪人病勢如此,則有保放救療之規,敢此仰稟。傳曰,依爲之。
上在昌德宮。停常參·經筵。
金光世啓曰,行大司憲徐宗伋,三度呈辭入啓,執義未差,掌令洪得厚·柳謇,持平金翰運·南鶴宗在外。今日以監察茶時之意,敢啓。傳曰,知道。
以副應敎李昌壽,校理金尙重,修撰嚴瑀牌不進禁推傳旨,傳于金尙迪曰,竝推考傳旨捧入。
以大司憲徐宗伋三度呈辭,傳于金光世曰,只遞本職。
金光世,以兵曹言啓曰,去九月朔各廳武臣等試射,連因有故,今已逾月,不得爲之之意,敢啓。傳曰,知道。
洪鳳漢,以敦寧府言啓曰,以譜閣修改事,使本府參奉鄭養淳,依各陵陵官兼監役之例,專管董役事,曾已啓下矣。譜閣創建,已過八十餘年之久。傾頹破傷,處處皆然。比當初所料,工役自爾浩大,四面樑柱,一倂重葺,前後階砌,盡爲改築。蓋瓦樑上塗灰,廳板墻壁丹雘,亦皆次第修改。至於奉安櫃子及床卓裹袱等具,率皆破傷,所見極涉未安,不得已盡爲新造,今纔完訖矣。譜冊還安吉日,令該曹推擇之意,敢啓。傳曰,知道。
金光世,以忠翊府言啓曰,忠翊衛,乃宿衛入直之士。每當番次,各道兵營,修都目定鎭撫,領付於番朔前月二十八日,本府逢點時者,自是流來古法。前後事目,申飭極其嚴重。今十月當番慶尙道咸安·金山·宜寧等三邑忠翊衛,不有期限,肆然闕番。從前雖有未及齊到之時,至於只送都目,全數闕番,前所未有。此由於近來紀律解弛,兵營及各邑,凡係本府事目,視若尋常,慢不擧行之致,揆以事體,殊涉寒心。其在重宿衛之道,不可無警責之道。依事目,當該兵使·守令,從重推考,該營·該邑,營吏·監色等,亦依事目,拿致本道巡營,各別刑推懲礪,闕番忠翊衛等,別定監色,星火赴番事,分付本道監司處,今後一依壬戌癸亥兩年啓下定奪及甲子式〈年〉事目,自其兵營,各別擧行,亦爲另加嚴飭列邑事,左右兵使處,一體分付,何如?傳曰,允。
副修撰趙載敏疏曰,伏以臣父素患痰癖之症,每當寒節,輒致添劇矣。卽接家人急報,則近連呻痛之中,頃値初寒猝緊,諸症挾感重發。肩脅牽痛,屈伸俱難,咳喘孔劇,寢食全廢,晝夜叫苦,眞元轉鑠,如是者已多日云,臣猝聞此報,心神飛越,按住不得。急持藥物,蒼黃發程,倩人構疏,冒死哀籲於孝理之下。伏乞聖慈,亟罷臣職,俾便救護,仍治臣徑行之罪,以警具僚,千萬幸甚。臣無任云云。答曰,省疏具悉。爾其勿辭護焉。
上在昌德宮。停常參·經筵。
卯時辰時,有霧氣。自未時至酉時,日暈。
下直,康津縣監南正五。
金光世啓曰,大司憲·執義未差,掌令洪得厚·柳謇,持平金翰運·南鶴宗在外。今日以監察茶時之意,敢啓。傳曰,知道。
李成中啓曰,小臣與右副承旨金光世,議政府隷儀進去下直。傳曰,知道。
藥房提調金若魯,副提調鄭彦燮啓曰,節屆初冬,寒意稍生,伏未審聖體若何?前劑入湯劑,當進於昨日。臣等依下敎,今日率諸御醫入診,詳察聖候,議定繼進當否,宜矣。大王大妃殿氣候,何如?臣等無任伏慮,敢來問安,竝此仰稟。答曰,知道。慈殿氣候,差勝後一樣。予則補中益氣湯進御後,氣憊差愈,而日近懷深,心在丹門矣。後日次入侍之意,曾已下敎,而隷儀相値,加劑五貼以入,待下敎入侍,宜矣。大王大妃殿·中宮殿·賢嬪宮,藥房口傳問安。答曰,知道。
鄭彦燮啓曰,文學吳彦儒入直矣,以其親病,陳疏徑出,原疏纔已捧入矣。所當直捧禁推傳旨,而此與無端徑出有異。推考警責,何如?傳曰,允。
洪鳳漢,以弘文館言啓曰,副校理臣尹得載,以親臨冬享時大祝,今日議政府隷儀晝仕出去之意,敢啓。傳曰,知道。
又啓曰,今此冬享大祭親祭祭文,當爲前期撰進,而藝文提學元景夏,奉命在外,弘文提學徐宗伋,時無職名。令該曹口傳付軍職,明日待待門牌招,使之製進,何如?傳曰,允。
兵曹口傳政事,副司直徐宗伋。
傳于李成中曰,今番擧動時侍衛,以誓戒受點單外餘員擬入。
傳于洪鳳漢曰,藥房提調入來尙遠,同副承旨先爲入侍于世子宮。
洪鳳漢,以弘文館言啓曰,本館下番闕直,已至多日,事體未安。副應敎李昌壽,校理金尙重,修撰嚴瑀,旣有只推之命,竝卽牌招,以爲推移入直之地,何如?傳曰,允。
又以都摠府言啓曰,今此太廟擧動時,守宮及寶劍侍衛,不可不備員,而都摠管元景夏奉命在外,上來遲速,姑未可知,一員未差,將不得備員。在外及未差之代,令政院稟旨變通,仍令該曹,以在京無故人口傳差出,以爲備員侍衛之地,何如?傳曰,允。
又以吏曹言啓曰,今此親臨冬享大祭大祝兪宇基·趙載敏·金尙重·嚴瑀塡差之後,兪宇基纔遭喪慼,趙載敏以親病陳疏下鄕,其代以金尙耉·李重祚代塡。金尙重·嚴瑀,今日隷儀時,當爲進參,而稱以本職未肅拜,終不進參,事體誠極未安。所當直請拿處,而方帶館職,不得循例啓請,其代以諸執事中李永福·兪彦述改塡,仍參隷儀之意,敢啓。傳曰,知道。
又以兵曹言啓曰,今此宗廟擧動時,本曹兩驛騎馬四十匹內,病傷馬除,各差備應差之數,無以推移。依前例京畿驛馬限十匹補把,以充不足之代事,本道監司處,分付,何如?傳曰,允。
李成中,以兵曹言啓曰,去秋三朔能麽兒試講時,武臣兼宣傳官權尙稱·趙重選等,二次不通,部將李觀濡,一次不通,一次病不進,殊無申飭勸課之意。竝依例推考警責,何如?傳曰,允。
又以守禦廳言啓曰,今番長陵幸行時設布帳,各邑將校軍兵試射放,依定奪,各該營將試取報來,故柳葉箭及鳥銃得中入格人,別單書入之意,敢啓。傳曰,知道。
洪鳳漢,以義禁府言啓曰,平薪僉使李宜恪憑閱處之事,傳旨啓下矣。李宜恪時在任所,依例發遣府書吏,交代後拿來,何如?傳曰,允。
濟州防禦使狀啓,進上方物箋文,未免過時,惶恐待罪馳啓事,傳于洪鳳漢曰,勿待罪事,回諭。
同副承旨洪鳳漢疏曰,伏以臣於近密之職,萬無堪承之望,而特除之初,事會急遽,他不暇顧,顚倒膺命。今又納符而就直,則不敢爲追事控免之計,而第臣春秋兼銜,與臣之從兄本館同知事臣象漢,有同堂應避之嫌,不可一味虛帶,玆始短章仰籲。伏乞聖明,亟令該曹,照例遞改,以安私分,不勝幸甚。臣無任云云。答曰,省疏具悉。所陳者,令該曹考例,稟處。
大司成金尙魯疏曰,伏以臣,得見前校理申暐緘辭,有曰宰臣力請,忽有此緘問之擧,曰故請發緘,果何意也?曰獨不念朝體之壞損,末又結之曰,緘問有請,準許乃已。首尾遣辭,至爲深緊,有若臣有意,而倡發緘之論。靳兪之下,强請甚力,期於必準者然。噫嘻,此何言也?伊日筵席,猝承詢問,而臣之迷見,當問而問者,在國體,只知其當然,不知爲壞損,其所以數語仰對者,不過就國體說耳。旁聽有人,擧條昭在,彼此之曲直虛實,干臣何事,而今乃以移乙之怒,驀地相加,眞所謂三更之厄也。宜卽陳章自列,而緘批不下,歷日泯伏,以賓對則敢違飭敎,自速問備。以金吾則開鞫事重,黽勉冒出,半日之中,去就郞當,勢雖使然,愧悚則極矣。伏乞聖明,俯賜照諒,亟行鐫削,俾妄開口者知戒焉。臣無任震惶怔忡之至。答曰,省疏具悉。此何撕捱?卿其勿辭察職。
副應敎李昌壽疏曰,伏以臣,猝得奇疾,兩耳聾閉,證情危惡,㱡㱡欲死。日昨違牌,亶出於萬不獲已,而聖度天大,罰靳例勘,臣病裏惶感,無地措躬。今於洊召之下,固當不計死生,顚倒承膺,而第臣區區賤疾之外,實有情私之萬分切迫者,臣老母以積衰之氣,抱沈痼之疾,居恒委頓,若不保朝夕。近因臣病猝重,過費心慮,眠食失時,將攝乖宜,忽於昨夕,痰火衝升,吐出鮮血,幾數匙餘,仍又昏窒,急灌藥物,僅得回蘇,而元氣虛陷,神息凜綴。臣㷀然單身,獨自焦遑,萬無頃刻離捨之勢。玆不得不疾聲哀籲於孝理之下。伏乞聖慈,曲加矜諒,亟許鐫削臣職名,俾便救護。仍命重勘臣瀆擾之罪,以肅頹綱,不勝幸甚。臣無任云云。答曰,省疏具悉。爾其勿辭護焉。
文學吳彦儒疏曰,伏以臣之偏母,素抱奇疾,痰火眩喘,乃其主症,而每當寒暑節換,將攝失宜,則諸症輒復如期而發,而長事藥餌,迄未收效。重以近年以來,重傷於洊遭喪威,眞元之消鑠,症形之危劇,視前不啻落下數層。而方其苦劇之時,殆有頃刻難保之形,時或痰降而氣下,則反似無病,進退苦歇,了無時月之效。身不離床席,口不停湯劑者,首尾凡八九朔于玆矣。以故氣隨病衰,年方六旬,精力朽落,凜凜如八九耋篤老人神氣,臣嘗憂遑焦迫,方寸騖亂,刀圭砭焫,雜試方藥,顧此情理,寧有暫離就直之望?而祗幸近日病情,乍有減勢,且當胄筵日闢,睿學月就之時,臣適忝宮僚,區區微誠,自切於重瞻离光,仰聆英音,抑情持被,今已屢日矣。卽聞母病,忽復越添,諸般症形,一般危苦,此其源委已枯,固非一時偶感之比。臣自聞此報,心神飛越,按住不得,投疏徑出,冒死哀籲於孝理之下。伏乞聖慈天地父母,俯諒微懇,特垂矜察,亟賜鐫削,俾便救護,仍治臣擅離之罪,以警具僚,千萬大幸。臣無任云云。答曰,省疏具悉。爾其勿辭護焉。
上在昌德宮。停常參·經筵。
自昧爽至辰時,有霧氣。自初昏至夜四更,有霧氣。
下直,平薪僉使洪錫福。
藥房口傳啓曰,伏聞東宮入侍醫官所傳之言,王世子有感冒之候云,臣等不勝驚慮之至。卽與諸御醫入診爲宜,惶恐敢啓。傳曰,藥房提調入侍。
大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。大殿,政院·玉堂口傳問安。答曰,知道。勿爲問安。大王大妃殿·中宮殿·賢嬪宮,藥房口傳問安。答曰,知道。大王大妃殿·中宮殿,朝廷二品以上·六曹口傳問安。答曰,知道。大殿,朝廷二品以上·六曹口傳問安。答曰,知道。勿爲問安。
金光世啓曰,今此冬享大祭時侍從諸執事,自吏曹塡差,旣經誓戒,且入睿覽,而及當隷儀,多所換改,亦不以侍從差出,實非特敎申飭之意,事體所在,極爲寒心。吏曹當該郞官,從重推考,何如?傳曰,允。
金光世啓曰,大司憲·執義未差,掌令洪得厚·柳謇,持平金翰運·南鶴宗在外。今日以監察茶時之意,敢啓。傳曰,知道。
藥房提調金若魯,副提調鄭彦燮啓曰,伏未審聖體若何?徹夜憂擾之餘,不瑕有勞憊之節乎?王世子感候,藿香正氣散進服後,其有益勝之效乎?大王大妃殿氣候,何如?臣等不勝憂慮,敢此問安。答曰,知道。慈殿氣候差勝後一樣。予則一樣,而世子挾寒食滯,自曉鎭定,晩後益差愈矣。
李成中,以都摠府言啓曰,今此太廟擧動時,守宮及寶劍侍衛,不可不備員,而都摠管元景夏奉命在外,一員未差,將不得備員。在外及未差之代,令本院稟旨變通事,允下矣。未差之代,令該曹,以在京無故人口傳差出,在外人合有變通之道,何以爲之?敢稟。傳曰,改差。
兵曹口傳政事,以李春躋爲都摠管,原興君煦爲副摠管。
鄭彦燮啓曰,藥房都提調兪拓基,聞東宮未寧之候,自鄕入來之意,敢啓。
傳于鄭彦燮曰,提調留在,都提調入來云。欲召見,卽爲來待于世子宮差備。
金光世啓曰,卽者禁府都事,以鞫廳大臣意來言,罪人今已拿來,鞫坐卽當擧行,而兩司中司憲府多官,或在外或未差,不得備員,令本院稟旨變通云矣。今日雖値齋戒,在前如此之時,亦有開政之例,未差之代,政官牌招開政差出,仍卽牌招,在外人員,亦宜有變通之道,何以爲之?敢稟。傳曰,擧行事,待下敎擧行。在外人員改差,待開門,政官牌招開政。
以李明祚爲假注書,沈鏽爲事變假注書。
李成中,以兵曹言啓曰,今此宗廟擧動時,別雲劍以受誓戒時落點人員,當爲侍衛,而實差驪善君壆差祭,密陽君梡·東陽君㭻,身病猝重,將不得備員。侍衛原單子,所當付標以入,而擬望中人員,或陳疏下鄕,或身病陳疏,或差祭,他無推移之道。實差有頉之代,不得已改望以入之意,敢啓。傳曰,知道。
南泰良,以戶曹言啓曰,依傳敎左議政宋寅明九月十月兩朔祿俸,令倉官更爲輸送于西江所住處,則以爲,臣方負罪多端,屛伏江郊,不敢冒受常祿云。祿俸又不領受,何以爲之?敢稟。傳曰,令倉官更爲輸送。
刑曹參議宋秀衡疏曰,伏以臣,情理悲苦,疾病沈劇,實無一分可强之勢,而昨以金萬胄査事,召牌儼臨。成命之下,時急公事,有不容一日遲延,玆不得不强疾入肅,仍卽赴衙,發關於松都,萬胄當不日捉囚矣。第念今此査事,所關不輕,必待諸堂備坐,然後方可以按査,而判書臣柳儼,受由下鄕,參判臣李匡德在外。卽今行公者,只有臣一人,莫重査事,決匪佐貳之官所可獨當。且臣與禮曹參判洪象漢,有世所共知之嫌,而玆事旣有關於象漢,其在私義,尤不可冒嫌參涉於其間,玆具短章,略陳事實。伏乞聖明,俯加諒察,特命待諸堂備坐後擧行,以重査體,仍許鐫遞臣職名,以安私義,千萬幸甚。臣無任屛營祈懇之至。答曰,省疏具悉。爾其勿辭察職。
乙丑十月初四日酉時,上御養正閤。藥房三提調引見入侍時,都提調兪拓基,提調金若魯,副提調鄭彦燮,假注書許彙,記注官尹學輔,記事官崔晑,醫官金應三·金壽煃·方泰輿·金履亨·鄭趾彦·金寶潤,諸臣進伏訖。拓基曰,臣見朝紙,承聞東宮有靡寧之候,卽爲馳入,而達夜憂擾之餘,寢睡必致全失,此時聖體若何?上曰,湯劑進御後,滯憊兩候差愈,過夜一場用心,而今則無妨矣。拓基曰,大王大妃殿氣候,何如?上曰,安寧矣。拓基曰,東宮症候,初意一時所感,而夜則果致辛苦矣。小臣晩始承聞,不勝驚惶,入來後聞已鎭定差勝,卽今則未知尤勝於夜間,而猶未快差乎?上曰,初意一時所感,而夜間未知如何。醫官欲通於提調,故初則不許,而終則使通之矣。此症全由於觸寒挾食,生冷凝結之致,今則差愈,而此如常談所謂食量大,不無虛餒之候矣。俄飮木米茶,而石魚·紅蛤,則使之嚼吐其滓,而一一能然矣。或慮誤食飮食,又申囑而來矣。若魯曰,更無嘔氣乎?上曰,更不然矣。若魯曰,此爲大幸。拓基曰,雖凡人疾病,飮食甚難,而東宮則常時食量大,節序又如此,生冷及實果,每易進服,卽今雖已差減,而食治爲難矣。上曰,常時亦薄着納涼,而其日重觸風,呑柿五介而吐之,講畢又吐,而猶能如此,氣則實矣。俄者洪鳳漢,進柿而問其更喫與否,則以手遮面而不視曰,後當不喫云,而未知病差後則如何矣。紅蛤等物,皆令嚼吐而不食,已二日矣。拓基曰,凡人每於霍後,則未能收拾,而食念生則尤難矣。上曰,如此故屢囑之矣。拓基曰,醫官曉已診察,故更不請診,而小臣在外時,聞冬享親行之敎,區區下情,實不勝憂慮。朝廷必已陳達,而卽今冬日似解,而晝宵異候,夜氣甚冷。且聖上,雖以氣憊差愈爲敎,而達夜用心之餘,動駕只隔一日,下情甚悶矣。況今曉霧連塞,若於此時,徹夜將事,則玉體之受傷必深,何可知如此而不達乎?卽今節候如此,且與純然寒凜之時異矣。若魯〈曰〉,此時離違東宮,至於兩日則尤悶。親享雖重,而目前事勢,亦不可不念矣。上曰,再昨批已下敎,又有下敎於右相者矣。夏時則最好。其時一行,則可以一伸予誠,不必再行,而今已至此,冬享雖與日煖時不同,而湯劑後,則滯氣頓勝。且雖一場憂惱,此亦有輕重,日近懷深,心在丹門之敎,予非爲文具也。此時則非但一日,而一時尤急矣。卽今又有可爲之事矣。若魯曰,已入來云。上曰,築城亦是遺逸之意,予心每在此等處矣。若如向時黃哥事,則幸而今番諸臣,氣色皆動,雖在其中,玉石當分,而行此之後欲爲之,過一日則可行,今何可攝行乎?予往丹門後,則世子症候,雖如夜間,而心無二致,予必無動矣。過夜則半晌如癡,尙今未定矣。此後或慮食治之不適,朝夕囑之矣。仍嗚咽下敎曰,冬享則予在潛邸時,求差一往,而此後亦豈易再行乎?雖行而必無所傷矣。拓基曰,秋享停止時,臣有仰達者矣。聖候雖安寧,而區區憂慮,靡不用極,故此時彼時,或慮如何,而每有所請矣。以此時思之,則奉承於其時或好,而以今言之,尤爲悶迫。藥院批旨,臣亦見之。雖知聖孝之難抑,而曉霧如此之時,一夜失睡,豈不大悶乎?上曰,其時領相,以爲冬享可行,而次次防塞,恐又推至於臘享矣。今則氣憊,少無所加,如有霧氣,則承旨已達,而小次之節,必不固執矣。拓基曰,下敎縷縷,不敢更煩,而日候未知或有雨雪,尤恐致傷損矣。上曰,如有雨徵,則郊外爲難,而一夜將事,何至過慮乎?拓基曰,小次之節,曾已屢達,而五禮儀及祖宗朝亦多有之。且今春秋已高,與前顯異,此非靳持者矣。上曰,予今自量,雖竝三獻可爲,而如有霧氣,當有量處者矣。若魯曰,初獻畢則日已曙矣。少休於守僕房,則可免霧氣之透徹矣。上曰,小次猶難,況隩室乎?且與正殿,必竝峙矣。拓基曰,此則神門外上直守僕房矣,少無所妨矣。上曰,然乎?若魯曰,當以此出外,分付矣。拓基曰,展謁後永寧殿步輦處,稍遠矣。上曰,後殿則雖步往,尋常矣。今番往候東朝,往回數遭,比之後殿,不啻倍蓰,而不難矣。第此等小節,不當固執。且卿初入而有言,此則當預聽之矣。拓基曰,湯劑當連進矣。上曰,然矣。齋室則欲服生脈散矣。若魯曰,齋室亦進湯劑好矣。上笑曰,此雖非城外,而何可持往藥爐於路中乎?且生脈散,或慮其寒涼,使醫官達之。應三曰,麥門冬下一戔,則不涼矣。壽煃曰,氣憊時用之,則無寒涼之慮矣。上曰,此則當煎往乎?若魯曰,然矣。拓基曰,丸劑亦不停止乎?上曰,近來勤服矣。拓基曰,前日劑入者已盡乎?上曰,服至半矣。拓基曰,大妃殿瓊玉膏果有顯效乎?上曰,近來氣候頗勝,而近以日寒,有痰候少停,而似不無效矣。上曰,大駕儀仗有三,展謁時儀仗,法駕乎?小駕乎?注書出外問之。臣彙承命趨出。入達曰,招問結束色,則以爲,宗廟·社稷大祭時則以大駕磨鍊,展謁時則小駕云矣。上曰,然矣。諸臣以次退出。
乙丑十月初四日罷漏後,上御養正閤。藥房〈入〉診時,提調金若魯,副提調鄭彦燮,假注書許彙,記註官尹學輔,記事官崔晑,醫官金應三·金壽煃·方泰輿·金履亨·鄭趾彦,諸臣進伏訖。若魯曰,徹夜勞動之餘,聖體若何?上曰,一樣矣。東宮所患,初意其感氣,而夜深則甚爲驚慮矣,今則氣似回似愈矣。此祟於觸風食冷而然矣。若魯曰,日昨召對,臣見有咳嗽之候,以勿觸風陳達矣,昨於藥院,聞有不平之候,欲爲問安,而未果矣。上曰,曾前亦多如是矣。若魯曰,感氣每患挾食而爲祟,夜間猝聞如此,不勝驚慮,而今有差減之勢云,極爲多幸。第聞醫官之言,則如此症候,有食則輒加云,少愈之後,調治尤難矣。近來夜寒晝熱,時氣不調,故閭閻間,如此感寒甚多矣。上曰,自再昨,多爲觸風,而其日午,喫柿五介矣,昨日夜深後,昏昏不省,予亦往見,而不省矣。洪鳳漢入侍後,初則不省,而終則知之。曾見於再昨,而以爲見於昨日矣。又曰,役事可苦,此則文也。又曰,如是而休息可幸云,此亦其本心,今則穩睡,明後則必差矣。若魯曰,此是一時挾感矣。上曰,予試問柿之可喫與否,則答以差後則當喫矣。其日當出講時,喫兩柿吐下,講畢入來後,更喫三介云。若魯曰,其時神氣,必不如常,而亦能善誦矣。上曰,其日亦講畢來言曰,善誦云矣。若魯曰,其時多讀十二行,又多酬酢矣。上曰,以此見之,氣運則好矣。以爲其時氣不平,而亦能善回云。俄者洪鳳漢入侍時,又臥誦聖希天賢希聖之語,又誦春坊所進文字,而無差錯矣。若魯曰,聰慧絶異可貴矣。聖候不意驚慮之中,徹夜勞攘,醫官數人,使之入診,何如?上曰,雖有微眩之氣,而湯劑後,自可差愈矣。批答已有下敎,而滯氣頓勝,似由於扶元去痰之致矣。若魯曰,若然則多幸矣。上曰,大享亦近,醫官上三人入診,可矣。壽煃·泰輿·履亨,以次入診。上曰,亦似有人情,洪鳳漢入來,勸進木米茶,而始飮之矣。壽煃曰,左三部,前則沈而今則高,似由於過夜失睡之致,而大抵元氣則勝矣。泰輿曰,左右三部調均,而中腕脈度帶數,似由身動之致矣。履亨曰,大體如兩醫官所達矣。壽煃曰,補中益氣湯,似是有效矣。上曰,世子方服橘薑茶,則何如?達之。壽煃曰,待明更診後可知,而橘薑茶,利於滌痰潤下,好矣。上曰,俄亦問之,而以湯與實果爲好,仰對矣。泰輿曰,觸寒滯冒,致此感氣,若和解其挾食,則可以差愈。理痰順氣之劑,實爲當劑,而陳皮雀舌茶同入,好矣。上曰,此言,何如?若魯曰,陳皮雀舌茶,臣亦恒服矣。泰輿曰,臣等診察脈候,則比常時尤帶數,全由於觸寒矣。上曰,果大觸風矣。隆孝門高,與仁政門相望,而終日登覽,自日晡前至日暮始下云。趾彦曰,此正寒霍之類。橘皮不去白而用之,則必有效於寒感挾痰之症矣。若魯曰,此非但霍氣矣。趾彦曰,橘薑茶可以解寒矣。上曰,戔數幾何則好耶?壽煃曰,橘皮三戔,生薑三片同煎,而尋茶時進服好矣。上曰,鄭趾彦,招金應三以來。應三入伏曰,東宮方穩睡矣。上曰,橘薑茶達之。應三曰,膈間和解,爲當劑矣。上曰,壽煃已達戔數,何如?應三曰,好矣。上曰,必以爲辛矣。應三曰,略略進服宜矣。上曰,三人已診,應三姑勿診之。若魯曰,臣等出外待候,診察東宮,何如?上曰,今則不必與卿等診候矣。若魯曰,雖於戶外瞻望,不可不診察矣。上曰,天明後予當與卿等率見,史官亦留待於外,可也。若魯曰,醫官待於差備門,提調則直宿宜矣。上曰,姑徐之。方泰輿·金履亨,則使待於差備,可也。若魯曰,患候雖減,而應行之事,似當許之矣。上曰,今當大享之時,直宿非其時。批答當下敎,而差勝後則似當如前矣。上曰,橘薑茶煎入東宮,天明後更爲入診,而同副承旨洪鳳漢,同爲入侍。竝出榻敎因傳敎,藥房提調,同副承旨洪鳳漢,同爲入侍時,醫官金寶潤追入。上令中官,口傳下敎曰,注書及下兼史只爲入侍。諸臣進伏訖。上曰,進燭而診候,可矣。上曰,以爲有惡心症云。鳳漢曰,此是本症乎?上曰,然矣。抑有痰而然乎?應三曰,然矣。諸醫官以次入診訖。應三曰,脈度沈數,與未曉前一般,肌膚微溫矣。上曰,精神則勝矣。壽煃曰,脈度比曉,浮滑一樣,而肌膚少溫,似由於水刺久闕之致矣。鳳漢曰,木米茶和淸進服好矣。應三曰,生淸當入獻矣。泰輿曰,比晨一樣矣。履亨曰,比曉無減,而卽今昏睡,似由寒氣自外消散之致矣。趾彦曰,寒縮之氣,似舒而然矣。寶潤曰,與諸醫官所達,同矣。鳳漢曰,都承旨未及入侍矣。上曰,使之入來。鳳漢曰,未知肌膚比曉尤溫耶?上曰,面色如夜間矣。鳳漢曰,猶未可知,面部間紅點,使年少者察之好矣。上曰,爲心脂而照之。應三·泰輿入察曰,無之矣。上曰,橘薑茶當先乎?湯藥當先乎?應三曰,先進湯藥,好矣。上曰,持來。鳳漢曰,卽今言語,何如?上傳東宮所言曰,惡心可悶云矣。若魯曰,腹部無牽引之氣耶?中官持入湯藥。鳳漢仰達曰,湯藥與薑茶無異,請服湯藥,何如?腹部亦何如?上曰,使醫按之。應三以手入按。上笑曰,顯異於夜間矣。今則知羞縮矣。應三曰,腹部不硬矣。東宮起坐,將進湯藥。鳳漢先嘗而進之。進服訖,上笑曰,夜不能如是矣。若魯·彦燮俱達曰,善爲進服矣。上曰,此藥亦解肥乎?應三曰,入蘇·朮故能解肥矣。上曰,坐時更診,可矣。應三入診曰,與俄者無異矣。上曰,酬酢等節,勝於夜間矣。東宮曰,言語則不好矣。上曰,差晩則神氣始可勝矣。應三曰,然矣。鳳漢曰,此是表症故如此,誠爲萬幸。上曰,似由於凝痰之致矣。若魯曰,臣等出外,欲留待近處矣。上曰,見今日則可知矣。彦燮臨出時,上曰,醫官入診時,同副承旨洪鳳漢,連爲同入,可也。出榻敎諸臣以次退出。
上在昌德宮。停常參·經筵。
申時,日暈。
大王大妃殿·中宮殿·賢嬪宮,藥房口傳問安。答曰,知道。
藥房口傳啓曰,卽伏聞東宮入侍醫官來傳之言,則小麥茶調龍腦安神丸,間間進服事定奪云。小麥茶先此劑入,安神丸今方始劑,畢劑後封入之意,敢啓。傳曰,知道。
李成中啓曰,備邊司郞廳,以大臣意來言,今日賓廳坐起日次,而大祭齋戒相値,不得來會云矣,敢啓。傳曰,知道。
金光世啓曰,大司憲·執義·掌令二員,持平二員未差。今日以監察茶時之意,敢啓。傳曰,知道。
李成中,以都摠府言啓曰,今日入直內三廳武兼禁軍及軍兵等,當爲中日習射,而宗廟冬享大祭親臨齋戒相値,不得爲之之意,敢啓。傳曰,知道。
藥房都提調兪拓基,提調金若魯,副提調鄭彦燮啓曰,伏未審夜來,聖體若何?王世子微感之候,其益差愈乎?今日臣等率諸醫入侍診察後,議定湯劑爲宜。大王大妃殿氣候,何如?臣等不任憂慮,敢來問安,竝此仰稟。答曰,知道。慈殿氣候差勝後一樣。予則一樣,而世子氣候,今已差愈。此一時之恙,今之道惟調攝而已。勿爲入診,亦勿問候,只日次爲之,宜矣。
鄭彦燮啓曰,明日太廟冬享大祭親行擧動時,大駕入齋室後及再明日祭罷後,大王大妃殿問安,何承旨進去乎?敢稟。傳曰,左承旨·同副承旨進去。
金尙迪啓曰,禮曹判書趙觀彬,典牲提調柳儼,有及時稟達事,來詣請對矣。傳曰,入侍于宣政殿。
金尙迪,以奉常寺都提調言啓曰,親臨省牲時,提調當爲執事,而提調元景夏,方奉命在外,令本院稟旨變通云。在外提調,合有變通之道,何以爲之?敢稟。傳曰,改差。又啓曰,奉常寺提調改差事,命下矣。親臨省牲,只隔一宵,令該曹,卽爲口傳差出,以爲進參之地,何如?傳曰,允。
吏曹口傳政事,以李益炡爲奉常寺提調。
金尙迪,以弘文館言啓曰,本館下番闕直,已至多日,事體未安。明日擧動,侍臣不可不備員。今日政新除授玉堂,待下批牌招,以爲姑降入直之地,何如?傳曰,允。
有政。吏批,判書李周鎭牌不進,參判李益炡進,參議沈星鎭進,右承旨金尙迪進。啓曰,春坊闕員,今當差出,而擬望之人乏少,相避竝擬,何如?傳曰,允。以金鎭商爲大司憲,李昌壽爲執義,宋秀衡爲大司諫,權相一爲獻納,李奎徽·洪廷命爲掌令,崔成大·鄭彦祥爲持平,金尙重爲輔德,洪曙爲兵曹正郞,尹東浚爲副校理,安相徽爲司僕寺正。兵批,判書金若魯進,參判李宗白病,參議兪最基病,參知李天輔病,左副承旨李成中進。啓曰,慶尙右兵使箇滿之代,今當差出,而擬望之人乏少,他道守令,竝擬,何如?傳曰,允。又啓曰,忠壯衛將池道涵,近得輪疾,差復無期。忠翊衛將卞熀,身係軍門,勢難兩處供仕。俱爲呈狀乞遞。宿衛輪番之任,不宜久曠,竝今姑改差,何如?傳曰,允。以趙錫命·李橚爲知事,尹聖兪·李廷常·成斗齡·許堤·安綽·李最·柳以起爲同知,申兼濟·張以綱·兪亨基爲僉知,朴恒佐爲內禁將,金鍾萬爲宣傳官,李再馨爲部將,金養曾爲慶德假衛將,宋學相爲四山監役,金潤爲慶尙右兵使,柳瀅爲公洪水使,鄭崇爲公洪兵虞候,尹東浚爲北評事,金震錫爲淸城僉使,洪重一·李台重爲文兼,李泰元爲忠壯衛將,金燧爲忠翊衛將。別付料軍官李廷楚,及第韓有良,今加折衝加資,護軍盧啓禎·李光湜·柳謇·洪得厚,副司直申思建·李台重·金翰運·南鶴宗,副司正鄭弘淳。
兵批啓曰,前萬戶玄斗載,以軍器新備之功,有加資之命,而雖已資窮,未經準職,何以爲之?敢稟。傳曰,特爲加資。
以李德海爲假注書。
乙丑十月初五日申時,上御宣政殿。禮曹判書·典牲提調引見入侍時,行禮曹判書趙觀彬,典牲提調柳儼,右承旨金尙迪,假注書鄭弘淳,記注官尹學輔,記事官崔晑。趙觀彬曰,今日進往典牲署,犧牲看品,則羊豕可用,而黑牛體小,極爲未安。此由於當初封進官及都會官之不擇體大,苟充上送之致。此後則各別申飭,然後可無如前不謹之弊。當該封進官及都會官,不可無責,而以體小犧牛,用於大享,終涉苟簡,而所餘牛隻皆如此,無他推移之道,事甚窘迫,以此求對矣。柳儼曰,莫重祭享所用,非不各別申飭喂養,而本來體小之牛,自本署實無變通之道,事甚惶憫矣。上曰,所達是矣。今番黑牛上送時都會官,從重推考,當該濟州牧使及巨濟府使,令該府勘處,前後提調,竝難免不察之失,竝推考,可也。出擧條柳儼曰,分養黑牛,新有來到者,體則稍大,而不能肥腯,故今番則不得推移矣。上曰,新來者體雖大,似不潔。本署所喂置者,雖小而潔,於犧亦當有齋矣。趙觀彬曰,曾往濟州時見之,亦多大牛,而此則牧使不爲擇送之致矣。上曰,豈本無大者?大者則少,小者則多故也。前聞廚院葦魚捧上時,或有大者,而以前頭難繼之慮,初不捧進云,濟州之不封大牛,亦類此矣。柳儼曰,聖敎及此,澤及絶島矣。上曰,若於吾心,要爲日後申飭之計,以肥者謂瘦,是涉於私意也。吾心則一付於公,前日處分,亦出於此,匪有他意,而新經申飭之餘,故卿等求對,此則道理然矣。柳儼曰,大臣入來後,稟定節目,似好矣。上曰,不必問議,仍舊貫申飭,可也。凡事專在於郞官。前聞太僕官員,善爲監飭,而馬極肥云,是鄭門矣。柳儼曰,鄭勗先矣。上曰,擧職當如是矣。上命金尙迪,書傳敎曰,書特書廟享騂牛,蓋重其享也。三牲之中犧居一,亦豈弗重乎?近來紀綱懈弛,百隷怠慢,莫重祭享,尤爲寒心。故頃者申飭,蓋由於此,今聞犧牲,其雖肥腯,體甚小云。不爲肥腯,該署之過,其體本小,該邑之過。此則已爲飭礪,而今後則分養黑牛上京後,禮曹堂上·該署提調,眼同看品。其若體小,當該府使·牧使,從輕重請飭,若不肥腯,當該分養官,亦爲從輕重請飭,而凡我國申飭,僅行若干年,而大抵私勝公者多。于今飭礪之後,其若旋卽泛忽,牽私不飭,豈爲享先飭礪之意哉?以此分付該曹·該署,着意擧行。該署郞廳擇差,曾已飭礪,而此後亦不無狃安之弊,亦爲申飭銓曹。上曰,典牲署官員,頻視犧槽,則犧可自肥矣。如此申飭之後,如不肥腯,則卿等之責。柳儼曰,爲享之意大矣。柳儼曰,純色羊,難以繼用矣。上曰,不必取色,只可令肥腯矣。趙觀彬曰,不論色,只令不駁矣。上曰,彼則本署提調之故如是矣。柳儼曰,今日享先之誠,孰不欽昻?今番親享,諸臣無一人請止者,其意,殿下知之乎?上曰,不能詳知,何可臆逆?柳儼曰,今日爲臣子者,進言於殿下難矣。殿下每有不平之事,輒下乖常之敎,朝廷震蕩,人心慌惑,其爲貽害於宗社臣民,當如何?臣於上年,入對景賢堂。君臣相對,明燭在傍,小臣竭盡所懷,殿下命受不吝。臣又以姑之一字,期以數十年,殿下笑而應之矣。臣誠死罪,雖於敵以下,旣有丁寧之言,不可棄之,況君臣父子也。父旣有成言于子,其可變乎?如臣無似,雖不足備數,而但於殿下,此事死則已,不然,決不可㤈㤈。今亦更承殿下丁寧之一敎後,可以退去矣。上曰,重臣所達,是血忱矣。每有不貴此之心,自然如是矣。後世人君,以是爲拒諫之道則非矣。其心則可質神明,知我者謂苦心矣。柳儼曰,今日甚從容,雖至被罪,不承明白之敎,則不敢退矣。上曰,刑判入來,而且從容,知其必有是言矣。金尙迪曰,重臣過矣。柳儼曰,決不可成之事,殿下何可置諸心頭乎?請賜肯敎,使臣心無復有慮焉。趙觀彬曰,向來下敎,萬分驚遑。卽今宗社臣民,幸不復如前,刑判所達極是矣。臣時在外,來始聞之,而爲東宮燕翼之謨,恐不當如是矣。柳儼曰,東宮病患,雖已差復,而勿令復爲傷食。上曰,然矣。趙觀彬曰,不善調攝之致,自內雖有愼節之道,造次之頃,易致傷損矣。上曰,傷柿而受風故致傷矣。金尙迪曰,祝式問議,尙未來矣。上曰,祝式櫃命持入。上披覽曰,德宗爲正統,則宜書孝曾孫,睿宗位則宜稱嗣王,將來元良之於景廟,然矣。卽今稱孝嗣矣。兪判府事曾有所言,未知何意,而似與領相同矣。柳儼曰,宜問於知禮者矣。趙觀彬曰,廟享議論,不宜言血脈。上曰,儒臣往來後,當更議矣。上曰,鞫坐以初八日擧行事,分付。出榻敎金尙迪曰,明日動駕,臺諫不可不備員。今日新除授臺諫,竝開門牌招,侍臣進參,何如?上曰,依爲之。出榻敎諸臣遂退出。
上在太廟齋室。停常參·經筵。
夜二更,有霧氣。
大駕詣太廟入齋室後,王世子遣宮官問安。答曰,知道。
政院·玉堂·藥房口傳問安。答曰,知道。
望廟禮奉審後,政院·藥房口傳問安。答曰,知道。
親臨省牲後,政院·玉堂·藥房口傳問安。答曰,知道。
南泰良啓曰,小臣大王大妃殿問安進去下直矣,敢啓。傳曰,知道。又啓曰,小臣馳往于大王大妃殿問安入啓,則答以知道之意,敢啓。傳曰,知道。
李成中啓曰,今日政,尹東浚,副校理·北評事,俱爲落點矣。何職施行乎?微稟。傳曰,以北評事用之。
傳于金尙迪曰,注書一員,兼春秋一員待命。又傳曰,禮房承旨入侍,宗廟都提調同爲入侍。
又傳曰,禮房承旨入侍。
傳曰,左副承旨入侍。
吏曹口傳政事,以朴徵佐爲兵曹正郞。
洪鳳漢,以兵曹言啓曰,在前經宿擧動時,大內巡檢等事,使入直兵曹都摠府堂上,各別申飭,累次巡檢事,例爲啓稟,分付矣。今亦依此擧行之意,敢啓。傳曰,知道。
傳于金光世曰,事有次第。以三嚴見之,次次打下,漸有高低,其聲必成三節,而今則鼓聲如逐,以此見之,亦有漸矣,申飭。報漏事重,而時於夜枕聞之,或數或緩,此亦申飭。
又傳曰,噫,經營一年,方進補劑而躬行。爲群下之道,其當駿奔,況追惟頃日,豈忍若此。親享時史郞之塡差成均館,于今初創。雖攝行大祝,必也侍從臣,其下敎者,六月之間,而今覽單子,以成均館·奉常寺苟差。今日紀綱,可謂末若之何矣。三百年紀綱,因予而墜。東門咫尺,尤增愴懷。其不嚴勅,何顔入庭。吏曹當該郞廳塡差執事不參人,竝施北關徒年之律,年限從多。頃者特敍之後,在外侍從人,令該府處之。
傳于金光世曰,吏曹當該郞廳,如入於執事,則事過後捧傳旨。
乾隆十年乙丑十月初六日,守宮假承旨沈廷紀,事變假注書李陽泰
沈廷紀啓曰,兵曹來言,闕內各處入直軍士夜巡檢云矣,敢啓。答曰,知道。
又啓曰,都摠府郞廳來言,闕內各處入直軍兵夜巡檢云矣,敢啓。答曰,知道。
乙丑十月初六日巳時,上幸太廟。冬享大祭親臨擧動隨駕入侍時,行都承旨鄭彦燮,左承旨南泰良,右承旨金尙迪,左副承旨李成中,右副承旨金光世,同副承旨洪鳳漢,假注書許彙·鄭弘淳,記注官尹學輔,記事官崔晑。出宮時。上曰,軒架取何闕所在乎?金尙迪對曰,取來於慶德宮矣。上曰,承旨奉圭,以正門出入事定式,可也。出擧條上曰,望廟禮後,當爲奉審。依省器時例,各位依例排設,而實器一節,不必爲之,預爲分付。過內司僕寺時。上曰,儀仗庫似在此近處矣。過承文院時。上曰,古蹟皆在此?李成中招院吏問之。達曰,無所在云矣。上曰,時御所闕內各處公廨,不可任其頹毁,而今見內司僕寺等處,多有頹傷處,至於王子問安廳及內宗廳,事體尤重,而亦多破落,事極未安。竝令卽爲修改,而自九營繕之停罷,雖有雨漏處,亦不趁卽修改,以至大段頹傷之後,反致多費物力,此後則這這申飭,隨毁修補事,竝爲分付,可也。出擧條上曰,望廟禮前預爲陳器,而勿爲忙急。殿內凡事,從容爲之事,分付。上入齋室後,禮房承旨金尙迪入侍時。上曰,注書奉儀軌冊以入。尙迪替奉以進。上披覽曰,尊號盡書,儀軌當見之,注書出去分付宗廟令鄭觀由,奉儀軌入來。上奉置几上。上曰,王后位祝式,竝書加上徽號及追上諡號乎?尙迪曰,領相於此等規例,熟知之矣。上曰,注書出去,領相以宗廟都提調入侍事言之。金在魯入侍。上曰,王后位祝式中,竝書加上徽號及追上諡號與否,欲考出,而儀軌中,無可考者矣。在魯曰,似無端的可據者矣。上曰,收議盡來後,當更議矣。諸臣退出。上行望廟禮後,殿內各室奉審時。上曰,諸執事各立其位,小留永寧殿小次,仍行省牲,以此擧行,望瘞位開金出置以待事,分付。省器時。上曰,各位瓚爵中,有破傷補綴處,所見極爲未安,使之卽爲新備。且正殿內地衣,或有半立修補者,或有半半立修補者,其在事體,極爲苟簡。此後則瓚爵,若有傷處,使之改備,勿爲補綴。地衣,毋論執頉大小,以全席修補事定式,分付,可也。出擧條望瘞位奉審時。上曰,不朽乎?皇朝則燎矣。望瘞處深乎?守僕曰,不至太深矣。上曰,各陵望瘞,尤不精矣。漬土半坎,蓋欲速朽之意矣。鄭彦燮曰,求神於陰之意,甚微妙矣。守僕還封,以瓦覆之。上曰,慮封傷之意矣。永寧殿望廟禮後,仍行奉審。省器時。上曰,有舊初時爵乎?守僕等皆不知。上曰,皇朝有左昭右穆之典,而我朝則不然。將來後殿,如有加建,則與前殿制度似異,將何爲之?將左右加建否?望瘞位奉審時。上曰,在下者幾許朽耶?守僕曰,下半以下,則幾盡朽矣。上曰,年久則將盈坎矣。守僕曰,朽則埋於苑中淨潔處矣。上入永寧殿門外幕次後,右承旨金尙迪入侍時。上曰,省牲時,只令獻官執事待令,百官則就次。前殿犧牲親省時,後殿捧牲,亦於同時爲之事,分付。常時則未時捧牲,而親享時,則以日晡省牲。日晡爲申時乎?爲未時乎?若太晩則烹設之際,日力似不足矣。商確以告。尙迪曰,儀註中云日晡矣。上曰,雖非親享,攝行時獻官捧牲,亦以晡時爲之。降輿後,奉常提調引導事,分付。省牲時,呼唱擊鼓事,分付。尙迪退出。左副承旨李成中入侍時。上曰,後殿第五室齋郞誰也?成中曰,李東賓矣。上曰,何以知之?成中曰,咸平君之生家弟,故得知之矣。上曰,頗有氣骨矣。成中曰,年已老矣。上曰,非有勸武之意,雖武夫,亦罕有矣。此則雖霎見,而大凡世所謂膽略云云者,予已見之矣。非有他意,欲知其不至太衰與否,方爲何官?成中曰,方爲別提矣。成中退出。上將詣省牲所。上曰,後殿亦有監牲榜乎?問之守僕,對曰,夏享時,始爲之矣。奉常提調李益炡前導,上到省牲幕次,下敎曰,挾輦侍衛竝退立。掌牲令李昌元,率其屬,牽牲行過,小進擧手曰腯。典牲提調柳儼曰,本署郞稱腯者如何矣。上曰,腯則何嫌之有,腯則腯矣。體則小矣。後殿犧牲,必不能如此。今番則雖不摘奸,以三令五申之意,後則當爲摘奸,分付,申飭。上曰,犧則不尺量乎?趙觀彬曰,尺量似宜矣。上曰,親省事體重,勿爲之。諸大祝,西向擧手,牲如不腯,則達之,可也。大祝金尙耉進曰,第三羊牲,似未盡矣。上曰,比他牲不甚參差,而旣發言,則事體所在,不可置之。捧牲時禮曹堂上及當該提調,竝從重推考,掌牲令,事過後令該府處之,可也。出擧條金尙迪曰,卽見祭官單子,則諸執事,多有未參,誓戒者,亦或以成均館官員塡差,其在事體,極爲未安矣。上曰,親祭執事,以成均館官員,塡差,前所未有,極爲駭然。當該郞廳,事過後令該府從重勘處,該曹堂上,亦有不能檢察之失,竝從重推考,侍從之稱以在外者,竝拿處,可也。出擧條省牲訖,諸大祝與掌牲令,以次牽牲詣廚。上曰,禮畢乎?亞獻官與臺諫,詣廚看檢。李益炡前導,上入齋室。
初七日四更一點,上出齋室時。上曰,正時已入,而不卽告達,當該中官,從重推考,可也。出擧條上詣廟內阼階東版位上。上曰,進爵時,自楹外次次傳授,笏記中云八成乎?九成乎?金尙迪曰,八成矣。上曰,餘一成,以爲拜禮間成終之頃,設未及終成,充四拍,俾畢一成,可也。拜禮畢後。上曰,拜禮之頃,一成果偕終矣。上行晨祼禮後,禮儀使趙觀彬,請入小次。上曰,初獻後當爲之。上曰,節註徐徐爲之。毛血盤奉置於神位似易,守僕往言之。上曰,後殿捧俎官數小,則輪回爲之否?親祭時,祝史·齋郞備數,故一時爲之矣。毛血盤奉入時,高擧事,分付。上行初獻禮時。上曰,樂章無已煩乎?典樂曰,極緩矣。上曰,接績而令勿間斷也。第八室讀祝時,大祝誤讀。金尙迪曰,大祝南惠老,有做錯之失,推考何如?上曰,從重推考,可也。出擧條初獻禮畢後,鄭彦燮等,請上就小次。上曰,欲待亞獻禮,始當入次矣。上入小次後,承傳色出問曰,亞獻方至幾室?鄭弘淳往見還白曰,至第六室矣。上出小次,立於版位上。上曰,冬夜故,尙未明矣。上曰,羊鼎·牛鼎·豕鼎及扃草蓋畢等諸具,守僕持入於齋室。上曰,以屋水洗淨乎?旱則何以爲之?守僕曰,以井水用之矣。上曰,吾不與祭,如不祭。聖訓先獲矣。終年經營之所懷,今日得自盡矣。飮福禮罷後,各室奉審時。上曰,第三室王后位,第四室·第八室·第九室大王位奉安時,大祝宮闈令,有不謹之失,推考,可也。出擧條上曰,功臣位帷帳擧之,何無燭也?文廟配享,勝於功臣配享乎?曾見文廟配享無盞,但所處勝於此矣。趙觀彬曰,臣下觀感,必願忠矣。上曰,興起處矣。李成中曰,入於配享者,雖親盡,不爲埋安矣。上曰,祧後則配享位,還出其家,尤可感矣。趙觀彬啓禮畢,前導上入齋室。右承旨金尙迪入侍時。上曰,主面書字,有謄置者乎?注書出問宗廟官員,還白曰,本無謄置者云矣。上曰,主面皆書諡號,而仁廟以前則書之,以後則不書矣。尙迪卽退出。
上在昌德宮。停常參·經筵。
辰時,日暈兩珥。
洪鳳漢啓曰,小臣大王大妃殿問安進去下直。傳曰,知道。又啓曰,小臣馳往于大王大妃殿問安入啓,則答曰知道之意,敢啓。傳曰,知道。
親祭罷後,政院·玉堂·藥房口傳問安。答曰,知道。
朝廷二品以上單子問安。答曰,知道。
王世子遣宮官,口傳問安。答曰,知道。
金光世啓曰,大司憲金鎭商在外,執義李昌壽牌不進,掌令李奎徽在外,洪廷命,持平崔成大·鄭彦祥牌不進。今日以監察茶時之意,敢啓。傳曰,知道。
又啓曰,訓鍊都監知彀官·禁衛營敎鍊官·御營廳敎鍊官·禁軍陣敎鍊官來言,日暮後懸燈,人定後刁斗,天明落燈云矣,敢啓。傳曰,知道。
又啓曰,內乘來言,建陽門·銅龍門,去橫網云矣,敢啓。傳曰,知道。
又啓曰,內乘來言捲簾,取稟。傳曰,捲三面。
大駕還宮後,政院·藥房口傳問安。答曰,知道。
鄭彦燮啓曰,副校理尹得載,今日擧動,以侍臣陪從矣。到闕下後,身病猝重,陳疏到院,原疏纔已退却,而此與在直徑出有異,曾無直捧禁推之例,推考警責。玉堂上下番俱空,副提學申晩,副校理尹得載,竝卽牌招入直,何如?傳曰,允。
洪鳳漢啓曰,卽者義禁府都事,以鞫廳大臣意來言,明日平明鞫坐出令,而判義禁申思喆,以病陳疏,不爲進參。憲府多官,或在外或牌不進傳旨未下,且在徒配現告中,令本院稟旨擧行云矣。憲府多臺有頉之由,本院已啓稟,而判義禁申思喆,卽爲牌招察任,何如?傳曰,允。
金尙迪啓曰,下番兼春秋崔晑,身病猝重,勢難察任。今姑減下,其代令該曹口傳差出,何如?傳曰,允。
吏曹口傳政事,兼春秋權杭。
洪鳳漢,以御營廳言啓曰,本廳分授惠化門北邊體城頹落處及將頹處,今已畢築,而女墻,仍爲始役矣。體城旣已完築,把守軍,依例撤罷之意,敢啓。傳曰,知道。
上在昌德宮。停常參·經筵。
自昧爽至辰時,有霧氣。
下直,淸州牧使金致一,扶安縣監洪羽漢,草溪郡守趙偰。
藥房提調金若魯,副提調鄭彦燮啓曰,伏未審夜來,聖體若何?親享太廟,達宵將事,不瑕有勞傷之節乎?前劑入湯劑,當盡於昨日。臣等不可不率諸御醫趁早入診,詳察聖候,議定繼進當否矣。大王大妃殿氣候何如?王世子感候差愈後,諸節幾盡復常乎?臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則一歲經營,伸禮而回,心鬱則解,而追慕一倍,氣亦差愈後一樣。世子氣候差愈後一樣矣。湯劑加劑五貼後,日次入侍宜矣。
大王大妃殿·中宮殿·賢嬪宮,藥房口傳問安。答曰,知道。
金尙迪啓曰,大司憲金鎭商,掌令李奎徵在外,執義·掌令一員,持平二員未差。今日以監察茶時之意,敢啓。傳曰,知道。
李成中,以都摠府言啓曰,今日入直內三廳武兼禁軍及軍兵等,當爲中日習射,而親鞫相値,不得爲之之意,敢啓。傳曰,知道。
鄭彦燮啓曰,左承旨南泰良,左副承旨李成中,今日俱不仕進,竝卽牌招察任,何如?傳曰,允。
傳于金尙迪曰,右承旨入侍于養正閤。
傳于洪鳳漢曰,此不可尋常處之,當殿坐以此擧行,而扈衛勿爲之,整齊後殿坐正時入之。
金光世啓曰,親鞫事,命下矣。時原任大臣及禁府堂上·兩司·左右捕盜大將,竝命招,何如?傳曰,允。
又啓曰,判義禁申思喆牌不進推考傳旨今方捧入,而親鞫命下之後,不爲膺命,事體未安,更卽牌招,何如?傳曰,允。
傳于金尙迪曰,政官牌招,來待於闕外,門開後,卽爲開政。
傳于金光世曰,判義禁牌去來,申飭。
傳于金光世曰,判義禁今姑改差,前望單子入之。
傳于金光世曰,判義禁待落點,卽爲牌招。
傳于鄭彦燮曰,騎判金若魯,判金吾除授。
金光世啓曰,同義禁金尙魯,與新除授判義禁金若魯有親嫌,不得行公。當此親鞫之時,金吾堂上,不可不備員。同義禁金尙魯,合有變通之道,何以爲之?敢稟。傳曰,改差。口傳差出。
吏曹口傳政事,以沈皇希爲同義禁。
傳于金光世曰,何時下敎,而如是遲滯乎?承旨先爲詣閤整齋後,正時入之。傳于金光世曰,雖一大臣,先爲入來,時刻卽入之。傳于金光世曰,何其緩緩也,斯速擧行。傳于金光世曰,斯速整齋後,時刻卽爲入之。
承旨前望單子入之,趙明履落點。
金尙迪啓曰,玉堂上下番俱空,事甚未安,副提學申晩,卽爲牌招入直,何如?傳曰,允。
以執義李昌壽,掌令洪廷命,持平崔成大·鄭彦祥牌不進罷職傳旨,傳于金尙迪曰,李昌壽推考傳旨捧入。
以副校理尹得載牌不進禁推傳旨,傳于金尙迪曰,推考傳旨捧入。
傳于鄭彦燮曰,校理尹得載,執義除授。
李德海在外,代以宋瑩中爲假注書。沈鏽在外,代以李儁徽爲事變假注書。
金光世,以義禁府都事,以鞫廳大臣意啓曰,今此親鞫時,問事郞廳八員,差出書入,而其中方在罷散無職名人員,令該曹口傳付軍職,冠帶常仕,何如?傳曰,允。
兵曹口傳政事,副司果兪彦好·尹志泰·李永福。
吏曹口傳政事,以趙擎爲宗簿正。
李成中,以義禁府言啓曰,今此親鞫罪人往來時,例有軍兵排衛之事,令訓鍊都監擧行,何如?傳曰,允。
判府事兪拓基疏曰,伏以臣之近來情理,實無一日去老母病側之勢,而忽伏聞東宮未寧報,不暇他顧,蒼黃馳至,承聞起居,粗伸分義,而離違病母,已爲四日,私情焦鬱,如過十年。卽見家人所報,則老母腰痛之症,數日來又有加,而去夜失睡最甚,神氣尤不能收拾云。以八耋篤老之筋力,五朔彌留沈頓之中,病若添一分,則氣輒低一層,卽其勢然也。雖使一室相守,跬步不離,人子至情,尙不堪其煎迫。況今隔以四十里之遠,而聞有加之報,心神驚惶,有不能自抑。敢此疾籲於宸嚴之下,仍卽急向鄕居,臣罪萬萬。伏乞聖明,天地父母,俯垂哀憐,先命遞改臣所帶藥院之任,仍令攸司,重加勘處,千萬至願。臣無任云云。答曰,省疏具悉卿懇。想卿之意,見卿欣矣。覽卿疏,心用悵然。卿須安心,勿辭善護焉。仍傳曰,遣史官傳諭。
乙丑十月初八日卯時,上御養正閤。右承旨引見入侍時,右承旨金尙迪,假注書許彙,記注官尹學輔,記事官崔晑,諸臣進伏訖。上曰,已謄來乎?尙迪曰,謄來持入矣。上曰,祭禮謄錄,注書出去持入。臣彙承命趨出,持入授承旨。尙迪讀訖。上曰,箚請者何事?尙迪曰,孝宗朝未及行禮,故大臣之箚,更請擇日矣。展謁時大駕小駕節目,亦始爲磨鍊矣。上曰,先朝展謁,則歲初乎?此是初創之禮,而古則未有矣。尙迪曰,古則大享,皆令攝行,而獻議別無可抄入者矣。上曰,古則親享外,無他展謁矣。尙迪曰,古則未參於五享,故有春秋省拜矣。上曰,景廟朝,亦由北神門作行,承旨則必未知之矣。尙迪曰,侍從現告入啓,而洪廷命輩,改付標後,當受傳旨矣。上曰,隷儀時不爲上來者,異矣。尙迪曰,旣有徒配之命,當受傳旨,而又有區別之敎,故吏郞,傳旨亦未及入啓矣。公頉應頉,皆爲懸入,未知事勢之如何,而不受祭名帖之人如李台重·洪重一者,亦在現告中云矣。上曰,此則怪矣。上命承·史少退階下。更入侍時,上出懸頉人所錄,使承旨達之。尙迪逐名讀達。上曰,如此人之混爲入啓,怪矣。尙迪曰,渠旣受罪惶悚,出帖人,一竝書入矣。上曰,此吏郞誰也?尙迪曰,卽北伯李壽沆之姪也。上曰,洪廷命·崔成大,則參祭後,可以違牌矣。鄭彦祥則無端違牌乎?尙迪曰,無他所執矣。上曰,吏郞混同書入矣。尙迪曰,後殿之以奉常寺官員差祭者,不過吏郞生疏之致,在外侍從外,亦必有見漏者矣。上曰,李師祚爲人疏率矣。此則全由於郞廳矣。尙迪曰,吏曹之規,多出名帖,而或有應頉差祭,甚是難事。郞廳若是堅確者,則雖其四寸,不爲許頉,而此是孤單無形勢之人,故終致如此。臣意則郞廳亦爲可怜,而全由於生疏之致矣。上曰,在京而倖免者,亦必多矣,此則郞廳之失也。享官不參人崔成大·洪廷命,與無端違牌有異,竝削職,可也。出榻敎尙迪曰,執義李昌壽,當牌招矣。上曰,依爲之。出榻敎上曰,然則政官,今無開政之事矣。政事過帳殿後爲之,可也。出榻敎承·史以次退出。
乙丑十月初八日辰時,上御肅章門。親鞫入侍時,都承旨鄭彦燮,右承旨金尙迪,左副承旨李成中,右副承旨金光世,同副承旨洪鳳漢,假注書許彙,事變假注書李陽泰,記注官尹學輔,記事官權杭,左承旨趙明履,記事官李壽鳳,追後入侍。領中樞府事金興慶,領議政金在魯,右議政趙顯命,判義禁金若魯,同義禁李益炡·沈聖希·李宗白,執義尹得載,司諫李渭輔,問事郞廳韓億增·鄭夏彦·尹學東·任鏡觀·兪彦好·尹志泰·李永福·李重祚,別刑房都事尹光德·金履福,文書色都事李普祥·鄭克淳,諸臣以次入侍訖。在魯曰,聖體若何?上曰,一樣矣。在魯曰,大王大妃殿氣候何如?上曰,安寧矣。在魯曰,王世子感冒後,益復安順乎?上曰,差愈後一樣矣。鞫事,卿亦入來聞之乎?在魯曰,未及詳聞矣。上曰,卿亦何以知之?在魯曰,其計或出於欲放之意,而或推於死生未知之人,或慮末梢之難處矣。上曰,戊申後如此類,甚多矣。雖或雜言,而當分玉石,豈可無參量耶?在魯曰,渠亦何敢混同告之耶?上曰,大蕩之名,過甚矣。顯命曰,雖如此,此則姑勿問之好矣。在魯曰,或有發捕之事則事急矣。上曰,或慮其知幾而走矣。問郞持筆硯入來。上笑曰,此問郞卽得來者乎?億增進伏。上曰,書之。此是渠輩所稱瘦鶴人耶?名字亦以古字作之矣。在魯曰,然矣。上曰,西立五衛將誰也?光世曰,李養中也。上召右相曰,見此人李宗城亦薦之,而身手好矣。在魯·顯命,俱曰,然矣。在魯曰,黃巢之說,亦怪矣。上曰,此甚陰慘,當入問目中矣。第黃巢亦不襯着矣。顯命曰,然矣。似是借用矣。億增書問目訖。上曰,領·右相上來,同聽問目可矣。在魯入伏曰,大也之名,不必先問矣。顯命曰,所謂大也,欲入送嶺南者矣。問目中歸正字,姑拔之好矣。在魯曰,陰謀當改以凶謀矣。上曰,業巢之言尤陰慘,卿果善見之矣。於渠,欲先受一通矣。仍命判義禁曰,李畬上之。興慶入伏曰,今日日寒,而親臨鞫囚,聖體若何?上曰,一樣矣。興慶曰,大王大妃殿氣候何如?上曰,安寧矣。興慶曰,王世子猝然感冒,旋卽差歇,而卽今何如?上曰,近來差愈矣。興慶曰,意外有此罪人,而未知畢竟如何矣?上曰,予亦未知,今日則可知矣。上曰,開蒙頭而讀問目聽之。又曰,大蕩策,亦示原任可矣。又曰,問郞持問目上來。游辭以下改書訖。上曰,傳敎高聲讀之,使罪人聽之。若魯曰,殿坐處相近丹鳳門,使閉之,何如?上曰,唯。上曰,鄭夏彦了了矣。此則誰也?光世曰,卽尹志泰也。上曰,罪人稍令近前。彦燮入達曰,左承旨南泰良,以其身病違牌,今姑改差,何如?上曰,改差,承旨前望單子入之。彦燮曰,新除授承旨待下批,卽爲牌招,何如?上曰,依爲之。竝出帳殿下敎上曰,帳殿親問,事體至重,何可令其緩緩仰達乎?彦燮持同義禁沈聖希肅拜單子入達。上連呼李宗白下傳敎。顯命曰,斗永所住處,詳問好矣。上曰,注書出外,捕將召入,可也。臣彙承命趨出。上又呼李益炡下敎曰,帳殿所達糢糊,何可沈吟仰達乎?左右捕將入伏後,上曰,左右捕盜廳軍官各二人出使時,給馬,可也。出帳殿下敎上入小次出坐時,下敎曰,此漢更招不服,則當刑推矣。顯命曰,金德載亦當問矣。上曰,已來耶?亦當問之矣。顯命曰,德載問目,當書出於榻前乎?上曰,大臣出草上之。上命判義禁曰,金德載上之。金德載問目書訖上達。上曰,已聽之矣。德載拿入後。上曰,開蒙頭,問郞讀問目聽之。仍下敎曰,有隱則當刑推,直達可矣。在魯·顯命曰,罪人發捕時急矣。上曰,已言于捕將矣。顯命曰,捕校譏察斗永,如或不得,則南哥亦爲緊階,宜卽捉來,而往來之際,時刻漸遲,自禁府爲關付捕校,使北伯先問於南哥後,斗永趁卽拿來好矣。若魯曰,畬之兄,又居安邊云。上曰,畬之同生乎?若魯曰,然矣。上曰,此漢則卽言,而畬則有呑吐之意矣。彦燮入達曰,帳殿入侍,注書三人當入,而注書李壽鳳,方以左相處偕來在外,今姑入來,入侍帳殿,而預備春秋一員,替送,何如?上曰,依爲之。又曰,兼史預備宗簿正,口傳差出,何如?上曰,依爲之。竝出帳殿下敎上命判義禁曰,龍發上之。問郞李永福,前寫問目訖。上曰,罪人開蒙頭,讀問目聽之。仍下敎曰,親鞫事體重大,異於本府,若不直招,當刑推矣。又命判義禁近前。下傳敎訖。上曰,以外見之,似庸人,而人事了了矣。光世曰,初問時亦如此矣。又命判義禁曰,更爲誘問可矣。又命問郞,持草紙上來。更書問目訖。在魯曰,龍發招辭殊常矣。上曰,欲刑推問之矣。龍發受刑推侤音訖。上曰,勸杖後若直告,則勿刑可矣。龍發刑三度後,光世曰,羅將不善執杖,禁府堂上推考,何如?上曰,依爲之。上曰,承旨勸杖之聲,生疏矣。在魯曰,李畬事尙未歸虛,而先杖龍發,似爲徑先矣。上又召問郞,書李畬更招問目訖。命判義禁曰,當問李畬,龍發姑爲解縛,可也。在魯曰,漢宣時所引之語,亦當問之。上曰,此尤陰慘矣。命判義禁曰,李畬上之。罪人拿入後。上曰,問郞以問目逐條詳問可矣。又曰,問郞持問目上來,可問處逐條打點,詳問可矣。上曰,更見之,爲人陰慘矣。若復如前隱諱,則當爲刑推矣。在魯曰,有翼子爲魁之說,不可不問,亦異於全然孟浪矣。上連召李益炡下傳敎,又召判義禁下傳敎。上高聲下敎曰,其意陰慘矣。予之親問之意,果如此矣。顯命趨出。上命注書臣彙曰,右相若因此虛詤之招而出去,則國綱益下矣。注書出去,以此意傳諭右相,與之偕入。臣彙承命,趨出入達曰,右相以爲,雖甚虛詤,而揆以事體,宜不敢晏然參鞫。雖承聖敎,不敢入去云矣。上又下敎曰,賊招中又無右相指的之事。注書出去,更以入來之意傳諭。臣彙承命,趨出入達曰,右相以爲鞫體至重,虛實間旣出賊招,則豈敢晏然自在乎?今方出往闕外,將欲待命云矣。上曰,似不入來矣。上召鄭夏彦下敎曰,予初已料之矣。右相·靈城之言,旣發於口,奸狀綻露無餘,如不直招,則當爲嚴刑,使之直達。又命李永福曰,爾之陰慘,情狀皆露。其欲亂國事而害純臣之計,已知之矣。其條件則不問,使達誣人之語,可也。罪人刑推後,上曰,厥漢頭髮,懸於杖頭,勿令仰視,可矣。上又震怒曰,使之嚴訊直達,而誣人惡逆,使爲遲晩可矣。又敎曰,不少動矣。光世曰,慶昷招辭以爲怪物者信矣。上曰,予以今日風勢爲怪,而果有欲亂國者矣。又命沈聖希曰,誣人惡逆,直令遲晩可矣。在魯曰,許史之說,亦殊常矣。上曰,見其所謂大蕩策,而予有覺者矣。霍光·許史之說,不欲嚙言,而隱然與趙徵·李得中之言,一般意思矣。局面稍變之說,誠陰慘矣。罪人刑問準次後,在魯曰,或有久而遲晩者矣。若魯曰,卽一怪異之種矣。上曰,解縛而受遲晩,救療官則屛去可矣。得載曰,罪人口中遲晩然後,例爲受供矣。上曰,有妙理矣。欲問其遲晩曲折矣。命判義禁下敎曰,斗永雖言,而爾旣作策,何以欲爲乖亂乎?此意使之直達。上入小次出坐時,在魯曰,若又殿坐,則恐致夜深矣。若魯曰,犯夜誠爲可悶矣。慶昷拿入後,上召問郞,以口招問之訖。上曰,下之。龍發又上之。命韓億增,又下傳敎訖。上曰,其意尤陰慘矣。彦燮入達曰,御將朴文秀,方待命於金吾門外,來納命召矣。上曰,姑徐之。命問郞,持草紙上來,書下問目訖。上曰,龍發亦爲勸杖問之。在魯曰,龍發則或有更問之端,不可窮訊矣。上曰,信畬所言千里上來之罪,亦當一次刑矣。上召判義禁問曰,羅將一人,卽金德三乎?李得中時,又有年少者矣。若魯曰,他羅將執杖云。上曰,此亦綻露矣。局面稍變之說如此,京中宰相之家,亦皆知之,亦非易漢矣。又曰,帳前進炬照之。罪人龍發,刑問一次,準次後下之。在魯曰,夜已深,明再明更問,亦不遠矣。上曰,已書問目,欲一問矣。在魯曰,臣意不時刑訊,易致徑斃,雖遲延一二日,亦無不可矣。上曰,門鑰姑下之。仍命判義禁曰,李畬又上之。罪人拿入後,又命判義禁,金德載上之。兩罪人面質時,上曰,畬於西路,必以兩班行矣。上曰,罪人李畬,旣以誣人一款遲晩,有下敎事。靈城君朴文秀,勿待命事,分付,卽爲牌招入侍。出帳殿下敎上曰,注書出去,右相使之入來。陽泰趨出。成中曰,標信當由進善門出入,而自布帳後作路矣。上曰,唯。上入小次出坐時,鳳漢持標信入伏。上曰,右相已入來乎?鳳漢曰,左副承旨來傳曰,大臣不爲入來,故注書先入。而宣傳官,則先爲馳入云矣。上曰,注書徐達之,靈城亦承牌入來乎?陽泰趨出入達曰,牌去來尙不來云。上又召問郞下傳敎。仍下敎曰,戊申年姜必愼,多有請竄者,閔哥雖竄,而尹哥則無竄者耶?光世曰,麟佐亦尹哥之壻矣。上又召李益炡,連下傳敎。又召李宗白下敎曰,俄者所達禍色之言,逆心已綻露無餘矣。又震怒下敎曰,以此一節,大逆不道,直令爲遲晩可矣。又曰,一杖骨不碎,則羅將當死矣。成中入達曰,靈城君朴文秀,以爲方在待命所云,而不爲受牌矣。勿待命下敎之後,猶復如是,將臣事體,極爲未安。從重推考,更卽牌招,何如?上曰,依爲之。出擧條上曰,將臣事體,不當若是,牌去來,申飭,使之卽爲入侍。出帳殿下敎在魯曰,禍色之說,雖是逆心,而不可以此受大逆遲晩,鄭重卜及瑞龍,旣已伏法,而又爲誣罔。以此二者,更受遲晩好矣。上曰,召問郞,而以此問之可矣。上曰,極爲陰慘矣。戊申年,雖稱兵上來,而亦必諱之矣。受此遲晩後,人心可以釋然矣。在魯曰,然矣。上又召李宗白·沈聖希,迭下傳敎訖。上曰,此旣假飾,餘必盡飾矣。上曰,又勸杖可矣。成中曰,靈城君朴文秀,方承牌入來矣。陽泰入達曰,右相稱以難安,又不入來云矣。在魯曰,右相豈以此虛詤之招,過爲引嫌乎?上曰,罪人旣以誣人,竝與本事而遲晩。予方欲見,留門以待,卽爲入來之意,注書出去,傳諭於右相,與之偕入。陽泰出去。成中入曰,御將入來後,仍爲留門,注書使之入來,何如?上曰,唯。罪人加刑一次後解縛。上召判義禁曰,丹鳳門留門事,分付可矣。成中曰,闕門重大,無標信則不可開閉矣。上曰,是矣。承旨持標信開門,罪人使之下府。上召判義禁問曰,兩次猛杖,無杖斃之慮乎?若魯曰,殊常矣。上曰,親鞫姑罷,罪人李畬,誣人惡逆,誣罔朝廷,雖已遲晩,話頭之間,不道之說,自發其口,自犯大逆,其宜加刑取服,而逐日刑訊,不無徑先物故之弊,親鞫更待下敎擧行。光世書傳敎訖。上曰,罪人遲晩文書,自政院爲之乎?光世曰,自禁府書送政院而入啓云。上曰,御將入來,則使之入侍。朴文秀進伏。上曰,世道如此矣。戊申年,順觀之姪,欲亂朝廷,而豈意誣及於卿等乎?此無足辨者矣。文秀曰,臣不忠無狀,致此誣告,而日月高懸,鑑燭至此,小臣今而爲人矣。臣於平日,若以忠信事君,見孚於人,則雖以妖惡如此流,而豈可誣之乎?此實臣之罪。聖上若因此,而卽賜廢棄,快解將任,則臣雖萬死而無恨,此外更有何可達之辭乎?上曰,此則專由於此輩之含憾於戊申討賊,如此虛詤之事,不足辨矣。文秀曰,爲人臣而每聞如此罔極之言,生亦何爲?上曰,入濟州有翼之子,豈能作書於卿乎?今則非但誣人,竝與本事遲晩,若復撕捱,則國體漸下矣。文秀曰,旣聞此言,實欲一死,更何面對同類而見百姓乎?如此而生者,莫非國恩,而將任則尤不可以行公矣。上命承旨曰,命召傳授,使之佩出。文秀捧命召而泣曰,此是殺臣之物也。上笑曰,過矣。陽泰入達曰,臣以聖敎,傳諭於右相,則以爲,緊歇間旣出賊招,大臣道理,不可晏然入來云矣。上曰,更爲出去,與之偕入。文秀曰,臣當待命於門外,而異於大臣,冒沒入來,無顔見君父矣。上曰,過矣。文秀先退。得載曰,請逆坦孥籍,一依王府草記,卽令擧行。上曰,旣諭何煩。得載曰,請還寢泰績酌處之命,因令鞫廳,嚴鞫得情,夬正王法。上曰,其勿更煩。得載曰,請瑞虎等兩賊孥籍,亟令王府擧行。上曰,其勿更煩。得載曰,請徒邊罪人陸師聖,依律處斷。上曰,其勿更煩。得載曰,請物故罪人夏宅孥籍,亟令王府擧行。上曰,其勿更煩。措辭竝見上得載曰,逆賊緣坐,何等重罪,而爲守令者,不能檢飭,間有逃躱之弊,亦不登時譏討,終至亡命,紀綱所在,極爲寒心。諸道各邑緣坐罪人逃躱未捕前後守令,令王府一一摘發,拿問定罪,前後道臣,從重推考,更令申飭,期於必捉。上曰,依啓。以鞫囚所供推之,當初亡命之類,任其往來他道,而本道終無捕捉之事,尤涉寒心。當該嘉山郡守,亟施遠配之典,以嚴王法。得載曰,新除授大司憲金鎭商,時在江原道原州地,掌令李奎徽,時在春川地。請竝斯速乘馹上來事,下諭。上曰,依啓。上曰,頃者入侍,已有下敎。其時憲臣,以儒臣雖有陳達者,事體不然,業已下敎。于今本職,其亦默默,此果合於國體乎?若此而李畬之誣人誣罔,豈是異事,其涉寒心。此等臺職,雖一時暫居,其何益哉?得載曰,臣言議風采,本不合於淸朝耳目之責,而中丞特除之命,適在於親臨鞫囚之際,他不暇顧,黽勉出肅,仍參鞫坐矣。以向來事,聖敎誨責諄諄。臣旣承此敎,不可一刻仍冒於臺次。請命遞斥臣職。上曰,雖嘉有懷無隱,其時陳達,決知其過矣。王者飭礪,不可異同,依啓。渭輔曰,請充軍罪人李時蕃,依律處斷。上曰,其勿更煩。渭輔曰,請逆魁坦緣坐藉沒等事,亟命王府,依法擧行。上曰,旣諭何煩。渭輔曰,請還寢罪人泰績酌處之命,仍令鞫廳,嚴刑得情,夬正王法。上曰,其勿更煩。渭輔曰,請聖鐸等二人,竝令還發配所。上曰,一則法外,一則參酌,旣已放送之後,不可復配,必也靳允。觀今事勢,國法之懈弛,紀綱之虧損,莫若今日。此等之時,不可循常,依啓。措辭竝見上上曰,旣諭憲臣,又欲默默,其曰無無者,其所擧措,亦涉異也。渭輔曰,臣被彈之蹤,不敢冒居臺地,而頃者鞫坐有命,適承新除,冒沒出肅。今又親臨鞫囚,區區私義,有不暇顧,黽勉入侍,至承嚴敎,惶悚之極,罔知容措。在臣分義,何可一刻仍冒於臺次乎?請命遞斥臣職。上曰,今日臺臣,以此爲美關,可謂寒心。因此許遞,適中其願。王者處置,不可異同,依啓。兩臺臣退出。顯命入侍進伏。上曰,初欲親問,諸臣以予爲蠅拔劍,似以爲過,而予已料此矣。今欲黽勉爲國,而國事無可言,爲卿愍然。此則非他,已諭靈城,而不過含憾於卿等之討賊而爲此矣。今則非但誣人,竝與本事而遲晩,非爲卿顧藉也。若因此撕捱,則國體漸下,卿之所執過矣。顯命曰,臣亦非有深自引嫌之意。半日思之,臣之情勢,可爲傷痛。罪囚之言,獨及於臣與靈城,此雖如下敎之意,而大體聖上待功臣之道,不思善處之方矣。上曰,欲以予爲宋太祖乎?我國規模則異此矣。顯命曰,天日在上,聖明鑑燭。臣今復得爲人,而何可每望其若此乎?當以文字,仰達矣。上曰,爲文字過矣。右相先退。上命承旨,書下傳敎。上曰,噫,古人豈欺我哉?李德濟之逆心遲晩,尹光周之誦叵測之說於咫尺親問者,非徒大不敬,爲耳目之官,視之尋常,曰有其國乎?于今義理之尤爲寒心者,今者臺臣,作爲義理外義理,自曰因下敎而請者,非爲臺風云,此則尤爲無據,不可不一番洞諭。其君因使氣而處分,臺臣之不從爲非,則若此,可也。雖一時勘律乖當,其君下敎,則臺臣卽爲引嫌,復勘以請,蓋所以重國法也。逆心遲晩者,叵測說道者,其君雖參酌,爲耳目之官,默默其可乎?此則不過顧瞻之意,外托不從君命,三百年臺風云者,尤涉可駭。若此不已,雖有亂逆,君先下敎,臺臣其將執此無據之義,默默若此不已,將至於君不君臣不臣。頃者特寢削職之命,非曰尹得載之義是也,嘉其有懷眷眷之意也。伊後思之,其所引喩所謂臺風,終涉可駭,欲一下諭。今日擧措,亦又寒心。予雖黽勉南面,御下之日,決不受此等無據之態。於今日只遞其職,虧損網紀而已。前後默默諸臣,竝亟施遠竄之典。光世書訖讀達。在魯入達曰,未知下敎者何事,而似以向來事如此矣。追聞李德濟將心不知之言,辭不達意而云矣。上曰,卿之所達非矣。獄囚稱冤之語,何可誦達乎?在魯曰,尹得載頃日陳達,兩臺臣削職還收云。故臣意聖上已忘此事,而深以爲幸矣。何可因此,而每如是下敎乎?上曰,李渭輔之無無云者,誠媿矣。豈有如許臺臣乎?予亦代羞矣。在魯曰,事已往矣。聖上宜付相忘之域矣。上曰,予不忘之矣。予當直言,而非謂如泰績事之連啓也。宜以刑訊取服,爲請三次而止可矣。在魯曰,以人理言之,豈有逆心自服之人乎?上曰,侍衛將士及左右軍兵,皆親聞矣。渠旣曰逆心,則更無可問故解之矣。爲臺官者,何敢默默乎?得載,是尹游之子。如此人處,宜先行法矣。一番次對,一番帳殿,竝遞臺臣,此後必無行公者矣。光世曰,此後果難矣。上曰,難則爲之,承順君父,非臺風云者非矣。尹得載之爲人,太善故如此,李渭輔則如無新啓,當出,而以無字,無數仰達者怪矣。興慶曰,旣承嚴敎,何敢更達?而以李德濟輩事,至今下敎,豈有以逆心自服之理乎?此則渠之失言,當歸眚過矣。上曰,大臣則歸之眚,而臺臣安用如此者乎?若請按律處斷則過矣。興慶曰,得載輩遠竄,終是過矣。在魯曰,他人猶可,而尹得載則殿下似欺之矣。光世曰,大臣之言誠然矣。尹得載之意,則蓋欲治之以不治也。初旣不論,則難於追發,故頃日筵中,亦有所陳達其本情,宜可恕矣。聖上旣有嘉奬之敎,而渠亦以不敢發啓爲言,故今日雖以臺官入侍,人皆知其必不發啓矣。在魯曰,承旨所達,誠如此矣。上曰,尹得載筵達之後,旣有下敎。今日特允聖鐸等之啓者,蓋出於立紀綱之意,則見此而何敢不發啓乎?光世曰,聖鐸之啓,卽院啓,而此啓允從,乃在於尹得載傳府啓而退出之後矣。在魯曰,此事旣已了當,忘之爲宜。上曰,常訓板若毁,則予始忘之矣。仍下不敢聞之敎。在魯曰,豈因此而每下不敢聞之敎乎?上曰,予心已固矣。仍命承旨,書下傳敎。上曰,齋殿下敎若何?而雖有違牌之差間,違牌則一也。三人之中,參酌二人,只一人徒配,其在王政,終涉苟且。一體捧傳旨,亦不可事同而疊飭,削職之命還寢。光世書訖讀達。上曰,兩司闕員,政官待開門牌招,開政差出,仍卽牌招,可也。出帳殿下敎乘輿將還入。諸臣以次退出。
上在昌德宮。停常參·經筵。
李成中啓曰,大司憲金鎭商,掌令李奎徽在外,執義·掌令一員,持平二員未差。今日以監察茶時之意,敢啓。傳曰,知道。
藥房提調金若魯,副提調鄭彦燮啓曰,伏未審夜來,聖體若何?昨日臨門鞫囚,深夜還宮,不瑕有傷損之節乎?大王大妃殿氣候何如?臣等不任伏慮,敢來問安。答曰,知道。慈殿氣候差勝後一樣。予則一樣矣。大王大妃殿·中宮殿·賢嬪宮,藥房口傳問安。答曰,知道。
鄭彦燮啓曰,說書韓光協,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
趙明履啓曰,右承旨金尙迪,右副承旨金光世,今日不爲仕進,竝卽牌招,何如?傳曰,允。
洪鳳漢啓曰,上番兼春秋尹學輔,身病猝重,勢難察任。今姑減下,其代令該曹口傳差出,何如?傳曰,允。
吏曹口傳政事,兼春秋單權相龍。
以吏曹參議沈星鎭牌不進罷職傳旨,傳于鄭彦燮曰,推考傳旨捧入。
洪鳳漢啓曰,吏曹參議沈星鎭,旣有只推之命,卽爲牌招開政,何如?傳曰,允。
又啓曰,今日政新除授玉堂,待下批竝卽牌招,以爲入直之地,何如?傳曰,允。
有政。吏批,判書李周鎭,參判李益炡陳疏入啓,參議沈星鎭進,同副承旨洪鳳漢進。吏批言啓曰,判書李周鎭,參判李益炡陳疏入啓,小臣獨政未安,何以爲之?敢稟。傳曰,只出緊任。又啓曰,臺諫及玉堂·春坊闕員,今當差出,而擬望之人乏少,外任竝擬,何如?傳曰,允。
以徐命珩爲大司諫,閔宅洙爲執義,權贒爲司諫,全命肇爲掌令,朴致文爲獻納,李長夏·金尙耉爲持平,尹東俊爲校理,趙明鼎爲副校理,洪重一爲弼善,李燮元爲吏曹佐郞,趙明謙爲刑曹參議,李彦衡爲戶曹佐郞,韓啓震爲靈光郡守,李應協爲咸平縣監,李景春爲豐川府使,崔吉祚爲价川郡守,兪彦好爲兼司書,丁錫敷爲平安都事。
兵批,判書金若魯陳疏入啓,參判李宗白病,參議兪㝡基病,參知李天輔入直進,右副承旨金光世進,同知金時祐,僉知申光宅·朴性善,副護軍白興聲·南泰良單付。
兵批言啓曰,前權管白始庚,及第朴道賢,閑良金己發,以拯活人命之功,俱有加資之命,而白始庚,未資窮未準職,朴道賢·金己發,係是出身閑良,何以爲之?敢稟。傳曰,竝特爲加資。
鄭彦燮,以內醫員官員,以都提調·提調意啓曰,鍼醫前花梁僉使白興聲,旣遞外任,依例還屬本院,令該曹付軍職,冠帶常仕,何如?傳曰,允。
以全羅右水使狀啓,松田斫伐不能禁斷,惶恐待罪事,傳于李成中曰,勿待罪事,回諭。
李成中,以兵曹言啓曰,今十月初九日,幼學趙夢臣稱名人,自敦化門入來,差備門外擊錚,極爲駭愕。令攸司囚禁治罪。同門守門將黃城,常時不能禁斷雜人,以致闌入,亦難免其責。推考何如?傳曰,允。
又以備邊司言啓曰,今年春初,因大臣筵達,京外過時婚葬顧助事稟定後,漢城府郞廳發牌,京城至近處,無主草葬,幾露骸骨者,摘奸埋置事,一體分付,則稱以一一擧行,有所牒報,而實則初不着實奉行,春初露骨之藁葬,至今尙存。朝令之下,慢忽若是,誠爲寒心。當該堂上推考,當該京兆郞及部官,使之現告,竝拿處,何如?傳曰,允。
又以戶曹言啓曰,依傳敎,左議政宋寅明九月十月兩朔祿俸,令倉官更爲輸送于西江村所住處,則以爲臣方負罪多端,屛伏江郊,不敢冒受常祿云。祿俸又不領受,何以爲之?敢稟。傳曰,令倉官更爲輸送。
金光世,以義禁府言啓曰,今十月初八日親鞫入侍時,執義尹得載所啓逆賊緣坐,何等重罪,而爲守令者,不能檢飭,間有逃躱之弊,亦不登時譏討,終至亡命。紀綱所在,極爲寒心。請諸道各邑緣坐罪人逃躱未捕前後守令,令王府一一摘發,拿問定罪,前後道臣,從重推考,更令申飭,期於必捕事。上曰,依啓矣。以此意發關,分付於諸道道臣。緣坐罪人逃躱未捕前後守令,一一摘發,指名現告狀聞後,拿問處之,何如?傳曰,允。
李成中,以守禦廳言啓曰,今番長陵幸行時設布帳各邑將校軍兵賞試射得中人處,弓子馬帖木綿等物,依判下,一一頒賞之意,敢啓。傳曰,知道。
副提學申晩疏曰,伏以臣老父,自經暑濕以來,受傷非細,重患泄症,乍進乍退,浹月彌苦。間因公故之緊急,强疾供仕,以致大段添加。今則已成毒痢,晝夜登溷,殆至無算。廢食失睡,神氣漸益澌脫。一日二日,展轉危劇,雜試藥餌,小無所減,委頓床笫,轉側須人。臣方左右扶護,焦遑罔措。日昨太廟親享,百僚駿奔,而臣職在邇列,竟未陪扈,分義虧矣,情禮蔑矣。區區兢悚,莫省攸措。此際以本館闕直,嚴召荐降,而情理煎迫,如右所陳,實無晷刻離捨之望。萬不獲已坐犯違傲,臣罪至此,無所逃死。玆敢略具短章,仰瀆宸聽。伏乞聖慈,天地父母,俯賜矜諒,亟許鐫削臣職名,俾得安意救護,千萬至祝。臣無任云云。答曰,省疏具悉。卿其勿辭護焉。
正言洪正輔疏曰,伏以臣母,積年沈痼之疾,轉入膏肓之境,症形危篤,氣息綿綴。臣夙夜扶護,煎泣度日,實無從宦之望。前後召命,一未祗赴,揆以邦憲,罪合萬隕,而聖度天大,輒下寬假之批,每奉恩旨,母子相對感泣矣。不意薇垣新命,又下於千萬夢寐之外。驚惶感激,莫知措躬之地。當此鞫囚方張之日,宜卽蹶趨承之不暇,而目今母病,痰火爲祟,寒熱迭作,委頓床席,奄奄若朝夕難保。坐臥轉側,必須臣扶持,藥物粥飮,必須臣勸進。臣若一離病側,不但煎迫焦熬,臣心之所不忍,抑鬱怊悵。母病之有難言,念及於此,情窮勢極,不得不冒萬死仰籲於天地父母之前。伏乞聖明,俯諒私情,亟許鐫遞,俾得救護母病,仍治臣前後慢蹇之罪,以肅朝綱,以安私分,不勝幸甚。臣無任云云。答曰,省疏具悉。爾其勿辭護焉。
上在昌德宮。停常參·經筵。
金尙迪啓曰,來十一日輪對,取稟。傳曰,停。
又啓曰,來十一日文臣殿講,取稟。傳曰,停。
李成中啓曰,今日賓廳坐起日次,而親鞫相値,不得來會云矣,敢啓。傳曰,知道。
傳于金光世曰,今日親鞫擧行,而軍兵盡饋後爲之,時刻則待下敎,隨時正時入之。
鄭彦燮啓曰,左承旨趙明履,右承旨金尙迪,今日俱不仕進,竝卽牌招,何如?傳曰,允。
金光世啓曰,今日親鞫,兩司當爲進參,而憲府除在外外,未肅拜人員,竝卽牌招。諫院則全數在外,在外人員,合有變通之道,何以爲之?敢稟。傳曰,依允,在外人員改差。
又以侍講院言啓曰,本院下番司書李應協入直矣。昨日政,移拜外任出去,說書韓光協,以親病陳疏入啓,兼說書申晦,謂有親病,新除授兼司書兪彦好未肅拜,下番他無推移之道。兼司書兪彦好,兼說書申晦,竝卽牌招,以爲推移入直之地,何如?傳曰,允。
鄭彦燮啓曰,玉堂上下番俱空,已至多日,事甚未安。政官卽爲牌招開政,差出闕員,仍卽牌招入直。新除授校理尹東俊,時在全州地,副校理趙明鼎,時在龍岡縣任所,竝斯速乘馹上來事,下諭,何如?傳曰,允。
傳于金光世曰,詣閤時刻入之。
金光世啓曰,今日政新除授臺諫,待下批竝卽牌招,何如?傳曰,允。
有政。吏批,判書李周鎭陳疏入啓,參判李益炡進,參議沈星鎭進,右承旨金光世進。
兵批,行判書金若魯親鞫進,參判李宗白親鞫進,參議兪㝡基入直進,參知李天輔病,左副承旨李成中進。以宋徵啓爲大司諫,趙擎爲司諫,李燮元·鄭漢奎爲正言,兪彦好爲副校理,宋昌明爲應敎,吳彦儒爲龍崗縣令,李爲工曹正郞,趙觀彬爲左參贊,金徵慶爲慶尙都事,尹志泰爲獻納,韓光肇爲司書,李大源爲軍資正,李培源爲嘉山郡守,副護軍權贒,副司直徐命珩·朴致文,副司果洪正輔·金履萬·兪彦好單付。
宋瑩中在外,代以李廷重爲假注書,李儁徽有頉,代以李一馨爲事變假注書。
吏曹口傳政事,以兪宇基爲宗簿正。兵曹口傳政事,副司果兪彦述·李昌儒。
金光世,以問事郞廳,以鞫廳大臣意啓曰,今此親鞫時問事郞廳任鏡觀,病親呈辭下鄕,兪彦好昨政拜兼司書,李重祚情病俱重,末由入來云。竝遞改,其代以吏曹正郞李燮元,兵曹正郞李光瀷,副司果李克祿差下,使卽察任,何如?傳曰,允。
又以義禁府言啓曰,頃者特敍之後,在外侍從人沈益聖·權賮·韓德良·朴長潤·李鎭儀·黃柙·鄭元淳·南鶴宗·南德老·李光溭·李齊嵒等,竝令該府處之事,傳旨啓下矣。沈益聖·朴長潤·鄭元淳·南鶴宗·李光溭,今方待命於本府,卽爲拿囚,而權賮時在京畿驪州地,黃柙時在陽城地,南德老時在安城地,韓德良時在江原道原州地,李鎭儀時在黃海道平山地,李齊嵒時在公洪道保寧地云,依例發遣府羅將竝拿來,何如?傳曰,允。
趙明履,以宣惠廳言啓曰,日昨筵中,因兵曹判書·御營大將所啓,兩營甲冑價米,兵曹五百石,御營廳三百石劃給事,命下矣。蓋軍器寺甲冑,乃是三名日進上方物,故價米年年上下於軍器寺者,而壬子癸丑甲寅戊午,特軫年事之凶荒,有停止補賑之命。曾於丁巳,甲冑價米未下於軍器寺之前,以特敎,移給兵曹,有禁軍甲冑修補之事。此實出於一時別恩,而丁巳則未及上下之故,移下於兵曹,而今年甲冑價,則已爲上下於軍器寺,不可以疊給於兩軍門。今此甲冑價米之移給,置之,何如?傳曰,勿施。親鞫罷後,政院·玉堂·藥房口傳問安。答曰,知道。
右議政趙顯命箚曰,伏以臣,卽伏聞今日又有親鞫之命,臣當如例入參,而顧臣情地,終有不敢自安者,不得隨諸臣後入侍帳殿,非敢故爲慢蹇,而第不勝惶恐之至。玆敢短箚自列,乞伏嚴誅,以爲具僚之警也。取進止。答曰,省箚具悉卿懇。曾已面諭,卿何尋箚?此由於涼德,其若誠心信相,此等之輩,豈敢逞其志?其若樹其法,此等之事,一至於此乎?嗟今世道,恧自不德,復何論乎?卿其體小子之意,安心勿辭,用副此意。仍傳曰,遣史官傳諭。
行兵曹判書金若魯疏曰,伏以臣,昨在藥院,忽承金吾特授之命,驚惶震越,五內失守。親臨帳殿,時刻在卽,召牌下臨,逃遁不得,蒼黃趨謝,黽勉入侍,而念臣以才分則至庸下矣,以資歷則最淺短矣。崇政何等峻秩,主讞何等重任,而乃殿下不問人器之可當不可當,容易加之於一賤臣,聖簡之辱而無所難,則哲之累而不少恤,直爲此一時副急之用,其於朝政得失,非細故也。不肖如臣,幸逢堯·舜,偏荷恩遇。立朝二十年之間,冥升無漸,僥冒已極,涯分太溢,罪戾徒積。寤寐思惟,靡地自容,而愚衷耿耿,未忍便訣。及至于今,寵渥愈益隆重,而報答之道,茫然無階。官秩愈益崇顯,而滿盈之懼,靡所不屆。點檢此身,事與心違,進退維谷,公私兩害,此臣之罪也。深夜退歸,愧悚弸中,繞壁彷徨,達曙不寐,敢瀝肝血,仰首哀籲。伏乞聖明,察臣之懇,憫臣之情,亟命收還臣新授資秩,以重公器,以安賤分,萬萬幸甚。臣無任云云。答曰,省疏具悉。今者陞擢,意蓋在焉。卿其勿辭行公。
吏曹參判李益炡疏曰,伏以聖孝出天,神人協應,太廟親享之禮利成,凡在瞻聆,孰不感歎?臣於本曹郞官徒配之命,實有所震悚不自安者。祭官塡差,雖各有主,而凡有責罰,義難獨免。昨違天牌,益增惶悚,而且臣老父,自數日以來,重得寒感,食飮全廢,氣息綿綴。以此情理,實無一日離側之勢,而親鞫有命,時刻急迫,又以金吾之任,牌召繼至,分義所在,他不暇顧,抑情進參。深夜罷出,歸視父病,諸般症形,一向苦劇,達宵扶護,誠難暫捨,而今因開政命下,天牌復降,玆敢隨詣闕外,仰陳煎迫之懇。伏乞聖明,俯垂矜諒,亟遞臣本兼諸任,以便救護,以安私分,千萬幸甚。臣無任云云。答曰,省疏具悉。卿其勿辭察職。
及第李儁徽疏曰,伏以臣,以不死孤喘,倖竊科第,乃於放榜之日,獲登前席,親承聖敎。語及亡父,臣旣感且惶,歸語老母,擧家悲泣。只欲誓死報國,以酬聖恩之萬一矣。不意文廟謁聖之日,有榜中宋瑩中者,指斥臣身,呑吐爲說,使不得謁聖榜中。有一人,以爲臣父事,旣蒙前後昭晣之聖敎,今不可更提云。臣於此,自不覺崩心痛骨,直欲無生,噫噫,痛矣。臣父嶺邑事,天日在上,照燭無餘,一世公議,亦知其實狀,則瑩中,抑何心腸,作此誣辱之擧也?臣身汚衊,固不足恤,而緣臣一第,誣及亡父,此莫非臣不孝通天之罪也。蓋臣父冤狀,臣兄臣寅徽擊鼓時,雖已略暴,而猶不能明白痛陳,使一世曉然。故爲瑩中輩所藉口,而臣兄弟,含冤忍痛,尙今泯默者,蓋有由焉。臣父在時,臣兄弟,以金吾文狀之未拆,一欲擊鼓以爲上徹之階,則臣父嚴責曰,吾之當初所遭,雖是千古所無之僇辱,而一番原情,天鑑洞燭,恩敍卽降,則吾之冤,君父旣知之矣。歲月已久,公議難誣,至有大臣諸臣之陳達,則吾之冤,一世亦知之矣。汝之兩度擊錚時,吾適在鄕,未及挽止,至今爲恨。今又以文書未拆,至於擊鼓,則是干恩也,希功也。旣來之文書,雖不卽拆,早晩必有一拆之時。使吾或得陳疏之路,小伸未暴之餘懷,一瞻天顔,差慰戀結之情。然後退去田間,老死溝壑,則吾無恨矣。孰知文狀未拆,朝露先零,抱冤莫雪,奄成千古之遺恨耶?臣父身死單子,聖敎若曰,其心未白,遽已身故,其用矜惻,迺於循例寘賻之外,別賜隱卒之典。辭旨懇摯,出尋常萬萬,臣兄弟奉讀未半,淚血交逬,只恨幽明之已隔,益痛冥漠之無知,哭告亡靈,哀榮備至,感祝天恩,闔門攢手,世世生生,子子孫孫,雖糜身粉骨,其何以仰酬聖德之萬一,而如令長逝者有知,亦必感泣於冥冥之中,以圖結草之報矣。臣兄弟旣不能逮臣父生前,一遭痛辨,而終使臣父銜冤入地者,莫非臣不孝通天之罪,而臣父旣亡之後,又承其心未白之恩綸,豈不欲卽日擊鼓,痛陳事實哉?特以重違先訓,尙此遲徊,居常痛骨,私自腐心。不意今者瑩中之言又如此,而終不一陳,則亡父當時至冤極痛之狀,又將歸於䵝昧不明之科矣。玆敢冒萬死,沫血飮泣而陳之。惟聖明,試垂憐察焉。臣父於戊申年二月二十五日,始赴陜川。到任不滿一朔,越三月二十一日夜,逆賊鼎佐,以素昧之土民,稱有急時所陳,猝然請見。忽傳淸州之敗報,盛稱安陰之賊勢,而言辭行止,俱涉殊常。臣父不勝驚駭疑怪,卽捉囚鼎佐,而嚴推之際,辭連其親族聖佐,故竝爲着枷嚴囚,牒報巡營,而及見回題,則無梟示之令,故因爲嚴囚。二十二日午時,安陰賊凶檄,忽然來傳。臣父不勝驚痛,卽爲着枷傳檄人,竝凶檄送于巡營,俾卽梟示。伊時列邑之中,捉送凶檄者,只臣父一人。二十四日,聞安陰見陷之報,臣父倍切憂憤,卽報巡兵營,請其發兵,且貽書於巡營,略曰此賊未及鴟張之前,宜卽勦滅,而仄聽數日,尙無聲息,國家設寘監兵使之意,果安在哉?今若養成賊勢,漸至滋蔓,則使道他日,亦不得辭其責矣。下官雖不武,請得隣邑兵,卽日往討,則當爲國家,掃蕩賊穴云云。其報狀回題曰,一介小醜,荷杖恐喝,列邑風靡,方此咄咄慨惋,郡守激發忠義,挺身敵愾,感歎之餘,小紓憂惱之心云云。臣父日夕扼腕,惟待發兵之令矣。二十五日,居昌見陷,危急一倍,臣父又以本郡所屬草溪·三嘉·宜寧三邑兵徵發事,急報于巡營,則果爲行關,使之星火發兵,而草溪則無意發兵。本郡移文及巡營嚴關,星火催督,而百般謀頉,終不領付,三嘉則初欲領付,而以右營將防題中止,宜寧則以空官,初不擧行,只以本郡單弱之卒,萬無保全之勢矣。是時人心洶洶,避亂者織路。臣父卽傳令於各洞任長,使之曉諭曰,太守家眷,尙在衙中,汝等豈可獨避乎?違令者當捉治家長云云。鄕老及鄕所等,皆勸衙眷之出避,只爲鎭安人心,終不搖動。以此,避亂之人還來者亦多矣。是日夜間,本郡海印寺僧將,急報曰,安陰賊,移陣居昌,先送一枝兵,收聚軍器戰笠於寺中,將欲入據冶爐倉云,以此單軍,尤無支當大賊之勢。且見軍情大變,皆懷渙散之志,蓋以軍兵太半,是曺賊之奴僕及腹心故也。若得隣邑一哨軍,則庶可鎭安,而其於草溪之終不領付,何哉?到此地頭,急急請兵之外,更無他道,而監營則路遠,兵營則稍近,故急欲請兵於兵營,而聞安陰縣監吳遂郁,城陷之日,躬往請兵,終不見許云,今若只送將校,則又難動聽,莫如親往告急,以爲必得之計。故臣父招千摠金垍等,丁寧約束曰,吾當親往請兵。此距兵營,一百二十里,當今日往而明日還,汝等堅壁無動,以待援軍之至。二十六日曉發行,馳到晉州安澗驛。本郡人急報座首鄭商霖,爲賊內應,率曺賊徒黨數百餘名,脫出兩賊於獄門。因卽入據客舍,威脅官軍,作爲徒黨。臣父不勝驚心痛骨,疾馳入兵營,責之以義,勉之以忠,屢次激勸,多般譬曉,則兵使始乃許令營將,領兵以送云,故臣父稍以爲幸,二十七日,遂卽馳還,而營將之兵,苦待不來,本郡則已爲賊藪。臣父非不欲挺身直入,張拳力鬪,而徒死無益,不如從中用計,設機勦滅之爲愈,故寄身於本邑境內。二十八日,枚擧曺賊作變之狀及兵營許發援兵之由,卽使官奴有發·三老兩人,走報巡營,則以見拒於陣門。歷三日,卒乃空還。本邑將校,雖爲一時之威脅,外若從賊,而內非本心。故臣父作祕密傳令,以眞諺各書之,使通引朴太成,納之履底,急急傳布於將校之不爲投賊者。諭以逆順之辨,禍福之別,又使所帶哨官河必海,給傳令於海印寺僧將及住持,使之募出僧軍。又逢三嘉軍兵之父母傳餐於其子者,臣父涕泣招諭曰,三嘉軍兵,本屬於陜川,是我軍也。今若示我傳令,勉以忠義,則必感回其心,汝等須面給於傳餐時,俾卽轉示把摠。仍書給諺文傳令,蓋三嘉軍兵,爲賊所脅,方在陜川故也。二十九日,本邑故吏李枚秀,來謁於臣父所住處,備傳千摠金垍,哨官咸萬重等,因本郡屢次傳令,曉諭軍中,能回衆心,結約將吏,將擊賊於客舍云云。臣父以衙客盧世燁,假差從事官,書給傳令,從間道入邑內,密報於千摠金垍等曰,賊將尙不離客舍云,非但狹窄難於襲破,且多走路。聞賊將鼎佐·許澤,俱稱勇力過人,而汝等無敵手,若齟齬輕試,則恐有狼狽之患,必移陣廣闊處,結陣重圍然後,計可諧矣。必須勉旃云云。蓋三日內,屢送傳令,所帶下人殆盡,而盧世燁,慷慨請行,故指揮如此如此而入送。三十日,臣父進往大也谷,距邑內不遠,使之今夜必期勦滅,密通於世燁,世燁亦探賊中動靜,相與往復。鷄鳴後,哨官金振豪,急來告捷曰,三嘉陣,在於賊將之後,世燁率官吏輩,埋伏於賊陣之左,以防跳出之路,千摠金垍,令軍中按兵不動,二更放砲爲號,先蹴將臺屛風,卽拔將幕四隅竹以掩之,一齊亂擊,賊將聖佐·鼎佐,俱斃於挺刃之下,許澤跳出衝陣,追殺之,德佐生擒,縛寘陣中,賊徒裴仲度·李星章,跳出陣外而走,世燁與諸吏追擒之,賊兵盡卽逃散。四月初一日平明,將吏輩,備儀來迎臣父,遂入陣中,見兩賊之首,懸於高竿,而生擒之賊,一縷欲絶,恐歸失刑,蓄積憤惋之餘,忿氣撑胸,卽令斬之。賊首固當函送於巡營,而道里稍遠,經宿可達,或慮中道有劫奪之患,而聞兵使行軍,到至近之三嘉,仍卽送馘,以爲轉送巡營之地。又卽報狀於巡營,中路見阻,未達而還,故又別定伶俐人,更爲馳報。是夕始聞啓罷之報,見奪印兵符,因巡營請罪之狀,至於就拿,而其時金吾議讞,有曰考見兵使李時蕃招辭,則李廷弼親進營門,急告賊報,仍自請兵。又曰商霖,亦以放賊自服,至於伏法,則李廷弼之論以逃走放賊之律,似非實狀,末稍斬殺曺賊,亦不無其力,宜有將功補過之道云云,而勘以告身之律,旋蒙恩敍之命。其時實狀,不過如斯而已。蓋臣父白地被誣,抑勒爲罪之端,初則由於草溪郡守鄭暘賓,中則由於星州牧使李普赫,末因巡營軍官差督戰將者金振玉,而三人者,符同構捏,無所不至。創出不忍聞不忍言之事,誣報巡營,又爲傳布於在營褊裨,浸潤成讒,而以締結營裨之故,渠輩所報之牒,無礙輒達。臣父所報凡係緊要者,率皆見阻不達。道臣則不見臣父之文狀,莫知中間曲折,只憑此三人之誣牒與密書,而成此罪名。三人者於臣父,初非有骨怨血讎,而暘賓則以徵兵時不爲領付之故,屢被臣父據義嚴責,而百端稱頉,終不領付。或稱鴟張之賊勢,非孤軍所可敵,或稱全不知賊勢,而徑先交鋒,非兵家之勝算,或稱固守其所,待彼倦疲,徐爲之進退,或稱無使一郡守,遽爲賊人之餌,或稱糧械不備,不可發兵,或稱安陰地勢,譬諸蜀·魏。營題至曰,當此之時,旣有將令,則急急馳往,討賊之不暇。何敢固守其所,以爲自便之地耶?若違令則自有軍律,斷不饒貸,依前傳令,星火擧行云云。營題若此,猶不動念。其後數日,又報以數小疲殘之卒,萬無進討之勢云云。巡營回題,以爲爲人臣者,死生以之,道理當然。當此危疑之際,屢次督戰之下,一向違拒,則其心所在,誠不可測,斯速進討陜川賊,俾無後悔云云。暘賓連見此嚴題,三月二十七日,始乃發兵,而捨陜川三十里之近,就星州百餘里之遠,取迂路與之合陣。三月晦日夕,始到陜川境上,若於臣父屢促發兵之時,暘賓卽爲領付,合擊安陰賊,掃蕩窟穴,則列邑初安有次第見陷之理,臣父亦安有請兵之行乎?此全由於暘賓逗遛觀望,不卽領付之致,而不思自反之道,反以爲巡營之屢次嚴題,蓋因臣父屢報之故也。且以終不領付,致違先朝兵制,自知其難逭軍律,反生荷杖之計,以爲自脫之地。臣父請兵,兵營則曰,棄郡避走。座首賊商霖,乘臣父請兵時,放出曺賊則曰,故放賊囚。以此構捏,急急馳報,直驅之於罔測之科,要免渠逗遛觀望之罪,與普赫合陣同謀,百計構捏。普赫則發怒於臣父之不給賊首,而欲攬陜川擒賊之功,其所爲言,無所不至。蓋於三月晦日夜,賊徒就平,四月初一日平朝,將吏輩,率一哨軍,備儀來迎臣父,遂建旗鼓,吹打入陣,懸賊首於高竿。臣父顧謂金垍曰,荷國家洪福,殲滅兇賊,非子之忠智,何能遄樹大功,極可嘉悅。垍曰,昨日夕,星州牧使與草溪郡守,來陣於金陽驛前,距邑內十里許,故以待隣陣之道。曉書手本,通報擒賊之奇,則令朝移陣於邑內,使其將校,俾送所捕諸賊云云。臣父問於垍等曰,星州牧使抑有設機之事,而星州將校亦入於約束中,與同擊賊乎?答以星陣,昨夕入境,何能聞知乎?無一同參者,故擊賊事,漠然不知矣。臣父聞垍言後,答送星州將校曰,本郡所擒之賊,何可移送他陣乎?蓋星州牧使李普赫率大軍,晦日夕,始來陣于十里地,而與暘賓,聚會一處,謂臣父眞箇遠避,不知去處,威脅金垍等,俾送賊首,及知臣父還入陣中,相顧愕然,而旣索賊首,不可中止,終日送言,屢索不已曰,終若不送,則當逆戰云云。臣父驚問曰,此眞星牧之言耶?汝輩往復之際,參以己意而然耶?送本郡將校問曰,逆戰之說,眞傳耶訛傳耶?若使朝家聞此言,則當以爲何如耶?星牧只以賊首之宜送,爲言而已。逆戰之說則不答之,末乃送言曰,雖一顆,必須送之云云。臣父爲涉嫌於吝惜,欲送賊首,則將校輩皆曰,吾頭可送,賊首不可送,仍指其劍傷處及血汚衣襪之狀,蓋其出百死得一生,不欲讓與別人故也。臣父亦難於强拂群情,不能勒送,如油汚之衣,心甚不平。將校等又曰,若送馘於巡營,則路由星陣,彼以索馘之心,必致中路奪取,聞兵使行軍到三嘉,旣非巡營去路,出其不意,送于兵使陣,則保無見奪之慮云云。其言似有理,臣父遂令函送于兵營者,果以此也。若使普赫,當初行事,果能正大,則將校等之致疑,豈至於此?自手本後,回題其所朶頤於賊首者,終始齗齗,則將校等致疑,亦無足怪也。嘻噫,甚矣。普赫旣不得賊首,而急急馳報巡營,以賊首四名之擒斬,專出於自己方略,其所以藉手而爲功者,只是千摠金垍等擒賊後一張手本也。其手本中,以金垍姓及本郡·草溪·三嘉把摠等姓書送,而不書其名,普赫稱爲內應,道臣狀啓,亦謄其報狀,故四將校之名字,不書於狀啓中。果是普赫之內應,則豈有不知其名而爲內應者乎?草溪把摠,曉旣同着名於手本,而朝被本郡守之所殺,果是內應,則普赫與之同坐,豈不救釋乎?道臣狀啓中所謂賊之將校四人,爲普赫內應,擒獻聖佐等,手本俱在右防將處,文跡昭然,則賊首之歸於某處,不須可論云云,則普赫之所以自以爲功者,全在此手本,而以此一款觀之,其全不知手本中把摠金云者,爲汝鳴,而假托手本,猝辦詐計,作爲內應之證者,全然孟浪,昭不可掩矣。且賊徒之擒斬,在於三月晦日,而普赫之移陣邑內,卽四月初一日也。當其擒斬之時,不但渠未嘗發一謀出一力而已。亦未嘗詳聞其時事狀之如何,只憑金垍等手本,故其報狀,稱以初一日擒賊云。奏御文狀,何等嚴重,而渠果有擒賊之實,則安有立功之人,不知擒賊在於何日,而以晦日討平之賊,反謂之在於初一日曉乎?今以爲擒賊,由於星陣之壓臨云,噫,星陣雖有雷霆之威,山岳之勢,晦日夕入境之星陣,能使之其夜初昏,震慴於十里外,而自令滅賊乎?渠果有設機擒賊之事,則以其索馘之心,晦日夜擒賊後,何不卽卽馳入,而待翌日金垍等手本來後,始乃移陣邑內也?且使垍等,若受渠指揮而擒賊,則不但循例手本而止,當急急納馘於星陣,何暇待其來索也?星陣雖不來,其夜勦滅,已有定計,則渠於擒賊時,有何一毫輕重耶?惟其不獲賊首,大加慍怒,百計構捏,不顧事理,至於報狀中所謂凶賊二名,卽斬於賊陣,隱然欲驅於坑阱之中,是可忍也,孰不可忍也?狀啓所謂忽然投足於賊陣中,恣意斬殺,攬爲己功云者,全襲報狀辭意,而若是賊陣,則何能冒入,旣曰賊陣,則又何能斬賊乎?一軍之回心向國,已三日,而賊將則不能覺,自卄八日夜至晦日,則特假息而已。賊魁已擒,賊兵四散,其陣卽官軍也。烏可謂之賊陣乎?狀啓又曰,普赫設機捕捉之四賊,未及處寘之前,臣父從中竊去云,噫噫,普赫擁四千兵而來,果能擒賊,則臣父雖有孔明之智略,其何能竊去乎?其報狀又曰,今聞賊頭函送右兵營,今此討賊,專出於使道指揮,而先送兵營,未免失着云云,而一狀之中,重複言之,一以爲獻諂之資,一以爲激怒之地。又曰,陜川·三嘉軍兵,卽爲退送,而餘黨漏網,不爲窮搜捕捉云,此則蓋指渠移陣邑內後事,而其意以爲餘黨漏網者,不必窮捕之謂也。又曰,凡治逆之規,不爲究覈餘黨,輕先斬賊云,此則蓋指臣父入陣後事,而其意以爲治逆之規,固當究覈餘黨,而以臣父之輕先斬戮,爲罪也。在渠則旣以餘黨漏網,不必窮捕爲說,而在臣父則反以輕先斬賊,不得究覈餘黨,爲罪案。其急於構罪,一狀之中,其言相反,判若二人,誠不忍正視,而且所謂輕先斬戮,亦甚可惜云者,尤不成說。若使陜陣將校,一依渠言而送賊於渠陣中斬戮,則其無可惜之心,而獨於陜陣中斬戮,此爲可惜之甚者乎?其所構罪,無非此類,而若以渠事言之,其可駭之擧,可羞之端,不一而足。姑撮其數款而論之,則星州之距陜川,不過數舍之地,而旣差右防將之後,一日之程,七日而始到,旣到之後,以四千兵馬,直搗賊巢,不啻壓印之勢,而猶且遲徊於十里地,及其賊平後翌日,始入邑內,公然坐索賊首,何其㤼於討賊,而勇於索馘也?至於終若不送則當逆戰之說,尤極駭悖。當彼賊徒之猖獗也,不敢挺身勇赴,以賭殲滅之功,而其於賊首之不得也,至欲擧兵而逆戰,天下寧有是哉?且金陽驛之距邑內,迺是隔崗十里地,而其後或謂之五里,或謂之邑內,道里遠近,自有定限,而十里爲五里,五里爲邑內,猶不難於變幻伸縮,則至若文狀中構虛捏無之事,推此可知,而道臣則全不知普赫索馘之狀,其它構罪之端,故信聽其言,至有拿致營門之擧。厥後無限罪名,皆從此出來矣。振玉則以鐵山一常漢,藉營裨之勢,假督戰之名,爲普赫輩指使,恣行凶虐,罔有紀極。臣父於初一日入陣後,臨夕下來東軒,推捉賊黨之際,初昏有着軍服者三人,率十數人,出其不意,突入軒上,向臣父而有若執捉者然。當危疑之際,手下將校輩,不無疑慮之心,仗劍上堂,問其所由,則始乃曰,自巡營奪印符云,故諸將校仍卽屛退。當初將校之不知曲折,驚惶來護,卽是事理之當然也。追聞官吏輩所傳,則彼輩設計,以爲本郡將校輩,全不知其巡營奪印符之人,反疑以賊之餘黨,而妄與之接刃,則將欲以此聲罪,仍卽顯戮云云。噫噫,痛矣。爲計之慘毒,至於如此,而其計不售,又嗾振玉,多送軍卒,突入房中,稱以捉來,仍示巡營關文及右防將星州牧使傳令,執捉臣父,足不履地,到客舍門外,跪於庭下,着枷出送,使之捉行。押去軍官及軍牢輩,趕追催促,三十名軍卒,持鳥銃燃火繩,而左右挾擁,禍色慘烈。一邑之人,見其景象,無不揮涕飮泣曰,竭力復郡,反罹慘變者,此何故也?況於上司關文,初無結縛着枷之語,而中間爲一褊裨所操縱,擅自僇辱,一至於此。厥後又爲追聞,則蓋振玉符同普赫,當其虐執之時,臣父若出一言,則稱以拒逆營關,以此聲罪,欲售其凶計矣。臣父於奪符時,旣度渠輩凶肚,故順受橫逆,默無一言,幸以不隳其凶計,則天也。言念及此,直欲無生,而且以欲殺金垍之事觀之,三人者之交相締結,打成一片,讒構百端,必欲甘心於臣父,竝與金垍而殺之,以爲滅口之計。蓋金垍,卽陜川千摠,而受臣父指揮,終能擒賊者,而且普赫所藉而爲功之手本中首題所謂千摠金者也。於擒賊之翌日,暘賓與普赫,來陣邑內,猝遣軍卒於垍家,壞屋壁破釜鼎,結縛其妻,捉致陣外。垍告急罔措,臣父移文詰問,則不答而放送。又於臣父拿致營下之翌日,振玉械繫金垍,誣以賊黨,捉送營下,則道臣亟命梟示之際,有一營屬,直入營庭,大聲白活曰,建大功之金垍,何忍欲誅乎?道臣初不知金垍爲何人,而只憑振玉捉送賊黨之報,而遽命斬之,及聞此白活,始命姑徐。仍命捉入問曰,汝有何功?垍曰小人與主倅,有所密約,自陷賊之初,百計經營,終幸成功矣。道臣曰,星州大陣壓境,聲威所振,汝始畏㤼變心,爲免罪之計,此豈汝功?乃星牧之功也。垍曰,星州雖曰大陣,陣於十里外,擒賊時未得觀光,有何聲威之可振乎?小人於星牧,未嘗聞一言見一傳令矣。今聞猝稱爲內應云云,萬萬虛浪矣。又曰,汝之主倅,逃避何處?答曰,請兵之行,萬目所睹,而座首作變,出於意外。賊旣據邑,則不敢直還,事勢固然,而頻送傳令,指揮方略,小人以主將之令,曉諭軍中,能回一軍之心。旣陷之城邑,三日而復之,果如人言而逃匿,不知去處,則軍官何以報捷於夜半,將吏何以備儀而來迎乎?監司命之冠。翌朝又招垍與之語,饋酒壓驚,使之還家。垍歸時,來見臣父於被拘中,詳傳其口招,如右所陳。不數日,彼三人者,以必殺滅口之計,又肆巧讒,掩捕金垍,着枷以來于營門矣。御史及按撫使,知其有功無罪,而卽令放釋。使垍果如三人者所誣,而眞有當斬之罪,則豈於論功之時,至蒙陞資之賞乎?且普赫旣以手本爲己功,則手本中所首題者,必欲殺之者何也?手本中不書其名,而只書其姓,則無乃全不知千摠金云者爲金垍,而認以爲賊黨而欲殺之耶?抑欲奪其功而爲滅口之計耶?卽此觀之,其時道臣之狀聞成罪者,都出於三人之誣牒,而不可憑信者,有如此矣,而三人者,必欲陷臣父於罔測之地,竝與金垍而殺之,以爲滅口之計者,灼若觀火矣。臣父冤枉之狀,都巡撫使臣吳命恒,南樓獻馘時,首以有功無罪之狀,陳達於上前。且其前後設施,文狀昭然,而只緣其時誣牒誣招,肆行一世,疑亂是非,事定之後,公議難誣,一道咸訟,京外公傳。前後本邑倅及道臣·御史,考驗實跡,莫不洞知臣父之深冤,而憤彼輩之肆誣,故振玉則其時本道御史,行到本郡,細聞從中虐執之狀,不勝駭痛,發關捉來,數罪重棍。暘賓則其後臺啓疊發,論其逗遛之罪,去其資革其職,至施充軍之律。雖以渠自明之辭觀之,難於爲說,就拿後數月,始爲納供,而專事誣衊臣父,其所以辨明者,反爲渠逗遛之斷案,而姑未暇提說,頃年臣兄擊鼓後,大臣·重臣,亦以臣父冤狀,陳達於筵中者。聖敎若曰,往兵營者的實,蓋力不足之致也。末能破賊而復郡,亦其功也。臣兄再次擊鼓時,判付內又若曰,旣已洞燭,於渠無冤,然則臣父至冤之狀,暘賓肆誣之端,旣已昭晣於鑑裁之下,而獨普赫,當初構誣之事,終始媒孽之計,終不得一徹於聖明之前。故臣父效勞之實,乍明而旋晦,臣父被誣之冤,若伸旋抑,何者?蓋普赫則勢多攀援,巧於周旋,故拘於顔面,牽於情好,人或心知其非,而口不敢言。臣父則形單力弱,朝無親朋,性又戇直,與世多忤,人或悶其冤狀,而不敢顯訟。臣父且以爲,功之一字,不可出口。吾之當初原辭中,略陳普赫來索賊頭事及金垍口招者,雖緣罪在罔測,急於自辨,不得不槪見,而至今思之,有靦于心。此後語及普赫,則人眞以我爲爭功,吾豈忍爲此哉?戒子弟,切勿以李普赫三字,形諸話頭。每以此申申,故非但不與人酬酢,雖於家庭間,亦不提說。臣兄兩度擊鼓,而終不及普赫事,蓋以此也。不特不言其非而已。臣父又以爲事關自己,不可輕絶,待之如初,且於其子登庠,至於歷其門而賀之,臣父心事,於此可知,而渠則讒誣之說,靡不用極。至發於諸宰齊會中,雖以昔年筵中大臣所達推之,以爲聞普赫之言,在五里許而數日不相通,此頗殊常云云。其所密地構誣之狀,於此可驗,噫噫,甚矣。普赫於三月晦日夕,始來陣于十里地,而其夜賊徒已平,四月初一日,臣父入陣後,普赫來索賊首,則其所謂在五里許而數日不相通者,其果成說乎?以十里謂五里,以一宵謂數日,自謂人無知者,巧肆慘誣,至於此極。渠雖急於陷人,獨不畏天地之監臨乎?其時筵中聖敎若曰,李普赫初爲元隻,今則鄭暘賓爲元隻矣。聖敎若此,而人無敢以普赫事仰對者,普赫之勢成多助,至於如此矣。且金垍初招中所謂本郡各樣傳令,元無一張得見之說,至登於狀聞,而此則出於監司暴逝後十二日,都事代封之狀,未知緣何致此,而傳令得見之實狀,抑有明證。戊申三月三十日未擒賊之前,陜川公兄報兵營之狀書目題辭,以爲主倅不離本郡境內,連續指揮之事,道亦知云云。戊申四月初二日兵使狀啓,臣領率諸軍,去月三十日,到三嘉境,得接同縣監所報及臣營遠近斥候將校馳告,則陜川郡守,隱接同郡境內,使將校官屬等,指揮嚴勅,同賊魁聖佐·鼎佐·德佐·許澤等,乘夜掩捕云云。以公兄報狀題辭及兵營狀啓觀之,則金垍初招所謂各樣傳令,元無一張得見云者,其非出於金垍之口,而中間幻弄之狀,明白無疑矣。又以振玉報巡營之狀觀之,其曰陜川三公兄文狀內,本郡人吏及將校等,受本官祕傳令,三月三十日亥時量,賊魁曺聖佐等,不意掩捕,打殺於陣中,本郡上上谷居李星章及高靈居裴仲度等,脫身逃走,本郡衙客盧世曄,將校·下吏·使令·官奴等,追捕於本郡案山望石下,着枷嚴囚云云,則振玉初到陜川,未及與普赫·暘賓輩符同之前,得其事實,有此報牒,而末後構捏,無所不至者,專出普赫·暘賓輩之所誑誘,尤爲明甚矣。臣父至冤之狀,不待臣之自明,自有一世之公議,今不暇悉陳,而罔功之輩,圖像麟閣,而冤枉之魂,終無可伸之說,或發於憲疏·學士挽語,世皆悲之。匹婦含冤,五月飛霜之語,亦登於臺章,伽倻山下戰功,疑未白心,惟聖主,知今代麒麟圖畵日,嘉林歸臥角巾時之句,至發於渠親査之哀詞,蓋因其兄之莅隣邑而詳得其事實,故不覺自形於悼傷之語。至若陜川之前後莅任者,莫不詳知其實蹟。故金鼎運,則以千萬冤枉之言,詳辨於親知之會。李秉泰則以至冤極痛之狀,顯訟於宰執之間。其或以臣父請兵時所帶去通引·及唱·使令·丘從·房子等,或爲免役,或爲陞任,別示褒賞之意。況免役者陞任者,皆令上坐,而使陷賊官吏等諸人,列拜於其下,蓋略依唐朝命受僞官拜之意而行,以爲激勵之地,一方傳爲美事,則世安有隨行之吏屬,得享甄濟之榮,而率去之本倅,反在黯黮之中耶?噫噫,彼輩之構誣臣父者,不過棄郡逃走,故放賊囚兩件事,而今不必廣引諸證,只以商霖結案觀之,旣曰所囚賊魁,乘郡守請兵之行,矣身親往獄門,果自放出云云。其曰乘郡守請兵之行,則臣父之非棄郡逃走,明矣。其曰親往獄門,渠自放出云,則臣父之非故放賊囚,亦明矣。彼商霖以臨刑之賊,何所顧藉,而以此自服乎?然則兩件罪名之自歸脫空,不待辨而自明矣。其時安陰·居昌,距陜川咫尺,而次第見陷,賊兵漸逼,有朝暮急至之勢。臣父奮發忠義,涕泣慷慨,每日星火請兵於上營,而無一人來救者,移文草溪,而草溪終不至,存亡之機,迫在呼吸,則暫往兵營,泣請援兵,自是事勢之所必至。終得兵使許令營將領兵以送之諾,而曺賊之破獄爲逆,曾是不意。不敢直入,跋躡險阻,備嘗艱危,不顧一身之死生,誓滅凶賊。多般傳令於將校輩,勉以忠義,怵以禍福。方張之賊勢,一擧而盪之。旣陷之城邑,三日而復之,雖謂之奇功,可也,而不幸二憾協謀,諦結振玉,雄唱雌和,罪名層生,終使臣父,白地被誣,一至於此。噫,普赫則只以一張手本,坐享麟閣之富貴,臣父則爲國血誠,竭力設施之狀,可見於許多文狀及傳令中,而終在黯黮之科。七年之後,公議始發。因重臣陳達,有自金吾取來文狀,稟處之命,而文書之來到金吾,今已十二年矣。臺臣有言,聖批依施,而遷延至今,尙不開坼,使臣父至冤,竟不得一暴於天日之下,終至飮恨而沒者,孰使之然也。其後聖敎又曰,李廷弼文書,稟處命下後,趁不擧行,有金吾堂上推考之事矣。廷弼身死單子,有判付者,以曾經侍從之人,未暴其心事而死,誠爲殘忍矣。今則其伸脫與未伸脫,有何關係,而只欲辨白其心事而已。國家恩意,豈可只及於生者乎?此文書持入,可也。凡承此敎者,孰不感動,而迄于今不坼,便作金吾之一休紙,此無他也。蓋臣父文狀,一經睿覽,則前後設施之跡,瞭然俱在其中。雖有最初論罪之狀,誣牒誣招之語,已經白脫者,其不可以此玷汚,而聖鑑所燭,至冤可白,故或恐有害於普赫,廢閣成命,若是其無難也。以臣兄再次擊鼓時事觀之,可以推知其一端,何者?臣兄再次擊鼓時,原辭以秋曹之阻搪,終不入啓。因平安監司朴師洙辨疏,批下之後過數日,始乃不得已入啓。聖敎若曰,頃者朴師洙辭疏遽上,李寅徽供辭未入之前,心甚怪駭矣。今過數日之後,乃入供辭,遠外爲嫌先上,京曹所供在後,俱難免輕先稽忽之責。監司朴師洙·秋曹堂上,竝推考。臣至今感泣天恩,不知死所,而以此見之,普赫之勢力,能至於此。豈不痛哉?噫,昔韓琦之爲北虜之所敗也,將被敗軍之律,以任福衣帶中一檄,猶能免罪,則臣父當初丹心血誠,激發忠憤之狀,據此文狀,自可曉然,而終不得一徹睿覽。此臣所以夙宵腐心,直欲無生也。文狀之開不開,實無損益於長逝者。誠如聖敎,而馬伸於死後,尙能入何甥之夢,托元稿之進,則亦安知逝者之不能無望於一伸耶?雖然馬伸知賊檜將亡,始乃托夢進稿,而今則普赫尙在,臣之所恃者,只是君父耳。臣疏一徹之後,雖知天日下燭,自無遺照,而但以孤單之身,抵此當路之勢,必無自全伸白之理。況以彼輩陰謀祕計,何所不爲,必以前日誣人之伎倆,做出無限禍機,不知將至於何境也。何以明其然也?頃年臣兄擊鼓時,因聖敎,始伏聞有人以黃璿之死,致疑於臣父。至達天聽,未知誰人創出,誰人陳達,終莫得言根,則臣至今骨靑心隕,肝膽寸裂,此非但人理之所不忍爲,實是人理之所不忍言,所不忍聞。其爲崩心痛骨,塞耳戰掉,殆甚於陜川事。噫噫,人雖無狀,何忍以此等事疑之耶?況臣父爲振玉所虐執,以送牢囚斗屋,使十名軍卒,晝夜挾擁,而逐更巡察,備極操切,嚴勅守卒,使不得接睡,則臣父懍懍危迫,如坐矛頭,單身受困,無一人親屬之在旁者,卽一營人之所共目覩而慘愕者也。此時雖有飛·羽之勇,良·平之智,亦豈運得何樣神術,能制人之死命乎?若此之誣,不待費片言半辭,日月之明,已自洞燭,而此等慘誣,至達天聽,則以此推之,其時誣狀誣招之皆出於三人者之譸張而不足憑信者,昭昭無疑矣。且臣父在時,曾無一言及於普赫之事,而彼普赫,則誣毁臣父,公肆唱言。今則臣畢陳渠奸狀,無所回互,普赫之讎視臣家,必百倍於前日。固知一言脫口,駭機立至,然今此瑩中之誣衊,臣亦出於全昧伊時實狀之如何,而眩搖於普赫輩浮言,作此擠陷之擧。臣若不一遭洞陳,則金吾文狀,終無一入睿覽之日,普赫·暘賓等奸狀,亦無一徹天聽之路,而瑩中輩誣衊之辱,將無以一洗。玆敢擧其始終,泣血以陳,而節節有據,段段有證,關係臣父事實之外,雖一言一字,或有毫分誣飾之端,則是欺殿下也。欺亡父也。天必殛之矣。伏乞聖明,洞燭普赫輩前後構誣之狀,且命金吾,取來文狀,一一鑑別。使臣父未白之心,快得昭白,則臣父之目,庶可復瞑於泉下,而臣之窮天極地之冤,亦可以少伸矣。金吾所來文狀,昭載於狀啓中,而臣得見其狀本,則合爲二十七度。其時傳令三張,將吏輩未及納官,不入於文書上來中,而追送於臣家,故呈納金吾,假從事官廬世曄及海印寺住持僧敏益處傳令竝三張,各在渠處,故渠輩亦爲呈納於金吾。其間已經許多歲月,或恐奸細輩從中幻弄,有所削去,故敢此附陳。臣以年少新進,釋褐之初,妄投章疏,極知萬萬僭猥,無所逃罪,而事係先冤,痛入骨髓,玆敢親將血封,哀籲於九閽之下。死罪死罪,臣無任血泣祈懇之至,謹昧死以聞。批答見筵話
乙丑十月初十日午時,上御肅章門。親鞫入侍時,都承旨鄭彦燮,左承旨趙明履,右承旨金尙迪,左副承旨李成中,右副承旨金光世,同副承旨洪鳳漢,記事官李壽鳳,假注書許彙,事變假注書李陽泰,記事官權相龍·權杭,領中樞府事金興慶,領議政金在魯,判義禁金若魯,同義禁李益炡·沈聖希·李宗白,司諫趙擎,掌令全命肇,問事郞廳尹學東·兪彦述·鄭夏彦·韓億增·李克祿·李永福·李昌儒·李光瀷,別刑房都事尹光德·金履福,文書色都事李普祥·鄭克淳諸臣,以次進伏訖。在魯曰,日氣乍冷,聖體若何?上曰,一樣矣。在魯曰,大王大妃殿氣候何如?上曰,安寧矣。在魯曰,王世子氣候已臻復常之境乎?上曰,安順矣。在魯曰,龍發似無更問者矣。上曰,旣與同來,必知其排布矣。且其上京後逗留情跡殊常矣。若魯曰,丹鳳門與殿坐相近,令閉之,何如?上曰,唯。上曰,右相箚批已下,入來參鞫事,注書出去傳諭。出帳殿下敎陽泰趨出。上曰,問郞持草紙上來。永福入伏。在魯曰,問郞尹志泰·李燮元,移除臺職,其代以李昌儒·兪彦述差下,口傳付軍職,使之入參,何如?上曰,依爲之。出帳殿下敎上曰,領相所問誰爲假瑞龍·假重福而代死者,細思之,甚怪矣。眞可入野談矣。陽泰入達曰,右相以爲,罪人雖已遲晩,此鞫坐則情勢難安,不可入參云矣。上問領相曰,右相之所執,何如?在魯曰,似未必然矣。上曰,事體不然,史官更爲傳諭,與之偕入。出帳殿下敎陽泰趨出。永福書問目訖。上曰,大臣亦上來見之。在魯曰,於畬一節,似當改之矣。上曰,然矣。尙迪入達曰,宗簿正爲預備,而旣已移拜臺職,宗簿正有闕之代,令該曹口傳差出,何如?上曰,依爲之。出帳殿下敎在魯曰,其果之果字,當改以可字矣。上曰,是矣。上曰,判義禁及韓億增進來。當初告變之事,詳達可矣。億增曰,當初龍發,忽然直入,以爲入坐房中則可以考文云,故臣答以何必入房云爾,則渠自懷中出紙片,而見其題目,則卽大蕩策也。若欲考文,則必爲詩賦,而題目殊常,故推却不見。厥漢始曰,辟左右則有祕密事可言云,故心始警惶,而適有常漢數人在傍,使之推出,而揚惡不去曰,旣已展見,何可逐之耶?且以手劃地告變二字,故其後則不敢逐出,急招洞內所任,着梏以置,卽以此意,來告於兵判矣。上笑曰,其時景色甚難矣。其果咆哮乎?億增曰,其酬酢則別無狂言矣。上曰,面貌何如?億增曰,不吉矣。若魯曰,入京二十餘日,而未知留連於何處矣。上命判義禁曰,罪人上之。龍發拿入後,上曰,開蒙頭稍令近前。仍下傳敎曰,欲爲直刑,而若直招,則不刑矣。光世曰,此漢必知情矣。上曰,厥漢面浮乎?光世曰,似浮矣。上召李宗白問之曰,爾旣知謀及婦人之言,必非不知文者矣。下傳敎訖。上曰,陰慘矣。又召判義禁下傳敎。又召李益炡下敎曰,爾雖同謀,今若直告,則其罪爲輕,以此更問之。上曰,嘉山倅則似嚴束矣。陽泰入達曰,右相以爲,雖不以此引嫌,而此鞫坐,則不可入參云矣。上曰,今則拭目思之矣。又曰,奸詐陰慘矣。上召李宗白下敎訖,又召判義禁使問曰,知情不告當死,而如果直告,則不死矣。又召問郞下敎曰,必不欺如爾蟣蝨之人矣。上謂承旨曰,臺諫一人誰也?光世曰,全命肇也。上曰,此非易漢矣。在魯曰,心中熟爲揣摩矣。上曰,其言矛盾矣。在魯曰,畬之兄在安邊,而善爲居謫云。彦燮曰,畬之兄謫居安邊者,屢日飢餒,而或饋食不受。順觀之子,本以惡種,作弊於隣邑者,時或招來撻之云。上曰,細思之,謫居濟州者之作書云者,其言陰慘矣。在魯曰,聞有翼之子,有勇力云矣。濟州雖是候風之地,而各別防閑爲宜矣。上曰,然矣。又召判義禁下敎曰,木谷人何以視爲殊常乎?亦詳問之,若欲納其書,則何以留連一月乎?又曰,兩往渼陰之說,亦怪矣。局面稍變之說,此如李得中輩一射兩中之計,尤爲陰慘矣。上曰,彼都事誰也?光世曰,金履福也。彦燮曰,卽金敏行之子也。上召沈聖希問曰,必有陰謀矣。又召李益炡·李宗白,連下傳敎曰,何以擇其色目而遠尋郊外乎?又曰,厥漢何以知承旨乎?成中曰,其時則未及爲承旨矣。上曰,直爲擧行,與李哥眞,爲姓不同兄弟矣。又召判義禁曰,色目之說,更勿問之,與李哥眞,是給約者矣。上曰,騎曹郞誰也?光世曰,卽崔晑也。上又召李宗白問之曰,與金德載面質,則爾能勝之否?仍命問郞,持草紙上來。上曰,彼問郞誰也?光世曰,卽李克祿也。上曰,罪人所達往來處,勿令問郞書之。在魯曰,雖書何妨?上召李益炡曰,歸正之語,亦問之,其前綢繆情節,亦必知之矣。又召判義禁曰,金德載上之。罪人拿入後。上曰,稍令近前,以問目詳問之,又召韓億增下敎訖。上曰,厥漢所爲一般矣。光世曰,畬之得此漢,如順觀之得來天海矣。上曰,其中必有陰慘之計矣。尙迪曰,侍衛中有私語者,事體未安。推考何如?上曰,依爲之。上曰,使兩漢面質相較,然後可知僞端矣。若符同,則皆當刑推矣。上召李宗白下敎後,又召鄭夏彦問之。在魯曰,此數節皆隱諱,當問之矣。上使召李益炡詳問之。又命問郞曰,罪人所言,頻頻傳達可矣。上召兩大臣近前,下敎曰,此事初以三條有量者,而以今見之,專出於一射兩中之計矣。在魯曰,蓋出於盡放緣坐之計矣。元山南哥及慶州李哥,亦必有可問者矣。上曰,此則與金吾堂上,聚坐議之。在魯曰,因此機會,捉得斗永好矣。上召李益炡下傳敎訖。又召判義禁更問曰,一何矛盾耶?上曰,注書出去,兩捕將使之入侍。臣彙承命趨出,兩捕將入伏。上曰,南哥已譏捕耶?壽松曰,然矣。上曰,今番出使捕校六人,依前給馬,可也。出帳殿下敎上連召判義禁,下傳敎訖。又召判義禁曰,日暮更有可問者,龍發,姑令解縛可矣。上曰,大臣進來。在魯入伏。上曰,龍發嘉山人乎?在魯曰,然矣。上曰,元山幾日程也?在魯曰,不過五日程矣。上召判義禁曰,罪人若滿十度則達之。成中入達曰,宣仁門·通化門門鑰,姑待之乎?上曰,罪人下府後,放鑰可矣。成中又入曰,夜已深,門鑰宜下矣。上曰,金虎門·丹鳳門外,皆下鑰可矣。上曰,承旨勸杖,問其與權哥·李哥爲陰謀之事。又曰,羅將誰也?若魯曰,車後才矣。上入小次出坐時,上召判義禁曰,罪人上之,龍發拿入。上曰,右相何在?陽泰曰,方在家矣。罪人加刑後,在魯曰,恐其徑斃,姑令生置宜矣。上曰,然矣。杖斃殊常矣。在魯曰,非强毒者矣。上召沈聖希下敎訖。又召判義禁問之。上笑曰,科事尋常,故亦不待榜矣。上曰,已滿一次乎?若魯曰,十九度矣。上曰,親鞫姑罷,大臣·金吾堂上,入侍于熙政堂。竝出帳殿下敎命肇曰,請逆坦孥籍,一依王府草記,卽令擧行。上曰,旣諭何煩。命肇曰,請還寢泰績酌處之命,因令鞫廳,嚴鞫得情,夬正王法。上曰,其勿更煩。命肇曰,請瑞虎等兩賊孥籍,亟令王府擧行。上曰,其勿更煩。命肇曰,請徙邊罪人陸師聖,依律處斷。上曰,其勿更煩。命肇曰,請物故罪人夏宅孥籍,亟令王府擧行。上曰,其勿更煩。措辭竝見上命肇曰,徑斃罪人畬之誣人惡逆,誣罔朝廷之罪,旣已自服,況不道之說,自發其口,則所當以大逆取服,快施肆市之典,而至於徑斃,事之憤惋,莫此爲甚。請徑斃罪人畬,令王府孥籍等事,依大逆例擧行。上曰,其所請雖是執法之意,王者用法,不可追施,不允。命肇曰,島配罪人李德濟之逆心遲晩之招,尹光周之帳殿叵測之說,究其情節,不可不一番嚴覈,明示典刑。當初酌處,雖出於好生之德意,而揆以王法,不可以已經竄配而置之。請島配罪人李德濟·尹光周,更令王府,嚴鞫得情,依律處斷。上曰,兩囚所供,雖是無君無嚴,旣施寬典,其何更執,不允。命肇曰,新除授執義閔宅洙,時在江原道原州地。請斯速乘馹上來事,下諭。上曰,依啓。擎曰,請充軍罪人李時蕃,依律處斷。上曰,其勿更煩。擎曰,請逆魁坦緣坐籍沒等事,亟命王府,依法擧行。上曰,旣諭何煩。擎曰,請還寢罪人泰績酌處之命,仍令鞫廳,嚴刑得情,夬正王法。上曰,其勿更煩。措辭竝見上擎曰,新除授正言鄭漢奎,時在公洪道沃川地。請斯速乘馹上來事,下諭。上曰,依啓。兩司前啓訖。上曰,此誰也?光世曰,卽趙擎也。上曰,初入侍乎?光世曰,必非初入侍矣。乘輿將還入。諸臣以次退出
乙丑十月初十日戌時,上御熙政堂。大臣·金吾堂上以下引見入侍時,領府事金興慶,領議政金在魯,判義禁金若魯,同義禁李益炡·沈聖希·李宗白,右副承旨金光世,假注書許彙,記事官權相龍·權杭,仍傳敎,事變假注書李陽泰,司諫趙擎,掌令全命肇,問事郞廳韓億增·鄭夏彦·李永福·兪彦述·尹學東·李克祿·李光瀷入侍。諸臣進伏訖。上曰,注書持李儁徽上疏,出給政院。臣彙承命趨出,還爲趨入。上曰,厥漢輩或慮其互相煽動,以致無中生有矣。在魯曰,此雖淺謀,而欲令朝廷大滌之計矣。興慶曰,亦或動於龍發之言爲此矣。在魯曰,龍發亦粗知逆順利害之分者矣。上曰,厥輩今日,則雖以畬爲逆,而前則必謂忠矣。龍發亦欲歸於功邊矣。在魯曰,臣意則姑欲生置龍發,以待捕廳譏捕矣。慶州李哥及元山南哥,似非白地造出矣。上曰,已諭,而右相今春事,亦必聞之矣。在魯曰,畬於龍發本非同謀,則所傳之言,似不過如是矣。且以法理言之,亦有可生之道矣。木谷人捉來後,對辨爲好矣。上曰,李德河則亦無可質之路矣。在魯曰,右相之終不入參過矣。上曰,此鞫坐則似不欲入來矣。在魯曰,靈城處作書云者,不無苗脈矣。有翼爲朴亮漢之壻,而其子爲七寸,故如是爲言矣。若魯曰,右相之出使瀋陽也,臣在西關,亦聞禹夏享爲軍官下來,而終無率來事,此亦渠輩得聞風傳之言,而爲此捏合也。在魯曰,其所謂作書於靈城處,使付於瀋陽上使軍官云者,其言以爲欲傳於越江人云矣。上曰,不近理矣。在魯曰,萬不近理矣。於靈城,亦無所涉,而於右相,則尤無所關涉矣。上曰,俄已諭之,而此專出於一射兩中之計矣。許史之說,尤爲陰慘。向者趙徵得中,以右相比之於姜月堂,而此漢之意,亦陰慘矣。人心世道,更無可言,元氣固然後,外邪不入,而今日朝廷如此,故致此怪異,前頭實未知更有何事也。又曰,原任及金吾堂上,以龍發事竝達之,予意則龍發,亦入其黨,故如是矣。在魯曰,似非入其中矣。小臣之意,則情法可生矣。若魯曰,臣與大臣之意同,無他可達者矣。斗永亦將拿來,姑爲仍囚宜矣。上曰,斗永所去處,何以知之。此事不大,則於國家幸矣。益炡曰,西北則必動矣。上曰,都事·捕校一往,則擧皆騷擾矣。益炡曰,臣與首堂之意,別無異同矣。聖希曰,臣亦別無可達者矣。上曰,其事荒誕則已。如或驅來,則德載·龍發,必爲幕下而來矣。在魯曰,未知其有爲國之心矣。宗白曰,大體與首堂同意,而龍發與畬,似爲同謀,故昨有不言而今言者矣。上曰,昨日不言,而今日始言老少色目矣。聖希曰,每每闖入李畬者,殊常矣。在魯曰,亦未知果爲親聞矣。上曰,諸問郞亦召入問之可矣。在魯曰,然矣。光世曰,事係鞫事,事變注書及兩司,亦當入侍矣。上曰,是矣。出榻敎相龍承命趨出。陽泰及諸問郞,同爲入侍訖。上曰,判金吾以上敎下詢可矣。若魯顧謂曰,上意則以龍發與畬,必爛漫相議,故方欲窮訊,而大臣之意,則以爲論以情法,無必誅之義,此言何如?上曰,大臣之意,則主於功過相準矣。仍下敎曰,問郞輩必詳知矣。億增曰,臣意欲姑留龍發,以待斗永之捉來處置,誠爲完備矣。光世曰,此言好矣。上曰,無異於捉影矣。夏彦曰,雖似有隱情,而卽今姑爲生置似宜矣。永福曰,德載·龍發,俱以遐方之人,或出邀功之意,被誘上來,亦未可知矣。彦述曰,姑待斗永,當論其生死矣。學東曰,臣意則德載·龍發面質之言似然,而見畬氣色,則根本終在於權哥,姑待其捉來宜矣。若魯曰,學東所達,與臣意同矣。在魯曰,此誠渠多般意思矣。國家或見欺而盡放,則大善,雖或不放,而未捉斗永,則以爲不實而置之。龍發則似非入其黨,或是被誘上來者矣。上曰,龍發亦以告字自處矣。克祿曰,斗永雖捉來,而如或抵賴,則恐無可質矣。上曰,未捉斗永,則雖百年,當仍囚耶。來立於敦化門外,亦未可知矣。興慶曰,斗永如不犯越,則我國之中何去乎?上曰,我國中,眼下有暈而疊齒者,何可知乎?益炡曰,黃哥尙未現捕矣。上曰,曾經宣傳官矣。光瀷曰,臣意則龍發,有呑吐之形,連爲刑訊。斗永各別譏捕,面質好矣。益炡笑曰,正論矣。學東曰,安知斗永之終未捉乎?兩司趙擎·全命肇入侍後。上曰,予則以爲有隱情,而更欲嚴訊,大臣之言,以爲無必誅之義矣。擎曰,渠旣告變,而又似呑吐,似不可不窮訊矣。命肇曰,更待斗永之捉來,嚴鞫好矣。宗白曰,大臣之姑欲生留者是矣。上曰,大臣雖欲生置,而予意則一日雖一二次,欲施威問之,如此則可得隱情矣。在魯曰,別無隱情矣。上曰,昨日不言之色目,亦言之矣。在魯曰,李台三之言,亦亂言矣。上曰,卿言亦是矣。初意德載可放,而今則合而爲一矣。自戊申見之,或有如此而意外遲晩者矣。若魯曰,臣等之意亦然矣。興慶曰,似別無可問根柢矣。若魯曰,此非廣加譏捕者,姑待斗永之捉來好矣。上曰,卿亦申飭捕廳,訪問於京中可矣。聖希曰,或當訪於富平矣。上曰,作童謠之張良,來見韓生之烹,此誠難測矣。予意則明日又開坐,以十度爲限矣。在魯曰,有徑斃之慮矣。上曰,初日則準次矣。一日五度可矣。在魯曰,雖訊而恐無更出者矣。上曰,予意則必有更出者矣。心口相議而始言,非全庸人矣。又曰,卿亦言之而如麟佐之子,則必當深置矣。在魯曰,臣等在外,亦有相議者矣。上曰,邊山賊曾笑之,而終至何境乎?聖希曰,又有生雛者矣。上笑曰,除非宮刑則難矣。聞都承旨所達,順觀之子亦似放恣矣。上曰,嘉山郡守以不捉斗永,有投畀之命,而今日聞之,亦似嚴束矣。今後則申飭守令,殊常往來之人,各別譏察可矣。在魯曰,緣坐之類,無端移配,亦涉如何矣?上曰,予入小次,亦有量者,如此之時,或有騷動之慮,而或可諷諭道臣而爲之乎?若魯曰,如此則似若用其策矣。上曰,如以諷諭爲難,則臺臣發啓好矣。此外又有大可憂者矣。在魯曰,古則待年而殺之矣。光世曰,戊申逆賊,比他自別,其子息何可生存,他逆則本無殺妻之事,而此皆殺之,況其子乎?在魯曰,有翼之子,亦有力而難者云。宗白曰,熊佐·思晟·有翼·弼顯·麟佐·希良六賊緣坐,則皆在濟州矣。若魯曰,待年不殺,未知何時定法,而旣無所犯而殺之,則亦未知果合於王政也。上曰,此言亦是矣。又曰,逆賊結婚,亦可慮矣。在魯曰,濟州之多配尤難,聖鐸則移於他島,獻章亦移北道他邑,似宜矣。上曰,欲下敎而未果矣。此當從次下敎矣。命肇曰,逆賊孥戮之典,三尺至嚴,而王綱日弛,諸孥多至漏網,已極駭痛。況如逆魁麟佐·有翼之子,尙今假息於覆載之間,神人之憤鬱,爲如何哉?請逆魁麟佐·有翼之子,竝令王府,依律正法。上曰,此則置之。擎曰,逆賊子姪輩,置於西北邊地者多,故變怪層生,至於今番李畬而極矣。不可仍置於西北,請令王府,移配絶島。上曰,依啓。上曰,大臣之意,欲移於何處。在魯曰,欲移於南中矣。若魯曰,極邊之人,移配絶島好矣。臺諫亦以絶島爲請矣。宗白曰,瑞麟之叔,亦當移配矣。上曰,何如是多耶?益炡曰,尹得載啓辭中現告若出,則逃亡而未報者,亦必多矣。在魯曰,弼顯緣坐,配於珍島者,亦逃而未捕矣。益炡曰,閔往珍島時,稱以虎囕,而終未得其實云矣。上曰,道臣亦點考乎?若魯曰,一一點考矣。益炡曰,同配於永宗島中,亦好矣。上曰,此言似好矣。若魯曰,卽今金吾滯囚可慮。以兼史注書,被囚諸人則旣有登對,稟處之敎,而其中徐海朝,則一不入於其時入侍云,宜有竝賜處分矣。上曰,逐名達之,可也。若魯曰,趙台命·權崇·趙世選·徐海朝矣。上曰,其時兼史李澤徵·李孟休,則以上敎稱好,趙台命則以不當改爲達矣。趙台命削職,趙世選·權崇罷職,徐海朝分揀,竝放送,可也。抄出擧條上曰,李儁徽事,何如?今不可推上朝廷矣。文報之置於金吾而不爲拆封者,誠怪矣。在魯曰,臣未詳知矣。上曰,李廷弼之兄,卽廷傑乎?益炡曰,然矣。上曰,宋瑩中誰也?在魯曰,卽宋瑋之子也。上曰,似於今番謁聖時如此矣。前則以此歸於鄭暘賓,而今則專歸於李普赫矣。年久之事,不可推上,原疏給之,此後勿捧。在魯曰,龍岡近以數遞,將成弊邑,而趙明鼎下去未久,旋又內遷,事合仍任矣。上曰,依爲之。出擧條仍曰,初欲落點於末望,而吳彦儒,以年少名官,必欲出外,故落點,而第欲早休矣。在魯曰,北評事久作厭避之窠。今番兵曹差出,未及赴任,而吏曹移除玉堂者,至於兩次,事甚未安。當該吏曹堂上,從重推考,何如?上曰,依爲之。光世曰,近來玉堂苟簡,且削錄人,則不欲行公,故難於備擬云矣。上曰,削錄人,非謂其人之不合是職也。君上飭礪之事,何可每爲撕捱乎?別爲申飭,使之行公,可也。出擧條上曰,夜雖已深,而欲一諭矣。卿等以尹得載事,謂予有欺,而不可不言矣。旣以逆心自服,則耳目之官,何可不言乎?全命肇之啓是矣。若請決案取招則過矣。夏宅之啓,初則避之,而近來連啓,無有停啓者,旣曰逆心,則雖走人當問,此非承順君上,而人事道理當如此矣。尹德載以此,比之於斯文,而不欲推上,元景夏以爲不襯者是矣。旣係逆賊,則何可比於斯文,而不爲推上乎?向日兩臺之還寢削職,非以尹得載事爲是,而心則惓惓,故許之矣。尹得載之父與叔,則能爲可爲之事,而得載則太善。近來之人過於善,則如學問中鄕愿,而不可用矣。今日全命肇發啓,僅能立法,而措語亦穩當矣。第此猶餘事,而見今之事,世道人心,更無可恃。此則專由於朝廷之不固,帳殿之前,老少色目之言,至發鞫囚之口,侍衛將士,亦皆聞之,予實爲諸臣媿之。若魯曰,怪漢之如此話頭,亦將奈何?上曰,諸臣若皆無適,則無此名矣。在魯曰,不但不能無適而已。上曰,是矣。今則蠹食其皮矣。在魯曰,申暐緘問査事亦重,而刑曹堂上,以典牲官員被囚之故,亦未卽開坐云。上曰,予欲下敎而未果矣。今番省牲時,豕則過大,故牽去者仆矣。上命承旨,書下傳敎。上曰,帳前鞫囚,何等重也,而新除臺官,皆稱在外。近來下批之後,輒稱在外,爲一痼弊。其間不無眞贗之相雜,此則王者不可細察,而但今番則異於前日,在鄕人禁推現告屬耳。于今又有在外之人,其涉怪也。或有下敎後下鄕者,則亦涉寒心。其在外人,國體所在,不可改差而止,竝削職。光世書訖。上曰,今番現告,竝忠淸道而亦爲之耶?益炡曰,原居鄕則不入矣。若魯曰,傳旨下來禁府,而亦有不善受現告者,如朴長潤之絶蹤於朝班者,李鎭儀之以文兼受由下鄕者,俱入現告中矣。上曰,受禁推傳旨後,稱以在外,則放恣矣。在魯曰,受由在外,似宜區別,大司諫徐命珩,正言朴致文,亦當區別矣。上曰,欲下敎而未果矣。侍從禁推中堂上,則不入矣。仍命承旨,以今番堂下諸臺中受由者外十一字,添入於傳敎中竝削職之上。上曰,金聖鐸·李獻章等事,雖允院啓,其若海島邊地,便是還配,不必仍舊地,以此分付該曹。聖鐸栫棘,年深復配,不可仍棘,此則除栫事,分付。若魯曰,北評事,自前以吏郞擬望,故非五六品,則不得除拜矣。今則銓郞變通之後,評事之獨用此規,殊無意義,雖以三四品通擬,亦無不可,而此係官制變通,下詢大臣而處之,何如?上曰,似然矣。大臣之意,何如?在魯曰,兵判所達是矣。上曰,依爲之。出擧條上曰,嘉山郡守以他道逃躱罪人不能捕捉,有遠配之命,而今聞鞫囚之供,嚴勅應坐定配者可尙,宜有功過相准,而亦不可全然無勅,勿配削職。光世書訖。上曰,閔百福誰也?益炡曰,驪陽府院君之孫也。上曰,勅勵已行,況今滯囚者多,典牲署官員,附過放送。上曰,刑曹堂上,申飭開坐。出榻敎臨退時。上曰,明日殿坐時刻,以巳初爲之。諸臣以次退出。
上在昌德宮。停常參·經筵。
夜一更,有霧氣。
鄭彦燮啓曰,假注書李廷重,事變假注書李一馨,時無職名。令該曹依例付軍職,冠帶常仕,何如?傳曰,允。
傳于金光世曰,領相及諸臣所達是矣。予亦有思量者,今日殿坐則置之,待下敎擧行。
藥房提調金若魯,副提調鄭彦燮啓曰,伏未審夜來,聖體若何?昨又親臨帳殿,終夕鞫囚,犯夜還宮,引接移時,不瑕有傷損之節乎?大王大妃殿氣候何如?臣等不任伏慮,敢來問安。答曰,知道。慈殿氣候差勝後一樣。予則一樣矣。
大王大妣殿·中宮殿·賢嬪宮,藥房口傳問安。答曰,知道。
李成中,以都摠府言啓曰,今日入直內三廳武兼禁軍及軍兵等中日習射,以親鞫相値,不得爲之之意,纔已入啓矣。今日殿坐則置之,待下敎擧行事,命下矣。今日入職內三廳武兼禁軍及軍兵等中日習射,當爲擧行,請出標信。答曰,知道。
金尙迪,以侍講院言啓曰,本院下番說書韓光協,兼說書申晦,以親病陳疏未承批,新除授司書韓光肇在外,兼司書兪彦好牌不進,無推移之員,勢當以上番姑降入直,而輔德金尙重,方在禁推中,兼輔德·文學俱未差,弼善洪重一在外,兼文學黃景源奉命在外,下番將未免闕直,事甚未安。兼輔德·文學有闕之代,令政院稟旨差出,因卽牌招,以爲姑降入直。司書韓光肇,時在京畿南陽地,書筵入番事緊,斯速乘馹上來事,下諭,何如?傳曰,允。
以兼司書兪彦好牌不進罷職傳旨,傳于洪鳳漢曰,推考傳旨捧入。
洪鳳漢啓曰,下番兼春秋權杭,親病猝劇,情理有難仍察。今姑改差,其代令該曹口傳差出,何如?傳曰,允。
吏曹口傳政事,兼春秋單朴徵佐。
洪鳳漢,以宗簿寺官員,以提調意啓曰,今番太廟親祭擧動時,宗班昭穆班列,甚爲稀疏。故移文宗親府,篤老及衆所共知實病,初授職外不參人員,使之抄送,則回移內,南原君·靈川君壄·新溪君·密林君炓·月善君·夏溪君椐·蓮豐君欑·鶴城君楡·西城君焯·光恩君楧·韓陽君楹·密恩君煿·南陽君煐·蓮城君槿·平原君燮·花豐君楏等,無緣不進矣。親享太廟,事體至重,而身爲宗戚,無故不參,極爲未安。竝罷職,何如?傳曰,允。
又以禮曹言啓曰,頃因敦領府啓辭,譜冊還安吉日,以今月初八日,推擇啓下矣。卽接本府移文,則初八日,親鞫相値,不得擧行云。譜冊還安吉日,更令日官推擇,則今十月十二日巳時,十三日午時,十六日巳時,十七日午時爲吉云。以此日中推移擧行事知委,何如?傳曰,允。
金光世,以義禁府言啓曰,濟州前牧使金潤,巨濟府使具鼎煥等,令該府勘處事,傳旨啓下矣。金潤今方待命,卽爲拿囚,而具鼎煥時在任所,依例交代後,發遣府羅將拿來,何如?傳曰,允。
李成中,以訓鍊都監言啓曰,本局分授都城彰義門北邊體城二十步許,今已畢築,把守軍兵,依例撤罷,女墻仍爲始築之意,敢啓。答曰,知道。
又以兵曹言啓曰,今十月十一日,武臣賓廳武經七書講書日次,而中日相値,不得爲之之意,敢啓。答曰,知道。
密昌君樴疏曰,伏以聖孝出天,親祀太廟,初冬稍寒,徹夜薦祼,必多有聖體之傷損,區區憂慮之忱,不能自已。念臣年迫七袠,一縷未泯之前,唯以筋力奔走,爲一分報效之地。凡係起居之節及前後動駕之時,不敢爲偃便之計。日昨東宮患候時,扶病入參於問安矣。適緣日候之不適,脫着失宜,感氣重發。歸家昏倒,四肢牽痛,頭疼如碎,食飮專廢,浹旬叫苦,實無轉動之勢。竟不得進參於今番親祭之班,分義虧缺,惶悚無地。臣忝居諸宗之首,且兼宗正之任,論其闕禮之罪,臣實爲大。玆敢略具短章,仰請譴罰。伏乞聖明,亟賜重勘,仍遞臣宗簿提調。以肅朝綱,以安私分,千萬幸甚云云。答曰,省疏具悉。以疾未參,其何所傷?卿其安心,勿辭善攝焉。
吏曹判書李周鎭疏曰,伏以臣,素有腰脅之痛,數年前痰壅成腫,殊死者殆過一朔。賴天之靈,僅得回甦。昨歲之冬,又經一番危域。每値寒涼乍動,憂㤼先生,雖暖處調攝,隨意醫治,猶難保其更不發作。況臣寒暑風雨,夙夜奔走,不計顚仆者,雖緣受恩之偏,必欲限死圖報,而形骸則漸益外脫,眞元則自爾內損,種種危懍之狀,卽同朝之所共憫憐者也。又自數十日前,前患腰疼,一倍添劇。坐起輒皆牽引,行步便成傴僂。顧其勢,必將至於幾多日月無限辛苦。適於此時,見差親享進幣瓚爵官之任。仰惟聖孝出天,躬親祼薦。臣子言病,萬萬非義分之所敢出,强扶危綴之形,進參駿奔之列,徹曙將事,力竭氣弊,頭目暈眩,如在烟霧。及夫退出,腰脊酸痛,不能頃刻忍耐,渾身拘牽,不能屈伸運用,僵臥床笫,作一籧篨。時月之內,恐無復起供職之望。若蒙天地日月覆燾鑑照,亟解所帶之任,俾爲調息之地,則是誠終始生成之澤也。且臣於郞官徒配之命,亦有所震悚不敢自安者。臣雖無似,旣在長席,則不職之責,理當爲首,不可以幸逭爲解,苟然仍冒也決矣。嚴召之下,未免違逋,臣罪至此,尤無所逃。玆敢露章自劾,仰請威罰。伏乞聖明,亟賜重勘,以嚴法綱,不勝幸甚云云。答曰,省疏具悉。卿其勿辭行公。
都摠管李春躋疏曰,伏以臣本空疏,百無肖似。偏被鴻造,致位上卿,一分報效之道,惟是筋力奔走,而乃於陵幸陪從之緊任,忽自陷於不及就列之科。事雖近於巧湊,迹難逃於慢蹇。蓋臣家居僻左,而嚴鼓早速乘馬,旋墜而換騎,艱關僅至闕門,而乘輿已發,惶恐悚蹙,愈久而靡定,日月之明,無微不照。筵敎鄭重,恩敍特降,曲加開釋,無容自暴,有非無狀賤臣所當得者。拜稽莊誦,以罪爲榮,摠府之除,適下於差祭齋宿之日。禮重受香,唐突入肅,祭畢還宮,仍又侍衛,而念臣所叨,係是向來獲譴之地,終不敢徒恃寵靈,因循盤礴。不得已略具短章,申控微懇。伏乞聖明,亟許鐫改,俾幸公私,千萬大願云云。答曰,省疏具悉。其何撕捱。卿其勿辭察任。
說書韓光協疏曰,伏以臣之偏母,積歲抱病,居常沈綿。每於秋冬之交,一倍添劇矣。卽接家信,昨因日氣稍寒,脫着失宜,素患痰格之症,挾感重發。達宵苦痛,氣息昏綴,懍然有頃刻難保之狀云。臣旣在直中,扶護無人,藥餌調治,無以及時。臣自聞此報,方寸煎灼,有不得自抑。玆敢投進短章,徑出禁門。伏乞聖明,察臣懇迫之情,亟遞臣職名,以便救護。仍治臣擅離之罪,以肅朝綱,千萬幸甚云云。答曰,省疏具悉。爾其勿辭護焉。
兼說書申晦疏曰,伏以臣,老父宿病沈淹之中,重患冷泄。浹月彌苦,轉成毒痢,晝宵登溷,殆不勝計,食飮全廢。眞元漸下,種種諸症,日就苦劇。雜試藥餌,未有顯效,委頓床席,轉側須人。臣方左右扶護,煎迫罔措。此際以下番闕直,嚴召下降,而顧今情理,萬無暫離就直之勢。玆敢隨牌來詣,略控焦迫之狀。伏乞聖慈,天地父母,特加矜諒,亟許鐫遞臣職名。俾得安意救護,千萬至祝云云。答曰,省疏具悉。爾其勿辭護焉。
上在昌德宮。停常參·經筵。
下直,郭山郡守尹聖五,蔚珍縣令李煌。
金光世啓曰,大司憲金鎭商,掌令李奎徽在外,執義閔宅洙削職傳旨捧入,掌令全命肇,持平金尙耉呈辭,李長夏疏批未下。今日以監察茶時之意,敢啓。傳曰,知道。
金尙迪,以敦領府言啓曰,譜閣修改後譜冊還安吉日,該曹旣以今月十二日巳時,推擇啓下矣。依其日時,譜冊還安之意,敢啓。答曰,知道。
金光世,以義禁府言啓曰,光陽縣出陸罪人金聖鐸,還配旌義縣,放黜鄕里罪人李獻章,還配慶興府配所單子。傳曰,金聖鐸·李獻章等事,雖允院啓,其若海島邊地,便是還配,不必仍舊地,以此分付該府。聖鐸栫棘,年深復配,不必仍棘,此則除棘事,分付矣。金聖鐸,全羅道康津縣薪智島絶島定配,李獻章,慶尙道泗川縣極邊定配,而仍前罪目,依例發遣府羅將,押送于各其配所,何如?傳曰,允。
又以義禁府言啓曰,頃因申暐緘辭,豐川府使沈東尙,以兼營將,守令交代後拿來事,草記蒙允矣。卽者沈東尙上來,待命於本府,卽爲拿囚,而不待交代,擅離任所一款,添入問目取招,何如?傳曰,允。
洪鳳漢,以禁衛營言啓曰,前副正具善復,本營郞廳啓下,而時無職名,令該曹依例口傳付軍職,冠帶常仕,何如?傳曰,允。
兵曹口傳政事,以具善復爲副司果。
上在昌德宮。停常參·經筵。
夜三更,月暈。五更,月暈。
李成中啓曰,大司憲金鎭商,掌令李奎徽在外。執義未差。掌令全命肇呈辭。持平金尙耉呈辭入啓。李長夏疏批未下。今日以監察茶時之意,敢啓。傳曰,知道。
鄭彦燮啓曰,右副承旨金光世,今日不爲仕進,牌招察任,何如?傳曰,允。
藥房提調金若魯,副提調鄭彦燮啓曰,伏未審日間,聖體若何?前劑入湯劑,當盡於昨日。臣等依下敎,率諸御醫入診,詳察聖候,議定繼進當否,有不可已矣。大王大妃殿氣候何如?臣等不任伏慮,敢來問安,竝此仰稟。答曰,知道。慈殿氣候差勝後一樣。予則一樣矣。
大王大妃殿·中宮殿·賢嬪宮,藥房口傳問安。答曰,知道。
傳于李成中曰,欲與世子同見,來詣于世子宮差備。
傳于李成中曰,有下問事,捕將使之來待。
李成中啓曰,左右捕盜大將,依下敎來待矣。傳曰,詣閤。
傳于洪鳳漢曰,入直儒臣,持資治通鑑入侍。
傳于金光世曰,右副承旨入侍,左右捕廳從事官,使之來待。
以鄭弘淳爲假注書。
金尙迪,以侍講院言啓曰,本院下番,連日闕直,事甚未安。新除授弼善洪重一,自鄕纔已上來云。卽爲牌招,以爲姑降入直,何如?傳曰,允。
洪鳳漢,以弘文館言啓曰,本館下番,連日闕直,事體未安。修撰嚴瑀,旣已帶職蒙宥,與副校理兪彦好,一體牌招,以爲推移入直之地,何如?傳曰,允。
金尙迪啓曰,因侍講院草記,下番將未免闕直,兼輔德·文學有闕之代,令本院稟旨差出。仍卽牌招事,允下矣。政官卽爲牌招,開政差出,何如?傳曰,允。
有政。吏批,判書李周鎭進,參判李益炡式暇,參議沈星鎭受由在外,右副承旨金光世進。以徐宗伋爲禮曹判書,尹鳳九爲執義,南有容爲副校理,李顯慶爲引儀,李福海爲典牲主簿,林錫憲爲禮曹正郞,林象翼爲咸興判官,趙斗壽爲敦寧都正,朴善性爲巨濟府使,沈鏽爲典籍,李壽德爲吏曹佐郞,李潤身爲輔德,吳彦儒爲文學,任師夏爲持平,宋時涵爲正言,李重協爲大司柬,金履萬爲掌樂正,趙載敏爲兼東學敎授,朴春普爲兼校書校理,金尙重爲校理,宋昌明爲兼輔德。龍崗縣令趙明鼎,仍任事承傳。
兵批啓曰,同知中樞府事柳以起戶奴呈狀內,上典以篤老之人,病伏鄕廬,末由上來肅謝,斯速啓遞云。西樞雖是閑局,不可虛帶,今姑改差,何如?傳曰,允。
行判書金若魯病,參判李宗白入直進,參議兪㝡基病,參知李天輔呈辭入啓,同副承旨洪鳳漢進。以李徵瑞爲副護軍,李長夏爲副司直,李一馨·李廷重爲副司正。
洪鳳漢,以戶曹言啓曰,依傳敎,左議政宋寅明九月十月兩朔祿俸,令倉官更爲輸送于西江所住處,則以爲臣方負罪多端,病伏江郊,不敢冒受常祿云,祿俸又不領受,何以爲之?敢稟。傳曰,令倉官更爲輸送。
金光世,以禁衛營言啓曰,本營分授昭義門南邊體城崩頹處改築事,前已啓下矣。今十月十二日畢築之意,敢啓。答曰,知道。
慶尙監司權爀狀啓,軍威等官居尹小斤·老未等渰死·壓死·漂死事,傳于洪鳳漢曰,渰死·壓死·漂死人等,令本道恤典擧行。
持平李長夏疏曰,伏以臣於臺職,自量已審,實無一分堪承之望,而意外恩除,忽下於親臨鞫囚之際。分義所在,他不暇顧,黽勉出肅,而因仍盤礴,斷無是理。玆敢略陳短章,仰暴微諒。伏乞聖慈,亟命鐫遞臣職,以安私分,不勝幸甚。臣於乞免之章,不宜贅及他說,而第於目下事,有不容終默者,敢此附陳焉。臣竊瞯殿下,自近日以來,辭氣有時失平,處分常多過中。此雖由於群下之罪,然殿下平日聖德睿學,固已臻於從容中道之盛,而顧乃於應事接物之際,不免有意必固我之私,此豈一國臣民所以仰冀於殿下者哉?雖以近日臺閣事觀之,入侍諸臺,設或有當論而不論者,唯當開示聖意,一付公議而已。若乃譴訶竄斥,或恐近於督責驅使之歸,其在待臺閣之道,無乃太薄。卽今五臺倂竄,群情憂歎,臣謂亟寢成命,斷不可已也。且日昨祭官不參人徒配之命,實出於嚴奉享祀之盛意,而至於違牌兩臺,則親嫌廻避,乃是不易之臺例。雖欲肅命將事,有不可得,日前參酌區別,聖意有在,而特以三人之中一人獨配爲苟簡,竝與無罪應頉之人,混施遠配之律,此固不免爲聖朝刑政之失平。況當初入於現告之類,以公頉私故,區別者甚多,而獨於兩臺,復申前命,豈不尤有慊於大聖人公處分之道耶?臣謂違牌兩臺,因前下敎,施以削職之罰,實爲得宜矣。且臣於月前李澤徵論劾尹彙貞事,實有所駭憤者。其所論廣州軍校事,全然爽實,公議亦皆非之。然無論本事之虛實,就事論事,猶未爲不可,而至於銀臺望重,憒憒不稱等說,乃是駁正知申之論。夫宰臣之地望踐歷,固非鄕曲瑣瑣輩所能詳知,而其所以肆口醜詆,用意擠排者,究其情態,實有萬萬可惡者。近來如此之類,夤緣濫竽,得通臺選,則輒必搏擊異己,爲呈身自效之計,而孤立自守之人,因此益困,此臣所以痛惋者也。臣謂前掌令李澤徵,宜施削版之律,以懲傾軋之習焉云云。
備忘記,無國法則已,有國法則諸臺飭厲,焉可無也。不卽請飭,其敢反護,已涉駭也。當初參酌,其雖十分,末稍一體命爲擧行,國體當然,則爲執法之臣,焉敢若此。李澤徵設有挾雜之意者,爲一知申。反斥其臺臣,自不覺其移羞臺閣,敢售私意,亦涉可駭。以瑣瑣二字,對以憒憒者。此等之習,又何敢售於今日?良可駭也。持平李長夏遞差,此章給之。
左承旨趙明履疏曰,伏以臣,以五十老儒,人人所知之義理,亦庶幾不爲矇然,而向者所遭,實出於百千慮外。此本不足與辨,況其時旣有一疏對陳,則今不必更有提說。臣於此,已閉口矣。惟是臣質魯性愚,學荒才疏,立朝十五年,迄無絲銖棐益於君德時政,出入隨政,徒竊廩祿,此其負素志而虧臣道大矣。人雖不言,臣實自愧,每中夜無寐,撫躬歔欷。且觀數年來,世路日益嶔崎,如臣單立孤行之蹤,每日商量,不出退之一字,而只爲臣自出身初,濫荷聖上知遇之眷,山恩海德,銘在心腑,所以遲回戀係,未忍便訣,竊擬一分報效於奔走之勞,而蒲柳之質,未秋先衰,今則筋力已疲矣,精神已耗矣。古所謂不能者止,正當其時。且自月前患痢之後,榮衛銷鑠殆盡,宿疢乘以加劇。膲火升降,膈痰凝固,肚餒而胃不受食,睫交而神不歸宿,肢體萎苶,意用弛散。似此氣象,不可復議於仕宦,而適値親臨訊囚之日,又叨近密之任,天牌催臨,殿坐已久。臣於此,他不暇慮,强策澌頓,顚倒承膺,而見今親鞫姑寢矣。仍因盤礴,非臣始計,玆敢披瀝肝血,仰瀆崇嚴。伏乞聖明,察臣多病無用之實,特許鐫遞職名。仍命勿復檢擬,俾得屛處養疴,以延殘喘,不勝萬萬幸甚云云。答曰,省疏具悉。玆事何足介意,爾其勿辭察職。
左議政宋寅明疏曰,伏以近日聖上,躬享太廟,克伸孝思,而臣旣不得參駿奔之列。出臨帳殿,連行親鞫,而臣又不得效奔赴之誠。有臣如此,生不如死,向臣冒上血疏,仰請嚴誅,而聖眷曲庇,敦諭荐降,開釋慰勉,愈益隆重,臣誠不勝感泣,繼以惶蹙。念臣愚不自量,妄欲堯·舜吾君,而畢竟狂瞽抵觸,自陷罔赦之科。雖聖度寬假,尙逭顯戮,而倫綱所關,無以自容於覆載,惟有沒身自廢,方可少塞臣分。此臣所以證質神明,籲號高穹,而奔逬逋播,爲罪益深,重以邇來屛蟄,默數平生,志業郞當,尤悔多端。世道之淪喪,國勢之懍綴,無往非罪,擢髮難贖,孤恩負德,無面可顯,尤豈有一分轉動之理,而至於相職虛銜,在聖上禮使之道,必不責臣以庶官末僚之所不忍爲者,故臣方席藁惶懍,恭俟處分而已。抑臣有事窀穸,私情所迫,仰恃孝理之政,今將轉向先山,任情行止,益無所逃罪。伏乞聖慈,俯賜矜諒,將臣職名,亟許鐫削。仍命重勘臣前後罪犯,以嚴典憲,不勝萬幸云云。答曰,省疏具悉卿懇。予之往事,旣自悔過,卿之處義,一何過乎?噫,卿之往日陳達,斷斷無他,予之其時下敎,亦不過因慨,則一向在於江郊,豈恒日期於卿者乎?噫,自春邸任卿久矣。雖因一心慨而有此下敎,豈有毫分深意於卿?況卿因卿奏達,有其時下敎,乃有此擧,卿之此擧,非因過擧而然也。爲因下敎而然也。噫,頃者因卿敷心之達,予亦興感。其時有忍心而勉强國事之敎矣。曾不幾何,因卿之達,乃有此敎,卿之此懇,蓋由於此。中夜興思,爲卿悶焉。心自嗟悔,爲卿悶焉者,以卿爲國爲君之心,因一奏達,自聞此敎,卿之心不達可想,此爲卿悶焉者也。心自嗟悔者,因予恒心,雖隨事而興慨,因卿達而有此敎,使卿至此,豈往者勉許之意乎?此心自嗟悔者也。雖然,此乃駭儒之致此也,非卿之致此也。卿何一毫介滯於心?豈待此諭,卿之心予之過,國人共知。一日若此,增予一日之過,二日若此,增予二日之過。其欲詳諭而不果,目今國事漸末,若之何?觀今鞫囚,亦關係乎非細,此時三公俱在,猶恐其不及。況首揆獨勞,右揆撕捱,玆事顧今二事,中夜無眠,實攄心曲,復令承宣,其令偕來。卿須體小子之此意。顧今日之國事,安心勿辭,卽日入城,用副心腹之諭
判尹金始炯疏曰,伏以臣,幸蒙恩暇,歸依松楸,得以展省於經年曠掃之餘,感結幽明,不知所以爲報。第臣冒寒作行,素患痔腫,一倍肆毒,雜試方藥,纔得濃潰,而尙未完合,有妨跨馬,終未及反面於太廟動駕之前。虧分廢禮,惶懍靡措。仍念臣之父母墳塋,自經今秋潦水,固多修築處,而墓道工役,亦欲同時完了。臣方躬自董役,勢將多費日子。所叨新除,係是詞訟劇務,則緣私廢公,尤非臣心之所敢安,玆敢冒貢短章,仰暴私懇。伏乞聖慈,天地父母,俯賜鑑諒,亟許鐫遞,毋曠公務,俾伸私情,不勝幸甚云云。答曰,省疏具悉。卿其勿辭,竣事後上來行公。
行兵曹判書金若魯疏曰,伏以臣,於金吾寵授之下,適値事會,逃遁不得,冒沒承命,私心之兢懼震惕,歷日靡定,而本府且有金範魯査事,臣與範魯,雖無應避之嫌,旣是袒免之親,則冒當議讞,在公體已屬苟簡,在私義萬分難安。況臣所叨藥院,不得與金吾竝帶,前後諸臣輒皆引例而必遞一任。誠以居保護之地,不當干涉於刑獄之事也。問候隔日,不敢自列,今始略控短章,以俟處分。伏乞聖明,特加俯諒,卽賜變通,毋使職事相妨,不勝幸甚云云。答曰,省疏具悉。其撕捱其涉過矣。提擧曾前仍兼者多,卿其勿辭行公。
乙丑十月十三日巳時,上御德成閤。藥房入診入侍,提調金若魯,副提調鄭彦燮,假注書李廷重,記事官權相龍,記注官朴徵佐,醫官金應三·玄起鵬·金壽煃·方泰輿·金履亨·柳徵瑞入侍。金若魯曰,日間聖體若何?而前進湯劑,其已盡服乎。上曰,進御已至累貼,而今姑止之矣。若魯曰,大王大妃殿氣候若何?上曰,近日比前差勝,而日氣稍寒之故,略有痰候,而比前少愈矣。若魯曰,今日侍坐。伏聞聖候快安,不勝慶幸矣。上曰,今則快安,而水剌亦善爲進御矣。若魯曰,令醫官入診,何如?上曰,依爲之。醫官金應三曰,脈候左右三部度數調均,比前入診時差勝,而略有不如前之候矣。玄起鵬曰,脈候左三部沈靜,右三部平和,而比常時,略有不足之候矣。上曰,保中益氣湯,連爲進御乎?停之乎?醫官曰,進御今至幾貼乎?上曰,所服已至六七貼矣。諸醫皆曰,卽今進御,未滿十貼,加進宜矣。上曰,五六貼加劑以入,可也。傳曰,補中益氣湯五貼,依前方劑入事。榻前下敎若魯因奏曰,令醫官入診東宮,何如?上曰,向者入診,金應三·金壽煃二人,入診,可也。金應三曰,左右三部調均,而迷有數氣,日方午矣。此實無怪,而大體則好矣。壽煃曰,脈候常時則極沈緩,而今番則重經患候,故似有熱候,牛黃和小麥金銀花茶進御宜矣。若魯曰,自此節飮食愼風寒,則有何慮乎?應三曰,壽煃所達牛黃好矣。若魯曰,朝則服之,當午則不服宜矣。傳曰,牛黃一部,封入東宮事。榻前下敎入診罷後。上曰,捕捉初發者,今可來矣。鄭彦燮曰,斗齡之母,在於鏡城,移此近處地,則斗齡,似有可捉之路矣。上曰,予意則斗齡,似在於近地,祕密搜捕,可也。若魯曰,近來營將之任,人多壓避,故不得以病啓罷事,曾有申飭矣。昨見全羅兵使趙國彬狀啓,則羅州營將金養性,以病重罷黜,極爲非矣。兵使趙國彬,從重推考,營將金養性,勿罷仍任,何如?上曰,依爲之。出擧條少頃,上曰,宣傳官廳與武兼廳合之可乎?金若魯曰,未知聖敎之何在,而如欲合之,何有乎哉?上曰,東宮方欲移次無妄閣,當爲胄筵,而中官所在,與宣傳官廳至近,宣傳官廳,移於武兼廳,武兼廳移於他所,可也。傳曰,宣傳官廳,移接於武兼廳,武兼廳次次移接事。榻前下敎諸臣以次退出。
十月十三日午時,上御熙政堂。左右捕盜大將來待引見入侍,左捕將具聖任,右捕將鄭壽松,左副承旨李成中,假注書李廷重,記事官權相龍,記注官朴徵佐入侍。左邊捕盜大將具聖任曰,凡諸罪人,自捕廳承款之後,移于秋曹,則輒爲變辭,故不能得情,以是捕校輩,無激勸之道矣。上曰,亂杖周牢之下,實無不承款之理,故將李浣,嘗見飢烏取鷄卵之狀,故設亂杖周牢之刑,嚴訊厥家婢子,則卽爲承服。浣曰,酷刑如是,則孰不承款?若或有不承款者,則甚於盜賊,其言是矣。予於續大典,命除此刑矣。上曰,下敎多日,尙不搜捕,左右捕將推考,可也。李成中曰,緣坐定配罪人,不能申飭,致令任意逃躱,往來他道。到今事覺之後,當該鏡城判官,不可不更加重勘,而其時旣有刻期譏捕之命,則一年二年,因循至今,其在事體,極爲寒心。前後捕盜大將,亦宜從重警責矣。上曰,鏡城判官,則此事決末後,從當下敎,而前後捕盜大將,爲先從重推考,可也。出擧條上以所書傳敎,付于李成中,使之退而就坐後,密授于左右捕將,使之見知而後,密密擧行之意,申飭,而捕將則先爲退出矣。上曰,承旨更爲入侍,史官則勿退仍留,可也。傳曰,今者譏捕,事體莫重,則其鞫招推之,往來京外可知,而下敎多日,尙無消息,其涉寒心。左右捕將,爲先從重推考,以往者放恣往來者推之,焉知無不畏國法,潛匿京中之弊,其令捕廳,各別譏察禁標內,今日內期於捕得。出榻敎少頃,承旨·史官,以次退出。
十月十三日申時,上御熙政堂。入直儒臣引見入侍。同副承旨洪鳳漢,應敎宋昌明,假注書李廷重,記事官權相龍,記注官朴徵佐入侍。上命儒臣,進讀資治通鑑東晉紀。宋昌明,先讀惠帝紀畢。上曰,懷·愍二紀,不過五胡事也。予自見貼黃之後,尤不欲觀諸越讀元帝紀,可也。昌明又讀訖。仍命承旨及注書·春秋官,以次進讀訖。上曰,陳達文義,可也。昌明曰,所可鑑者,治亂興亡之迹,而彼王·謝輩,祖尙虛無,專事淸談,如此而不亡其國者尠矣。上曰,有如懷·愍之君,而其民尙有不忘之意,於哀帝則呼萬歲,於愍帝則涕泣,亦可見武帝創業之遺烈矣。至於五胡,則石勤之使讀漢書而評之者,是其傑然處,而雖然,戎狄之有君,不如諸夏之無也,則此亦不足道也。昌明曰,上敎是矣。上曰,承旨亦參贊官也。亦陳文義,可也。洪鳳漢曰,晉承魏弊,故戒其孤立,大封宗室,戒其嚴刻,專事寬緩,而骨肉相殘,紀綱陵夷,馴致胡亂,終至滅亡。實由沿革不善,名分不明故也。上曰,是則然矣。鳳漢因進曰,俄者聖上,以黃籤事,有所下敎。彼年少儒生駭妄之擧,何至今留着於淵衷乎?上曰,駭儒之事,吾已忘之,而但予作其文,以至於此,故方自歉然矣。昌明曰,彼儒生輩有過,則責在於儒生,何自引咎責躬,若是之太過乎?鳳漢曰,殿下秉春秋之大義,有如日月之炳然,故彼儒輩,體而式之,恃而無畏,故妄進怪疏矣。殿下之闊略此輩,當如河海之容物,何可介滯之若是乎?且儒生輩怪擧,卽儒生之罪也。殿下之引以爲歉然,豈非悶鬱乎?殿下每有下敎,故群臣惶恐焦悶,莫知所爲也。伏願殿下留意焉。上曰,當爲留念,而終不能忘之矣。少頃,諸臣以次退出。
十月十三日酉時,上御熙政堂。右副承旨引見入侍。右副承旨金光世,假注書李廷重,記事官權相龍,記注官朴徵佐入侍。金光世曰,上番兼春秋權相龍,追後入侍,不可無警,從重推考,何如?上曰,依爲之。出擧條上曰,注書招捕廳從事官,立之于政院後入來,可也。臣廷重出往政院,招從事官立待而後復命。少頃,上命金光世,書左相宋寅明疏批。光世曰,明日待開門,承旨出去乎?上曰,依爲之。上謂光世曰,夕間使左副承旨李成中,以下敎密授于捕將矣。雖明日開門時,依下敎擧行之意,分付從事官,則可以知之,以此分付,可也。承·史因以次退出。
上在昌德宮。停常參·經筵。
金光世啓曰,大司憲金鎭商,執義尹鳳九,掌令李奎徽,持平任師夏在外,全命肇呈辭,金尙耉再度呈辭入啓。今日以監察茶時之意,敢啓。傳曰,知道。
又啓曰,小臣左議政宋寅明處偕來事進去下直。傳曰,知道。
李成中,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
又以都摠府言啓曰,副摠管洪德望,御營兼中軍軍兵等中日試放事,南小營晝仕出去之意,敢啓。答曰,知道。
洪鳳漢,以侍講院言啓曰,本院上番姑降入直,事甚未安。說書韓光協,兼說書申晦,由限已過,竝卽牌招,以爲推移入直之地,何如?傳曰,允。
傳曰,入直注書待命,騎馬三匹立之。敦化門外西挾,姑爲留門,待中官回還後卽閉。
吏曹口傳政事,以申曙爲通川郡守,金始煒爲歙谷縣令。
金尙迪,以禮曹言啓曰,去七月十二日各司官員·吏曹堂上·兵曹判書,同爲入侍時,傳曰,文忠公鄭夢周,卽海東道德之家。頃者善竹橋褒稱之後,尙無一致祭之擧矣。于今訓飭,又旣稱道,今日更覽印本,不覺曠世興感。其令禮曹,遣禮官致祭于墓事,命下矣。致祭吉日,令日官推擇,則今十月十七日爲吉云。以此日擧行,而祭物執事官,令本道差定進排事,分付,何如?傳曰,允。
李成中,以義禁府言啓曰,時囚罪人長興前府使李命峻遭母喪,故啓稟後限成服保放矣。已過成服云,還囚之意,敢啓。答曰,知道。
上在昌德宮。停常參·經筵。
夜五更,月暈。
下直,固城縣令韓德升。
世子宮,政院·玉堂口傳問安。答曰,知道。
李成中啓曰,大司憲金鎭商,執義尹鳳九,掌令李奎徽,持平任師夏在外,掌令全命肇呈辭,持平金尙耉,三度呈辭入啓。今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而大臣或有病,或有故,不得來會云矣,敢啓。傳曰,知道。
洪鳳漢啓曰,今日賓廳坐起,旣已頉稟,所當持公事入侍,而本院時無留公事,不得入侍之意,敢啓。傳曰,知道。
李成中,以都摠府言啓曰,副摠管洪德望,以御營兼中軍卜馬點考事,新營晝仕出去之意,敢啓。答曰,知道。
洪鳳漢,以弘文館言啓曰,本館下番,連日闕直,事體未安。副校理兪彦好,修撰嚴瑀,旣有只推之命,與新除授敎理金尙重,副校理南有容,一體牌招,以爲推移入直之地,何如?傳曰,允。
以副校理兪彦好,修撰嚴瑀牌不進禁推傳旨,傳于金尙迪曰,推考傳旨捧入。
洪鳳漢啓曰,下番兼春秋朴徵佐,身病猝重,勢難察任,今姑減下,其代令該曹口傳差出,何如?傳曰,允。
吏曹口傳政事,兼春秋單李堉。
右副承旨金光世書啓。臣敬奉聖批,馳往傳諭于西江議政府左議政宋寅明所住處,則以爲卽於顒俟處分之中,近侍遠臨,傳宣聖批,縷縷四百餘字,罔非心腹之敎。曠絶之恩,雖木石豚魚之頑,猶可以知感。今臣祗承,何以爲心,精魂飛越,涕血交逬,有不能自定。第臣於昨夕,傷風傷食,胸膈痞塞,轉成急癨,達宵昏痛,幾殊僅甦。見今眞元澌脫,神識迷瞀,數行附奏,亦無以締成。當待病氣少定,謹以一疏,仰申此區區感惶之懷云矣。臣旣承偕來之命,姑爲仍留之意,敢啓。答曰,知道。傳于洪鳳漢曰,遣御醫,持藥物看病。
李成中,以義禁府言啓曰,松都人金萬胄招辭,據刑曹啓目判付內,其當初目見往復言於宰臣之所謂文官,令該府拿問後稟處事,命下矣。申暐緘辭中,關西文官崔齊恒云,而崔齊恒,主人招內,八月初四日,下往于平安道江東地本家云。依例發遣府羅將拿來,何如?傳曰,允。
說書韓光協疏曰,伏以臣,頃陳懇迫之情,幸蒙恩暇,得以將護母病,感祝天恩,而臣之母病,非一時偶感之比。本來積傷,氣血虛竭,痰火極盛,平居常懍然。近因日候不適,重觸風寒,所感旣深,和解未易,雜試藥餌,尙無分效。臣方獨自扶將,焦煎罔措。此際由限已過,又以下番闕直,天牌儼臨,目下情理,實無離捨供職之勢,而分義是懼,不敢坐違,玆敢隨詣闕外,更瀆至懇。伏乞聖明,俯垂矜察,亟遞臣職名,俾得專意調護,以伸至情,千萬幸甚云云。答曰,省疏具悉。爾其勿辭護焉。
全羅監司鄭亨復疏曰,伏以臣,於海曲巡審之際,得接邸紙。始伏聞日月夬更,天地交孚,慶溢宗祊,歡騰京闕。臣則在遠,不預始初之憂遑,仍承末後之喜報,北望攢頌,不覺聳抃。念臣情地轉蹙,衰病日甚,實無久肩重擔之勢,而適會年事告歉,民憂孔棘,有不容緩視。乃於前月初,復從左路,强策發巡。離營之日,謹已附奏此緣由矣。臣之前后所經歷,殆至四十州,道內農形,幾盡領略。毋論左右道,凡海陸相連,兩水交會之地,則五朔渟滀,便成魚蟹之場,而及其潦盡水退,一望蕩然,無一苗見存。此等處,不知爲幾千結,若其川邊反覆之災,處處同然,而至於地勢稍高,水害不及之坪,亦皆被傷於八月旬前之風雨,未及成實之穗,枯槁直立,有若白茅之狀者,十居二三,到處見,誠極愁痛,而豆太黍粟,則初旣受害於淫霖,末又見損於惡風,枝葉疏短,全無結實。畓農旣如彼,田農又如此,停糴賑飢之訴不勝紛紜。見今民事,誠爲渴悶,而此際伏見年分事目之頒下者,以本道誤認爲豐年,强令上比於戊申實總,此實行不得之事。臣之未及踐履,尙餘十數邑,徐待畢巡還營,謹當具陳事狀於分等之啓,而目下一事,有萬分緊急者。綿田之災,間多有之,而未有若今年之孔慘。木花自是旱艸,而出土以後,見雨而不見暘,仍以太半消瀜。雖僅僅餘存者,率皆葉厭莢縮,長不滿數寸。臣周流數千餘里,未見其開花處,而且於過路,若開場市,則輒使人往視,亦未有一匊綿買賣者。道內興陽·珍島,素稱宜綿之地,而臣於數昨,歷來兩邑,亦是一般赤地。此兩邑尙然,則擧一路大無可知。明年將以無種子,廢綿農云,其爲災亦酷矣。民人輩處處攔路曰,今秋穡事,無可食實,而木綿又全然失手,穀腹絲身,已無其望,而若又責稅於如許綿田,則無告之民,誰因誰極。至有垂涕而道者,其情甚惻。臣難於揮却,輒以啓聞變通之意,慰諭而遣之。今若因遂泯默,不以上達,則是不免失信於民。其或上達而不獲請,則雖欲奉揚德意,撫恤安集,亦無藉手之資。此臣所以夙夜憂懼,寢處不寧,路次拜章,汲汲馳聞者也。自前朝家靳許綿災者,蓋以其往往有各穀間種之致,而今年則竝與所謂間種,而全無所收。苟不如是,則臣何敢罔恤國家經費之縮,不念上下損益之宜,縷縷煩瀆至此哉?曾在壬寅甲辰,本道綿農荐歉,連蒙給災之恩,壬寅則得一萬八千餘結,甲辰則得一萬五百四十餘結,而若論其失稔輕重,則壬甲之災,猶不若此之甚。今番得災,必須比壬寅增加,然後庶可以免白徵之弊,而慰赤立之民。聖朝不忍人之政,莫先於此矣。惟聖明,特推如傷之仁,亟令廟堂,依請許施,用副一路渴急之輿望,實臣區區顒仰。凡給災之令,若下於作結之後,則分俵不均,民不知實惠之及己。此則有其名而無其實,尤宜遄降處分,俾無後時之歎,亦乞竝垂睿察焉。臣無任瞻望懇切之至,謹昧死以聞。答曰,省疏具悉。所陳者,令備局稟處。
上在昌德宮。停常參·經筵。
傳于李成中曰,拿來罪人等,不可置之於捕廳。移送鞫廳,竝與前囚罪人,當爲擧行。整齊後正時,則待下敎隨時入之。
以左承旨趙明履三度呈辭,傳于鄭彦燮曰,給之。
鄭彦燮啓曰,左承旨趙明履三度呈辭。旣有還給之命,卽爲牌招,何如?傳曰,允。
又啓曰,今日親鞫時,承旨不可不備員,而右副承旨金光世,方以左議政宋寅明偕來事進去。在前如此之時,有姑令入參之例,何以爲之?敢稟。傳曰,依爲之。
李成中啓曰,今日親鞫時,兩司當爲進參,除在外·陳疏未承批外,呈告人員,竝牌招,何如?傳曰,允。
以校理金尙重,副校理兪彦好·南有容,修撰嚴瑀牌不進禁推傳旨,傳于金尙迪曰,竝推考傳旨捧入。
李廷重有頉,代以李賢汲爲假注書。鄭弘淳在外,代以李德海爲假注書。李一馨有頉,代以宋瑩中爲事變假注書。
金光世,以左右捕盜廳言啓曰,今月初八日親鞫時,因傳敎,亡命罪人斗永譏捕次,發送軍官於咸鏡道元山地矣。罪人斗永,不知蹤跡。所謂接主人南翼漢,今已捉來。依下敎,合坐究問之意,敢啓。傳曰,知道。
又以左右捕盜廳言啓曰,去月二十七日,因鞫廳分付,嶺南人李德河譏捕次,發送軍官於慶尙道,而德河所居地名,初不出於鞫招,故軍官直往監營,各邑帳籍相考後,居昌居李德河持名者,自監營定將校,與捕校眼同捉送,而初十日親鞫時,永川居李德河,出於鞫招,而居住眞的,故追送軍官,姑未捉來矣。今此李德河,姑爲拘留於捕廳,以待永川李德河捉來後,竝移送鞫廳處之,何如?傳曰,允。
洪鳳漢,以兵曹言啓曰,各道營將,非關軍務,則帥臣不得病罷事,曾有申飭矣。卽見公洪兵使沈鳳陽狀啓,則忠原營將金燧,以病重罷黜,殊非申飭之意。兵使沈鳳陽,從重推考。營將金燧,勿罷仍任,何如?傳曰,允。
領議政金在魯箚曰,伏以卽伏見小報,又有親鞫之命,臣竊以爲徑先也。畬之所謂齡言,固多虛謊,有難一一準信。且今畬已死,齡未捕,憑問無路,而只爲微賤一囚,親臨帳殿,無乃大褻乎?齡賊之捕,遲速未可料,而嶺人發捕者,不日當到。聖意雖必欲親問,姑待罪人之來,恐爲得宜。伏乞聖明,更加思量而改命焉。取進止。答曰,省箚具悉。所陳者,當下敎于帳殿矣。仍傳曰,遣史官傳諭。
左尹李普赫疏曰,伏以臣,無功濫賞,寵榮踰分,居常媿懼,若隕淵谷。伏見新及第李儁徽之疏,稱以訟父之冤,專事誣辱臣身,而其言都沒倫脊。臣實莫知其故也。臣於白首之年,豈忍與旣骨之人,較挈尺寸,以傷孝子之心?而第其疏中一二條,不可不略辨,使儁徽知之耳。臣於戊申逆亂時,待罪嶺邑,以三月二十四日,見差右防將,卽爲聚軍,又期會各邑兵於羊腸坪。其晦日之夕,進軍陜川邑內,與賊對陣。賊校河世浩,往來挑戰。臣使將校咸周命,往曉逆順,盛言安竹戰功,仍出示都巡撫報捷傳令,則世浩始大恐㤼,約以其夜擒賊自贖而去。且臣先所送間牒僧海琳,又自賊陣還言,座首鄭商霖,纔令逃走,賊陣頗動搖,已與將校等,約束而來云。其言與世浩言相合,故信之,坐待其報。翌曉世浩,果持將校等擒賊手本而來,臣招見奬勵,以所擒四賊縛致軍前之意,題送手本,卽以手本及題辭辭意,馳報兩營,而分付假倅金振玉,整待檻送之具。日出而不來,故臣始疑賊中之有變詐,遂以輕騎,進薄賊陣,爲追捕計,而因送將校,問以擒賊不卽來納之由,則回告曰,陜川倅入坐陣中,賊魁四人,已斬其二矣。臣遂送言曰,已斬者雖無及,而未及斬者,猶可檻送京師云,則將校回言,餘二賊,亦於其間,盡斬矣。臣念陜賊已平,本倅旣還,則無所事於此,卽日促軍向居昌,自居昌回軍也。因都巡撫傳令,馳謁於咸陽□,而路聞道臣喪逝,卽進巡營,見都事李大源,則以爲巡使,昨日修正功罪狀啓,未及封發而喪出,已於卒逝狀啓修送時,竝爲封進云。臣始求見其草本,退見李廷弼於拘囚處,則自家論罪之啓草,尙未得見,而暘賓所報中棄郡逃走,故放賊囚等語,疑臣之牒而慍之,故臣卽於其座,覓啓草於都事而示之,則廷弼始乃釋然。前後事實,不過如此。噫,王師連捷,威聲遠慴,以致賊徒之自潰,而臣未嘗發一鏃交一鋒,則其僥冒勳籍,臣實自愧。蓋嘗自列於辭勳之疏矣。當臣之領兵赴戰也,不過臨危效力,以盡臣分而已,何嘗有一毫希功覬賞之心哉?設令臣無狀,果有獲馘徼功之意,則當其時,振玉以一假守之威,尙於巡營,分付之外,捉入廷弼,至於跪庭着枷,則臣方受將命,摠大軍主號令,雖竝與廷弼而捉來,亦猶反手,乃反區區乞得其一顆馘乎?陜郡見陷,則臣領軍而赴,凶賊就擒,則臣引軍卽去,初豈有遲留索馘之事乎?今若以檻送京師一番往復之言,反謂之索馘,其可謂求說而不得也。其疏所謂有報狀於巡營,而被臣與暘賓阻搪云者,尤可笑。臣到陜經日,而猶不知廷弼在處,其有報牒於巡營,臣何由知而預囑營門,隨到輒防乎?且渠以臣之惡其父,在於不送賊馘云。若然則未擒賊之前,臣又何所惡而欲害之,故爲此阻搪也?四月初一日以前,則臣不知廷弼之何在,固無可言。旣知其來,卽向居昌,迤邐周行十餘日,始達巡營,卽監司已逝之後也。臣於陜川事,只擒賊日形止,牒報而已,則其所誣牒云者,未知何所指而言耶?虛詤如此,其他可知。惜乎,廷弼請救不得,單身歸伏,則當官軍入郡之時,固宜聳然相聞,況有指揮方略之事,則尤宜彼此通報,以藉聲勢,而經夜近地,漠無聲信,廷弼之在境與否,臣旣未知,則又烏知其設施有無?其不能竝論於報捷之狀者,勢固然矣。廷弼之坐廢,雖不由臣,而臣嘗憐愍,常擧似於親知之間矣。今其爲言,一何相反也?臣於儁徽事,竊有所訝惑者。若其父之被罪,實由於臣,則以子訟父者,宜無所顧藉於人,而其兄寅徽之甲寅間再擊鼓也,怨咎獨及於暘賓,而無一言半辭及於臣。渠雖托於其父之戒以勿言,而如使伸脫之肯綮在於臣,則兄弟之懷憾,豈有異同,而前後從違,若是逕庭。於此一段,足斷儁徽之誣妄而徒事醜辱可知,固不足一一辨理,而身名之僇辱則極矣。從今以後,惟當屛退自靖,以快人心而已。伏乞聖慈父母,曲垂矜察,亟命削臣勳籍,仍賜斥退,俾得沒齒田廬,歌詠聖澤,千萬幸甚云云。以左尹李普赫上疏,傳于鄭彦燮曰,旣已下敎,給之。
江華留守韓顯謩疏曰,伏以臣,爲人鈍滯,本乏材能,暗於量己,冒膺重寄,是誠臣罪也,而受任數朔,夙夜憂懼,所欲盡心力而效塵露者,惟在築城一事,而所須材力,無一入手,凡百營爲,都是懸空揣摩,了無見成施措。時日不待,事會漸失,臣誠渴憫,罔知爲計也。果欲明春始築,則必趁今年預備者,如灰·石·炭·鐵之類,罔不緊急,故纔以區劃物力之意,旣已狀聞,而申請廟堂矣。苟可以早得財力,有所施爲,則惟是聚石之役,最難而尤急,故竊擬九十兩朔,未凍而掘取,至臘兩朔,乘凍而曳運。蓋以開春土瀜,則粘着難運,倍費物力故耳。目今初冬過半,堅氷將至,掘石之計左矣。此其害,不止於掘石一事之狼狽,鱗次相須之役,莫不因此違時。冬宜運石,而退於春,春宜築城,而退於夏,如是而築役之,能始於水潦之前,固未可必,勢將明年經紀,再明春始築矣。豈不大可憫哉?論以地利則天塹矣。我聖上,苟能得人而守之,則環海足矣,無事於城,而不幸國家,創於丙丁,必爲萬全之圖,則城固不可不築,而又不幸而新築,四十里之長城,過半壞圮,敗堞崩壁,一望無際,見之愁絶。此廟議所以必以改築爲急者,而如臣無似,忝冒匪據,觸事昏聵,無所攸爲,將不免僨誤國事,孤負委寄,則臣之罪著矣。惟願聖上之亟加威罰,以彰臣罪,改授他人,俾完大役也。雖然,築城之難易,費財之多寡,不一明陳,則聖明,何由以燭察也?臣試略論之。本府內城周圍,十五里二百四十三步,而故判書臣朴權,故奉朝賀臣閔鎭遠,前後居留時所築也。偶閱其所入物力謄錄,則木七百五十餘同,米一萬七千餘石,錢一萬五千餘兩,薪·正鐵合爲十二萬九千餘斤矣。夫以兩臣之長於謀國,其於慮事之方,惜費之道,宜無所不盡,而用財之數,若是浩多,築城之難,槪可知矣。今以新築之沿城論之,勿論其山坂女墻之築,平地體城之長,爲二十七里一百六十四步,而所入之物力,則與十五里之內城等。臣謂覆隍之災,實由於此。何者?不計役之大小,惟物力是準,而期於完築,則不得不數其物力,課目排比,而其勢自至於日促而手忙,城安得堅牢乎?此不可專責於人謀之不臧,則不遠之前鑑在是矣。今當改築之役,其可少忽於謀始而慮終乎?頹城基址,臣旣躬審而尺量矣。女堞所圮,三百三十一步,體城所圮,十五里一百三十六步,合爲十六里一百七步,則里數與內城相伯仲,而旣有十六里頹積之土甎,又不可不斂土拾甎於築役未始之前,則是將添一大役,當費別件物力矣。論其功役,名雖十六里之築,而其實則幾乎倍蓰。如是較量,則使得內城之物力,猶患不足。當此竭財之時,許大物力,未知從何處出乎?臣竊憂之。雖不得比例於前,而減之又減,米不得二萬石,錢不得三萬兩,則決不可以議築。臣何敢妄言張大,使智者慮之,必不以臣言爲誣矣。然而酌量區劃,惟俟朝家之處分,則臣於此,非敢有固必之意,而所冀望者,只在廟堂之早賜指揮,使免事功之失時緯繣也。臣之居職,僅踰朔耳。未暇熟諳於府中凡事,而察其槪略,可憂者多。以言乎軍餉,則昔之卄二萬石之峙積,逐歲逋縮,今爲七萬餘石。以言乎財貨,則戶南庫銀布,不知自何時粍消,而虛簿居半。以言乎兵制,則兒弱雜充,莫可釐正,至有甚兒之名色。以言乎軍械,則器不得繕敉,藥不得擣鍊,已有年所。據此四者之政,可知今日江都之不可爲國家恃矣。孰謂保障之重,而乃若是疏虞乎?實爲澟然而寒心矣。臣不揆愚拙,竊有所隱度於中者,謹以一二變通之宜,行當條列陳聞,仰稟睿裁矣。第念前後守臣,長慮深憂於此,或疏或啓者,不爲不多,而空言而已,都無實效。江都事只是今日貌樣,則豈非憂慨之甚者乎?伏乞深留聖意而毋忽焉。抑臣有懇至之私情,臣之父墳,在於京畿廣州地,與本府相距,不過宿舂之境矣。臣經年在外,久廢省掃。歸自西邑,身縻重任,公法至嚴,不得往還,莫遂榮省之私,益切霜露之感。守臣之陳疏省墓,旣有例,玆敢引例,仰籲於仁愛之下。伏乞俯垂諒察,特許往省,俾伸至情,不勝萬幸云云。答曰,省疏具悉。上款所陳,業已下敎。下款所陳,卿已知之,其宜礪意。卿其勿辭往來焉。
大司諫李重協疏曰,諫長恩除,忽及於衰劣無用之賤質,仰認聖上,尙記簪履之舊,而顧此劫燼冷塵,無以鼓噓復燃,聞命感悼,祗有潛然。臣於辛丑以後,謝跡臺端,誓心自畫,今至二十五年,而間叨是職,在外徑遞,亦踰八期矣。每念聖朝再生之洪造,頂踵毫髮,非臣之私有也。未死之前,惟欲自效尺寸之報。銀臺出納,屢塵邇列,蓋爲昵侍淸光,少伸愛戴之微悃。至於筋力奔走,捐軀是期,八方風埃,亦所不辭,而天壤窮命,時移事往,復貢僨躓之身於言議之地,誠非臣義之所敢出也。臣若厭然抗顔,眞是無復人理。引日虛帶,自犯違傲,抑恐罪上添罪,不得不先自陳暴,而不敢以憒眊癃疾,難居臺職之實狀,拖長爲說,惟以一段苦腔,冒此哀號。伏惟聖哲體仁,靡幽不察,大化範圍,曲成萬物。伏乞特加矜憐,卽許鐫改,俾勿枉其素性,得以全其微諒,千萬至願云云。答曰,省疏具悉。爾其勿辭,從速察職。
正言李燮元疏曰,伏以臣,向承恩除於帳殿鞫囚之際,義分是懼,冒昧祗承,則又當召牌之下,不宜以情私仰瀆,而第臣八耋老母,近患毒痢,症情十分危惡。日夜之間,度數無算,委貼床席,藥餌無效,誠有頃刻難保之慮。私懷煎迫,實無乍時離捨之勢。玆不得不以疾聲之呼,仰籲於天地父母之前。伏乞特賜矜量,鐫削臣職,得以安意救護,以伸人子至情,不勝幸甚云云。答曰,省疏具悉。爾其勿辭護焉。
兵曹參知李天輔疏曰,伏以臣,因一親舊間酬酢,名入緘辭,爲武倅參證,爲辱搢紳,甚矣。臣固當陳暴其事實,而沈東尙未納供之前,先爲煩瀆,殊涉惶悚,迄今未果矣。卽伏見東尙供辭,則其所爲說,極涉糢糊。至於與臣問答一款,任意增刪,游辭杜撰,臣不勝駭嘆之至。蓋東尙居在臣隣洞,素有顔面矣。其爲本倅也,辭說甚多,而又因東尙隣居人正言臣宋時涵,聞政官不許赴任,而旣許之也,又有所托之事,東尙以爲憂憫云,故臣心竊怪之,及夫東尙歷辭臣也,臣以渠之赴任遲速,有所酬酢,而仍以所聞者問之曰,果如所傳之言,則殘邑何以責應?渠以無以堪當,誠甚悶迫,答之矣。今其供辭中公私責應疏才弊邑等語,白地創出,以爲漫漶之計。東尙武夫也,雖不識道理,今日朝廷,少有紀綱,則渠安敢乃爾?而臣忝在下大夫之列,渠又安敢做出初不出臣口之言,欺罔於淑問之下哉?搢紳間爲鄕居知舊,泛然稱念於守宰者,例也。東尙籍此爲說,傳播一世,已極駭然,而況其所謂稱念未及書送云爾,則東尙又知其爲何事,而先悶其邑殘乎?初無是事,而東尙自作辭說,誣陷政官,則東尙之罪,自有當律。東尙當初之言或不虛,而到今隱諱,則東尙之罪,又自有當律。東尙之罪,必居一於此,可勝痛哉?臣不愼樞機,聞其傳說,而初問於東尙,又傳於申暐一家人,轉至於與彼東尙,言語辨質,以損朝體,在臣誠一困境,而其時傳播此說者,非止臣一人,則暐之獨擧臣姓名,抑何故也?然東尙之供,旣如是虛謊,則臣終不容泯默。玆敢略暴事實,仰瀆宸嚴。伏乞聖明,照察而處之焉。臣無任云云。無批答,筵中有下敎
正言宋時涵疏曰,伏以臣於夏間,自西幕受由上來,而有事先壟,往留楸下,病淹數旬。適有柏府除命,旋卽變通。其後朝廷,申飭在外之時,前後諸臺,或拿或削,而臣獨以自外內遷之故,獲免罪罰。同罪異罰,悚恧方切,迺者薇垣新除,忽復及此。在臣分義,宜卽蹶趨承,以續逋慢之罪,而卽伏見兵曹參知臣李天輔疏本,則以沈東尙事,至以臣爲證。在臣誠一厄會,而其時事實,則不可不一陳於宸嚴之下,伏乞聖明照察焉。蓋臣與沈東尙,比隣而居,故平日與之親熟矣。及其爲豐川府使也,久不辭朝,故因其來見問之曰,君何至今不爲辭朝耶?東尙曰,洪參判不欲速赴,政官旣不許赴,則何以辭朝云云矣。其數日後,適於一親舊座上,東尙亦入來,偶與相逢問曰,今日則盡爲歷辭乎?東尙曰,吏參今始許赴,可以下去,而以從容更來爲言,將不得不更爲往辭云。其翌日,東尙又來言臣曰,更見吏參則吏參謂以有所書給者云,而姑無送來之事,勢將留待,而仍以殘邑憫迫等語爲言。臣之所聞於東尙者,如斯而已。其後臣偶見李天輔,則天輔問臣曰,沈東尙爲亞銓所挽止云,而辭說甚多,君亦聞之否?臣只誦所聞於東尙者,而有所傳之矣。蓋東尙之對臣言,則無他語,而只曰吏參當爲書送云,而及其供辭,則迺曰稱念,果是循例稱念,則東尙之逆其未及來之稱念,而以邑殘爲悶之說,輒發於對人之際者,其何故耶?由是之故,其時辭說紛紜,轉至此境。東尙之事,良可駭也。且此辭說,一洞之人,孰不相傳?而天輔之獨以臣爲證者,臣誠莫曉其意也。此不過臣平日不能見重於朋儕之致,尙誰咎哉?雖然,臣因一儕友間酬酢之語,身居臺地,名登章奏,以此踪地,豈有一日虛帶之理乎?玆敢略暴事實,冀蒙鐫削之恩。伏願聖明,俯察微悃,亟遞臣職名,以靖私義,千萬幸甚云云。無批答,筵中有下敎
十月十六日巳時,上御肅章門。親鞫入侍。都承旨鄭彦燮,左承旨趙明履,右承旨金尙迪,左副承旨李成中,右副承旨金光世,同副承旨洪鳳漢,領中樞府事金興慶,領議政金在魯,判義禁金若魯,同義禁李益炡·沈聖希·李宗白,司諫趙擎,掌令全命肇,問事郞廳吏曹正郞尹學東,兵曹正郞李光瀷,副司果兪彦述·鄭夏彦·韓億增·李克祿·李昌儒·李永福,記事官李壽鳳,假注書李廷重,事變假注書李一馨,記事官權相龍·李堉,刑房都事尹光德·金履福,文書色都事李普祥·鄭克淳入侍。領府事金興慶進伏曰,近日日氣不和,伏未審聖體若何?大王大妃殿氣候亦何如?上曰,予則一樣矣。大王大妃殿氣候,亦一樣矣。領議政金在魯進伏曰,王世子移次後,自府中無問安擧例之事,故尙不得聞知,不勝惶恐之至。上曰,旣不聞知,有何不安之端乎?上曰,金吾堂上進來。上曰,卿之陳箚是矣。金德哉·李哥,不謀而同,可以杖殺無赦,而若日日刑推,則杖斃易矣,亦不可仍置矣。戊申以後,渠輩決非有忠心於國者。權哥之逃躱,已極殊常,必有陰謀,可於此輩推知矣。今則嶺南李德河,爲權哥主人,故捉囚此漢則無欺矣。數日思之,權哥難以捕得,捕廳之譏捕,甚爲不密,從當下敎飭勵,而譏捕權哥,難於向日黃哥之譏捕也。他司俱爲待令,此甚有弊矣。聞南哥爲南北來往船主人云。此類於向日道昌,而其後永除其弊,仍爲定式,命載於續大典矣。一番捧招後,令該府處之,亦有意焉。南哥似或曖昧,而若不然,則陽翟大賈呂不韋之類也。彼道昌,素以江上巨富稱之,故凶逆輩,必挾此富漢而作奸矣。以龍發所告推之,厥輩互動騷屑,其所謀者,必有陰密之處矣。上曰,捕廳譏察,大不如前,七十州帳籍考出之際,姦徒其果安坐耶?捕校乘馹下去,則殊常者,盡已逃散,以此知捕廳譏察之不密也。金在魯曰,權哥甚是難者云矣。上曰,是何難之有?向日麟佐之作逆也,或云有智略難捕者,而竟伏王法。至於權哥,則知其易易耳。蓋捕廳譏察,自延恩門掛書之後,無其效矣。上曰,問郞持草紙進來。問郞兪彦述進伏。上曰,誰也?初入侍乎?前嘗見之耶?彦述曰,曾已臺侍入侍矣。上曰,必夜間入侍矣。李成中曰,南翼漢捉來軍官,言于政院曰,翼漢爲本府中軍,而其子則監試·初試爲之云矣。上曰,似非微微者也,中軍以何如人而爲之耶。鄭彦燮曰,中人之任,不如座首矣。上曰,嶺南座首似勝矣。金若魯曰,安東·禮安,則弘文校理退歸之後,爲之云矣。上謂問郞曰,問目多則不能領略首末,故不爲問目而問之,一一直招之意,分付罪人。上於火光依微中,聞李光瀷之聲,顧謂左右曰,兄弟聲音,式相猶矣。若不見其面,只聞其聲,則難辨矣。自此以後,廳假注書李賢伋入侍。
十月十六日申時,注書李壽鳳退出。假注書李賢汲,追爲入侍。上曰,罪人南翼漢之所居,果是浦邊云,此正南北之樞機也。昔呂不韋以大賈,而爲惡事矣。此漢亦是乘船作賈之人,而往來帆檣,盡泊於渠家之前,則南北往來之賊,其敢曰不知耶?彦燮曰,臣於待罪北邑時,亦聞此漢之住在浦邊矣。上曰,曾前刑推李畬者誰也?彦燮曰,前監司尹陽來矣。上曰,李畬旣稱進士,且有善文之名,則翼漢必往見,翼漢之子姪,亦必往學。以此推問,可也。上曰,罪人龍發,更爲訊問,何如?大臣及金吾諸堂曰,更爲鞫問,或不無徑斃之慮矣。兩司及問郞諸臣曰,龍發半吐半呑,不無隱情,更爲鞫問宜矣。上曰,加刑則徑斃易矣。翼漢則所居之地,旣涉殊常,爲人且甚詐悍,欲爲鞫問耳。上曰,罪人李德夏入之。上命判義禁曰,德夏之祖,果無參判耶?詳問以來。若魯曰,渠之祖先,果無參判,且無蔭官云矣。上曰,德夏曖昧矣。放送,可也。若魯曰,更不捧招而放送乎?上曰,只令拜出,可也。若魯進曰,夜將深矣,水剌進御如何?上入御少次。上命中官,傳于承旨曰,侍衛軍兵,其已傳飯以饋之耶?問于都監內三廳以啓。鳳漢啓曰,問于都監內三廳,則軍兵已傳飯饋之云矣。上出御帳殿敎曰,罪人南翼漢入之。上曰,罪人之言辭,多有巧飾,速具刑訊之威,使之直告西北·嶺南往來之人也。上命臣賢汲曰,左右捕將入侍事,分付。左右捕將具聖任·鄭壽松入侍。上曰,永川自京畿日程。聖任對曰,七日程矣。上曰,江界自京畿日程。聖任對曰,望日程矣。上曰,元山倉與嶺南浦項倉,卽一帆風相往來之地,則翼漢,必知嶺南來往之人。以此嚴訊翼漢,可也。上曰,老漢極爲陰慘,其頑有如木石矣。彦燮曰,北道人素甚獰悍矣。上曰,德源徒流罪人三人,翼漢旣知之,翼漢亦必知斗永矣。以此嚴問之。在魯曰,今此罪人招內,德源緣坐定配罪人李富·李述·李自得等,與邑內姜渭昌·金伐去之,同作藿商,年年來往於平壤云。緣坐罪人輩,肆然往來於他道遠地,而爲本官者,全不檢束,誠極可駭。分付道臣,捉致此漢等於營門,嚴問取服,每年往來年月,亦爲詳細狀聞,以爲憑處之地。此後則道臣·守令,各別檢飭,毋使各邑緣坐罪人,如前放恣出入,何如?上曰,依爲之。出擧條上曰,翼漢年過六十,久居元山,不曾見一人姓權者云乎?又不見面黑眼大齲齒之人乎?以此問之。在魯曰,罪人頑甚,未易得情,且此漢年老,恐有徑斃之慮矣。儼曰,罪人若或無罪而徑斃,則有傷於欽恤之仁,如有隱情,則徐究其端緖好矣。上命判義禁曰,罪人姑爲停刑,可也。上曰,罪人慶昷入之。上曰,龍發來住汝家,而畬及龍發,皆曰汝不知云,故特爲放送事,分付。上曰,慶昷卽慶聖會之姪云,須效其叔之所爲,無若畬賊之意,諭送,可也。若魯曰,斗永之母,方在鏡城,分付道臣,各別嚴治,以問斗永之去處。北兵使處,亦依道臣例發關,似宜矣。上曰,依爲之。因命承旨書之曰,義禁府關文,下送咸鏡監營時,以撥馬知委,可也。出榻敎上曰,斗永之購得懸賞,當幾何?在魯曰,當用賞千金,超二資之典矣。上曰,予意非惜賞也。購一齲齒之斗永,豈宜濫用賞典乎?震起購捕時懸賞幾何?問于捕廳以啓。成中啓曰,捕廳未詳震起購捕時懸賞之數,當追後以啓云矣。興慶曰,斗永與震起稍間,懸賞之典,亦當有差等矣。在魯曰,逆賊購捕,豈可有差等乎?上曰,領相之言精矣。儼曰,重其懸賞之典,使緣坐罪人輩,捉納斗永,則此正以蠻夷攻蠻夷之術也。上曰,其言亦似然矣。儼曰,震起三子,將何以處之乎?上曰,便是養虎也。在於捕廳乎?聖任·壽松曰,震起三子,各囚於左右捕廳及典獄,而已作久囚,百惡俱備云矣。上命承旨書之曰,權瑞麟,戊申巨賊,其子斗永,不爲待年正法,邊地爲奴,可謂寬典,則放恣逃躱,于今畬招,尤爲狼藉。頃者黃賊之尙不捕捉,國綱國法,墜無餘地。于今此賊,又不捕得,國何爲國?人何爲人?超資·賞金,當一依黃賊懸賞例,勿論僧俗施行,以此分付京外。出榻敎上又命承旨書之曰,近來捕廳譏捕,其涉疏迂。內而捕廳,外而討捕營設置之意焉在?權賊之逃躱,已至六年,且有譏捕之命,則恣行諸道,留連關西,終不捕捉,事之寒心,莫此爲甚。前後大將,竝從重推考,從事官,竝令兵曹,從重決棍,而今番從事官,待罪人捉不捉擧行。出榻敎在魯曰,近來守令,秋務正急,而除拜守令之尙未署經者,殆至五六人,合有變通之道矣。上命承旨書之曰,一司署經守令·都事,除一司署經發送。出榻敎若魯曰,金吾滯囚爲悶,而公事雖一二度自上或有詢問,處分者不下,則不得更爲開坐,舊規似不然,而近例如此云。他公事已下,則似當開坐,且方有査事,當備員開坐,而同義禁李宗白,以本職連有入直。此後雖有入直之時,如當金吾開坐,則與僚堂推移替直,出來參坐之意,申飭,何如?上曰,所達是矣。依爲之。出擧條上命承旨書之曰,親鞫姑罷,更待罪人拿來擧行。李龍發·金德載,竝停刑,仍囚以待結末。出榻敎上曰,日氣乖常,冬暖如春,今日庭前,見蜻蜓之飛者,蟄蟲宜蟄,而尙不蟄矣。趙擎曰,請充軍罪人李時蕃,依律處斷。措辭見上上曰,其勿更煩。擎曰,請逆魁坦緣坐籍沒事,亟令王府,依法擧行。措辭見上上曰,旣諭何煩?擎曰,請還寢罪人泰績酌處之命,仍令鞫廳,嚴刑得情,夬正王法。措辭見上上曰,其勿更煩。全命肇曰,請逆坦孥籍,一依王府草記,卽令施行。措辭見上上曰,旣諭何煩?命肇曰,請還寢泰績酌處之命,因令鞫廳,嚴刑得情,夬正王法。措辭見上上曰,其勿更煩。命肇曰,請瑞虎等孥籍,亟令王府擧行。措辭見上上曰,其勿更煩。命肇曰,請徙邊罪人陸師聖,依律處斷。措辭見上上曰,其更勿煩。命肇曰,請物故罪人夏宅孥籍,亟令王府擧行。措辭見上上曰,其勿更煩。命肇曰,請徑斃罪人畬,令王府孥籍等事,依大逆例擧行。措辭見上上曰,勿煩。命肇曰,請島配罪人李德濟·尹光周,更令王府,嚴鞫得情,依律處斷。措辭見上上曰,勿煩。命肇曰,新除授執義尹鳳九,時在公洪道德山地,持平任師夏,時在海美地,請竝斯速乘馹上來事,下諭。上曰,依啓。上命承旨書金吾判府書訖。上曰,趙徽所供,與申暐之言差誤矣。中門披見云者,有異於歇休廳之說也。上曰,金範魯雖使更招,而此事勿論虛實,可謂淵魚之察也。在魯曰,臣則有私嫌,不敢言矣。上曰,耳雖有聞,口不可傳,次次相傳甚非矣。仍命承旨書之曰,近來世道之嘵嘵,專由於不愼樞機之致也。零零瑣瑣之事,信聞易傳,轉相藤葛。沈東尙招辭,其涉糢糊,其所更推,必也當然。渠不直供,次第緘問,自有其時。不待處分,互相陳章,其在事體,俱涉寒心。參知李天輔,正言宋時涵,原章給之。又命承旨書之曰,今番金吾査事,皆捧口招。出榻敎上曰,予見五衛將任時倜·李陽重,爲人淳實可用。昔年全百祿,亦以六鎭人,至爲摠管矣。方當西北聳動之時,兵判勿拘常例,別爲調用,可也。若魯曰,兩人身手人物,誠合擢用,謹當依聖敎,別爲調用,而第有高品守令之履歷,然後可爲前進之階梯,此則在於東銓矣。在魯曰,兩人皆得東銓履歷,然後可以進用。以分付兩銓各別調用之意,出擧條宜矣。上曰,依爲之。出擧條,罪人文案,在事變日記上還御。諸臣問安後,以此退出。
上在昌德宮。停常參·經筵。
洪鳳漢啓曰,大司憲金鎭商,執義尹鳳九,掌令李奎徽,持平任師夏在外,掌令全命肇呈辭,持平一員未差。今日以監察茶時之意,敢啓。傳曰,知道。
金尙迪啓曰,小臣左議政宋寅明偕來進去下直。傳曰,知道。
傳于洪鳳漢曰,李哥罪人入來,則勿令小留於捕廳,卽爲移送鞫廳。
趙明履,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
藥房提調臣金若魯,副提調臣鄭彦燮啓曰,伏未審夜來,聖體若何?昨又親臨鞫囚,犯夜還宮,不瑕有傷損之節乎?大王大妃殿氣候,何如?臣等不任伏慮,敢來問安。答曰,知道。慈殿氣候差勝後一樣。予則一樣矣。
大王大妃殿·中宮殿·賢嬪宮,藥房口傳問安。答曰,知道。
鄭彦燮啓曰,左副承旨李成中,今日不爲仕進,卽爲牌招,何如?傳曰,允。
又啓曰,事變假注書宋瑩中,時無職名,令該曹依例付軍職,冠帶常仕,何如?傳曰,允。
趙明履啓曰,都承旨鄭彦燮,同副承旨洪鳳漢,旣已出去。右副承旨金光世,以式暇不爲仕進。右承旨金尙迪,以左議政宋寅明偕來出去。左副承旨李成中,纔以親病陳疏入啓。院中只有臣明履,伴直無人。同副承旨,卽爲牌招,何如?傳曰,允。
又啓曰,弘文館下番闕直,已至多日,事體極爲未安。校理金尙重,副校理兪彦好·南有容,旣有只推之命,竝卽牌招,以爲推移入直之地,何如?傳曰,允。
趙明履,又以戶曹言啓曰,依傳敎,左議政宋寅明九月·十月兩朔祿俸,令倉官,更爲輸送于西江所住處,則以爲,臣負罪多端,屛伏江郊,不敢冒受常祿云。祿俸又不領受,何以爲之?敢稟。傳曰,令倉官輸送。
又啓曰,檢閱李基德,入來肅拜之後,謂有情勢,陳疏徑出。原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
上在昌德宮。停常參·經筵。
夜五更,流星出畢星下,入坤方天際,狀如拳,尾長二尺許,色赤。
金光世啓曰,大司憲金鎭商,執義尹鳳九,掌令李奎徽,持平任師夏在外,掌令全命肇牌不進,持平一員未差。今日以監察茶時之意,敢啓。傳曰,知道。
藥房提調臣金若魯,副提調臣鄭彦燮啓曰,冬雨且風,日氣陰濕,伏未審聖體若何?前劑入湯劑,當盡於昨日。臣等今日率諸御醫,趁早入診,詳察聖候,議定繼進當否宜矣。大王大妃殿氣體,何如?臣等不任伏慮,敢來問安,竝此仰稟。答曰,知道。
大王大妃殿·中宮殿·賢嬪宮,藥房口傳問安。答曰,知道。
金光世啓曰,今日次對,大臣旣已出令,兩司當爲進參。除在外·陳疏呈辭受由外,呈告·未肅拜人員,竝卽牌招,何如?傳曰,允。
又啓曰,卽者備邊司郞廳,以大臣意來言,今日雖非日次,而久未行次對,有稟定事來會云矣。敢啓。傳曰,詣閤。
以大司諫李重協,正言宋時涵,掌令全命肇牌不進罷職傳旨,傳于洪鳳漢曰,推考傳旨捧入。
傳于金光世曰,趙徽供辭,先爲捧入。沈東尙供辭,亦爲擧行。仍爲開坐,更待下敎事,分付。
金光世,以義禁府言啓曰,趙徽處,以判付辭意,發問目於庭,使納直招事,命下,而不爲書納,則卽爲草記事,亦有筵敎矣。臣等今方開坐,更推於趙徽,而使之書納直招,則稱以不文,終不書納,不得捧招,何以爲之?敢稟。傳曰,其涉可駭,狡狀已辦,尤涉可駭。刑推嚴問。
傳于金光世曰,金吾坐起姑停,待下敎擧行。
金光世啓曰,違牌玉堂牌招事,命下。而今已夜深,待明朝出牌之意,敢啓。傳曰,知道。
左議政宋寅明疏曰,伏以臣昨承恩批,感惶罔措。適會添病昏頓,草草回奏,未及輸寫方寸,而拜稽莊誦,倘怳悲泣,歷屢日而不能自定。又蒙聖慈,俯軫賤疾,特遣御醫診視,重以珍劑隨頒。生死肉骨,報答無階,只自感淚盈襟而已,蓋臣之所以引義廢伏者,不過自悼其不忠不誠,孚格無素,思有以少塞臣分。而乃者聖批,開示心腹,洞然無間,照燭情實,殆無餘蘊,固已不勝感刻,而至如一日二日之敎,有非臣子所敢承聞,則臣又何敢更提往事?人臣受恩罔極,身非己有,則進退行藏,誠亦有不得自由者,而若臣相職之一遞乃已,事理較然,通朝之所共知。雖聖上下詢於廟堂,未必以臣今日之撕捱,歸之於不當然而然,臣固無執守,縱欲靦然復出,其如咈公議而羞縉紳何哉?倘聖上俯諒及此,必不待臣言之畢,而有以處臣矣。抑臣有悲切之私情,敢於前疏之末,冒死附及,而嚴畏不敢詳陳,未蒙聖鑑之省察。臣於頃年喪禍後,動於山家,移動累代先山。而父母之葬,拘於山運,不得擇用正穴,姑葬傍麓,以俟利年,積年等待,而今始遇之,將以今月晦間,卜吉移葬,以爲永定宅兆之地,日期已迫,不容差過。見今國事多艱,至尊獨憂,臣雖不在朝,顧於此時,何敢遠離京輦而不但事有緩急而已。今行非爲久計,可以完役卽歸,通計往還,不過費了十許日,則在聖上孝理之政,宜蒙矜諒,故急於至情之伸,甘伏擅行之誅。伏乞天地父母,特加哀憫而照察,亟先收回承宣偕來之命,仍遞臣相職,且勘臣前後罪犯,以嚴國體,俾靖私義,不勝萬幸云云。答曰,省疏具悉卿懇。頃者之批悉諭,卿之一向若此,豈恒日期於卿者乎?此時承宣,卿偕來之前,豈可收也?今日此行蓋爲親,卿章若此,其何欺我?承宣其令入城,以便往來,待卿以回,復爲偕來。卿須體此意,竣事回焉。不待承宣復往,其卽入城,用副慇懃之意。以左議政宋寅明上疏,傳于洪鳳漢曰,此批答,使偕來承旨傳諭。
左副承旨李成中疏曰,伏以臣家有偏母,年高病篤,區區情理,蓋非游宦之日。而間値朝家多事,不敢言私,銀臺夙夜之職,乍遞旋叨,首尾數三朔矣,公務少暇,子職多虧,每一念至,方寸靡定。又自數日以來,臣母宿病之外,添以寒感,病勢日劇,眞元日陷。臣於去夜,始得替直歸視,則醫治不免失時,症情十分可憂,扶持煎灼,不忍暫捨。此際召牌狎臨,而顧臣私情,實無承膺之望,走詣闕下,涕泣哀籲。伏乞聖慈,亟遞臣職,以便救護。仍治臣徑歸之罪,以肅朝綱,不勝幸甚云云。答曰,省疏具悉。爾其勿辭護焉。
十月十八日午時,上御熙政堂。大臣·備局堂上引見時,領議政金在魯,左參贊趙觀彬,兵曹判書金若魯,行副司直金聖應,吏曹判書李周鎭,刑曹判書柳儼,吏曹參判李益炡,工曹參判沈聖希,右副承旨金光世,應敎宋昌明,假注書李賢汲,事變假注書宋瑩中,記事官權相龍·李堉入侍。諸臣以次進伏訖。在魯進伏曰,日氣不適,聖體若何?上曰,好在矣。在魯曰,大王大妃殿氣候,若何?上曰,一樣矣。在魯曰,王世子患候,其已快復乎?上曰,已如常矣。若魯曰,藥院進御之劑,久已停止矣。數日後入診,何如?上曰,近間寢睡頗穩,欲姑停湯劑以觀之矣。在魯曰,旣非對症之劑,則姑爲停止,似好矣。上曰,罪人斗永,雖懸賞購得,反有失捕之慮,豈易捉得乎?李嗇所謂歸正之說,必虛罔矣。在魯曰,渠輩之計,欲盡放渠之族類,且欲移配近地,其意極可凶矣。上曰,不但凶也,亦可謂愚也。若魯曰,永川罪人,明日似當捉來,斗永去處,庶可覈問矣。上曰,他事進對。在魯曰,左相在外,右相引入,臣且衰病,公私俱不勝悶迫矣。上曰,左相之行,不可已乎?在魯曰,左相爲親遷窆之計,待年久矣,其在私情,姑宜允許,歸後更爲敦迫,好矣。上曰,情理如此,勢將許之,而右相則何不登對耶?在魯曰,右相尙爲引嫌,不入登對矣。上曰,引嫌太過。在魯曰,此乃江原監司金尙星狀啓也。以爲本道今年凶歉,有非一時災年之比。嶺東·嶺西尤甚之邑罪人定配者,其數已多,主客俱困,實無資活之路。此後則流配罪人,限明年姑勿定配於道內事仰請矣。在前亦多有如此之例,依此施行之意,分付禁府·刑曹,何如?上曰,依爲之。出擧條在魯曰,此乃公洪監司趙載浩狀啓也。以爲本道農形,從當區別登聞,而至若綿田之災,最爲尤甚。若以綿災,混歸比摠中,而無別樣變通之道,則白地徵稅之冤,有不可勝言,請令廟堂稟處矣。今年木花之災,諸道同然,若一開路,實爲難處,嶺伯亦以此狀請,又以比摠之太窄,加請災結。故比摠外加數給災事則許之,而使之勿論木花災與某災,許給於此中矣。湖西亦令於比摠外,加二三百結,木花災亦入於此中而給之之意,分付,何如?上曰,依爲之。出擧條在魯曰,此乃全羅監司鄭亨復上疏也。以爲道內今年木花之災尤酷,比之壬寅年前例,宜有增加給災之事,亟令廟堂,依請許施云。木花災則有難開路,不可作一名目而別給,其疏中以爲今年比摠於戊申,此實行不得之事,畢巡後當爲具陳云。徐待其狀聞,稍寬其比摠,使之勿論某災,許給於其中,何如?上曰,依爲之。出擧條在魯曰,此乃慶尙左水使申澷啓本也。以爲內需司啓下移牒內,明禮宮田畓,在於梁山通度·大芚兩封山之間。因此無用之封山,有害生穀之沃土,故自備局行關本道,使之別定査官,與水營嫡奸啓聞矣。自監營定査官於彦陽縣監朱杓,與水營虞候姜行健,眼同摘奸,則回報內,同宮田畓,皆在松田之外,山自山田自田,少無彼此相妨之事。船材曳下,水路亦便近,封山所養之松,多有足可爲船材者,到今革罷,似非重關防之本意,曾前因御史書啓,再有革罷之令,而旋因監營·水營狀聞而還寢。且前則封山爲七十九庫,其後以有民弊減省,今則只餘二十六庫。雖不得更請加封,已封培養之山,決不當還罷云矣。封山旣與宮畓,無逼近相妨之事,則六十餘年培養之封山,不宜革罷者,誠如水使啓聞之意。今此通度·大芚兩封山,勿爲革罷,何如?上曰,依爲之。此後如有封山革罷之請則勿施,令本道査出首倡民人,刑推定配,可也。出擧條在魯曰,判敦寧閔應洙,在鄕已久,屢有催促,至別下有旨,而尙無上來之意,事體極爲未安。同時補外之人,亦供職已久,則閔應洙之獨爲至今撕捱,非但太過,位至崇品之人,何可不念國事至此乎?從重推考,更加催促,使卽上來,何如?上曰,極爲非矣。從重推考,此後縣道封章,勿捧,可也。出擧條上曰,判義禁進來。若魯進伏。上曰,趙徽事,予已量之矣。近來世道,不愼樞機,聽人言語,必增衍傅會,以致如此耳。趙徽供辭中歇休廳云者爲中門,傍觀云者爲强索,而見其已綻露矛盾矣。予雖不取漢宣綜核之法,而此則不可不嚴問詳査也。在魯曰,近來世道,漸至汚下,至於此事,則非若武弁輩互相覓疵之類矣。上曰,諺曰鯨戰蝦死,今此武夫輩,何相關於文臣言語之間也。益炡曰,頃者趙徽之口招時,自言精神昏憒,只搔首而已。上曰,必難於爲辭而然也。趙徽目不知書乎?聖應曰,似不能知書矣。上曰,金範魯多氣乎?若魯曰,頗峭剛矣。上曰,崔齊恒亦能文耶?在魯曰,齊恒以監察入試院時,人皆指笑其不能文矣。上曰,齊恒所稱天若助宋,必無此事之語,可謂不成說矣。在魯曰,齊恒爲人,癡騃無足道耳。今年以良才察訪,連居中考遞來矣。上曰,金範魯雖不能於文,豈不識壯白紙·油芚耶?趙徽供中,亦無物種夥然之說矣。沈東尙又是何狀武弁也?在魯曰,曾經鐵山府使云矣。上曰,東尙姑勿論之,宋時涵之疏,終未免詐矣。上命兼春秋權相龍,往問宋時涵昨冬以後臺職擬望之數於吏曹以入。相龍以吏曹擬望之所列錄者入奏。上曰,宋時涵之意,蓋欲誣訐洪象漢,煽動浮言,使入於李天輔之耳。李天輔聞此不緊之言,宜其卽忘之矣。仍命承旨書金吾判付。上曰,頃日李玗,欲刑推而未果矣,此輩則不可面質而止,當刑推以問矣,此輩何敢起鬧於朝著之間哉?古語曰,窓外有耳,不言人之過失,舌中有刀,不問人之長短。此言足以警今日之俗也。上曰,趙徽輩若無書納直招之意,草記,可也。在魯曰,承文院纔已分館,而本院先進鄭彦郁,以其情勢難安,不得行公之故,新來回刺,將必有不捧之擧。槐院之規,先進不受回刺,則雖是自己引嫌之事,許多新來,皆不免新行公於本院,故揀擇坐起,亦拘於此而尙未爲之,宜有變通之道,在前如此之時,先進有特令陞六之例。且鄭彦郁位次,已爲上博〈士〉,迄可陞遷,依前例陞六,何如?周鎭曰,鄭彦郁初以削職,今在給牒中,尙未敍用,何以爲之?在魯曰,當初削職,以分館事,不得已爲之,非有罪也,今當敍用而陞六矣。上曰,依爲之。出擧條在魯曰,前日趙觀彬爲禮判時,以先正鄭文忠公奉祀立後事,有所陳達。自上有問議大臣之敎,而厥後尙無下詢之擧。大賢立後,成命已久,訖未有定,實是欠典也。其時禮判所達,則因宗婦諺文呈單,請以鄭志式第三子立後,而鄭家諸宗人,則以爲前年成命之下,諸宗卽已聚會一處,反復論確,擇定宗家近族中一兒,成置文書,諸宗各各着押。而其兒年今九歲,人物亦甚佳,方在龍仁,宗婦未嘗一見,而乃以近三十寸之同姓請立者,似取其年稍長·族稍盛云矣。上曰,鄭家尊行,誰也?在魯曰,鄭纘述之行列在矣。鄭俊一亦其同姓,而寸遠矣。觀彬曰,小臣之意,專爲名賢立祀,有所陳達矣。在魯曰,旣有諸宗聚議以定之人,近又聞宗婦,亦已回心,欲以宗中所定定之云。今若使其宗人等,與宗婦更議完定後,指名呈于禮曹,自禮曹入啓,成給文書好矣。上曰,依爲之。出擧條在魯曰,故副提學權忭,有淸操大節,自朝家特命贈職贈諡。此與循例贈諡有別,而其家尙未延諡。臣於年前,有所陳達,請其長子譍除職,而該曹未及擧行,譍遽身死矣。今聞譍之長子擢,纔已闋服,某條措備物力,方欲延諡云。自朝家特令錄用,使於延諡時,冠帶以參,何如?擢今番庭試·初試,爲一等有文名,其人亦可用云矣。上曰,權忭卽權之族乎?在魯曰,權忭卽權之三寸叔矣。上曰,所達是矣,依爲之。出擧條在魯曰,故參判臣申昉,以功臣嫡長,旣陞嘉善,則例當承襲封君,而其時其父在世,故未受例封矣。追後贈君,亦有前例,令該曹贈君,何如?上曰,依爲之。出擧條在魯曰,昨年昌德等闕修理時營繕官員,宜有賞典,而未及陳達矣。大役十朔,自有賞加之例,卽令該曹,書啓賞加,何如?上曰,賞典宜矣。上年昌德等闕修理時該營繕官員,其令書啓。出榻敎在魯曰,金海鳴旨島,朝家新設倉舍,制置甚重。各宮房差人之勿許下送,亦出於欲除鹽民之弊,節目亦已昭載頒布矣。日者內需司,以鳴旨島官家鹽稅,令監營收送,則每致稽緩,請依舊例,下送差人云,故臣以此意題送而不許矣。旣是啓下之事,故敢達。上曰,置之。出擧條在魯曰,內需司啓下移牒內,大嬪房奴婢,多有流亡,請令更爲望定。而曾前受敎內,諸宮家奴婢,一番賜牌之後,毋得以改望定爲請事,有所定式。今難許施,故以不得捧甘該院之意題送,而係是啓下之事,故敢達。上曰,置之。出擧條觀彬曰,臣以兼帶守禦使事,多有仰稟者矣。軍器傷破,可卽修補者甚多,而最所緊急者,南漢軍餉穀,比前漸多,而庫舍不足,故露積於庭中。雖勤守護,而猶不無虛疎之慮,方欲改營庫舍,以爲藏置之計,而本廳物力見乏,自前雖有料理之事,而臣意則不欲與小民,爭區區之利也。本廳穀耗,殆至千石,八百石則會付,二百石則限三年劃給本廳,以爲營建繕治之地,何如?上曰,給以耗穀,不費之惠也。耗穀二百石,依所達劃給,可也。出擧條觀彬曰,南漢僧輩之各別顧護,實出重防守之意,則激勸僧輩之道,當與將校輩無異矣。空名帖之一切防塞,新有朝禁,而此則將用於賞僧之典矣。堂嘉善五十張出給,則足可爲激賞僧輩之道,未知何如?上曰,勸僧之道,似異於賣爵矣。在魯曰,然矣。上曰,賞帖五十張給之。此後則南漢僧輩所給之帖,以賞帖爲名,可也。出擧條觀彬曰,尙衣院事,亦有稟行者矣。本院所備象毛,每有不足之患,此後則以十斤,爲年年定式,何如?上曰,依爲之。觀彬曰,臣之出疆之期不遠矣,所帶兼任,遞解而後,公私俱便矣。上曰,使臣帶水禦使而去者,古亦有例耶?觀彬曰,使臣之帶去水禦使者,前有二人云,而臣本迂拙,豈可援古例,身帶重任,五六朔往來耶?在魯曰,退當有疏,不宜面請遞解矣。若魯曰,西北緣坐罪人移配事,今當擧行,而其數甚多,亦難盡送於島中矣。何以處之乎?上曰,難處矣。善處然後,可無風吹草動之慮也。觀彬曰,今此獄情,不無可慮矣。若魯曰,戊申凶逆之子孫,亦不可區別而移之矣。聖希曰,關西則限淸北,關北則限北道,以爲移配之地,似好矣。上曰,緣坐罪人之移配者,平安道則限江邊七邑,咸鏡道則限六鎭移配,可也。若魯曰,緣坐罪人中女人,亦當一倂移之乎?上曰,移之,可也。觀彬曰,臣之謫濟州時,逆賊希良之母,亦謫在濟州。臣聞女婢輩所傳之言,則希良母之面貌,大如窓戶樣,極可凶獰云。且其子孫盡滅,而往往有戴平涼子運糧而來者云,如此事,不無可怪也。若魯曰,捕盜廳前後從事官,有令兵曹從重決棍之命,而其中或有方在喪者,或有流配者,或有方在外任者,何以處之乎?上曰,從事官之在外任者,依兵曹例,各自其本道監營決棍,在喪流配者,分揀,可也。出擧條周鎭曰,三曹佐郞·京兆郞官,曾無準六朔之法,而頃因大臣陳達,蔭官初出六者,三曹詞訟衙門滿六朔後,始除外任事定奪。至於已行守令者,復除三曹·詞訟衙門·五部都事,初無拘礙之法矣。此法定後,不必更準六朔之限,而旣無明白定奪之事,當下詢大臣而處之。在魯曰,初出六者,準六朔於詞訟刑獄衙門者,蓋欲令出六至半年而後,除拜守令也,經守令而除拜此等職者,不必準六朔矣。若魯曰,三曹及詞訟衙門郞官,旣令準六朔後,始除外任,則曾經守令而再入者,不必區別矣。雖經守令,六朔供仕於三曹·詞訟之司,亦何妨乎?上曰,爲官擇人,十分之一,爲人擇官,十分之九,何患無人乎?準六朔之法,依舊典置之。雖經守令,再入準六,可也。出擧條周鎭曰,頃日筵中,礪城君楫子前縣監李益焌,右職擢用事下敎矣。該曹固當依聖敎擧行,而益焌旣經五品職,則外而郡守,內而僉正,乃是右職。而以曾任陽城縣監時居下考,拘於新定式,不得循例檢擬於四品之職,故已以敦寧判官擬差,而擢用承傳,自與他別,必有明白定奪,然後可以調用,玆敢仰達。在魯曰,別有承傳,則不必有拘於常例矣。上曰,領相之所達,然矣。勿拘擢用,亦勿出擧條,可也。上曰,密城君庶子爲武科者,已得付職乎?益炡曰,似未及付職矣。周鎭曰,今於大臣陳達承文參下敍用陞六事,臣亦因言端,敢有所懷而仰達矣。朝家爲慮槐院之積滯,參下文官登科十年者,一倂陞六矣。聞其中承文前正字許錘,登科已至十年,而尙未收敍,故未蒙一體陞六之典矣。若魯曰,旣因被謫,尙在未敍用,則何可謂之登科十年未出六,而比論於槐院積滯之例乎?上曰,兵判所達,是矣。益炡曰,此是年前臣在臺職時疏論事也。許錘其時被謫,而蒙放後,尙未收敍。今此長席所達,始因大臣言端而發,似非直請敍用之意矣。在魯曰,其時許錘所坐,與李時熙稍似有間,而旣未收敍,則何可以登科十年之例,別請敍用而陞六乎?此與臣之所達鄭彦郁請敍陞六事有異,兵判所達,誠然矣。上曰,吏判推考,可也。出擧條若魯曰,各軍門中日,自是應行之事,而御營大將朴文秀,尙今引入,不爲擧行,引嫌太過,事體未安。推考,申飭宜矣。上曰,朴文秀之事過矣,從重推考。出擧條在魯曰,續大典所載婢夫奸妻上典者,不待時處斬者,此乃比律於雇工奸家長妻女,而先朝定式受敎者也。但其註曰,劫奸未成者,杖一百流三千里,此則曾無受敎,而以凡人劫奸未成例,作註者也。士族女劫奸者,毋論成未成皆斬,雖是閭閻之人,妻上典則猶可比同於士族女之劫奸,何可只依凡他常人劫奸者之例乎?且妻上典之交奸婢夫者,當同爲處斬無疑,而無擧論之處。故臣曾以男女同律,劫奸未成者,亦同律之意陳達。自上或慮劫奸未成者同律之過,命議大臣稟處,而獨右相獻議,與臣見同。收議之入已久,而訖不判下,卽今續大典,幾盡完就,只待刑典中此條,而將正書矣。上曰,刑者不可復續,不可不愼矣。諸臣之意,何如?觀彬曰,一律似過矣。三千里之律,亦似輕矣。若魯曰,常人雖曰無等級,而旣是妻上典,則亦有其分,宜用一律矣。聖應曰,雖是常漢,旣是妻上典,則名分已定,奸雖未成,罪當死矣。且如常漢,則法不可不嚴,若緩法律,則日後易致犯奸者多矣。周鎭曰,兵判·訓將所達,是矣。毋論渠之卑賤與否,旣作渠之婢夫,則乃是妻上典也。其在正名分嚴法綱之道,以婢夫劫奸妻上典之罪,宜用一律矣。儼曰,律文,士族婦女,則無論姦成與未成皆死,常漢則雖與士族有異,其婢夫欲奸其妻上典者,何可生乎?況閭家之婢夫,便是雇工,尤何可容貸乎?聖希曰,三尺之法,豈以處地高下,而有所低仰耶?處地卑微之類,尤宜以嚴法懲勵,然後可防末流之弊,大臣所達,誠是矣。宗白曰,臣之淺見,與聖希所達,相同矣。益炡曰,臣意別無他見,與儼所達,相同矣。上曰,此後則依議定律,載錄于續大典,可也。出擧條在魯曰,向者冬至使臣請對時,以公銀許貸事陳達,有令廟堂稟處之命矣。國有大事之行外,公銀一切勿爲許貸,曾有朝令,而昨年謝恩使,亦有貸去之規。今番使臣,援例以請,有難全然防塞,平安監營銀二千兩,兵營銀一千兩,使之出給。而昨年謝恩使時,官銀不爲分授於許多譯官,而擇其中最着實者以付之,割作公用後,以其餘數,買來物貨,趁卽作銀,今已畢納於期限內云。今行亦依此爲之,俾無歸於逋欠之意,申飭,何如?上曰,依爲之。出擧條昌明曰,玉堂下番闕直,已至多日,事體極爲未安。違牌三玉堂,姑未下傳旨,不敢仰請牌招,而闕員猶有三員,政官方入侍,卽爲開政,以在京無故人,差出備員入直,何如?上曰,玉堂違牌之員,誰也?昌明曰,校理金尙重,副校理南有容·兪彦好矣。上曰,金尙重行公玉堂耶?昌明曰,金尙重曾已行公之人,而撕捱若是,臣未知有何病,故而極非矣。上曰,卽今夜深,不可開政,違牌之人竝只推,更爲牌招,宜矣。出擧條上曰,金吾坐起,卽爲擧行,趙徽口招,如不直招,草記,可也。光世曰,亦以此意,分付刑曹,何如?上曰,依爲之。諸臣以次退出。
上在昌德宮。停常參·經筵。
夜四更,流星出北斗星上,入南方天際,狀如拳,尾長三四尺許,色赤。
金光世啓曰,大司憲金鎭商,執義尹鳳九,掌令李奎徽,持平任師夏在外,掌令全命肇呈辭,持平一員未差。今日以監察茶時之意,敢啓。傳曰,知道。
傳于金光世曰,左右捕盜大將,使之入侍。
傳于金光世曰,昨日公事當下判府,諸堂預待趁時擧行事,分付。
洪鳳漢,以禮曹言啓曰,頃因全羅監司鄭亨復狀啓,各邑鄕校雨漏處,修改告由移還安祭,香祝下送事,磨鍊啓下矣。各邑所報中長興·昌平·康津·光陽·泰仁等五邑,皆有雨漏處云,而道臣狀聞結語,只以四邑香祝啓請,昌平一邑,無端落漏,不爲擧論,事甚疎忽。監司鄭亨復推考。昌平縣鄕校修改時告由移還安祭香祝,令該司一體磨鍊下送之意,分付,何如?傳曰,允。
金光世,以兵曹言啓曰,前後捕盜從事官,自本曹從重決棍事,命下矣。今方擧行,而前從事官趙威鎭,以一羽將,方入內直,領軍之任,不可擅離,以他番將代直後,決棍之意,敢啓。傳曰,知道。
又以兵曹言啓曰,前後捕廳從事官,自兵曹從重決棍事,命下矣。依傳敎,辛酉以後從事官趙衍福·林德烇·趙威鎭·李殷春·許佐·李喜集·具石柱·李柱國·金受漢·姜啓周·朴良藎·朴宗誠·李行彬·鄭重百·鄭基慶·鄭虎弼等,各決棍十五度,而其餘元重采·鄭來恒·黃廷彦·具世仁·朴文彬·李碩華·朴奎五等,今方在鄕,催促上來後,擧行計料,而博川郡守李昌重,碧潼郡守李邦佐,康津縣監南正五,咸陽府使金致龜,全州營將鄭益良,雲山郡守柳懋,寧遠郡守鄭運喆,德源府使李再新,長淵府使沈義希,郭山郡守尹聖五,竹山府使朴台炡,靈巖郡守李守彬,大丘營將金浣,甲山府使魚有珪,礪山府使李漢範,仁同府使李宜泰,淸州營將李顯升,德川郡守崔定,巨濟前府使具鼎煥等,俱在任所,李若欽,以江界府使軍官,時在江界云,自各其道監營,決棍啓聞事知委之意,敢啓。傳曰,知道。
又以左右捕盜廳言啓曰,傳敎內永川下去軍官,昨似入來,而尙無消息,軍官一人,又爲下送事,命下,而卽見永川出使軍官告目,則朝陽閣近處居生李德夏捉囚,而與鞫招所出河字,音同字異,故莫重罪人,不可率易捉去之意,專人馳報矣。河字與夏字雖異,音旣相似,則別無持疑之端,而莫重罪人,有此遲滯,出使軍官,待其回還,其罪狀令攸司科罪,依下敎又送軍官,催促押來之意,敢啓。傳曰,置之。
又以義禁府言啓曰,永川罪人李德夏拿來捕校,捉囚本邑,不卽拿來云。時急罪人之公然遲滯,極爲驚駭。左右捕將,竝從重推考。當該部將,令攸司各別科罪,罪人則卽發送府都事,拿來,何如?傳曰,允。
洪鳳漢,以戶曹言啓曰,依傳敎,左議政宋寅明九月·十月兩朔祿俸,令倉官更爲輸送于西江所住處,則以爲,臣方負罪多端,屛伏江郊,不敢冒受常祿云。祿俸又不領受,何以爲之?敢稟。傳曰,令倉官更爲輸送。
弘文館副校理兪彦好疏曰,伏以臣於館職,自劃已審,有除輒辭,有召輒違者,今不知幾遭矣。罪積逋慢,合被大何,聖度涵貸,尙逭郵罰,只推連降,恩召又辱,惶憫迫隘,覓死不得,而情勢之難强,姑捨勿論,抑臣私情,實有萬分切迫者。臣之偏母,素抱奇疾,居常懍懍,寧日絶少矣。又自日昨,重添寒感,痰火壅盛,寒熱交攻,頭疼目眩,不能暫定,表烘裏縮,未得和解,晝宵叫苦,寢啖全廢,氣息昏綴,轉側須人。臣以孑然單身,左右扶護,方寸熬灼,以此情理,決無頃刻離捨之勢,束帶趨朝,無復可論。玆詣禁扃之外,仰瀆懇迫之私。伏乞聖慈,俯垂矜量,亟命鐫遞臣職,以便救護。仍勘前後違慢之罪,以警具僚,不勝幸甚云云。答曰,省疏具悉。爾其勿辭護焉。
司憲府掌令李奎徽疏曰,伏以臣卽疎逖之一賤夫耳,猥蒙天地之洪造,內外歷踐,罔非濫竽。至於柏府淸銜,尤出於衆望之外,自知不稱,人謂斯何。病重而違召,則果有朴致隆不復廁耳目之請,毋論其言之公不公,臺評如此,則廉義所關,名塗一步,便作鐵限。其後四承恩除,一未敢爲承膺之計,或以親病而辭遞,或以違牌而坐罷矣。臣有八十偏母,時在鄕廬,素患痰塊之症,挾感而增劇,前月初聞此急報,蒼黃歸覲,連事藥餌,終未見效,首尾數朔,委頓床席,飮啖全却,一縷奄奄。臣晝夜扶將,焦迫煎泣之中,忽伏聞有諸罷散人收敍之恩,臣名亦在其中,繼卽有掌憲之除,仍降馹召之命。臣於昨日,祗受恩旨於圭竇之下,榮光所被,鄕里動色,驚惶感激,固宜趨承。況伏聞有嚴鞫凶逆之事,其在輿疾討賊之義,尤當蹶奔走之不暇,而不但自劃之義,有難猝變,母病一味沈篤,漸益澌綴,若不保朝夕,顧此情理,實有不忍暫捨之勢。玆不得不從縣道而投章陳籲,以祈聖明之照察焉。伏乞先遞臣見帶之職,仍治臣不卽承命之罪,肅朝綱而安私分,卽臣區區之願。仍竊伏念君親,義無二焉,臣今以憂親之心,爲移孝之忠。伏惟殿下,春秋晼晩,氣質向衰,群下護聖躬之誠,殿下自保嗇之道,固當靡不用極,而痛矣黨論,爲殿下激惱之端,每有不槪聖心之一事,則輒致心慮,過用擧措失宜,至有二三夜徹曉不就寢之擧。此固群下之罪,罪不容誅,而如是之際,聖躬之受傷,顧如何也?雖以匹夫之賤言之,或乘心氣不平之時,若有連夜失睡之事,則必致氣憊而病生焉,況殿下酬應萬機之餘,且多眩氣往來之日,而又添此意外傷損之節,不知不覺之中,其所以失攝養而愆天和者,可推而知也,一國臣民之焦遑煎迫,已不可言。噫,今日群下,孰不以殿下之過擧爲憂,而臣猶以爲第二件事,過擧則改之爲貴,如日月之更,更則固無害於光明之本色,而至於聖躬之失攝受傷,其將如日月之更而無害歟?一番受傷,源委轉深,實有乖於聖人所愼之訓,殿下何不念及于此,而自輕若是也?臣言及此,寧欲無生。噫,殿下一身,爲萬化之原,益盡涵養之工,毋失保攝之方,則聖體自臻康寧,精神益復淬礪,太平可致,黨論可祛也。顧今之悠悠萬事,無過於聖躬之保嗇,遇事平心,發皆中節,無或有乖和致傷之道,則國家之幸,臣民之幸也。臣方扶護病母,焦灼罔措,神思慌亂,略貢憂愛之忱,以備澄省。伏乞聖明,察臣忠赤之言,而特加留意,千萬幸甚云云。答曰,省疏具悉。其勉者宜勉矣。爾其勿辭,俟其少間,上來察職。
侍講院司書韓光肇疏曰,伏以臣自月前,松楸行役,受傷忒重,病有源委,寒疾目眚,一時竝作,證形危惡,幾乎失明。此際塡臣大祭執事,一忝駿奔之列,獲覩肅穆之儀,是臣至幸,必欲調病,及期進參矣。忽於月初,得接臣父病重之報,心神飛越,按住不得,擔曳病軀,蒼黃作行,以爲救護之計,實出於萬不獲已。旋因享官有欠選擇,致勤聖敎,不參諸臣,薄施徒年之典,以示飭勵之意,臣名亦入於伊時現告中,臣聞來驚惶,措躬無地,自省罪戾,分甘恩譴。匪意孝理之化,偏及於糞土賤臣,拔臣於罪籍之中,置臣於區別之科,曾未幾何,仍授臣以春坊新除,馹召遠辱,恩旨煥宣,春回陰谷,光動鄕邑,數日之間,榮枯頓異。臣是何人,又復得此,父子相對,感涕被面,銘鏤洪造,不知死所。在臣分義,亶宜行不俟駕,蹶登途,少伸叩謝之忱,仍副延頸之願,以效報答之萬一,豈非臣區區微誠,而第臣非但眼視,尙未辨物。竊伏念邇來臣罪,不比尋常,自速大辜,萬戮猶輕,決不可以恩數之曠絶,一時之倖免,有所自恕,揚揚冒進,視若無故者然,此豈臣分之所敢出?官職去就,尤非可論,況臣情病之外,實有私懇之萬萬焦迫者。顧臣父病,尙今彌留,始因急癨,轉成關格,初頭危篤之形,雖得少減,而餘症亦自不輕,眞元未能扶接。素患膈痰,乘虛作用,咳喘通宵,飮痰全少,連試藥餌,迄無顯效,左右扶將,焦遑度日,以此情理,萬無暫時離捨之勢。且臣所叨職務,匪比閑漫,方當講筵頻開,睿學日將之時,番休勸講等事,尤不宜緣臣暫曠。玆不得不縣道陳懇,疾聲仰籲,自犯瀆擾。伏乞聖慈,察臣至懇,削臣職名,俾得任便調護,以終生成之澤,仍勘臣前後罪犯,以肅朝綱,以安私分,千萬幸甚云云。答曰,省疏具悉。爾其勿辭,俟其少間,上來察職。
十月十九日初昏,上御熙政堂。左右捕將引見時,左邊捕將具聖任,右邊捕將鄭壽松,右副承旨金光世,假注書李賢汲,記事官權相龍·李堉入侍。上命承旨書之曰,正言宋時涵,爲先遞差。出榻敎又命書之曰,金範魯今無可問之端,放送事,分付該曹。出榻敎又命書之曰,金萬胄·張時亨,亦令秋曹放送。出榻敎又命書之曰,往者趙暾事,今覽諸招,其雖見欺於浮囂,常時若能體君之苦心,焉有是事?事已到此,不可不嚴懲削黜。申暐則隨暾抗章,此則諺所謂鳶黨也,而緘問之下,其所引告,皆歸誣罔,則信聽浮謗,誣人捏合瞞君,焉可無飭?亦施削黜之典。出榻敎上曰,今覽崔齊恒輩所供,予亦爲此輩,不覺赧然。此輩苟有一分人心,將作何顔耶?此事則非若往年韓師善之事也。師善事,予固恕之矣。上曰,捕校事,極可駭也。聖任·壽松進曰,永川下去捕校,果已捉得李德河,而謂以河字有異,先送告目,不爲捉來,莫重罪人,致此稽滯,莫非臣等不肖,不能檢飭之罪也。計其日子則二十五六日間,必捉致罪人矣。上曰,斗永賊踪跡,尙未跟得耶?聖任曰,捕校輩,已爲分送於陽德·孟山之境,亦爲譏察於嶺南·湖南之間矣。上曰,分送諸校于諸道,各別譏捕,可也。諸臣以次退出。
上在昌德宮。停常參·經筵。
金尙迪啓曰,來二十一日輪對日次,取稟。傳曰,停。
洪鳳漢啓曰,備邊司郞廳來言,今日賓廳坐起日次,而纔經登對,姑無時急稟定事,不得會云矣。敢啓。傳曰,知道。
又啓曰,大司憲金鎭商,執義尹鳳九,掌令李奎徽,持平任師夏在外。今日以監察茶時之意,敢啓。傳曰,知道。
傳于金光世曰,頃者其緘辭及巡將李宗垕名入之單子,右副承旨持而入侍。
備忘記,今下弓矢,淸城僉使金震錫處給送。
金光世,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
鄭彦燮啓曰,右承旨金尙迪,今日不爲仕進,卽爲牌招察任,何如?傳曰,允。
又啓曰,副修撰朴春普,下諭後過限不來,依定式禁推傳旨捧入之意,敢啓。傳曰,知道。
傳于金光世曰,永川下去軍官,昨似入來,而尙無消息,軍官一人,又爲下送。
傳于金光世曰,金吾秋曹下敎事,急速擧行之意,分付。
傳于金光世曰,該府公事入之後,使之仍留以待。
傳于金光世曰,使之開坐以待。
傳于金光世曰,秋曹今番事擧行後,坐起止之事,分付。
傳于趙明履曰,承旨入侍。
傳于趙明履曰,禁府配所單子催促,西小門使之留門,罪人出去後閉之事,分付兵曹。
以校理金尙重,副校理南有容等牌不進禁推傳旨,傳于金光世曰,竝推考傳旨捧入。
以賓廳講書望筒,傳于趙明履曰,置之。
李德海在外代,以朴起采爲假注書。
金光世,以兵曹言啓曰,判書臣金若魯,參判臣李宗白,俱以金吾堂上,連爲赴坐,參知未差,參議臣兪㝡基,獨爲入直矣。身病猝劇,替直無人。參知有闕之代,令該曹,以在京無故人口傳差出。仍卽牌招推移入直,何如?傳曰,允。
吏曹口傳政事,以徐命珩爲兵曹參知。
金光世,以義禁府言啓曰,因臺啓,西北邊地逆賊緣坐罪人抄出移配絶島事,命下矣。平安道鐵山府爲奴罪人逆賊河子多致,移配濟州牧。逆賊弼夢姪師讓,移配全羅道旌義縣。龜城府爲奴罪人逆賊有翼弟鳳巖,移配大靜縣。朔州府爲奴罪人逆賊方憲弟守經,移配扶安縣蝟島鎭。昌城府安置罪人逆賊文著庶叔恒齊,爲奴罪人文著弟光著,庶弟聖著,移配康津縣古今島。爲奴罪人逆賊萬周弟鎭周,移配康津縣薪智島。渭原郡爲婢罪人逆賊維賢妾重涉,移配羅州牧。智島爲奴罪人逆賊應良庶叔效聃,移配巨濟府。理山府爲奴罪人逆賊瑞鳳子宗先,移配萬頃縣。古群山爲奴罪人逆賊濟時弟世緝,移配羅州牧智島。咸鏡道甲山府爲婢罪人逆賊有翼母福愛,移配萬頃縣。古群山爲婢罪人逆賊維賢妻降愛,移配珍島郡。富寧府爲奴罪人逆賊培子福守,移配大靜縣。茂山府爲奴罪人逆賊天海弟萬海,移配濟州牧。穩城府爲奴罪人逆賊天永弟七曾,爲婢罪人天永妹繼順,移配巨濟府。安置罪人逆賊天海叔再興,移配康津縣薪智島。慶源府爲婢罪人逆賊有翼女白桂,妹美艶,移配珍島郡。爲婢罪人逆賊天永女至愛,子官伊·先伊,移配南海縣。而右罪人等,仍前罪目,依例發遣府羅將,仍令押送于各其配所,何如?傳曰,允。
又以義禁府言啓曰,時囚罪人趙徽,依判付,嚴刑一次後,定配所以入之意,敢啓。傳曰,知道。
又以義禁府言啓曰,全羅監司狀啓據戶曹粘目內,晉州牧使李日瑞,憑閱處之事,傳旨啓下矣。李日瑞時在任所,依例發遣府羅將,拿來,何如?傳曰,允。
又以義禁府言啓曰,當此鞫獄多事之時,本府都事,不可不備員。出使參下都事朴師郁,令該曹口傳閑官換差,何如?傳曰,允。
又以義禁府言啓曰,罪人崔齊恒,依判付,嚴刑一次後,定配所以入之意,敢啓。傳曰,知道。
又以刑曹言啓曰,昨因義禁府啓辭,罪人拿來捕校,令本曹科罪事,命下矣。所當卽爲推治,而當該捕校,時未入來云。待其回還擧行之意,敢啓。傳曰,知道。
全羅監司鄭亨復疏曰,伏以臣不幸見忤於判書臣元景夏,前後受困,不止一二,而每存拭唾之戒,且顧交承之義,含忍而不欲尤效。今者以改量使,下來本道,其所帶軍官,謂以有病,落置中路,乃以臣營啓請中軍權䭲,加定軍官,成送傳令,移文於臣巡到所,督令起送。此旣啓下中軍,自與等閑褊裨有異,其在事體,不宜私自勒奪。而且方帶來臣行中,則檢田量田,均是國事,元無彼此輕重之差殊,臣略以此意回移矣。臣適遭同氣之慼,悲疚之中,病勢添重,不獲已撤巡還營,仍遣權䭲於未巡若干邑,俾審災實。䭲於過路,歷見改量使,則恚臣之不爲起送,移怒於䭲,捽曳拿入,大聲數罪,仍執不送,臣雖職秩卑下,所處者卽二品衙門,中軍亦是啓聞差下者,則憑其一張傳令,詬詈屈辱,便同奴隷。彼雖以一時逞憤於臣,作爲快事,獨不念朝體之重損耶?不特此事,今日忽又私通於營吏,營門所管各樣穀數,勿令關由於臣,使之自下謄送,而且以前頭啓達之語,顯示恐喝。臣雖尸居,旣是主掌之人,則不相報知,無復有無,而直使下吏輩擧行,其所擧措,有若直指使之搜探贓吏文書者然。此實前古未有之事,雖臣萬萬疲然,豈肯俯首而聽令,以自損其體貌乎?觀其頭勢,其意不專在於量陳一事,畢竟餉禍,理所必至。在臣處義,惟有屛去公務,縮伏待勘而已。念臣特一孤立衰孱之人,以重臣之氣力,所以區處,有何難事,而乃反崎嶇用意,浪費機括,有駭於一路聽聞。臣固不足恤,而其貽羞於方岳重寄,更無餘地,臣以何顔面,恬然蹲仍於職次乎?臣於月初,以綿田請災事,在道封疏,時未承批,而目下所遭,極其異常,有不容一刻按住。玆不得不猥入文字,冒煩籲呼,臣尤罪悚。伏乞聖明,俯垂鑑照,亟命鐫削臣職,以快人心,俾安私分,不勝萬幸云云。以全羅監司鄭亨復上疏,傳于金光世曰,國體不當若是,還爲下送。
判義禁金若魯,同義禁李益炡·沈聖希·李宗白等疏曰,伏以臣等,卽伏見李重白原情公事判付,則有重白削職放送,李宗垕一體削職放送之命。而當初重白招中金德勳許差形止案色吏一款,因宗垕之所請,成給行下云,故請拿宗垕,而未及拿問,徑先勘律,有違査體,重白今姑仍囚,宗垕依前議啓,拿問處之,似宜矣。至於崔齊恒,刑推取服之命,宜卽擧行,而張時亨之納招秋曹者,旣與齊恒所供相反,則揆以法例,固宜一番更推於齊恒而後,施以訊問,猶且未晩,玆敢略陳淺見,以俟裁處焉云云。答曰,省疏具悉。李重白事,初則過爲闊略,而中夜思之,大覺其非。門鑰之前,卽令持公事入侍,卿等之章適上,而正合予意,此則已爲下敎。而噫,人心世道,雖日益陷溺,豈有若趙徽·宋時涵事乎?爲其君覽其供,猶自淟顔。況作此黯黮無狀之擧者,苟有一分人心,養望閫帥之人,方帶薇垣之臣,作此巧詐叵測欺君罔上之事,在上者雖施寬典,何忍擧其顔而對國人乎?頃者手諭中所謂奇奇怪怪者,今覽此輩擧措,誠非過諭,自恧敎化之不行,此豈世道之細故?漢宣棕核,予所不取,擧直措枉,聖訓在焉,挾詐欺君,心常憤駭。宰臣之被讒惶縮,雖不足恤,若有國若有君,則此等無君罔上之事,其何假惜?卿等之章,過於忠厚,一番階梯,其何難也,而此等巧詐欺君之輩,豈可尋常更推?爲先施威嚴問。
十月二十日卯時,上御熙政堂。右副承旨入侍時,右副承旨金光世,假注書李賢汲,記事官權相龍·李堉入侍。上曰,申暐緘辭及李重白原情持入耶?光世曰,持入矣。上命承旨,讀申暐緘辭之論李重白處。上曰,此事不但緊於宰臣,亦緊於申暐矣。承旨曰,然矣。上曰,崔齊恒尙不刑推耶?光世曰,崔齊恒事,金吾堂上,方有聯名疏,故未及擧行云矣。上曰,金吾堂上聯名疏入之。兼春秋權相龍持入。上命承旨讀訖,敎曰,予於中夜思之,重白事處分,少似闊略矣。今見此疏,疏意可謂不謀而同也,金吾尙開坐耶,兼春秋問之以來。權相龍入奏曰,金吾堂上陳疏後,姑爲罷坐云矣。上曰,金吾堂上之罷歸,似欲少歇,而我國人之事例如是也。頃者李彦世時,鄭錫五頗有勞矣,雖不欲當之,豈可得耶?今此諸堂之事,亦涉非矣。文官之難於施刑者,古亦有云,而今聞趙徽則施刑,齊恒則姑不擧行,王府之法,豈徒爲武臣而設哉?光世曰,禁堂之姑爲罷歸,似不知批下早晩,故如此矣,豈有他意耶?上曰,齊恒輩同入西間乎?旣見趙徽之刑推,則渠亦自知其罪之當刑矣。光世曰,必同入西間矣。上曰,宋時涵所謂三百年來無臺臣緘問之規云者,可知其不滿之心也,古亦有緘問之例矣。渠何以能知三百年舊例之有無乎?申暐之無辭緘答,可謂恭矣,而李天輔,卽名官也,奚聽浮囂之言也?聽彼宋時涵之言,反不若聽其廳直輩之言矣。近來世道,喜聽浮言,轉生葛藤,良可咄咄。宋時涵何狀人也?予未記之矣。目環而貌寢者,卽時涵耶?光世曰,時涵果貌寢矣。上曰,宋時涵之爲正言濫矣,古之官,方不然矣。且聞近來掌令之窠,與持平·正言,顯有層限云,國家設置之意,初豈然哉?光世曰,近來掌令,多有自玉署移拜之人矣。上曰,玉堂之爲掌令,卽陞進之妙梯耳。不然,爲玉堂者,豈有爲掌令之理哉?光世曰,前則有吏郞之極選,故吏郞未拜之前,人皆不欲陞品矣。今則旣無此路,猶恐其不陞品,故多以掌令陞品矣。上曰,用人如玉石,其表可觀,其中亦可觀,其物望之輕重,亦可觀也。皇明用人之法最好,壯元及第,則無論門閥之貴賤,直授翰林,其次則亦授庶吉士之職,此可謂公矣。而我國用人之法,不能然也。光世曰,誠如聖敎。上曰,末俗漸乖,聞人一語,若得奇貨,編集之不暇,今以申暐事觀之,亦然矣。況此趙徽之白地誣人,其氣則自以爲好,而其顔則不亦厚耶?趙徽之爲此擧者,初則必恃趙暾,而今則亦必歸怨於暾也。自服之辭,後或有反案者,而此輩承款,已無餘地矣,後豈敢反其言辭耶?予之嚴治此輩者,非獨爲宰臣之地也,實爲世道也。世道若此,爲其君者,不亦羞乎?光世曰,幺麽趙徽輩,雖或有之,何損於聖明之治耶?上曰,承旨之言,可謂慰藉矣。古之人君,則如趙徽輩,必誅乃已,而今予所以不用一律者,蓋欲以垂裕後昆也,豈惜此輩耶?次律則予已諒得,諸葛亮治蜀之道,予欲行之矣。上命承旨書之曰,今番申暐緘辭中趙徽則造言虛罔,旣已直招,宋時涵則陷人欺君,指嗾東尙,亦已綻露,齊恒則挾憾誣人,其亦難掩。三件若此,李重白之事,可以推知,而渠供似若直招,故有處分矣。更思之,渠供若此,則本事之浮言誣飾,其雖可知,玆事關係,非一時求請之比。果若是事,其飭宜重,其無是事,不可置宰臣於黯黮之科。而況暐之緘答中其切身所聞者,卽金德勳也,不可糢糊酌處。故更欲下敎,命承宣持入供辭矣。承宣登筵,金吾諸堂之章又上,可謂得體。李重白仍囚,李宗垕卽爲拿問,而所謂金德勳,亦令秋曹,其納賂圖差,夤緣何人?所謂妻上典者其誰,卽爲嚴査以聞。出榻敎上又命承旨書之曰,刑推酌處之命,何等重也,而該府堂上有所懷,而其雖陳章,仍開坐以待。雖復因刑推之命,而更有所懷,求對,可也,而不此之爲,徑先散去,其涉不察,該府堂上,竝從重推考,其令卽爲開坐,待下批卽爲擧行。出榻敎上又命承旨書之曰,國之刑法,非爲人而設也,雖輿儓下賤,無辜之人,不可徑先施刑,雖搢紳大夫,若有所犯,王法無私。噫,王府刑訊,豈可只施於一武弁,而不施於一文官乎?齊恒之陰譎巧詐,比徽無狀叵測,尤爲倍焉,則禁堂聯章中上款所陳,其雖得體,下款所陳,其涉顧藉。噫,堂堂王府,非爲人而設,欲立法而設也。顧王府之重名,瞻虎閣之在前,豈循俗套?宜有飭勵之擧,聯章諸堂,竝從重推考。出榻敎上又命承旨書之曰,初供中所謂引喩,其所供辭,不待時亨之招,而已涉殊常,而時亨招中其所敎誘,使奴暗地指嗾,其輿儓下賤所可羞也。渠雖無狀,亦一衣冠之人,豈忍作此?噫,于今靑丘,無國無君則已,此等陰譎罔上之輩,決不可見欺其供而酌處,雖準百刑訊,覽直招而後已,尤爲無狀者,此輩見其君曰衰之敎,尤益跳踉,奇奇怪怪,無月無之。齊恒若不直招,而踰王府之門,乾坤其將隨而混沌矣,況申暐緘答中三件事,旣已綻露誣罔,則渠焉敢隱諱?其令王府,以此問目,施威嚴問。出榻敎書訖。上曰,承旨出往,以此分付于金吾·該曹。諸臣以次退出。
十月二十日申時,上御熙政堂。右副承旨入侍時,右副承旨金光世,假注書李賢汲,記事官權相龍·李堉入侍。上命承旨,先奏崔齊恒供辭。上曰,觀其供辭,全諉於酒失,而實有所憾於心者矣。光世次奏李宗垕供辭。上曰,此善畫鶴林正之後孫耶?光世曰,然矣。上曰,其供猶勝於趙徽矣。自經二字,頗有蓋寬饒北闕自經之習矣。齊恒初供中永謝終南等語,頗似有氣,今則其氣全死,前後辦若二人矣。此輩排布,則何其巧也,而承款則何其易也?齊恒已至大夫之資耶,此可謂大夫搢紳之羞也。光世曰,齊恒之登科已久,似至大夫之資矣。上曰,金吾尙開坐耶?光世曰,方開坐以待之云矣。上曰,齊恒供辭中,有久未爲官之語,齊恒果久未爲官耶?光世曰,齊恒纔遞良材察訪云矣。上命兼春秋權相龍,出問吏曹。相龍入奏曰,問于吏曹,則齊恒今年,果以良材察訪,居中考遞來矣。上曰,齊恒之所望者,不但在於察訪·守令,所憾者又不但中遞之故也。近來通淸之法,甚不愼擇,故此輩亦有望於淸顯之職矣。齊恒曾經禮曹郞官耶?光世曰,齊恒之爲禮郞與否,臣未詳知之矣。上曰,仕進之塗,如經禮曹,則通于淸望耶?光世曰,雖經兵禮曹郞官,而不能通淸者多矣。上曰,頃因重臣所達,聞三門外故家大族,校理修撰之子若孫,多有門不掩藁席者,予自聞此言,尙有不忍于心者矣。光世曰,不獨三門外爲然,嶺南之文官頗多,而嶺南之俗,恥於干求,故抱紅牌而餓死者,比比有之云矣。上曰,求才之道,亦當求之於疎逖之中,而近來用人之法,未免隘矣。上問于臣賢汲曰,假注書居在於何地也?光世曰,居于忠原云矣。上曰,此是李聖至之子也。兼春秋又誰也?光世曰,姓名則李堉,而居京云矣。上曰,國姓乎?光世曰,國姓而派分於我太祖大王以前云矣。上曰,兼春秋一員,又誰也?光世曰,居於嶺南,而卽弼善權相一之從弟也。上曰,崔齊恒之以醉中爲言者,可想其意,此輩雖全然放釋,豈復齒人類耶?光世曰,然矣。上曰,世道無可言者,頃以承旨常訓中事知之矣。趙徽輩之巧黠,今又若此,予反悔其嚴問,以致奸狀之盡露也。光世曰,此則有係宰臣之事,故自上嚴問取服,而至於位卑者,則被謗而不能白,抱冤而死者必多矣。上曰,如此之人,豈不殘忍乎?今此趙徽之類,則自取其禍者也。擧世之人,孰不知徽與恒之巧狀乎?予之痛心,反有甚於嗇賊之徒,賊徒則自有王法,而此輩則壞亂世道,實非細慮也。上曰,秋曹公事,何入之遲也?兼春秋權相龍,催促持入。上命承旨,讀金德勳供辭。上曰,今見德勳供辭,尤渙然無疑,而以此同入於緘辭中,申暐尤非矣。今則此事,旣已收殺,李昌漢不必更問,而在獄體,則不可不一問也。光世曰,然矣。上曰,前年湖西御史尹光紹啓聞中贓吏姓名,兼春秋出問于該府以來,可也。相龍入奏曰,問于該府,則御史書啓中贓吏姓名,未及詳知云矣。上命承旨書之曰,烹阿之鼎,貪吏不知者久矣。近來贓法漸弛,該道査狀,王府議讞,亦涉解弛。于今以趙徽等事覺之,其若不嚴査,將歸於酌處之科矣。噫,刑者輔治之具,而子曰,齊之以刑,民免無恥,刑豈王者爲先也?而然隨時損益,三代已有,周有入刑,齊有烹鼎。噫,畀之以百里,一縣之民,係於守令,而其若恣貪,是若刮吾子之肌膚也。爲民父母,視若尋常,是與我自戕吾民何間,亦豈比於無狀叵測輩一時犯科者乎?宜嚴懲貪之典,犯者當不貸。而且漢帝云,郞官應列宿宰百里。今者此飭,不專在於時任守令,其令京外群僚,咸使先知,欽體此意,俾勿犯於今我欲懲一勵百之意。出榻敎上曰,西小門姑爲留門,島配罪人崔齊恒出送後下鑰事,分付兵曹。配所單子,催促于金吾,可也。諸臣以次退出。
上在昌德宮。停常參·經筵。
金光世啓曰,大司憲金鎭商,執義尹鳳九,掌令李奎徽,持平任師夏在外,掌令全命肇牌不進,持平一員未差。今日以監察茶時之意,敢啓。傳曰,知道。
鄭彦燮啓曰,同副承旨洪鳳漢,今日不爲仕進,卽爲牌招,何如?傳曰,允。
金光世啓曰,憲府之連日監察茶時,事甚未安,諫院闕啓,亦至多日。兩司除在外·呈辭受由外,掌令全命肇,正言李燮元,竝卽牌招,何如?傳曰,允。
鄭彦燮啓曰,假注書朴起采,時無職名,令該曹依例付軍職,冠帶常仕,何如?傳曰,允。
吏曹口傳政事,禁府都事朴師郁,童蒙敎官李宜哲相換。
金尙迪,以弘文館言啓曰,本館下番,連日闕直,事體未安。校理金尙重,副校理南有容,旣有只推之命,竝卽牌招,以爲推移姑降入直之地,何如?傳曰,允。
以校理金尙重,副校理南有容牌不進禁推傳旨,傳于金尙迪曰,竝推考傳旨捧入。
趙明履,以戶曹言啓曰,依傳敎,左議政宋寅明九月·十月兩朔祿俸,令倉官更爲輸送于西江所住處,則昨日仍爲下往長湍地云。自前大臣,旣在外邑,則自京倉,無祿俸輸送與祿牌請受之規,何以爲之?敢稟。傳曰,令倉官更爲輸送。
金光世,以義禁府言啓曰,弘文館副修撰朴春普禁推事,傳旨啓下矣。朴春普時在京畿水原地云,依例發遣府羅將,拿來,何如?傳曰,允。
又以義禁府言啓曰,瑞山郡守權賅,憑閱處之事,傳旨啓下矣。權賅時在任所云,依例發遣府羅將,拿來,何如?傳曰,允。
洪鳳漢,以兵曹言啓曰,今十月二十一日,幼學徐以恭稱名人,自敦化門入來,差備門外擊錚,極爲駭愕,令攸司囚禁治罪。同門守門將具德潤,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,卽接尙瑞院牒報,則濟州前牧使尹植辭朝時,受去玄字號二馬牌到界,進上所載船,同載上送矣。船隻遭風漂流,人物渰死時,馬牌亦爲漂失。莫重馬牌,不可闕數,令工曹字號相考,卽爲改鑄之意,分付,何如?傳曰,允。
上在昌德宮。停常參·經筵。
下直。黃澗縣監韓命德,陰竹縣監鄭錫台。
金尙迪啓曰,明日常參·經筵,取稟。傳曰,只晝講。
洪鳳漢啓曰,大司憲金鎭商,執義尹鳳九,掌令李奎徽,持平任師夏在外,掌令全命肇牌不進傳旨未下,持平一員未差。今日以監察茶時之意,敢啓。傳曰,知道。
又以弘文館言啓曰,校理金尙重,副校理南有容,旣有只推之命,竝卽牌招察任,何如?傳曰,允。
又以兵曹言啓曰,今日將官朔試射時,闕內入直訓鍊都監·把摠·哨官及禁衛營哨官等,依前日榻前定奪,以他員代直出射之意,敢啓。傳曰,知道。
判義禁金若魯,同義禁李益炡·沈聖希·李宗白等疏曰,伏以臣等待罪獄官,不善奉職,重推荐降,誨責截峻,惶隕震惕,若無所容。昨夜開坐,旣因特敎,而矇未周思,徑先罷歸,疎率之失,固已自訟,而至於崔齊恒刑推之不卽擧行,妄陳短疏者,不過出於重査體之意。而區區愚淺之言,不能見槪於聖聽,遽承顧藉之敎,聚首悚恧,益復靡措,尙何顔面,仍因冒居於議讞之地乎?玆敢冒死聯籲。伏乞聖明,俯賜諒察,亟命先遞臣等兼帶金吾之任,以安私分,不勝幸甚。臣等無任云云。答曰,省疏具悉。此何撕捱?卿等勿辭行公。
敎三道統制使兼慶尙右道水軍節度使李彦祥書,王若曰,仗諸路之戎節,旣著鎭撫之譽,總三道之舟師,庸畀都統之任。予意惟簡,輿望所歸。言念海防之開營,粵自忠武而肇號。繕萬斛之樓櫓,寔遏蛇豕食國之凶,扼重溟之要衝,隱有虎豹在山之勢。藏鐵券於盟府,果符擎天之舊徵,標銅柱於扶桑,尙巋伏波之遺館。所成如彼,旣紆累朝之隆褒,爲任不輕,誰踵名祖之前武。惟卿,以將門種,有儒素風。志慕投筆之雄圖,不墜弓箕之業,名登司馬之剡牘,蓋推干城之才。雅量精姿,咸稱忠愍之賢從,戎韜武略,無愧名將之肖孫。惟誠勤克紹前休,故眷注洊毗重寄。盤根錯節之屢試御衆,而恩威竝行,大州雄府之遍經居官,則淸愼自守。非此莫可,旣戎務之備諳,無適不宜,故僉擧之允協。顧玆海閫之繡鉞,便是卿家之靑氊。龜艦之舊制是徵,先卿之遺蹟未泯。龍蛇之往事不忘,南顧之邊憂誰寬。若委寄之得人,金城千里之足恃,苟撫禦之失所,颿風一踔之可虞。此誠累世留惠之邦,佇見一軍歸心之效。荊門兵事,悉以委於岑彭。隴西家聲,庶可追於李廣。玆授卿以三道統制使兼慶尙右道水軍節度使。卿其祗服寵命,勉殫良圖。得士卒之歡心,要濟寬猛,祛鞭靴之陋習,務持潔廉。舟楫久而朽傷,亟思修治之道,鎭堡狃於怠慢,宜存警飭之方。凡係機宜,惟在節制。於戲,閑山之壁壘尙在,草木皆知,日域之妖氛已消,海波久晏。惟先烈有如是者,在我卿其可忽乎?故玆敎示,想宜知悉。禮曹參議尹汲製進
上在昌德宮。停常參,爲晝·夕講。
洪鳳漢,以都摠府言啓曰,今日入直內三廳武兼禁軍及軍兵等,中日習射,請出標信。
以都摠府中日習射草記,傳于洪鳳漢曰,雨勢如此,置之。
大王大妃殿·中宮殿·賢嬪宮,藥房口傳問安。答曰,知道。
藥房提調臣金若魯,副提調臣鄭彦燮啓曰,伏未審日間,聖體若何?湯劑停止,已至多日。臣等久未入侍,今日率諸御醫入診,詳察聖候,宜矣。大王大妃殿氣候,何如?臣等無任伏慮,敢來問安,竝此仰稟。答曰,知道。慈殿氣候差勝後一樣。予則一樣矣。補中益氣湯,依前加劑五貼以入,待下敎入侍,宜矣。
鄭彦燮啓曰,右副承旨金光世,今日不爲仕進,卽爲牌招,何如?傳曰,允。
以校理金尙重,副校理南有容牌不進禁推傳旨,傳于金尙迪曰,竝推考傳旨捧入。
以李明祚爲假注書。
以盧彦邦爲事變假注書。
有政。吏批,判書李周鎭進,參判李益炡進,參議沈星鎭受由在外,同副承旨洪鳳漢進。兵批,行判書金若魯進,參判李宗白入直進,參議兪㝡基式暇,參知未差,同副承旨洪鳳漢進。
吏批啓曰,臺諫闕員,今當差出,而擬望之人乏少,承旨及外任,竝擬,何如?傳曰,允。
以李章吾爲承旨,南泰齊爲大司諫,兪彦述爲獻納,安相徽爲司諫,尹尙任爲正言,金翰運爲掌令,李廣義爲同敦寧,尹彬爲判決事,鄭俊一爲工曹參議,沈師周爲工曹正郞,黃景源爲修撰,兪宇基爲副應敎,李海宗爲文義縣令,沈重周爲平澤縣監,黃聖憲爲碧沙察訪,趙榮國爲大司成,韓光協爲典籍,閔堦爲奉常正,金光啓爲明陵參奉,趙雲逵爲兼校書校理,金履萬爲正言,韓光肇爲持平,徐命珩爲兵曹參知,鄭夏彦爲蔚珍縣令,學正單鄭宅臣。
吏曹口傳政事,鄭夏彦爲蔚珍縣令。
兵批啓曰,同知中樞府事尹聖兪·李廷虎·成斗齡·許堤·安綽·李最,僉知中樞府事張以綱·兪亨基,俱以篤老之人,無望供職云。西樞雖是閑局,不可一向虛帶,竝今姑改差,何如?傳曰,允。
以柳春瑞爲同知,金華濟爲五衛將,鄭運一爲都摠經歷,閔堯佐·李殷錫·曺命傑爲武兼,黃河龍爲全羅右水虞候,兪彦好爲北評事,李世泰爲金甲島萬戶,韓億增爲文兼,以柳以起·金相勛·趙榮國·李成中·尹得莘·趙擎爲副護軍,以金尙魯·申晩·李重協·李天輔·金尙耉·尹志泰爲副司直,嚴瑀·洪銓輔·尹復淵爲副司果,朴起采爲副司正,僉知單金聲八。
洪鳳漢,以兵曹言啓曰,今十月二十二日各廳堂下武臣等朔試時,訓鍊奉事尹昌發,武臣兼宣傳官朴東最·鄭應慶·嚴以性等,俱未滿四中。摠戎把摠鄭虎弼,乙丑五月朔退試時,亦未滿四中,竝依例汰去。訓鍊奉事金贊俊,乙丑四月朔退試時,柳葉箭二中,騎芻一中,以矢數計之,則雖未滿四中,騎芻例有倍劃之規,今亦依前例,勿爲汰去。而至於身病之類,試所旣知其實病,竝與呈辭受由人等,退試次姑爲懸頉以入之意,敢啓。傳曰,知道。
又以工曹言啓曰,卽見禮曹關文,則宗廟署牒呈內,今月初六日冬享大祭親臨奉審時,各室瓚爵中破傷補綴處,所見極爲未安,使之卽爲新備事,奉承傳移文矣。宗廟·永寧殿破傷瓚爵之外,其他祭器,亦多有執頉新備者,故臣曹今方始役,而新造數爻,別單書入之意,敢啓。傳曰,知道。
禮曹參判洪象漢疏曰,伏以臣卽再生之人也,其再生之恩,皆殿下賜也,非殿下日月之明,則無以燭姦讒也,非殿下雷霆之威,則無以破陰謀也。又非殿下至仁盛德,則臣安得免毒手之韲粉也?拔之於刀鉅鼎鑊,濯之以江漢秋陽,臣之一毛一髮,莫非造化。臣於泥首席藁之中,每奉辭敎之嚴正,未嘗不瞻天祝聖,淚盡繼血。臣雖磨頂放踵,赴湯蹈火,將何以仰答此罔極之恩也?唯期世世生生,隕結以酬。然緣臣不肖,妄觸群憾,上而致聖心之煩惱,下而貽朝廷之羞辱,一則臣罪,二則臣罪。雖使人心淪喪,陰邪糾結,臣若涉世有術,謀身甚工,俯仰於嚇喝之場,彌縫於政注之間,充其慾而滿其望,則此輩之排布醞釀,豈若是其潛烈乎?如臣愚戇,冥行擿埴,禍網之彌空而臣不知,毒弩之四張而臣不悟,一朝卒陷大僇,無補於世道,而取敗於一己,反顧慙痛,尙復何言?嗚呼,臣之得有今日者,寔賴天地父母全保之渥也,而旣汚之身名,不可復滌也,已死之心魄,不可復召也。廁跡簪紳,抗顔周行,固無可論,而如織之謀計愈密,未售之忿怒益沸,慈杼若投於三至,太陽或蔽於尺霧,則殿下雖欲終始全保,其可得乎?思之及此,澟然心寒,直欲走入窮山,何可遲回城闉。見今査事收殺,亦不敢一向胥命於金吾之外,投進短章,還尋鄕路,欲報之德,更無其路。悵望象魏,若隔前生,步步回首,有涕如瀉。伏乞聖明,察臣悲苦之情,憐臣危怖之跡,亟削臣本兼諸任,仍命選部,勿復檢擬,俾得屛伏田野,苟全性命。且治臣任情經行之罪,以昭法紀,千萬幸甚。臣無任云云。
傳于洪鳳漢曰,禮曹參判洪象漢上疏,處分之後,若是者過矣。還爲下送,申飭上來。此後縣道疏,勿爲捧入。
江原監司金尙重疏曰,伏以臣不幸而積傷南土,病在膏肓,又不幸而偶忝東藩,歲値饑荒,公私狼狽,進退俱窮,皆臣不幸,亦復何言?雖然,臣身之一日不能遞,則臣心之一刻不敢安者。嘗覵我殿下愛民之誠,有足以洞貫金石,而緣臣無狀,不能宣布德惠,致使殿下之赤子,終塡溝壑,則畢竟雖誅殛臣,亦何及哉?是以百憂交中,日夕焦心,必欲過費商度,務從的確,而才疎慮短,徒弊精神。卽伏見分等回啓,則廟堂一時警飭,臣固受以爲罪。然臣則自以爲精覈災實者,反歸於分等不嚴之科,臣則自以爲深念民國者,終至於實惠未究之境,皆臣之罪,尙復何尤?噫,臣固一生無寸長,而粗知謹愼二字。寧拙毋濫,寧屈無競者,卽臣本性耳。況且藩臣事體,惟當一遵朝令,故未及區劃之前,雖有陳請,旣已處分之後,不敢爭覆,而臣罪則臣自知之。何者?天下之至窮最冤者,莫如軍布之民,樂歲不能保,凶年散而之四,則其生死休戚,專係裁減之如何,故臣則嘗以爲,近來中外之張大設賑者,未必爲惠,而優恤良民,誠亦一大賑政耳。與其失之於賑穀,毋寧減之於軍布,而今歲嶺東·西慘歉,自有一道公論。使臣而徒恤民隱,不念國計,則尤尤甚名色,豈但止於通歙四邑,而亦何必單擧尤甚面,另請蠲恤耶?假令盡減其災邑之布,不能當兩南一大邑軍額之數,而辛酉蠲恤之例,雖不敢望,如庚申之尤甚十邑,亦減折半。而今則五百戶漂沒之嶺東尤甚邑,乃反下比於庚申之次邑,則彼窮民者,豈不冤乎?國家宣惠之道,不患寡而患不均,今此尤尤甚邑之次面,則至減其半,而尤甚邑尤甚面,則反減其三分之一,其爲不均,亦復如何?身爲道臣者,目見此等可矜之狀,而朝令之下,不敢違越,只知奉行之惟謹者,臣之罪一也。卽今嶺東·西之民,太半流逋於兩南界,而特朝家未及知耳。庚·辛兩年,則嶺西山峽之民,以其近京之故,紛然離散者,皆入近畿。朝家過費憂慮,至有繡衣安集之命,而嶺東以下之民,則今雖鳥獸奔竄,然以其嶺海間阻,道途遼遠,而聲息漠然,無以上達於天聽。守令則以道臣之不知爲幸,道臣則以朝家之不知爲幸,而臣撫心自訟者,殿下則托之於臣,以爲無憂,而臣則上欺朝廷,有罪自揜者,臣之罪二也。荒歲濟民之道,正如救焚拯溺,嶺東九邑,則雖有嶺西百萬粟,誠亦末如之何,而今以七千石各樣穀,萬無接濟九邑之望。況又運輸一款,專責本道,則嶺東船隻至少,尤無以及期載來,名雖移劃,實未蒙惠。而冬盡春屆之後,無粟可繼,累萬生靈,惟有立視其死,則雖使勘臣重罪,何以謝嶺東·西之民哉?臣則明知其如此,而猶不得力請者,臣之罪三也。辛酉比摠之命,固出於朝家恤災之德意,然風水霜三災之極備者,實是辛酉之所未有,而臣則强欲比摠,不能無白徵窮民之怨,臣之罪四也。臣誠左右思之,無非罪耳,與其重得罪於早晩僨誤之後,莫若早被典憲。朝家若罪臣之身,而依臣之請,則非臣之幸,乃東民之幸也。且臣水土之祟,已作癈疾,一或勞心,則輒必眩暈,精神迷瞀,若墮烟霧者,蓋其膈痰用事之致。而病發之時,臣亦不自省覺,昏倒床席,有同蘧蒢,則源委深痼,尤無久當重寄之勢。玆敢略陳短章,仰請嚴譴。伏乞聖慈,特賜遞罷,以便公私,不勝萬幸。臣無任云云。答曰,省疏具悉。備局奏稟,旣已參量,顧我東民,予豈忍恝視?今者陳章,其涉過矣,況此時此任,卿何辭焉?卿其勿辭察任。
乾隆十年乙丑十月二十三日午時,上御熙政堂。晝講入侍時,特進官金聖應,知事李周鎭,參贊官趙明履,侍講官宋昌明,檢討官趙雲逵,假注書朴起采,記事官權相龍·李堉,宗臣密安都正焍,武臣副護軍趙威鎭。諸臣進伏訖。上讀前受音,自凌人掌氷正,至凡事共醢訖。昌明讀新受音,自醯人掌共五齊七菹,至凡舍事掌之訖。上曰,饋食之食,當讀如字乎?抑嗣字耶?雲逵曰,嗣字讀之,宜矣。上曰,王擧吐當尊之,而猶未能釐正矣。昌明曰,未及爲之矣。上曰,醯與醢異意乎?雲逵曰,醯之天眞者曰醢。明履曰,肉醬曰醢,爲今之食醢,鹽者括地謂也。雲逵曰,苦鹽,不涷治之鹽也。形鹽,鹽之似虎者,取其猛也。飴鹽,風其水而成者,其味甘故,用於后世子之膳羞。明履曰,苦鹽,是括地取之也,形鹽,甚於苦鹽矣。上曰,周禮字音難知,反切與我國亦異矣。明履曰,異矣。上曰,壝音從俗爲宜,若一從字彙,則甚牽强,知經筵相參論,可也。周鎭曰,誠如聖敎,從我國字音,宜矣。明履曰,蠲字音圭,安知中國,本以圭字音爲蠲耶?上曰,畫字何讀?雲逵曰,畫字無他音考證處,當讀如字矣。周鎭曰,綱目亦多有畫字爲畫字矣。明履曰,中庸畵布曰正,亦以畫字讀矣。上曰,本字讀之,可也。諸臣曰,然矣。上曰,梐字出於何韻乎?雲逵曰,韻考及字彙,皆讀爲皮矣。又曰,上齊字,盎齊之齊,下齊字,飮食之齊矣。上曰,知經筵,黼字文義陳達,可也。周鎭曰,王巾皆黼章註曰,畵黼者尙武之意也。周滅殷之後,始戢干戈,而至於王巾則畵黼,乃是尙武之意,其意遠矣。四海治平已久,則周公之克誥戎兵,召公之張皇六師,亦不忘武備之意也,此等處當留念焉。上曰,知經筵所達,可謂詳盡,而王巾皆黼,非專欲尙武也,乃不忘本之意也。旣有文王之文,而至於武王,始有天下,尙武之意,取其創業也。垂後之意,眷眷若此,而曾不幾何,下堂而見諸侯,豈不慨然警惕乎?此在於繼體之君之如何耳。元良在座,其宜勉戒。上曰,井匽是儲水處耶?諸臣有觀溫井乎?溫井有上中下三湯,井字似是,上湯匽字,似是中湯也。雲逵曰,非然矣。井匽,以除其不潔也,非儲水處也。上曰,自天子至於庶人皆沐浴,周公制禮,皆可法矣。周鎭曰,沐浴雖小事,而盤銘曰,苟日新日日新又日新,此等處願加留念焉。上曰,知經筵文義,亦可矣。周公制禮纖密,無不畢具,沐浴之事雖細微,何可見漏耶?上曰,梐枑如今之馬木矣,重言之則如紅馬木,賤言之則如稜杖矣。雲逵曰,王之止宿,必設門以表之,重其門也。至於再重者,欲其堅固也。上曰,今之軍中拒馬賊亦如此,而今亦有之耶?武將方入侍,陳達,可也。聖應曰,有之矣。所謂拒馬賊,三枝以造之,相繼周遮,而開其一面,是所謂門也。上曰,轅門如軍中轅門乎?聖應曰,此書轅門之意,臣未得詳,而軍中轅門,則設車轅以作門,通其一路矣。上曰,仰車以作門乎?漢之韓信用車戰,設車周遮,以止人之出入,何必用仰車乎?仰車以作轅門,未暢矣。雲逵曰,以文義考之,則轅門必用仰車矣。上曰,動駕時至作門見之,則有束棍杖者,此則棘門乎?人門之意怪矣。雲逵曰,環立長大之人,以表門也。聖應曰,我國亦有之。動駕時設鋪張,而四面軍卒羅立,中間通其一路,如設門之制。開時則軍卒左右分立,閉時則軍卒一時聚合,開閉有節,分立有度,是所謂人門也。上曰,大槪轅門·人門·棘門,皆是軍中作門。作門夜則使標信開之,人門與旌門都是人是矣。雲逵曰,爲帷宮,以昭儉也。周鎭曰,下番所達是矣。三代之時無離宮,至於後世始有之。周之時無離宮,而有帷宮,豈非儉德乎?上曰,離宮自隋煬帝時有之矣。周公之才且美,可謂盛矣。吾有不知者,解三面而設網,成湯之德也。周公則螻蟻之微,亦入於菹醢,何也?雲逵曰,周公精力,盡在此書,而可愛則愛之,可食則食之,自有道矣。上曰,豈無他物可食,而至於蟻子乎?雲逵曰,飮食之制,古今有異,人之食性亦不同,若自初培養,則雖雜物之醢,無傷脾之慮矣。上曰,下番儒臣所達,指其飮食奢侈之弊矣。古有寢制,今之宮無制。資政殿·崇政殿之設,略有制度,而昌德宮,則全然無制,此新創始而然耶?聖應曰,昌德宮,則當初以離宮創設,故如此矣。雲逵曰,玉藻篇之義,是日昃不遑之意,此等處留意,宜矣。上曰,玉藻篇與王禹偁待漏院記,可以觀之,君臣參看,好矣。今日元良侍講筵,有意矣。上因顧語元良後,下敎曰,元良雖俯首笑而不答,頗有以爲然矣。上曰,一自常訓之後,予無披冊之意,而雖不能以身敎之,政院日記,必有書停常參·經筵,予甚愧也。下番儒臣玉藻篇之義,是矣。周鎭曰,殿下在靜捗中,玉堂上下番纔備,特有晝講之命,實出於勤學之誠。元良侍坐講筵,亦必觀感於殿下典學之工夫,而東宮雖經未寧之候,久未開講,伏未知自內有溫繹之事乎?上曰,移居近地之後,頗讀書,無浪遊矣。雲逵曰,卽今行公玉堂甚小,將無以備員入直,而還錄人,自上旣以開釋勉出,則今無撕捱之端,而日事違傲,事體誠爲未安,各別申飭行公,何如?上曰,以君父一時之敎,如是撕捱,極爲過矣,令政院嚴飭,可也。此出朝報明履曰,承旨有闕之代,今日政官牌招開政,以在京無故人差出,待下批牌招察任,何如?上曰,依爲之。出榻敎上曰,夕講爲之。習講後正時入之。上曰,吏判進伏。進伏訖。上曰,世道漸奇怪矣。以今番事觀之,齊恒所謂希望通淸之說,可謂高矣。見其供辭,則予心甚羞,渠何忍納此供,而不知恥乎?蓋一公字任人,唯在於銓曹之官人矣。子曰,雖賞之,不竊。聖人豈欺我哉?銓官若振拔淹滯,備擬淸望,一循公道,則豈有此齊恒輩事乎?必以一公字着念,可也。予見李陽重于帳殿,可謂有用之人。任時倜,亦可用矣。先朝全百祿,以北路人,爲摠官矣。此兩人爲人身手,亦可用矣。下敎兵判,則一經大守令,然後履歷通云,東銓亦宜知之矣。李宗城,嘗以翹楚薦之,趙漢緯爲北道御史時,有所陳達矣。周鎭曰,臣嘗待罪完營時,李陽重爲群山僉使,例兼羅里浦別將,故別爲任使,而知其爲人之可用矣。明履曰,曾有所達矣,或者記有乎?任時倜曾祖,陪從孝廟往瀋陽云,無異於八壯士之後裔矣。上曰,然乎?別樣錄用,可也。予欲一番試才於此等人矣。嶺南,鄒·魯之鄕,士大夫之地。元景夏亦以湖南人陳達,勿論嶺南·湖南,只公道用人爲宜矣。頃者申思喆陳達云,三門之外,或有校理·修撰之子,門垂空石,今亦思其言,感慨多矣。以一公字用人,專恃於卿矣。周鎭曰,如臣無似,猝當重任,報效之心?豈不有之,而聞見不周,鑑別或闇,恐徒益其罪戾,不知所達矣。上曰,春間右相,慮卿政注之或私,有所陳達,予亦意以爲此矣,何其持難乎?頃者許錘事,爲卿慨然矣。此則欲以德報怨而然也。此等事非恢公道也,當守擧直措枉之意,宜矣。仁之害至於柔弱,義之弊至於剛虐,雖以一公字着心,而誤用於如此處,則豈可謂公字乎?思先卿質實之事,且卿氣稟之不能敏銳,予已知之。卿不以私字事我,而或慮公字之誤用也。周鎭曰,許錘事陳達者,與李時熙有間,而欲爲聖朝無棄物也,非爲疏通敍用而然也,此仍槐院年久,而仰達矣。聖敎勤摯,若慈父之詔迷子,臣敢不一心精白乎?臣又有陳達者矣。吳光運有編輯御製事,至於正書,未及上達矣。今則旣成書之後,封納自有節次,其家人亦不可直呈政院矣。伏未知具儀仗陪來乎,遣史官倍來乎?上曰,予有所委托者矣。初無使之編集之意,而只欲收聚予所述之在外者而已。常訓之後,文字收聚,予已懲羹矣。至於次對及講筵,勉强行之,而元無述作之意矣。光運已沒,予不知其事之爲何矣,今聞編輯已成,亦甚愴然矣,有編集無其人矣。上曰,前者光運,來納御製時,何以爲之耶?明履曰,其時親呈于政院矣。上曰,今番亦使渠之子侄輩,直呈政院,可也。明履曰,此事出擧條乎?上曰,使吏判通于其家,勿出擧條,可也。上曰,武臣進前履歷。威鎭履歷訖。上曰,汝四祖有顯官乎?威鎭曰,臣祖曾經府使趙益徵也。上曰,曾聞靈城所達,禁軍七番,各有屬處云,然否?威鎭曰,未得詳聞矣。上曰,注書新榜耶?臣起采起伏曰,昨年春庭試矣。上曰,趙載浩同榜耶?臣起采曰,然矣。上曰,壯元誰耶?臣起采曰,張澍也。上曰,張澍何在?臣起采曰,方在喪矣。周鎭以開政先出。諸臣以次退出。
乾隆十年乙丑十月二十三日申時,上御熙政堂。夕講入侍,特進官金聖應,同知事李宗白,參贊官金光世,侍講官宋昌明,檢討官趙雲逵,假注書朴起采,記事官權相龍,記事官李堉,諸臣進伏訖。昌明讀,自幕人掌帷幕,至掌凡掌之張事訖。上讀一篇訖。昌明曰,名物度數,別無文義可達,而帟者上覆之物也,以象天也,如今之仰帳矣。上曰,帷幕與帟綬相似乎?雲逵曰,天子三重,諸侯再重,士子無帟綬之事矣。上曰,以軍門言之,軍幕上遮日,似是帟也,綬是垂之意乎?雲逵曰,帷幕以帷爲幕也。綬如今之遮日索也,非垂之,乃係之也。上曰,所達是矣。氊案,是鋪氊於案內之意耶?鋪氊則如今之殿內宸榻矣。雲逵曰,然矣。張氊案,天子之備禮也。宗白曰,章句之意,兩儒臣已盡達矣。周禮一書,先儒以爲,以周之禮,治周之天下,故名曰周禮,而不曰世世之禮也。後之王者,世世而損益之,何世而不周之治也?自周至皇明,二千五百餘年,歷代相沿之間,如禮樂志·通典等書,亦皆明存周官之遺意矣。今番續五禮儀撰成後,御製序文,有曰禮者無不敬,敬是誠。今日所講如儀物節目之間,必先看誠敬所存處,好矣。上曰,此書難讀,而非周公,何以作此乎?宗白曰,聖敎至當。上曰,難讀於小學矣。宗白曰,周公所作,卽聖人之文,不可泛過也。上曰,掌凡邦之張事,總結之意耶?雲逵曰,此結上文之意也。昌明曰,與上文以待張事,相照應矣。上曰,上番儒臣之文義,有所見矣。雲逵曰,人之所見,各自異同,而上番所達,似然矣。上曰,凡事皆付於冢宰矣。雲逵曰,冢宰異於今之冢宰矣。百官摠己以聽於冢宰,則大臣之謂也。上曰,李德夏消息,幾入來耶?宗白曰,金吾郞所去之地,卽七日程也。二十四五日間,似當入來矣。上曰,捕校先去,金吾郞次去,捕校又去,金吾郞當率捕校而來耶?中間交違,則是可慮也。宗白曰,似無交違之事,而聞捕卒言,則遇於竹山云矣。上曰,都事誰某下去耶?宗白曰,朴師郁也。上曰,實都事耶?宗白曰,然矣。上曰,今明日若入來,則鞫事,取稟擧行,而若過今明日,則過國忌後擧行,可也。上曰,該府收殺後,秋曹啓目金德勳供辭,至今不下者,蓋欲一問於諸臣而爲之也。申暐緘辭中金德勳,以至親家婢夫,泛說立隻。未知申暐,直聞於德勳耶,抑轉聞於至親耶?不然則申暐,似若有造言之嫌矣。宗白曰,非他人所可知也。上曰,齊恒·徽,旣已誣人自服,宰臣事似皆脫空,惟此一事甚殊常。此後申暐,更無藉口之資耶?宗白曰,亦非他人之所可知也。上曰,齊恒多有氣云,終始如此乎?宗白曰,初則有氣,而施威後,則頗減矣。上曰,齊恒以醉後做出自服,徽亦誣人自服,無他可疑之事。時涵事亦無他說,而德勳二百兩之說,向者李宇夏與司僕吏事相憑矣。今則一次推問於德勳後,可以處決矣。申暐處傳說者出立,然後申暐,更無所言矣。問於德勳,則可知所傳之人矣。申暐所聞之人,亦必有之矣。申暐以侍從之臣,決不可譸張虛言,而如此而止,則於渠,豈不黯黮乎?此則申暐,後必有藉口而造言之事矣。宗白曰,聖敎至當矣。上曰,今若推問於德勳,則或可知矣。德勳招辭中前察訪李重儉之說,極殊常。渠以鄕人,或者誇張而然乎?仍命承旨光世,書更推判付。宗白曰,大臣入侍時,下詢處之,似好矣。光世曰,大臣·諸臣入侍時,下詢處之未晩矣。上曰,德勳處,若不更爲推問其做言之根,則申暐自在於黯黮之科,不可如是而使臣也。宗白曰,聖敎分拆如此,似或然矣。上曰,申暐處或更緘問,則豈不難處乎?頃者緘辭時,渠不肯爲之,故使渠以造言爲敎,則渠欲免造言而爲之,一次推問於德勳,非爲宰臣也。此爲申暐地也。造言之律,施之於區區武夫鄕曲文官,而不可施之於搢紳乎?此非國法也。宰臣可謂脫空,而申暐,則決不可置之於造言之科矣。承宣持去文書,後日大臣登對,持入,可也。諸臣次次退出。
上在昌德宮。停常參·經筵。
夜五更,流星出柳星下,入東方天際。狀如拳,尾長三四尺許,色赤。
金光世啓曰,大司憲金鎭商,執義尹鳳九,掌令李奎徽·金翰運,持平韓光肇·任師夏在外。今日以監察茶時之意,敢啓。傳曰,知道。
金尙迪啓曰,來二十五日國忌齋戒,六日正日,七日方物封裹相値,此三日視事,頉稟。傳曰,知道。
又啓曰,假注書李明祚,時無職名,令該曹依例付軍職,冠帶常仕,何如?傳曰,允。
李章吾啓曰,京兆久無長官,詞訟積滯,委屬可慮。判尹金如炯,纔已自鄕上來,卽爲牌招察任,何如?傳曰,允。
慶尙監司狀啓生靑魚薦新及朔膳進上,限內不得封進,惶恐待罪事,傳于李章吾曰,勿待罪事,回諭。
李章吾,以備邊司言啓曰,義州府尹,以瀋陽被拿我國人事,欲爲馳通探問於鳳凰城,請令廟堂稟旨,分付馳啓矣。通官私書,異於公文,莫重邊報,不可只憑私書,遽然通問。且今則江界犯越,旣已自此發覺,通官出來,亦必在不遠鳳城,馳通一款,姑爲安徐事,分付,何如?傳曰,允。
金光世,以啓禁府言啓曰,京畿監司狀啓據戶曹粘目內,伊川府使崔尙衡,憑閱處之事,傳旨啓下矣。崔尙衡,時在任所,依例發遣府書吏,拿來,何如?傳曰,允。
李章吾啓曰,修撰趙雲逵,兼說書申晦,以其親病,陳疏徑出,原疏纔已捧入矣。所當直捧禁推傳旨,而此與無端往出有異,竝推考警責,何如?傳曰,允。
修撰趙雲逵疏曰,伏以臣父,迺於數昨,爲省先隴,出往楊州地矣。卽接鄕信,則臣父冒寒勞頓之餘,素患關格之症,乘虛暴發,癖氣上衝,有時昏窒,澟澟有頃刻難支之勢,而鄕曲素乏醫藥,無以救急,委臥旅次,氣息昏綴云。臣自聞此報,心神飛越,不能按住。玆不得不忙陳短章,徑尋鄕路。伏乞聖慈,亟命削臣職名,俾便往護,仍治臣任情行止之罪,以肅朝綱,千萬幸甚。臣無任云云。答曰,省疏具悉。爾其勿辭往護焉。
兼說書申晦疏曰,伏以臣老父病勢,比向來雖似少減,而寢食猶未復常,餘症尙爾彌苦,在臣情理,豈有離捨供仕之望?而近因番次之苟艱,抑情就直,今已多日矣。卽接家信,臣父舊恙沈淹之中,又添寒感,委頓床席,症形非細,臣自聞此報,精爽飛越,實無晷刻淹遲之勢。玆敢投進短章,徑出禁門。伏乞聖慈,天地父母,特垂矜諒,亟許鐫遞臣職,俾得安意救護。仍治臣擅離之罪,以肅朝綱,不勝幸甚。臣無任云云。答曰,省疏具悉。爾其勿辭護焉。
上在昌德宮。停常參·經筵。
仁敬王后忌辰齋戒。
李章吾啓曰,備邊司郞廳來言,今日賓廳坐起日次,而國忌齋戒相値,不得入侍之意,敢啓。傳曰,知道。
又啓曰,賓廳坐起,旣已頉稟,所當持公事入侍,而國忌齋戒相値,不得入侍之意,敢啓。傳曰,知道。
金光世啓曰,大司憲金鎭商,執義尹鳳九,掌令李奎徽,持平韓光肇·任師夏在外,掌令金翰運未肅拜。今日以監察茶時之意,敢啓。傳曰,知道。
傳于李章吾曰,入直史官一員待命,騎馬三匹立之。
李章吾,以侍講院言啓曰,本院下番兼說書申晦,連日入直矣,以親病陳疏徑出。司書·兼司書·說書,俱未差。下番他無推移之道,勢當以上番姑降入直,而兼輔德宋昌明,以本職入直玉堂。兼弼善南有容,以本職呈辭受由。兼文學黃景源,以本職奉命在外。弼善洪重一,謂有身病。文學吳彦儒,謂有親病,俱不行公。弼善洪重一,文學吳彦儒,竝卽牌招,以爲推移入直,實兼官未差之代,後日政盡數差出,待下批,仍卽牌招察任,何如?傳曰,允。
上在昌德宮。停常參·經筵。
仁敬王后忌辰。
李章吾啓曰,大司憲金鎭商,執義尹鳳九,掌令李奎徽,持平韓光肇·任師夏在外,掌令金翰運未肅拜。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
傳于李章吾曰,日寒尙遲,替番在近,薄衣軍士,襦衣題給。
傳于李章吾曰,日寒尙遲,仲冬在近,宿衛軍士,空石題給。
趙明履啓曰,檢閱南泰會,入來肅拜之後,引館例陳疏徑出,原疏纔已退却矣。臣當直捧禁推傳旨。而此與無端徑出有異,推考警責,仍卽牌招,何如?傳曰,允。
又啓曰,卽者典牲署官員來言,祭享所用分養黑牛,纔已上來,禮曹堂上·本署提調,所當眼同看品,而禮曹判書徐宗伋未肅拜,參判洪象漢在外,參議尹汲呈辭受由,不得看品云。判書卽爲牌招,何如?傳曰,允。
上在昌德宮。停常參·經筵。
巳時,日有兩珥,日上有冠。午時,日暈。
下直。歙谷縣令金始煒,石城縣監安德亨。
趙明履啓曰,來初一日,輪對日次,而拜表相値,頉稟。傳曰,知道。
又啓曰,玉堂備員間,視事,頉稟。傳曰,知道。
又啓曰,小臣方物封裹進去下直。傳曰,知道。
金光世啓曰,憲府之監察茶時,諫院之連日闕啓,事甚未安。罪人今已拿來,鞫事將爲擧行,亦不可不備員。兩司除在外·陳疏未承批外,掌令金翰運,獻納兪彦述,竝卽牌招,何如?傳曰,允。
以冬至使文書考覈承旨望筒,傳于趙明履曰,右承旨·右副承旨爲之。
傳于李章吾曰,苧布雖好染色不好,此後申飭。
以方物御覽單子,傳于趙明履曰,依上年例爲之。
傳于李章吾曰,黃畵龍表筒,紅畵龍表筒螺鈿函,同爲入之。
傳于李章吾曰,今日內皆爲之,卽爲安寶。
金光世啓曰,頃日入侍時,罪人入來則過齋戒後擧行事,下敎矣。依下敎卽爲擧行乎?敢稟。傳曰,今日封裹相値,待開門擧行,時刻則正時,待下敎入之。
李章吾,以侍講院言啓曰,本院上番,連日姑降,事甚未安。兼說書申晦,由限已過,卽爲牌招入直,何如?傳曰,允。
以兼說書申晦牌不進罷職傳旨,傳于李章吾曰,推考傳旨捧入。
李章吾,以禮曹言啓曰,祭享黑牛看品捧上事,臣宗伋與典牲署提調臣儼,會同開坐。淸州等九邑分養黑牛,一一看審,則體樣尺數,與曾前祭用之牛,無甚異同,而當初濟州·巨濟等上納分養,在於今番申飭之前,依筵中稟定,當該守令請罪一款,姑爲安徐。發關諸邑,日後各別擇送之意,另加知委。其中永同·陰城兩邑,則上納之牛,體小而瘦瘠亦甚,體小則雖不可責之該邑,而瘦瘠則不可無警責之道。兩邑守令竝推考,當該牛還爲下送,使之限數朔,善爲喂養上納之意,分付該道監司處,何如?傳曰,允。
金光世,以禁府都事,以鞫廳大臣意啓曰,親鞫時問事郞廳兪彦述,移拜臺職。鄭夏彦外任遷轉。李克祿親病呈辭下鄕。尹學東·李光瀷,親病俱爲危重。竝改差,其代副司果嚴瑀,前應敎李昌壽,司直金尙耉·尹志泰,吏曹佐郞李壽德差下。李昌壽時在罷散中,令該曹口傳付軍職,竝令卽爲察任,何如?傳曰,允。
兵曹口傳政事,副司果李昌壽。
李章吾,以兵曹言啓曰,傳曰,日寒尙遲,替直在近,薄衣軍士,襦衣題給事,命下矣。發遣本曹郞廳摘奸,其中尤甚薄衣者二百九十一名,別單書入。令該曹依此數,襦衣題給之意,敢啓。傳曰,允。
又以兵曹言啓曰,今十月二十七日,幼學李春帶稱名人,自丹鳳門入來,差備門外擊錚,極爲駭愕,令攸司囚禁治罪。同守門將呂遇周,常時不能禁斷雜人,以致闌入,亦難免其責,推考,何如?傳曰,允。
又以訓鍊都監言啓曰,頃因兵曹草記,集春營近處宮墻頹落三處,以本營入直軍,連爲除出守直。而本營入直其數不足,故四十名兩次添入,宮墻畢築後還罷事,草記擧行矣。通化門近處宮墻,今已畢築,守直軍十五名,則收入本營,添入軍中十五名,先爲撤罷之意,敢啓。傳曰,知道。
掌令金翰運啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳,嚴鞫得情,夬正王法。請瑞虎等兩賊孥籍,亟令王府擧行。請徙邊罪人陸師聖,依律處斷。請物故罪人夏宅孥籍,亟令王府擧行。請徑斃罪人嗇,令王府孥籍等事,依大逆例擧行。請島配罪人李德濟·尹光周,更令王府,嚴鞫得情,依律處斷。措辭竝見上新除授持平韓光肇,時在京畿南陽地,請斯速乘馹上來事,下諭。答曰,不允。下諭事依啓。
獻納兪彦述啓曰,請充軍罪人李時蕃,依律處斷。請逆魁坦緣坐籍沒等事,亟命王府,依法擧行。請還寢罪人泰績酌處之命,仍令鞫廳,嚴刑得情,夬正王法。措辭竝見上新除授大司諫南泰齊,時在京畿廣州地,司諫安相徽,時在長湍地,正言尹尙任,時在衿川縣任所,請竝斯速乘馹上來事,下諭。答曰,不允。下諭事依啓。
上在昌德宮。停常參·經筵。
藥房提調臣金若魯,同副承旨臣李章吾啓曰,冬雨通宵不止,伏未審此時,聖體若何?前劑入湯劑,當盡於昨日矣。今日出臨帳殿之前,臣等率諸御醫入診,詳察聖候,議定繼進當否,有不可已。大王大妃殿氣候,何如?臣等不任伏慮,敢來問安,竝此仰稟。答曰,知道。慈殿氣候差勝後一樣。予則一樣矣,湯劑加劑五貼以入,後日次入侍,宜矣。
大王大妃殿·中宮殿·賢嬪宮,藥房口傳問安。答曰,知道。
李章吾啓曰,玉堂上下番俱空,事甚未安。副應敎兪宇基,校理金尙重,卽爲牌招入直,何如?傳曰,允。
又啓曰,副應敎兪宇基,校理金尙重牌招事,允下。而今已夜深,待明朝出牌之意,敢啓。傳曰,知道。
傳于李章吾曰,雨勢若此,設布帳簷下內爲之。
傳于李章吾曰,再明朔祭,或有傳香,或不傳香,而殿坐後傳香,有所如何?香室官員,奉安香祝於承文院,仍爲直宿,禮房承旨,則今日出宿私次,自宣仁門入來,使之傳香弘化門,而傳香則待下敎擧行。
李章吾啓曰,親鞫時預備,當爲啓下,而判校吳命季在外,宗簿正未差,無他啓下之員。宗簿正有闕之代,令該曹,卽爲口傳差出,何如?傳曰,允。
金光世,以問事郞廳以鞫廳大臣意啓曰,問事郞廳李昌壽·嚴瑀,稱以在外,終不入來,竝拿推,其代前正言李燮元,兵曹佐郞李思觀差下。李燮元方在罷散中,令該曹口傳付軍職,使之竝卽察任,何如?傳曰,允。
吏曹口傳政事,以權宏宗簿正爲。
李章吾,以內乘,以提調意啓曰,今此親鞫時,本寺正例爲進輿差備,而正有闕之代,姑未差出。令該曹,以在京無故人口傳差出,以爲差備之地,何如?傳曰,允。
吏曹口傳政事,以李潤身司僕正爲。
應敎宋昌明疏曰,伏以臣稟賦虛脆,素抱水土之祟,痰勢沈痼,轉作胸腹之塊,少有觸感,輒乃發作,當其癖氣上升之時,胸膈痞塞,呼吸不通,項背牽引,屈伸不得。雜施藥餌,未得其效,居常委苶,貼在枕席,實無自力從仕之望,而頃者館職除命,忽下於親臨鞫囚之日,又以上下番闕直,天牌押臨。含恩畏義,不敢言病,黽勉承膺,仍爲入直者,已浹一望矣。自數日前,感寒忒重,僵臥直廬,㱡㱡度日,昨於講筵退出之後,諸般症形,一倍添劇,達宵叫苦,精神昏瞀,飮啖全廢,氣息綿綴,生意都絶。若不趁卽調治,則實有汚穢淸禁之慮,玆敢不避煩瀆之懼,敢籲疾痛之呼。伏乞天地父母,俯賜鑑諒,特遞臣所帶本兼諸任,俾得安意調將,以卒生成之澤焉。且臣病中,竊有區區所懷,敢此尾陳焉。臣於昨日筵中,以復錄玉堂,更爲開釋督出事,有所陳達,蒙允矣。承宣旣承特敎,而玉堂之辭單,徑先捧入,事體未安。臣謂當該承旨,不可無推考之罰也。臣無任云云。答曰,省疏具悉。當該承旨推考。爾其勿辭,調理察職。
行都承旨鄭彦燮上疏曰,伏以臣,以副校理南有容呈辭入徹事,至被應敎宋昌明之疏斥,請勘問備,臣於是,不勝瞿然慙頌之至。臣忝長出納之地,非不知此等辭單之例退却,而就其中情地臲卼,鎭日違召之類,前此亦嘗有許入其單,使得一伸其迫隘者矣,在同朝相恕之誼,不能不已。而若其筵敎督出之後,擧條之判下於本院者,臣未及聞見,果於廳坐,循例捧入。事體之未安,捧入之徑先,臣執其咎,則非斥之來,無以自解,然而臣亦知所以懲矣。由玆以往,凡謁告之噂踏辭單之紛紜,藉此而稍爲之裁遏,則豈不爲少肅朝綱之助,而亦豈不爲院中省事之幸歟?連値淸齋,不敢申暴,今始進身於九閽之外,略控短疏,仰請嚴譴,臣尤惶悚。伏乞聖明,亟治臣不職之罪,以謝人言,以安私分,不勝幸甚。臣無任云云。答曰,省疏具悉。卿其勿辭,從速察職。
領中樞府事金興慶箚曰,伏以嶺南罪囚,纔已拿到,方有親鞫之命,臣當隨例入參,而第臣近時氣之乖常,觸傷不細,宿患痰癖之疾,挾感添苦,首尾淹延,殆至一旬。而或加或減,乍寒乍熱,寢食殆廢,委倒床褥,束帶趨朝,其勢末由,今日入侍之班,竟未進身,瞻想帳殿,霣越靡容。玆敢略申疾痛之呼,仰瀆宸嚴之聽。伏乞聖明,亟命鐫罷臣職秩,以安私分,千萬幸甚。取進止。答曰,省箚具悉卿懇。以疾未參,其何所傷?卿其安心勿辭善攝焉。仍傳曰,遣史官傳諭,遣御醫看病。
司直申晩疏曰,伏以臣得伏聞日前講筵,聖上,以申暐緘辭中金德勳事,至有申暐所從聞來歷,不可不明査之敎云。筵席語祕,雖未得其詳,而暐則方被罪黜,旣無自暴之路,且其事實,由於臣家,則臣安得默無一言,置暐於䵝昧之科乎?夫德勳者,卽臣之弟兼說書臣晦之婢夫也。婢本居在外處,而間或使喚於家中,今夏與德勳作夫。德勳徒前,無親信往來之事,自爲婢夫之後,始得時時來現矣。及至秋間,忽聞渠得差本驛形止色吏,所謂形止色吏,卽察訪之新迎吏房所例兼者云,而德勳,乃無端見差,此非等閑干請所可辨者。人或疑其藉臣家而得之,間有來問於臣者。該驛察訪李重白,臣之素昧也。且臣弟兄,雖甚魯劣,亦嘗聞持身之方,爲驛吏圖囑差任,臣不爲也,而人言如此,殊極怪駭,始問其圖差之由,則其所對之言,一如申暐緘辭中辭意。蓋宰臣近有此等謗言,而暐於伊時適來,見臣等至親,情詁之間,偶及此事,相與嘅咄而罷,此所以緘辭仰對之際,不敢有隱者也。及夫德勳納招於秋曹也,其所謂積年出入於臣家,年年收納稅穀云者,已極萬萬虛詤。而至其圖得形止色一款,亦一反前說,全沒事實,惟恐或違於重白之供,苟非當初所言於臣等者,出於虛罔,則必是嚴問之下,專事欺隱而然也。其間委折,臣誠惝怳莫測,繼之以痛惋,宜卽具陳事狀,明其不然。而第念宰臣所遭,非比細故,査事垂畢之際,緣臣而復生葛藤,殊有欠於忠厚之道,故臣遂泯默而已。今則事勢轉至於此,三緘之戒,有不可顧,玆不得不略陳短章,仰暴實狀,伏乞聖明,俯賜照察焉。仍念臣性本懶散,與世相違,戒在謹飭,於物無競,且與宰臣,世好其篤,而不幸玆事,及於耳剽,又不幸而緘辭出於至親,畢竟身爲參證,有此陳辨之擧。此尤臣之大不幸也,撫躬慙歎,不知攸云,亦願亟加譴斥,以安愚分,不勝幸甚。臣無任云云。答曰,省疏具悉。所陳者下該曹,一體嚴問。
正言金履萬上疏,伏以臣頃忝憲職,自萬萬不似,而顧近來臺臣,輒事違逋,牌不進三字,便作朝紙上恒談,心竊慨然,誠不欲尤而效之,故唐突出肅,黽勉行公。而賤疾適苦,自蹈違逋之轍,雖出於萬不獲已,內顧悚恧,靡〈所〉自容,乃者聖度天大,罰止例罷,遄降恩敍,旣而除臣宗簿寺正,旋移薇垣,祗赴召命,纔及近郊,以在外得遞。俄拜掌樂院正,曾未幾何,又叨諫職,是何寵數之稠疊,一至於此也?臣誠惝怳震悸,莫省所以過福之災,猝患關格之症,中焦隔塞,上下不通,頭暈脚顫,百體酸疼,貼席叫苦,殆不省事,澟澟有生行死歸之慮。束帶供職,已無可論,瞻望象魏,只增隕越,疾痛之呼,仰徹聰聽。伏乞聖慈,天地父母,特垂矜諒,亟許鐫遞臣職名,俾得安意調治,以尋生路,不勝萬幸。臣强疾搆疏,神昏氣綴,何暇念及於他說,而適有愚見,敢此略陳。今年穡事,畿輔之內,僅免失稔,而關東一路及湖西近峽之界,嶺南沿海之域,饑饉特甚。至若嶺東九〈邑〉殆成赤地,流逋之氓,襁負而操瓢者,項背相望,臣於趨召之路,亦多遇之,目擊良可愍然。來頭賑救之策,在所必講,而卽今安集之道,不容少緩,謂宜亟施蠲恤之典,以固渙散之民情也。大抵被災之邑,百穀俱損,而至於粟田·木花田,全無所收,還穀及軍布,如欲準數呈捧,則剜髓剝膚,決無所出。追呼督責,敲扑隨之,而孑遺之民,獸駭鳥竄,可坐而知也,言念民事,可爲於悒。伏願殿下,令廟堂劃卽指揮,軍布則或半減·或全減,還穀則或代捧·或停捧,使知朝家軫恤之德,則此實懷保流民之急先務也,惟聖明垂省焉。臣無任云云。答曰,省疏具悉。所陳者,令備局稟處。爾其勿辭察職。
二十八日午時,上御肅章門。親鞫入侍時,行都承旨鄭彦燮,右承旨金尙迪,左副承旨金光世,右副承旨洪鳳漢,同副承旨李章吾,記事官李壽鳳,假注書李明祚,事變假注書盧彦邦,記事官權相龍·李堉,領議政金在魯,判義禁金若魯,同義禁李益炡·沈聖希·李宗白,掌令金翰運,獻納兪彦述,問事郞廳韓億增·李永福·李昌儒·尹志泰·金尙耉·李燮元·李壽德·李思觀,別刑房都事尹光德·金履福,文書邑都事李普祥·鄭克淳。諸臣進伏訖。在魯曰,風寒如此,聖體若何?上曰,一樣矣。在魯曰,大王大妃殿氣候,何如?上曰,安寧矣。在魯曰,罪人必欲親鞫,臣等之心,誠悶矣。上曰,去木洞者,何間當來乎?在魯曰,車哥捉囚,仍卽同往云矣。上曰,然則今明間,似或入來矣。在魯曰,未知其必然矣。上曰,招捕廳從事官問之。金光世呼事變〈假〉注書,使之問之。盧彦邦承命趨出。上曰,捕廳問目,由淺入深矣。上命判義禁曰,罪人上之。罪人李德夏拿入。上曰,開蒙頭。問郞持來前書問目。尹志泰進伏書之。在魯曰,南哥何日逢見之意,發問,何如?上曰,此漢往來北道云乎?在魯曰,然矣。上曰,金領府事,以病陳箚,遣史官傳諭,遣御醫看病。盧彦邦承命出去。在魯曰,此漢謂之以兩班李德夏,以此問目,何如?上曰,問之,謂之以兩班者,是嗇招乎?在魯曰,是嗇之招矣。上曰,問郞一員進來。永福進前。上曰,問其居鄕爲何事,不見僧還俗之言,奸詐矣。在魯曰,嗇之招,慶州李德夏往來北道云,而渠則曰無往來之事云矣。上曰,不知元山之說,甚爲巧詐矣。若魯曰,聞部將之言,則德夏捉來時,中路見其有文書而奪來云,故取來見之,則其在鄕時,爲監官文書,而罪人所謂爲金始炯軍官云者,非軍官,始炯爲戶判時,有差屯監之文書矣。益炡曰,嗇招德夏,稱以參判之孫,必是或有納粟加資之事而然矣。第爲發問,何如?上曰,問之。益炡曰,問之則其祖果爲同知云矣。上曰,侍衛皆坐。上曰,此漢何以處之?南哥刑推十五度,而此漢豈獨置之乎?杖訊。上入小次出坐時,問領相曰,十五度後,何以處之?在魯曰,戶籍元無慶州二字,未知其眞李德夏,姑爲定配於西路,似好矣。上曰,若曖昧則定配西路,豈不冤乎?在魯曰,若或有後日可問之事,姑送西路,宜矣。上曰,罪人下之。德夏解縛,蒙頭下之。上命判義禁曰,罪人上之。罪人李龍發拿入。開蒙頭,發問目捧招,仍爲下之。上命判義禁曰,罪人上之。罪人李德載拿入,開蒙頭,發問目捧招。上曰,南哥似必見權哥矣。仍命判義禁曰,此漢下之,南哥上之。李德載下之,南翼漢拿入。開蒙頭,發問目捧招後,上問于領相曰,刑推可矣。在魯曰,杖問宜矣。上曰,杖訊。杖訊後蒙頭下之。上曰,親鞫姑罷。大臣·金吾堂上·兩司問郞,熙政堂入侍。出榻敎金尙迪所啓,通禮不在信地,乘輿啓達,未免稽遲,其在事體,誠極未安。而本院請推之外,無他可施之罰,何以爲之?上曰,時早之故也。推考,可也。出擧條
二十八日申時,上御熙政堂。鞫廳大臣·金吾堂上·兩司問郞引見入侍時,領議政金在魯,判義禁金若魯,同義禁李益炡·沈聖希·李宗白,左副承旨金光世,假注書李明祚,記事官權相龍·李堉,掌令金翰運,獻納兪彦述,問事郞廳李永福·韓億增·李昌儒·金尙耉·尹志泰·李燮元·李壽德·李思觀,事變假注書盧彦邦,諸臣進伏訖。上曰,向前南哥·李哥,爲之亦階梯,不爲之亦階梯,今已問之。權哥若捉來,則當親鞫矣。且李哥無以面質,若黃哥識其面,則雖不面質,可爲矣。此漢輩欲收殺,故使卿等入侍矣。在魯曰,殿下旣已親鞫,若或有後日詳知之事,姑爲定配宜矣。而金德載則差輕矣。上曰,金德載不當全釋云乎?在魯曰,南哥·李哥·鵬和尙之事,姑未可知。且龍發,旣以遠配爲定,則德載,亦同爲定配,似宜矣。若魯曰,龍發無可殺之罪,姑置之,以待權哥捉來,而酌處宜矣。德載亦宜遠竄矣。南哥·李哥,雖無究覈之道,旣已緊出賊招,決不可全釋矣。益炡曰,閤外已與諸臣相議之,與大臣·判義禁之意,同矣。上曰,德夏多有兄弟云矣。今聞其招,多兄弟之說,同矣。在魯曰,然矣。聖希曰,嶺南廢族中,或有李德夏之名而然矣。臣見尹鳳五,鳳五曾自永川來,永川有德夏之爲監官者云矣。上曰,南哥·李哥,甚切迫矣。權哥捉來,然後可復爲人。宗白曰,臣意與判義禁,同矣。翰運曰,小臣自鄕曲來,今日始聞大槪。而嗇旣徑斃之後,可問處惟此兩漢,斗齡未捉之前,南·李兩漢,不可放釋矣。彦述曰,一邊譏捕斗齡,一邊酌處龍發·德載,有違獄體。雖或酌處,自下可爭執矣。上曰,德載全釋可乎?若魯曰,龍發事可爭執,而德載稍異矣。上曰,問郞各陳之。韓億增曰,以獄體論之,未及究覈之前,不可酌處。而李哥比之於南哥,差有間隔矣。尹志泰曰,姑爲定配,似宜矣。金尙耉曰,臣自前已聞其事,德載與龍發,似有間隔。而雖以好生之德,欲爲酌處,以鞫體言之,未免有損矣。李壽德曰,龍發·德載,不可酌處。而南哥·李哥,其姓與居,相同而已。此則酌處,似無害於好生之德矣。李永福曰,斗齡雖捉得,無面質之道,姑置以待似宜。李德夏賊招中,以參判之孫爲言,而此則不然,或似非眞德夏矣。李燮元曰,臣新自鄕來,未詳其事實,而臣意,則與李永福同矣。李思觀曰,斟酌酌處,似合好生之德矣。上曰,承旨達之。金光世曰,小臣之意,與判義禁同矣。上曰,領相之意,以德載酌處,必爭執云耶?在魯曰,不可全釋,遠酌宜矣。上曰,若得權哥則好,而何以捉得乎?不但超二資,雖超三資,終何以得乎?德載必知其間事實矣,而年久之後,雖入於疏決,何害乎?龍發今日之招,無呑吐之狀,杖殺冤抑,定配於海島,可乎?在魯曰,或有其罪,不無逃躱之慮,故以海島定配達之矣。龍發旣定以絶島,此兩漢旣不全釋,則遠配似輕矣。若魯曰,定配於有兵營之處,則似好矣。上命承旨金光世書傳旨,傳曰,罪人李龍發,渠雖受嗇之策上京,此非純然告賊者,前後親問之下,亦涉巧詐。初旣輕朝廷,末又不直招,更不訊問,於渠亦寬典,不可尋常處之,絶島定配。金德載以渠招推之,其雖全釋,有何不可?而但戊申應坐逃躱之人,視若尋常,不卽告官,此等世道,亦不可不懲他,參酌定配。南翼漢·李德夏,嗇之招,半歸虛罔,雖不可盡信。而北道翼漢,南道德夏之名,登其招,亦涉殊常,其不可全釋,竝遠配。上曰,問郞退出。其後大臣初入侍矣。宰臣所遭,奇奇怪怪,以趙徽等供辭見之,予亦靦顔,欲問于卿而處之。申晩疏又上矣,出其疏示領相曰,何如?在魯曰,雖無此疏,當推問于德勳,而此疏旣出之後,尤當問于德勳。尋其言根,則必有階梯,以此疏之意,更問宜矣。上曰,申暐不可置之於黯黮之科,而其後趙徽等,不下杖而承款,今無可問之端矣。在魯曰,不可以言語處之。以此疏問之之外,無他道矣。上曰,李昌漢雖藉重而爲之,必渠自爲之。其所謂嘅咄,以世道謂如何而嘅咄耶?必指宰臣而然,世道難矣。趙尙絅父子,亦爲此輩所欺,入於嘅咄之中。申晩之父,好人也,其父子亦見欺於人,一節深於一節,嘅咄嘅咄。上曰,李昌漢若有受之者矣。在魯曰,何以詳知乎?上曰,其日有下敎於承旨事矣。宋時涵所謂臺臣緘答,三百年所無云者,是不滿大訓之意,過甚矣。今日有儒臣牌招者乎?頃日經筵入侍時,趙雲逵有文義所達,而精神不好,今不覺何文,兼春秋知之乎?權相龍對曰,玉藻篇矣。上曰,果然矣。兪宇基入京乎?益炡曰,在外未及來矣。上曰,兪宇基何日爲何官乎?光世曰,昨日政爲應敎矣。上曰,以首望爲之乎?光世曰,然矣。上曰,年已老矣。是兪命弘之子耶?光世曰,然矣。金翰運所啓,請逆坦孥籍,一依王府草記,卽令擧行。措語見上答曰,旣諭,何煩?又所啓,請還寢〈泰績〉酌處之命,因令鞫廳,嚴鞫得情,夬正王法。措語見上答曰,其勿更煩。又所啓,請瑞虎等兩賊孥籍,亟令王府擧行。措語見上答曰,其勿更煩。又所啓,請徙邊罪人陸師聖,依律處斷。措語見上答曰,其勿更煩。又所啓,請物故罪人夏宅孥籍,亟令王府擧行。措語見上答曰,其勿更煩。又所啓,請徑斃罪人嗇,令王府孥籍等事,依大逆例擧行。措語見上答曰,其勿更煩。又所啓,請徒配罪人李德濟·尹光周,更令王府,嚴鞫得情,依律處斷。措語見上答曰,勿煩。又所啓,李龍發旣是嗇賊之使喚,金德載亦其賊謀與知之人,則嗇賊輕斃之後,其陰兇情節,斗齡去處,所可憑覈,只此兩人而已。所當嚴加鞫問,究得其情。而帳殿親問之下,龍發·德載,顯有呑吐之狀,終不直招,其情狀之兇巧,莫此爲甚。而酌處之命,遽出意外,雖出於聖上好生之德意,而王法不當如是,鞫體未免輕遽。方當斗齡譏捕之日,決不當徑先酌處。請還寢罪人李龍發·金德載酌處之命,更加嚴鞫,期於得情。答曰,其所處分,旣已參量一體,德載亦涉過矣。不允。兪彦述所啓,請充軍罪人李時蕃,依律處斷。措語見上答曰,其勿更煩。又所啓,請逆魁坦緣坐籍沒等事,亟命王府,依法擧行。措語見上答曰,旣諭,何煩?又所啓,請還寢罪人泰績酌處之命,仍令鞫廳,嚴鞫得情,夬正王法。措語見上答曰,其勿更煩。又所啓,罪人李龍發·金德載前後招辭,顯有呑吐之形,情節極其巧惡,其在鞫體,斷不可容貸。況斗齡方在譏捕中,捉得與否,有未可知。斗齡未捉之前,決不可輕先酌處。請還寢罪人李龍發·金德載酌處之命,仍令鞫廳,嚴鞫得情,以正王法。答曰,旣諭府啓,不允。金在魯所啓,頃因通官私報,知有犯越見捉事。而續接平安監司狀啓,則江界地犯越形止,自我先已發覺,五人之見捉於彼人,果與通官所報名數相符。三人則逃越還來,而還來後,自知其罪,仍爲逃躱云矣。其後狀啓又到,而三人中一人,現捉取服云。邊民犯越至重,而不以自我先覺之狀,慮先咨報,只待通官之出來,則有若國無法紀者然,殊涉歉然。宜卽馳咨以報,而適値使行,順付爲便。且諸議以爲近來,彼國於此事,每從寬緩,若與彼國所取招勘處者,輕重相左,則不無難便之端。姑待通官出來,略知其事情後,來咨文退送於使臣未渡江前,似好云。未知何如也?咨文則卽當預爲撰待矣。李益炡曰,犯越旣有捕得,則在我之道,固宜通報據實,咨文先送齎咨官,似無妨矣。金若魯曰,昨在備局,已有相議者,犯越罪人,旣有捕得,而明知五名之被捉於彼中,則自我國,先送咨文宜矣。而拜表日期已迫,其前似未及周旋,齎咨官今雖欲別送,當在拜表之後矣。在魯曰,今則拜表前,勢未及發送,而若卽速治送,則使臣留灣之間,足可先爲得達於彼中矣。上曰,別差齎咨官,卽速發送,俾得前期累日入達。咨文所塡日子,亦以狀啓到日,爲之,可也。出擧條在魯曰,纂集廳郞廳,只有鄭夏彦一人,而見除守令。且其人熟於此事,此事未畢之前,出送難矣。上曰,蔚珍縣令鄭夏彦,纂集廳郞廳仍任,其代口傳差出,給馬下送。出榻敎上曰,頃日趙雲逵所達玉藻篇之義,顧問元良,則俯首而聽,頗有以爲然之心。近來與予近居,不至於浪遊,讀書頗勝矣。前與元景夏,有所不欲更讀之言,是則抑揚之意,而或有後日推托臣下之張本也。讀之於近外之處,而恐外人之聞知,亦一道也。而恃聰而少讀。予所作之文,一見輒誦,嘗曰孔子聰明丸,朱子讀書丸,是欲聰之意也,吾則當服鈍湯。氣像好矣。此正敎導之時,僚屬可別擇矣。上曰,續大典,有一事添入者矣。仍命承旨書傳旨曰,書云一日二日萬幾,且王者講學,爲先聖賢訓謨,往牒治亂,非經·史,何以知之?而況孔子之聖,自曰不如某之好學也。豈可祈寒盛暑而停止?其視事卽萬機也。頃者侍講周禮,註引玉藻篇,有起感者。我朝有備局日次,此亦視事,而凡隆寒盛暑頉稟者,非特法講也,竝與視事而頉稟。以月計之,半年常在頉稟中,一日二日之意焉在?況如沖年之君,講學尤緊,古人云,一日不讀書,口中生荊棘,其於半年乎?備局日次,古例月三,而昔年,特命月六,猗歟盛哉,因此而可釐舊制。且法講次對,俱於便殿,祈寒盛暑一也。且雖値盛暑,仍爲開講,亦有昔例。此後則雖値祈寒盛暑,勿爲頉稟,以此載大略於續大典。出榻敎上曰,備局次對,五日一次,亦載於續大典乎?益炡曰,已載矣。上曰,日寒尙遲,史官特書,宜矣。予知人事之後,冬溫未有如此之甚矣。上曰,婢夫㤼奸之事,施以一律,予思之心甚澟然。桁楊之下,何究不得,通謂之㤼奸,施以一律,終如何矣。在魯曰,以法久之弊言之,諸法皆然矣。若魯曰,法可一定,大臣之言,是矣。光世曰,㤼奸婢夫其兩班,或有勝於其妻上典者,若無婚書,則不可以妻論之,不宜施以一律。上曰,吾所云者,果若承旨之言矣。在魯曰,鄭夏彦口傳付軍職,何如?上曰,纂集廳郞廳鄭夏彦,分付該曹,口傳付軍職。出榻敎金若魯所啓,近來捕校輩,事多稽緩。今番以永川罪人催促捉來,追後發送之捕校,六七日始到新寧云,殊甚駭然。令本廳從重決棍,何如?答曰,依爲之。出擧條諸臣退出之時,上曰,金吾有處分事,大臣·金吾堂上留待閤外之意,史官傳諭,仍命更爲入侍。諸臣進伏訖。上曰,鞫事已罷,此後則可除弊乎?罪人酌處之後,供饋等事,何以爲之?若魯曰,各司待令已罷,而禮賓寺供饋,依前爲之矣。上曰,木洞漢·鵬和尙捉來後,自捕廳仍放乎?在魯曰,木洞漢可放,而鵬和尙則出於逆招,不可放矣。若魯曰,鵬和尙捉來後,禁府合坐,宜矣。上曰,鵬和尙不可預放耶。都事不去者,宜自捕廳問之,不必直送於王府也。上曰,俄者承旨所達,誠是矣。常人婚書納幣者,謂之妻,而無婚書納幣之事,而倂謂之妻,而施之一律,實爲過矣,不無分揀之道矣。光世曰,妻夫㤼奸,宜有區別,妻與非妻,分別懸註,則似好矣。上曰,懸註,可也。在魯曰,㤼奸事,女人則勿論而懸,可矣。上笑曰,卿言過矣。其女若潔潔,則豈有此事耶?上命承旨書傳旨曰,沖歲胄筵,一日寢講,其可悶也。而胄筵頉稟者,名目夥然。此則先儒已陳者,其況雖在諒闇之中,予亦講學於因山之前,尤況小小雜頉。此後則國忌·私忌日,例當有依胄筵召對之事。而其大享及修改日,動駕相値日外,凡諸頉稟,其令春坊,一倂除之,此亦一體載大典。出榻敎上曰,泰績解枷乎?解枷與否知來。益炡曰,重囚則雖年久,不解枷矣。上曰,怪哉怪哉。如是而何以生存?如此之漢,肆豪氣者,所謂間行首。上命書傳旨曰,冬暖之餘,日寒若此,該掌承旨,卽取囚徒,輕囚放釋。出榻敎上問于承旨曰,非入直乎?此傳敎擧行出去,可也。諸臣退出之時,上曰,更爲入侍。諸臣進伏訖。上曰,鞫獄已收殺矣。而鵬和尙若捉來,則問目將何爲之耶?今雖收殺,若與今番罪人,有更問之擧,則豈可謂收殺耶?若魯曰,鵬和尙若捉來,則自捕廳直問而已,何必有關於鞫獄耶?厥漢之招,若有關於鞫獄,則今雖收殺,豈可無更問之端耶?罪人配所單子啓下後,待天明擧行,何如?上曰,配所單子,雖夜深,卽爲擧行,可也。上命承旨書傳旨曰,各道應坐編配逃躱者,頃因憲臣之請,前後守令,有拿問之敎。而戊申以後許多守令,一體拿問,其涉支繁。只以逃躱時守令,現告拿問,而其中以此已拿問者勿問。其外守令,竝從重推考。出榻敎
上在昌德宮。停常參·經筵。
李章吾啓曰,卽者備邊司郞廳來言,今日賓廳坐起日次,而纔經登對,姑無時急稟定事,且大臣有故,不得來會云矣。敢啓。傳曰,知道。
又啓曰,來初一日,常參日次,而拜表相値,頉稟。傳曰,知道。又啓曰,大司憲金鎭商,執義尹鳳九,掌令李奎徽,持平韓光肇·任師夏在外,掌令金翰運呈辭。今日以監察茶時之意,敢啓。傳曰,知道。
藥房提調臣金在魯,副提調臣鄭彦燮啓曰,雨後風寒猝緊,伏未審夜來,聖體若何?昨日親臨帳殿,終夕鞫囚,仍又引接,夜深始罷,不瑕有傷損之節乎?大王大妃殿氣候,何如?臣等不任伏慮,敢來問安。答曰,知道。慈殿氣候差勝後一樣。予則一樣矣。
大王大妃殿·中宮殿·賢嬪宮,藥房口傳問安。答曰,知道。
李章吾,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
以副應敎兪宇基,校理金尙重牌不進禁推傳旨,傳于李章吾曰,竝推考傳旨捧入。
李章吾啓曰,副應敎兪宇基,校理金尙重,旣有只推之命,竝更牌招,何如?傳曰,允。
鄭彦燮啓曰,修撰黃景源,前以吏曹郞廳,以賜諡事,時在慶尙道龍宮地。經筵入番事緊,斯速乘馹上來事,下諭,何如?傳曰,允。
傳于李章吾曰,卽爲傳香禮房承旨,進去太廟奉審後,仍爲祭物看審。而頃者則門限旣迫,故雖爲斟酌。今番則點考進排官,以金虎門入來,請承傳色啓達。
李章吾,以侍講院言啓曰,本院兼說書申晦,旣有只推之命,更爲牌招入直,何如?傳曰,允。
吏曹口傳政事,以許佐蔚珍縣令爲。
李章吾啓曰,左邊捕盜大將具聖任,右邊捕盜大將鄭壽松,有稟達事,來詣請對矣。傳于李章吾曰,捕盜大將來詣請對,厥漢捕捉耶?若捕捉則捉得於何地,而厥漢的實耶?捕捉則捕廳,似當草記,而今爲請對,詳問以啓。
李章吾啓曰,捕盜大將來詣請對,厥漢捕捉耶?若捕捉則捉得於何地,而厥漢的實耶?捕捉則捕廳,似當草記,而今爲請對,詳問以啓事,命下矣。詳問於左右捕廳大將,則以爲卽接江界出使軍官今月二十五日所出告目,則權斗齡身捕捉,而先往木洞去五十里廣城洞金姓人家,詳問斗齡去處,仍自其處,追蹤二百八十里許,果爲捉得斗齡。倍日竝行,而斗齡方有腹痛,全廢飮食,馳馬極難。告目內辭緣如此,而罪人姑未入來之前,捉得形止,只以草記,事涉泛忽,敢來請對云矣,敢啓。傳于李章吾曰,云云事,命下矣。
李章吾啓曰,更爲詳問於左右捕將,則以爲左邊捕校二人,右邊捕校二人同時告內,只有權斗齡捉得形止,而同力捉得之人,別無擧論。木洞金哥,無捉來形止,而當初捕校下送時,金哥則斗齡捉不捉間,捉來事,分付,則斗齡旣爲捉來,則金哥亦必捉來。此外捉來之人,元無擧論於告目中云矣。敢啓。傳于李章吾曰,罪人今明間入來耶?問之。
李章吾啓曰,罪人今明間入來耶?問之事,命下矣。問于左右捕將,則以爲倍日入來,則似在初三四日間,而罪人病重,不得馳道,未知何間入來云矣。敢啓。傳于李章吾曰,旣得厥漢,則捕校領來,國體如何?當直都事,卽刻發遣拿來,而都事姓名以啓,此與常時倍道有異,各別倍道。回公則使入直都事擧行,左右捕將留待。
左右捕盜大將留待,傳于李章吾曰,詣閤。傳于李章吾曰,承旨入侍。
李章吾,以義禁府言啓曰,臣益炡今日筵中,親承聖敎,馳往本府罪人南翼漢·李德夏處,以傳敎辭意,分付後,卽爲發配之意,敢啓。傳曰,知道。
傳于李章吾曰,卽送郞廳,罪人南翼漢·李德夏捉來,保授于京主人處。
李章吾,以御營廳言啓曰,本廳來丙寅年正月·二月兩朔應立右部中司屬公洪左道五哨軍兵,十二月二十五日,京中逢點。正月初一日,與左司軍兵,當爲替代立番,趁期調送事。本道監兵使處,依前知會之意,敢啓。傳曰,知道。
又以御營廳言啓曰,本廳來十一月·十二月兩朔應立右部左司屬公洪左道五哨軍兵六百七十名,已爲逢點整齊矣。十一月初一日,與前司軍兵替代後,舊軍放送之意,敢啓。傳曰,知道。
又以訓鍊都監言啓曰,集春營近處宮墻頹落處,今已畢築。守直軍十五名,收入本營,添入軍中,十五名先爲撤罷之意,敢啓。傳曰,知道。
又以刑曹言啓曰,李昌漢推問啓目判付內,金德勳嚴刑,期於直招事,命下矣。今日卽晦日,明日卽朔日,弦望晦朔,例爲禁刑。成命之下,不得擧行,殊涉未安。何以爲之?敢稟。傳曰,已下敎矣。
左副承旨金光世書啓,臣依聖敎,取考刑曹囚徒案,則啓覆罪人三名,承傳罪人二十一名,刑曹罪人五十七名,咀呪罪人四名,來關罪人七名,各司罪人八名內,京主人張得福正妻李召史,其夫司諫院關文,不卽擧行事也。金戍萬,固城縣地土船,私自買賣,不爲責立事也。良女金召史,其夫李世江捧價已賣之板材,稱以無面,訐訴守禦廳,欲爲疊徵事也。使令文星昌,酗酒作挐於路上事也。私奴水江,突入作挐於士夫家事也。禁吏文景輝,橫侵他人事也。金召史,漢城府保授人閪失事也。造紙署書員金遇太,議政府堂上,分付囚禁事也。京主人李生伊正妻金召史,其夫宗親府屯稅錢不卽上納事也。軍資監書員朴文三,推鞫時不爲待令事也。崔召史,其夫於備局堂上招來時,終不來現事也。此等罪人,俱係輕囚,故仰體聖上欽恤之盛意,竝爲放釋。而其餘罪人,罪名重大,有難輕議,竝爲仍囚之意,敢啓。傳曰,知道。
二十九日二更四點,上御熙政堂。左右捕盜大將留待引見入侍時,同副承旨李章吾,假注書李明祚,記事官權相龍·李堉,左邊捕盜大將具聖任,右邊捕盜大將鄭壽松。諸臣進伏訖。上曰,何許人捉得乎?聖任曰,幸捉得權哥矣。上曰,眞是權哥耶?聖任曰,當初左右廳,各送軍官於木洞,使之先捉金哥及書堂法聰,眼同譏捕矣,果捉得權斗齡云矣。上曰,木洞近於彼地乎?必隱匿而然矣。聖任曰,自木洞,深入二百七十里云矣。上曰,車道林亦殊常矣。斗齡捉來捕校,時到何邑耶?必來江界而告目,告目能仔細乎?聖任曰,以告目見之,則捉得權哥,眞的無疑。而罪人方病甚,不得疾馳以來云,似相逢於中和境矣。上曰,何軍官捉得乎?壽松曰,左邊梁天杓,右邊金鳳錫等捕得矣。上曰,告目持來,而兩告目相同乎?聖任曰,告目辭語相同矣。上曰,一告目讀達之。聖任進讀其告目。旣訖。上曰,厥漢持鷹而來云者,巧詐矣。何捕校先捉得乎?聖任曰,左邊梁天杓先捉矣。上曰,年少者乎?聖任曰,已過四五十矣。上曰,斗齡常匿於其地云,承旨見其地乎?章吾曰,未見矣。上曰,厥漢居生於其處,無乃厚州近處乎?必欲越去而然矣。聖任曰,北道·全羅道·慶尙道所送譏察軍官,待罪人入來後,發關各道,撤還,何如?上曰,依爲之。出擧條壽松曰,斗齡旣捉,津路譏察校卒,撤還,何如?上曰,依爲之。出擧條上曰,厥漢居處地名相符,必非他權哥矣。其處多有人家居生者乎?章吾曰,人家有之,而不得櫛比矣。上曰,幾日能得達乎?聖任曰,倍道而來,必速於捕校之來,似於初四五〈日〉間入來矣。上曰,捕將退出。仍命承旨書傳旨曰,王者政令,不可異同,德勳訊問,欲問大臣,訊問之後,自可知矣。噫,于今世道之若此,專由於浮澆之致,轉相葛藤,亦由於不愼樞機之致,若不信浮嘵,世豈有嘵嘵?耳雖聞,口若不言,亦豈有葛藤?頃者以沈東尙事,有二章給之之命,今者宰臣之章,其亦無異,則或給或答,非政一之意。德勳承款之前,其聞之者,亦在事不決末之中。昨者賜批,追覺其非,其批答勿施,只以此章下該曹,一體嚴問德勳,分付。亦令該曹,勿拘常規,嚴訊取服。章吾啓曰,政稟久不下,政官牌招之意,敢請。上曰,玉堂闕員及守令有闕之代,政官待明朝牌招,開政差出。出榻敎
上在昌德宮。停常參·經筵。
趙明履啓曰,今日拜表時,諫院無進參之員。除在外外,呈故·未肅拜人員,竝卽牌招,何如?傳曰,允。
以吏曹參議沈星鎭牌不進罷職傳旨,傳于李章吾曰,推考傳旨捧入。
以副應敎兪宇基,校理金尙重再招不進禁推傳旨,傳于趙明履曰,推考傳旨捧入。
李章吾啓曰,副應敎兪宇基,校理金尙重,旣有只推之命,竝卽牌招入直,何如?傳曰,允。
傳于趙明履曰,三使臣留待。
傳于金尙迪曰,宣政殿詣閤。
李章吾啓曰,今日政新除授玉堂,待下批,卽爲牌招,以爲推移入直之地,何如?傳曰,允。
趙明履,以侍講院言啓曰,本院文學吳彦儒,姑降入直矣。以加土事,下直出去,兼輔德宋昌明,以本職陳疏受由,兼文學黃景源奉命在外,兼說書申晦陳疏受由,輔德·兼弼善·司書·兼司書·說書,俱未差。院中,只有弼善臣重一。下番將未免闕直,事甚未安。輔德·兼弼善·司書·兼司書·說書未差之代,今日政,以在京無故人,盡數差出,待下批仍卽牌招,以爲推移入直之地,何如?傳曰,允。
有政。吏批,判書李周鎭進,參判李益炡牌不進,參議沈星鎭牌不進,同副承旨李章吾進。兵批,行判書金若魯病,參判李宗白入直進,參議徐命珩査對進,參知兪㝡基呈辭受由,同副承旨李章吾進。吏批啓曰,濟州牧使,以文官差出,而堂上中可擬之人乏少。堂下侍從及曾經侍從,竝擬,何如?傳曰,允。又啓曰,玉堂闕員,今當差出,而擬望之人乏少。外任竝擬,何如?傳曰,允。以吳彦耉漢城判官爲,安相徽濟州牧使爲,吳驪州牧使爲,金尙魯右尹爲,鄭翬良禮曹參議爲,尹志泰掌樂正爲,趙擎輔德爲,韓光協司書爲,朴善源衿川縣監爲,閔應洙軍資主簿爲,李謙佐獻陵令爲,李時中順安縣令爲,南有容副校理爲,尹東浚兼司書爲,金陽澤說書爲,鄭彦忠監察爲,金尙耉吏曹正郞爲,金時粲副校理爲。學錄單李陽泰,仁平君單李普赫,單付。
兵批啓曰,同知中樞府事柳春瑞,以篤老之人,病伏鄕廬,末由上來肅謝云。西樞雖是閑局,不可虛帶。今姑改差,何如?傳曰,允。副護軍鄭羽良·鄭翬良,副司直尹汲·南有容,副司果鄭彦郁,副司正李明祚,單付。
李章吾啓曰,新除授濟州牧使安相徽,時無加資之命,何以爲之?敢稟。傳曰,加資。兵曹口傳政事,副司果鄭夏彦。
以全羅監司狀啓,九月令藥材進上白菊等物,及十月·十一月兩朔進上甘苔,及十一月朔進上小海衣等物,限內不得封進,惶恐待罪事,傳于李章吾曰,勿待罪事,回諭。
金光世,以左右捕盜廳言啓曰,今十月二十八日,鞫廳大臣·金吾堂上·兩司問郞引見入侍時,因判義禁金若魯所啓,今番永川罪人拿來,催促捕校,六七日始到新寧云,殊甚駭然。令本廳從重決棍事,命下矣。左邊軍官卞朂基,右邊軍官玄再芳,各決棍二十度之意,敢啓。傳曰,知道。
李章吾,以訓鍊都監言啓曰,集春營及廣智營近處宮墻頹落二處,先爲畢築。兩處守直軍二十名,收入於各其本營後,添入軍中二十名,先爲撤罷之意,敢啓。傳曰,知道。
金光世,以義禁府言啓曰,問事郞廳李昌壽·嚴瑀等,竝拿推事,傳旨啓下矣。李昌壽,時在京畿龍仁地,嚴瑀時在通津地云。依例發遣府羅將,竝拿來,何如?傳曰,允。
又以義禁府言啓曰,全羅右水虞候李彦綵憑閱處之事,傳旨啓下矣。李彦綵,時在任所,交代後,依例發遣府羅將,拿來,何如?傳曰,允。
正言金履萬啓曰,請充軍罪人李時蕃,依律處斷。請逆魁坦緣坐籍沒等事,亟命王府,依法擧行。請還寢罪人泰績酌處之命,仍令鞫廳,嚴刑得情,夬正王法。請還寢罪人李龍發·金德載酌處之命,仍令鞫廳,嚴鞫得情,以正王法。措辭見上新啓,居昌府使李載文,曾任軍門把摠時,侵漁部卒,事多鄙瑣,至於決棍汰去矣。夤緣濫竽,得典名邑,以其侵漁之手,移諸一境之民,則頭會箕斂,不問可知。且其行己有疵,爲世所唾,如此貪鄙無恥之人,不可畀以字牧之任,亦不可齒諸衣冠之列。請居昌府使李載文,削去仕版。
益山前郡守金必祜,貪黷無厭,擧措絶悖。癸亥秋,圖得災結六百結,百結則散給民間,而五百結發賣,每結捧錢十兩合爲五千兩,盡歸肥己之資,民謗喧騰。渠亦懼有後患,追改文書,似若盡給災結者然,以爲日後掩跡之計。甲子春牟麥還上,不給窮民,而潛令倉吏,發賣取利。屬公官婢尙化,私自放贖,捧錢一百五十兩。境內士人朴日省,以私憾,濫杖致斃,人莫不冤之。其他貪虐之事,不可枚擧。雖已見罷於下考,不足以懲厥罪之萬一。請前郡守金必祜,拿問嚴覈,依律勘斷。答曰,勿煩。
刑曹判書柳儼,參議趙明謙聯名疏曰,伏以臣等,以金德薰刑推事,敢據禁刑前規,有所稟啓矣。及承聖敎,又捧批旨,以勿拘常規,嚴訊取服爲敎。臣等,不敢退在私舍,方入會曹中,而第念德薰之事,非時急窮問,不可須臾暫緩者。而今反違越前例,急急擧行,終有乖於遵應典而行古例。在朝家愼守常法之道,不可不念。此事究竟,雖在來日,固無可以遷就緯繣之慮,而其不守典例之失則大矣。玆敢略陳淺見,仰瀆宸嚴。伏乞聖上,亟賜處分,俾令國典無壞,不勝幸甚。臣等無任云云。答曰,省疏具悉。所陳者,依施焉。
兼說書申晦疏曰,伏以臣於日前直中,得聞父病添加,陳章徑出,恭俟威譴。迺蒙聖慈孔仁,特許恩由,臣且惶且感,不知所喩。顧臣老父,自經大病之後,眞元大脫,蘇完未易,而又値近來日候不適,添重感冒,諸症俱苦,臣之受暇救護,亦有日矣,而一向無減,尙此沈淹。臣方左右扶將,情私焦遑,實無晷刻離捨之勢。而此際,因番次苟簡,天牌下降,萬不獲已,冒犯違逋,罰靳例勘,荐召又臨。臣固知屢瀆私懇之爲萬萬惶悚,而目下情理,就直無望。玆敢隨詣闕外,疾聲呼籲於孝理之下。伏乞聖明,俯賜矜諒,亟許鐫遞臣職,俾得安意救護,仍治臣瀆擾之罪,以嚴邦憲,不勝幸甚。臣無任云云。答曰,省疏具悉。爾其勿辭護焉。
初一日巳時,上御宣政殿。冬至三使臣留待引見入侍時,正使趙觀彬,副使鄭俊一,右承旨金尙迪,假注書李明祚,書狀閔百祥,記事官權相龍·李堉,諸臣進伏訖。上曰,卿等今番之行,無循例稟定之事乎?觀彬曰,別無稟定事,而得聞筵說,則以江界犯越事,將送齎咨官爲定云。小臣愚見,亦然矣。上曰,彼人如此之事,在我之道,卽當咨文相報矣。觀彬曰,今番方物物色,不好矣。上曰,方物,屢次申飭,故今番則差勝,而至如紅牋布,不甚太紅,然而太紅則還有靑色,此物色,無妨矣。觀彬曰,臣立朝三十餘年,病不能供仕,雖遠在鄕廬,猶尙得聞朝奇。今作異域之行,敢陳區區下懷,而亦非言責之任,故嫌於出位,未敢盡達,而殿下於每事,輒必激腦,此雖是臣下之過,玉體易致備損。況如此寒節,雖凡人,必愼之,此後則平心接物,是臣區區之望耳。上曰,予之氣稟,本然。若以不復然之意答之,則是欺卿等也。俊一曰,古人,以忍字爲工夫。臣願殿下亦着工於忍字,以副區區之望焉。上曰,予則持此心爲忍。古人,必爲學問,而其言,不用忍字,蓋忍字其亦難矣。孔子曰,知我者其由春秋,罪我者亦由春秋,其言,亦此意也。觀彬曰,小臣,亦有心火,而何處用之乎?上笑曰,喜矣。觀彬曰,殿下所爲之事,出於激腦,殿下之主意,臣豈不知之?而以頃者獄事見之,宜體乾卦之義,而自强不息,宜矣。上曰,今番犯越之漢,入去不難,心甚慮之,未能脫衣安寢矣,今旣捉得,甚幸甚幸。觀彬曰,然矣。臣以渺小之人,難可帶任往返,故敢此求免。上曰,將相之任,不可輕遞。頃者,旣有下敎,今日賜對,亦有意就坐,密符則上之。上曰,書狀進前。百祥進伏。汝入堂后時見之,今又見之,頗有爾父之形矣。百祥曰,小臣,以罪人家子侄,實無重入脩門之望,而義重往役,不得入侍矣。上曰,爾父則性品寬弘,而汝則不然。汝雖爲親而然,今往異域,洗其心而來,可也。觀彬曰,東宮勸學,此時正急。小臣,亦忝賓客之列,而如小臣者,人微學淺。列聖朝則皆有甘盤舊學,以爲東宮輔導之策,而近來則不然。前大司憲朴弼周,益加敦勉,韓元震·尹鳳九,學業亦勤,皆以睿簡擢用,則必有益矣。上曰,所達是矣。而其中,有己見之人,朴弼周則已老衰矣。尙迪曰,不甚衰矣。上曰,不衰乎,何其不衰?面雖不衰,一番入侍,汗流被面矣。而元良之忌憚,有異於韓元震,儒者·蔭者,豈不異乎?其用道亦異矣。仍命宣醞。上曰,史官,有能飮酒者乎?臣明祚起對曰,小臣,飮矣。上曰,史臣皆進前。今已拜表,日氣稍暖,皆好爲往來。諸史臣,皆退出。尙迪曰,南哥·李哥保授於京主人處,而斗齡,不日當入來。其前,更囚於捕廳則好矣。上曰,旣放之後,囚捕廳似如何矣?尙迪曰,斗齡來後,事當一番面質,俾授邸人,事面,輕矣。上曰,其則然矣。依爲之。出榻敎退出時,上曰,李明祚之科甲,與其父之科相同云,甚奇異。李明祚進前詳達。小臣明祚進伏詳陳,則上曰,奇特奇特。仍問于承旨曰,李明祚之父飮酒乎?尙迪曰,善飮矣。上曰,予在春坊時,久爲同處,而未知其飮酒,果善飮乎?父子俱登慶科,年又相同,事甚稀異,奇特奇特。
上在昌德宮。停常參·經筵。
巳時·午時,日暈。
李章吾啓曰,新除授弘文館副校理金時粲,時在咸鏡道安邊府任所,斯速乘馹上來事,下諭,何如?傳曰,允。
傳曰,親鞫爲之。
金光世啓曰,今日親鞫爲之事,命下矣。時原任大臣,卽爲命招,禁府堂上·兩司·左右捕盜大將,竝一體牌招,何如?傳曰,允。
李章吾啓曰,今日親鞫爲之事,命下矣。在前親鞫之時,例有宮城扈衛之規,今番則何以爲之?敢稟。傳曰,置之。
傳于金光世曰,雖與殿坐相値,秋曹開坐事,分付。
金光世啓曰,副應敎兪宇基,校理金尙重,副校理南有容牌不進禁推傳旨,及司書韓光協,兼司書尹東浚牌不進罷職〈傳旨〉。傳曰,竝只推,牌招。
金光世,以侍講院言啓〈曰〉,本院司書韓光協,兼司書尹東浚牌不進,說書金陽澤在外,兼說書申晦陳疏受由。下番,他無推移之員,不得已以上番姑降入直之意,敢啓。傳曰,知道。
又以義禁府言啓曰,今此親鞫多事之時,本府都事,不可不備員。出使參下都事李宜哲,令該曹口傳,閑官換差,何如?傳曰,允。
又以左右捕盜廳言啓曰,卽自政院,招致左右邊從事官,分付內口傳下敎內,鞫廳酌處罪人南翼漢·李德夏,保授於邸吏處矣。姑囚捕廳,使邸吏供饋,亦使本廳,各別救療,以待事,命下矣。罪人李德夏,拘留左捕廳,南翼漢,拘留右捕廳之意,敢啓。傳曰,知道。
吏曹口傳政事,禁府都事李宜哲,軍資奉事任玣相換。禁府都事徐進修,司饔主簿李廷一相換。禁府都事尹國彦,司䆃主簿申㬛相換。
李章吾,以訓鍊都監言啓曰,廣智營近處宮墻頹落處,今已畢築。守直軍則收入本營,添入軍十名撤罷之意,敢啓。傳曰,知道。
又以訓鍊都監言啓曰,本局分授都城彰義門北邊體城二十步許改築處,女墻及敦義門北邊女墻頹落處,九十八垛,纔已修築。而其他可改處則日氣漸寒,有難蕫役,今姑停止,待明春擧行之意,敢啓。傳曰,知道。
親鞫罷後,政院·玉堂·藥房口傳問安。答曰,知道。
初二日巳時,上御肅章門。親鞫入侍時,行都承旨鄭彦燮,左承旨趙明履,右承旨金尙迪,左副承旨金光世,右副承旨洪鳳漢,同副承旨李章吾,記事官李壽鳳,假注書李明祚,事變假注書盧彦邦,記事官權相龍·李堉,領府事金興慶,領議政金在魯,判義禁金若魯,同義禁李益炡·沈聖希·李宗白,掌令金翰運,獻納兪彦述,問事郞廳尹學東·金尙耉·李壽德·尹志泰·李思觀·李燮元·李永福·李昌儒,別刑房都事尹光德·金履福,文書色都事李普祥·鄭克淳,諸臣進伏訖。在魯曰,日候乖常,聖體若何?上曰,一樣矣。在魯曰,大王大妃殿氣候,何如?上曰,安寧矣。上曰,厥漢,必聞此消息矣。在魯曰,渠何以聞知乎?若魯曰,問于捕校,不知云矣。且厥漢,十餘日前,入長家云,必未聞此奇矣。上曰,此漢,不可以嗇,招問之。何以發問則好耶?在魯曰,亡名陰兇情節,先爲發問,宜矣。上命判義禁使上斗齡。罪人斗齡,上之。解縛脫蒙頭。上曰,厥漢,面有金衣乎?益炡曰,目下,有金衣,且有加出齒矣。上曰,果無疑矣。問郞持草紙來之出問目。若魯曰,亡名時,往來於愼龜重家云矣。上曰,愼哥過甚矣。在魯曰,厥漢,來宿愼龜重家時,龜重則病臥內舍,與龜重之子聃年,同宿而來云矣。上曰,聃年捉來。斗齡與龍發面質,又與德載面質。若魯曰,斗齡見摧於龍發,龍發見摧於德載矣。聃年拿入。聃年不喩後聃。後聃脫蒙頭,發問目原情。若魯曰,後聃則初無與斗齡相見之事,斗齡來時,渠則在鄕,其弟十餘歲兒見之云矣。若使斗齡面質,則可知其眞僞矣。上曰,使之面質。若魯曰,使之面質,則斗齡,以不知面爲言。後聃之初不相見云者,果的實矣。在魯曰,愼後聃,素稱名下士,故曾欲擬齋郞之望而未果矣。上曰,斗齡杖問。上入。小頃,出坐時,上曰,德載杖問,仍與斗齡又面質。斗齡又杖問,仍與龍發面質。上曰,龍發杖問。應敎宋昌明,修撰趙雲逵牌招入直事。出榻敎安邊府使金時粲仍任事。出榻敎禁府都事尹國彦·徐進修,閑官授差事。出榻敎違牌翰林竝敍用,口傳付職,仍卽牌招事。出榻敎都承旨鄭彦燮所啓,自前親鞫時,守令下直單子,不得捧入。故湖南·關東二守令,今日不得下直。此後雖親鞫之日,若災邑守令,則使之下直,何如?上曰,自今使之下直,可也。一司已署經守令,除一司署經,催促下送事。出榻敎領議政金在魯所啓,蔚珍縣令口傳望筒落點,誤下於兵批,而認爲空筒,初不開見,以致尙令遲滯。當該政廳進去承旨推考,何如?上曰,依爲之。掌令金翰運所啓,請逆坦孥籍,一依王府草記,卽令擧行。措語見上上曰,旣諭,何煩?又所啓,請還寢泰績酌處之命,因令鞫廳得情,夬正王法。措語見上答曰,其勿更煩。又所啓,請瑞虎等兩賊孥籍,亟令王府擧行。措語見上答曰,其勿更煩。又所啓,請徙邊罪人陸師聖,依律處斷。措語見上答曰,其勿更煩。又所啓,請物故罪人夏宅孥籍,亟令王府擧行。措語見上答曰,其勿更煩。又所啓,請徑斃罪人嗇,令王府孥籍等事,依大逆例擧行。措語見上答曰,今覽鞫招,雖施此律,可謂當律,而旣不承款之後,似近法外,不允。又所啓,請島配罪人李德濟·尹光周,更令王府,嚴鞫得情,依律處斷。措語見上答曰,勿煩。獻納兪彦述所啓,請充軍罪人李時蕃,依律處斷。措語見上答曰,其勿更煩。又所啓,請逆魁坦緣坐籍沒等事,亟令王府依法擧行。措語見上答曰,其勿更煩。又所啓,請還寢罪人泰績酌處之命,仍令鞫廳,嚴刑得情,夬正王法。措語見上答曰,其勿更煩。又所啓,請前郡守金必祐拿問嚴覈,依律勘斷。措語見上答曰,頃者下敎之後,果若犯貪,其所懲勵,宜先此人,依啓。又所啓,請居昌府使李載文,削去仕版。措語見上答曰,以軍門將官事,追斥字牧,其涉過矣。果若所啓,不可仍置,拿問處之。傳曰,親鞫姑罷,待開門擧行。殿坐時刻,以巳初爲之。傳曰,大臣及備堂中方帶金吾人,左右捕將,竝入侍于熙政堂。
初二日初更,上御熙政堂。鞫廳大臣·金吾堂上·左右捕將引見入侍時,領府事金興慶,領議政金在魯,判義禁金若魯,左邊捕盜大將具聖任,同義禁李益炡·沈聖希·李宗白,右邊捕盜大將鄭壽松,左副承旨金光世,假注書李明祚,事變假注書盧彦邦,記事官權相龍·李堉,諸臣進伏訖。上曰,帳殿,欲下敎,而致昏未果,使卿等入侍矣。初疑所捉來者,未必眞斗齡矣。今見厥漢,果無疑。權哥旣捉,則當用賞矣。其指揮權哥處之人,則其可不賞乎?在魯曰,其中,有入房結縛者,首捕之漢,宜可加資,而千金則分給爲可矣。上曰,諸臣皆陳之。若魯曰,旣懸賞之後,雖不無指揮之事,一依初令施行,以保信矣。聖任曰,賞不可不施,而亦不無參酌之道矣。上曰,其則不然,所陳,亦與大臣所言無異矣。壽松曰,首捕之人,宜可加資,而其次賞金,可矣。益炡曰,此則稍異於別人之捉來矣。在魯曰,二資過矣。一則加資,其餘則賞金得當矣。上曰,其與意外捉來有異。四人中,抄出加資則好矣。在魯曰,然矣。上曰,三丈之木,可謂易徙,而猶且施賞,此不可不依令施行。一人則宜可超二資,而三人則加資乎?邊將乎?一人超資,三人亦加資,過於當初下敎,首捕則加資千金分給,似好矣。壽松曰,二百金,分給捕卒,似好矣。上曰,何捕校先捕乎?聖任曰,左邊捕校梁天杓,先捉矣。上曰,年少乎?壽松曰,梁天杓,年不過四十餘。上曰,皆年少乎?聖任曰,四人,皆年少矣。上曰,若除邊將,則勝於超二資矣。三中四分,固爲橫財,髥雖三尺,食而後,稱令監,何者爲愈乎?興慶曰,亦多有冀望之類矣。上命承旨書傳旨曰,王者之令,當信。權斗齡首捕之校梁天杓,依前下敎,特超二資,賞金,亦令該曹,卽爲擧行。而同往捕校金弘規·全百禃·金鳳錫,跋涉艱辛,亦宜有參酌酬功之道,邊將除授。今番試射承傳人調用後,卽爲次第調用事,申飭西銓,捕校隨往軍,令該曹米布題給。出榻敎上曰,金俊興,實有指示之功矣。在魯曰,舍亡之罪得免,則亦幸矣。何可論功乎?上曰,若得放,則在渠爲賞乎?在魯曰,然矣。上曰,權哥捉來,果若卿等之言,而判義禁則曰,三人,皆入一包云。而一生眞僞有誰知?其必入一包,何可知也?聞斗齡,娶妻云,其子若怨國,則何以爲之?斗齡之子,稱權生員行世乎?益炡曰,其豈爲兩班乎?上曰,外方人心,怪矣。如彼之漢,如是爲亂,豈不放恣乎?若魯曰,雨勢如此,明日親鞫,姑觀日勢擧行,則似好。且肅章門,西向,風氣不好,故敢此陳之矣。上曰,自今以後,則親鞫罷後,分付南所闕庭,沃穢之物,卽令掃出於禁川橋外。出榻敎上曰,麟佐之子多矣。熙良甚庸劣矣。以內乘入來,故見之,甚不如順觀矣。光世曰,麟佐,熙良之子,豈能生乎?此與例賊有異。稱兵犯闕者之子,待年置之,雖出寬典,而今不可一向置之矣。上曰,左相,今幾回程乎?光世曰,左相,以山事狼狽云,似未及回程矣。傳曰,頃者批下時遺漏,左相處,給由馬,澆奠床備給。出榻敎傳曰,玉堂上下番闕直,待開門,政官牌招開政。出榻敎上曰,入直承旨,誰某乎?光世曰,趙明履·李章吾入直矣。諸臣退出時,傳曰,玉堂,持資治通鑑,與入直承旨,同爲來待于閤外。
初二日三更,上御熙政堂。召對入侍時,參贊官李章吾,檢討官趙雲逵,假注書李明祚,記事官權相龍·李堉,諸臣進伏訖。上曰,今聞斗齡之言,則李嗇以順觀之受重刑而敢言,稱以爲難,其極切痛,如更聞順觀之辱矣。予實中夜難寢,故爲此講,欲以爲遣夜之道矣。雲逵曰,小臣,每欲一進而不得矣。一自戊申以後,不軌之類,間或有之。而爲此陰凶之擧,盡殺外,無他道矣。上曰,南北之患,予不足憂,而此輩之事,心實痛之。雲逵曰,桀犬吠堯,正謂如此之事矣。上曰,儒臣讀之。雲逵,自太興二年,止文鴦等討之。上曰,承旨讀之。章吾,讀自冬石勒左右長史,止授其子緝。上曰,注書讀之。臣明祚,讀自趙將尹安,止以與貧民。上曰,上番讀之。相龍,讀自逖將韓潛,止不敢犯仁境。上曰,下番讀之。堉,讀自四年春二月,止謂之女國使。雲逵,陳十三版文義曰,子遠,不畏死,獄中,猶上表爭之。子遠之忠直,甚可嘉矣。趙主初不覺悟,而怒欲殺之,聞中山王等言,便覺悟赦之。非特中山等,不畏震怒,冒威救忠直之人,爲忠,趙主之後能覺悟,豈不仁哉?上曰,趙主曜,何王所封耶?雲逵曰,漢主曜,改國號稱趙。其說,載於第五版矣。修撰趙雲逵所啓,講筵,事體甚重。而史官班,有私語聲,殊甚未安。推咎,何如?上曰,依爲之。出擧條
上在昌德宮。停常參·經筵。
夜二更,流星出北落師門星下,入巽方天際,狀如拳,尾長二三尺許,色赤。
下直,靈光郡守韓啓震,通川郡守申曙。
親鞫罷後,政院·玉堂·藥房口傳問安。答曰,知道。
李章吾,以都摠府言啓曰,今日入直內三廳武兼禁軍及軍兵等,當爲中日習射,而親鞫相値,不得爲之之意,敢啓。傳曰,知道。
金光世啓曰,親鞫時,兩司長官,當爲進參。大司諫南泰齊,自鄕上來。卽爲牌招,何如?傳曰,允。
鄭彦燮啓曰,持平任師夏,下諭後,過限不爲上來。依定式禁推傳旨,及遞差傳旨捧入之意,敢啓。傳曰,知道。
傳于金光世曰,罪人,竝爲上闕。
鄭彦燮啓曰,假注書李明祚,身病猝重,勢難察任。今姑改差,何如?傳曰,允。
以沈墢爲假注書。
以應敎宋昌明牌不進禁推傳旨,傳于趙明履曰,只推,更爲牌招。
吏曹口傳政事,以南泰會·李基德,單付檢閱。
有政。吏批,判書李周鎭牌招進,參判李益炡親鞫進,參議沈星鎭牌招進,同副承旨李章吾進。
以韓億增爲副校理,尹志泰爲司諫,李齊嵒爲正言,黃柙爲持平,安允行·金爲典籍,趙尙紀爲工曹正郞,宋輝明爲禮賓主簿,尹光迪爲司議,李鼎燮爲司畜別提,金世璉單付學錄,安邊府使金時粲仍任事承傳,捕盜軍官梁天杓,今超嘉善加資事承傳。
兵批,判書金若魯進,參判李宗白病,參議徐命珩入直進,參知兪最基呈辭受由,同副承旨李章吾進。
以閔瀚·李尙淳·宋國樑·禹益·宋世標·朴榥·金墩爲同知,李萬廈·李聖麟爲僉知,李景弼爲五衛將,崔命柱爲宣傳官,洪履基爲景福假衛將,金麟輝爲景德假衛將,李碩儒爲都摠經歷,崔漢標爲訓鍊僉正,尹弼德爲訓鍊判官,高處宇單付大坡兒權管。
吏曹口傳政事,社稷署直長沈墢,濟用監直長朴晉揆相換。禁府都事李廷一,禮賓主簿宋輝明相換。
李章吾,以備邊司言啓曰,本司武郞廳李潤成,奔走勤仕,已滿十五朔。依例陞敍,或守令除授事奉承傳施行,何如?傳曰,允。
李章吾,以義禁府言啓曰,前持平任師夏禁推事傳旨,及居昌府使李載文,益山前郡守金必祐等,拿問事傳旨啓下矣。任師夏,時在公洪道海美地,李載文,時在任所,金必祐,時在京畿坡州地云。依例發遣府羅將,竝拿來,何如?傳曰,允。
校理尹東浚疏曰,伏以臣,將赴北幕,暫成鄕行,未及半路,忽承移除之命,惝怳震惕,顚頓奔赴,而此際,又叨春坊兼任。如臣無似,輒荷甄收,除旨聯翩,不以遐棄,且惶且感,莫省措躬之所也。噫,臣於本職,自量已審,情苦跡畸,不合復廁於周行,年衰病痼,不堪更叨於講筵,雖間嘗顧畏義分,一再膺命,亦不敢因仍蹲冒,屢疏陳情。伏惟聖明,亦或賜記有矣。聖人所訓,不能者止一句語,區區愚見,竊欲以是爲程,庶幾免昧分之辜,庶幾爲寡過之計,不意退縮之蹤,反媒愆尤。曾以納牌稽延,至勤筵罷,今以徑先內遷,移罪銓官。由前則爲緩忽君命也,由後則爲厭避遠役也。雖其事實,容有可陳,而仰首自明,亦涉煩猥。唯是事君,不敢怠慢。當官不避燥濕,卽人臣之常節,微忱之素所儆惕者,而乃今得罪,反在於此,亦可見臣齟齬難行之一端也。聖度天大,縱賜涵貸,臣心慙訟,若無所容,臣之素心自畫,姑舍勿論,旣以北幕厭避爲罪,則見叨職名,實無更出之路,律以法義,便屬應遞之科,去就一節,今無可論。以此以彼俱難冒沒,其何可束帶趨造於班行之間,抗顔出入於文陛之前,以喪廉愧,以重咎累也哉?至於沈痾成痼,殘喘如縷,危綴度日,死生關心,而狗馬賤疾,有不遑煩縷於訟愆之章,秖自泯默縮伏,恭俟威命而已。今以春坊闕直,嚴召洊降,其在分義,固當蹶趨承,而顧此所叨本職,旣在引義之中,其不可晏然獨出於兼帶也決矣。玆詣闕外,瀝血哀籲。伏乞聖慈,天地父母,特垂鑑諒,亟命鐫削臣職名,仍治臣違傲之罪,以肅朝綱,以安私分。千萬幸甚云云。答曰,省疏具悉。爾其勿辭,從速察職。
左參贊趙觀彬疏曰,伏以臣於遠役臨發之日,獲承便朝晉接之恩,法醞浹肌,御香滿袖,而纔出都門數步,便違闕庭萬里,臣誠不勝瞻望戀係之忱。仍伏念前後奉使之臣,輒請免見職,而靡不準許者,蓋以往返經年,未可瘝曠故也。臣所叨參贊之銜,宜在鐫遞之科,至如守禦兼任,尤屬緊重,其不容仍帶出疆,事理較然。玆敢復申前席瀝血之懇,冀蒙亟許遞解,使公私不至兩妨焉。臣無任云云。答曰,省疏具悉。兼帶,令該曹,稟處。守禦使旣有前例,業已下敎。卿其勿辭,往來焉。
工曹參議鄭俊一疏曰,伏以臣,猥膺使命,今方出疆,而顧臣所帶本職,雖是閒司,元無仍帶往還之規。伏乞聖明,亟令該曹,照例稟處。千萬幸甚云云。答曰,省疏具悉。疏辭,令該曹考例,稟處。
傳于李章吾曰,罪人權斗齡,猶着鄕服,今夜內新衣題給。
初三日巳時,上御肅章門。親鞫入侍時,行都承旨鄭彦燮,左承旨趙明履,右承旨金尙迪,左副承旨金光世,右副承旨洪鳳漢,同副承旨李章吾,記事官李壽鳳,假注書李明祚,事變假注書盧彦邦,記事官權相龍·李堉,領府事金興慶,領議政金在魯,判義禁金若魯,同義禁李益炡·沈聖希·李宗白,掌令金翰運,獻納兪彦述,問事郞廳尹學東·金尙耉·李壽德·尹志泰·李思觀·李燮元·李永福·李昌儒,別刑房都事尹光德·金履福,文書色都事李普祥·鄭克淳諸臣,進伏訖。在魯曰,日候乖常,聖體若何?上曰,一樣矣。在魯曰,大王大妃殿氣候何如?上曰,安寧矣。問事郞廳尹志泰,移拜臺職,代以修撰趙雲逵差下事。出榻敎都承旨鄭彦燮所啓,黃海水使狀啓,以都試試才事,直請直赴殿試·邊將除授·定賞格陳請者,極爲非矣。事係恩典,沒技之次之類,狀請考例施賞則有之,而自下豈可指的某賞而仰請乎?黃海水使推考,此狀啓則還爲下送,何如?領議政金在魯曰,此是已完定之法例,故各道狀啓中,援擧事目,直請令該曹考例施賞者多,不但黃海水營爲然也。蓋水營流來前例,各自不同而然也。如欲自今後定式,則狀啓捧入,而水使推考,今後毋得如是措辭事,申飭,宜矣。上曰,都承旨所達,是矣。黃海水使,推考。此狀啓則姑爲入之,而此後則毋得直請某賞事,更爲定式,可也。出擧條上曰,斗齡別無可問之端,則直爲刑推,何如?夜亦有敎,而龍發,其過甚矣。在魯曰,其片紙事,決非心服之事而然矣。益炡曰,龍發,初則以不聞斗齡爲言。今則乍見爲言,必其有知而然矣。上曰,德載與龍發有異矣。若同入其中,則必主張謀議,而斗齡則不過使喚矣。若魯曰,畬則根本,斗齡則不過枝葉矣。上曰,愼哥之事,過甚矣。戊申兇賊之子,肆然容接,一次刑問,不足惜矣。雖不刑問而酌處,豈可特放乎?在魯曰,愼龜重已死,今不必重加論罪矣。聖希曰,愼龜重,若生存,則難免重罪矣。上曰,愼後聃,雖在靑坡,朝紙所出,猶可得見,而何敢號令放良之奴,收畬賊之屍乎?在魯曰,雖大逆,其族屬,或不無收屍之事,而此則稍間,不其怪矣。上曰,使渠奴收屍,可也,而何敢使畬之放良奴收斂乎?極爲放恣矣。判義禁金若魯所啓,鞫廳罪人拿來,何等嚴急,而近來列邑擧行,多爲稽緩之弊。聞昨今罪人拿來都事所告之言,則高陽·交河兩邑下人,無一出見,罪人粥飮,亦不得趁時供饋,未免以此稽滯多時云。事甚駭然,不可不嚴飭。道臣推考,何如?上曰,近來此等之事,視若尋常,事體寒心矣。道臣,從重推考,兩邑守令,拿問處之,可也。假注書沈墢,他直長換差事。出榻敎假都事五員加啓下事。出榻敎修撰趙雲逵所啓,臣方待罪論思,有所懷敢達矣。昨日斗齡納招之後,畬之凶心逆腸,綻露無餘,則追施大逆之律,在法當然,而執法之臣,當論而不論,不可無責罰。獻納兪彦述,宜罷職矣。上曰,儒臣所達,誠爲得體,依施焉。出擧條
假注書沈墢,追後入侍。上曰,當此之時,注望入副末擬者,無故與否,有不可知,故以首擬落點,而其所帶之職,與他有異。精潔處入直之人,犯染易矣。以他直長換差,可也,而記注之任,此人,自前善爲之矣。光世曰,此人,善爲之,故今番,又爲擬入矣。益炡曰,此人,仕幾准朔而將出六矣。上曰,今已准朔乎?朔數,何以計之耶?若魯曰,南行則計日,故月大則計三十日,月小則計二十九日,以日計之,滿十五朔後出六,而文官,無論大小朔,只計月,故除拜後十五朔,卽爲出六矣。上曰,他直長相換,則不計前仕乎?益炡曰,通計前仕矣。上曰,准朔則可以出六矣。若魯曰,出六則注書之職,不得爲之矣。上曰,然矣。雲逵曰,臣方待罪論思,有所懷敢達矣。昨日斗齡納招之後,畬之凶心逆腸,綻露無餘,則追施大逆之律,在法當然,而執法之臣,當論而不論,不可無責罰。獻納兪彦述,宜罷職矣。上曰,儒臣所達,誠爲得體,依施焉。出擧條上曰,罪人斗齡上之。問目及罪人招辭,在事變日記上曰,問郞,讀問目,使罪人聽之。上曰,罪人,使之進坐稍近,一一直告。上曰,汝之所犯,雖重,汝若直告,則當有斟酌之道,無隱直告。上曰,慶哥極殊常矣。其時刑判,誰也?若魯曰,李春躋·趙錫命·李宗城也。上曰,畬之言,尤陰慘矣。刑判,豈可使渠放還乎?宗白曰,緣坐罪人,非秋曹,所可放也。在魯曰,用錢圖放之說,尤極凶慘矣。若魯曰,此一款,似非關於逆謀者,問之龍發,則可以詳知矣。上曰,全羅道羅哥,入於戊申乎?在魯曰,羅州羅哥多入矣。此,羅州大族矣。上曰,李焴,卽李有翼乎?在魯曰,戊申罪人等招辭中,李有翼,自初以李焴稱之矣。上曰,問郞,問罪人所謂犯之云者,何謂也?上曰,虎發云者,何也?上曰,趙哥形貌告之。上曰,士登同去之說,龍發聞之乎?士登聞之乎。上曰,假都事,多數待令,可也。若魯曰,已爲待令矣。上曰,罪人招辭中所出者,以徒流案準考,卽爲發捕,可也。若魯曰,一邑,有罪人三名處,則送一都事,使之捕來乎?上曰,以一都事送之,雲山·理山·濟州,先送,可也。若魯曰,濟州,亦送假都事乎?上曰,依爲之。上曰,有翼子,緊矣。何年入濟州乎?若魯曰,庚申年移送矣。上曰,蔓延則無異戊申矣。或有邊土人心搖動之慮矣。若魯曰,關西緣坐罪人,似皆動矣。上曰,問郞,問罪人鵬和尙,出錢,圖何事乎?上曰,金樞慶,汝之主人乎?上曰,汝之今日所告,猶有條理,故姑緩刑訊,汝詳細直告。上曰,判義禁進來。申天永子曰曾,有之乎?考見徒流案,可也。若魯曰,徒流案,有曰曾,卽必大弟,而天永名則無之,故臣問之金吾老吏,則必大本名,天永云矣。上曰,問郞,言于罪人。黃賊,譏捕如汝。譏捕時,汝若直告黃賊所在處,則汝有功勞。汝詳細告之。上曰,捕將入侍。左邊捕盜大將具聖任,右邊捕盜大將鄭壽松入侍。上曰,黃賊購捕,在何時乎?尙迪曰,玄機獄事時,似有懸賞購捕之擧矣。上曰,捕校中別樣伶俐善爲偵探者,各抄一人以達,可也。上曰,彼罪人,旣告黃賊所在處,爲先拔其杻,可也。光世曰,拔其杻,則恐有逃走之弊,亦不無輕斃之慮矣。在魯曰,下府時則加杻,似宜矣。上曰,此當以常法之外處之矣。下府時則加杻,上闕後則拔杻,以示國家之信。罪人看護之際,亦示其軫念之意,可也。聖任曰,臣等,各抄伶俐人,已爲待令矣。上曰,五衛將李陽重進來。汝居在北關,稔知六鎭道里,且汝足當此等事。汝與捕校,同爲下去,善爲譏捕,可也。親自擇送,意有在焉,汝宜體之。陽重曰,如臣劣庸,蒙此恩諭,惶感而已。臣當承命下去,盡心譏察,而捕校輩,以臣同往,若有少懈其心,則是可慮矣。上曰,此則不無慮矣。若能捕得此賊,則首功,當施於捕校。此意,捕將,分付於捕校,可也。陽重曰,臣當自三·甲,轉至茂山,盡心譏察矣。上曰,古人云,願至金城,圖上方略。汝以術者之能,便宜爲事,而其近地則勿騎驛馬,以煩耳目。日子雖或遲滯,行色如繡衣潛行,可也。陽重曰,臣當依下敎爲之,而臣本庸愚,恐孤擇送之聖恩矣。上曰,彼身手頗好,或慮人知之矣。若魯曰,北人,雖相見,必以此人之往來本土知之矣。上曰,罪人下之。上曰,問郞出外者甚多,從重推考,可也。出擧條上曰,罪人愼後咸上之。上曰,汝敢以此事,諉之於汝母乎?上曰,罪人具刑。上曰,汝不孝矣。當以倫紀治汝矣。上曰,罪人解縛。上曰,刑者,不可復續,非爲汝也。自有見處,不忍加刑,汝其知之。上曰,罪人下之。上曰,此人,不能了了矣。益昌府院君子孫,無多矣。予旣封爵之後,其子孫,旣非直逆,則何忍杖之乎?若魯曰,聖德洪大,渠雖愚迷,豈無感激之心乎?明履曰,檢閱李基德,時在公洪道全義地,斯速乘馹上來事,下諭,何如?上曰,依爲之。出擧條上曰,罪人翼漢上之。上曰,汝年已老矣,豈不知戊申事乎?順觀·翼觀,何等凶逆,而汝以何心,遣子受學於凶逆之侄乎?上曰,南北人往來時,汝以錢助行資乎?上曰,元山,卽嶺南船隻往來之所。汝之不見嶺南船一隻云者,尤極奸詐矣。上曰,罪人下之。上曰,罪人竝下府。雲逵曰,斗齡舍亡之罪,一也。愼聃年,旣已拿問,則李黃必,獨不拿問,鞫體未免有失。臣有所懷敢述矣。志泰曰,連坐罪人,舍亡之人,若不拿問,則日後罪人,雖或有潛自往來之弊,何以禁之乎?其在懲礪之道,不可不拿來矣。雲逵曰,司諫之言,是矣。上曰,判金吾進來。儒臣·諫臣之言如此,黃必,發捕,可也。志泰啓曰,李時蕃事。措辭見上上曰,其勿更煩。坦事。上曰,旣諭何煩?泰績事。上曰,其勿更煩。又啓曰,亂賊,何代無之?而豈有如畬之凶慘妖逆者哉?其誣人惡逆,誣罔朝廷之罪,旣已自服,而不道之說,又發於帳殿親問之時,則論以大逆,王法當然,而況以昨日斗齡之招觀之,其凶肚逆腸,尤極綻露無餘,與戊申凶賊,少無異同。爲今日臣子者,孰不驚心痛骨,思欲食肉寢皮也哉?肆市之典,未及快施,一國之憤,無以少洩。請徑斃罪人畬孥籍等事,令王府,依大逆律,斯速擧行。上曰,旣諭府啓,不允。志泰曰,人心世道如此之時,此賊,以未及正刑,不施大逆之律,則人心,何以懲之乎?此事不可不允許矣。上曰,予豈惜此賊?所可惜者,法也。王者守法,法外事,何可施之乎?翰運啓曰,坦事。措辭見上上曰,旣諭何煩?泰績事。上曰,其勿更煩。瑞虎等事。上曰,其勿更煩。陸師聖事。上曰,此猶爭執,其涉過矣。其勿更煩。夏宅事。上曰,此啓之請,初已過矣。其何相持?其勿更煩。畬事。上曰,勿煩。李德濟等事。上曰,勿煩。又啓曰,新除授持平黃柙,時在京畿陽城地,請斯速乘馹上來事,下諭。上曰,依啓。若魯曰,出仕禁府都事李廷一,閑官換差,何如?上曰,依爲之。出榻敎上曰,承旨書之。傳曰,親鞫姑罷,待開門擧行。殿坐時刻,以巳初爲之。明履曰,明日視事,親鞫相値,何以爲之乎?上曰,停。出榻敎雲逵曰,畬之窮凶情節,渠旣自服,斗齡招後,尤極綻露,則其徑斃杖下,未及正刑者,已多輿情之憤痛,而大逆之律,若不施之,則王法,何所施乎?兩司之請,不可不允從矣。上曰,追施逆律,旣非常法,則何可許之乎?光世曰,此與他罪人有異,大逆之律,何可不施?三司所達,是矣。快賜允許宜矣。上曰,此路,不可一開,決難允從矣。遂還入。
上在昌德宮。停常參·經筵。
初昏,月入箕星。
大王大妃殿·中宮殿·賢嬪宮,藥房口傳問安。答曰,知道。
藥房啓曰,伏未審夜來,聖體若何?連日親臨鞫囚,侵夜還宮,不瑕有傷損之節乎?前劑入湯劑,當盡於昨日。臣等,卽與諸御醫入診,詳察聖候,議定繼進當否宜矣。大王大妃殿氣候何如?臣等不任伏慮,敢來問安,竝此仰稟。答曰,知道。慈殿氣候差勝後一樣。予則一樣矣。湯劑加劑五貼以入。殿座相値,勿爲入診。
以承傳色口傳下敎曰,只令兩廳首醫入侍。
親鞫罷後,政院·玉堂·藥房口傳問安。答曰,知道。
罪人上闕單子,傳于金光世曰,南哥·愼哥外,竝上闕。
傳于金尙迪曰,今日雖爲殿坐,德勳事,刑曹開坐則爲之。
傳于李章吾曰,視事停止矣。明日只晝講爲之。
傳于李章吾曰,罪人李龍發,善爲救療事,分付該府。
吏曹口傳政事,以朴㻐爲兵曹參知,李顯慶爲禁府都事。
李章吾啓曰,新除授兵曹參知朴㻐,出牌則在外云矣。帶軍銜,任自下鄕,依定式禁推傳旨捧入之意,敢啓。傳曰,知道。
李章吾,以備邊司言啓曰,頃因嶺南道臣狀啓,金海蒜山倉擧行等事,成節目啓下事,覆啓蒙允矣。謹就本道上送節目草本,詳加添潤,別單書入之意,敢啓。傳曰,知道。
乙丑十一月初四日巳時,上御肅章門。親鞫入侍時,行都承旨鄭彦燮,左承旨趙明履,右承旨金尙迪,左副承旨金光世,右副承旨洪鳳漢,同副承旨李章吾,記事官李壽鳳,假注書沈墢,事變假注書盧彦邦,記事官權相龍·李堉,領府事金興慶,領議政金在魯,判義禁金若魯,同義禁李益炡·沈聖希·李宗白,司諫尹志泰,掌令金翰運,問事郞廳趙雲逵·尹學東·李思觀·李燮元·李永福·李昌儒·金尙耉·李壽德,刑房都事尹光德·金履福,文書色都事李普祥·鄭克淳入侍。興慶曰,連日親臨帳殿,聖體若何?上曰,一樣矣。興慶曰,大王大妃殿氣候何如?上曰,一樣差勝矣。興慶曰,王世子氣候一向安順乎?上曰,好過矣。在魯曰,日氣寒甚,連日親鞫,誠可悶矣。上曰,無別件事,則只欲今日爲之矣。在魯曰,斗齡招中,黃賊,有往來之跡云者,終涉殊常矣。上曰,殊常,故此時欲鋤治矣。黃賊,雖或得之,不無中路自餓死之慮矣。若魯曰,不無此慮矣。上曰,孟子曰,人之異於禽獸者,以其有五倫。渠旣見其母,而其母曰吾子吾子云,則渠豈忍逃走乎?此非人心腸,雖用車裂之律,少無惜矣。在魯曰,聖敎至當,此不可以人理責之矣。斗齡所云洪政承之說,此可問之矣。上曰,龍發之招,見之矣。此非可問者矣。在魯曰,別使之說,亦當問之矣。上曰,予有可知之道,何必問之乎?在魯曰,臣自外聞之,則右相,初則引入而已,今則仍欲不出云。此一節,當明問矣。上曰,此事極虛詤,問之何爲?若魯曰,禹夏亨,旣非別使軍官,則其說,自歸誣罔,而別使去時付書云者,極爲陰凶。此當問之矣。上曰,卿等就坐,予有思量者矣。刑曹判書柳儼曰,金德勳,雖値殿坐時,有加刑嚴問之敎,而此非時急公事,且累日親臨訊囚,而一未侍衛,故今日則不爲開坐,入參侍衛班,而姑待親鞫,間日擧行,似宜矣。上曰,從當爲之,可也。尙迪曰,罪人之當爲上闕者,當該都事,不善奉行,致有疏漏之擧,宜命嚴處,而禁堂,亦不可無推考警責矣。上曰,都事拿處,堂上推考,可也。出擧條尙迪曰,南哥·愼哥外罪人上闕有命,而外字誤看之,三人,竝上闕云矣。上曰,愼哥旣已上來,置之,可也。志泰曰,鞫囚上闕,何等重大?而有此不察之罪。當該都事,先罷後拿。金吾堂上,亦不無不能申飭之失,竝從重推考宜矣。上曰,金吾堂上,已爲推考矣。當該都事,先罷後拿,可也。出擧條益炡曰,只見上三人名,不見下外字矣。上曰,何都事當之乎?益炡曰,入直都事當之矣。上曰,都事誰也?若魯曰,都事,卽申㬛,申思喆之從侄也。上曰,刑判進來。金德勳事,何如?而其漢,巧詐乎?儼曰,德勳發明之言,甚多,而數百兩錢,何能辦出云矣。臣旣於當初下詢時,有所仰達,而此事終是不當爲之事也。上曰,國法,當均施,只施於鄕人,而不施於京人乎?造言,若有歸處,則可施法矣。儼曰,豈可屢刑一驛吏,以成搢紳之獄乎?上曰,刑判,只知其一,未知其二。世道甚怪,至於如此,此非爲宰臣白脫之地也,將以明國法也。儼曰,臣意終以爲不必窮覈,眞能明覈,而末梢,終有所歸屬處,將何以爲之耶?上曰,宰臣,不可置於黯黮之科。儒臣,亦不可置於誣人之科。此事,不可不明之,而以婢夫所告之言,信聽者非矣。儼曰,鄕漢輩,或不無誇張之弊矣。上曰,誇張之言,豈可入於緘辭中乎?古則過於掩覆矣。今則以覓疵爲事,搢紳間,豈有如此之事乎?宰臣,若有是事,則其言爲直言也。無是事,而覓疵如此,世道嘵嘵矣。儼曰,殿下旣擢置洪象漢,豈不知其爲人乎?身爲宰臣,豈可受碧沙驛吏之賂,而圖成形止色乎?申晩兄弟,亦豈爲全然孟浪之言乎?此必聞德勳誇張之言而然也。上曰,如柳儼之言,則申暐緘答,無之矣。申晩兄弟,常有不足洪象漢之心,故聽浮言而信之。先之以慨,次之以咄,慨之甚而咄者也。趙暾,聞趙徽之言,陳章者,固非矣,而申暐右袒趙暾,繼以陳疏者,尤非矣。以其數事,攻宰臣者足矣,而必以至親家婢夫,立證於緘辭之中,尤爲非矣。儼曰,此黨論也。洪象漢,當初不善事與否,臣未知之,而近來之人,善於事者未易。趙暾之疏,非惡洪象漢也。趙暾與洪象漢,連姻甚切,非欲害之。申暐之疏,不非趙暾者,非矣。上曰,至親家所聞之言,宜不爲之矣。儼曰,擧論至親家者非矣。上曰,申暐,畏㤼於自做之敎,有此緘答,而緘答則猶勝於不爲矣。宋時涵所謂三百年所無云者,極爲過甚矣。高允事有之,事君當直,只以聞於趙暾者爲對足矣,而必以至親間所聞爲言者,豈不非乎?儼曰,聞之至親家云者,不是矣。若以風聞陳疏,則豈至此境乎?上曰,刑判所達風聞之說,將爲世道之大弊。從重推考,可也。一節出擧條儼曰,此乃臣辭不達意之致也。光世曰,刑曹判書柳儼,特推之下,又爲分疏,推考何如?上曰,重推之外,更爲從重推考,可也。出擧條雲逵曰,承命史官,大臣外,無往召之例,而事變假注書,未諳事體,往召刑判,極涉生疏。推考何如?上曰,依爲之。出擧條儼曰,此後殿坐時,則不爲開坐之意,敢達。上曰,唯。明履曰,視事,親鞫間停止乎?上曰,依爲之。出榻敎若魯曰,兵曹參知有闕之代,以在京無故人,口傳差出,仍卽牌招,何如?上曰,依爲之。若魯曰,禁府都事罷職之代,亦爲口傳差出,何如?上曰,依爲之。竝出榻敎在魯曰,問郞,不可不分排。李思觀·尹學東·李燮元,使之書招辭,李昌儒·李壽德,使之正書,何如?上曰,依爲之。李永福·趙雲逵·金尙耉,使之傳命,可也。上曰,問郞,持草紙進來。上曰,罪人斗齡上之。上曰,王政當信。罪人之杻,拔之,可也。上曰,汝初以亡命人,尙今容於覆載之間,而昨日所告,頗有條理,故指示可生之道,杻已拔之,繻衣亦命給之矣。汝之昨日所告,猶有未盡者,今日汝以夜間所思者,直告之。上曰,畬言汝參凶謀云,入於逆中者,可知其謀,汝一一直告之。上曰,瑞麟戊申之死,汝知之乎?上曰,彼罪人,有人事矣。稱其父之言而哽咽者,勝於黃賊之其母吾子之說矣。上曰,俄已下敎矣。汝之未盡告者,他罪人未來告之前,汝先告之可矣。此下敎,於汝,可謂曲盡矣。上曰,彼五衛將,誰也?光世曰,沈也,卽沈尙鼎之侄行也。上曰,左承旨進來。戊申春日記,及玄機獄事時日記,搜見以達,可也。上曰,吳萬雄,常時爲何業乎?上曰,此外亦有可問之人乎?上曰,城中,有作變者云,戊申,城中,亦有相應者矣。今亦城中,有相應者乎?直告之。上曰,慶昷往來,汝亦知之乎?上曰,戊申後治逆,各別詳審矣。此何地乎?不可輕易治人,愼哥之知逆謀與否?詳告之。上曰,所謂鄭獻納者,誰也?益炡曰,鄭熙揆也。上曰,愼哥之母,誠難人也,以女子而能爲此矣。上曰,有翼子之所謂叔者,七寸云,而其時功臣,逆種,皆惡之矣。上曰,畬以爲汝爲此言,故知之云矣。上曰,洪政丞之說,厥漢,以廣州爲政丞者,鋪張之言矣。上曰,畬,常時惡戊申功臣乎?上曰,此正合予所料矣。畬之遲晩,彼罪人,替爲之矣。右相,今無可引嫌之端矣。在魯曰,右相,豈有可嫌之事乎?上曰,彼罪人,以名目爲告。名目,予甚愧之矣。無此,則豈有如此事乎?在魯曰,此則古名目矣。上曰,領相,猶惜名目矣。上曰,彼罪人,爲右相誣人遲晩,今則快矣。予固已料之矣。若魯曰,聖敎明矣。上曰,書堂主人車道林,亦知之乎?上曰,罪人龍發上之,與斗齡使之面質,可也。面質後,上曰,龍發下之。上曰,汝稱以往嶺南,而往理山乎?上曰,斗齡下之。上曰,斗齡善爲救護事,分付,可也。上曰,罪人龍發上之。上曰,罪人具刑。上曰,斗齡直告,故已命拔杻矣。汝則自初不爲直告,極爲陰慘,汝何不直告乎?上曰,南哥·羅哥,及李德河事,汝皆直告之。上曰,斗齡,以亡命之人,亦有所聞。汝以嘉山之人,豈不知之乎?上曰,非謂汝同參不軌之謀也。其時往來之人,汝豈不知乎?上曰,罪人解縛下之。光世曰,鞫廳文案中,多有誤書處,殊涉疏忽。問事郞廳,竝從重推考何如?上曰,依爲之。出擧條上曰,大臣·金吾堂上進來。愼後聃事,昨聞捕將之言,則非後聃也,乃其弟後咸云。後聃則放送,可矣。後咸昨日事,人事無形,而聞斗齡之言,後聃之母,果善矣。後咸,亦爲放送,何如乎?興慶曰,其母果不偶然,而後咸,豈可全釋乎?在魯曰,後咸則其在懲後之道,不可全釋。後聃則以其母之言收屍者,亦有可恕之道矣。若魯曰,後咸,有舍亡之罪,不可全釋矣。聖希曰,後咸,人事固迷劣,而不可全釋矣。益炡曰,不可全釋矣。宗白曰,不可全釋矣。上曰,雖有舍亡之律,入此地,足可懲之矣。上曰,後咸上之。上曰,汝昨日所告者,極無形,而不爲加刑者,非爲汝地,自有見處,且汝母賢,故特用寬典。以汝引接逆賊緣坐人之罪,施以定配之律,汝其知之。尙迪曰,聖敎,有愼後聃全釋之意,而渠以家長,其弟舍亡之罪,敢曰不知?而且有逆賊收屍之罪。其在嚴鞫體之道,不爲加刑,於渠旣幸,豈可全釋乎?若魯曰,若罪之,則三兄弟皆可被罪,而承旨所達之言,大矣。上曰,後聃則別無大段所犯,全釋,亦何害乎?上曰,後聃上之。上曰,汝初旣不問,而後咸知之云。後咸昨日之言,極爲無形,故欲加刑,而見汝家,不爲加刑。汝則特爲放送。後則勿爲引接如此之人,可也。上曰,愼後咸,人事迷劣,而其兄則見其叩頭之狀,彼稍知人事者矣。上曰,承旨書之。傳曰,罪人愼後聃放送。傳曰,罪人愼後咸,逆賊應坐逃躱者,敢爲許留,其在國體,不可不嚴處,而但非渠之事,不卽告官,亦由於爲子不忍,雖爲參酌,其在杜後弊之道,亦不可全釋,定配。傳曰,親鞫姑罷,罪人拿來後,待下敎擧行。志泰啓曰,李時蕃事。措辭見上上曰,其勿更煩。坦事。上曰,旣諭何煩。泰績事。上曰,其勿更煩。畬事。上曰,勿煩。又所懷,俄者愼後咸酌處之命,雖出於賢其母之聖意,而凶逆應坐之罪人,旣已逃躱到家,則在渠之道,宜卽捕告,而不此之爲,論以國法,宜被舍亡之重律。其在嚴防後弊之道,不可以定配而止,極邊遠配宜矣。上曰,極邊,過矣。遠地定配,可也。翰運啓曰,逆坦事。上曰,旣諭何煩。泰績事。上曰,其勿更煩。瑞虎等事。上曰,其勿更煩。陸師聖事。上曰,其勿更煩。夏宅事。上曰,勿煩。畬事。上曰,勿煩。李德濟等事。上曰,勿煩。又啓曰,延日縣監金就寶,卽逆賊泰起之同姓三寸侄也。泰起爲凶賊天永之副將,及其亂斬之後,就寶自淸州,逃避於堤川,潛自祕跡。歲月稍久,仍通仕路,部將陞六,猥除監察。南延年之子德純,以其時監察先生,越其署經,及除本縣,恐有物議,不待夫馬,汲汲辭朝。到任以後,其貪暴不法之狀,姑捨勿論,當此懲討方嚴之日,如此凶逆餘孽,決不可置之牧民之任。請延日縣監金就寶,削去仕版。上曰,果若所啓,不可削版而止。所聞若非,不可置人於似逆似人之間。爲先王府拿問覈處。若魯曰,仁川罪人拿來都事李廷一,今已過限,尙不入來,事極駭然。待其復命,拿處,何如?上曰,依爲之。出擧條上曰,備局日次,初七日爲之事,史官,傳于大臣,可也。遂還入。
上在昌德宮。停常參,只晝講。
夜三更,流星出婁星下,入坤方天際,狀如拳,尾長二三尺許,色赤,光照地。
下直,報恩縣監愼後成。
大王大妃殿·中宮殿·賢嬪宮,藥房口傳問安。答曰,知道。
藥房提調金若魯·副提調鄭彦燮啓曰,伏未審夜來,聖體若何?昨又冒寒臨門,終夕鞫囚,不瑕有傷損之節乎?大王大妃殿氣候何如?臣等不任伏慮,敢來問安。答曰,知道。慈殿氣候差勝後一樣。予則一樣矣。
金光世,以都摠府言啓曰,都摠管柳儼,以刑曹判書,本曹坐起晝仕出去之意,敢啓。傳曰,知道。
鄭彦燮啓曰,備邊司郞廳來言。今日,賓廳日次,而累日親鞫之餘,有妨引接,姑不得來會云矣,敢啓。傳曰,知道。
又啓曰,左承旨趙明履,今日不爲仕進,牌招,何如?傳曰,允。
傳于洪鳳漢曰,領相·左右捕將,晝講,同爲入侍。
鄭彦燮啓曰,卽者,議政府錄事來言,左議政宋寅明,自長湍,今日來到西江云。係是大臣去就,敢啓。傳曰,知道。
備忘記,聞卿到江郊,心用欣矣。往事,業已開釋,予不介滯,卿何一向若此?況今鞫事方張,首揆獨勞。卿須體頃日之慇懃,顧今日之國事。其卽偕來,用副企望。
傳于金光世曰,此備忘,遣承旨傳諭于左相,仍爲偕來。
趙明履,以侍講院言啓曰,本院新除授說書金陽澤,時在京畿驪州地。書筵入番事緊,斯速乘馹上來事,下諭,何如?傳曰,允。
又以內醫院官員,以提調意言啓曰,今年進上臘藥,磨鍊,則庫中不足之數,肉桂二斤四兩五錢,龍腦一斤六兩五錢,沈香一斤六兩五錢,犀角七斤十三兩,訶子十三兩,木香二斤二兩,朱砂二斤十五兩四錢,白丹二斤六兩,唐黃連八兩五錢,砂仁一斤六兩五錢,丁香二斤二兩,白豆蔻一斤,肉豆蔻六兩,附子三兩,桂皮五兩,三乃子十三兩,全蝎一斤五兩,石雄黃二斤二兩,琥珀一兩四錢,牛黃年例七十七部,及加劑十二部,東朝別進上龍腦安神丸一劑所入三部一錢,世子宮供上臘藥所入十部,嬪宮供上臘藥所入五部,竝令該曹及惠廳,卽速進排,何如?傳曰,允。
金光世,以兵曹言啓曰,禁軍來春夏等都試,因政府及本曹有故,不得設行,今已過時。當此隆冬,勢難擧行。自前如此之時,有仍停都試設行祿試射之規。今此依例擧行,何如?傳曰,允。
又以兵曹言啓曰,前後捕廳從事官中在外人,待其來現,決棍之意,前已啓達矣。鄭來恒·黃廷彦·朴奎五·朴文彬·李碩華等,來現,故依傳敎,各決棍十五度,而元重采,時在嶺南云,今方催促上來,追後決棍之意,敢啓。傳曰,知道。
又以司僕寺官員,以提調意言啓曰,濟州牧使尹植遞任。進上馬三匹,今纔上來,禾毛色,別單書入,而依例內廏立養之意,敢啓。傳曰,知道。
又啓曰,校理尹東浚,牌招事,允下,而闕門已閉,待明朝出牌之意,敢啓。傳曰,知道。
同副承旨李章吾疏曰,伏以日昨大臣,以口傳望筒遲滯事,請當該承旨推考。臣誠惶懍震惕,莫省攸處。臣於伊時,以該房,赴政席而落點,望筒秪受之際,口傳望筒,一時竝下,而院吏認爲空筒,未卽開見。臣亦新入生疏,不爲提問,至使已下批之政望,經宿未頒。卽此一事,而臣之昏謬不察之失,著矣。問備之下,宜卽自列,而連値帳殿,不敢瀆擾,尙且仍冒於出納之地,尤豈臣心之所敢安也?玆敢略具短章,仰瀆宸聽。伏乞聖明,俯賜鑑諒,亟遞臣職,仍勘臣罪,以安私分,不勝幸甚云云。答曰,省疏具悉。爾其勿辭,察職。
右參贊元景夏疏曰,伏以臣,奉命無狀,至以姓名,汚諸藩臣彈墨。此殆古今所未有之事,臣何足言?有辱君命,欲辨則朝體虧傷也,欲不辨則事實䵝昧也。臣誠語默兩難。伏惟天地日月,赫然照臨,敢冒斧鉞而略陳焉。凡人之情,莫知自己之非,而俱曰余是。若其眞是眞非,自有一世鄕案。以臣所遭,問諸湖南守宰,問諸湖南士民,則不待臣言,而其是非可辨。權䭲,卽藩臣信寵褊裨也。替當狠怒,太過分數,臣竊惜之。初臣傳令,䭲出於共濟之義,而慍辭爲答,不肯相借,固是意外,而況疏語虛捏,多有爽誤者乎。臣十月初一日,行到參禮驛,中軍鄭錫箕來見曰,中軍,不得離營經宿,故未敢來迎礪山。臣,只知錫箕爲中軍,不知䭲又爲中軍,且其答關曰,䭲以敎諭書,前排率去,此亦國事,不得起送。臣亦嘗待罪湖藩。中軍,元無前排之規,卽此而䭲非中軍,可知。臣到金溝而始聞之,䭲有解由越等,故姑借中軍銜,以爲爻等,而其所啓請,爲䭲生色,若其眞中軍,則乃錫箕也。臣雖無似,卽奉命王人。且以己亥前例言之,均田使軍官,勿拘內禁將·都摠府宣傳官·備邊郞,竝許帶去,巡營中軍,反復重於內禁將等職耶。藩臣,爲一褊裨,右袒詬罵,全無淸朝相敬之風,良足寒心。其疏所謂仍執不送,尤爲孟浪。臣自羅州,向長城時,䭲隨後而請見。臣不許曰,聞看災山沿諸邑,須急往勿留。䭲卽辭去。方藩臣,以䭲事封疏時,䭲實在光州·同福之間。臣以量事,巡審高敞·興德等邑。自長城,距全州,不過一百七十里,臣行止動靜,䭲一一馳報。藩臣,乃以仍執不送,欺瞞天聽,何也?藩臣,妄信䭲訐,至送將校令旗,旋聞䭲不在臣所,無聊而罷。似此怪擧,道內莫不傳哂。䭲恃其主帥信寵,災邑摘奸,多怪駭作弊之事,恨臣不見,歷階發惡,語甚悖慢。臣果拿入數罪,干藩臣甚事,而怒臣若是耶?臣素知藩臣性度,彼雖惡言相加,臣不爲怒,而所可深怪者,乃穀物事也。臣以山沿災荒狀聞,兼陳儲穀備賑之意,卽以狀草,送于巡營,所以待藩臣至矣。勿論京外,事有可探,則私通相問,自是通規。臣以私通,問備局句管穀摠數,只循通規,實無他意。況其穀數之問,將欲爲飢民,儲穀備賑,則其爲監司者,當喜而不當怒也。今藩臣擧措,何其異常也。備局句管與營門所管,名色各異,當初私通,本無勿令關由之語,而變幻字句,有若臣,潛探營穀數爻者然。崎嶇用意,果在於臣乎?藩臣,素許廉操,備局句管穀,又非藩臣所敢擅用者,臣豈以染手相疑耶?設使藩臣,眞有犯贓之罪,臣果有按贓之心,穀物所在列邑,自有可據文簿,臣豈捨斯而求諸營吏乎?營吏,乃巡營營吏,巡使貪贓,巡營營吏,豈告改量使乎?漢時直指使,按治贓吏,必不如是,疏迂耳。十六日,藩臣封疏,翌曉,星火捧甘于五十三邑曰,備局句管各穀,督捧來勘,如以此等穀物事,往復改量使行中,先報營門,受題後擧行。列邑守令,莫曉其故,或有來問臣者。臣亦怪惑焉。至於逞憤餉禍等語,噴薄說去,殆無倫理,臣不欲與之較辨,而臣所撫躬自傷則有之。臣,承命量陳,區區寸悃,惟欲宣揚聖上恤民之至德,而藩臣,乃謂臣意,不在於量陳一事,其語意深險,固未暇言,而使方岳之臣,聲罪至此,臣雖萬戮,何以貰其罪乎?以臣疏才,猥當重任,瘡疣百出,事事皆罪。羅州白日場甫田之題,雖爲臣他山之石,而衆指可掬,羞辱孰甚焉。噫,體統壞矣,聽聞駭矣。自今以後,藩權日重,而遐外愚民,將不識朝廷使命之尊。靜言思之,是亦臣罪。臣中路淹病,寸寸前進,今始來伏城外,而情苦釁深,不敢抗顔復命,冒死自劾,恭竢處分。伏乞聖明,亟削臣職,重勘臣罪,以爲人臣辱命者之戒。臣不勝萬幸。臣無任云云。答曰,省疏具悉。卿其勿辭,卽爲復命。
乙丑十一月初五日午時,上御熙政堂。晝講,領相·左右捕將,同爲入侍時,領事金在魯,知事金若魯,特進官李日躋,參贊官金尙迪,侍講官宋昌明,檢討官趙雲逵,假注書沈墢,記事官權相龍·李堉,宗臣密春都正焌,武臣行副護軍洪益海,掌令金翰運,正言金履萬,左邊捕盜大將具聖任,右邊捕盜大將鄭壽松,以次進伏訖。上讀前受音,自醯人掌共五齊,止掌凡邦之張事。昌明,讀自太府掌九貢,止共其貨賄。上讀新受音。雲逵曰,今日領事入侍,文義,當達之矣。在魯曰,講官,便是主人,臣何敢有所達乎?上曰,各陳文義,可也。雲逵曰,凡頒財章,唐板周禮,爲各大文,文義恐如是矣。上曰,似然矣。上曰,敦字,如大敦之敦矣。在魯曰,然矣。上曰,九功,與夏禹九功之義,同乎?雲逵曰,上卷,有九功之義矣。土地之貢,有九貢九賦矣。上曰,此與禹貢之貢,同乎?日躋曰,與禹貢,相表裏矣。上曰,此與井田法,同也。昌明曰,然矣。雲逵曰,邦中之賦,以待賓客者,薄於自奉而厚於接賓矣。昌明曰,有司以用餘之物,進而備用矣。若魯曰,關市者,王都之外二百里之內爲關市,此以里數言矣。在魯曰,知事之言,是矣。雲逵曰,周禮,無程·朱註,故多未詳備矣。日躋曰,周禮,朱子未及註矣。在魯曰,名物度數,鄭玄之註,大體是矣。雲逵曰,玉者,王者之佩。君子必佩玉,其象,有仁智禮之象矣。在魯曰,此玩好,非玩好也,乃不可無之物矣。上曰,周之九鼎,亦玩好。周之文,備矣。在魯曰,世所謂玉食,卽此玉食也。以飯如玉者,非矣。若魯曰,如此之文,不以辭害義宜矣。上曰,珠槃玉敦,卽會盟時所用也。尙迪曰,後世引此註,凡於會諸侯之時,皆用珠槃玉敦矣。雲逵曰,以此章觀之,則周制用財之道盛矣。我國,富於天下,三南,有荊徐之貢,西北,有隴蜀之輸。財物莫富,而不能惠及於民者,以不能量入爲出,致有尾閭之泄故也。觀周官之法,誠可愧矣。日躋曰,玉堂之言,誠是矣。註疏之外,以己意,硬說義理,極知惶悚,而旣有迷見,一欲仰質。蓋亦非曰能之,願學焉之意也。上曰,第達之。日躋曰,今此一章中,上自膳服,下及喪紀,皆有常賦,有若我國貢物之有正案,而至於賜予則可乎?多而可乎?少玩好則或可爲,而或不必爲,宜無一定之式,故此則以幣餘之賦式貢之餘財,待之共之者,似有微意。若賜予而常軫一嚬一笑之愛,玩好而每存悅目喪志之戒,則豈不爲後王柯則之一道乎?上曰,特進官,雖以願學爲言,而所達,儘有理。愼賜予戒玩好之說,好矣。不可不使元良知之。且予意以餘之一字,尤當體看。財誠有餘,則人君之志,易於驕溢,此奢侈之所以漸也。特進所達之外,此義,不可不講矣。日躋曰,誠如聖敎。漢之武帝,唐之玄宗,所以啓其侈心者,皆由於國有餘財也。在魯曰,宋之名臣,有不欲使人主,知府庫之餘財者,蓋亦此意也。上曰,見餘財而侈心之生與不生,後日東宮召對時,賓客兼官,有入參者,以此義質問,可也。元良,今日亦侍坐矣。在魯曰,臣等一二言所達,不及於一番聖敎。自上以不可泛然聽之意,下敎于東宮邸下宜矣。若魯曰,東宮,頃於召對時,宮官,以象箸玉盃,好乎?否乎?爲仰問,則答以艶則艶矣,而不緊矣。此下答,盛矣。上謂東宮曰,汝以此答之乎?東宮,未及仰對。上曰,此,義理關頭,不能卽對矣。在魯曰,人情,莫不以玩物爲好,而東宮此答,出於不隱之意,甚盛甚盛矣。在魯曰,日寒比酷,連日親鞫之餘,聖體若何?上曰,一樣矣。在魯曰,親鞫處所,向西而高,受風太甚,尤可悶矣。上曰,無他處所矣。若魯曰,仁政門外東邊,設帳殿,則向南而少風矣。上曰,此處似宜,當以此分付矣。在魯曰,大王大妃殿氣候何如?上曰,差勝矣。在魯曰,王世子連日開講,而今日,又爲侍講,尤爲幸矣。上曰,右相·靈城,至今引入乎?在魯曰,右相,雖無待命事,而鞫事未收殺之前,不欲出云矣。上曰,昨日未問之前,罪人旣以畬之誣罔自服,頃日下敎,果符合矣。畬常有怨惡之心,而爲此誣辱也。今則尤無可引入之端矣。在魯曰,鞫事未罷之前,右相,不出云,而左相,尙不入來,國事誠可悶矣。上曰,右相,雖欲不參鞫事,而備局事,豈可不參見?卿頗憊,慮或生病,無大臣,而何以處鞫事乎?在魯曰,再明日次對,以待右相入來爲之之意,別爲敦諭,宜矣。上曰,從當下敎,而左相,何時入來云耶?在魯曰,左相,今日,還江郊云矣。上曰,捕將,皆進前。黃賊之在茂山與否,未可知,而以其母吾子之說觀之,必在於我地。且以趙哥家酬酢之說觀之,必在西北之間矣。今番捕校之去,先聲必出。此時,若不得,則不無南走越北走胡之慮。欲又遣捕校,遍捕于西北地,大臣捕將之意何如耶?在魯曰,以黃賊能飛之說觀之,此必畬誇張之言,而黃賊之至今生存,有不可知矣。若魯曰,臣兄,庚戌爲西伯時,多送營下將校,以必捉爲期,而其時,有若干所聞,故多有設施事,而譏捕六七朔,終未得其形影。黃賊之至今尙在,有未可必矣。日躋曰,臣,頃年待罪江界時,聞之則黃賊,曾經其地權管,故邑民,或有記其面者矣。臣,多般設施,發遣將校,屢朔譏察,而終未尋得矣。上曰,捕將,曾見其狀貌乎?聖任曰,臣於厥漢爲武兼時,見其人,則輕妄莫甚,而貌則鐵色,鼻梁立而長,有加齒,其時則髥小矣。今若往來於熙川地,則我國譏捕之法,雖疏,豈不能捉之乎?臣子善行,爲寧遠郡守時,多般譏捕,終未聞其形跡云矣。壽松曰,臣等,見捕廳日記,則以爲黃賊,已死於亂斬中云矣。若至今生存,則渠豈能免乎?尙迪曰,今若加遣捕校,則恐有邊情擾亂之慮矣。雲逵曰,臣以宣諡事,頃往平壤,則聞江邊緣坐罪人,惴惴慄慄云。今番捕校下去之後,必有擾亂之慮矣。上曰,誠然矣。今姑置之,可也。若魯曰,臣與金吾諸堂,約以今日開坐,臣先退出之意,敢達。上曰,唯。上曰,刑判風聞之說,非矣,故昨以此重推矣。德勳事,果是云,則宰臣,在於黯昧之科,而勳招與緘辭相異。申晦事怪矣。在魯曰,德勳事,申晦,豈有造言之理乎?上曰,其時欲下敎,而申晩疏適至矣。其後思之,德勳不爲,則此必申晦造言而誣人也。在魯曰,此事,臣,言之爲難,而聖敎過當矣。此或泛聽而傳之矣,豈有自做之理乎?上曰,旣以洪參判舊傔從爲言,則是欲歸之於洪象漢也。在魯曰,緘辭中,旣無明白之事,故刑判,不欲當此事矣。上曰,德勳事,若更杖問,則致斃可慮,此豈杖殺之罪乎?可謂鯨戰蝦死,殘忍矣。在魯曰,渠雖微賤,杖斃則豈不可矜乎?上曰,覽其供辭,非問納賂,而德勳則以納賂爲言矣。在魯曰,使之直招,則勢將以納賄爲對矣。上曰,申晦聽其浮言,不愼樞機者,非矣。旣嘅而又咄,其時事如見矣。大體下人輩,雖爲言,據理退之,可也,而信聽浮言,轉相葛藤,此則當初申晦引問之致也。士大夫風俗,不當如是,予欲處分申晦矣。在魯曰,雖欲處分,以聽言不詳非之則可矣,而以造言罪之則不可矣。上曰,此事欲了當矣。金德勳則予欲放之矣。在魯曰,驛吏之圖差,殊過甚矣。宜有酌處之道矣。上曰,常漢事,見利而圖差者,無怪矣。向者崔齊恒輩,往來宰臣之門,互相譸張,故示之以懲一礪百之道矣。金德勳事,大臣,有酌處之意,而予意則欲全放,儒臣之意,何如?昌明曰,臣未知深處,而旣出於渠口,則似不當全釋矣。雲逵曰,臣新自外方來,未能詳知,而德勳事,大臣所達是矣,似不可全釋矣。上曰,承旨書判付,果若申晦之緘答,德勳,豈有二次嚴訊之下,不訊之理哉?以此推之,頃者晦處緘問判付,可謂中矣。噫,庚申諸臣庭籲之日,爲知申者,誰乎?爲其弟雜於浮囂,信聽浮說,而又不愼樞機,轉相葛藤,已涉駭然,而所謂一如二字,外面,雖似糢糊,裏面,隱然袒固暐緘。世道若此,何以聞直?其涉寒心。且聞者言者,輕重間焉,則于今飭勵,尤何參差?而但暐之緘答,非特德勳一事也。此則亦不無差等之道。申晦參酌削職,金德勳·李昌漢,自本曹,參酌徒配爲良如敎。上曰,申暐事,非矣。至親家事,拔之,可也,而頃有自做之敎,故不得已,有此緘答。渠當初則不知德勳刑推,申晦緘答,而至於此境,故予欲懲一礪百,究其根本矣。在魯曰,此則過矣。上曰,聞之者削黜,則言之者何如耶?在魯曰,泛聽而傳之矣。旣是至親間,則與他人家酬酢,有異。何可峻爲之乎?申晦非不可惜之人,且有情理之可言者矣。上曰,於王章,何如?慨咄則尤怪矣。在魯曰,此非做言者,聖敎過當矣。上曰,予爲申晩慨然矣。庚申,垂涕爲言矣。南容三復白圭,此人則不能一復矣。予不知人,甚愧矣。大臣所達,如此,予可回心矣。翰運啓曰,臣於昨日,以延日縣監金就寶削版事,有所論啓矣。聖上,以果若所啓,則不可削版而止,爲先令王府,拿問覈處爲敎。臣於是不勝瞿然慙悚之至。夫泰起之入於亂斬,非但尙今傳說之狼藉。就寶之爲監察也,南德純,旣以先生,因此而至於越署之境。其爲凶逆之至親,據此可知,則論以當律,宜請拿覈,而臣於倉卒之際,未及商量,乃以削版之律,徑先仰請。臣之擬律不審之失,無以自解。聖敎之下,宜卽引避,而帳殿臨罷,又値夜深,不敢煩瀆。今始來避,所失尤大。請命遞斥臣職。上曰,勿辭。尙迪曰,掌令金翰運,再啓煩瀆,退待物論矣。上曰,知道。履萬啓曰,李時蕃事。上曰,其勿更煩。坦事。上曰,旣諭何煩。泰績事。上曰,其勿更煩。畬事。上曰,勿煩。又啓曰,西部奉事韓光朝,本以闒茸,濫通仕籍,崇飮無度,醉不省事。迨其入直之時,勒令貰酒,終不酬直。部民,聚首而怨詈,朝士,羞與之比肩。如此鄙悖之人,不可以玷辱搢紳之列,請西部奉事韓光朝汰去。上曰,依啓。上曰,掌令,避嫌入侍。正言,當處置矣。履萬啓曰,引嫌而退,議律失當,誠如聖敎,揆以臺體,勢難仍在。請掌令金翰運遞差。上曰,依啓。在魯曰,一司署經守令,除一司署經,發送,何如?上曰,依爲之。出榻敎雲逵曰,校理尹東浚,牌招,何如?上曰,依爲之。出榻敎諸臣,以次退出
上在昌德宮。停常參·經筵。
趙明履啓曰,明日常參·經筵,取稟。傳曰,停。
金光世啓曰,大司憲金鎭商,執義尹鳳九,掌令李奎徽,持平韓光肇·黃柙在外,掌令一員未差。今日以監察茶時之意,敢啓。傳曰,知道。
又以都摠府言啓曰,今日,入直內三廳武兼禁軍及軍兵等,中日習射,請出標信。傳曰,知道。
傳于金光世曰,龍發,善爲救療事,分付。
傳于趙明履曰,右參贊元景夏,後日次入侍。
以校理尹東浚牌不進禁推傳旨,傳于趙明履曰,推考傳旨捧入。
趙明履啓曰,下番兼春秋李堉,身病猝重,勢難察任。今姑減下,其代,令該曹,卽爲口傳差出,何如?傳曰,允。
吏曹口傳政事,以權杭,單付兼春秋。
趙明履,以弘文館言啓曰,本館下番修撰趙雲逵,以漢學兼敎授,今日院試坐起時,晝仕出去,而日晷甚短,一日之內,勢難畢試,每每草記,事涉煩瀆。今後則限畢試間,除草記往來之意,敢啓。傳曰,知道。
又以侍講院言啓曰,本院下番司書韓光協,連日入直矣,以親病,陳疏徑出。兼司書尹東浚,以本職,牌不進。說書金陽澤,在外。兼說書未差。他無推移之員,勢當以上番,姑降入直,而兼輔德宋昌明,入直玉堂。弼善洪重一,謂有身病。兼弼善未差。文學吳彦儒,受由在外。兼文學黃景源,奉命在外。下番將未免闕直,事甚未安。弼善洪重一,卽爲牌招,以爲姑降入直,何如?傳曰,允。
又啓曰,卽者,司書韓光協,以其親病,陳疏徑出。原疏纔已捧入矣。所當直捧禁推傳旨,而此與無端徑出有異。推考警責,何如?傳曰,允。
金光世書啓。臣敬奉聖旨,馳往傳諭于西江村議政府左議政宋寅明所住處,則以爲辭疏纔上,恩諭特下,承宣又來相守,臣於惶感之餘,繼以悶蹙,見今鞫事方張,聖心憂勞,臣雖退伏,豈敢不仰念?而惟是應遞之相銜,至今虛縻,上以貽曠職之歎,下以妨進身之路,徊徨悶塞,不知所出。今於恩命之下,亦無以轉動。惟聖慈之見諒而垂憐,伏地祈祝云矣。臣旣承偕來之命,姑爲仍留之意,敢啓。傳曰,知道。
趙明履,以司饔院官員,以監膳提調意言啓曰,生鮮廛人等,逐日呼訴本院曰,近來江水雖未合氷,冬節已深。送人諸島,多般貿易,而不能連續入來。眞重御供,無以繼封。在前如此之時,特念貢人之弊,或有以雜魚代封之規。今亦依前以活鷄·雜魚參半代封,俾無生事之弊云。卽今事勢,誠如其矣等所訴,亦有代封前例,而事係御供,自下不敢擅便,惶恐敢啓。傳曰,參半代封。
洪鳳漢,以戶曹言啓曰,左議政宋寅明,九月十月兩朔祿俸,不爲領受,下往長湍地,而大臣,旣在外邑,則自京倉,無祿俸輸送之規,故以此啓稟,則令倉官更爲輸送事,允下矣。待大臣入來擧行乎?敢稟。傳曰,依爲之。
又以戶曹言啓曰,左議政宋寅明,自長湍地,今已來住于西江。故去九月十月兩朔祿俸,依傳敎令倉官輸送,則以爲相職,期以必遞,常祿,不敢冒受云。祿俸,又不領受,今十一月朔祿牌,亦不出給。何以爲之?敢稟。傳曰,令倉官更爲輸送。
又以義禁府言啓曰,延日縣監金就寶拿問覈處事傳旨啓下矣。金就寶,時在任所云。依例發遣府羅將拿來,何如?傳曰,允。
又以禁衛營言啓曰,本營宇內南小洞上邊體城改築,九步,女墻,七堞,西小門南邊體城改築,八步半,女墻,五堞,南小洞近處女墻修補,一百八十一堞,而卽今日氣凍寒,改築修補之役,姑爲停止,以待明春擧行之意,敢啓。傳曰,知道。
趙明履,以司譯院官員,以都提調·提調意言啓曰,漢語老乞大諺解校正字音,下送于平安監營,開刊印出冊子十五件,竝板本,纔已上來矣。冊子一件,封進御覽,八件,藏置于承文院。日後殿講時,使之進排,講畢後,這這還下,勿令閪失,永久遵行之意,分付于承文院。板本則藏置本院,以爲官生等印看隷業之地,何如?傳曰,允。
上在昌德宮。停常參·經筵。
下直,豐川府使李景春。
李章吾啓曰,大司憲金鎭商,執義尹鳳九,掌令李奎徽,持平韓光肇·黃柙,在外,掌令一員未差。今日以監察茶時之意,敢啓。傳曰,知道。
趙明履啓曰,大司成趙榮國,除拜已久,尙不出肅。卽爲牌招察任,何如?傳曰,允。
又以弘文館言啓曰,副應敎兪宇基,副校理南有容,旣已帶職蒙宥,校理尹東浚,又有只推之命,與新除授副校理韓億增,一體牌招察任,何如?傳曰,允。
以大司成趙榮國,牌不進罷職傳旨,及副應敎兪宇基,校理尹東浚,副校理南有容,牌不進禁推傳旨,傳于李章吾曰,竝推考傳旨捧入。
趙明履啓曰,兼春秋權抗,與預備兼春秋權宏,有父子應避之嫌。權抗,今姑減下,其代,令該曹,卽爲口傳差出,何如?傳曰,允。
吏曹口傳政事,以朴徵佐單付兼春秋。
傳于鄭彦燮曰,右相入來後,欲爲次對。入來之意,遣史官傳諭于右相。
李章吾啓曰,卽者,備邊司郞廳,以大臣意來言,依前日下敎,來會賓廳云矣,敢啓。傳曰,日已晩矣。先爲詣閤,以待右相。
政事,取稟,傳于金尙迪曰,卽爲開政。
傳于李章吾曰,日勢已暮,只出緊任。
有政。吏批,判書李周鎭受由在外,參判李益炡服制,參議沈星鎭進,同副承旨李章吾進。
吏批啓曰,判書李周鎭受由在外,參判李益炡服制,小臣獨政未安。何以爲之?敢稟。傳曰,只出緊任。
以南泰良爲大司諫,曺允濟爲掌令,鄭益河爲刑曹參判,李普昱爲刑曹參議,尹東浚爲獻納,趙衍福爲礪山府使,鄭羽良爲左參贊,權賮爲洪州牧使。
兵批,判書金若魯入侍進,參判李宗白入直進,參議徐命珩病,參知朴㻐未肅拜,同副承旨李章吾進。
兵批啓曰,同知中樞府事閔瀚·李尙淳·宋國樑·禹益·宋世標·朴榥·金墩,僉知中樞府事李萬廈·李聖麟,俱以篤老之人,病難供職云。西樞雖是閒局,不可虛帶。竝今姑改差,何如?傳曰,允。
以趙觀彬·鄭俊一·金翰運·成斗齡·尹聖兪·李廷虎·安綽·李最·柳以起·張以綱·兪亨基爲副護軍,以李重采爲咸興監牧官,以具樹勳單付北漢管城將。
假注書盧彦邦書啓。臣敬奉聖旨,傳諭于議政府右議政趙顯命處,則以爲臣之所遭,本自奇怪可笑,又非撞着於臣身者,則臣非欲引以爲嫌,然忝爲大臣,塗姓名於凶賊之招,其爲身名之辱,固已甚矣。況今鞫事未了,前頭,又不知出入於幾人之口,若然則其勢又將引伏,乍出旋入,擧措豈不益郞當可羞哉?迷見如此,恩命之下,不得趨承,不勝惶恐,待罪之至云矣,敢啓。傳曰,知道。
李章吾,以義禁府言啓曰,當此推鞫時,本府都事,不可不備員,而新除都事李顯慶,旣已不仕。其代,令該曹,口傳差出,何如?傳曰,允。
又以義禁府言啓曰,全羅監司狀啓,及平安兵使狀啓,據刑曹粘目內,羅州前牧使李埉,大坡兒前權管崔巖等,移本府處置事,允下矣。李埉,今方待命於本府,卽爲拿囚,而崔巖,時在任所云。依例交代後,發遣府羅將拿來,何如?傳曰,允。
副校理韓億增疏曰,伏以臣臲卼之蹤,實無一分冒進之勢,言議之任,尤是累試僨敗之地,故有除輒辭,有召輒違者,前後非一二矣。頃當陵幸隔宵之日,適奉柏府新授之命,而不敢爲夤緣事會,唐突冒出之計,以致兩司之班,陪扈無人,私心惶懼,已不可言,而果然諫臣之刺論,復隨其後矣。雖蒙聖度天大,罰止譴罷,而宿釁旣深,新罪又添,追思至今,若無所容。間以散銜閒跡,隨分自效於太廟將事之際,帳殿鞫囚之時,而至於出入邇班,久已斷置於心頭矣。不意乃者,玉署除旨,遽下於病伏中,臣誠惝怳感激,不知攸措。以此至危之情,復當自畫之地,其何可徒恃恩命,而自壞其素守也哉?仍伏念臣,涉世昧方,動被齮齕,初忝諫職,而遭李光溭,再叨憲府,而遭丁喜愼,每有除命,必速人言,此已萬萬駭怖。又於其後,儒臣論事之章,宰臣自辨之疏,皆擧臣名,以爲之說,連登奏牘,積困唇舌,臣之疲惱,亦云極矣。爲臣今日之計,惟有謝跡名塗,畢命鄕里,以爲自靖之方,然後庶或有以保微分而息時謗,況何可抗顔於論思之地乎?且臣,素患痰痞之症,近爲風寒所襲,挾感作孽,一倍增劇,胸膈滯鬱,肩背牽疼,頭暈而艱於酬接,脚痺而妨於屈伸,咳喘甚苦,寒熱交作,擁衾叫苦者,已過累日矣。雖非本來情地,卽此病狀,實無旬月間起動之望。玆於召牌之下,僅得曳到闕下,略暴危悃。伏乞聖慈,諒臣情勢病狀,俱非飾讓,亟許鐫削臣職名,以安微分,以便調治,不勝萬幸云云。答曰,省疏具悉。爾其勿辭,察職。
左議政宋寅明疏曰,伏以臣,向陳私情,幸蒙恩許,收還承宣,俾便往來,歸依松楸,居然旬日。雖山事緯繣,未成初計,而幽明含感,隕結爲期。繼以由馬奠床,恩命追下,有非負累之臣,所敢承受,而感戴寵私,益不知死所。臣於鄕舍淹病之中,伏聞罪人斯得,鞫獄復設,寒事方嚴,日御帳殿,雖未知獄情虛實之如何,而區區下情,已不勝驚慮,其在分義,亦不敢久滯遠外。擔載病軀,昨始來伏江寓,所當轉進城闉,仰承起居,而不惟臣,撼頓觸寒,病狀添劇,昏倒床席,無以起動。且臣所帶相職,義在必遞,廉愧大防,非可放倒,倘得朝蒙鞶褫,卽可夕赴闕庭,而未遞之前,冒進無路,曠職慢命,爲罪日深,瞻望宸極,只增耿結,敢復冒死哀籲於仁覆之下。伏乞聖慈,俯垂體諒,亟遞臣相職,仍勘臣罪戾,以嚴公法,俾靖私義,不勝幸甚云云。答曰,省疏具悉卿懇。頃者之批罄悉,而卿何一向若此?此增予之過矣。此增予之過矣。況今鞫事方張,以予之衰,三相協贊,恐或不察,只首揆而已,其悶曷諭?往事,業已開釋,其在沐浴之日,以卿恒日體國之心,豈忍若此?卿須體君臣之大義,顧小子之慇懃,安心勿辭,其卽偕來,用副日夕之望。傳于金尙迪曰,此批答,使偕來承旨傳諭。
正言金履萬疏曰,伏以臣,卽伏見囚人金必祐所供,則滿紙粧撰,全沒事實,至以臣言,或謂之孟浪,或謂之虛妄。噫嘻,渠雖死裏求生,急於自解,其言之駭悖,胡至此極?臣請略辨之,必祐之偸賣災結也,怨讟朋興,懼有事發査覈之擧,乃於田三稅畢捧後,勒收民間衿記,任意刪改,巧作彌縫之計。其潛賣糶牟也,亦以分給樣,載於文書,改以爲雖有査覈,莫可如何。乃敢肆口大言,抵死發明,而十手所指,何可諱也?至於官婢捧贖及士人杖殺兩款,則渠亦不能全諱,半呑半吐,以爲疑亂之地,而南來之人,傳說狼藉。此非泛然風聞之比,渠雖欲籠罩一世之耳目,得乎?臣不識必祐爲何狀,固無平日之愛憎,而旣玷言地,不得不擧正奸贓。況伏覩頃日下敎,以懲貪事,十行諄諄,夙夜莊誦,思欲一言塞責,稔聞必祐之貪虐,首發拿覈之啓,而其所反詈,罔有紀極。亂嚷之說,雖不足較,其輕朝廷而辱臺閣,甚矣。臣安得晏然已乎?且臣於鎭日趨走之餘,宿夜關格之症,又復發作,神精昏瞀,呼吸短促,實有頃刻難保之慮。玆敢仰伸疾痛之呼。伏乞聖慈,俯諒臣情病之俱難供職,亟令鐫罷,俾安私分,不勝幸甚云云。答曰,省疏具悉。以此下該府,一體嚴問口招。爾其勿辭,察職。
執義尹鳳九疏曰,伏以臣,情窮勢隘,衰甚疾痼,講職召命,祗拜已久,而文字申懇,非但病不能自强,兢畏之極,亦不敢煩猥,昧昧若無知也。每自念之,只益懼歎。不意今者,憲職新除,與馹召之旨,次第降臨,臣驚媿惶惕,不知所措。顧臣區區咫尺之義,實無以擺棄素守,而況自前冬嚴敎之後,所負罪案,至重且大,席藁俟譴,歲月已帀,終未蒙薄罰之勘,以至除命絡續,召旨頻繁。其處田廬而叨華貫,負釁咎而居寵渥,非獨在臣身爲不祥,有罪匿覆,反侈恩數,亦豈聖上實理裁物之道哉?爵祿,常情所共奔趨,而迷見轉惑,終始自阻蟄跡,與世不相干涉,而自蹈罪戾,危悰益蹙,莫非臣窮命所賦,畸而又畸也?尙何咎也?噫,勸學胄筵,講官之責,糾正邦邪,臺臣之任。今日緊務,無大於此。顧今養德林下,合是任而當此責者,豈無其人?而乃以如臣醜差,徒縻美名,下而羞臣心,上而曠厥職,此何事理?只自訟罪,瀆擾是懼,一味泯默者,又恐恩罪之都作等閑,尤切悚悶。玆不得不疾聲呼籲於慈覆之天。伏乞聖明,將臣所帶職名,亟行刊汰,所負本罪,亦命勘處,使朝體無虧,臣分少安焉云云。答曰,省疏具悉。爾勿過辭,從速上來察職。
司書韓光協疏曰,伏以臣之母病,根委旣深,劇歇無常,少失將攝,輒致添重,臣常左右扶護,實無離捨供職之勢。以此前後陳章哀籲者,非止一再。伏想聖明,亦已照察之矣。方當睿學日將,胄筵頻開之日,跡忝侍講,不敢每每言私,秪隨天牌,黽勉就直矣。卽接家信,臣母病情,當此猝寒,宿症之外,又添感冒,頭疼如碎,咳喘孔劇,達宵苦痛,眞元,落下數層,懍然有頃刻難保之慮云。臣,自聞此報,方寸煎灼,按住不得。玆敢投進短章,徑出禁門。伏乞聖明,俯垂矜察,亟遞臣職名,以便救護,仍治臣擅移之罪,以肅朝綱,千萬幸甚云云。答曰,省疏具悉。爾其勿辭,護焉。
待敎李永祚疏曰,伏以臣,祗奉兩史閣曬修之命,寵恩所曁,纔幸完事,仍以展掃先壟,省覲病父,光榮顯被,感隕益切。第臣父關格之病,已成十數年膏肓,每當寒涼異候,調攝失宜,則症情,必十倍添苦。日昨,適因官事出外,重感風寒,逆氣衝上,衰力不支,胸脅牽刺,如受刃觸,宛轉叫痛,竟夜終晝者,已六七日矣。七耋篤老之境,病情之危劇,遽至於此,而臣之歷覲,適當此際,則在父子切至之情,不忍以反命之義急而決然離捨。玆敢縣道陳章,疾聲哀籲。伏乞聖慈,俯諒情私之萬分切急,特許從便省護,俾伸至情焉。且臣於路中,得見檢閱李基德,竣事入來後,徑出疏本,則處事顚倒,不成義理,臣竊駭惑焉。夫李基德之半年撕捱者,謂有鄭純儉侵斥之言也。以右位而見詆於下僚,則其不欲行公,事理〈當〉然。苟無向日處分,則雖在朝家有事之時,決不當冒出,而適有鄭純儉譴削之命,又當百僚庭籲之日,基德,終未免黽勉出脚,而入直四五日,旋又承命,而作曬史之行矣。夫有是職然後,有是責,無其職而當其責,天下無是理。彼基德之本來情勢,果不可行史官之職而任史官之責,則當日之就直奉命,臣未知何所據而爲耶?去就一節,固宜正大而光明,決不當若是其苟然,況曝曬事,旣有成命,則雖非基德,豈無可行之人乎?處義郞當,全沒着落,其損右位之體,貽史局之羞,豈細故也哉?孱劣如臣,忝居右僚,向來之從衆違牌,雖是館例所在,而終亦有府仰羞人之愧。今聞基德,又爲徑出,則臣之復命之日,必將重獲違逋之罪於請直之牌矣。臣旣明知其行己之無所據,而乃復逐彼上下,混處於無所據之地,則不但分義道理之萬分惶悶,其蹤跡之疲惱困苦,足令人代羞也。在臣今日之義,惟當先自卸免,不以史官自處而已。伏願竝垂鑑諒,亟命鐫削臣所帶職命,以靖私義,以嚴法紀,千萬幸甚云云。
以待敎李永祚上疏,傳于金尙迪曰,如此些少館規,今不可行,給之,申飭上來。
乙丑十一月初七日未時,上御熙政堂。大臣·備局堂上引見時,領議政金在魯,行戶曹判書鄭錫五,行判尹金始炯,禮曹判書徐宗伋,刑曹判書柳儼,右參贊元景夏,右尹金尙魯,兵曹參判李宗白,同副承旨李章吾,司諫尹志泰,應敎宋昌明,假注書沈墢,事變假注書盧彦邦,記事官權相龍,記注官朴徵佐入侍。在魯曰,日氣陰冷,聖體若何?上曰,一樣矣。在魯曰,大王大妃殿氣候何如?上曰,差勝矣。在魯曰,王世子氣候何如?上曰,安過矣。上曰,右相,過矣。在魯曰,然矣。自外聞之,則以爲鞫事不可參,備坐亦難參,乍出旋入爲難,故尙今不出云,而鞫事未知何間了當矣。上曰,寧邊罪人拿來都事,尙今不來,非矣。宗白曰,今日,似當入來矣。上曰,去來稽滯,令該府,爲先拿處。以此意,他都事處撥馬,申飭,可也。出榻敎在魯曰,此乃平安監司李宗城狀啓也。以爲凡使行時,除非國有大事外,公銀,一切勿許,明有朝令,則今此節使之行,與有事,有異,且若有不時需用之事,則臣營及義州府,例送不虞備銀一千兩,本營泉流庫流來銀貨,太半入於商譯之手,庫儲蕩殘,實由於此。中年,至設償債廳,而又不能充補其所負,畢竟朝令,盡行蕩減,仍又設禁,使不得如前散貸,而今又許貸官銀,則非但朝體苟簡,財力無推移之道。今此使行時本營銀二千兩許貸,亟令還寢事爲請矣。道臣,狀啓爭執,固已料之,而今番使行,旣引昨年謝使之例,有難全然防塞。故旣已從略許貸,且令朞限內卽納,使臣,亦知其許貸而去,不可還寢,仍令推移覓給,何如?上曰,依爲之。出擧條在魯曰,此乃咸鏡監司李壽沆狀啓也。三衙門耗穀,尤甚,之次,區別分數,自備局許劃,而當初全數請劃者,參以各邑之被災輕重,量其民口之多寡,務從節略磨鍊,而今此尤甚邑,折半,之次邑,三分之一劃給者,斷無以此救民之望。耗穀,雖全數劃給,而添補賑資後,或有餘數而還爲會錄,則在朝家,固無所慮云,而三衙門耗穀全數劃給事,有此更請矣。全數劃給爲難,而補賑之資,亦不可不念。尤甚邑,三分之二,之次邑,折半,許令劃給,使之從其邑之大小,飢口之多少,通融區劃,分俵有餘,則還會錄,何如?上曰,依爲之。出擧條在魯曰,此乃東萊府使沈䥃狀啓也。差倭旣已設行宴禮,今不得更事遲留,而東西館宇,自經八月十三日大風雨,多有傷破處。差倭今雖還去,必以修理一事,又復出來,將不勝其支待之弊。不待更請,而自朝家,微示數年內將欲修理之意,則差倭更無以此憑藉出來之患。操縱之權,在我,利害之算,較然。令廟堂商度指揮事爲請矣。當初差倭公作米得請之後,不卽還去,自備局以進上事體至重,而以此操縱不納,極爲痛駭。更加嚴飭,促納進上之意,別關萊府矣。今已設宴,納其進上,則渠無遲留之端,而又以修理一事出來,則接待之節,誠甚有弊。臣意則欲許此請,而諸議不一,或以爲旣塞之後,不必先許,待其更爲來請,許之爲宜。右相之言,則以爲姑以數年後修改之意,言之無妨云,而自前修改始役,則每在於旣許一二年之後,今雖微許,自當稍遲年歲矣。上曰,雖値風雨,前日所不傷者,豈至於猝然傷破乎?今若許之,則朝廷淺深,彼有可窺見處。國體不可苟且,此狀啓,勿施,可也。出擧條上曰,欲申飭,則其罰,將過於推考,而其人精詳,不可輕遞,故姑置之矣。在魯曰,今秋陵幸時,以贈領議政金漢佑夫人,楊州墓所,無守墓軍,故松都贈領議政墓守墓軍,分半移定事,下敎矣。頃見松都留守所報,則守墓軍十五名內,八名時存,七名未充定,無以移送云。此事當初出於驪善君之陳達,而設令松都守墓軍,準數時存,元非以松都軍,使之移居楊州之謂也,乃是減數於松都,而充給於楊州之意也。此七名,自楊州官定給事,分付,何如?上曰,依爲之。出擧條在魯曰,北評事遞易,甚爲重難,而兪彦好則獨身無兄弟,聞其老母,常有病,常時不得任意出入云。情理可矜,許遞其代,從速差遣,何如?上曰,依爲之。出榻敎在魯曰,禮參事,旣蒙洞察,今已昭晳,渠必感泣矣。然而所遭旣如此,則豈不爲一番陳章乎?頃有縣道勿捧疏之敎,其在礪廉恥,待臣僚之道。縣道封章,不可還給,事雖已過,而前疏,猶可以還入賜批。縣道勿捧疏之敎,亦爲還收宜矣。上曰,緘答前,已陳一疏矣。金德勳査事,今已了當。縣道疏旣令勿捧,上來陳疏則可矣。上曰,改量使,改量之後則可以無弊乎?景夏曰,改量形止,大體已爲狀聞矣。臣,奉揚聖上德意,幸已釐正,而才疏任大,日後無弊,何可必也。上曰,與前量田何如耶?景夏曰,前量田則首相爲其時均田使,而當初量田,頗有條理矣。臣以重宰出,異於敬差官,故雖不逐庫見之,而出野抽栍,仍以定節目矣。上曰,民情,皆願改量乎。景夏曰,不獨湖南爲然,湖西之民,亦皆願改量矣。臣曾爲湖南御史時,採取民言,仰請改量矣。聖上,今以臣爲改量之任,故臣,感激受命,僅得釐正矣。此後,亦次第爲之則好矣。上曰,一時竝改則難矣。景夏曰,光州·羅州兩邑量案,多至數百卷,邑力將多虛費,當此凶歲惜費之時,不可不軫念,而光·羅州則雖非朝家軫念,或可爲之,而至如泰仁,則通一境改量,自朝家,依己亥量田時例,酌給爲宜,而以備局句管穀劃給,則似好矣。上曰,此則議大臣爲之可矣。景夏曰,改量邑守令,如羅州·光州·古阜,俱有善治之績,此是當初極擇下送者,別無可貴,而興德縣監金行一,以松都武弁,處地寒微,不但善於改量,治民之政,極有條理,如此之人,宜有褒賞激勸之道矣。上曰,有坐地守令,固無足貴,而微者如此,宜有褒賞之道矣。何以則爲好乎?在魯曰,此乃職分內事,非有特異顯績,參酌陞敍,則似好矣。景夏曰,大臣所達,適中矣。上曰,該曹陞敍,每多緩而不施,此則卽爲陞敍調用之意,分付該曹,可也。出擧條景夏曰,六邑守令中,泰仁縣監任行元,亦至誠奉公矣。上曰,任行元,曾入御史褒啓中矣。景夏曰,蘆嶺以下被災之邑,民間遑遑,無異辛壬,其中南平一面,被災尤酷。其邑士民,以辛壬設賑事爲言,而以爲其時縣監李顯應,賑政特異,貧民賴活,至今稱譽不已,誠可嘉矣。曾在顯廟朝,懷德縣監趙以淑,善爲賑恤,至於追褒。此亦宜有追褒之典矣。上曰,其時不入於褒賞中乎?景夏曰,其時用心賑事,未畢賑而卒於官矣。上曰,其人已不在,何以褒賞乎?諸臣之意,何如?在魯曰,臣有婚家應避之嫌,不可參於論賞事矣。錫五曰,此邑特恩,諸臣,何敢有所達乎?始炯曰,贈秩體例甚重,其人在則可以褒賞,而死後贈秩事大矣。宗伋曰,有可據之例,則贈秩,有何害乎?儼曰,臣爲湖南伯時,亦聞其善賑矣。民譽至今有之,宜有褒賞之典,而贈秩體重,臣不敢論矣。尙魯曰,褒贈體重,判尹之言,好矣。宗白曰,贈秩,有難輕議,判尹之言,是矣。上曰,褒贈則重大矣。錄用其子孫,何如耶?景夏曰,此則尤爲重矣。上曰,其在愛嚬笑之道,不可施褒贈之典,而旣知之,則子孫,雖未錄用,將來,或可有思量之道矣。其子誰也?景夏曰,順安縣令李時中也。錫五曰,李顯應,有三子,而長則李時中。次則前參奉李明中,卽領相之壻。季子李最中,前入初仕之望,而以承旨相避,拔之矣。景夏曰,臣非欲論人,而旣有沿路所見,故敢達矣。礪山,在兩湖之間,素稱難治,而府使李漢範,爲人昏孱,未諳事體,政令,亦多憒憒,誠難畀以字牧之任矣。上曰,然則罷職,可也。出擧條景夏曰,臣臨事昏憒,未善周旋,慘被藩臣之論劾。藩臣疏中畢竟餉禍,理所必至等語,雖極危怖,而理必至三字,卽是未然之語。奉命王人,被劾藩臣,已是前古所未有之事,而至以餉禍論劾,此固臣罪。王人事體,與他有別,而朝廷體統,緣臣壞損無餘。臣於日昨,陳章引罪。伏承勿辭復命之敎,故冒沒入肅,而惶恐待罪矣。上曰,昔年,有下敎矣。王人雖微,序在諸侯之上。予欲以此爲敎而不爲矣。王人,事體有別,不但重臣,雖堂下官,藩臣,不當如是。監司罷職。改量使初不狀聞請罪而彌縫,今始上來陳達,體統所關,亦爲非矣。從重推考,可也。出擧條在魯曰,事體雖然,監司性狷,改量使性亦不寬,至於相失,言辭之間,不無過度之弊矣。上曰,監司性隘,改量使性傑,固慮有相較事矣。今番改量使之事,是矣,而藩臣如是之後,請推,可也。罷黜亦豈可不爲之乎?監司非矣,改量使亦非矣。在魯曰,藩臣則雖或請罪,而不可狀罷矣。若魯曰,大臣,外雖奉命在外,不得直爲罷黜藩臣矣。在魯曰,道臣,亦有可惜者。淸簡,固不易得矣。上曰,一副當規模,予有所定。今後則前日規模,欲盡棄之,朝家道理,當守之矣。錫五曰,慶尙道給災,幾過三萬餘結,全羅道請災,又過多,八道皆如是,則國家所用,將無出處。卽今本曹所儲米,則僅支二月,錢布則當乏於歲前,全以減省爲主,則明年,將何以爲之乎?若魯曰,蠲減之政,固出於恤民,而今年,或不免太過。各道未分等前,備局,姑令勿捧。歲前若未捧,則來歲春窮,何以捧之乎?至秋若未捧,則此必爲舊逋矣。然則擧一道,將無所捧,經費,其何以爲之乎?事勢誠渴悶,分等,不可少緩矣。景夏曰,湖南分等狀,今始上來,而分等過時,故災邑民事,多有可悶者。道臣推考,何如?上曰,兵判所達,是矣。分等狀啓,尙不上來者,誠過時矣。分等狀啓遲滯道臣,竝推考,可也。出擧條若魯曰,永禧殿守僕,以朔布上言,而禮曹回啓,許施,寫字官,以加布上言,而承文院回啓,許施矣。宗廟·社稷守僕,旣給朔布,則永禧殿守僕之欲受布無怪,不必防塞,而至於寫字官,本來料薄,不無可矜。然今若加給布,則如觀象監·三醫司等處,必將紛紜繼起,有關後弊,不可不嚴防矣。下詢大臣而處之,何如?上曰,猥濫上言,多自政院下之,而該司回啓,皆有人情,援前例而爲請矣。社稷守僕,旣已給布,則眞殿守僕,亦不可勿施。寫字官則末梢以爲難者,兵判所達,是矣。大臣諸臣之意,何如?在魯曰,宗廟守僕布,變通已數年,而社稷眞殿守僕,與宗廟守僕,閒忙勞佚懸殊,一例加給,終涉不當。至於承文院寫字官,事體雖不如守僕書役之繁重無比,而朔布,尺斷分食,誠爲可矜,言其實勞,則比社稷眞殿守僕,反加矣。錫五曰,宗廟守僕料布,已爲加數,而一經擧動,輒有希覬之心。守僕之閒忙,雖異,旣定之後,有難變通,而寫字官則有次次加陞之窠,又有別料之窠,雖勿許增布,未爲不可,而亦不可革此而存彼,宜有一切之法。凡係上言而加給者,一竝革罷,兵曹亦如之,宜矣。以戶曹言之,國儲蕩竭,可謂哀痛。卽今無措手處,若欲減省,則先減如此之類宜矣。始炯曰,宗社守僕,已皆增布。永禧殿守僕,與宗社守僕,無異,一體加給,無妨。寫字官則當初上言時,當防啓,而事已過矣。三醫司皆欲請布之說,兵判,深思而仰達。寫字官,宜不擧論矣。宗伋曰,守僕料布,當戒勞逸,而寫字官則薄廩苦役,不無可矜,第此等事之漸廣,在國計,誠爲可悶。俄有以觀象監事言及者,而果然觀象監所屬,亦上言下禮曹。以臣曾經提調之故,監生輩,援寫字官例,希望其依願覆啓,而臣不許而置之矣。兵判所達是矣。儼曰,守僕則廟殿事體之重,一也。旣給之後,還減,似如何?至於寫字官,則汰冗官省冗費,卽是美制。臣意亦以爲不可隨其所願加給矣。景夏曰,戶判·兵判,兩重臣所達,出於惜濫觴之意,大體儘好,臣別無仰達者矣。尙魯曰,近來倖門大開,上言干恩,誠爲痼弊。永禧殿守僕,與宗社無異,而凡係以上言,增其料布者限年,一倂革罷宜矣。宗白曰,永禧殿守僕,旣以朔布事上言啓下,則事當依施而寫字官上言,誠有僥濫之弊。重臣所達,凡係以上言增其料布者,一倂減下之說,誠是矣。上曰,國事皆有大體。近來上言,猥濫者雖多,在上者若細察,不無水淸無魚之歎。故雖一例下之,其中重臣陳達,可謂眞的。近來此類多,而至於寫字官,旣許而勿施,則亦不無向隅之歎,於國體,亦有班駁。廟社殿外,庚子以後,因上言料布加濫者,上自掖屬,令戶·兵曹一體勿施。此後此等上言,其令政院,亦勿濫下。出擧條錫五曰,近來財物,京外皆濫用,而至於遞等時例下者,尤爲濫用,此亦減之宜矣。上曰,六曹皆有之乎?若魯曰,兵·戶曹各軍門有之,外營,皆有之矣。尙魯曰,料布減給者,旣出於惜費之意矣。京外財物之耗竭者,亦由於遞等例下,此則無名之物,近來所創出者,而今則便成謄錄,至如成均館,亦有之,臣甚慨然,而臣亦不免矣。此等謬例,不可不廢之。日後,如有犯之者,以論罪爲定式,別樣申飭,宜矣。始炯曰,監司修重記時,預爲料量,依例上下,而如關西,則例下爲三千餘數矣。上曰,此事不可不一切禁之。卿等,申飭,可矣。志泰所啓,李時蕃事。措事見上上曰,其勿更煩。坦事。上曰,旣諭何煩。泰績事。上曰,其勿更煩。畬事。上曰,勿煩。儼曰,啓覆不遠,三堂上備員然後,可以爲之,而刑曹參判李匡德,在外,參議趙明謙,呈辭入啓矣。許多文書,無相議之人。參判,自政院稟旨催促,何如?在魯曰,參判,不但情勢,聞其病亦難强云矣。上曰,然則竝改差,其代,今日政差出,可也。出榻敎上曰,俄者下敎中過濫者,非吏胥數之過濫也,卽料布之過濫者也。諸臣,以次退出。
上在昌德宮。停常參·經筵。
午時未時,日暈。自初昏至夜二更,月暈,有霧氣。
趙明履啓曰,明日常參·經筵,取稟。傳曰,停。
傳于李章吾曰,依例擧行正時,隨時入之。
李章吾啓曰,今日親鞫時,承旨不可不備員,而左副承旨金光世,以左議政宋寅明偕來事,方在江上。在前如此之時,有入參之例。何以爲之?敢稟。傳曰,依爲之。
又啓曰,今日親鞫事,命下矣。昨日政新除授臺諫,竝卽牌招,何如?傳曰,允。
又啓曰,持平韓光肇,正言李齊嵒,自鄕今已上來云。亦爲一體牌招,何如?傳曰,允。
傳于李章吾曰,北道軍官下去處,幾日程,都事下去處,幾日程,問啓。
傳于金光世曰,罪人龍發外,竝上闕。
傳于洪鳳漢曰,墻垣頹圮,土石相雜,而尙不修築,當該紫門官員,拿處。
吏曹口傳政事,以徐宗伋爲知義禁,李普赫爲同義禁。
親鞫罷後,政院·玉堂·藥房口傳問安。答曰,知道。
乙丑十一月初八日巳時,上御仁政門外親鞫時,行都承旨鄭彦燮,左承旨趙明履,右承旨金尙迪,左副承旨金光世,右副承旨洪鳳漢,同副承旨李章吾,記事官李壽鳳,假注書沈墢,事變假注書盧彦邦,記事官權相龍,記注官朴徵佐,領中樞府事金興慶,領議政金在魯,判義禁金若魯,知義禁徐宗伋,同義禁李普赫·李宗白,大司諫南泰良,持平韓光肇,問事郞廳趙雲逵·李永福·金尙耉·李重祚·李思觀·尹學東·李昌儒·李壽德,刑房都事尹光德·金履福,文書色都事李普祥·鄭克淳入侍。興慶曰,日氣寒澟,聖體,若何?上曰,一樣矣。興慶曰,大王大妃殿氣候,何如?上曰,差勝矣。興慶曰,王世子氣候,何如?上曰,好過矣。在魯曰,同義禁沈聖希,年過六十,且有宿病,今方痛苦,而擔曳到闕下,不能屈伸,不得入侍,宜有變通之道。李益炡,身病猝重,今方入闕,而決難入侍。竝遞改,其代,口傳差出,仍卽牌招,何如?上曰,依爲之。出榻敎在魯曰,問事郞廳李燮元,母病甚重,情理可矜。今姑減下,其代,以前正言李重祚差下,何如?上曰,依爲之。出榻敎上曰,斗齡上之。若魯曰,罪人拿入之際,換入,極爲駭然。當該守幕都事拿處,何如?上曰,依爲之。出擧條光世曰,罪人拿入之際,誤爲換入,金吾堂上,有不能檢察之失。從重推考,何如?上曰,依爲之。出擧條上曰,順觀不道之言,畬常言之乎?上曰,順觀之子,不爲正法者,法外云乎?畬之酬酢之言,直告之。上曰,因龍發而捕汝,故汝怨龍發而告之乎?上曰,汝若與龍發面質而落,則汝歸誣人矣。上曰,述事,又告之。上曰,述之兩弟,若使之不軌,則亦可同入之人乎?上曰,慈山罪人,卽翼觀之子,汝何以爲順觀之子乎?上曰,車道林,見汝乎?上曰,金哥只是汝主人,而無與知之事乎?若魯曰,新除授知義禁元景夏,與同義禁李宗白,有相避之嫌。宗白在下當遞,何以爲之乎?上曰,李宗白,已知此獄首尾矣。新除之人遞改望筒,還入,可也。上曰,罪人德載上之。上曰,汝知大也乎?上曰,稱汝以圭也,又必有大也矣。上曰,斗齡,無心中喚大也二字,此必有大也,而汝何不直告乎?上曰,君玉,誰也?大圭,亦誰也?上曰,斗齡下之,德載具刑。上曰,瑞麟之子,稱以權生員者,尤爲無據,雖杖斃,無足惜也。上曰,大圭,汝之幾寸乎?上曰,同姓皆稱族上乎?上曰,汝與畬·龍發·金必濟相親乎?上曰,德載,先爲下府救療,可也。上曰,大也何如乎?若魯曰,大也,雖與畬相親云,而別無可問事。臣與李宗白,相議此獄事,而臣等之意,此獄收殺後,關西人可疑者,使監司,窮治則好矣。在魯曰,河之子往來云者,極殊常矣。上曰,令本道,爲先囚禁,可也。上曰,車道林上之。上曰,汝見權哥乎?上曰,權哥見汝,謂以因何事來云耶?上曰,江界金哥,汝旣求鷹,而何敢曰不知乎?上曰,汝旣知其爲順觀之姪,而何敢置在書堂乎?上曰,戊申以後,拒逆不着者,今始見之矣。不捧招,先爲具刑,可也。上曰,汝築書堂而讀書,豈不知逆賊之爲重大乎?上曰,國家待西北者何如乎?汝等,於戊申逆賊,尤宜切齒腐心,而乃反擇其連坐者,以爲師長者,何也?上曰,罪人斗齡上之。使之面質,可也。斗齡·道林面質後。上曰,斗齡下之。道林,仍前訊問。上曰,汝初以斗齡,疑其奴僕之樣,而末乃以權生員稱之者,何意也?上曰,畬之卜相之說,汝之決科之說,俱極陰慘,一串貫來,其間情節,一一直告。上曰,畬以爲放還後,使汝決科乎?上曰,有國然後,逆賊連坐之人,豈可放乎?汝冀其放還者,與畬一心矣。上曰,畬之弟子幾人?直告之。上曰,畬與李德夏觀相時,謀議何事乎?上曰,汝若見德夏,則可知其像乎?上曰,畬常愛龍發·德載,如其子云,直告之。上曰,置畬汝書堂時,嘉山官屬,亦有知者乎?上曰,監司·守令過去時,見汝書堂乎?上曰,誰有爲畬陳章請放乎?以錢圖之,何以圖放乎?上曰,承旨書之。傳曰,車道林書堂,爲先分付道臣,撤去。出榻敎上曰,道林解縛下之。上曰,關西鎭安之道,金哥,欲放之,何如?在魯曰,以此一人,何至於一道之騷擾乎?若魯曰,姑觀末梢,放送無妨矣。上曰,黃必上之。上曰,翼觀·順觀,汝之幾寸乎?上曰,汝不見畬乎?上曰,汝見欺於斗齡者,無怪矣。畬之凶逆情節,斗齡,必有所傳,直告之。上曰,此與斗齡之言,同矣。愼後咸一般人矣。上曰,罪人解枷下之。上曰,承旨書之。傳曰,李種一。黃必冠名逆賊緣坐逃躱者許留,雖甚無狀,渠之見欺,與斗齡之招,其無差錯。依愼後咸例,遠配。傳曰,親鞫姑罷,罪人拿來後,卽爲隨時擧行。傳曰,噫,戊申逆賊,往牒所無,其應坐之人,其戴頭於覆載之間,可謂國之寬典。在上者,雖或寬處,在下臣子,追思戊申,宜猶骨寒,而況其時逆賊應坐之類,爲官長者嚴束,俾爲偏民之意下敎,則我國人心,雖曰易解,逆賊應坐者,視若尋常,任其放恣逃躱,而不問恣行而不捕,已涉可駭,而今因逆賊畬事而觀之,放恣爲師長於書堂,稱其儒號,稱其兩班,互相往來,略無忌憚,此非渠輩之罪也,卽爲官長者無狀之致也。若此不已,將至於無倫無義之境,可勝寒心。車道林書堂,雖命撤去,當初畬之擅離邑內,爲書堂師長時,不禁守令,亟施削黜之典,爲座首而非特不禁,使其子受學於畬者,此非無識村民之比,嚴刑一次後島配。許多學徒,雖參酌不問,其名,出道林之招者,遐方人心,雖曰貿貿,豈不知逆順?而致此駭擧,亦不無懲一勵他之道。令該府,分付本道,竝刑推一次,此後則另加嚴飭諸道。上曰,書堂之作,在於閔百福時乎?彦燮曰,書堂之作,今已六七年云矣。都摠管柳儼曰,臣在侍衛之列,有所懷敢達矣。黃必,以順觀之一族,入於此中,而豈有可生之理乎?上曰,其許留雖無狀,別無可問者矣。鳳漢曰,帳殿臨囚,事體自別,而都摠管柳儼,以侍衛之班,前後出位奏事,極爲未安。從重推考,何如?上曰,依爲之。出擧條雲逵曰,關西,無兩班,座首爲其地兩班,而渠稱以兩班,遣子受學於逆賊連坐之人者,極爲痛駭。嚴刑,更加二次。其學徒則竝施編配之律,宜矣。上曰,儒臣所達大體則是矣,而學徒之竝施編配,過矣。泰良曰,臣未知鞫事顚末,而斗齡所告大也等名,旣出鞫招,則不可置之,論以鞫體,宜卽拿來矣。光肇曰,此不可置之矣。上曰,薇垣長所達,是矣。當觀末梢緊歇而發捕矣。泰良啓曰,李時蕃事。措辭見上上曰,其勿更煩。坦事。上曰,旣諭何煩?泰績事。上曰,其勿更煩。畬事。上曰,勿煩。光肇啓曰,臣素蔑風稜,言議巽軟,本不合於淸朝言責之任,屢叨是職,連未承膺矣。日昨,病淹鄕廬,症情危篤,持憲新除,遽下玆際,且伏聞有親臨鞫囚之擧。臣病中驚惶,沐浴義重,納身草轎,拚死作行,寸寸來伏私次,方欲詣臺自引之際,又承殿坐擧行之令。臣怵畏分義,不敢言私,冒沒出肅,忍死進參,而第臣冒禁犯科,旣乘草轎,則揆以臺體法例,勢難一刻蹲冒於臺次。請命遞斥臣職。上曰,勿辭。光世曰,持平韓光肇再啓煩瀆,退待勿論矣。上曰,知道。雲逵曰,臺諫厭避,近成痼弊。今此持平韓光肇之乘轎避嫌,其在臺體,亦極苟簡,宜罷其職,而臺諫,以乘轎避嫌,則承旨宜以先捧遞差傳旨,及禁推傳旨之意仰達,而只以退待爲請,誠有矇然不察之失。當該承旨,從重推考,宜矣。上曰,儒臣擧職矣。臺臣則罷職,可也。直捧傳旨有前規乎?光世曰,臺臣,自外陳疏或避嫌,則直捧遞差傳旨及禁推傳旨,而榻前避嫌,事異常規,何可直捧傳旨乎?上曰,承旨則勿推,而此事雖微,便同新定式。此後則以此等事,榻前避嫌者,承旨不待勿辭之批,以直捧遞差傳旨之意以達,而使之退出,可也。明履曰,戊申三四五六月日記,及玄機獄事時日記,考見,而無黃賊譏捕之事,未知其時,卽爲下敎乎?上曰,予未起之矣。上曰,臺諫備員乎?光世曰,憲府多在外人矣。上曰,憲府,在外人員,一倂改差。政官,明日待開門牌招,開政差出,可也。出榻敎若魯曰,寧邊罪人拿來都事,以遲滯有拿處之命,今方就囚矣。寧邊,卽九日程,而初一日待〈開〉門出去,昨日三更還來,七日內往返,不至於過限矣。上曰,都事未及納供,而判義禁,先爲陳達者,非矣。推考,可也。出擧條遂還入。
上在昌德宮。停常參·經筵。
趙明履啓曰,明日常參·經筵,取稟。傳曰,停。
李章吾啓曰,大司憲·執義·掌令二員,持平二員未差。今日〈以〉監察茶時之意,敢啓。傳曰,知道。
藥房提調金若魯,副提調鄭彦燮啓曰,伏未審夜來,聖體若何?昨又親臨帳殿,夜深還宮,不瑕有傷損之節乎?前劑入湯劑,當盡於昨日。臣等,率諸御醫入診,詳察聖候,議定繼進當否宜矣。大王大妃殿氣候何如?臣等,不任伏慮,敢來問安,竝此仰稟。答曰,知道。慈殿氣候差勝後一樣。予則一樣矣。湯劑加劑五貼以入。勿爲入診。
大王大妃殿·中宮殿·賢嬪宮,藥房口傳問安。答曰,知道。
李章吾,以都摠府言啓曰,今日,入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,都摠管柳儼,以刑曹判書,本曹坐起晝仕出去之意,敢啓。傳曰,知道。
金尙迪啓曰,刑曹參判鄭益河,參議李普昱,除拜屢日,不爲出肅。卽爲牌招察任,何如?傳曰,允。
趙明履啓曰,大司成趙榮國,旣有只推之命。更爲牌招察任,何如?傳曰,允。
以大司成趙榮國牌不進罷職傳旨,傳于李章吾曰,推考傳旨捧入。
以副應敎兪宇基,副校理南有容·韓億增牌不進禁推傳旨,傳于李章吾曰,竝推考傳旨捧入。
趙明履,以弘文館言啓曰,副應敎兪宇基,副校理南有容,旣有只推之命。副校理韓億增,疏批已下。竝卽牌招察任,何如?傳曰,允。
鄭彦燮啓曰,上番兼春秋權相龍,身病猝重,勢難察任。今姑減下,其代,令該曹,口傳差出,何如?傳曰,允。
吏曹口傳政事,以李渙單付兼春秋。
有政。吏批,判書李周鎭受由在外,參判李益炡牌不進,參議沈星鎭進,同副承旨李章吾進。
吏批啓曰,判書李周鎭受由在外,參判李益炡牌招不進,小臣,獨政未安。何以爲之?敢稟。傳曰,只出緊任。
又啓曰,全羅監司,今當差出,而擬望之人,乏少。守令中竝擬,何如?傳曰,允。
又啓曰,宗簿寺正權宏呈狀內,身病猝重,勢難察任云,司畜署別提朱炯正,受由過限,〈尙〉未上來,竝改差,何如?傳曰,允。
以李春躋爲大司憲,趙擎爲執義,韓德良·柳謇爲掌令,韓光協·南德老爲持平,鄭羽良爲知經筵,柳澂爲司僕判官,皮萬麟爲軍器僉正,鄭壽崗爲引儀,金尙重爲宗簿正,洪昌漢爲全羅監司,尹鳳九單付進善。
兵批,判書金若魯病,參判李宗白病,參議徐命珩病,參知朴㻐入直進,同副承旨李章吾進。
以閔瀚·李尙淳·宋國樑·禹益·宋世標·朴榥·金墩·李萬廈·李聖麟·張斗昌·尹榰·金鎭商·曺允濟·李奎徽爲副護軍,李匡德·趙明謙·兪最基·黃柙爲副司直,田雲祥爲兼內乘。
左副承旨金光世疏曰,伏以臣,於昨日帳殿,以乘轎臺臣之不捧罷職傳旨。儒臣,至請重推。臣於此,誠不勝其慙悚也。夫臺臣之乘轎自首者,或陳疏,或避嫌,則自本院退却後,卽捧遞差與禁推傳旨者,舊例卽然,而今者臺臣,旣爲榻前引避,則雖欲退却,有不可得。又以勿辭批下,則不得不以退待爲請。此蓋由於事異常規,無他定式之致,而儒臣之責以矇然者,何其不相諒至此也。此不過一時官師之規,言出論思,非斥備至,則雖蒙聖慈曲諒,薄罰猶靳,而在臣自處之義,其不可晏然仍冒於官次也決矣。玆敢略陳短章,仰暴危懇。伏乞聖明,特命鐫削臣職,仍治臣不職之罪,以振朝綱,以安私分,不勝幸甚云云。答曰,省疏具悉。爾其勿辭,察職。
上在昌德宮。停常參·經筵。
趙明履啓曰,來十一日輪對,取稟。傳曰,停。
洪鳳漢啓曰,明日常參·經筵,取稟。傳曰,停。
李章吾啓曰,備邊司郞廳來言,今日,賓廳日次,而大臣有病,故不得來會云矣,敢啓。傳曰,知道。
又啓曰,大司憲李春躋,執義趙擎,持平韓光協在外,掌令柳謇·韓德良,持平南德老在外。今日以監察茶時之意,敢啓。傳曰,知道。
親鞫罷後,政院·玉堂·藥房口傳問安。答曰,知道。
李章吾,以都摠府言啓曰,都摠管柳儼,以刑曹判書,本曹坐起晝仕出去之意,敢啓。傳曰,知道。
金光世啓曰,持平韓光肇,以乘轎事,有罷職之命矣。院中舊例,三司之冒禁乘轎者,直捧禁推傳旨,臺諫則先遞,後捧禁推傳旨,而昨因憲臣之榻前引避,承批退待,事例稍異,不得依舊式擧行矣。今則儒臣論罷,更無處置之可言,且乘轎之罪,禁推後,自有應勘之律,則所當捧入禁推傳旨,而旣有罷職之命,何以爲之乎?敢稟。傳曰,依例禁推傳旨捧入。
李章吾,以左右捕盜廳言啓曰,今十一月初三日親鞫時,因傳敎,鞫招罪人僧鵬和尙·能和尙捉來次,發送軍官於安邊地釋王寺矣。罪人僧能和尙不在其處,故不得捉來,鵬和尙今已捉來。移送鞫廳之意,敢啓。傳曰,知道。
金光世,以義禁府言啓曰,因左右捕盜廳草記,罪人僧鵬和尙,移送鞫廳事,命下矣。罪人鵬和尙,移囚鞫廳之意,敢啓。傳曰,知道。
傳于李章吾曰,罪人拿來後,卽爲擧行事,下敎矣。其已擧行耶?
洪鳳漢啓曰,今日親鞫時,承旨不可不備員,而都承旨鄭彦燮,右承旨金尙迪,左副承旨金光世,俱不仕進,所當牌招,而拘於廳規,不得循例請牌。何以爲之?敢稟。傳曰,牌招。
又啓曰,今日親鞫時,承旨不可不備員,而左承旨趙明履,以左議政宋寅明偕來事進去。在前如此之時,有入來進參之例。何以爲之?敢稟。傳曰,入來。
李章吾啓曰,今日親鞫時,憲府無進參之員。除在外·陳疏入啓外,未肅拜人員,竝卽牌招,以爲推移入侍之地,何如?傳曰,允。
傳于李章吾曰,催促整齊後,卽爲啓達。
傳于李章吾曰,正時,隨時入之。
傳于金光世曰,承旨詣閤整齊後,正時入之。
傳于李章吾曰,時刻,只正時入之。
罪人上闕單子,傳于金光世曰,龍發外竝上闕。
傳于金光世曰,該房承旨入侍。
李章吾啓曰,修撰趙雲逵,以其親病,陳疏徑出。原疏纔已捧入矣。所當直捧禁推傳旨,而此與無端徑出有異。推考警責,何如?傳曰,允。
又以弘文館言啓曰,本館下番修撰趙雲逵,以親病,陳疏徑出。下番,將未免闕直,事體未安。副應敎兪宇基,副校理韓億增·南有容,旣有只推之命,竝卽牌招,以爲推移入直,何如?傳曰,允。
以副應敎兪宇基,副校理韓億增·南有容等牌不進禁推傳旨,傳于金尙迪曰,竝只推牌招,而韓億增,玉堂撕捱,已過矣,而方差問郞,如是違牌,尤涉未安矣。
李章吾,以侍講院言啓曰,本院上番,連日姑降入直矣。輔德趙擎,移拜臺職出去。下番,將未免闕直,事甚未安。兼司書尹東浚,以本職,連呈辭單,不爲行公,卽爲牌招入直,何如?傳曰,允。
以兼司書尹東浚牌不進罷職傳旨,傳于鄭彦燮曰,推考傳旨捧入。
傳于李章吾曰,領相及禁堂之兼帶備堂人員,持咨文入侍。
傳于金光世曰,原州爲二日程耶,爲一日程耶,抑爲一日餘程耶,明日內可以入來耶?問啓。
金光世,以義禁府言啓曰,假都事吳命三·申晳,拿問嚴處事,傳旨啓下矣。發遣府羅將,竝拿來之意,敢啓。傳曰,知道。
又以義禁府言啓曰,公洪監司狀啓據刑曹粘目內,平澤前縣監李景祚,移本府處置事,允下矣。李景祚今方待命於本府,卽爲拿囚之意,敢啓。傳曰,知道。
鄭彦燮,以吏曹言啓曰,逆賊應坐罪人車道林書堂,雖命撤去。當初畬之擅離邑底,爲書堂師長時,不禁守令,亟施削黜之典事,命下矣。令本道査問現告,何如?傳曰,允。
吏曹口傳政事,禁府都事洪應麟,監察朴師約相換。
兵曹口傳政事,以金尙重爲北評事,李昌壽單付副司果。
平安兵使狀啓,以犯越,在於八月二十五日,臣奉職無狀,事出邊上,惶隕悚蹙,席藁待罪事,傳于李章吾曰,勿待罪事,回諭。
修撰趙雲逵疏曰,伏以臣父,素患關格之症,三朔沈苦,多方調治,訖無顯效。臣之情理,夫豈有暫時離捨之勢?而適値親臨鞫囚之日,義分所在,不敢言私,黽勉就直,已有日矣。卽接家信,則臣父宿病,挾感添劇,胸膈痞塞,勺飮不下,臍腹絞痛,癖氣上衝,委頓床笫,奄奄昏綴云。臣自聞此報,心神飛越,不能頃刻按住,屢瀆情私,極知僭猥,而煼迫之極,不得不又犯擅離之科,臣尤死罪。伏乞聖慈,俯賜矜諒,亟遞臣職,以便救護,仍治臣罪,以肅朝綱,千萬幸甚云云。答曰,省疏具悉。爾其勿辭護焉。
大司憲李春躋疏曰,伏以風憲長席,望重責大,念昔猥膺而尸素,尙覺形渥而背汗,今玆申命,曾是意外,驚惶兢惕,不知所出。噫,當其時減膳避殿之過擧,言不達意,誠未格天,三司合辭之啓,終靳一字之批。自劾引遞,人謂斯何,果有議後之論,譏之以溺職,旨意深緊,非尋常相規之比,言地一步,便同鐵壁,間叨薇垣,亦以此撕捱,則諉以時移事往,而厭然更叨匪據,揆之臺體,恐無其理。臣雖欲貪榮戀寵,揚揚呼唱而入,其於傍指之嗤點,何哉?不惟臣廉愧一節,斷斷如此。目下病狀,感寒忒重,膈痰瘀血,乘時作苦,俯仰呼吸,動輒牽痛,達夜哮咳,眠不交睫,對食嘔逆,匙不近口,暫觸風冷,其害立至,伏枕㱡㱡,無望陳力。鞫事方張之日,不容一刻虛帶,玆具短章,疾聲號籲。伏乞聖慈,俯垂諒察,將臣職名,亟行鐫改,俾私義粗靖而殘喘獲延,千萬幸甚。臣無任云云。答曰,省疏具悉。卿其勿辭,從速行公。
傳曰,都憲,批下牌招。
乙丑十一月初十日未時,上御熙政堂。該房承旨引見時,左副承旨金光世,假注書沈墢,記注官李渙·朴徵佐入侍。上曰,雲山,幾日程乎?光世曰,十二日程矣。上曰,承旨書之。傳曰,其君,臨帳殿鞫囚,何等嚴重?而噫,追惟戊申,爲人臣,焉敢慢忽?而況不計常時,倍道卽爲捕來事嚴飭,而此非無形譏捕者之比,則撥馬申飭之後,若是稽滯,其涉寒心。北關下去都事,雲山下去都事,竝令該府,拿問嚴處,當該羅將,令該曹,嚴刑一次,其假都事,卽令羅將拿來,而更遣假都事,趁開門前拿來事,分付。諸臣遂退出。
乙丑十一月初十日未時,上御仁政門外親鞫時,行都承旨鄭彦燮,左承旨趙明履,右承旨金尙迪,左副承旨金光世,右副承旨洪鳳漢,同副承旨李章吾,記事官李壽鳳,假注書沈墢,事變假注書盧彦邦,記注官李渙·朴徵佐,領議政金在魯,判義禁金若魯,知義禁徐宗伋,同義禁李普赫·李宗白,大司憲李春躋,大司諫南泰良,問事郞廳李昌壽·韓億增·尹學東·李永福·金尙耉·李重祚·李昌儒·李壽德,以次入侍。大駕出協陽門時,鳳漢曰,以墻垣不爲修築事,當該紫門官員,旣命拿處,而已過數日,尙未完築,所見,極爲苟簡。拿處代差出之紫門官員,所當論罪,而本院,請推之外,無他可施之罰,何以爲之乎?上曰,事勢似或然矣。從重推考,可也。出擧條上出御帳殿後,在魯曰,日氣寒澟,聖體若何?上曰,一樣矣。在魯曰,大王大妃殿氣候何如?上曰,差勝矣。在魯曰,王世子氣候何如?上曰,安過矣。在魯曰,問事郞廳趙雲逵,親病猝重。今姑減下,其代,副校理韓億增差下,何如?上曰,依爲之。出榻敎若魯曰,假都事出使之代,更爲啓下之意,敢達。上曰,唯。出榻敎上曰,罪人彩鵬上之。上曰,汝以爲不知權哥云,而若面質,則汝何以爲之乎?上曰,斗齡上之,使之面質。上曰,所謂朋和尙,若有之,則於汝,幸矣。汝直告之。上曰,斗齡,旣言李進士往來寺中,則汝豈不知乎?上曰,彩鵬具刑。上曰,釋王寺,國家待之,何如?而汝況爲首僧。汝寺,有如此之人,而不爲捕告,今於親問之下,又不直告,何也?上曰,李畬及覺能,發捕,可也。若魯曰,實都事,當送之矣。上曰,實都事,何人也?若魯曰,洪應麟也。上曰,誰家人也?在魯曰,故相臣洪瑞鳳之後孫也。若魯曰,禁府都事洪應麟,閑官口傳換差,何如?上曰,依爲之。出榻敎上曰,憲府,無行公人員乎?光世曰,大司憲李春躋,疏批未下,執義趙擎,持平韓光協,牌招不進矣。上曰,此時,何敢違牌?竝只推,更爲牌招。出榻敎上曰,彼罪人之言,極爲奸詐矣。初則曰不知,中間曰聞之,末乃曰斟酌,其言之詐至三矣。上曰,以汝浮雲之僧,嚴加刑訊,豈所欲哉?汝不欲直告,故杖之矣。上曰,彩鵬下之。若魯曰,雲山罪人趙哥,今始拿來,而三兄弟中,中漢,逃走云矣。在魯曰,雲山郡守任其罪人之來往,至於逃躱,極爲驚駭矣。上曰,極駭然矣。上曰,罪人趙錧上之。上曰,汝見斗齡乎?上曰,斗齡,使之見其面也。上曰,錧下之,錡,上之。上曰,汝在本道時,畬之被囚,汝知之乎?上曰,汝兄,與斗齡酬酢之言,汝直告之。上曰,趙鏛,汝之幾寸乎?上曰,汝兄,何故往原州,直告之。上曰,戊申逆賊中,鏛與命圭尤極凶慘。汝輩常時,必有怨國之言,直告之。若魯曰,見其搜探中文書,則有其妻,及其妻娚之書,而書中,有遇赦則放還之言矣。在魯曰,其書中,有朝家放送連坐人之說,此輩猶有希覬之意而然矣。上曰,此可見渠輩之動矣。上曰,罪人下之。在魯曰,問事郞廳李思觀,身病猝重。今姑減下,其代,以前應敎李昌壽差下,口傳付軍職,何如?上曰,依爲之。出榻敎上曰,錧上之。上曰,嘉山李畬之姪,見汝四寸者,汝不知之乎?上曰,戊申逆賊權瑞麟之子,汝不聞之乎?上曰,順觀·翼觀,汝亦不知乎?上曰,汝居邑內,則移居四十里外者,何也?上曰,鞫囚事體,何等嚴重?而罪人,着帽子,極爲可駭。當該守幕都事,拿處。堂上,從重推考。出榻敎在魯曰,北評事有闕之代,令該曹,口傳差出,何如?上曰,依爲之。出榻敎上曰,彼都事,誰也?若魯曰,尹光德也。上曰,尹勉敎之幾寸乎?若魯曰,尹勉敎之八寸孫矣。上曰,承旨書之。傳曰,親鞫姑罷,待開門擧行,殿座時刻,以巳初爲之。傳曰,帳殿鞫囚,何等嚴重?而此時,日事再違,其涉寒心。違牌憲臣,竝削職。傳曰,頃者下敎,于今法綱墜弛之日,初雖慢忽,因畬事,譏捕方殷之日,不爲嚴束,又報逃躱,其涉寒心。當該道臣,從重推考。當該守令,遠配。其令刻日譏捕上送。春躋啓曰,逆坦事。措辭見上上曰,旣諭何煩。泰績事。上曰,其勿更煩。瑞虎等事。上曰,其勿更煩。陸師聖事。上曰,其勿更煩。夏宅事。上曰,其勿更煩。畬事。上曰,勿煩。李德濟等事。上曰,勿煩。又啓曰,新除授掌令柳謇,時在江原道春川地,掌令韓德良,時在京畿安山地,持平南德老,時在廣州地。請竝斯速乘馹上來事,下諭。上曰,依啓。泰良啓曰,李時蕃事。上曰,其勿更煩。坦事。上曰,其勿更煩。泰績事。上曰,其勿更煩。畬事。上曰,勿煩。遂還入。
乙丑十一月初十日二更,上御熙政堂。領相及禁堂兼帶備堂人員引見時,領議政金在魯,行兵曹判書金若魯,禮曹判書徐宗伋,兵曹參判李宗白,同副承旨李章吾,假注書沈墢,記注官李渙·朴徵佐入侍。上曰,咨文,卿等見之乎?在魯曰,臣見之矣。被捉者漂風到岸,適見人蔘,採數枝,而此非採蔘人之類。五名則同,而名字之音,相異矣。若魯曰,詳問罪人後,可以咨文。令監司査問後,當移咨矣。上曰,只見盛京咨文,而報之乎?在魯曰,當別咨矣。上曰,盛京咨文,古則無之,今可見彼國紀綱之無餘矣。若魯曰,送我國勘處者,可以謝恩矣。上曰,謝恩使,明年冬至使,當兼之矣。若魯曰,鴨綠江上流,纔過膝,犯越人之漂風云者,不成說矣。宗白曰,江流闊狹不齊矣。上曰,李宗白,何以見之乎?宗白曰,六鎭江水,臣皆見之,而江界江則不得見之矣。上曰,齎咨官招來,從速爲之,可也。在魯曰,當依前例爲之矣。宗伋曰,當此連坐罪人,申飭之際,臣,適有所聞,事甚駭然,故敢達矣。戊申逆賊金德三同生弟應入連坐,而尙在於槐山地云。此乃槐山武弁,戊申倡義,捕得德三等諸賊人,成禹績所傳也。試令本道査問,果然漏網,則當依律定屬矣。上曰,依爲之。出擧條諸臣以次退出。
上在昌德宮。停常參·經筵。
下直,咸興判官林象翼,蔚珍縣令許佐。
趙明履啓曰,玉堂備員間,視事,頉稟。傳曰,知道。
李章吾啓曰,副校理韓億增,肅謝之後,無端徑出。依承傳,禁推傳旨捧入之意,敢啓。傳曰,知道。
金光世啓曰,今日親鞫時,諫院多官,俱爲呈辭,無進參之員。竝卽牌招,何如?傳曰,允。
以副應校兪宇基,副校理南有容再牌不進禁推傳旨,傳于趙明履曰,竝只推牌招。
趙明履啓曰,下番兼春秋朴徵佐,身病猝重,勢難察任。今姑減下,其代,令該曹,卽爲口傳差出,何如?傳曰,允。
吏曹口傳政事,以權杭單付兼春秋。
傳于金光世曰,日勢若此,待開門擧行正時,隨時入之。傳于李章吾曰,在國,宜有勸懲,而如此之時,尤宜有之。鐵山出使都事,於倍日而前三日入來,上弦弓一張賜給。隨去羅卒,令該曹,米布中題給。
傳于李章吾曰,待開門卽爲擧行時刻,待下敎入之。
趙明履,以侍講院言啓曰,本院下番,連日闕直,事甚未安。司書·兼說書未差,兼司書尹東浚,以本職牌招,說書金陽澤在外,勢當以上番,姑降入直,而輔德·兼弼善未差,兼輔德宋昌明,以本職入直,玉堂兼文學黃景源,奉命在外,文學吳彦儒,纔已入來,而謂有身病,不得行公。當此逐日開筵之時,講官不備,番次苟簡,文學吳彦儒,卽爲牌招,以爲姑降入直。實兼官未差之代,令政院稟旨,以在京無故人,盡數差出,待下批仍卽牌招,以爲推移入直。新除授進善尹鳳九,時在公洪道德山地,書筵入番事緊,斯速乘馹上來事,下諭,何如?傳曰,允。
正言李齊嵒啓曰,李時蕃事,坦事,泰績事,畬事。措辭竝見上答曰,勿煩。
上在昌德宮。停常參·經筵。
李章吾,以都摠府言啓曰,今日,入直內三廳武兼禁軍及軍兵等,當爲中日習射,而親鞫相値,不得爲之之意,敢啓。傳曰,知道。
以副應敎兪宇基,副校理南有容牌不進禁推傳旨,傳于趙明履曰,竝只推,牌招。
金光世,以問事郞廳,以鞫廳大臣意啓曰,問事郞廳韓億增禁推代,副司果嚴瑀差下,使之察任,何如?傳曰,允。
又以義禁府言啓曰,卽接平安監司謄報,則罪人趙錞,雲山譏捕將校等,逢着於中和駒峴,今月初十日捉來。故別定帶率軍官及將校二人押直,罔夜上送,狀啓。押去軍官處逢授,先爲謄報云,而謄報,自撥路卽刻來到,罪人,未及上來。待城門曉開,發遣府都事拿來,何如?傳曰,允。
以罪人上闕單子,傳于趙明履曰,龍發·俊興外竝上闕。
吏曹口傳政事,以申維翰爲延日縣監。
親鞫罷後,政院·玉堂·藥房口傳問安。答曰,知道。
乙丑十一月十二日巳時,上御仁政門外親鞫時,行都承旨鄭彦燮,左承旨趙明履,右承旨金尙迪,左副承旨金光世,右副承旨洪鳳漢,同副承旨李章吾,記事官李壽鳳,假注書沈墢,事變假注書盧彦邦,記注官李渙,記事官權杭,領中樞府事金興慶,領議政金在魯,判義禁金若魯,知義禁徐宗伋,同義禁李普赫·李宗白,大司憲李春躋,司諫尹志泰,問事郞廳李昌壽·韓億增·李永福·李重祚·金尙耉·李昌儒·李壽德·尹學東,刑房都事尹光德·金履福,文書色都事鄭克淳·任玣入侍。興慶曰,日氣寒澟,聖體若何?上曰,一樣矣。興慶曰,大王大妃殿氣候何如?上曰,差勝矣。興慶曰,王世子氣候何如?上曰,好過矣。在魯曰,罪人,連續入來,而日氣漸寒,連設帳殿,下情不勝悶慮矣。上曰,戊申事,若懲創,而使不得放恣,則豈有如此之擧乎?興慶曰,逆種之放恣,此豈朝廷人之過乎?在魯曰,關係逆節者,不可不親問,而若以逆節外不甚關係者,何必盡問乎?上曰,戊申以後,逆賊連坐之類,盡爲常漢,則豈敢以生員書房之稱,發說於帳殿下乎?此則守令之過也。若魯曰,渠或自稱儒號,而守令,何以禁之乎?上曰,築書堂爲師長,而不能禁者,豈非守令之過乎?上曰,鐵山下去都事,速還矣。都事誰也?若魯曰,尹國彦也。卽尹陽來之至親矣。上曰,罪人述上之。上曰,見其貌則依然順翼之狀矣。上曰,汝則無可問者,刑訊之前,一一直告。上曰,畬之札,斗齡,豈不傳於汝乎?上曰,汝之同生,名何?上曰,汝不知元山南哥乎?上曰,斗齡上之。使之面質。上曰,述下之。富上之。上曰,斗齡,與述酬酢時,汝在傍聞之乎?上曰,富下之。自得上之。上曰,南哥之子,學書於汝兄與否?直告。上曰,自得下之。富·述,上之。上曰,問郞,問富,上年斗齡來時,汝與述同見乎?上曰,富,下之。述,具刑。上曰,富,炭漢。自得,庸孱,而述,頗頑惡矣。以富炭漢之故,述多違端矣。上曰,汝若以爲不見,則當刑訊汝兄矣。上曰,汝亦人也。旣以刑訊汝兄爲下敎,則汝何故飾詐,而不直告乎?上曰,罪人,姑爲停刑。斗齡,上之,使之面質。上曰,斗齡給札時,富亦見之乎?上曰,汝初以爲不見斗齡,今則曰見之,而傳札一事,汝何欺隱乎?上曰,別無可面質之事。斗齡,下之。上曰,斗齡,果傳畬書乎?上曰,書中語,直告。上曰,書果投火乎?上曰,汝爲南哥子師乎?上曰,畬使斗齡,傳札於南哥者,汝果傳之乎?上曰,見斗齡一款,其兄爲證參,故不得已直告,而其餘事,皆不直告矣。興慶曰,上敎以人理責渠,故渠於其兄直告之後,只告見斗齡一事,而其外事,皆欺隱,切痛切痛矣。若魯曰,此漢狀貌,極凶惡,形跡,極殊常矣。上曰,翼漢,上之,與述面質。彦燮曰,畬,言述性如劍刃云矣。若魯曰,翼漢,頃者,以矣子,受學於述爲告矣。述捉來後問之,則乃反以不知述爲言,極爲痛惡矣。上曰,述,解縛。翼漢,具刑。上曰,汝不知述云者,極奸惡矣。上曰,畬書中,必有陰謀,直告之。上曰,戊申餘漢,欲得如汝者爲奇貨,汝何不直告?上曰,此類,以汝入於同謀中,而將來,欲以汝爲何乎?上曰,汝老而陰慘矣。畬書,終不見之乎?上曰,汝於述,佯若不知者,尤爲奸惡矣。上曰,北道人心,皆獰悍矣。彦燮曰,人心,强而悍矣。若魯曰,北道人心,每事,稱以不知,則終始如一,不知回心者也。上曰,北道僧心,亦然矣。宗白曰,地勢四塞,故或云人品然矣。上曰,解縛下之。多致,上之。上曰,汝何時見畬乎?上曰,汝在鐵山,而何事乎?上曰,汝爲官奴,不爲官奴役,何敢爲師長乎?上曰,前後本官,不使之立役乎?上曰,汝有人心,垂涕而言,此思汝父而感懷耶?怨國之心,出而然乎?上曰,汝得妻於何地乎?上曰,高夢良,是兩班乎?普赫曰,夢良,扶安人,而以兩班稱者矣。上曰,此漢,必與畬,相通矣。若魯曰,渠之妻在於安州,則往來時,路過嘉山,必見畬矣。上曰,南泰明,誰也?上曰,以泰徵之弟爲媒,得夢良之妹者,有何心也?上曰,畬之被捕事,汝或聞之,而移配事,非出於朝報者,在畬蕩策中,汝何以知之乎?上曰,汝書中語,非見朝報而爲之者,必有所聞,直告之。上曰,此鞫廳所聞,漏泄矣。朴泰容,拿來。上曰,朴泰容,誰也?在魯曰,朴泰寧·朴泰容兄弟,皆爲蔭官,而其父朴世集,卽先正臣朴世采之四寸也。上曰,與弼夢,爲幾寸乎?宗白曰,遠族矣。上曰,常時人事何如耶?在魯曰,臣未詳知,而人事,大抵未瑩矣。上曰,此與謀議者有異,發捕過乎?在魯曰,此與逆賊干犯者,有異矣。興慶曰,鞫廳重大,發捕則過矣。若魯曰,捕來後,令本府問之,未爲不可矣。上曰,朴泰容,來到丹鳳門外,則解其蒙頭,下囚本府,可也。上曰,道林,上之,仍爲具刑。上曰,畬·龍發·德載爛漫相議者,直告之。上曰,李德夏觀相事,汝不直告,何也?上曰,解縛下之。在魯曰,延日縣監金就寶,旣有拿問覈處之命矣。嶺南左沿,今年凶荒孔慘,將設大賑,不可任其久曠。卽令該曹,口傳出代,催促發送,何如?上曰,依爲之。出擧條若魯曰,朴泰容,已爲拿來,故將下本府矣。文書搜來者,亦當自外還給乎?上曰,唯。上曰,多致,上之。上曰,汝不去見畬,則畬,何以言龍發乎?上曰,畬之名,汝知之乎?上曰,戊申逆賊,汝以謂何?上曰,多致,下之。斗齡,上之。上曰,汝以爲鐵山李河之子來云矣。汝着實告之。上曰,道林,上之。上曰,汝見河子,則可知其面乎?上曰,斗齡,下之。多致,上之。上曰,道林,的知此罪人乎?上曰,道林·自得,下之。多致,具刑。上曰,道林,以爲昨年見汝,而不過霎時見之,今日見之,猶以爲彷彿云。汝以此爲違端云者,不成說矣。上曰,不但狀貌之彷彿云也。道林問畬曰,此何人也?畬答曰,此李河之子云云。河之子非汝乎?上曰,安州去路,歷見畬者,此非關係事,汝何欺隱乎?上曰,汝何時見畬?而有何言?上曰,罪人解縛下之。上曰,帳殿後,有中官鼻雷聲,當該中官,推考,可也。出擧條上曰,承旨書之。傳曰,親鞫姑罷,待開門擧行時刻,隨時擧行。傳曰,罪人車道林·金德載,停刑仍囚,金俊興·李龍發,仍囚,以待結末。傳曰,朴泰容,莫重鞫事,雖非緊語,徑先漏泄,旣登鞫招,其涉寒心,而此與本事陰謀者,有間,雖不必一體拿鞫,其在國體,不可不嚴問。拿來後,令該府鞫問。春躋啓曰,坦事。上曰,旣諭何煩。泰績事。上曰,其勿更煩。瑞虎等事。上曰,其勿更煩。陸師聖事。上曰,其勿更煩。夏宅事。上曰,其勿更煩。畬事。上曰,勿煩。李德濟等事。上曰,勿煩。志泰啓曰,李時蕃事。上曰,其勿更煩。坦事。上曰,旣諭何煩。泰績事。上曰,其勿更煩。畬事。上曰,勿煩。又啓曰,凶逆緣坐罪人,爲奴各邑,則爲其官長者,所當各別嚴束,而今以罪人多致之招,見之,爲奴以後,一不使役,終至於稱以師長,周行村里者,已萬萬駭然,而況給由數日之程,使之與逆賊餘孽,肆然交媾者,尤極驚駭。其在嚴防後弊之道,不可不痛懲。請戊申後鐵山府使,竝命拿問嚴處,其中給由當該守令,査出定配。上曰,方欲下敎,而夜深不果矣。今者所請,俱爲得體,依啓。給由守令,定配則輕,遠配。又啓曰,臣於罪人多致給由,當該守令論罪之啓,擬律乖當,致勤聖敎。臣之疎漏不審之失,著矣。其何晏然仍冒於臺次乎?請命遞斥臣職。上曰,啓已得體,律名輕重,其何所傷?勿辭亦勿退待。在魯曰,臣以雲山事,再昨陳達,而有從當下敎之敎矣。雲山罪人錧,不在邑底,十餘年前,遠居外村四十里之地云,誠極寒心。嘉山郡守,旣以罪人畬,擅離邑內,出居外村書堂,而不能禁斷,特命削黜。今此雲山當該郡守,亦依嘉山例,施以削黜之典,似宜矣。上曰,依爲之。出擧條遂還入。
上在昌德宮。停常參·經筵。
親鞫罷後,政院·玉堂·藥房口傳問安。答曰,知道。
傳于趙明履曰,卽爲擧行。
傳于趙明履曰,吏曹單子,殿坐前入之。香祝,依初一日例,奉安于承文院,而路由延英門。孝章廟香祝,亦依此擧行。禮房承旨,今日勿爲入侍。
罪人上闕單子,傳于金光世曰,彩鵬外竝上闕。
李章吾啓曰,事變假注書盧彦邦,身病猝重,勢難察任,今姑改差,何如?傳曰,允。
以徐孝修爲事變假注書。
乙丑十一月十三日未時,上御仁政門外親鞫時,行都承旨鄭彦燮,右承旨金尙迪,左副承旨金光世,右副承旨洪鳳漢,同副承旨李章吾,記事官李壽鳳,假注書沈墢,事變假注書盧彦邦,記注官李渙,記事官權杭,領中樞府事金興慶,領議政金在魯,判義禁金若魯,知義禁徐宗伋,同義禁李普赫·李宗白,大司憲李春躋,正言金履萬,問事郞廳韓億增·李昌壽·任師夏·李昌儒·金尙耉·李永福·李重祚·尹學東,刑房都事尹光德·金履福,文書都事鄭克淳·任玣入侍。興慶曰,日氣陰寒,聖體若何?上曰,一樣矣。興慶曰,大王大妃殿氣候何如?上曰,差勝矣。興慶曰,王世子氣候何如?上曰,好過矣。在魯曰,連日親鞫,終日侵夜,不瑕有傷損〈之〉節乎?上曰,不關係矣。上曰,罪人錞,上之。上曰,此漢狀貌不良,述之類矣。上曰,趙錧於汝,爲何間乎?上曰,汝雖以爲不知斗齡,而汝之四寸,已有所告,汝何敢欺隱乎?上曰,斗齡,上之,使之面質。上曰,汝初以爲不知斗齡,今見斗齡,自然承服矣。上曰,今則無可問矣。斗齡,下之。錧,上之。上曰,錧具刑。上曰,錧,別無可問矣。上曰,錧,解縛下之。上曰,錞,具刑。上曰,汝常時語次不擇之際,雖或有憤痛之心,汝可直告,若不直告,則汝當歸於怨國之科矣。上曰,汝以爲高哥吏知之云,而高哥吏,必以好於汝之言,爲之矣。上曰,汝雖以知情不告遲晩,而旣有斗齡所告,則汝當以大逆不道,正刑,死等耳。汝何敢不告?上曰,錞,下之。多致,上之。光世曰,問事郞廳,多有出外者,事體未安。從重推考何如?上曰,依爲之。出擧條在魯曰,問事郞李壽德,聞其父病甚重云。今姑減下,其代,以前正言任師夏差下,仍卽口傳付軍職,何如?上曰,依爲之。出榻敎上曰,問郞,問罪人,朝鮮不混沌之前,汝爲官奴而已。汝宜着實立役,而且當與常漢之女交媾,而必以泰徵之弟爲媒,得夢良之妹者,何意乎?上曰,泰明,卽泰徵之弟,爲汝媒時,必有他同謀之事矣。上曰,罪人,具刑。上曰,汝旣聞畬言,則何不告變乎?上曰,汝之妻娚,亦有心乎?上曰,汝聞畬向國不道之言,則何不責之,反傳於汝之妻娚乎?上曰,罪人,解縛下之。錞,上之。上曰,今番上來罪人中,汝尤爲陰慘,而承款之後,汝何敢變辭乎?上曰,汝聞斗齡之言,以爲成則好矣云者,何意也?直告之。上曰,錞,下之。述,上之。上曰,罪人,具刑。上曰,汝雖欲杖斃,何可得乎?一一直告。上曰,如多致孱弱之類,亦入其中,如汝陰慘者,況與畬爲至親,豈不入於其中乎?上曰,述,下之。錡,上之。上曰,汝欺君父,旣極無狀,況汝以汝兄之言爲非,尤爲陰慘矣。上曰,錞,上之。使錡,知其兄之來也。上曰,汝雖欲與汝兄面質,而朝家,豈以其兄,爲其弟之證乎?上曰,錞,下之。錡,具刑。上曰,此罪人兄弟,同居一郡乎?若魯曰,兄弟同居雲山邑內矣。上曰,其時彩鵬所着,何衣云乎?若魯曰,聞羅將言,則着木綿縷飛周遮衣矣。在魯曰,多致招辭中所出者,不可不發捕矣。若魯曰,以鞫廳言之,則入於鞫囚招辭者,豈可不發捕乎?臣,非謂逆族,皆可捕來,逆謀同參之人,豈可置之乎?上曰,承旨書之。傳曰,親鞫姑罷,待開門擧行時刻,隨時爲之。傳曰,罪人彩鵬,仍囚以待結末。春躋啓曰,坦事。上曰,旣諭何煩。泰績事。上曰,其勿更煩。瑞虎等事。上曰,其勿更煩。陸師聖事。上曰,其勿更煩。夏宅事。上曰,其勿更煩。畬事。上曰,此則其所爭執,雖爲得體,王者用律,宜乎審愼,追施逆律,其雖過矣。畬之逆節,今尤綻露,其在國體,亦不可尋常處之。其應法者,令該府島配。李德濟等事。上曰,勿煩。履萬啓曰,李時蕃事。上曰,其勿更煩。坦事。上曰,旣諭何煩。泰績事。上曰,其勿更煩。畬事。上曰,已諭府啓矣。又所懷,畬之窮兇情節,以今日諸賊之招觀之,尤極綻露,論以大逆,王法當然,而一向靳允,群情不勝鬱抑。且趙錞,只聽斗齡之凶言,則當以知情不告,處之,而爲之則好之語,旣發於渠口,則宜施大逆不道之律矣。上曰,畬事,臺臣,雖不言,以今日諸賊之招觀之,尤爲綻露無餘。追施大逆之律,固無足惜,而王者用法,亦豈可爲法外之律乎?此則有關後弊,而趙錞則尤陰慘矣,其招辭足爲大逆遲晩,而戊申諸賊之招,亦必明白遲晩而後,施法令。豈可徑先施之乎?上曰,鐵山下去都事,速爲還來,故特賜上弦弓矣。用賞旣輕,則用罰亦當從輕。雲山下去羅將,勿爲刑推,令攸司,從重科罪,可也。出擧條大駕入協陽門時,上曰,事甚解弛,故初命拿處矣。當此鞫事方張之日,滯囚可慮。當該紫門監官員,特爲參酌分揀放送,可也。出擧條遂還入。
上在昌德宮。停常參·經筵。
中宗大王忌辰齋戒。
親鞫罷後,政院·玉堂·藥房口傳問安。答曰,知道。
藥房提調金若魯,副提調鄭彦燮啓曰,伏未審夜來,聖體若何?連日冒寒,親臨帳殿,終夕鞫囚,侵夜還宮,不瑕有傷損之節乎?前劑入湯劑,當盡於昨日。臣等率諸御醫入診,詳察聖候,議定繼進當否宜矣。大王大妃殿氣候何如?臣等不任伏慮,敢來問安,竝此仰稟。答曰,知道。慈殿氣候差勝後一樣。予則一樣矣。湯劑加劑五貼以入,勿爲入診。
李章吾啓曰,明日,常參日次,而國忌正日相値,頉稟。傳曰,知道。傳于李章吾曰,同副承旨,踰建陽門,進坐於明政殿月臺,招將校·旗隊摠·入直軍。當此寒時,所處之席,果能取煖好在,而鄕軍,亦能得着襦衣而煖處乎?以此問知。因爲還來,閉建陽門,又往仁政殿月臺,招將校·旗隊摠,及鄕軍,一體問知。
傳于李章吾曰,薄衣軍士,襦衣題給。
又傳曰,宿衛軍士,空石題給。
罪人上闕單子,傳于金光世曰,錧·富外竝上闕。
李章吾啓曰,事變假注書徐孝修,雖已分館,時未免新。令該曹,依例付軍職,冠帶常仕,何如?傳曰,允。
又啓曰,卽者,議政府錄事來言,右議政趙顯命,以爲所遭凶慘,待命於金吾門外,仍使錄事,來納命召,何以爲之?敢稟。傳曰,遣史官傳授。
又啓曰,卽者,義禁府都事來言,右議政趙顯命,今方待命於金吾門外云矣。傳曰,勿待命事,遣史官傳諭。
又啓曰,卽者,御營廳軍官來告,大將朴文秀,因鞫招所遭罔極,待命於金吾門外,使軍校,來納命召。何以爲之?敢稟。傳曰,勿待命,命召還給。
金光世,以義禁府言啓曰,謀逆同參罪人錞,旣已承服正刑。其父母,祖孫,妻妾,子女,兄弟,姊妹,子之妻妾,伯叔父兄弟之子,姓名,年歲,存沒,居住,令漢城府,考出帳籍,亦爲分付五部,一一査出,成冊牒報後,依律文擧行,而籍沒家産,破家瀦澤,罷守令,降邑號等事,令各該司,捧承傳施行,何如?傳曰,允。
兵曹口傳政事,以任師夏單付副司果。
乙丑十一月十四日巳時,上御仁政門外親鞫時,行都承旨鄭彦燮,左承旨趙明履,右承旨金尙迪,左副承旨金光世,右副承旨洪鳳漢,同副承旨李章吾,記事官李壽鳳,假注書沈墢,事變假注書徐孝修,記注官李渙,記事官權杭,領府事金興慶,領議政金在魯,判義禁金若魯,知義禁徐宗伋,同義禁李普赫·李宗白,大司憲李春躋,司諫尹志泰,問事郞廳李昌壽·韓億增·李永福·李重祚·金尙耉·李昌儒·任師夏·尹學東,刑房都事尹光德·金履福,文書都事鄭克淳·任玣入侍。大駕出協陽門時,左承旨趙明履曰,臣,以傳香事,昨日因下敎不參親鞫矣。今日又將以明日孝章墓傳香事,方欲出去,而不可不稟定,故敢達矣。上曰,依爲之。上出臨帳殿後,興慶曰,夜來聖體若何?上曰,一樣矣。興慶曰,大王大妃殿氣候何如?上曰,差勝矣。興慶曰,王世子氣候何如?上曰,好在矣。興慶曰,此鞫事蔓延,而無實地矣。昨日罪人招辭中所告之人,多有可問者,而發捕之請,以難處爲下答。此事宜裁度,而亦當以鋤治爲主矣。上曰,果難處,而從當下敎矣。上曰,罪人自得,上之,仍爲具刑。上曰,汝之二兄,皆直招。汝若不直告,則汝兄,亦將刑推矣。上曰,汝之三兄弟,同坐見之乎?上曰,汝敢於帳殿揚惡乎?上曰,然則汝兄之言,虛乎?上曰,罪人解縛下之。光世曰,鐵山前府使河涉·李景淑,旣已身死,故將不入於現告中矣。上曰,唯。章吾曰,右議政趙顯命,以爲所遭凶慘,來納命召。何以爲之乎?上曰,遣史官傳授。光世曰,右相,待命於金吾門外云矣。上曰,勿待命事,傳諭,可也。章吾曰,御營大將朴文秀,來納密符,何以爲之乎?上曰,還給。上曰,右相過矣。在魯曰,右相,一向不出,至於待命,國事誠可悶矣。上曰,罪人多致,上之,仍具刑。上曰,畬之凶心,汝必知之,直告。上曰,畬,以爲汝爲淸北之說云,直告。上曰,夢弼所答,直告。上曰,汝以此,言于高哥,而不言于南哥乎?上曰,高哥·南哥,捉來,與汝面質,則汝將何以爲之乎?上曰,領相金吾堂上進來。多致招辭中所告之人,待今日更問後,發捕爲敎矣。今日所告又如此,將何以爲之乎?在魯曰,賊招中名出之後,何可不卽捕乎?若魯曰,前後凶賊援引者,每於凶賊正刑後捕來,故多有相違之事,姑爲留置宜矣。上曰,李濂,足可發捕矣。若魯曰,發捕宜矣。上曰,予當此事,自然心亂矣。此漢輩,將盡爲搖動矣。宗白曰,其在獄體,豈可置之乎?光世曰,名出逆賊者,不可不捕來矣。尙迪曰,捕來後,若有可疑者,豈無參酌之道乎?興慶曰,此漢輩,遍行而發凶言,發捕來後,若有虛疏者,則豈無可生之道乎?上曰,三人,發捕,可也。普赫曰,南哥二人合四人矣。若魯曰,假都事,送之乎?上曰,依爲之。若魯曰,一邑,各有二名,一邑,各送一都事乎?上曰,依爲之。上曰,此罪人,留置。日後罪人來後,當使之面質。解縛下之。上曰,錞,上之。依前問目加刑。上曰,昨日,汝告以宗仁及高哥吏有相傳之言云矣。宗仁所云,直告之。上曰,宗仁,一體發捕,可也。上曰,都摠都事,誰也?光世曰,閔師騫也。上曰,誰家人也?興慶曰,故奉朝賀閔鎭遠之遠族也。若魯曰,曾爲宣傳官平南萬戶,而初名師淵,改以騫字矣。上曰,顔面則熟,而改名,故不知矣。興慶曰,前有曾經兵水使人閔思淵,與此人同名矣。上曰,然矣。上曰,汝以爲斗齡所告皆是云,而吾亦聞之一款,何不直告?上曰,汝以定配,故爲逆乎?爲命奎而有逆心乎?以戊申爲是而爲逆乎?上曰,好之之說,必有意,直告。上曰,誰謂汝爲逆蒙放乎?上曰,汝旣以大逆遲晩,則大逆曲折直告。上曰,大臣判義禁進來。彼罪人,以大逆遲晩,而大逆則過,知情不告則輕,何律爲當乎?興慶曰,以知情斬之不妨矣。在魯曰,以根本言之則斗齡也。此漢則同參矣。若魯曰,以謀逆同參之律,施之則宜矣。光世曰,畬,以大逆律施之,此漢,以謀逆同參斬之,則名正言順矣。上曰,承旨之言,精矣。金吾堂上·兩司諸問郞之意,何如?宗伋曰,知情不告則輕矣。普赫曰,逆種極惡之類,若欲加訊,則或慮其徑斃矣。宗白曰,大逆節次,不告而已。渠旣以大逆遲晩,則以大逆治之,有何過乎?春躋曰,聞之云者,知情不告,極好云者,謀逆同參矣。志泰曰,錞則當施之以同參謀逆,大逆宜有主人,逆畬,不可不施以大逆之律矣。尙耉曰,渠以爲爲之則好云,則豈非大逆乎?重祚曰,大逆節次,渠亦不忍發告,而旣以大逆遲晩,則宜以大逆治之矣。永福曰,斗齡之招,鑿鑿相符,面質時,渠已自屈。大逆情節,彰露無餘矣。昌壽曰,爲之則好四字,卽大逆之心,不可施之以知情之律矣。師夏曰,爲逆一節,呑吐不告,宜加訊問矣。上曰,王者於此等處,當審愼矣。大臣以下,各就坐。上曰,問郞,問罪人,怨國之心,常亘中乎?上曰,罪人,旣以怨國之心撑中爲言,今無更問之事。停刑,結案取招。上曰,罪人下府。上曰,明日,受香日也。罪人行刑,軍器寺前路爲之,而仍爲懸首於其處事,分付,可也。上曰,予以懲創戊申之道,屢日親鞫矣。今始於此漢,結案取招,而猶復有十分詳愼之意,爲監司·守令者,豈可忽諸?啓覆罪人,三覆後,當決之,而殺人者死,雖三章之法,亦當審愼。他日爲道臣,爲守宰者,宜知予愼刑之意矣。若魯曰,聖上恤刑之意,爲臣子者,敢不仰體乎?上曰,誠意若能感動人,則豈有此等事乎?此非渠輩之罪,卽予涼德之致也。若魯曰,逆種,卽癘氣所鍾,此豈易感動乎?上曰,罪人述,上之。仍爲具刑。上曰,斗齡,箇箇直招。今番上來者,擧皆遲晩,汝旣聞斗齡之言,則有何欺隱之端乎?上曰,彼罪人,旣已遲晩,結案取招。上曰,汝旣遲晩告根脚,則今無可隱之端。畬書投火事,直告。上曰,罪人停刑。翼漢,上之。罪人面質後,上曰,翼漢,下之。上曰,述,解縛下之。若魯曰,慶興李泰三,使咸鏡監營捉囚矣。聞李泰三,無之,而有郭泰三,故今方囚禁云。何以爲之乎?上曰,今姑放送之意,分付,可也。若魯曰,錞妻娚及奴子,囚禁於原州云。錞,旣已捉來,竝放送事,分付,何如?上曰,依爲之。上曰,罪人翼漢,上之。上曰,戊申逆種,則雖無可言,而汝以平民,何故同入乎?上曰,嘉山李畬,何以知安邊汝名,而付書乎?上曰,罪人具刑。上曰,老漢,入於逆賊者,尤極陰慘矣。上曰,罪人,解縛下之。錡,上之。上曰,汝兄,旣已遲晩,汝亦直告。上曰,錡,下之。斗齡,上之。上曰,前以後來者,若告汝未告者,汝當刑推爲下敎矣。今以多致直招觀之,則猶有未盡告者,當初汝何不直告?上曰,河子之招,寧邊南哥及博川高夢弼,雲山李濂,皆入之云。畬,以此言乎?上曰,汝與述面質,則汝可使述無辭遲晩乎?上曰,述,上之,與斗齡,使之面質。上曰,畬,不爲書於汝兄,而爲書於汝者,必其書中,有陰慘事,直告之。上曰,斗齡,下之。富,上之。上曰,初以汝爲炭民,汝今則爲巧詐之言矣。上曰,罪人具刑。上曰,富,解縛下之。述,上之,仍爲具刑。上曰,汝亦人也。汝兄,施威後直告,故不施刑矣。汝若不直告,則汝兄,當施刑矣。上曰,罪人,解縛下之。上曰,承旨書之。傳曰,親鞫姑罷,罪人拿來後,待下敎擧行。春躋曰,諸賊之招,如是狼藉,賊魁畬追施之典,豈可少緩乎?志泰曰,賊錞杖斃之後,賊魁,卽畬也。雖未及正刑,蕩策,卽結案追施之請,豈可不允從乎?上曰,非不知矣,而追施逆律,有關後弊,故不爲允許矣。若魯曰,蕩策結案之說,臺言是矣。此啓,豈可不允從乎?上曰,王者,守法,法一低仰,有後弊矣。春躋曰,戊申餘賊,無遺類屠戮,宜矣,而我國法寬之故,此輩生存,今又如此。臣曾於承旨時,有所達矣。如賊魁之子,豈可置之於覆載之間乎?志泰曰,戊申逆賊中,如麟佐·希亮者,卽是稱兵犯闕之賊,其子之尙今生存,此王政之失,此非啓辭相持者,宜卽許之矣。上曰,所請是矣,而當初不卽殺之,今乃殺之,似涉如何矣?春躋曰,其時年滿者,已死,而年未滿者,今已年滿,豈可獨生乎?光世曰,此獄事出後,諸臣之議,皆以爲麟佐·希亮之子,尙今生存,大爲不可,此非反側子自安之道云矣。上曰,此漢輩,豈有反側自安之理乎?志泰曰,犯闕逆魁之子,一日留在,有駭聽聞。雖無此漢輩之更起,宜不可置之矣。上曰,臺臣之爭執,如此,二賊之子,令本道囚禁,可也。光世曰,鄭彦燮,爲大諫時發啓,而其時已許之矣。今若不許,未免前後之相異矣。上曰,法文,無年未滿不殺之文,亦無待年殺之之文,何必殺之耶?若魯曰,麟佐·希亮之子,旣命囚禁,則思晟之子,亦當一例囚禁矣。上曰,此則判金吾之言,是矣。逆賊麟佐·希亮·思晟子之濟州等三邑爲奴者,竝令本邑囚禁,可也。出榻敎遂還入。
上在昌德宮。停常參·經筵。
中宗大王忌辰。
夜二更,流星出五車星下,入乾方天際,狀如拳,尾長二三尺許,色白。
李章吾啓曰,大司憲李春躋呈辭,執義·持平一員未差,掌令柳謇·韓德良,持平南德老在外。今日以監察茶時之意,敢啓。傳曰,知道。
又啓曰,備邊司郞廳來言,今日,賓廳坐起日次,而國忌正日相値,頉稟。傳曰,知道。
又啓曰,賓廳坐起,旣頉稟,所當持公事入侍,而國忌正日相値,頉稟。傳曰,知道。
洪鳳漢啓曰,小臣,左議政宋寅明處,偕來進去。傳曰,知道。
李章吾,以都摠府言啓曰,今日,入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調金若魯,副提調鄭彦燮啓曰,伏未審夜來,聖體若何?昨又親臨帳殿,夜深還宮,連日冒寒勞動之餘,不瑕有傷損之節乎?臣等,不得入診,已過一朔。湯劑雖已劑進。今日,率諸御醫入侍,詳察聖候,有不可已矣。大王大妃殿氣候何如?臣等,不勝伏慮之至,敢來問安,竝此仰稟。答曰,知道。慈殿氣候差勝後一樣。予則一樣矣。勿爲入診。
親鞫罷後,政院·玉堂·藥房口傳問安。答曰,知道。
鄭彦燮啓曰,右承旨金尙迪,今日不爲仕進,牌招,何如?傳曰,允。
傳于金光世曰,今日,亦欲親鞫,整齊後,正時,隨時入之。
罪人上闕單子,傳于金光世曰,竝上闕。
傳于金光世曰,擧行後,推案入之。左副承旨入侍。
金光世,以弘文館言啓曰,本館下番,連日闕直,事體未安。副校理韓億增,旣已帶職蒙宥。修撰趙雲逵,由限已過。竝卽牌招,以爲推移入直之地,何如?傳曰,允。
吏曹口傳政事,以鄭羽良爲內醫提調。
洪鳳漢,以戶曹言啓曰,依傳敎,左議政宋寅明,去九月十月今十一月合三朔祿俸,令倉官,更爲輸送于西江所住處,則以爲相職,期以必遞,常祿,不可冒受云。祿俸,又不領受,何以爲之?敢稟。傳曰,令倉官,更爲輸送。
李章吾,以兵曹言啓曰,傳曰,薄衣軍士襦衣題給事,命下矣。發遣本曹郞廳摘奸,其中尤甚薄衣者二百七十二名,別單書入。令該曹,依此數襦衣題給之意,敢啓。傳曰,知道。
金光世,以義禁府言啓曰,鐵山府使金養義,前府使邊柱國·安宗大·金夢煃·崔台耉·趙威鎭·沈東尙·洪夏疇等,拿問嚴處事,傳旨啓下矣。邊柱國·金夢煃·趙威鎭等,今方待命於本府,卽爲拿囚,而金養義,時在任所,安宗大,以全羅左水使,時在任所,崔台耉,以安興僉使,時在任所。洪夏疇,以順天營將,時在任所,依例發遣府都事書吏·羅將交代後,竝拿來,而沈東尙,前以他罪,定配於靈巖郡。發遣府書吏,拿問嚴處,何如?傳曰,依允。沈東尙,已下敎矣。
又啓曰,副校理韓億增,修撰趙雲逵,牌招事,允下,而今已夜深,待明朝出牌之意,敢啓。傳曰,知道。
乙丑十一月十五日未時,上御仁政門外親鞫時,行都承旨鄭彦燮,左承旨趙明履,右承旨金尙迪,左副承旨金光世,右副承旨洪鳳漢,同副承旨李章吾,記事官李壽鳳,假注書沈墢,事變假注書徐孝修,記注官李渙,記事官權杭,領中樞府事金興慶,領議政金在魯,判義禁金若魯,知義禁徐宗伋,同義禁李普赫·李宗白,大司憲李春躋,司諫尹志泰,問事郞廳李昌壽·嚴瑀·李永福·金尙耉·李重祚·尹學東·任師夏·李昌儒,刑房都事尹光德·金履福,文書色都事鄭克淳·任玣入侍。興慶曰,夜來聖體若何?上曰,一樣矣。興慶曰,大王大妃殿氣候何如?上曰,差勝矣。興慶曰,王世子氣候何如?上曰,好過矣。興慶曰,昨有今日停鞫之敎矣。今日有親鞫之命,今日罪人有拿來者,故然乎?日氣寒甚,連日親臨,下情不勝憂悶矣。上曰,昨日,齋戒猶爲之,今日不爲,則或有歉於享先之道,故今日又爲之矣。在魯曰,臣聞判金吾之言,則昨日,有濟州三賊子囚禁之命,出臺臣之請,允從,宜矣。殺之則殺而已,囚禁則不可矣。興慶曰,稱兵犯闕之賊,異於他賊,維賢輩,雖極痛惡,猶不如稱兵之麟·亮。其子豈可生乎?臣不爲刻薄之言,而此請,不可不允從矣。在魯曰,年未滿者,其時區別,而其後,未及施法矣。興慶曰,此輩,當無少長,皆斬之,而未及爲之矣。稱兵犯闕之賊,豈可用常法乎?在魯曰,稱兵犯闕之賊,豈可以常法議之乎?領府事之言,是矣。春躋曰,麟·亮之子,宜卽正法,此事不可相持矣。在魯曰,濟州候風之際,日子遲滯,猶可及止。囚禁關文,還收,何如?上曰,大臣之言,是矣。麟佐·希亮·思晟子濟州爲奴者,本邑囚禁之命,還寢,可也。出榻敎上曰,同義禁進來。嶺南賊勢,其時,卿見之矣。率何軍乎?普赫曰,賊兵,皆是鄕軍也。其時陜川郡守李廷弼,多有設施事矣。上曰,麟佐所率,非官軍乎?普赫曰,淸州事,臣未詳知,而此亦官軍中從賊者甚多矣。上曰,卿於其時,見賊狀矣。官軍從賊者,何以處之乎?普赫曰,賊兵與官軍相混,而其時官軍中從賊者,皆有疑懼之心,故臣,爲文曉諭,使之安過矣。上曰,菑,上之。上曰,汝弟爲逆,汝豈不知乎?畬在嘉山,鼓動戊申連坐人,使斗齡,尋見汝者,必有曲折,直告之。上曰,汝見斗齡幾次乎?上曰,汝見畬主人虎發乎?上曰,戊申後,汝等,得保首領,已極幸矣,而又欲爲戊申事者,比戊申賊,百倍陰慘。汝直告之。上曰,鵬和尙,汝知之乎?上曰,彩鵬,上之,使之見其面。上曰,罪人竝下之。上曰,理山拿來罪人李世楫,上之。上曰,汝無可欺隱之端,直告。上曰,戊申事,汝不聞知乎?上曰,卽今本道定配人,汝有知者乎?上曰,斗齡,於本官,築焰焇云,果然乎?上曰,世楫,下之。斗齡,上之。上曰,宗江,於汝爲幾寸乎?上曰,畬,以其兄菑事,言于汝者,汝直告。上曰,世楫,更上之。與斗齡面質。上曰,面質誰負乎?在魯曰,世楫,不知生死者。初則曰斗齡,以爲上疏或上言,可以蒙放云。末乃曰斗齡,以爲謀逆事成,則可以蒙放云。此不知人事,不知逆之爲何者矣?上曰,此漢,無可問者矣。上曰,世楫,下之。上曰,汝往世楫家者,以世楫有人事而往之乎?畬,使汝往見乎?上曰,汝何於如此之漢,發此重大之言乎?上曰,斗齡,下之。上曰,世楫,空然捕來矣。都事之往來勞矣。若魯曰,世楫,則卽今可捧承服,而渠不知承服之爲何事者也。上曰,然矣。上曰,罪人菑,上之。若魯曰,罪人拿入之際,換入,極爲駭然。當該守幕都事,拿處,何如?上曰,依爲之。出擧條光世曰,罪人拿入之際,誤爲換入,金吾堂上,有不能檢察之失。從重推考,何如?上曰,依爲之。出擧條上曰,罪人具刑。上曰,汝旣知順翼,出於梟獍之心,則汝弟誦順翼之言,鼓動諸賊之種,而汝何不告之乎?上曰,汝以感恩爲言,有表著處乎?上曰,畬做大蕩策,自以爲淸南,而兄弟爲異論乎?上曰,畬之大蕩根本,今日快知之矣。罪人,解縛下之。上曰,大臣·金吾堂上·兩司·諸問郞進來。菑雖畬之兄,兄弟不相爲書,則畬之不知其兄,可知矣。菑則似不當加刑矣。興慶曰,菑則與畬有情跡之相異者,別無大段可問者矣。在魯曰,兄弟中情跡事情,有相異者,雖不關於獄體,而姑無別般可問者矣。若魯曰,所謂鵬和尙事外,姑無可問者矣。宗伋曰,別無緊關事矣。宗白曰,斗齡招辭中,畬以爲菑則酒狂不可爲言云矣,菑則大抵無別般可問之端矣。普赫曰,畬與菑,情跡,雖有異,而所謂鵬和尙事後,當更問矣。上曰,頃聞鄭彦燮所達則菑,善居謫,能窮束述輩云矣。畬旣不知君父,則不知其兄,無足怪矣。春躋曰,菑,以順觀·翼觀爲叔,以畬爲弟。旣入此中,一次刑訊,烏得免乎?志泰曰,菑則待僧捉來後,酌處似宜矣。昌壽曰,逆事,不可以常理責之,而菑之兄弟,有相異者,則知其情節與否,未可的知矣。永福曰,姑置之,以待罪人拿來後,議處似宜矣。尙耉·重祚·昌儒·學東·師夏議同。上曰,世楫,人事昏迷矣,欲爲還配。大臣·金吾堂上之意,何如?在魯曰,此便是無知童子,自入於死地矣。上曰,世楫,在戊申年,則只把旗前驅而已,不知裏面事者矣。若魯曰,逆賊字,渠豈不知,而只知欲放而已?不知何以則爲逆矣。上曰,判金吾之言,精矣。在魯曰,渠則無所對,只於斗齡言後問之,則答以然矣然矣。此不知人事者矣。若魯曰,渠不知其言之爲知情不告,此無可言矣。普赫曰,世楫,不知生死緊關處矣。在魯曰,殿下若欲活此漢,則後日更推後,活之,宜矣。興慶曰,渠旣爲知情不告之人,指示可生之道,然後活之宜矣。上曰,卿等之言,是矣。世楫上之。上曰,斗齡所告之言,皆逆賊事也。汝旣知之,則知情不告,於法當死。汝之本情,只知放還鄕土乎?上曰,此全不知人事者也。罪人下之。宗伋曰,渠不知何以則爲逆矣。昌壽曰,此漢,不足問矣。永福曰,獄官以下,皆以爲此漢,不足信鈇鉞云矣。在魯曰,渠則無一言自就死地,而殿下活之矣。上曰,承旨書之。傳曰,親鞫姑罷,罪人拿來後,待下敎擧行。傳曰,罪人菑,仍囚以待結末。傳曰,罪人世楫,帳殿親問之下,愚迷可知,聞斗齡之言,不辨某事,而只幸其放而答者,亦無疑。此等無識椎迷之人,不足以人理道之。仍其初配,作爲常民,亦不害於王政。參酌,仍前配地定配。若魯曰,鐵山前府使沈東尙拿問事,命下,而東尙,以他罪,今方定配於靈巖郡,故拿來之意,纔已草記矣。今雖拿來,末梢勘律,似無加於遠配,而定配罪人之拿來,亦有弊矣。上曰,勿爲拿來,因前定配,可也。出擧條若魯曰,臣惶恐敢達矣。金吾堂上,與藥院提調,職事相妨,前此多有變通者,而臣,連日參鞫,未遑言私矣。今則臘劑監劑,一時爲急,而臣旣參桁楊之事,故不得一番監劑。事體誠爲未安,宜賜變通矣。上曰,副提調可以替行矣。大臣之意,何如?在魯曰,臘藥監劑,事體重大,藥院凡事,皆管提擧。此時此任,有難兼行。變通宜矣。上曰,內局提調,許遞,其代,令該曹,口傳差出,可也。出榻敎若魯曰,同義禁李普赫,謂有情勢難安,只於親臨帳殿時入參,而本府坐起,一不來參,其所引嫌,誠爲過矣。申飭行公,何如?上曰,因何事而然耶?在魯曰,因李儁徽疏事,如是,而誠爲過矣。上曰,其涉過矣。今無撕捱之端,從重推考,申飭行公,可也。出擧條遂還入。
乙丑十一月十五日初更,上御熙政堂。左副承旨引見時,左副承旨金光世,假注書沈墢,記注官李渙,記事官權杭入侍。上曰,諸道路程記所書者,承旨持之乎?光世曰,臣果持之矣。上曰,曰曾,何日入來乎?光世曰,鏡城,爲十九日程。二十日間,似當入來矣。上曰,捕校捕僧,今日內,或可入來乎?光世曰,此則今明間,似當入來矣。上曰,茂山,幾日程乎?光世曰,茂山,爲二十一日程矣。上曰,茂山消息,今月內,似或有之矣。光世曰,搜尋之後,當先有消息矣。上曰,李陽重,卽五衛將也。或可以狀聞矣。光世曰,五衛將,雖不能狀聞,捕校輩當爲書先報于捕將矣。上曰,雲山·寧邊·博川下去都事,昨日去乎?光世曰,然矣。上曰,枝上生枝,葉上生葉,殊可悶慮。若盡如世楫,則還可幸矣。如世楫者,可作平民,而無可慮矣。罪人特諭之際,渠能知之乎?光世曰,不能分明知之。解其蒙頭,則渠又自着之,使之四拜,則其狀,的是常漢矣。遂退出。
上在昌德宮。停常參·經筵。
夜五更,月暈。
下直,巨濟府使朴性善,嘉山郡守李培源,公洪兵虞候鄭崇,金甲島萬戶李世泰。
李章吾啓曰,大司憲李春躋呈辭。執義·持平一員未差,掌令柳謇·韓德良,持平南德老在外。今日以監察茶時之意,敢啓。傳曰,知道。
又啓曰,明日常參·經筵,取稟。傳曰,停。
大王大妃殿·中宮殿·賢嬪宮,藥房口傳問安。答曰,知道。
藥房副提調鄭彦燮啓曰,伏未審夜來,聖體若何?連日冒寒,親臨帳殿,終夕鞫囚,侵夜還宮,不瑕有傷損之節乎?大王大妃殿氣候何如?臣不任伏慮,敢來問安。答曰,知道。慈殿氣候差勝後一樣。予則一樣矣。
李章吾啓曰,待敎李永祚,謂有情勢,陳疏徑出。原疏纔已退却矣。所當直捧禁推傳旨,而此與無端徑出有異,推考警責,卽爲牌招,何如?傳曰,允。
鄭彦燮啓曰,左承旨趙明履,今日不爲仕進,牌招,何如?傳曰,允。
以副應敎兪宇基,副校理南有容牌不進禁推傳旨,傳于李章吾曰,竝推考傳旨捧入。
以副校理韓億增牌不進禁推傳旨,傳于趙明履曰,推考傳旨捧入。
趙明履啓曰,上番兼春秋李渙,身病猝重,勢難察任,今姑減下,其代,令該曹,卽爲口傳差出,何如?傳曰,允。
吏曹口傳政事,以李胤恒單付兼春秋。
備邊司薦望,以李濟遠爲水原府使。
左副承旨金光世疏曰,伏以臣之望八偏母,居常善病,劇歇無常,顧臣情理,實無一分供職之望,而連値親臨訊囚之日,不敢爲控免之計矣。卽接家人所報,則臣母宿患,挾感添劇,醫治失宜,漸就危篤,食飮全廢,氣息澌綴,澟澟有難支之勢,而病裏,思臣尤切,促令來視云。臣聞來,情爽飛越,不能頃刻按住。玆陳短章,仰瀆私懇。伏乞聖明,天地父母,亟命鐫遞臣職名,俾便救護,仍治臣瀆擾之罪,以肅朝綱,不勝幸甚云云。答曰,省疏具悉。爾其勿辭,護焉。
上在昌德宮。停常參·經筵。
夜一更,有霧氣。
巳時,日暈。
下直,驪州牧使吳,全羅右水虞候黃河龍,平澤縣監沈重周,价川郡守崔吉祚,文義縣令李海宗。
趙明履啓曰,明日常參·經筵,取稟。傳曰,停。
李章吾啓曰,行大司憲李春躋呈辭。執義·持平一員未差。掌令柳謇·韓德良,持平南德老在外。今日以監察茶時之意,敢啓。傳曰,知道。
以右承旨金尙迪初度呈辭,傳于趙明履曰,給之。
趙明履啓曰,左承旨金尙迪呈辭,旣有給之之命,卽爲牌招,何如?傳曰,允。
又啓曰,檢閱李基德,自鄕上來云,卽爲牌招入直,何如?傳曰,允。
李章吾,以弘文館言啓曰,本館下番修撰趙雲逵,以漢學兼敎授,今日院試坐起時,晝仕出去,而日晷甚短,一日之內,勢難畢試,每每草記,事涉煩瀆。今後則除草記往來之意,敢啓。傳曰,知道。
又以義禁府言啓曰,朴泰容,令本府鞫問事,命下矣。今日,當爲擧行,而知事徐宗伋,同知事李普赫,俱病不進,將無以備員開坐。令政院,竝卽牌招參坐,何如?傳曰,允。
又以義禁府言啓曰,罪人世楫,帳殿親問之下,愚迷可知。聞斗齡之言,不辨某事,而只幸其放而答者,亦無疑。此等無識稚愚之人,不足以人理道之,仍其初配,作爲常民,亦不害於王政,參酌仍初配地定配事,承傳啓下矣。罪人世楫,仍前罪目,依例發遣府羅將,押送于當初配所平安道理山府之意,敢啓。傳曰,知道。
又以左右捕盜廳言啓曰,今月初十日親鞫時,因傳敎鞫招罪人窺捕次,發送捕校矣。僧人彩鵬,捕捉於德源地石泉菴,今已押來,移送鞫廳之意,敢啓。傳曰,知道。
又以義禁府言啓曰,因捕盜廳草記,罪人僧彩鵬,移送鞫廳事,命下矣。罪人僧彩鵬,移囚鞫廳之意,敢啓。傳曰,知道。
傳于金尙迪曰,北道所送者,已爲申飭,而何待日滿耶?趁門開入來之意,亦爲申飭。
左議政宋寅明疏曰,伏以臣之卽今情勢,惟有被遞與被罪兩條路而已。倘蒙聖慈體諒,謂臣撕捱非如可已而不已者,而遞臣應遞之職,則固臣之大幸。其或謂臣冥迷違拒,罪難屢赦,而嚴賜誅殛,亦臣之所不敢辭。古人所謂哀之,命,不哀之,亦命,卽臣所以區區祈祝於今日者,而顧其誠淺辭拙,無望感孚,日前辭疏之批,重失所圖,誨責之嚴,澟如霜雪。臣固惶隕震慄,靡所容措,而抑臣於此本罪之外,又添兩罪矣。蓋臣之不可仍冒相職,事理較然,卽國人之所共知。臣誠至愚,徒知居具瞻之地,非可强之以庶僚之所不爲者。雖承人臣不敢聞之敎,而亦不敢爲轉動之計,則此其罪已難勝贖。況今凶逆遺種,復干天討,寒事方嚴,而聖上,日御帳殿,親行訊問,在臣子承候之誠,同仇之義,宜不敢偃然退伏,而臣又至頑,徒知夤緣冒進之爲可恥,雖聖上,勉以沐浴之義,而猶不能趨承嚴命,臣罪至此,益復萬死有餘。臣雖無狀,天賦秉彝,亦不至全泯,其所以懸情象魏者,非不日夕耿結,而如縛求解,進身無路,孤恩負德,撫心悼歎,鞶帶之褫,非敢冀幸,鈇鉞之誅,卽所甘心。玆又離次席藁,冒死哀籲於仁覆之下。伏乞聖明,俯賜照察,亟降威命,勘臣罪犯,以嚴公憲。倘以臣情有可恕,而不欲遽置重典,則亟許遞臣相職,俾靖私義,不勝萬幸云云。答曰,省疏具悉卿懇。頃者之批,業已悉諭,往事則予之過也。卿何一向若此?此等之時,只有首揆。以卿恒日爲國之誠,宜效古人沐浴之義,而于今之事,卽戊申之事也。卿以余睹而豈忍恝視,一向撕捱乎?卿須體君臣之大義,顧小子之慇懃,安心勿辭。其卽偕入,用副日夕企待之意。
傳曰趙明履曰,此批答,使偕來承旨傳諭。
禮曹參判洪象漢疏曰,伏以臣之投章逬出,退伏田間者,非敢忘再生之恩也,亦非敢忽分義之重也。蓋以讒誣雖雪,而玷汚已極,處分雖嚴,而恚毒益深,誠不忍遲徊偪側於刀山劍樹之場故耳。此豈臣樂爲者哉?忱誠淺薄,固無望於格上,天地仁覆,或庶幾其體下,而旣靳批旨,反降責諭,至有勿捧縣疏,申飭上來之命。臣誠狼狽窮蹙,駭惶抑塞,瞻天跼地,覓死不得。然區區自畫於心者,若不仰首一暴,則日月之明,亦何以俯燭也?嗚呼,殿下之所以使臣,臣之所以事殿下者,不出於世道二字,而如臣愚戇,不善周容,信心直前,謂人如己,仰深知於明主,不借力於巨室,任其猜疑,積成仇怨,卒至於身陷不測,上煩聖慮,其所以捄世道者,適足以禍世道,此臣之罪一也。明命赫然,査案至嚴,奸肚巧舌,次第輸款,絶塞窮溟,杖流相繼,此實出於我聖上堲讒之意,懲惡之典,而其辱朝廷而羞搢紳則極矣。究其本,則以臣之故也。此臣之罪二也。疏供迭出,告引紛然,枝節層生,藤葛互糾,乍隱乍映,若操若縱,許多情形,綻露無餘。敎化不行之歎,至發絲綸之間,致使堂堂淸朝,不免一場溷擾。此臣之罪三也。卽此三罪,死有餘責,誠無面目可以自立於世,況可以復入脩門,追隨卿月之末班,與聞廊廟之餘論乎?此臣所以抱釁引慝,分甘廢屛,不俟終日,而復尋荒野者也。苟使臣危苦之情,臲卼之跡,不至萬萬難强,則以平日休戚之義,受聖主罔極之恩,亦何敢忘君父,負國家,作此逃遁之行,徒爲自便之計哉?念臣孤立無朋,多仇少與,語默出處,動輒得謗,無事非謗,靡謗不有,雄唱雌和,左右交煽,架鑿空虛,捏合疑似,經營排布,靡不用極,將至塗一世之耳目。向非我聖上至明至仁,則臣幾不瞑於覆盆之下矣。在前日虛舟自在之時,猶且召禍機而蹈危穽,況自今以往,憤怒溢世,嫉怨四起,其所以爲建德報仇者,非朝則夕。臣雖不智,豈忍以不貲之軀命,授之餓虎之蹊,適中叵測之計乎?思之及此,餘悸澟然。然臣之必欲一退者,不但傷弓之情而已。禮臣之道,不宜以維縶爲主,忠君之義,不專以趨走爲恭,必也進退以禮,去就不苟,然後方可以礪廉恥而敦風敎。臣若徒藉寵靈,從他笑罵,彈冠束帶,揚揚冒進,則是眞不識人間羞恥事者,其爲累於四維之化,大矣。將焉用此臣哉?今臣去就,不但關臣一身,實有關於御世之大防,臣之甘伏違慢之誅,期免放倒之歸者,正欲少補化理也。豈專出於自爲謀哉?朱夫子所云是亦報佛恩者,正謂此也。倘聖上,少垂照察,曲加矜憐,聽臣放廢,俾遂微諒,則臣當沒齒含恩,杜門訟愆,早晩國家有事,一死以之。臣豈是終負盛德者哉?窮廬靜夜,反復揣量,而有萬般必退之義,無一毫可進之勢,參前倚衡,惟是而已。臣若假飾欺謾,則天地鬼神,亦必厭之矣。早欲瀝血申籲,而禁令之下,旣不敢附入縣道,一向泯默,亦非義分之所安,今始進伏近城之地,涕泣陳懇,仍復還鄕,僭越之罪,益無所逃。伏乞聖明,鑑臣之衷,哀臣之命,亟許鐫削臣本兼諸任,俾得守分苟全,仍勘臣擅便行止之罪,以嚴邦憲,以礪臣工,不勝萬幸云云。答曰,省疏具悉。卿之往事,業已洞釋,渠皆自伏,今若浮雲,予欲用也。何過撕捱?卿其勿辭,其卽上來行公。
大司憲李春躋疏曰,伏以逆賊餘孽,怨國思亂,絓結陰謀,煽動兇說,自速天誅,貽勞聖念,回思戊申,骨驚心冷。噫,盤庚遷都,誓誥臣民,尙曰劓殄滅之無遺育,無俾易種于玆新邑,戊申之逆,此豈此比?而聖上至仁,每從寬典,嚴討之論,一例靳允。臣之筵奏疏陳,前後拳拳於此者,蓋以其一種遺孽,自知爲兇逆種子,而其爲計,無所不極,則誠不無潛釀亂圖之慮故耳。至于今日,畬賊又出,雖幸兇計莫售,情節畢露,而未及鉤治。畬先徑斃,被捕諸賊,次第承款,斗齡所告,幾盡符合,則畬實爲譸張逆謀之窩窟。懲亂賊而洩輿憤,惟在於孥籍一事,決不可從輕酌處而止。諸臣力爭,猶未準請,憂歎抑鬱,擧國同心,追施大逆之律,斷不容少緩也。劇賊巨魁之子,年未滿而貸死爲奴者,年旣滿而未施應坐之律。噫,亂臣賊子,何代無之?而戊申之逆,振古所無,安有稱兵之賊,而一任其易種也哉?麟佐一子之年滿者,則雖因臺諫,卽已追坐,而其餘二子,及他賊之子,尙多在於徒流案。當此緣坐諸孽,潛蓄兇謀之日,尤不可遺置其賊魁之種,亟宜考案抄出,一依麟佐子追坐例擧行,而臺諫極言,宰相曰可,兪音尙遲,上下相持,前席所陳,辭不達意,略以文字,申控餘懷,惟聖明之廓揮乾斷,毋如前日之泄泄焉。念臣情病,寧有出脚之理?而疏辭靳許,帳殿特招,他不暇顧,舁疾趨承,晨夜奔走,重添寒感,達曙哮咳,眠不交睫,對食嘔逆,匙不近口,眞元虛陷,委頓床玆,房闥之間,動輒須人,而本府諸臺,或在外,或見缺,早晩親鞫有命,則以臣澟澟之危喘,實無陳力就列之望。玆不得不疾聲號籲。伏乞聖慈,特垂矜諒,卽賜鐫改臣職,俾得安意調治,以尋生路。千萬幸甚云云。答曰,省疏具悉。所陳者,業諭帳殿,其何惜此輩?王者爲治,法若信而已。其何創法?往往參酌,今何施法?梟獍之心,雖不悛,豈人人皆然?予之用法,往今一也。卿其勿辭,行公。
上在昌德宮。停常參·經筵。
巳時,日暈。申時,日暈。
夜三更,月入東井星。自三更至五更,月暈。
下直,洪州牧使權賮。
傳于李章吾曰,今日當爲之整齊時刻,隨時入之。
鄭彦燮啓曰,左副承旨金光世由限,盡於今日。此時不可無該房,卽爲牌招,何如?傳曰,允。
金尙迪啓曰,今日親鞫時,承旨不可不備員。右副承旨洪鳳漢,左議政宋寅明偕來事進去。在前如此之時,有姑令入參之例,何以爲之?敢稟。傳曰,依爲之。
李章吾,以都摠府言啓曰,今日入直內三廳武兼禁軍及軍兵等,當爲中日習射,而親鞫相値,不得爲之之意,敢啓。傳曰,知道。
趙明履,以弘文館言啓曰,副應敎兪宇基,副校理韓億增·南有容,旣有只推之命,竝卽牌招察任,何如?傳曰,允。
罪人上闕單子,傳于金光世曰,李畬,亦爲上闕。
親鞫罷後,政院·玉堂·藥房口傳問安。答曰,知道。
吏曹口傳政事,以元景夏爲內醫提調,李堉單付兼春秋。
全羅監司狀啓,沃溝等官居保人林生伊等渰死事,傳于金尙迪曰,渰死人等,令本道,恤典擧行。
檢閱李基德疏曰,伏以臣,月前,爲過子婚,適往湖西。而不意此際,恩敍復降,官銜如舊,馹召之命,遠及遐鄕,光榮所曁,道路生輝。歸次之日,宜卽叩謝,而第臣本來情勢之外,又有所萬萬惶惑者。日昨待敎李永祚之疏,詆斥臣身,不遺餘力,至謂之不成義理,行己無據,何其公肆詬詈,一至於此耶?向臣,自鄕上來,適當百僚庭籲之時,大小臣庶,焦遑震薄,則爲臣子者,設或有情勢之難强,分義所在,不敢一向違逋,不得不隨牌出肅,以參伏閤之列。而繼而諸宰入侍之日,親承史閣分送之敎,則往役義重,不敢辭避。而及夫竣還之後,則以臣自來情勢,終不可因仍蹲冒,故又不得不陳疏徑出。如臣所遭,如臣處義者,前後何限?臣則自以爲斟量得宜。而不意僚席之間,忽有此乘機詬斥之擧,臣誠莫曉其所以然也。念臣,以孤根弱植,不幸處睢盱之地,前旣受下位之無限僇辱,今又遭上番之無端侵困,精神語脈,殆若一串貫來。臣雖欲左右酬辨,只自覺其疲惱之甚也。夫下番不爲承命,則上番之隨而違牌,館例所在,自不得不然。則其疏所謂俯仰隨人,逐波上下等語,果何爲而發也?噫,僚寀之義,昔人所重,臣與上番,周旋一館之內,亦旣一年于玆矣。若使臣處義,果不洽滿于其心,則竝直分行之日,何不一言相及?而今於事過之後,縣道一疏,突然附陳於未復命之前,有若汲汲搏擊者然。同僚忠厚之風,雖不可責之於人人,而抑未知其間,別有所不得自已者存耶?雖非此疏之出,臣之去就,固已決之久矣。今於天牌之下,略陳短章,仰暴情勢之萬萬難强者,仍復自外徑歸,臣罪至此,尤無所逃死。伏乞聖慈,天地父母,亟命鐫削臣職名。仍治臣罪,以快人心,以安微分,千萬幸甚云云。答曰,省疏具悉。爾其勿辭。從速察職。
乙丑十一月十八日未時,上御仁政門外親鞫時,行都承旨鄭彦燮,左承旨趙明履,右承旨金尙迪,左副承旨金光世,右副承旨洪鳳漢,同副承旨李章吾,記事官李壽鳳,假注書沈墢,事變假注書徐孝修,記事官李胤恒·權抗,領議政金在魯,判義禁金若魯,知義禁徐宗伋,同義禁李普赫·李宗白,大司憲李春躋,司諫尹志泰,問事郞廳李永福·李昌壽·嚴瑀·任師夏·李重祚·尹學東·李昌儒·金尙耉,刑房都事尹光德·金履福,文書色都事鄭克淳·任玣入侍。在魯曰,日氣陰寒,聖體若何?上曰,一樣矣。在魯曰,大王大妃殿氣候何如?上曰,差勝矣。在魯曰,王世子氣候何如?上曰,好過矣。在魯曰,領府事連日參鞫之餘,胸膈之痰凝滯,今方呻痛,不得入來云矣。上曰,連日冒寒參鞫之餘,老病,殊可悶矣。在魯曰,內局都提調在外,提調鄭羽良,聞在外云,臘藥監劑,一日爲急,而副提調,獨爲監劑,殊甚未安。新除授提調鄭羽良,不但今方在外,且此月,纔過禫祭,今月則不當出仕矣。上曰,然矣。在魯曰,前頭情理,亦有可言者,家在城外,有難暫離矣。上曰,今姑許遞其代,口傳差出,可也。出榻敎在魯曰,嶺左賑事,一日爲急。新除授延日縣監申維翰,不多日內,給馬發送,何如?上曰,依爲之。出榻敎在魯曰,北道僧彩鵬,已爲拿來矣。斗齡則以爲面有黑茸云,而聞此僧年少云,殊可怪矣。上曰,然則殊常矣。上又曰,錞與自得,欲而停刑,卿意何如?若魯曰,自得,與富無異,而錡則錞與斗齡酬酢時,不得見之云,此比錞雖輕,而比錧稍重矣。上曰,南翼漢何如?在魯曰,翼漢之排布逆節,有未可的知,而不緊關之言,亦不直告者,過甚矣。上曰,翼漢,誠過甚矣。若魯曰,鵬和尙事,終不分明,姑觀之,以待結末,宜矣。上曰,新上來彩鵬,上之。上曰,汝與斗齡,何時見乎?上曰,斗齡上之,使之見其面。上曰,此漢,斗齡以爲非,則鵬和尙,將無之乎?上曰,前上來彩鵬,上之。上曰,鵬和尙之說,汝告之矣。釋王寺僧二彩鵬,竝已拿來,而皆非者,何也?問郞,以此問斗齡,可也。上曰,問郞,問斗齡,汝之生死,在此一款矣。上曰,問斗齡,汝尋能和尙·鵬和尙,而或換名乎?上曰,李畬上之。問新上來彩鵬,知與不知,可也。上曰,問斗齡,畬在嘉山,何以知釋王寺僧乎?上曰,前上來彩鵬之言,巧詐不可信矣。斗齡來時,汝不見之乎?上曰,前上來彩鵬,具刑問之。上曰,此外鵬和尙,有之乎?此彩鵬,汝前已欺隱不告,未知有幾彩鵬在矣。直告之。上曰,罪人解縛,竝新上來彩鵬下之。畬亦下之。上曰,汝所告之戊申逆種,不過賊畬之所鼓動者,次第捕來,可以處置。而此外緊關者,黃賊與南哥·鵬和尙,而黃賊,姑無消息,鵬和尙,亦甚殊常,汝言皆虛妄矣。上曰,汝與錞言時,錡亦在乎?上曰,錞謂汝以吾弟亦同之乎?上曰,汝與述以順觀·泰徵·思晟事酬酢時,自得,亦在傍乎?上曰,汝以畬書傳述,而述投火時,自得,見之乎?上曰,斗齡下之。光世曰,兼春秋·注書出外者,甚多,事極未安。竝從重推考何如?上曰,依爲之。光世曰,侍衛班多有出外者,事極未安,竝從重推考何如?上曰,依爲之。竝出擧條上曰,捕將入侍,左邊捕盜大將具聖任,右邊捕盜大將鄭壽松進伏。上曰,今番彩鵬,因朱哥之言捉來,而此外,有他彩鵬云乎?聖任曰,此外,無他彩鵬。所謂能和尙,釋王寺,前有之,而昨年物故。能法主有之,而方在遠地云矣。上曰,黃哥無消息乎?聖任曰,無消息矣。上曰,其後送人催促乎?聖任曰,厥後,連送人催促。而前去者,今明間,似當入去矣。若魯曰,捕廳所囚罪人,當移送鞫廳治之。而其名字,以某字改之,宜矣。上曰,以李龍瑞,書之於文書中,可也。上曰,領相·金吾堂上進來。鵬和尙,今則無之,得與不得,將決之卿等之意,何如?在魯曰,畬使斗齡,尋見安邊釋王寺鵬和尙,則此必有眞彩鵬。而尙未得之,極殊常矣。上曰,斗齡傳畬書之故,鵬和尙,緊矣。若魯曰,鵬和尙處傳札事,斗齡告之,畬之言,亦然。而此後,若不得眞箇鵬和尙,則斗齡之言,虛矣。普赫曰,今此上來者,尤不實矣。前上來者,似有隱情矣。上曰,錡事,卿意亦如予意矣。自得,則卿意以爲如何耶?在魯曰,自得,則似無別樣酬酢事矣。若魯曰,臣意則富與自得,別無異同矣。上曰,新上來彩鵬,無可問者,將爲處分矣。前上來彩鵬,將何以處之耶?兩司問郞之意,亦何如?春躋曰,情狀,極爲奸詐,不可取信,姑置之。以觀前頭宜矣。志泰曰,德源之說,甚爲奸詐,加訊,宜矣。上曰,此則尹志泰之言,是矣。若魯曰,前上來彩鵬,尋常不緊之事,一倂欺隱,刑訊,宜矣。且欲得眞彩鵬,則空中譏察,何以捉來乎?姑令留囚以待之。則人心,必有云云,眞彩鵬,或可出矣。志泰曰,判義禁之言,是矣。日後,自其近地中,或有云云矣。尙耉曰,判金吾之言,是矣。姑爲留之。則渠之姪,或可搜得以告矣。重祚曰,姑囚之,以觀結末,宜矣。斗齡之言,何可盡信乎?永福·瑀·學東·昌壽議同。宗白曰,渠在釋王寺已久矣。非不知他彩鵬之有無。而一倂欺隱,多有巧詐之言,姑留之宜矣。上曰,新上來彩鵬,上之。上曰,判金吾,以此言于彼僧,前上來彩鵬,有可疑者,故又捉汝來。而汝則年歲相左,故卽爲放送,日後,汝須著實小心也。上曰,承旨書之。傳曰,親鞫姑罷,諸罪人拿來後,待下敎擧行。傳曰,罪人錡,自得,停刑以待結末。翼漢仍囚。傳曰,前監司權敍用。明履曰,下番兼春秋權抗,親病甚重,勢難察任。今姑減下。其代,令該曹,卽爲口傳差出,何如?上曰,依爲之。明履曰,事變假注書徐孝修,親病甚重,今姑改差,何如?上曰,依爲之。竝出榻敎若魯曰,朴泰容,旣已鞫問取招,而律文中無襯著之律。大明律,機密重事漏泄者,爲一律,相通獄囚出入人罪者,隨其輕重,或杖·或配矣。泰容口招,則以移配之出於朝紙者,書報於多致云。渠雖與多致,爲至親,敢以朝廷處分之事,書通於逆賊緣坐罪人者,事極駭然。而與漏泄機密·相通獄囚,有差間,律無襯合可引之文。下詢大臣而處之,何如?上曰,大臣之意,何如?在魯曰,此不過以臺啓出朝報者通之,則與鞫事漏泄者有異矣。律文,旣無襯合者,則自上參酌處之,似好矣。上曰,然則遠地定配,可也。出擧條若魯曰,兵曹兩驛,本來殘疲,故自前國家有事之時,則輒以賑廳戶曹米太,顧恤。乙巳戊申庚戌癸亥前例非止一二,去秋陵幸時,驛卒等呼訴,而臣,公務悤忙,未及陳請矣。卽今鞫廳,連日兩驛,合番長待,饑餒尤甚。雖不得如前多數上下,如以賑廳米五十石,戶曹太五十石,依例題給,則可爲目前救恤之道,故敢達矣。上曰,有前例,則許給,宜矣。大臣之意,何如?在魯曰,今番陵幸後,畿驛則因道臣陳達,已有題給者,而京驛則久未給之,旣有前例,則許給,似好矣。上曰,依所達題給,可也。出擧條在魯曰,臣於今日,親鞫未命下之前,來赴備局之坐,與戶判,有所相議,而見今料祿磨鍊當頭,故敢達。頃於次對時,有廟·社·殿外,因上言,料布濫加者,令戶兵曹一倂勿施之命矣。承文院寫字官上言別料之窠,自來朔竝減去事,戶曹報于備局。而寫字官,則有與他不同者,蓋寫字官,或因功勞承傳,或因上言別料之窠漸增,通計祿窠,爲五十餘之多,實爲無限之弊。故昨年,臣等,相議草記,定以四十窠,未準減前,有闕勿補。此後,雖或有別料啓下者,一切防塞勿施,不十年,自可準減矣。當初付料,雖因渠輩上言,今則已經都提調·提調啓稟定奪,不當混入於上言濫加者減去之中,依昨年草記施行,何如?上曰,然矣。依爲之。出擧條春躋啓曰,坦事。上曰,旣諭何煩?泰績事,上曰,其勿更煩。瑞虎等事,上曰,其勿更煩。陸師聖事,上曰,其勿更煩。夏宅事,上曰,其勿更煩。畬事,上曰,旣諭勿煩。新啓,亂臣賊子,何代無之?而戊申之逆,往牒所罕,誠宜殄滅之無遺育。惟我殿下,至仁好生,每欲使反側子自安。古今天下,安有稱兵之賊,而一任其易種也哉?麟佐一子之年滿者,則曾因臺疏,雖已追坐,而其餘二子,及他賊魁之子,年未滿而貸死者,年旣滿,而尙爾假息。當此逆賊餘孽,潛釀凶謀之日,斷不可遺置其梟獍之種。請戊申賊魁之子,貸死爲奴而年滿者,亟令王府,考案抄出,倂依麟佐子追坐例擧行。上曰,其時,旣以年未滿而定法,則追施王章,其無律文。王者治國,但法律而已。旣諭疏批,不允。在魯曰,兩賊魁之子,不可相持矣。上曰,旣諭於都憲批答矣。今都憲所請,似非麟佐·希亮之子而已矣。春躋曰,有翼·思晟之類,入於十魁矣。在魯曰,麟佐之子,待年滿而前旣正法,則其次·次第年滿,獨何貸死乎?希亮之子,亦宜一體追坐,宜矣。上曰,追施,旣無律文,何可允許乎?志泰啓曰,李時蕃事。上曰,其勿更煩。坦事,上曰,旣諭何煩。泰績事,上曰,其勿更煩。畬事,上曰,旣諭勿煩。新啓,逆孥之待年正法,雖曰律無定文,而戊申逆賊,實是亘古所無之凶變,其中十魁,尤不可以常例治逆之律施之。而今其遺孽,尙爾假息於覆載之間。王章失之太寬,輿憤久而愈切,況今逆孽諸族,陰謀畢露。則此等之時,梟獍之種,決不宜使之遺育。請戊申逆賊巨魁之子,以年未滿,未及施法者,亟命王府,竝行孥戮之典。上曰,旣諭府啓勿煩。志泰曰,逆種應坐之類,尙今生存,已是王政之失,況今逆孽復起之時,此啓,豈可不允從乎?上曰,旣諭矣。予非惜渠輩也。王者,法與信而已矣。明履曰,明日視事,何以爲之乎?上曰,停。出榻敎光世曰,啓覆日子,今月二十五六日爲吉,來月初三日亦吉云,而文書,當使之修整,故敢達矣。上曰,初覆,以二十五六日間爲之。而單抄,依前爲之,可也。若魯曰,捕廳罪人李龍瑞等,採蔘人十餘名,今方囚禁矣。自捕廳,詳細究問,有逆賊端緖然後,移送鞠廳,何如?上曰,合坐以問之。有端緖然後,移送之意,捕將使之入來,判義禁,言之,可也。若魯曰,靈山郡守柳懋,因道臣狀罷,而有罪狀,令攸司,稟處之請,故秋曹循例移義禁府。而柳懋,旣已定配,則今無更爲拿問之端,置之,何如?上曰,依爲之。出擧條明履曰,左相,今日病少愈,故聞親臨鞫囚,來待于近城之地,故敢達。鳳漢曰,臣以左議政宋寅明偕來事,出往江上矣。今日有入參親鞫之命,自院中,卽報於臣,而驛卒,趁不傳致,以至稽滯。當該兵曹郞官,有不能檢飭之失,不可無警責。推考,何如?上曰,依爲之。出擧條上曰,左相,方在何處乎?鳳漢曰,在阿峴村矣。上曰,承旨書之。傳曰,頃批旣諭,此時,豈大臣在外之時?況往事,予不介懷于心,雖於其時,此等之時,職在大臣,決不可處於江郊,卿何一向撕捱,不思沐浴之義乎?聞卿,來到城外,深用欣矣。旣到城外,復何固執?卿其體君臣之大義。顧今日之國事,幡然偕入,用副慇懃之意事。使偕來承旨,更爲傳諭于左相。彦燮曰,新除授內局提調元景夏,待明朝牌招,何如?上曰,依爲之。出榻敎章吾曰,臣以左議政偕來事,明朝出去之意,敢達。上曰,唯。遂還入。
上在昌德宮。停常參·經筵。
大王大妃殿·中宮殿·賢嬪宮,藥房口傳問安。答曰,知道。
藥房提調元景夏,副提調鄭彦燮啓曰,伏未審夜來,聖體若何?昨日,親臨帳殿,冒寒勞動之餘,不瑕有傷損之節乎?前劑入湯劑,已盡於昨日。臣等不得入診,亦過一朔,今日率諸御醫入侍,詳察聖候,議定繼進當否宜矣。大王大妃殿氣候何如?臣等不任伏慮,敢來問安,竝此仰稟。答曰,知道。慈殿氣候差勝後一樣。予則一樣矣。湯劑,加劑五貼以入,勿爲入診。
以閔增爲事變假注書。
趙明履啓曰,檢閱李基德,疏批已下。卽爲牌招入直,何如?傳曰,允。
又以侍講院言啓曰,本院新除授說書金陽澤,自鄕纔已入來,卽爲牌招察任,何如?傳曰,允。
金尙迪,以兵曹言啓曰,正郞朴徵佐,內司入直矣。稱以式暇,不待替直,徑先出去。兵曹郞廳之禁直徑出,前所未有,極爲駭然。朴徵佐,爲先罷職後拿處,何如?傳曰,允。
又以兵曹言啓曰,前後捕廳從事官中,在外人,催促上來,追後決棍事,前已啓達矣。元重采自嶺南,今始來現,故依傳敎決棍十五度之意,敢啓。傳曰,知道。
又以兵曹言啓曰,本曹佐郞權抗,以親病,累度呈狀,不爲行公。宿衛重地,有難久曠。今姑改差,何如?傳曰,允。
李章吾書啓。臣敬奉聖諭,馳往傳諭于西江村議政府左議政宋寅明所住處。則以爲近日嚴寒,聖上,連行親鞫,臣之退處江郊,息偃自便,終非分義之所敢自安。故朝者,進伏近城之地,以便承候,及至昏黑之後,始聞有姑罷之命,退還郊次矣。不意承旨追到,傳宣聖諭,十行恩綸,敦勉益勤,誨責且嚴。臣,伏讀惶感,汗淚交逬。今此戊申逆種,卽所謂殄滅無遺者,而乃復自就天誅,則豈不欲入覩京觀之築。而第臣於相職,便同應遞,非敢以一時匪怒之敎,過爲撕捱。卽其事例,有不得不然,職名未解之前,雖被蔑分昧義之誅,而不敢爲夤緣冒進之計,此非徒自恤廉愧而然,惟聖慈之哀憐而鑑諒,伏地祈祝而已云矣。臣,旣承偕來之命,姑爲仍留之意,敢啓。傳曰,幾次敦勉,卿何若此?卿須安心勿辭。卽爲偕入之意,復爲傳諭。
李章吾書啓。臣敬奉聖批,傳諭于西江村議政府左議政宋寅明所住處。則以爲昨違嚴命,方竢大何,卽於書啓批旨,責諭又勤,臣誠一倍惶懍,靡所容措。念臣忠誠無素,不能仰孚,應遞之職,尙此虛縻,徒以區區去就,致煩聖慮,屢勤敦勉,此爲臣死罪也。臣於此,惟有伏地震恐,恭竢鈇鉞而已。謹當更入文字,申暴危懇云矣。臣旣承偕來之命,姑爲仍留之意,敢啓。傳曰,知道。
上在昌德宮。停常參·經筵。
夜四更,月犯鬼東南星。
趙明履啓曰,明日常參·經筵敢稟。傳曰,停。
金光世啓曰,今日親鞫,承旨不可不備員。而同副承旨李章吾,以左議政宋寅明偕來出去。在前如此之時,有姑令入參之例,何以爲之?敢稟。傳曰,入參。
又啓曰,今日親鞫時,承旨不可不備員。而都承旨鄭彦燮,今日不爲仕進,所當牌招,而拘於廳規,不得請牌,何以爲之?敢稟。傳曰,牌招。
以副應敎兪宇基,副校理韓億增·南有容牌不進禁推傳旨,及說書金陽澤牌不進罷職傳旨,傳于趙明履曰,竝推考,傳旨捧入。
傳于金光世曰,日次,殿座相値,大臣,當爲入侍。民事有緊急可達者,陳之。其餘,後日次,待下敎來會。
傳于金光世曰,今日整齊後,正時,隨時入之。
傳于金光世曰,承旨詣閤。正時,卽爲入之。
以文臣朔試射試官望筒,傳于金光世曰,殿座相値,置之。
吏曹口傳政事,以申晩爲同義禁,徐海朝爲兵曹正郞,李渙爲兵曹佐郞。
罪人上闕單子,傳于金光世曰,斗齡·曰曾·樞慶,上闕。
傳于洪鳳漢曰,此批答,使偕來承旨傳諭。
左議政宋寅明疏曰,伏以臣於日昨,情窮勢極,冒死哀籲,鈇鉞之誅,伏地以竢。及承聖批,威譴不加,責諭益嚴,臣固不勝悚懍。而及夫自城外退歸之後,恩旨荐下,敦勉冞勤,臣又一倍惶感,汗淚交逬。念臣無狀,受聖上罔極之恩,今雖退伏江郊,瞻望觚稜,撫念時世,豈勝憂愛戀結之忱?而猶且自居以木石之頑,不敢爲轉動之計者,此其苦心至情,非徒自恤其廉愧而然矣。記昔戊申之逆,臣實首尾參鞫,思之至今,腐心痛骨,而今其餘孽,不過自就誅滅而已。天威赫臨,有司按法,必思所以毋俾易種。縱臣入參,獲覩京觀之築,非不爲快,而別無可以仰贊天討者,則以臣蹤地,夤緣冒進,放倒私義,豈不重爲淸朝搢紳之羞耶?噫,聖上,不知臣不肖,擢置三事者,未必只欲其承命奔走而已,豈不任之以匡輔平章之責?而忝竊匪據,居然十載,民生之顚連,國勢之臲卼,愈往愈甚,則臣之見逭於迷國之誅者,已是朝家之失政,而于斯時也,朝著淸明,善類協心,使有可以壯我元氣,則雖有千邪百怪,豈足以煩聖慮?而顧自近日以來,多士喪氣,儒賢失望,言路之閉塞益甚,近臣之竄謫相繼。有識忠讜之人,惟恐入山之不深,在朝夙夜之賢,擧皆救過而不贍。和平之福莫覩,判渙之形已成,此臣所以耿耿癙憂,殆忘寢食者。而藉令臣,無甚情勢,有可以靦然進身,顧其忠誠無素,伎倆畢露,將何以匡主德而挽世道?而充位伴食,憒憒如前,畢竟顚沛,只益其孤恩負德之罪而已。臣於此,安得不自甘廢伏?而使臣而爲懷私便身之圖,則縱聖上,不卽加誅,鬼神,必殛之,臣豈忍爲此也?玆敢悉瀝肝血,仰瀆宸嚴。伏乞聖上,天地之仁,日月之明,俯垂鑑諒,亟許遞削臣相職。仍命攸司,重勘臣積罪,以嚴邦憲,俾安賤分,不勝萬幸,臣無任云云。答曰,省疏具悉卿懇。頃者之批業諭,而卿何一向若此?往者之事,皆予過失。於卿,有何毫分介意之端,批旨欲諭,而卿章自到矣。噫,其惟戊申,此心猶酸,豈意畬之排布陰計乎?況戊申之事,卿悉詳知,此等之時,卿之心,其若戊申,豈莫效古聖人沐浴之義乎?卿須體小子慇懃之意。顧今日國事之難以恝視,安心勿辭。其卽偕入,用副上下之意。
領府事金興慶箚曰,伏以凶逆餘孽,自就天誅,當此寒日,親鞫連行,癃廢賤臣,亦不敢自偃在家,粗效輿疾之義,鎭日進參於入侍之列矣。頃日深夜罷歸之後,忽覺遍身灑淅,頭腦如碎。宿患痰癖之疾,挾感作梗,胸脅刺痛,負席叫苦,寢食殆廢,輾轉沈淹,連服藥餌,未收分效。蓋傷寒彌留,卽是醫家之所忌,痰結痞痛,亦非時月之可瘳。再昨帳殿之下,未得趨陪,病慮悚縮,如負大何,今又有臨門開鞫之命。而顧臣病狀,一向危綴,束帶進身,萬無其望,瞻望象魏,隕越靡措。玆敢略申疾痛之呼,仰瀆崇嚴之聽。伏乞聖明,俯垂憐察,亟命鐫改臣職秩,以嚴國體,俾延殘喘焉。仍竊伏念見今雨雪之餘,風寒澟冽,終夕臨鞫,恐不無玉體之傷損,伏枕憂慮,下懷耿耿。切願今日,趁早還宮,仍命設行庭鞫,千萬至望。取進止。答曰,省箚具悉卿懇。寒日屢侍,切爲卿悶焉。聞首揆陳達,業已知矣。其何過辭,箚中所陳,其惟戊申,心猶寒矣。非了之前,豈自便焉?卿其安心勿辭,善攝焉。仍傳曰,遣史官傳諭。遣御醫看病。
應敎宋昌明疏曰,伏以亂逆,何代無之?而至於戊申之賊,亘萬古所無之逆。聖上至仁,特用寬典,遺種餘孽,尙今假息於覆載之間,怨國思亂,糾結陰謀。惟幸諸賊,次第就捕,至使我聖上,冒寒訊囚,玉體勞動。思之至此,雖食肉而寢皮,曷足以少洩輿憤也哉?鞫事嚴祕,雖不得其詳,而第以朝紙上所出見之,蓋逆畬凶謀,實爲窩主,只緣忍杖徑斃,未及施鈇鉞之典,而其追行孥籍之律,決不可一日暫緩。而至於逆魁應坐之類,年未滿而置之者,寔繁有徒,卵育於窮荒極邊之地。癘氣所鍾,俱是逆腸,殿下雖以好生之德,貸其倂戮,以爲安反側之道,而日後,事變無窮。國家之遠慮,宜無所不至。前後執法之臣,所以發啓爭執者,誠可爲得體,而殿下過爲持難於法外之施刑,尙靳兪音,王章莫伸,人心抑鬱。伏願殿下,更加三思,亟從兩司之請焉。仍伏念疾痛之呼,必於父母,此固人之常情。今殿下之於臣,義則君臣,恩猶父子也。凡有疾痛,豈敢以煩瀆爲懼,不爲呼籲於殿下之前哉?臣年衰病痼,學懵識蔑,萬不近似於經幄之任,而只緣感激恩數,有除輒膺,有若眞可以堪當者然。隨行逐隊,絲毫無補,自顧慙恧,若負大何,惟以筋力奔走,爲一分效答之道。而本來痰火之病,已爲積年痼疾,及當寒節,諸症越添,胸膈痞瘀,四肢牽疼,喉門閉塞,聲音啞嘶,眩氣上升,精神昏瞀,一身撓撓,如在旋磨之上風濤之中,對人視物,變作異形,合眼面壁,始得鎭定。以此病狀,實無供職之望。而適會館僚撕捱,番次苟簡,一味淹直,殆至數旬。忽自數昨,諸般宿症,感寒添加,達宵哮咳,眠不交睫,虛火上衝,煩燥特甚,口味頓變,粥飮亦廢,眞元澌鑠,生意苶然。昨夕候班,忍死進參,歸臥直廬,昏倒不省,若不趁今調治,實有死生之慮。玆敢不避瀆擾之罪,仰陳危懇。伏乞聖明,天地父母,俯賜矜憐,特遞臣職,俾得安意調息,以尋生路。千萬幸甚。臣無任云云。答曰,省疏具悉。所陳者,已諭於都憲之批矣。爾其勿辭,調理察職。
親鞫罷後,政院·玉堂·藥房口傳問安。答曰,知道。
上在昌德宮。停常參·經筵。
下直,順安縣令李時中。
洪鳳漢啓曰,明日常參·經筵,取稟。傳曰,停。
又啓曰,玉堂備員間,視事,頉稟。傳曰,知道。
又啓曰,大司憲·執義·持平未差。掌令柳謇在外。掌令韓德良,持平南德老未肅拜。今日以監察茶時之意,敢啓。傳曰,知道。
金光世,以都摠府言啓曰,今日,入直內三廳武兼禁軍及軍兵等,中日習射,請出標信。傳曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調元景夏,副提調鄭彦燮啓曰,伏未審夜來,聖體若何?日寒猝嚴,親臨帳殿,終夕鞫囚,深夜還宮,不瑕有傷損之節乎?大王大妃殿氣候何如?臣等,不任區區,敢來問安。答曰,知道。慈殿氣候,差勝後一樣。予則一樣矣。
洪鳳漢,以弘文館言啓曰,本館上番闕直,事體未安。副應敎兪宇基,副校理韓億增·南有容,旣有只推之命,竝卽牌招,以爲推移入直,何如?傳曰,允。
又以侍講院言啓曰,本院說書金陽澤,旣有只推之命,更卽牌招察任,何如?傳曰,允。
又以戶曹言啓曰,依傳敎左議政宋寅明,去九月十月今十一月合三朔祿俸,令倉官更爲輸送于西江所住處。則以爲相職,期以必遞,常祿不敢冒受云。祿俸,又不領受,何以爲之?敢稟。傳曰,令倉官更爲輸送。
又以奉常寺官員,以都提調意言啓曰,本寺國用主材栗木,每式年斫伐於三南。而當其斫伐之時,自監營分定株數於各邑,故斫木之弊,侵及民戶所封之木,每患不潔。莫重位版所用之材,如是苟簡,事體未安。湖南則頃在己酉年分,道臣狀聞,革罷各邑分定之弊,乃以求禮縣鷰谷寺所在處,專屬主材封山之所,成節目啓下。蓋以主材之品精長養之宜,土城,爲三南第一而然也。一自其後,湖南所斫栗木,最爲無弊。今若別爲定界,養成栗木,則前頭嶺南·湖西各邑,栗木難封之弊,庶可以因此變通,故本寺詳加探問,則鷰谷寺連麓所謂稷田洞者,舊爲統營句管·櫓木所斫處,而自栗木封山之後,便作閒曠之地云,自本寺,爲先發遣郞廳,各別摘奸,定界封標,以爲長養栗木之地,何如?傳曰,允。
金光世,以兵曹言啓曰,禁軍祿試射時沒技人,熟馬賜給事,已有定奪矣。今番祿試射沒技人,別單書入之意,敢啓。傳曰,知道。
李章吾書啓。臣敬奉聖批,馳往傳諭于西江村議政府左議政宋寅明所住處。則以爲臣於昨疏,畢瀝肝血,而拖長之言,多涉狂瞽,伏地震恐,惟鈇鉞是竢。朝者承宣,臨傳聖批,辭旨溫諄,開釋勤摯。臣固不勝感泣,而至於追提戊申之事,俯勉沐浴之義,則臣又方寸益激,忽若無生。今臣相職,義在必遞,廉愧事例,終難仍冒。而其在仰體德意,自伸臣分之道,有不敢一向退伏江外,自阻仁覆。第臣於近日,冒寒離次,晨夜往來之餘,重被感傷,委頓苦痛,稍待差間,容可起動,則謹當轉進城內,以便承候。仍請恩遞,如蒙聖慈矜許,可得自效於鞫事云矣。臣旣承偕來之命,姑爲仍留之意,敢啓。傳曰,知道。
上在昌德宮。停常參·經筵。
夜三更,月犯軒轅左角星。
下直,延日縣監申維翰。
洪鳳漢啓曰,行大司憲·執義·持平未差,掌令柳謇在外。韓德良,持平南德老未肅拜。今日以監察茶時之意,敢啓。傳曰,知道。
傳于金光世曰,整齊後時刻,隨時入之。
金光世啓曰,今日親鞫時,兩司無進參之員。掌令韓德良,持平南德老,獻納尹東浚,正言金履萬·李齊嵒,竝卽牌招,以爲推移入侍之地,何如?傳曰,允。
趙明履啓曰,今日親鞫時,承旨不可不備員。而同副承旨李章吾,左議政宋寅明偕來事出去。在前如此之時,有姑令入參之例,何以爲之?敢稟。傳曰,依爲之。
傳于金光世曰,時刻,只正時入之。
承旨前望單子,以李日躋爲行都承旨。
以副應敎兪宇基,副校理韓億增·南有容牌不進禁推傳旨,及說書金陽澤牌不進罷職傳旨,傳于金尙迪曰,竝推考傳旨捧入。
以待敎李永祚,檢閱李基德牌不進罷職傳旨,傳于趙明履曰,禁推傳旨捧入。
吏曹口傳政事,以金弘得·沈銈,爲禁府都事。
親鞫罷後,政院·玉堂·藥房口傳問安。答曰,知道。
趙明履,以禮曹言啓曰,來十一月三十日冬至,大殿·大王大妃殿·中宮殿陳賀時,王世子當有致詞陳賀之節,而方在沖年,何以爲之?敢稟。傳曰,皆權停。
金尙迪,以左右捕盜廳言啓曰,因傳敎罪人窺捕次,發送軍官於江界地矣。過限已久,而尙無消息。方惶悚之際,北道所送軍官三人,直往三水禹尙夏家,則所謂龍瑞,在於尙夏家,而姓非李哥,卽金哥,故爲先捉來,其餘軍官,仍向茂山云矣。臣等,依傳敎,卽爲合坐究問,而方待令闕中,故姑不得開坐之意,敢啓。傳曰,知道。
判府事兪拓基疏曰,伏以臣竊伏聞近者,連日臨御帳殿,親訊衆囚,還宮,每値深夜。見今寒事漸嚴,伏想聖體不瑕有傷損之節?區區下忱,曷勝憂慮。況臣方忝保護之地,尤當進近輦下,頻承起居。而老母所患,尙今彌留,末由暫離,虧分闕禮,罪死有餘。伏乞聖明,亟命重處,以嚴朝綱,幸甚。且臣聞自前帶藥院之職者,不敢一日處於外,雖素居城外者,若兼藥院,則輒卽移就城內。挽近以來,亦莫不然,卽其爲任之至緊且重,此可知也。獨臣,自叨此任,居然已二十有三朔,而一任虛帶,偃伏鄕廬,間有問候議藥之事,則分義所在,雖不敢不顚倒趨詣,而每致後時,旣極惶懍,及至事過之後,則私情所迫,又不得不陳懇退歸。乍入乍出,行止異常,無處非罪,臣猶自知,有識旁觀,當作何狀?夫旣進而係戀老母,不能久效於奔走,臣分蔑矣。雖退而有時相離,未能專意於扶護,子道缺矣。臣,每念及此,撫躬自悼,苟使臣精誠少可以仰孚,則以聖上孝理之政,體下之仁,必不竢臣言之屢瀆而垂憐之矣。前後疏籲與筵達,殆過十數,而天聽愈邈,尙靳恩褫,此皆臣不孝忱薄之罪,又何敢仰憾於天地之大哉?顧自六月以後,臣母宿患之外,腰痛脚痛,迭相苦劇,旣試艾炙,復用湯藥,而乍歇旋加,未有所效。今已半年,長委枕席,殆無數日之粗安,夫以八袠篤老之年,澟澟澌綴之氣力,重之以悲疚積傷之餘,諸般症勢,輾轉沈重。神色之憊敗,無復餘地,視聽之昏瞀,比前尤甚,奄奄如下山之日,人子情理,雖於跬步咫尺之間,其何忍暫時離側乎?以臣卽今情勢,倘或不意,藥院有問安之節,則雖欲如前趨詣,粗伸微分,亦不可得矣。苟不及今籲號,早蒙處分,則當其時,臣身被罪,固不足恤,其在國體,將復如何?此臣所以不得不冒死疾籲,不得請,則不敢止者也。伏望聖明,天地父母,俯垂矜察,卽許遞改臣所帶藥院之任,公私不勝萬幸云云。答曰,省疏具悉卿懇。業已知之,其不赴,有何所傷?卿其安心勿辭。益加善護焉。仍傳曰,遣史官傳諭。
乙丑十一月二十二日未時,上御仁政門外親鞫時,行都承旨李日躋,左承旨趙明履,右承旨金尙迪,左副承旨金光世,右副承旨洪鳳漢,同副承旨李章吾,記事官李壽鳳,假注書沈墢,事變假注書閔增,記事官李胤恒·李堉,領議政金在魯,判義禁金若魯,同義禁李普赫·申晩·李宗白,掌令韓德良,正言李齊嵒,問事郞廳李昌壽·趙雲逵·嚴瑀·李永福·李重祚·金尙耉·李昌儒·任師夏,刑房都事尹光德·金履福,文書都事鄭克淳·任玣入侍。在魯曰,日氣極寒,聖體若何?上曰,一樣矣。在魯曰,大王大妃殿氣候何如?上曰,差勝矣。在魯曰,王世子氣候何如?上曰,好過矣。在魯曰,日寒如此,衣襨之屬,已爲加厚乎?下情,不勝憂悶矣。上曰,衣襨已加厚矣。予則尋常,而爲諸臣慮之,已許煖帽矣。在魯曰,問事郞廳尹學東,聞其母病甚重,今姑減下。其代,以趙雲逵差下,何如?上曰,趙雲逵可合矣。依爲之。出榻敎章吾曰,左相,待其病間,數日後,當入來云矣,敢達。上曰,左相,欲入來乎?章吾曰,然矣。明履曰,都承旨鄭彦燮,身病甚重,再度呈辭入啓,故今日不得循例牌招矣,敢達。上曰,此時,不可不備員,鄭彦燮許遞,前望單子入之。出榻敎上曰,捕廳罪人李哥爲金哥者,極殊常矣。在魯曰,厥漢,見斗齡云,而常漢輩姓名,差誤傳之無甚怪矣。若魯曰,今日雖値殿坐,而罪人送捕廳,使之合坐,何如?上曰,使之合坐後,持草文書,卽爲入侍事,言于捕將,可也。明履曰,新除授都承旨,待落點牌招,何如?上曰,依爲之。出榻敎上曰,罪人泰興,上之。上曰,畬,謀逆而謂汝同入,多致,告以聞畬之言,則泰興同入云,多致又以爲汝弟泰明,亦爲同參謀逆云。汝與畬同謀之狀,節節直告。上曰,泰興下之,濂上之。上曰,戊申逆賊,汝知之乎。上曰,汝知嘉山李畬乎?上曰,濂下之,宗仁上之。上曰,汝與錞相知乎?上曰,汝兄宗元,爲淸州虞候而降賊,錞之族,在驪州而爲逆,事件各異,汝必有聞知者,直告。上曰,宗仁下之,斗齡上之。上曰,頃日更加杻之時,汝直納手於杻者,顯有揚惡之意矣。上曰,有翼子,唱歌於樞慶家者果是乎?上曰,畬,以黃賊爲飛將軍,有翼子爲謀主。且以爲全羅道羅哥,慶尙道李德夏,南道南哥,北道金樞慶云者,此鼓動之意,雖慢他人,必不欺汝,汝更爲直告。上曰,畬之意欲鼓動逆孽,復爲戊申事,而逆孽,皆丐乞之人,故有此誇張之言。而有翼子七年前,入於濟州則今方爲謀主云者,有不可知。瑞龍,已於戊申正法,則今,乃曰假瑞龍,死於戊申,眞瑞龍,今方往來賊中云,此尤瞞告之言,直告。上曰,彩鵬事,畬書事,汝已自服矣。上曰,獄情難測矣。此後,未知又有何節也。光世曰,難測者,獄情矣。上曰,畬,亦言南泰興·朴宗仁乎?上曰,如世楫庸劣者,汝欲用何處乎
乙丑十一月二十日未時,上御仁政門外親鞫時,行都承旨鄭彦燮,左承旨趙明履,右承旨金尙迪,左副承旨金光世,右副承旨洪鳳漢,同副承旨李章吾,記事官李壽鳳,假注書沈墢,事變假注書閔增,記事官李胤恒·李堉,領議政金在魯,判義禁金若魯,同義禁李普赫·申晩·李宗白,大司憲李春躋,司諫尹志泰,問事郞廳李昌壽·李永福·嚴瑀·金尙耉·李重祚·李昌儒·任師夏·尹學東,刑房都事尹光德·金履福入侍。上曰,此時,史官不可不備員,違牌翰林,竝從重推考,牌招察任。出榻敎在魯曰,雨後,風寒猝劇,聖體若何?上曰,一樣矣。在魯曰,大王大妃殿氣候何如?上曰,差勝後一樣矣。在魯曰,王世子氣候何如?上曰,好過矣。在魯曰,知義禁徐宗伋,吐血之症猝發,今方舁入闕外,而病難入侍,何以爲之乎?上曰,今姑許遞,其代,口傳差出。出榻敎若魯曰,此時,騎郞,不可不備員,兵曹正郞·佐郞有闕之代,卽爲口傳差出,何如?上曰,依爲之。出榻敎上曰,帳殿親臨,事體至嚴,而雜人闌入,當該禁喧郞廳,記過,各別申飭。出榻敎上曰,曰曾,申慶濟之何間乎?在魯曰,申慶濟之孫也。上曰,吏判之大人故相臣,曾論申慶濟乎?在魯曰,故相臣所論,非慶濟,卽申兼濟也。上曰,罪人曰曾,上之。上曰,罪人,爲天永之子乎?若魯曰,考見徒流案則必大,卽天永之一名,必大中間,變名天永矣。斗齡以爲曰曾,卽天永之子云,而徒流案則天永之弟有七曾,彼七曾,必是其兄弟矣。上曰,問郞,問罪人,汝見斗齡乎?上曰,汝之陰慘,已綻露,無可欺隱者,直告。上曰,汝果爲斗齡之妹夫乎?上曰,自官家强之,則其時守令,誰也?上曰,鄭熙揆斗齡之何間乎?上曰,鄭熙揆身自强之乎?上曰,衙客,誰也?上曰,汝何以不娶乎?上曰,判義禁進來。向日事,不過一時說話,而爲臣子者,焉敢以逆種,替當强婚乎?實都事,發遣,鄭熙揆拿來。若魯曰,鄭熙揆已死云,當問于吏曹矣。上曰,斗齡上之。上曰,問郞,問斗齡,汝以爲曰曾,爲汝妹夫云,而曰曾,則不爲云,此何故也?若魯曰,問于吏曹,則鄭熙揆身死已久云矣。上曰,唯。若魯曰,曰曾,非天永之弟,見徒流案,則疑是天永之四寸矣。上曰,罪人曰曾,具刑。上曰,逆種如汝者,生亦幸矣。一時成云者,何事成乎?見有翼子,爲何言乎?上曰,汝所作之詩,便是決案,陰慘情節,直告之。上曰,有翼子旣在遠地,則尋見於何處乎?上曰,問郞,言于斗齡,指示汝可生之道,杻亦拔之,而且有下敎者矣。罪人上來者,若告汝所未告之人,則汝當刑訊爲敎矣。今聞曰曾之言,則以爲汝不知有翼子云。今番獄事,有翼子甚緊,而汝與曰曾面質,時多不勝,今則加杻矣。上曰,金觀海,誰也?上曰,問郞,問曰曾,汝知觀海乎?上曰,戊申緣坐罪人,多至三百餘名,則畬,何以知曰曾名乎?上曰,可問者有三件,一則一時成也。一則戊申年,小者死,大者存也。一則有翼子事也。三件,一一直告。上曰,斗齡以爲汝所作有三句云,下一句告之。上曰,曰曾,解縛下之。上曰,問郞,問斗齡,鵬和尙之說,汝言虛矣。上曰,汝欲以鵬和尙,諉之於前來鵬和尙乎?上曰,斗齡下之,樞慶上之。彦燮曰,新除授同義禁,待下批卽爲牌招入侍,何如?上曰,依爲之。出榻敎上曰,問郞,問樞慶,曰曾爲人,何如?上曰,斗齡之妹爲曰曾妻乎?上曰,其時鄭熙揆强之乎?上曰,護逆亦逆,瑞麟之女,使之帽帶爲婚者,寧有是也?春躋曰,鄭熙揆雖死,所謂崔哥,不可不拿來問之矣。上曰,崔哥,卽鄭熙揆所使也。上曰,斗齡前招以爲北有金樞慶,南有南翼漢云矣。樞慶,亦健矣。在魯曰,然矣。上曰,嚴瑀善書,罪人招辭,太該備矣。上曰,畬上之。上曰,借笠與衣,及弟子率去事,畬與斗齡面質。上曰,彩鵬上之。上曰,斗齡,見彼僧,果是彩鵬乎?上曰,彩鵬具刑。上曰,見李畬書與否,直告。上曰,畬下之,彩鵬,解縛下之。上曰,斗齡·樞慶面質。上曰,斗齡·樞慶,竝下之。上曰,曰曾上之,因前問目問之。上曰,罪人具刑。上曰,罪人準次後,解縛下之。上入小次,還御後,在魯曰,今日極寒,更鼓已下,玉體不瑕有傷,伏望早罷還入焉。上曰,今日,欲暫爲問目以問之矣。明履曰,藥房提調請對矣,何以爲之乎?上曰,已諭大臣矣。酬酢則自致夜深,姑止之,可也。明履曰,然則使之自外退去乎?上曰,依爲之。上曰,斗齡上之。上曰,此漢,若直爲杖問,則必不直告。將漸次問之矣。上曰,罪人具刑。上曰,樞慶·鵬和尙云者,汝欲實畬之言,而鵬和尙,終無眞彩鵬者,何也?上曰,當初,汝不言李畬書受去矣。今日始告者,何意也?上曰,樞慶之言,不過有翼子可用云,而此非用於逆賊者,則汝驅之於逆者,汝固無狀矣。上曰,有翼子,雖唱歌於樞慶之家,豈可以此,驅樞慶於逆乎?上曰,鵬和尙,汝欲實之,而初則曰此僧,非彩鵬,今則彩鵬事,當推於汝,故始以爲此鵬和尙,眞矣。此汝飾詐之言也。上曰,明日,汝當與曰曾面質,姑爲解縛下之。上曰,泰明上之。上曰,汝媒夢弼之妹,爲多致之妻云,果然乎?上曰,汝以泰徵之弟,尙今戴頭,已極幸矣。汝何敢爲逆種媒妁之事乎?上曰,泰明下之,夢弼上之。上曰,汝知李畬乎?上曰,畬言于多致曰,夢弼亦入,汝亦問之,可也云云。汝豈不知之乎?上曰,罪人下之。上曰,此時,豈金吾堂上違牌之時乎?同義禁申晩,從重推考,更爲牌招。出榻敎上曰,承旨書之。傳曰,親鞫姑罷,待下敎擧行。上曰,領相進來。斗齡事,極殊常,鵬和尙·樞慶,皆是渠所告者,而皆甚虛疎矣。在魯曰,斗齡事,誠極巧惡矣。黃賊,若捉來,此外他賊,若因渠所告,有知之者,則或可矣。而不然,則此漢,何可生乎?上曰,斗齡事,予欲商量而下敎矣。若魯曰,樞慶則斗齡訊問後,當次第問之矣。俄者斗齡處問目,可謂覰破其肝腑矣。普赫曰,今日問目,聖上,已燭其情狀矣。斗齡,終不可生矣。上曰,予旣示可生之意,今難殺之矣。在魯曰,告變之人,爲功臣,而若有未盡告者,則亦有受刑之人。今此斗齡,旣非告變者,況其所告,極甚虛疎,尤不當活之矣。上曰,鄭熙揆事,寒心矣。護逆亦逆,施以逆律,少無惜矣。若魯曰,大逆有追奪之律,而此是極律,臣等不敢議之,而人事則絶痛矣。在魯曰,斗齡之母,卽渠四寸妹,而爲鏡城官婢,則當初赴其判官之任者,此不知人事者矣。春躋曰,熙揆已故,而所謂官裨將者,尙在此,宜拿問矣。若魯曰,此則鄭熙揆之所使,豈其罪也?春躋啓曰,坦事。上曰,旣諭何煩?泰績事,上曰,其勿更煩。瑞虎等事,上曰,其勿更煩。陸師聖事,上曰,其勿更煩。夏宅事,上曰,其勿更煩。畬事,上曰,勿煩。戊申賊魁之子事,上曰,勿煩。志泰啓曰,李時蕃事,上曰,其勿更煩。坦事,上曰,旣諭何煩?泰績事。上曰,其勿更煩,畬事,上曰,勿煩。戊申逆魁之子事,上曰,勿煩。上曰,大臣進來。鄭熙揆,可謂無君無父。耳目之官,宜言而不言,慨然矣。此宜有追施之律矣。在魯曰,鞫廳發捕之命,臣以爲太過,而今旣身死云,追奪之外,似無可施之律矣。此律,非尋常行用者,故臺臣趑趄,似未發啓矣。上曰,鄭熙揆,追奪官爵,可也。出擧條春躋啓曰,鄭熙揆之負犯,萬萬駭痛,其所請罪,寧容少緩,而第身故者之律名,異於生者,姑且商量,未及發啓矣。自上處分嚴正,而又下慨然之敎。臣之溺職之失,著矣,其何敢一刻仍冒於臺次乎?請命遞斥臣職。上曰,鞫事方殷,懲討之典,宜乎嚴也。而當啓不啓,自犯疎忽,其在國體,不可例批,依啓。志泰啓曰,鄭熙揆,其所負犯,萬萬駭痛,實在罔赦之科,其在臺體,卽宜論啓請罪,而第身故者之律名,姑未的定,未及發啓矣。自上處分嚴正,又勤慨然之敎,臣之疎謬溺職之罪,於此益著矣。其何顔面,一刻仍冒於臺次乎?請命遞斥臣職。上曰,旣諭于府,避嫌矣。不知逆賊何遠,逆律依啓。上曰,啓覆文書,單抄書入,可也。出榻敎大駕,入協陽門時下敎曰,兵曹禁喧郞廳記過,今姑置之,更令申飭,可也。出榻敎遂還入。
上曰,捕將引見。左邊捕盜大將具聖任,右邊捕盜大將鄭壽松進伏。上曰,厥漢之招,何如?聖任曰,以爲不知云矣。壽松曰,臣等,問以若使斗齡,與汝面質,汝何以爲之云?則渠有屈意矣。上曰,捕校有消息乎?聖任曰,捕校二人,及李陽重,自三水入茂山,而露宿五日然後,可以入去云矣。上曰,彩鵬,今無可問者,欲放之矣。在魯曰,旣被刑訊,放之無妨矣。上曰,斗齡下之,彩鵬上之。上曰,汝明是鵬和尙,而汝別無干涉逆謀之事,故放之矣。汝當初有欺隱,故被刑,而此後,汝著實小心,宜矣。上曰,此僧,京主人保授,使之救療以送,可也。尙迪曰,藥房提調元景夏請對矣。上曰,因何事而請對乎?承旨問而達之。尙迪曰,景夏以爲日氣入夜陰冷,且水剌過時,欲以早罷爲請云矣。上曰,今日,當早罷,自外退去之意,言之,可也。上曰,多致·夢弼,上之,使之面質。上曰,夢弼下之,泰明上之,使斗齡面質。上曰,斗齡·泰明,下之。上曰,承旨書之。傳曰,親鞫姑罷,待開門擧行,時刻,隨時爲之。德良啓曰,坦事。上曰,旣諭何煩?泰績事,上曰,其勿更煩。瑞虎等事,上曰,其勿更煩。陸師聖事,上曰,其勿更煩。夏宅事,上曰,其勿更煩。畬事,上曰,勿煩。戊申逆魁之子事。上曰,勿煩。齊嵒啓曰,李時蕃事,上曰,其勿更煩。坦事,上曰,旣諭何煩。泰績事,上曰,其勿更煩。畬事,上曰,勿煩。戊申逆魁之子事,上曰,勿煩。又啓曰,罪人斗齡之逃接江界,娶妻居生,或出或沒,作爲窩窟,則非如嘉山一時往來之比。而其爲地方官者,全不覺察,任其自在,及出於賊畬之招然後,始自本廳,幸得捉致,而地方官,不能捕告之罪,決不可置之。請前後江界府使,竝命削職。上曰,依啓。又啓曰,鄭熙揆之負犯,誠有所萬萬痛駭者,雖已身故之後,執法之臣,所當論啓請罪,不容少緩。而再昨參鞫兩司之臣,當啓不啓,默無一言,及其自上,處分旣嚴,繼以慨然之敎然後,始以草草數語,循例引避。當此懲討方嚴之日,壞損臺體,莫此爲甚。不可遞差而止,請大司憲李春躋,司諫尹志泰,竝命罷職。上曰,依啓。又啓曰,親鞫事體,何等嚴重,而禁府都事李普興,不能檢飭罪囚,肆然著帽,朴師約之矇然不察,換入罪人,吳命三之稽滯中道,不卽捕來,俱極駭然。其在懲礪之道,不可一番拿處而止,請禁府都事李普興·朴師約·吳命三,竝命罷職。上曰,禁府二都事,不過一時不察之失,罷職,則過也。假都事,纔已飭勵,雖命拿問,非過時也。罷職,亦過矣。而于今臺閣寂寥之日,亦不無擧職之事,依啓。上曰,李德濟事,憲府停啓乎?光世曰,再昨,大司憲李春躋,已爲停啓矣。上曰,其日,不能覺,而俄者,始覺之矣。上曰,李德夏事,斗齡,終始爲言,而尙未得之,可怪矣。若魯曰,李德夏處,使捕將,問以朴碩采居處,則或有可辨之道矣。上曰,捕將入侍。李德夏處,以汝之四寸朴碩采,在於何處問之,而明日帳殿,入達,可也。聖任曰,當依下敎爲之矣。上曰,龍瑞事,斗齡之言,亦極殊常矣。今番獄事,作犯越査覈,則又以此究問者,多事矣。聖任曰,犯越事,極殊常矣。在魯曰,今此鞫事,頭緖已定,別無可知者,而當此陰冱之時,連日親臨,實有玉體傷損之慮,此後則庭鞫爲之,似好矣。上曰,今則人皆迷逆順矣。甚者,請爲師長,或有設帳幕,使之婚姻者,此非臣道也。如是之故,予每欲親臨問之矣。鄭熙揆,卽元景夏論劾者乎?在魯曰,元景夏論劾者,非鄭熙揆,乃熙普也。上曰,承旨書之。傳曰,噫,王者御國之道,人臣事君之義,一理而已。其理何知,逆順賊之分而已。鷹鸇逐鳥雀之義,古人亦不云乎哉?雖逆賊之族屬,其心不同,而若忠也。則決不可以逆族,斷之以逆,其雖常人,若有犯分悖義之事,亦不可一毫假貸也。而風吹草偃,聖人豈欺我哉?朝廷之上,其或忽於逆之一字,則其流之弊,將至於洪水猛獸矣。以此隄坊,此等末世,猶恐不及。噫,此何等世?而于今隆寒,屢日親鞫,亦何事乎?戊申,其猶不遠,而因今事而觀之,其時諸賊之應坐者,任其恣行,甚至於爲師長於學堂,爲其官而助婚者,若此不已,逆順之義,其將長夜於朝鮮矣。此等之時,逆之一字,宜乎嚴也。而其況雖尋常敎人者,酌處,其猶閱歲而爭執,渠雖無狀,不可以比人類。逆心自服之人,更論叵測之說者,所犯若何?而當初顧瞻不啓之臺臣,其雖無謂,旣啓之後,治逆方張之時,月不滿於二箇月,臺墨亦不乾,而無他可赦之端,而遽然停啓,侍帳殿參鞫之臺臣,尤豈若此?此無異於當初顧瞻不啓之臺臣,王者處之之道,豈可或嚴或默乎?且停啓臺臣,其雖駭然,繼今入侍憲臣,其何默默,而承受不當之停也?其於院臣,亦必聞之,而於熙揆事,雖得臺體,卽於此事,其何昏也?以此請罪,豈不愈於二禁郞·一假都事乎?可謂緦小功之察也。其人,一也。逆名,亦一也。而何覺於此而昏於彼乎?不嚴於逆而至於此。噫,乾坤,其將混沌而然乎?俱涉寒心。前大司憲李春躋,亟施削黜之典,掌令韓德良,正言李齊嵒,竝先遞差,而後削職。上曰,憲府有行公人乎?光世曰,持平南德老謝恩矣。鳳漢曰,獻納尹東浚,以兼司書,連日入直於春坊矣。旣在闕中,而不爲詣臺,其虧損臺體之失,不可無警,推考何如?上曰,曾有如此事乎?極怪矣。尙迪曰,臺官之兼春坊者,身在禁直,則前有詣臺之規,而無端不啓,則自本院請推,亦有其例矣。上曰,然則推考,可也。出擧條若魯曰,禁府都事有闕之代,令該曹卽爲口傳差出,何如?上曰,依爲之。出榻敎若魯曰,問事郞廳趙雲逵·任師夏外皆在外,文書不卽修整,極爲未安。出外問郞,從重推考何如?上曰,依爲之。出擧條上曰,江界府使現告中,都承旨不入乎?若魯曰,都承旨曾於甲寅年,經之矣。遂還入。
上在昌德宮。停常參·經筵。
金光世啓曰,今日親鞫時,憲府無進參之員。呈告未肅拜人員,竝卽牌招,以爲推移入侍之地,何如?傳曰,允。
罪人上闕單子,傳于金光世曰,竝上闕。
藥房口傳啓曰,昨日,伏承下敎,故不敢求對,而入夜後,寒氣比昨尤酷,聖體不瑕有傷損之節乎?臣等憂慮,有不可言,早早還宮之意,惶恐敢啓。答曰,依爲之。
親鞫罷後,政院·玉堂·藥房口傳問安。答曰,知道。
傳于金尙迪曰,承旨前望單子,入之。
承旨前望,柳萬重落點。
兵曹口傳政事,以兪彦好·兪彦述爲副司果。
金光世,以義禁府言啓曰,本府都事金奎錫呈狀內,卽因臺啓,僚員旣罷,則以同罪之人,不可獨免,斯速入啓處置云。情勢旣如此,則不可强令察任。今姑改差,其代,令該曹,卽爲口傳差出,何如?傳曰,允。
吏曹口傳政事,以趙明勗爲禁府都事。
備忘記,吏曹佐郞金尙耉,掌令除授,副司果嚴瑀,正言除授。
傳于洪鳳漢曰,明日開政後,差出臺諫,牌招參鞫,則必致日晩。日晩則似致夜深,故除授以下,待開門卽爲牌招,使之入參,政事則亦依下敎擧行,而望筒,殿坐前入之。
李日躋書啓。臣敬奉聖敎,馳往傳諭于典醫監洞議政府左議政宋寅明所住處。則以爲聖上連日冒寒親鞫,在臣分〈義〉,不敢一向偃伏江外。日前書啓,敢以待病間入來之意仰對矣,又不敢曠日待差,今纔擔載入城。而卽今病情,無以自力登對,且相職未解之前,有不可冒出之狀,已悉於前後疏啓。惟聖慈之體諒,伏地懇祝而已。知申,臨傳聖敎,重有面諭之命,而亦不得趨承,孤負異恩,罪尤萬死云矣,敢啓。傳曰,知道。
左議政宋寅明處手書。卿之一向撕捱,增予頃日之過,予之頃日之過,曾已洞諭。噫,卿之事我,其幾年,因一予過,若是過讓,豈恒日所期於卿者哉?今有一諭,卿以往日之事,其若畫于心,而不爲造朝,其股肱之意,焉在?卿之幾年事我之心,亦焉在?況戊申餘徒,陰懷不逞,更欲爲戊申,卿往年侍帳參見之人,其心,豈後於他臣,而不思沐浴之義,垂袖恝視乎?于今諸囚承款者多,而有詢問而決者,以卿恒日爲國之丹心,豈忍徒守廉隅?暫時小次,略悉予意,令冢宰偕卿,卿體此意,同參於翌朝帳殿,仍聽面諭。
吏曹判書李周鎭書啓。臣擎奉手書,馳往傳諭于左議政宋寅明所住處。則以爲卽者,冢宰臨傳手敎,臣伏地擎讀,凡一百八十餘字,字字恩言,洞貫心腑,自顧如臣無狀,何以得此曠絶之異數?榮耀所被,驚感罔措,自不覺聲淚俱發。聖眷至此,又將以鞫囚事下詢。則臣,何敢自恤廉媿,更有逡巡,明日帳殿,謹當趨詣,冢宰偕入之命,乞先收還云。而臣旣承偕入之命,姑爲仍留之意,敢啓。
洪鳳漢,以禮曹言啓曰,濟州牧使封進去十月令宗廟薦新唐金橘柑子等,來二十四日薦進,而卽伏見濟州牧使狀啓謄關內辭緣,則薦新唐金橘元數二百二十四箇內,不足之數,至於九十七箇之多。旣無備數之路,亦不敢擅自減封,沒數上送于禮曹,以爲稟旨封進云,在前不足之時,多有減數薦進之規。今亦依前例,唐金橘一百二十七箇,推移薦進,何如?傳曰,允。
柳萬重,以戶曹言啓曰,依傳敎左議政宋寅明,去九月十月今十一月合三朔祿俸,令倉官,更爲輸送于西江所住處。則以爲,相職期以必遞,常祿不敢冒受云。祿俸又不領受,何以爲之?敢稟。傳曰,令倉官,更爲輸送。
同副承旨李章吾疏曰,臣以眇然一武夫,忝在惟允之職,非不知萬萬不稱,事事生疣。而感激殊恩,冒沒蹲仍,則惟當以筋力奔走,爲一分酬報之圖矣。卽接臣父茂朱任所私書,則臣之望七老母,素患痰喘之症,遇寒挾感,一倍苦劇。胸膈痞塞,呼吸莫通,重以寒熱,頭疼諸症,俱係危惡,病裏思臣,促令來見。臣亦隔年離違之餘,聞此急報,方寸飛越,不能自定。當此帳殿親臨之日,以分以義,何敢言私?而情理煎迫,不計猥越,乃敢冒萬死陳籲於孝理之下,仍尋鄕路。臣罪至此,萬殞難贖。伏乞聖慈,俯諒至懇,遞臣見帶之職,俾便往護,治臣擅行之罪,以肅朝綱,千萬幸甚云云。踏啓字。
乙丑十一月二十三日巳時,上御仁政門外親鞫時,行都承旨李日躋,左承旨柳萬重,右承旨趙明履,左副承旨金尙迪,右副承旨金光世,同副承旨洪鳳漢,記事官李壽鳳,假注書沈墢,事變假注書閔增,記事官李胤恒·李堉,領議政金在魯,判義禁金若魯,同義禁李普赫·申晩·李宗白,持平南德老,正言金履萬,問事郞廳兪彦好·嚴瑀·李昌壽·趙雲逵·李重祚·李永福·金尙耉·任師夏,刑房都事尹光德·金履福,文書色都事鄭克淳·任玣入侍。在魯曰,夜來聖體若何?上曰,一樣矣。在魯曰,大王大妃殿氣候何如?上曰,一樣差勝矣。在魯曰,王世子氣候何如?上曰,好過矣。在魯曰,問事郞廳李昌儒,聞其母病甚重,今姑減下。其代,以前獻納兪彦述差下。而方在罷散中,仍爲付軍職,冠帶常仕,何如?上曰,依爲之。出榻敎在魯曰,啓覆,從近爲之事,命下矣。五日則其前文書,似未及修出,更令擇日,何如?光世曰,初覆,初二日定之,而三覆,則望間有吉日云矣。上曰,依爲之。在魯曰,冬至不遠,臨時數日,當停鞫事矣。上曰,當依爲之。明履曰,兼司書尹東浚,陳疏徑出,所當直捧禁推傳旨。而此與無端徑出有異。推考警責,何如?上曰,依爲之。日躋曰,新除授承旨,牌招,何如?上曰,依爲之。出榻敎光世曰,掌令柳謇,持平南德老,牌不進罷職傳旨捧入之意,敢達。上曰,帳殿親臨之時,爲臺臣而焉敢違牌?只推,更爲牌招。而此後更爲違牌者,直捧遠竄傳旨。出榻敎上曰,此則不欲當昨日事也。予已料之矣。南德老旣已謝恩,而不爲行公,尤非矣。執法之官,尋常視逆,朝廷之上,不知逆矣。光世曰,此後當之者,指二臺臣乎?上曰,指此兩臺臣也。上曰,曰曾上之,仍爲具刑。上曰,玉在泥中,雖久,不爲泥云者,尤極陰慘,直告。上曰,汝自以爲僅知天地字,而能善作詩乎?上曰,汝爲官奴,敢稱居謫字乎?此與玉在泥中之說一般矣。上曰,汝方爲奴,當著實服役,而不此之爲,乃反以詩,懸板於官奴廳乎?上曰,左邊侍衛武兼,誰也?若魯曰,身長者,卽李栢齡,其下李長燮,卽李長燁之弟矣。上曰,李長爀,曾爲宣傳官,此必兄弟矣。若魯曰,此人三兄弟矣。李栢齡,其父舊爲都摠都事,而渠曾首擬宣傳官三次,而未受點,其後爲武兼,而文翰與爲人,極嘉。故臣果連爲擬望矣。上曰,此如許伋矣。許伋爲人,亦嘉矣。當初,久未爲之,其後,爲武兼,屢已陞遷矣。若魯曰,其下金好謙,卽黃海道人也。上曰,李長燮,亦必爲宣薦矣。若魯曰,然矣。上曰,罪人,解縛下之,泰明上之。上曰,罪人具刑。上曰,汝之情跡,綻露無餘,一一直告。上曰,罪人,解縛下之,夢弼上之。上曰,罪人具刑。上曰,汝旣聞逆謀而不告,此知情不告矣。上曰,汝旣以知情不告遲晩,則中間情節,汝何欺隱乎?上曰,罪人,解縛下之,多致上之。上曰,罪人具刑。上曰,汝至今不死者,欲使之與二賊面質矣。今則別無可問,而汝見畬時,必有他言,直告之。光世曰,捕將,今日合坐,德夏査覈後,依下敎來待矣。上曰,引見。捕將具聖任·鄭壽松進伏。上曰,德夏之言,何如耶?聖任曰,德夏以爲渠之同姓異姓,俱無四寸云。慶州八十里之地,有朴哥,而朴碩采爲名,則曾未聞之云矣。上曰,茂山下去人消息,聞之乎?聖任曰,今明間,似有消息矣。上曰,多致,用之以知情不告之律,足矣。若魯曰,多致則知情之律,輕矣。上曰,何以大逆遲晩此漢,又以知情殺之,則渠以杖致斃,於渠,幸矣。光世曰,渠旣知情不告,則豈可待其杖斃乎?上曰,罪人,解縛下之,泰興上之。上曰,罪人具刑。上曰,汝以泰德之弟,常時向國有何心乎?上曰,汝在此,推諉於汝弟,此無倫理矣。上曰,罪人,解縛下之。上曰,夢弼上之,更爲具刑。上曰,汝以知情不告遲晩矣。今無欺隱之端,與畬謀逆情節,直告。上曰,汝欲以知情死乎?上曰,畬,空然動此輩矣。在魯曰,渠輩怨畬而已矣。上曰,罪人之寧以知情死云者,其情可矜矣。而予所問之者,其知情輕矣。若魯曰,以知情正法,則渠無冤矣。上曰,或有可生道乎?若魯曰,決不可活之矣。上曰,加刑之外,無他道矣。在魯曰,兪彦述,問郞差下矣。聞方在鄕云,今姑減下。其代,以前北評事兪彦好差下,口傳付軍職,何如?上曰,依爲之。出榻敎上曰,刑房都事,皆勤幹矣。尹光德,出六之人乎?若魯曰,尙在參下矣。上曰,參下官,亦著銀帶乎?若魯曰,有大夫加資者著銀帶矣。上曰,參下都事出六,易乎?若魯曰,滿三十朔後出六矣。上曰,彼出六,不遠乎?若魯曰,臣未詳知矣。上曰,罪人,解縛下之,宗仁上之,仍爲具刑。上曰,錞酬酢之言,直告。上曰,本事,汝不直告,故刑訊矣。上曰,今番拿來罪人中,此罪人,稍解人事者也。在魯曰,此罪人,雖取服,猶有可恕之道矣。上曰,王者之道,豈必以戊申所餘者,當此拿來之日,不問而盡殺之乎?上曰,宗仁下之,曰曾上之。上曰,汝終不直告乎?具刑。上曰,作詩事,直告。在魯曰,斗齡,初以爲曰曾,爲渠之妹夫云,故信之矣。今聞不爲其妹夫云,或者曰曾,不爲其妹夫,故含嫌告之矣。曰曾,能以簾韻作詩,則此雖戲作,必不爲如此,臣固怪之矣。上曰,此未可知者矣。在魯曰,斗齡,足可作此詩,不能無疑矣。上曰,斗齡,何能作之乎?上曰,彼都事,誰也?若魯曰,任玣也。卽任珣之弟也。上曰,罪人,解縛下之,斗齡上之。上曰,昨日不加刑推者,使汝夜中更思矣。汝盡告之。上曰,能和尙之說,何爲也?上曰,汝初以爲不見能和尙云矣。今以能和尙之貌樣,移之於鵬和尙乎?上曰,曰曾之作詩事,及玉在泥中等說,渠被四次刑訊,終不直告,汝或飾詐乎?上曰,此則翼觀二子之言逆矣。若魯曰,翼觀子二漢,皆捕來然後,可知矣。上曰,方在何處?幾日,當往來乎?若魯曰,今方囚置於平壤,平壤,卽六日半程,六日內,可以往來矣。上曰,發捕,可也。若魯曰,然則假都事,送之乎?上曰,依爲之。上曰,曰曾上之,使斗齡面質。上曰,曰曾下之。日躋曰,議政府錄事來言,左議政宋寅明,今日入城云,係是大臣去就,敢達。上曰,旣入城中,則此時大臣,豈可不入來,首揆獨在,且有相議事,卽爲入來事,卿往傳諭于左相。上曰,問郞,問斗齡·畬,以常時所憎者,擧此宰相之名,欲爲鼓動西北人之計乎?上曰,金龍瑞,已爲上來,當與汝面質矣。汝之見擄一節,分明告之然後,黃賊去處,可以知之。汝越彼地,雖被百擄,此則於汝,非大段之罪,汝先告之。上曰,汝或以爲越去云,則當問黃哥去處,故生㤼而不直告乎?上曰,樞慶以爲翼子善生云,而汝則以爲樞慶稱翼子可用,樞慶之有罪無罪,在於此一節,汝豈可驅人於罔測之科乎?上曰,樞慶,無可問事矣。在魯曰,樞慶,以善射,有名於北關,故畬爲此誇張之言矣。上曰,斗齡之言如此,樞慶則酌處,或直放何如耶?在魯曰,諸議皆以爲,鎭安遐方人心之道,直放,似好云矣。若魯曰,畬之言,旣無可信者,則樞慶,別無可疑,而雖有可用之言,以此可用二字,豈可驅之以逆乎?上曰,然則直放無妨矣。上曰,斗齡下之,泰明上之。上曰,罪人具刑,因前問目加刑。上曰,汝旣以知情遲晩,汝知情之事,一一直告。上曰,汝知情則一也。汝雖不盡告,猶爲知情,雖盡告,不過知情,若有可告者,而不盡告,則當以大逆律施之矣。上曰,解縛下之,金樞慶上之。上曰,畬以爲,汝在北道,相應爲事云,而畬之誇張鼓動之狀,斗齡招中,綻露無餘。而但汝之俊骨善生之說,豈可加之於逆魁有翼之子乎?此則非矣。而以汝遐方武士之故,特爲放送,汝宜體國家眷待北關之意。日後,或有逆賊,汝捕卽納之。上曰,金樞慶,解枷放送。日躋曰,臣傳宣聖旨于左議政處,則以爲,口達極爲惶恐,當以文字仰達云矣。光世曰,問事郞廳,多有出外者,極爲未安,推考,何如?上曰,依爲之。出擧條上入小次。出御後下敎曰,此手書,使吏判持往傳諭于左相,仍與偕來。出榻敎光世曰,吏曹判書,牌招來待,何如?上曰,依爲之。出榻敎上曰,泰明,已以知情遲晩,可以取招,而夢弼,亦當用知情之律乎?在魯曰,多致以下,竝以知情定法則宜矣。若魯曰,多致與畬,爛漫相議,知情則輕矣。泰明·夢弼,以知情定法,宜矣。上曰,多致·泰明·夢弼,有差間乎?在魯曰,畬,使多致,鼓動夢弼輩,則夢弼輩,與多致,差輕矣。上曰,多致物故,於渠,幸矣。在魯曰,多致大逆節次,若不取服,則屢次刑訊,徑斃可慮。臣意則以知情不告,卽爲定法,好矣。日後,若有致斃之弊,則豈非失刑乎?上曰,兩司之意,何如?德老曰,知情則輕,更加究覈,施以大逆之律,宜矣。履萬曰,知情不告,則無可疑,而更加訊問,宜矣。上曰,泰興,比之於泰明·夢弼,似歇矣。在魯曰,臣意亦以爲差歇矣。上曰,多致·泰明·夢弼事,諸問郞之意,以爲何如?雲逵曰,泰明·夢弼,當以知情用法,而多致則知情,輕矣。更爲加訊,問其逆節,宜矣。諸問郞議同。上曰,該房之意,何如?光世曰,逆節,有淺深,多致若徑斃,則可謂失刑,高哥·南哥,比多致,雖曰差歇,而旣以知情遲晩,則竝與多致,而施以知情之律,宜矣。上曰,諸承旨達之。萬重曰,臣,今日始入參鞫,不知根本,而泰明,似有未盡吐者,更問宜矣。明履曰,多致,不但聽李畬之言,聽其言而有萌心,則分數踰於知情,以獄體言之,則更爲加刑取服,宜矣。宗白曰,趙明履之言是矣。尙迪曰,多致,罪人中大者,而有徑斃之慮。雖以知情律施之,卽爲定法,宜矣。多致以畬言,言于泰明·夢弼,則泰明·夢弼,較重於泰興矣。鳳漢曰,泰明·夢弼,難免知情之律,多致則與畬,爛漫同謀,宜加刑取訊,而臣惶恐敢達矣。連日親臨,諸罪人情節,幾盡下燭,別無可親問之事。而若以杖斃爲限,則何必親問之乎?當此寒冱之日,帳殿親臨,連日侵夜,玉體恐有傷損之慮。明日以後,則親臨姑爲停之。自本府鞫問後,若有可問者,則雖上闕親臨,亦無所害。臣敢以區區憂慮之忱,仰達矣。上曰,此則同副之言,是矣。鳳漢曰,連日親臨之故,外方人心,或以爲此獄甚大之矣。此獄雖大,只是戊申餘孽,因畬所動,自就王章,則此何足過慮乎?光世曰,連日親臨,日寒如此,大小臣僚,孰不慮悶。同副承旨之言,出於血忱,特賜允從,宜矣。上曰,同副所達,誠是矣。俄入小次,有商量者,斗齡,當刑之矣。斗齡與龍瑞,必見黃賊矣。若魯曰,許以貸死,從容親問,而咫尺帳殿,言語肆然,凶肚逆腸,見於外,渠之所告,皆已歸虛,黃賊一節,亦何可信也。在魯曰,當初以貸死之意示之者,臣果悶之矣。渠之所告,只告畬言而已。黃賊事,亦出於賊畬鼓動之言,則其必捉,有不可知,且彩鵬事虛詤,則宜卽加刑,而尙未加刑矣。鳳漢曰,今番獄事,根本在於斗齡,治獄之道,治其本,宜矣。臣以爲黃賊,必不可得,而以黃賊事,空然使妖漢,尙免刑訊,殊可痛矣。光世曰,斗齡之罪,亡命欺罔·誣人惡逆·謀逆同參·知情不告,屢件事矣。黃賊,雖或捕來,此漢,何可生乎?若魯曰,連日出問目,而不爲加刑者,未免玩愒,日後則勿爲如此,臣所望也。上曰,刑人殺人,王者當愼,唐太宗,齋居決獄,良以此也。予雖無欽恤之德,予心本如此,頃於錞賊承款之後,猶復問議而置法。卿等,亦可諒予意矣。戊申事,卿在忠州,未及見之,而左相,終始見之,便是傷虎之人。明日入來,或有峻意,而卿之頃日所達,予甚嘉之矣。所可慨然者,戊申,過已久矣。人不知逆順,守令,或不使連坐爲奴者,服從賤役,而甚至於設帳幕過婚姻,如是而何以治逆乎?在魯曰,其中,或有使之服役者矣。上曰,判金吾以爲斗齡事玩愒云矣。頃見斗齡納手杻中之狀,顯有不滿之意,終是逆種矣。今日招辭,亦有違端矣。宗白曰,黃賊事,以其初頭所告見之,則意或可捉,厥後所告,漸不如前,今則太殊常矣。雲逵曰,臣意則以爲,黃賊事虛妄矣。上曰,予有詳量者矣。上曰,承旨書之。傳曰,親鞫姑罷,待開門隨時擧行。德老啓曰,坦事。上曰,旣諭何煩。泰績事,上曰,其勿更煩。瑞虎等事,上曰,其勿更煩。陸師聖事,上曰,其勿更煩。夏宅事,上曰,其勿更煩。畬事,上曰,勿煩。戊申逆魁之子事,上曰,勿煩。履萬啓曰,臣伏聞昨日入侍兩臺臣,以李德濟等事,不爲論執,致勤嚴敎,倂施削職之罰。臣不勝瞿然悚蹙之至。臣之忝居諫職,亦已久矣。前此,未能以此事論啓,厥罪與削職兩臣,宜無異同,其何敢一刻仍冒於臺次乎?請命遞斥臣職。上曰,勿辭。光世曰,正言金履萬,再啓煩瀆,退待物論矣。上曰,戊申以後,只以戊申逆爲逆,而他逆,亦非逆乎?今則不知逆順矣。毋論輕重大小,逆之一字,固當愼之。而今日已下敎矣。違牌臺臣,顯有規避之跡,非矣。在魯曰,臣在輔相之任,受恩受知,固已罔極矣。殿下凡於發號施令之際,務從允當,是臣區區之望。而或當聖心激惱之時,不能有所仰勉者,臣之負殿下多矣。旣有所懷,敢此仰達。李德濟之以逆心自服者,或因片言之亂發,而處分旣用寬典,論執畀以臺臣,其後,又下嚴敎,爲臺臣者,豈無畏懼之心?而不卽論啓者許多。臺臣,豈皆私好於德濟者哉?蓋人心同然之故也。其後發啓之後,李春躋亦爲連啓,而末乃停啓,若以停啓之率爾,責之則或可矣。而已停之啓,使之更出,非洽然之事。至如尹光周則非誣上之言也。乃辱趙明履之言也。此則與李德濟有異,不可無區別之道矣。渠輩之心,爲逆與否,人未知之,則何以論之,今日臺臣,亦豈不難乎?上曰,尹光周事,予亦有所差等者,而予旣以誰製誰改爲敎,則渠豈敢以此一句語誦之,而亦豈敢以話頭峻之說爲對乎?在魯曰,下敎之後,若復辱趙明履則非矣。而旣在下敎之前,則豈可歸之於誣上之科也。上曰,予旣謂自製自改,則渠何敢更誦乎?德濟稱以士子,而曰有逆心,則執法之臣,何可不論乎?尋常殺獄,亦以遽停爲難,若夏宅孥籍事,尤過矣。而尙今連啓,今則戊申逆外,耳目之官,皆不欲論之,如尹得載,以其父其叔之子侄,決不負予,予初以有懷無隱,嘉之,而向日事,予以爲甚於鄕愿矣。前後耳目之官,左右顧瞻,終不論之,末乃待松都人全命肇而發啓,發之待君父之令,而停之亦待君父之令乎?曾聞趙載浩之言,則李春躋以爲,近來,人不能覺睡云矣。予以爲李春躋,深入睡而全未覺矣。當初鞫囚時,問以有逆心乎?有忠心乎?云云。此則予辭令之過,在臺臣之道,若以此爲過而陳謝,則可矣。而豈可不論逆心之人,又遽然停之乎?南德老旣入前席,若有所懷,則達之,可也。所懷若是矣。則雖推考薄罰,予不當施之。李德濟之逆心與否,及不爲論啓之由,臺臣,無隱直陳,可也。德老曰,臣旅寓窮鄕,且有身病,實無供仕之望。而適叨臺職,仍値親鞫,嚴敎旣下,右僚再違,臣若不入侍,則無他參鞫之人,故沐浴義重,他不暇顧,忍死趨詣,謄傳故紙。而初入臺地,觸事憒憒,方深惶悚之忱矣。自上以李德濟事,有此下詢,夫將心,卽逆心之異名,將與逆,自是人臣之極罪,雖眞有逆心者,必深閉牢諱,不敢自言其眞有逆心。今此逆心自服者,如非昏迷不省,則必是天威之下,惶㤼失對,自不覺其爲此言也。如此而用法太重,則殊非原情定罪之道,外間物議如是,愚見亦如此。故臣果不更爲發啓矣。上曰,外議之稱李德濟·尹光周事,只聞之,而下敎則不見之乎?德老曰,其時下敎,臣亦見之矣。以下敎觀之,則固可謂將心,而此豈可謂之將心乎?臣於李德濟·尹光周,聲聞不相及,面目不相知,臣何惜此兩人,而不發當發之啓乎?迷滯之見,斷斷無他,聖敎至此,尤增隕越矣。上曰,汝苟且矣。汲黯之言曰,陛下內多慾而外施仁義,身爲耳目之官,當直言不諱,而辭不當如是苟且,極非矣。爲先遞差。遞差出榻敎在魯曰,此則不須拖長也。上曰,玆事已忘於心。而但知一逆字矣。渠旣逆心自服,則逆乎?否乎?在魯曰,渠之逆心遲晩之言,果出於心,則固可謂之逆,而出於一時之亂言,則豈可以逆治乎?上曰,今番,亦有酌處者。臺臣,宜論之,而近來執法之官,亦不爭執矣。在魯曰,臺臣初入,臣未知臺臣,亦知此事與否也。上曰,近來臺閣,無稜矣。何必以辛壬年間人然後,謂之稜。而臺閣,自有稜,今則無之矣。今番獄事,予豈不欲令王府治之?而嘵嘵末世,或慮有雜言,故予果親問之矣。如斗齡所告政承判書之說,予親問時,則當使勿書之,而卿等,若問而聞之,則必將難處矣。予又有深慨者,顧予涼德,不能感人。戊申之後,又有此不逞之徒,而不知戊申之逆者,將用於何處乎?如鄭熙揆者,可謂放恣無忌,而此皆近來迷於逆字之致也。李德濟事,當初發啓之日,當以仍令鞫廳,嚴鞫得情爲請,而全命肇以第二層道理,請以王府嚴鞫,予於其時,亦以王府爲宜,爲下敎矣。居鄕臺臣,僅發此啓,而曾未數月,重臣都憲,遽爾停之,予初欲施遠竄之典,而其人,素知之,故只施削黜矣。南德老亦非矣。聞外議則非將心,見下敎則有將心云者,其言苟且矣。以如此之臣,何以爲國事,實憒憒矣。易曰,履霜,堅氷至,聖人豈欺我哉?慢於小逆,則其於大逆,何?予所不貸者,逆之一字,當初以忠心逆心爲問者,果予之過,而旣服逆心之後,何可不論啓乎?向來事後,予亦有所守者矣。上曰,承旨書之。傳曰,予有過而自隱,是欺心,當嚴而不嚴,亦爲國乎?噫,世道日下,人心陷溺,朝廷之上,不悛黨心,心懷戈戟,外似無黨者多,此豈臆諭?外見者班班,而其中甚者,不耐其心,傾軋相續,誣陷相繼,而搢紳之間,風習若此,故其弊流而奇奇怪怪,非特無歲無之。幾乎式月斯生,至於往者學儒而極矣。其時深慨之意,業已下敎,而以此之故,處分之時,下敎之際,不無過中者。其時學儒之父,聞其君之擧措,不爲待命,是有將心者之,敎及德濟親問時,是乃忠心乎?逆心乎?下問者,皆予辭令之過,是乃君之過也。而爲其臣,佯若不知,而不卽待命,是臣分,有乎?否乎?然以其罪流之放之,卽一號令事,而旣非聚謀陰心之事,亦無犯上不道之事,則設鞫親問,此因深慨而處分之過也。在上者,設或其問過中,咫尺帳殿,若有秉彝之心,曰有逆心者,其果人臣之道乎?否乎?在上者,雖置諸無形而不問,逆之一字,豈有大小之分?渠旣逆心自服,而酌處則執法之臣,豈有參酌其心之事乎?據例請問,在法當然,而顧瞻左右,初已默默,再次嚴敎,佯若不知,遠竄嚴飭之後,若無全命肇一人,末梢,將不知何境矣。伊後黽勉,謄前月不踰而復停,其苟且之態,無嚴之跡,五尺難欺。噫,靑丘之上,文字之間,除一逆字則已,不然,豈若是恬然?不可不略示飭勵。而隆寒親鞫,逆節狼藉之時,職在臺臣,顧瞻規避,飭後强赴,而又爲不啓,咫尺下問之際,所對糢糊,語涉不直,果若所達,朝者之疾,夕瘳而然也。將心逆心,聞見何是。噫,予雖涼德,覽懲往牒,今者此意,決非務勝,亦非因一時之辭氣也。欲樹者,其君綱,欲嚴者,一逆字,其曰末若之何而默默,其將君不君國不國,宜乎嚴懲。而雖然,比之當初不啓者,不無差間,而與今番停啓之人,亦不可異同,今日不啓憲臣,亟施削黜之典,帳殿飭勵,不過其時諫臣,則正言金履萬,强爲引避,亦有規避之迹,亦涉可駭,罷職。噫,易之坤曰,履霜,堅氷至,旣服逆心,而曰小而歇看,其流之弊,可勝言哉?飭勵徒煩,國體益墜,決不可一任其無據。而但前啓中,尹光周則自製自改,下敎之後,更誦叵測之說於親問之下者,其雖無狀,似由於其人昏劣之致。而比諸李德濟,不無差間,此則仍置不問,而李德濟則其在國體,不可曰逆而不問,其在御下之道,亦不可置人於似逆非逆之間。一番嚴問,了當其事,在所不已,初意則稍存臺體,而其欲靳許,到今,亦不可不一番收敎,以息媕娿之態,追允前啓焉。上曰,此事,予親自了當之外,無他道矣。予所爲此者,將以開臺閣之路也。上曰,龍瑞,令本府移囚,可也。若魯曰,今方遣都事發捕矣。上曰,唯。日躋曰,吏曹判書李周鎭,以爲敬奉手書,傳諭于左相處,則明當承命云矣。上曰,今聞書啓,大臣,旣以承命爲對,吏判,其令退去。出榻敎若魯曰,李德濟,方在謫所,送羅將捉來乎?上曰,雖送羅將,勿使外人相通之意,分付,可也。上曰,待開門,政官,牌招開政。出榻敎遂還入。
上在昌德宮。停常參·經筵。
夜五更,月暈,廻土星。
金尙迪,以都摠府言啓曰,今日,入直內三廳武兼禁軍及軍兵等,當爲中日習射,而親鞫相値,不得爲之之意,敢啓。傳曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調元景夏,副提調李日躋啓曰,伏未審夜來,聖體若何?連日冒寒,親臨帳殿,終夕鞫囚,深夜還宮,不瑕有傷損之節乎?前劑入湯劑,已盡於昨日。臣等久未得入診,今日率諸御醫入侍,詳察聖候,議定繼進當否宜矣。大王大妃殿氣候何如?臣等伏不勝憂慮之忱,敢來問安,竝此仰稟。答曰,知道。慈殿氣候,差勝後一樣。予則一樣矣。湯劑,加劑五貼以入,勿爲入診。
趙明履,以弘文館言啓曰,本館上番,連日闕直,事體未安。副應敎兪宇基·韓億增·南有容,旣有只推之命,竝卽牌招,以爲推移入直,何如?傳曰,允。
又以侍講院言啓曰,本院下番兼司書尹東浚,連日入直矣。以實職,情勢難安,陳疏徑出。下番,將未免闕直,事甚未安。說書金陽澤,旣有只推之命,兼司書尹東浚,說書金陽澤,竝卽牌招,以爲推移入直,何如?傳曰,允。
親鞫罷後,政院·玉堂·藥房問安。答曰,知道。
有政。吏批,判書李周鎭牌招進,參判李益炡牌招進,參議沈星鎭牌招進,右承旨趙明履進。
吏曹啓曰,新除授咸平縣監李應協呈狀內,矣身本來濕痰成祟,源委已痼,適因猝寒,脫著失宜,頑痰流注,刺痛垂絶,以此病情,時月內,萬無强策赴任之望,斯速入啓處置云。身病,旣如是危劇,則不可等待其差歇,夫馬留滯,亦甚可慮,依例罷黜,何如?傳曰,允。
又啓曰,禮曹正郞林錫憲,禮賓參奉金鴻運,竝除授後,過限未肅拜,依例改差,何如?傳曰,允。
又啓曰,義禁府啓辭,大逆不道罪人錞胎生邑,罷其守令,降其邑號事,允下矣。問于義禁府,則錞,胎生於驪州牧云,而守令則勿罷事曾有定奪,驪州則陵寢所在,例不得降號之意,敢啓。傳曰,知道。
又啓曰,臺諫及春坊闕員,今當差出,而擬望之人乏少,相避·外任竝擬,何如?傳曰,允。
以兪最基爲大司諫,金翰運爲掌令,任珣·李昌儒爲持平,金陽澤爲正言,尹東度爲司書,南有容爲司諫,權爲大司成,申晩爲戶曹參判,姜啓周爲鐵山府使,崔逵泰爲掌樂正,柳升鉉爲工曹參議,沈鏽·鄭觀由爲禮曹正郞,邊翼老爲雲山郡守,李宇平爲海南縣監,金喆基爲假引儀,尹容爲大司憲,兪宇基爲執義,趙尙紀爲刑曹佐郞,李潤身爲輔德,朴東亨爲軍器判官,曺允濟爲宗簿正,鄭羽良爲右賓客,朴昌潤爲咸平縣監,尹㔤爲禮賓參奉,白尙彦爲西部奉事,閔趾洙爲孝章墓守衛官,李濟遠爲水原府使。
兵批,判書金若魯進,參判李宗白病,參議徐命珩病,參知朴㻐入直進,左副承旨金尙迪進。
兵批啓曰,及第金振國·金尙弼·李廷郁·許頊,閑良吳泰緝等,或試射沒技,或軍器新備之功,有加資之命,而係是出身閑良,何以爲之?敢稟。傳曰,竝加資。
又啓曰,安興僉使拿來之代,今當差出,而擬望之人乏少,未準朔禁軍將竝擬,何如?傳曰,允。
以沈瑎爲都摠管,以申縉·金光夏·李泳·李埰·朴載泰·愼爾泰·金䉝爲同知,金載明·趙尙珍爲僉知,李景弼爲曹司衛將,李鐽爲全羅左水使,任時倜爲順天營將,李喜夏爲安興僉使,洪汲爲訓鍊主簿,鄭益良爲兼司僕將,張涉爲都摠都事,金得鱗爲蒜山別將,朴宗誠爲兼羽林衛將,朴東最爲長壽山城別將,趙榮國·李章吾單付副護軍,鄭彦燮·權單付副司直,金道赫單付同知,韓鋈·金華濟單付僉知。
傳于洪鳳漢曰,陽生後爲之似如何,言于政府,初覆,以二十六日擧行。
濟州防禦使狀啓,以薦新唐金橘,不得準數,與進上代封,惶恐待罪事,傳于趙明履曰,勿待罪事,回諭。
金光世,以義禁府言啓曰,島配罪人李德濟,令王府嚴鞫得情,依律處斷事傳旨啓下矣。李德濟,時在慶尙道巨濟府配所,依例發遣府羅將拿來,何如?傳曰,允。
全羅監司洪昌漢疏曰,伏以臣,待罪畿鎭,以軍務,而議上京之際,忽伏承南藩移除之命。臣誠驚惶感激,繼以憂恐,歷累日而靡定。噫,方岳爲任,是何等重寄?宣風化而正民俗,統閫邑而明黜陟,乃其職故,掄選之艱,自昔然矣。況玆湖南一路,幅員之廣,人物之繁,與嶺南齊稱,爲國家根本之地。而洊經飢荒,民窮財竭,獄訟之繁氄,奸弊之百出,又非他道之比。雖使才識俱優之人當之,猶患其難於著手,況如臣疎迂,豈可擬議於此時此任哉?臣之冒赴前任,妄欲殫竭駑鈍,以效萬一之報,而才疎務劇,心勞政拙,三載居官,一味尸素,獲免罪何,眞倖耳。雄臬擔負之重,較諸一邑簿書之責,不可同年而語矣。昔之罔效於治郡,而今忽冒處於按道者,寧有是理?且臣,素抱風痺之病,添重於奔走鞅掌之餘,神精內凋,肌肉外脫,澟澟乎鬼事將迫,雖欲鞭策驅馳,以期顚仆,而有不可强者矣。受恩圖報,臣子之常性,叨榮知感,人情之所同。而臣則才具之不稱,疾病之沈頓,如右所陳,寧被瀆撓之誅,而不敢爲承膺之計。孤恩負德,死有餘罪,虛辱恩除,爲日已久,一向泯伏,悚蹙尤切,玆敢略陳衷懇,仰浼宸嚴。伏乞聖明,俯賜諒察,亟命鐫遞臣新授職名,以重藩任,千萬幸甚云云。答曰,省疏具悉。卿其勿辭。速往欽哉。
乙丑十一月二十四日午時,上御仁政門外親鞫時,行都承旨李日躋,左承旨柳萬重,右承旨趙明履,左副承旨金尙迪,右副承旨金光世,同副承旨洪鳳漢,記事官李壽鳳,假注書沈墢,事變假注書閔增,記事官李胤恒·李堉,領議政金在魯,左議政宋寅明,判義禁金若魯,同義禁李普赫·申晩·李宗白,掌令金尙耉,正言嚴瑀,問事郞廳李昌壽·兪彦好·趙雲逵·李克祿·李重祚·任師夏·李光瀷·李壽德,刑房都事尹光德·金履福,文書色都事鄭克淳·任玣入侍。在魯曰,夜來聖體若何?上曰,一樣矣。在魯曰,大王大妃殿氣候何如?上曰,差勝後一樣矣。在魯曰,王世子氣候何如?上曰,好過矣。寅明曰,臣離違天陛,今已久矣。聖體一向安寧乎?上曰,一樣矣。寅明曰,近來日寒甚酷,連日親臨鞫囚,不瑕有傷損之節乎?下懷不勝憂慮矣。上曰,戊申後,又有此事,自然用心,不知有所傷矣。寅明曰,戊申後餘孽,復起至於此,臣是戊申參鞫之臣,思之,尤不勝崩心痛骨,而未卽入參鞫事,尤切惶悚矣。上曰,往事勿說,見卿愧矣。卿之撕捱,非卿之過,卽予之過,今見卿,尤愧矣。任卿今幾年,予知卿心,卿知予心,而一年之內,再爲過擧,有若不知卿心者然,尤愧矣。曾有下敎,而諒卿苦心矣。今番事,有若不知卿苦心者矣。然卿之至今撕捱,非所望於卿者也。今番鞫事,首揆獨勞,而今則便是終條理,卿則知戊申治逆之本末,今日入來尤幸矣。寅明曰,臣辭不達意,誠未見孚,此臣之過也。事過之後,豈敢撕捱,體例間,有不得已者。且有病難强,未卽造朝,尤爲惶恐,區區所懷,非造次間可達者矣。在魯曰,問事郞廳李永福,身病甚重,今姑減下,金尙耉·嚴瑀,移拜臺職,其代,以副司果李克祿,吏曹佐郞李壽德,兵曹正郞李光瀷,差下,何如?上曰,依爲之。出榻敎上曰,李永福,弱矣。近來見其氣色,則有難堪之意,此實病矣。其人,問郞之任,善爲之矣。在魯曰,傳命,亦善爲之,問郞,皆以此人之遞,爲重難,而病勢猝重,故不得不減下矣。上曰,臺臣,皆新入,則獄事顚末,皆不能知之,故予以嚴瑀·金尙耉,特授兩司之任者,蓋久當問郞故也。在魯曰,東萊府使沈䥃狀啓,以爲倭船出來,關白退休,立其子告休,大差倭,今方乘船,非久,當爲出來,京接慰官,及差備譯官堂上·堂下各一員,預爲差出接待云。而取考府上謄錄,則島主退休時,多有差倭出來告達之例,而關白退休前例,則仁祖朝甲子,關白秀忠,退休,而其時謄錄見佚,差倭出來與否,無憑可考。接待一節,令廟堂,卽速稟處事爲請矣。備局及禮曹承文院,亦無天啓甲子謄錄之見存者,而島主告休差倭,旣許接待,則關白告休,難於不爲接待云者。誠如萊伯所陳,依例接待事,分付,京接慰官,亦令該曹差出以待,而前頭,又當有承襲告慶差倭,及信使之行矣。京接慰兩行,皆當以堂上譯官一人差送差備,而卽今倭譯堂上者,只有一人,方差往東萊訓導,更無可差之人。在前,或値如此之時,有別爲啓達加資之例,玄泰翼,以昨年倭館運米監官,田雨章等罪犯發覺之功,方入於譯官加資抄啓之中,而因僚相引入,未及入啓。朴尙淳,爲人最勝,可堪陞品任使,此兩譯,爲先加資,以爲塡差差備官之地,何如?上曰,依爲之。出擧條若魯曰,緣坐罪人逃亡邑守令論罪,當初臺啓,則無定限年數,而日昨下敎,以戊申以後守令,一倂拿問,支繁爲敎矣。諸道,方以限何年現告,報于金吾而稟定後,當爲分付擧行,故敢達矣。上曰,以戊申以後爲定,可也。出擧條光世曰,江原監司狀啓入來,而戊申前守令,亦爲現告,則置之,何如?上曰,依爲之。若魯曰,江界府使現告,將以斗齡往來以後爲始,而當自具聖弼以下,捧傳旨乎?上曰,自具聖弼現告,可也。上曰,龍瑞上之。上曰,斗齡,已告之往來犯越之由,見黃賊一款,直告。上曰,斗齡上之,與龍瑞面質。上曰,斗齡,若不隨去,則何以知道里遠近乎?昌壽曰,然矣。聞斗齡之言,則犯越之狀,將綻露矣。雲逵曰,自昨日,見斗齡貌樣,則明是犯越往來者矣。日躋曰,三水間則一帶水,可以容易行之,故多犯越矣。上曰,然乎?斗齡,若只聞他人之言,則其言,何能善爲之乎?昌壽曰,斗齡,亡命逃隱之際,豈無無處不往之事乎?上曰,然矣。若魯曰,龍瑞以爲,不知彼邊此邊,一次往來云矣。日躋曰,龍瑞犯越則狼藉,此則不必問之,只問其見黃哥與否宜矣。上曰,斗齡下之,龍瑞具刑。上曰,往來事,直告。日躋曰,鴨綠江下流,水微易渡,而葛坡知路,卽直路也。彼漢,自魚面渡云者,誠飾詐矣。昌壽曰,彼漢,猝然脫權哥者,怪異矣。上曰,然矣。在魯曰,彼漢,恐與斗齡,更爲面質,而渠自見屈,以是,欲脫權哥矣。上曰,都承旨曾爲江界時,當犯越査事乎?日躋曰,臣亦當之,而江邊人,常時以犯越事,欺隱爲事矣。上曰,罪人,解縛下之。上曰,斗齡,自㤼而然乎?形容縮矣。若魯曰,斗齡語窮,故用心而然矣。且龍瑞受刑後,尤一倍矣。上曰,然矣。江邊人,有恒居乎?若魯曰,江邊之人,無恒居之家,風餐露宿,耐飢耐寒,而三三兩兩,築室於火田田頭,室如蓑笠樣矣。江界七百餘里,幅員甚大,故有文案,點考流民,恐其犯越矣。卽今江界府使有闕,臣與大臣相議,將欲極擇可堪之人,使之鎭安邊民矣。尙迪曰,朴碩采,戶籍考見,則朴碩采無之,只有朴成采,而今年八十一,其妻年八十矣。上曰,夫妻八十偕老,奇矣。若魯曰,金光濟年九十九,而雖非表表,亦是兩班,其子亦皤皤老翁矣。上曰,頃諭喉院矣。欲爲謝恩而上來,則達之,可也。若魯曰,聞其筋力,決難上來云矣。上曰,斗齡上之,仍爲具刑。上曰,罪人准次後,解縛置之。上入小次。出御後,在魯曰,斗齡初招,則黃賊,庶可得,其翌日以後,漸漸差誤矣。上曰,問郞,問罪人,汝無犯越事,只聞他人言,則道里遠近犬噬等說,何以明言乎?上曰,汝俄以爲徐哥·車哥入彼地,見飛將云,而又以爲畬言飛將云云,前後之言,畢矣。上曰,斗齡下之,泰明上之,仍爲具刑。上曰,汝已以知情承服,而不盡言者,何意也?上曰,罪人,解縛下之,濂上之。上曰,罪人具刑。上曰,汝不知畬,則畬,何以汝入於其中爲言乎?上曰,罪人,解縛下之。鳳漢曰,問事郞廳任師夏出外,累促不卽入來,極爲未安。推考,何如?上曰,依爲之。出擧條明履曰,兪宇基·南有容,以玉堂違牌,金陽澤,以說書違牌,禁推及罷職傳旨,尙未下矣。今日政,三人,皆移臺職,將何以爲之乎?上曰,然則竝只推,可也。出榻敎上曰,承旨書之。傳曰,親鞫姑罷,罪人加刑,本府擧行。上曰,泰明,必不以知情結案,初招加刑之外,無他道矣。夢弼,畬以爲夢弼聞之云,知情則知情矣。當用知情律乎?在魯曰,聞其言而不告,泰明·夢弼,一也。寅明曰,賊情,不可測,泰明加刑,則宜矣。夢弼,以知情施律,宜矣。上曰,多致之尙今不斃怪矣。戊申,亦有垂死者復甦,末梢爲承服者,此漢,施以知情律,則何如?尙耉曰,若以徑斃爲慮,不爲加問其謀逆節次者,豈不乖於獄體乎?加訊,宜矣。瑀曰,預料其徑斃,只以知情律施之,則輕矣。更加嚴刑,究問其謀逆之狀,宜矣。上曰,戊申治逆人,皆謂歇治矣。而逆種之猶不懲戢者,是予涼德之過,不能感動使之革心,深有愧於七旬,有苗格之義矣。斗齡事當初捉來之日,示以可生之道,旣解其杻,若因斗齡而得窩窟,則不但解杻,亦可解枷,而渠以鵬和尙欺之者,情狀絶痛,且判金吾,以予爲玩愒,故今日果加刑,而旣示生意,又爲加刑,非王者示信之道。故不欲見之,俄入小次矣。予心如此,逆種輩若知予心,則決不爲此矣。斗齡則鵬和尙事,今已自服,別無加刑事矣。若魯曰,聖上德意,臣等,孰不欽仰,而斗齡則干犯甚重,決不可生矣。車哥·徐哥發捕來後,竝龍瑞問之,亦不妨矣。寅明曰,其在除亂萌之道,不可置之,明白措辭。再三更招後杖之,則此非失信於渠矣?上曰,瑞麟之子,有何所惜?而但王者示信而已。寅明曰,龍瑞則欲從容究問矣。上曰,龍瑞,貌則胡人,心則禽獸。加刑,汚鞫廳,而諸議如此,加刑,可也。尙耉啓曰,逆坦事。上曰,旣諭何煩?泰績事,上曰,其勿更煩。瑞虎等事,上曰,其勿更煩。陸師聖事,上曰,其勿更煩。夏宅事,上曰,其勿更煩。戊申逆魁之子事,上曰,勿煩。又啓曰,慶昷之名,出賊招非止一二。未及究竟,徑先酌處,此固出於我聖上愼獄好生之盛意,而渠之往見賊畬,許接龍發,俱有情跡之終涉可疑,則其在重鞫體之道,不可全釋,請慶昷遠地定配。上曰,王者御國,不過一信字。其時帳殿,特敎特放,而于今已處分之後,更無端緖可問者,而又何遠配?不允。又啓曰,斗齡之出沒往來於江界·理山之跡,前後招辭,狼藉難掩,則地方官之不卽發告捕捉,誠有其罪,此陳啓之所以發。而只論江界,不論理山,在朝家用律之道,終不無班駁之歎,請理山前後府使,一體削職。上曰,依啓。瑀啓曰,李時蕃事。上曰,其勿更煩。坦事。上曰,旣諭何煩?泰績事,上曰,其勿更煩。畬事,上曰,勿煩。戊申逆魁之子事,上曰,勿煩。若魯曰,伏見平安監司,嘉山郡守削黜現告狀聞,則李畬所留書堂,車道林書堂外,又有二處書堂。依道林書堂,竝爲毁撤爲宜。以此分付道臣,何如?上曰,依爲之。出擧條遂還入。
上在昌德宮。停常參·經筵。
夜一更二更,有霧氣。五更,月暈,廻土星。
金光世啓曰,備邊司郞廳來言,今日,賓廳坐起日次,而鞫坐相値,不得來會云矣,敢啓。傳曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調元景夏,副提調李日躋啓曰,伏未審夜來,聖體若何?昨日寒嚴,親臨帳殿,終夕鞫囚,侵夜還宮,不瑕有傷損之節乎?大王大妃殿氣候何如?臣等,不任區區伏慮,敢來問安。答曰,知道。慈殿氣候,差勝後一樣。予則一樣矣。
柳萬重啓曰,右承旨趙明履,左副承旨金尙迪,今日不爲仕進。竝卽牌招,何如?傳曰,允。
金光世啓曰,陽生後爲之,似如何?言于政府,初覆,以二十六日擧行事,命下矣。再覆,二十八日,三覆,來十二月初二日爲之之意,分付該曹,何如?傳曰,允。
又啓曰,在前不緊各司,因傳敎不爲入侍矣。今番則何以爲之乎?敢稟。傳曰,依前擧行。
趙明履,以侍講院言啓曰,本院下番,連日闕直,事甚未安。兼司書尹東浚,牌不進傳旨未下,新除授司書尹東度在外,說書·兼說書俱未差。下番,將無以推移入直,勢當以上番,姑降入直。而兼弼善未差,兼文學黃景源,奉命在外。兼輔德宋昌明,弼善洪重一,謂有身病,俱不行公。兼輔德宋昌明,弼善洪重一,竝卽牌招。新除授輔德李潤身,一體牌招,以爲推移入直。新除授司書尹東度,時在黃海道海州任所,書筵入番事緊,斯速乘馹上來事,下諭,何如?傳曰,允。
金光世啓曰,明日啓覆時,禮曹·工曹無進參之員。除在外外,禮曹判書徐宗伋,工曹參判沈聖希,待開門牌招,以爲入侍之地,何如?傳曰,允。
又啓曰,明日啓覆時,兩司無進參之員,除鞫坐進去·牌不進傳旨疏批未下外,呈告未肅拜人員,竝待開門牌招,以爲推移入侍之地,何如?傳曰,允。
傳于金光世曰,今已夜深,推鞫姑罷。
傳于金尙迪曰,明日啓覆時,左相,亦令入參。
傳于金尙迪曰,左相,纔果入來,予亦酬應,此等事,未及詳見,招來入直儒臣于政院,雖夜後,承旨儒臣,同見文案,有可提達處,則提達於明日入侍。
以接慰官及課學加資事擧條,傳于金尙迪曰,此關伯事也。許接之後,交隣之道,卽宜爲之,京接慰官,口傳差出,差備譯官,卽速定送。
金尙迪,以內乘·以提調意啓曰,今此親鞫時,本寺正,例爲進輿差備。而正有闕之代,令該曹,以在京無故人,口傳差出,以爲差備之地,何如?傳曰,允。
吏曹口傳政事,以洪得厚爲司僕正。
趙明履,以禮曹言啓曰,來十二月初七日中宮殿誕日,與國忌相値,誕日陳賀,以無故日退行事,曾已定奪矣。十二月初八日初九日,又値國忌齋戒,誕日陳賀,以初十日磨鍊擧行,何如?傳曰,權停。
又以禮曹言啓曰,前後上言之啓下本曹可以議處者,旣盡覆啓,而其中木川居通德郞李光緯,廣州居故學生權垕妻李氏,坡州居業武徐必翰,守護軍朴戒興,典醫監僉正李文會,觀象監正趙泰鼎,觀象監訓導池潤涵,中部居通德郞李仁培,寫字官肄習趙重禧,西部居童蒙咸厚喆,司譯院前銜朴承春等,限內多不現身,其所呼籲,亦甚猥雜,竝不爲回啓之意,敢啓。傳曰,知道。
金尙迪,以義禁府言啓曰,卽接月令醫員李萬赫手本,則時囚罪人金必祜,宿病疝症,胸腹痛,當此極寒添重之餘,又添寒感,食飮全廢。且右手,毒腫發作,瘡根蔓延,四畔靑黑,症情十分危劇云。自前罪人病勢如此,則有保放救療之規,敢此仰稟。傳曰,依爲之。
又以義禁府言啓曰,豐德前府使柳純章·崔道章,竹山前府使南益曄,陽城前縣監李萬囿等,拿問定罪事傳旨啓下矣。南益曄,以朔州府使,時在任所,依例發遣府書吏,交代後拿來,李萬囿,時在全羅道潭陽地本家云,依例發遣府書吏拿來。而柳純章·崔道章,旣已身故云,勿論,何如?傳曰,允。
又以義禁府言啓曰,謀逆知情不告罪人夢弼,不待時處斬事,承傳啓下矣。法典內,夜未明勿行死刑,所當待明日擧動,而啓覆殿坐相値,何以爲之?敢稟。傳曰,開門後殿座前,卽爲擧行。
京畿監司狀啓,判敦寧閔應洙病重,上去不得事,傳于趙明履曰,竢間上來事,回諭。
上在昌德宮。停常參·經筵。
以大司諫兪最基,司諫南有容,正言金陽澤,執義兪宇基牌不進罷職傳旨,傳于金尙迪曰,竝只推,更爲牌招。
以兼輔德宋昌明,兼司書尹東浚牌不進罷職傳旨,傳于洪鳳漢曰,竝推考,傳旨捧入。
傳于金光世曰,聞判金吾所達,則曰曾,幾乎承款云。若姑置之,則其在王章,似如何,卽令開坐。
傳于金光世曰,推鞫姑罷。
金尙迪,以御營廳言啓曰,海西宿衛騎士,來丙寅正月爲始立番事,曾已定奪矣。本廳來丙寅正月二月當一番·二番騎士,逐朔立番次,趁期調送事。本道監兵使處,知會之意,敢啓。傳曰,知道。
又以禁衛營言啓曰,海西宿衛騎士,來丙寅正月爲始上番事,曾已定奪矣。本營來丙寅正月二月當一番·二番騎士,逐朔立番次,趁期調送事。本道監兵使處,知委之意,敢啓。傳曰,知道。
又以禁衛營言啓曰,來十二月當四番左部左司屬公洪道五哨軍兵,逢點實數六百五十二名,已爲點閱整齊。來十二月初一日,與內外各處入直軍兵等,依例替代後,舊軍放送之意,敢啓。傳曰,知道。
又以禁衛營言啓曰,來丙寅二月當四番左部中司屬五哨內,公洪道六百四十四名,京畿八名,來正月二十五日京中逢點。依例準二朔立番之意,兩道監兵使處,預爲知委,何如?傳曰,允。
左議政宋寅明箚曰,伏以臣,伏聞有啓覆入參之命。在臣分義,宜卽趨承。而第臣之造朝,纔過兩箇日,而奔走參鞫,啓覆文書,全不寓目,亦非霎時間,所可閱了者,縱臣入參,將何以仰對下詢耶?臣旣不可苟然備員,聖上,亦不必以虛文責臣,切願收回成命焉。抑臣於日昨,仰感曠絶之恩,自附沐浴之義,章皇趨命,而及承帳殿面喩之敎,惶感之極,有不敢復言情勢者。惟是臣,初欲爲伸臣分,終又仍冒相職,則以進媒榮,重關廉愧,心跡郞當,進退狼狽,欲待鞫事之畢,一陳危懇,仰聽處分。而今又遽被敦迫,則違逋之罪,有死而已。玆敢來伏闕下,冒上小箚,仍又退歸私次,恭竢嚴命。伏乞聖慈,俯垂體諒,削臣職而勘臣罪,使國體嚴而私分安,不勝萬幸云云。答曰,省箚具悉卿懇。業已手諭,卿亦承命,宜體君臣大義,又何節拍?卿須體小子慇懃之意。顧今日國事之多艱,安心勿辭。卽爲入參,用副此意。
傳曰,遣史官傳諭,卽爲偕入,同參啓覆。
大司成權疏曰,伏以凶孽復作,天討方行,鎭日帳殿,玉體勞損,群情憤痛,焦迫曷極?仍念臣於向者,待罪畿藩,適當園陵幸行之日,猝遭橋梁崩圮之患,怠慢之責,纔發,譴罷之命,遽降,其不謹檢飭之罪,臣固自知,何尤於人?而伊時顚頓道路,蒼黃逬退之狀,迄今追思,尙有餘悸。自是以後,杜門省愆,分作淸朝之棄物者,居然四箇月矣,寧復有一毫當世之念,而乃者聖明,不遺簪履之舊,特降收敍之命。曾未數日,國子新命,又下於千萬夢想之外。臣誠戴罪銜恩,居寵若驚,莫知所以自措也。竊惟六部百職,各有司存,大小機務,無非事者,而至於太學訓迪之官,爲任自別,其所以崇四術·立四敎·節民性·興民德,以補治道者,率由於此。援古而論,則舜之敎胄,周之造士是已。蓋爲政之道,必本於禮樂敎化,而興敎之源,實在於庠·序·學校。其規模節目,著見於朱子大學序文中者,亦章章明甚。今雖世級浸降,法制漸壞,遴選之嚴,委寄之專,雖不及於古昔盛際,而究其建學立官之意,則不可謂不重,誠宜十分愼簡,必得名德俱尊,望實兼備者而畀之。豈可使如臣衰耗·昏闒·空疎·鹵莽者,遽然僥冒,以累聖代之官方也哉?臣若不自量已,揚揚冒進,猥倚皐比之座,抗顔而爲師,則其爲一世之嗤點,多士之譏笑,誠非細故。百爾思惟,決無承膺之望。玆敢略控血懇,仰瀆宸聽。伏乞天地父母,深惟責任之不輕,俯察懇款之非飾,將臣新授官職,亟許鐫遞,俾安愚分,仍治臣違傲之罪,以警具僚,以肅朝綱,不勝萬萬幸甚云云。答曰,省疏具悉。卿其勿辭,察職。
持平李昌儒疏曰,伏以臣於親臨鞫囚之日,乃敢控免問郞,雖緣情理之煎迫,亦出私義之惶蹙。柏府新除,忽降意外,臣父以是府而被譴,臣卽以是府而叨榮。聞命惝怳,撫己兢惕,殆不知所以自措也。仍念頃因一啓,橫遭人言,蓋臣,竊瞯我聖上變通翰選之盛意,實出於抑躁競矯弊風,而自是厥後,規避者滔滔,撕捱者紛紛。昨今年來,左右史,每令兼春秋代之,殆將至於無史官之境,臣嘗深慨於此。草成疏本,一欲極言其所以致此之由,而適會詣臺,詳問本館,則規避撕捱之人,擧皆或竄或罷云。旣知其無以加其罪,則所以有刪略已成之草本,而啓請稟旨,申飭者也。噫,臺閣之論,寧激無渝,其或以臣之不請罪諸史,謂失啓體,則猶可說也。臣嘗聞凡天下之失得,生民之利害,社稷之大計,惟所見聞,而不係職司者,獨諫官可言之。則其曰非臺諫所可干者,無乃觸犯時諱而然耶?追咎臣於遞去之後者,其必有不得已者存焉。誠不滿一哂,尙何足與之較挈,以重傷同朝相敬之風。而今此見叨,係是貽羞之地,則厭然更玷,斷無其理,然廉愧一節,猶屬第二件事。臣母於宿痾沈頓之中,忽添傷風之症,自頭至足,右邊偏冷,表裏疼痛,如刺如割,將不無半身不遂之漸。雜試鍼藥,了無其效,晝夜扶將,焦泣遑遑。臣父方在郊外,病又越劇,咳喘忒甚,寢食全廢,積傷所祟,衰氣易敗。臣方奔走兩處,不忍一時相捨,臣之情境,亦孔之慼,尙以何心,揚揚呼唱於臺端乎?官職去就,非所可論,輒敢冒萬死疾聲哀籲。伏乞聖慈,天地父母,特垂矜憐,亟許鐫削,俾得安意救護,千萬幸甚云云。答曰,省疏具悉。爾其勿辭,護焉。
乙丑十一月二十六日辰時,上御熙政堂。初覆入侍時,行都承旨李日躋,左承旨柳萬重,右承旨趙明履,左副承旨金尙迪,右副承旨金光世,同副承旨洪鳳漢,記事官李壽鳳,假注書沈墢,記事官李胤恒·李堉。東,領議政金在魯,行戶曹判書鄭錫五,禮曹判書徐宗伋,吏曹判書李周鎭,右參贊元景夏,右尹金尙魯,掌令金尙耉,正言嚴瑀。西,行兵曹判書金若魯,刑曹判書柳儼,參判鄭益河,參議李普昱,修撰趙雲逵,以次進伏訖。在魯曰,日寒漸酷,聖體若何?上曰,一樣矣。在魯曰,大王大妃殿氣候何如?上曰,一樣矣。在魯曰,王世子氣候何如?上曰,好過矣。在魯曰,左相,今日以鞫坐出令,而啓覆相値,兩司不備,不得爲之。而今此啓覆,不爲入來矣。上曰,因何事而不入乎?在魯曰,聞左相以爲鞫事,以沐浴之義,不得已入參,而相職,方欲辭免,今日啓覆,難爲入參云矣。上曰,左相事過矣。光世曰,親臨啓覆時,六曹堂上,備員入參,而兵曹堂上,未及入來,從重推考何如?上曰,依爲之。出擧條在魯曰,兵判,以大臣鞫坐出令之故,往本府,而他堂上,未及入來矣。上曰,唯。光世曰,獄案,有京外何文案,先爲告達乎?上曰,以修整次序,入達,可也。光世,讀京囚殺獄罪人馬兵李漢興推案。上曰,接主人,卽閔東成乎?儼曰,然矣。上曰,此必漢興乘氣之致也。在魯曰,昨日,臣與元景夏,有此事酬酢者矣。閔東成,愚者,而此漢事,似出義氣,殺人則分明矣。上曰,僉議,何如?錫五曰,殺人者死,臣無可達者矣。若魯曰,臣俄自金吾入來,未及見文案,無可達者矣。宗伋曰,以單抄,不可知獄情虛實,而此漢殺人,無可疑,而似出於義憤矣。周鎭曰,大辟,以單抄,猝難仰對,而李漢興事,錯認殺之,本意非出於欲殺間夫,而以情法論之,情則容有可恕,而法則殺人者死,渠無可生之端矣。景夏曰,臣與大臣,昨日有相議者,大臣,俄已達之矣。以大體言之,則傷處狼藉,承款分明,渠何可生也?尙魯曰,常漢輩,或有乘氣打人者,而漢興事,隨其人而往典農者,明有奸情,此不可傅生矣。在魯曰,情則有奸情者,未可知矣。儼曰,漢興事,渠旣承款,則臣以法官,不可爲傅生之論矣。益河曰,此獄事,大臣之言是矣。而臣法官,用法之外,無可達矣。普昱曰,右尹所達明有奸情之說,是矣。此不可傅生矣。尙耉曰,殺人分明,不可傅生矣。雲逵曰,白晝路上,殺人狼藉,不可傅生矣。瑀曰,渠旣殺人承款,則本情,無可論者矣。上曰,承旨書之。姑待三覆,更議處之。日躋,讀京囚殺妻罪人私奴時男推案。上曰,僉議何如?在魯曰,狼藉殺之,此無可論者矣。諸臣議同。上曰,承旨書之。姑待三覆,更議處之。上曰,親臨啓覆,事體自別,而諸臣中,多有越次勦說者,竝推考,可也。出擧條若魯曰,筵席不嚴,則入侍承旨所當察推,而不卽爲之,致勤特敎,事體未安,入侍當該承旨,推考,何如?上曰,依爲之。出擧條萬重,讀公州囚殺獄罪人私奴萬己推案。上曰,僉議何如?在魯曰,此獄無可疑,用法宜矣。上曰,時同,無狀矣。在魯曰,時同所爲,絶痛矣。錫五曰,用法之外,無可達矣。若魯·宗伋·周鎭議同,儼曰,時同,極無狀,不可不治矣。景夏曰,萬己,用法之外,無他可達,時同,別樣施法然後,可以懲戢,次丁則當初其夫旣因渠而見殺,則雖聞次同所欺之言,何可不卽告乎?此亦嚴治,宜矣。益河曰,萬己,用法之外,無可達,次丁·時同之罪,亦可治之矣。普昱曰,時同情狀,無異萬己,亦可痛治。萬己,用法之外,無可達矣。尙魯曰,用法之外,無可達矣。景夏曰,刑曹參議李普昱,仰對之際,越次奏事,推考,何如?上曰,依爲之。出擧條尙耉曰,萬己,用法之外,無可達,而時同,別樣施法然後,遐方人心,可以懲矣。瑀議同。雲逵曰,時同之替當元告云者,萬萬妖惡,宜施重刑矣。上曰,次丁則其夫旣葬之後,始乃檢屍者,渠之故也。尤極痛矣。在魯曰,時同,欺其妹,使不卽告其罪,加於次丁矣。上曰,承旨書之。姑待三覆,更議處之爲乎矣。次丁之見欺時同之言,不思登時報復之義,使旣葬之其夫,又爲檢驗,其情其理,俱爲悖矣。不可以一次嚴訊而止是置,特爲定配,以樹倫綱。時同所爲,無倫無狀,此等末俗,不可不嚴治,加刑一次後島配。其時道臣,亦難免歇治之責,從重推考爲良如敎。上曰,左相箚子入矣。大臣處義,或當如是。近來文字,間有過者矣。此有三讓而後進之義矣。在魯曰,鞫事外,姑不欲當之云矣。景夏曰,此宜有節拍矣。上曰,此批答,入侍史官,傳諭可矣。明履,讀外囚廣州殺獄罪人私奴韓莫金推案。上曰,此獄無款,僉議何如?在魯曰,此漢謂厥漢,與其父言詰,故打之云,而殺人狼藉,用法之外,無可議矣。諸臣議同。上曰,此與其父招辭,亦有相左者矣。在魯曰,然矣。上曰,承旨書之。姑待三覆,更議處之,尙迪讀外囚信川殺獄罪人私奴韓鳴夫里推案。上曰,僉議何如?在魯曰,此獄,用法之外,無可議矣。諸臣議同。上曰,承旨書之。姑待三覆,更議處之。鳳漢,讀外囚安岳殺獄罪人鄭鶴龍·金貴萬等推案。上曰,此强盜也。儼曰,臣待罪海西時,當此獄事矣。此漢輩,特不明火而已,聚黨殺人,故臣以治盜之律治之,屢施亂杖矣。在魯曰,以此招辭見之,則潛入云者,雖異强盜,此竊盜也。以治盜之律用之宜矣。上曰,王者用法,當有繩尺,此罪人,不待時處斬,可矣。僉議,何如?錫五曰,用以强盜之律,宜矣。若魯曰,特不明火而已。此便是强盜,況殺害人命,此則下刑曹,不待時處斬,宜矣。宗伋曰,此可用强盜之律矣。周鎭曰,潛入偸竊,又害人命,此當以治盜之律治之矣。儼曰,臣欲以此獄事啓達,而啓覆不遠,故未及仰達矣。此非可入於啓覆中矣。景夏曰,道臣,有不察文書之失,宜施推考,而此罪人,當用强盜之律矣。益河曰,臣意與秋判同矣。尙魯曰,此當用强盜律矣。普昱曰,臣意與秋判同矣。尙耉·瑀·雲逵議同。上曰,承旨書之。此是强盜,非比尋常殺人,則道臣之矇然以殺獄登聞,該曹之不稟而仍置啓覆,循例照律,俱不可無飭勵。當該道臣,前後刑官,竝從重推考,更令該曹,依强盜律,照律施行爲良如敎。上曰,諸臣少退。少頃,還爲進伏。上曰,史官,傳批于大臣,則以爲如何耶?壽鳳曰,左相以爲區區私義,亦難於今日仰達云,而將赴鞫坐矣。兵曹參知朴㻐,持平任珣,追後入侍。光世,讀伊川殺獄罪人良人金己奉推案。上曰,此如虎豹所嚂樣者乎?光世曰,然矣。上曰,誰爲造謀者乎?在魯曰,造謀者,士丁,而旣已正法矣。上曰,僉議,何如?在魯曰,律文,造謀者,雖不往殺,亦死矣。士丁,旣以造謀正法,則加功之己奉,亦當死矣。諸臣議同。上曰,承旨書之。姑待三覆,更議處之。日躋,讀慶州僞造印信罪人鄭之彦推案。上曰,右尹,見此漢乎?尙魯曰,臣果見之。鄭之彦,能文而極奸詐矣。上曰,僉議,何如?在魯曰,僞造印信之罪人,國家每不殺之,故未免玩愒矣。此罪人事,尤爲分明,旣有用處,決不可生之,依法,宜矣。錫五曰,大臣之言是矣。臣無可仰達者矣。宗伋曰,此漢情狀,尤爲絶痛矣。置法之外,無可議者矣。周鎭曰,近來外方,奸僞百出,僞造印信者甚多。至於御寶僞造者,間或有之,此法綱漸弛之致也。鄭之彦事,模畫印篆,至打於文書,則情節狼藉,而當初所造,不過胡瓠蔕,則此與以木造之者,有少異矣。上曰,吏判,欲寬之矣。周鎭曰,一番用之於野草文書,而所打處,不過十斗米,其後卽棄之,臣非謂此漢可生,獄情如此。故敢以愚淺之見,仰達矣。上曰,吏判之言,忠厚矣。一時所用,雖與放恣者有異,用之則一也。皐陶曰殺,帝曰兪,唐太宗,齋居決囚,其意美矣。殺人者死,殺人之法,有難容貸,而其中,亦有其情之可恕者。至於印信僞造,則與殺人差歇矣。旣有異見,大臣以下更達,可也。在魯曰,年來印信改造者,多有不死,而印信改造,在法當死,豈可每每不置法乎?錫五曰,大臣之言,是矣。用法之外,無可達矣。宗伋曰,印信僞造,或有情跡之可言者,而此漢情狀,極奸惡,不可生矣。儼曰,凡間獄事,情有可恕,法有可低仰者,而鄭之彦,則決不可赦。吏判所達,亦或一道,而雖以胡瓠蔕刻之,以爲一時之用,用之則一也。且近來此法漸弛,奸僞日甚,不可不嚴此法,以懲奸民矣。景夏曰,此漢,僞刻印文,以打文書,及爲他人所捉,則欲爲先制之計,及呈其人不孝狀者情狀,極其巧惡,此罪人,當死矣。益河曰,此漢情狀,極其巧惡,而所用處,則不甚大段矣。尙魯曰,印信改造者,前此已多容貸,此聖上好生之德,而此漢罪狀,右參贊,已盡詳達矣。此漢,決不可生矣。普昱曰,此漢不死,則前頭,亦豈無以木刻文者乎?法一低仰,則奸僞難防,置法之外,無可議者矣。珣·雲逵議同。上曰,姑待三覆,更議處之。萬重,讀安峽殺獄罪人幼學權必才推案。上曰,文書搜出之際,不能從容,當該中官,推考,可也。出擧條上曰,右尹,知此獄事乎?尙魯曰,臣待罪關東伯時,此獄事出矣。權必才,當初以切隣捧招矣。臣見其文案,有可疑處,使人廉問,則權必才,以切隣捧招後逃走矣。臣又加廉問於必才妻家村,則必才,以賣酒爲業,厥女,以賣餠爲業,而以坐處相爭,至於敺打云,而必才譏捕以來矣。蓋必才於厥女,爲上典之壻,且當初敺打,不過一時乘憤,則此與故殺有異矣。上曰,已命儒臣見啓覆文書矣。儒臣所見,達之可也。雲逵曰,臣果詳見此文案,必才之殺此女人,無疑,而此女,卽其妻家婢,且究其情,非出於故殺之意。此則宜有參酌之道矣。上曰,三覆慮囚之意至矣。究其情而有可恕,則生之,究其法而有可據,則生之,而此與故殺有異,且其妻家婢則以情以法,不當償命,而入於啓覆中者怪矣。在魯曰,大明律,緇麻親奴婢杖殺,則杖一百徒三年,且故殺則當死。而權必才,一時敺打,旣與故殺有異,且是妻家奴婢,則宜有參酌之道,而道臣,泛然結案者非矣。刑曹堂上,亦以此文案,入於啓覆中者,亦非矣。刑曹堂上,從重推考,此獄事,令本道,更爲詳査,似好矣。上曰,人之妻父母,異於異姓四寸,妻家奴婢,卽妻之奴婢也。以其妻言之,則以其婢之死,其夫將償命,則其冤怨,當如何?此非王政之所可忍。且有意而敺打,則爲故殺,而必才,當初所打,非出於欲殺之意,不過爭其買賣所坐之處,一時敺打,邂逅致斃,此則宜有容貸之道矣。儼曰,此獄事,詳覆前可以仰達,而未及達之矣。大臣,以重推爲請,臣誠惶隕無地,而臣等,在外,亦以此獄事,傅之生議矣。上曰,同坐賣酒餠,則常時見侮,奴主之分,似未能嚴截,而此女必年老而性惡者矣。尙魯曰,然矣。上曰,僉議,何如?錫五曰,此則其情可恕,宜有參酌之道矣。宗伋曰,此獄事,金尙魯詳知其本末,而所達,亦是矣。此則有可恕之道矣。周鎭曰,故殺則當死,而此非故殺,不過以買賣所坐之處,一時相爭,至於敺打,則其本意之非出於故殺,可知矣。且緇麻親中妻家奴婢,便是渠之奴婢,則亦有可恕之道。臣等自外相議,而此獄,若傅生,則當爲聖德事矣。景夏曰,臣於昨日,已與大臣,有相議者矣。此則情與法,俱無可疑,權必才當初若告官,則必不至此境,而鄕人無知,空然逃走,故道臣審理使,以此生疑而治之。至入於啓覆中,而渠雖故殺,旣不以故殺取服,則道臣結案,未免疎漏,文書上來後,秋曹宜卽草記,而不此之爲,乃入於啓覆中。臣意亦以爲道臣及秋曹堂上,宜施重推,而此獄則傅之生議宜矣。益河曰,臣等入於前席,未及仰達。而大臣,先爲請推,事體則是,臣等何敢有所達乎?普昱曰,臣等固有未及仰達之罪,而此獄事,臣等亦以爲傅之生議宜矣。㻐曰,此獄,傅之生議宜矣。珣曰,此獄事,諸臣已爲詳達,臣無別議矣。雲逵曰,臣意則此獄,更宜詳査。大臣所達是矣。上曰,渠於當初,入於妻家婢殺獄切隣中者,人事未瑩矣。儼曰,然矣。上曰,承旨書之。權必才段,王者慮囚,蓋究其情,欲貸之意矣。必才之妻,因其婢之被殺,致其夫於償命,於王者之道,其宜矜惻是去乙,卽此除良。以其招辭觀之,一時乘憤敺打,本非故殺兺不喩。律文班班,則道臣之泛然結案,該曹之矇然照律,俱涉不察,竝從重推考,更以敺緦麻親奴婢至死之律,擬勘爲良如敎。明履,讀江東殺妻罪人幼學邊慶邦推案。上曰,二十年同居之妻,一朝殺之者,非醉中,則豈有欲殺之心乎?此醉中,不知其妻而然矣。其妻則因渠死,而其夫又償命,則豈不可矜乎?在魯曰,此殺之無疑,而此酒之害也。若非醉中,則豈有空然殺之之理哉?上曰,屍帳中齊截二字,檢官,誠矇然矣。在魯曰,此文案,多疎漏矣。上曰,僉議,何如?錫五曰,此則人情外事,情有可恕矣。宗伋曰,此則情有可恕之道矣。周鎭曰,醉中事,邂逅致斃,其情固可恕,而如此文案,更令査覈,宜矣。上曰,此則無可査者矣。儼曰,臣在法官,當以法論之,不當以情論之。而其中情之可矜者,權必才事,及此邊慶邦事也。以其獄中痛哭事觀之,則可知其眞情矣。景夏曰,以情言之,則不當死,而傅之生議者,卽特恩事,臣不敢仰達矣。第外方文書,易有疎漏,而檢官,亦不察矣。上曰,尹光纘,足知其事,而文書則疎漏矣。在魯曰,尹光纘,於他事,雖有所見,此等事,亦何以易知乎?益河曰,元景夏亦以此獄爲疑,而外方文案中平安道吏輩,全不知文案規模,尹光纘,雖可人,下吏以謄錄告之,何以知之乎?臣曾於待罪儒臣時,以江陵獄事,有所仰達,而聖上,特傅之生議矣。此獄事,以法論之,則宜死,而以情言之,則乘其醉時,不知木石刃杖,而打其妻者,此有可恕之道矣。尙魯曰,俄者聖敎洞悉此獄,臣等無可仰達者矣。㻐曰,此獄,情則可恕矣。雲逵曰,今番文案中可以傅生者,權必才·邊慶邦事也。慶邦,以木花所賣之錢,買醉歸家,其妻怨詈之際,乘醉敺打,以至於死,此非出於欲殺之意,有可恕之道矣。上曰,黃昏酒醒後,聞獄卒之言,痛哭云者,此眞情矣。珣曰,此獄,情有可恕之道,而以法則不當生矣。上曰,承旨書之。姑待三覆,更議處之爲乎矣。屍帳中齊截二字,有乖於無冤錄,當該檢官,其涉矇然,而道臣之循例修啓,亦涉不察。該曹雖已請推,其在重殺獄之道,亦不可尋常例推。初覆檢官,竝拿推,道臣,從重推考爲良如敎。尙迪,讀開城府殺獄罪人安贊推案。上曰,其啓文尙在,其人已故矣。上曰,此獄明白,僉議,何如?在魯曰,此獄無可疑者,置法宜矣。諸臣議同。上曰,承旨書之。姑待三覆,更議處之。鳳漢,讀鐵原囚士族婦女淫行罪人任女·五丁推案。上曰,此恣行淫慾,瀆亂風敎者,言之醜也。在魯曰,恣行淫慾,如是狼藉,不可以常例論之矣。尙迪曰,此獄,有可疑者,任女以其養子及夫家族屬眩亂者,似欲隱匿其眞箇夫矣。景夏曰,者斤老味之說,極殊常,其間,似有隱情矣。上曰,者斤老味捉得後決斷,則快矣。僉議,何如?在魯曰,者斤老味,捉得未易。此等淫女,不可久留,速爲依法,宜矣。上曰,此以士族婦女論之則陋矣。錫五曰,自初所行,極其凶獰,恣行淫慾,誣引夫黨,而眩亂者尤醜惡矣。上曰,欲隱而不得,以其夫黨眩亂之矣。宗伋曰,此不可以士族婦女論之,而亦與常漢有異。則此等淫女,不可久置矣。周鎭曰,五丁情狀,萬萬陰凶,欲盡殺夫黨,爲此罔測之言,欲隱其淫行情節,歸之於者斤老味者,其設心,節節凶獰,而者斤老味,見方逃走,捉得査問然後,五丁罪惡,尤必彰著。此等罪人,久留於覆載間者,雖甚可惜,以獄體言之,則明其恣淫情節然後,正法,宜矣。儼曰,此雖鄕品官,旣與常漢有異,則淫行如是,而何可不査明乎?者斤老味捉得後,決之宜矣。景夏曰,以獄情言之,則者斤老味捉得後當究竟,者斤老味,使之譏捕,期於必捉任女間夫,則爲先更加査問于任女宜矣。益河曰,此事言之汚口,而者斤老味捉得然後,可以決之,自本道,善爲譏捕,則豈有不得之理乎?尙魯曰,臣意與元景夏所達,同矣。普昱曰,此獄,言之醜也。以獄體言之,則者斤老味捉得後決之宜矣。㻐曰,臣意與諸臣同矣。雲逵曰,此事有疑端,右參贊所達是矣。杖問任女,則渠雖凶惡,若嚴訊,則豈不直告乎?珣曰,以獄體言之,則者斤老味捉得後,當論之,而捉得未可必,豈可等待而久留此女乎?以其決案正法,宜矣。儼曰,任女死後,則者斤老味,雖捉得,無面質處,何以査明乎?姑留任女,以待者斤老味之捉得,宜矣。鳳漢曰,自監營或京獄,移囚任女,更加査覈,則可以詳知。且以其告廟文一節觀之,則金哥中,必有犯之者,金哥醜行,亦宜査治矣。上曰,恐傷風敎矣。日躋曰,金哥一漢,捉囚治之,則必有所告矣。萬重曰,宜待者斤老味之捕得,詳加究覈,以樹風敎宜矣。明履曰,諸臣所達,是矣。者斤老味捉得後,可以決之矣。尙迪曰,任女醜行,事之小者,金哥醜行,事之大者。者斤老味捉得然後,其間情節,可以詳知,金哥醜行,亦不可不査出正罪矣。上曰,此事言之醜也。聞之亦醜也。其告廟云者極殊常,王者樹風敎之道,金漢,若有犯之者,豈可漏而不治耶?此不必移上京獄,送御史査之,何如?益河曰,外方事査覈,無踰道臣,而今此道臣,足可爲之。御史雖詳明,一時按査,何以盡知乎?景夏曰,此事關係風化,發遣御史,使遐方愚民,知朝廷風化宜矣。上曰,承旨書之。渠已承款,可謂其無更論。而但末款歸趣,在於者斤老味,其中疑端不一兺不喩,果若其初招,關係倫常,恣行淫慾,瀆亂風敎之律,於渠可謂歇矣。王者治國,風化爲先,決不可以此勘律。特遣御史,與道臣嚴査,歸一狀聞,而其他條件,及譏捕事,御史旣知顚末,親承下敎,不必煩諭,以此分付。儼曰,御史將發遣,則先暗行,而後按覈,好矣。上曰,此好矣。東民,何以知趙雲逵之去也?先爲暗行可矣。上曰,承旨書之。傳曰,關東按覈御史,以修撰趙雲逵差遣。上曰,趙雲逵進前。王者,以風化爲治,而五丁事,言之醜也。文案,儒臣旣知之,往來監營,與道臣,相議嚴査,者斤老味譏捕事,爲先祕關,可也。元成,一番逃走,極殊常矣。鳳漢曰,者斤老味,金元成之奴也。上曰,以按覈使定名,而入道後,暗行廉察,關東民事,亦爲詳知以達,可也。雲逵曰,臣本庸愚,且未經事,猝承此重獄按査之命,兼付以廉察民隱之責,臣恐才分之不逮,無以仰答矣。上曰,今此差遣,卽欲試之意也。景夏曰,今旣遣御史,則使之便宜從事宜矣。上曰,向來洪象漢·金尙迪,以御史往來矣。當此歉歲,民隱不可不知,且愚民,不知倫綱,尤可悶憂,須體予思民之意,用力爲之,可也。雲逵曰,臣當入境,宣布聖德,而民隱廉問,只行於沿路乎?上曰,自監營往來鐵原之路,自鐵原上京之路,雖畿內沿路邑,如有所聞,盡爲詳知以達,可也。尙魯曰,旣命按覈,則事體甚重,明當辭朝矣。上曰,宰臣所達是矣。明日下去,可也。尙魯曰,軍官,亦當率去矣。上曰,御史將欲率去何如人耶?雲逵曰,閒良柳綠,欲爲率去矣。上曰,其人,何如人耶?雲逵曰,此人,卽柳綽之庶弟,而其人了了,慣於文案,可以任事矣。景夏曰,此人,臣亦任使,而爲人非常,可任大事矣。周鎭曰,理山前後府使削職事,臺啓蒙允,該曹所當指名現告,而臺啓旣無指的某年之說,無以憑據現告矣。尙迪曰,斗齡招辭中,渠於再昨年,移來江界云,昨今年守令,似當不入,而年條在於獄案矣。周鎭曰,然則卽今府使,不入於現告中,而獄案,旣有可據,年條則宜自禁府,考出文案,指的年條,移送吏曹,以爲指名捧現告之地,何如?上曰,依爲之。出擧條上曰,承旨書之。傳曰,噫,欲樹倫綱,王政之爲先,歉歲恤民,治國之當務也。今年關東,穡事大歉,狀聞之報,道臣之章,息食奚弛,咨御史,體予此意,莫曰其命按覈,而忽於此也。入境之後,勸守令而勤恤,採民隱而狀聞,用副予廈氊思民之意。上曰,此諭文,書給御史,可也。雲逵曰,臣今將遠離,竊有區區所懷,敢達矣。頃日講筵,以玉藻篇文義,有所仰勉,而伊後筵席,有講筵頻開之敎。聖上奮勵之盛意,臣竊欽仰,而如臣譾劣,猥忝論思之列,每當挾冊登筵之時,則自顧多慙,有何一分裨補之可言哉?卽今行公玉堂,只有臣及宋昌明二人而已。向於筵中,以撕捱儒臣勉出事,仰達矣。其時,特下飭勵之敎,而尙無膺命之人,誠爲慨然,如尹光紹經學,見推儕流,宜置經幄,而前以濫騎犯科,方在徒配之中。且以前例言之,故參判李澤,故參議李潝,俱以濫騎徒配,不數月而旋蒙恩宥,今此光紹之所犯,與二人無異,則似有參酌之道,而事係干恩,臣不敢直請矣。上曰,予於帳殿,有下問事矣。大臣之意,何如?在魯曰,尹光紹,果有經學,其所犯,不至大段,參酌無妨,而一儒臣之直請宥放,事體未安。修撰趙雲逵推考,尹光紹則自上量處,似好矣。上曰,趙雲逵從重推考,尹光紹特放,可也。出擧條鳳漢曰,臣於李澤徵論尹彙貞事,常欲一陳矣。啓辭中憒憒等說,係是臺言,非臣所可參知,而至於廣州將校事,臣其時在官,詳知本末,故仰達矣。廣州簽丁,太半私奴,故或頉或充無常矣。尹彙貞,其人,本來善人,而凡事疎脫矣。其奴充額,已至三十餘年,年亦六十五六矣。宜老除,而不爲老除者,此亦由於疎脫,不爲干請之故也。臣其前聞之,而其後頉下,宰臣則元無干請於臣者矣。啓辭,有蓄憾於本倅之勤持云,而初無干請,有何勤持之可論耶?拿治將校,全無實事,南漢,都下至近之地,而傳聞之爽誤如此矣。宰臣,因此坐罷。故臣敢以本事之不然,仰達矣。上曰,今日始知之矣。初則以如此知之,果不然矣。宰臣質實,是尹光毅之叔乎?鳳漢曰,然矣。上曰,初則以爲本事不明矣。今乃知之矣。上曰,承旨書之。傳曰,前都承旨尹彙貞敍用。在魯曰,此則似當出擧條矣。上曰,如此則當知之矣。珣啓曰,坦事。措辭見上上曰,旣諭何煩。泰績事,上曰,其勿更煩。瑞虎等事,上曰,其勿更煩。陸師聖事,上曰,其勿更煩。夏宅事,上曰,其勿更煩。畬事,上曰,勿煩。戊申逆魁之子事,上曰,勿煩。慶昷事,上曰,勿煩。景夏曰,近來久不許診,不勝憂鬱矣。上曰,近來氣一樣,不關係矣。在魯曰,翼觀子,今明當拿來,而若與冬至日相値,則鞫廳,不宜設行矣。上曰,當觀勢爲之矣。大臣以下先爲退出。鳳漢曰,臣嘗欲一陳而未果矣。緣坐重罪,則皆徙濟州,濟州邑,王化所不及處,逆孽不逞之徒,多聚絶島,豈非可悶乎?上曰,同副之言,是矣是矣。鳳漢曰,若代代爲官奴,無事服役,則豈不好矣?而多年易種,其中有巨者出,則誑惑一島之愚民,慮無所不至矣。尙迪曰,同副此言是矣。濟州邑,絶島,與京城絶遠,王化有所不及,故濟州所在邑守令,皆不許挈眷者,蓋可見朝廷慮遠之深,而梟獍之種,産育島中,生子生孫,則此豈非可慮之尤深者乎?上曰,邊地絶島守令,亦不挈眷者,蓋有意矣。鳳漢曰,臣與左副,自外有相議者,故如是仰達。伏願深加留意焉。尙迪曰,逆種,卽厲氣所鍾,若有元惡者出,誑惑島民,則爲守者,何以猝然禁之乎?濟州牧使,不能一一擇人以送,守令,若慮不及此,則亦何以爲之乎?此實國家慮深處也。上曰,承旨不盡言,予亦不盡言,而此正如予意也。鳳漢曰,李益炡所云永宗徙置之說,似涉詼諧,此雖行不得之言,而大體則近理矣。尙迪曰,此不宜盡送一島,自上深加詳度,預爲善處,則好矣。鳳漢曰,今番獄事,西北人心之騷擾者多矣。頃日金樞慶特放,亦足以鎭安北民之心,而此後,益思慰安西北之道者,是臣區區之望也。尙迪曰,鼓動西北人者,一則畬也,一則斗齡也。以斗齡之言,今方送人北關,而黃賊之捉來,未可必,人心之騷擾,甚可慮。樞慶直放,足爲鎭安人心之道,此甚聖德事。雖然,近來人心,奸竇日出,大體可以酌處者酌處,而此亦深加留意宜矣。上曰,承旨之言,是矣。遂以次退出。
上在昌德宮。停常參·經筵。
午時,日暈右珥。
趙明履啓曰,小臣,與左副承旨金尙迪,冬至望闕禮習儀進去下直。傳曰,知道。
金光世啓曰,小臣,鞫廳坐起進去下直,請出推案。傳曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調元景夏·副提調李日躋啓曰,伏未審夜來,聖體若何?昨日寒殿,終夕慮囚,侵夜乃罷,不瑕有傷損之節乎?大王大妃殿氣候何如?臣等,不任區區憂慮,敢來問安。答曰,知道。慈殿氣候差勝後一樣。予則一樣矣。
洪鳳漢,以都摠府言啓曰,今日,入直內三廳武兼禁軍及軍兵等,當爲中日習射,而冬至望闕禮習儀相値,不得爲之之意,敢啓。傳曰,知道。
又以都摠府言啓曰,副摠管沈瑎,冬至望闕禮習儀時侍衛事,議政府晝仕出去之意,敢啓。傳曰,知道。
金尙迪啓曰,都承旨李日躋,異姓四寸弟通德郞尹瀏身死,服制已行四日,出仕,何如?傳曰,允。
李日躋啓曰,玉堂上下番俱空,事甚未安。應敎宋昌明,卽爲牌招入直,何如?傳曰,允。
趙明履啓曰,大司成權,疏批已下,不爲出肅,卽爲牌招察任,何如?傳曰,允。
以推案啓請,傳于金光世曰,此則置之。待開門整齊,正時則隨時入之。
傳于洪鳳漢曰,明日殿坐前,吏曹單子,卽爲入啓。如有傳香處,則亦於殿坐前擧行,再明日當傳香,明日預爲奉安于承文院。禮房承旨,明日勿爲入侍,依頃日例擧行。
洪鳳漢,以問事郞廳,以鞫廳大臣意言啓曰,臣等,以鞫坐來會,推案亦纔下府。而罪人曰曾,當日巳時量物故,龍瑞病勢,未盡回甦,姑無擧行之事,推案還入。臣等,今姑退去,以待他罪人拿來之意,敢啓。傳曰,知道。
又以刑曹言啓曰,明日,乃是再覆,而卽伏聞有親鞫之命,殿座相値,則百司不敢開衙矣。再覆,更爲擇日分付之意,令政院稟旨擧行,何如?傳曰,允。
上在昌德宮。停常參·經筵。
趙明履啓曰,來十二月初一日,輪對日次,取稟。傳曰,停。
罪人上闕單子,傳于金光世曰,斗齡·鐵剛·戒剛,竝上闕。
親鞫罷後,政院·玉堂·藥房口傳問安。答曰,知道。
李日躋啓曰,副校理韓億增,旣已帶職蒙宥,卽爲牌招入直,何如?傳曰,允。
兵曹口傳政事,以尹志泰·李應協付副司果。
金光世,以義禁府言啓曰,謀逆同參罪人鐵剛,旣已承服正刑,其父母妻妾子女祖孫兄弟姊妹,子之妻妾,伯叔父兄弟之子,年歲·姓名·居住·存沒,令漢城府,考出帳籍,分付該道道臣,應坐諸人,一一査出成冊牒報,依律施行。而籍沒家産·破家瀦澤·降邑號·罷守令等事,令各該司,捧承傳擧行,何如?傳曰,允。
又以義禁府言啓曰,公洪道公州牧敬天驛徒配罪人尹光紹放送事,承傳啓下矣。放送之意,分付道臣,何如?傳曰,允。
又以義禁府言啓曰,順天前府使朴璲憑閱處之事,傳旨啓下矣。朴璲時在京畿水原地本家云。依例發遣府羅將拿來,何如?傳曰,允。
又以義禁府言啓曰,江東縣監尹光纘,三登縣令李剛中等拿推事,傳旨啓下矣。尹光纘·李剛中,俱在任所云,依例發遣府羅將拿來,何如?傳曰,允。
李日躋,以觀象監官員,以領事提調意言啓曰,天文學兼敎授尹㔤遷轉代,通德郞李汲,術業頗精云,卽爲差下,使之付軍職冠帶常仕,何如?傳曰,允。
掌令金翰運疏曰,伏以臣,以白首垂死之年,抱卄載沈痼之疾,屛伏田廬,息偃調治,苟延朝夕之命矣。適値國家有事,臺閣承乏之時,朝廷不諒,起臣於跧蟄之中,置臣於言責之地。在臣分義,不敢言病,擔舁入城,忍死行公。蓋臣之素患痰病,已作膏肓,天時未寒之前,猶可以强策蠢動,而及夫日氣稍凜之後,則便一僵屍。頃於帳殿親鞫之日,强疾趨參,重觸風寒,感傷旣多,積年蘊蓄之痰,乘時倏發。虛氣隨以上升胸脅之間,勢若結壘,呼吸之際,聲如引鉅,俯仰不能任意,寸步無以運動,渾身搗痛,達宵咳喘。有時房闥之內,少起動,則膈間急塞,昏仆垂絶,傍人,急灌藥物,良久乃甦,水醬,不入於口吻,氣息漸至於澌滅。此際又有柏府除命,當此懲討方嚴之日,病苟可强,則其在舁疾討賊之義,何敢爲任便調病之計。而顧此賤疾,若是危篤,實無束帶趨朝之望,臣罪至此,無以自贖。且臣於病狀之外,又有情勢之難强者。臣之頃叨是職也,因延日縣監金就寶論啓事,聖上有擬律失當之敎。故臣於翌日入侍之時,以此引避矣。及其退出之後,伏聞聖上,有避辭不直之敎,筵席語祕,雖不得其詳,而竊不勝瞿然慙悚之至。蓋臣於其時,未及商量,率爾論啓,擬律之語,果欠稱停,引避之辭,亦近遁澁,至煩前席之勤敎。夫臺閣之臣,職在司直,而今臣得不直之名於君父之前,此固臣不可復玷言地之一端也。且臣,得伏見再昨所下備忘,則前大司憲李春躋,以李德濟·尹光周事停啓之故,至下削黜之命,其中有黽勉謄前之敎。臣之惶懍悚惕,於此益切矣。臣於頃間,亦連此啓,至於累次,而一未嘗別爲爭執,只自謄傳故紙,則其黽勉謄前之罪,臣實爲首。以此以彼,俱無抗顔冒出之勢。玆敢倩人搆疏,疾聲哀籲於天地父母之前。伏乞聖慈,憐臣疾病之濱死,察臣情勢之難强,特許鐫遞臣職名,以延殘喘,以安微分,不勝幸甚。臣於乞免之章,不宜贅及他說,而竊有區區所懷,敢此附陳焉。今此鞫囚諸賊,乃戊申凶逆之餘孽也。渠輩之尙保首領,偃息於覆載之間者,寔賴我聖上包容寬貸之德,欲其竝生,則在渠輩之道,惟當感祝洪恩,益加戒愼。而乃敢不悛舊習,潛肆凶圖,何幸太陽之下,魑魅不得逃形,畬賊自伏天誅,諸孽相繼就捕,陰凶情節,悉露於親臨訊鞫之際。臣亦向來連日入參,與聞鞫情,則其中或不無參酌之端,而其爲奴逃躱之類,往來謀事之輩,有萬分必戮之罪,無一毫可赦之義。而聖上,仁恕太過,每欲傅之生議,酌處之命,或下於未及究覈之前,仍囚之敎,亦降於正當盤問之日,致令鞫事漸寬,凶黨稽誅,此雖出於聖上欽恤之至意,而第念治逆之道,與他獄自別,苟有干名犯分,事關逆情,則三尺之法,炳如日星,雖以至尊之威,不可得以操縱而輕重之也。臣未知近日獄情之復如何,而其在嚴隄防懲亂賊之道,不可不反復窮詰,鉤得其情,鋤殘廓淸,俾無遺育然後,不逞之徒,知所懲畏,神人之憤,庶可少洩。惟聖神,留神察納焉云云。答曰,省疏具悉。所陳者,業已下敎。爾其勿辭,察職。
慶尙監司權爀疏。答曰,省疏具悉。所陳者,令備局,稟處。卿其勿辭,察任。
仁川府使朴弼傅疏。答曰,省疏具悉。所陳者,令備局,稟處。
乙丑十一月二十八日巳時,上御仁政門外親鞫時,行都承旨李日躋,左承旨柳萬重,左副承旨金尙迪,右副承旨金光世,同副承旨洪鳳漢,記事官李壽鳳,假注書沈墢,事變假注書閔增,記事官李胤恒·李堉,領議政金在魯,左議政宋寅明,判義禁金若魯,同義禁李普赫·申晩·李宗白,掌令金尙耉,正言嚴瑀,問事郞廳李壽德·任師夏·李克祿·李光瀷·兪彦好·李應協·尹志泰·李重祚,刑房都事尹光德·金履福,文書色都事鄭克淳·任玣入侍。在魯曰,日寒連酷,聖體若何?上曰,一樣矣。在魯曰,大王大妃殿氣候何如?上曰,差勝後一樣矣。在魯曰,王世子氣候何如?上曰,好過矣。寅明曰,臣有區區所懷敢達矣。今此拿來罪人,卽東國臣子不共戴天之讎,皆欲臠而食之,此則不必問目,直爲刑訊,宜矣。上曰,左相,傷於虎者。其時見之,故然矣。寅明曰,此不可循例治之矣。上曰,左相,其時以翼觀·順觀具五刑爲言矣。上曰,問郞,持草紙進來。書問目。上曰,罪人鐵剛上之。上曰,判義禁問之,此漢,順觀之養子乎?上曰,此漢,貌如順觀,甚於畬者矣。寅明曰,然矣。上曰,罪人具刑。上曰,汝與畬謀逆情跡,一一直告。上曰,誰爲順觀養子乎?上曰,畬與汝謀逆之狀,斗齡,已告之,與畬酬酢之言,直告之。若魯曰,與淸北人,謀逆節次爛漫矣。上曰,今日,欲了當矣。枝上生枝,葉上生葉,了當未易矣。此漢所告之人,乃與畬同謀者乎?寅明曰,畬旣鼓動,則淸北緣坐罪人,必皆與之同謀矣。上曰,此漢所知,必倍於斗齡矣。在魯曰,斗齡,卽瑞麟之子,畬之甥姪,豈不能盡知之乎?寅明曰,斗齡,不盡告者矣。上曰,戊申逆賊,皆不盡告,而麟佐,亦不爲盡告矣。寅明曰,然矣。上曰,問郞,問罪人斗齡以爲,畬,使渠,締結淸北連坐人,相議凶圖,事或不成,則告變爲宜云,則汝以爲他人,雖或告變,戊申餘孽,豈可爲告變乎云云。此事,汝直告之。上曰,畬爲窩主,而使何人爲紹介乎?必有使喚者,一一直告。上曰,羅哥謂汝曰渠亦同謀云乎?上曰,今汝所告之人,畬以爲皆入其中云乎?上曰,汝以爲作文殊常云,其文,以不道之說,誑惑淸北連坐人乎?汝直告之。上曰,畬家往來人李德夏在嶺南云者,汝見之乎?上曰,罪人解縛,下之。在魯曰,問事郞廳趙雲逵奉命在外,李昌壽身病猝重,竝姑減下,以前司諫尹志泰,前縣監李應協差下。令該曹,口傳付軍職,何如?上曰,依爲之。出榻敎上曰,罪人戒剛上之,以鐵剛問目,仍爲問之。上曰,罪人具刑。上曰,汝兄,已遲晩,汝亦直告。上曰,罪人解縛,下之。上曰,罪人鐵剛上之,仍爲具刑,以前問目,更爲問之。上曰,汝與龍發面質,則汝可勝乎?上曰,畬之流入京中之計,汝亦知之乎?上曰,汝弟亦見畬,而汝亦言此計於汝弟乎?上曰,畬以爲順觀子知之云,以汝初爲順觀養子,故指汝爲順觀子乎?上曰,罪人解縛,龍發上之,使之面質。上曰,龍發下之,鐵剛,更爲具刑。上曰,畬見汝,必無不盡言之理,謀逆酬酢之言,直言。上曰,汝見羅哥云,其貌何如耶?上曰,龍發,別人而亦爲使喚,汝以畬之從弟,畬豈不使汝聚會賊徒乎?上曰,爲逆,必有如此如此之情節,直告之。上曰,罪人解縛後,結案招,使之聽之,可也。上曰,承旨書之。傳曰,閉關之日不遠,曾前已有其例。罪人鐵剛處斬,依大逆例擧行,懸首於門外事,分付。上曰,判義禁進來。閉關之日,不遠,杖斃罪人,勿爲留置門內,渠之族屬,若有之,許其收屍,不然則令當部,出置門外事,分付于漢城府官員,可也。若魯曰,當依聖敎爲之矣。上曰,德載上之,仍爲具刑。上曰,汝與龍發,爲畬所親,無異子息云,必無不知之理,況畬之庶從弟鐵剛之招,以爲汝與龍發,爛漫相議云,汝一一直告。上曰,逆賊緣坐人,無怪,而汝以平民,與逆孽同爲謀逆,尤極陰慘矣。上曰,畬之大蕩策,龍發,若渠自來納,猶不可謂忠臣,況畬以大蕩策送龍發,則龍發,非逆而何?若魯曰,逆賊正法者,懸首三日後,例出門外矣。今則旣承下敎,不待三日,卽出門外之意,敢達。上曰,依爲之。上曰,罪人解縛,下之,斗齡上之。上曰,畬以爲流入城中云,流入者誰乎?西北人,雖欲流入,此皆定配之類,何以盡離乎?上曰,畬以爲有夜丹騷屑云,夜丹云者,何也?丹,卽丹賊之稱乎?若魯曰,臣在關西,治犯越人,則邊人,多稱惹端,此或夜丹之變稱矣。日躋曰,西關賊,或稱以丹,而有名無形矣。上曰,問郞,問罪人,西北,有丹賊云云,汝聞之乎?上曰,汝亦見犯越人,必見賊矣。上曰,慈山鐵剛,有所告矣。汝當初,何不盡告乎?上曰,羅哥亦入於畬黨乎?上曰,羅哥則緊矣。旣爲畬所稱,則必難者矣。若魯曰,羅哥,不可不發捕,朴哥名字雖小異,而郭山,卽有定配人朴哥,同爲發捕宜矣。上曰,朴哥名字雖異,而亦將發捕乎?寅明曰,朴哥捕來後,若無明白事,則或生出,亦何妨乎?上曰,然則發捕,可也。若魯曰,假都事一人送之乎?上曰,依爲之。上曰,問罪人畬,以火何以攻之乎?寅明曰,火攻之策,出於思晟,而戊申年,亦流入城中,欲以火用事,而其日夜,大風雨,不得設計矣。在魯曰,其日雨,道路不通,臣在坡州,聞急報而未及抵京矣。上曰,罪人下之。上曰,承旨書之。傳曰,親鞫姑罷,罪人拿來後擧行。上曰,大臣進來。戒剛,不必更問。卿等之意,何如?寅明曰,戒剛,以翼觀之子,順觀之養子,何以生之乎?上曰,今番捉來者,戊申餘孽也。殊常者,雖杖殺,有何所惜?而無可問者,則亦何必以戊申餘孽,一一杖殺之乎?在魯曰,豈可盡爲殄滅,而其中翼觀·順觀之子,不可生之矣。寅明曰,聖心,卽堯·舜之心,而戊申逆種,豈不可以杖殺,以防後患乎?若魯曰,戒剛,欺隱甚多,情節極殊常,雖非順觀·翼觀之子,其在鞫體,不可不加刑嚴問矣。寅明曰,逆魁之子,待年當死,而尙今生存者,已是王政之失,而旣入之後,何可生之乎?且戒剛之不爲云者,無明白可知者,則豈可不杖問之乎?在魯曰,鐵剛旣爲之,則戒剛,豈有不知之理乎?若魯曰,戒剛,年已二十餘,其兄事,豈不知之乎?尙耉曰,其兄,旣知之,則其弟豈不知之乎?加刑以問,宜矣。瑀曰,臣等方以逆魁子追坐,爲連啓則此漢,入此中,安可生出乎?上曰,龍發則領相之意,欲寬之矣。今亦何如?在魯曰,臣意則以爲龍發,告變之流,不必死矣。寅明曰,龍發,顯有綢繆之意,非全然不知者矣。普赫曰,龍發·德載·畬,入於一包中矣。上曰,予以龍發爲奸詐矣。此漢,誠難處置矣。龍發之叔,以非理與訟,死於獄中云,死於何時乎?若魯曰,昨年,死於獄云矣。上曰,龍瑞事,欲下敎而未果矣。此漢,亦難處置矣。若魯曰,龍瑞處置,亦不難,罪人來後,當問之矣。上曰,捕將引見。左邊捕盜大將具聖任,右邊捕盜大將鄭壽松入侍。上曰,北道下去人,尙無消息乎?萬雄,想已得之,必知其痕跡矣。聖任曰,前已仰達矣。雖或有犯越之擧,若知其痕跡,則必有妙理矣。壽松曰,聞今番入來捕校之言,則北關雪塞,似當遲滯矣。上曰,似然矣。尙耉啓曰,坦事。措辭見上上曰,旣諭何煩。泰績事,上曰,其勿更煩。瑞虎等事,上曰,其勿更煩。陸師聖事,上曰,其勿更煩。夏宅事,上曰,其勿更煩。畬事,上曰,勿煩。戊申逆魁之子事。上曰,勿煩。慶昷事,上曰,勿煩。瑀啓曰,李時蕃事。上曰,其勿更煩。坦事,上曰,旣諭何煩?泰績事,上曰,其勿更煩。畬事,上曰,勿煩。戊申逆魁之子事。上曰,勿煩。若魯曰,禁府時囚罪人金就寶,今當照律,而法文,無襯合之律,故敢達矣。就寶之同姓三寸叔泰起,戊申年,以淸州將校,被捉於譏察,而梟示矣。梟示雖無緣坐之法,渠以罪人姪子,乃敢掩匿,肆然赴擧,濫入於內三廳薦中,至經監察守令,放恣無嚴,甚矣。此類之廁於仕籍如此,其可謂國有法乎?不可不嚴懲。而如以比律·照律,則掩過不過,爲杖一百,而此則太輕,而亦不襯著,宜有處分矣。上曰,其時國家不行應坐之律,故渠敢爲如此矣。在魯曰,渠雖免應坐之律,何敢赴試決科,至登於內三廳薦乎?渠爲監察時,見塞於南德純,越其署經云,德純則似知其根本,而其後他人,不能詳知,故渠必圖囑,無事署經矣。今則實狀,旣已綻露,豈可不爲嚴處乎?上曰,當用何律乎?在魯曰,特爲遠配,而永削仕版,似宜矣。上曰,左相之意,何如?寅明曰,此欺罔國家也。厥罪不輕。領相所達好矣。上曰,然則永削仕版,遠配,可也。出擧條若魯曰,頃日筵中,有庚子以後因上言料布增加者,上自掖屬,竝勿施之命矣,今方擧行。而賢嬪宮別監,曾於己酉年,因上言,始給朔布。而嬪宮別監,上年,循例磨鍊朔布矣。賢嬪宮別監,今若減布,則與嬪宮別監,未免斑駁。嬪宮別監,則直爲給布,而非由上言,到今竝減,亦涉如何,敢此仰稟矣。上曰,嬪宮別監,亦因謬例而然矣。若魯曰,各殿別監,當初有料,而無布矣。二去甲寅及乙酉丁酉,各殿別監,次次上言,皆有朔布,而嬪宮別監上言,在於庚子以後,故方在勿施之中矣。上曰,王者之政,宜信,嬪宮·賢嬪宮別監,竝一體減布,可也。出擧條日躋曰,臣以院隷事,敢此仰達矣。本院之號令百司,專以使令爲恃,而元額不過二十九名,故每當多事之時,則輒不免加出,自兵曹給布矣。曾於乙巳年間,故相臣洪致中,爲兵判時,因院隷之上言覆啓,加定六名,故院隷之數,合爲三十五名。而行之二十餘年,僅得成樣。而近來則兩司外各司牌招,皆使院隷去來,則亦不無苟艱之弊矣。今因向日筵敎,凡上言加定者,一體勿施,則院隷六名,亦將竝入於減下之中,此後傳命之際,必多有生事之慮,故敢達矣。上曰,其時下敎只令料布加濫者,勿施而已。元非減額數之意,額數依前置之,可也。出擧條上曰,再覆。以二十九日爲之事,分付秋曹,可也。出榻敎遂還入。
上在昌德宮。停常參·經筵。
午時,日暈。未時申時,日暈左珥,暈上有背。
柳萬重啓曰,行大司憲尹容,掌令金翰運未肅拜,執義兪宇基牌不進傳旨未下,掌令金尙耉,持平李昌儒·任珣呈辭入啓。今日以監察茶時之意,敢啓。傳曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調元景夏,副提學李日躋啓曰,節屆長至,日候不適,伏未審此時,聖體若何?昨日親臨帳殿,終夕鞫囚,冒寒勞動之餘,不瑕有傷損之節乎?前劑入湯劑,已盡於昨日。臣等連請入診,未蒙允許,下懷憂鬱。今日率諸御醫,詳察聖候,議定繼進當否,有不可已。大王大妃殿氣候何如?臣等,不任區區伏慮,敢來問安,竝此仰稟。答曰,知道。慈殿氣候差勝後一樣。予則一樣。勿爲入診。湯劑,加劑五貼以入,宜矣。
柳萬重啓曰,左副承旨金尙迪,今日不爲仕進,卽爲牌招,何如?傳曰,允。
趙明履啓曰,明日冬至望闕禮,依近例爲之之意,敢啓。傳曰,知道。
咸鏡監司狀啓,永興等官居品官張鵬擧繼母車氏等,爲虎囕死事,傳于金尙迪曰,囕死人等,令本道恤典擧行。
上在昌德宮。停常參·經筵。
大殿·大王大妃殿·中宮殿·世子宮·嬪宮·賢嬪宮,政院冬至單子問安。答曰,知道。
大殿·大王大妃殿·中宮殿,朝廷二品以上·六曹單子問安。答曰,知道。
柳萬重啓曰,今日賓廳坐起,旣已頉稟,所當持公事入侍,而冬至相値,不得入侍之意,敢啓。傳曰,知道。
金尙迪啓曰,備邊司郞廳來言,今日賓廳坐起日次,而冬至相値,不得來會云矣,敢啓。傳曰,知道。
又啓曰,行大司憲尹容,掌令金翰運未肅拜,執義兪宇基牌不進傳旨未下,掌令金尙耉,持平任珣呈辭,李昌儒再度呈辭入啓。今日以監察茶時之意,敢啓。傳曰,知道。
又以都摠府言啓曰,今日,入直內三廳武兼禁軍及軍兵等,當爲中日習射,而冬至相値,不得爲之之意,敢啓。傳曰,知道。
傳于金尙迪曰,弘文提學,待開門牌招。
傳于金尙迪曰,明日常參停。
趙明履,以吏曹言啓曰,接慰官李鎭儀呈狀內,身病猝重,萬無往赴之望云,今姑改差,其代,口傳擬差以入之意,敢啓。傳曰,知道。
吏曹口傳政事,以兪彦好單付接慰官。
金尙迪,以禮曹言啓曰,今十一月二十四日,親鞫入侍時,因大臣陳達,關白退休,立其子告休,大差倭,非久出來,京接慰官,預爲差出,依例接待事,命下矣。前頭大差倭,齎來書契回禮單,及京接慰官齎去禮單,當爲磨鍊。而取考本曹謄錄,則關白告休差倭接待,前例無可據之文,惟有關白告訃·告慶,差倭及島主退休告知,差倭接待時,回禮單磨鍊之例。而物種起數,略有加減之端,似當以告訃差倭接待時例磨鍊,而事係邊情,臣曹有難擅便,令廟堂,稟處,何如?傳曰,允。
領府事金興慶箚曰,伏以臣於頃者,猥伸疾痛之呼,特蒙聖上之垂憐,諭之以善攝,賜之以珍劑。伏枕惶感,攢祝靡極,寵靈所被,宜卽痊歇,而惟是頹齡殘氣,積傷於多日奔走,宿疾挾寒,輾轉沈篤,膠固之痰,傳變靡常。上而胸脅痞痛,飮啖全廢,下而腰脚疼痺,跬步難運,咳喘且劇,達夜失眠,藥餌罔效,氣息澌綴,生意都盡,復起無望。間有親鞫之命,而未克入侍於帳殿,病裏惶悚,無地自容。今當長至之日,大庭臣僚,齊申起居之禮,而臣獨落身床席,末由進參。臣罪於是尤萬萬矣。玆敢略暴微懇,仰請嚴誅。伏乞聖明,亟命鐫罷臣職秩,以爲人臣闕禮者之戒,千萬幸甚云云。答曰,省箚具悉卿懇。以疾未參,其何所傷?卿須安心勿辭,善攝焉。仍傳曰,遣史官傳諭。
上在昌德宮。停常參·經筵。
昧爽,有霧氣。辰時,沈霧,巳時,日有兩珥。
洪鳳漢啓曰,行大司憲尹容,掌令金翰運未肅拜。執義兪宇基牌不進傳旨未下。掌令金尙耉,持平任珣呈辭。李昌儒三度呈辭入啓,今日以監察茶時之意,敢啓。傳曰,知道。
李日躋啓曰,右副承旨金光世,今日不爲仕進,卽爲牌招,何如?傳曰,允。
趙明履啓曰,弘文提學徐宗伋牌招不進,推考傳旨,今方捧入。而特招之下,不卽承命,事甚未安。更爲牌招,何如?傳曰,允。
傳于李日躋曰,都承旨持此題,與提學偕往,儒生試取以來。
李日躋啓曰,臣承命祗奉書題,與弘文提學徐宗伋,偕往泮宮,儒生等試取,收券八百九十張以入之意,敢啓。傳曰,竝科次。
傳于趙明履曰,慈聖六旬在近,愛日之心,一倍元日。當率百官賀陳表裏,依此擧行,年深慕深,大殿以下陳賀,皆權停。
金光世啓曰,明日啓覆時,憲府無進參之員。牌不進傳旨未下外,呈告未肅拜人員,竝待開門牌招,以爲推移入侍之地,何如?傳曰,允。
又以兵曹言啓曰,去十一月朔,各廳堂下武臣等試射,連因有故,今已踰月。不得爲之之意,敢啓。傳曰,知道。
柳萬重,以戶曹言啓曰,依傳敎左議政宋寅明去九月十月,今十一月合三朔祿俸,令倉官,更爲輸送于本家。則以爲,爲參鞫事,雖已承命,相職,終難仍冒,常祿不敢領受云,又不領受。來十二月朔祿牌,亦不出給,何以爲之?敢稟。傳曰,令倉官,更爲輸送。
上在昌德宮。停常參·經筵。
巳時午時,日暈。
以應敎宋昌明,副校理韓億增牌不進,禁推傳旨,傳于趙明履曰,竝推考傳旨捧入。
有政。吏批,判書李周鎭病。參判李益炡進。參議沈星鎭病。都承旨李日躋進。
吏批啓曰,判書李周鎭,參議沈星鎭,俱以病不來。小臣獨政未安,何以爲之?敢稟。傳曰,仍爲之。
又啓曰,朔州府使,今當差出,未準朔禁軍將,竝擬,何如?傳曰,允。
又啓曰,臺諫闕員,今當差出。而擬望之人乏少,外任竝擬,何如?傳曰,允。
以朴致文爲獻納,李齊華爲持平,李章吾爲江界府使,洪益海爲朔州府使,權抗爲江原都事,沈鳳徵爲長湍府使,趙鳴逵爲司畜別提,河重紀爲典籍,尹東夏爲奉常僉正,□輯寧爲奉常判官,沈銈爲工曹佐郞,金文行爲海州判官,黃柙爲鎭川縣監,金漢禎爲谷城郡守,任師夏爲吏曹佐郞,權潗爲宗廟令,魚史弼單付奉常參奉,權達國單付承文正字,尹學東單付接慰官。
李日躋,以吏曹言啓曰,健元陵令李齊衡呈狀內,身病甚重,勢難察任云。今姑改差,何如?傳曰,允。
兵批,判書金若魯啓覆入侍進,參判李宗白病,參議徐命珩病,參知朴㻐入直進,左副承旨金尙迪進。
兵批啓曰,同知中樞府事李埰·金篆·金光夏·李泳·申縉·愼爾泰·朴載泰,僉知中樞府事趙尙軫·金載明,俱以篤老之人,病難供職。忠翊衛將金時佑,忠壯衛將金道赫,近得輪疾,差復無期,俱爲呈狀乞遞。竝今姑改差,何如?傳曰,允。
以閔聖洙付副護軍,尹東浚·李昌儒付副司直,李汲付副司勇,金澻付同知,全命佐·金重河·李彦相付僉知。
吏曹口傳政事,尹學東爲接慰官。
備忘記,傳于趙明履曰,居首進士尹鳳五,直赴殿試。之次生員兪彦鋿·李東運,進士吳道源·金義之·宋欽明·李鳳元,幼學李命植·宋琦明·李承遠,各給二分。
傳于金光世曰,更思之,其鞫體嚴治之道,有不然者,明日待開門擧行,時刻隨時入之。
掌令金翰運疏曰,伏以臣於日昨,以疾病之難强,情勢之難安,敢陳一疏,以冀聖明之矜諒矣。及承批旨,未蒙開許。臣衷情抑塞,罔知所以自措也。臣之區區情勢,姑捨勿論,目今賤疾危苦,已浹旬望,頑痰塞胸,水漿不下,寒熱交作,頃刻異態,僵臥旅舍,晝夜昏叫,神精眩瞀,人鬼莫分。似此病狀,雖在年少强壯之時,決難束帶供仕。況臣衰耄之年,罹此危篤之疾,只自朝夕待盡而已。實無一毫强起驅策之望。今以啓覆,天牌狎臨,臣病裏惶隕,不敢偃然坐違。謹此左扶右掖,忍死擔舁,隨詣於禁扃之外。而無路入肅,拜章徑歸,臣罪至此,無以自逃。伏乞聖慈,俯垂哀憐,亟許鐫臣職名。仍治臣逋慢之罪,俾得安意調治,以尋生路,不勝萬幸。臣於垂死之中,僅此搆陳短章,宜不暇攙及他說。而第臣於昨日,得伏見備忘。則有曰慈聖六旬在近,愛日之心,一倍元日,當率百官賀陳表裏。臣於病中,蹶然起坐,不覺忻抃聳躍,攢手拜祝,欽仰我聖上出天之至孝也。噫,顧今天時,卽陽生之節也。群陰消剝之餘,一陽初動,有若幽暗中一點白,浸浸然有將進之勢。是故,易復卦之彖曰,七日來復,此言自姤一陰之卦,至復一陽之月,乃爲七卦,而一陽始爲來復也。又曰,復其見天地之心,此言群陰盛極之時,乃有一線微陽,潛伏地中,忽然來復於下,天地生物之心,藹然可見也。自古帝王,當此之時,莫不閉關岑寂,導達和氣。使萬物,各遂其性,兆民各保其生。今日我殿下,夙夜留神而體念者,亦不越乎敬天恤民,扶陽導和。而又於陽生之翌日,特下至誠至孝之敎。殿下此心,卽大舜終身慕之心也。推此心而發政施仁,則何物之不遂,何民之不生也?仍竊伏念,老老之仁,貴乎及人,歲時優老之典,旣有常憲,則有司之臣,事當仰體聖心,遵例擧行。而今年則與常時有異,其所以優卷之典,似宜比前有加,以我聖上推孝之意。而第臣於在鄕之時,或見歲首頒餽之際,各邑不能詳盡抄出,年滿應受者,或多見漏之弊。此亦另加申飭,俾無向隅之嘆。而且今年穡事之凶歉,八路同然。目下流丐之徒,道路纏續,周恤之政,不可少緩。其中年老鰥寡飢凍將死之類,不待開賑,別爲優恤,則其在聖朝及老之仁,不爲無助,而亦可爲恤民導和之一端。臣不任區區抃祝之忱,略此附陳,惟聖明,留神採納焉。臣無任云云。答曰,省疏具悉。其勉是矣。宜勉而所陳者,當下敎矣。爾其勿辭察職。
乙丑十二月初二日辰時,上御熙政堂。三覆入侍時,行都承旨李日躋,左承旨柳萬重,右承旨趙明履,左副承旨金尙迪,右副承旨金光世,同副承旨洪鳳漢,記事官李壽鳳,假注書沈墢,記事官李胤恒·李堉,東領議政金在魯,行戶曹判書鄭錫五,右參贊元景夏,吏曹參判李益炡,右尹金尙魯,掌令金尙耉,正言嚴瑀,西,行兵曹判書金若魯,刑曹判書柳儼,工曹參判沈聖希,刑曹參判鄭益河,參議李普昱,以次進伏訖。在魯曰,日氣陰冷,聖體若何?上曰,一樣矣。在魯曰,大王大妃殿氣候何如?上曰,近來差勝矣。在魯曰,王世子氣候何如?上曰,好過矣。在魯曰,近來啓覆入侍人員,從便減省。而今日工曹參判沈聖希,同義禁減下,肅拜後,當追後入侍。而禮曹堂上,無入參之人,六曹亦不備員,誠甚未安矣。上曰,六曹則當備員矣。日躋曰,禮曹則判書徐宗伋,方以掌試事,來在賓廳。參判洪象漢,參議鄭翬良,方在外矣。若魯曰,啓覆入侍,事體甚重。而近來以殿宇之狹隘,五上司不爲入參。雖因事勢之不得已,已非舊例,且應參諸司,每多不備。頃日初覆,六曹亦不備。今日禮曹玉堂,又無入侍,而長官亦或有不入來,誠爲未安矣。上曰,此則重臣所達是矣。不緊司減省何關。而今日六曹長官,有不入來者,竝從重推考。政院不爲申飭,當該承旨,推考,可也。出擧條光世,讀京囚殺獄罪人馬兵李漢興推案。上曰,無漢興則南承弼幾死矣。漢興以馬兵,乘其義氣,一時歐打,而此非故殺,亦異於鬪歐殺矣。在魯曰,下敎至當矣。此非鬪歐殺,亦非故殺,有若意氣而然也。上曰,若以義不義言之,則彼漢不義,此漢則義矣。在魯曰,殺人則分明,生之亦難,而此非殺人中之可惡者矣。上曰,此出於一時乘氣之致,當有參酌,僉議何如?錫五曰,頃已告達矣。不殺,是特恩事,臣何敢達乎?若魯曰,殺人則殺人,不可生矣。儼曰,臣是秉法之官,殺人者死,在於法,法外無可達矣。景夏曰,臣之迷見,頃已達之矣。此非故殺與鬪歐殺者,下敎至當矣。以此欲生之,則聖德藹然。而殺人者死,豈可以軍兵之義氣,貸其死乎?益炡曰,殺人旣狼藉,難貸其死矣。聖希曰,以此謂義氣而生之,則前頭,托以義氣,殺人必頻出,是可慮矣。益河曰,臣與刑判所達,無異矣。尙魯曰,初覆已達之,今無可達者矣。普昱曰,殺人狼藉,不可傅生矣。尙耉曰,馬兵之流托以義氣,歐打人者甚多,此漢不死,則後弊難防矣。瑀曰,末世人心,後弊難遏,此難免三尺之法矣。上曰,孫先江過,甚矣。因渠而幾殺二人矣。景夏曰,下敎至當矣。上曰,閔東成則加功足矣。景夏曰,東成生存,則當罪之,而已死故,無施法處矣。上曰,軍兵用氣然後,可用之。無俠氣則何處用之乎?景夏曰,雖是軍兵,托以俠氣,空然殺人,則豈可貸死乎?儼曰,勇於公戰,㤼於私鬪,軍兵以私鬪爲勇,則此豈可用乎?若魯曰,軍兵之乘其俠氣,空然打人者,亦不可無懲矣。儼曰,兵判此言是矣。景夏曰,此雖聖上好生之德,臣意則決不可貸矣。上曰,承旨書之。王者慮囚,蓋所以審克也。若不深究,一刑官足矣。其何聚多官而啓覆乎?漢興歐打,初非欲殺之心,則不可擬之於故殺之律。其由一時乘憤,則亦不可擬之於鬪歐殺之律。二律俱不襯著兺不喩,於被殺者殺人者,參以究之,漢興不無參酌之端,東成已有可惡之跡,循例置法,豈王者恤刑之道哉?然乘其俠氣,下杖於渠不干之人,亦不不可尋常酌處。嚴刑一次後,減死島配。先江則以渠之故,幾殺二人,其尤杖打永弼,又以刀刺,永弼之不爲殞命,亦幸矣。此等末世,亦不可不嚴懲。爲先刑推一次後,考律勘處爲良如敎。日躋讀京囚殺妻罪人私奴時男推案。上曰,僉議,何如?在魯曰,此旣非猜妬之類,而常漢之歐打其妻者甚多,如此之漢,殺妻狼藉,置法之外,無可達矣。儼曰,大臣所達是矣。此則傷處尤不忍矣。若魯曰,殺妻狼藉,文書無可生之道,置法宜矣。諸臣議同。上曰,承旨書之。依律。萬重讀公州囚殺獄罪人私奴萬己推案。上曰,僉議,何如?在魯曰,此無可議者矣。諸臣議同。上曰,承旨書之。依律。上曰,承旨年老乎?錫五曰,丁巳生,明年爲七十矣。上曰,以其年見之,則精矣。若魯曰,數年前爲安州牧使,而爲治過於年少人矣。景夏曰,以承旨,逐日仕進之際,必早早入來矣。上曰,李世璡一般矣。明履讀外囚廣州殺獄罪人韓眞金推案。上曰,僉議,何如?在魯曰,用法之外,無可達矣。諸臣議同。上曰,承旨書之。依律。尙迪,讀外囚信川殺獄罪人私奴韓鳴夫里推案。上曰,僉議,何如?在魯曰,常人,以微事,或有殺人者,而此則殺獄中情狀絶惡者,置法宜矣。諸臣議同。上曰,承旨書之。依律。鳳漢,讀京囚殺獄罪人私奴泰龍推案。上曰,僉議,何如?在魯曰,此鬪歐殺也。無可疑者,置法之外,無可達者矣。諸臣議同。上曰,承旨書之。依律。上曰,諸臣少退。少頃,還爲入侍。光世讀外囚伊川殺獄罪人良人金己奉推案。上曰,僉議,何如?在魯曰,士丁,旣以造謀不待時處斬矣。此罪人,當以加功定罪,而絞則輕矣。此外更無他可議者矣。諸臣議同。上曰,承旨書之。依律。鳳漢,讀慶州僞造印信罪人鄭之彦推案。上曰,僉議,何如?頃者吏判有言矣。在魯曰,近來印信僞造者甚多,而連爲活之。故臣以此慮之矣。此漢情節,印跡分明用之於官家收米之文書,此難容貸矣。錫五曰,頃已達之,今無可達者矣。若魯曰,印文雖未成,亦斬,況印文已成,無可論者。而如此之類,前以好生之德,傅之生議矣。上曰,吏·兵判之言同矣。儼曰,臣法官,法外無可達矣。我國之法,玩愒,民不知法,而多有犯者,申嚴其法,使民不犯法,此爲導民以安之道矣。景夏曰,三尺至嚴,用法之外,無他可議。渠欲免罪而陷人不孝,情狀絶痛。吏兵判之見,臣未知之矣。聖希曰,刑判之言是矣。如此罪人,殺之,是爲民也。在魯曰,殺一人,爲活百人之道矣。益河曰,渠之所造,不過胡瓠蔕,所用處,不過十年米矣。吏·兵判所達則爲其人命至重,有所仰達者,不無見矣。上曰,秋官寬矣。尙魯曰,初覆已以用法之意仰達,今無可達者矣。普昱曰,印信僞造,何等重罪,豈可每每活之乎?尙耉曰,渠之所用處,無論多少,旣有用處,則何可用寬典乎?用法嚴然後,民知畏法,而不輕犯矣。瑀曰,如此之類,定法然後,可以懲一礪百矣。上曰,此漢陷人不孝者,誠奸惡矣。此則可合刑推,而本事則印信僞造之類,每用寬典,故今番此漢,初不欲從輕矣。頃者吏判,欲生之故,予有下敎者矣。今日一重臣,又有此議矣。僉議,更何如?在魯曰,印文未成者,亦斬,制法嚴矣。印文已成者,何可貸死乎?錫五曰,活人爲好生之德,而此漢不定法,則民不知法矣。若魯曰,臣之俄者所達,只爲仰贊盛德而已,非以法貸死之言也。儼曰,臣雖待罪法官,何如一味以用法爲主乎?近來印信僞造者,多不死,故法之玩愒,臣以爲悶。此則欲守古法矣。景夏曰,此與前年所活者有異,不可活之矣。益炡曰,臣見此文案,心以爲若以好生之德活之,則無關矣。聖希曰,近來印信僞造之類,甚多,或以菁或以胡瓠蔕而爲之,此皆一也。俱不可屈法而容貸矣。益河曰,臣俄已達之,更無可達者矣。尙魯曰,此是特恩,在下者何敢仰請乎?普昱曰,印信僞造之類不死,故御寶僞造者,亦多有之。其在防後弊之道,不可不嚴其法矣。尙耉曰,此漢終不可生矣。瑀曰,此漢若生,則後雖有印信改造者,何以禁之乎?上曰,諸承旨之議,何如?日躋曰,僞造豈有大小之別,用處豈有多少之異乎?此則一切嚴其法宜矣。萬重曰,木與菁·胡瓠蔕,有何異乎?僞造則一也。此不正罪,他何可禁乎?明履曰,僞造則一也。而若欲以特恩活之,則臣下何必固爭乎?尙迪曰,臣爲審理使時,以爲此漢當死。而若欲一體傅生,則無可爭矣。光世曰,恩不可每施,法不可每屈,以恩屈法,此不可施於如此罪人矣。鳳漢曰,旣有法焉,則奚暇於木鍮胡瓠蔕之不同乎?此漢正法,則愚氓知有法而不犯。若以胡瓠蔕之小活之,則後必有以菁造之者,以菁之小而亦將活之乎?法一低昻,後弊必生矣。儼曰,印信之信字,卽國家之信,盜國家之信者,大小輕重,不可論矣。上曰,秋判所達,雖是因此而有下敎者,大訓豈非大信,而臣下或有盜大訓之信,此則不用法乎?儼曰,臣等守之甚固,雖或有犯之者,此則非臣所知也。上曰,同副所達是矣。而此漢所犯,由於借書作用者,而終不能行其計,此有可恕者矣。儼曰,聖上好生之德,臣豈不欲仰體。而此漢,終不可生矣。景夏曰,前此有傅生者,臣果仰贊聖德,而此漢終不可生矣。上曰,此文案姑置之,他文案達之,可也。光世讀開城殺獄罪人安贊推案。上曰,僉議,何如?在魯曰,殺人分明,此則無可議矣。諸臣議同。上曰,承旨書之,依律。尙迪,讀江東殺妻罪人幼學邊慶邦推案。上曰,僉議,何如?在魯曰,此事前已達之矣。殺妻分明,而屍帳齊截,有可疑,至於檢官拿推矣。第究其情則有可恕之道,活之亦不害矣。錫五曰,頃以情有可恕,仰達矣。今無更爲可達者矣。若魯曰,在法當死,以情可恕,量處,似好矣。儼曰,此文案始見之,則有可矜者,更思之,則無可矜者矣。上曰,刑判之言過矣。此三思之惑也。儼曰,其時事,渠能知之者,可異矣。景夏曰,刑判所達深矣。其情有可以參酌者矣。益炡曰,此人亦兩班,而傷其五倫,此不可生矣。上曰,吏參之言,可以參互矣。聖希曰,醉中迷亂,不辨天地,則酬酢事,何以知之乎?益河曰,刑判之言過矣。此則情有可恕矣。尙魯曰,初覆已以傅生之論仰達,今無可達者矣。普昱曰,情則可恕,而臣方待罪法官,實難爲以情屈法之論矣。尙耉曰,雖是醉中無知之事,旣以鎌殺之,則渠何以生乎?瑀曰,見其文案,此是倫紀之變,渠何可生乎?日躋曰,平安道有一獄事,與此適相同。臣於其時活之矣。上曰,審理使知此獄乎?日躋曰,此乃六月後事。臣於其前,已復命矣。上曰,承旨書之。於其律則無可赦之端,究其心則有可矜之意,參酌減死遠配爲良如敎。上曰,同副書判付于鄭之彦文案,渠已自服,律文雖嚴,王者慮囚,蓋所以律外求心也。之彦所犯,由於借書作用者,而因致雄之致疑,終不能行其計兺不喩。其欲偸食者,亦甚些少,渠亦不下杖而承款,以此置法,非王者欽恤之意,特爲減死島配爲良如敎。儼曰,洪州罪人陳日贊文書雖來,罪人旣已見失。今番啓覆時,不得爲之,故敢達。上曰,唯。尙耉啓曰,坦事。措辭見上上曰,旣諭何煩?泰績事,上曰,其勿更煩。瑞虎等事,上曰,其勿更煩。陸師聖事,上曰,此啓之尙今爭持,其涉過矣。其勿更煩。夏宅事,上曰,其勿更煩。畬事,上曰,勿煩。戊申逆魁之子事,上曰,勿煩。慶昷事。上曰,勿煩。新啓,李漢興之濫殺人命,邊慶邦之醉中殺妻,鄭之彦之僞造印篆,俱係一律,渠旣承款,則論以情法,無一可恕,而今此酌處之命,雖出於我聖上好生之德,三尺至嚴,有難容貸。請李漢興·邊慶邦·鄭之彦,竝命依律處斷。上曰,不允。瑀啓曰,李時蕃事。措辭見上上曰,其勿更煩。坦事,上曰,旣諭何煩。泰績事。上曰,其勿更煩。畬事,上曰,勿煩。戊申逆魁之子事,上曰,勿煩。新啓,殺人者死,三尺至嚴,李漢興·權必才之打殺人命,旣甚狼藉,渠又一一承款。邊慶邦之乘醉殺妻,尤係倫紀之變,論以情法,無一分可恕之端。今此酌處,雖出於好生之德,而其在重殺獄之道,終不宜輕議貸死。請李漢興·權必才·邊慶邦,竝命依律處斷。上曰,李漢興·邊慶邦事,已諭府啓。權必才事,初非酌處,蓋由於擬律乖當,則一體請還莫知其當,不允。又啓曰,臣言議巽軟,已愧不稱,近又連赴鞫坐,不能詳閱文案。今日啓辭中,權必幸,誤認以自上酌處,混請勘律,至勤聖敎。臣之不審之失著矣。其何可一刻仍冒於臺次乎?請命遞斥臣職。上曰,蓋由於不察本事之致,莫若覺悟而收殺,勿辭。亦勿退待。上曰,李陽重去後無消息,可怪,而李陽重爲人實矣。景夏曰,李陽重爲人,牢實,爲事不輕危矣。上曰,黃賊若在被邊,則越去不難矣。若魯曰,旣知在彼邊,則何可不暫越而捉來乎?上曰,李陽重·任時倜以西北人物,俱可用矣。益河曰,任時倜,少時膂力智勇過人云矣。尙魯曰,任時倜,不但膂力智略,才諝兼有之。臣以爲如此之人,臨亂亦可恃。而吏判亦以爲此人,當奬用云矣。上曰,任時倜亦純實矣。此人輩爲營將,則於渠,何如?若魯曰,爲營將則於渠輩盛矣。上曰,李陽重,可信人也。曾經何職乎?若魯曰,李陽重,曾經海美營將。若欲奬用,則吏曹以此人,爲府使,似好矣。上曰,此後可爲內將乎?若魯曰,可爲之矣。上曰,頃日已問之,而今忽忘之矣。其武兼誰也?若魯曰,李栢齡也。上曰,此許汲之流,許汲亦伶俐矣。在魯曰,卽見平安監司李宗城狀啓。則以爲犯越罪人等之招,稱以初非採蔘,只爲捉魚,嚴訊之下,終不承款,殊不成說。犯越情節,少無可疑,而犯越日字,以其被捉於彼人,在於八月二十六日,故詐稱二十五日越江,欲掩其犯越留連之跡,日字差錯,固不足更爲行査。至於居住地方,係於邑鎭官長勘罪現告,而臣則應被之罪,尙今倖逭,有不敢靦然仍按罪人勘決,待新監司到任後擧行事,請令廟堂,稟處矣。逃還三罪人,則雖稱渠輩自初落後,元不犯越。而他五人越往,則猶謂之日不記五月念後犯越,五人則非但自稱捕魚,霧塞迷失道。其日字,又以被捉前一日爲言,極涉巧詐。道臣·守令·邊將論罪,則當竢罪人取服招辭歸一。而監司李宗城,諉以待勘,不欲仍當按問者,極涉太過。前例亦不然,使之連爲訊問,斯速取服啓聞,何如?上曰,依爲之。在魯曰,道臣雖云日字差錯,不足更査,而卽今監司,毋論七月八月皆當之,而五月之果爲先越,及八月二十五日之說,干係於前監司及時兵使,何可不査乎?亦令更爲明査,而前監司金始炯,以此事,久不行公,京兆劇地,長官久曠,誠爲可慮。査狀前勿嫌行公之意,申飭,何如?上曰,依爲之。出擧條在魯曰,連日慮囚,欽恤之意至矣。臣方欽仰聖上好生之德,而年來朝臣之被罪者,甚多。此皆渠輩之所失。而治之之道,不當用一切之法。卽今倉卒之間,何可指名盡達。而前頭諸大臣入侍時,一賜論確而疏釋之好矣。其中被謫最久者,左右相及臣,亦已達之矣。李顯重,以新進少年,生疎妄率,而此與李顯弼之對策有異矣。且聞有老母而病甚,渠以獨身,況於謫去之後,連遭慘喪云,情理可矜。奇彦觀以大賢後裔,不能仰體聖意者,果非矣。而聞亦有老父云,光州之於甲山,天涯地角,一第於渠,爲大災殃。而今則被謫已滿二年,此二人,宜賜放宥之典矣。上曰,奇彦觀,以遐方人,爲及第者幸矣。隨其君是乎?隨黨習是乎?近來多有現身者,而此亦現身之流。擇其中不見召試者,而現身者尤過,甚矣。立身揚名,以顯父母,爲黨習者,爲立揚乎?予常於奇彦觀,尤以爲過,甚矣。在魯曰,鄕人有鄕闇,處義之間,隨所見而爲之。而臣亦未見其人矣。上曰,頃日帳殿,以奇奇怪怪爲下敎矣。近日則以親鞫之故無事,而鞫事收殺之後,不知又有何事矣。予旣勉强爲國事,則當有一副當規模。頃於尹得載處分時,已下敎矣。金尙喆遠竄之後,諒其情理之可矜,卽命還收矣。奇彦觀·李顯重則予已處分,何可輕改乎?近來多有違牌者,此則或有弦韋,而削職以上,予當堅守,諸大臣雖入來,予難撓改矣。尹得載,良善之人,意思深入,別無可惡,而至於李春躋,未覺夢矣。其人亦良善之人也。而且其常時,不爲黨習,予已知之。而尹得載則見其父與叔,亦豈無斟量之道哉?予於此等規模,欲固守之矣。在魯曰,近來臺臣,多有削職者,此亦未知其得當矣。上曰,今日特除二臺臣外,在京者爲臺諫,則輒稱以在鄕,削職之罰,適中其計矣。在魯曰,國家紀綱,不於此等處立矣。俄者所達新及第二人,便是方長不折,恐有傷於孝理之下。故臣敢仰達矣。上曰,予於朔望,展拜眞殿,卿亦知之矣。今年則仰瞻睟容,俯見予鬚髮,感懷自多一倍。且內官中,有覲親呈辭者,聞其見老父而還,則予心亦愴然矣。予心如此,予非罪渠也。渠自犯罪也。書曰,怙終賊刑,此賊刑之類也。王者之法,不可以情而低仰矣。在魯曰,許多人,不可盡數仰達。而其中洪廷命有風病,語言亦不通。以有病之人而未參祭官,此非故犯,世皆以洪廷命之遠竄,爲可矜。而崔成大則與洪廷命,有應避之嫌,相避之在下當遞,在法當然。且有九十老母,而渠獨身無兄弟云,此尤可矜惻矣。上曰,其時吏郞非矣。遠竄當其罪矣。景夏曰,臣伏聞聖敎縷縷,何敢更請恩宥之典,而苟有所懷則仰達,亦筵臣之道矣。李渭輔·崔成大,俱有八耋偏母,且是獨子無兄弟云,孝理之下,宜有所矜念矣。在魯曰,李渭輔,爲人空疎,而臣慣聞之,則其人至孝云。臣常欽服如此之人,雖有微眚,或可有特放之道。洪廷命實病旣如是,崔成大有九耋老母,若或有靡及之歎,則豈不可憐乎?若魯曰,律文,親老而無兄弟者,有參酌之道矣。景夏曰,昔裴度,以劉禹錫有老母難遠離,請其量移,千古爲美談矣。上曰,我國,以孝爲治,不但律文如此而已。予心異於他人,以予心而思之,則豈欲使人有靡及之歎,若有低仰弦韋,則世道難矣。予欲率來,使之見之,而一副當規模,欲固守之,此等人,可謂忠臣乎?可謂孝子乎?其君服蔘附之劑,而親行冬享,則爲其臣者,豈敢不欲隨參乎?予決難宥如此之人矣。若魯曰,聖敎惻怛,臣不勝欽歎。而此數臣輩,豈敢不欲隨參享禮乎?離親遠謫,情理俱可矜矣。在魯曰,如此之故,氣象愁沮,臣敢達之矣。若魯曰,柳謇之遠竄。臣以爲如何矣。其時臣不敢仰達,而臺臣之以牌不進,直捧遠竄傳旨,事涉如何矣。上曰,兵判所達是矣。予亦以爲此事或過矣。而然柳謇,於下敎之下,不爲承牌,此亦當遠竄矣。益炡曰,接慰官兪彦好,以獨身,聞母病方重,勢難遠赴,今姑改差,其代卽爲差出,何如?上曰,依爲之。出榻敎上曰,歲抄只點下者,捧傳旨,可也。出榻敎諸臣,以次退出。
上在昌德宮。停常參·經筵。
親鞫,罷後,政院·藥房口傳問安。答曰,知道。
金尙迪,以都摠府言啓曰,今日入直內三廳武兼禁軍及軍兵等,當爲中日習射,而親鞫相値,不得爲之之意,敢啓。傳曰,知道。
趙明履啓曰,玉堂上下番俱空,事甚未安。應敎宋昌明,副校理韓億增,旣有只推之命。竝卽牌招入直,何如?傳曰,允。
傳于趙明履曰,明日傳香承旨,依前擧行。
罪人上闕單子,傳于金光世曰,斗齡·德載·秀采上闕。
注書李壽鳳陳疏代,以許彙爲假注書。
金光世,以義禁府言啓曰,今此親鞫時本府都事,不可不備員,參上都事沈銈遷轉之代,令該曹,口傳差出,何如?傳曰,允。
吏曹口傳政事,以徐仁修爲禁府都事。
金光世,以義禁府言啓曰,今此親鞫時,本府都事,不可不備員。新除授參上都事徐仁修身病不仕,今姑改差,其代令該曹,口傳差出,何如?傳曰,允。
吏曹口傳政事,以呂冕周爲禁府都事。
趙明履,以宗簿寺官員,以提調意啓曰,今乙丑秋冬等講學,宗室勤慢抄出,而或値公故,或値本寺有故,不得依例課講,故旣未準十五分,則紙筆墨施賞,固不當擧論,而其中行綾安副守槇,自癸亥秋冬等,至乙丑秋冬等連五等居首,似當依近例加資啓請,而事係恩賞,自下不得擅便,上裁,何如?傳曰,加資。
金光世,以刑曹言啓曰,京囚啓覆罪人泰龍·時男等,依律事,判下矣。律文內凡死囚應決者,聽三日後乃行刑,而自今月初五日,至初九日,連有國忌,待無故日擧行。至於京囚李漢興,慶州囚鄭之彦,江東囚邊慶邦等,已有酌處之命,而方有臺啓,姑不得行關發配之意,敢啓。傳曰,知道。
吏曹口傳政事,以鄭益河爲同義禁。兵曹口傳政事,副司果金陽澤。
領議政金在魯箚曰,伏以昨日筵中,旣承親鞫,許以姑待他罪人之來,而及退得見小報,又有待開門親鞫之命矣。新到一罪人,非有大段急問,日寒又至於此,聖體傷損之慮,有不可勝言。特命還寢,以待一兩日間他罪人之來大善,如不可止,則日舒而出臨,未夜而還宮,千萬伏望。臣老殘癃尫,漸無陳力之望,而連値國家多故,職事無推移之路,曉夜奔走,不敢一日告病,三朔于玆,尙免顚仆。臣亦自怪,自去夜感氣猝重,頭疼肢節之痛,俱劇,達曙叫楚,不省人事。兼以失睡之症,近又特甚,眼部眵澁不能視,日晷對燈火,貼席昏委,生意都絶,末由起動,趨詣於帳殿之下。臣罪至此,實無所逃。玆敢短章哀籲。伏乞亟命罷臣職而勘臣罪,使邦憲肅而賤分安,不勝幸甚。取進止。答曰,省箚具悉卿懇。噫,追惟戊申,心猶酸矣。此輩其欲復成,豈可視之尋常?大抵於此等,人心解弛,在上者又豈歇乎?以疾未參,其何所傷。卿須安心勿辭,善攝焉。仍傳曰,遣史官傳諭。遣御醫看病。
注書李壽鳳疏曰,伏以臣老母八耋衰齡,卄年痼疾,見寒以後,寧日恒少。左右扶將,在子惟臣,臣豈有離側供職之望,而連値親臨訊囚之日,義分所在,不敢言私,抑情赴列,已有月日,而一念憂煼,如束如縛,昨緣寒威陡緊,老母夙病,一倍添劇。痰結膈痞,屢至昏塞,家僮連至,促臣歸視,而値臣叨侍筵中,不卽告知,臣乘昏退出後,始爲來見,而臣母達夜叫痛,症形益篤,胸脅牽疼,氣息煩促,雜灌藥物,亦無分效。臣方扶擁按摩,熏灼罔措。此際伏聞親鞫有命,而顧今情理,萬無暫捨就列之勢,臣罪至此,萬死猶輕。玆不得不冒控危懇於孝理之下。伏乞天地父母,俯賜矜諒,亟命鐫削臣職名,俾便救護。仍治臣瀆擾之罪,以肅朝綱,千萬幸甚。臣無任云云。答曰,省疏具悉。爾其勿辭護焉。
乙丑十二月初三日午時,上御仁政門。親鞫時,行都承旨李日躋,左承旨柳萬重,左副承旨金尙迪,右副承旨金光世,同副承旨洪鳳漢,假注書沈墢,事變假注書閔增,記事官李胤恒·李堉,左議政宋寅明,判義禁金若魯,同義禁李普赫·申晩·鄭益河,掌令金尙耉,正言嚴瑀,問事郞廳任師夏·李應協·李重祚·金陽澤·鄭夏彦·尹志泰·李光瀷·李壽德,刑房都事尹光德·金履福,文書色都事鄭克淳·任玣入侍。寅明曰,日氣寒嚴,聖體,若何?上曰,一樣矣。寅明曰,大王大妃殿氣候一向安寧乎?上曰,一樣差勝矣。寅明曰,王世子氣候一向安順乎?上曰,安過矣。寅明曰,同義禁李宗白,疝症猝重,勢難行公。今姑許遞,其代,令該曹,口傳差出。仍卽牌招,何如?上曰,依爲之。出榻敎寅明曰,問事郞廳李克祿·兪彦好,俱以其親病,勢難入來云,竝今姑減下。其代,前正言金陽澤,副司果鄭夏彦差下,而金陽澤,令該曹,口傳付軍職,何如?上曰,依爲之。出榻敎上曰,彼摠管誰也?若魯曰,前兵使沈瑎也。上曰,沈聖希之一家乎?若魯曰,故參判沈珙六寸親矣。上曰,斗齡上之。上曰,畬言于鐵剛者,不言於汝乎?上曰,所謂大也之稱,畬以爲斗齡姓權,故以衡大也。爲大也之稱云矣。果然以汝爲大也乎?上曰,斗齡下之。上曰,文案中有落漏處,當該問郞,從重推考,可也。出擧條上曰,秀采上之。上曰,汝與畬相親情跡,直告之。上曰,汝與德載何間乎?上曰,汝之族屬,佯若不知,尤爲陰慘,直告。上曰,斗齡上之,與秀采面質。上曰,秀采十分殊常矣。斗齡下之。上曰,德載上之,與秀采面質。上曰,德載下之。上曰,汝知德載上來,佯若常時不相知,乃以德載漢爲言者,已極殊常。斗齡一次道上,見其髻樣而行,則何以記得?畬在龍發家而龍發則諱之,以龍發之父名稱之者,尤奸詐矣。汝旣以畬家往見一節若分明,則當爲承服云矣。汝之往畬所住處者,今已綻露,直告之。上曰,逆黨之常有逆心,此猶凶慘,西關平民,若預聞此謀,則尤爲陰慘,汝直告。上曰,罪人具刑。上曰,汝所謂不道云者,何謂也?上曰,德載及金必濟,亦入於畬黨乎?上曰,汝以鄕人,言言何如是奸巧也。上曰,幼學,鄕人皆稱之乎?光世曰,校生,亦皆稱幼學矣。若魯曰,平安道無兩班,而多錢者,私奴免賤,亦入於鄕案,如是之故,西關名分乖亂矣。其中贍學庫,卽勸奬士子之所,其所任,以其中爲兩班者爲之矣。上曰,此罪人,不爲直告,以杖斃爲期,解縛下之。上曰,龍發上之。上曰,秀采上之,與龍發,使之面質。上曰,秀采下之。
乙丑十二月初三日申時,上御仁政門外。親鞫入侍時,臣彙,追後入侍。上召判義禁,下敎於龍發曰,畬旣正法之後,爾亦當正法,而爾旣來告,故姑徐之,而若不直告,則當刑訊矣。上,又召諸問郞,連次下敎。金尙迪曰,門鑰依前放之乎?上曰,唯。宋寅明曰,入夜陰寒尤甚,早爲還宮好矣。上曰,親鞫姑罷,待開門隨時擧行。寅明曰,罪人數日後,似當入來,明又殿坐,甚悶矣。金若魯曰,日寒若此,而逐日殿坐,臣等雖迷,豈不知討賊之爲重,而秀采受刑,已至二十四度,姑不時急矣。鄭益河曰,罪人訊問之道,不當急治矣。上曰,然則秀采又上之。寅明曰,明日擧行,亦未爲晩。上曰,大臣旣達,罪人解縛下之。金尙耉啓曰,請逆坦孥籍,一依王府草記,卽令擧行。上曰,旣諭何煩?尙耉曰,請還寢泰績酌處之命,仍令鞫廳,嚴鞫得情,夬正王法。上曰,其勿更煩。尙耉曰,請瑞虎等兩賊孥籍,亟令王府擧行。上曰,其勿更煩。尙耉曰,請徙邊罪人陸師聖,依律處斷。上曰,其勿更煩。尙耉曰,請物故罪人夏宅孥籍,亟令王府擧行。上曰,勿煩。尙耉曰,請逆畬孥籍等事,依大逆例擧行。上曰,勿煩。尙耉曰,請戊申賊魁之子,貸死爲奴,而年滿者,亟令王府,考案抄出,竝依麟佐子追坐例擧行。上曰,勿煩。尙耉曰,請慶昷,遠地定配。上曰,勿煩。尙耉曰,請李漢興·邊慶邦·鄭之彦等,竝命依律處斷。上曰,勿煩。措辭竝見上尙耉曰,新除授持平李齊華,時在京畿龍仁地,請斯速乘馹上來事,下諭。上曰,依啓。嚴瑀啓曰,請充軍罪人李時蕃,依律處斷。上曰,其勿更煩。瑀曰,請逆魁坦緣坐籍沒等事,亟命王府,依法擧行。上曰,旣諭何煩?瑀曰,請還寢罪人泰績酌處之命,仍令鞫廳,嚴刑得情,夬正王法。上曰,其勿更煩。瑀曰,請賊畬孥籍等事,亟命王府,依大逆律擧行。上曰,勿煩。瑀曰,請戊申逆賊巨魁之子,以年未滿未及施法者亟命王府,竝行孥戮之典。上曰,勿煩。瑀曰,請李漢興·邊慶邦,竝命依律處斷。上曰,勿煩。措辭竝見上瑀曰,新除授獻納朴致文,時在公洪道淸州地。請斯速乘馹上來事,下諭。上曰,依啓。兩司退出後。上曰,近來侍從之臣,何以盡在外乎?除旨之下,輒請下諭者,怪矣。詩云邦畿千里,惟民所止。今則竝與侍從臣而不在京乎?李日躋曰,朴致文,本在淸州矣。大駕還入大內,時已二更天氣矣。
上在昌德宮。停常參·經筵。
明聖王后忌辰齋戒。
藥房提調元景夏,副提調李日躋啓曰,寒候比嚴。伏未審此時,聖體若何?昨日冒寒親臨帳殿,終夕鞫囚,侵夜還宮,不瑕有傷損之節乎?下情悶憂,有不可言,前劑入湯劑,已盡於昨日。臣等今日率諸御醫入診,詳察聖候,議定繼進當否爲宜。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則一樣矣。湯劑加劑五貼以入,勿爲入診。
大王大妃殿·中宮殿·賢嬪宮,藥房口傳問安。答曰,知道。
親鞫罷後,政院·藥房口傳問安。答曰,知道。
趙明履啓曰,兵曹郞廳來言,闕內各處入直軍士,夜巡檢之意,敢啓。傳曰,知道。
傳于趙明履曰,預備兼春秋一員待命,騎馬三匹立之。
以弘文館應敎宋昌明,副校理韓億增牌不進,禁推傳旨,傳于金尙迪曰,竝推考傳旨捧入。
趙明履啓曰,應敎宋昌明,副校理韓億增,旣有只推之命。卽爲牌招,何如?傳曰,允。
以應敎宋昌明,副校理韓億增牌不進,禁推傳旨,傳于趙明履曰,竝只推,牌招入直。
趙明履啓曰,待敎李永祚,檢閱李基德,旣已拜職蒙宥,前檢閱南泰會,旣有敍用之命,竝令該曹,口傳付職,仍卽牌招,何如?傳曰,允。
吏曹口傳政事,待敎李永祚,檢閱南泰會·李基德單付。
罪人上闕單子,傳于金光世曰,斗齡·德載·秀采上闕。道林,亦爲上闕。
以公洪監司狀啓,靑山等官居寡女南召史子六歲兒等燒死事,傳于柳萬重曰,燒死人等,令本道,恤典擧行。
乙丑十二月初四日未時,上,御仁政門外。親鞫入侍時,都承旨李日躋,左承旨柳萬重,右承旨趙明履,左副承旨金尙迪,右副承旨金光世,同副承旨洪鳳漢,假注書沈墢·許彙,事變假注書閔增,記事官李胤恒·李堉,左議政宋寅明,判義禁金若魯,同義禁李普赫·申晩·鄭益河,正言嚴瑀,掌令金尙耉,問事郞廳李壽德·任師夏·李光瀷·鄭夏彦·李重祚·金陽澤·李應協·尹志泰,別刑房都事尹光德·金履福,文書色都事鄭克淳·任玣。寅明曰,日氣陰寒,此時聖體若何?上曰,一樣矣。寅明曰,大王大妃殿氣候何如?上曰,安寧矣。寅明曰,東宮氣候一向安順乎?上曰,好過矣。上曰,問郞持草紙上來。傳命問郞,亦進來。上召判義禁曰,罪人道林上之。罪人拿入後,上下敎曰,與秀采面質,而負則當刑矣。罪人秀采拿入,與道林面質後,上曰,昨日不言書堂二字,而今始言之,奸詐矣。若魯曰,秀采頃刻間變幻言語,逆賊外,尤爲絶痛矣。上,召志泰,書秀采更推問目訖。上曰,示大臣後問之。罪人加刑後,上曰,此漢解縛。道林又上之,又命德載拿入後,上曰,此漢下本府,秀采又上之。上曰,依前問目,直爲加刑。上入小次,出臨時,上曰,親鞫姑罷,罪人拿來後擧行,罪人加刑,本府擧行。上曰,大臣金吾堂上·兩司問郞,皆進來。諸臣進伏。上曰,龍發卽畬,畬卽龍發,而龍發·德載,同入一包。德載旣負面質,杖斃無惜,而問于卿等者,秀采事也。寅明曰,首揆則以龍發爲可生,而臣意則不然,畬若持策上來,則亦可得生乎?上曰,朝家之待西北人,何如?而全昧逆順之分,爲之娶妻,爲之師長,誠爲甚痛惡矣。若魯曰,秀采竝與親畬之事而諱之,加刑宜矣。上曰,此如卿言,甚巧慘矣。普赫曰,泰興·濂,俱是劇賊之至親,豈可生乎?晩曰,秀采之諱其微細者,其罪亦重,況其大罪乎?益河曰,臣未知獄情首尾,而秀采,極其巧惡矣。尙耉曰,德載·秀采,旣出逆招,當刑無疑矣。瑀曰,以今觀之,不宜停刑矣。重祚曰,秀采,節節奸惡矣。師夏曰,諸臣所達是矣。夏彦曰,除却逆節,而帳殿隱諱之狀,宜加刑矣。光瀷曰,加刑無疑矣。若魯曰,諸問郞齊憤矣。上曰,泰興·濂,無贓物,而亦當加刑乎?寅明曰,臣未及見文案,而當加刑矣。上曰,戒剛之刑推,未知如何矣。其日左相,亦有所達,而終有違於鞫體矣。若魯曰,獄體當然矣。上曰,麟佐之子,亦不殺矣。寅明曰,戒剛旣是大逆之子,則不當貸之矣。上曰,此後耳目之官雖爭,而當以益觀之子爲爭,而不干於獄事矣。領相以續大典達之,而其父雖以大逆正法,其子則不以逆問之者,此受敎是矣。寅明曰,更考濂與戒剛文案,更當仰達矣。大駕還入大內,已過初更矣。
上在昌德宮。停常參·經筵。
明聖王后忌辰。
藥房提調元景夏,副提調李日躋啓曰,雪寒甚酷。伏未審夜來,聖體若何?昨日冒寒親臨帳殿,終夕鞫囚,侵夜還宮,不瑕有傷損之節乎?下情悶憂,有不可言。大王大妃殿氣候何如?臣等不任區區伏慮,敢來問安。答曰,知道。慈殿氣候差勝後一樣。予則一樣矣。
大王大妃殿·中宮殿·賢嬪宮,藥房口傳問安。答曰,知道。
親鞫罷後,政院·藥房口傳問安。答曰,知道。
洪鳳漢啓曰,下番兼春秋李堉,身病猝重,勢難察任。今姑減下。其代,令該曹,卽爲口傳差出,何如?傳曰,允。
吏曹口傳政事,兼春秋單崔晑。
傳于金光世曰,整齊擧行正時,隨時入之。
李日躋啓曰,左承旨柳萬重,今日不爲仕進。同副承旨洪鳳漢,纔以身病出去。竝卽牌招,以爲參鞫之地,何如?傳曰,允。
罪人上闕單子,傳于金光世曰,元得·際興·來欽,上闕。
李日躋啓曰,新除授待敎李永祚,時在京畿廣州地。檢閱南泰會,時在楊根地。檢閱李基德,時在利川地。竝斯速乘馹上來事,下諭,何如?傳曰,允。
吏曹口傳政事,禁府都事鄭克淳,童蒙敎官南泰普相換。
乙丑十二月初五日午時,上,御仁政門外。親鞫入侍時,都承旨李日躋,左承旨柳萬重,左副承旨金尙迪,右副承旨金光世,同副承旨洪鳳漢,假注書沈墢·許彙,事變假注書閔增,記事官李胤恒·李堉,左議政宋寅明,判義禁金若魯,同義禁李普赫·申晩·鄭益河,正言嚴瑀,掌令金尙耉,問事郞廳任師夏·李光瀷·李燮元·鄭夏彦·李重祚·金陽澤·李應協·尹志泰,別刑房都事尹光德·金履福,文書色都事鄭克淳·任玣。日躋曰,右承旨以傳香,不爲入侍矣。上曰,唯。寅明曰,日氣陰寒,而連御帳殿,聖體若何?上曰,一樣矣。寅明曰,大王大妃殿氣候何如?上曰,安寧矣。寅明曰,王世子氣候一向安順乎?上曰,好過矣。寅明曰,問事郞廳李壽德,有實病,今姑許遞。其代,以前正言李燮元差下,何如?上曰,依爲之。帳殿下敎上曰,問郞持草紙上來。夏彦進伏,書元得問目訖。上曰,罪人上之。元得拿入後,上曰,問其與宗悅爲幾寸,可矣。寅明曰,諺書末端中,多有可疑者矣。李郞事,亦有問之矣。若魯曰,有翼之弟,當發捕矣。上曰,可遣實都事矣。寅明曰,如此緣坐之類,皆當死矣。上曰,得斗齡,故得鐵剛,得鐵剛,故得此漢,諸臣以予之生存斗齡,爲過,而果得此漢矣。若魯曰,出使都事鄭克淳,閑司相換,何如?上曰,依爲之。帳殿下敎寅明曰,今則皆歸於緣坐矣。鳳漢曰,逆賊連坐,無一可生矣。重祚曰,賊招所謂倉洞崔哥,卽崔宗華云矣。寅明曰,崔宗華,卽崔宗周之同生,而卽今伊川府使尙衡之父也。上曰,女人之擲占,尤怪矣。益河曰,鄭女,卽鄭必寧之從妹云矣。上曰,大臣及金吾堂上進來。諸臣進伏。上曰,元得之祖姑,極妖矣。寅明曰,雖極妖惡,而奈何?上曰,以女人故問於卿等,亦有前例乎?益河曰,己丑獄,亦有女人矣。上曰,雖是女人,若犯緊獄,則當問。故問於卿等矣。寅明曰,此則當難重矣。上曰,大臣所達是矣。若有緊犯,則當不問大臣,而直爲拿來矣。上曰,郭山罪人拿來都事,上弦弓一張賜給。羅將,米布題給。帳殿下敎若魯曰,諺書中貞洞李泰仁之子,傳給食物云矣。上曰,怪矣。上召判義禁問曰,都事已越海云耶?若魯曰,已入去云矣。上召判義禁曰,罪人解縛下之。際興又上之。尙迪曰,門限已迫,依前下鑰乎?上曰,金虎·丹鳳門則依昨日留門,可也。上曰,彼問郞,卽金陽澤乎?光世曰,李應協也。上曰,元景夏曾有所達矣。寅明曰,先正朴世采之外孫也。罪人下府後,上曰,親鞫姑罷,待開門隨時擧行。若魯曰,羅卒退之矣。上曰,唯。大駕還入大內,時近二更矣。
上在昌德宮。停常參·經筵。
端敬王后忌辰齋戒。
金尙迪,以都摠府言啓曰,今日入直內三廳兼禁軍及軍兵等,當爲中日習射。而國忌齋戒相値,不得爲之之意,敢啓。傳曰,知道。
柳萬重啓曰,注書李壽鳳呈辭代,假注書沈墢,姑令仍察,何如?傳曰,允。
以應敎宋昌明,副校理韓億增牌不進,禁推傳旨,傳于李日躋曰,竝只推,牌招。
罪人上闕單子,傳于金光世曰,斗齡·龍發·道林·元得·際興·來欽,上闕。
吏曹口傳政事,禁府都事宋輝明,禮賓主簿李廷一相換。禁府都事任玣,軍資奉事李宜哲相換。
金光世,以義禁府言啓曰,謀逆同參罪人元得,旣已承服正刑。其父母·妻妾·子女·祖孫·兄弟·姊妹·子之妻妾·伯叔父兄弟之子,年歲·姓名·存沒·居住,令漢城府,考出帳籍,而亦爲分付該道道臣,査出後,依律擧行。而籍沒家産·破家瀦澤·降邑號·罷守令等事。令各該司,捧承傳擧行,何如?傳曰,允。
藥房口傳啓曰,入夜後霧氣陰寒,終夕帳殿,聖體不瑕有損傷之節乎?臣等悶憂,有不可言。早早還宮之意,惶恐敢啓。答曰,觀勢依爲之。
親鞫罷後,政院·玉堂·藥房口傳問安。答曰,知道。
乙丑十二月初六日巳時,上,御仁政門外。親鞫入侍時,都承旨李日躋,左承旨柳萬重,左副承旨金尙迪,右副承旨金光世,同副承旨洪鳳漢,假注書沈墢·許彙,事變假注書閔增,記事官李胤恒·崔晑,領議政金在魯,左議政宋寅明,判義禁金若魯,同義禁李普赫·申晩·鄭益河,正言嚴瑀,掌令金尙耉,問事郞廳任師夏·李光瀷·鄭夏彦·李重祚·金陽澤·李應協·尹志泰·李燮元,別刑房都事金履福·尹光德,文書色都事呂冕周·任玣。日躋曰,右承旨以傳香出去矣。上曰,唯。上曰,下敎之下,聽瑩不卽擧行。當該中官,從重推考,可也。擧條在魯曰,日氣陰冷,聖體若何?上曰,一樣矣。在魯曰,大王大妃殿氣候何如?上曰,一樣矣。在魯曰,王世子氣候一向安順乎?上曰,好過矣。在魯曰,連日親臨訊囚,下情憂悶。而聖候姑無形見之症,不勝萬幸矣。上曰,予則無所傷,而卿能入來,所患差愈乎?在魯曰,姑無所加矣。上曰,諸禁堂皆進來。上曰,昨日諺書中,有心怪而欲問者矣。使臣往來時,逆賊連坐之人,豈可以食物遺之乎?貞洞李泰仁之子爲判書者,終夜思量,而不得其人矣。寅明曰,臣有親嫌,而意者其李眞望矣,李眞望之外族,卽羅哥矣。上曰,似是已故之人矣。在魯曰,李眞望之父,曾爲泰仁倅矣。故判書徐宗玉,與韓世弘,爲六寸,故其時有所達者矣。若魯曰,李眞望,壬子年,以上使往西路矣。上曰,如此世道,豈可置之於黯黮乎?今則釋然矣。寅明曰,許積收屍。故參判李世弼,曾爲之。古亦有如此事矣。上曰,北伯狀啓中,世模縊死事,誠怪矣。其妻招辭善形容矣。見羅將之過去,而過生㤼矣。若魯曰,若見羅將而驚死,則鍾樓人,皆已怕死矣。上笑曰,判義禁話頭如此矣。上召判義禁曰,斗齡上之。斗齡拿入後。上下敎曰,今有可問者,若以初未仰達而不達,則當重刑矣。罪人道林拿入後。上曰,問郞讀聽問目時,何不速言耶?懸吐太多,故太緩矣。上曰,道林解縛下之,龍發上之。龍發拿入後,上曰,厥漢,非但面浮而頗殊常矣。上,入小次,出臨時,寅明曰,臣惶恐敢達,而同副承旨洪鳳漢,以爲聖上眉宇近處,似有傷痕,未知有何痛處耶?上曰,無傷也。上,召問郞,持草紙上來。夏彦進伏,書元得更推問目訖。上曰,元得上之。元得拿入後,上曰,鄭益河問元郞子可矣。寅明曰,必有隱情,承款極難矣。若魯曰,罪人之承服狼藉,卽令問郞謄出,何如?上曰,唯。益河入達曰,旣有承服,而又未知更出何言?姑爲生置好矣。上曰,大臣判金吾進來。鄭益河所達,何如?若魯曰,常法外,置之何益?若置之,則恐致徑斃而失刑矣。在魯曰,有弼雖拿來,而別無可以面質者矣。寅明曰,此則生置亦無益矣。若魯曰,鄭益河之如是仰達,非矣。益河曰,判金吾何以獨立己見乎?若魯曰,臣雖無似,忝在長席,何可見殫於次堂乎?上曰,兩臣皆是有氣者,故如此,而所爭,亦出於爲國之心矣。光世曰,金吾兩堂,奏語之際,有損筵體,事甚未安。竝從重推考,何如?上曰,依爲之。擧條上召判義禁曰,罪人斗齡上之。斗齡拿入後,上令問郞,持元得所供人,逐名問之。上曰,博川再昨年守令吏房,考出,可也。日躋曰,再昨年博川倅,則洪相朝矣。上曰,怪矣。若魯曰,此卽嶺南文臣,而人事殊常矣。上曰,宗仁上之。寅明曰,判義禁以爲,五人當發捕,而臣意亦然矣。若魯逐名仰達。上曰,是矣。上曰,罪人宗仁,姑下,來欽上之。來欽拿入後。上下敎曰,逆賊外,不見其父云者,得罪於倫理矣。若魯曰,禁府都事宋輝明·任玣出使,閑司換差,何如?上曰,依爲之。帳殿下敎臣彙,持罪人行刑單子出外,分付後,還爲趨入。罪人刑問準次後,解縛下之。上入小次,出臨時,上曰,親鞫姑罷,開門後差晩,隨時擧行。在魯曰,明日中宮殿誕日,而又命親鞫,敢此仰達。上曰,戊申年獄事,左相與予共治矣。一鏡敎文後,又有弘遠,弘遠之後,又有就道。其時適當大享,故予宿藝文館而治獄,予之苦心根本在此矣。向日龍發上來後,領·右相,皆有動意。斗齡後,或意其數三人而止,今則不但枝上生枝而已。以今見之,又未知更有何歧,不爲親鞫,則令本府擧行,實無做國事之時矣。仍嗚咽下敎曰,就道事下敎時,卿等雖知,而諸臣必未能盡知。若不了當此獄,則實無歸拜之顔矣。俄入小次,有量者。卿等亦有式暇,而初五日國忌則尤異矣。甲辰年,予旣服衰,而鞫一鏡,宿藝館而訊就道,初五日則不欲親臨,而元得入來後,不可經宿,故亦行素而爲之。明日若休,則是薄於先王,而厚於內殿也。若値慈殿誕日,則爲難,而雖予之誕日,亦當親臨,況明日乎?以今觀之,逆種亦難比屋盡誅矣。寅明曰,自抵王章者,當誅矣。在魯曰,果如聖敎,比屋皆誅亦難矣。上曰,次次生種,元得則三代逆賊矣。寅明曰,以元得言之,坐地如此,故尤有不安分之心矣。上曰,此則字牧之罪也。戊申後下敎,使之驅作常人,而豈令至此乎?在魯曰,朝報中,宜明出其根脚矣。上曰,所達是矣。申飭政院,可也。寅明曰,有翼子書中,多懷憤怨之意,七年如一日萬事太平之語,眞所謂長歌甚於痛哭之意也。晩曰,七年如一日,有深意矣。上曰,其言是矣。百年亦如一日矣。在魯曰,近因親鞫,東宮廢學之日甚多,此甚可悶矣。建陽門未閉之前,宮官來坐於玉堂,使之進講,好矣。上曰,東宮亦必以爲幸矣。此處相近,羅將之聲,盡聞於內,誠異於孟子三遷之敎矣。此後則宮官,使之來坐於玉堂夜對廳可矣。自內亦當言之,不必出擧條矣。若魯曰,罪人下之,羅卒退之矣。上曰,唯。瑀曰,臣以所懷仰達,而俄伏聞賊畬出入於博川衙中,而洪相朝之不爲斥遠,與之往來慇懃,誠爲痛駭,宜施遠竄之律。上曰,欲下敎而忘之,臺臣所達,可謂得體矣。律名比臺臣欲輕,而所達是矣。洪相朝,卽嶺人乎?若魯曰,曾以騎郞,決棍於習操時矣。上曰,諸臣必以予爲聰,而此是貌瘦者乎?尙迪曰,然矣。上曰,承旨書之。上曰,逆賊緣坐,何等陰慘?而今番西關逆賊緣坐爲孥者,視若尋常,隄防蕩然,故曾已飭礪。而今以斗齡之招觀之,賊畬之無常往來衙中,見其借作,而知其文而稱道者,俱涉可駭。方欲下敎,臺臣陳達,可謂得體。博川前郡守洪相朝遠竄,光世書訖。讀達。上曰,臺諫所懷則不爲書出矣。大駕還入大內,入協陽門時,招兵房承旨下敎曰,明日軍兵侍衛,食隊後待令事,分付。
上在昌德宮。停常參·經筵。
端敬王后忌辰。
大殿·大王大妃殿·世子宮·嬪宮·賢嬪宮,政院·玉堂口傳問安。答曰,知道。中宮殿,政院·玉堂單子問安。答曰,知道。中宮殿,朝廷二品以上·六曹單子問安。答曰,知道。
親鞫罷後,政院·玉堂·藥房口傳問安。答曰,知道。
傳于趙明履曰,預備兼春秋一員待命,騎馬三疋·卜馬二疋立之。
傳于金光世曰,罪人來欽·秀采·錧·濂·自得·斗齡·畬,上闕。
吏曹口傳政事,禁府都事李廷一,繕工主簿朴時晉相換。兵曹口傳政事,副司果兪彦述。
柳萬重,以戶曹言啓曰,依傳敎左議政宋寅明去九月十月十一月,今十二月合四朔祿俸,令倉官,更爲輸送于本家。則以爲,爲參鞫事,雖已承命,相職終難仍冒,常祿不敢領受云。祿俸又不領受,何以爲之?敢稟。傳曰,令倉官,更爲輸送。
乙丑十二月初七日,上,御仁政門外。親鞫入侍時,都承旨李日躋,左承旨柳萬重,右承旨趙明履,左副承旨金尙迪,右副承旨金光世,同副承旨洪鳳漢,假注書沈墢·許彙,事變假注書閔增,記事官李胤恒·崔晑,領府事金興慶,領議政金在魯,左議政宋寅明,判義禁金若魯,同義禁李普赫·申晩·鄭益河,掌令金尙耉,正言嚴瑀,問事郞廳金陽澤·李應協·李重祚·鄭夏彦·李燮元·尹志泰·兪彦述,別刑房都事尹光德·金履福,文書色都事呂冕周·李宜哲。興慶曰,日氣陰寒,連日鞫囚之餘,聖體若何?上曰,一樣矣。興慶曰,大王大妃殿氣候何如?上曰,安寧矣。興慶曰,王世子氣候安順乎?上曰,好過矣。興慶曰,伏聞鞫獄蔓延,庚戌年遺孽,亦入其中,極爲憂憤矣。第誅之則不可勝誅,命有司而嚴治,亦宜矣。上曰,已下敎矣。畬之獄,初未信其如此,竝與就道之子而同入,豈不絶痛乎?興慶曰,今日則臣亦强疾入來矣。在魯曰,問事郞廳李光瀷,親病甚重,其代,前獻納兪彦述差下。口傳付軍職,何如?上曰,依爲之。帳殿下敎上曰,尹光紹已上來乎?在魯曰,雖已給牒,而未及敍用矣。又曰,伏聞昨日東宮,爲召對云,甚爲欣幸矣。上曰,果爲之矣。上曰,畬上之。畬拿入後,上曰,刑房都事二人,甚實矣。上,召判義禁曰,沈海容事,以口招問之。上曰,良才驛不遠乎?光世曰,距京甚近矣。上曰,然則似卽拿來矣。光世曰,此則沈一羲之五寸云。若魯曰,出使都事李廷一,閑司換差,何如?上曰,依爲之。帳殿下敎上曰,逆鏡,與爾輩,臭味不同。而其所醞釀者,果何事?使之達之。寅明曰,逆鏡,以其不得意,故至於爲逆之境矣。上曰,辛丑初,亦顯仕矣。在魯曰,丁思愼敎文,甚讚逆鏡矣。光世曰,此亦南人矣。上曰,弼夢,亦隨入矣。寅明曰,天性相同矣。上曰,弼夢亦顯仕矣。若魯曰,弼夢輩,辛丑年間俱顯仕,而疏下六賊,大抵同矣。上,命問郞,持草紙進來。夏彦,書來欽問目訖。上曰,來欽上之。來欽拿入後,上曰,相貌亦陰沈矣。如抵賴則直爲擧行,可也。志泰書自得問目訖。上曰,自得上之。光世以禁郞任玣狀啓仰達。上曰,事極駭然。當該道臣,從重推考。當該察訪,令該府拿處,可也。帳殿下敎自得拿入後。上,召判義禁下敎曰,今已綻露,使卽遲晩,罪人加刑十四度後,解縛下之。重祚書錧問目訖。上曰,錧上之。錧拿入後,上,召判義禁下敎曰,以問目嚴訊。寅明曰,錧之招辭,亦難逭矣。上曰,卿之所言過峻矣。上曰,大臣禁堂兩司,皆進來。諸臣進伏。上曰,元得所供十八人中,趙哥三兄弟皆入。而錧之爲人庸劣矣。寅明曰,以漢法論之,無可生之道矣。若魯曰,趙哥三兄弟皆入,則何可以迷劣,而獨逭其死乎?尙耉·瑀曰,渠雖甚劣,而豈有不知之理乎?上曰,論以漢法,則此輩皆死矣。寅明曰,雖三代,此輩亦不能生矣。諸臣所達,別無異同。上曰,就坐。上,入小次,出臨時,上曰,濂上之。濂拿入後,上,召判義禁下敎曰,汝與畬爲親之狀,使達之。上曰,此卽誰耶?若魯曰,卽李休徵之子,而麟徵之姪也。上,震怒下敎曰,爾雖曰無逆心,而所言旣犯逆,使之遲晩。又下敎曰,當全身處斬,直令爲犯逆遲晩可矣。若魯曰,惶恐敢達,而旣以護逆,受其遲晩,今則更爲問其與畬相親情節宜矣。寅明曰,判金吾所達是矣。上曰,唯。此是三水邊作名者,而萬字其下行乎?寅明曰,然矣。上曰,李萬維卽其族乎?興慶曰,李萬東,亦以逆死矣。寅明曰,此賊四寸,亦以逆賊死矣。鳳漢,以禁郞宋輝明狀啓入達。尙迪曰,與俄者狀啓同矣。上曰,今觀禁府都事狀啓,王人牽馬之卒,中路逃走,前所未聞,事極駭然。驛卒令本道査出,刑推事,分付,可也。擧條罪人濂刑問準次後,上曰,解縛下之。上,入小次,出臨時,上曰,濂上之。濂拿入後,上,召判義禁下敎曰,以王敦爲善,朱泚爲忠者,非逆乎?直令達之。若魯入達曰,俄者都事往良才驛近處,而未得沈哥,故轉往廣州,考出戶帳云。上曰,必逃矣。若魯曰,雖逃而豈無居生之形跡乎?益河曰,沈一羲處,遣捕校往問,則可尋矣。上曰,此言是矣。捕將卽令入侍。上曰,戊申以後,屢治凶逆,而必受其口誦遲晩矣。捕將具聖任·鄭壽松入侍。上曰,問于大臣,都事竝出送可矣。若魯曰,若城外則門限已過,何以爲之?上曰,開門後使之出去。上曰,果孟浪承服矣。如元得貌樣而極妖惡。上曰,罪人直令下府,何以猝然如此乎?益河曰,似犯骨矣。上曰,物故,於渠幸矣。又曰,畬上之。興慶曰,夜已深矣。上曰,問海容於畬處而卽止之矣。在魯曰,玉音似重濁矣。上曰,高聲故如是,無傷也。罪人畬拿入後,上,問沈海容往來處後,旋命下府。上曰,親鞫姑罷,罪人加刑,本府擧行。上曰,今日殿庭,多有穢物,掃除以去事,分付。大駕還入大內,更鼓已過二更末矣。
上在昌德宮。停常參·經筵。
仁烈王后忌辰齋戒。
藥房提調元景夏,副提調李日躋啓曰,凍雨達宵。伏未審此時,聖體若何?昨日冒寒親臨帳殿,終夕鞫囚,深夜還宮,不瑕有傷損之節乎?臣等悶憂,有不可言。大王大妃氣候何如?臣等不任區區伏慮,敢來問安。答曰,知道。慈殿氣候差勝後一樣。予則一樣矣。大王大妃殿·中宮殿·賢嬪宮,藥房口傳問安。答曰,知道。
金光世啓曰,小臣推鞫坐起進去下直,請出推案。傳曰,知道。
以副校理韓億增牌不進,禁推傳旨,傳于趙明履曰,只推,牌招入直。
傳于金光世曰,日已晩矣,使之斯速擧行。
傳于金光世曰,推鞫姑罷。
上在昌德宮。停常參·經筵。
仁烈王后忌辰。
申時,日有交暈。
藥房提調元景夏,副提調李日躋啓曰,伏未審夜來,聖體若何?前劑入湯劑,已盡於昨日。臣等久未入侍,下情憂菀,有不可言。今日率諸御醫入診,詳察聖候,議定繼進當否爲宜。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則一樣矣。湯劑更待下敎劑入,勿爲入診。
大王大妃殿·中宮殿·賢嬪宮,藥房口傳問安。答曰,知道。
金光世啓曰,小臣鞫廳坐起進去下直,請出推案。傳曰,知道。
金尙迪啓曰,卽伏見統制使李義豐啓本。則新統制使李彦祥,到任次來到。而右水使發兵符傳授關文,尙不下來,故不得交代云。閫帥交龜,事體緊重,而該曹之趁不啓請發關,極涉緩忽。該曹當該堂上,從重推考,下吏,令攸司科罪,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射。而國忌相値,不得爲之之意,敢啓。傳曰,知道。
傳于金光世曰,推鞫姑罷。
上在昌德宮。停常參·經筵。
夜一更二更,月暈,有霧氣。
下直,礪山府使趙衍福,雲山郡守邊翼老。
親鞫罷後,政院·藥房口傳問安。答曰,知道。
金尙迪啓曰,今日賓廳坐起日次,而鞫坐相値,不得來會云矣,敢啓。傳曰,知道。
傳于金光世曰,卽爲整齊,正時隨時入之。
趙明履啓曰,親鞫事,命下矣。承旨不可不備員。而都承旨李日躋,今日不爲仕進,所當牌招。而拘於廳規,不得請牌,何以爲之?敢稟。傳曰,牌招。
傳于金光世曰,速爲整齊後啓達。
罪人上闕單子,傳于金光世曰,斗齡·自得·泰興·海容,上闕。
傳于金光世曰,分付該府,斯速捧入,待其入來,卽爲入之。
傳于金光世曰,此非遲滯之事,斯速捧入。
金光世,以義禁府言啓曰,島配罪人李德濟,旣已拿來,而旣非朝官,依前例著枷嚴囚南間之意,敢啓。傳曰,知道。
趙明履,以忠勳府言啓曰,本府書寫忠義衛柳聖發,有頉代,忠義衛金鼎寶差下,依例假郞廳稱號,何如?傳曰,允。
金尙迪,以司僕寺官員,以提調意啓曰,本寺新設屯平壤碧只島打量之意,入啓,定送監色矣。禾穀未及收穫,都事亦不下去,不得打量而還,今又定送監色,而所騎馬及文書載持卜馬,以本寺馬起送,依例草料成給事,分付該曹,何如?傳曰,允。
左參贊鄭羽良疏曰,伏以臣獲罪神明,移禍所恃,人理頑忍,遽闋喪制,乃者除旨遄下,復令臣從班聯之後者。臣感念涕血,何以爲心?仍念臣遭際休明,以祿養父母,且近二十年矣。凡北山詩人之所恨者,臣則得之於淸時。而所謂劬勞之詩,曾子之訓,臣實未知其言之爲悲也。今臣復奉恩書,休榮愈新,而臣之摧隕愈切。昔賢,於除禫辭職之疏曰,遽於此時,起趁名宦,情旣不忍,義亦難安,實臣今日之情也。況臣頑喘雖未滅,形骸徒存,神識已消,實無從宦之勢。至於事任之緊重,非臣所可冒叨者,則亦不敢煩縷也。伏望聖慈,俯加諒察,亟許鐫遞,以安私義,不勝幸甚。臣無任云云。答曰,省疏具悉。卿其勿辭,行公。
京畿監司徐命九疏曰,伏以畿藩重任,蒼卒受命,還顧才能,恐懼不稱,唯思殫竭,庶期報效。不克堪荷,動生瘡疣,數月之內,再被重推,惶悚震越,置身無地。噫,凶孽潛滋,鞮騎四出。聖上日勞於臨訊,臣子之憂憤自倍。臣職管郵傳,已知逮捕之比前嚴急,不敢以常例擧行,發令出馬,排立站路,結幕待候,隨至迎騎,以期無滯。不意四五之行,一時竝出,當日之內,乘傳且疊,致有一二便行之弊。該官至於狀聞,始之州縣未善於供饋,終焉郵傳不齊其馬匹,連續上達,罔非不職,固難晏然治事。而且念前頭出使之行,未知其幾,遑忙奔馳,唯恐獲罪,正是我躬不閱遑恤我後者。則種種生頉,勢所必至,雖荷聖明,屢加寬恕,顧其罪則歸於慢忽捕逆之科,誠人臣之所難堪。況以積弊之驛路,猝無望其動生人馬之輝光,縱令臣,姑且視職,早晩重勘,必無幸矣。伏乞亟改臣職,回授可堪之人,以嚴邦憲,以重鞫事,千萬幸甚。臣無任云云。答曰,省疏具悉。卿其勿辭,察任。
禮曹參議鄭翬良疏曰,伏以臣殃釁在躬,理宜自殄。而神天降酷,延及所恃,抱痛窮天,冥迷苟活,禮制有限,喪算奄闋,情事隕廓,更無人世之念。惟以未死餘日,省視老父之晨昏,以少補不洎之恨,此爲區區至願已矣。不自意一物之微,尙荷記錄,猥有此恩命。臣手奉除書,以感以咽,不知所以爲喩。臣旣頑喘不滅,復同平常,則顧以逖違耿光之餘,豈不欲一謝天陛,以伸戀結之私?而念臣自罹哀苦以來,三年死疾,幾殊者數,又自前冬,添得語澁之症,舌强如引,喉窄如絪,尋常對人,或阻寒暄。重以痼痰在膈,動成關格,閉戶擁被,涔蟄澟澟,鍼焫藥餌,苟作命脈,澌頓綿綴,見者危之,其得免廢疾,必無幸矣。束帶從宦,其勢未由。玆不得不仰申哀籲,上煩崇聽。伏乞聖慈,天地父母,俯垂矜憐,仍許鐫解,以安賤分,以延殘喘,不勝千萬大願。臣無任云云。答曰,省疏具悉。爾其勿辭,察職。
修撰黃景源疏曰,伏以臣頃忝郞官,以宣諡事,奉使東南。乃於今月初六日,至橫城縣,祗受有旨,以臣爲弘文館修撰,令臣斯速乘馹上來者。臣惶隕震惕,不知所出。臣於本職,難進之義,卽通朝之所共諒也。自夏以來,雖蒙誤恩,累煩除旨,終不敢就。而幸賴天地之大,父母之仁,曲賜矜恕,不以違命爲罪。臣誠感激,竊自謂螻蟻之情,已蒙昭察,咫尺之守,庶獲自全矣。曾未數月,又蒙恩,有此除授。臣聞命戰怖,屛營靡所措躬。且伏念臣素抱疝疾,當冬輒劇,數月之間,自關東踰嶺而南,觸風雪,冒霧雨,跋踄驅馳,千有餘里,寒疾又發,都廢食飮。王程有期,不遑調治,纔竣使事,還至忠原,所苦加劇,朝旦奄奄,實有死生之慮,留滯中途,未復嚴命。瞻望雲天,唯有涕淚,敢從縣道,冒陳危懇。伏乞聖明,俯賜諒察,亟命有司,削臣本兼諸任,俾便將攝。仍治臣奉命濡滯之罪,以警具僚,不勝幸甚。臣無任云云。答曰,省疏具悉。爾其勿辭,調理上來察職。
司書尹東度疏曰,伏以臣早從蔭仕,待罪下邑,倖竊科第,猥登前席。伏蒙聖慈,追念臣父,褒諭鄭重,臣仰承恩言,彌切不洎之痛,感泣銘鏤,不知所以報答之圖也。迺者春坊除命,遽下於夢寐之外,繼而馹召遠降,榮溢州里,吏民驚聳。臣誠惝怳感激,無地措躬,趨命之期有限,延頸之誠且切,若其職任之不稱,私分之難冒,姑不暇計,宜卽竭蹶登程,以伸叩謝之忱。而第臣望八老母,素抱宿疾,西來兩載,長在床褥,値此嚴冱,一倍添苦,痰厥作眩,腸風失血之症,俱係危重,飮噉全廢。眞元澌鑠,雖處溫靜攝,常有澟然之憂,目今綿綴之狀,實無衝冒隆寒,强任行役之望。勢將差費調息,扶舁就途,而要須寸寸前進,可冀無事得達。臣雖欲急於赴召,獨先馳歸,孑然單身,無他兄弟,離捨病母,又非情理之所可忍。臣於是煎灼憂迫,不知爲計,況今春宮邸下睿學日就,寸陰是惜,此時侍講之任,不容暫曠,顧何可使臣許久虛帶,任其遲滯乎?此尤私心之萬萬惶懍者,新進小臣,初承恩除,縣道陳籲,極知分義之所不敢出。而私情懇迫,不得不冒死悉暴於孝理之下。伏乞天地父母,俯賜矜諒,特命鐫削臣職名,使得以專意救護,竢間將歸。仍勘臣瀆擾之罪,以肅朝綱,千萬幸甚。臣無任云云。答曰,省疏具悉。爾其勿辭,竢其少間,上來察職。
乙丑十二月初十日,上,御仁政門外。親鞫入侍時,都承旨李日躋,左承旨柳萬重,右承旨趙明履,左副承旨金尙迪,右副承旨金光世,同副承旨洪鳳漢,假注書沈墢·許彙,事變假注書閔增,記事官李胤恒·崔晑,領議政金在魯,左議政宋寅明,判義禁金若魯,同義禁李普赫·申晩·鄭益河,正言嚴瑀,掌令金尙耉,問事郞廳任師夏·尹志泰·兪彦述·鄭夏彦·李燮元·李應協·金陽澤·李重祚,別刑房都事尹光德·金履福,文書色都事呂冕周·李宜哲。在魯曰,日氣陰冷,聖體若何?上曰,一樣矣。在魯曰,大王大妃殿氣候安寧乎?上曰,一樣矣。在魯曰,王世子氣候一向安順乎?上曰,好過矣。在魯曰,禮曹以關白告休大差倭禮單事,稟啓,請令廟堂,稟處,而允下矣。關白告休,前例見失,旣無可援者,島主告休之例,則太輕。似當略倣關白告訃差倭例,參酌磨鍊云者。誠如該曹啓辭,依此施行,而亦未必以告訃例,發說於彼矣。上曰,依爲之。擧條上曰,大臣書出問目後,海容上之。明履曰,應敎宋昌明因湖南査狀,謂有情勢,陳疏徑出。所當直捧禁推傳旨。而此與無端徑出有異。推考警責,何如?上曰,依爲之。擧條罪人海容拿入後,上,下敎曰,爾之叔位在下大夫,爾輩宜如垢之去身,而何可與興圭親密乎?國家則尙不發捕,而爾之所藏札,已有預備矣。上,又下敎曰,投筆,卽逆心,使爲遲晩可矣。海容刑問準次後,下之。重祚書泰興問目訖。上曰,示于大臣。罪人泰興拿入後。上,下敎曰,淸北緣坐人,無少長皆入,至今不刑,可謂倖逭矣。光世曰,鞫案文書,事體重大,而有此誤書,事甚未安。當該問事郞廳,從重推考,何如?上曰,依爲之。擧條罪人加刑準次後,上曰,解縛下之。斗齡上之。斗齡拿入後。上曰,爾之傳札於述之時說話,得無如朋化尙之飾說乎?又下敎曰,與自得面質,而可勝乎?仍命罪人自得拿入,與斗齡面質。上,入小次,出臨時。命志泰,書海容更推問目訖。上曰,斗齡下之,海容上之。海容拿入,讀聽問目訖,加刑。寅明曰,戊申年推奴堰畓,皆假托而爲逆矣。益河曰,多有可問者,而一日二次,徑斃可慮矣。若魯曰,十四度矣。上曰,親鞫姑罷,待罪人拿來擧行,罪人加刑,本府爲之。上曰,金吾堂上進來。諸臣進伏。上曰,泰興加刑與否,欲問之矣。寅明曰,以泰徵之弟,何以得生?若魯曰,泰興,與濂同,則濂死後,何以獨生乎?晩曰,無明證,可生矣。益河曰,何以逭刑乎?上曰,首揆之意同乎?在魯曰,濂旣死,則泰興何以逭死乎?寅明曰,聖上雖以獄體生戒剛,而此與臣等不共戴天之讎,當擧國爭之,置法而後已矣。普赫曰,順觀之子,豈可生出獄門乎?在魯曰,擧國臣民,皆有食肉寢皮之心矣。上曰,自得,何如?寅明曰,今日面質,亦殊常矣。上曰,趙錡倖免矣。在魯曰,旣曰言於其兄,則知情矣。寅明曰,以義責之,則知情可恕,而亦無可生之道矣。罪人中如際興者,可以處分者矣。上曰,戒剛,如際興矣。寅明曰,此亦有輕重矣。普赫曰,當處分者,當卽處分矣。上曰,海容停刑以囚。海載·錡·泰興·自得,竝加刑,際興還配。尙耉·瑀入達曰,際興,安知其曖昧乎?若魯曰,李德濟,當自本府坐起矣。上曰,今日內本府開坐,口招入之。仍命承旨,書口招問目。光世書訖,讀達。若魯曰,以此傳敎爲問目而問之乎?上曰,唯。益河入達曰,下吏來言,今日與刑曹行刑日相値云,難可開坐矣。上曰,本府開坐,旣有特敎,則同義禁所達,非矣。從重推考。下吏,令攸司,從重科罪,可也。擧條上曰,金吾堂上,先爲出去開坐,可也。尙耉曰,請逆坦孥籍,一依王府草記,卽令擧行。上曰,旣諭何煩?尙耉曰,請還寢泰績酌處之命,仍令鞫廳,嚴鞫得情,夬正王法。上曰,其勿更煩。尙耉曰,請瑞虎等兩賊孥籍,亟令王府擧行。上曰,其勿更煩。尙耉曰,請徙邊罪人陸師聖,依律處斷。上曰,旣諭,勿復更煩。尙耉曰,請物故罪人夏宅孥籍,亟令王府擧行。上曰,其勿更煩。尙耉曰,請逆畬孥籍等事,依大逆例擧行。上曰,勿煩。尙耉曰,請戊申賊魁之子,貸死爲奴,而年滿者亟令王府,考案抄出,倂依麟佐子追坐例擧行。上曰,勿煩。尙耉曰,請慶昷,遠地定配。上曰,勿煩。尙耉曰,請李漢興·邊慶邦·鄭之彦,竝命依律處斷。上曰,勿煩。措辭竝見上尙耉曰,濂之與賊畬·德載謀逆情,狼藉難掩,帳殿親問之下,旣已承款,則凶肚逆腸,亦一錞·鐵,固當登時正法。而只緣納招之後,旋卽氣窒,結案之際,仍以物故,國法未伸,輿情益激。今之少洩神人之憤,惟有孥籍一事。請徑斃罪人濂孥籍等事,亟令王府擧行。上曰,不允。瑀啓曰,請充軍罪人李時蕃,依律處斷。上曰,其勿更煩。瑀曰,請逆魁坦緣坐籍沒等事,亟命王府擧行。上曰,旣諭何煩?瑀曰,請還寢罪人泰績酌處之命,仍令鞫廳,嚴刑得情,夬正王法。上曰,其勿更煩。瑀曰,請賊畬孥籍等事,亟命王府,依大逆律擧行。上曰,勿煩。瑀曰,請戊申逆賊巨魁之子,以年未滿未及施法者,亟命王府,竝行孥戮之典。上曰,勿煩。瑀曰,請李漢興·邊慶邦,竝命依律處斷。上曰,勿煩。措辭竝見上瑀曰,徑斃罪人濂,以逆衢至親,締結賊畬,凶逆情節,旣已一一承款於帳殿親鞫之時。而未及結案,徑先物故,王章未伸,國人咸憤。渠旣遲晩納招,則實與正法無間,孥籍一事,自是應行之典。請賊濂收孥籍産,亟命擧行。上曰,不允。上曰,李德濟之父誰也?在魯曰,其父則未知,而聞是宗室子孫龜川君之後云矣。上入肅章門時,招兵房承旨下敎曰,興陽幾日程乎?尙迪曰,八日程矣。上曰,价川則非久當入來矣。尙迪曰,然矣。大駕還入大內,更鼓已深矣。
上在昌德宮。停常參·經筵。
下直,咸平縣監朴昌潤。
藥房提調元景夏,副提調李日躋啓曰,伏未審夜來,聖體若何?昨日冒寒親臨帳殿,終夕鞫囚,侵夜還宮,不瑕有傷損之節乎?臣等悶憂,有不可言。大王大妃殿氣候何如?臣等不任區區伏慮,敢來問安。答曰,知道。慈殿氣候差勝後一樣。予則一樣矣。大王大妃殿·中宮殿·賢嬪宮,藥房口傳問安。答曰,知道。
李日躋啓曰,左副承旨金尙迪,今日不爲仕進,卽爲牌招,何如?傳曰,允。
金光世啓曰,今日鞫坐,憲府無進參之員。呈辭入啓在外外,呈告未肅拜人員,竝卽牌招,以爲推移進去之地,何如?傳曰,允。
洪鳳漢啓曰,檢閱李基德,自鄕上來云。卽爲牌招,何如?傳曰,允。
傳于金光世曰,推鞫姑罷。
金尙迪,以義禁府言啓曰,務安前縣監宋昌明,樂安前郡守趙文璧,羅州前牧使李衡坤等,拿問定罪事,傳旨啓下矣。宋昌明·李衡坤,今方待命於本府,卽爲拿囚,而趙文璧,以滿浦僉使,時在任所,依例交代後,發遣府書吏,拿來,何如?傳曰,允。
又以義禁府言啓曰,鞫廳罪人還配事,命下矣。際興,以逆賊際明弟,當初爲奴,定屬於平安道郭山郡,依例發遣府羅將押送,何如?傳曰,允。
掌令金尙耉啓曰,臣之無似,本不合於言責重任,只緣鞫事方急,沐浴義重,他不暇顧,冒沒行公。而一味尸素,惶愧冞切,卽以鞫坐,天牌下降。而第伏聞湖南道臣査狀,以務安爲奴罪人逃躱者,未卽跟捕事,臣名亦入於現告中云。臣之待罪是邑,雖在於逆孥見失之後,身爲守土之官,終未捕得。顧今新有定式,方在推勘之中,則其何敢一刻晏然於臺次乎?請命遞斥臣職。答曰,勿辭。
上在昌德宮。停常參·經筵。
下直,安城郡守金漢禎。
金尙迪,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管沈瑎,以禁衛營兼中軍軍兵等中日試放事,南別營晝仕出去之意,敢啓。傳曰,知道。
金光世啓曰,掌令金尙耉,引避退待,已至經宿,事甚未安。除在外呈辭入啓,鞫坐進去外,持平任珣,牌招,以爲處置之地,何如?傳曰,允。
洪鳳漢啓曰,副校理韓億增,旣已帶職蒙宥,卽爲牌招入直,何如?傳曰,允。
傳于金光世曰,推鞫姑罷。
京畿監司狀啓,抱川等官居崔㗡金等,囕殺渰死事,傳于柳萬重曰,囕殺渰死人等,令本道恤典擧行。
金光世,以義禁府言啓曰,長興前府使李命峻,憑閱處之事,傳旨啓下矣。李命峻,時在公洪道淸州地本家云。依例發遣府羅將,拿來,何如?傳曰,允。
柳萬重,以戶曹言啓曰,依傳敎,左議政宋寅明,自九月今十二月至合四朔祿俸,令倉官,更爲輸送于本家。則以爲,爲參鞫事,雖已承命,相職終難仍冒,常祿不敢領受云。祿俸又不領受,何以爲之?敢稟。傳曰,令倉官,更爲輸送。
金光世,以左右捕盜廳言啓曰,茂山出使軍官等,久未還來。故臣等晝夜惶悶之際,捕校一人茂山居吳萬雄及萬雄之妹夫李光燁,其父成弼三人,爲先捉來。而李陽重及捕校一人,因萬雄之所告,以犯越人姓名探知之事,轉往甲山·三水等地,姑未入來云。捉來罪人三名,移送鞫廳乎?何以爲之?敢稟。傳于洪鳳漢曰,殿坐似在近,此草記,姑爲置之。
領議政金在魯箚曰,伏以臣俄在禁府,得見捕將所送啓草。且聞茂山出使軍官之言,則所謂玉道里洞,乃是越邊産蔘之地。萬雄等,雖有聚人越採之事,而亡賊則非但卽今,雖曾前,亦無往來可尋之跡,不得已只捉萬雄等三人以來云。犯越重罪,渠旣自服,亡賊蹤跡,似不得獨諱,而其言如此,姑非可以遽訊於鞫廳者,龍瑞一人,猶難處,況多人乎?試令捕廳,更爲嚴加盤問,而姑勿移送鞫廳,恐合於事體。僚相之意,亦同。伏願聖明,思量而裁處焉。取進止。答曰,省箚具悉。所陳者,當諭於帳殿矣。仍傳曰,遣史官傳諭。
右議政趙顯命箚。答曰,省箚具悉卿懇。當諭於首左揆矣。仍傳曰,遣史官傳諭。傳于洪鳳漢曰,原箚有可見者,留中。
上在昌德宮。停常參·經筵。
洪鳳漢啓曰,玉堂上下番闕直,已至多日,事甚未安。有闕之代,政官卽爲牌招,開政差出。仍卽牌招,以爲入直之地,何如?傳曰,允。
傳于金光世曰,整齊後時刻,隨時入之。
罪人上闕單子,傳于金光世曰,斗齡·加守,竝上闕。
有政。吏批,判書李周鎭牌不進。參判李益炡進。參議沈星鎭進。都承旨李日躋進。兵批,行判書金若魯親鞫進。參判李宗白呈辭受由。參議徐命珩入直進。參知朴㻐服制。左副承旨金尙迪進。吏批言啓曰,臺諫及玉堂春坊闕員,今當差出。而擬望之人乏少,外任竝擬,何如?傳曰,允。吏批言啓曰,珍島郡守孫鎭民,以南漢所上許多軍物修補之數夥然之功,加資事,命下矣。雖已資窮,未經準職,何以爲之?敢稟。傳曰,加資。以李宗白爲大司憲,李昌誼爲大司諫,閔堦爲執義,韓億增爲司諫,李彝章爲正言,尹彙貞爲刑曹參判,具允明爲文學,趙載敏·兪彦好爲校理,金光進爲戶曹正郞,金相冕爲健元陵令,李益焌爲掌樂僉正,李普昱爲谷山府使,李墰爲三陟府使,朴聖龍爲奉常主簿,趙明健爲兼司書,安致宅爲注書,韓億增爲兼西學敎授,李彙晉爲高山察訪,吳洵單付校書著作。雲峯縣監鄭鐩,今加嘉善。行綾安副守槇,今加昭義。洛豐君楙,南原君,靈川君壄,新溪君,密林君炓,月善君,夏溪君椐,蓮豐君欑,鶴城君楡,西城君焯,光恩君楧,韓陽君楹,密恩君煿,南陽君煐,蓮城君槿,原樂君燮,花豐君楏,已上敍用。珍島郡守孫鎭民,今加通政。兵批言啓曰,前哨官姜載聖,及第李熙載,閑良南履寬等,或拯活人命,或城堞完築,或火藥焰硝新備之功,俱有加資之命。而姜載聖·李熙載·南履寬,係是出身閑良,何以爲之?敢稟。傳曰,竝加資。兵批言啓曰,忠翊衛將金澻呈狀內,身係軍門,勢難兩處供仕,斯速啓遞云。不可强令察任。今姑改差,何如?傳曰,允。副護軍尹容·金有慶·南益齡·宋德啓·南泰良·鄭亨復·申煥·朴嗜覃·韓德弼·尹心衡·朴弼載·金光夏·李泳·申縉·愼爾泰·朴載泰·金篆·李埰·趙尙軫·金載明·具聖益·禹夏亨·韓址·姜弼文·慶道熙·申得文。副司直尹彙貞·柳綎·金聖運·鄭益河·南泰溫·洪鳳祚·李道謙·宋秀衡·南泰齊·趙尙命·李喆輔·金應福·吳遂采·黃晸·吳彦儒。僉知李世琦單付。以李仁錫爲蔚山監牧官。田得雨·呂攀單付訓鍊僉正。韓秀大單付赴戰嶺別將。
親鞫罷後,政院·藥房口傳問安。答曰,知道。
金光世,以義禁府言啓曰,公洪監司狀啓,據刑曹粘目內,長鬐前縣監高重明,移本府處置事,允下矣。高重明,時在公洪道陰城地本家云。依例發遣府羅將,拿來,何如?傳曰,允。
又以義禁府言啓曰,謀逆同參罪人光翕,旣已承服正刑。其父母·妻妾·子女·祖孫·兄弟·娣妹·子之妻妾·伯叔父兄弟之子,年歲·姓名·存沒·居住,令漢城府,考出帳籍,亦爲分付該道道臣,一一査出,成冊牒報,依律擧行。而籍沒家産·破家瀦澤·罷守令·降邑號等事。令各該司,捧承傳擧行,何如?傳曰,允。
領府事金興慶箚曰,伏以臣伏聞罪囚拿到,復有親鞫之命。而數日以來,寒威猝酷,出臨帳殿,恐不無玉體傷損之慮。下情焦憂,曷勝區區?念臣癃老殘喘,已無餘地,頃於入侍罷歸之後,宿病陡劇,委身床席者,已浹半旬。近因日寒,重添感冒,頭腦隱疼,胸膈痞寒,痰熱上升,咳喘且苦,寢食全減,藥餌靡效,醜穢之症,不敢煩陳。而危綴之形,難望復起,今當臨鞫之日,末由入參於陪侍之列,瞻望象魏,隕越靡容。玆敢略暴危悃,仰干嚴誅。伏乞聖明,亟命鐫罷臣職秩,俾得安意調治。以肅朝綱,以延殘命,不勝幸甚。取進止。答曰,省箚具悉卿懇。以疾未參,其何所傷。卿須安心勿辭,善攝焉。仍傳曰,遣史官傳諭。
判府事兪拓基疏曰,伏以臣於前月,敢陳危懇,冀被重譴,仍乞藥院之解免。雖其誠意淺薄,文辭拙訥,不足以仰槪聖聽,而區區祈望之切,則不趐如疾痛者之呼父母也。伏承聖批,又靳允許,臣實不勝其抑鬱悶迫之至。念臣數年來,所遭喪慘之荐疊酷毒,殆亦古所罕聞,人理所不堪。軀殼雖堇存,而肝肚已剝鑿無餘,精神都喪,全無陽界上意思久矣。藉令無故在朝,固末由仍冒於保護重地。而然猶不暇,以是而爲辭者,顧其私情之萬萬切迫,誠亦天地仁恩所必俯矜而卽許故也。臣之老母,年愈深而病愈痼,至於今歲,視前尤加。委身床褥,已及七朔,一旬之間,殆無數日粗安之時,常若有朝夕難支之憂。人子至情,其何忍暫時離捨,而旣無由暫離,則國體私分,又何敢虛帶重任,而莫之恤乎?臣竊伏想聖意所以靳許者,無或以藥院任重,不欲數遞而然歟?然而自臣之叨此任,提調之遞改,已爲五人,而又頗以疾病私故,不專爲公務之妨礙。則以臣危迫之懇,獨未蒙矜允於慈覆之下者,亦豈不有歉於聖朝一視之恩哉?且親年七十八十,一子二子歸養之典,臣於前者,已屢陳之矣。不寧惟是,漢之賈山至言曰,八十者二算不事。蓋自漢而已如是矣。至我朝,益推廣德意。凡於卒隷之賤,親老七八十者,亦許侍丁,恩至渥也。見今卿宰之列,親年將八十,而獨子無兄弟者,只臣一人而已。則雖使臣母,病不至深篤,特許臣一人終養,不責以職事,豈不益光於孝理之化。而況臣母病,逐歲漸加,至今秋尤劇。臣旣日夕焦煼,一未得進承起居之問,則莫重保護之地,尙何可任其虛曠而不早有處分乎?東漢太丘·長陳寔,史稱其修德淸淨,平心率物,而吏有詐稱母病求暇者事覺。寔曰,欺君不忠,病母不孝,不忠不孝,其罪莫大,加重律而不少貸。臣嘗覽書至此,不覺怵然而懼。立朝三十餘年,親病若匪深重,則未嘗敢一請急矣。況今其何忍爲一分浮實之辭,以自陷於不孝不忠之誅乎?臣私情悶隘,辭意煩猥,臣罪至此,益無所逃。伏乞聖明,天地父母,俯垂照燭,亟命遞臣所帶藥院兼任,仍令治臣瀆擾之罪,不勝萬幸。臣無任云云。答曰,省疏具悉卿懇。卿之疏若此,而爲卿此任,意蓋在矣。豈可許副?卿須安心勿辭,善護焉。仍傳曰,遣史官傳諭。
持平李齊華疏曰,伏以臣待罪邊郵,載經寒暑,風土所感,受傷非輕,丐由還鄕,調息田廬者,僅踰旬日。而柏府除命,忽下此際,恩諭繼降,馹召遠辱。是何草芥微品,濫被優渥,至此其隆且重也。臣誠感激,罔知攸措。宜卽竭蹶趨承,一登軒陛,仰瞻天日之耿光,退盡丘壑之餘生。而第念已試僨敗之地,區區自畫,便成鐵限,其不可晏然抗顔,復廁邇列也決矣。臣雖不欲追提旣往,以犯古人無辨之戒。而臣之所遭,日月稍久,竊恐鑑照之天,有未盡燭於難强之情勢,故略此仰暴焉。臣於昨年夏,猥蒙簡拔,新入臺地。區區願忠之誠,欲效一日之責,而智昧涉世,失在信書,妄謂人主一心,實爲萬化之源。而睿學成就,宜責經筵之官,故論本原而勉聖學,勉聖學而談經筵,以及於卿宰中,以文字自名於世者,皆其節次推排,自不得不已耳,有何一毫私好於素不識面之人,而李垍之啓,閔堦之疏,竝起迭攻,若有多少機栝者然,其心所在,誠未可曉也。噫,垍之摘臣寂寥數語,把作詆臣之資斧者,良亦異矣。而世路難平,人見各殊,則臣固付之一哂,不欲多辨。而至於堦疏,初非就事論事之比也。費力粧撰,專事醜辱,此無乃承人指意,急於搆臣,故用意之不美,辭氣之鄙倍,有不暇顧耶?其曰,自衒之意,眩亂之計者,俱是題外之別語。夫自衒云者,誇矜己能之謂也。眩亂云者,變幻黑白之謂也。臣疏之所誇矜者何語,而所變幻者何事耶?臣固置心於虛舟,而人或推波而激射,臣固視物於浮雲,而人或按劍而猜怒。因勉聖學,語及經筵,而指謂之自衒,不拘彼此,惟公是言,而指謂之眩亂,人之爲言,危且險矣。不意淸朝臺閣之上,有此讒搆之風,貽羞當世,莫此爲甚。而彼乃不知自反,反譏臺選之混淆。臣雖疲駑,尙可與此人,爭是非較曲直哉?雖然,臣旣受其無限拳踢,則毋論其言之得失,惟宜永謝名塗,遠避駭機。而且於情勢之外,實有病形之決難强策者。臣齒髮摧頹,疾恙侵尋,四肢百骸,無一强健。而其中痰塊之症,卽臣數十年來所常患也。每當寒節,輒至危劇。而新自北還,正値嚴冬,跋涉嶺海,觸冒風雪,寒冷外襲,前症越添,頹臥床席,無計運動。而當此帳殿親鞫之時,正急沐浴請討之義,其在臣分,不敢久淹於外,擔舁病軀,寸寸前進,昨始來伏私次。而情危病苦,末由出肅,玆將疾痛之呼,仰干崇高之聽。伏乞聖慈,曲賜諒察,愍臣情地之臲卼,憐臣疾病之沈淹,特降明命,亟許鐫遞。重勘臣逋慢之罪,以肅朝綱,仍令選部,勿復檢擬臺望,以安微分,千萬幸甚。臣無任云云。答曰,省疏具悉。爾其勿辭察職。
乙丑十二月十三日午時,上,御仁政門外。親鞫入侍時,都承旨李日躋,左承旨柳萬重,左副承旨金尙迪,右副承旨金光世,同副承旨洪鳳漢,注書李壽鳳,假注書許彙,事變假注書閔增,記事官李胤恒·崔晑,領議政金在魯,左議政宋寅明,判義禁金若魯,同義禁李普赫·申晩·鄭益河,掌令金翰運,正言嚴瑀,問事郞廳任師夏·尹志泰·鄭夏彦·李燮元·金陽澤·李應協·兪彦述·李重祚,別刑房都事金履福·尹光德,文書色都事李宜哲·呂冕周。在魯曰,日寒甚酷,聖體若何?上曰,一樣矣。在魯曰,大王大妃殿氣候安寧乎?上曰,一樣矣。在魯曰,王世子氣候一向安順乎?上曰,好過矣。日躋曰,右承旨趙明履,以傳香出去矣。上曰,唯。在魯曰,日寒比前尤嚴,獄事未知何時收殺,而區區悶憂,則唯在於聖躬矣。上曰,別無所傷矣。寅明曰,其時不自覺知,而自然有損矣。上曰,捕將進來。捕廳來者,亦上闕。上曰,卿等以爲李德濟事,何如?右相箚批,亦以諭首左揆爲言矣。在魯曰,首字漏矣。上曰,下傳敎問之後,或慮其如何。而其招善爲矣。在魯曰,以逆心自服,不近常理。故臣曾以此意仰達,而聖上至以爲獄囚稱冤爲敎,故惶恐更未仰達矣。上曰,口招中,亦以爲以將心字義仰達云矣。左相之意亦何如?寅明曰,臣於儒生事,惶恐不敢參涉者。而旣承下詢,何敢不達所懷乎?凡事當參其名實而處之。此事則本無實狀,而又且惶㤼失措,以至於此,桁楊之下,何求不得?恐非可以深罪者也。故相臣李浣,爲捕將時,自藏其所佩刀,而欲嚴訊左右,則無不服云。今此儒生事,天威之下,其所失措,無足怪矣。上曰,其口招果如領相所曾達矣。昔子産見欺於圉人。予雖或見欺,而如此則可以彌縫矣。右相箚,亦有所陳。而聞其爲龜川君子孫,故欲處分矣。寅明曰,言端旣發,臣請冒死仰達。向來事,以日前備忘觀之,聖上亦自知其爲過擧矣。殷湯,大聖,而史官,錄其德,不過曰過則勿憚改,旣知爲過,宜卽改之,旣往已矣。收拾士心,敦尙風化,臣願各別加勉焉。上曰,所達是矣,當留意焉。捕將具聖任·鄭壽松進伏。上曰,捕校之言云何?聖任曰,捕校自三水向茂山,而雪深木塞,至九日始捕吳萬雄。而黃賊則終無可尋之蹤云矣。上命夏彦,書加守問目訖。上曰,示于大臣。罪人加守拿入後,上曰,厥漢亦非弱者矣。仍下敎曰,元得十八人中,爾卽其一,使之直達。罪人刑推後下敎曰,爾叔超陳於水原,爾自以壯士之姪而忍杖乎?上曰,其承服誠意外矣。今又枝上生枝,漸漸心亂矣。寅明曰,於國家則多幸,此皆爲盜之類矣。上曰,然矣。若魯入達曰,有弼已拿來,直爲上闕乎?上曰,唯。寅明曰,有弼則直以私札,作爲問目宜矣。上曰,唯。上入小次。出臨時,日躋曰,新除授注書安致宅,時在景陽察訪任所。假注書許彙,姑令仍察,何如?上曰,依爲之。擧條上曰,加守受拷音後,下之。命夏彦,書吳萬雄問目訖。上曰,示于大臣。萬雄拿入後。上曰,成弼及光燁上之。成弼·光燁拿入後,上曰,不似我國言語矣。有弼拿入後,上曰,相貌亦惡矣。有翼,亦百官序立乎?寅明曰,未詳記矣。上,召夏彦書,有弼更推問目訖。上,下敎曰,爾是兇逆有翼之弟,則結婚羅哥,猶是薄物細故矣。日躋曰,司諫韓億增,旣有只推之命,而臺職未落點之前,已爲就理云,何以爲之乎?上曰,然則遞差,可也。帳殿下敎上,又以諺書中語下敎曰,有朝鮮後,戊申緣坐,何以有復見天日之時乎?尙迪曰,罪人盤問之際,又致夜深,門鑰姑令下之,何如?上曰,唯。罪人刑推後,上曰,初似陰沈,而終則奇怪罔測矣。上,入小次,出臨時,上曰,姑爲解縛下之。上曰,親鞫姑罷,開門後隨時擧行。翰運啓曰,請逆坦孥籍,一依王府草記,卽令擧行。上曰,旣諭何煩?翰運曰,請還寢泰績酌處之命,仍令鞫廳,嚴鞫得情,夬正王法。上曰,其勿更煩。翰運曰,請瑞虎等兩賊孥籍,亟令王府擧行。上曰,其勿更煩。翰運曰,請徙邊罪人陸師聖,依律處斷。上曰,勿復强煩。翰運曰,請物故罪人夏宅孥籍,亟令王府擧行。上曰,其勿更煩。翰運曰,請逆畬孥籍等事,依大逆例擧行。上曰,勿煩。翰運曰,請戊申賊魁之子,貸死爲奴,而年滿者,亟令王府,考案抄出,倂依麟佐子追坐例擧行。上曰,勿煩。翰運曰,請慶昷,遠地定配。上曰,勿煩。翰運曰,請李漢興·邊慶邦·鄭之彦,竝命依律處斷。上曰,鞫事方强之日,此等之啓,其緦少功之察,其勿更煩。翰運曰,請徑斃罪人濂孥籍等事,亟令王府擧行。上曰,勿煩。翰運曰,掌令金尙耉,引嫌而退,帶推行公,旣無前例,揆以臺體,勢難仍在。請掌令金尙耉遞差。上曰,此非臺職,卽一往事。則鞫事方張,特除有意,此時此臺,其何徑遞?出仕。瑀啓曰,請充軍罪人李時蕃,依律處斷。上曰,其勿更煩。瑀曰,請逆坦緣坐籍沒等事,亟命王府擧行。上曰,旣諭何煩?瑀曰,請還寢泰績酌處之命,仍令鞫廳,嚴鞫得情,夬正王法。上曰,其勿更煩。瑀曰,請賊畬孥籍等事,亟命王府,依大逆律擧行。上曰,勿煩。瑀曰,請戊申逆賊巨魁之子,以年未滿未及施法者,亟命王府,竝行孥戮之典。上曰,勿煩。瑀曰,請李漢興·邊慶邦,竝命依律處斷。上曰,旣諭府啓,勿煩。瑀曰,請賊濂收孥籍産,竝命擧行。上曰,勿煩。瑀曰,新除授大司諫李昌誼,〈時在〉慶尙道安東府任所。正言李彝章,時在京畿陽城地。請竝斯速乘馹上來事,下諭。上曰,依啓。上曰,親鞫姑罷,開門後差晩,隨時擧行。大駕還入大內,時已人定後矣。
上在昌德宮。停常參·經筵。
夜一更,流星出參星下,入南方天際。狀如拳,尾長三四尺許,色赤。
大殿·大王大妃殿·中宮殿·世子宮·嬪宮,政院口傳問安。答曰,知道。
賢嬪宮,政院單子問安。答曰,知道。
李日躋啓曰,明日常參日次。而上前開拆相値,頉稟。傳曰,知道。
金光世啓曰,今日親鞫時,憲府長官,當爲進參。新除授大司憲李宗白,卽爲牌招,以爲入侍之地,何如?傳曰,允。
又啓曰,判義禁金若魯,身病猝重,陳疏到院。當此親鞫之時,不得循例捧入。而金吾長官,不可不進參,卽爲牌招,何如?傳曰,允。
又啓曰,判義禁金若魯,牌招不進。推考傳旨,今方捧入。而當此親臨鞫囚之時,不可無金吾長官,更卽牌招,何如?傳曰,允。
又啓曰,判義禁金若魯,再牌〈招〉不進。推考傳旨,今方捧入矣。所當更請牌招。而一日三牌,有傷事體,何以爲之?敢稟。傳曰,兼帶許遞,前望單子入之。
判義禁前望,鄭錫五落點。
傳于金光世曰,新除授判義禁,卽爲牌招。
罪人上闕單子,傳于金光世曰,昨日上闕罪人及新來罪人,竝上闕。
以校理兪彦好牌不進,禁推傳旨,傳于趙明履曰,推考傳旨捧入。
趙明履啓曰,校理兪彦好,旣有只推之命。卽爲牌招,何如?傳曰,允。
李日躋啓曰,新除授注書安致宅,時在全羅道景陽察訪任所,斯速乘馹上來事,下諭,何如?傳曰,允。
趙明履,以侍講院言啓曰,本院上番,姑降,已過兩旬,事體誠甚未安。新除授文學具允明,兼司書趙明健,除拜之下,不爲出肅。竝卽牌招,以爲推移入直,何如?傳曰,允。
洪鳳漢,以刑曹言啓曰,先江則以渠之故,幾殺二人。其尤杖打永弼,又以刀刺,永弼之不爲殞命,亦幸矣。此等末世,亦不可不嚴懲。爲先刑推一次後,考律勘處事,判下矣。考見曹上定配案,則今年五月二十二日,以刃傷永弼,罪依律文,決杖八十,徒二年定配於平山府矣。判下辭意如此,何以爲之?敢稟。傳曰,置之。
金光世,以義禁府言啓曰,謀逆同參罪人有弼,旣已承服正刑。其父母·妻妾·祖孫·子女·兄弟·娣妹·子之妻妾·伯叔父兄弟之子,年歲·姓名·存沒·居住,令漢城府,考出帳籍,亦爲分付該道道臣,一一査出,依律擧行。而破家瀦澤·籍沒家産·罷守令·降邑號等事,令該司,捧承傳擧行,何如?傳曰,允。
洪鳳漢,以左右捕盜廳言啓曰,鞫招罪人捉來事,捕校二人,發送三水地矣。捕校一人三水衙前眇一目者徐萬成,及知風水者徐興淑,先爲捉來。至於車順百,三水地,本無車姓者,只有蔡順百爲名人,而不在其家。故捕校一人,轉向茂山地,譏捕事落後云矣。捉來罪人二名,移送鞫廳之意,敢啓。傳曰,姑爲置之。
藥房口傳啓曰,入夜後,寒氣甚酷,終夕帳殿,聖體不瑕有傷損之節乎?臣等悶憂,有不可言。更鼓未深,早早還宮之意,惶恐敢啓。傳曰,觀勢爲之。
親鞫罷後,政院·藥房口傳問安。答曰,知道。
大司憲李宗白疏曰,伏以臣過沐洪造,猥躋卿貳,自愧薄劣,無所裨補。惟以筋力奔走,爲一分報效之圖。而頃忝金吾之任,連値帳殿訊鞫,逆節窮凶,輿情咸憤,義急誅討,早夜竭蹶。間因狗馬賤疾,獲蒙兼帶許遞之恩,騎省本職,亦承再度加由之命。而此際忽奉憲長除旨,恩顧鄭重,感惶冞切。第臣父以八耋之年,居恒懍綴,寧日常少。近因寒事猝嚴,重添感冒,屢日彌留,尙未和解,症狀轉劇,氣息澌頓,實有朝夕難保之憂。臣方藥餌扶護,煎灼罔措,則官職去就,更無可論。臣於夏間,亦嘗忝叨見職,猥荷聖念曲軫,以臣之有老父,特許鞶褫。體下之恩,在前罕聞。臣闔門感祝,尙鏤心肝。而見今父病之沈篤,尤非夏間之比,則臣之情私,萬無一刻離捨之勢,此實通朝之所共知也。鞫事方嚴,連日親臨,而末由趨參於臺臣之列,少效沐浴之義,臣分都虧,誅罰猶輕。玆敢隨牌祗詣,略申肝膈之懇。伏乞天地之仁,父母之慈,俯垂矜諒,亟許鐫削臣所帶職名。仍命重勘臣罪,以嚴邦憲,以安私分,不勝幸甚。臣無任云云。答曰,省疏具悉。卿其勿辭,護焉。
掌令金尙耉疏曰,伏以臣憒憒無所肖似,言責重任,豈有一分堪膺之望。而不幸逆孽潛熾,鞫事方急,當此劇寒,以致聖上之日御帳殿。則憂憤之極,他不暇顧,冒沒行公,不敢懷祈免之意。而適緣曾任南邑時,逃躱逆孥之未卽斯得,新有定式之初,自在推勘之中。則此臣前避之所引義,而僚席處置之所請遞者也。不意聖批靳許,至有出仕之敎,而縷縷恩諭,有非賤臣所敢承聞者。臣誠感激惶恐,唯當竭蹶承膺之不暇,何敢爲更事自引之計?而第念至重者,臺體也,至嚴者,公格也。臺僚處寘,旣已請遞,則所帶臺銜,便屬已遞。自上靳允,雖或有如臣所處者,歷數前後,其不敢復出者,所以重臺體而嚴公格也。臣之不肖,非敢自恤於一己廉義,而三百年臺例,今若緣臣而壞盡無餘,則所以爲臺閣之羞,貽聖朝之累者,亦豈細故也哉?臣雖萬萬無狀,非不知恩敎之所當仰體,此時之異於他時,而目下處義,終有所不可轉動者。玆隨天牌,仰暴情實。伏乞聖明,俯諒臣決難仍冒之狀,亟許鐫削。重勘臣孤恩慢命之罪,以警具僚,不勝幸甚。臣無任云云。答曰,省疏具悉。其何撕捱?爾其勿辭,察職。
兼司書趙明健疏曰,伏以臣沈痼之病,洽滿二年矣。陳懇之疏,亦已累矣。杜門蟄伏,㱡㱡度日。不意春坊除旨,忽下此際。臣聞命驚惶,繼而憫縮,不知措躬之所也。臣之病,大抵言語顚錯也,精神迷眩也。百藥無效,二竪漸嬰,其於講讀一事,尤難遽議。親知莫不憫歎,聖鑑亦或俯燭矣。念臣前歲之夏,書筵出入,不過十日,其後經筵登對,只是一番。而自其時病發,輾轉沈綿,以至于今,所謂陳力就列,臣則無望矣。涓埃報答,臣則無由矣。此莫非臣窮命使然,有時瞻望徘徊,撫躬自悼而已。召牌之下,乃敢倩手搆疏,趨詣九閽之外,仰瀆崇高之聽。伏乞天地父母,察臣疾病之尙未痊可,亟命遞改。仍令選部,勿復檢擬,俾得專意療治,以尋生路,千萬幸甚。臣無任云云。答曰,省疏具悉。爾其勿辭,調理察職。
乙丑十二月十四日午時,上,御仁政門外。親鞫入侍時,都承旨李日躋,左承旨柳萬重,右承旨趙明履,左副承旨金尙迪,右副承旨金光世,同副承旨洪鳳漢,注書李壽鳳,假注書許彙,事變假注書閔增,記事官李胤恒·崔晑,領議政金在魯,左議政宋寅明,判義禁鄭錫五,同義禁李普赫·申晩·鄭益河,掌令金翰運,正言嚴瑀,問事郞廳任師夏·鄭夏彦·金陽澤·兪彦述·李燮元·李應協·李重祚·尹志泰,別刑房都事金履福·尹光德,文書色都事李宜哲·呂冕周。上駕前下敎于兵房承旨曰,騎曹有闕與否問啓。在魯曰,日寒甚酷,聖體若何?上曰,一樣矣。在魯曰,大王大妃殿氣候安寧乎?上曰,一樣矣。在魯曰,王世子氣候一向安順乎?上曰,好過矣。尙迪入達曰,問于兵曹,則羽林將方有闕云矣。上曰,李陽重,使之入侍。陽重入侍。上曰,遠路跋踄而猶如常矣。陽重曰,臣自甲山,往問金龍瑞家後,轉往茂山,無他可尋之跡矣。上曰,黃哥去處,終未往尋耶?陽重曰,厥漢輩,亦不諱犯越。黃哥之懸購,亦皆明知,則豈有知而不言之理乎?上,笑曰,李陽重,果壯士矣。上曰,黃賊捕捉,可謂捕風捉影,其捉之難,業已量矣。而五衛將李陽重,非其職。而帳殿承命,隆寒跋涉,艱辛回奏。曾聞其名,而莫知何狀,今者特命,一見帳殿之後,蓋欲試之意也。自古擢用西北人,非比尋常。而田百祿後,無一人擢用者,其常慨然矣。旣見其人,又命往役勤勞,而其猶泯默,豈王者用人之道?何以慰西北武士?特除羽林將,以眎予擢用邊地武士之意。尙迪書訖,讀達。上曰,此正用一勸百之意也。益河曰,傳敎內,黃賊一款,以爲捕風捉影,見方譏捕,而如是爲敎,則是絶將來之路也。尙迪曰,臣意亦然矣。上曰,然則抹去黃賊以下數行,可也。在魯曰,湖南交龜,一時爲急。水原府使李濟遠,雖未歷辭,使之數日內下直,何如?上曰,依爲之。帳殿下敎上曰,李濟遠,誰之子也?在魯曰,判書李滓之子也。上曰,然乎?罪人斗齡拿入後,下敎曰,與萬雄面質,則可勝乎?仍命斗齡下之,有弼上之。有弼拿入後,下敎曰,自初謀逆情節,使之一一直達。上曰,今日則頗了了有條理矣。明履曰,傳命盤問之際,立語,例也。而同義禁鄭益河,坐而問之,事體未安。推考,何如?上曰,依爲之。擧條上曰,繡旗之謀,戊申年亦無之。女人之爲逆,今始見之矣。仍命大臣·金吾堂上進來。諸臣進伏。上曰,鄭女事,何如?在魯曰,臣等在外,亦以爲重難,而造幟之謀,極凶矣。錫五曰,若犯逆則何論男女耶?晩曰,果極殊常矣。普赫曰,拿來後,或慮難處矣。益河曰,雖是妖惡,而年過七十,拿來後何以處之乎?上曰,此言是矣。寅明曰,鄭益河所達是矣。上曰,雖拿來,別無得情者矣。兩司諸問郞皆曰,旣出於逆招,則何可以婦女不問乎?寅明曰,鄭益河所達,果心服矣。上曰,左相以鄭益河言爲服者是矣。仍命諸臣就坐。罪人受根脚後,上曰,罪人下之。上,入小次,出臨時,上曰,同參中,最爲著實矣。瑀曰,臣有所懷,敢此仰達。有翼,卽戊申兇賊之尤極凶慘者。其子之緣坐爲奴,雖鄕曲蠢迷者,視之如蛇蝎,惟當避遠之不暇。而許哥爲姓者,至於傳書於三千里之外。而其書旣有凶謀綢繆之說,則設令渠不知其書中辭意,論以國法,安得免重誅乎?渠雖海島愚氓,平日若知逆孽之不可近,則焉敢乃爾?臺體固當以拿鞫發啓,而仰體聖上軫恤島民之盛意,雖不無斟量者,其在懲一礪百之道,不可不各別嚴處矣。上曰,島中人,不可不使咸知逆順。令本州牧使,嚴刑三次後,遠地定配。上曰,今者當寒,逐日帳殿親鞫,一則追惟戊申,一倍駭憤也。一則恐或此中,黑白相混也。噫,一人爲忠,一族爲榮,一人爲逆,一族抵罪。其於應坐之典,非稱兵巨賊,則只施於其男。比古夷族之律,我國法典,猗歟寬矣。今番有弼承款也。鄭女之同參逆謀,狼藉自露,群議齊憤,以予常意,亦欲嚴峻下問諸臣矣。同義禁鄭益河之一奏贊,今我之審愼杜後弊於他日。入小次而追思,不覺深嘉,特賜半熟馬一匹。此後則身犯大逆,自謀陰計者外,事或干連緊援逆招,勿問婦女之意,因此爲法,載於續典。光世書訖,讀達。鳳漢曰,傳敎中一人爲逆,一族爲逆之語,似涉如何,改以被罪則,似好矣。上曰,其言是矣。命承旨,改以抵罪以下。上曰,斗齡及萬雄上之。錫五曰,運泰,當先拿入矣。上曰,唯。寅明曰,夜愈深,而霧氣愈不好矣。上曰,欲早罷矣。運泰拿入後,上曰,厥漢矣身之言熟矣。上,召金尙迪曰,門鑰盡下之。上曰,近見潯陽日記,而吳三桂事怪矣。寅明曰,吳三桂,不知逆順者矣。第非造次間可達者,當從容仰達矣。上曰,運泰下之,祖石上之。祖石拿入後,上曰,陰慘矣。其招中韓主簿者誰耶?燮元,入言於大臣。上曰,此問郞知之乎?燮元曰,小臣之外族,有韓桓者,而方隨往東萊軍官矣。上曰,然乎?瑀以所懷仰達曰,戊申餘孽,人之視之,當如梟獍之種。雖至親,惟當大義滅之。而今者韓桓,指揮逆孽,使之互相結婚者,其心所在,誠極叵測。比諸向者鄭熙揆事,不啻十分較重,其在國體,不可不別爲嚴懲。宜令拿鞫嚴問,而大臣所達,亦有意見,令本府鞫問,似好矣。上曰,所達固是執法之意。而此則當拿鞫矣。瑀曰,韓桓負犯,萬萬駭痛,雖寘一律,實無所措,固當以自鞫廳嚴訊爲請。而第其所犯,與謀逆有間,且自王府嚴覈,如有情節之現露者,則移送鞫廳,尙未爲晩。而大僚所達,亦出於重鞫體之道,故俄於前席下詢之時,以王府拿鞫爲達矣。特敎處分,實出於嚴懲之意。臣之擬律不審之失,於此著矣。其何晏然仍冒於臺次乎?請命遞斥臣職。上曰,旣得臺體,律名輕重,其何所傷?勿辭,亦勿退待。上曰,噫,於忠於逆,其少有秉彝之心者,其豈不知是旀。將心之爲逆,人所共知,豈不知將心之爲忠爲逆,而下問乎?其時下問於渠者,不過忠乎逆乎云爾,則渠以逆心自服矣。到今月已多矣,事已久矣。故敢以將心字義知之樣納供者,尤涉可駭是乎矣。當初酌處,歸之無形而處之。則無形之人,無形泛聽,而自服者亦非異事,初已寬也。到今追問,不過欲收殺乎?臺閣則效子産之見欺,亦不害爲寬典兺不喩。渠雖無狀,其先則璿·璜玉派也。而右相箚中,引以龜川事興感,予意依前參酌還配。光世書訖,讀達。翰運啓曰,請逆坦孥籍,一依王府草記,卽令擧行。上曰,旣諭何煩?翰運曰,請還寢泰績酌處之命,仍令鞫廳,嚴鞫得情,夬正王法。上曰,其勿更煩。翰運曰,請瑞虎等兩賊孥籍,亟令王府擧行。上曰,其勿更煩。翰運曰,請徙邊罪人陸師聖,依律處斷。上曰,勿復强煩。翰運曰,請物故罪人李夏宅孥籍,亟令王府擧行。上曰,其勿更煩。翰運曰,請逆畬孥籍等事,依大逆例擧行。上曰,勿煩。翰運曰,請戊申賊魁之子,貸死爲奴,而年滿者,亟令王府,考案抄出,倂依麟佐子追坐例擧行。上曰,勿煩,翰運曰,請慶昷遠地定配。上曰,勿煩,翰運曰,請李漢興·邊慶邦·鄭之彦,竝命依律處斷。上曰,旣諭何煩?翰運曰,請徑斃罪人濂孥籍等事,亟令王府擧行。上曰,勿煩。措辭竝見上瑀啓曰,請充軍罪人李時蕃,依律處斷。上曰,其勿更煩。瑀曰,請逆坦緣坐籍沒等事,亟命王府擧行。上曰,旣諭何煩?瑀曰,請還寢泰績酌處之命,仍令鞫廳,嚴鞫得情,夬正王法。上曰,其勿更煩。瑀曰,請逆畬孥籍等事,亟命王府,依大逆律擧行。上曰,勿煩。瑀曰,請戊申逆賊巨魁之子,以年未滿未及施法者,亟命王府,竝行孥戮之典。上曰,勿煩。瑀曰,請李漢興·邊慶邦,竝命依律處斷。上曰,已諭何煩?瑀曰,請賊濂收孥籍産,亟命擧行。上曰,勿煩。措辭竝見上上曰,親鞫姑罷,開門後差晩,隨時擧行。大駕還入大內時,招軍司房下敎曰,差晩有意,明日軍兵食隊後,待令事,分付。時夜漏已至二更末矣。
上在昌德宮。停常參·經筵。
夜二更,月犯東井星,四更,月暈。
柳萬重啓曰,備邊司郞廳來言。今日賓廳日次,而上前開拆相値,不得來會云矣,敢啓。傳曰,知道。
金尙迪,以都摠府言啓曰,今日入直內三廳武兼禁軍及軍兵等,當爲中日習射,而上前開拆相値,不得爲之之意,敢啓。傳曰,知道。
金光世啓曰,今日親鞫時,憲府無進參之員。除陳疏受由外,呈告未肅拜人員,竝卽牌招,以爲推移入侍之地,何如?傳曰,允。
以掌令金尙耉,持平李齊華,校理兪彦好牌不進,傳旨,傳于金尙迪曰,此時豈若是乎?只推,竝更牌招。
趙明履,以侍講院言啓曰,明日王世子與賓客相見禮時,宮官不可不備員。而兼輔德宋昌明,方在拿處中。兼弼善·說書·兼說書未差。兼文學黃景源,司書尹東度在外。將無以備員。未差之代,令政院,稟旨,以在京無故人盡數差出,待下批仍卽牌招,以爲備員進參之地,何如?傳曰,允。
又啓曰,因侍講院草記,今日王世子與賓客相見禮時,宮官不可不備員。未差之代,令本院,稟旨,以在京無故人差出,待下批仍卽牌招事,允下矣。政官卽爲牌招,開政差出,何如?傳曰,見在人員,亦可爲之。此則置之。
傳于金尙迪曰,南漢日記,使政院取來於南漢,卽爲入之。而只令南漢知之,勿出朝報。
罪人上闕單子,傳于金光世曰,昨日上闕罪人,竝上闕。
濟州防禦使狀啓,薦新洞庭橘,體小品劣,及進上之全數代封,小橘之闕封,惶恐待罪事,傳于趙明履曰,勿待罪事,回諭。
李日躋,以戶曹言啓曰,本曹郞廳及所屬各司員今秋冬等褒貶,當爲磨勘。而堂上有故,限內不得磨勘之意,敢啓。傳曰,知道。
又以吏曹言啓曰,今乙丑年秋冬等褒貶,當爲等第,而堂上有故,限內不得磨勘之意,敢啓。傳曰,知道。
又以兵曹言啓曰,本曹今乙丑年秋冬等褒貶,連因有故,限內不得爲之之意,敢啓。傳曰,知道。
又以禮曹言啓曰,本曹郞廳及各陵殿·四學童蒙敎官·通禮院·典牲署·東西氷庫·圖畫署官員等今乙丑年秋冬等褒貶等第以入。而宗廟署·社稷署·弘文館·藝文館·春秋館·成均館·承文院·校書館·掌樂院·奉常寺·東西活人署·禮賓寺·觀象監·典醫監·惠民署·內醫院·司譯院·歸厚署·司畜署·東西關王廟官員等褒貶,各其司領事提調堂上有故,不得一時磨勘之意,敢啓。傳曰,知道。
又以工曹言啓曰,本曹今乙丑年秋冬等褒貶,當爲磨勘。而判書臣李箕鎭在外未肅拜,限內不得爲之之意,敢啓。傳曰,知道。
又以忠勳府言啓曰,今乙丑年秋冬等褒貶,當爲磨勘。而本府有司堂上有故,限內不得爲之之意,敢啓。傳曰,知道。
又以儀賓府言啓曰,本府郞廳等今秋冬等褒貶等第,當爲磨勘。而堂上多有病故,限內不得爲之之意,敢啓。傳曰,知道。
又以漢城府言啓曰,本府郞廳及五部官員·四山監役官,今乙丑年秋冬等褒貶,當爲等第。而判尹金始炯,以身病,限內不得磨勘之意,敢啓。傳曰,知道。
又以議政府司錄,以領議政意啓曰,今乙丑秋冬等褒貶,連値公頉,限內不得磨勘之意,敢啓。傳曰,知道。
又以宗親府郞廳,以有司堂上意啓曰,本府郞廳今乙丑年秋冬等褒貶等第,當爲磨勘。而堂上有故,限內不得爲之之意,敢啓。傳曰,知道。
又以敦寧府言啓曰,府郞廳等今秋冬等褒貶,當爲磨勘。而堂上不齊,限內不得爲之之意,敢啓。傳曰,知道。
又以中樞府言啓曰,本府郞廳及醫員錄事等今乙丑年秋冬等褒貶,當爲磨勘,而領府事臣金興慶身病,限內不得爲之之意,敢啓。傳曰,知道。
又以刑曹言啓曰,今乙丑秋冬本曹郞廳等第啓本中,二處刀擦以入之意,敢啓。傳曰,知道。
又以刑曹言啓曰,今乙丑秋冬等褒貶等第,當爲磨勘以入。而掌隷院則判決事臣尹彬,病不來。典獄署則本曹參議臣李普昱,與該房承旨臣金光世,有娚妹應避之嫌。俱不得一體磨勘之意,敢啓。傳曰,知道。
又以義禁府言啓曰,今秋冬等府郞廳等褒貶等第,當爲磨勘。而連値鞫坐,限內不得爲之之意,敢啓。傳曰,知道。
金尙迪,以禁衛營郞廳,以都提調意啓曰,本營郞廳及諸將官,今秋冬等褒貶,當爲等第。而臣顯命,方在病伏中,限內不得磨勘之意,敢啓。傳曰,知道。
又以御營廳郞廳,以都提調意啓曰,本廳郞廳及諸將校,今乙丑年秋冬等褒貶,當爲等第。而都提調臣金興慶,大將臣朴文秀,俱有故。限內不得磨勘之意,敢啓。傳曰,知道。
又以訓鍊都監郞廳,以都提調意啓曰,本都監郞廳及將官等今乙丑年秋冬等褒貶,當爲等第。而臣連値公頉,限內不得磨勘之意,敢啓。傳曰,知道。
又以宣惠廳郞廳,以都提調意啓曰,本廳郞廳及常平廳郞廳等今秋冬等褒貶,當爲等第。而連有公頉,限內不得磨勘之意,敢啓。傳曰,知道。
又以司僕寺官員,以提調意啓曰,本寺經用浩繁,專恃若干各牧場稅穀。而近日牧官輩,多不盡心,或稱以被災,每年減縮,或托以無船,晩發致敗。以致經用之難繼,不可無各別懲礪之道。珍島牧場稅牟七百石所載船隻,到泰安致敗,而見其裝載日月,則在於秋末風高之後。各牧場稅牟,擧皆以七八月內來納,而該牧場之晩時裝發,難免不謹之罪。監牧官金仁權罷黜,以懲日後,何如?傳曰,允。
親鞫罷後,政院·藥房口傳問安。答曰,知道。
掌令閔堦疏曰,伏以臣受稟脆弱,賦命窮奇,疾病之來,人雖不免。今臣所受之病,人所罕有,自去冬,重得中風之症。右邊手足,癱瘓不遂,言語短澁,不分人事,臥而不起者,六七朔矣。自四五月間,始分人鬼,而手不能執匙,脚不能運步,言語亦不能了了。殘喘雖存,豈可齒數於生人之類也?此通朝之臣所共矜憐,掌銓之臣豈不習知。而不意今者,柏府新除,遽及於病裏垂死之際。臣聞命兢惶,直欲承當,則右手不運,何能披展啓紙,右脚不動,何能步涉文陛耶?且欲違拒恩命,則再次違牌,直令遠配,已有成命。偃臥逋慢,亦所惶悚。臣之進退,實爲兩難。當今親臨帳殿,連日鞫囚之時,以此病風之人,任此難强之職,是必欲使公私受無限狼狽也。且伏見日昨僚臺之疏,盛氣論臣。而其中承人指意,讒構貽羞之說,有同賈豎之口氣,臣不欲多辨。而蓋其前疏中論儒臣一段,雖若汎論彼方,備數於新錄,全昧別嫌之義,隱有自眩之意,恬不爲恤。而又引前後左右之人,較數對擧,以爲眩惑之計。故臣果以玉成之意,略有規警之語,豈有一毫讒搆之意耶?彼疏一發,擧世嗤笑,其後堂錄,果然見拔,一世淸議,據此可知。寂寥臣言,何足輕重?而彼以臣疏,爲孤注媢嫉,怨咎至於鑱骨,而歲月稍久之後,尙蘊餘怒,恣意醜辱,罔有紀極,臣實未曉也。今以親鞫,天牌下臨,沐浴義重,不敢坐違,隨來闕下。而臣以病則半身不遂,以勢則醜辱罔極,不得已自外徑歸。伏願亟遞臣職,使得安意就盡,兼謝人言,千萬幸甚。臣無任云云。答曰,省疏具悉。爾其勿辭,從速察職。
乙丑十二月十五日未時,上,御仁政門外。親鞫入侍時,都承旨李日躋,左承旨柳萬重,右承旨趙明履,左副承旨金尙迪,右副承旨金光世,同副承旨洪鳳漢,注書李壽鳳,假注書許彙,事變假注書閔增,記事官李胤恒·崔晑,領議政金在魯,左議政宋寅明,判義禁鄭錫五,同義禁李普赫·申晩·鄭益河,掌令金尙耉,正言嚴瑀,問事郞廳任師夏·金陽澤·鄭夏彦·尹志泰·李應協·兪彦述·李重祚·南惠老,別刑房都事金履福·尹光德,文書色都事李宜哲·呂冕周。在魯曰,陽晷雖舒,而寒氣尙酷,聖體若何?上曰,一樣矣。在魯曰,大王大妃殿氣候何如?上曰,一樣矣。在魯曰,王世子氣候一向安順乎?上曰,好過矣。在魯曰,問事郞廳李燮元,今姑減下。其代,以前持平南惠老差下。令該曹,口傳分軍職,何如?上曰,依爲之。榻敎上曰,二同上之。二同拿入後,上曰,元得以爾族達之,使之直達。上曰,金德祚雍骨又出矣。光世曰,姑待更出,發捕宜矣。上曰,彼問郞誰耶?光世曰,吳彦儒矣。在魯曰,臣初以吳彦儒,差下問郞,而左相以爲,有親病,故更以南惠老差下矣。此必是下人請坐而入來矣。明履曰,吳彦儒入來雖是。然旣不差下問郞,則無入侍之事,而未能詳知,徑先入侍,事體未安。推考,何如?上曰,依爲之。擧條罪人刑推後,上曰,解縛下之。仍召判義禁下敎曰,歲色將暮,使之速來,可也。寅明曰,德祚坐地,異於此漢,當送兩都事矣。上曰,然矣。上曰,祖石上之。祖石拿入後,上曰,無可隱者,使之直達。上曰,掌令金尙耉牌招傳旨,今始下之。未及入侍,當該中官,推考,可也。祖石準次後下之。上,入小次,出臨時。上曰,中官推考置之。光世曰,入侍注書之離次出去,事體未安。推考,何如?上曰,依爲之。擧條罪人斗齡拿入,與萬雄面質後,上曰,此則北道方言耶?柳儼曰,西北同音矣。上曰,黃哥則未尋,而此卽犯越面質矣。上曰,徐哥之在捕廳者,上之。光燁拿入,與斗齡面質後,上曰,龍瑞亦上之。罪人萬成拿入,與斗齡面質後,又與龍瑞面質。在魯曰,斗齡前後之言,皆判異矣。上曰,然矣。尙迪曰,門鑰依前下之乎?上曰,金虎·丹鳳門外,皆下之。上曰,徐哥下之。仍命,捕將入來。具聖任·鄭壽松入侍。上曰,無徐行進云乎?壽松曰,未得其人,而得來此徐哥云矣。上曰,已知之矣。儼曰,日寒若此,而連爲親臨,實有傷損之慮。敢此仰達,惟願早爲還宮焉。上曰,當量爲之。上入小次,出臨時,寅明曰,悠悠萬事,無過於保護聖躬。而連日親鞫,已極可悶。且以獄事言之,從容究訊後,可得其情。而每因怱怱,不得其詳,明日亦不必開坐矣。上曰,罪人來則當爲之矣。寅明曰,兵判本來甚實,且必欲當之,而見方病勢甚重云,此時可悶矣。上曰,此時果似難矣。領相一番病入,問郞數遞,而獨判義禁及承旨耐過矣。今則承旨亦似難矣。歲寒然後,知松柏之後凋。予則平日不爲自奉,故其效見矣。益河曰,柳儼所達,極善矣。上曰,此後則更不犯夜矣。徐哥刑推後,上曰,親鞫姑罷,罪人拿來後擧行。罪人加刑,本府爲之。尙耉啓曰,請逆坦孥籍,一依王府草記,卽令擧行。上曰,旣諭何煩?尙耉曰,請還寢泰績酌處之命,仍令鞫廳,嚴鞫得情,夬正王法。上曰,其勿更煩。尙耉曰,請瑞虎等兩賊孥籍,亟令王府擧行。上曰,其勿更煩。尙耉曰,請物故罪人李夏宅孥籍,亟令王府擧行。上曰,其勿更煩。尙耉曰,請逆畬孥籍等事,依大逆例擧行。上曰,勿煩。尙耉曰,請戊申賊魁之子,貸死爲奴,而年滿者,亟令王府,考案抄出,依麟佐子追坐例擧行。上曰,勿煩。尙耉曰,請慶昷,遠地定配。上曰,勿煩。尙耉曰,請徑斃罪人濂孥籍等事,亟令王府擧行。上曰,勿煩。措辭竝見上瑀啓曰,請充軍罪人李時蕃,依律處斷。上曰,其勿更煩。瑀曰,請逆坦緣坐籍沒等事,亟命王府擧行。上曰,旣諭何煩?瑀曰,請還寢泰績酌處之命,仍令鞫廳得情,夬正王法。上曰,其勿更煩。瑀曰,請賊畬孥籍等事,亟命王府,依大逆律擧行。上曰,勿煩。瑀曰,請戊申逆賊巨魁之子,以年未滿未及施法者,亟命王府,竝行孥戮之典。上曰,勿煩。瑀曰,請徑斃罪人濂,收孥籍産,亟命擧行。上曰,勿煩。措辭竝見上兩司前啓後,上曰,大臣進來。運泰甚悍,而祖石,何如?寅明曰,鞫體嚴重,何可停刑?上曰,運泰·祖石,加刑。二同停刑,仍囚。光世曰,濟州人遠配事,更無發落矣。上曰,守令之設帳幕者亦有之。此時濟州人,不可煽動置之,何如?寅明曰,置之何妨?上曰,濟州人嚴刑遠配事,置之,可也。榻敎上,還入時,下敎曰,侍衛軍兵煖食與否問啓。大駕還入大內,時已二更末矣。
上在昌德宮。停常參·經筵。
藥房提調元景夏,副提調李日躋啓曰,日氣比甚寒澟。伏未審此時,聖體若何?昨日冒寒終夕鞫囚,深夜還宮,不瑕有傷損之節乎?臣等未得入診,已至三朔,下情憂鬱,有不可言。今日率諸御醫入侍,診察聖候似宜。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣。予則一樣矣。勿爲入診。大王大妃殿·中宮殿·賢嬪宮,藥房口傳問安。答曰,知道。
李日躋啓曰,卽伏見各道今秋冬等褒貶啓本,則咸鏡監司李壽沆,黃海水使申德夏,南兵使鄭暘賓,守令·邊將無一人居下。殊無嚴明殿最之意。全羅監司鄭亨復,殿最旣未封進,則宜有頉狀,而此亦闕之,事體未安。竝推考警責,何如?傳曰,允。
又啓曰,來十六日儒生殿講,取稟。傳曰,停。
金光世啓曰,小臣鞫廳坐起進去下直,請出推案。傳曰,知道。
趙明履啓曰,都摠府郞廳來言,闕內各處入直軍兵夜巡檢云矣,敢啓。傳曰,知道。
金光世以都摠府言啓曰,都摠管柳儼,以刑曹判書本曹坐起晝仕出去之意,敢啓。傳曰,知道。
以校理兪彦好再牌不進,禁推傳旨,傳于趙明履曰,推考傳旨捧入。
趙明履啓曰,校理兪彦好,旣有只推之命,卽爲牌招,何如?傳曰,允。
又啓曰,待敎李永祚,自鄕上來云,卽爲牌招,何如?傳曰,允。
傳于金光世曰,推鞫姑罷。
金光世,以義禁府言啓曰,島配罪人李德濟原情公事,依前參酌還配事,判下矣。李德濟罪目中,以判付辭意添入,依例發遣府羅將。慶尙道巨濟府,還爲押送之意,敢啓。傳曰,知道。
金尙迪,以兵曹言啓曰,今十二月十七日,武臣堂上以上祿試射日次,而親鞫相値,以無故日退行之意,敢啓。傳曰,知道。
持平李齊華啓曰,臣於臺職,旣是從前僨敗之地,則反覆揣量,萬無承膺之望。而目今情地,可謂窮且蹙矣。陳章而未蒙鐫遞,違召而特靳例罷。繼而誨責備至,天牌荐降,方當親臨帳殿之日,區區廉隅,有不暇顧。不得不隨牌詣闕,冒沒入肅,而臣實愧心,人將謂何?竊伏念人臣事君之義,不以趨走承命爲恭,而以禮進退爲美,此古之道也。臣今迫於嚴命,不能膠守初見,人方陳疏,詬辱狼藉。而唐突出肅於批旨未下之前,勢雖萬不獲已,而廉隅大防,殆乎掃地,負所學而喪所守,臣實悼之。而伏況僚臺之疏,今始得見,則其所譏罵,轉益深緊。人之爲言,胡至此哉?噫,彼之所以罪臣者,不過曰不知別嫌,而人臣進言之道,果可以避一己之微嫌,而不敢盡辭而畢忠也哉?嫌疑之際,君子謹之。而忠於事君者,亦有時而不避。或有擧賢而不避子者,或有癉惡而不避讎者。昔唐太宗,以魏徵之不存形跡,遠避嫌疑而責讓之。則徵對曰,君臣同心,宜相盡誠。若上下,但存形跡,則國之興亡,未可知也。宋王巖叟之奏薦程子,請備顧問也。程子首陳經筵三事,而其第一條有曰,上富於春秋,輔養爲急,宜選賢德,以備講官。而唐之廷臣,未嘗以魏徵爲非,宋之諸儒,亦未嘗以程子爲過。臣雖庸陋,亦嘗讀史至此。而有以知古賢臣進言無隱之道矣。彼僚臺,只以世俗之見,做出不成義理之論,多見其聞識之孤陋也。且其所謂又引左右前後之較數對擧者,尤未曉其指意之所在也。在廷之臣,本無彼此之可言,而昨年臣疏所陳,不過隨事論列,初無計較之心。則所謂較數者何?所謂對擧者何?告君之辭,恐不當若是其不嚴也。臣本疎迂,涉世昧方,師心直行,自招衆怒。如僚臺之識時好而工進取者,宜乎其旁笑竊罵。而殊不知人之用心行事,未必皆同。其所謂媢嫉怨咎者,似出於以己量人。而臣竊一哂也。雖然,臣旣受其前後詆斥,無復餘地,則此莫非臣疲劣見輕之致。其何敢自以爲是,而晏然仍冒於臺次乎?昨値親鞫,不敢瀆擾,今始來避,所失尤大。請命遞斥臣職。答曰,勿辭。趙明履啓曰,持平李齊華,再啓煩瀆,退待物論矣。傳曰,知道。
上在昌德宮。停常參·經筵。
夜自一更至五更,月暈。
金光世啓曰,來二十一日,輪對日次,取稟。傳曰,停。
徐命珩,以都摠府言啓曰,都摠管柳儼,以刑曹判書,本曹坐起晝仕出去之意,敢啓。傳曰,知道。
傳于趙明履曰,卽爲擧行時刻,隨時入之。
柳萬重啓曰,今日親鞫事,命下矣。都承旨李日躋,病不仕進。同副承旨洪鳳漢,以式暇,亦不仕進。洪鳳漢,卽爲牌招。李日躋,拘於廳規,不得請牌。何以爲之?敢稟。傳曰,牌招。
金光世啓曰,持平李齊華,引避退待,已至經宿,事甚未安。除受由未肅拜·鞫坐進去外,掌令金翰運,卽爲牌招,以爲處置之地,何如?傳曰,允。
以校理兪彦好牌不進,禁推傳旨,傳于趙明履曰,推考傳旨捧入。
趙明履啓曰,校理兪彦好,旣有只推之命,卽爲牌招入直,何如?傳曰,允。
傳于金光世曰,卽爲擧行。今番下去都事,過限而來,知名以告於帳殿。
傳于金光世曰,斗齡·海容·萬雄及新囚罪人,上闕。
傳于李日躋曰,承旨前望單子入之。
承旨前望,洪啓禧落點。
傳于李日躋曰,新除授承旨牌招。
傳于李日躋曰,承旨前望單子入之。
承旨前望,徐命珩落點。
徐命珩,以兵曹言啓曰,今十二月十七日,武臣堂上祿試射。親鞫相値,無故日退行事,昨已草記矣。今十八日設行,而試官望備擬以入之意,敢啓。傳曰,知道。
又以武臣堂上,以上祿試射所差備官,以試官意啓曰,臣等試官受點後,來詣試所,卽爲開場。而柳葉箭則僅以畢射,片箭及騎芻則日勢已暮,勢難畢射。故明日仍爲繼射之意,敢啓。傳曰,知道。
親鞫罷後,政院·藥房口傳問安。答曰,知道。
金光世啓曰,臣依聖敎,自本院,取考刑曹囚徒案。則啓覆罪人一名,承傳罪人十九名,刑曹罪人五十二名,咀呪罪人二名,來關罪人十一名。各司罪人十七名內,林尙根,役價備納間囚禁事也。鴻山主人李守昌,觀象監所納之物偸食事也。高召史,其夫金時衍次知囚禁事也。書吏金成煥,宣惠廳所納錢二十五兩,中間偸食事也。奴月善,奴婢徵出事也。金介老味·金守堅·趙老味·李從得,稱以敗船,士夫家穀物偸食事也。使令得先官前酗酒也。李召史,其夫朴東馥次知囚禁事也。船人元萬伊·鄭二山·於屯,忠勳府穀物偸食事也。奴七同·娼女貴梅,臺諫,分付囚禁事也。書吏薛水鳳,閭里作弊事也。書吏韓太周·車守億,身爲禁吏,數不準事也。書員金世光,有推問事,不爲待令事也。書吏朴時成,身爲禁吏,不爲捉納事也。婢禮今,其子四男次知事也。匠人金世重,宗親府堂上,分付囚禁事也。此等罪名,俱不至大段,故謹體欽恤之意,竝爲放釋。其餘罪人,罪名重大,有難輕議,竝爲因囚,而申飭該曹,卽令決放之意,敢啓。傳曰,知道。
徐命珩,以摠戎廳言啓曰,曾在甲申釐正時,本廳軍需保六千五百名定額。而逃故相仍,需米減縮,凡干需用,不成貌樣。故戊子年分,自朝家,特軫本廳難支之狀,水原良保之兼束伍三千名,別爲劃給,各捧六斗米,以補軍需,而軍保元額,合爲九千五百名內,逐年逃故,未能塡充,卽今見存者,良奴竝只是七千七百七十四名。則比諸前後劃得之數,不足者至於二千餘名之多。而今番査正廳,未詳戊子年增額之本意,只據甲申年六千五百名之定額,良奴竝一千二百七十四名,謂之加數,一倂汰定事,刊出冊子後,其中良保四百名,爲先分劃各邑,汰定他役,奴保八百七十四名,則本廳,以戊子年因朝令,加劃得之由,論報備局。而備局,出付査正廳,未及了當,至於奴保罷定事,姑無捧甘本廳之擧,故今年需米,依前收納事,發關各邑。則通津府使安相五牒呈內,前府使朴時佐在任時,本邑奴保三百六十二名,旣已罷定他役,今無變通云。設或罷定,旣有主管營門,則軍政甚重,在外邑之道,雖一名罷定,稟報本營,事理當然。而三百餘名軍保,一不稟報,肆然罷定,其全昧事體,擧措駭妄之罪,已無可言。而其在重軍政懲後弊之道,不可以已遞而寘之。通津前府使朴時佐罪狀,令攸司處之,何如?傳曰,允。
兵曹口傳政事,副司果李永福。
咸鏡監司狀啓。咸興等官居徐德起等囕死事,傳于柳萬重曰,囕死人等,令本道,恤典擧行。
同副承旨洪鳳漢疏曰,伏以臣周旋近密,四朔于玆,其間豈無情病之可言?而支吾强策,尙此供職者,蓋以臣區區報效之忱,只在於筋力奔走故耳。再昨帳殿入侍罷後,始聞母病甚重,蒼黃歸視。則頭疼而精神昏眩,火升而咳喘苦劇,夜失寢睡而晝廢食飮者久,此固傷寒中最重者。而緣臣之連鎖禁直,醫治稽時,轉輾彌留,以致症形之十分添加矣。雜試湯劑,終無寸效。見方焦灼罔措之中,卽因親鞫有命,召牌嚴臨。非不知沐浴之義,有難言私,而顧此情理,實無離捨之勢。玆敢進身闕外,冒萬死仰籲於孝理之下。伏乞聖慈,俯賜矜諒,亟許遞改,俾得安意救護。仍治臣瀆擾之罪,以肅朝綱,不勝至願。臣無任云云。答曰,省疏具悉。爾其勿辭,護焉。
刑曹參判尹彙貞疏曰,伏以臣樸遬拙愚,無所肖似。幸蒙鴻造,濫竊至此,前後恩擢,罔非踰分,遭躓罹辱,理所必至。向者憲臣之啓,憑空搆捏,極意醜詆,陵轢蹈藉,殆無餘地。臣何足言?爲朝廷辱,甚矣。不自意特敎收敍,復備官使,臣誠驚惶感激,莫省攸處。本事已經其時府尹備悉陳白,聖上洞加昭釋,無復餘蘊,今無容費辭更辨,竊所自悼者。臣以疎賤之蹤,致宰卿之列,材蹇力朽,旣無以報答殊遇,年至盤礴,不卽引分退屛。卒之隳自靖之義,受難湔之恥,身名敗壞,爲世僇笑,是固自取,尙誰怨咎?況人心至危,世道益險,臣若徒恃寵靈,復玷朝班,不知又陷何等罪過,此臣之所甚懼而不敢冒出者也。所忝之職,乃詞訟劇地,尤非如臣老病者所可堪勝。屬遭切慼,今始露章自列。伏乞聖明,俯賜諒察,鐫削臣職名,以謝臺言,以安私分,不勝幸甚。臣無任云云。答曰,省疏具悉。往事業已知之矣。卿其勿辭,從速察職。
咸鏡監司李壽沆疏曰,伏以臣本無肖似,猥叨重藩,今已十有六朔。旣不能奉承聖化,宣布業蹟,又不能煞有謨畫,成就一務。但有疾病之添劇,轉入難醫之境,撫念身命,朝露易晞,回望象魏,雲天甚逖。病裏懷緖,不但以客地皐復爲悲,一別春秋,便訣明時,此臣所以耿結未解,死猶難瞑。仍伏念臣根植甚孤,墻壁無依,徒荷聖上翦拂之恩,玷中大夫之列,十六年于玆矣。內外敭歷,何莫非踰分,而非準不可之重任,又遽然冒之。惶隕感激,必欲酬報,耿耿此心,天日照臨。只緣才分空疎,規模淺拙,二年猷爲,無一把翫。今則數十年痰火之病,頓加於北塞瘃膚之寒砭骨之風。精神迷隕,如坐烟霧,氣力耗落,不能收拾,胸痰塞而飮啖全廢,膈火熾而喘息欲絶。以此病狀,決無按釐一路之勢,衰年痰火,自是末疾,藥餌責效,雖未易期,一時救急,猶藉湯丸。而北方醫藥,殆同幽燕之薑桂,調治無路,一委造化。噫,死狐之首丘,物性固然,病馬之戀軒,其情可見。死後蓋帷之恩,猶不若玉關之生入,若臣危惡之病,宜在聖上,曲加矜憐。且以一路事言之,今年穡事,五朔霖雨,百穀消融,八月之交,已判大歉。非但民情洶撓,若不保朝夕,本道辛酉之凶,臣所目覩,今歲所見之慘怛,毋甚異同。臣南巡甫畢,旋入北關,坊曲災實,周帀省察。大抵北地之農,比他道早決,九月之晦,始爲分等,至請賙賑之資矣。何幸天不欲盡劉斯民,霜降遠退,日暖如春,萎傷已棄之豆太,忽反成熟於數十日間。天之造化,有不可測,黍粟禾稑,雖無餘地,豆太已免慘歉,民間尙餘舊穀。如不侵擾閭里,任其圖活,則不必如例設賑,過費國穀,庶不至於塡壑。臣煞費思量,更以晩後所見,據實馳啓,仰請前狀之勿施,只乞若干之耗穀。前後狀請之逕庭,臣非不知,左右姍責之必至,亦已料得。而爲國惜費之心,告君以實之道,自不得不已也。目今深冬村閭之間,不無遑汲之民,而此則均分還穀,足可救得。至於安邊·文川·定平三邑,尤甚,社多有之。然此亦以本道已經紀之穀,朝家所許給之二分耗,間間抄給,可以接濟,道內各邑,俱無大段開賑。則臣之遞歸,亦不必見妨於此。於公,有久留無益之誚,於私,有生行死歸之慮。玆敢以疾痛之號,哀籲於仁覆之下。伏乞天地父母,俯諒病勢之危亟,特許鞶帶之恩。俾令瀕死之命,歸盡於松楸,千萬顒祝。臣無任云云。答曰,省疏具悉。卿其勿辭,察任。
乙丑十二月十七日午時,上,御仁政門外。親鞫入侍時,都承旨李日躋,左承旨柳萬重,右承旨趙明履,左副承旨徐命珩,右副承旨金尙迪,同副承旨金光世,注書李壽鳳,假注書許彙,事變假注書閔增,記事官李胤恒·崔晑,左議政宋寅明,判義禁鄭錫五,同義禁李普赫·申晩·鄭益河,掌令金尙耉,正言嚴瑀,問事郞廳任師夏·李永福·鄭夏彦·尹志泰·李應協·兪應述·李重祚·南惠老,別刑房都事金履福·尹光德,文書色都事李宜哲·呂冕周。寅明曰,日寒此緊,聖體若何?上曰,一樣矣。寅明曰,大王大妃殿氣候安寧乎?上曰,一樣矣。寅明曰,王世子氣候安順乎?上曰,好過矣。寅明曰,首揆,昨日以病未赴,本府鞫坐。今日又以病未入來,若善調理,則明日當入參。而頻頻上箚,事涉煩瀆,不敢爲之云矣。上曰,知之矣。寅明曰,問事郞廳金陽澤許遞,其代,以前縣監李永福差下,口傳付軍職,何如?上曰,依爲之。榻敎上曰,興陽出使都事,果不踰限乎?光世曰,然矣。上曰,置之。益河曰,今番都事文書,多爲搜探以來矣。上曰,問郞同爲見之。夏彦,書興奎問目訖。上曰,示于大臣。興奎拿入後,上曰,問其與明奎·東奎·鏛,爲幾寸,可也。上曰,興奎姑下之,海容上之。海容拿入後,與興奎面質後,上曰,戊申年趙哥盡入,而爾旣獨漏,以漢法論之,當死。而今旣出逆招,何以得生乎?上,入小次,出臨時。上曰,萬雄上之。日躋曰,新除授同副承旨洪啓禧,以身病,擔曳到闕門外。牌不進,罷職傳旨,方捧入矣。上曰,遞差,前望單子入之。明履曰,新除授承旨,待落點牌招,何如?上曰,依爲之。竝出榻敎上曰,刑者,不可復續。而北方健兒可惜,姑停之,何如?寅明曰,北之親騎衛,西之別武士,皆可恃矣。上曰,此則當放耶?當酌處耶?寅明曰,若欲特放,則何必酌處耶?上曰,卿言是矣。仍召判義禁下敎曰,初欲刑推矣。而以北方健兒之故,特放之意,詳諭,可也。益河曰,西北方搔擾,放此一人,而可鎭人心矣。上曰,斗齡拿入後,因命下之。上曰,大臣·金吾堂上·兩司進來。諸臣進伏。上曰,興奎事,何如?寅明曰,獄體重大,固宜刑訊,而限死似難,則參酌亦好矣。錫五曰,大臣以二件事仰達之語是矣。普赫曰,鞠囚加刑後,難可遽停矣。晩曰,姑爲加刑,似好矣。尙耉·瑀曰,旣出逆招,訊問外無他道矣。上曰,俄有量者,卽今西北動搖,上來者無一人生還則難矣。欲使外方,知黑白之分,何如?寅明曰,姑待之何妨耶?罪人興奎拿入後,讀聽更招問目後下敎曰,畬招中人,逐名問之,更爲刑推。上曰,金鳳·丹鳳門外皆下鑰。日躋曰,日氣入夜尤寒矣。寅明曰,醫官,時宜召見矣。日躋曰,醫官之未得診察,已近五十日矣。上曰,雖五十朔,無可診察。上,入小次,出臨時,尙耉啓曰,請逆坦孥籍,一依王府草記,卽令擧行。上曰,旣諭,何煩?尙耉曰,請還寢泰績酌處之命,仍令鞫廳,嚴鞫得情,夬正王法。上曰,其勿更煩。尙耉曰,請瑞虎等兩賊孥籍,亟令王府擧行。上曰,其勿更煩。尙耉曰,請物故罪人夏宅,亟令王府擧行。上曰,其勿更煩。尙耉曰,請逆畬孥籍等事,依大逆例擧行。上曰,勿煩。尙耉曰,請戊申賊魁之子,貸死爲奴,而年滿者,亟令王府,考案抄出,倂依麟佐子追坐例擧行。上曰,勿煩。尙耉曰,請慶昷,遠地定配。上曰,勿煩。尙耉曰,請徑斃罪人濂孥籍等事,亟令王府擧行。上曰,勿煩。尙耉啓曰,持平李齊華,引嫌而退,引避張皇,雖欠稱停,不可以此,輕遞言官。請持平李齊華,出仕。上曰,依啓。仍下敎曰,避辭達之。尙耉讀達。上曰,忘之矣,卿知之乎?寅明曰,齊華曾入於新錄,而有所陳疏。故閔堦斥之,而其言誠過矣。尙迪曰,初旣以此上疏,而又爲引避,不緊矣。瑀啓曰,請充軍罪人李時蕃,依律處斷。上曰,其勿更煩。瑀曰,請逆魁坦緣坐籍沒等事,亟命王府,依法擧行。上曰,旣諭,何煩?瑀曰,請還寢泰績酌處之命,仍令鞫廳,嚴鞫得情,夬正王法。上曰,其勿更煩。瑀曰,請賊畬孥籍等事,亟命王府,依大逆律擧行。上曰,勿煩。瑀曰,請戊申逆賊巨魁之子,以年未滿未及施法者,竝行孥戮之典。上曰,勿煩。瑀曰,請賊濂收孥籍産,亟命擧行。上曰,勿煩。措辭竝見上上曰,今番北道萬雄等發捕,非欲推問犯禁事也,卽問黃賊去處也。王者治國,自有其條,治逆自治逆,犯禁自犯禁。因逆獄而起犯禁之獄,非王者各治之道也。而萬雄則黃賊去處,旣歸孟浪,帳殿特放。而此外諸囚,竝下送本道,竝與本道所囚諸人,一體推問。其犯者,依法具格式狀聞之意,分付。光世書訖,讀達。上曰,此則已了當矣。上曰,今番北道下往捕校,不無跋涉勤苦之勞。令該曹,米布量宜題給。上曰,親鞫姑罷,待罪人拿來後擧行。上曰,車道林欲酌處,卿意何如?寅明曰,臣未知其必死矣。益河曰,放之何妨?尙耉曰,未了當之前,不當輕議矣。上笑曰,此臺,以富爲良民,而今則過爭矣。上曰,車道林之當初請逆畬而爲師長,則賊畬爲逆之後,不可不嚴問。故其雖發捕,二次嚴訊之下,無他疑端。當初受學賊畬之人,皆自本道,嚴刑定配。則只道林,尙今嚴囚,其若物故,非王者欽恤之道,特爲參酌遠配。光世書訖,讀達。上曰,判義禁知之。此等人,不可送邊地矣。上,還入時,召宣傳官於駕前下敎曰,召致禁軍及都監將官軍兵食隊及日寒,無傷與否,竝問啓。上曰,日寒如此,囚徒案取來,輕囚放釋事,分付。上曰,右副承旨入侍。大駕還入大內,時夜漏已下二更時矣。
乙丑十二月十七日二更一點,上,御熙政堂。右副承旨入侍時,右副承旨金尙迪,注書李壽鳳,假注書許彙,記事官李胤恒·崔晑,諸臣進伏訖。上曰,輕囚雖欲放釋,而六曹各軍門,亦皆有拘留間乎?尙迪曰,皆有之矣。上曰,注書出去,六曹及各處拘留間,摘奸以來。壽鳳趨出。上曰,李永祚·南泰會·李基德,皆在京乎?尙迪曰,或在外云矣。上曰,承旨書之。上曰,左右史之不備,莫若近日。而以往事,一向撕捱,其涉過矣。新進少官,焉敢若是?待敎李永祚,從重推考。前檢閱李基德敍用,牌招察任。在外翰林,亦爲申飭,卽爲上來。上曰,頃者抹名,不過一時飭勵之意,而其後業已下敎。則人君弛張,若雨雪之比,而非遭彈之比。則一向撕捱,違牌爲事,分義道理,焉敢若是?此後則嚴飭,俾勿撕捱。違牌儒臣只推,更爲牌招。上曰,判敦寧悶應洙,頃者補外,不過飭勵。則人臣事君之義,以一時飭勵,其若自畫,於分義何?於事體何?頃因大臣陳達,又有申飭,而尙無動意,尤涉過矣。此等廉雅周詳之人,不可一任其在外,況所帶惠廳,其亦緊任。從重推考,其令卽爲上來,縣道陳章,勿捧。上曰,禮曹參判洪象漢,頃者所遭,業已白脫。而飭勵之下,承批之後,一向在外,無意上來,人臣分義,焉敢若是?況頃者下敎,其後若何?而尤豈敢一向自劃?從重推考,其令卽爲上來。上曰,行司直趙尙絅,頃者趙暾之事,雖已非矣。飭勵已行,當初渠批,於重臣可謂溫諭。則以子之故,遽尋鄕郊,月已踰而尙無動意。此則非廉隅之比,白首重臣,不顧分義,自輕去就,其涉過矣。推考,其令卽爲入城。而工判李箕鎭,頃者處分,其由深慨而然,無深意於重臣,而旋卽敍用。其時事同之人,皆已行公,因此尋鄕,無意上來。頃者擧措,適足謂中恒意,人臣分義,其豈若此?亦爲推考,其令卽爲上來。尙迪書訖,讀達。上曰,近來御營廳,不爲行公乎?尙迪曰,鞫事了當後,似當行公矣。上曰,是爲七寸親乎?尙迪曰,與朴亮漢,爲五寸,故爲七寸親矣。上曰,頃以大祝徒配者一人,卽鄭彦祥乎?尙迪曰,崔成大·洪廷命,以娚妹相避爲嫌,鄭彦祥之通淸,亦在於前吏參洪〈象〉漢之時,而其後臺疏,論象漢通淸事,故彦祥之違牌,亦非無端云矣。上曰,其時鄭彦祥,何以獨入現告耶?尙迪曰,以無端違牌故也。其時李昌壽則踏啓字矣。上曰,此何以不入耶?臣彙言於承旨曰,李昌壽以病,初不參於受誓戒矣。上曰,此三臺則,何如?尙迪曰,皆參受誓戒矣。上曰,若以違牌爲非,則可矣。而亦與無端不參,異矣。所可非者,吏郞事矣。尙迪曰,李師祚,亦由於一時疎忽之致矣。上曰,注書出去,吏郞之爲北關徒年律與否,知而入達。臣彙承命趨出,入達曰,果是徒年之律矣。上曰,標信方下,金虎門因爲留門之意,注書出去,分付。臣彙承命趨出,分付後趨入。尙迪曰,今日入侍從容,臣有所懷,敢此仰達,鞫事始出之日,端緖未露,上下方有疑懼之端,則聖上當寒臨訊,有不得不然者,而今則端緖已得,獄情可知。大臣·藥院,累以連臨帳殿,實爲憂悶之意仰達,而聖上,猶不體諒,臣與院僚,相對憂悶,欲一齊籲,而每因夜深未果矣。臣考見日記,則自鞫事出後,帳殿出臨,合爲三十餘日矣。此時聖上,若欲春享祈穀祭,則此不過一時將事,而大小諸臣,必力請攝行,以此推之,當此隆寒親鞫之至於三十餘日,實非愼嗇之道。罪人就拿後,如非緊關者,則令本府究問,亦無不可矣。今此妖孼之出,致有聖躬日勞,當寒親鞫,如或有一分傷損之節,則此無非妖孼之故也。此亦憂悶之極,慮無所不至。與院僚,每有此酬酢矣。上曰,予豈以得此爲快耶?南北若有憂,則如彼輩,必動矣。雖如有弼兇逆,方其遲晩,予猶不忍視之,非予親問,富與錧,亦必死矣。前有黑白之敎,初則似虛,而次第承款,予意其此輩,似無漏者矣。予言于世子曰,此皆爲汝而爲之,而非可法之事也。如使元良聞之,必如諸臣之齊憤,出於今日,於渠幸矣。尙迪曰,鄭益河以爲,今番獄事,群臣齊憤,必欲鋤治云者,誠是矣。今日群下之心,凡係逆賊干連者,豈不欲窮鋤極治,絶其根芽,而旣不能人人皆誅,而緣坐之布在東西南北者,甚多。雖以已發露者言之,若無情節之當死而名出者,一未生出,則此輩不無疑懼之心。俄者帳殿,敎以此輩有可酌處者,則卽爲酌處放送,爲鎭安之道云者,有以見天地之大,雨露霜雪,各得其施也。上曰,奚但緣坐諸人,如龍發·德載者,亦間有之,又安知此輩,不以爲疑懼也。上曰,王者所恤,莫過於刑,而刑中嚴峻,亦莫若鞫獄,曾聞古相鞫獄中刑推者,無加減三字,莫能訟冤之一端云者,卽是矣。故親問之時,雖不承款,若有納供者,則其令竝載,而本府推鞫,亦以此,申飭。而此不過一時下敎,該府其何能遵而爲例?噫,端緖已露,詞證俱備者,若不遲晩,請以加刑,仍前刑推,鞫體當也。而端緖之中,或不無眞僞相雜者,辭證之中,亦不無虛實相蒙者,此則無他。觀其渠供而後可知者,遲晩之外,一竝勿書,一例嚴訊,何能知其眞僞虛實?渠供雖錄,無他可緊,則其於加刑,亦何拘礙?而其後於渠有緊關處,則治獄之官,不敢書之,九重之上,何以知之?此非審克之意也。此後則刑訊後加刑之時,渠招雖百語,比初招其無他端,則依前以前招內無加減書之,雖一句半語,若前招所無者,則竝皆書之。而末端以無加減書之而請刑事,其令王府,捧承傳擧行。尙迪書訖,讀達曰,雖死囚,而聞此敎,則必皆感泣矣。上曰,遐遠海島,王化難霑,其況涼德敎化,不能沾於諸島,其於海中,昔年侍湯,顧恤本州之盛德,予自仰覩。噫,雖涼德,食息豈能弛于心?而其欲撫恤,莫若擇守令,以今番帳殿所聞推之,卽守令之不擇,饋遺之遠致可知。噫,頃年異果之封進,推考牧使,下送其果,此蓋恐爲弊於海島也。噫,此非島人之過,卽其時守令求索之由也。以此推之,知者雖小,不知者何能計之?其本也,卽海民之膏血也。其傳也,卽海民之勞苦。進上之其或過時,愍其漂海,來必問也。況無端往來,其若澄本,莫若擇〈守〉令,申飭銓曹。本州牧使文武擬差時,以淸勤剛直之人爲先,至於大靜·旌義守令,則厭其越海,每以遐方殘微之人差送。噫,雨露不擇而下,爲民擇官,豈可擇地焉?其令銓曹,亦爲擇差。而有此下敎之後,其若依前,備局察推。尙迪訖,讀達曰,此傳敎好矣。卽今急務,惟在擇守令矣。上曰,然矣。上曰,頃者侍從臣差祭,申飭之後,予意,雖職在臺臣·儒臣,而違牌例勘者,已經受誓戒隷儀者,則分付該曹,卽爲稟達,隨其輕重,或敍用或冠帶常仕之意,欲爲下敎,而因其遺記,不能下敎,此後則令該曹,知悉擧行。其時三臺臣之不參,亦由於此,卽不知事之輕重次序而違牌者,渠雖非矣,此非無端違牌之比,則初命削職,只一人之現告,後命一體捧旨,事或過中。今因此而下問,乃知其時一人,非無端則同也。初欲諭而遺記,又知非無端而仍置,非王者用法之道,此專由於其時吏郞之生疎,不善擧行之致。因臺職而違牌三人,竝削職,放送。人誰無過,改之爲貴。柳謇之違牌,其雖無狀,違牌臺臣,直捧遠竄之命,雖因深慨,自知其過,因重臣之所達,旣曰是也。而仍寘其配,非亦勿憚改之意也。遠竄雖過,擧措無狀,改其過而但飭無狀,遠竄之名還收,其特施削職之典。尙迪書訖,讀達。上曰,予亦過矣。而柳謇事,誠非矣。承·史以次退出。時夜漏已四更矣。
上在昌德宮。停常參·經筵。
夜一更·二更,月暈,兩珥。自三更至五更,月暈。
藥房提調元景夏,副提調李日躋啓曰,日候比甚寒澟,伏未審此時,聖體若何?昨日冒寒親臨帳殿,終夕鞫囚,深夜還宮,不瑕有傷損之節乎?臣等悶憂有不可言。大王大妃殿氣候,何如?臣等不任區區伏慮,敢來問安。答曰,知道。慈殿氣候,差勝後一樣。予則一樣矣。大王大妃殿·中宮殿·賢嬪宮,藥房口傳問安。答曰,知道。
徐命珩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
趙明履啓曰,前檢閱李基德,旣有敍用牌招之命,令該曹,卽爲口傳付職,檢閱南泰會,自鄕上來云,牌招入直,何如?傳曰,允。
吏曹口傳政事,檢閱單李基德。
金光世啓曰,小臣鞫廳坐起進去下直,請出推案。傳曰,知道。
傳于金光世曰,推鞫姑罷。
趙明履啓曰,昨日傳敎中,有待罪人拿來後擧行之命矣。罪人今已拿來,何以爲之?敢稟。傳曰,待開門擧行。
傳于趙明履曰,大享迫近,香祝移奉承文院,明日則禮房承旨入侍。
傳于徐命珩曰,明日軍兵侍衛食隊後,待令事,分付。
柳萬重,以戶曹言啓曰,依傳敎左議政宋寅明,自九月至十二月合四朔祿俸,令倉官,更爲輸送于本家,則以爲,日參鞫事,雖已承命,相職終難仍冒,常祿不敢領受云。祿俸又不領受,何以爲之?敢稟。傳曰,令倉官,更爲輸送。
金光世,以義禁府言啓曰,公洪監司査狀,府回啓,逆賊德三同姓侄子東旭等三名,依律處之事,允下矣。東旭,慶尙道機張縣,東曄,長鬐縣,東昶,寧海府,竝流三千里緣坐安置,而依例發遣府羅將,押送于各其配所,何如?傳曰,允。
金尙迪,以訓鍊都監言啓曰,焰硝,乃是軍器中最緊之物,而節省物力,多數煮納,誠甚可尙。故前後監官,六朔之內,煮納五十斤,則例蒙賞典矣。時任監官折衝宋山老,盡心勤身,六朔之內,煮納之數,至於六千三百斤之多,其在激勵之道,宜有均施之典,而事係賞典,不可擅便。令該曹考例稟處,何如?傳曰,允。
上在昌德宮。停常參·經筵。
傳于趙明履曰,時刻隨時入之。
以校理兪彦好牌不進禁推傳旨,傳于李日躋曰,其在分義,豈敢若是?只推牌招。
以待敎李永祚,檢閱李基德·南泰會牌不進罷職傳旨,傳于趙明履曰,竝拿推傳旨捧入。
以校理趙載敏,修撰黃景源等牌不進禁推傳旨,傳于金光世曰,竝推考傳旨捧入。
以持平李齊華牌不進罷職傳旨,傳于金光世曰,推考傳旨捧入。
罪人上闕單子,傳于金光世曰,錧·敏泰·光遠,上闕。
趙明履,以侍講院言啓曰,王世子進講三經印出事,草記蒙允矣。因戶曹判書鄭錫五陳達,以頒賜件物力難辦,書筵冊子,亦不印出,以舊件仍用事,定奪矣。書筵事體,何等重大,而拘於物力,以舊件傷弊者,苟充進講,事極苟簡。物力果有難辦之慮,則頒賜件雖未能依例印出,因此而竝與進講件而停印,終涉未安。進講件,依例印出事,更爲分付該曹,何如?傳曰,姑不急,置之。
又以內醫院官員,以都提調·提調意啓曰,本院例有間三年造鍼之事,而明年爲當次。且諸醫所持,尖芒已鈍,更爲精造進上後,分給諸醫,爲宜。明年又是寅年,依甲寅年例,三寅鍼,亦爲精造進上,何如?傳曰,允。
徐命珩,以武臣堂上以上祿試射所差備官,以試官意啓曰,祿試射未得畢射,今日仍爲繼射事,昨已草記矣。親鞫相値,不得開場,以無故日退行之意,敢啓。傳曰,知道。
金光世,以義禁府言啓曰,平安道安州牧遠竄罪人柳謇,咸鏡道文川郡良驥驛徒配罪人崔成大,咸興府德山驛徒配罪人鄭彦祥,高原郡隘守驛徒配罪人洪廷命等,竝削職放送事,承傳啓下矣。放送之意,發關,分付於各該道道臣,何如?傳曰,允。
又以義禁府言啓曰,罪人錧,特爲還配事,傳敎矣。仍前罪目,依例發遣府羅將,押送平安道雲山郡之意,敢啓。傳曰,知道。
校理兪彦好疏曰,伏以臣情地窮蹙,轉動無路,恩召日辱,嚴敎疊降,而終不敢爲冒沒趨承之計,只自日夕悚懍,惟大何是竢。今者特召又臨,謹此隨詣闕下,而本來情勢之難强,姑不暇言,目下情理,實有萬分切急者。臣之偏母,年老善病,寧日常少,自經向來重病之後,神氣之澌頓,有倍前日矣。又自數昨,重觸寒感,痰火本症,從而陡劇,風熱上熏,而頭目眩瞢,咳喘暴發,而胸膈刺痛,表裏俱病,醫治無驗。種種証形,罔非危厲,寢啖全失,眞元虛陷,宛轉叫苦,轉側須人。臣以孤孑之身,左右扶將,方寸熬灼,跬步之間,亦難離捨,趨朝供仕,無復可論。玆不得不冒控短章,仰瀆崇聽,急於省護,徑還私次。伏乞天地父母,俯垂矜察,亟許鐫削臣職,俾便救護,仍命有司,重勘臣前後逋慢之罪,以肅朝綱,不勝萬幸。臣無任云云。答〈曰〉,省疏具悉。爾其勿辭護焉。
兵曹判書金若魯疏曰,伏以臣積瘁之餘,賤疾猝劇,向當親鞫之時,荐違嚴召之命。伏蒙天地父母曲副之恩,誅罰不加,卽許鞶遞。臣惶懍感泣,莫知死所,仰戴恩庥,歷日調治,而內外俱傷,表裏竝敗,非如一時感寒偶發之比。冷痰作孽,橫亘胸膈,則惡心嘔逆,粥飮初不近口,風邪傅經,流注上焦,則面熱頭疼,傍人有不忍見,晝夜叫號,生意都盡。近日帳殿侍衛之列,一未進參,分義虧缺,萬萬悚惕。而祿政之期,又在不日,亦無由擧行,虛帶重任,曠廢公務,種種貽害,有不勝言。伏乞聖明,卽命鐫遞臣本兼諸任,以幸國事。仍許臣長暇,安意調息,得尋生路,不勝幸甚。臣無任云云。答曰,省疏具悉。卿其勿辭,調理行公。
修撰黃景源疏曰,伏以臣頃從縣道,冒入文字,具陳病狀,乞解館職。伏蒙聖答,不許辭免,令臣調理上來察職者,螻蟻微命,幸不溝壑,非臣隕首所能仰報。伏況近日逆賊遺孽,復干天誅,帳殿淑問,上勞聖躬。臣奉使久離闕庭,竊不勝犬馬之誠,今當復命。豈不願祗肅天陛,仰承聖候,以少伸臣子之義?而館職難進之端,臣前疏具已自列,今何敢夤緣事會,冒廁經席,以傷聖朝廉恥之俗哉?且臣伏見李儁徽疏,以其父廷弼罪案,謂專出於李普赫·鄭暘賓·金振玉三人之誣。雖不直斥臣伯父,而臣伯父,自在於陰詆之中,臣心怵惕,又安得晏然泯默而已乎?臣伯父與廷弼,未嘗有纖介之怨,使廷弼,誠有功也,則臣伯父,必有以褒之揚之,請賞於朝廷也。豈忍爲一普赫而偏聽讒毁之言,欲加之不測之罪哉?今儁徽爲父訟冤,至謂其父之所報,凡係緊要者,見阻不達。臣伯父,只憑誣牒與密書而成此罪名,臣未知所謂密書,出於何人,而所謂緊要之牒,阻於何時?然臣伯父入地旣久之後,肆然以論罪之案,直歸之於壅蔽不明,謬妄不審,輕信讒言,厚誣公朝之科,臣竊痛之。且廷弼所自爲功者,唯在於陰誘金垍禽賊爾。然垍供稱,本郡傳令,元無一度得見者,則廷弼禽賊之功,果安在哉?臣伯父推問金垍,在於四月初五日,而論啓,初十日當推問時,營中人觀垍之對者,比肩立。雖其間,有欲易垍之舌者,不可得也。今儁徽,以垍之辭,謂出於中間幻弄,噫,亦巧矣。伏念臣頃以史官,初入侍殿下,追念臣伯父忠義之節,奬諭甚盛,臣感激不知涕泣之沾襟也。今儁徽,訟其父冤,雖有侵及臣伯父者,固不待臣之論辨,而殿下已俯燭。然在臣區區私義,誠不忍終無一言,祗詣禁扃之外,冒陳悲苦之懇。伏乞聖慈,俯垂諒察,亟命有司,收還臣新授職名,以安私分。仍治臣不復隆命干瀆宸嚴之罪,以肅朝綱,不勝幸甚。臣無任云云。傳于李日躋曰,此非如是者,給之。
乙丑十二月十九日午時,上御仁政門外。親鞫入侍時,都承旨李日躋,左承旨柳萬重,左副承旨徐命珩,右副承旨金尙迪,同副承旨金光世,注書李壽鳳,假注書許彙,事變假注書閔增,記事官李胤恒·崔晑,領議政金在魯,左議政宋寅明,判義禁鄭錫五,同義禁李普赫·申晩·鄭益河,掌令金尙耉,正言嚴瑀,問事郞廳任師夏·李重祚·李應協·兪彦述·南惠老·李永福·鄭夏彦·尹志泰,別刑房都事金履福·尹光德,文書色都事李宜哲·呂冕周。在魯曰,日氣陰冷,聖體若何?上曰,一樣矣。在魯曰,大王大妃殿氣候,何如?上曰,安寧矣。在魯曰,王世子氣候,一向安順乎?上曰,好過矣。在魯曰,近來非親鞫,則爲鞫坐,故久廢引對,文書之遲滯甚多,未知何時當收殺,而其人貢納之爲弊,亦多矣。寅明曰,十日以後,則皆是無價之役矣。上曰,當下敎矣。寅明曰,昨日下敎,聖意靄然,臣誠欽仰感歎。第祖宗朝則鞫獄絶無,而近來頻數如此,此誠時氣怪異之致,而聖上好生之德,亦可以垂訓於萬世矣。上曰,所達是矣。尹光天後有下敎者,而近來黨習,異於古,直驅人於惡逆之科,此後如有犯大訓者,則奈何?寅明曰,如此者,雖下本府,流放竄殛,亦何不可?上曰,卿言是矣。寅明曰,續典,亦示此意,好矣。上曰,然矣。予則出於苦心,而後王若法此,則未知至於何境矣。在魯曰,東宮每見此設鞫之事,亦可悶矣。上曰,錧之上闕,亦有意矣。在魯曰,安東,入於尤甚,當設大賑,而時任府使,移除諫職,諫職雖重,賑政亦大。府使李昌誼,仍任,似宜矣。上曰,所達是矣,依爲之。擧條在魯曰,三陟,亦是尤甚設賑之邑,而新府使李墰,方在平壤任所,其間曠官必久,殊甚可慮。守令遞易,亦有弊,平壤則仍任,三陟則另擇差遣,何如?上曰,依爲之。擧條上曰,濟牧事,旣下敎則當踐行矣。近來則武弁則雖擇,而文臣則或以老者及不用者送之,卽今濟牧似不合,而予豈有意而不言乎?寅明曰,安相徽,安詳而少欠開拓矣。在魯曰,爲人情弱矣。上曰,我國人,全用地望,故地望少下者,必送於此。近來朝擬薇垣長·副學,而夕除濟牧者,未見矣。在魯曰,古亦如此,擬望難矣。上曰,予旣曰不足,大臣之意亦然,安相徽改差,其代另擇以送,而後若不然,則銓官當嚴飭矣。榻敎在魯曰,夫馬留滯可悶,一司署經守令,除一司署經發送,此後守令下直,雖値殿坐時,勿拘,何如?上曰,依爲之。榻敎上曰,今番以諸道緣坐,隄防解弛,申飭諸守令,意蓋在也。噫,戊申逆賊,往牒所無,而逆節狼藉,莫若戊申,渠輩之食息覆載,可謂寬典。噫,非混沌之前,此輩豈可爲人,而爲守令者,亦今日臣子也,追思戊申,亦豈敢放忽隄防?而以今事推之,應坐爲奴者,名雖奴也,自居其初,放恣爲師長,莫知飭也,恣意往來,莫知禁也,甚者稱之以文翰,設幕而助婚。隄防蕩然,亦從而無戢,不越二紀,又釀亂逆,此豈特渠等之罪也?爲官長而不能嚴隄防之致,故其在端本之道,不能不嚴飭。而雖然,我國之人心,無恒常,故若不飭勵,視若尋常而放忽,其或提飭,狂雜然,騷擾然。噫,渠雖逆類逆種,旣施寬典而酌處,則爲奴者,卽我國之官奴也,編配者,卽我國之編民也。王者一視之道,旣參酌而爲奴爲配,則宜當一視乎例奴例民。犯逆自犯逆,應坐自應坐,以犯逆而自犯王章,豈可人人而疑耶?噫,因予涼德,不能感化此輩,而又致此擧,當寒連日親鞫,非爲鉤得也。意欲辨黑白,而承款狼藉,幾無日不正法,其雖憤駭,反顧涼德,亦不能無矜惻者,犯者猶然,況其他乎?咨諸道道臣,其體此意,遍飭守令,其令嚴隄防而重逆律,體予意而兼撫恤,俾勿以飭勵之方殷,過爲操切殘之害之之意,下諭于諸道道臣。光世書訖,讀達。上曰,示于大臣。上曰,錧上之。錧拿入後,上曰,噫,追惟戊申,今者此賊之復釀陰謀者,其涉憤駭。況此類,非無故之人也。卽逆類逆種,名登鞫招之後。其在嚴討逆之義,豈可一囚免活?而當寒親鞫,渠輩雖無狀,此等之類,尤宜審克。故觀其貌聽其供,欲辨黑白之意也。罪人趙錧,自初于今,觀其貌,蠢蠢無識之漢,聽其言,亦無欺隱之端。其況以賊錞怨國事,告之推之,其無隱,亦可知也,特爲參酌還配。光世書訖,讀達。尙耉·瑀曰,趙哥三兄弟之說,旣出於逆招,則何可徑先酌處乎?上曰,此不足爭矣。仍下敎曰,臺臣所爭則是矣,而欲使關西知之矣。仍令同義禁下敎曰,驪州趙哥中,無放還者,而特爲還配故地事,詳言,可矣。罪人光遠拿入後,上下敎曰,爾是擧舟師犯闕者之子,爾豈不知乎?上曰,未下敎之前,同義禁鄭益河,先爲盤問,事體未安。推考,可也。擧條上曰,光遠下之,楊哥上之。上入小次。出臨時,上曰,豈可以予之閉閤事,謂之礙逼乎?此則及於慈殿矣。在魯曰,亦以連箚,謂之礙逼矣。寅明曰,上款礙逼字,似重矣。詢問諸臣,反覆難愼而處之,好矣。上曰,連箚礙逼之語,予猶以爲歇後矣。晩·益河俱曰,上下礙逼之語,俱爲驚痛矣。上曰,判義禁之意同乎?錫五曰,然矣。罪人興奎拿入後,上曰,其甥姪李萬春之子,誠怪矣。其死,於渠幸矣。在魯曰,此是李萬垣之同生矣。上曰,此是見敎文而無害云者耶?尙迪曰,李萬維之族矣。上曰,書札下丈,卽爲洗草,可也。日躋曰,校理趙載敏,修撰黃景源,竝卽牌招,何如?上曰,依爲之。榻敎上曰,門鑰皆下之。罪人興奎刑推後,在魯曰,不可專以其侄之書札,刑訊矣。上曰,大臣之意,美矣。如此故或有可生者矣。在魯曰,書札中,亦有感祝之言。故判書鄭經世,曾於廢朝時入獄,以其妾文書中,有敬謹國家之言,故特放云。上曰,昨日停刑者,亦此也。罪人刑推準次後,解縛下之。上入小次。出臨時,罪人敏泰拿入後,上下敎曰,聞戊申陰慘之言,而作文字者,尤豈不極爲陰慘乎?以此更問之。罪人準次後,解縛下之。上曰,親鞫姑罷,開門後隨時擧行。尙耉啓曰,請逆坦孥籍,一依王府草記,卽令擧行。上曰,旣諭,何煩?尙耉曰,請還寢泰績酌處之命,仍令鞫廳,嚴鞫得情,夬正王法。上曰,其勿更煩。尙耉曰,請瑞虎等兩賊孥籍,亟令王府擧行。上曰,其勿更煩。尙耉曰,請物故罪人李夏宅孥籍,亟令王府擧行。上曰,其勿更煩。尙耉曰,請逆嗇孥籍等事,依大逆例擧行。上曰,勿煩。尙耉曰,請戊申賊魁之子,貸死爲奴,而年滿者亟令王府,考案抄出,倂依麟佐子追坐例擧行。上曰,勿煩。尙耉曰,請慶昷遠地定配。上曰,勿煩。尙耉曰,請徑斃罪人濂孥籍等事,亟命王府擧行。上曰,勿煩。瑀啓曰,請充軍罪人李時蕃,依律處斷。上曰,其勿更煩。瑀曰,請逆坦緣坐籍沒等事,亟命王府,依法擧行。上曰,旣諭,何煩?瑀曰,請還寢泰績酌處之命,仍令鞫廳,嚴鞫得情,夬正王法。上曰,其勿更煩。瑀曰,請賊嗇孥籍等事,亟命王府,依大逆律擧行。上曰,勿煩。瑀曰,請戊申逆賊巨魁之子,以年未滿未及施法者,竝行孥戮之典。上曰,勿煩。瑀曰,請賊濂收孥籍産,亟命擧行。措辭竝見上上曰,勿煩。上曰,貢人市民之倒懸,心嘗悶焉。今仍鞫事,其受困者,貢人市民,爲先本府設鞫,其弊不貲,況親鞫已過三十日,其中無價之役,尤爲可矜。其令備局,參酌顧助,雖貢人市民之應上下者,申飭度支惠廳,隨卽上下,亦爲從貴上下,俾無遲滯之弊。而王者視民,京外何異?目今發捕方殷,都事絡繹,近來各驛凋弊之中,又値乎此,其困可知,亦令備局,考例顧恤。光世書訖,讀達。在魯曰,鞫廳時,羅卒輩氣勢堂堂,往來時亦不從直路作行,處處徵索,摳打下吏,而至於武弁則直爲詬辱,作弊甚多。雖自備局申飭,而別爲嚴飭,好矣。上曰,戊申年亦如此矣。自下申飭,可矣。大駕還入大內,時夜過二更矣。
上在昌德宮。停常參·經筵。
以校理趙載敏,修撰黃景源牌不進禁推傳旨,傳于金光世曰,竝推考傳旨捧入。
李日躋啓曰,校理趙載敏,修撰黃景源,旣有只推之命,竝卽牌招入直,何如?傳曰,允。
傳于柳萬重曰,運氷當爲之,而慈殿相近,以精潔敦義門作路輸入事,分付漢城府。
罪人上闕單子,傳于金光世曰,昨日上闕罪人二名,新囚罪人二名及富,上闕。
趙明履,以禮曹言啓曰,社稷祈穀祭,每年歲首上辛日,遣大臣攝行事,丁丑年永爲定式矣。來正月初四日上辛,社稷祈穀祭,遣大臣攝行,何如?傳曰,爲民欲爲躬行,想必掣肘攝行,而凡諸擧行,依親行例擇差。
李日躋,以禮曹言啓曰,傳曰,慈聖六旬在近,愛日之心,一倍,元日當率百官賀陳表裏,依此擧行。年深慕深,大殿以下陳賀,皆權停事,命下矣。依下敎來正朝,大王大妃殿陳賀節目,當爲磨鍊,而王世子進表裏隨參行禮,亦一體磨鍊乎?敢稟。傳曰,置之。
又以吏批言啓曰,行綾安副守槇,今陞昭義,而未經都正者,稟旨封君事,曾有定式。今則何以爲之?敢稟。傳曰,依例封君。
又以吏批言啓曰,濟州牧使安相徽,未赴任遞職,所授加資,依例還收之意,敢啓。傳曰,知道。
有政。判書李周鎭進,參判李益炡試官進,參議沈星鎭進,都承旨李日躋進。兵批,行判書金若魯陳疏受由,參判未差,參議未差,參知朴㻐入直進,左副承旨徐命珩進。以尹汲爲刑曹參議,李普赫爲兵曹參判,曺夏望爲兵曹參議,兪彦述爲司諫,沈鏽爲持平,申光宅爲高敞縣監,鄭夏彦爲奉常正,趙明健爲兼弼善,沈墢爲說書,吳遂采爲三陟府使,河必淸爲景陽察訪,安休爲工曹佐郞,吳彦耉爲敦寧判官,李昌壽爲副校理,李昌儒爲京畿都事,南泰溫爲濟州牧使,尹懋敎爲敦寧都正,朴師厚爲寧陵參奉,崔一星爲鏡城判官,尹心衡爲大司諫,吳命季爲延曙察訪,嚴瑀爲兼司書,安東府使李昌誼,平壤庶尹李墰,仍任事,承傳。吏批言啓曰,高敞縣監,今當差出,未準朔禁軍將,竝擬,何如?傳曰,允。護軍趙斗壽·洪鳳漢·韓億增,同知朴宗榮單付。以申命復爲晉州監牧官,柳徵瑞爲珍島監牧官。徐命珩,以兵曹言啓曰,今十二月二十日文臣朔試射試官,已爲受點,而親鞫相値,不得爲之之意,敢啓。傳曰,知道。
金光世,以義禁府言啓曰,罪人富還配事,命下矣。仍前罪目,依例發遣府羅將,押送于咸鏡道德原府之意,敢啓。傳曰,知道。
親鞫罷後,政院·藥房口傳問安。答曰,知道。
乙丑十二月二十日巳時,上御仁政門外。親鞫入侍時,都承旨李日躋,左承旨柳萬重,左副承旨徐命珩,右副承旨金尙迪,同副承旨金光世,注書李壽鳳,假注書許彙,事變假注書閔增,記事官李胤恒·崔晑,領議政金在魯,左議政宋寅明,判義禁鄭錫五,同義禁李普赫·申晩·鄭益河,掌令金尙耉,正言嚴瑀,問事郞廳任師夏·李重祚·李應協·兪彦述·南惠老·李永福·鄭夏彦·尹志泰,別刑房都事金履福·尹光德,文書色都事李宜哲·呂冕周。諸臣進伏訖。日躋曰,禮房承旨趙明履,以明日將傳香,故不爲入侍矣。上曰,唯。寅明曰,日氣陰濕,聖體,若何?上曰,一樣矣。寅明曰,大王大妃殿氣候,安寧乎?上曰,一樣矣。寅明曰,王世子氣候,安順乎?上曰,好過矣。寅明曰,首揆似未及入來矣。在魯入達曰,臣未及入來,誠爲惶恐矣。此時聖體,若何?上曰,一樣矣。在魯曰大王大妃殿氣候,何如?上曰,安寧矣。在魯曰,王世子氣候,亦何如?上曰,好過矣。上曰,富則必歇於錧矣。興奎事,何如?諸禁堂兩司俱進來。諸臣進伏。在魯曰,考見勘亂錄,則知情不告分明,其時不死,亦幸矣。寅明曰,加刑,無惜矣。錫五曰,臣新入來,未知首尾矣。普赫曰,貸死,難矣。晩曰,限死加刑,宜矣。益河曰,諸臣刑推之言,宜矣。尙耉·瑀曰,限死加刑外,無他道矣。錫五曰,臣頃以關西穀事仰達,而若欲待次對而稟定,則將有遲滯之患,如此事,誠一時爲急,故敢此仰達。大臣今方入侍,下詢後劃給,何如?上曰,大臣之意,何如?在魯曰,臣見則頃已仰達矣。寅明曰,下詢之下,何敢不達?關西稅穀發賣若全塞,則戶曹銀錢,亦無出處矣。錫五曰,庚申以後,關西所儲,殆爲卄萬餘石,大小米合三十萬石劃給,則可以小救目前之急矣。上曰,依爲之。擧條上曰,左相進來。卿旣如此之後,更無撕捱之端,而月廩亦何不受耶?寅明曰,聖敎頃以戊申事爲言,故義重沐浴,他不暇顧,自江上入來,而鞫事收殺後,當以文字仰陳,而暴白其心事矣。上曰,卿旣三讓而進,今何可以更爲引嫌乎?寅明曰,三公之職,在於具瞻,必無譏笑嫌疑之事,然後可以正身。臣之欲白心事,聖上亦宜體念矣。在魯曰,近來備局事,左相一不相議,此實無義矣。旣已承命,何可更事撕捱乎?臣亦屢言而不聽矣。上曰,更當下敎矣。在魯曰,緊急守令差出甚多,政官牌招開政,何如?上曰,依爲之。榻敎在魯曰,錄試射,雖値殿坐日,勿拘擧行事,分付,何如?上曰,依爲之。榻敎上曰,大臣進來。領左相進伏。上以三學士及金尙憲事下敎後,因曰,三學士子孫,誰某耶?寅明曰,吳彦儒,卽吳學士之奉祀孫矣。上曰,然乎?在魯曰,洪學士之孫,卽大報壇監造官洪侃矣。上曰,貴矣。在魯曰,尹學士之孫,卽尹弘柱矣。上曰,吳學士,以遺腹爲言,吳彦儒卽其孫乎?寅明曰,卽養孫矣。在魯曰,尹·洪兩學士,皆無血孫矣。上曰,聞此而感懷自倍矣。予欲召見,而三學士之子孫,多耶?寅明曰,立朝者只有吳彦儒一人矣。上曰,金尙憲之奉祀,誰耶?在魯曰,卽金致謙,而卽今禁郞金履福,卽金尙容孫矣。上命金履福進前。下詢其姓名,及金尙憲奉祀後,退出。罪人富拿入後,上命判義禁曰,解縛出送,可矣。上入小次,出臨時,夏彦書罪人望得問目訖,望得拿入。上曰,相貌陰沈矣。光世曰,眸子亦不良矣。罪人望得,刑問準次後。上曰,難者矣。必能忍杖矣。日躋曰,臣進往吏批政廳矣。命珩曰,臣亦往兵批政廳矣。上曰,唯。尙迪曰,兵曹無他堂上,而參知朴㻐,方以侍衛入侍出參政席之意,敢達矣。上曰,唯。上曰,安樞之子上之。福壽拿入後。上曰,昨日不刑者,何罪人耶?寅明曰,睦光遠矣。戊申狼藉入之,而漏網怪矣。上曰,承旨讀達勘亂錄中光遠招辭,可也。尙迪讀達。寅明曰,此亦足矣。上曰,以勘亂錄治戊申之逆,則似無餘者矣。寅明曰,果然矣。福壽,刑問準次後。上曰,光遠上之。光遠拿入,讀聽問目訖。上曰,今來者皆難矣。罪人刑問準次後。上曰,下之。敏泰上之。益河以濟州緣坐事仰達。上曰,同副亦有達,而以今見之,濟州島中聚種,此逆種。寅明曰,十魁之子,畢竟皆當盡殺,鞫事收殺後,臣等當力爭置死,而此則宜允臺啓矣。敏泰拿入,加刑準次後。上曰,韓哥上之。望得拿入後,上高聲下敎曰,若思爾父之死於戊申,則爾豈可以又與逆賊,重重結婚乎?尤陰慘矣。上問其族派後,下敎曰,其祖則韓俊謙,外祖則朴彭年,而入於此矣。在魯曰,趙靜菴之奉祀孫,亦死於戊申矣。光世曰,希良之祖鄭蘊,亦名人矣。上曰,入侍之時,承傳色,皆離次推考,可也。擧條望得加刑一次後。上曰,解縛下之。上曰,大臣·禁堂·兩司及諸問郞進來。諸臣進伏。上曰,或有承款,或不承款,而王者之道,宜爲審愼。望得之招,有條理,而領相似有感意,予意亦動矣。在魯曰,臣非有感意,而稍似有人事矣。寅明曰,似詐矣。上曰,福壽及望得,似無異同,何如?寅明曰,臣則無區別矣。在魯曰,雖誅而亦夬矣。錫五曰,旣刑之後,何可停刑耶。普赫曰,何可無端停刑乎?晩曰,德祚來後雖不抵,而亦難免死矣。益河曰,樞之侄,世能之子,何可生出獄門乎?尙耉·瑀曰,斷不宜停刑矣。諸問郞所達,別無異同。上曰,敏泰·興奎何如?寅明曰,興奎事,朝已仰達,而敏泰,亦難倖免矣。上曰,海容何如?在魯曰,比福壽·望得有間矣。寅明曰,臣意與首揆,同矣。尙耉·瑀曰,兩罪人極凶悍,安得不加刑乎?諸臣之議,別無異同。上曰,親鞫姑罷,待罪人拿來後,擧行加刑,本府爲之。尙耉啓曰,請逆坦孥籍,一依王府草記擧行。上曰,旣諭,何煩?尙耉曰,請還寢泰績酌處之命,仍令鞫廳,嚴鞫得情,夬正王法。上曰,其勿更煩。尙耉曰,請瑞虎等兩賊孥籍,亟令王府擧行。上曰,其勿更煩。尙耉曰,請物故罪人夏宅孥籍,亟令王府擧行。上曰,其勿更煩。尙耉曰,請逆嗇孥籍等事,依大逆例擧行。上曰,勿煩。尙耉曰,請戊申賊魁之子,貸死爲奴,年滿者,亟令王府,考案抄出,依麟佐子追坐例擧行。上曰,勿煩。尙耉曰,請慶昷遠地定配。上曰,勿煩。尙耉曰,請賊濂孥籍等事,亟令王府擧行。上曰,勿煩。措辭竝見上尙耉啓曰,鄭女之妖凶情節,已見於元得之文書及夫有弼之招出,而擲點觀變之事,刺繡造幟之跡,浪藉畢露,則卽當嚴鞫正法,而特以女人之故,尙稽懲討之典。夫女人之不可鞫云者,不過罪關攸司,情無究覈者也。至若鄭女陰凶情節,便一謀主,而謂之女人,置而不問,一任其假息於覆載之間,則是眞天下有逆男而無逆女也。獄體王法,寧有是哉?輿情愈激,三尺難貸,請鄭女,嚴鞫取服,夬正王法。上曰,果若所啓,漢之霍顯之後,唐宋豈無聞?頃者特敎,意蓋深矣。旣褒賞宰臣,又復尋治,王者處分,人豈可信?所請雖執法,予意則有執不允,而鞫問,關後弊而雖置,此等巧惡之輩,旣登逆招,播示中外,則亦不可無嚴懲。自本道嚴刑,黑山島定配。瑀啓曰,請充軍罪人李時蕃,依律處斷。上曰,其勿更煩。瑀曰,請逆坦緣坐籍沒等事,亟命王府,依法擧行。上曰,旣諭,何煩?瑀曰,請還寢泰績酌處之命,仍令鞫廳,嚴鞫得情,夬正王法。上曰,其勿更煩。瑀曰,請賊嗇孥籍等事,亟命王府,依大逆律擧行。上曰,勿煩。瑀曰,請戊申逆賊巨魁之子,以年未滿未及施法者,亟命王府,竝行孥戮之典。上曰,勿煩。瑀曰,請賊濂收孥籍産,亟命擧行。上曰,勿煩。措辭竝見上上曰,明日則左揆亦當爲之,備局日次爲之,可也。上曰,王者擧措,一或差也,非特其時過擧也。其流之弊,可勝言哉?逆賊設鞫,本府拿鞫,雖一也,輕重懸殊。噫,往者擧措,予豈樂爲也?噫,彼戊申逆賊,其由何?其欲端本,莫若祛黨,閉閤却膳,幾番苦諭,不知感動。其習若前,涓涓不塞,終成大河,今雖止息,焉知無日後復初?而其習愈甚,戈戟猶尋,此等之際,不無深慨,或有過擧,而噫,其雖涼德,不嗜殺人者,能一見於鄒訓,初雖過擧,末梢無一人濫施刑訊,勒加一律,而古人云作法於涼,其弊猶貪。噫,雖由苦心而然,其治也雖亦不至深。後之嗣王,不諒予意,只此援例,或因一時之忤旨,或因宵小之讒誣,快意鞫問。噫,搢紳荊棘,由我而開。昔之周亞夫云,知獄之吏貴,尋常置對猶然,況以治逆之律治之者乎?故過禁川橋,而其常悔歎之意,曾已下敎,思之澟然,一欲定法者,久矣。噫,彼輔相,開我泯默。噫,涼德無能,雖不能遺德後昆,豈可以刑法而遺嗣君,傷我三百年喬木世臣乎?今後則關係惡逆·誣上不道·干犯大訓者外,雖欲嚴問,王府在玆,切勿以治逆之法鞫問,而雖逆招干連者,非犯於惡逆,而或一時擧措之做錯,或文字之不察者,條件各異,輕重懸殊,自該府推問,勿爲混問鞫廳,而以言語文字,鍛鍊逆獄,亦非美事。其文字之間,非直犯惡逆,則因其惡而抉摘文字,捏合古文而構誣者,一切禁之。亦不以犯上不道治之事,其令酌量文字而載典。上曰,王者有令則當信之,不信而其何法乎?旣下敎之後,自我蹈行,而後可信於後,而嗣王其可法也。噫,彼戊申,往牒所無,今又復釀,凡有血氣,孰不憤惋?韓桓之勸其諸賊,使潔其身,令相結婚者,其心叵測,有倍熙揆,特敎發捕,蓋所以嚴隄防而然,此非逆謀同參也。旣垂法而遺昆,以事在令前而置之,豈自我蹈行之意乎?拿來後,令該府鞫問以啓。光世書訖,讀達。在魯曰,直言每近於指斥乘輿矣。上曰,予意亦然。左相之意,何如?寅明曰,改以凶言犯上,好矣。上曰,此誠難矣。汲黯以內多慾,言於武帝,若非武帝,則必誅矣。寅明曰,聞此下敎,不勝感泣矣。上曰,書此後,予亦於悒矣。予豈開搢紳間荊棘乎?予則雖出於苦心,而法予者,豈皆如此乎?寅明曰,臣隣之感泣,倘復如何?在魯曰,此前雖有過中之擧,而此如輪臺之詔矣。光世曰,臣今日奉書傳敎,而榮感尤倍矣。大駕還入大內時,夜漏未深矣。
上在昌德宮。停常參·經筵。
夜四更,月入太微端門內。五更,月暈,回土星。
藥房提調元景夏,副提調李日躋啓曰,雪寒此嚴,伏未審夜來,聖體若何?昨日冒寒,終夕鞫囚,侵夜還宮,不瑕有傷損之節乎?臣等悶憂,有不可言。大王大妃殿氣候,何如?臣等不任區區伏慮,敢來問安。答曰,知道。慈殿氣候,差勝後一樣。予則一樣矣。大王大妃殿·中宮殿·賢嬪宮,藥房口傳問安。答曰,知道。
徐命珩,以都摠府言啓曰,今日入直內三廳武兼禁軍及軍兵等,當爲中日習射,而臘享大祭齋戒相値,不得爲之之意,敢啓。傳曰,知道。
又啓曰,今日次對,兩司當爲進參,除在外鞫坐進去外,呈告·未肅拜人員,竝卽牌招,以爲推移入侍,何如?傳曰,允。
李日躋啓曰,玉堂上下番,連爲俱空,事甚未安。校理趙載敏,修撰黃景源,旣有只推之命,竝卽牌招。新除授副校理李昌壽,亦一體牌招,以爲推移入直之地,何如?傳曰,允。
徐命珩啓曰,卽者備邊司郞廳,以大臣意來言,依下敎來會云矣。傳曰,詣閤。
傳于金尙迪曰,大祭時,當爲摘奸,而史官出入帳殿,故不爲之矣。別爲申飭事,分付。
金尙迪,以侍講院言啓曰,本院上番姑降,已至一朔,事體極爲未安。新除授兼司書嚴瑀,說書沈墢,卽爲牌招,以爲推移入直。新除授兼弼善趙明健,一體牌招察任,何如?傳曰,允。
徐命珩,以武臣堂上,以上祿試射所差備官,以試官意啓曰,別軍職趙鏻病不進,依承傳罷職,何如?傳曰,允。
又以兵曹言啓曰,今十二月二十一日,武臣賓廳講書日次,而臘享大祭齋戒相値,不得爲之之意,敢啓。傳曰,知道。
金光世啓曰,小臣鞫廳坐起進去下直,請出推案。傳曰,知道。
傳于金光世曰,推鞫姑罷。
乙丑十二月二十一日未時,上御熙政堂。大臣·備局堂上引見入侍時,領議政金在魯,行司直金聖應,吏曹判書李周鎭,右參贊元景夏,吏曹參判李益炡,右尹金尙魯,左副承旨徐命珩,掌令金翰運,獻納朴致文,假注書許彙,事變假注書閔增,記事官李胤恒·崔晑。諸臣進伏訖。在魯曰,連御帳殿,夜深始罷,聖體若何?上曰,一樣矣。在魯曰,大王大妃殿氣候,何如?上曰,安寧矣。在魯曰,王世子氣候,一向安順乎?上曰,好過矣。景夏曰,臣等之未入診筵,已近六十日矣。近來日候不適,雨雪亦下,而連御帳殿之餘,聖體必有所損,與諸醫,卽入侍診察,宜矣。在魯曰,久未爲入診,誠可憂悶矣。上曰,可爲則爲之,而無可診者矣。景夏曰,目下雖無形見之症,而冒寒親臨,已至屢日,不知不覺之中,必有所損,節宣之道,尤不可不診察矣。上曰,雖衛士見之,必以予爲不憊而休息,則如此作氣則愈矣。親臨時,服湯濟則似有效矣,如有所覺,則豈待仰達而始入診乎?景夏曰,東宮久未入侍,下情亦憂悶矣。上曰,初來時不爲出行,而近來則如前矣,慈殿近處,無日不行,而亦無所妨矣。第醫官,當令時時召見矣。仍下敎曰,今已盡爲則先爲監劑,好矣。景夏曰,明日是臘,而近因日氣不寒,臘藥之盡劑,已過四五日矣。在魯曰,本司堂上數多,而多以公故不入來矣。上曰,日次命下後,入小次,而有量者,參贊元不例兼乎?在魯曰,然矣。方欲仰達而未果矣。左參贊鄭羽良,備局堂上差下,何如?上曰,依爲之。榻敎在魯曰,此是東萊府使沈報狀,而以爲訓別輩,逐日就館,以備局關文辭意,據理責諭於差倭處,則答曰,僉知等,以分義道理,責俺使行。宴禮,促納進上物種,事體誠然,故俺意以爲先行宴禮,更爲陳懇,則似當有格外之恩,果爲通報島中,而行宴禮矣。旣行宴禮之後,非但不許,又如是督迫,此乃俺欺瞞島主,徑行前例所無之宴禮也,何面目歸見島主乎?若得數年後許施之令,則俺庶可有生還之望,萬端哀乞,頓無歸意云。此事自初萊府不善周旋,訓別輩又以渠意,誤爲說及,以至於經年相持,終不還歸,誠極痛駭。府使沈罷職,訓別等,拿問處之,宜矣,而倭館修理一款,甚爲難處,若以汝輩,迄今留住,必欲角勝,其習可惡。汝若恭聽朝命,卽爲還歸,則朝家或不無特許之道,而留館之時,則決無被迫許施之理等語言及,而更加責諭,俾速還歸,則似可矣。上曰,彼之所爲,雖無謂,其在交隣之道,經年相持,亦涉有欠,特許所請,此專由於萊伯·訓導輩,不旋周旋之致。萊伯拿處,訓導別差,施以徒年之律,可也。擧條在魯曰,此是全羅監司狀啓,而以漕復戶事行査,則其時道臣,卽柳鳳輝。而此是已故之人,今無可論者,置之,何如?上曰,依爲之。上曰,鞫坐臺臣,仍臺疏侵斥出去云,今則一日爲急矣。入侍臺臣,出去參鞫,可也。榻敎仍下敎曰,臺疏,誰也?命珩曰,沈鏽之疏,以不發李眞望之啓爲言矣。上曰,釋褐時,已有下敎,而此甚不緊矣。在魯曰,此乃平安監司李宗城狀啓也。此事必待諸罪人取服日子歸一,而後道·帥臣·地方官,可定論罪與否,故頃以斯速嚴訊取服狀聞之意,陳達,分付,而道臣又以罪名未勘,不可靦然仍按。渠輩若終始忍杖不服,則臣之應被之罪,亦將因此不勘,有所憑籍延拖,自幸久蹲者然,罪人推覈,待新監司擧行事,請其更爲,稟處矣。以前例言之,監司雖在應勘中,仍爲推覈,例也。若累訊不服,則或可復爲狀聞,而今乃不一更覈,直請待新監司者,殊未得當,推覈甚急,何可待新伯乎?且日子之明若觀火,雖如狀啓中所論,姑未捧渠之服招,亦難以事理徑斷,使之卽令擧行,連加嚴訊,取服狀聞,何如?上曰,依爲之。朝令之下,宜卽擧行,推考,申飭,可也。擧條在魯曰,此亦平安監司李宗城狀啓也。以犯越地方官勘罪一款,前已狀聞,而江界府使李裕身,爲先罷黜,其罪狀,令攸司稟處。高山鎭前僉使鄭運一,同鎭互相差使員渭原郡守具石柱,竝已遞歸,論罪一款,令該曹擧行,其罪狀,仍令攸司稟處。都領將夞怪,前萬戶李顯源,其時雖病未赴把,而旣已生事本境,不可寘而不論,亦令該曹該府,一體稟處事,爲請矣。地方官邊將,則道臣旣已指名狀聞罷職事,及罪狀,各令該曹擧行,上曰,依爲之。擧條在魯曰,向來正言金履萬上疏,以關東·湖西等諸道沿海邑之極凶,請其停俸,而有稟處之命矣。今則各其道道臣,旣已定其災減,更無稟處之事矣。上曰,置之。在魯曰,盛京咨文,以犯越人,歸之於漂風,而引湖南漂海人例出送,殊極孟浪矣。回咨當入送義州,使之傳致,而咨文上頭,則以出送泛然稱謝,下端以今方査處爲言,似好矣。周鎭曰,不必如是爲之,答咨循例漫應,恐爲得宜矣。上曰,依爲之。擧條在魯曰,公事或有久而遺漏不下者,春秋館曝曬史官書啓中,以江華史庫實錄櫃傷破者,請令戶曹,造送本館,待後開庫時換出事,有所附陳。此書啓啓下,然後該曹當爲擧行。而至今不下,故敢達。上曰,公事尙不下,當該中官,推考,可也。擧條在魯曰,譯官上言,例下於司譯院,而渠輩間或圖下吏曹,其中請蒙加資者,係是吏曹職掌,猶或可也。向聞有一上言,啓下禮曹,而覆啓許其加資,此則曾所未有也。政院該吏,必有符同之事,令該曹,從重科罪,其時該房承旨,亦有不察之失,從重推考,何如?上曰,依爲之。而譯官則寘之耶?在魯曰,譯官,例於加資後常仕,堂上啓下,隨其次第赴燕,而臣不許啓下,以杜其赴燕之路,雖不請還收,足以此用罰矣。上曰,仍寘其資,終涉苟簡,還收,可也。在魯曰,上言若圖下他司,則他司未諳事實,只憑其言,輕許濫賞,此後則凡譯官上言,一倂下本院事,定式施行,何如?上曰,依爲之。擧條在魯曰,續大典中,還上虛錄事,本草以爲徒三年,又禁錮五年,而上年冬,因纂輯堂上稟達,自上命去又字矣。還上虛錄,雖與計贓及田結私用之禁錮有間,以未捧爲已捧,瞞報虛錄,以啓無限後弊,其罪亦甚重大,而若以徒年,合計禁錮,則不過爲二年禁錮。古者虛錄禁錮,至於十年,而今則放謫後二年禁錮,未免太輕,徒配蒙放後,以五年更計而禁錮,爲宜矣。上曰,此則異於贓汚,何必改也?在魯曰,實與贓汚,無甚異同矣。尙魯曰,虛錄比之贓汚,不無輕重,聖敎誠然,而但禁錮則一也。或於放謫後始計,或於在謫時合計者,未免斑駁,毋論始計合計,用律恐不當異同矣。上曰,宰臣所達,是矣。虛錄禁錮,依贓汚禁錮例,施行,可也。擧條在魯曰,禁府都事朴鳴陽,奉命時處事,少無不善之端。當初不過以事體拿問,而渠以積仕限滿,應爲陞六之人。至於落職,已極可矜,其後臺臣,至發遠竄之啓,而乃以渠若知其非狂,何不結縛上來爲言者,全是尹光莘報復之意。自上,旣燭其情,譴罷臺臣,而又以事體,允從其啓,未免過矣。且聞有八十老親,而無兄弟獨子云,尤可愍然,特賜恩宥,恐宜矣。上曰,當初用律,過矣。飭勵已行,放送,可也。擧條在魯曰,贊善朴弼周,家素貧匱,殆至於孟子所謂朝不食夕不食。在前朝家,累有食物之恩賜矣。向者入城時,又有特敎之賜,其疏中有所辭還,而批旨無所答,故仍歸於不受云。更命從厚周急,則實合於禮待之道,故敢達。上曰,依爲之。宰列儒臣,如卿所達則不可使聞於隣國,食物,令該曹,從厚以給,可也。擧條在魯曰,臣於故相臣文忠公李廷龜事,竊有區區所懷,敢達。昔在宣廟戊戌,倭寇復逞,天兵東征,而天朝兵部主事丁應泰,誣奏本國,以誘倭入犯天朝。且以我國稱祖稱宗,爲大罪,捃摭傅會,無所不至。皇上命五府·九卿·科道官同議。宣廟避殿席藁,踰月不視朝,擧國遑遑冤憤,命擇差陳奏辨誣使,又擇能文之士三人,各製奏文,而遂用廷龜之文。至稱祖稱宗一款曰,自羅麗以來,國內臣民,襲舊承訛,相沿不知改,此實無知妄作之罪云云。相臣柳成龍以爲,此最大事,若首實,恐禍不測。宣廟以爲君臣猶父子,無隱直陳,可也。仍擢廷龜,爲陳奏副使。敎曰,觀李某文,寫出肺肝,曲盡誠懇。己亥至皇京上奏,又呈文九卿·六科·十三道·六府衙門,一日內撰呈三十九本,皆其所撰也。天子下庭臣雜議,至稱祖宗事,皆歎曰,老實,老實,告君無隱,朝鮮果是禮義之邦也。獻議曰,奏文明白痛快,讀之令人淚涔涔欲下。皇上特命罪丁應泰,且令移咨,慰諭朝鮮,俾知朕終始字恤德意。報至,朝野懽呼,東征將士,詣闕賀曰,全賴此奏文,好文章,好文章。復命,宣廟賜對便殿,命加資賜土田臧獲,一如功臣例。中州士子,至今傳誦其文云。文正公金尙憲,撰神道碑起頭曰,萬曆戊戌,海寇再逞,神皇帝遣文武大臣征之。功未半,中讒,師衆震驚,國家被衊,萃渙之幾,視始尤難。宣廟拔用延安李公馳奏之,奏實公所撰,奏入。天子釋然下明旨,讒人以黜,師衆以安,恢復之業,益固且光。由是,公之名聞天下,君子謂向使讒說得行,則皇朝拯濟之恩不終,國家無所賴,夫安得有今日?儒雅文字之力,可以掩汗馬折首之勞云。後來公議,於斯可見,雖謂之中興第一功,可也。其後光海己未,皇朝翰林徐光啓等,又誣本國,潛通北虜,謀犯大朝,至自請出往監護。光海大憂懼,亟命擇使辨誣時,廷龜以不參廷請,方在臺啓請竄中。而特旨拜上价,有我國被誣,窮天極地,卿若竭誠痛辨,則其功勳,可以昭華簡冊,輝映宇宙之批。旣行,自遼東至京師,呈文諸衙門,或親見諸大人,一一辨暴。雖素右·光啓,深持本國者,亦皆回心感悅,反爲奬勅之論,至快奉皇旨,昭釋褒諭,無復餘蘊。其時本國見疑天朝,憂危罔極,而終得無事者,廷龜之力也。此則雖以事在昏朝,不甚著稱於後世,而其有功於奠安宗社則一也。中廟朝,故名臣李耔,首發宗系辨誣之論,且撰其奏文,故宣廟朝會典頒降光國錄勳時,李耔雖未參勳,特命定爲不遷之主。今廷龜之事,與李耔相類,而論其功烈,實有過焉。廷龜自是間世人物,德行事業,俱爲卓犖,而文章之華國,又千古無二。旣有此奠安宗社之大功,依李耔例特令定爲不遷之主,俾勿替其祭,何如?上曰,存繼王政所大,依爲之。擧條,後因大臣陳達,改以崇德報功上仍曰,予於潛邸時,見其文集,而至於奏文,則常時所讀誦矣。景夏曰,文章,誠卓異矣。上曰,子孫,誰也?在魯曰,李天輔輩,皆是矣。景夏曰,臣亦爲外孫矣。在魯曰,左右相,皆爲其外孫,故嫌不敢仰達矣。上曰,然乎?在魯曰,婦女勿問一款,不可錄於續典事,頃旣仰達而不許矣。旣曰爲逆,則何論男女,而至錄於大典,使婦女,無所懲畏乎?外議皆如此矣。上曰,昨亦下敎,而鄭女事,誠怪矣。女逆則戊申後初見,而王者豈以所憎惡而必殺乎?外議雖如此,而其曰不可錄典者,予意其不善乎?景夏曰,小臣則峻於此矣。上笑曰,卿亦入於不善矣。黨習如此之後,必將一倍,若開此路,則雖乳臭之兒,必將含飴而誘問矣。頃於李判書事,予至夜思量,戊申後李判書之往西路者,不過李廷濟與卽今吏判。而吏判之往西關時,使此類,皆着氊笠,必不饋問。且其父爲相,非縣監,以此思之而未得矣,果因大臣金吾堂上所達,而知之矣。若鄭熙揆輩,處分不可不嚴,而婦女鞫問,則不可開路。予意則必以錄典爲是矣。在魯曰,雖凶逆之妻,元無訊鞫者,若有緊援,則何可不問乎?上曰,善不善當知之,卿試達之。景夏曰,聖敎雖嚴,而臣當仰達。續大典,聖上以除烙刑減全徙兩事,特命載錄,此誠爲堯·舜之盛德。故臣欽誦贊揚於續大典序文中矣。今此女子勿問事,命錄於續大典,而亦出於藹然聖德,則臣今何必爭執?而以有弼結案見之,造幟擲占等事,狼藉難掩,以法理言之,則不當嚴訊,而其時不問,亦出於特敎,今何可錄於大典乎?上曰,非以鄭女事錄之矣。景夏曰,以臣迷滯之見,屢日思量,不當因鄭女事而錄之矣。若其鞫問,則臣雖入侍,未知其必爭,而因此錄之則有弊矣。上曰,朱子亦書莽大夫矣。景夏曰,此則異於是矣。朱子於綱目,亦書馬援討平交趾,女子懲則事,雖女子若犯逆,則豈可不討乎?上笑曰,鄭女豈比徵則乎?景夏曰,煌煌金石,垂之萬世,聖敎雖是慮後之意,而臣亦思之,不當因鄭女事而錄之矣。鄭益河,以獄官陳達鄭女之勿拿。聖上特賜褒賞,臣恐其過矣,臺臣之以鄭女事發啓,誠爲得體矣。上曰,此言是矣。景夏曰,臣釋褐十年,屢入前席,長短本末,聖主所知,平時雖蟻蟲之微,亦不欲踐,非敢爲別般議論。而錄典則終關後弊,故如未入侍,則必欲陳章而爭矣。上曰,陳章之云,意深矣。景夏曰,臣非但監劑,連値親鞫,故欲待診筵,一番痛陳,而今旣入侍,敢此仰達,以大聖人虛收之量,收還下敎,宜矣。此後,必有因此而憑藉不問之弊矣。上曰,諸臣達之。周鎭曰,此條件入錄於大典,則將有日後無窮之弊,大臣及元景夏所達,是矣。上曰,何謂有後弊?周鎭曰,婦女之干連鞫獄者,勿問之意,載錄,則傳播中外,不但將出無限變怪,亦必有憑藉之弊矣。益炡曰,果如元景夏之言矣。非但入侍諸臣,而外間公議,皆以鄭益河所達爲過矣。尙魯曰,元景夏所達,是矣。入侍諸臣,豈以慘刻,引導君上,而治逆則當嚴,何可以男女區別乎?婦女之鞫問,前雖未聞,而殿下之所憂,惟在於末後之弊。臣意則末世之變怪漸多,女子之妖惡尤倍,若或憑藉於大典法,而以爲婦女之爲逆無妨云爾,則豈不反爲末後無窮之弊耶?聖應曰,若以此錄典,則後必有憑藉爲濫之弊矣。上曰,此言,何如?景夏曰,誠如金聖應所達,此後必有推諉女人,而男逆則自脫矣。臺諫發啓之前,臣適逢金尙耉,以爲臺啓當出矣。其啓辭中,外間公議之語,卽指臣言而發矣。上曰,予則已老,而其在貽元良之道,當如此矣。卿等亦老而雖今子孫見之,必有此弊矣。左相則不以錄典爲非矣。景夏曰,左相若聞臣言,則必以爲是矣。鞫問,則未詳獄情,不敢質言,故不爭矣。上曰,然則何以勸金尙耉乎?景夏曰,執法之臣,當言之矣。周鎭曰,今此獄情,朝紙所出外,全然不知。而只以鄭女事招辭觀之,造旗擲占等事,萬萬妖惡,何可不鞫問乎?臣於戊申入侍帳殿,目覩千萬古所無之凶變。今者戊申餘孽,其凶逆情節,狼藉難掩,臣誠驚心痛骨,雖令手格殺之,亦所不難。臺啓宜卽允從,而錄典之命,特爲還寢,宜矣。上曰,卿於其時,注書乎,翰林乎?周鎭曰,臣忝在翰林矣。上曰,鄭女實爲妖惡,欲見其狀矣。周鎭曰,厲氣所種,故年雖多而不老,常談所謂靑孀不老者,是矣。上曰,頃聞嚴瑀所達,以爲年過三十,始嫁者,怪矣。景夏曰,三十將近矣。上曰,卿何以知之?景夏曰,此卽鄭必寧之從妹,其父卽東陽尉子故翰林申最之壻也。其父早死,流離丐乞,故羅晩迪,四十後始爲後娶矣。上曰,重臣·宰臣所達,是矣,當從容更量而下敎矣。續典自續典,處分自處分。予之下敎,在於鄭女事,故重臣如此爭之。雖文貂續狗而不爲狗,狗續貂而不爲貂矣。大典,豈因鄭女而爲汚耶?景夏曰,後當更達,而燕閑之暇,更加三思,宜矣。上曰,見南漢日記而心尤倍矣。又將忘之,先爲下敎矣。昨日左相所達及下敎,承旨見之,洗草,可也。上曰,黃賊,則年必老矣。景夏曰,臣之賤見,則黃賊非在西北,而或在海島中矣。上曰,予意亦然矣。景夏曰,黃賊爲海昌尉之外族矣。上曰,然乎?在魯曰,昨日備忘之下,孰不感泣?朝臣鞫問,此路可悶,而日月之更,人皆仰之矣。此前罪罰之過重者,亦多有之,如奇彦觀·李顯重事,屢達不允。而至於朴致隆·朴聖源,此非犯分之事矣。其疏多爲偏論,亦多侵斥於臣,臣無顧護之意,而亦勝於承望風旨,不能自主者矣。如此類,或解之或低其罰,則尤有光於聖德矣。景夏曰,前後綸綍之下,聖德藹然,臣下孰不欽誦?而亦有惶恐敢達者,或徒言而不能行則難矣。上曰,元景夏所達,是矣。黨習甚故時有尹光天之流,而或慮五十之年,杖殺臺臣,曾示悔意,而承旨則必未知矣。曾以苦心下敎,予非以一時辭氣而爲之,亦非以忤旨而爲之。而實則過矣,旣已下敎之後,如更不踐,則雖能欺諸臣而其可欺國人乎?此後雖有奇怪者出,而不犯此三者,則卿等雖構達而必不爲之矣。昨欲以誅之竄之下敎,而或恐啓嗣君之心而不爲矣。元景夏所達則是,而何可不踐乎?景夏曰,臣以在下仰勉之道言之,而非敢謂聖明之不能踐也。上曰,奇彦觀·李顯重事,予聞之支離,卿言之得不支離乎?朴致隆·朴聖源,則處分雖過,而其言便是改正之啓矣。此是犯分,爲臣下者,何敢如是?以漢法論之,則當爲大不敬矣。孔子猶斬少正卯,予旣在君位,則豈不行兩觀之誅乎?今番後殺字雖緩,而此等處,有堅守者,此非出於辭氣,而談笑之中,其心則固矣。在魯曰,昨見批旨,竊仰不吝改之德,有所仰達,而惟願益加推廣,以光聖德焉。上曰,潯陽日記,初見而心酸矣。南漢日記,亦持來見之,而何其無勤王師耶?在魯曰,險川之敗及雙嶺戰亡人,皆以勤王師來到者矣。上曰,三學士·文忠公,皆有子孫,而吳彦儒,卽其奉祀孫耶?今日問春坊入直者,欲召見吳彦儒矣。周鎭曰,吳彦儒,果是奉祀孫,而已遞春坊矣。上曰,吳彦儒,方付軍職乎?在魯曰,然矣。上曰,三忠子孫錄用,可也。周鎭曰,臣於昨年都政時,吳彦儒之弟,亦爲齋郞矣。上曰,名是誰耶?命珩曰,吳彦傅,方爲永禧殿參奉矣。周鎭曰,臣亦是文忠公金尙憲之外玄孫,江都死節子孫錄用事,實有感激愴咽者。臣於年前往江都時,瞻拜祠宇及碑石,履其地想其事,臣感交中,今承此錄用之敎,何敢不爲奉承乎?上曰,然乎?碑果在路傍矣。周鎭曰,昨以濟牧事,特下絲綸,聖意所在,誠爲欽歎,大靜·旌義,亦有另擇之敎,銓曹,非不欲各別擇差,而涉海殘邑,人皆不願,自然爲不擇之窠矣。臣意則以爲兩邑,依六鎭及江邊七邑例,勿論堂下·堂上,別爲擇送,許以邊地,以開陞閫帥之路,人必樂赴,不期擇而自擇矣。臣於閤外,已爲稟議於大臣,敢此仰達,以此定式,恐爲得宜矣。在魯曰,臣已聞吏判之言,以邊地施行,則當爲擇送之窠矣。上曰,訓將之意,何如?聖應曰,濟州三邑,以邊地例擇送事,臣亦聞吏判之言,而此事,誠好矣。上曰,做文當先知其解題,吏判,領會予另擇之意耶?吏參亦進來同奏。周鎭曰,海道遐遠,聖意固出於愼擇字牧,宣布王化之意矣。益炡曰,吏判有聰瑩之症,上敎未能詳聞而仰達矣。小臣,以金吾堂上,屢入帳殿入侍,故聖意攸在,略知之,欲以恩威竝施可以鎭服者,另擇以送矣。上曰,予於此,有以二件事自量者。第一件則不欲齧言,而諸臣想必默會。第二件,欲以淸謹厚重懷忠血忱之人,另擇以送,可矣。不必以武弁豪侈者送之,不爲變通,宜矣。益炡曰,昨日政,濟州牧使,極擇差出,而未知聖意如何。上曰,果善擇矣。宋秀衡,亦好,而末擬,誰耶?周鎭曰,黃晸矣。上曰,此亦好矣。少頃,上下敎曰,濟牧之望,吏判大費心氣矣。諸臣以次退出。
上在昌德宮。停常參·經筵。
徐命珩,以都摠府言啓曰,都摠管柳儼,以刑曹判書,本曹坐起晝仕出去之意,敢啓。傳曰,知道。
趙明履啓曰,副承旨金光世,今日不爲仕進,卽爲牌招,何如?傳曰,允。
又啓曰,校理兪彦好,由限已過,卽爲牌招入直,何如?傳曰,允。
金光世啓曰,卽者禁府都事,以鞫廳大臣意來言,今日鞫坐,因憲府不備,不得爲之云矣。敢啓。傳曰,知道。
又啓曰,今日鞠坐,憲府無進參之員。除呈辭·陳疏入啓·牌不進傳旨未下外,掌令金翰運·金尙耉,竝卽牌招,以爲推移進參之地,何如?傳曰,允。
又啓曰,掌令金尙耉·金翰運,俱爲引避退待,而大司憲李宗白呈辭受由,執義閔堦,持平沈鏽疏批未下,持平李齊華牌不進傳旨未下,不得處置。莫重鞫坐,無進參之員,諫院除在外·牌不進傳旨未下外,獻納朴致文,正言嚴瑀,卽爲牌招,以爲處置之地,何如?傳曰,允。
以校理趙載敏,副校理李昌壽,修撰黃景源牌不進禁推傳旨及兼弼善趙明健,兼司書嚴瑀牌不進罷職傳旨,傳于趙明履曰,竝推禁傳旨捧入。
趙明履啓曰,校理趙載敏,副校理李昌壽,修撰黃景源,旣有只推之命,竝卽牌招,何如?傳曰,允。
金尙迪,以戶曹言啓曰,依傳敎左議政宋寅明,自九月至十二月合四朔祿俸,令倉官,更爲輸送于本家,則以爲,爲參鞫事,雖已承命,相職終難仍冒,常祿不敢領受云。祿俸又領受,來正月朔祿牌,亦不出給,何以爲之?敢稟。傳曰,令倉官,更爲輸送。
掌令金尙耉啓曰,臣於臺職,便是已遞之人,四維所關,豈有更出之路?而恩敎鄭重,責之以沐浴,則一身廉媿,有不暇恤,雖不得不冒沒就列,臺體公格,終不免緣臣而墮壞,臣方自訟,人謂斯何?差待鞫事之收了,以爲自處之計,而昨赴鞫坐,得聞僚臺疏中,以李眞望事,論斥參鞫諸臣,語意深緊云,臣於此,誠不勝悚蹙之至。夫饋問一事,勿論情罪輕重之如何,初非出於逆招,而大臣奏語,亦不過仰對其姻戚之由而已。況死後論罪,異於生前,只有追削之法,而追削極律也。親戚之間,設有連臂饋問之請,原其所坐,非如干連獄情。而況眞望,以淸名雅望,爲一世完人,卽上下之所共許,則今以極律,加之已故之身者,恐有傷於聖世平允之治。此殿下之所不問,而臺啓之所未發也。區區迷見,本自如此。而今臺言則反是,甚矣,人見之不同也。抑臣之爲世道深慨者,雖以潯陽傳書之說觀之,賊招之誣罔,本事之脫空,此固一世之已曉然。而以其事有指歸,操持不捨,精神所注,風習可厭,此猶如此,他復何說?然旣被其無限詆斥,則臣亦伊日參鞫中人,其何敢獨自晏然於臺次乎?昨緣日暮,今始隨牌來避,所失尤大,請命遞斥臣職。答曰,勿辭。
掌令金翰運啓曰,臣於昨日入侍之時,伏承鞫坐進參之敎,蒼黃退出,仍赴鞫坐,而槪聞僚臺,以持平沈鏽未徹之疏,以不請李眞望追削之典,攙及諸臣之故,引嫌逬出云。臣未得見其原疏,雖未知下語之果如何,而臣之近日參鞫,非止一再,僚臺旣以此引嫌,則難安之端,臣亦一般,臣何可獨爲晏然於臺次乎?請命遞斥臣職。答曰,勿辭。
金光世啓曰,掌令金尙耉·金翰運,再啓煩讀,退待物論矣。傳曰,知道。
正言嚴瑀啓曰,臣於一切名塗,自劃有素,而諫省特除之命,遽下於帳殿鞫囚之際,沐浴義重,他不暇顧,黽勉供職,今已月餘,一味尸素,媿懼徒積。今者憲臣,以李眞望之不爲請罪,盛加詆斥。昨自府坐,蒼黃逬退,至煩入侍臺臣替送之命,惶悚之極,莫省攸措。蓋玆事,初非出於逆招,乃見於探來諺書中,而只是轉請本倅,帖給食物,則與鄭熙揆事有異。以此而請施極律於身故之後者,非所以仰體聖上平允之意也。今臺言如此,人見之不齊,有如是耶?雖然旣被其斥,理難晏然,而昨以兼銜違傲,縮伏俟勘,而不卽引嫌。今因處置牌降,謹此隨詣,而未敢參涉,以此以彼,臣罪益大,請命遞斥臣職。答曰,勿辭。
獻納朴致文啓曰,請充軍罪人李時蕃,依律處斷。請逆魁坦,緣坐籍沒等事,亟命王府,依法擧行。請還寢罪人泰績酌處之命,仍令鞫廳,嚴刑得情,夬正王法。請賊嗇孥籍等事,亟命王府,依大逆律擧行。請戊申逆賊巨魁之子,以年未滿未及施刑者,亟命王府,竝行孥戮之典。請賊濂收孥籍産,亟命擧行。措辭竝見上新除授大司諫尹心衡,時在京畿高陽地,請斯速乘馹上來事,下諭。竝引嫌而退,當論不論,至被僚斥,揆以臺體,不可仍在,臺疏所言,自有所歸,不可以此輕遞言官。請掌令金尙耉遞差,掌令金翰運出仕。答曰,不允。下諭及處置事,依啓。
上在昌德宮。停常參·經筵。
成宗大王忌辰齋戒。
以宣陵忌辰祭香祝事微稟,傳于趙明履曰,如前於承文院爲之。
以罪人囚單子,傳于金光世曰,整齊後,正時隨時入之。
柳萬重啓曰,今日親鞫時,承旨不可不備員,而右副承旨金尙迪,病不仕進,卽爲牌招。都承旨李日躋,式暇不爲仕進,所當牌招,而拘於廳規,不得請牌,何以爲之?敢稟。傳曰,牌招。
傳于徐命珩曰,日寒若此,予御揮頂,諸臣着煖帽,侍衛軍兵,亦着揮頂。
傳于徐命珩曰,予則不以爲關緊,而爲諸臣軍兵,有俄者下敎,卽爲分付。
罪人上闕單子,傳于金光世曰,新囚罪人二名,上闕。
以司諫兪彦述,持平李齊華牌不進罷職傳旨,傳于趙明履曰,推考傳旨捧入。
以校理兪彦好,修撰黃景源牌不進禁推傳旨,傳于趙明履曰,推考傳旨捧入。
趙明履啓曰,校理兪彦好,修撰黃景源,旣有只推之命,卽爲牌招入直,何如?傳曰,允。
傳于李日躋曰,前文學吳彦儒,副校理除授。
趙明履啓曰,新除授副校理吳彦儒,卽爲牌招,何如?傳曰,允。
以副校理吳彦儒牌不進禁推傳旨,傳于趙明履曰,特除旣有意,卽命牌招,亦將有下敎矣。此非如是者,只推,更爲牌招。
以校理兪彦好,修撰黃景源牌不進禁推傳旨,傳于趙明履曰,特敎之下,違牌過矣。只推,一體牌招。
傳于金尙迪曰,玉堂肅謝後,卽爲詣閤。
金光世,以備邊司言啓曰,谷山府使李命祥,在任卒逝矣。曾經從二品實職,喪柩返葬時,依例擔軍題給之意,分付所經各道,何如?傳曰,允。
執義閔堦疏曰,伏以臣病伏垂死之中,得見僚臺避辭,則滿紙臚列,無非譏詆,臣終不可泯默也。雖欲對避,而手癱也難以傳啓草,足瘓也難以入臺廳,故略將短疏,以冀睿覽,伏願試垂聽焉。僚臺,引程子之事,以爲自明其心,竊自附於大賢,而其所引喩,大不襯着。臣見經筵第一條,不過輔養君德,選任賢士而已。其言出於無心,僚臺之前疏,譏斥近來儒臣之不能開廣聖德,而多有挾雜之意,其言不無有心,且昧別嫌之義,故駭笑於一世,見枳於堂錄者,良以此也。其時淸議之人,豈皆不見程書,聞識亦皆孤陋邪?臣則學術蔑劣,見識鹵莽,孤陋之誚,適中臣病,臣不足辨。而本昧涉世之方,且乏謀身之策,立朝三十年,抹摋崎嶔,喜方惡圓,與世寡合,動輒得咎,轉喉觸諱,識時好而工進取者,固如是乎?若其前後左右之人,較數稱贊,取媚於當世,延譽於一己,立身未久,卽擬瀛選者,恐當此題目也。若使旁觀見之,必有以辨之者矣,臣以情勢則誣辱罔極,以疾病則半身不遂,以此情病,萬無冒出之勢。而日昨承牌之路,重觸風寒,筋脈攣縮,氣息綿綴,言語一倍艱澁,精神一倍昏瞀,頃刻之間,必有再中之慮。今以次對,天牌下臨,不敢偃臥,隨詣來伏,而病狀如右,末由承膺。伏願亟遞臣職,俾得安意就盡焉。臣於病裏丐免之章,不宜贅及他說,而略有所懷,敢此附陳,伏乞少垂澄覽。陵寢事體,至重且尊,而近來凡有陵役,不免太簡之歎。臣聞今年英陵·穆陵,俱有丁字閣修改之役,而穆陵則禮曹·繕工,一倂董役,英陵則役處浩大,數月乃成,而只以本陵參奉,兼監役修改,事體道理,實涉未安。臣謂自今以後,陵役重大之處,勿委於一寢郞,設都監以重事體焉。酬勞賞功,乃王政之所不可廢者,況所重在焉?臣聞乙巳年間,持平臣李根,疏論崇陵陵役時賞典,卽爲蒙允,聖聰倘或記有之矣。臣亦以爲英陵·穆陵董役諸人,一體論賞,可也。臣無任云云。答曰,省疏具悉。所陳者是矣,依施。郞廳以下,其令書達。爾其勿辭,從速察職。
校理趙載敏疏曰,伏以臣,危疾嬰身,分作癃廢,掩戶落席,生意都盡。荐犯違傲,罪積逋慢,伏忱惶霣,日俟誅譴。慈恩曲庇,一味寬貸,威罰不行,恩召狎臨,震駭感祝,覓死不得。況今逆孽復煽,敢干天誅,帳殿淑問,鞫事方張,臣分所在,孰敢懷引疾圖便之計?而顧臣所患風喎類中之症,實是通朝擧世之所共聞知,仄伏聞館僚,亦嘗以狗馬賤疾,至煩筵奏,則其非一毫假飾之狀。伏想慈覆之天,亦或賜下諒矣。雖以卽今症形言之,自逢冬寒,一倍尤劇。風氣跳動,肌革牽急,右體痿厥,半面澎浮,肢節麻痺,口眼欹斜,言澁視直,神識迷瞀,種種危症,俱係難醫。少或勞動,冷汗如注,外風易襲,頃刻昏倒,房闥運動,亦不如意,大庭拜跪,尤無其望。此實關臣命數,只自撫躬傷憐。今欲力疾祗肅,少伸義分,則蠢動無計,欲起旋仆。若又自恤軀命,敢圖偃便,則跡涉慢蹇,罪戾層積。風痺之疾,異於他症,乍觸風寒,輒必增篤,倘或再中,遂至難治。情私迫阨,窮蹙狼狽,欲出而無可强之勢,不進則有傲慢之罪,百計奮〈發〉終無其路,進退維谷,悲泣罔措。玆不得不擔載隨詣,來伏禁扃,瀝血爲辭,畢暴衷懇。伏乞聖慈,天地父母,曲推子視之仁,俾尋可生之路,特遞臣所帶職名。仍命選部,更勿檢擬,或得任便調息,另費醫治,賴天之幸,復起爲人,則山恩海德,磨頂難報,臣無任云云。答曰,省疏具悉。爾其勿辭,調理察職。
副校理李昌壽疏曰,伏以臣於母病危劇之中,忽伏承館職除旨,臣誠驚感迫隘,氷炭交中,情私至切,竟犯違逋,律以邦憲,合被重誅,不自意只推之命,出於格外。繼因本館闕直,召牌降臨,臣固當含恩畏義,竭蹶趨承,而第臣老母,以積敗之氣,抱沈痼之疾,委頓床席,寧日恒少。近因日候嚴冷,復添寒感,表裏俱傷,眞元暴陷,頑痰衝逆,喘息危促,若不得頃刻支保,半日內,至用數兩獨蔘,幸賴峻補,僅得回陽。而症狀一向沈重,神氣轉益昏綴,老人精力,幾何而不至於澌盡也。臣以煢然單身,左右扶護,晝宵焦熬,跬步離捨,亦且難忍,則趨走供仕,元無可論。玆敢冒萬死,哀籲於考理之下。伏乞聖慈,曲加矜察,亟命鐫削臣職名,俾得專意救護,仍重勘臣瀆擾之罪,以昭法紀,千萬幸甚。臣無任云云。答曰,省疏具悉。爾其勿辭護焉。
持平沈鏽疏曰,伏以臣才識庸陋,門祚衰薄,榮進一路,非所自期,濫竊科第,已踰涯分。卽者柏府新命,忽下於千萬夢寐之外,臣誠驚惶震越,罔知攸措。臣竊伏念國家官方之重,蓋無職不然,而至於臺閣之選,責任不輕,苟或不得其人,則其貽累朝廷,爲尤大矣。況今國綱頹弛,百怪層生,朝象潰裂,四維汩喪,榮利所在,傾軋成風,權勢所歸,趨附如雲。私意行而僥倖之習日長,言路塞而激揚之論無聞。世道日下,國勢日孤,以至天災時變,可驚可愕者,澟然有朝夕之憂。當是時,言責之地,若得風采骨鯁之臣,立殿陛爭是非,上以匡救君德,下以糾正官邪,則今日急務,無過於是。而乃以如臣之渺然新進,言議見識之最居人下者,苟然充數,臣之自顧靦顔,已不可言,而其於辱名光而羞當世,何哉?臣於唱第之日,猥近前席,玉音諄諄,誡告勤摯,臣非木石,敢不至死服膺,思所以報效也?顧玆風憲之職,自知其萬萬不稱,臣何敢憑恃寵靈,冒昧承當,行呼唱於道路而已哉?且臣夙嬰奇疾,半生沈痼,近復有事松楸,衝寒去來,癖眩之祟,轉成關格,少失將攝,輒成蘧篨。目今症形,十分危惡,萬無束帶造朝之望。而今以賓對,天牌儼臨,不敢坐犯違傲。謹此隨詣於禁扃之外,而咫尺雲陛,無路致身,投推短章,徑還私次,臣罪至此,萬殞猶輕。伏乞天地父母,特加矜憐,將臣新授職名,亟行改正,仍治臣逋慢之罪,以肅朝綱,以安賤分,不勝萬幸。臣於乞免之章,不宜贅及他說,而適於目下事,有不容泯默者,敢此附陳,惟聖明裁擇焉。近來紀綱解弛,人心乖亂,至於逆順之分,亦未嚴加隄防。臣竊聞向日親鞫,有以奉命使臣,餽問逆家孥屬事見發者。大臣,旣以李眞望指名告達,而參鞫諸臣,無一人請罪,臣實慨然也。噫,戊申諸賊,何等凶賊,而凡其孥屬,得賴國家寬典,尙逭王章,雖其近族,固當大義滅親之不暇,眞望,乃以泛然連姻之故,至有款曲問遺,視若無故之人。鄭熙揆·洪相朝等,旣有處分,則況眞望,身爲重臣,銜綸出疆,而乃有此事,今日世道,何至此極?事發之後,不可以其身之已故而置之,臣謂李眞望,宜有追削之典也。禹夏亨,冊房置胡之說,已登於繡衣之啓,瀋陽傳書之言,且出於鞫囚之招,勿論其本事之虛實,可見其行己之陰凶。如此之時,不可置而不論,臣謂宜遠投遐裔也。臣無任云云。批答見筵說
乙丑十二月二十三日巳時,上御仁政門外。親鞫入侍時,都承旨李日躋,左承旨柳萬重,右承旨趙明履,左副承旨徐命珩,右副承旨金尙迪,同副承旨金光世,注書李壽鳳,假注書許彙,事變假注書閔增,記事官李胤恒·崔晑,領議政金在魯,左議政宋寅明,判義禁鄭錫五,同義禁李普赫·申晩·鄭益河,掌令金翰運,獻納朴致文,問事郞廳任師夏·鄭夏彦·李重祚·李永福·李應協·南惠老·尹志泰·韓億增,別刑房都事金履福·尹光德,文書色都事李宜哲·呂冕周。寅明曰,夜來日氣陰冽,聖體若何?上曰,一樣矣。寅明曰,大王大妃殿氣候,何如?上曰,一樣矣。寅明曰,王世子氣候,何如?上曰,好過矣。寅明曰,首揆未及入來,而臺疏之後,臣之情勢,實難參鞫矣。上曰,卿言過矣。欲爲下敎矣。寅明曰,風寒如此,惟望早爲還宮也。上曰,當早爲之矣。明履曰,副修撰吳彦儒牌招,何如?上曰,亦有欲下敎者,使之知此意,可矣。仍謂左相曰,予之特除,蓋欲繼吳學士之意矣。寅明曰,貴矣。光世曰,吳學士則曾爲副校理矣。上曰,踐修撰而爲之乎?光世曰,職品同矣。上曰,有校理窠乎?日躋曰,有之矣。上曰,然則以副校理改下,可矣。在魯進伏曰,臣促飯入來,而未及問候矣。日寒如此,聖體若何?上曰,一樣矣。在魯曰,大王大妃殿氣候,何如?上曰,一樣矣。在魯曰,王世子氣候,何如?上曰,好過矣。光世,以吳彦儒特除事,言于領相後,上曰,不忘吳學士而如此矣。在魯曰,前頭亦應爲之人矣。上曰,貴矣。予心愴然,而其人亦必愴感矣。且其爲人,甚爲精詳矣。寅明曰,果精詳矣。上曰,此是長孫乎?尙迪曰,然矣。夏彦,書德祚問目訖,上曰,德祚上之,德祚拿入。讀聽問目訖,上曰,爾是戊申倖免者,無可隱諱矣。罪人二同拿入,與德祚面質。上入小次。出臨時,上曰,罪人面質何如?寅明曰,德祚多屈矣。上曰,二同下之。德祚直爲擧行。罪人刑推時,上高聲下敎曰,雖百人酌處,而爾則不可酌處,使之遲晩。在魯曰,問事郞廳兪彦述,臺諫移拜代,校理韓億增差下,何如?上曰,依爲之。榻敎在魯曰,臺疏尙未得見,而聞其斥參鞫諸臣,臣異於臺臣,故入來而甚爲不安矣。上曰,當下敎而不足爲嫌矣。在魯曰,臣以故相李廷龜定爲不遷之位仰達。其時下敎,以存繼字呼書,而旣是傳後之事,則此似不襯,改以崇德報功爲敎,好矣。當令改付標以入矣。上曰,唯。永福,書崇敬問目訖,崇敬拿入問之。重祚,書德祚更招問目訖,上曰,德祚上之。德祚拿入後,與崇敬面質。德祚加刑準次後,上曰,罪人下之,嗇上之。嗇拿入解枷後,上笑曰,日寒可以得飮酒矣。上曰,二同·嗇,移送刑曹,以待結末。錫五曰,罪人兩人,假都事一人拿來,宜乎?路上則竝來,而至於同入一房,使之相接言語,極爲駭然,宜有拿問之擧矣。上曰,拿處,可也。擧條翰運,以所懷仰達曰,罪人拿來,何等重事,而今番德祚·崇敬兩罪人拿來,都事行到長湍,兩罪人,寘之一處,致令言語相通,事之可駭,莫此爲甚。罪人拿來都事,不可不拿問處之矣。上曰,已下敎拿處矣。擧條上曰,親鞫其罷,罪人加刑,本府擧行。上曰,大臣·金吾堂上,便殿入侍。上曰,刑房都事金履福·尹光德,隆寒三旬親鞫,逐日勤勞,其令該曹,特爲陞六。大駕還入大內時,光世,駕前仰達曰,入侍時兩司,當同入矣。上曰,唯。命珩曰,頃承下敎,注書草冊,已爲洗草,而兩兼史草冊,則史體重大,故不爲洗草矣。上曰,唯。
乙丑十二月二十三日申時,上御熙政堂。鞫廳大臣以下,引見入侍時,領議政金在魯,左議政宋寅明,判義禁鄭錫五,同義禁李普赫·申晩·鄭益河,同副承旨金光世,掌令金翰運,獻納朴致文,假注書許彙,事變假注書閔增,記事官李胤恒·崔晑。諸臣進伏訖。上出沈鏽疏,命承旨曰,自伏乞以下讀之。光世讀達。上曰,大臣進來。昨日承旨已達,而只知其爲李眞望事而亦爲過矣。今見之,末梢語甚怪矣。此則非指禹夏亨,而實歸於右相矣。在魯曰,上款事,臣亦在被斥中,而旣係親戚,轉請饋遺,本非駭憤之事。今若生存,則固宜規責,而死後追奪,不可輕議,此已過矣,而至於下款則尤爲非矣。上曰,上款則新臺所言,或以過峻可恕,而下款則非矣。寅明曰,臣有親嫌,不敢可否,而昨於鞫坐,聞此疏槪,與宰臣申晩·鄭益河,有所酬酢矣。末段事,必由於渠之未詳知而如此,故使兩宰臣書通而拔之矣。其後,聞沈鏽來推原疏於政院,則政院不給云。以此見之,則似或泛聽而然矣。上曰,大臣旣擧名,兩宰臣達之。晩曰,臣與沈鏽不相親,故使之轉通,勸其拔去矣,似未及推來矣。益河曰,沈鏽,與臣爲至親,而臣在鞫坐未出,故夕後果來見於臣家。臣以重難責之,且令爲爽實避嫌,而渠於夜間,往復於政院,未能推去云。徐命珩之不爲出給,亦有意見矣。上曰,噫,黨習不悛,疑阻不改,雖於敵以下,初見開心而勉勵,則宜銘于心,況君臣之間乎?沈鏽釋褐,初登筵席之日,飭勵一榜,申申勉勅于渠,則於渠之道,感于心勉于中,而史草不乾,初拜臺職,二件所陳,皆由疑阻。而上款則洪相朝,比諸鄭熙揆,不無輕重。而此則亦非相朝之比,則相朝雖已故,追削過矣,況重臣乎?其人若存,一時罷職飭勵,其猶可也。追削,與一律等也,豈可輕施耶?此已過矣。參鞫諸臣臺臣之不爭,意亦不外乎此,則其非斥亦過也,而然此則新進臺官,辭語或峻,豈可深非?而下款事,用意其涉非矣。以下款竝上款而覽也,亦黨習之不悛,而疑阻之不改也,其尤可駭者。噫,今番賊嗇之陰慘詐譎,于今初見也。其禹夏亨事,意專在於搆陷將相,而荒誕之中,尤爲荒誕。島配七年之有翼子,謂以尙在北道而送書,一荒誕也。夏亨,元無軍官隨往之事,而謂以持書往傳,二荒誕也。一則荒誕,二則荒誕也。以此推之,意不在於夏亨,而此亦一則誑誘其黨,二則誣陷所惡,而渠以誣人惡逆,箇箇遲晩。斗齡之招,嗇之其常怨懟之言,亦已直招。設令夏亨,隨往其行,其事旣已白脫,況初不爲隨往者耶?此正若毛將焉傅者也。沈鏽必也聞之,而糢糊爲說,置事黯黮,更惹嗇之誣人之招。而爲眞,其意亦不專在於夏亨,拾賊嗇之誣招,作機栝而陷人,此可駭者。而設或莫知其端而陳之,持逆賊之書,傳不當傳之地者,比諸一時饋問,輕重若何?而一則請以極律,仍斥參鞫之臣,而一則尋常請配,不請鞫問,而亦無當問不問之譏斥,此非爲嚴討逆也。因疑阻而欲傷人也。自現其心,手脚忙亂,此等之人,若不嚴懲,何以勵末世耶?非特爲大臣也,蓋所以懲黨習,先遞差,亟施削黜之典。光世,書訖讀達。上曰,兼爲將相曉諭矣。宜乎遠竄,而此亦歇矣。寅明曰,昨日則或慮威怒之過中,而俄有所陳達矣。致文曰,臺臣處分,終是過矣。渠果有誣陷之意,則何以請於喉院,更欲持去乎?向日下敎,旣以開言路爲言,新入臺地,雖有過中之言,宜可容恕,而不宜摧折之至此矣。上笑曰,豈以此謂之開言路乎?臺臣之言,亦出於右黨之意矣。致文曰,臣豈有右黨之意,而聖敎至此,尤不勝媿悚。上曰,臺臣所達,非矣。致文曰,臣於臺職,本有情勢,豈敢爲冒出之意?而臣之逖違軒陛,今至五載,鞫獄方張,親臨訊囚,沐浴義重,黽勉暫出,昵侍帳殿,仰瞻天顔,以少伸區區犬馬之忱。而至於持平沈鏽削黜之命,終有所過重。故臣果以所懷,縷縷陳達矣。及承聖敎誨責備至,臣惶悚之極,繼之以訝惑也。夫沈鏽疏語,臣未得見矣,見聞大臣及兩禁堂所達,可以詳知矣。沈鏽疏中下款,實出於專昧本事之故也。上款事,雖或過中,新進臺官,論事之過中,亦不害爲開言路之一端。故臣以愚昧之見,草草仰達矣。今殿下,以大段非矣爲敎,臣何可以爲是,而晏然於臺次乎?請命遞斥臣職。上曰,初有下敎。而不卽自劾,張皇右袒。又復下敎之後,黽勉爲避,語涉糢糊,其所惶悚,雖不可條陳,若有訝惑,豈可泯默而循例爲避?其在臺職,豈可若此?依啓。上曰,德祚事,諸臣達之。在魯曰,戊申年倖免,果如下敎矣。寅明曰,旣出其招,又有面質,則何可不刑乎?錫五曰,本異於他人,則停刑難矣。普赫曰,千里拿來,旣施刑訊,則猝難停之矣。晩曰,戊申招辭,旣甚殊常,則臣等獄官,當以加刑爲請矣。益河曰,獄案外根派,本多可憂,則何可請停刑乎?上曰,宗仁何如?寅明曰,臣之未入來前拿來矣。普赫曰,別無奸詐矣。上曰,罪人宗仁,賊錞所告,無他同參,渠之供辭,亦無詐僞,而其子來欽,旣已杖斃,特爲參酌還配。上曰,海容何如?在魯曰,怨嗇之欲殺之事則殊常矣。上曰,罪人海容,其所推問,事件各異,不過推問興奎推奴事。而渠已直招,興奎旣已杖斃,今無更問之端。而當初拒逆侤音,其雖無狀,嚴刑二次,足懲其罪。而但往來於賊屬定配之處,其雖他岐,名登逆招,則亦不可不嚴懲,參酌遠配。上曰,德祚之子,當初發捕,雖因重鞫體,而德祚之後,今無更問之端。以子證父,有欠王政,放送。翰運,以所懷仰達曰,今此鞫囚諸賊,往來綢繆,情節陰凶,事當一向嚴訊,期於取服,而直以不爲承款之故。乃者宗仁·海容兩罪人,遽有參酌之命。此雖出於聖上好生之德,而其在重鞫體嚴隄防之道,不宜徑先酌處。宗仁還配,海容遠配之命,俱宜還寢,仍令本府,更加嚴鞫,得情正法,斷不可已也。上曰,酌處旣以深諒,何必問之?在魯曰,執義閔堦之疏,以賞典事仰請,安有如許臺疏之體乎?宜遞差矣。光世曰,政院初欲退却,而臺官所懷疏退却,或慮有後弊,不得不捧入矣。上曰,予意亦知其異常,而陵寢事體重,故依施矣。所達誠然,依爲之。擧條在魯曰,婦女不問事稟定,則續典可以訖工,當送于藝閣,使之開刊。而校書兼校理中一人,使之專管校刊,然後可以着實。黃景源,使之專意主管,何如?上曰,依爲之。擧條在魯曰,婦女勿問事,當稟定矣。上曰,左相之意,何如?元景夏所達,似過矣。寅明曰,臣意未知其必然矣。上曰,予意則鄭女雖承款,而此則當錄矣。在魯曰,欲以此略改而錄之矣。上曰,唯。光世曰,司諫兪彦述,待明朝牌招,鞫坐進參,何如?上曰,依爲之。榻敎諸臣退出後,上曰,儒臣,持資治通鑑來待閤外事,分付。榻敎上又曰,五胡亂華之事,不可使吳學士之孫進講,唐紀以下,使之持入。承·史以次退出。
乙丑十二月二十三日二更,上御熙政堂。召對入侍時,參贊官金尙迪,侍讀官兪彦好,侍讀官吳彦儒,假注書許彙,記事官李胤恒·崔晑。諸臣進伏訖。上曰,案冊,注書持入,可也。臣彙對曰,已爲持入矣。彦好,讀資治通鑑唐高祖紀上編,自武德元年春正月,止秦公世民爲趙公訖,上曰,下番讀之。彦儒曰,臣雖黽勉入來,而區區私義,不敢以儒臣自處矣。上曰,過矣。所達處義則是矣。慮其如此,故兼爲召對矣。彦儒,讀自戊辰隋恭帝詔,止風格儼然訖。上曰,承旨讀之。尙迪讀自辛未始畢可汗,止擊朱粲敗之訖。上曰,注書讀之。臣彙,讀自丁未梁師都,止竝殺盧元諸子訖。上曰,上兼史讀之。胤恒,讀自段達又以皇孫,止孝嗣之玄孫也訖。上曰,下兼史讀之。晑,讀自庚申詔隋氏,止備置百官訖。彦好曰,唐高祖辭讓九錫之言,好矣。唐之立國垂統,不能如三代之美,多有慙德,貽譏後世。而高祖之謙德如是,故猶能爲三百年享國之基,後世議者,皆言唐之有天下,非高祖之力,皆是太宗之功。而高祖此言,旣有謙遜之美,又實出於誠心,非由矯飾而然也。以此觀之,似勝於其子矣。上曰,然矣。此則果出於誠心矣。其下褒擢孫伏伽亦善矣。彦好曰,孫伏伽之疏,首言隋以惡聞其過亡。此言善矣。夫楊廣之惡,萬古所無,其亡國之由,豈不多也?而必以惡聞其過爲言者,誠以人君惡聞其過,則諂佞日進,政令日亂,國不亡者未之有也。欲以此陳戒其君,故必以是爲言,其意好矣。下端言皇太子左右,宜謹擇其人,其爲人素無行義,專好奢靡聲色者,皆不可使之親近。此言尤善矣。國家之急先務,莫如敎養太子,故唐祖創業之初,首以是戒之,可謂知所先矣。中間指斥君上闕失之語,亦甚鯁直不諱,實有漢·唐中主所不能容者。而高祖不惟不罪,又從以褒稱之,遷擢之賞賜之,豈不善哉?以此觀之,太宗之從諫,亦有所從來,而此所以三百年享國之本也。上曰,雖然以高宗以後事觀之,亦多有不善垂統者,徒能好聞直言而不能體行之致,所謂悅而不能行者也。彦好曰,誠如聖敎矣。書曰,非知之艱,行之惟艱。此等處,宜加鑑戒矣。上曰,然矣。彦儒曰,臣不敢處以儒臣而陳文義矣。尙迪曰,過矣。若有文義,則何可不達乎?上曰,誠過矣。達之。彦儒曰,封德彝事,非人臣事君之事,雖使至唐爲直臣,而初非純正,故先儒亦譏之矣。上曰,然矣。彦儒曰,初無可言,而終能革心,故如唐宗之明主,而亦許以直臣。大抵人臣之忠佞,惟在於君上變化之如何耳。上曰,此言,是矣。尙迪曰,全是唐君導率之效矣。上曰,若使復見隋辟,則復爲前日之封德彝矣。彦好曰,然矣。上曰,聖人豈欺我哉?堯·舜之率以仁,桀·紂之率以暴者,果信矣。彦儒曰,德彝終是兩截人矣。上曰,晉紀則文亦不好,而今則開眼矣。猶如昏暗時開朗,有唐祖一人而能如此矣。彦好曰,此猶初頭,而此下尤好矣。上曰,今日有下敎矣。頃者李德濟事後,五胡亂華時事,不欲開講。而今日爲引接下番,爲此召對,而上番以撕捱儒臣,亦入來,今則儒臣好備員矣。彦儒曰,聖上至以五胡亂華時事,不欲使臣讀之,乃有唐紀持入之敎,此實出於念先臣而曲念臣身之盛意矣。臣誠感泣天恩,罔知攸達矣。上曰,下番進來。彦儒進伏。上曰,下番之父,自在桂坊,予已知名矣。釋褐之後,位至下大夫,以體例間事,一時遞差,而其後欲更收敍而未果矣。果未更召乎?彦儒曰,臣父果以微事而譴遞,卽爲甄敍矣。上曰,予則異於儒者,不能博覽書史,而在潛邸時,只見三學士傳,且見丙子錄及江都三忠傳。丙子錄,似有詳略矣。彦儒曰,果有諸件而語或有不同處矣。上曰,又見政院日記,略知之,而春坊瀋陽日記,曾未見之,今始搜覽,心甚愴然。南漢日記中,見儒臣先祖入彼時饋酒賜物之處,則不覺掩卷而興歎矣。見其臨行時,臣等所望,在於鎭安危疑之言,且見中官入來促行時,下敎辭語,至曰何如是急爲乎云爾?至今想像,心緖難定,覽此而其夜不能成寐矣。金尙憲之孫卽金文行,吳學士之孫卽儒臣,而果其奉祀耶?彦儒曰,臣是奉祀孫矣。上曰,幾世孫耶?彦儒曰,臣爲玄孫矣。上曰,然乎?代近矣。彦儒曰,然矣。上曰,李德濟事後有煩耳目,儒臣必默會,雖今日可以下敎,而俄者承旨許,有所下敎,必聞之矣。予稱之以學士,蓋尊之也。初以修撰除授矣。聞都承旨言,儒臣先祖,職是副校理,且有副校理之窠云,故改以副校理。特授學士之孫復踐學士之職,予心之愴感,尙且如此,況儒臣,當作何懷?儒臣俄者,雖嫌以儒臣自居,此非過讓,今日召見,欲諭予心矣。聖祖南漢時,儒臣之先祖,職是副校理,予於今日便殿,召見儒臣,亦以此職,君臣各有所感。儒臣宜體其先祖辭朝之意,而事予,可也。今此特除,予非私於儒臣,則儒臣亦不當撕捱矣。彦儒曰,臣伏承聖敎,勤摯至此,自不覺其感淚被面,不知所達矣。至於君臣各有感懷之敎,尤爲惶悚不敢當矣。上曰,予欲先問矣。其時洪學士,官是庶尹乎?彦儒曰,曾經平壤庶尹矣。上曰,其時學士,以有七十老親,且有遺腹仰達。儒臣,乃其遺腹兒孫乎?昨聞筵臣以繼後仰對,然否?彦儒曰,然矣。上曰,予欲知儒臣世系,詳達,可也。彦儒曰,臣之高祖,卽故相臣吳允謙之三寸侄也。臣之五代祖吳允諧,卽故相臣吳允謙第二弟也。文科敦寧都正兵曹參知,卒職都正也。有經學文章,見推士林,禮家多有往復問難,疑禮問解,亦有臣五代祖之名矣。臣之五代祖曁故相臣,皆是先正臣成渾高弟子,兄弟,乃先正同門生也。上曰,諧字是和諧之諧字耶?彦儒曰,然矣。乃是八音克諧之諧字也。臣之曾祖,繼後於臣高祖,名道玄,官參奉,早死。臣祖父繼後於臣曾祖,名遂一,官郡守,有文學,士流皆推重之矣。上曰,皆先蔭乎?彦儒曰,祖與曾祖,皆以臣高祖奉祀,籍蔭仕。而臣父未登第前,亦以蔭入仕,皆是列聖朝念故恤孤之異渥也。上曰,繼後數矣。連二代耶?彦儒曰,然矣。此尤臣哀痛處矣。臣家零替,子孫且不繁盛,臣曾祖,纔繼後而不幸早死,臣祖父抱才學而未究用,冤屈於蔭路,年未五十而奄忽,此爲子孫之無限痛冤矣。且丁丑禍變以後,家無長成家長,臣高祖妣南夫人,依賴於本家。故相臣南九萬,卽南夫人同姓三寸侄也,曾在先朝,問廷臣中臣家至親之誰某,而故相臣,以南夫人方依賴於本家之由,仰對先朝,以臣家事,屬之故相,使之主管。故相臣爲北伯時,臣高祖神主,奉往於任所以祀之,情界至此,豈不悲涼而哀痛耶?上曰,然乎?儒臣祖與曾祖,皆繼後,則皆是學士幾寸親乎?彦儒曰,臣祖父之生父吳道弘,生祖父達權,生曾祖允諴,卽臣高祖之三寸叔,故相臣吳允謙之第三弟也,官止山陰縣監,生進俱中有經學,昏朝不仕入山。臣曾祖之生父達識,生祖父故山陰縣監允諴,卽臣祖父生曾祖也。臣之祖與曾祖,皆臣高祖三寸叔之孫與曾孫也。上默然良久,笑曰,儒臣,雖詳達,予不能仔細領會矣。彦儒曰,臣祖父於臣高祖,以本宗則爲寸祖孫親矣。臣曾祖於臣高祖,以本宗則爲五寸叔侄親矣。上曰,然乎?至親矣?彦儒曰,臣族黨甚少,立朝者皆臣五代祖兄弟子孫,而故判書吳道一,卽臣高祖堂侄,曾祖再從親也。上曰,學士衣冠葬乎?彦儒曰,以遺衣服,埋於高祖妣墓側矣。上曰,洪·尹兩家亦然乎?彦儒曰,皆以衣冠葬矣。上曰,禮節何以各異乎?彦儒曰,先儒或以爲虛葬非禮,故臣家則不爲此矣。上曰,然則兩家,何以爲虛葬乎?彦儒曰,禮家之說各異,故自爾如此矣。尙迪曰,今日吳彦儒之新除,非但榮耀一身,可以永樹風聲,諸臣莫不聳聽矣。彦儒曰,豈但臣家之榮寵乎?我聖上特體仁廟·孝廟·顯廟·肅廟列聖朝,尊華之義,兼追其奬忠錄後之典,事關臣家,靡不用極。臣家闔族,節義諸家,相與感結,圖報無地。而在臣一身,圖報二字,乃是歇後語也。臣之出身,已七年,前後恩數,已不勝言。而今日寵榮,實不料其至斯,惝怳感激,心神迷錯,實不知所以仰對也。世祿之家,孰無受國恩深厚者,而未有如臣家之世世偏荷者也。支孫錄用,國朝無是例,而先正臣宋時烈,於臣三家,獨請支孫之錄用,他家之引以爲例者此也。上曰,然乎?是先朝手敎乎?彦儒曰,然矣。上曰,幾人以支孫見錄乎?彦儒曰,洪學士家,則子孫零替,世世只有奉祀孫一人,而無他支孫,未得見錄。而臣家亦孤單,臣三寸叔故高靈縣監命欽,臣舍弟永禧殿參奉彦傅,雖皆登庠,輒以先蔭入仕矣。上曰,果先蔭乎?儒臣之弟,年方幾何?彦儒曰,癸巳生,今年三十三矣,已爲登庠,年可入仕。而銓曹之收錄,則乃先蔭也。尙迪曰,儒臣之弟,文翰才華,爲儕友所期待,早晩當爲及第之人矣。上曰,容貌,與儒臣何如?尙迪曰,比儒臣稍長矣。上笑曰,然乎?上仍曰,尹學士奉祀孫,誰也?支孫某某入仕乎?彦儒曰,奉祀孫,則故報恩縣監尹大柱,而落鄕年久,渠且身死,尹學士祠宇,方在鴻山。而大柱之子,年在乳下,主祀無人,香火凄涼。大柱之同生弟昌柱,年纔三十,而爲人頗精詳,方同宮而攝祀矣。上曰,然乎?彦儒曰,支孫則故掌樂正尹泓,故開寧縣監尹澓,前兔山縣監光柱,前直長東柱,前石城縣監琰,皆以支孫入仕,而光柱·東柱·琰,爲人皆可用,而方在喪中矣。上曰,洪學士奉祀孫,誰也?彦儒曰,前都事洪侃,文翰有餘,可爲及第之人,而亦在喪中矣。上曰,向以大報壇出六者耶?彦儒曰,然矣。上曰,頃有下敎,而以學士之孫,爲大報壇監造官,而六出者,誠稀貴矣。彦儒曰,然矣。上曰,尹泓爲樂正時,厭避大報壇協律郞,非矣。上曰,學士山所,所在何處?彦儒曰,臣高祖衣冠埋處,卽龍仁慕賢村也,圃隱鄭夢周之山所洞內也。尹集山所,在於鴻山,洪翼漢之山所,所在於平澤。平澤·鴻山,是兩學士山所,故皆有三學士書院。榮川亦有書院。南漢則先大王,特命建祠,先大王御製兩詩,皆揭板,一時表奬三學士節義,一則詠臣高祖梅花圖也。上曰,先朝果有詠吳學士梅花畵詩矣?彦儒曰,梅花畵,因慶恩府院君金柱臣之私借而借之,厥後聞之,轉入闕內,先大王有此御詩云矣。上曰,果因慶恩而見之矣。彦儒曰,世祿之家,孰不受國恩,而臣家先祖之孫,毋論支嫡,冠者皆入仕,則闔家無一人不沾天恩者也。至於庶孽,亦依鄭圃隱子孫例,亦已累世食祿?三學士春秋祭需,聖明亦特命題給,三學士墓奴,亦給復戶而使之守墓。在臣家,則國家典恩,靡不用極。臣之父祖曾祖,旣未能報答天恩之萬一,而臣之所受知於殿下而特達之恩,乃至於此,則臣之踵頂毛髮,無非君恩也,感激二字,圖報二字,在臣是歇後語也。欲報之恩,惟有一死字而已。臣旣許身於國家,則臣身,豈臣所有?而況復聖恩如此,則實不知死所矣。仍嗚咽曰,臣父子,竝朝相對,輒以不負君恩,日夜交勉矣。顧臣不肖,今乃不滅而苟活於世,此臣無窮之慟。而臣常以亡父事殿下之心爲心,而或恐上以負殿下不世之恩,下以孤先臣報國之意也。臣自失亡父,家庭無逮事之所,唯以事先父之心,事殿下。臣之恃殿下,以君臣之義,而兼父子之情,誠哀且慼矣。上亦嗚咽曰,君臣猶父子,對儒臣,豈有相隱者?頃者翰林召試時,予旣首擢,予果有意,而今以儒臣召見,追惟往事,亦有興愴者矣。儒臣之父,曾見於桂坊,而知名矣。社壇時,以體間事,一時遞差,更欲收敍而未果,至今歉恨。向聞領相所達,儒臣不入壯洞一步地云,雖似過也,而其心則孝也。語及先臣,必傷孝子之心,而興感之餘,自爾下敎矣。古語曰,求忠臣於孝子之門,路傍壘壘之狀,尙今惻然不忘矣。其時予乃見而知之,故不忘而問之。注書洪益三·李會元,亦有所達,予有下敎,而至今追思,眞可謂有是祖有是孫矣。且儒臣,非但有乃祖,又有乃父,究其心事,其亦悲愴然。彦儒,自不覺嗚咽失聲。尙迪曰,前席不可如是,抑止之可矣。彦儒曰,庚申臣家之禍變,實是千古史牒之所無,亡父之讎,終未覈報,莫非臣不孝之罪,貫盈於天地,嫉惡於神明而然也。穹壤之間,豈有如此罪人乎?但其時獄事,殿下,無不親自鑑燭,獄囚問目,亦皆特敎覈問,頻頻發牌從事官於閤門外,一一親檢,此實前古所無之異恩也。臣之刻骨銘心,感激聖恩,此生實無報答之日矣。上曰,語及向事,予心亦愴,儒臣之心,當作何懷?上曰,三學士孫,雖支孫,調用事,曾有特敎,其奉祀,豈可零替?其子孫中已調用者外,尙不調用者,令該曹,不待大政,卽爲調用事,分付。上曰,文忠公·文正公子孫奉祀者,尙不調用者,其令該曹,卽爲調用,已調用者,亦令該曹,右職調用,以表予奬忠之意。尙迪書訖,上曰,三學士家,給祭需時,亦以三學士爲言耶?彦儒曰,然矣。公家文字,曾無以臣家事諱之之事矣。上曰,子孫尙不知被禍時事耶?彦儒曰,尙不知矣。在昔鄭雷卿,以弼善入彼中行賂,欲知而不得矣。上曰,然乎?鄭雷卿之孫,有思孝·道隆兩代,怪矣。彦儒曰,非但此也,鄭蘊之孫,亦有希良,神人孰不憤駭?而臣等之心,其爲切痛,實有倍於他人矣。上曰,海州判官,是幾品官耶?彦儒曰,從五品矣。上曰,儒臣,與兩家子孫相知乎?彦儒曰,情誼無異四寸,每於科慶,互相往拜於祠宇矣。且年前祭需特賜之時,三家子孫,竝皆會於臣家,參其告由茶禮矣。上曰,誠貴矣。洪學士子孫,只有洪侃乎?彦儒曰,然矣。洪·尹兩家子孫,適皆在喪矣。上曰,尹學士子孫,最多乎?彦儒曰,然矣。上又曰,聞其所達,誠貴矣。洪學士子孫,只是洪侃,而尹學士子孫,則未入仕者,幾人耶?彦儒曰,尹夏柱·昌柱二人外,無之矣。上曰,尹昌柱年幾何?彦儒曰,堇爲三十餘歲矣。上曰,洪學士祠宇則在何地耶?彦儒曰,在京矣。上曰,注書出去,問鄭東里入直與否,可矣。臣彙,承命趨出,仍卽趨入。上曰,果入直乎?臣彙對曰,招問尙瑞院下人,則不入直矣。時儒臣,先已退出矣。上曰,今番則下至問郞而無不憊矣。今年收殺則爲之矣。尙迪曰,近來聖志,每有退沮之意,或以文字發揮,俾爲垂後之謨,好矣。上曰,予已衰矣,常訓以後,更不欲爲之矣。日昨備忘,全出於全保世臣之意,裕昆慮後之道,今予盡爲之矣。如此時,更何以作文字乎?尙迪曰,日昨辭敎懇惻,臣隣無不感泣矣。上曰,洪鳳漢,以濟州事仰達,而擇差之意,大臣以下,猶未知矣。懷忠血忱之意,承旨知之乎?尙迪曰,臣則言於吏判,以遐遠海島,王化未及,故撫摩中兼有感化之意,然後方可以仰體聖意矣。上曰,承旨猶未曉矣。懷忠字有深意矣,銓官當默運而知之。爲官長者,不能明逆順之分,況此類乎?尙迪曰,鎭安撫摩,不可偏廢矣。上曰,予意則琴鶴自隨之操然後,方可擇送矣。武弁豪强者,必不足於恬雅矣。尙迪曰,然矣。承·史以次退出。
上在昌德宮。停常參·經筵。
成宗大王忌辰。
藥房提調元景夏,副提調李日躋啓曰,節屆隆冬,寒氣甚酷,伏未審此時,聖體若何?昨日冒寒親臨鞫囚,便殿賜對,夜深始罷,不瑕有傷損之節乎?前劑入湯丸,連爲進御乎?臣等待罪保護之地,尙未得一番入侍,診察聖候,下情憂鬱,有不可言。今日不可不率諸御醫入診,惟願俯諒,卽賜允許。大王大妃殿氣候,何如?中宮殿氣候,何如?王世子氣候,何如?嬪宮氣候,何如?賢嬪宮宮氣候,何如?臣等不任區區,伏慮敢來問安,竝此仰稟。答曰,知道。慈殿氣候差勝後一樣。予則一樣矣,勿爲入診。內殿氣候一樣。世子·嬪宮·賢嬪宮氣候,亦一樣矣。大王大妃殿·中宮殿·賢嬪宮,藥房口傳問安。答曰,知道。以承傳色,口傳下敎曰,丸劑尙有餘矣。
金尙迪啓曰,右議政趙顯命箚子到院,而以國忌正日,留院之意,敢啓。傳曰,入之。
金光世啓曰,明日常參·經筵,取稟。傳曰,只晝講。
徐命珩,以都摠府言啓曰,今日入直內三廳武兼禁軍及軍兵等,當爲中日習射。而國忌相値,不得爲之之意,敢啓。傳曰,知道。
傳于金光世曰,司諫兪彦述,更爲催促,入來與否問啓。
傳于金光世曰,司諫兪彦述肅拜單子,催促捧入。
以修撰黃景源再牌不進禁推傳旨,傳于金光世曰,推考傳旨捧入。
金光世啓曰,小臣,鞫廳坐起進去下直,請出推案。傳曰,知道。以承傳色口傳下敎曰,嗇文案外,可拔者,拔而入之。
傳于金光世曰,推鞫姑罷。
徐命珩啓曰,卽者副校理吳彦儒,謂有情勢,陳疏徑出。原疏以國忌正日,纔已退却矣。所當直捧禁推傳旨,而此與無端徑出有異,推考警責,何如?傳曰,允。
金尙迪,以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
徐命珩,以兵曹言啓曰,明日上番騎兵點考時,本曹堂上,例爲進參。而判書臣金若魯,禁衛營新番宿衛騎士點閱進,參判臣李普赫連參鞫坐,參議臣曺夏望未肅拜,參知臣朴㻐入直,無他推移之員。參議臣曺夏望,卽爲牌招,何如?傳曰,允。
司諫兪彦述啓曰,以正言嚴瑀引嫌而退。措辭見上不言之失,府院惟均,揆以臺體,勢難獨在,請正言嚴瑀遞差。答曰,依啓。
上在昌德宮。停常參,只晝講。
徐命珩啓曰,備邊司郞廳,以大臣意來言,今日賓廳坐起日次,而鞫坐相値,不得來會云矣。敢啓。傳曰,知道。
趙明履,以弘文館言啓曰,本館下番副校理吳彦儒,以情勢難安,陳疏徑出,下番將未免闕直。修撰黃景源,旣有只推之命,卽爲牌招入直,何如?傳曰,允。
又以弘文館言啓曰,本館下番闕直,事體未安。今日晝講,講官亦不可不備員。修撰黃景源,纔已出牌矣,今方陳疏入啓。副校理吳彦儒,卽爲牌招,何如?傳曰,允。
傳于趙明履曰,玉堂牌去來,申飭。
傳于趙明履曰,玉堂入來與否,斯速問知以啓,政院何其寥寥耶?
傳于趙明履曰,吳彦儒入來云耶?
傳于金光世曰,推鞫姑罷,法講欲下敎,盡爲入來事,分付。
金光世啓曰,今十二月二十六日,祿都目政事,爲之之意,敢啓。傳曰,知道。
徐命珩,以兵曹言啓曰,前後捕盜從事官之時在外任者,自本道決棍事,曾已入啓行會矣。巨濟前府使具鼎煥,因他事,被拿上京,旣已蒙放,依他從事官例,決棍十五度之意,敢啓。傳曰,知道。
又以兵曹言啓曰,今十二月二十五日,私奴貴男稱名人,自丹鳳門入來,私奴得金稱名人,自敦化門入來,差備門外擊錚,極爲駭愕,竝令攸司,囚禁治罪。丹鳳門守門將金德樞,敦化門守門將朴師德,常時不能禁斷雜人,以致闌入,俱難免其責,竝推考,何如?傳曰,允。
金光世,以義禁府言啓曰,卽接京畿·平安兩道監司牒呈,則逆賊錞·鐵剛·光翕等,應坐諸人,査出成冊以來矣。錞妻二愛,旣已物故,同姓三寸侄潤身,慶尙道寧海府,侄次麟,機張縣,竝流三千里緣坐安置。鐵剛母守慈,仍其邑慈山府爲婢,妻三禮,子興同,年七年未滿,平安道寧遠郡竝爲奴婢。光翕母連希,江原道歙谷縣爲婢。而右罪人等,時囚於慈山·楊州·驪州等獄,依例發遣府羅將,押送于各其配所,何如?傳曰,允。
又以義禁府言啓曰,平安道安州牧遠竄罪人朴鳴陽放送事,承傳啓下矣。放送之意,分付本道,何如?傳曰,允。
又以義禁府言啓曰,罪人宗仁遠配事,承傳啓下矣。仍前罪目,依例發遣府羅將,押送于平安道雲山郡配所之意,敢啓。傳曰,知道。
又以義禁府言啓曰,黃海監司狀啓據刑曹粘目內,金郊前察訪崔齊恒,移本府處置事,允下矣。所當請拿,而崔齊恒,前以他罪,慶尙府巨濟府,絶島定配,依近例置之,何如?傳曰,允。
又以義禁府言啓曰,刑曹啓目內,通津前府使朴時佐,移本府處置事,允下矣。朴時佐,今方待命於本府,卽爲拿囚之意,敢啓。傳曰,知道。
又以義禁府言啓曰,東萊府使沈拿處事,傳旨啓下矣。沈時在任所,依例交代後,發遣府書吏,拿來,何如?傳曰,允。
徐命珩,以禁衛營言啓曰,本營屬海西一番騎士·平山五十人步軍標下一名,已爲逢點整齊。來丙寅正月初一日爲始,本營入直之意,敢啓。傳曰,知道。
又以禁衛營言啓曰,海西新番騎士,臣於今日,親自點閱,則戰馬軍裝,數多執頉,至於鞭棍,無一箇持來,竝爲闕點。今此騎士,事係新創,前後申飭,何如,而該道帥臣,不爲惕念,擧行如此,其在事體,極爲駭然。黃海兵使趙虎臣,從重推考,何如?傳曰,允。
右副承旨金尙迪疏曰,伏以臣愚魯無寸長,無可以備任使之末,而區區所勉礪者,只在筋力自效。況於見職,向有辭單還給之命,而適値帳殿之連日訊醜,臣子分義,不敢爲祈免之計,首尾强策,今已四箇月矣。第臣受賦虛薄,病祟風痰,再昨筵退之後,忽覺渾體如束,仍經一場大寒戰。精神昏眩,如在煙霧中,服藥求汗,少無和解之意。最是痰入左腋,益肆浮高,屈伸不得,行步且艱。此則院僚之所共矜憐,而許令替出,使之歸家醫治。而見今諸症,有加無減,非如一時偶感之比,則觸冒奔奏〈走〉,更無其路,況且歲除在卽,縟禮將行,此時瀆擾,尤豈臣分之所敢出,而病在難强,敢此哀籲。伏乞聖慈,俯垂諒察,亟遞臣見帶之職,俾得專意調治,以尋生路,不勝萬幸。臣無任云云。答曰,省疏具悉。爾其勿辭,調理察職。
修撰黃景源疏曰,伏以臣積逋恩召,恭竢威譴者有日矣,而乃蒙天地之大,父母之慈,曲賜矜諒,薄從推緘,臣誠惶誠感,不知所出。臣伏見頃者特敎,促令就職,責以大義,聖旨峻切,臣雖無狀,豈敢以區區私義,深引於開釋之下,而不思所以祗謝哉?誠以臣素苦疝疾,當寒輒劇,頃忝郞官,奉使東南,驅馳之餘,所苦加劇,疝氣上衝,肝肺俱傷,終夜咳喘,喉閉聲啞。以臣病狀,雖無情勢,其不可昵侍經帷也,審矣。且臣偏母,在京畿廣州地,年衰而病篤,近又感風寒,挾食而發,彌留數旬,症情甚危。日昨專人促臣來視,臣違召待勘之中,不敢擅行,冒入文字,適値淸齋,不得上聞,朝夕震迫,情理煎急,玆又具疏仰暴於孝理之下。伏乞聖慈,俯賜矜察,亟削臣所叨職名,以便歸護,仍治臣違命之罪,以肅朝綱,不勝幸甚。臣無任云云。答曰,省疏具悉。爾其勿辭,往護焉。
副校理吳彦儒疏曰,伏以臣之叩謝見職,非敢有一分堪承之望而然也。祗緣隆恩曠絶,感極幽明,特敎屢勤,分甚悚蹙,有欲逃遁而不果得也。噫,臣先祖當日之事,志士之涕,猶至今未乾,況其子孫之心乎?惟我聖上,乃於筵臣奏達之際,提臣先祖事,感舊興歎之意,問孤欲見之敎,屢勤於兩日筵中,以至摻擧臣姓名。臣纔已得聞於入侍諸臣之傳,自不覺感聖恩而愴舊事也。忽於夢想之外,恩命特降,授之以常格之外,除誥又改,俾同其先祖之官,使百年遺事,殆若當見於今日者然。恩奬榮眷,迥越千古,感激慘痛,益倍常日矣。顧此愚迷小臣,不思所以仰承德意,入謝天陛,則抑恐有負我聖上奬節之盛眷也。惟其如是,故職任之難冒,廉隅之自喪,猶屬餘事,而不暇恤焉。唐突入肅,蒼黃承命,及登前席,聖諭勤摯,首及臣先祖事,褒忠奬節,至有稱之以學士,以示尊而不名之意。此則考諸史牒而所未見者也。次至臣先父事,知遇桂坊之敎,恨未甄收之諭,迥出尋常,感傷之懷,溢於辭表,眷顧之恩,藹然言外。雖使臣,自陳世德,盛稱先烈,亦無以加此,是不獨使臣之闔門百口,有所感泣也。若使臣先祖先父,有知於地下,則亦必思結草之報矣。且臣所被恩榮,實罕倫比,雖分與百人,皆不知其死所,而今乃萃于臣一身,不以爲泰者。臣亦固知隆眷之非私於臣身,誠如聖敎,此蓋出於勵頑世樹風聲之盛意也。凡有秉彝之天者,孰不聞此而激昻興感,各懷其徇國忘身之義也哉?至於必授臣以先祖赴義時官,諭之以學士之孫,當踐學士之職者,尤可以仰認聖眷而求忠必孝之敎。是祖是孫之褒,反復勤懇,有非不肖賤臣,所敢承當者,則顧此螻蟻之微,何以得此於聖明?噫,凡今世祿之家,藉先庥而荷主恩者,夫豈無人?而未有如臣家之受天恩罔極者也。惟我仁廟朝,握手之敎,擎誦至今,有足以感激當時,血泣孱孫。而伊後列聖朝,眷愍之恩,迥出常倫,表揚褒贈之典,榮動泉壤,遺孤收錄之寵,世世不絶。逮至我殿下,仰體聖祖之遺意,至給春秋祭奠之需,以至於此日,恩數而極矣。闔門頌祝之私,一死圖酬之念,何常食息而忘也哉?抑臣別有所隱痛於心者,先臣之受知聖明,自在桂坊,及至釋褐,聖上之所以注眷,先臣之所以圖報者,尤有倍焉。常以報酬國恩,不墜家聲,勤勉於不肖小臣,父子一心,徒思殉國。而不幸先臣,朝露先晞,平日志願,未展其萬一,私心慟冤,有不足言。而顧臣不孝不忠,煢孑孤立,才疎志下,將何以上答聖明感舊不忘之恩,而下究先臣追先未卒之意也哉?此臣所以永言愧懼,益不覺其淚下而沾襟也。噫,聖上之授臣是職者,蓋欲使臣,追先祖昔日之心,將以知報於今辰。而顧臣不肖,旣無以跂望先烈,而乃反徒籍厚蔭,妄以先祖所叨之職,晏然自居,則是不特爲忝厥而已,實所以辱聖恩也。臣何忍爲此哉?矧玆職任,自是淸朝極選,苟非宿學雅望見推當世,則不可濫廁也,明矣。非圈剡而膺特簡者,間嘗有人,而未有如臣之謏才淺識之遽然充有者也。豈可以論思啓沃之任,視之以世爵襲號,而畀之空疎無似之賤,不思所以愼名器之方哉?臣雖欲仰恃寵靈,寅緣冒據,有不可得矣。半夜前席,面承恩敎,苟有可以揆分堪受者,則臣何敢巧飾虛讓,以襲常套?而百爾思量,萬無承當之望。此臣所以甘伏於辜恩慢命之誅,而不敢爲仍因蹲冒之計者也。再昨罷對,更鼓已深,旣未能更入文字,黽勉經宿,金華綾被,依然作學士貌樣,殆似無故之人。臣心之愧赧,已極萬萬,而一世之嗤點,將不勝其紛紜矣。遂不得不冒死陳籲,徑出禁門。而喉司不諒,竟未登徹,重犯逋慢,無所自容。今以法講,召牌儼臨,臣誠徊徨悶蹙,益不知所以措躬也。玆敢更申前懇,仰瀆聖慈,亟許鐫削臣職。仍治臣擅離瀆擾之罪,以肅法紀,千萬幸甚。臣無任云云。答曰,省疏具悉。旣諭,其何若此?爾其勿辭,從速察職。
右議政趙顯命箚曰,伏以臣伏聞日昨臺臣,以奉命重臣饋問逆孥事,至請追削云。臣於此事,亦嘗有犯,不勝惶懼,敢此自首焉。臣按湖南時,巡到珍島,則有逆死者之兄妻,隨其夫謫居其地,而卽臣母姨從弟也。臣聞昔者王守仁,討逆濠,濠之謀士劉養正,乃其故人也。守仁,旣擒斷養正,令有司,葬其母而祭之曰,君臣之義,雖不敢私于其身,朋友之情,猶得以盡於其母。宣廟朝己丑逆獄,李潑拷死,其母被捕,先正臣趙憲,要於路,以毛衣贈之,此豈忽於滅親之義而然哉?蓋非身自犯惡逆者,公義私恩,或有時竝行不背,而母黨至親,與朋友之母,亦若有間。故臣遂略爲周給而歸矣。今番鄭熙揆事以後,臣反復思之,雖其事件不同,心甚不安,對一二宰臣,業已自訟其愚迷,而臺議之峻又如此,若厭然掩覆,不以首實,則獨不愧於心,而亦豈不靦顔於彼宰臣乎?宋仁宗時,有卜者謀逆,事發,搢紳士夫往來問卜者,多株連。大臣王朝,言於上曰,臣未第時,亦嘗問之,古之大臣,不欺君如此。臣雖無狀,竊慕斯義,乞伏嚴誅,以爲人臣引大義不嚴者之戒焉。取進止。答曰,省箚具悉卿懇。憲臣所陳,其涉過矣。卿之首實,則雖是,此何撕捱者?況問左揆,事件異矣,尤何若此?卿其安心勿辭,亦勿引咎焉。仍傳曰,遣史官傳諭。
乙丑十二月二十五日申時,上御熙政堂。晝講入侍時,特進官徐宗伋,知事鄭羽良,參贊官徐命珩,侍讀官兪彦好,侍講官吳彦儒,假注書許彙,記事官李胤恒·崔晑,宗臣東恩君榑,武臣副護軍金養浩。諸臣進伏訖。上讀周禮天官下編,自前受音大府掌九貢,止共其貨賄訖。彦好讀新受音,自內府掌受九貢,止冢宰廢置訖。上讀新受音訖。彦好曰,內府掌藏貨賄供上所用,此則後世內帑也。然周禮皆屬於冢宰,古聖人立法之義,蓋以王者無私財之義,示天下而垂後嗣也。以周禮見之,不但此也。凡宮中諸職事,皆領於天官,此法在後世,雖似難行,而亦可見宮府一體之義也。故朱子嘗於封事論周官立制之義,以爲內自禁省,外徹朝廷,洞然無毫髮私邪之間,以戒時君矣。此等處,勿爲泛然看過,而玩味之,則不但體認其文義,而將有講讀之效矣。上曰,所達誠是,當留念焉。彦好曰,外府亦掌賜予之財用,與內府同,而以其兼供百官之公用,故謂之外府也。內府則待邦之大用,外府則待邦之小用,此有所異。而於外府,特云待邦之用,凡有法者,此有意矣。凡用財之道,每於小小處易放過,而致糜費,內府所用則不過朝覲之類,經常之用也。外府則供王及后·世子之服,且供賜予之財用。若於此等處,有忽節省之道,或興作無益之具,或於宮庭之間,賜予有濫觴之患,則經費之匱竭,每由於此等處,故於此特書,凡有法者四字,以存戒。此所以治化之隆,後世無及,以樹八百年基業也。若使後王遵守而繼述,則夫豈有末梢危亡之患哉?是故,徒法不能行,待其人而後行,此等處,留神監戒,何如?羽良曰,先儒以此書謂之天理運用爛熟之書,而或傷於太纖,故先儒亦以爲難讀矣。第周官之法,雖至纖至小,而亦至大至深。九貢·九職等法,如蠶絲牛毛,而皆令冢宰掌之,可見至小之中,有至大處矣。先儒以爲雖灑掃應對之中,亦可見天理流行者,信矣。周之冢宰,三公兼之,而我國之法,雖內需司,無不係於吏曹者,猶有周官立法之意也。彦儒曰,文義,上番旣已仰達,而重臣之言,誠好矣。我國法制,無不模倣三代而爲之。故冢宰之職,非徒用人,凡於財用出納,莫不管攝於天官,冢宰職任之重,亦可見於是矣。上曰,然矣。彦儒曰,三代之法固好,而我國之所不可法者,亦莫如祖宗之法。新法之創行,終不若舊法之遵守,故書曰,率由舊章。先儒亦言,欲法堯·舜,當法祖宗,此等處,正宜體念而服膺焉。上曰,所達是矣。金科玉條,雖粲然,而徒法不能行矣。彦好曰,司會,掌會計者。以我國言之,此不過算員之任,而列於賢士大夫之職,又皆領於天官,則冢宰之重,亦可見矣。唐臣劉晏以爲,掌財之任,宜以士類爲之。先儒言劉晏,不過聚斂之臣,而此言則善矣。蓋官無尊卑,皆有職責,此等之任,謂以賤微,只取刀筆之才,斗筲之器而爲之,則其害自小而爲大,故庶官皆不可不擇也。羽良曰,國家財用,固不可濫費,而私之一字,爲害甚大,人主深居,何以盡知乎?上曰,若無私之一字,則便無黨之一字矣。羽良曰,朱子註黨字,亦曰相助慝非曰私云矣。上曰,所陳是矣。羽良曰,人君禦下之道,不可人人而察之,事事而燭之也。宜自殿下之身,而先自省察,一事二事,無不紬繹,察其出於天理,則擴以充之,出於私意,則遏以祛之。一日二日,涵養漸熟,則自然人慾淨而天理行,更無私字之可言,身心工夫,亦不外此而他求矣。上曰,其言,誠好矣。彦好曰,知經筵所達,好矣。敬之一字,又是遏人慾存天理之本矣。上曰,然矣。因傳敎,左議政宋寅明,行判義禁鄭錫五,同義禁李普赫·申晩·鄭益河,同副承旨金光世,掌令金翰運,司諫兪彦述,追後入侍時,宗伋曰,東朝六旬在前,聖上愛日之誠,倘復如何?臣待罪禮官,有稟定事,而連値親鞫,不敢達矣。臣考見禮曹謄錄,則肅廟朝癸亥七月,下備忘曰,上幸兩東朝,明年爲進豐呈事下敎,而其後豐呈,改以進宴設行。其後筵中,又下敎曰,大王大妃殿恰滿六旬,不可不上壽於歲首云矣。上曰,癸亥爲周甲乎?宗伋曰,甲子年矣。曾已擇日,而退行於癸亥之秋,其後因國用之不贍,退定於甲子,而又因有故不得行,至丙寅年而始行豐呈矣。上曰,雲溪令,亦以尊號事陳疏,其年亦上尊號乎?宗伋曰,亦於丙寅年爲之矣。若無故則豐呈必將定行於癸亥年,此便是已行故事,故臣敢援例,仰達矣。上曰,予以後生,未知,而周甲尊號則知之矣。慈殿六旬,只隔若干日,頃雖一番上壽,而年愈深而慕愈深矣。古人曰,惜此日之易過,懼來日之不多。雲溪令亦言,而人子愛日之誠,何待臣下之進言乎?予心則一日爲急,而欲問於大臣而爲之矣。慈殿過於謙抑,而旣有故例,若以故事仰達,曰不爲允許,則將有歉於入耆社之至孝云爾,則庶可感動。今則領相旣未入侍,更當從容下敎矣。仍下敎曰,知經筵進來。羽良進伏。上曰,大學絜矩章亦言,而奉親之人則予心貴之矣。雖是君臣之間,卿父入耆社,而序齒,其時一見,而今則何如?羽良曰,臣不孝無狀,苫塊餘喘,復入筵席,而下敎至及於老父,誠不勝感泣。上曰,今年幾何而不甚衰乎?羽良曰,今年八十二矣。起居飮食,別無顯異,而自有所減者矣。上曰,卿父年最多乎?羽良曰,知事李震箕最多矣。上曰,從班則卿父最多矣。羽良曰,然矣。臣三年逖違,復入前席,如有所疑於心者,何敢不仰問,思所以報聖恩乎?殿下近來工夫,得力於小學一書最多。內奉東朝,外奉宗廟,推以治百官萬民者,皆本於此矣。殿下雖未知其必然,而臣伏見臣父處賜送小學訓義,臣亦詳見而讀之。文義之間,不無灼然自信者,前古人君,無表章小學者,而我殿下獨能發揮而闡明之矣。今則聖算旣高,不可爲生面工夫,小學一秩,時時展讀,則作聖階梯,元在於此,近來小學中所省察而服行者,果何事耶?古人亦有質問於君父者,故臣亦惶恐敢達矣。上曰,卿父之頃年陞擢,亦以甘盤之勞也。予於小學,豈有所得?而亦不以無味知之。今已衰矣,別無新得之可言,而重臣所達熟面冊子爲好云者,是矣。雖於造次之間,反顧所讀,而多有歉然疚然之意,此外無可諭矣。羽良曰,以衛武公事,勉於君父者,雖若陳腐,而其實至理存焉。春秋雖高,而檢束愈加,則四肢百體,自然堅固。人君爲學,雖與匹庶有異,而道理則無二矣。臣之未登文陛,已過三載,未知其間殿下之所以施措云爲,果皆一一合於規矩準繩,而無一毫自慊之心乎?如或有自知者,當卽改之,改過不吝,成湯之所以爲聖也。每伏見前後朝紙之上,或不無辭氣過中處。朱子書七十卷內,虛心平氣四字,爲用工第一義。殿下宜於此等處,反顧而自省焉。上曰,今則竝與血氣而皆衰矣。大抵血氣之心,非正氣,故觸處自發。古之帝王,或有服金丹而躁者常多矣。予於近日,或多躁處,而事過則帖然,亦異於前矣。羽良曰,聖學高明,異於前者,旣能自覺,則改之爲宜。天之賦與人君,異於凡人,如知其或過或非,則一刀割去,斬絶萌芽。一事如是,二事又如是,則何有燥之可言乎?臣之前後入侍,已至幾年,而殿下非但無躁擾而過於太從容矣。今若知病而不治,則非所望於殿下也。上曰,予之性情素緩,故如此,而本無學問工夫。卽改之說,重臣似有微意,而此一事,或慮其過而便成凝聚矣。羽良曰,此等處當卽改矣,格物致知,不在於他,今日改之,明日改之,則自歸於無過之地矣。上曰,儒臣亦以學問爲言,而此心每着在一邊,誠難矣。羽良曰,此果非虛心平氣之致,操則存,舍則亡,神明之舍,何可使有偏係之心耶?上笑曰,左揆亦曾以人心操舍爲言,而此心已固難治矣。羽良曰,心經·近思錄·朱子等書皆言,而能於怒時,觀理之是非云者,果是緊要之言矣。上曰,笑指浮雲之句,卿亦必聞之,反於公卽私,而此心則與欲相反矣。羽良曰,先儒云,見理而不當,卽謂之私。如此者,皆能克去,則渙然氷釋,而四通八達矣。且程子見防川之木,以爲學者不可置一物於心中云,虛明應物之地,何可使膠擾而偏着耶?寅明曰,臣於鞫事外,不欲有言,而上敎適有及於臣身,故切有耿耿于中者,敢此仰達。聖上過中之擧,目前雖若無大害,而末流之弊,必至於亡國。一番過擧,而一國震蕩,民心靡定,士大夫風節名義,日漸消磨,世道人心,苶然無復餘地,闒茸鄙夫,因緣得計者,亦或有之,此皆亡國之道也。殿下之頻復頻失至此,則後雖有亡國之擧,人誰肯爲殿下開口乎?上曰,予則出於苦心,而後嗣王,若以此作爲抑臣之柄則難矣。予亦量此而此心果難矣,寅明曰,殿下旣能慮及於此,則卽宜克去矣。羽良曰,根抵不祛,故每復發作矣。寅明曰,殿下則雖出於苦心,而一念之過,其害必至於亡國,殿下必未能念及於此矣。卽今朝著晏然,當宁之時,雖若無他憂,而漸有難言之憂矣。朝著之渙散如此,士夫之氣節如此。雖以先朝故事言之,一有言事被罪者,則政院覆逆之啓,臺諫還收之請,視爲當然者,而近果有如此事否乎?先朝五十年間盛德至治,何如而辛壬之事,幾至亡國。大抵人君,臨御久則倦於事,厭於言,春秋高則氣血燥而威怒過,威怒過則處分失當,人心不服,經術事功之士,皆無立朝之志。或有係戀榮祿,低徊不去者,而此亦不過爲文具外飾而已。無眞心做事者,朝廷之上,惟以姑息爲事,而扶抑或太過,故在下者口不敢言,而其心則鬱鬱之,久則激。一年二年,僅僅無事,而一潰之後,莫可收拾矣。臣雖不以某某事仰達,而實非一毫假飾之言。以此下詢諸臣,如以臣言爲不然,則請伏妄言之誅。惟願聖上,公聽竝觀,喜怒無偏,以救危亡之漸焉。上曰,所達是矣。命珩曰,該房承旨旣入來,臣則先出,經筵官亦當退出矣。上曰,唯。寅明曰,日氣陰冷,聖體若何?上曰,一樣矣。寅明曰,大王大妃殿氣候,何如?上曰,一樣矣。寅明曰,王世子氣候,安順乎?上曰,好過矣。寅明曰,臣等今日雖入來,而首揆旣未同入,何以酌處乎?上曰,餘者,幾人?普赫曰,加刑者,二人矣。上曰,慈殿亦有可爲之事,故欲爲酌處,而聞卿所達,難矣。寅明曰,領相入來後,可爲酌處矣。錫五曰,韓桓招辭,雖非鞫廳,而禁堂備員後,可以擧行矣。上曰,當覽供而下敎矣。光世讀達韓桓供辭訖。上曰,何如?人事殊常矣。寅明曰,直服而別無可罪者矣。上曰,較重於泰容乎?寅明曰,泰容之罪則重矣,此則不過武弁無識常談矣。上曰,熙揆則重矣。寅明曰,熙揆則不知逆順,泰容則關係獄情,其罪俱重,而韓桓則不足責矣。上曰,觀其供,使潔其身等語,雖不遲晩,大體旣爲承款,其無識無狀可知,不足以訊問,而其在嚴逆順之道,亦不可嚴懲遠配。普赫曰,崇敬最無形狀矣。上曰,羅哥中擇來如此者矣。寅明曰,聖敎如此,雖不請放,而亦不以酌處爲爭矣。錫五曰,人事則無可言矣。晩曰,臣意亦如大臣之意矣。益河曰,無識之流,不足問矣。上曰,罪人崇敬,覽其貌,卽羅族中賤類,聽其供,無他巧飾之說。元得之指告諸人也,强對似羅非羅者,灼然可知,宜有參酌之道,還配崇敬旣酌處,二同亦還配。光世書訖讀達。上曰,正法六而物故幾何?普赫曰,十六人矣。上曰,酌處竝放爲幾何?晩曰,特放八人,酌處及還配亦八人矣。上曰,捕廳拘留人李德夏,初則似信非信,而酌處州名旣異,非其人旣知,則豈有無辜酌處之理乎?特爲放送。光世書訖讀達。彦述啓曰,請充軍罪人李時蕃,依律處斷。上曰,其勿更煩。彦述曰,請逆坦緣坐籍沒等事,亟命王府,依法擧行。上曰,旣諭,何煩?彦述曰,請還寢泰績酌處之命,仍令鞫廳嚴鞫得情,夬正王法。上曰,其勿更煩。彦述曰,請賊嗇孥籍等事,亟命王府,依大逆律擧行。上曰,勿煩。彦述曰,請戊申逆賊巨魁之子以年未滿未及施法者,亟命王府,竝行孥戮之典。上曰,勿煩。彦述曰,請賊濂收孥籍産,亟命擧行。上曰,勿煩。措辭竝見上翰運啓曰,請逆坦孥籍,一依王府草記擧行。上曰,旣諭,何煩?翰運曰,請還寢泰績酌處之命,仍令鞫廳,嚴鞫得情,夬正王法。上曰,其勿更煩。翰運曰,請瑞虎等兩賊孥籍,亟令王府擧行。上曰,其勿更煩。翰運曰,請物故罪人夏宅孥籍,亟令王府擧行。上曰,其勿更煩。翰運曰,請賊嗇孥籍等事,依大逆例擧行。上曰,勿煩。翰運曰,請戊申賊魁之子貸死爲奴年滿者,亟令王府,考案抄出,依麟佐子追坐例擧行。上曰,勿煩。翰運曰,請慶昷遠地定配。上曰,勿煩。翰運曰,請賊濂孥籍等事,亟令王府擧行。上曰,勿煩。翰運曰,請鄭女嚴鞫取服,夬正王法。上曰,勿煩。措辭竝見上上曰,雖未爲大處分,而今則爲小處分矣。右相事欲問於卿矣。沈鏽疏則不爭矣。寅明曰,雖未詳知,而象岳,以其兄象極之緣坐謫居,而其妻,似與右揆爲族,此則事件尤異矣。上曰,然乎?仍命承旨書下右相箚批。見日記上曰,賊光潝之招,二人則雖有訂據,而亦涉糢糊。況光遠以重衡之子,戊申酌處,與德祚無異,而亦無緊援,一停一刑,非審克之意,鞫事亦不收殺,雖有可問者,追當爲之。有下敎者停刑,仍囚事,分付。光世書訖,讀達。大臣以下先爲退出後,上曰,騎判之病一樣乎?光世曰,似聞小差矣。上曰,遣內醫看病,可矣。光世曰,明日祿都目政事爲之事,已爲取稟。兵判似將入來矣。上曰,然則置之。承·史以次退出。
上在昌德宮。停常參·經筵。
趙明履啓曰,明日常參·經筵,取稟。傳曰,停。
金光世啓曰,兵曹郞廳來言,闕內入直軍兵夜巡檢之意,敢啓。傳曰,知道。
徐命珩啓曰,今日次對,大臣出令,而諫院無進參之員。除在外外,呈告·未肅拜人員,竝卽牌招,以爲推移入侍之地,何如?傳曰,允。
又啓曰,卽者備邊司郞廳,以大臣意來言,今日雖非日次,而久未行次對,故來會賓廳云矣。傳曰,詣閤。
大司憲李宗白三度呈辭,傳于李日躋曰,只遞本職。
有政。吏批,判書李周鎭進,參判李益炡進,參議沈星鎭病,右副承旨金光世進。兵批,行判書金若魯進,參判李普赫病,參議曺夏望入直進,參知朴㻐病,左副承旨徐命珩進。吏批言啓曰,臺諫多窠,今當差出,而擬望之人乏少,外任竝擬,何如?傳曰,允。
又啓曰,靈巖郡守李守彬,在喪之代,今當差出,未準朔禁軍將,竝擬,何如?傳曰,允。
又啓曰,玉堂闕員,今當差出,而曾經之人,方在違牌坐罷中,無以推移備擬,合有變通之道,何以爲之?敢稟。傳曰,竝敍用。
又啓曰,宗簿寺正曺允濟呈狀內,身病猝重,勢難察任云,今姑改差,何如?傳曰,允。
又啓曰,居昌府使李載文,行己無狀,居官不治。今番因臺啓被拿,蒙宥之後,使之勿赴,則恬若不聞,冒沒還任,其無廉恥昧事體極矣。如此之人,不可仍置,罷黜,何如?傳曰,允。
以金埅爲禮曹正郞,閔洙彦爲掌令,洪得厚爲獻納,鄭翬良爲副提學,嚴瑀爲修撰,李昌壽爲副應敎,南惠老爲持平,李夏宗爲執義,李普祥爲漢城判官,金履福爲尙衣別提,尹光德爲掌樂主簿,李墷爲靈巖郡守,李聖望爲雲峯縣監,朴東采爲直講,金聖垕爲承文判校,海篷都正橉爲司饔副提調,黃晛爲濟用直長,朴成源爲繕工奉事,金始㷜爲大司憲,鄭玉爲正言,洪鳳漢爲同副承旨,綾安君槇,付君事承傳。前牧使安相徽,譯官金宜澤,竝加資還收事承傳。以黃德河·尹泰明·柳聖徵·李華振·柳垓·李必達·柳成大爲同知,尹榰·趙輝璧爲僉知,李泰祥·徐愼修爲內禁將,姜師運·鄭欽先爲兼五衛將,李翼臣爲忠翊衛將,宋重弼爲忠壯衛將,李栢齡爲宣傳官,趙東漸爲京畿水使,申旼爲全州營將,盧啓禎爲江華中軍,金愼行爲兼五衛將,尹師赫爲忠翊將,具聖河爲五衛將,洪若水爲滿浦僉使,金道鼎爲濟州山馬監牧官。副護軍宋昌明·閔堦·金尙耉,副司直朴致文,副司果嚴瑀,副護軍申旼,單付。
金光世,以義禁府言啓曰,罪人德祚之子奇特,今雖拿來,而依承傳,分付放送之意,敢啓。傳曰,知道。
又以戶曹言啓曰,依傳敎左議政宋寅明,自去九月,至來正月合五朔祿俸,令倉官,更爲輸送于本家,則以爲,爲參鞫事,雖已承命,相職終難仍冒,常祿不敢領收云。祿俸又不領受,何以爲之?敢稟。傳曰,令倉官,更爲輸送。
又以戶曹言啓曰,奮武功臣豐陵府院君趙文命恩賜田結,尙未準受矣。慶尙道河東府數外官屯畓,壹結貳拾壹負肆束,自本家,望呈願受。而査問本官,打量成冊,今已上來。依例折給,何如?傳曰,允。
又以左邊捕盜廳言啓曰,今十二月二十五日,鞫廳大臣·金吾堂上引見入侍時,傳曰,捕廳拘留人李德夏,初則似信非信,而酌處,州名旣異,非其人旣知,則豈有無辜酌處之理乎?特爲放送事,命下矣。本廳所囚罪人李德夏,依下敎放送之意,敢啓。傳曰,知道。
司諫兪彦述疏曰,伏以無狀如臣,濫承恩遇,忝居前後非一,而迄無絲毫之補,徒積愧懼之忱。薇垣新命,遽下於夢寐之外,臣誠驚惶踧踖,不省攸措。在臣分義,惟當感激趨承,奔走不暇,而念臣頃忝諫職,以不發逆嗇孥籍之啓,被論於儒臣,至蒙譴罷之典,至今慙惶,無地自容。噫,亂賊何代無之,而陰兇妖惡,未有如嗇之比者,則凡有血氣者,孰不欲食其肉寢其皮,而臣雖無狀,亦有秉彝,豈全昧沐浴之義哉?夫嗇之窮凶情節,固已狼藉於自服之招,而其綢繆往來之肯綮,則專在於斗齡。臣之入侍帳殿,在於斗齡就捕訊問之初日,端緖時未盡露,故臣意則以爲旣未與憲府,俱發於承款徑斃之初,則姑觀數日,俟其情形之益露而論啓,猶爲未晩,果於其日,未及發啓矣。不意儒臣,徑先請罪,據理論罪,有若臣昧於討逆之義,不發當發之啓者然,人之不諒,一至於此哉。臣旣身爲諫官,以緩於治逆,被論於論思之臣,則臺端一步,便是自劃之地,雖欲貪戀榮寵,抗顔冒出,其勢末由。且臣素患痰癖風眩之症,越添於連日參鞫之餘,見方肩背牽疼,不能屈伸,精神眩轉,殆不省事。雖非情勢,只此病狀,已難供職,向違恩召,恭竢誅譴,只推之命,出於意外。旋以鞫坐天牌下降,沐浴義重,他不暇顧,冒沒出肅,黽勉參鞫,亦已有日。而鞫事旣罷,則理難仍冒,今以賓對,召牌復臨,而區區廉義,有難放倒。玆敢隨詣禁扃之外,更陳未徹之章。伏乞聖明,亟削臣職,仍治臣違慢之罪,以肅朝綱,以安賤分焉。臣無任云云。答曰,省疏具悉。其何撕捱?爾其勿辭察職。
乙丑十二月二十六日午時,上御熙政堂。大臣·備局堂上引見入侍時,領議政金在魯,判尹金始炯,行司直金聖應,禮曹判書徐宗伋,右參贊鄭羽良,吏曹判書李周鎭,刑曹判書柳儼,左參贊元景夏,吏曹參判李益炡,工曹參判沈聖希,右尹金若魯,左副承旨徐命珩,校理兪彦好,掌令金翰運,假注書許彙,事變假注書閔增,記事官李胤恒·崔晑。諸臣進伏訖。在魯曰,日候當寒而漸暖,此時聖體若何?上曰,他候則一樣,而以膈痰有咳嗽,此由日寒之致矣。在魯曰,或有感氣乎?上曰,向未服湯劑故似愈,而近來如此矣。在魯曰,此必挾感所致,卽爲入診,宜矣。景夏曰,未入診筵,已近六十日矣。近來寒煖不適,故致有咳嗽感氣之候,卽爲診察,好矣。上曰,欲爲之故,使醫官待令矣。在魯曰,大王大妃殿氣候,何如?上曰,一樣矣。在魯曰,王世子氣候,亦何如?上曰,好過矣。在魯曰,昨日鞫坐罷後有入侍之命,臣適自外出去,未能入侍,而未盡處分耶?上曰,欲酌處而臺臣必爭,故姑置而亦待祖行之來矣。在魯曰,罪人嗇之島配,以臺啓未卽擧行,而久囚刑曹,亦有弊矣。上曰,然矣。可以還配矣。在魯曰,或改配所乎?上笑曰,何必改之?卿之所達蕩金之稱,是矣。在魯曰,臣於日昨筵中,以執義閔堦遞差事仰達。自上依允,而翌日執義閔堦,以親病陳疏,大槪出於朝紙,此必未及聞去夜筵說之致。而政院之不爲言及還送,泛然呼望,未免不察。且前獻納朴致文入侍避辭,旣曰繼之以訝惑,而其下無一言陳其訝惑之由,直以循例請遞之結語終之。自上拈出此段,有所下責矣。及見朝紙所書出,則乃以三四行,追添其措語,然則上敎致責,反爲虛矣。政院,所當往復刪出後書入,而泛然書入,亦涉未安。當該承旨,推考,何如?上曰,依爲之。朴致文事,非矣,此不可推考承旨而止。旣聽下答則何可潤色?此則關係國體,削職,宜矣。在魯曰,此不過生疎之致,罷職或可,而削職則過矣。上曰,罷職,可也。擧條景夏曰,日勢漸暮,診察甚晩矣。上曰,無早晩矣。在魯曰,此乃江原監司金尙星狀啓也。以爲道內新還上,雖是尤尤甚·尤甚邑,朝家許停數爻外,則嚴飭督捧。列邑封倉之報,或有來到者,而詳探一道事勢,則其所未捧,皆是流亡徵族之類。卽今歲色已窮,民力俱竭,萬無畢捧之勢,而若不限歲前封倉,則春後徵捧之患,亦甚可慮。勿論尤尤甚·尤甚·之次邑,限歲前收捧之後,今月卄八日,則一倂停止封倉事,請令廟堂稟旨,分付矣。自前雖當極凶之歲,當年條還上,必令準捧,乃所以備明春賑活之資。江原道數邑,以尤尤甚定分數停退,而此外則何可不畢捧乎?雖嚴加督飭,若至歲末,終不免有未捧,則無可奈何,而今此狀啓請停,乃在於今二十二日,此則似出於爲守令免罪之計。列邑,聞監營狀啓之報,則尤無盡心督捧之理。今雖使之某條畢捧,此關文下去之際,必至於歲後,歲後封倉,例也。自當停捧,而道臣之預爲狀聞,非矣,從重推考,何如?上曰,有若云百姓足,君誰與不足?停捧則許之,重推事,依爲之。擧條在魯曰,新年不遠,而大王大妃殿,六旬恰滿,正朝陳賀事,命下矣。臣於在外,考其前例,而禮判以爲有可據事,故昨日晝講,已爲陳達云。旣有前例,則朝廷之上,宜有陳稟,而聞宗臣亦爲陳章云。前日下敎,以爲朝廷不爲,故宗臣爲之云,而今則朝廷方爲陳稟,宗臣之徑先陳疏,事體屑越,誠極未安矣。上笑曰,古亦有如此事矣。在魯曰,考見前例,則亦於歲前,預爲稟定,而爲之。至尊六旬,實是希有之慶。明年旣難虛過,而周甲之年亦重,若於明年,盡行稱慶諸節,則後明年之疊行亦難。明年則進宴,而後明年,上尊號爲好,聖意,何如?而此事當預爲講定矣。上曰,當大略下敎矣。卿等雖不入來,亦當召問,而見座目後,固已量卿等之有意矣。奉親者之心,喜懼交集,懼者,惜此日之易過,而下句則不言矣。旣當六旬而且有已行之例,則當遵而行之,人子之心,何可待親年之益衰乎?昨日禮官旣達,宗臣亦言,而宗臣則無所事矣。旣不可以黨論陳章,則此等事無怪矣。宗臣·朝臣,何有先後?見年歲相符之言,而此心尤倍矣。禮官,旣以前例仰達,時乎?時乎不再來矣。癸亥年若行,則甲子年,豈有不及之悔?而昔年孝心,猶有缺於一處矣。予於今冬,梳頭見之而無一黑者,比之首揆尤過,五十三之年,豈如是乎?予誠怪之,慈殿則尙未衰白,方以億萬年無疆爲期,而其於予衰,何哉?明年若盡行,則後明年又難疊行。昨亦下敎,而氷炭交中者,此也。戊申年,一番稱觴於宣懿大妃殿,而若失其年,則必有靡逮之恨,思之尙覺澟然。予於此,亦不能定言。定於予心,然後可稟於慈殿。卿等之意,何如?卿雖以明年爲進宴,後明年上尊號爲言,而〈上〉尊號時亦何可不爲進宴乎?人子之心,若以後明年之可爲,而不行於明年,亦爲沓沓矣。在魯曰,進宴異於他事,而殿下,上奉東朝,則雖年年爲之無妨矣。上曰,慈殿無疆,而予已衰矣。戊申年,亦有量者,而若有不及之悔,則無寧進行矣。仍下敎曰,慈殿上年以後,有鼻塞之症,似是氣弱所致矣。景夏曰,雖凡人,氣弱則痰易盛,且感氣尤易入。俄承下敎,憂慮不可言。令醫女,診察於東朝,何如?上曰,不爲之矣。自夏亦然矣。始炯曰,今當六旬空過,可惜喜懼之心,貴賤何間?雖以閭閻言之,重牢宴,宜以初婚月爲之。而必以正月進行,且看國力,連年行大宴,亦非不可爲之事。先爲進行於明年,宜矣。聖應曰,如判尹所達,明年先行,後明年亦無不可行矣。宗伋曰,小臣,有司之臣,不過援故事仰達,縷縷下敎,出於愛日之誠,酌量行之,宜矣。羽良曰,伏承下敎,慼慼之心,尤倍於他人矣。明年先行盛禮,而後年回甲之期,更爲講定,宜矣。周鎭曰,東朝寶算,恰滿六旬。殿下愛日之誠,群下欣忭之情,倘復如何?我國慶禮曹在先朝,輒多進行,閭巷間事,雖不敢比倣仰達,而若遇親年周甲,則多爲進行宴飮矣。又況明年則丙寅之舊鑰重回,群情一倍慶喜,周甲盛禮,進行於明年,至於再明年,亦不可虛過矣。莊烈王后周甲誕日,有頒赦等,禮曹見故相臣李端夏製進頒敎文,至有珍膳略設於內間之語。此則臨時更爲講定稱慶宴禮等事矣。上曰,頒赦文如此,則其時稱慶乎?在魯曰,果稱慶頒赦矣。儼曰,此誠國家莫大之慶,東朝雖過於謙抑,豈或拒之?臣意則斷然進行矣。景夏曰,殿下以愛日之誠,欲爲進行,則臣等之心無異矣。後明年只行進宴,亦似缺然,酌量行之,好矣。益炡曰,東朝六旬,旣是稀罕,先以歲首稱慶,周甲之年,亦有應行典禮,酌量行之,好矣。聖希曰,明年進行,而後年則臨時酌量爲之,宜矣。尙魯曰,不待周甲而先爲進行爲好。大臣·禮官,旣入侍,下詢而爲之,宜矣。在魯曰,諸臣旣已盡達,稱慶盛禮若行,則尊號·推恩·頒赦·慶科,皆當爲之矣。上曰,推恩·頒赦·慶科,則第二件事矣。在魯曰,後年周甲,頒敎·頒赦,則以誕日爲之,或以正月元日爲之,宜矣。上曰,其時則當以誕日爲之矣。命珩曰,不以天下儉其親。殿下上奉東朝,値此大慶,則何可以重疊爲慮乎?上曰,元朝陳賀,若如前之百官陳賀,則亦似泛然矣。在魯曰,元朝陳賀,臣下當同賀,而致詞後入表裏矣。上曰,不然,只有致詞矣。周鎭曰,元朝陳賀,只有百官致詞,稱慶陳賀,例有各道進箋,且有方物,元朝陳賀,先行何妨乎?上曰,初意則元朝陳賀,太似欠缺。而更思之,稱慶陳賀在前,如此無妨矣。景夏曰,日勢已晩,早爲診察,宜矣。上曰,當爲之矣。在魯曰,三學士子孫事,小臣,亦有錯認而仰對者。三學士,皆無血孫,而尹學士則有血孫云,尤貴矣。上曰,吏判必知之,進來。吳彦儒,以爲尹昌柱爲攝祀云矣。周鎭曰,尹學士,有奉祀孫尹昌柱,雖與大柱,爲同生之間,旣有奉祀之人,則昌柱,似不攝祀。而昌柱居在鴻山,故近始聞名矣。宗伋曰,前執義閔堦,以英陵·穆陵,丁字閣修改論賞事陳請,有郞廳以下書達之命,禮曹,卽當擧行。而此有不然者,穆陵修改之役,不過改其兩楹,英陵亦不過雨漏處修補而已。此若論賞,則不惟他陵寢,多有如此之役,且有關於後弊,勿施,何如?上曰,然則寘之,可也。景夏曰,臺疏,何可爲干恩之請乎?遞差爲輕,宜可罷職,而禮官所達賞典事,亦是矣。上曰,罪人嗇,今無可問之端,還配。翰運啓曰,請逆坦孥籍,一依王府草記,卽令擧行。上曰,旣諭,何煩?翰運曰,請還寢泰績酌處之命,仍令鞫廳,嚴鞫得情,夬正王法。上曰,其勿更煩。翰運曰,請瑞虎等兩賊孥籍,亟令王府擧行。上曰,其勿更煩。翰運曰,請物故罪人夏宅孥籍,亟令王府擧行。上曰,其勿更煩。翰運曰,請逆嗇孥籍等事,依大逆例擧行。上曰,勿煩。翰運曰,請戊申賊魁之子貸死爲奴,而年滿者,亟令王府,考案抄出,竝依麟佐子追坐例擧行。上曰,勿煩。翰運曰,請慶昷遠地定配。上曰,勿煩。翰運曰,請徑斃罪人濂孥籍等事,亟命王府擧行。上曰,勿煩。翰運曰,請鄭女嚴鞫取服,夬正王法。上曰,勿煩。措辭竝見上在魯曰,以婦女事下敎,當載續典,而當修潤文字錄之矣。上曰,唯。上曰,醫官方待令,而慈聖聞之亦難矣。雖令醫官診候,而問候則除之,只爲監劑以入,可矣。景夏曰,頃以續典事,猥陳區區微見,而更當從容,仰達矣。命珩曰,右副承旨金尙迪,嚮自審理使往回後,身有痼疾,親臨陳賀前,有難强令行公。今姑改差,其代,以在京無故人,今日政差出,仍卽牌招,何如?上曰,依爲之。榻敎諸臣以次退出。
上在昌德宮。停常參·經筵。
趙明履啓曰,常參·經筵,取稟。傳曰,停。
又啓曰,來初一日輪對日次,而陳賀相値,頉稟。傳曰,知道。
又啓曰,行大司憲金始㷜未肅拜,執義李夏宗,掌令閔洙彦,持平南惠老在外,掌令金翰運呈辭入啓,持平李齊華呈辭。今日以監察茶時之意,敢啓。傳曰,知道。
李日躋啓曰,小臣與右承旨趙明履,議政府望闕禮習儀進去下直。傳曰,知道。
洪鳳漢,以都摠府言啓曰,今日入直內三廳武兼禁軍及軍兵等,當爲中日習射,而正朝望闕禮習儀相値,不得爲之之意,敢啓。傳曰,知道。
又啓曰,延祥詩製述官,旣已抄啓,弘文提學徐宗伋,明日待開門牌招,出韻科次,何如?傳曰,允。
又以弘文館言啓曰,新除授副應敎李昌壽,副修撰嚴瑀,竝卽牌招察任,何如?傳曰,允。
又以兵曹言啓曰,今十二月二十七日,內奴九先稱名人,自敦化門入來,差備門外擊錚,極爲駭愕,令攸司囚禁治罪。同門守門將宋光彦,常時不能禁斷雜人,以致闌入,亦難免其責,推考,何如?傳曰,允。
又以義禁府言啓曰,罪人崇敬·二同等,還配事,承傳啓下矣。仍前罪目,依例發遣府羅將,竝押送于平安道熙川郡配所,而二同,移囚典獄署,仍令押送之意,敢啓。傳曰,知道。
戶曹參判申晩疏曰,伏以臣於縮伏訟愆之中,忽承金吾除命,方當親臨鞫囚之日,豈敢爲辭避之計,而顧臣情地至危,實無仄跡朝端之勢,冒死違逋,恭竢嚴誅。特敎纔降,洊召繼臨,事到窮阨,逃遁無地,萬不獲已,黽勉入肅。鎭日參鞫,去就無當,臲卼轉甚,自不覺惶汗之浹背。今則鞫事已了,臣亦可以自伸其廉隅矣。仍念臣昧行己之方,忽守甁之戒,不見諒於明主,重得罪於淸朝,區區衷情,無以自暴,抗顔有靦,如窮無歸。噫,如臣魯姿拙分,厚被殊渥,濫躋榮顯,平日所自勉,唯是處心公愼,期酬涓埃。雖言行素蔑,有不足以涉世,而亦不至於捏人疑似之迹,自作語言之階,以貽搢紳之羞恥也。雖然,臣之所慙悔而莫及者,只在於所値不幸,名登緘對,以至上煩聖慮,屢勤誨責,此實臣之罪也。臣與宰臣,世好旣篤,姻誼且切。雖喧閴異品,冷煖殊候,而凡於語默周旋,一未嘗與之相失,則顧其相遇之際,亦可謂兩無所歉,臣何以必欲訐其過而詆其人哉?祇緣驛吏差任之事,人多疑其籍臣家之力,在臣私心,殊切驚惑。當初招問於渠者,欲知其由也。後或說道於人者,欲破其疑也。畢竟疏陳,且因筵敎至嚴,不得不已,則其間事實,不過如斯。本非有意於宰臣,而葛藤層生,轉輾至此者,是豈臣始料之攸及也?臣本懶於交游,跡疎於言議,立朝許多年,身與影相隨而已。此不但同朝之所共悉,抑亦聖明之所俯燭。而況寒門驟盈,謹飭尤切,則一切是非之場,每懷褰裳之戒,居常兢業,未或放忽,卽臣本分然耳,未有一毫彷彿於時套。而前後責敎,極其嚴截,殆無異於慈父之詔迷子,雨露霜雪,莫非仁天之至敎。臣實感服聖訓,繼之以惶恧靡容,而重自恨其不誠無狀,曾未見孚於君父也。噫,以臣情實之靡他,未蒙天日之垂察,心焉悖恐,若負大何。況其本事之相與酬酢,臣之弟兄同也。而弟則被罪,而臣獨漏焉,其在廉愧,尤何敢以倖免爲諉,而晏然仍冒於職次乎?玆敢不避煩瀆之誅,略控兢危之情。伏乞聖上,亟命遞臣之職,勘臣之罪,以嚴邦憲,以安賤分,千萬幸甚。臣無任云云。答曰,省疏具悉。其何撕捱?卿其勿辭察職。
上在昌德宮。停常參·經筵。
自巳時至申時,日暈。
徐命珩啓曰,行大司憲金始㷜未肅拜,執義李夏宗,掌令閔洙彦,持平南惠老在外,掌令金翰運再度呈辭入啓,持平李齊華呈辭。今日以監察茶時之意,敢啓。傳曰,知道。
趙明履啓曰,明日常參·經筵,取稟。傳曰,停。
又以侍講院言啓曰,來丙寅年正朝,大殿,率百官親進表裏,陳賀於大王大妃殿敎是時,王世子隨參事,自內陳稟蒙允事,下令矣。隨參儀節,令該曹卽速磨鍊以入,何如?傳曰,允。
洪鳳漢,以弘文館言啓曰,本館下番,連日姑降入直,事體未安。副修撰嚴瑀,旣有只推之命,卽爲牌招入直,何如?傳曰,允。
以副修撰嚴瑀牌不進禁推傳旨,傳于趙明履曰,推考傳旨捧入。
洪鳳漢啓曰,延祥詩製述官中,時無職名人員,令該曹,口傳付軍職,何如?傳曰,允。
傳于洪鳳漢曰,大臣·禮判·藝文提學,入來。
傳于洪鳳漢曰,金虎門,則待大臣入來後,閉之。
洪鳳漢啓曰,領議政金在魯,禮曹判書徐宗伋,藝文提學元景夏,依下敎來待矣。傳曰,詣閤。
傳于洪鳳漢曰,俄者入侍承旨與儒臣,當有考出之事,他承旨與趙雲逵,同爲入侍。
徐命珩,以義禁府言啓曰,罪人嗇還配事,承傳啓下矣。罪人嗇時囚典獄署,仍前罪目,依例發遣府羅將,押送于咸鏡道安邊府配所之意,敢啓。傳曰,知道。
又以刑曹言啓曰,義禁府啓辭內,罪人嗇時囚典獄署,仍前罪目,發遣府羅將,押送配所事,奉承傳矣。本曹囚罪人嗇,出付押去羅將之意,敢啓。傳曰,知道。
又以刑曹言啓曰,義禁府啓辭內,罪人二同,依前罪目,發遣府羅將,押送配所,而二同移囚典獄署,仍令押送事,奉承傳矣。本曹囚罪人二同,出付押去羅將之意,敢啓。傳曰,知道。
兼春秋李胤恒書啓,臣敬奉聖敎,馳往傳諭于議政府右議政趙顯命所住處,則以爲,臣昨上乞骸之章,顒俟允許之批下者,史官來傳入侍之命。恩旨之下,豈敢不趨承?而臣方引義告退,理難抗顔造朝。且臣素患癖氣,挾寒大肆,正在昏眩不省之中,雖欲强起,其勢末由,終不免坐違嚴命,不勝惶恐待罪之至云矣,敢啓。傳曰,知道。
右議政趙顯命箚曰,伏以臣杜門引伏,公然坐縻厚廩已四朔,今則鞫事已訖,臣於是乎可以自處矣。此事本無虛實之可辨,而天鑑高臨,照燭無餘,拔臣於坑坎,而置臣於衽席,臣復何憂?惟是忝居大臣,塗姓名於逆豎之口,以父母所遺不貲之軀,蒙不潔至此,慙憤痛迫之極,殆欲無生。臣自有春間事以後,當世之念,久已灰死,而今復加之以雪上之霜。此蓋臣亢滿已極,神天俱怒,將以罰殛之也。然臣猶隱忍低回,不敢爲決然長往之計者,蓋謂本事之虛妄可笑,國人盡知之,雖仇嫉臣者,必不忍以此藉口,爲戕臣之資斧,而乃沈鏽之疏出矣。殿下業已洞察,臣不必呶呶,而人之所以經營臣者,一至於此,臣將何恃而不去也?如是而猶且貪慈遲留,則可謂有人心乎?遂出於萬不得已,敢爲告退之計。伏乞天地父母,哀臣憐臣,亟賜臣骸骨,使之歸伏田廬,以畢餘生焉。取進止。答曰,省箚具悉卿懇。頃者箚疏,不過首實,意謂知大體,何復以此尋章?此則每欲一諭而不果。今番沈鏽處分,非特謂鏽也,意蓋因此而開釋卿等。其旣詳諭,今復何諭?嗇之誣人,承款斗齡之招,嗇之恒日深惡卿等者,亦已箇箇之直招,初頭下敎,可謂偶中矣。末世疑阻之習,何足掛齒?卿其安心勿辭焉。仍傳曰,遣史官傳諭。
靈城君朴文秀疏曰,伏以臣久佩將符,日夜憂懼,忽遭凶誣,心魂震蕩,走伏王獄之下,惟竢闔門之誅。特荷聖明,洞燭凶嗇之情狀,嗇果伏誣人之罪。及夫斗齡就捕,特加詳訊,取招明白,嗇誣益露。此實爲臣等地,不但臣得活爲幸也。昭罔測之誣,復爲人於世者,莫非我聖上天地罔極之恩德,生難盡報,死難盡報,此將何以爲報哉?第臣有拊心而自痛者,臣不忠無狀,十七年之間,遭鞫囚之誣者四,遭黨人之誣者一,遭掛書之誣者二。爲人臣而一遭此,尙欲自刎而無吪,如臣者,今幾遭矣。臣誠莫知其由,晝宵思之,實無他故,惟是無功而濫忝勳籍,無德而猥躋卿班,又重之以久秉戎權,此果爲災耳。念臣處此之道有二焉,卽地溘死,無此身於朝廷,一也。屛廢田畝,不齒人類,以畢餘生,亦一也。如不得此,則惟有亟解將符,優游於勳府閑秩,亦臣之幸也。昔唐臣李晟,痛讒人流言,代去大園竹,想其情界,爲千古至悲。噫,竹若不伐,晟何以明?符若不解,臣何以免乎?惟我聖上,時於筵席,稱道宋祖保全功臣之事。臣伏以聞之,每飮歎感泣,常恐未死之前,不免爲石守信等罪人也。守信則雖無故而釋兵,至今以君臣兩美頌之。今殿下至仁盛德,邁於宋祖,而臣則凶搆慘誣,實守信等之所無也。倘蒙聖慈,哀憫而欲保之,則釋臣兵柄,何待臣刳血之懇也哉?滿腔煩冤,不敢仰訴,席藁掩泣,求死不得,憂畏成疾,委頓床笫,久廢軍務,益切惶悚。而今又沈鏽之疏忽出,藉口凶誣,意東言西,人心之巧惡,世道之危險,胡至此哉?戎垣一步,卽臣死地,雖被大何,決難仍冒。臣於此,已盟天而誓地矣。玆敢冒萬死痛哭號呼於仁覆之下。伏乞聖上,天地父母,憫臣憐臣,亟遞臣將任。仍刊臣姓名於朝籍,以卒生成之澤,千萬幸甚。臣無任云云。答曰,省疏具悉。今卿心事,爲卿悶焉。百人雖誣,予不疑卿,雖有百祖行卿之爲國血忱,予亦洞知。此等疑阻,尤何介意?卿其勿辭焉。
右副承旨金光世疏曰,伏以臣猥以無似,忝叨近密,觸事憒憒,瘡疣百出,尋常愧懼,若隕淵谷。伏聞昨日筵席,大僚,以朴致文避語之捧入,閔堦辭疏之呼望,至有問備之請。臣於此,誠不勝瞿然之至。蓋伊日臺避笏記,果與筵中所達有異,故臣使注書,簡通於臺臣,俾卽改呈,則臺臣,只改一句語,而其下段,則終不改送。往復之際,天色欲明,臺避擧條之入啓,不得經宿,例也。勢甚迫急,不免捧入,而至於憲疏呼望,則臣連赴鞫坐,出入奔忙,未及照管,誤出朝紙。臣旣在該房,俱難免不察之失,雖荷聖度涵容,罰止薄勘,廉愧所在,理難晏然。玆敢不避煩猥,仰瀆宸嚴。伏乞聖明,特命鐫削臣職名,以肅朝綱,以安私分,不勝幸甚。臣無任云云。答曰,省疏具悉。一時做錯,一時飭礪。爾其勿辭,從速察職。
二十八日夜二更,上御熙政堂。大臣及禮判·藝文提學,引見入侍時,領議政金在魯,禮曹判書徐宗伋,㙯文提學元景夏,同副承旨洪鳳漢,記事官李壽鳳,記事官李胤恒,記事官崔晑,以次進伏。在魯進曰,聖體,若何?上曰,一樣矣。在魯曰,大王大妃殿氣候,一樣安寧乎?上曰,一樣矣。在魯曰,王世子氣候,何如?上曰,好過矣。在魯曰,命召臣等,故玆敢趨承,而伏未知欲以何事下敎耶?上曰,禮判亦進來。宗臣·禮官,迭有所達,故已有下敎,而亦以從當下敎爲敎矣。今日晩後,怳然有覺之後,則宜卽下敎,故果命召卿等矣。頃日下敎,出於人子愛日之心,而今日覺悟者,是庚子時事也。卿等亦知庚子年事乎?有大禮宜行於六旬之儀,而亦有且待年丑年之議矣。此固慈聖所詳知,而予亦聞之矣,過六月則在下者,豈止之耶?初欲下敎,以據例爲之矣。人子之道,以父母之心爲己心,若上達,則慈心必動,故予以上達爲難矣。周甲則事例自別,此則慈聖,必有下諒矣。頃日重臣,以進定爲言,是何禮耶?在魯曰,回巹禮,雖未及當月而亦爲進定於正月矣。上曰,巹禮事,尙且如此,則予豈欲遲待耶?但慮動我慈心,而必難蒙勉從矣。其在以親心爲己心之道,不如初不爲上達,而元朝,只行親陳賀爲宜耶?若有擇日之事,則慈心亦必動矣。只以歲首稱慶陳賀之例擧行,而予及卿等,進表裏,諸道則追後封箋,而仰體儉德,物膳則竝減省爲宜矣。重臣,有誦陳甲子年敎文珍饌略設於內間之句矣。君子不以天下儉其親,雖不行宴禮,而欲於元朝,自內設饌矣。在魯曰,此誠先意承志之敎也。上曰,庚子年亦稱慶耶?在魯曰,下敎之際,聖心悽咽,臣心亦當何如耶?庚子時,則臣以均田使,往湖南,稱慶事,不能記得矣。上曰,其時事,慈聖盡記有矣。今若上達,則難蒙勉從者,非止恒日謙抑之心,故有此下敎矣。在魯曰,動我慈心之敎,聖意深矣,依聖敎爲之,似好矣。上曰,致詞有之耶?宋時事,是何年耶?元景夏曰,是庚戌年,而文苑通考詳載矣。上曰,史官取來其冊,可也。李胤恒承命出去。徐宗伋曰,下敎亶出於仰體慈聖之意,臣等將順之外,亦有何所達耶?景夏曰,聖敎出於深思,誠好矣。癸亥年,東朝親陳賀時,有致詞別爲製進之敎,故臣果製進矣。其時又有自內入之之敎,而其後仍用,今年則似異矣。上曰,其時致詞達之也。景夏曰,雖是臣之所製,而年久不能記得矣。在魯曰,德類母任,功配女舜,六旬康寧,一德慈順,是其時致詞句語矣。景夏曰,百官賀箋,則知製敎製之矣。上曰,上尊號時,則表裏·致詞,皆親傳,此可爲例矣。在魯曰,東朝上尊號,百官則有箋,殿下則無箋矣。上曰,六旬母臨稱慶之意,宜入於製入文字中矣。在魯曰,王世子亦有箋文矣,中宗誕辰,元宗在東宮時,親製箋文,而東岳雜記載之矣。上曰,世子亦當有箋矣。稱慶後,當有頒敎耶?在魯曰,有頒敎,則例爲頒赦矣。上曰,禮判取來謄錄以考,可矣,此豈無赦典耶?在魯曰,甲子年不行陳賀,誕日有頒赦之敎矣。上曰,致詞古無叶韻者,而今提學始出叶韻之規矣。專以稱慶之意,撰出宜矣。景夏曰,進御一貼後,聖候勝常乎?上曰,然矣。景夏曰,咳嗽顯勝乎?上曰,勝矣。上曰,宮僚有達,而東宮懇請,故許之。而予先行禮,東宮隨卽行禮耶?前例何如也?在魯曰,東宮行禮還入後,臣等亦行禮矣。上曰,予之無箋文無妨耶?在魯曰,文苑通考·通典等書,博考而明日內議定,似好矣。上曰,箋文有古例與否,承旨與入直儒臣,考見,可也。在魯曰,致詞中多入禱祝之意,爲好矣。景夏曰,臣之微見,以前致詞之意,推演爲辭,似好矣。宗伋曰,甲子年,有頒敎頒赦而無告廟矣。上曰,通考中致詞,讀告,可也。景夏讀之。上曰,承旨書上之,可矣。洪鳳漢書上皇帝臣御名稽首言,天祐君親,錫玆難老,維春之吉,年德加新,臣御名與群臣等,不稱大慶,謹上千萬歲壽四十一字。上曰,有頒赦則當設科,而庭試則如何耶?景夏曰,庭試亦科之大者矣。洪鳳漢曰,稱慶則輒設科,是我國之規而誠怪矣。上曰,古不叶韻,而藝文提學始爲叶韻耶?景夏曰,其時有下敎而急爲製進,未知果叶韻耶?上曰,唐音不叶簾者亦多矣。景夏曰,古詩爲二句,則絶句成體,故亦多不叶簾者矣。鳳漢曰,古詩體,儘多如此矣。在魯曰,古文則行文,亦多叶韻。以書傳言之,聖謨洋洋,嘉言孔彰,作善降之百祥,作不善降之百殃。此皆自然叶韻矣。景夏曰,洪範中無黨無偏,王道平平等,章句皆叶韻矣。上曰,耆社科李普昱爲之耶?宗伋曰,臣於其時,爲增廣科矣。上曰,頭辭則禮曹當爲之矣。在魯曰,今日入侍禮判,亦兼提學矣。上曰,今日兩館提學竝入矣。在魯曰,今番則不必告社稷矣。景夏曰,今番似然矣。上曰,然矣。世子冊封,是主鬯,故告社稷矣。上曰,癸巳年則以卽位四十年,設慶科,其謄錄則士子輩,必詳知矣。命鳳漢書傳敎曰,人子愛日之心,貴賤奚異?我慈聖六旬在近,欣忭之忱,一倍于中。禮官建白,宗臣陳章,而大臣諸臣,援例以請。初意則已有昔年下敎之前例,愛日之道,豈可差遲?其欲進行,伊後覺悟,追惟庚子,此懷冞切。人子之道,以親心爲己心,慈聖以庚子所不及行之禮,必不忍許之,而徒傷我慈心而已。其大禮稱觴之節,其在先意承志之道,固當抑情差待,而稱慶一款,旣有前例,兼元朝而例行,何以伸慶祝之意乎?其日元朝,表裏自內封進,政府·六曹表裏物膳,其朝起居之時,先爲封進,稱慶親陳賀頒敎,依前下敎,同日爲之。而只政府·六曹物膳封進,諸道則體慈聖之儉德,只封箋文,而追後封進告由,其日曉頭,只行廟殿,而朔祭兼行事,其令儀曹,磨鍊節目以入。元良進表裏·進箋·行禮等事,一體擧行。在魯曰,物膳事,禮曹自當行關止之矣。上曰,來頭大禮時,則詞臣當撰進,而今番致詞,予當親製矣。命鳳漢書之曰,天佑我東,寶算靈長。玆當元朝,誠切愛日,恭惟尊號,四紀母臨,六旬康寧,遹追昔年,慈化普洽,侍奉長樂,幸遇嘉會,擧朝同忭,八域共歡。臣與群臣等,不勝欣慶之至,敬獻岡陵之祝。書訖,上曰,所書者上之。遇字,何如?在魯曰,遇字,好矣。鳳漢曰,遇字,勝矣。景夏曰,以臣所見,際字,勝於遇字矣。上曰,予意亦如提學矣。景夏曰,音響勝矣。上曰,音響亦不可不觀矣。年德加新四字太朴矣。景夏曰,古文故如此矣。上曰,宋時文,與漢時異矣。景夏曰,明時則文體不古,雖年字,必改用以壽字,而宋時則儘朴實矣。上曰,故監司黃璿敎文,鄭羽良製之,而以古法製之矣。令文之有古體者,只見此矣。不允批答中,或有侵奪者,故先朝每加下察矣。在魯曰,許積不允批答,李敏敍製進,而有不足之語,故先朝退之矣。景夏曰,故相臣盧守愼不允批答,故相臣鄭澈製進,而其時亦退之矣。上曰,頭辭,其已製之耶?景夏曰,以此實罕有之大慶爲辭好矣。上曰,提學所達,是矣。以是爲之,可矣。命承旨書之曰,大禮稱觴,其雖差待,其在愛日之忱,亦豈無少伸情禮之道乎?當自內進饌,其令該曹,倣內宴時助內饌之例,備進焉。上曰,助饌之需,例爲封進內殿,而昨年誤爲封進慈殿,至有命使還納內殿,承旨知之,而自外言之,可也。上曰,元良幼沖,而必欲行禮,仁政門東月廊初間,作小次,可矣。景夏曰,久入小次,甚悶矣。近來閭閻間,多有輪感,若値日氣甚寒,則何必行禮耶?上曰,元良必欲行之矣。鳳漢曰,日氣若寒,則宜有變通矣。諸臣以次退出。
二十八日夜四更,上御熙政堂。左副承旨·入直儒臣趙雲逵引見入侍時,左副承旨徐命珩,修撰趙雲逵,記事官李壽鳳,記事官李胤恒,記事官崔晑,以次進伏。上曰,儒臣進來。鐵原獄事顚末,一一陳達,可也。趙雲逵曰,凡獄事中,最是難明者,淫獄。故臣受命以來,夙夜憂懼,辭陛之翌日,到抱川縣,潛行入鐵原界,廉探獄情,則一境物議,皆以彦成·時亨,所犯的實。而渠輩欲爲自脫之計,末乃歸罪於者斤老味,勸令逃走之說,狼藉傳播,執其眞的贓物,然後彦成·時亨,可以取服,而亦無稱冤之端。故變服往來於金哥所居村及邑底,略聞彦成之子時顯,斥賣渠之田二日耕,行賂於養獄主人安尙順,敎諭任女,使之變辭。又聞彦成·時亨,自獄中,多般行賂於其時獄刑鎖等處,謀議變幻。而又乞憐於時采曰,汝若變辭,則當被反坐之律,赴配時,優給錢兩之說。而猶未明的,故又加採探於刑獄近處,則臣行未到本府數日前,五丁,懇招安尙順,以爲金哥叔侄所爲,萬萬不測,此後若有更問之擧,當以實狀直招之說。丁寧酬酢之狀,詳細得聞於獄卒輩,卽爲出道,捉致面主人及其時刑鎖等,以臣廉察時所聞,發爲問目,則平問之下,箇箇直招,與臣所聞,無不符合。而或慮日後面質時變辭,臣更加詰問於尙順等曰,汝輩如是納招之後,監營會同時,其無差錯云爾,則尙順輩曰,矣等雖死,何敢爲誣飾差爽之計哉?當以渠輩之實狀,從實面質云云。故其翌日,與干連諸人,一倂移囚於營獄,而臣亦卽向原州,與道臣,同爲按覈。而道臣亦於此獄,多般廉察,其所探得,與臣之所聞,果爲相符矣。上曰,變服作何狀耶?雲逵曰,或以商賈樣,或以武弁服矣。上曰,潛行時,甚辛苦,而先問面主人·刑鎖輩,善爲之矣。雲逵曰,以此成獄之後,則恐有革邑之慮,官吏輩,不無掩護之擧,官屬則一切牢諱,採探甚難矣。上曰,審理使所見,何所據而反於是耶?雲逵曰,審理使,素稱諳鍊事務,如此獄事,豈有不知之理?而旣無潛行之事,且者斤老味,在逃未捕,只按其文案,則如是決遣,似無足怪矣。徐命珩曰,審理使,不爲潛行,只見其文案,而何能詳知也?上曰,儒臣之言,是矣。審理使,則以五丁之見嫉於金哥爲言矣。雲逵曰,與道臣會推時,先問彦耉,亦有意焉。蓋彦耉能文,有權於其一家,一言發口,諸族莫敢誰何。彦成·時亨事出後,一族無不知之,而以彦成狂悖悍惡之故,尙今掩覆。而至於彦耉,則時時發說,據理叱責。故彦成畏其口氣,給錢彌縫,彦耉受賂之後,拘於顔情,更不發說,欲一倂歸罪於時亨,計作告墓文,以示脫彦成,而絶時亨之意。故時亨,又生自脫之計,亦給錢兩於彦耉,又殺牛設饌,與諸族,夜會飮酒,又以者斤老味交奸樣,乃作伸雪文。彦耉所爲,節節痛惡,且告墓文·伸雪文,委折究問,然後可覈彦成·時亨等所犯與否。故夢佃捉來,復以告墓文·伸雪文,誰某口作之意,發問目使之面質,則彦耉,無辭發明,只以彦成·時亨兩人罪狀,殺之無惜之意直招。且以刑鎖·面主人招辭,發問目推問,則五丁·時亨,則無辭取服,而彦成則其一家,皆以斷舌不服,然後汝之子孫,可行於世云云。故初則頑忍不服,如打木石矣。上曰,時亨則打幾杖而承款耶?雲逵曰,施刑卄一度而承款矣。上曰,者斤老味,捉得於何處耶?雲逵曰,臣潛行時,偶到彦成隣里居永金家。問其役名,則所謂永金之父,卽彦成同生彦鎰之奴子云。故買酒相饋,款款酬酢之際,詰問彦成叔侄之事,則永金曰,彦成叔侄,俱有死罪,而歸罪於曖昧之者斤老味,勒令逃避。而者斤老味,方逃接於銅峴朴本房行廊云。故臣出道後,星火發差捉來永金父子,囚其父,而使永金,竝將差·祕關·捕廳,以爲必捉之地矣。將差及永金,直到銅峴,則者斤老味,因彦成之子,急急來傳御史譏捕之說,使之敎誘逃避。故只捉來者斤老味妻娚之妻矣。第二日,自捕廳捉送,卽以此發問目於彦成曰,汝若無所犯,則汝子,固當某條捕得者斤老味,以爲日後發明之堦,而不此之爲,反使敎誘逃走者,此一款,乃是汝之斷案,今則汝雖發明,無可奈何矣。仍使者斤老味面質,則者斤老味,向彦成曰,汝之與五丁,兩次交奸時,吾母旣已目覩,汝雖發明,焉可得乎云云,則彦成曰,吾子上京,敎誘者斤老味一款,及者斤老味面質之言,如是明白,豈敢發明乎?仍以交奸的實承款,而交奸時節次,亦箇箇直招,此實千萬古所無之變。而至於守京事,五丁不下一杖,狼藉直招。禽犢之行,聞之醜也,而倫常所關,故詳細問之,則淫蒸一節,明白無疑。且守京之妻,與夢佃至親,故守京淫蒸事,其妻往夢佃家,泣言於夢佃曰,遭此天地間大變,欲死無地云云。而彦成之父生時,招夢佃父子相議曰,官仁女人,忽然腹高,此是其養子守京之所爲,家間有此變怪,將何以處之?夢佃父子曰,官仁女人,還送於其家,守京則罷養好矣云。故守京之父彦弼,聞此言,忽然率去守京及守京之妻于其家,仍留不送等說又出於夢佃之招,則守京之淫蒸,狼藉難掩。而在守京父之道,固當殺其子以治其罪惡,而只率去其子,仍爲罷養者,其罪與守京之罪惡無異,不可不嚴治矣。蓋此獄,古未聞前未聞之大變,關係誠非常矣。上曰,關係非常之說,儒臣之言,是矣。御史本有號令之職,罪人輩,或有生㤼而亂招耶?雲逵曰,桁楊之下,何求不得?監司與臣,每以是爲慮,而且過下刑杖,非鉤得實狀之道。故臣倍加審愼,而彦成初則頑忍不服,故刑推不滿二次,而時亨,則施刑卄一度承款。五丁則平問之下,箇箇承款,而渠旣犯倫常大罪,則似有羞愧之心,而反生勃勃之氣,故所爲萬萬痛駭,只施刑三度矣。命珩曰,見御史狀啓,則極爲纖悉周詳,而又聞其潛行時事,其鉤得事情者,亦甚精密矣。上曰,然矣。曾以文姜如莒事,有下敎者,而至於任女之淫兇,實爲無比矣。罪人輩在囹圄時,無交奸之事云耶?雲逵曰,重囚則刑鎖守之,又枷杻,豈敢更有所犯耶?至於彦成,則爲人極其凶獰,自蒙放後,出入場市間,以買飮爲事,而每對人曰,吾本無罪,故上天鑑臨,果得放云云矣。上曰,彦成之言,凶獰矣。高乙坡村,儒臣往見乎?雲逵曰,臣數次入見,而蓋高乙坡一村,在於鐵原府西邊三十里地,而長谷十餘里,地形崎嶇,殆若羊腸九曲,白晝行過,亦有畏㤼之心。而金哥輩三十餘家,谷谷居生,自成一村,屠牛而食,肆惡豪强,罔有紀極,臣果節節數罪以治之。而五丁之獄出後,彦鎰之子石奉,又交奸其孽四寸石哲之妻,殺石哲而率其妻逃去矣。監司金尙星,廉探其情節,多般譏捕,推問其交奸情節,則箇箇承款。以此觀之,高乙坡金哥,皆是化外之民,而淫獄倫獄,又相繼而出,此外多有淫行之未綻露者,此是惡族,不可置之於近京之地。臣謂此村金哥之類,宜徙絶島,以懲其罪,宜矣。上曰,儒臣所達,誠然矣。雲逵曰,臣於筵中,猥膺按覈之命,且承審愼究覈之敎,故下去後,倍加審愼,雖有罪當死者,不爲濫加一杖,俱爲取服後,招入金哥一族曰,彦成等,有極惡大罪,而倖免刑杖,故今番啓覆時,自上特遣御史,使之按覈。人君如天,已俯燭汝等極惡大罪,使之推覈正法,則豈有不得之理耶?罪人等,旣犯通天之罪,故不敢隱諱,皆服其罪,有罪當死,天理當然。汝等無所犯,故玆以放送,汝等歸家後,以彦成·時亨等爲戒,各自勉勵,以孝友敦睦之義,申申曉諭。獄事了當後,則宣布聖意爲第一道,故又發關於列邑,以今年關東凶荒,比諸道最甚,故廈氊之上,軫念東民之殿屎,特遣御史,不但爲按獄一事,爲察民隱,使之安集保存之地,切勿流散,各思奠居,無愆春耕之意,坊坊曲曲,飜讀曉諭,民情莫不感泣朝家軫念之意。臣對守令,則亦以勤恤飢民之道,誦聖敎而縷縷宣布,則諸守令,亦莫不振勵矣。上曰,善爲之矣。上曰,李垍之爲治,何如而能熟耶?雲逵曰,洪川邑小,別無弊端,而李垍莅任以後,愷悌爲治,濟以廉約,曾經畿邑守令,故爲治亦熟矣。上曰,黃晳誰耶?命珩曰,故判書黃欽之孫也。雲逵曰,御史乃是執法之臣,今此所言,非執法之臣所可陳達者,而有所懷,敢此仰達矣。卽今守令,若有犯法者,何敢饒貸?而至於微眚薄過,若抉摘論罪於書啓中,則此時守令遞易可慮。且關東凶荒,比辛壬無減,爲守令者,賙飢之策,分糴之道,竭力經紀,必勝於付之生手。當此凶荒之時,送舊迎新,則民受其害,故臣只論其治績之大體,至於小事,竝皆闊略矣。上曰,然矣。雲逵曰,還上停捧事,已陳於書啓中,今不必疊陳,而以臣道路所目擊者言之,浮黃滿路,景色孔慘,雖辛壬之大歉,未必加於此也。卽今歲色將改,民飢轉甚,雖剝膚椎髓,斷無準捧之勢,而只益其渙散之弊而已,到此地頭,不可無變通之道矣。上曰,頃因監司狀請,已許之矣,御史又請之矣。雲逵曰,獄事了當後,又爲潛行,詳探各邑年事,則雖有尤尤甚·尤甚·之次之別,而統而言之,則凶荒之孔慘,挽近所無,民皆和稷粃而作粥,拾橡實而代食,其中最甚者,雖橡實,不得食矣。卽令監司金尙星,自備堂出去,凡係民弊,無不革祛,時時勉飭守令,使之務盡賙恤之道,民情庶有安集奠居之望,而當此凶年,若非此人,民何以生活耶?上曰,然矣。上曰,金哥所居處,亦凶歉耶?雲逵曰,今年到處凶歉,而渠輩亦盡窘矣。上曰,金孝大之爲治,何如耶?雲逵曰,金孝大,年雖少而爲治極詳明矣。上曰,金孝大,侵民之事,必不爲之,而或慮不熟矣。雲逵曰,是京華子弟,故自有聞見,而極廉潔。至於今年檢田,親自照管,治有條理,民皆稱頌矣。命珩曰,臣在廣州時,金孝大,以繕工奉事,來監陵役,而事有條理,少無侵擾之弊矣。上曰,李領相,以今關西伯善爲做事,乃言曰,臣以一家年少兒知之,而今見做事,果善爲之云。予於金孝大亦然,而乃能如此,此有乃祖乃父之風故也。命珩曰,京畿監司,亦稱金孝大之善治矣。雲逵曰,卽今關東一路,民隱則莫過於蔘貢,莫急於改量,而前後奉命之臣,亦嘗縷縷爲言,朝家已有處分。蓋經界正,則蔘貢亦可以少紓,此則廟堂確守而亟行爲宜。且卽今道臣,爲慮蔘貢之大弊,以朝家許給已量邑續田,方設補蔘庫,以爲均一道減蔘之政,方成節目,報于備局。此法若成,則實爲東民莫大之惠,故臣亦以必行此法之意,力言於道臣,而蓋此法,未量邑改量,然後可以均一釐正。而臣意則改量時,勿送量田使,朝家付之監司,而監司責之守令,則猶勝於量田使。而量田時,勿爲益上之政,然後可得改量之效矣。上曰,所達是矣。雲逵曰,臣潛行時,本道弊瘼甚多,而其中前後奉命之臣,已有採訪,言之者,或事係進上者,或有不可不變通者。臣旣知其朝家必不聽施,張皇陳弊,則事不誠實,故採其中民隱可變通者五六件,陳聞於書啓中,此是東民之痼弊。聖上旣許臣採訪民隱,而若不許如此至易之事,則廈氊之上,軫恤東民之盛意,果安在哉?若今廟堂稟處,則近來廟堂,每有因循之患,且廟堂覆啓,多以令道臣,從長變通爲事,道臣將何以變通?而至於歙谷民弊,其中最爲矜憐,故詳陳書啓中,今不敢更陳,而臣上來時,歙民十百爲群,擁馬呼訴曰,久欲離散,而有父母墳墓焉,有親戚焉,故不忍離去。朝家若不顧念歙民倒懸之至,則殘邑之民,無以支撑,究其情則誠亦慼矣。乞令廟堂,從便變通,以爲殘民支保之道焉。上曰,所達誠然,當分付備局而登對時,稟處矣。上曰,自備局劃給穀物者,足可助賑資云耶?雲逵曰,聞監司之意,則以爲今年還穀,凶歉之故,所捧者皆是空殼,以此分糶,則不可作農時種糧,移轉穀物,可以俵給,以爲救活之計。而若有不足之患,則當觀勢狀請,而東民今年,若不逢此道臣,則民將盡劉,此亦不幸中幸矣。上曰,然矣。雲逵曰,淮陽·通川·歙谷·麟蹄四邑,則面面被凶,旣入於尤尤甚,故道臣·守令,方極力賙賑,而若恩出於上,雖除減大同二三斗,民將感懷國恩,雖死不爲離散矣。上曰,前有此例耶?雲逵曰,金尙迪,以關東繡衣歸奏時,有除減大同之命矣。上曰,登對當處分矣。上曰,潛行時,書吏·軍官,同往耶?雲逵曰,大抵得聞言根之道,在於各岐廉探,而各所聞相合,然後信實無疑,故臣獨爲潛行,而軍官·書吏,各送於諸處矣。上曰,潛行時,宿於何處耶?雲逵曰,或宿於酒幕,或接於村閭,而其處人心甚悍,不爲容接行人,故臣露宿三日矣。上曰,露宿則無虎患耶?雲逵曰,露宿於村家蓬堂,時聞虎吼之聲,亦於鐵原路中,見惡虎害人之狀矣。上曰,儒臣親見否?雲逵曰,親見矣。上曰,如金哥輩,何不虎食耶?雲逵曰,高乙坡金哥,以惡族有名矣。上曰,此罪人律名聞之否?雲逵曰,臣入闕時,招問律官金錡,則奴主淫奸·娣妹淫奸·伯叔父母淫奸·姑淫奸·舅婦淫奸,乃是三省,則五丁·時亨,係是三省,而彦成之律,則嫂叔淫奸者,不待時處斬云矣。命珩曰,臣與同副承旨,同見狀啓,則極爲詳明該備,而且聞潛行時事,則其所探得隱情者,亦可謂神通矣。上曰,然矣。雲逵曰,同副承旨,於此獄,所見與臣同,故欲與之入侍,同爲詳達,而適不得入侍矣。上曰,特爲命送者,蓋有意矣,果不負差遣之意矣,其日啓覆,同副亦請査矣,罪人今果得來矣。守京生存耶?雲逵曰,得染病已死,人皆以爲通天之罪惡,故天殺之云矣。獄卒金贊,面主人安尙順,受賂敎誘之罪,比諸罪人有浮矣。問金錡,則凡自獄官·典獄卒,敎令罪囚反異變亂事情及與通傳言語,有所增減其罪者,以故出入人罪論,而罪人未決,則減一等流三千里矣。上曰,此則可謂已決矣。任女不老耶?雲逵曰,果老醜而妖惡無比,其眸子,如毒貓矣。彦耉則極凶獰,夢佃則極妖惡,此兩人則當施島配之律。而告墓文·伸雪文,彦耉製作丁寧,而告墓文則臣亦得見而載於狀啓中矣。上曰,告墓文,彦耉製作分明耶?雲逵曰,渠若有一分秉彝之心,豈如是耶?告墓文發通中,彦耉着名,渠不敢發明而自服矣。命珩曰,洪鳳漢則啓覆時,詳見文案,知其實狀,故見御史狀啓,稱善不已矣。上曰,啓覆時,同副亦有所達,故如此矣。上曰,彦鈺,何人耶?雲逵曰,金哥中門長,而年近八十,昏無知識,故已放送。而彦弼,卽守京之生父,不能治其子之罪惡,夢佃,亦掩匿守京之罪,豈可無罪也?上曰,彦成之直招,在於者斤老味捉來後耶?雲逵曰,彦成之罪,狼藉難掩,渠之一家諸人,皆以爲殺之無惜。五丁·夢佃·彦鐄,面質時,皆語屈,不能明白發明,而終始限死抵賴矣。者斤老味捉來後,以其母看證之事,及其子時顯,敎誘逃躱等說,一番面質,則無辭取服矣。上命承旨書傳敎曰,今番關東御史,蓋所以按覈,而本道又値大歉,故兼令宣諭矣。御史回奏,詳細究覈,得其實狀,無辜者自可得免,所犯者自可正法,可謂不負特命按覈之意。而噫,干犯倫常,古雖有之,豈有若此者乎?以一人之身,再犯綱常,其滅倫亂俗,不忍視其文也。渠已承款,覈亦詳備,其令該曹,依例擧行。噫,國綱漸弛,人心雖日渝,因其行賂,幾誤重獄。若無今覈,彦成·時亨,其將免刑而食息於覆載之間,可勝寒心,可勝寒心?安尙順·金贊,雖有其律,不可直爲發配,各嚴刑一次後,依律勘處。彦耉,則令道臣嚴刑三次後島配。其他諸囚,其令該曹,分輕重,稟處。而者斤老味之枉被誣招,幾勘一律,渠雖賤人,可謂矜惻,命御史按覈,卽審黑白也,旣知無辜,不可滯囚,卽令放送。其外守令廉問,令吏曹,稟處,而其中雖欠治績者,亦無不法,此時此道,遞易可悶,直令付過自勵,五件民瘼,亦令備局,登對時,稟處。而今聞御史所達,本道民事,可謂孔慘,聞此所達,食其甘乎?另飭道臣,竭力濟活,而其中尤尤甚四邑,特宜有寬民之政,令備局,考往例,登對時,一體以稟。雲逵曰,鐵原雖不設賑,而歉歲曠官,事甚可慮。府使貶罷之代,不待都政,口傳差出,急速下送,似宜矣。上曰,鐵原府使貶罷之代,令該曹,口傳擇差,不多日內給馬下送。出榻敎上曰,傳敎處分外,令該曹,稟處者,御史詳知,與秋判相議照律,可也。上曰,當初審理使,必不泛然爲之,而關係風化,洪鳳漢亦有所達,故特遣御史。而儒臣年旣少,且曾未經事,猶慮其何以爲之矣。今聞所達,且見狀啓,極爲詳密善爲而來,此是梁山梁獄後初見矣。今番之行,不負特遣之意,心深嘉尙矣。雲逵曰,臣於此獄,有區區所懷敢達矣。今此獄事,前古所無之淫獄。非但爲鐵原一境之羞,乃一路之羞,非但爲一路之羞,卽朝廷之羞也。朝廷卽八路之觀瞻,四方之根本。朝廷之上,若礪其廉恥,敦其禮義,以此導率四方,則豈有如此之變怪耶?顧今風習,日漸萎靡,全沒廉恥禮義之大防。惟以躁競趨利爲第一急務,故守百里之任者,亦不以導民善俗爲心,民安得不如此也?臣聞彦耉·夢佃面質時酬酢,與監司金尙星相對憂歎矣。夢佃逃匿京中,故彦耉向夢佃曰,汝在京,必圖差御史,以致按覈之境。夢佃向彦耉曰,汝則必圖得宰相之書札,干囑道臣,以爲解脫之計。御史旣是重任,而一夢佃,可以圖差?監司,任一道宣化之責,而一札可以解脫哉?鄕曲奸細之輩,窺測朝廷之擧措,乃有如此酬酢,此實朝廷之羞也。伏望聖上,深加惕念,奬用遵禮義礪廉恥之人,若以四維導率,則實爲淑人心厚風俗之一端矣。上曰,儒臣所達,極是極是矣。朝廷是四方之表準,雖淮南王,汲黯在時,不行其志矣,所達當念矣。命珩曰,儒臣所達之言極好。出擧條,申飭,何如?上曰,何必出擧條?此下敎,諸臣必聞之矣。上曰,儒臣見幾道耶?此道人心,果何如?雲逵曰,臣見六道矣。上曰,何如,是多見耶?雲逵曰,忠淸·全羅道,則臣父按藩時,隨往見之。京畿則臣爲畿都時見之。兩西,則以今番故相臣李台佐賜諡之行見之。江原道,今番見之,而臣於今行見之,則江原一道,朝家抛棄久矣。武士出身之輩,其數甚多,而朝家無激勸之道,故抱才空老,徒致冤鬱之歎。至於民俗之生涯,亦甚殘忍,大異於三南矣。至於土邑,俱是磽确火畬之田,故峽田一日之耕,計其長廣,則殆過三南三日耕,而其所出,則不如三南半日耕矣,如是而何以聊生耶?其中稍稱富饒之類,僅以粟飯聊生,貧者以橡實糊口,最貧者,橡實亦不得食矣。上曰,橡實實是救荒者耶?雲逵曰,果然,而峽民,稱以山栗矣。上曰,譏捕方殷,峽民其無以此受困者乎?雲逵曰,別無受困矣。雲逵先爲退出。命珩進曰,右副承旨疏批未下矣。由是不得請牌,故敢達矣。上曰,幾忘之矣。右相箚批書之。命珩書訖,上曰,予以右相,爲知大體矣。今又分兩端作撕捱矣。靈城疏讀之。命珩讀至盟天誓地等語,上笑曰,靈城有氣,故有此等語法矣。命珩曰,其文如常時言語矣。上命書疏批訖,上曰,右副承旨,待批下牌招察任。出榻敎諸臣以次退出。
上在昌德宮。停常參·經筵。
下直,鎭川縣監黃柙。
徐命珩啓曰,行大司憲金始㷜,持平李齊華,牌不進,執義李夏宗,掌令閔洙彦,持平南惠老在外,掌令一員未差。今日以監察茶時之意,敢啓。傳曰,知道。
藥房提調元景夏,副提調李日躋啓曰,日氣陰寒,伏未審此時,聖體若何?臣等久未入診,下情憂鬱,有不可言。今日率諸御醫入侍,診察聖候爲宜。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣。予則一樣矣,勿爲入診。大王大妃殿·中宮殿·賢嬪宮,藥房口傳問安。答曰,知道。
洪鳳漢,以弘文館言啓曰,本館下番修撰趙雲逵,以漢學兼敎授,院試坐起,今日晝仕出去,而日晷甚短,一日之內,勢難畢試,每每草記,事涉煩瀆。今後則除草記往來之意,敢啓。傳曰,知道。
又以禮曹言啓曰,來初一日,稱慶陳賀頒敎,告由。其日曉頭,只行廟殿,而朔祭兼行事,傳敎矣。宗廟則依下敎,同日正朝祭當爲兼行。而永寧殿,則無正朝祭與朔望祭設行之事。陳賀告祭,依前例設行之意,分付,何如?傳曰,允。
徐命珩啓曰,憲府連日監察茶時,諫院闕啓,亦至多日,事甚未安。兩司除在外呈辭入啓外,呈告未肅拜人員,竝卽牌招,何如?傳曰,允。
趙明履啓曰,稱慶親陳賀頒敎爲之事,命下矣。藝文提學元景夏,卽爲牌招,頒敎文,使之製進,何如?傳曰,允。
傳于趙明履曰,藝文提學留在。
以副修撰嚴瑀,牌不進禁推傳旨,傳于趙明履曰,推考,傳旨捧入。
傳于趙明履曰,昨日考古例出之承旨,儒臣·藝文提學,入侍。
洪鳳漢,以御營廳啓曰,本廳屬海西一番騎士五十人,標下軍一名,已爲逢點整齊矣。來丙寅年正月初一日爲始,東營入直之意,敢啓。傳曰,知道。
又以御營廳言啓曰,本廳來丙寅年三月閏三月當,海西三番四番騎士,逐朔立番次,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳來丙寅年三月閏三月兩朔,應立右部右司屬公洪左道五哨軍兵,二月二十五日,京中逢點,三月初一日,與中司軍兵。當爲替代立番,趁期調送事。本道監·兵使處,依前知會之意,敢啓。傳曰,知道。
又以御營廳言啓曰,本廳來丙寅年正月二月兩朔,應立右部中司屬公洪左道五哨軍兵六百七十名,已爲逢點整齊矣。正月初一日,與左司軍兵替代後,舊軍放送之意,敢啓。傳曰,知道。
李日躋,以戶曹言啓曰,本曹所屬各司,褒貶磨勘之際,今乙丑秋冬等水站啓本中,一處誤書,擦改之意,敢啓。傳曰,知道。
又以戶曹言啓曰,本曹郞廳及所屬各司,今乙丑秋冬等褒貶,依前例磨鍊以入,而司䆃寺·軍資監·濟用監·司宰監·平市署,今乙丑秋冬等褒貶,因各其司都提調·提調,有故,不得磨勘。至於司䆃寺·內贍寺·內資寺·軍資監·濟用監·司宰監·平市署·五部,乙丑春夏等褒貶,各其司都提調·提調漢城府堂上,有故,竝不得磨勘矣。其時官員,旣多遷轉,有難考績,依近例蕩滌,何如?傳曰,允。
又以漢城府言啓曰,本府郞廳·五部官員·四山監役官等褒貶,自甲子秋冬等,乙丑春夏等,至連因堂上有故,限內不得磨勘,曾已頉啓矣。今則其時官員,皆已遷轉,依近例蕩滌。而其中戶曹所磨勘五部官員褒貶,工曹所磨勘四山監役官褒貶,亦一體蕩滌之意,分付戶曹·工曹,何如?傳曰,允。
吏曹口傳政事,以元弼揆爲鐵原府使。
司諫兪彦述啓曰,請充軍罪人李時蕃,依律處斷。請逆魁坦,緣坐籍沒等事,亟命王府,依法擧行。請還寢罪人泰績酌處之命,仍令鞫廳,嚴刑得情,夬正王法。請徑斃罪人畬孥籍等事,亟命王府,依大逆律擧行。請戊申逆賊巨魁之子,以年未滿未及施法者,亟命王府,竝行孥戮之典。請賊濂收孥籍産,亟命擧行。措辭竝見上新除授正言鄭玉,時在慶尙道榮川地,司憲府執義李夏宗,時在江原道原州地,掌令閔洙彦,時在京畿廣州地,持平南惠老,時在公洪道忠原地。請竝斯速乘馹上來事,下諭。答曰,不允。下諭事依啓。
全羅監司洪昌漢疏曰,伏以臣之父母墳山,於京畿內坡州地,而身縻重鎭,久曠省掃,今又猥膺藩任,勢將從近南下。區區情理,不可不趁今往省,以伸霜露之感。玆敢略陳至懇,仰瀆宸嚴。伏乞聖慈,特許恩暇,以伸人子至情,不勝幸甚。臣無任云云。答曰,省疏具悉。依所陳往省焉。
乙丑十二月二十九日未時,上御熙政堂。承旨·儒臣·藝文提學,引見入侍時,藝文提學元景夏,同副承旨洪鳳漢,校理兪彦好,假注書許彙,記事官李胤恒·崔晑。諸臣進伏訖,上曰,進來達之。彦好曰,依下敎考出,則中原元無太后古例,而宋高宗,爲太上皇時,孝宗有請表矣。上曰,玉冊文,便是表矣。彦好曰,然矣。考之文獻通考,凡諸慶賀,皆致詞,而致詞與賀表無異矣。鳳漢曰,臣亦與儒臣考出,則天子上表,有可據之文字,旣已親製致詞,則表箋,亦無不可上之事矣。上曰,命提學留在者,欲令製進矣。上曰,古則皆表,而漢時亦有表矣。景夏曰,然矣。上曰,昨日領相有達,而予未及知矣。人君果有上表之前例矣。景夏曰,昨日下敎,則未知曲折,而方留藥院,留意於敎文,而俄聞儒臣之言,略知大略矣。上曰,我國之箋文,卽中原之表矣。鳳漢曰,然矣。景夏曰,致詞與表箋同,故皆分類而歸於四六矣。上曰,有儷文集成矣。景夏曰,故判書金鎭圭之所撰也。雖未承昨夜下敎,而伏見親製致詞,文章燦然,實無贊揚之可達,而區區微見,則更爲表箋,未知其宜矣。上曰,注書出去,昨夜親製致詞持入,可也。臣彙,承命趨出,卽爲捧入,奉授承旨。上曰,頒敎亦陳賀乎?鳳漢曰,與陳賀同矣。景夏曰,王世子進箋,亦是小臣之職,而只當製入於東朝矣。上曰,然矣。上又曰,誕日亦有致詞,此則入侍諸臣皆知。而今番陳賀,則異於常例,致詞外,又或有箋文與否,欲問於諸臣矣。景夏曰,臣之微見,則不知而宜有層節矣。上曰,他事則有層節,而愛日之誠,則宜無所不盡矣。景夏曰,情雖無窮,而禮則有節。聖上愛日之誠,臣非不知,而旣致詞而又進箋,似無前規矣。上曰,禮云,禮云,玉帛云乎哉?箋文,近於文具矣。鳳漢曰,王世子則只爲致詞,宜矣。勿爲箋文,未知何如。上曰,承旨所達是矣。景夏曰,東宮則有前例矣。鳳漢曰,不爲賀箋,亦未知有違於禮矣。上曰,是矣。予以愛日之誠,雖無層節,而世子於東朝則無之矣,予當盡言之矣。今番欲行大禮而未果,故欲以爲尊號玉冊之代,此則義起矣。若只如元朝誕日時致詞,則似有缺然,故予亦達於慈殿,而以今番雖與上年元朝陳賀例,而當別有表裏物膳,先爲仰達,慈心亦知其止於此矣。曾於庚申年春帖字,有示意之句。而今日慈殿又下敎曰,春帖字,或慮其又擧六旬字,予以不更爲仰達,而前頭則尤似難矣。慈殿又以慈懿莊烈大妃,則異予爲敎,而晩來何可只受孝道云矣?夜間旣下敎,而此心終似有缺然,故欲以箋文玉冊爲之矣。景夏曰,下敎出於義起,而欲舒缺然之心,則何可不爲?臣等之心,亦有感於懇惻之敎矣。上曰,歲翻後,更當言之,而或慮有動於慈心矣。景夏曰,聖孝出天,慈殿雖過於謙抑,而何可不允從乎?上命承旨,讀達致詞下段。景夏曰,祝字改以忱字好矣。上曰,是矣。忱字愈矣。鳳漢曰,誠切之切字,改以倍字,何如?上曰,然矣。鳳漢曰,共與同字義同,改以均字,好矣。上笑曰,詩人之意思同矣。欲以八域均觀下敎矣。上又曰,慈聖若見六旬字,則恐致礙眼矣。春帖字,亦以六旬戒之矣。景夏曰,改以耳順如何?上曰,耳順字,亦用於婦人乎?景夏曰,然矣。頒敎文,古亦用之矣。上曰,四紀六旬,對果好矣。鳳漢曰,耳順字無以得對矣。上曰,六旬字拔去,亦可惜矣。景夏·鳳漢曰,然矣。上曰,若改六旬字,則有若以文字欺之者,當以六旬仍寘矣。景夏曰,進箋事何以爲之?上曰,承旨書之。上曰,有賀則箋,禮固當也。世子及百官致詞進箋,依例擧行事,已下敎。而予則自古爲帝爲君,而有表有箋者,莫知有例,其令博考,旣有表例,箋奚間乎?依元朝誕辰例,只上致詞,太涉從簡。其令館閣之臣,撰進賀箋於其日,上致詞之後,又上箋文,次上表裏之意,分付儀曹。上曰,見此一節,有覺者,此亦安寶乎?鳳漢曰,然矣。上曰,用此寶奇特矣。古有皇朝寶,而丙子後,在於承文院,故自內爲傳國寶矣。此則用於敎命,故中宮殿·世子宮冊封時,每用此寶。今番箋文,則用此寶,宜矣。景夏曰,此則承旨知之,安寶時微稟,好矣。上曰,知之矣。景夏曰,今日日氣陰寒,昨旣徹夜引接,今又殿坐,聖體若何?上曰,差勝後一樣矣。景夏曰,屢次仰請,極知惶恐。而未入診筵,已爲六十日,今年只餘明日,下情憂菀,有不可言。上曰,歲翻後,當召見矣。景夏曰,蔘蘇飮進御乎?上曰,一貼卽止矣。景夏曰,丸劑進御乎?上曰,歲後當進矣。景夏曰,大王大妃殿氣候何如?上曰,近來安寧矣。景夏曰,中宮殿氣候亦何如?上曰,一樣矣。景夏曰,王世子氣候安順乎?上曰,今則尤實矣。提學儒臣,先爲退出。鳳漢曰,臣之忝居近密,將滿四朔,實有耿耿所懷,今幸得間,何敢嚴畏不陳,以負我殿下乎?臣之所達是,則殿下虛己受之,如其不是,則亦宜明敎,使臣反究,豈非君臣間交勉之美事乎?今當慈聖稱觴之時,如是仰達,極知猥越,而敢此陳達。臣於向日遞出,後伏見帳殿備忘,則凡係不道外,不爲親鞫事,至錄於續典。我殿下垂裕後昆之遠慮,迥出尋常,全保世臣之盛德,哀矜惻怛,近自朝廷臣僚,遠至遐方民庶,孰不感泣鼓舞乎?向日洪禹集輩,下敎之下,不卽待命,臣亦不以爲是,洪啓億上疏,臣亦非之。而統以論之,事件各異,洪禹集之罪,則由於不胥命。洪啓億之罪,則由於上疏。臣固知聖上之鞫禹集輩,非因其子之疏,而只因其不胥命也。然當初禹集輩,所可待命之罪,其本何在?實由於其子之疏,則雖謂之以子罪父,亦非爲過。臣亦非以卽放此輩爲請,而或恐移乙之怒,貽累於聖德。如是仰達,必以臣之所言,置于淵衷,從容留意,是臣之望也。上曰,曾亦下敎,而予無他意,三百年世祿之臣,予豈開荊棘之路乎?承旨所達,不無所見,李德濟事,亦以過矣,爲敎矣。予雖知其然,而世道如此,故果有量者矣。今則慈聖稱慶在前,此正八域均歡,萬物同春之時,予當因時下敎矣。鳳漢曰,臣之如是仰達,初非動於浮議,亦非一毫黨比之意。而未知使洪禹集犯此罪者,果由於誰乎?豈非其子之罪乎?上笑曰,此則予實使之矣。鳳漢曰,此正移怒之事,故如是仰達。上曰,左相亦以苦心達之,其後思之,則誠是矣。左相頃以萬曆故事達之,今番見南漢日記而心尤倍矣。左相所達,非出於無心,予亦有悔悟之端。而每緣此心繫着一邊,少觸則輒動,承旨所達,今始覺其有意,而制此心果難矣。鳳漢曰,左相之事殿下數十餘年,殿下之倚毗亦何如?左相,夫豈爲此輩曲護?而其言誠出於爲國苦心,以左相之知遇,亦不過大體陳達,而未能泝原言之,嚴威之下,孰敢盡言無隱乎?臣抱此耿耿,趑趄四朔,未敢發說者,或慮致聖上之激惱而然矣。上笑曰,亦有諭於左相矣。予則雖出苦心,而或慮後嗣王,作爲抑臣之柄矣。天理人慾,同行異情者是矣。予則雖以苦心爲此擧措,而予猶知其過矣。後王,若又法此,則其弊有甚於訑訑拒人,下敎後,亦有量于心者。而此後則必不因事而更爲過擧,此則劃于心矣。鳳漢曰,右相亦以爲吾輩,皆是聖上陶甄中人,故亦不能見憚云。領相之際遇亦如何?而亦不敢言,其餘諸臣,則進言極難矣。且殿下雖以不道之外勿問爲敎,而後嗣王,若藉重於此,指某某事曰,此乃不道云,則豈不悶慮乎?殿下宜從容思之,若有過擧,則亦卽明白灑落,痛示悔悟之意,使知人君改過,有如日月之更,則非但有光於聖德,而尤有合於垂裕後昆之道矣。上曰,其言是矣。鳳漢曰,殿下前後過中之擧,雖出於惡其黨同伐異,而此亦有不然者。大抵人主,以至尊之勢,執生殺之柄,必使儲君,常知人主有所屈於群下,不可偏執己見,然後庶可爲聖上貽燕之謨矣。上曰,承旨之釋褐未久,數次入侍,亦知其人矣。堯·舜之所以爲堯·舜,桀·紂之所以爲桀·紂,全係於此,承旨所達是矣。予當深爲留意焉。鳳漢曰,下敎及此,臣誠惶感萬萬矣。承旨退伏後,上曰,承旨進來。未釋褐之前,予於重書軒,與前吏參有所言矣。予旣得吏判李周鎭,而又得洪象漢云矣。承旨坐地則尤異矣。予之所喜,非出於私意,亦非以任使爲幸,而實有深意矣。雖以往牒見之,如承旨坐,則輔導之道,與他人別矣。養正閤入侍,曾有所達。今日亦有陳達者,予則已老,而承旨則年少,予非以事予爲勉,而意實深矣。鳳漢曰,臣之四寸所遭,嫌不敢達,而向來寵擢,可知聖意之所在矣。言未及畢,上曰,予別無知鑑,而曾見承旨之先父,且承旨以齋任一入於崇文堂,而不無所量矣。孔子曰,聽其言,觀其行,知人最難。畫虎畫皮難畫骨,知人知面不知心。今日廷臣,雖讀書之人而亦難知矣。承旨初見之時,固已知之,而或猶恐其心不如面矣。近來則尤知其可仗矣。遞出未久,而今又重除者,蓋欲使鍊習國事也。且予五十三,只隔一日,元良亦實,而予則身經艱險,故雖有過中之擧,而無不自知。元良則自幼安逸,未經艱難,若不知予苦心而法予之過擧,則爲臣下者,實難矣。沃土瘠土之敎,亦錄於常訓,而今日下敎,實有惓惓于承旨者,須不忘今日之敎可矣。鳳漢曰,以四寸及亡父事,下敎至此。亡父之事殿下二十餘年,立朝本末,聖上想必審知,而今復提敎,辭旨懇惻,臣誠俯仰泣涕,不知所達。臣才智魯莽,學識蔑裂,誠不足以備任使之末,而今此下敎辭意,謹當終身服膺,以爲一分報答之圖。從今以往,勿論燥濕夷險,筋力所及,則雖水火,不敢避矣。臣之平日所自期者,立身之後,或以諫諍爲任,見稱於朝,而卽今則意思志氣,殆若老人貌樣。向日過擧時,非不知碎首天陛,必爭乃已。而臣之處地,非可擬於風稜敢諫之臣,故含意未果,今始仰達,不勝惶愧。殿下於諸臣,則雖百般戒飭,於臣則一不戒飭。臣於常時,亦有仰揣聖上期待微臣之意,謹當以謹拙規模,作爲報國之圖矣。上曰,節目禮房爲之乎?鳳漢曰,禮房承旨及禮判,當磨鍊矣。承·史以次退出。
上在昌德宮。停常參·經筵。
大殿·大王大妃殿·中宮殿·世子宮·嬪宮·賢嬪宮,政院·玉堂單子問安。答曰,知道。大殿·大王大妃殿·中宮殿,朝廷二品以上·六曹單子問安。答曰,知道。
徐命珩啓曰,備邊司郞廳來言,今日賓廳坐起日次,而過歲相値,不得來會云矣,敢啓。傳曰,知道。
又啓曰,行大司憲金始㷜未肅拜,執義李夏宗,掌令閔洙彦,持平南惠老在外,李齊華牌不進傳旨未下,掌令一員未差。今日以監察茶時之意,敢啓。傳曰,知道。
李日躋啓曰,今日賓廳坐起,旣已頉稟,所當持公事入侍,而過歲相値,不得入侍之意,敢啓。傳曰,知道。
徐命珩,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
趙明履,以弘文館言啓曰,副修撰嚴瑀,旣有只推之命,更爲牌招察任,何如?傳曰,允。
以副修撰嚴瑀,牌不進禁推傳旨,傳于趙明履曰,推考傳旨捧入。
傳于李日躋曰,諸道只封箋事下敎,而京畿封進物膳旣封,此則捧入,其餘諸道,只封箋文,方物物膳置之,陳賀六曹表裏物膳,只封進大王大妃殿之意,分付。
趙明履,以侍講院言啓曰,來正朝王世子隨參陳賀時,宮官不可不備員,而兼輔德·兼弼善·兼說書,俱未差,兼文學黃景源,受由在外,無以備員,事甚未安。在外人員似當有變通之道。令政院,稟旨擧行,與未差之代,一體差出,仍卽牌招,以爲備員之地,何如?傳曰,允。
又啓曰,因侍講院草記,明日王世子陳賀時,宮官不可不備員。在外人員,令本院稟旨擧行,與未差之代,一體差出,仍卽牌招事,允下矣。在外人員,合有變通之道。未差之代,政官,卽爲牌招,開政差出,何如?傳曰,此時豈如此乎?置之。
徐命珩,以兵曹言啓曰,明日親臨陳賀時,本曹堂上侍衛,不可不備員,而參議臣曺夏望,方在呈告中,卽爲牌招進參,何如?傳曰,允。
李日躋,以司饔院官員,以監膳提調意啓曰,全羅道來正月朔朔膳進上,來到本院,故照數監封,則大殿所封物種中,小海衣十貼,粉藿十斤等物,載錄於單子中,而全數不來,此與尋常欠縮有異,莫重享上之物,封進之際,其不審,甚矣。事體所在,極爲可駭,當該監封官罷職,道臣亦難免不察之失,推考警責,而領來陪持人,令攸司囚禁科罪,闕封物種,更爲封進事,分付,何如?傳曰,允。
金光世,以工曹言啓曰,宗廟·永寧殿,祭享器皿,破傷改造數爻,前已別單啓下矣。犧罇十坐,象罇四坐,著罇二坐,簠九坐,簋六坐,龍瓚八坐,爵十七坐,鉶六坐,香爐四坐,香盒一坐,山罍三坐,燈盞臺具一坐,甑蓋具一坐,甑蓋一箇等物,今已畢造。進納太廟之意,敢啓。傳曰,知道。
李日躋,以吏曹言啓曰,奉常寺主簿趙廷履,塡差於宣陵典祀官之後,所當陪進當陵祭物,而謂有因便往來處,今日忽然馳到奉常寺,橫奪獻陵祭物而去。下吏據例告課,終不聽從。不但擧措之駭異,致使宣陵典祀官,臨急變通改差。莫重祭享,典祀官之不有本曹塡差,任自換去之狀,極爲無據。典祀官趙廷履,事過後罷職,何如?傳曰,允。
洪鳳漢,以戶曹言啓曰,依傳敎,左議政宋寅明,自去九月至來正月合五朔祿俸,令倉官更爲輸送于本家,則以爲爲參鞫事,雖已承命,相職終難仍冒,常祿不敢領受云。祿俸又不領受,何以爲之?敢稟。傳曰,令倉官更爲輸送。
又以義禁府言啓曰,全羅監司狀啓,據刑曹粘目內,雲峯前縣監鄭鐩,及平安監司狀啓,據刑曹啓目內,江界前府使李裕身,高山里前僉使鄭運一,渭原前郡守具石柱,外叱怪前萬戶李顯源等,移本府處置事,允下矣。鄭運一·具石柱·李顯源,今方待命於本府,卽爲拿囚,而鄭鐩兼營將守令,李裕身兼防禦使,俱在任所,依例發遣府書吏,交代後竝拿來,何如?傳曰,允。
大司諫尹心衡疏曰,伏以臣之罪戾,臣實自知,鈇鉞湯鑊,乃分之宜。聖度如天,一味涵貸,前後責罰,只止外補,而輒煩收召,旋復舊踐,臣銜感之餘,只增隕越。不意秋間奬諭,出於萬千夢想之外,實非釁累賤臣,所當得者,而水部寵擢之命,忽下於圜土泥首之中,曾未多日,繼有喉司之特除。臣惝怳迷冥,實不知何以致此,而適當朝家有事,百僚憂惶之日,旣不敢陳懇辭避,不能變改塗轍,嚴旨之下,泯默荐違。天地之德,雷霆之威,有若昧然而不省,人理盡矣,臣分虧矣。至今追惟,尙覺汗體。玆於荒郊病蟄之中,又伏承諫垣除旨,臣於是抑塞窮蹙,益不知所措。噫,臣之不肖,亦嘗忝叨邇列,出入經幄,其本末長短,莫逃於淵鑑之下矣。碌碌庸庸,無善可紀,而其絶意榮進者,不過由於才識駑下,自知不堪於需世,疾病危劇,無望進步於仕路而已。若蒙大化陶甄,不枉其性,使之安意沒身於壟畝之間,則聖朝亦爲遂物之深仁,而至於誤垂恩褒,輕加爵賞,有若崇奬恬退之士,則毫不襯於微臣分上,而只彰其平素欺天欺人之罪矣。此政朱子所謂美官要職,從容辭遜而得之者,而將使自私圖便之流,虛僞壟斷之習,日益滋長。臣雖淟涊,聞命惶恧,實不敢以寵爲榮,而在聖朝風勵棕核之政,亦豈不大有所傷乎?至於君不見其臣,臣不見其君之敎,臣捧讀未半,涕血交逬。臣雖不忠無狀,亦有秉彝之天,豈無區區犬馬之戀?而逖違天陛,今已卄載于玆矣。鐫心銘骨,日夜所祈願,惟在一覲耿光,退塡丘壑。昨年恩諭之下,冒昧肅命,意蓋出此,而適値聖候靡寧,講筵久停,低徊數十日,終不一登文石,狼狽而出,此實臣窮命使然,而今則病勢轉危綴,縷命難保昕夕,或恐螻蟻微忱,終無以自伸,而永爲泉壤不瞑之恨。言之至此,豈勝於悒?噫,膠守一己之微尙,辜負曠世之渥恩,人臣負犯,孰大於是?臣之目下所企祝,惟願亟伏刑章,少安垂死之賤分,去就一節,非所可言,而官名大小,職事輕重,有不暇煩論矣。臣之疾病才具,本不堪供職之狀,前後辭疏,殫竭無餘,而其間亦不無一二情勢之難進者,頃年一疏,蓋已略及,而或恐日月之明,有未及究察歟。臣於乙巳,猥隨諸臣,屢參三司之論,及今歲月已多,桑海已幻,往劫前塵,臣不欲更提,而第臣身是舊人,官又三司,每承除命,中自徊徨,始不敢冒昧承當,終至於孤征不廻,是雖私義之所不安,而已作公朝之所共諒矣。其義尙可以冒出乎?且臣賦性戇愚,與世寡合,無機關權數,可以投俗,無私智辨給,可以媚人,而況今俗尙時好,率與之相背。臣平居憂慨,嘗竊以爲國家之惡朋黨而欲去之者,正所以惡其私也。然而但有欲去之心,而未得能去之策,則畢竟所成就,要不過苟且臠卷,爲彌縫目前之歸,而其害必至於風氣日益靡,人心日益陷,不惟朋私之不可祛,而擧朝靡靡,已成私邪之界,是豈我殿下惡其私之本心哉?今則流沠漫漫逐利貿遷,變幻分裂,趨捨靡準,爵祿爲孤注,而躁競奸欺之無憚,名節爲土芥而義理是非之無間。列朝培養之士氣,先賢振作之遺風,掃地剗却,而所餘者,只是向日黨論之流弊耳。直道之陷敗,言路之杜塞,更無餘地,唯念聖明有過擧,宰相有大罪,無一人發口者,而今日國事,已無可言矣,臣於此目擊心傷,而臣旣淺短無能,上無以出氣力而猷爲,駑㤼無勇,中不能捨死生而盡言,下此而改頭換面,沾體塗足,自混於流波,則亦有所不忍。百爾思度,尙何所歸?只是丘壑放廢,窮餓而沒身者,有此一條□□,此豈臣所樂爲哉?情窮勢迫,蓋出於不得已也。臣聞人臣事君,守身爲上,報恩次之,臣之一味退伏,不敢冒進者,只欲量時審分,以自守其身,而蓋亦不欲負殿下之恩而已。其心不亦悲乎?此臣所以仰恃知照,披瀝肝血,哀之不哀之。蓋決於此,區區蘄望之私,只在殿下矜察此心,使之放棄田野,許遂素願,是臣之大幸也。目今新元已屆,萬品忻忭,況且國有大慶,賀班將設,此實前古罕有之晟擧,舞蹈歡頌,跛躄攸同,而臣病掩床簀,末由趨造於呼嵩之列,猥將私懇,瀆擾於此際,臣罪尤萬萬。伏乞聖明,亟命有司,削臣職秩,治臣罪戾,以爲人臣辜恩慢命者之戒,不勝萬幸。臣無任云云。答曰,省疏具悉。爾其勿辭,察職。
副提學鄭翬良疏曰,伏以臣於日昨,伏奉館職除書,此實非臣所當叨冒者。臣仰以憂公朝官人之政舛,俯以悶臣身僥倖之已甚,惶駭愧恐,不知所處,歷屢日而未能已也。噫,國家倣唐·宋故事,設置館職,必以一時詞學之英充之,責其論思啓沃,入而橫經討論於人主之前,出而可否䮕難於名論是非。蓋其地淸責重如是,然其選有時乎重輕高低。故如臣不肖,昔者亦得以玷冒選中,曾不能以引據經義,仰答淸問,而又不能以言議剖判明白,至今回瞻西淸帷幄,猶有餘愧騂然。不自意進而爲諸學士之首,則此豈臣夢寐之所曾到也?臣聞雖在先輩,文學名望,鬱然伏一世者,苟叨是職,則必爲之逡巡低徊而不敢當焉。今其見於前人文集箚疏,而爲難安祈免之辭者可考也,則其職之淸華,又因此而可見也。今臣文質才學,一無可以比數於人者,而遭際明時,造化陶甄,宦跡所至,輒有幸會,然亦未有甚於今日之命也。書曰,官不必備,惟其人。由此言之,與非其人,寧有不備之官也。雖百官衆職尙然,況所謂一世之名選者哉?矧今世道日乖,薦紳大夫,相與牴牾不平,以爲明主之憂久矣。詩曰,自古在昔,先民有作,溫恭朝夕,執事有裕。臣每詠歎於古人和同之福,而爲之有感於中也。當此時也,誠使有經識學術者,處此職,如古之稱內相之爲,則其彌縫其闕失,調柔乎紛紜,所以日趨於優遊平中者,存乎其人耳。其爲效,何可一二數也?今乃以如臣不似,充備。苟以榮臣一人則可矣,其爲國家計,不以謬乎?其於官不必備之經旨,不亦背之甚乎?此臣所以官愈榮而愧愈切,寵冞新而憂冞深者,亦非獨區區爲臣之私也。伏惟聖上至明,不待臣辭之畢,而亦必俯諒臣非由飾讓也。伏乞聖慈,亟命鐫改,以安愚分,以重官方焉。明日月正元日,聖上親賀長樂,孝思不匱,凡在臣隣,咸與嵩呼之祝,而唯臣匪分之職,纏絆在身,無由趨參於班行之末。情禮具缺,罪戾甚大,竝乞重勘,以勵群工,不勝幸甚。臣無任云云。答曰,省疏具悉。爾其勿辭,察職。
