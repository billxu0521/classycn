上在昌德宮。停常參·經筵。
夜五更,流星出亢星下,入巽方□□,狀如鉢,尾長三四尺許,色赤。
祭罷後,大妃殿·大殿·中殿·世子宮,政院·玉堂·二品以上·六曹·大司憲問安。入啓。答曰,罔極。大妃殿·大殿·中殿·世子宮,政院·玉堂·二品以上·六曹·大司憲,歲謁問安。答曰,知道。
政院啓曰,□□□□□吳挺緯推考事,命下矣。臺諫,方以禹尙中罷職,吳挺緯罷職不敍,論啓,遞差及推考承傳,不得捧之意,敢啓。□□□□。
傳曰,天氣極寒,承旨,典獄摘奸,輕囚放釋。
持平李廷夔啓曰,臣於昨日,自本府開坐,詣闕傳啓批下之後,直往宣仁門外依幕,爲今日陪祭之計,而下人請臣□持衰服□者,日暮不來苦待昏黑之後,坐送傔人,急走催促,時刻已過,竟未及陪哭之列,下輩之怠慢,不足煩達,而不參陪祭之□□□□之身爲法官□□□□□□晏然在職,且吳廷緯之縱酒顚妄,非尋常酒□□□□□輕歇,議罪不當,物議藉藉,人皆爲非,臣之庸陋,忝居□□□□擧□□□節節無狀,臣何敢靦然仍冒乎?請命遞斥臣職,□□□□□辭,退待物論。
右副承旨南翧書啓,臣承命摘奸□□□□□□□□及本署囚案,一一憑推,點閱囚人,則被囚之數,□□□十七名,而其中李潤培次知莫生,張戒元妻靑今,洪儀信,□□□景男,李承善次知今伊,文孝男,石希福,禮同等,□□昨□□,分付,纔已放送云,其中崔得男妻國香,則以其夫打人姜□□奴云伊□□□婢□□則以貢物未納婢戒月,則以偸物現捉,韓□□□□□□□□逃避上典,皆以輕罪,仍在囚係之中,此外書吏□□□□□□□□□一次知禮香之以所任遲晩,金大云及永□□以犯□□□昨日都囚徒到院之後,始爲被囚云,此等人則□□□□重大,似在疏釋之中,故前後囚人十名,竝卽放送,而當□□歲朔之日,曲推哀矜欽恤之仁,特命放釋輕囚,凡在□□之徒,不計其負犯輕重,皆有再生之意,莫不頓頭翹足,□□□□□□□臣,只凭囚徒懸錄,未詳其情罪之,如何?不敢□□□□釋,不足以奉揚德意,令攸司惕念,近日申飭,從速疏決,實□□□□□□囚人李錫命,以其妹李姓人呈辨事,自禁府移囚,而旣非身犯之罪,久繫凍獄,其所呼訴,實爲可矜,如此者似在姑爲保放,□□□不輕,不敢容易稟處,竝此敢啓。傳曰,依啓。李錫命,姑爲放送。以上朝報
上在昌德宮。停常參·經筵。
正言李齊衡辭職上疏。留政院。
藥房啓曰,屬玆月正,寒威益劇,伏未審夜來,聖候若何?昨日冒寒行祀,臣等無任憂慮,敢來問安。答曰,時無所患矣。
大司憲南銑啓曰,以臣庸陋,忝竊言地,自知不似,身且落傷,上章乞免,未蒙恩遞,揆以分義,不敢再煩天聽,病伏私室,以俟公議之發,而正朝擧動斯迫,臣又不敢偃然退處,黽勉出謝,與二僚員相會行禮,掌令李尙逸,聞其姪女之喪,先爲出去,臣仍與持平李廷夔,論啓吳挺緯酗酒之失矣。昨夕得見李廷夔引避之辭,則其中一款,乃以吳挺緯議罪不當,物議非之云。臣不勝瞿然。凡論啓中,措語輕重,議罪當否,責在長官,物議之來,臣實當之,昨緣日暮,不得詣闕,今始來避,臣之所失尤著,以此以彼,決難仍冒,請命遞斥臣職。答曰,勿辭。退待物論。
東昌尉權大恒上疏。大槪,爲父老職加資事。留政院。
吏曹判書金集上疏。大槪,病勢轉深,再陳危懇,請遞職名,以便公私事。入啓。
修撰張次周辭職上疏。留政院。
答吏曹判書金集疏曰,省疏具悉。卿雖老,筋力尙强,必不至於□□□辭,安心調治,速爲出仕。以上朝報
南翧大司憲南銑,持平李廷夔避嫌,執義宋時烈,掌令李梓·□□安邦俊在外,掌令李尙逸服制,今日監察茶時之意,敢啓。答曰,知道。
韓必遠啓曰,明日常參·經筵,取稟。傳曰,停□。
吏曹判書金集疏曰,伏以,臣私情懇迫,二行缺非敢遽爲釋□圖便之計,□□喪明之餘,心神錯亂,氣力澌憊,雖以天地生成之德,□□未至溘然,而其不能陳力供職,則明矣。都目以下缺以上缺日後議穴之事,醫官之或自編配,或自囚繫,而使之來參議藥之列者,自有前日已行之事,何必徑先收贖,壞了應行之法乎?非但有違法例,且關後弊,臣等所爭,實出於此。朴守玄之沈湎鄙悖,種種可愕之狀,旣已彰著於兩御史書啓中,別無隱情可問之事,而削版之罰,乃是士夫間羞辱之特甚者,臣等之論,豈敢有一毫爲守玄救解之計,而有所彼此於其間哉?殿下乃以先施削版之罰,後解嚴治之律爲敎,臣等雖極無狀,必不至於忍爲此態,殿下之疑臺閣,其亦太甚矣。從前陵官之以樹木執頉事,拿問科罪者,非止一再,而每以不能檢飭之律明斷,而今乃直用盜園陵樹木之律,不但物情皆以爲過當,他日陵官,設或有自犯伐木者,又何以加其罪哉?臣等之慮,只在於朝家用法,輕重失宜,而有以啓撓法之弊也。且請推該府,自是體例間當然之事,亦豈敢救解徒配之陵官,自陷於喪臺閣公道之罪乎?至於拑制之敎,尤非臣子所可聞者,臣等於此,益不勝惶惑之至,直欲攢地而入也。臣等當此遇災修省之日,旣不能裨補萬一,惟此循例論事,嚴敎至此,將何顔面,一刻仍冒言責之地乎?請亟罷臣等之職。答曰,今觀避辭,誠可笑也。以別無隱情,爲救解之地,吁亦異矣。今日御史書啓中,所載之人,有何隱情,而皆有拿問之事耶?遽以不成說話之罪,敢爲自明之地,其喪失廉恥,不亦大乎?深爲爾等惜之也。勿辭。
前佐郞閔蓍重上疏。大槪,敢陳湖南沿路所見,冀蒙裁處事。入啓。
戶曹參判南老星上疏。大槪,伏見左副承旨李俊耉上疏,大槪,則發怒於推緘,費辭醜詆,勒加極罪,臣不敢晏然,敢陳危悃,冀賜鐫罷事。入啓。
答左副承旨李俊耉疏曰,省疏具悉。爾其勿辭,從速察職。
司諫吳斗寅,正言李秞·李翊相再啓。還出給。
傳曰,勿辭後退待,臺閣處身之規也。今者吳等,擧措頗妄,喪失廉恥之狀,固不足責,而政院之惛妄捧入,誠極驚駭,當該捧入承旨,姑先從重推考。
院前啓。以下缺
上在昌德宮。停常參·經筵。
夜一更,流星出鬼星中,入昴星下,狀如拳,尾長三四尺許,色赤。
同副承旨吳挺一上疏。大槪,卒得右邊不仁之症,冒萬死乞遞事。入啓。答曰,省疏具悉。爾其勿辭,調理察職。
修撰張次周辭職上疏。入啓。答曰,省疏具悉。爾其勿辭,調理察職。
正言李齊衡辭職上疏。入啓。答曰,省疏具悉。爾其勿辭,調理察職。
內醫院官員,以都提調·提調·副提調意啓曰,牛黃之貴,皆由於市井之乘時射利,故市官平准之,法官禁抑之,民不敢犯者,非其利欲之心輕也,以其畏法之心重也。世降俗末,人心漸渝,法禁漸弛,牟利之輩,徒知有利,不知有法,蕘豎菜女,任意增價,利欲無窮,而防禁不嚴,凡百物價,日以翔貴,無足怪也,可勝痛歎?牛黃,在前殊甚稀貴之時,一部之直,多不過六七疋之木,而近來此物之價,日增月加,外方進上牛黃,小不下七八同之木,而猶患未得,欲貿京中,則索價益高,雖積許多之物,亦未易貿得,民結之役重,外方之怨咨,無逾於此也。知其如此,而不爲變通,則譬如見人之入水火而不爲之拯救也,其可乎哉?臣等,待罪藥房,敢請御藥減數,固知未安,而如能節用,可以支繼,則限年權減,以除民弊,卽聖上之所願聞者,故臣等,反復商議以啓矣。闕內御用,非所敢論,至於啓下藥,則非如諸宮家萬分切急必用之病患,牛黃賜予,一切節略,京畿·黃海·江原·咸鏡及三南來春等所納之數,量宜權減,牛黃價歇間,姑勿准捧,則御用無告乏之患,窮民蒙莫大之惠,厥價亦可漸低,新化之初,似當講而行之,敢此仰稟,如蒙允許,則各道所減□數,書啓之意,竝此陳啓。傳曰,所論是矣。依此爲之。
吏曹啓目,粘連修撰洪處大上疏云云。玉堂之官,兄弟本無相避是白□,不可以一時陳疏,有所輕遞,而但洪處大,身有疥瘡,不能運動,則□難帶職,而經幄之臣,該曹不敢擅便,上裁,何如?啓依所啓施行。
傳曰,明日晝講爲之。
合啓,金自點負君誤國之罪,不可不遠竄之意,臣等論之竭矣。殿下聞之熟矣,而兪音尙閟,臣等竊惑焉。今日兩司之論,實一國公共之論也,臺閣雖欲停止,其於公議何?兩司之論執,已逾半年,筵中儒臣,備陳論列,而殿下猶不允從者,豈不以自點舊日勳勞,而有所不忍故也?臣等,請言其不然,夫王者,所居者天位,所治者天職也。喜怒賞罰,必循天則,然後宗社國家,可得以保,殿下徒以一時之私恩,强拂擧國之輿情,是豈居天位治天職之意乎?臣等所以逐日爭執,不得請則不能止者也。請勿留難,亟命遠竄。答曰,毋庸强煩。
院啓,田畓立案一事,實是今日之巨弊,論執屢日,未蒙允兪,至以失其田地者,萬無見奪含默之理,若今査出,則必有疎屑之弊爲敎,臣等之惑滋甚焉。后非民,無以爲國,民非田土,無以爲生,不但勢家稱以立案,冒占民田,遐方土豪之武斷鄕曲者,爲尤甚,至於有文券而昭載於田案,或因厥主之流離,抛荒數年,則便謂之無主,而圖出立案,以爲己物,哀我無辜之民,能與豪勢之家,爭是非辨眞僞者,有幾人哉?且聞諸宮家,則稱某地陳荒,發遣宮奴,持入啓公事,東西立標,立標之內,無論陳荒時起,有主無主,盡爲打量,故百姓雖累代耕食之地,無不見奪,間或有呈訴於監司者,而監司亦以爲啓下之事,非本道所可擅便,使之呈法司,或上言而退之,監司猶不敢下手於其間,則一守令,其可詳査決給耶?雖欲決給,其勢不可得也。亂後陳荒處,若無厥主,則毋論貴賤,固宜耕食,而流離者還集故土,持文券而推之,則亦何可不給其主耶?今此査覈之擧,雖是豪勢之所不願,而八方小民,將欣欣鼓舞之不暇,有何騷屑之弊哉?伏見黃海監司狀啓,則家·山·宅·野,有同淵藪·浦·海·島·嶼,各有主張,惟利是急,聚斂多門,海西如此,則他道可知,害國病民,至於此極,而不爲禁斷,任其攘奪,則其何爲國乎?海州文案,則特擧其所聞一處而陳達也。如此之類何限,而獨爲査覈海州而止哉?況此事,初不發論則已,旣已陳請,而自上不爲允許,則豪勢之家,益無所忌憚,而其於遠邇之瞻聆,爲如何哉?請勿留難,亟命下諭諸道監司,査覈立案,有主田畓,還給本主。洪淸兵使禹尙中,目不知書,吏緣爲奸,營屬軍士番布,再徵三徵,猶不免未收,至於養馬之卒,以衙奴代立,勒捧價木十五疋,怨聲盈路,流亡相繼,雖下遞差之命,不足以懲其貪虐之罪,請命罷職。
持平李廷夔,大司憲南銑,竝引嫌而退,酒失雖出無情,相規在所不已,而不敍之請,亦非輕典,則不可以此爲嫌,而不參陪祭,勢難仍在法官,當初論啓,旣已參商,則別無可遞之失,請持平李廷夔遞差,大司憲南銑出仕。
答合啓曰,毋庸强煩。
答院曰,依啓。禹尙中旣已遞差,不必罷職。田畓事,予非欲奪小民之業,而助豪勢之無忌殫也。令方伯守令,毋論宮家土豪,虛心接訟,辨曲直而處之者,欲其事得着實,而彼此俱便之意也。爾等必欲如是,殊未曉其意也。
副提學閔應亨上疏。大槪,受由下鄕,還路中寒,不得復命,亟削職名事。入啓。答曰,爾其勿辭調理,速爲察職。以上朝報
有政。吏批,判書金集服制,參判金南重,參議李行遇進,行都承旨韓必遠進。
兵批,判書韓興一,參判李曼進,參判金益熙服制,參知未差,右副承旨南翧進。
兵批啓曰,洪淸兵使,今當差出,而擬望之人絶乏,在任未滿十朔,未及解由人,竝擬何如?傳曰,依啓。未滿十朔者,勿擬。
以李晦爲鐵山府使,尹珹爲林川郡守,崔振溟爲豐基郡守,洪命一爲兵曹參知,李翼徵爲龍宮縣監,朴守素爲奉化縣監,權謹中爲扶餘縣監,金就章爲瓮津縣監,朴培元爲漆原縣監,宗室涑爲益豐君,宋協·金之聲爲學錄,孫海英·郭岌爲學諭,李晩吉爲承文博士,盧亨夏爲承文副正字,李正英爲校理,洪處亮爲兼校書校理,宋浚吉爲進善,趙絅爲副摠管,朴宗一爲白翎僉使,洪興祉·鄭道榮爲文兼,金繼祖·姜琠爲武兼宣傳官,鄭漢驥爲南虞候,元䎙爲洪淸兵使,趙壤爲司僕將,金瀅爲五衛將,吳䎙爲五衛將,鄭溥賢爲五衛將。
傳于韓必遠曰,往在燕·瀋之日,陪從軍官等,喫苦萬狀,功勞甚重,各別收用,以酬其功勞事,言于兩銓。
又傳曰,三和縣令金興祖,孟山縣監李綏邦除授。
兵批啓曰,五衛將朴翰男戶奴,呈狀于政廳曰,感激天恩,急急上來,中路得病,差復未易,侍衛重地,不可久曠,本職改差云。羽林衛將元成集戶奴呈狀,前月十二日,爲肅謝,乘曉進詣闕下之際,中路氷坂,落馬重傷,差復未易,侍衛重地,不可久曠,本職改差云。竝本職改差,何如?傳曰,允。
又啓曰,洪淸兵使,非人人所可堪擬,故以曾任守令,未滿十朔,未及解由人擬望事,仰稟矣。今承批答,有依啓。未滿十朔者則勿擬之敎,解由之法爲重,而未滿十朔者,則只文書傳掌而已,別無拘礙之事,而解由未及到曹之前,亦不可循例備擬,故敢爲啓稟矣。措語未瑩,有若兩款事然,極爲惶恐,旣有依啓之命,仍爲備望以入之意,敢啓。傳曰,知道。以上燼餘
李䅘啓曰,傳曰,同副承旨之病,實病耶事,傳敎矣。同副承旨吳挺一,再昨例出,昨日以病不來,仍呈辭疏,臣等以數遞未安之意送言,而一向不出,病之輕重,臣等亦未詳知矣。傳曰,知道。
南翧,以兵曹言啓曰,別抄騎士,去月二十八日,開坐試才,分等別單書入之意,敢啓。傳曰,知道。
尹絳,以弘文館言啓曰,缺應敎以下六員內,應敎二員·校理缺修撰臣金佐明,自歲前姑降缺張次周上疏,有調理之命,下番則無應觖負,當此逐日開筵之時,上下番不得備員,至於如此,誠極未安,上下番闕員,以在京無故人,當日政盡爲差出,牌招肅拜,推移入直,何如?傳曰,允。
兵批啓曰,紙砲監造官金贇·余鳳吉,六品遷轉事,命下矣。金贇·余鳳吉等,皆已出六品之人,何以爲之?敢稟。傳曰,陞敍。
尹絳,以吏曹言啓曰,來初七日,行永寧殿春享大祭,初獻官實差錦林君塏,方遭一家喪,預差知中樞府事李英達,痰喘極重,亞獻官實差行司果許穡,遭同生妹喪,預差缺疾方劇云,不得已同日受誓戒,缺傳曰,知道。分明實病之人,不必。缺
副提學閔應亨上疏曰,伏以,臣猥蒙恩暇,往省先壟,私情旣伸,不敢遲留,促馬登途,擬趁賀班,筋力疲困,未暇較計,數日之內,嚴氣折綿,昨於半途,卒然中寒,四支如束,眩症兼發,昏黑之後,僅以到家,僵臥枕席,達夜叫吟,晩來痛定,倩人扶坐,精神怳惚,如墜煙霧,手足戰掉,若負霜雪,尋丈之間,亦不能運,詣闕復命,誠難自力,顧臣所叨之地,非他閑漫之比,豈容一日爲養病場也?從前尸素,已不可言,而卽今逋慢,罪尤大矣。伏望聖慈,憐臣衰朽無用,察臣情勢維谷,亟許遞免,以便調治,則自今至死之年,皆殿下賜也,臣無任云云。答曰,省疏具悉。爾其勿辭,調理察職。燼餘
上在昌德宮。停常參,只晝講。
吏曹啓曰,臺諫有闕,政事,取稟。傳曰,過齋戒後,爲之。
備邊司啓曰,以府啓恩山等三縣還設事,請令廟堂議處事,答曰,依啓事,傳敎矣。逆賊所居官,罷其守令,革其邑號,乃是祖宗朝金石之典,卽所以嚴治而痛懲之者也。不可以些少弊端,有所撓改,故丙戌年,恩津等三邑,合爲一縣時,亦多識者之言,而一遵法典,再三商確,稟定遵行,已過五年。先朝酌定之事,年限不遠,到今似難輕議,而民情怨苦,事勢難便,實如臺臣啓辭,則亦合有變通之擧,而自下不敢擅便,上裁,何如?傳曰,法典之意,誠非偶然,而年限又不遠,姑置之,可也。
合啓前啓,自點請亟命遠竄事。答曰,勿煩。
院前啓,請勿留難,亟命下諭諸道監司,詳査立案,有主田畓,還給本主事。忠淸兵使禹尙中,請命罷職事。入啓。答曰,已諭,毋煩。
傳曰,下直守令引見。
晝講入侍,知事趙絅,特進官李曼,玉堂李正英·朴安悌,承旨尹絳,假注書柳貞立,史官申混·趙嗣基。
領敦寧府事金尙憲上疏。大槪,病勢轉劇,今將永辭明時,不任惓惓之衷,少伸哀悃事。入啓。答曰,省疏具悉。卿之所患如此,深用慮念,宜安心善爲攝養,政令重拂公議,訛言日興者,無非予不德之致,恐懼殊深矣。仍傳曰,遣內醫看病。
同副承旨吳挺一上疏。大槪,病勢深重,決難供職,更伸危懇,乞遞職名事。入啓。遞差。以上朝報
晝講時,兵曹參判李曼所啓,臣纔自南藩遞來,故有所聞見推度者矣。南邊舟師,無一可恃者,風和時,則僉使所存處,防軍九十名,萬戶·權管所在處,防軍八十二名定給,風高時,則皆折半定給,又有射砲手四十餘名,若不放軍徵布,則足爲緩急之用,而邊將,不畏法禁,惟以肥己爲事,無軍之船,臨急何可運用乎?所謂防軍者,無論水陸軍寺奴,柒谷·義興以下列邑之軍,皆隷舟師,而陸地之軍,不閑舟楫,且列鎭土兵,不事農作,以代立防軍資生,故或有私自受代者,或有自官家收布雇立者,事係兩便,有難一切禁斷,而今則爲邊將者,收捧價木三疋,自用二疋,以一疋與土兵,以爲監司·水使點閱時,充數逢點之地而已,則豈不大可寒心哉?上曰,以陸地之軍,猝然驅入於風濤中,則其不病者鮮矣。況望其能當櫓役乎?收其布,給土兵,以資其生,而定爲舟師,則事甚便當,而但各浦土兵,足充一船之數耶?對曰,如栗浦·曲浦等殘鎭,則不足云,而他鎭則皆可優爲矣。且召募陣,凡有七處,而防軍不足,只給一百四十名,不能每朔輪回,若使恒留待邊,則勢難支堪,故只得調用於春秋水操,及有事變之日,常時則在家待變,其在四五日之程者,臨急奚暇收集乎?頃於改分防之際,雖以近邑之軍換給,而猶或散在一二息之程,亦難倉卒得力矣。且各官戰船,元無格軍,自朝廷折給陸束伍百餘名,而亦不可長在船上,故唯於春秋水操及有事變時調用,其於海防,尤極虛疏矣。臣於上年,具由狀啓,欲爲變通,而事係更張,終不得行矣。上曰,所欲變通者,何策耶?對曰,其時狀啓,必在該司,而以臣愚計,所言變通者,三策。其一,往日平安道軍丁,沒數團束待變,故防軍精三壯之外,絶無騎·步兵·京砲保諸員·樂生·胥吏·錄事等京衙門之役,所以重邊備也。今若於柒谷以下舟師各官,依往日平安道例,盡除京衙門之役,專屬防軍,則數年之後,生齒漸繁,召募陣及各官戰船,皆可准給防軍,使之輪回立番,以備不虞也。然而卽今宿衛,亦甚不足,砲保等役,俱係重大,臣亦知其猝難變通,而舟師着實之策,無踰於此者,故不得不量陳矣。其二,兵務精不務多,與其虛張無用之數,無寧合竝船隻,以圖實用,或以三隻爲一隻,或以二隻爲一隻,合其格軍,使之輪回待變,則似爲便益矣。然當此邊虞孔棘之日,減損船數,亦似未妥,故不獲已有苟且之計矣。其三,沿海各官,有海尺等,或屬營門,或屬各官,或屬京衙門,今若捕出戰船止泊處近居海尺等,無論彼此所屬,定其額數,折給各官各鎭水陸軍,及公賤除其身役,私賤則量宜給復,以爲臨急調用之地,則雖不若輪番待變之爲愈,而或有一分得力之望矣。且各官守令,職摠諸務,不得專意舟師,而戰船代將,例以定虜衛·忠贊衛等卑賤闒庸之類差定,又不恒留船上,今若因循此規,則宿弊終難矯革,爲今之計,莫若先擇代將,以出身兩班中有才望者差授,而定給若干使喚,又除耗穀給料,使之恒留待變,而能擧其職者,依陸束伍將官例,五十朔陞遷,其中表表有聲績者,令監司·統制使,別爲啓聞,除授邊將,則必有激礪報效之心矣。上曰,事甚便當,而無乃有弊端耶?對曰,海尺之屬於京衙門者不多,不過營門減損若干海尺,別無弊端,而但恐如是變通之後,任事者不得其人,終無一分之效,則是可慮也。上曰,事若便好,則何可預料其任事者之不得其人,而不爲之變通乎?
又所啓,對馬島,在東萊之南,多大浦,在東萊之西,加德·天城·安骨浦·薺浦,又在其西,加德·天城,舊在絶島,而壬辰亂後,移在陸地,與安骨浦同在一處,巨濟島,又在加德島之西,而鎭海縣障海,在其北岸,固城縣,在鎭海之西,巨濟·固城之官,乃是見乃梁津渡之處也。統營,處於見乃次等之西北,而閑山島,蔽其南,則倭船之向統營者,必過巨濟,由見乃梁而進巨濟之南,則無邊大洋,若非風恬浪靜之日,則勢雖直過,不幸有變,則倭船必不舍熊川·東萊·巨濟,而直向統營也,明矣。今乃盡將巨濟以東各浦戰船,添防於統營,是猶撤門墻之備,而移守堂隩,非計之得者也。似聞此非舊規,柳琳爲統制使時,盡放營下防軍,而欲役使各浦防軍,患其無名,托以添防,創開此規,仍爲謬例云,豈宜膠守而不變乎?臣之愚意,巨濟七鎭,各守信地,赤梁以東戰船,添防於加德,而大浦等處釜山以東各鎭,亦各守信地,而統制·虞候,以兵·水使可合人差送,使之頻數巡撫,巨濟,亦以出入臺侍有風力之人差送,使之彈壓,以防各浦放軍之弊,則庶有實效矣。上曰,柳廷益,亦言添防之弊,故令往與道臣相議處置矣。對曰,廷益未拜辭前,來見臣,臣言及此事,而筵中說話,臣未及聞知矣。臣又於備局坐,與李浣言及,則浣亦以爲然矣。且巨濟之加羅山,乃本邑東南隅也。其東乃知世浦·玉浦·助羅浦三鎭之地,其南乃舊水營之基,今爲加背梁·所浦·栗浦,其中知世浦,最爲要地。壬辰亂後,因土兵死亡,不能獨立,移設於玉浦,使之相依,而今則土兵漸衆,地窄不能相容,殆無種菜之田,咸願還復舊基,紛紜呈訴,地勢之要害如此,土民之情願又如此,亦當變通矣。上曰,如此事,似可行之也。
又所啓,我國陸軍,尤爲無形,每朔習射,春秋操鍊,豈能曉坐作進退之節乎?若欲變通,則事係大更張,不可容易言之,而至於左兵營,僻處蔚山海隅,去東萊不過數息之地,而與安東鎭管列邑,相去四五日程,脫有事變,其能合集軍兵,遮截直路乎?祖宗朝設置之意,誠未可曉也。或云移設永川爲可,或云築城於華山而移設之爲可,皆係大段變通,施措失宜,則反有紛紜之患,臣非必欲更張,而大抵左兵營,必有倉卒顚倒之患,故敢陳其形勢矣。上曰,華山在何邑?對曰,在新寧縣北,與架山對峙矣。且架山築城之日,李命雄爲監司,務欲畢功於一年之內,故未能堅固,營壘盡爲傾頹,上年旣已修補,而城凡一千七百五十七堞也。當初啓請折給近官束伍一千名,厥后若干增加,而猶不滿堞數,且以各官束伍,分半割屬,軍兵分隷兩處,兵家之忌,故臣已啓請,以稍遠慈仁·永川等官割屬之軍,還給兵營,而以最近軍威·義興·河陽·慶山·新寧等官除軍,換給柒谷,使之專屬矣。但計數相換之際,五官精抄軍,不得換給,今當仍屬兵營,五官精抄之數,不過數百,今雖盡屬柒谷,而於兵營所授不多,守城之際,軍數可當堞數,此則變通不難矣。
又所啓,山城始役之日,臣欲躬往蕫役,而聞李命雄時,各官以支供爲悶,故臣則三度巡審而已,專委府使李枝馨,使之修補,而此乃守令職分內事,故當初啓聞時,不爲擧名,而只擧將官之名矣。上曰,多築擊臺,使之完固,李枝馨亦可論賞。對曰,將官金復輝,旣因此受賞,守令職分內事,豈敢以爲功勞乎?
又所啓,竊聞柒谷近邑士夫之言,臨亂如有着實堅守之將,則士族皆當挈家同入,而恐其危急棄去,以致狼狽,故人皆疑慮云。今若分授信地於城屬各官,使之臨亂同守,則可無虛棄之弊矣。上曰,事之可行者,卿出外相議爲之。出備局謄錄
下直,利城縣監崔振海,橫城縣監閔缺,臨陂縣監權順昌。
上在昌德宮。停常參·經筵。
吏曹啓目,粘連慶尙右道暗行御史書啓云云。善山府使李惕然,治效未著,民怨頗多,發軍山行,給木屠牛。星山縣監沈儒行,見欺奸吏,民受其弊,宰牛現捉。開寧縣監金珩,貽弊多端,處事顚妄,竝罷職爲白乎旀。山陰縣監朴廷龍,貽弊民間,不一而足,大同所捧,過於常數,大張紙所,多造農器,種種不法,殊甚可駭。南海縣監洪有量,濫捧豹皮之價,多至四同二十餘疋。昌原府使李東星,多行不法,用刑過酷,駄價濫數,漏負收稅,許多罪狀,極爲痛駭是如爲白有置。朴廷龍·洪有望·李東星等,爲先罷黜爲白乎矣,所犯輕重,令攸司處置,何如?啓依允。
又啓目,粘連江原道嶺西暗行御史書啓云云。嶺西十六邑中,間間以有風力文官塡差,一以殫壓隣官,一以崇奬學校,實合事宜爲白置,今後隨闕,以文官擇差,何如?啓依允。
又啓目,粘連京畿監司狀啓云云。崔後亮,旣已出繼,則安獻徵,以其妻父,於本道監司,無相避之規,今此安獻徵請遞之擧,似是法外,仍令赴任,何如?啓依允。
傳曰,史官一員待命,騎馬三匹立之。
吏曹啓曰,新除授咨議鄭道應,呈狀于政廳曰,本以多病之人,下歸之時,中道落馬,因得左邊不仁之症,手足癱瘓,轉側須人,不能運動,決無上去之望,久帶職名,事甚狼狽,入啓處置云。鄭道應病勢如此,則上來遲速,未可預料,姑爲改差,何如?傳曰,允。
又啓曰,新除授大丘府使金頊,呈狀于政廳曰,纔經草土,身有疾病,長在枕席,及授本職,不敢偃然退在,爲謝恩命,强疾作行,入城之後,病勢加重,赴任無期,極爲悶慮,入啓處置云。金頊病勢如此,勢難赴任,改差何如?傳曰,允。
政院啓曰,昨日晝講時,校理李正英所啓,加平地方,只三面,而二面,爲宮家之所占,一面,獨當官家之徭役。臣出入民間之際,民人指示曰,自某處至某處,乃大君房柴場也。入居場內者,只應宮家之役,而官家不得下手云,宮家雖無此處,豈有柴草不足之患哉?似當變通矣,無發落,取稟。傳曰,知道。
吏曹啓目,粘連慶尙左道暗行御使書啓云云。彦陽縣監李弘箕,龍宮縣監趙休等,侵漁之政,不法之狀,狼藉於狀啓中,令攸司處置爲白乎矣。豐基郡守李爾松,奉化縣監趙昌門等,雖有不治貽笑之狀,別無大段不法之事,旣已罷黜,今姑置之,何如?啓依允。
吏曹啓曰,來初九日,都目政事爲之之意,敢啓。傳曰,知道。以上朝報
備邊司啓曰,去十二月二十五日引見時,領相所啓,平安道防軍收布,兵曹不知,兵使全管,臣出入瀋中時詳知之,故歸達此言於先朝,則吏兵曹査問次知矣。分防各堡各鎭時,則此軍元無收布之事,自丁丑以後,別無分防之事,則此軍,便當爲兵曹所管,其收布之數,亦宜自兵曹知之,若上納京中,則其弊甚矣,留置本道,以補本道公用之費,似當。兵曹參判李曼曰,平安道精三壯價布,極其無據。丙子以前,則平安兵使,例兼副元帥,黃海道軍兵,及本道之軍,竝爲團束,朝夕待變。自丁丑以後,無朝夕待變之事,故黃海道,則諸色軍兵,或上番,或收布,而平安道,則防軍及精三壯收布,多至八百餘同,盡爲兵使之私物,自丁亥年爲始,三匠價布,減捧二疋,厥後每朔二百名,移送于義州及雇馬廳,以補勅使支待及鴨綠以西刷馬之價,而兵使所捧,其數尙多,兵使全不句管矣。每年運納京中,則固知有弊,而自京衙門,知其實數,斟酌分給於兵營,餘木別樣區處,似爲便當。上曰,兵曹不知耶?韓興一·李時白曰,兵曹不知也。領相曰,先王朝親承傳敎,有曰,豈有兵曹不知之軍乎?傳敎如此,旣爲兵曹所屬,則其所收之布,兵曹,豈可不爲句管?上曰,卿等出外,相與議處事,命下矣。本司堂上,連有事故,不得齊會,趁未議啓,不勝惶悚。曾在先朝,以此防軍事,旣有行會査問之擧,而未及變通矣。以榻前諸臣啓稟之意,更爲行會于本道監兵使處,防軍·精三壯等實數,及收布之數,使之詳盡啓聞後,處置何如?傳曰,允。出備局謄錄
上在昌德宮。停常參·經筵。
自卯時至酉時,日暈。夜一更,月暈,暈上有冠,色內赤外靑。二更,月暈,東方,有氣如火光。
藥房啓曰,盛德在木,寒氣猶苦,伏未審卽辰聖候,若何?近因寒劇,閭巷之間,人多鼽嚔,此時至尊動息,尤不可不愼,而況於哀疚之中,積傷之餘乎?明日大祭,又將親行,不敢每每請停,而臣等區區慮憂之情,愈往愈切,敢來問安。答曰,時無所患,勿以爲慮。
司憲府照本,東學典籍李泂,南學學諭金翰朝,西部主簿李秞等矣,內摘奸時闕直,罪各笞二十贖,依大典罷黜。啓依允。李泂·李秞,分揀。
明日永思殿親祭正時,四更一點,開門,三更三點。
傳曰,史官三員待命,騎馬九匹立之,宗廟·南別殿·肅寧殿內摘奸。以上朝報
備邊司啓曰,己丑十二月二十七日晝講後,韓興一所啓,江華牧場,旣爲革罷,許民耕食,則自可本寺屯田外,其餘田畓收稅事,自江華爲之乎,自本寺收稅乎?上曰,先朝時無定奪事乎?令廟堂議爲之。出備局謄錄
政院啓曰,傳敎矣。每日草記軸,注書當爲修正,故廳陪使令次知,兩司奇別書吏,來考草記,當出朝報之事,則謄書而去。承旨則別無主管之員,而至於當出朝報者,則分付而已,承旨則草記軸外,不得見朝報,缺不能檢飭。此後則奇別書吏,謄書草記,先示於承旨定奪,然後以出朝報之意,竝此仰稟。傳曰,知道。燼餘
上在昌德宮。停常參·經筵。
祭罷後,大妃殿·大殿·中殿·世子宮,政院·玉堂·二品以上·六曹·大司憲問安。入啓。答曰,罔極。
藥房問安。入啓。答曰,知道。
夜一更,月暈,東方有氣如火光。三更四點,南方申方,有火光。
傳曰,明日晝講爲之。
成均館官員,以同知館事意啓曰,今正月初七日,儒生上旬輪次當行,而館閣堂上有故,不得行之之意,敢啓。傳曰,知道。
合啓前啓,請勿留難,亟命遠竄事。答曰,毋煩。
府前啓,吳挺緯削去仕版。答曰,旣已推考,觀其緘辭而處之,可也。
院前啓,田畓立案一事,請加三思,亟賜一兪。弑主罪人九月,乃是天地間一凶物也。悖倫亂常之徒,古來何限,而婢子之弑主於白晝大都中者,曾所未聞也,豈可一日假息於覆載之間乎?良賤辨別之後,奴主之分乃定,則其良賤根派,宜乎不可不辨,而但九月之祖母今玉,後夫所生,旣爲故判書韓汝溭之奴婢,修貢於其家,則是實良籍之一證也。九月之母,金泰吉之奴妻,非不久也,九月之仰役於金泰吉之家,亦非不久也,及其母死,渠始投屬於內司,乃曰,其母臨死,詳言內奴根派云,則其反主之狀,豈不明白乎?況弑主及弑其父上典者,厥罪無異,則不可久稽邦刑。請命從速按律處斷。豐基郡守崔振溟,曾所履歷,不免見敗,此時迎送之弊,亦不可不念。請命遞差,其代極擇差送。前啓,禹尙中罷職事,停啓。
右議政金堉上疏。大槪,待罪乞遞事。入啓。答曰,省疏具悉。卿何引咎至此也?宜安心勿辭,松楸之戀雖切,田廬想必齟齬,亟還京邸,及時調治。
江華留守趙啓遠書目,前患痰眩·吐血·中寒之症,有加無減,敢此再籲,亟遞本職事。入啓。答曰,卿之盡心國事,予甚嘉焉。勿爲動於浮言,調理察職。
答院曰,九月事,殺人者死,依律處斷,則旣已允許于該曹矣。似無更請之事,其他欲枉法低昻,則法官之所不敢言,予之又不敢聞也。殊未曉啓辭之意也。田畓事,已諭,毋煩。崔振溟勿遞,以爲責效,可也。
進士李象震等上疏。大槪,洪葳等,鼓扇私言,欲售偏見,而筵臣飾辭,以欺天聽,政院壅蔽,以塞言路,敢陳愚見,以伸公議事。入啓。答曰,省疏具悉。疏辭知道。
進善宋浚吉上疏。大槪,宿疾沈痼,供職無期,乞遞職名,以便公私,兼於疏末,略陳所懷事。入啓。答曰,省疏具悉。憂國忠悃,溢於辭表,深用嘉歎。災異荐臻,氣象愁慘,無非予不君之致,中夜不寐,焦慮不已者也。爾宜勿辭,調理察職。以上朝報
備邊司啓曰,去十二月二十七日晝講時,兵曹判書韓興一所啓,內奴束伍,兩西則勿爲充定事,前有下敎,而臣等更爲考見,則海西旣無前例,當依聖敎,勿爲充數,而平安道,則自前已有抄定之規矣。上曰,然則一依前例而已。今不加定,可也。
又啓曰,因右相箚子,下道田稅米,卸下江都,換受江都留米,來納京倉等事便否,令廟堂稟處事,各曹覆啓,及平壤進士盧夢修等上疏據試文課武,慰況其心事,禮曹覆啓,啓下本司。且筵臣所啓,江華牧場屯田收稅定奪事,竝令廟堂議爲事,及樂生保人邢松民上言內,保人加給便否,議處事,啓下矣。皆係大段變通之事,而左右相,受由在外,待其還朝,相議處置,何如?敢啓。答曰,允。
又啓曰,去十二月二十五日引見時,松禾縣監成岌所啓,本縣陳弊上疏中,騎步兵一事,丁丑以後,只爲收布,丙戌以後,則還爲上番之役,所謂上番之役,騎兵則三保,步兵則二保,而近來歲抄時,閑丁絶無,抄定之後,逃散亦多,戶保日縮,至以二三歲兒弱充定,有何所益?必備其奉足,然後可以當上番之役,若無變通之擧,則騎步上番之役,決不可支,故敢及於疏中,而回啓中,未免落漏,故不得不更達矣。上曰,年未滿不爲充定,自有國法,回啓中落漏處,言于備局事,傳敎矣。更爲査考,則諸色逃故,乙酉以前,七十六歲頉下,各年價布,盡爲蕩滌,今又丙戌以後,諸色逃故,未收價布,令該曹稟旨蕩滌,而該曹回啓中,諸色中六十歲以上,亦爲頉下,而不爲代定,則軍籍日益虛疎,故自壬辰爲始,元數中三分之一,使之充定云,則其時本司回啓,別無落漏之事矣,敢啓。
政院啓曰,以備邊司,去十二月二十五日引見時,松禾縣監成岌所啓,回啓草記,傳曰,此回啓,辭意襯着於疏中之語乎?承旨察啓事,傳敎矣。兒弱充定,變通與否,當爲回啓,而以此回啓措語見之,則果與聖敎之意相左,此回啓還出給,使之改回啓之意,敢啓。傳曰,知道。以上出備局謄錄
有政。吏批,判書金集式暇,參判金南重,參議李行遇進,左承旨尹絳進。
兵批,判書韓興一病,參判李曼病,參議金益熙服制,參知洪命一進,左副承旨申濡進。缺
進善宋浚吉上疏,伏以二行缺猥荷收召,荐蒙恩私,求退不得,狼狽遲回,缺今義,惟有時從經席,瞻侍耿光,講說缺補拾闕遺,寔爲報效之地,而不幸往自臘月之中,前證轉劇,戶庭咫尺之間,亦不得任意行動。幸蒙聖慈解職,調治閱月,始尋生路,夢寐之外,新命又下,雖不敢當,亦旣累叨,惟當奔走謝命,職思其居,只是春寒尙重,舊病缺小出戶外,輒復添痛,時日之間,供職無期,書筵重地,豈宜久曠?懇乞聖慈,終始矜憐,特許遞改,以安微分,以保孱命,豈勝幸甚?仍竊惟念,今日國事,可謂岌岌乎殆哉?上則乾文示警,玄象孔慘,虹·霧·雷·風,荐發於收藏之月,履端之日,有一於此,已可憂畏,況兼之乎?下則人心洶駭,閭井騷然,訛言日興,凶慘叵測,登呼懸榜,無所不有,預疑出避者,亦或有之。噫,天時人事,一何至此?此殆不測之禍,伏於冥冥之中,待時將發,而特未之覺耳。漢臣梅福之言曰,不察其形,願察其影,臣不知今日,果是何影,正使君臣上下,恐懼修省,汲汲遑遑,如救焚拯溺之爲者,尙恐無救於淪亡,而奈何一時氣象,紓緩縱弛,泄沓悠汎,無一人血誠殉國,任爲己憂?譬如龍驤萬斛,汎于溟渤,執柁無人,任其風浪,幾何其不淪且覆也?嗚呼,其危矣。殿下新登寶位,至誠求治,其所以自期待者,如何?臣民之所以鼓舞顒望者,又如何,而旬月以來,都下氣像,忽然愁慘,有若春陽盎然,萬品方萌,而嚴霜忽零,生意頓喪者,此臣所以當食吐飯,當夜忘寢,痛哭流涕,直欲籲天而無從也。三行缺亟召大臣六曹三司諸臣,問所以弭災消異之策,其間豈無忠言至論,深思遠慮,贊襄宸□,感回天心,以盡其修省之實者乎?天人之際,譴告缺有粲然畢陳於前者,然後畫爲科條,以次施行,殿下亦宜自謀所以淸化源格上下者,臨深履薄,益盡其嚴恭寅畏之誠,行之以實而不以文,持之以久而不以暫,必以協服人心,迓續天命,光祖宗裕後昆爲期,堯天舜日,廓然淸明,則上帝鬼神,還收威怒,群黎百姓,無不懽豫,安知今日之災,乃爲天心仁愛,玉成聖德之地耶?易災爲祥,轉禍爲福,其理孔昭,不可誣也。臣受恩罔極,圖報無階,雖居田里,尙有知無不言之義,況方在輦轂,目見無愚智貴賤,巷議街談,若不保朝暮,而獨殿下未之深察,臣誠慨然憂憤,不覺僭論至此,惟殿下留神澄省焉。
進士李象震·柳大載等上疏,三行缺夫二臣,非百世人物也。以其時則宣廟朝也。宣廟擧而試之,而知其□□當時百僚,與之同朝,而見其行事焉,其學問之深淺,事跡之顯微,至今塗人耳目,非難言也,亦非不可論也。惜乎,今之一時之人,如果以二臣爲賢也,則崇信之可也,尊奉之亦可也。必欲推而上之,齒於孔夫子廟庭俎豆之間,然後快於心者,抑何歟?嗚呼,昔我先王,德配乾坤,明竝日月,洞察邪正,剖析是非,一時妄言之徒,辭而闢之廓如,至下明敎曰,李珥,贈諡宜矣,成渾,伸冤足矣。又曰,道德未高,疵累有謗,從祀之請,殊極僭猥,大哉至哉?大聖人光明正大之言也。上焉而東方萬世之公論定焉,下焉而薦紳韋布之是非決焉,凡有血氣者,孰不欽仰而激勸也哉?噫,從祀莫大之典,非一番人所得而利成,而今葳等,乃敢以先朝已定之論,嘗試於殿下,而殿下不許,殿下之不許者無他,遵先王之遺旨也,循一國之公論也。繼而有筵臣輩,結爲聲援,雄雌唱和,至於熒惑天聽曰,公論歸一,是誰欺,欺天乎?初非公論,豈有歸一之理,文飾欺罔?吁其甚矣。向者洪有阜,深痛公論之見壅,不忍筵臣之欺誣,慨然抗章,累日叫閤,而政院,一則曰位不齊,二則曰獨疏,假辭飾非,終始沮却,使公論鬱而不伸,又從而搆捏有阜,勒定罪目,停擧削籍,無所不至,其壅蔽天聽,箝制人口,胡至於是?至若趙復陽·洪處大,自明苟且之言,聖明固已洞燭,臣等不須多辯,三行缺以先王之□□其於二臣之行事,旣已灼知其實狀,則他人豈敢言之,而毁譽何從而入乎?前後之批,實出睿斷,而敢以慈母之惑爲言者,何其不近之甚也?權蹟之彈缺其殫文,本無侮辱等語,而只以悖妄,見棄士論,汎稱而已,則十年前未御之疏,先王亦何由追記,而察其誣乎?然則先王之允從,蓋亦偶然,而今乃擧此,證聖意之悔悟,其情態,不亦巧乎?假令伊時,諸臣陳達,而先王果有悔悟之端,則何乙亥後十數年間,曾無一言,而今乃紛紛然乎?是未可知也。嗚呼,自有從祀之論以來,爲士而不從其議者,館學則削籍而逐,四館則停擧而錮之,及通於仕宦也,含毒而中之,乘機而斥之,遂以二臣之臧否,爲儒林禍福之楷梯,其縱恣無忌之狀,於權蹟事,亦可見矣。世道至此,而公論幾乎息矣,可勝痛哉?恭惟聖上,新嗣曆服,繼述先王,於此莫大莫重之擧,聖心固已定之矣。是非邪正,自有天日之照臨,而乃與葳等,竝起而爭辨,則誠亦士論之所羞也。此臣等之所以不汲汲於向日者也。至於趙復陽等,繼葳等而起,妄引先王所未有之意,欺罔聖聽,而喉舌之臣,沮却儒疏,以塞言路,臣等於是乎,不得不明辨而痛斥之。伏願聖明,思先王已定之論,萬世不易□察,脅迫攻擊之言,愈往愈甚,更加留神焉,斯文幸甚,國家幸甚。燼餘
京畿監司書目,水原府使洪振文·良才察訪盧文漢,病重,罷黜事。以上朝報
下直,端川郡守沈譜,淸安縣監鄭元詹。
韓必遠,以吏曹言啓曰,前日政,龍宮縣監注擬時,首望李翼徵,乃同知閔應恢薦,而以閔應亨薦懸錄,至於受點,薦置簿披閱傳書之際,未免差誤,極爲惶恐,李翼徵望單子,以閔應恢名,改付標以入之意,敢啓。傳曰,知道。
柳慶昌,以工曹言啓曰,曹屬尙衣院官員,去己丑年秋冬等褒貶,本院提調有故,限內不得磨勘矣,缺等第以入之意,敢啓。傳曰,知道。
又以忠勳府言啓曰,本府假郞廳李靌罷職,代忠義衛李霦,依缺郞廳稱號,何如?傳曰,允。
又以內醫院官員,以都提調·提調·副提調意啓曰,本院草記,進上牛黃,價歇間,權減事,傳曰,所論是矣,依此爲之事,命下矣。聖敎至此,凡在瞻聆,孰不感激?八路生靈,得蒙實惠,自此始矣。七道牛黃量減之數,別單書啓之意,敢啓。傳曰,知道。
南翧啓曰,明日常參·經筵,及十一日輪對,取稟。傳曰,只晝講,明日輪對爲之。
右議政金堉上疏曰,伏以,臣以節迫換歲,情切省墓,冒進一疏,只乞休暇,聖德達孝,推以逮下,至有給馬澆奠之命,臣誠惶恐,欲請還收,而卑賤之臣,敢以疏請,極涉猥濫。且旣下之命,未有反汗之時,循例陳情,只歸文具,故拜命以出,有若應受者然,實不勝踧踖不安之至。臣來到故山,省掃先壟,昨昨又行焚黃之禮,恩榮之賜,及於泉下,祖孫父子,感極幽明,非臣糜粉,所可上報,卽當趨走還朝,以謝恩命,而近來風寒,逾於嚴冬,上下山坂,前後行祭,氣力澌盡,臥不能起,年入八十之行,幾何不溘然如朝露也?蓋臣不量筋力,以爲明年此祭,未可必其再行,不自覺其至於缺今雖悔恨,無可及矣。新歲之初,百僚拜缺與於大夫之後,魂殿大祭,又不得陪列,臣之悲痛,至此尤極。伏願聖明,亟遞臣職,俾得伏罪於松楸之下。臣不勝云云。
大司憲南銑·掌令李尙逸啓曰,士夫間酗酒之失,雖在平日,已極可駭,況於此時,縱飮無度,一任其猖狓者乎?直講吳挺緯,乘醉往一名官家,侮辱一二名宰,辭氣麤戾,至於悖妄無倫之語,無所不至,參聽者,莫不相顧失色,此豈尋常酒失之比哉?如此可愕之事,雖出於無識之輩,猶不可不懲,況以自先朝侍從之臣,行身處事,乃至於此,無非縱恣無忌之致,決不可推考而止。請直講吳挺緯,削去仕版。
大司諫沈之源,獻納金徽,正言李齊衡啓曰,臣等將田畓立案一事,論啓已久,而誠未格天,兪音尙閟,無非臣等庸陋,忝叨言地,不能盡職之致也。以殿下之明聖,獨不深察於此,而思所以革去痼弊者,抑何也?夫稱以立案,冒占民田者,非宮家,則權勢之家也,非權勢之家,則土豪之武斷鄕曲者也。哀我無辜之民,能與之辦是非曲直者,有幾人哉?爲守令者,惟恐得罪於巨室,其能有一人之不畏强禦,擔當辨覈者乎?且聞諸宮家,則稱以某地陳荒,發遣宮奴,持公事立標於東西,標內田畓,無論陳荒時起有缺數打量,以爲己物,雖屢世耕食之地,亦不免二行缺殿下,以予非欲奪小民之田,而助其勢之無忌憚也。令方伯·守令,毋論宮家·土豪,虛心決訟,辨曲直而處之者,欲其事得着實,而彼此俱缺爲敎,臣等之請,亦不外於此也。聖敎如此,則是實蒙允,而所不許者,下諭一款也,必有明降指揮,乃可以着實擧行,請加三思,亟下一兪。以下啓辭竝見上
上在昌德宮。停常參,只晝講。
藥房啓曰,伏未審夜來聖候,若何?昨日曉夜,冒寒行禮,不瑕有添傷之候耶?臣等,無任憂慮,敢來問安。答曰,僅得無事。
吏曹佐郞洪命夏上疏。大槪,略陳所懷事。入啓。答曰,省疏具悉。備陳闕失,言甚切直,予甚嘉之,疏辭,當體念焉。
政院啓曰,曾在先朝,禮曹以專經文臣,業經懸錄,殿講之規,則一年內四孟朔十一日爲定,有故則次次考講,定行節目,亦爲磨鍊,上年四月二十二日啓下矣。其後不得擧行,事勢固然,本月十一日,當爲考講,則亦宜預爲取稟,而臣則全昧此公事之有無,下吏今始言之,以致差過知委之限,殊涉未安。本月十一日,文臣殿講之意,分付擧行乎?敢稟。傳曰,應行節目磨鍊公事入之。
以禮曹專經文臣殿講節目單子,傳曰,文臣殿講日,次日爲之。
右承旨李䅘啓曰,頃日,洪有阜稱名人,來呈上疏,槪見其上疏,則乃侮辱先正之疏也。館學多士論議方張之日,安敢乃爾?適當其時,僚位不齊,故循例言之,不敢捧入矣。卽見李象震等疏辭,則其中有以政院壅蔽等語,張皇構斥,不遺餘力,人臣之壅蔽,是何等罪戾也?臣心悸膽慄,罔知攸處,卽當退伏竢命,而直宿之日,不敢空院而出,苟冒直廬,惶悚悶蹙,伏地待罪。傳曰,知道。勿待罪。
今日輪對官落點,司宰僉正李㮚,長興主簿趙廷璜,造紙別提申儆,西活人署別提權穆,東活人署別提崔隮。
左承旨尹絳啓曰,頃者,館學儒生,以兩賢臣從享事,拜疏叫閤,論議方張之日,有一洪有阜者,乃敢投疏,措語無倫。其時臣,以臈藥監劑,長在藥房,政院下吏,以其疏來示,臣問院中欲捧之乎?下吏答曰,本院之員,以爲不當捧入云。臣曰,吾意亦然,循例言送,還爲出給,未知其不可也。昨見李象震等疏辭,攻斥本院,不遺餘力,至以假辭飾非等語,搆成罪目,其言不足多辯,而臣心未安,與同僚無異,但念人皆引嫌,則勢將空院而後已。玆敢黽勉仕進,而都承旨韓必遠,左副承旨申濡,右副承旨南翧,皆以病不來,未知病之如何,而當此多事之時,僚員未備,事涉苟簡。請左副承旨申濡,右副承旨南翧,牌招,何如?傳曰,依啓。
晝講入侍,知事韓興一,特進官呂爾載,玉堂洪處尹·朴安悌,承旨柳慶昌,假注書盧亨夏,史官申混·趙嗣基。
榻前合啓,金自點遠竄事。上曰,將爲兩年,勿爲煩論。
府啓,直講吳挺緯削去仕版事。上曰,此時崇飮成風,旣有酗酒之失,而以推考爲輕典,則先罷後推,可也。
院前啓,田畓立案事。上曰,然則從公聽訟,決給之意,下諭爲之。
又所啓,九月按律處斷事。上曰,此事不然。凡事當依典法,公正處置,可也。今以法外之論,或以予爲偏係,寧有是理?非以韓汝溭,爲掩慝公賤,而國家初不聽訟則已,旣已聽理,則必須觀其良籍有無,從公決折,可也。末世奸僞旣多,有以私賤投於公役者,有以公賤屬於私室者,士大夫或有不知其公賤而置之者,至於知而置之者,亦豈無其人?今者,不問公私賤文籍有無,而決謂金泰吉之奴,國法豈容如是?爾以此意,退言於不知予意者,可也。
又啓曰,大明律,雇工殺家長者,凌遲處斬。凡弑主,與弑其父上典者,厥罪無異,請命從速依律處斷。上曰,此言亦未可知也。旣依律於該曹,則考律處之,在於該曹,非該曹考律以啓,而予曰,是律不可從也。上又曰,昔漢武帝,徙豪富於茂陵,郭解亦在其中,衛靑曰,解非豪富也。武帝曰,解非豪俠,則不能使將軍言於朕,竟徙之。今者,雖以金泰吉爲一寒士,而以刑曹所爲觀之,則知者矣。
又所啓,豐基郡守崔振溟遞差事。上曰,所啓至此,依啓。
左副承旨申濡,右副承旨南翧啓曰,頃於進士洪有阜上疏來呈之日,左副臣濡,引見入侍,右副臣翧在院,而僚位不齊,與同僚循例不捧,及其再呈,還出給也。臣濡,殿講入侍,臣翧,呈病在家,俱不得與議矣。今見進士李象震疏辭,至以沮却儒疏,以塞言路,攻斥太甚,臣等不勝瞿然。僚席旣已引嫌,臣等亦安得晏然乎?且臣等適患感寒,所患頗重,今果不得仕進矣,安知疾病,俱出於一時,致有牌招之擧乎?前有壅蔽之失,後有逋慢之罪,伏地震汗,不勝惶恐,敢啓。傳曰,知道。勿爲惶恐。
全羅監司書目,司諫愼天翊上疏上送事。入啓。答曰,遞差。以上朝報
備邊司啓曰,云云事,傳敎矣。昨日回啓時,未及致察,致勤聖敎,極爲惶恐,而更將元疏及前後下敎之意,反復參究,則年未滿兒童,勿爲定役事,不但載在法典,曾因平安兵使狀啓,兒弱定役數多之邑官吏,推考,今後切勿違法冒定之意,行移各道,申飭矣。松禾一縣,不入於推考之中,則兒弱定役之不多,據此可知,而至於騎步兵戶保不具者,騎兵三保,步兵二保,推移合戶之擧,其於便民之政,可謂着實,而當此軍額欠縮,宿衛虛踈之日,若開合戶之路,則各道各官,效此紛紜,而上番軍士派定之際,將不成模樣,變通之策,有難輕議。竊念步兵則元不上番,而收布上納,乃是舊規,其中分明逃故,年過六十者,無論戶保,蠲免價布,只將時存者,收布上納,則流來宿弊,可除一分,騎兵則雖是上番之軍,而戶保尤甚不具,只存單丁者,依步兵例,亦以時存數,收布上納,以備雇立之資,則庶無軍額虛疎之患,亦除隣族侵徵之弊矣。然此非可久之道,監司·守令,苟能爲官嚴明,不事姑息,則閑遊之輩,何患難得?白徒之投屬諸衙門歇役者,不文不武,遊衣遊食之類,一依法典,行之有漸,處置得宜,則不至騷屑,亦可勸懲,學校軍官,竝行交修,而先王之法,不至廢墜,可爲永久之式也。然此非目前急急之事,姑待秋成後,以此事意,爲先行會于本道,何如?傳曰,依啓。出備局謄錄
晝講,講畢後,韓興一啓曰,馬之羈的,全以熟麻,而許多羈的,難以卒辦,載船之後,羈的之用,不甚關重,以葛索·藁索各一件,當用一馬之羈的,以此五百餘匹所用,江華及畿邑,分力措辦事,竝爲分付,何如?上曰,依爲之。
又啓曰,臣待罪司饔院,近觀大妃殿各處進上膳具,雖下該曹,補用些少,臣之愚意,則慈殿雖不復膳,使之依例進上後,自慈殿分給親屬,似當。大臣之意,亦如此,故惶恐敢啓。上曰,前者,屢稟於慈殿,而慈殿每以爲未安,故不敢强請矣。卿言是矣,此後則當稟定,依爲之。
上曰,近觀諸疏,則人間人心,有若不保朝夕者然云,此何也?天災孔棘,而人心又如此,予甚憂懼,不知攸處。興一曰,近來人心如此,殊可怪也。趙絅方爲司僕提調,故臣有相議事,昨日備局罷坐後,因往其家,暫語而還矣。旋聞外間傳說曰,昨有密啓到闕,故兵判往太僕提調家,多有密議事云云。近來外間訛言,率多類此,還可笑也。蓋緣去冬北使歸時,有前頭査問之言,故常懷危懼,易生驚動矣。上曰,今日,見一上疏,則以頃日筵中,有射具改變之議,以此訛言益張云。外間人心如此,則不急之事,自當觀勢施行,且角指去舌事一款,亦不必急急爲之,可也。上謂洪處尹曰,爾爲御史,歷遍畿內州縣缺處尹曰,通津縣軍器中,箭部甚多,長箭三百九十餘部,片箭二百十四部,必須頻年修補,而後可以合用,而其數之多如此,及時裝修甚難,欲言於摠戎使,爲分送他邑之擧,而不敢擅便矣。且臣伏見驪州,長箭三十部,片箭二十四部而已,驪州大邑,尙且如此,而小邑數多,有難修置,分送於大邑,似爲得宜矣。上曰,小邑之數多者,分送於大邑,果似便當矣。興一曰,軍器等物,難於修補,故雖大邑,必厭其添數,而然以國事言之,分送之擧,似不可已。上曰,然。處尹又啓曰,傳旨內各邑獄囚,亦令點察,而富平·安山·驪州等官,最多滯囚矣。上曰,罪重則死,罪輕則釋,何若是久滯耶?此甚可矜,豈無愁怨感傷之事乎?處尹曰,富平人,有以醫術致殺人,因率育其人之妻,一鄕人呈官囚治,其妻已死,而其漢,尙在獄中云。不知當初其漢之有意故殺,而以率育其妻觀之,則其情跡,亦似難掩,如此之獄,尤當遄決矣。以下缺
吏曹佐郞洪命夏疏曰,伏以,殿下卽祚以來,求治之誠,任賢之道,靡所不用其極,人心洽然,八方聳動,至治之效,庶幾拭目以待。臣奉命嶺西,出入民間,則雖深山窮谷,愚夫愚婦,皆以爲新化之初,必有非常之政,莫不顒望於聖明,故臣於書啓中,旣已陳達,而近以都下人心觀之,則訛言日興,愚智同惑,加之以象緯示警,氣色愁慘,有若不測之禍,迫在朝夕,是何聖明在上,群賢在下,而有此危急之狀,至於此極耶?頃日,筵中射具變制之敎,不過一時弛張之宜,而斯言一播,衆疑彌深,今日人心之不淑,據此可見。訛言無可防之策,國事無可恃之勢,爲今之計,不如先立大本,惟務鎭靜,凡百事爲,撫機必愼之爲得也。臣於昨夕,入直春坊,偶聞將有不時試射之擧云。固知聖意之出於激勸,十五行缺殿下嗣服之後,雖無闕德,而政令之間,缺臣不勝慨然也。伏願聖明,終始惕念焉。臣非不知出位言事之嫌,而直廬長夜,憂憤自激,敢此略陳所懷,以效一得。臣無任云云。
申濡,以都摠府言啓曰,都摠管趙絅,以啓下藥外上事,除標信,內醫院進去之意,敢啓。傳曰,知道。
柳慶昌,以承文院官員,以都提調意啓曰,吏文學官·副司猛,有闕,代新取才入格,通德郞成文海,付軍職冠帶常仕,何如?傳曰,允。
工曹判書許缺啓曰,本曹正郞鄭始成,去十二月初二日夕,來言於臣,父母年皆七十,在仁川地,纔半日程,而不意聞其母病極重,情甚罔極,未暇呈告,願卽往見,病若少間,則卽爲還仕云,形色遑遑,臣許令限三日往來矣。以下缺
柳慶昌啓曰,明日,都目大政,常參·經筵,何以爲之?取稟。傳曰,停。
又啓曰,來十一日,輪對日次,何以爲之?取稟。傳曰,爲之。
晝講入侍,知事韓興一,特進官呂爾載,參贊官柳慶昌,侍讀官洪處尹,檢討官朴安悌,假注書盧亨夏,記事官申混·趙嗣基。上讀前受中庸二十七章後,處尹進講二十八章,自子曰愚而好自用,至亦人道也,一遍。上受讀一遍。處尹曰,反古之道,寧有災及之患?亦聖賢傷時之歎也。上曰,所謂明哲保身,其亦有戒於此也。處尹曰,此章中,則竝言禮樂,或只言禮,蓋或兼大小而言,或擧重而言也。上曰,時王之制,今日所用者,何謂也?處尹曰,顔淵問爲邦,則孔子以三代禮制告之,而此云爾者,蓋行道致治,則當法三代,而旣不得位,則但當從時王之制而已,此亦循俗之意也。今,子思自謂當時也,蓋是時,周宣雖衰,而無改正易服之事,故云然。周時車制,六尺六寸,而至秦有天下,始有滅去六寸之制,是車不同軌也。李斯,始分小篆·分隷等書,是書同文也。
司諫愼天翊上疏,伏以,臣本職除授,乘馹上來事,有旨,及前任應敎時辭疏,調理上來事,傳諭。本月十九日·二十一日,連次祗受,以臣微末,隆眷至此,感悚局脊,無地措躬,臣雖無識,粗知分義,安敢一刻遲回?第臣積年宿疾,入冬轉劇,且前患目病弩肉,至今未得離却,暫時觸冷,頑根便加,昏不視物。且自數旬前,加以痰嗽之症,久廢食飮,以至肉立,仍以右臂不遂,殘疾餘喘,奄奄待盡,日漸沈痼,差復無期。臺官重地,不可暫曠,伏願聖慈,俯垂矜憐,亟遞臣職名,以便公私,不勝幸甚。
上在昌德宮。停常參·經筵。
自昧爽至巳時,沈霧。午時,日暈。
政院啓曰,吳挺緯,先罷後推事,命下矣。臺諫方以削去仕版論啓,先罷後推承傳,不得捧之之意,敢啓。傳曰,知道。
工曹判書許徽啓曰,本曹正郞鄭始成,去十二月初二日夕,來告於臣曰,父母年皆七十,在仁川地,纔半日程,而不意聞母病極重,情甚罔極,未暇呈告,願卽往見,病若少差,卽當還仕云。形色遑遽,臣許令限三日往來矣。初三日省記時,本曹下吏,僞着始成之名,書呈吏曹,以致闕直,至於內摘奸時現頉,下吏情狀,極可驚駭,已爲囚禁重究,而臣之率易許往之失,在所難免,不勝惶恐,伏地待罪。傳曰,知道。勿待罪。
刑曹啓目,九月,移義禁府處置,何如?啓依允。
禁府,九月拿囚。啓。
政院啓曰,以刑曹九月,移禁府處置事啓目,傳曰,雖無臺諫啓辭,該曹之照以此律,未爲不可,諫院之徑先汲汲,張皇啓辭之意,何意耶?承旨察啓事,傳敎矣。殺人與弑主之律,自有輕重,而特以公私賤不得辨別之故,以致前後遷就,未卽處決矣,今則久遠良籍,旣無現出之路。該曹覆啓,照以雇工殺家長之律,移義禁府處置公事,昨夕始爲入啓,諫院啓辭,則在於其前,必未知該曹覆啓之如何,而以昨日榻前啓辭觀之,則諫院之意,只在於從速處斷,故有此論啓。雖未詳其意,旣承下敎,敢啓。傳曰,旣無遷延未決之事,又未及照律結末之前,徑先論啓,何無據之甚若此?殊非偶然也。以此見之,則刑官所爲,非循私而然也,似不得自由之致,良可寒心也。
合啓,金自點亟命遠竄事,及前直講吳挺緯,不可罷推而止,請命削去仕版。內外分職,輕重有別,新除授洪州牧使睦行善,以年少才望之人,久在侍從之列,方自政曹,降授州郡,政體未安,物情嗟惜,請睦行善,洪州牧使改差。答曰,吳挺緯,旣已罷職,勿爲煩論。睦行善事,親民之官,最難得其人,如其年少有才望,則實爲允合,似不必改差。
院啓,九月,速行處決之意,陳於榻前,而卽詣臺廳,伏見下政院之敎,辭意嚴峻,至謂無據之甚,何敢晏然仍冒?請命罷斥臣職。答曰,勿辭,退待物論。以上朝報
義禁府啓曰,罪人廉友赫加刑事,已爲允下,而其子尙說擊錚元情,判付內,有覈處之敎,故姑停刑推。李東星·李弘箕,今日當爲元情捧招,而猝得傷寒,病勢極重,待差捧招之意,敢啓。傳曰,知道。出本府謄錄
都目大政。以張應一爲司諫,申翊全爲刑曹參判,南天漢爲金城縣令,趙惟新爲宣川府使,鄭溥賢爲會寧府使,洪宇亮爲濟州判官,蔡以恒爲木川縣監,趙伯耘爲丹城縣監,李從龍爲尙衣主簿,李尙眞·金宗道爲典籍,朴安期爲奉常主簿,李弘載爲幽谷察訪,尹衡啓爲良才察訪,李惟明爲刑曹佐郞,李沖淵爲金化縣監,鄭鏶爲陜川郡守,白賢民爲舒川郡守,朴純仁爲文義縣令,崔應新爲南海縣監,兪汝諧爲高陽郡守,權履中·沈洽·李尙眞爲監察,趙涑爲大丘府使,洪興祉爲載寧縣監,任翰伯爲星山縣監,李後傑爲司甕主簿,朱楘爲校書著作,李燦漢·黃中衍爲典籍,沈之漢爲應敎,洪重普爲文學,蔡之沇·金克和爲典籍,李守誡爲善山府使,鄭昌胄爲昌原府使,柳仁聲爲麟蹄縣監,李廷夔爲兵曹佐郞,金光煜爲知敦寧,高斗興爲司饔直長,以金瀅爲平安虞候,黃碩鳴爲慶尙左虞候,崔瑛爲甘浦萬戶,鄭時雄爲都摠都事,李昌彧爲訓鍊主簿,朴鳴漢爲訓鍊副正,金忠信爲豆毛浦萬戶,李三華爲曹司衛將,朴惟建爲阿耳僉使,張士敏爲麟山僉使,朴琳爲上土僉使,朴信吉爲忠壯衛將,李己男爲甫乙下僉使。燼餘
兵曹啓曰,內禁衛將李厚輿戶奴,呈狀于政廳曰,上典病勢,愈往愈深,差復無期,入啓處置云。宿衛重地,不可久曠,改差,何如?傳曰,允。
傳于尹絳曰,遣柳後聖,金領府事家看病。
上在昌德宮。停常參·經筵。
夜二·三更,月暈。四更,蒼白雲一道,起自坤方,直指東方,長竟天,廣尺許。巽方,有氣如火光。
政院啓曰,以八道兩留守等處,田地立案事,有旨單子,傳曰,如有稱冤者,則從公聽訟決給而已,査覈之擧,則慮有紛擾,自初不爲允許矣,何如是混同書入耶?改付標以入事,下敎矣。臺諫所啓,各道下諭事,已爲蒙允,而元啓辭措語,不可刪改於有旨中,故未免混同書入矣。今承下敎,改付標以入之意,敢啓。傳曰,知道。傳曰,今此田畓事下諭,而其中諸宮家田畓,則付於內需寺田畓,守令雖或決給於有主者,而不爲頉下于本案,則必有每日侵責之患,事無實惠,或明辨決給處,則移文內需司,頉下田案之意,言于該曹,使之知委諸道,內需司,亦以此分付,可也。
義禁府,罪人九月,三省推鞫草記。傳曰,有何更爲推鞫事乎?問啓。
明日仁政殿,專經文臣殿講時,考官,金光煜·吳竣·李基祚·呂爾徵·李曼·申翊全,參考官,趙錫胤·金益熙·李行遇·柳景緝·洪命一·李一相·洪處尹·李弘淵·洪命夏·李晳·金佐明·李廷夔。
政院啓曰,明日殿講時命官,何大臣進去乎?敢稟。傳曰,領議政進去。
訓鍊都監啓曰,近來都監砲手被侵之事,罔有紀極,軍人等受出奉足價布,將貢於米市之徒,稱以亂廛,法司之吏,奪其布而屬公,又爲囚禁治罪,仍徵贖木,貧寒遠方軍士,勢難保存,垂淚來訴者,比比有之,而都監無路伸其所冤,將欲啓稟善處而未果矣。昨者,憲府發吏,囚禁砲手之爲市者,嚴刑云。臣等實未曉其由,大槪砲手爲市,非渠等冒法之爲,乃都監設立,當初有司之臣,爲慮遐方軍士,離鄕客寓,官給料布,不足以資其生理,故給其市牌,使自買賣事,入啓定奪,仍成規例。至今五十餘年,遽爲治罪革罷,則不但軍情落莫,宣廟朝設立事目本意,反爲歸虛,殊甚未安,不得已具由敢稟。速令三司,遵依舊規,勿爲侵責,亂前與爲市事,更捧承傳施行,何如?傳曰,依啓。
大司憲南銑,掌令李尙逸啓曰,近來市民之役,色目繁多,不堪其苦,而人心巧詐,法綱解弛,蝙蝠變幻,謀避其役者居多,各廛之凋弊,職由於此。其中武藝別監·訓局軍士,張皇氣勢,網羅市利,而其於市役,視若楚越,招朋引類,寔繁有徒,亂市橫行,無與抵當,孰肯仍守本廛,以應偏苦之役乎?平市之官,莫敢禁抑,各廛之民,只自搥胸,各呈上言,備陳其弊,該曹以竝加痛禁,覆啓定奪,然後移文法府,至於再三,法府卽招平市書員,使之另加禁斷,則十餘日後,只以亂市各人接主,若干成冊來呈,而亂廛之弊,愈往愈甚云。故臣等,於再昨開坐之後,發遣禁吏,捉來亂市者七八人,則都監軍士居多,其日上弦之日,故未得推問治罪。又於昨日開坐推覈之際,其中一人,侵侮法府,言辭悖惡,臣等以爲,渠於法府,悖慢若是,況於市中,作弊如何?卽加刑訊,以懲其頑,其餘則皆施笞罰,所持物件,不過若干木端與匱中些少雜物,卽於所見處,竝爲燒火,了無徵贖之事矣。昨見訓局啓辭,一則曰,軍人等,受出價布,買賣於米市,法府之吏,奪其物而又爲治罪徵贖,一則曰,自宣廟朝設立本意,反爲歸虛,殊甚未妥云云,臣等不覺瞿然之至。大槪,訓局之兵,獨非臣民乎?各居其肆,平準交易,取其贏餘,資生應役,有何害也,而乃敢無忌橫恣,有私壟斷,使市民日困,法禁難行者,抑何意耶?噫,同是國事,初無彼此,而一邊覆啓痛禁,一邊勿禁亂廛,號令掣肘,莫適所從。今日法禁之頹廢,未必不由於如許等事,世道至此,良可慨然。臣等初無一毫私意於其間,又無一毫好勝之心,只欲隨事盡職,而事反有大謬者,身爲法官,不能號令於市民,而畢竟爲訓局所侵薄,無非臣等,俱以無狀,忝居法府之致,誠何顔面,更廁臺閣之列,以盡糾察之任乎?不可晏然一刻仍冒,請命遞斥臣等之職。答曰,勿辭。退待物論。
禁府啓曰,傳敎矣。九月之罪,若以凡殺人之罪律之,則刑曹自當處斷,而乃引雇工殺家長之罪,結尾入啓,移送本府。考諸律文,則雇工之殺家長,罪犯十惡,與子孫殺祖父母父母,故推鞫之前,似不當輕施處斷之律,敢以三省〈推鞫〉,何如?稟啓矣,敢啓。傳曰,知道。
又啓曰,罪人九月,自刑曹移囚本府,三省推鞫,何如?傳曰,允。
右議政再疏。大槪,請亟遞本職,竝許致仕事。入啓。答曰,省疏具悉。卿辭至此,予甚缺然,勿爲控辭,速爲入來,以副予至望。
傳曰,明日晝講爲之。
政院啓曰,傳曰,昨見正言李齊衡避辭,有曰,自上欲治以殺人之罪,臣等之所以論執云,此言殊甚駭怪,有勿爲照律,直以殺人之罪處斷事,下敎之事乎?政院考啓事,命下矣。取考九月推案中判付文字,及諫院啓辭,則刑曹覆啓判付內,以殺人者死,依律處斷,則當然是在果,良賤分辨事段,不可不明査處置爲敎,諫院啓辭批答中,以殺人者死,依律處斷,則旣已允許于該曹矣,似無更請之事爲敎,而此外別無勿爲照律,直以殺人之罪處斷事,下敎矣,敢啓。傳曰,知道。殺人者死,泛稱之言,非予之別造文字,有自來久矣,以此便作疑君之目,不亦駭且慘焉?
大司諫沈之源啓曰,臣以無狀,待罪言地,補闕拾遺,乃其職耳,誠意淺薄,天聽邈然,旣以法外之論爲敎,又於政院察啓,以無據之甚,殊非偶然,爲敎,無非如臣愚劣,不足以取信於君父之致,臣罪萬死,然臣之所願者,忠也,豈敢以非道,導殿下也?臣之所論者,公耳,豈敢有一毫他意於其間也?夫以臣弑君,以子弑父,以奴弑主,其罪一也。不可不明其罪而正其刑也。今殿下欲以殺人之律,施之於弑主之人,刑官又以雇工殺家長之律,施之於弑主之人,臣未知此律,果當於其罪耶?九月祖母今玉之久遠良籍,雖不可査出,今玉所生兩女,旣爲韓汝溭之婢,則此實良籍之一證也。九月之仰役於金泰吉之家,亦非久遠也。曾無一言出於其口,及其母死,渠始投屬於內司,乃曰其母臨死,詳言內奴根派云爾,則其反主之狀,豈不明白乎?況聞宣頭案中,九月祖母今玉,以庚戌年物故懸錄云,而今玉之嫁作金泰吉之奴妻,實在於庚戌年,兩女之生,亦在於庚戌年之後,則安有旣死之人,能産兩女之理乎?此其違端之尤爲明白者也。如以勢力言之,韓汝溭,雖曰宰臣,其骨已朽矣,金泰吉之兩孤,乃是驪州賤孽也,寧有如此兩家,枉法低昻者也?臣雖無狀,亦非喪心之人,刑官讞獄,若涉於枉法,則將論罪之不暇,何敢張皇辭說,强爲無據之論耶?當此新化之初,環東土數千里,莫不欣欣鼓舞,思見治化之成,而今於莫重之獄,若施之以不當施之律,則遠邇聽聞,不知我殿下愼重於大獄,而必謂殿下,有所係着而然,此臣之所大懼也。不但未蒙聖明之察納,下政院之敎,至嚴且峻,臣何敢晏然仍冒,請命罷斥臣職。答曰,文飾何益?勿辭,退待物論。
獻納金徽啓曰,九月凶逆之罪,不可容息於覆載之間,故臣與同僚相議論啓者,只欲依律速斷而已,非有一毫他意於其間,而殿下至下嚴旨,天語極峻,臣誠惶悚,無地自容。金泰吉之兩孤,一鄕曲賤孽,有何氣勢,能使諫官左右之乎?設令泰吉,有動人之氣勢,臣安可爲一泰吉張皇論執,以負我聖明乎?此無非臣庸陋,不能見信於君父之致,不可一刻苟冒,請命罷斥臣職。答曰,勿辭。退待物論。
專經文臣落點,崔逸·朴增輝·李端相·李慶億。以上朝報
司憲府照本,禮賓正金相潤等矣內摘奸時闕直罪,各笞四十贖,依大典罷黜,金信英,抏捉進來,推考。啓依允。金相潤·金信英乙良,覈處。鄭始成,分揀。又照本,吏曹假郞廳成振翰矣省記不呈罪,杖八十贖,奪告身三等。啓功減一等。
上在昌德宮。停常參·經筵。
夜一更,流星出北斗星,入艮方天際,狀如拳,尾長二三尺許,色白。
平安道暗行御史書目,昌城府使朴安仁,爲先罷黜,現捉文書一度上送事。
殿講專經文臣,崔逸易略,朴增輝書略,李端相詩自不,李慶億春自不。
正言吳翮上疏。大槪,冒死陳情乞遞事。入啓。答曰,省疏具悉。爾其勿辭,調理察職。
政院啓曰,傳曰,今日日氣猝寒,經筵停事,命下矣。輪對亦停之意,敢啓。傳曰,知道。
昨日政院啓曰,臣等伏見諫院啓辭,意在明正罪律,斷無一毫他意於其間,而昨日今日,連下未安之敎,辭意益峻,殿下待臺諫之道,無乃太薄乎?臺諫之言,雖或失中,亦當優容而虛受之,豈可以嚴峻之旨,遽加於情意之外,使言責之臣,擧皆摧折其氣乎?況王言一播,中外傾聽,恐有歉於從諫弗咈之盛德也。臣等待罪承宣之地,區區所懷,不得不仰達,故惶恐敢啓。傳曰,知道。
又啓曰,罪人九月,三省推鞫事,命下矣。委官,何大臣進去乎?敢稟。傳曰,領議政進去。
傳曰,今政,公山縣監李泰淵,首擬於弘文修撰,予當入置經幄以寵之,而第念一縣民生,一日安居,不亦大乎?故點筆,久趑趄而不果,政院知悉。
玉堂箚子。大槪,正言李齊衡,大司諫沈之源,獻納金徽,大司憲南銑,掌令李尙逸,竝命出仕事。入啓。答曰,依啓。沈之源,遞差。以上朝報
上在昌德宮。停常參·經筵。
藥房啓曰,春陽乍舒,寒氣旋劇,伏未審玆辰聖候,若何?昨因猝寒,命停晝筵,若出於聖人能治未病之意,則大幸矣,無乃或有感傷而然耶?臣等無任憂慮,敢來問安。答曰,僅得無事。勿以爲慮。
備忘記,殿講居首司果崔逸,半熟馬一匹賜給。
以禮曹,閭閻間染疾公事,傳曰,活人兩署官員,則治療出置病人而已,城內病人,一一査出事,則似非兩署官員之事,承旨詳察,分付。
弘文館啓曰,新除授副校理成以性,時在全羅道潭陽府任所,副修撰尹鏶,時在京畿道驪州,經筵入番事緊,斯速乘馹上來事,下諭,何如?傳曰,允。
侍講院啓曰,新除授弼善郭聖龜,時在全南道務安縣任所,咨議柳楫,時在全南道金堤地,書筵入番事緊,竝斯速乘馹上來事,下諭,何如?傳曰,允。
政院啓曰,伏見玉堂箚子批答,大司諫沈之源遞差之敎,出於千萬意慮之外,臣等聚首相顧,不勝驚惶之至。之源,斷無他腸,不過讞獄之欲爲得中而已,則玉堂之請出,固是公議之所在,而今此特遞之命,非所望於殿下者也。以諫臣言責之事,有此殿下之過擧,則非但有歉於大聖人包容之量,抑恐中外瞻聆,無不缺然於欽昻之日也。伏願殿下,平心思量,更加優容,亟回沈之源遞差之命,千萬幸甚。臣等待罪出納之地,無任自牖之悃,惶恐敢啓。傳曰,知道。
刑曹判書林墰箚子。大槪,秋官之長,旣非可堪,身病且劇,決難供職,乞賜遞免事。入啓。答曰,省箚具悉卿意。卿其勿辭,調理察職。
傳曰,大臣·備局堂上引見。
正言李齊衡啓曰,臣伏見再昨下政院之敎,辭意極其嚴峻,臣驚悸震慄,無地自容。臣於當初引咎之時,所謂治之以殺人之罪者,只據前日啓辭批答中,有殺人者死,依律處斷,則旣已允許于該曹之敎,故倉卒構草之際,措語未瑩之致,豈有一毫他意,而致疑於聖明乎?第念臺諫,殿下之耳目也,措語之間,或有差失,而殿下若以情外之言,顯示不平底辭氣,則今日爲殿下之耳目者,孰肯盡言而不諱哉?殿下之待臺諫,其亦太薄矣。臣忝冒言地,未效涓埃,而旣有前後瀆撓之罪,又有措語顚妄之失,而況當初論啓之時,終始相議,別無異同,而今者長官,有特遞之命,則臣何敢獨爲出仕,晏然行公乎?以此以彼,決難仍冒,請命罷斥臣職。答曰,勿辭。退待物論。
獻納金徽啓曰,九月凶逆之罪,輿情之所共憤,故頃日齊坐,僚議不謀而同,皆曰,九月不被弑主之律,則我國奴主之分,從此而廢矣。相議構草以啓,誰爲主張,亦誰爲隨參,而殿下特遞之命,獨下於長官,是殿下以長官爲擔當是論,而以臣等爲隨參也,是則大不然。自古弑逆之變,雖或有之,恒出於暗昧不睹之中,公然行凶於白晝大都之中者,窮天地亘萬古,九月一人而已。惟其罪狀如是,而不可一日容息於覆載之間,故臣等合辭,請依律速斷者,只欲明其罪正其刑也。誠未格天,嚴旨屢下,臣等之獲譴,固不足恤,而竊恐殿下拒諫之漸,自此而始矣。長官旣遞,則臣以同事之人,理難冒恥行公,請命罷斥臣職。答曰,勿辭。退待物論。
吏曹啓曰,臺諫有闕,政事,取稟。
引見時,大司憲南銑所啓,合啓金自點遠竄事。上曰,亟停勿煩。吳挺緯削去仕版事。上曰,酒失雖未知某事,而豈可以酒失爲實罪?洪州牧使睦行善遞差事。上曰,古語曰,與我共理者,其惟食二千石乎?今者,擇守令爲重,欲仍送之矣。又所啓,諫院之啓,豈有一毫他意?惟在聖上優容溫諭,請還收成命。上曰,不允。又所啓,昌陵參奉洪柱世,爲人怪妄,其父葬地,始以重價論買,旣葬之後,全不給價。柱世,曾在先朝,已被臺諫,且其寡妹失行之說,播於中外,請洪柱世,削去仕版。上曰,此事重大,更加詳問處之。
右參贊沈詻上疏。大槪,臣病勢深重,兼帶知義禁,爲先乞遞事。入啓。答曰,省疏具悉。卿其勿辭,調理察職。仍傳曰,遣內醫看病。
右議政三疏。大槪,更申前懇事。入啓。答曰,卿何辭之至此也?體予至意,速爲入來,以副上下之望事。明日遣承旨敦諭。
大司憲南銑上疏。大槪,乞解本職及兼帶堂上之任,歸省楊州地父母墳事。入啓。答曰,省疏具悉。卿其勿辭往來。
榻前,以領相所啓,李敬輿·洪茂績·沈·李應蓍等放釋,前統制使邊士紀敍用事,捧承傳。以延陽君李時白所啓,鐵山府使李晦,病重改差事,捧承傳。
政院啓曰,九月行凶之變,出於都下,耳目所及,孰不痛疾之甚,而必欲亟正王法,諫院之請速處斷者,亦出於此,豈有一毫他意於其間,而自上屢下未安之敎,至以疑君之語,遽加情外,臣等待罪出納,豈欲承順此旨乎?前後陳啓,語辭拙短,誠意淺薄,不足以開悟聖心,臣等已不勝其愧恧矣。卽聞大臣引對之辭,以政院不爲封還爲非,臣等益知其尸職之罪,無所自容,伏地惶恐待罪。答曰,勿待罪。爾等,託以待罪,故爲營救之言,殊甚非矣。以上朝報
引見時,領議政李景奭所啓,近來兩西民力蕩竭,撫恤之道,異於他道,使守令巡行阡陌,勸課農桑,以應古者行春之義,勅使支待之物,亦令預爲措備,以除一分民弊事,下諭兩西監司,使之着實擧行,何如?上曰,依爲之。出備局謄錄
大司憲南銑,掌令李尙逸,獻納金徽,正言李齊衡就職。
上在昌德宮。停常參·經筵。
夜五更,蒼白雲一道和氣,起自乾方,直指巽方,長竟天,廣尺許,月暈。
藥房啓曰,昨日日氣甚寒,引對良久,伏未審夜來聖候,若何?昨者,仰瞻玉色,羸瘠深墨,視前尤加,銷鑠於中者,從可知矣,竊甚悶焉。況咳嗽頻作,此由於感傷而然也。姑觀一兩日議藥事,親承聖敎,而與御醫等相議,則皆以爲,必須趁卽和解,庶不至添傷,議藥恐不可緩也。臣等仍竊伏念,從前觸寒已多矣,今又親行望祭,則添傷必矣。姑爲勉停,服藥將攝,有合於聖人之愼疾,無損於帝王之孝,此實群情之所大願者也。臣等不任憂慮之至,敢來問安,竝此仰稟。答曰,症候,言于醫官。親祭則更觀今明日爲之。
再啓曰,臣等伏承下醫官之敎,症候皆由於氣血虛而勞傷積也,臣等尤不勝憂悶焉。卽與柳後聖·鄭後啓及諸御醫等商議,則皆以爲,加減補中益氣湯,最合於聖候,今日之用,連進七貼宜當云。此藥,蓋出於醫學正傳,本方加入中,附子性熱,故去附子矣。此藥三貼,爲先劑入之意,敢啓。且於望日親祭,更觀今明日爲之之敎,此尤可悶,從前積傷旣多,而所患諸症,俱非源委之淺,日寒如此,若又强作觸寒,冒夜哀臨,則其爲添傷之重,不待明醫而可知矣。調保聖躬,以安宗社,爲今日莫大之急務,伏願亟停親祭之命,且許以時入診,凡諸不緊酬應,姑竝停轍,一以靜攝爲務,徐竢聖候稍蘇,然後乃復開筵引對,以盡愼疾之道,不勝幸甚。臣等無任區區悶慮之至,敢此申啓。答曰,知道。卿等之慮至此,望祭則攝行,機務至重,安敢停轍,以取自便哉?
大殿,政院·玉堂問安。入啓。答曰,知道。
傳曰,政事,過國忌後爲之。
院啓,正言李齊衡,獻納金徽,竝引嫌而退。臺諫,殿下之耳目,而待之太薄,極加譴責,使不得容焉,言路之杜塞,王法之不行,自今日而始矣,不料聖明,有此過擧也。至下文飾之敎,特遞據法之官,以示不平底辭氣,大聖人虛受之量,豈當如是?所論旣同,一出一遞,則不得自安,其勢固然,而爲諫官者,以直截爲氣,則益進忠言,上格君心,乃職分耳。君臣,卽同父子,此誠臣子起敬復諫之時,而其在殿下,亦可以翻然霽威,則豈以一時嚴批,有所自沮?況憲府還收之請,今旣方張,則其無所失,亦可見矣,有何可避之嫌?請竝命出仕。答曰,依啓。以上朝報
備邊司啓曰,新出身一百四十餘人,因咸鏡道飢荒,移送平安道准防之意,自本司入啓蒙允,行會兩道矣。第念卽今關西,無防備之事,而亦有飢饉之患,許多出身移送,徒費糧料,有害無益,且以今日事勢言之,則又不當撤此移彼,致有煩擾之弊。出身等赴防朔數,雖曰未准,而自北移西之際,跋涉長路,勞費倍於一處坐戍者,揆以國體,又不當計較遲速,更令加立他役,卽於出身一百四十餘人,特爲放還,後勿爲例,未知何如?群議如此,不無意見,敢啓。答曰,依啓。出備局謄錄
上在昌德宮。停常參·經筵。
卯時,日暈兩珥。辰時,日有重暈,內暈有兩珥,左右有戟,外暈上,有冠,色皆內赤外靑。自巳時至未時,日暈。申時,日暈兩珥,暈上有冠,色內赤外靑。酉時,日暈。
大殿,政院·玉堂·二品以上,六曹·大司憲問安。入啓。答曰,知道。勿爲問安。
藥房啓曰,伏未審夜來,聖候調攝,若何?昨日劑入之藥,進御乎?臣等不勝憂慮之至,敢來問安。答曰,知道。湯藥則旣已進服矣。
同副承旨柳慶昌書啓,臣承命往諭于右議政,則以爲,臣有仕進之勢,則豈敢再三煩聒,以瀆天聽乎?情事之悶迫,已盡於疏中,而至遣近侍,遠諭於郊外,惶恐感激,不知所達云矣。傳曰,知道。以上朝報
上在昌德宮。停常參·經筵。
卯辰時,日暈右珥,白雲一道,起自西方,直指暈上,長竟天,廣尺許。自巳時至未時,日暈。申酉時,日有重暈,內暈有兩珥,外暈上有背,色皆內赤外靑。
藥房啓曰,伏未審夜來,聖候調攝,若何?臣等不勝憂慮,敢此問安。答曰,知道。勿爲問安。
慈殿·中殿,藥房問安。入啓。答曰,知道。
慈殿·大殿·中殿·世子宮,政院·玉堂·二品以上·六曹·大司憲問安。答曰,罔極。
政院啓曰,卽者,吏曹郞廳來言,政事,過國忌後爲之事,命下矣。臺諫,方以大司諫沈之源遞命還收論啓,今日不得爲政之意,敢啓。傳曰,知道。
合啓,金自點,請勿留難,亟命遠竄。答曰,毋煩。
府啓,前直講吳挺緯,請亟命削去仕版,昌陵參奉洪柱世,削去仕版。近日諫院,論執九月之事,只欲正其罪名,以示國家用法之嚴明而已,豈有一毫他意於其間哉?任殿下耳目之責者,雖甚無狀,安肯爲旣骨之一宰,鄕曲之兩賤孽,自陷於欺負君上之誅哉?設或未及致察於聖明前後批答之辭意,有此論執,聖明猶當優容溫諭,何必屢下峻旨以摧折之,終至於特遞乎?頃日榻下,大臣以下,開陳已悉,聖明亦已下燭,而尙無洞釋之敎,臣等竊恐自此,臺閣索然,言路杜塞,遠邇瞻聆,將謂斯何?繼而伏見下政院之批,至有營救之敎,臣等尤不勝悶鬱焉。今日諸臣之所論,非爲一之源也,只以聖上包荒之量,納言之道,恐有歉然而然也。請還收沈之源遞差之命。新除授載寧縣監洪興祉,曾爲龍岡縣令,去其安岳本家,雖隔一海,猶未免轉輸之謗,況此載寧,僅至半日之程,不可復授此人。請載寧縣監洪興祉遞差。新除授豐基郡守朴嶔,爲人多氣,尋常處事,無一平穩,曾爲結城縣監,大小政令之間,種種生弊,吏緣爲奸,民怨日興,終至見敗,不可復授字牧之任,重貽民弊。請豐基郡守朴嶔遞差。答曰,不允。洪柱世·洪興祉·朴嶔等事,更加詳問而處之。前啓,洪州牧使睦行善改差事,停啓。
院啓,奴婢而弑其主,雇工而殺家長,罪名懸殊,豈可以雇工殺家長之律,施之於弑主之罪乎?蓋擬律之際,輕重或差,則是謂失刑,臺臣之不得不爭者也。況九月之祖母今玉,前爲韓汝溭之奴妻,其兩女,爲韓家之婢,後爲金泰吉之奴妻,而至於九月之身,仰役于金泰吉,亦非不久,而及其母死,乃曰,其母臨死,詳言內奴根派云,則叛主之狀,明白無疑,三尺之法,其可低昻乎?請勿留難,亟命依律處斷。國家興亡,係言路之開閉,而殿下特遞論事之臣,使直氣摧沮,言路杜塞,聖明若不及今開悟,則將不能國,可不懼哉?玉堂,殿下之心腹也,政院,殿下之喉舌也。玉堂竝請出仕,則公論所在,於此可見,而殿下有特遞之命,是殿下棄心腹也。政院未及封還,則待罪之擧,在所不已,而殿下以營救爲敎,是殿下棄喉舌也。殿下,旣塞其耳目,竝與其心腹·喉舌而棄之,此豈盛德事乎?殿下卽位之初,不作聰明,樂聞讜言,四方拭目,太平可期,而才逾半年,有此拒諫之漸,臣隣相顧,莫不失色而歎惜也。虛心受人,義實在於相感,不遠而復,可無抵於有悔。噫,臺臣所論,雖有過激,固當容受,不宜譴責,而況據法爭執,深得臺官之體,有何可遞之事乎?請還收沈之源遞差之命。新除授司諫張應一,時在慶尙道仁同地,請斯速乘馹上來事,下諭。答曰,不允。下諭事,依啓。九月事,此論必是未知首末之言,殊涉疑怪矣。
右議政金堉上疏。大槪,請亟許致仕事。入啓。答曰,省疏具悉。卿之固辭至此,予甚瞿然,無以爲諭。須勿堅執,速爲入來,臥閤論道。
館學儒生李樞等上疏。大槪,辨明先正臣文成公李珥,文簡公成渾被誣事。入啓。傳曰,頃於李象震等之疏,別無嘉納之語,而館學儒生等,務其好勝,紛紜呈疏,互相攻擊,殊甚不可,此上疏還出給,今後則如此之疏,勿爲捧入。
備邊司啓曰,城內姑無他虞,春農且迫,卽今急務,惟在於紓民力勸農桑而已。況兩西蕩殘之餘,民力已竭,趁此時休民務農,尤不可少忽,且當春和,議賑之擧,亦宜着念另行。至於勅使支待之事,其遲速早晩,雖未可預知,不可無前期措處,以爲無弊接待之地,監兵使及守令等,同心奉公,無有相濟,使之弊不及民,無失容觀之道,熟講拮据,則必多利益之事。以此事意,平安黃海兩道監兵使,及義州府尹處,爲先行會,何如?傳曰,以此措語,有旨,可也。以上朝報
備邊司啓曰,以本司嶺東九官米太,移給咸鏡道啓目,傳曰,江原道九官移給咸鏡道稅米太,及收米數,幾何耶?問啓事,命下矣。問于戶曹,則嶺東九郡田稅米太三手糧,竝二千一百八十六石零,大同收米每結六斗,則留置本道外,其餘上納之數,米三千五百三十七石,太一百九十四石,合五千九百十七石零,作木則三百五十同二疋云矣,敢啓。答曰,賑恤廳米布,不知何許,而以此還償,則餘者必不多矣,更加商確處之。
又啓曰,云云事,命下矣。賑恤廳遺在米,則八千石,木則二百餘同,若以嶺東移送五千九百十七石之數,取償於本廳,則餘存之數不多,此乃爲飢民賑救,別例拮据,有此儲置,盡用於北路救荒,不無偏重之弊,故五千之數,臣等之意,亦不欲盡輸於北。今承聖敎,極爲允當,除出大同收米二千石,以雜穀計分數,捧置境上,以爲關北賑救之用,其餘,依前京上納之意,江原·咸鏡兩道監司及賑恤廳,一體知會,何如?答曰,允。出備局謄錄
上在昌德宮。停常參·經筵。
卯辰時,日暈兩珥,黑雲一道,起自西方,直指東方,長十丈,廣尺許。自巳時至申時,日暈兩珥。
大殿,政院·玉堂問安。入啓。答曰,知道。勿爲問安。
藥房啓曰,伏未審夜來,聖候調攝,若何?前日劑入三貼之藥,已盡於昨日,今當改劑入矣。積傷之餘,所患諸症,雖未得差歇於數服之藥,而時無微效否?昨日,伏承勿爲問安之敎,而臣等不勝區區憂慮之至,敢來問安。答曰,時無顯效矣。
平安東道暗行御史書目,三登·理山·博川·价川等官,治績最著,其次,殷山·寧邊·德川·泰川等官,又其次,成川·孟山·寧遠等官,江東·祥原·熙川·陽德·江界,不無疵毁,而旣已罷歸。順川郡守趙翯段,屠殺農牛,爲先罷黜。雲山·渭原·碧潼等官,不法文書,同封上送。邊將善惡,亦爲馳啓事。
吏曹啓目,粘連平安西道暗行御史狀啓云云。昌城府使朴安仁,雖已罷黜,旣有不法文書,罪狀令攸司處置,何如?啓依允。
又啓目,粘連慶尙左道暗行御史狀啓云云。眞寶縣監洪采,頗喜飮酒,爲政漸怠,衙供不簡,民無願留之心。寧海府使李椲,海邊漁戶,怨聲載路,官吏貿販,民不聊生。機張縣監安翼龍,還上之捧,極其高重,新選取才之時,皆徵正租五石,多取海物,駄載絡繹。昌寧縣監丁時傑,出役煩苛,屠牛狼藉。盈德縣監丁彦熽,不恤民事,征斂無藝。義興縣監李命說,怠於聽理,衙供頗煩,轉販興利,吏不堪苦,竝罷黜。大丘府使李緯國,雖有剛明之稱,亦有牟利之誚,旣已罷黜,令攸司推考。比安等十九邑段,或有治聲,而別無可稱之績,且有到任未久者,今姑置之,何如?啓依允。
司憲府啓目,今日本府坐起時,故幼學柳基善妻鄭氏呈狀內,其矣祖上傳來奴男,改以洪男,今都目政,梨津萬戶除授是如爲白去乎,兩班家未良奴子,欺罔國家,至於除授邊將,綱常倒置,入啓處置云爲白良厼,未良與否,令攸司査覈,依法處置,何如?啓依允。
兵曹啓曰,頃者,李賢等上言回啓內,此人等上言內,辭緣的實,其中洪男之功尤大,各別收用事,判付,故今番都目,梨津萬戶擬望,至受天點矣。卽聞洪男有主私賤,時未爲良云,渠之功勞雖重,不可徑通仕路,向前洪男所授職名,爲先改正,何如?傳曰,依啓。臨亂有功之人,似不可專棄,依例免賤,可也。
大司成趙錫胤三度呈辭。入啓。遞差。
吏曹啓曰,新除授大丘府使趙涑呈狀內,身病極重,不得運身,決難赴任云,改差,何如?傳曰,允。
戶曹啓曰,廣興倉官員,牒呈于臣曹曰,金領府事,以病不能供職,故今春等祿捧,不爲受去云,令倉官領納之意,敢啓。傳曰,依啓。
政院啓曰,常參·經筵,調攝間,頉稟之意,敢啓。傳曰,知道。
合啓,金自點,亟命遠竄事。措語見上答曰,毋煩。前直講吳挺緯削去仕版,昌陵參奉洪柱世削去仕版,請還收沈之源遞差之命。措語竝見上載寧縣監吳興祉,一生處心行事,不足多說,曾任龍岡,罔念民弊,專尙浮華,鑿池塘泛彩船,聲色度日,此非經亂後士夫之所可爲,況於西土受任者乎?至於轉輸之謗,特其餘事耳。今授本職,去其農舍,僅至半日之程,豈可復授此人,以貽民害乎?請載寧縣監洪興祉遞差。豐基郡守朴嶔,爲人愚而多氣,尋常處事,無一平穩,曾爲結城縣監,大小政令之間,種種生弊,吏緣爲奸,民怨日興,終至見敗,湖西之人,至今笑罵。此則已試病民之類也,不可復授字牧之任,重貽民弊。請豐基郡守朴嶔遞差。答曰,不允。洪興祉·朴嶔事,依啓。
正言吳翮啓曰,昨以九月事論啓,而伏承聖批,臣誠惶惑,無地措躬。當初臺臣之必欲以殺主之律論執者,豈有他意,而以聖明從諫之美,獨於九月之事,連下未安之敎。伏想聖明,必欲明辨良賤而後,罪之以律,此雖出於明覈之意,而以刑官前後之文案,一國公共之論觀之,竊恐聖明,有所未燭其源委而然也。以此一事,上下阻隔,反爲淸朝之累,臣竊惜之。臣徒知弑主之惡,不可施以殺家長之律,而至於遣辭之際,首末顚錯,則臣從外來,未及詳悉之致,昏謬之罪,在所難免。昨緣日暮,未卽引避,且臣所患厥逆之症,又發於去夜,今始扶曳來避,所失尤大,何敢晏然仍冒?請命遞斥臣職。答曰,勿辭,退待物論。
吏曹啓曰,守令多闕,政事,取稟。傳曰,待大司諫差出,政事一時差出,可也。
兵曹判書韓興一上疏。大槪,冒萬死陳情乞遞事。入啓。答曰,省疏具悉。卿其勿辭,調理察職。以上朝報
備邊司啓曰,今月十二日引見時,李厚源所啓,六鎭等地,飢荒尤甚,春間則雖不死於癘疫,必死於飢饉,北道元穀,多至四十一萬餘石,而各邑守令,不能畢捧,徒排虛簿,每遇飢饉,不能賑濟。上曰,國家儲穀,爲飢饉也,爲軍兵也,而虛張其數,無益於實用,以至民飢而不發,可乎?厚源曰,凡干所捧之物,例以其官,自爲收捧,故不無虛疎之事,今後或定差使員,使之句管,以防虛僞之弊,似爲得宜。上曰,退與備局議爲之,可也事,命下矣。北路元穀之數,如是其浩大,而守令不能趁時收捧,使許多國穀,太半歸虛,誠爲痛駭。令本道數三邑中,擇定剛明差使員,與本官守令,眼同捧入,明査其實數,則庶無虛疎之弊,惟在本道參酌事勢,待秋收捧之際,着實擧行啓聞之意,預先知會,何如?答曰,允。出備局謄錄
上在昌德宮。停常參·經筵。
藥房啓曰,伏未審夜來,聖候調攝,若何?諸症一樣耶?臣等無任憂慮之至,敢來問安。答曰,知道。似非一二日快瘳之症,勿爲問安。
正言李齊衡,兵曹參議金益熙三度呈辭。入啓。遞差。
政院啓曰,禁府都事,以委官意來言,三省推鞫當爲,而臺諫避嫌,不得開坐之意,敢啓。傳曰,知道。
慶尙監司書目,討捕使尙州牧使呈,以開寧縣監李翼老罪狀,朝廷處置事。
開城留守書目,身病甚重,乞遞事。啓下吏曹。
合啓,請金自點,亟命遠竄事。措語見上答曰,毋煩。
府啓,昌陵參奉洪柱世,削去仕版。措語見上正言吳翮,引嫌而退。已發之論,循例連啓,措語之間,雖未詳盡,不可以此輕遞言官,請命出仕。答曰,依啓。前啓吳挺緯,削去仕版事,還收大司諫沈之源遞差之命事,停啓。
文學洪重普上疏。大槪,乞遞職名,以救母病事。入啓。答曰,省疏具悉。爾其勿辭,出入救護。
禁府,三省推鞫問事郞廳二,鄭攸·洪命夏。
館學儒生李樞等上疏。大槪,爲先賢辨誣之擧,實出於一國公共之論,而誠未格天,至有還出給之命,敢陳危懇,冀回天聽事。呈政院。政院啓曰,館學多士之疏,事體與外方疏章,有所不同,自祖宗朝以來,拜疏叫閤者何限,而未聞有還出給之命,今此李樞等陳疏,雖涉瀆撓,而至於還出給,則實爲未安。又呈短疏,略陳所懷,觀其疏辭,似不可已,旣承勿捧之敎,而事例如此,不得不捧入之意,敢啓。傳曰,無是象震等之敎,兩賢亦不謂不賢,而如是紛紜呈疏,可乎?如此不當之疏,則還出給,未爲不可,依前傳敎還出給。
右議政五疏。大槪,亟許致仕,終始曲全事。入啓。答曰,省疏具悉。不料玆者,卿之辭職,至此而不已,予實驚怪。卿試思之,此時何時?國事,亦將如何?雖已致仕,念國事之艱虞,體先朝之恩遇,出濟時艱,況今多虞之日,遽爲釋負之計,寧有是理?不惟予之缺望,國人將謂斯何?勿以予之不可與有爲而棄之,幡然入來,拂時仔肩。
忠勳府啓曰,靖社功臣南昌君洪振文,方在罷散中,依他付祿薦狀之意,敢啓。傳曰,知道。
江華留守書目,病勢難堪,敢此三疏,懇乞遞免,上疏上送事。入啓。答曰,省疏具悉。卿之才能,允合此任,宜勿控辭,調理察職。
金領府事上疏。大槪,請還收祿俸輸送之命,以安愚分事。入啓。答曰,省疏具悉。卿之一疾,彌留至此,予甚慮念。祿俸輸送,自是常事,卿其安心勿辭。
院啓,折獄之法,貴在得中,必須名其爲罪,然後王法可行矣。今將以雇工殺家長之律,施之於弑主之罪,其爲擬律,不亦苟乎?蓋以刑官之文案,本院之前啓觀之,九月之祖母今玉,嫁韓汝溭之奴,而其兩女,爲韓家之婢,其前夫所生難化,爲金泰吉之奴妻,而其所生九月,仰役于泰吉,亦非不久,自今玉至九月,而了無公賤之說,及其九月之夫,逢盜死後,疑其主之所殺,輒爲投屬內司,而乃曰其母臨死,詳言內奴根派云,則叛主之狀,豈不明白乎?如此而以雇工殺家長之律斷之,則可謂用法之得當乎?臣之論執不已者,豈有他意?竊恐邦刑之或失,而有傷於國體也。請亟命斷之以弑主之律。請還收沈之源遞差之命。措語見上答曰,不允。九月事,國法昭昭,不可以好勝而爭之,退而詢諸識法之人,勿爲煩論。
禮曹啓目,今此聖上卽位,增廣別試,館試圓點,來五月十五日,以七月晦日,至准四十點者,許赴事,依前例京外知委,施行何如?啓依允。
禮曹,增廣別試吉日,進士初試七月十七日,生員初試同月十九日,文武科初試八月初二日,雜科初試同月十六日,進士覆試九月初九日,生員覆試同月十一日,生進放榜九月二十一日,文武科覆試十月初八日,殿試十月十七日,雜科覆試十月十一日,文武科放榜十月二十日,雜科放榜十月二十六日推擇。啓。
觀象監,今月十六日卯時,日暈。辰時,日暈兩珥,黑雲一道如氣,起自西方,直指東方,長十餘丈,廣尺許,良久乃滅。自巳時至未時,日暈。申時,日暈兩珥。夜一更,月有重暈,內暈有兩珥,色皆內赤外靑。自二更至五更,月暈。啓。
上在昌德宮。停常參·經筵。
夜一二更,月暈。
吏曹判書金集上疏。大槪,冒陳情悃,冀遞職名,仍許退歸,俾免溘死旅邸,以貽淸朝之羞事。入啓。答曰,省疏具悉。卿其勿爲控辭,須體予意,安心調理察職。
院前啓,還收大司諫沈之源遞差之命事,停啓。
政院啓曰,二十一日,輪對爲之事,命下矣。去十一日,受點輪對官,仍爲入參乎?改書入受點乎?敢啓。傳曰,前日受點者用之。
又啓曰,禁府都事,以委官意來言,臺諫方以九月弑主之律論啓,三省推鞫不得開坐之意,敢啓。傳曰,知道。
右參贊沈詻上疏。大槪,臣賤疾益重,勢難供仕,更申前懇,兼帶知義禁,爲先乞遞事。入啓。答曰,省疏具悉。卿辭至此,當勉副焉。
政院啓曰,以春秋館啓辭,宣祖朝實錄纂修,久未完就,事極可慮,先朝實錄,亦當趁卽修正,而大提學差出後,方可設局,竝令政院考例稟定,分付擧行事,命下矣。前大提學及三公·政府東西壁·六卿·判尹命招,使之議薦圈點而已,此外他無可考之例,只知大臣無故之日,更爲啓稟擧行之意,敢啓。傳曰,依舊例傳敎後,似當差出,而今則事勢如此,依啓。
吏曹啓曰,前開寧縣監金珩敍用,還爲除授,一二日內,速爲發送事,命下矣。金珩,時在同道尙州地,除朝辭斯速赴任事,觀察使處行移,何如?傳曰,允。
合啓,金自點亟命遠竄。措語見上答曰,勿煩。
傳曰,史官二員待命,騎馬六匹立之,宮城外四營·御營等,夜摘奸以來。
應敎沈之源上疏。大槪,陳情乞縣,以養老母事。入啓。啓下吏曹。以上朝報
上在昌德宮。停常參·經筵。
夜五更,月暈。
左副承旨申濡三度呈辭。入啓。遞差。
藥房啓曰,伏未審一兩日來,聖候調攝,若何?所患諸症,亦復何如?前日劑入之藥,將盡於今日,所進者已六貼,而尙無顯效耶?柳後聖·鄭後啓及諸御醫等皆以爲,進益善七貼加劑入,宜當云矣。臣等無任憂慮,敢來問安,竝此仰稟。答曰,知道。症候言于醫官矣。
政院啓曰,右承旨李䅘同生妹,以可疑之疾身死,纔過服制,而非但身病,近密之地,決不敢出入云,院中僚員未備,其勢不得不速爲改差,今政差出,牌招肅拜,何如?傳曰,依啓。
又啓曰,兵曹郞廳來言,今日爲政事,命下矣。判書韓興一未出仕,參判李曼呈辭受由,參知洪命一服制,不得開政云。本曹未差參議,今日政,爲先差出,命招爲政之意,敢啓。傳曰,知道。
合啓,金自點亟命遠竄。措語見上答曰,毋庸强煩。
府啓,臣昨見朝報,有開寧縣監金珩,特敍還任之命,夫土賊推治,固是重事,而堂堂大朝,豈無一人可以治盜之才,而必以得罪風敎,削去仕版之人,而再任本邑乎?其貽羞於國體,見侮於外方,非細事也。且臣,新自嶺南來,頗聞金珩,喜酒顚錯,其於捕獲賊黨之際,別無設機善處之事,尤不必有取乎此人。請亟寢金珩特敍還任之命,以文武中有名望者,極擇差送。且臣,聞於嶺南,前尙州牧使李憪,以本道討捕使,深知此獄曲折,讞訊之際,明審情僞,皆稱其善於治獄,獄事垂畢,而移拜水原府使,若令李憪,姑留數朔,使之結末,則罪廢之金珩,不必赴任,賊黨之推治,可無未盡。請尙州牧使李憪,決獄間,姑爲仍任。答曰,金珩事,風聞未必盡信,勿爲煩論。仍任事,令廟堂議處。
政院啓曰,新除授右承旨趙錫胤,時在京畿衿川地,左副承旨申翊亮,時在江原道春川地,請竝斯速乘馹上來事,下諭。傳曰,依啓。春川地遠,改差似當。
正言吳翮上疏。大槪,賤疾深重,且有難冒之勢,敢陳危懇,乞遞職名事。入啓。答曰,省疏具悉。爾其勿辭,調理察職。
舍人鄭知和上疏。大槪,家有可疑之疾,不敢冒居講官之列,乞遞兼輔德之任事。入啓。啓下吏曹。
右議政金堉上疏。大槪,畢陳情悃,請亟許致仕事。入啓。答曰,省疏具悉。卿試觀今日之國勢,安耶?危耶?上下寅協,共濟艱虞,危不可言,況今鼎席之空,殆一月矣。惸惸予懷,尙安所恃?紛紜謗議,顧不足恤,此豈大臣之所動也哉?卿以喬木舊臣,義同休戚,不宜暫曠,而請以致仕者,亶在予之誠未孚而敬未至也,責躬不已也。惟卿,亟回遐心,速爲入來,以副如渴之望。
執義宋時烈入來。以上朝報
上在昌德宮。停常參·經筵。
卯辰時,日暈兩珥。自巳時至未時,日暈。申時,黑雲一道如氣,起自坤方,直指巽方,長十餘丈,廣尺許,日暈。夜一更,東方,有氣如火光。三更至五更,月暈。
吏曹啓目,粘連開城留守金蓍國辭狀云云。所患沈痼,職事瘝曠是如,有此馳啓爲白置,病勢若不至大段,則必不如是陳懇是白在果,宰臣進退,自下不敢擅便,上裁何如?啓,病勢誠如此,則依願施行。
又啓目,粘連啓下云云。應敎沈之漢,爲其老母偏養,有此陳疏,情事則果爲切迫是白乎矣,玉堂非等閑之地,當此逐日開筵之日,不可率爾外補,疏內辭緣,今姑勿施,何如?啓。情事誠爲矜憐是置,依願施行。
又啓目,粘連全南右道暗行御史書啓云云。向前長興府使鄭就道,靈光郡守柳德昌,錦山縣監林㙐,錦城縣監李有謙,全州判官吳以圭,金溝縣令金天錫,道內之尤甚不治,決難仍在字牧之任,竝罷黜。其中茂長縣監金迬,到任二年,治效最著,爲一道最,合有褒賞之典,自下不敢擅便,上裁何如?啓依允,茂長縣監金迬,表裏一襲賜給。
又啓目,粘連啓下云云。兼輔德鄭知和家,有可疑之疾,尙未寢息,有此陳疏,書筵入番,勢難晏然,姑許遞改,何如?啓依允。
政院啓曰,以春秋館啓辭,考例稟定事,依啓之後,取考本院日記,則癸亥·丙子·甲戌·己巳等年,曾有大提學差出之事,而政院,請以空日牌招圈點,他無可考之例。丙子年則自上傳于政院曰,大提學差出,而堂上中可合人,亦令抄出圈點,此果傳敎後差出之前例,而臣汎然看過矣。及承聖批,以依舊例傳敎後,似當差出,而今則事勢如此,依啓爲敎,臣始知舊例如此,而領事所謂考例者,似指此等事也。臣當以自下不敢請行之意微稟,而直請擧行,不察之責,在所難免。且以圈點事無故日,問于領議政,則以爲,大提學差出,事係重大,徐待左右相入來爲之云,敢啓。傳曰,知道。
左副承旨洪命一,牌不進,依承傳罷職傳旨,傳曰,誠有疾病,則與無緣不進有間,勿爲罷職。
傳曰,晝講明日爲之。
合啓,金自點,亟命遠竄。措辭見上答曰,毋庸堅執。
府啓,前開寧縣監金珩,不可還任之意,昨日之啓,已盡之矣,而殿下,風聞未必盡信爲敎。臣之所以請勿用金珩者,亦非以匿喪行昏,爲必信無疑也,而以臺臣之請罪,纔削之仕版矣,曾未數月,未有伸雪之端,而復起而授前任,其貽羞於朝著,虧損於國體,有不足言,而賊黨聞之,必將曰國無人乎?益啓其輕朝廷之心,珩亦何顔,莅舊邑而對民吏,安心行太守事乎?是大乖於事體,而無益於詰盜之政也。請加省察,亟收金珩特敍還任之命,以文武中有名望者,極擇差送。答曰,此非尋常竊盜之比,當以自初詳知首末者,使畢其事,不必煩論。前啓,尙州牧使李憪仍任事,停啓。
京畿監司書目,楊州呈,以大司憲南銑病重,本職及備局堂上引差事。傳曰,下該曹回啓。
傳曰,欲於來月,往拜山陵,政院知悉擧行。以上朝報
上在昌德宮。停常參,只晝講。
卯時,日暈。午時至酉時,日有重暈,內暈有兩珥,暈上有背,色皆內赤外靑,白雲一道如氣,起自日傍,直指暈上,長七八尺,廣尺許。夜二更,月食,亢星又犯木星。
傳曰,明日晝講爲之。
掌令李尙逸,副提學閔應亨三度呈辭。入啓。遞差。
吏曹啓目,粘連平安西道暗行御史書啓云云。向前平安西道二十一官中,各項守令,不無政治優劣,而其中旣已罷黜者,今姑勿論爲白乎旀。肅川府使許檍,安州判官吳儆,嘉山郡守權霌,龜城府使朴宗寧,前宣川府使金迪,尤甚不治,竝罷黜。咸從縣令安鋌,定州牧使蘇東道,義州府尹沈澤,龍川府使林恒壽段,治聲藉藉是如爲白置,合有褒賞之典,而係干恩命,上裁,何如?啓依允。安鋌·蘇東道·沈澤·林恒壽等,各賜表裏一襲爲乎矣。朔寧府使金子文段,志存愛民,減俸作粥,以救病氓,殊可嘉,亦賜表裏一襲。
吏曹判書金集上疏。大槪,疎賤之臣,處事不敏,致令大臣不安其位,不可一刻淹留,以益罪戾,玆敢强死擔曳,卽出國門,惶恐竢罪事。入啓。答曰,省疏具悉。卿辭至此,予甚缺然,無以爲諭。右相非有憾於卿,徒以道路之謗爲嫌,卿須毋如是,體予至意,安心更留。
傳曰,下直守令引見。
左副承旨洪命一上疏。大槪,亟鐫臣職,以正慢命之罪事。入啓。啓下吏曹。
晝講入侍,知事吳竣,特進官金守玄,玉堂李正英·洪處尹,承旨尹絳,假注書盧亨夏,史官申混·趙嗣基,執義宋時烈入侍。
吏曹啓曰,臺諫有闕,政事,取稟。
榻前合啓,金自點遠竄事。措語見上上曰,勿煩。
府前啓,還收金珩特敍還任之命事,停啓。
榻前,執義宋時烈所啓,臣忝叨此職,萬分不似,況身多疾病,老母長在呻痛之中,臣之情勢,固難承命,感激天恩,黽勉赴召。臣在鄕槪聞民間怨苦之事,一欲開陳聞見,以效愚忠,而今於大小陳啓之事,皆未蒙允,夫人臣論事,君不從則當去,臣以天怒民怨,極力陳達,而天聽邈然,在臣之道,只合退去而已。臣自少粗有聞於進退之義,言旣不行,則可以去矣。當此去就之節,何敢違聖賢之訓乎?臣旣無毫分補益於聖朝,而貪戀濡滯,臣所不忍,請亟命遞斥臣職。上曰,可用之言,當令議處,何出此言耶?安心勿辭。
又啓曰,臣當退待物論,而自今以後,永別天顔矣。上曰,何出此言耶?君子進退,雖曰不苟,何乃果決至此耶?
備邊司啓曰,以憲府啓辭,尙州牧使李憪,決獄間仍任事,答曰,仍任事,令廟堂議處事,命下矣。按獄之際,詳知首末之人,不可遞易,臺諫啓辭,深有意見,而第渤海治繩,雖曰爲緊,畿輔强幹,尤有重焉。且陞資移差之後,限朔仍任,亦涉苟簡,新除授牧使金宗一,亦是曾爲臺侍,治績已著之人,按獄治民,不患難辦,方在道內慶州地云。令該曹啓稟,使之除朝辭,斯速赴任,李憪則面看交遞後上來之意,本道監司處,行移,何如?傳曰,此非尋常獄事,詳知首末之人,徑先遞改,似未妥當,依臺諫啓辭,姑爲仍任,可也。
吏曹啓目,粘連啓下云云。大司憲南銑,落傷酸痛,不得起動,旬月之內,差復無期是如爲白置。風憲之長,不可久曠,似當姑許遞改是白乎矣,兼帶備堂,調理上來,則自可察任是白齊。憲長進退,自下不敢擅便,上裁,何如?啓依所啓施行。以上朝報
上在昌德宮。停常參,只晝講。
夜一更,艮方巽方,有氣如火光。三更,黑雲一道如氣,起自艮方,直指巽方,長二十餘丈,廣尺許,橫過月中。
傳曰,今下弓矢,會寧府使鄭傅賢,阿耳僉使朴惟建處給送。
藥房啓曰,春寒猶峭,伏未審夜來,聖候調攝,若何?進御之藥,未盡十服,而連有晝講之命,無乃或犯小愈之戒耶?臣等不任區區奉慮之至,敢來問安。柳後聖·鄭後啓及諸御醫等皆以爲,加減補中益氣湯,性味和平,雖聖候快復之後,亦可連用不撤,宜當云,今日又爲劑入之意,敢啓。傳曰,知道。
奉敎李垕書啓,臣承命馳渡三田渡,追及于吏曹判書金集宿所傳諭,則以爲賤臣,處事不敏,致令大臣,不安其位,在下之道,不敢晏然淹留,而聖敎至此,惶恐罔措。第病中驅馳,宿疾轉劇,勢當遲留,略具短疏,更陳情悃,以冀特賜恩暇,俾得往反云矣。傳曰,知道。
吏曹參判金南重上疏。大槪,家有可疑之疾,兼帶知經筵·備局堂上,竝乞遞免事。入啓。啓下吏曹。
吏曹判書金集再疏。大槪,事有狼狽,旣已出城,今復還入,實傷廉恥,玆敢曳疾南下,冒死拜疏以聞事。入啓。答曰,省疏具悉。卿之不念國事,潔身長往,何至於此也?國勢雖危,予之所恃者,惟一二大臣與卿耳。廉·藺,戰國之士,尙能忍辱相下,以濟國事,以卿之賢,豈不知此?須念國事之重,速爲入來,佇待還入之報,毋負予意。
應敎沈之漢,校理李正英,洪處尹等上疏。大槪,重被臺臣之面斥,決難晏然而已,請遞臣等之職,以謝公議事。入啓。答曰,省疏具悉。爾等殊無所失,勿辭察職。
領府事金尙憲箚子。大槪,請召回不忮之良弼,竝任剛大之賢輔,亟召負士望之重臣,使之同寅協恭,以濟國事,先退無所用之老物,以淸朝端事。入啓。答曰,省卿箚辭,病中憂國之悃至此,予實感歎,無以爲諭。所陳拜陵事,情雖罔極,予當更思而處之,卿宜安心調養,以副予意。
備忘記,頃於右相上疏,懇勸還入,已有日矣。未見幡然入來,予甚慮念。廉·藺,戰國之士耳,尙能忍辱相下,以濟國事,以卿之重望宿德,豈不念至於此?速爲入來,以副上下之望事。遣承旨敦諭。
晝講入侍,知事林墰,特進官呂爾載,玉堂沈之漢·洪處尹,承旨柳慶昌,假注書盧亨夏,史官申混·趙嗣基,持平金始振入侍。
榻前合啓,金自點遠竄事。措辭見上上曰,勿煩。
府啓,執義宋時烈,引嫌而退。起自山林,感激遭遇,勤懇開陳,不在近效,或未蒙允,蓋出愼重,言有吁咈,未爲不合,此非進退之機,有何可避之嫌?請命出仕。上曰,此言是也。依啓。
又所啓,大司諫趙壽益,時在京畿驪州地,請斯速乘馹上來事,下諭。上曰,依啓。
傳曰,政事,明日爲之。
傳曰,下直守令引見。
右議政金堉七疏。大槪,亟遞職名,俾遂至願事。入啓。答曰,省疏具悉。予意已悉於前,今無所諭,而第念卿之不入,正所以逐之也。速爲入來,共濟國事。
館學儒生申晸等上疏。大槪,請亟召還吏曹判書金集,以爲儒林矜式之地事。入啓。答曰,省疏具悉。兩賢之資,予非不知,而爾等紛紜不已,不幾於煩瀆乎?吏曹判書金集,卒然出去,予甚缺然,無所倚重,所陳之意,予當體念焉。傳曰,佇待終日,而吏判無入來之報,予甚慮念。明曉出送史官,委致予意,敦諭勸還。
執義宋時烈就職後啓曰,臣昨以言事不合乞退,而聖明慰諭,同僚請出,臣之狼狽,至此益甚。臣之所可去者,前事之外,復有數端。吏曹判書臣金集,臣之所師事者也,玆被右相之斥,蒼黃去國,而臣不能極力明辨,同其去就,臣不勝慙靦也。臣本草茅疎賤,感激洪恩,與金慶餘·宋浚吉等,妄有激揚之擧,因此輾轉,浮言胥動,謗議朋興,延累師友,駸駸轉及元老,亦有可驚可愕之說,不勝其多,必欲去之而後已,所恃者,聖意堅定,三公夾輔,庶有以辨別鎭靜,不使國事,終至於潰裂也。不料今者,右相因些細故,便懷不平,其所辭職之疏有曰,身佩安危,係國存亡。有曰,來自山林,德望蓋世,隱然有譏刺二臣之意。又曰,傷弓曲木。有曰,適所以禍之也。終則以爲,觸犯時忌,救死不贍,語意太深,一節加於一節,有若以金集爲把握一時,張皇威福者然。噫,言之不諒,有如是耶?夫所謂時者,是誰之時也?君相所以陶鑄一時也,右相當國秉政,方任經濟,而有若以此時爲他人之時者然,亦不可知也。竊想右相之平心,必不至此,必有往來行言,有以激成,有如聖敎者,而究厥所由,則實源於臣等妄作之罪也。噬臍咋舌,已無及矣。昔范仲淹被逐,尹·蔡·余諸人以爲,仲淹,臣之師友,進退榮辱,義無獨殊,請同貶。朱子之被斥也,知舊門人,其能自守者,皆同其退,而其不能然者,依違狼顧,故朱子或以風頭立脚不住,責之,或以大耳三藏,覰天津橋上,譏之。今金集旣去,則臣義難獨留,此臣之所當必去者也。噫,殿下膺受艱大,奮發大志,禮迎元老,登崇宿儒,臣固謂殿下,將誠心典學,克己從善,嘉靖邦國,如商高宗,興衰撥亂,如周宣王,則一世臣民,與有榮光,故臣不量陋劣,黽勉進退,旣去而復來。今者聖明施措,有大不厭衆心者,而世益溷淆,事益艱危,臣上怖天災,下憂民隱,瀝血敷陳,冀效涓埃,而其大者,旣未蒙察納,今又有師友之義,不可異同者,一退之外,無他道理。且臣昨論玉堂之緘默不言,今見答沈之漢等疏曰,爾等殊無所失,之漢等,若無所失,則是臣言爲妄也,尤不可强顔仍冒。請命罷斥臣職。答曰,吏曹判書金集,予方誠心勸留,豈不回心乎?無可去之義,宜勿辭,退待物論。
京畿監司書目,衿川呈,以右承旨趙錫胤,病重上去不得事。以上朝報
兵曹啓曰,今正月二十二日晝講時,榻前,執義宋時烈所啓,軍丁歲抄,有限年姑停之命,近聞闕額,還爲充定,騷屑如前云,如此則有何姑停之效乎?上曰,兩西館軍,只令依前充定,而他道闕額充定事,必無朝家分付矣。所言如此,問于該曹事,傳敎矣。前因黃海道暗行御史書啓,故闕本自願充定者外,諸色新充定,勿爲擧行事,諸道一體施行之意,回啓蒙允,卽爲行會矣,敢啓。傳曰,知道。外方,誤見移文,或不無騷屑之弊,更爲詳明分付,可也事,傳敎矣。卽當將此意更爲分付,而第傳敎內,有兩西館軍,只令依前充定云,則平安道,旣無館軍擧論之事,只於黃海監司·松禾縣監疏狀內,有館軍事,故自備局卽爲覆啓行會矣。平安道則初無館軍擧論之事,以傳敎之意,一體行會乎?敢稟。傳曰,兩西之言,非也。依前定奪爲之。出備局謄錄
兵曹啓曰,內氷庫修理及藏氷時伐氷價,步木八同,常木二同,收木一同二十二疋半,逐年上下,而或有十餘疋還送者,或五六疋還送者,或全無還送者矣。今者,內氷庫監役官李觀夏,用後還送之數,步木二同三十疋,收木七疋,常木十疋,則氷丁厚薄及日暖易致消融之時,使役苦歇,雖難預度,常時不有斟酌濫用之跡,亦可推此而知矣。如此之人,必有論賞之擧,然後可懲他人,敢啓。傳曰,六品遷轉,出兵曹軍色謄錄
兵曹判書韓興一,身病出仕。
上在昌德宮。停常參·經筵。
自午時至酉時,日暈兩珥。夜二更,巽方,有氣如火光。
吏曹啓目,粘連左副承旨洪命一上疏云云。向前洪命一,病勢深重,衆所共知,夙夜之地,勢難行公,似當改差是白乎矣,近臣進退,不敢擅便,伏惟上裁。啓依所啓施行。
傳曰,明日晝講爲之。
右副承旨南翧啓曰,臣於今日,以式暇在家,以右相處敦諭事,牌招入來,而日勢晩昏,程途且遠,今日內勢難回還,不無村間留宿之弊,而傳諭之命,亦不敢少滯,何以爲之?敢稟。傳曰,明早出去。
吏曹啓目,粘連啓下云云。吏曹參判金南重,因家有可疑之疾,奴僕相繼臥痛,以入侍爲慮,有此陳疏是白置。當此逐日開講之日,不敢晏然登筵,勢所當然,似當姑許遞改是白乎旀,備局,別無逐日入侍之事,可以仍察是白乎矣,自下不敢擅便,上裁,何如?啓依回啓施行。
政院啓曰,今日政廳,左承旨臣尹絳兼進矣,都承旨李厚源,以昏家相避出去,廳中只有臣慶昌,他無進去之員,新除授承旨閔應亨·李一相,牌招肅拜,使之參政,何如?傳曰,允。
合啓,金自點遠竄事。措語見上答曰,勿煩。
府啓,執義宋時烈,引嫌而退。君子進退,有類連茹,去就之際,雖未可異同,深文譏斥,過有所歸,初無所損於金集,有何可嫌於時烈?況職居言地,是非在己,離合之機,正當明辨,若其聖朝闕失,言未蒙採,不合則去,其義雖嚴,積誠回天,在所當勉。至於玉堂之批,不無聖敎之失,當益宜盡規諫之責,尤不必以此而引避,請命出仕。答曰,依啓。
院啓,請亟命斷之以弑主之律。措語見上答曰,已諭勿煩。
政院啓曰,左承旨尹絳,與都承旨李厚源,昏姻家相避,在下當遞,依例改差,其代,今日政差出,何如?傳曰,在下者應遞,而都承旨未及肅拜,以未及肅拜者,改差,似可矣。執義宋時烈,命招牌不進,依承傳罷職事。入啓。答曰,殊欠優待之道,勿捧此傳旨。以上朝報
上在昌德宮。停常參,只晝講。
夜一更,南方有氣如火光。二更,坤方有氣如火光。
禮曹,陵幸吉日,來二月二十四日推擇。啓。傳曰,近來畿甸之困苦莫甚,況又春農且迫,私情殊甚罔極,民事不可不念,陵幸之擧,姑徐。
左副承旨南翧書啓,臣承命往諭于右議政金堉,則以爲臣,上負國恩,下圖自便,只爲一身之計哉?遭逢聖明,受恩稠疊,欲效涓埃,以報萬一,而年迫懸車,病不離枕。意外又聞吏判之去,元老之箚,添此兩件,罔極之驚,恐勢難擧顔於天日之下。惟願冥然長辭,而再遣近侍,諭於遠外,惶恐悶蹙,罔知所達云矣。傳曰,知道。
傳曰,明日晝講爲之。
晝講入侍,知事韓興一,特進官洪振道,玉堂洪處尹·張次周,承旨李一相,假注書盧亨夏,史官申混·趙嗣基,持平金始振入侍。
侍講院啓曰,新除授兼弼善張應一,時在慶尙道仁同地,書筵入番事緊,請斯速乘馹上來事,下諭。傳曰,允。
榻前合啓,金自點遠竄事。措辭見上上曰,勿煩。
正言權大運啓曰,今朝,伏聞以黃海道停止歲抄,專爲館軍事,不卽分付之故,因本道監司狀啓,有兵曹當該堂上·郞廳特推之命云,卽臣前任本曹郞官時事也,被推之官,決難仍冒言地,請命遞斥臣職。答曰,勿辭,退待物論。
江原監司書目,襄陽府使李忻,親年七十,令該曹處置事。
傳曰,張應一處有旨,姑勿爲之。
右議政金堉八疏。大槪,請罷臣職,以謝國人事。入啓。答曰,省疏具悉。卿辭至此,當勉副焉。以上朝報
上在昌德宮。停常參,只晝講。
卯辰時,有霧氣。
掌令李梓三度呈辭。遞差。
京畿監司書目,楊州呈,以修撰金佐明,病重上去不得事。遞差。
備邊司啓曰,今二十一日晝講時,承旨尹絳所啓內,節該臣適聞嶺南守令之言,統營之穀,遍在列邑,其數甚多,當初或以魚藿換貿,而廉價倍徵,故各邑實有之穀,有異於會付之數,年年會計之際,竝與虛錄而出耗,厲民之擧,莫此爲甚。臣意以爲,亟令査出實數,合錄於各其官元穀之中,且其無面之穀,則別樣處置,本營之一年需用,亦當以各邑耗穀,從優磨鍊以給,永爲恒式,則可除三道之巨弊矣。執義宋時烈所啓,陵軍役價,初有減除之令,而不久還捧,失信於民,以此民安所恃乎?尹絳曰,新政之初,外方咸仰惠政,而還爲收捧,民必失望,失信亦大矣。宋時烈曰,臣新從外來聞,未捧者亦多,已捧者則移用他役,未捧者則及今變通,未爲不可。上曰,以此意議于廟堂,可也。時烈又啓曰,臣自鄕來時,鄕村士民,或以文字,或以言語,備陳民間情願,使達於九重,冀蒙一分之惠,其中所大願者,道內統營糶糴之米,幾至數萬餘石,自朝廷査出厥數,以補民役,則似是實惠矣。上曰,此事當議爲之事,命下矣。統營貿穀之事,難堪之弊,前因許多陳疏覆啓,移文禁斷,非止一再。又以嶺南左道御史書啓,本司覆啓,年久逋欠穀物,虛簿相傳,指徵無據者,明白査得,許令蕩滌事,統制使兩南監司處,旣已知會矣。統營一年需用之穀,不過萬餘石,今者盡取其本營流來之穀,會錄於元穀之中,而以各邑耗穀,從優磨鍊移送事,則係是莫大變通,又未知事勢之妥當,似難輕議。陵軍役價,許減還捧,實有失信之歎,而左議政,爲其時摠護使,量其便否,以各衙門貸出米布,盡爲蠲減,則用道不足,似甚渴悶之意,具由啓稟,令廟堂酌處事傳敎,而本司回啓內,以爲山陵大役,自是民力之當用,秋後還償,亦出便民之計,不可全數蠲減。江原·黃海兩道,則以其失稔,仍爲減除,下三道所定之數,則使之依前,分付來納,以償戶兵曹所貸宜當事,入啓蒙允矣。今者左議政在外,待其還朝,更爲商確稟處,似當。洪淸道內,統營糶糴之米萬餘石,自朝廷査出厥數,以補民役事,則此穀之散在各邑實數,令本道監司,査出啓聞後,從長處置,何如?傳曰,允。
弘文館啓曰,新除授應敎金應祖,時在慶尙道榮川地,經筵入番事緊,請斯速乘馹上來事,下諭,何如?傳曰,允。
注書鄭時諶書啓,臣承命之日,馳到振威地葛院炭幕,吏曹判書金集宿所,諭以聖意,則以爲不遠數日程,再遣史官,諭以還朝,辭旨勤懇,不勝感激惶悚之至。臣雖老昏,寧不知改圖乎?第念今日之退,非臣所欲,實出於不得已也,旣已出城,則似不宜徒貪恩榮,强顔還入也。蓋聞命而承順者,敬君之道也,隨事而處中者,制事之權也,權而得中,則不害其爲常,是以遠辱恩命,不敢違義而曲從,惶恐待罪云矣。傳曰,知道。吏判,長往不回,觖然之懷,可勝云喩?其令該道監司給馬事,速爲下諭。
吏曹啓曰,臺諫有闕,及大臣處置,政事,取稟。傳曰,明日爲之。
禮曹參判尹順之上疏。大槪,兼帶經筵,萬不近似,乞賜遞免,以安愚分事。入啓。答曰,省疏具悉。卿其勿辭察職。
合啓,金自點亟命遠竄。答曰,毋煩。
府啓,尙州牧使李憪,頃日移拜水原府使,依例加資矣,及其還任尙州之後,自上有加資仍授之命,李憪,治盜未畢,別無他端,而仍授新資,政體無據,請命改正。本府監察十三員內,時存無故者,只五員,新除授監察八員,以諫院位不齊之故,尙未署經,來初一日,各處陪祭應差之數,不下七八員,而無以充差,事甚苟簡。請正言吳翮牌招,使之處置,他僚卽爲開坐署經。答曰,依啓。李憪事,莫重之獄,得其頭緖,無非其功,仍授加資,似無不可矣。
備邊司啓曰,春農迫頭,民事甚急,而許多守令,因兩司位不齊,署經未易,曠官已久,種種弊端,殊甚可慮,似當有變通之事,竝除署經,令該曹催促赴任,何如?傳曰,依啓。
政院啓曰,吏曹判書金集之行,計其發程日子,則今日當到本家云,給馬之事,必未及矣,然而下諭有旨書送乎?傳曰,然則勿爲。
傳曰,明日晝講爲之。
院前啓,九月事,請亟命斷之以弑主之律。措辭見上正言權大運,引嫌而退。雖是前任時事,身居言責之地,旣被推勘,則勢難在職,請正言權大運遞差。答曰,已諭毋煩。遞差事,依啓。以上朝報
備邊司啓曰,以穩城府使安鏡上疏,備邊司粘目,傳曰,咸鏡南道,則本無牛黃卜定之事乎?問啓事,下敎矣。咸鏡南道各官,亦皆有分定牛黃,而第念咸興·永興等官物力,十倍於穩城,曾定牛黃一部之外,更爲加定,而令穩城等官,收布添補,則似或便當,故昨於安鏡上疏回啓時,相議停當,而未及備陳曲折矣,今承下敎,敢啓。答曰,知道。出備局謄錄
上在昌德宮。停常參,只晝講。
藥房啓曰,春寒尙緊,伏未審夜來,聖候調攝,若何?哀疚羸瘠之中,虛汗等候,雖似少減,宜忌風寒,而連日出御講筵,恐有添傷之患,不勝區區憂慮之至,敢來問安。答曰,時無所加矣。
吏曹啓目,粘連咸鏡北道暗行御史書啓云云。鏡城兼府使申景琥,放軍收布,稱以舂正,白地責捧米太,其數甚多,雖非自己新創,未免因循。吉州牧使趙必達,軍政修擧,廉簡有譽,而創開場市,多接京商,糶穀督捧之際,號令太酷,至有縊死者,無識苛刻之政,貽害窮民。申景琥段,旣曰勵志爲政,而舂正之事,亦非新創,趙必達段,旣曰廉簡,則政令雖苛,亦出於公務,竝從重推考。富寧府使朴希閔,政委下吏,不給價本,稱以貿易,責出淸蜜於除番軍卒,且有不法文書是如爲白置,先罷後推,何如?啓依允。
京畿監司書目,仁川府使成楚客,病重罷黜事。
大司憲趙絅啓曰,臣本碌碌,志隨年邁,在朝數十餘年,無寸長可見,徒竊天寵,致位卿列,常懷憂懼,凜凜度日,不意憲長之命,前後相銜,殆無虛歲,臣雖感激洪私,奈辱名器何?奈蔑涓埃之裨補何?此臣之循場欲避,不敢冒受者也。且入今年,昏憒尤甚,尋常職務,例多曠闕,十九日藥房問安後,政府吏,以習儀來告者再,而怠惰因循,終不循進參,臣雖衰病,亦非委頓床席之人,所失,於是大矣。身在應推之中,決不可一日冒居法官之席,請命遞斥臣職。答曰,勿辭,退待物論。
晝講。入侍,知事李基祚,特進官宋時吉,玉堂洪處尹·張次周,承旨李一相,假注書盧亨夏,史官申混·趙嗣基。
京畿水使書目,病重乞遞,上疏上送事。啓。傳曰,省疏具悉。卿其勿辭,調理察職。
合啓,金自點遠竄之請,兩司之論執經年者,實一國公共之論也,殿下之所以持難不忍者,徒以一時之私恩也。蓋王者用法,私不掩公,豈可曲全私恩,强拂公議,以乖天討五庸之典乎?輿情憤鬱,久而愈激,不得請,則決不可止,請勿留難,亟命遠竄。答曰,毋庸堅執。
府啓,臣昨論尙州牧使李憪加資改正之意,而聖批,以莫重之獄,得其頭緖,無非其功,仍授加資,似無不可爲敎。治盜之功,雖曰非細,獄事未畢,先授賞加,曾無規例,他日論功,亦未爲晩,有何汲汲而創此無據之典乎?請李憪新授加資,亟命改正。大司憲趙絅,引嫌而退。十九日習儀時,堂上一班,無一人進參,故推考傳旨,只擧堂上,而二品以上,初不入推勘之中,旣非應推之人,有何可避之嫌?大司憲趙絅,請命出仕。答曰,不允。出仕事,依啓。
院前啓,九月,斷以弑主之律事,停啓。以上朝報
上在昌德宮。停常參·經筵。
卯辰時,有霧氣。夜一更,流星出軒轅星,入東方天際,狀如拳,尾長三四尺許,色赤。
大司憲趙絅上疏。大槪,昨日本府處置,殊甚不察,略陳推勘曲折,請亟賜遞免,以存臺閣體面事。入啓。啓下吏曹。
刑曹參判李厚源上疏。大槪,身病之外,兼有可疑之疾,方在避寓之中,宿衛重地,不敢偃然行公,兼帶摠管,爲先遞改事。入啓。
弘文館啓曰,新除授副提學趙錫胤,時在京畿衿川地,請斯速乘馹上來事,下諭。傳曰,允。
政院啓曰,卽者禁府郞廳,以委官意來言,來月初四日釋奠祭,自明日齋戒,不得已今日,以三省罪人九月事,將爲開坐,而色承旨呈辭受由,代房承旨在家,闕門已閉,何以爲之?敢稟。傳曰,過齋戒後爲之事,言于禁府。
禁府,前三水郡守成震熻元情公事。判付內,姑停刑推覈處。同府,渭原郡守權榮元情云云,年七十,帳籍相考,何如?啓依允。所謂可考文書三張,相考處置。
又啓目,粘連京畿監司啓本云云。鄭百順査覈狀啓內辭緣,以其元情,別無異同,上裁,何如?啓一負九升之說,亦甚驚駭,削職定配爲旀,其前縣監,亦爲推考處置。
又啓目,前昌原府使李東星覈處事云云。御史齎來文書相考,則上京時,從馬騎卜竝十四疋,明有價木上下之數,而渠之招辭,只九疋木,十五疋,行次時,各司例債上下,而渠之元情內三疋,則議政府古風,其餘還下大同二疋,果是私用,而旣曰還報云,則似不至大段。又有大宅所送魚物價木一疋,此則果是私用,亦不至犯贓。黃肉,又以二疋貿用,而實用於統營進去之時,則亦非宰殺自奉之物,上裁,何如?啓依允。九匹從馬之說,殊甚不直兺不喩,其他所如是見其不爲簡約是置,削職,限年定配。李東星,平澤限三年,鄭百順,牙山定配。啓。同府啓目,粘連洪淸監司啓本云云。陰城縣監李永賢元情,與査覈啓本,少無異同,上裁,何如?啓削職放送。同府啓目,洪淸監司啓本云云。前淸州牧使韓德及元情,與査覈狀啓,別無錯誤,容有可恕,上裁,何如?啓削職放送。
又啓目,粘連黃海監司啓本云云。前延安縣監廉友赫,査覈狀啓,各其文書相考,則公用踏印文書,亦爲明白,上裁,何如?啓雖曰皆有去處,多不簡約,似難全釋,而二百石之米,拮据充數,不責民間,容有可恕,分揀。
政院啓曰,明日經筵,當爲取稟,而今日畢讀溫繹間,經筵姑停,故不爲取稟矣。傳曰,知道。
合啓,金自點亟命遠竄。措辭見上答曰,勿煩。
府啓,請李憪新除授加資,亟命改正。答曰,依啓。
刑曹參判李厚源上疏。啓下該曹。
持平金始振啓曰,臣於昨日處置,長官之引嫌也,急於傳啓,未及詳察傳旨中措語,誤以爲推勘之命,只及於堂上官而已,不覺以上二字,爲竝擧二品也,處置之際,懵然請出矣。今見其上疏之辭,更考傳旨,始覺其錯誤,臣職居憲地,所掌何事,而親承傳旨,不察如此,臣誠愧懼,決難仍冒。請命遞斥臣職。答曰,勿辭,退待物論。
保人李承敏上疏。入啓。答曰,省疏具悉。以草野之民,憂國愛君,千里上書之誠如此,予甚嘉之。所陳事,當令廟堂採用焉。
政院啓曰,以李承敏上疏,傳曰,此人明朝招致,使讀以試能解與否,以啓事,命下矣。招致使讀其疏,則讀之如流,少無礙滯,問其所用經史文字,則應口而對,無不貫通。末端不書其名,又令書而見之,則與本疏筆跡相同,觀其爲人,亦甚伶俐矣。傳曰,知道。此人雖在下流,其才誠爲可嘉,亦不無勸奬之道,令該曹各別破格收用。
傳曰,史官一員待命,永思殿夜摘奸。以上朝報
上在昌德宮。停常參·經筵。
夜三更,坤方巽方,有氣如火光。五更,東方巽方,有氣如火光,電光,色赤。
傳曰,永思殿朔祭親行事,知悉擧行。
檢閱趙嗣基上疏。大槪,臣伏見兵曹草記曰,五衛將牒呈內,永思殿摘奸時,軍士代身及全闕者,下人奔走彌縫,不爲書啓云。臣實驚怪,不敢隱忍情外之誣,欺罔之罪,略陳其時從實書啓之顚末,而請下臣攸司,以正欺罔之罪事。入啓。答曰,省疏具悉。爾其勿待罪。
以檢閱趙嗣基上疏,傳曰,史官以昵侍近密之臣,必無此理,衛將所所爲,似涉不察,當該衛將推考。
注書鄭時諶病,代郭岌爲之。
舍人,以領議政意啓曰,政府監兵使薦,例於正月內,合坐爲之,而左議政受由,未及還朝,右議政纔遞,左參贊未差,不得備員,限內未能爲之之意,敢啓。傳曰,知道。
執義宋時烈三度呈辭。加給由。
左副承旨南翧三度呈辭。遞差。
京畿監司書目,楊根呈,以禮曹參議金益熙病重,出去不得事。
全南監司書目,持平安邦俊上疏上送事。啓。答曰,省疏具悉。爾其勿爲控辭,調理上來。
禁府啓曰,廉友赫分揀事,命下,放送之意,敢啓。傳曰,削職放送。
都承旨南銑啓曰,臣卽到院中,伏見副提調草記,則以臣爲尙衣院副提調批下矣。臣與該院提調金南重,爲異姓四寸也,在下應遞,法例當然,臣之兼帶尙衣院副提調,請改差。傳曰,知道。舊規似不可全廢,與藥房提調,相換,可也。
禮曹啓曰,臣吳竣,頃日晝講時,以宰臣年八十以上,依古例陞品事,筵前陳達,則自上特念優老之典,令本曹擧行事,命下矣。取考先王朝庚午年謄錄,則其時以備忘,大施錫爵之典,而竝及於賤人,閭巷父老,至今垂涕,咸稱盛德之事。今日尙年之擧,出於新化之初,瞻聽所及,孰不感歎?朝臣中,年八十表表者,右參贊沈詻,順陽君安夢尹,都正尹天衢,前參議李師聖,及御醫副護軍李格可,依聖敎竝宜陞秩。此外年滿八十未及聞知者,令吏曹一一依此奉行,俾無落漏不均之歎,且公私賤,亦依聖敎,參考庚午年例,自吏曹稟旨擧行,何如?傳曰,依啓。
領敦寧府事金尙憲,楊州地掃墳呈辭。入啓。給由馬,澆奠床備給。仍傳曰,令內醫齎藥隨行。
以領敦寧府事澆奠床備給傳旨,傳曰,食物,從優題給事,下諭中亦爲添入。
大司成申敏一上疏。大槪,陳情乞遞本職,以便公私事。入啓。
領議政李景奭箚子。大槪,略陳所懷,伏乞亟遞臣職,改卜賢輔,以幸公私事。入啓。答曰,省卿箚辭,予甚瞿然。卿又欲引退,則將誰與爲國?須體國事之艱虞,且念朝家鎭靜之道,勿爲控辭,安心論道。
傳曰,下直兵使·守令引見。
傳曰,今下弓矢,平安虞候金瀅,甫乙下僉使李己男處給送。
吏曹啓目,粘連大司憲趙絅上疏云云。旣在應推中,則勢難行公是白乎矣,臺諫體重,該曹不敢擅便,伏惟上裁。啓依回啓施行。
吏曹啓曰,承旨臺諫有闕,政事,取稟。
申敏一上疏。啓下吏曹。
藥房啓曰,臣伏見永思殿朔祭親行事,下政院之敎,則今番聖上所患,皆出於積傷,虛汗雖似少止,其於諸症,亦無顯效,方在服藥調攝之中,調攝之間,最忌者風寒,而當此春寒之未解,自上觸犯風露,冒夜哀臨,則其爲添傷之重,勢所必有。諸御醫等,皆以爲悶,請停親行之命,以盡愼疾之方。臣不勝區區煎慮之至,惶恐敢啓。傳曰,幾盡差愈,勿以爲慮。
合啓,金自點遠竄事。答曰,毋煩。
府啓,持平金始振,引嫌而退。推考傳旨中,旣有堂上以上之語,則二品不參,亦在其中,而處置之際,汎然請出,不察之失,在所難免,持平金始振,請命遞差。百里分憂,爲任極重,苟非其人,民受其殃,差遣之際,不可不精擇,而新除授南海縣令崔應新,爲人愚劣,擧止無形,望之不似官員,見者莫不怪駭,海防重地,決不可付諸如此之人。南海縣令崔應新,請命遞差,其代令該曹極擇差送。答曰,依啓。崔應新事,更加詳審而處之。
傳曰,政事,過齋戒後爲之。
政院啓曰,永思殿二月朔祭親行事,自本院依下敎當爲分付,而臣等但念玉候違豫,有日已久,哀疚之中,雖强疾開筵,而臣等連日入侍,親聽玉音,顯有不安之候,罷講歸院之後,每切煎慮之至。且連聞內局提調及醫官之言,自上近日諸症,尙未差復,進御之藥,未及見效,而況數日以來,日氣陰冷,入夜倍甚。若又達夜哀臨,哭泣行禮,則少愈之中,必多添傷之患。伏乞特令攝行,以副群下之望。臣等俱添近密,區區憂悶之至,敢此仰稟。傳曰,爾等則近密常在左右,憂愛之誠,宜乎若此,而無乃未察予之情事耶?擬拜山陵之至望,已歸虛套,頃因疾病,望祭亦令攝行,不得瞻望殿宇,幾一月矣。此間罔極之事,其可云喩?故不得允從矣。
義州府尹書目,自北京出來使臣狀啓,上送事。
玉堂箚子。大槪,領敦寧府事金尙憲請留事。入啓。答曰,庶不失乎禮矣,元老豈欺予哉?以上朝報
兵曹啓曰,二月當番軍士點考,老弱中難堪立番者若干名,收布顧立,而其中平康縣陳省中·吳戒上等,因病患收布上送云,而不書其名數,故後錄中以異筆書名者,至於四名。不小上番軍士,任其自爲,官吏矇矓不察之失,不可不治。平康縣監推考,色吏則令本道治罪,何如?傳曰,允。出兵曹軍色謄錄
上在昌德宮。停常參·經筵。
藥房啓曰,昨日伏承幾盡差愈之批,繼以至下政院之敎,臣奉讀未竟,伏地涕泣而已。聖敎至此,固不敢更爲陳稟,而第以近來節候不調,日夜陰冷,且有雨氣,以聖上積傷諸症,但當閉戶調攝之不暇矣。今若冒夜哀臨,不避風露,則添傷之患,勢所必至,此乃臣與諸御醫,私相告語,而所共憂悶者也。臣雖無似,亦是人心,豈不欲仰體聖上祭如在之至誠,而深恐有加於少愈,區區所懷,不敢不必達,伏願聖上,勉抑至情,姑停親行,以副群下之望,宗社幸甚,臣民幸甚,臣不勝煎悶之至,敢來問安,兼申前請,敢啓。答曰,知道。攝行事,不允。
明日永思殿親祭正時,四更一點,開門,三更三點。
吏曹啓目粘連,大司成申敏一上疏云云。太學之長,責任甚重,前日大臣之達,慮非偶然,故注擬之際,亦出於十分愼重爲白如乎,今者陳疏,雖是過謙之慮,實無必辭之道,況釋奠已迫,長官不容暫曠是白乎矣,師儒之長,進退不輕,自下不敢擅便,伏惟上裁。啓依回啓施行。
兵曹啓目粘連,副摠管李厚源上疏云云。從子之喪,出於不意,一家奔遑避寓,衆所共知,闕內宿衛,似涉未安是白乎矣,宰臣進退,自下不敢擅便,上裁,何如?啓依回啓施行。
弘文館啓曰,中庸旣已畢講,繼講之書,問于領事,則以爲文不次第定之,則詩傳所當先講,而但吟詠之作,不合於三年之內,以書傳追講宜當云,敢啓。傳曰,知道。
執義宋時烈上疏。大槪,冒萬死陳情,乞遞職名,歸死田里事。留政院。以上朝報郞廳李陽泰較正。日記廳郞廳朴奎壽書。
上在昌德宮。停常參·經筵。
祭罷後,大妃殿·大殿·中殿·世子宮,政院·玉堂·二品以上·六曹問安。答曰,罔極。
藥房問安。答曰,知道。
辰時,黑雲一道如氣,起自巽方,直指艮方,長竟天,廣尺許。夜一更,東方有氣如火光。
司諫院,監司薦,李一相·朴長遠。兵使薦,柳遐·閔寅亮。
禮曹,監司薦,沈之溟·沈澤·申洬。兵使薦,鄭傅賢·鄭就道·羅允素。
兵曹,監司薦,柳淰·睦行善·閔。
吏曹,兵使薦,李厚輿·柳赫然·朴泂。
禮曹參議金益熙辭狀。遞差事,捧承傳。
京畿監司書目,永平縣令李㝅,病重罷黜事。又書目,驪州呈,以大司諫趙壽益,親病不得上去事。
洪淸監司書目,懷德呈,以進善宋浚吉,病重不得上去事。
傳曰,今下弓矢,將軍坡萬戶朴震龍處給送。以上朝報
上在昌德宮。停常參·經筵。
藥房啓曰,春屬殷仲,寒意猶峭,伏未審夜來,聖候調攝,若何,所患諸症,視前復何如?方在服藥之中,而未能靜攝,昨又冒夜觸風,勞動哀臨,無乃有添傷之候耶?咳嗽頻作,則感冒之候,未解而然,前進加減補中益氣湯,以已入服數計之,已二十貼,明日當畢進御矣。卽頃更詳症候之如何,然後當更議藥,鄭後啓及諸御醫等之意皆然,臣等無任憂慮之至,敢來問安,竝此仰稟。答曰,知道。向來所患之症,暫似有效,而時未快瘳矣。
再啓曰,卽者伏承聖批,向來所患之症,暫似有效,而時未快瘳之意下敎,臣等卽與諸御醫等商議,則皆以爲,前進加減補中益氣湯,五服加進,宜當云,依此劑入之意,敢啓。仍念所患諸症,出於積傷虛羸之餘,爲日已久,進藥已多,而尙未快瘳,其爲閔慮,可勝言哉?此時動息節宣,尤不可不愼,伏願服藥間,專意靜攝,以盡愼疾之道,何如?臣等無任憂慮之至,敢此申啓。答曰,知道。
大妃殿·中殿,藥房問安。入啓。答曰,知道。
答執義宋時烈疏曰,省疏具悉。勿爲控辭,須體予意,調理察職。
以大司諫趙壽益辭狀,傳曰,遞差。
以進善宋浚吉辭狀,傳曰,調理上來事,下諭。
傳曰,今下弓矢,昌城府使朴鳴漢處給送。
正言李廷夔啓曰,臣性本疎迂,筮仕未久,朝家法例,全未諳熟,而忝叨匪據,非止一再,絲毫無補,罪戾日積,臣誠愧恧,人謂斯何?仁川府使李碩望妾,乃臣妻同姓孽三寸也,本院署經時,所當引避,而泛然忘却,循例而出,數日之後,與人語及相避之法,始覺其非,矇然不察之失,莫此爲甚,決不可冒居言地,請命遞斥臣職。答曰,勿辭,退待物論。
政院啓曰,去夜擧動時刻,已迫禁漏,官員不爲來告,自本院再三催促之後,乃以未經事迷劣者,苟充以送,事極可駭,通禮院官員,亦於每日,待開門仕進,本院收捧肅拜單子入啓,自有恒式,而今日則無一人仕進,日勢漸晩,不得已自本院直捧以入,事體未安。近來百隷之怠棄職事,日以益甚,不可不隨現重治,請禁漏及通禮院當該官員,竝命推考,各其當該下人,亦令攸司囚禁治罪。傳曰,依啓。官員,先罷後推。應罷,現告假引儀柳之瑞。
合啓,金自點遠竄事。答曰,毋煩。
院啓,正言李廷夔,引嫌而退,許多署經之時,頗有循例之出,疎外相避,勢難覺察,不可以此輕遞言官,正言李廷夔,請命出仕。答曰,依啓。
府啓,南海縣令崔應新,爲人孱劣,擧止無形,望之不似官員,見者莫不怪駭,海防重地,決不可付諸如此之人,故臣等相議論啓矣。伏承更加詳審之敎,應新之無形,臣等審之已詳,衆目所覩,亦不可誣,請勿留難,亟命遞差,其代,令該曹極擇差遣。新除授持平河溍,時在慶尙道晉州地,請斯速乘馹上來事,下諭。熙川郡守李詔立,爲人麤戾,素無行檢,曾爲守令,貪縱見敗,其行己之無狀,人所共知也。及授本職,下直之時,到處使氣,語多汎濫,輕侮朝廷,侵辱大臣,聞者莫不驚駭,如此狂悖之人,不可齒在衣冠之列,熙川郡守李詔立,請命削去仕版。答曰,依啓。李詔立推考。崔應新事,不允。以上朝報
上在昌德宮。停常參·經筵。
自巳時至未時,日暈。
戶曹,監司薦,沈之源·尹絳·安獻徵,兵使薦,金鎭·劉纘先·金瀅。刑曹,監司薦,李一相·李䅘·南翧,兵使薦,白賢民·盧孝誠·鄭檝。司憲府,監司薦,沈之源·睦行善,兵使薦,李文偉·徐弼文。工曹,監司薦,柳慶昌·李時煥,兵使薦,曺後益·劉纘先。
假注書鄭岌改差,代鄭晳爲之。
政院啓曰,李詔立推考事,命下矣,臺諫方以削去仕版論啓,推考承傳,不得捧之之意,敢啓。傳曰,知道。
政院啓曰,今庚寅年,京外年例守令邊將薦擧單子,二百二十一丈捧入,而此外應薦而不薦之人,令吏兵曹察處,何如?傳曰,允。
傳曰,史官一員待命,騎馬三匹立之,釋奠祭所內摘奸。
修撰鄭斗卿上疏。大槪,冒死乞遞,兼陳所懷事。留政院。
京畿監司書目,衿川呈,以副提學趙錫胤上疏上送事。坡州呈,以士族寡女家,明火作賊,寡女奪去辭緣,令該曹處置事。以上朝報
上在昌德宮。停常參·經筵。
夜一更,艮方巽方,有氣如火光。
藥房啓曰,伏未審夜來,聖候調攝,若何,咳嗽及諸症,亦復何如?如有添感之候,必須趁卽和解,而臣等待罪藥房,未詳症候之何如,尤不勝悶慮之至,敢來問安,竝此仰稟。答曰,知道。數日來暫有感冒之候,而已盡和解矣。
世子宮誕日,政院·玉堂·二品以上·六曹問安。答曰,知道。
平安監司書目,都事李陽復,受由歸家,以痘疫不得還任,罷黜事。
吏曹正郞洪命夏上疏。大槪,冒萬死陳情,乞遞兼帶春坊之任事。入啓。答曰,省疏具悉。爾連上疏章,備陳忠言,憂愛之誠,予甚嘉尙不已也,可不惕念哉?春坊之職,旣無相避之規,勿辭察任。
左議政趙翼上疏。大槪臣幸得遷葬母墳而歸,中路疾作,寸寸前來,呻痛益苦,不能卽瞻拜闕庭,惶恐待罪事。入啓。答曰,省疏具悉。道路驅馳之餘,添此疾恙,良用慮念焉。卿其勿爲待罪,安心調理。仍傳曰,遣內醫看病。
傳曰,史官一員待命,騎馬三匹立之,社稷祭所內摘奸。
館學儒生金益炅等上疏。大槪,請留金領府事事。入啓。答曰,省疏具悉。此亦尊敬之道也,元老豈獨欺予哉?以上朝報
上在昌德宮。停常參·經筵。
執義宋時烈上疏。大槪,更陳危懇,乞遞職名事。入啓。答曰,省疏具悉。再三固辭,何至於此耶?予甚觖然焉。須勿更辭,速出行公,以副予望。
右副承旨李一相上疏。大槪,略陳所懷,仰備裁察事。入啓。答曰,省疏具悉。爾以近密之臣,進此忠言,予甚嘉尙,可不惕念哉?
全南監司書目,光陽呈,以正月初八日戌時量,有聲作於空中,如擊大鼓,海鼓之聲更起,如放衆砲,變異非常事。
慶尙監司書目,河東呈,以煙臺天伐,雜物破碎辭緣事。昆陽呈,以十二月三十日地震事。
傳曰,領敦寧府事,雖已給由,而近觀日氣猶寒,予甚慮念,老病之人,實難運動,承旨進去,致予此意,更竢和暖後往來事,敦諭。
政院啓曰,禁府郞廳,以委官意來言,今日社稷大祭,明日纛祭,初八日風雲雷雨祭,初九日則上弦,其間未有無故之日,三省推鞫,不得開坐云,敢啓。傳曰,知道。
答副提學趙錫胤疏曰,省疏具悉。深嘉爾忠讜之言,可不惕念哉?宜勿辭速爲上來。
右參贊沈詻上疏。大槪,冒死陳情,懇乞還收超資新命,本職竝令鐫削事。入啓。答曰,省疏具悉。優老之典,自古有之,卿其竝勿辭。
合啓,金自點遠竄事。答曰,毋煩。
府啓,南海縣令崔應新,爲人孱劣,擧止無形,非但臣等之所詳審,衆目所覩,焉可誣乎?尋常百里之地,決不可付諸此人,況南海爲邑,國之要衝,而屢經匪人,民罹塗炭,拯救之策,豈容少緩?如或不知則已,旣知其人之不可堪任,而豈宜仍授字牧,以貽一邑之害哉?南海縣令崔應新,請命遞差,其代,令該曹極擇差遣。熙川郡守李詔立,爲人麤戾,素無知識,曾爲守令,亦多見敗,其平日行己之無狀,人所共知也。及授本職,大臣前下直之時,語多侵凌,譏謗朝廷,肆然作聲,辭氣悖慢,大臣,殿下之所敬禮,而國人之所具瞻也,幺麽一蔭官,何敢若是?此前所未有之變也,聞者莫不驚駭,此而不深罪,則大爲淸朝之羞辱,豈但推考而止?請勿留難,亟命削去仕版。答曰,依啓。李詔立罷職。
右副承旨李一相書啓,臣承命往諭于領敦寧府事金尙憲,則以爲近臣下臨,敦諭丁寧,感激惶恐,罔知所達。因有給馬之命,郵卒等待,有日之弊端,不可不慮,明日拜辭闕下,出城伏計,冞增惶恐之至云矣,敢啓。傳曰,知道。老病之人,强作登程,冒觸風寒,脫有所患,則予之慮念,當何如?心甚不安,不可不和暖後往還之意。更往敦諭。
修撰鄭斗卿牌招,病不進。依承傳罷職。
右副承旨李一相書啓,臣承命往諭于領敦寧府事金尙憲,則以爲聖諭至再,臣敢不恭承體下之恩,不勝惶恐,謹爲附達云矣,敢啓。傳曰,知道。嘉爾之善爲傳諭也。
平安道進士張慶涵等上疏。大槪,請兩賢臣從祀文廟事。入啓。答曰,莫重之典,誠難率易,不可輕議矣。以上朝報
奉敎李垕,實錄閣改瓦事,茂朱地出去。
上在昌德宮。停常參·經筵。
卯辰時,日暈。
大司憲李曼上疏。大槪,陳情乞遞事。入啓。答曰,省疏具悉。卿其勿辭察職。
政院啓曰,熙川郡守李詔立罷職事,命下矣,臺諫方以削去仕版論啓,罷職承傳,不得捧之之意,敢啓。傳曰,知道。
禮曹啓曰,卽接奉常寺所報,來五月初八日祥祭時,仁祖大王練主,自本寺設廳造作,而自前必須前期設廳,俾無窘迫之弊云。依所報,慶德宮慈政殿近處月廊,前期造成廳稱號排設,練主造成後,慈政殿奉安,照例權安侍衛,何如?傳曰,依啓。
又啓曰,增廣別試文武科,初試開場,八月初二日,已爲啓下矣,但八月初二日,以上丁日,當行釋奠祭,適與終場相値,其勢不可仍行,更令日官推擇,則八月十二日爲吉云,原啓目中改付標以入。且圓點,當初以四十點啓下,設場稍退之故,更加五點,以八月初十日爲限之意,亦爲分付京外,何如?傳曰,允。
全南道儒生姜時億等上疏。大槪,請兩賢臣從祀文廟事。入啓。答曰,省疏具悉。莫重之典,誠難率易,不可輕議之意,已諭于館學儒生諸疏矣。
合啓,金自點遠竄事。答曰,勿煩。
府啓,熙川郡守李詔立,只罷其職,殊涉太輕,請勿留難,亟命削去仕版。近來都城之內,無賴之徒,作黨橫行,牛馬偸賊,㤼貨穿窬之患,無處無之,竊發之患,甚爲可懼。此無非禁捕不嚴之致,捕盜廳之設,豈但使然哉?常時不職之罪,不可不懲,左右捕盜大將,請從重推考,當該從事官,請命罷職。答曰,依啓。削去仕版事,不允。
執義宋時烈三疏。大槪,更冒萬死陳情,乞遞職名事。入啓。答曰,省疏具悉。辭之至此,予不得强焉,當令該曹議處。
平安道進士張慶涵再疏。大槪,請兩賢臣從祀文廟事。入啓。答曰,省疏具悉。予意已悉於前,爾等勿爲瀆擾,退修學業。以上朝報
義禁府啓曰,頃於筵中,八道暗行御史回還後,善治褒賞,不治贓汚守令,竝抄啓事,言於承旨矣,何至今不爲擧行耶事,傳敎矣。上年十二月十二日晝講時,善治褒賞及不治贓汚守令,竝抄啓事,其時入侍承旨李䅘,親承傳敎,而其時則暗行御史,或有未回還者,拿推守令元情公事,亦未結末,以此未卽擧行。頃日左承旨臣尹絳,爲吏房,乃以抄啓事,發言於其中,初言擧行,而第慮其中,尙有査覈公事,未及停當者,必於禁府議啓歸一,定其罪名,然後贓汚與不治,可以區別,姑爲等待似當云矣。今日該房承旨尹絳,適以病不來,卽以下敎之意,問於其家,則乃曰,前日廳中相議之外,更無他故云。姑待明日該房承旨仕進,卽爲分付禁府,一一抄出書呈之意,敢啓。傳曰,知道。更待結末後抄啓。出本府謄錄
上在昌德宮。停常參·經筵。
卯時,日暈兩珥。辰時,日暈。
藥房啓曰,伏未審數日來,聖候調攝,若何?感冒之候,已盡和解之敎,切以爲幸,而第未知咳嗽諸症,視前何如?前日劑入五貼之藥,明日當盡進御,必須詳知卽辰症候,方可商議,以爲加減之地,臣等無任憂慮,敢來問安,竝此仰稟。答曰,知道。時無加減矣。
再啓曰,聖批以時無加減爲敎,日子已久,而聖候尙未平復,尤不勝煎悶之至。鄭後啓及諸御醫等,皆以爲加減補中益氣湯加進,宜當云,五貼加劑以入之意,敢啓。傳曰,知道。
前右議政金堉上疏。大槪,請還收西樞之命,罷職致仕中,明白奉旨事。入啓。答曰,省疏具悉。許免本職而已,非許致仕也。卿宜安心勿辭。
大司憲李曼啓曰,臣是何人,憲長是何職,而誤恩異數,出於分外,不惟臣自知不堪,抑亦物論之所不與,昨具短疏,冒陳危懇,而聖度包容,令臣勿辭察職,臣誠感激,罔知攸處。人器之不稱,情勢之悶迫,固已略陳於疏中,姑舍不再,而臣以前任時事,推勘在身,銓衡備擬,未詳厥由,臺閣舊例,在所當遞,忝匪據之任,抗顔出謝,雖曰不可,負應遞之失,引日帶職,尤極未安。玆停祈懇,敢來引避,躁妄之誚,亦所難免,請命遞斥臣職。答曰,勿辭,退待物論。
吏曹啓目粘連,啓下云云。執義宋時烈辭職之疏,至再至三,縷縷陳列是白置,牌不進勿罷之命,雖出於優待之盛意,而自不安於心,如是固辭,似不可强使行公是白乎矣,臺臣進退,該曹不敢擅便,上裁,何如?啓依回啓施行。
傳曰,晝講,明日爲之。
司僕寺官員,以提調意啓曰,今年正月當番諸員,不送嶺南各官,纔有請推矣,二月朔當番諸員,黃海道延安,則元數九十八名,而只送十一名,白川則元數八十名,而全然不送,近來各官,怠慢成習,有名守令,朝家命令,慮不動於耳目,公然廢閣不行,事甚駭異,延安縣監從重推考,白川郡守先罷後推,色吏令本道推治,何如?傳曰,允。應罷,白川郡守徐元履。
吏曹啓曰,臺諫及守令有闕,政事,取稟。傳曰,明日爲之。
掌令李晳啓曰,無狀小臣,叨逢盛際,曲荷生成,濫竊匪據,慙恩感激,圖報涓埃,而臣性本疎迂,言又拙澁,忝冒以來,緘默度日,臣猶自愧,人謂斯何?當今聖明初服,萬化更始,四方之民,拭目新化,而竊瞯近者,聖心漸懈,願治之誠,不如初矣,望道之志,亦已怠矣。耉長宿德,相繼引退,而臣不能一言以留之,山林吉士,擧懷長往,而臣不能一言以挽之,用舍之際,頗示好惡,而臣不能一言以匡之,號令之間,不無失信,而臣不能一言以正之,弑主之獄,未免偏係,而臣不能一言以悟之,諫官之言,大加摧折,而臣不能一言以爭之,至於皇天示警,災異疊臻,朝著不靖,邦本扤揑,而臣不能一言以救之。只將謄錄數行語,日瀆宸嚴之下,媕婀苟容,笑罵從他,物議之來,固其所也。臣於昨日,伏見吏曹正郞洪命夏之疏,讀未終篇,面頸發赤,臣身居言責,所職何事,不能盡言,厚招譏議,又緣賤疾卒作,今始來避,所失尤大,不可一刻仍冒,請命遞斥臣職。答曰,勿辭,退待物論。
政院啓曰,臣等伏聞古語曰,欲法堯·舜,當法祖宗。我朝之治,莫盛於世宗之朝,憲章文物,嘉言美政,最爲備具,皆可爲後世法,方此勵精圖治之日,所當遵守而體行者,無過於此,當時實錄中,凡諸政敎良法美意之切於時務者,竝爲謄出,編作數卷冊子,常置左右,以便乙覽,則其於開廣聖德,裨益治道,豈淺鮮哉?適今史官,以史庫改瓦事,方往赤裳山城,使之依此事意,詳盡謄來事,趁速下諭,何如?傳曰,依啓。成宗朝事,亦爲謄來。
昨日政院,以平安道儒生張慶涵等上疏,捧入時啓辭,傳曰,所謂勿爲捧入者,乃紛紜互相排擊之疏也。
全南道儒生姜時億等再疏。大槪,請兩賢臣從祀文廟事。入啓。答曰,省疏具悉。予意已悉於前疏之答,毋庸更煩,退修學業。以上朝報
京畿監司崔惠吉,西道各陵奉審事出去。
全南監司書目,金堤呈,以諮議柳楫以親病,上去不得事。啓遞差。
慶尙監司書目,仁同呈,以司諫張應一病重,上去不得事。啓遞差。
上在昌德宮。停常參·經筵。
卯午申時,日暈。
平安監司書目,勅使六員,正月二十八日,自北京騎馬事。
傳曰,大臣·備局堂上命招。
大司諫洪命一上疏。大槪,冒陳危懇,乞賜鐫免事。入啓。答曰,遞差。
副校理趙復陽上疏。大槪,重被李象震等欺罔之斥,乞賜鐫免事。入啓。答曰,省疏具悉辭意。爾其勿辭察職。
咸鏡監司書目,慶興府使李克和,令廟堂處置事。
金領敦寧府事上疏。大槪,病未趨召,伏地待罪事。入啓。答曰,省疏具悉。卿其安心勿待罪。
吏曹判書金集改差,元斗杓敍用事,捧承傳。
傳曰,大臣·備局堂上引見。
吏曹,遠接使元斗杓,問禮官洪處尹,館伴韓興一,迎接都監提調李基祚。郞廳八,任善伯·李尙逸·尹世任·鄭榏·金汝·李旭·尹隮·金重胤。
吏曹啓曰,遠接使元斗杓,付職政事,敢稟。傳曰,當日爲之。
獻納金徽上疏。大槪,母病沈綿,不忍捨去,乞遞職名,專意求療事。入啓。傳曰,遞差。
政院啓曰,今日晝講爲之事,命下矣,引見罷後,則賓廳必爲多事,上候亦未平復,晝講,何以爲之?敢稟。傳曰,然則今日晝講勿爲。傳曰,明日晝講爲之。
掌令尹㻩啓曰,螻蟻微臣,性本疎迂,忝叨言地,萬不近似,碌碌隨行,厚招譏點,涓埃莫報,愧懼恒深,日昨伏見吏曹正郞洪命夏疏辭,卽日臺閣所論,不過數行文字而已,臣讀過未遍,靦然汗出,心膽俱悸,直欲鑽地而入也。噫,聖明新御,今日何時?唐虞三代之治,拭目可觀,而奈何數月以來,訛言日播,衆心騰沸,朝廷潰裂,氣象愁慘,皇天警怒,災異疊臻。以近日國勢言之,則十碁九卵,未足以喩其危,駑濤敗楫,未足以喩其懼,俯昻呼吸,未足以喩其急,惴惴慄慄,莫保朝夕,當此時也,疲劣如臣,未曾有一言及於匡救,媕婀苟容,噤默度日,究厥職事,罪合萬死。歷觀朝臣憂時敢言之章,瀝血刳肝,臣不如洪命夏,忠言剴切,臣不如趙錫胤,愛君諷諫,臣不如李一相,冒恥尸居,孤負聖恩,固已多矣,物議之來,烏可免乎?況臣有狗馬之疾,數日委頓,又緣式暇,縮伏私室,今始來避,所失尤大,請命遞斥臣職。答曰,勿辭,退待物論。
政院啓曰,兩西新除授守令及平安都事,除署經,今明日內發送,何如?傳曰,知道。
修撰曺漢英上疏。大槪,召命之下,不敢退伏,趨詣闕下,不得不冒陳情勢,乞賜遞免事。入啓。答曰,省疏具悉。爾其勿辭,調理察職。以上朝報
引見時,領相李景奭所啓,平安道監營所儲木補用事,旣已行會,而監兵使處,更爲申飭宜當,且兵曹所儲,亦爲補用,何如?上曰,問于該司,可也。兵判韓興一曰,本曹封不動,只四百餘同,而均是國用,用之何妨乎?上曰,相議爲之。
備邊司啓曰,六勅之行,出於不意,三路各站,民力已窮,又當春農,凡百酬應,將何以成形?念及於此,尤極矜悶。公家所儲某樣米布中,分給各站,以紓民力事,今日入侍,已有議定之敎矣。退而相議,關西則自前公行所用米太,例爲會減,海西則曾無會減之例,以此海西之民,每爲稱冤。畿甸則今番雖以牛黃價米分給,而其數不敷,且驛路之難支,三道事勢,大略相似,而畿〈甸〉尤甚,關西各站中最殘之邑,則兵營木二十同,移送監使處,使之均爲分給,以補需用,海西各站,則今番所用米太,依關西例特許會減,後勿爲式。畿甸四站各邑,則今春應捧米,參酌減給,以爲補用之地,而關西驛路,則管餉所儲木,量宜題給。海西驛路,則本曹除出本道應上納之木,別爲題給。畿甸各驛,則雖已有所定給之木,而不足以支用,加數量給事,戶兵曹及三道監司·平安兵使處,竝爲分付知會,何如?答曰,依啓。
又啓曰,六勅已爲起馬,各其道內撥馬加立事,依前例京畿及兩西監司處,竝爲行移之意,敢啓。答曰,知道。
又啓曰,六勅出來,曾是未有之事,凡干接應,極爲可慮。遠接使·館伴·都監堂上·郞廳,竝令該曹急速差出,接待諸事,卽爲磨鍊,罔夜擧行,俾無未及之患事,分付于各該司,何如?答曰,允。
又啓曰,灣上別遣重臣,以備不意接應事,入侍時稟定,而臣等退出,更加思量,則雖或有分行之擧,旣稱迎慰,旋爲儐使,則其意必不以爲妥也。疊稱儐使而往,則非但事涉輕遽,後弊亦不可不慮,或曰,若送重臣,則不必預作稱號,姑往近灣之處,觀勢進退似當云,依此爲之,何如?答曰,此啓辭是矣,依此爲之。
引見時,領議政榻前所啓,龍甲,似當移處僻處,行會,何如?上曰,龍甲,有用處,姑令堅囚,可也。以上出本司謄錄
兵曹啓曰,云云事,允下矣。本道價布未收中,收布十五同除出,各驛均一分給,而自前題給補把馬價,亦在十五同中,此意竝及於行會中,而京畿各驛,則在前二三同題給,故今則倍數,餘丁木六同題給之意,亦爲行移,何如?傳曰,依此爲之,而但海西自前題給補把價,未知幾許,而混同計之,則不無無實之弊,更加詳察爲之。京畿六同,亦似略少,量爲加給,可也。
又啓曰,云云事,傳敎矣。補把馬價,當初五十名題給,而本道以五十戶捧上,戶奉足竝計,則十二同矣。上年秋間,以此事屢次事辦,終以五十名停當,以此計之,則今日加給十二同,而本道卜定,江原道補把馬五十疋中,今番又加十疋,比上年秋勅使時,則不爲不足,而京畿補把馬價,倍前數,則乃是六同,永定補把馬二十匹,而今番又加十匹,則亦不爲不足。今承加給之敎,加三同添給之意,敢啓。傳曰,知道。出兵曹軍色謄錄
上在昌德宮。停常參,只晝講。
吏曹判書李時白上疏。大槪,陳情乞遞事。入啓。答曰,省疏具悉。卿其勿辭察職。
兵曹啓曰,本曹佐郞鄭榏,眼疾極重,三度呈旬,不得行公,已滿三十日,改差,何如?傳曰,允。
侍講院啓曰,兼弼善張應一,兼任除授之後,以姑勿下諭爲敎矣。今因病不上來,本職司諫,旣已遞差,而兼任則未有下諭之命,下諭事,何以爲之?敢稟。傳曰,下諭,可也。
合啓,金自點遠竄事。答曰,勿煩。
院啓,大司憲李曼,掌令李晳·尹㻩,竝引嫌而退。辭職,雖是例讓,而推勘,旣在其身,則風憲之長,勢難仍帶,言非譏議,意在相規,則盡言之道,豈有先後?前雖未及言,來效亦可責,不當以此輕遞言官,請大司憲李曼遞差,掌令李晳·尹㻩竝命出仕。答曰,依啓。
問禮官,洪處尹出去。
晝講。入侍,知事尹順之,特進官許啓,玉堂趙復陽·曺漢英,承旨閔應亨,假注書鄭晳,史官申混·趙嗣基。講書傳序,自慶元己未冬,止武夷蔡沈序。
領府事金堉請對入侍。
傳曰,遠接使引見。
掌令李晳·尹㻩就職。
府前啓,李詔立削去仕版事,停啓。
領議政李景奭箚子。大槪,此時鼎席,不可久曠,敢陳所懷。入啓。答曰,省箚具悉。箚辭,予當體念焉。
吏曹啓曰,臺諫有闕,政事,取稟。
領議政,勅使迎候事,義州出去。
遠接使元斗杓出去。
京畿都事李杭,政丞倍行事出去。
傳曰,政事,明日爲之。以上朝報
引見時,領議政李景奭所啓,前左相鄭太和,頗諳彼中事情,雖不爲起復,凡事往問,則不無利益矣。上曰,卿其善思之矣。
備邊司啓曰,領議政灣上之行,當有御帖及禮單,速爲磨鍊以送事,令政院分付擧行,何如?答曰,依啓。
政院啓曰,問禮官洪處尹,卽刻以下直事來詣,而其所齎去儀注,該曹未易停當云,時急之行,不可以此遲留,儀注,則前例或有撥上追送之時,依此分付,何如?答曰,允。
備邊司啓曰,以禮曹啓辭,今此勅使時應行節目,參酌前例,當爲擧行,而迎勅郊迎時,則旣已黑團領行禮磨鍊,而至於或有宴禮接見時,則依宣廟朝例,以白衣接見,饌膳亦皆用素,大小膳進花等事,亦不設於上前云。問禮官下去時儀注,以此磨鍊似當,而禮節重事,臣曹不敢擅定,請令廟堂,定奪指揮,何如?答曰,依啓。去冬勅行時,郊迎服色,彼旣不許黑團領,頗涉顚倒,今番則預爲講定,俾無窘急生梗之患事,命下矣。去冬郊迎時,以進御服色,未免顚倒,今番,則似當依前日彼使所言,爲之,而問禮官,方爲下去,該曹節目中,竝與饌品進花等事,詳細擧論,使之預先定奪擧行,何如?答曰,依啓。凡事以文字間有難定奪,此一節,則使問禮官,以言語講定,可也。接見時,白衣,用素饌,不進花等事,則前行旣以成規,似不必別爲講定矣。
引見時,上謂承旨曰,領相之行,應有御帖禮單,而中使之行,亦爲磨鍊,則事涉重疊,且領相旣往,又送中使,則亦涉驚動,令廟堂急急議定。上又曰,領相之行,盤纏銀貨,優數磨鍊以送。
備邊司啓曰,中使旣往,而領相又往,則事涉重疊,誠如聖慮所及,臣等之意,姑緩中使之行,而御帖禮單,送於領相之行,似爲宜當,敢啓。答曰,依啓。
戶曹啓曰,備邊司啓辭,中使旣往,而領相又往,則事涉重疊,誠如聖慮所及,臣等之意,姑緩中使之行,而御站禮單,送於領相之行,似爲宜當,敢啓。傳曰,依啓事,命下矣。領相齎去禮單,依中使齎去禮單例,別單書啓之意,敢啓。答曰,知道。
備邊司啓曰,以戶曹啓辭,以戶曹黃海道五斗收米量減,以補站用事草記,傳曰,海西各站所用米太,依關西例會減事,備局纔已草記矣,此所減米,則在於會減米太之外耶?問啓事,命下矣。備局之意,欲令海西各官,與關西一體會減站上所用,而臣基祚,來在本曹之後,未識備局啓辭顚末,只凭榻前大臣請減海西五斗收米之言,以爲若以二百十九石,各題給于七站,則民之蒙惠實多,從前大臣請減結末之意,亦似相符,故如是啓稟矣。若依備局啓辭,依關西例,海西一路使客支供元穀,亦爲會減,則似有疊施之擧,上裁施行,何如?答曰,知道。元穀會減與收米減捧兩款中,議于廟堂,擇其實惠多而便於民者,劃卽施行事,命下矣。海西各官五斗收米中五升許減,視若零瑣,而合以計之,則其數過多,至於各邑民間,或有先捧者,恐未免不得均齊之弊,一路各處,竝其出站之邑,使客支供米太,皆以本站會付之穀,一依關西例許減,則遠官,無米太搬運之弊,民間,亦免收捧之患,其於救急之道,可謂着實矣。依昨日本司啓辭之意,施行,何如?答曰,依啓。以上出備局謄錄
皇帝勅諭朝鮮國王前,諡祭爾先王,爾不曾耑疏謝恩,兼乏謝獻之儀,皇父攝政王贈賵,亦不曾有謝恩,本章,雖具有謝恩有禮物,單上,不書皇父攝政王,此皆失禮之處,及閱王奏內有云。倭情萬分可慮,倘遇警急,計沒奈何?欲修築訓鍊,又議政府據報云,如有漂到倭國沿海漢人船隻,不送於咫尺倭館,直爲解送上國,其蓄憾於我,比前必甚,等於其具報官員,將欲以漢人作人而與倭國耶?抑以爲明朝猶在耶?抑强欲以朕之漢人,而捕送倭國耶?似此官員,顯是啓亂壞國之人,王不將此官,拿問重罪,而徑云奏是,爾之失也。卽宜拿問,加以重罪,又遣陪臣李時昉,向部臣云,今歲不收綿,請緩一年貢布,部臣爲之轉奏,朕節次悶念朝鮮苦累,軫恤爾民,曾於歲貢之物,及餽遺使臣之禮,大爲裁減,此豈爲爾有求而然耶?槪觀情詞具奏,雖係王本,而本內語意,寔非出於王心,它有奸臣造謀也。若倭恃强,侵犯爾國,大兵極援,斷無遲誤之理,爾國奸臣,料天下未盡平定,盜賊未盡減息,恐調爾國兵馬,以故預設虛揣詐倭之情耳。今天下業已混一,億兆盡歸版圖矣,向曾有漂到倭船,朕心惻然,不忍拘留,尙且付爾國送還耳。爾今無以所獲朕之漢人船隻,不送於此,而送倭館,又欲修築訓鍊,此皆亂臣所出之言也。思昔爾先王,不忘我恩德,竭盡忠誠,今王,豈有不無竭盡忠誠之理?不特此一時,卽爾朝鮮嗣王,子子孫孫,無間世代,永如山河之不改易,豈應有渝忘之時乎?此皆是在下奸臣,朋比結儻,啓無窮之亂源者也。凡百語言,悉在遣去大臣面言之,特諭。
皇父攝政王,勅諭朝鮮國王姓某,予之諸王,曁貝勒·衆大臣等,屢次奏言。自古以來,原有選藩國淑嫒爲妃之例,乞遣大臣至朝鮮,擇其淑美,納以爲妃,締結姻親,予以衆言爲然,特遣大臣等,往諭親事,爾朝鮮國,與我業已合一,如復結姻親,益可永固不二矣。王之若妹女,或王之近族,或大臣之女,有淑美懿行,選與遣去大臣等,看來回奏,特諭。
迎接都監啓曰,郞廳前僉正成遠,前縣監成後益·朴梠,前縣令李益培,前郡守安鈸,時無職名,口傳付軍職,冠帶常仕,何如?傳曰,允。
又啓曰,都監啓下郞廳,兵曹佐郞鄭榏,病滿三十日,本曹入啓,已爲改差。且軍色郞廳,例以二員塡差,故兵曹正郞崔逸,佐郞金雲長差下之意,敢啓。傳曰,知道。出都監謄錄
義州迎慰使呂爾載出去。
上在昌德宮。停常參·經筵。
定州迎慰使柳景緝出去。
政院啓曰,禁府郞廳,以委官意來言,臣今遠出,委官之任,自政院稟改云,前頭三省推鞫委官,何大臣進去乎?敢稟。傳曰,左相進去。
政院啓曰,當此勅行迫頭之日,守令赴任,一日爲急,而未署經守令甚多,今明日內,速爲署經之意,兩司城上所,牌招言送,何如?傳曰,允。
藥房啓曰,雪後風饕,無異盛冬,伏未審數日來,聖候調攝,若何?加減補中益氣湯,進御之數,已至二十餘貼,則竊伏想必有顯然奏效矣,未知咳嗽·虛汗諸症,其有快減否?臣等不勝區區伏慮之至。且近日日候陰慘如此,勅使入京,不遠伊邇,前頭勞擾聖慮,應接諸事,不一而足,必須預爲靜攝,比前有加而後,庶幾聖躬和平,而可以靜制煩矣。自今以後,不緊機務之參決,伏願少賜稀間,晝講亦爲停止,以專調養之道,以副群下之至望,不勝幸甚。臣等忝在藥房,敢來問安,竝此仰稟。答曰,知道。所患之疾,與前無異矣。
修撰尹鏶,在外入來。三省問事郞廳洪命夏病,代任義伯。
禁府,元斗樞拿囚。啓。
傳曰,明日晝講爲之。
傳曰,前判中樞李敬輿敍用。
吏曹啓曰,大臣置處,政事,取稟。傳曰,明日爲之。
明日輪對官落點,濟用正金光煥,尙衣正金弘郁,司饔主簿李後傑,內贍主簿李淰,南部主簿吳俊達。
合啓,無城上所,姑停。以上朝報
禮曹啓曰,傳敎矣。迎勅郊迎時儀註,姑以黑團領行禮事,磨鍊以送,彼行若以爲今番,則旣已冊封後行禮,不當以黑團領迎勅云,則似不必堅執爭辨,此意問禮官處,竝以下諭,何如?答曰,彼若牢拒不許,則似不可堅執,而其可全然不爲論辨乎。出備局謄錄
司饔院啓曰,勅使接見時,檢擧提調,自前都提調,以提調中一員,單望啓下,而今則都提調奉使出疆,未及還朝,單望抄啓之擧,有所未安,雖無前例,不得已望單子書入之意,敢啓。傳曰,知道。出本院謄錄
上在昌德宮。停常參,只晝講。
安州迎慰使李時煥,出去。
繕工假監役朴邁,正薍監刈事,鴨島出去。
大司諫鄭維城上疏。大槪,所患面腫,日漸危重,出肅供職無期,冒萬死再申危懇,乞賜遞免事。入啓。答曰,省疏具悉。爾其勿辭,調理察職。
領敦寧府事金尙憲,楊州地掃墳事出去,京畿都事李杭,陪行事出去。
政院啓曰,禁府郞廳,以委官意來言,迎接都監之事,極爲緊急,兵曹判書韓興一,戶曹判書李基祚,皆往會于都監,禁府堂上,不得備員,三省推鞫,姑爲頉停云,敢啓。傳曰,知道。
傳曰,金領敦寧府事及下直守令,引見。
藥房啓曰,伏未審夜來,聖候調攝,若何?惡風連日,寒威甚冽,此時閭巷間人,亦多患感傷者,況聖候方處哀疚之中,感冒之症,久而未解,累貼之藥,亦無顯效,而萬機之外,引接殆無虛日者乎?昨日又下晝講之敎,此雖出於聖人無逸之意,而其於調養愼疾之道,大有所妨,非但待罪藥房之臣,奉慮實深,群下之情,莫不皆然,伏願聖上,更加致念於小愈之戒焉。仍竊惟念,近日伏承問安之批,每以與前無異,時無加減爲敎,諸症之尙不得漸向蘇減之境,亦可想矣。臣等與諸醫等商議,皆以爲用藥之久,則必有變通,而變通之道,必待詳知症候之如何而後,方可爲之,故醫學入門,明載問症之事。伏願聖明,無忸於暫時少間,而明敎卽今小小諸症,以快諸醫論辨,加減御藥之地,不勝幸甚。臣等實不堪私憂過慮之至,敢來問安,竝此仰稟。答曰,知道。所患汗出厭食之症,頗爲差愈,而但惡寒,氣體苶然之候,別無加減,故云云,而此藥漸似有效,自當差愈,又非苦痛之症。卿等勿以爲慮。
傳曰,明日晝講爲之。
晝講。入侍,知事尹順之,特進官洪振道,承旨閔應亨,侍讀官趙復陽,檢討官曺漢英,注書鄭時諶,記事官申混·趙嗣基。講書傳虞書,自虞氏止其可忽哉。
合啓,金自點遠竄事。答曰,經年論執,愈往乃爾,私情雖切,公議難遏,予不獲已,俯從群情。中道付處。
府啓,同知敦寧府事李茂林,一生牟利,行己麤鄙,夤緣倖塗,濫躋金貂,物議之嗤點久矣,如此之人,不可久齒在宰臣之列,李茂林,請命罷職。順天府使奇晩獻,沈酗麴蘖,曠廢政務,吏緣爲奸,民不堪苦,怨詈之聲,遠邇騰播,不可一日在官,以貽一境之害,請命罷職。答曰,不允。奇晩獻事,更加詳問而處之。以上朝報
備邊司啓曰,本司有司堂上李曼,都承旨除授,鄭維城,大司諫除授,俱不得來參本司之會,當此多事之時,未免苟簡。副提學趙錫胤,副提調差下,仍察有司之任,何如?答曰,允。出本司謄錄
晝講時,校理趙復陽所啓,臣頃往湖西,聞其地民言,則因一人上疏,禁伐松木,捧其贖木,以造軍器事,自備局行會,故民間頗用驚動,松禁雖在法典,廢閣已久,猝然禁之,似涉難便,至於徵贖,則尤拂民情矣。上曰,曾前似無行會之事,其公事,使之覓入。本司謄錄
京畿監司崔惠吉,各陵奉審後入來。
宗簿直長郭岌,璿源錄奉安事,茂朱地出去。
上在昌德宮。停常參,只晝講。
夜一更,月暈。
政院啓曰,金自點中道付處事,命下矣,臺諫方以遠竄論啓,中道付處承傳,不得捧之之意,敢啓。傳曰,知道。
傳曰,領中樞府事李敬輿,給馬,斯速上來事,下諭。
備邊司啓曰,本司有司堂上李曼,都承旨除授,鄭維城大司諫除授,俱不得來參本司之會,當此多事之時,未免苟艱,副提學趙錫胤,副提調差下,仍察有司之任,何如?傳曰,允。
洪淸監司書目,扶餘縣監權謹中,中路病死事。
弘文館啓曰,新除授校理金佐明,時在京畿楊州地,經筵入番事緊,請速乘馹上來下諭。傳曰,允。
政院啓曰,以江原監司査覈狀啓,禁府粘目,傳曰,此査覈啓本中,閔仁佺官屬給保事,査覈分明耶?承旨察啓事,傳敎矣。取考閔仁佺原情及江原監司狀啓,更爲憑照,則閔仁佺發明之辭意,以有根着束伍軍,定給官屬奉足之事也,而春川府鄕所色吏等供招之事,則只云抽出人丁,束伍本充,而全沒給保一事,至於假房子一款,尤不着底,其意則似謂許多逃故,一一充定,則勢不暇給官屬奉足,且本府官屬,除假他婢役使之外,元無給保助役之規云云,而招辭旣不明白,覈報又欠詳實,此査覈,果不明白,而該府啓目中,謂有可恕之端云者,實涉泛然也。仍惟近來査覈之事,只據其彼此供辭,一番憑閱而已,殊無推勘到底之意,按獄之體,豈容如是?臣待罪該房,每欲陳議,而不得間者也,此啓本還給,使之覆啓,何如?傳曰,依啓。近觀査覈之事,極涉虛疎,心甚痛駭。今此一事,京外俱涉矇矓,極可駭異。承旨啓辭甚是,禁府當該堂上及本道監司,竝推考。
晝講。入侍,知事趙絅,特進官李厚源,參贊官李曼,侍讀官趙復陽,檢討官曺漢英,假注書鄭晳,記事官申混·趙嗣基。講書傳〈自〉克明俊德,止詳見下文。
禮曹判書吳竣上疏。大槪,病勢深重,陳情乞遞本職及兼帶,俾全螻蟻之命事。入啓。
禁府,鞠廷賓議處公事,判付內,削職放送。同府,權榮議處公事,判付內,削職邊遠定配。同府啓目,尹衡覺罪狀,上裁。啓。査處之事,雖如此,民怨頗多,作木雖云私用之物,亦涉濫費,削職徒年定配。同府啓目,金慶恒罪狀,上裁。啓。濫刑之罪,似難全釋,削職徒年定配。
禁府,高處明元情公事,判付內,姑停刑推,覈處。
司憲府照本,淳昌郡守朴淳,前礪山郡守柳景紹等,矣十月朔當番,司僕諸員,專不上送,罪決杖一百,告身盡行追奪。啓。功儀各減一等。
答禮〈曹〉判書吳竣疏曰,省疏具悉。卿其勿辭,調理察職。
合啓,臣等將金自點遠竄之請,經年執論,而誠意淺薄,久未蒙允,昨者始奉聖旨,乃以私情雖切,公議難遏爲敎,而特有中道付處之命,臣等欽仰大聖人參酌公私,審量輕重之盛心也。臣等固當將順之不暇,而第念金自點,身爲首相,被先王倚毗之隆,而晝夜所區劃,只在於瘠公肥私,以濟己欲,其所以病民害國者,罔有紀極,則其負先王之恩,而傷先王之明者,爲如何哉?推此以往,其行己處心之可痛可愕者,不待一一縷悉,而固已彰明較著矣。古語曰,見無禮於其君者,如鷹鸇之逐鳥雀,今日自點之所負犯,奚止於無禮而已乎?若使皐陶,定爲斷案,則必有應施之律,而當初只請遠竄者,正以國朝,仁厚立國,每於大臣,必從惟輕之典故也,今於遠竄之律,毫髮有減,則亦不大有乖於天討五用之典乎?此臣等之所以愈久而不知止者也。國人皆曰可竄,則臣等雖欲停止,其於公議何?殿下雖欲容護,亦安得以沮之乎?請勿留難,勉允前請,亟命遠竄。答曰,勿爲瀆擾。
府啓,同知敦寧府事李茂林,請命罷職事,順天府使奇晩獻,請命罷職事。答曰,不允。
禁府,金慶恒伊川,尹衡覺洪州,徒三年定配。啓。以上朝報
備邊司啓曰,江華牧場馬,移送京畿各島事,司僕寺旣爲定奪,本寺官員,今望後卽當下去矣。牧場搬罷之後,春耕正在今月晦間,而六勅之行,若於今望間到灣,則入京之期,必在於來月初旬,驅馬捉出,當費十餘日子,牽馬軍,亦入千餘名,畿甸民生,奔走兩役,勢甚難便。且臨津浮橋,沿海船隻,皆入於此役,則載馬移送,其勢似難周旋。以此以彼,俱有所妨,移馬之事,更待來秋擧行宜當,敢啓。答曰,依啓。
備邊司啓曰,以校理趙復陽榻前所啓,漢豐君崔應一上疏,禁松贖木事,備邊司回啓公事,傳曰,禁松徵贖補軍器事,玉堂之官,陳其弊端,令廟堂更議處置事,言之事,傳敎矣。臣趙翼,昨者往湖西,有人言,一守令,每臨政言,當行大典,發遣衙前於民間,摘奸松木,一民人,要作屋壁,斫取細松木十五介,捉之以告,卽徵細木十五疋。又聞水使,送軍官下人等摘奸,捉一成造之家以告,卽徵細木三十疋,以常木計之,則乃三同也。其人盡賣家産以納,心甚悶惻,及歸時,見一守令而言,水使行關云,前日只摘奸於海邊各官矣,今則朝廷命令,使之嚴禁松木,陸地各官,皆當禁之,各官凡松木斫伐處,一一察見牒報云,臣不勝驚嘆也。凡雜木,可爲室屋,可爲藩籬者,惟大山中有之,野山則絶無,故大小民家,皆松木也,惟松木則或家後山,或墓山,栽植長養,不許他人刈取,故處處蒼翠者,惟松木也。以此作家,以此作籬,村村皆然,家家皆然,若依法一條徵一疋,則一村可得數十同矣。若偸取禁山之木,則罪之可也,以自己所養之木,造作自己家舍,有何罪乎?當此民窮財盡,田結應爲之役,尙患不能備納,又有此意外徵收,則民間決不可堪,極可慮也。此法實貪吏之大利,而生民之大害也,斯民何罪,乃使許多官吏,恣意剝割,以爲己利乎?此雖大典所載之法,曾聞廢朝時貪吏,依此而作弊者,然亦絶無而僅有也。自朝廷爲禁令,自宣祖朝以來,實未之有也,前行移禁松公事,勿爲擧行事,急急知委,何如?答曰,允敎是乎旀。又於引見時,大司憲南銑所啓,禁松之擧,不可已也,若不禁則不數年,山皆赭矣,禁山,不可不禁,私養之山,不可禁也。若以私養之材,指爲禁山之木,又以禁山之材,指爲私養之木,則民間弊端,終不能止,此在守令之明察與否矣,不爲明察者,隨現重治,亦不可已。上曰,行會中更以此意,論理添入敎是置。本司啓辭及大司憲引對所啓事意,相考,私養山松木斫取作室者,一切勿禁爲遣,禁山兺,禁斷爲乎矣,如或以私養木作室者良中,徵贖爲在如中,官吏摘發治罪爲乎矣,此意,道內兵水使各官,急速知委向事。
平壤迎慰使金尙出去。
上在昌德宮。停常參·經筵。
藥房啓曰,仲春强半,寒暖不調,閭卷間亦多感冒者,況聖候方在調攝中,內有哀疚之懷,外有機務之煩,此時節宣尤難,臣不勝憂慮之至。且進御加減補中益氣湯,仍爲連進之意,昨於筵中,旣已承命,而必須詳知夜來症候加減,然後方可製進,敢來問安,竝此仰稟。答曰,時無他症,依前製入。
副提學趙錫胤上疏。大槪,賤疾沈痼,決難供職,本職及兼帶,懇乞遞免事。入啓。答曰,省疏具悉。爾其勿辭,調理察職。
領議政李景奭書目,今月十一日到葱秀山站,兼帶內局提調,命遞事。啓。答曰,卿其勿辭往來事,回諭。
大司諫鄭維城上疏。大槪,備局副提調一員,旣已新差,臣不可規外仍帶,亟令減下事。入啓。啓下該司。
洪淸監司書目,石城呈,以吏曹判書金集辭職上疏,上送事。
傳曰,大臣·備局堂上引見。
大司憲南銑,大司諫鄭維城,牌招肅拜。
護軍趙絅上疏。大槪,昨日晝講罷出時,失足墜傷,差復無期,藥方提調及知經筵乞遞事。入啓。答曰,省疏具悉。卿其勿辭,調理察職。仍傳曰,遣內醫看病。
左副承旨閔應亨上疏。大槪,病勢危重,乞遞職名事。入啓。答曰,省疏具悉。爾其勿辭,調理察職。
傳曰,望祭親行事,知悉擧行。
京畿監司崔惠吉,李領府事迎候事出去。
禮曹判書吳竣再疏。大槪,陳情更乞,罷斥職名,以便公私事。入啓。
備邊司啓目粘連,大司諫鄭維城上疏云云。方爲臺諫,不得兼察副提調之任,今姑許遞,何如?啓依允。
合啓,金自點特有中道付處之命,請勿留難,勉允前請,亟命遠竄事。答曰,亟停勿煩,可也。
府前啓,同知敦寧府事李茂林,請命罷職,順天府使奇晩獻,請命罷職。答曰,不允。奇晩獻遞差。
榻前,大司諫鄭維城啓曰,小臣百無一能,尋常職務,尙且不堪,此時諫長,決難承當,再陳危懇,未蒙恩遞,出謝入參登對,臣之惶悶情勢,已達疏中,而終有所不敢晏然者。頃添刑官,九月議獄之際,與同僚相議擬律,而覆啓措語未瑩,終歸於雇工殺家長之律,以致不能明正其罪,臣之不能執法之罪,著矣。本院曾以此論啓,而停論未久,臣決不可叩冒首席,請命鐫削臣職。上曰,勿辭,退待物論。
大司憲南銑啓曰,大司諫鄭維城,引嫌而退,九月獄事,自有禁府之處斷,不可以旣往之事,輕遞言官,請命出仕。上曰,依啓。
答禮曹判書吳竣疏曰,省疏具悉。卿無可遞之失,勿辭察職。
答前吏曹判書金集疏曰,省疏具悉。日者累次勸留,而竟至長往,予實惘然,無以爲懷。徐待日暖之後,體余至意,更來是望。疏辭,曾因大臣之啓,允副卿意矣。
平安監司書目,義州馳報,勅使,當於十六七日到鳳城,二十日間越江事。以上朝報
備邊司啓曰,曾因本司啓辭,下三道陵軍價木許減與否,待其時摠護使左議政還朝後,更爲商確,稟處事,允下矣。山陵大役,自是民力之當爲,各其官,旣已措備來納者,有之,且於戶兵曹米布,每每移用,餘儲漸削,目前許多經費,亦甚可慮。江原·黃海道,則雖失稔,許令減除,而下三道,則依當初定奪,仍爲收捧似當,以此分付戶兵曹,何如?答曰,允。出備局謄錄
傳曰,權榮,年七十,雖不得刑訊,如許備贜之罪,似難定配而已。議大臣處置事,言于該府。
義禁府啓曰,傳敎矣,左議政趙翼議,觀本道狀啓,權榮所犯,眞是大賊,人情之所共痛憤,而暗行御史狀啓,亦爲相符,其貪饕之狀,無一毫可疑,雖七十,法不得刑訊,不可只爲定配而已,誠如聖敎,臣意定配之外,其所取銀蔘,量數生徵,以補接待之用,似爲宜當。領議政李景奭,領中樞府事李敬輿,領敦寧府事金尙憲,行判中樞府事金堉,皆在外。大臣之議如此,上裁,何如?傳曰,旣徵銀蔘,則罪已判然,未可以依律照斷耶?更議于大臣。左議政趙翼議,權榮之罪,以本道及御史狀啓觀之,則其罪極重,有難容貸,第國法論罪,必取服而後,可施其罰,未取服之人,遽施極重之律,以法論之,實爲未安。且人命至重,自徒流以下,或可容易處之,至於死刑,則不可不十分審愼,監司狀啓,亦出於傳聞,非有現捉文書。臣意恐當用推輕之典,減死論罪,依前獻議,定配之外,徵其所取蔘貨,其於懲惡,亦恐不爲不足,敢啓。大臣之意,如此,上裁,何如?答曰,誠如大臣之意,依議施行。出本府謄錄
上在昌德宮。停常參·經筵。
巳午時,日暈。
藥房啓曰,累日風寒之餘,暄暖無漸,其在凡人將攝亦難,況聖候未盡平復,而連日勞動,開筵引接,必有傷損於不知不覺之中者,臣民之憂,庸有極乎?昨日又下望祭親行之敎,實出於聖上孝思之罔極,群下莫不欽仰,而第念調理之道,莫如安靜,今若冒夜行禮,觸寒添傷,則從前攝養之功,累貼湯藥之效,恐不免盡歸虛地,臣不勝悶慮之至。且勅行不久當到,若因强疾行祭,或致玉體之欠安,則難處之患,有倍於當時,伏願聖明,克念宗社生民之重,勉抑至情,今此望祭,特令攝行,以盡聖人愼疾之道。都提調西下,提調有故,而外廷群意如此,故臣忘其僭越,敢來問安,竝此仰稟。啓。答曰,知道。此非苦痛之症,勿以爲慮。
政院啓曰,順天府使奇晩獻,遞差事,命下矣,臺諫方以罷職論啓,遞差承傳,不得捧之之意,敢啓。傳曰,知道。
領中樞府事李敬輿在外入來,京畿監司崔惠吉入來。
政院啓曰,昨日伏承聖敎,今月望祭,自上又將親行,臣等之煎悶,尤有倍焉。伏念聖上哀疚之中,違豫已久,進御湯劑,已至累十服,而尙無顯然之效,頃見藥房啓辭之批,至以氣體苶然,惡寒等候,別無加減爲敎,伏想玉體,榮衛旣虛,將攝失宜。從前累次行禮,俱値極寒,不知不覺之中,傷損已多,愆候之至今彌留,未必不由於此,今又冒夜勞動,强疾行禮,則哭泣哀痛之際,添傷必倍,臣民之渴悶,有不可勝言,而先后陟降之靈,亦豈無惟疾之憂乎?況且機務漸繁,接待當前,尤宜預加靜攝,以思酬應之道,伏乞聖明,亟許攝行,以副群下區區之望,不勝幸甚。答曰,不允。
政院再啓曰,臣等,將望祭攝行之意,冒昧陳啓,未蒙允許,臣等之憂,滋深焉。臣等伏覩答藥房之批,以此非苦痛之症,勿以爲慮爲敎,臣等固知聖孝隆至,必欲親行拜見,少洩哀痛,而不暇念及於聖躬之傷損。且想聖上春秋鼎盛,自恃氣力之可支,以爲一夜行禮,而不至大段添傷,有此强疾哀臨之意,而臣等竊伏惟念,自宅恤以來,毁戚過制,大小祀事,罔不躬行,中外咸仰聖德,繼之以憂懼,一番攝行,豈有毫髮所損於如在之誠乎?且念愼疾之道,當以小愈爲戒,若不預防未然,或致玉體違和,一分增添,則調攝之難,有甚於前日,況此勅行臨迫之時,郊迎接見之際,如有不安節之候,則豈不重貽臣民莫大之憂乎?帝王之孝,不徒事於祭祀哭泣之間,而又以愼宗社攸繫之身,休恤無疆之業爲重,伏願聖明,俯察群情,特許前請。臣等待罪近密,不任區區煎悶之至,敢此再啓。答曰,啓辭至此,依啓。
左議政趙翼箚子。大槪,明曉祭奠,請攝行事。入啓。答曰,省箚具悉。卿辭至此,予當勉副焉。
合啓,金自點特有中道付處之命,請勿留難,勉允前請,亟命遠竄。答曰,勿煩。
府啓,露梁大津,乃三道行人輻轃之處也,國朝以來,定給津夫位田,責立過涉船隻,意非偶然,而近來紀綱解弛,人不畏法,許多位田,盡爲豪右所占,津夫輩,不得下手於其間。如此大津,只用敗小船一隻,行人斷絶,道路不通,頃日至有爭渡,全船覆沒之患,事極驚駭,當該地方官,難免其責,請從重推考,冒占位田者,請令本道監司,嚴明査出,以爲啓聞處置之地。答曰,依啓。前啓李茂林·奇晩獻事,停啓。
大司憲南銑啓曰,臣聞上年秋間,藍浦居前正郞安弘重子鍵,以與幼學李愼徵,奴婢相訟事,上言中,擧臣姓名,臣誠瞿然。取考上言呈本,則有曰,新監司南銑到界,呈狀題辭內,監司,與李愼徵,妻娚妹夫,法當相避,上京辨決。又曰,及其巡到藍浦之日,先到愼徵之家,本縣公兄·刑房等,故據他事,嚴刑猛杖,以助愼徵之氣勢云云,臣見之未終,不任驚愕。臣曾在甲申年間,按節關東,其時臣之同生妹李愼徵妻,在藍浦地身死,臣職事所縻,不得奔哭,仍差節使,往還燕京。逮至丙戌冬,又以洪淸監司,到任本營,仍卽馳往亡妹所葬處,行到鴻山縣,則有喪人前正郞安弘重,與李愼徵相訟,久未決折,卽令決給事呈狀矣,臣果以妻娚妹夫,自有法典相避,上京訟決,宜當題之而已。至於巡至本縣,嚴刑公兄·刑房云者,大有所不然。臣之亡妹所葬之處,雖在藍浦境內,距本縣三十餘里之遠,故臣急於還營,纔經一宿,旋復去路,直返公山,乃於翌年丁亥四月水營習操之後,仍巡沿海,有一驛卒,以藍浦縣訟田,久未處決事,呼訴於馬前。臣以明正,速決題送,則本縣以越訴,捉囚其驛卒,故驛卒之族,又爲來訴,臣又以未決訟前,一邊捉囚,訟體不當,卽放處決之意,題之。後數日,歷入本縣,見其囚徒,則上項驛卒,仍囚不放,臣仍爲枚擧前後所題之辭,不遵營門號令之罪,捧招,略治其色吏矣。臣之遞歸,歲月已久,昏耗比甚,雖不能分明記憶,事之顚末,不過如斯而已。臣使之上京辨決者,本欲據法遠嫌也,先到葬埋處,不入本縣者,亦出於同氣之慟,而且急於還營也。翌年該吏之受罪,特爲驛卒之久囚,專不干涉於此訟,其間事跡,如是照然,而今者弘重之子鍵,擧以爲臣之罪目,至曰其故據他事,助其氣勢,上瀆天聽,人之巧舌造謗,其亦慘矣。本縣之於此訟,原無處決之事,則雖欲助其氣勢,其在色吏等,有何可罪之端乎?爲法官者,不敢不避於應避之事。弘重,初非不知,而强以使訟官,卽決爲狀辭者,故欲試臣,以爲他日訟場之執言,其心所在,不難知矣。臣若不顧法例,依其所訴使之卽決,則臣未知到今弘重之構捏,當復如何也?自臣遞歸,今至四載,已經三等監司,而尙未決折,則此皆臣之威力所及乎?弘重父子,徒知誣害前任道臣,以爲恐動卽今訟官之地,而自不覺其言之全歸於詐飾,又不覺其身之自陷於欺罔也。凡上言公事,不出朝報,故上年初冬啓下該曹之事,今始聞知,被人醜詆,已至此極,而曾忝臺憲,又叨近密,一不得引咎自劾,臣之昏矇不察之責,至此而無所逃矣。且於昨日登對之時,大司諫鄭維城,引嫌而退,臣意以爲,雖非本院之官,旣在榻前,則不可不卽爲處置,而仍爲陳啓矣,今聞以臣之不待本院處置,徑先啓達,爲有違規例,物議非之云,臣之不識舊例,臨事率易之失尤著。以此以彼,決不可晏然供職,請命罷斥臣職。答曰,勿辭,退待物論。
大司諫鄭維城啓曰,伏見大司憲南銑引避之啓,則其末端一款,以臣昨日榻前退待後,不待本院處置,徑先請出,有違規例爲言。旣曰違例處置,物議爲非云,則違例請出之官,勢難在職,請命遞斥臣職。答曰,勿辭,退待物論。
左副承旨閔應亨上疏。大槪,再申危懇,乞遞職名事。入啓。啓下吏曹。以上朝報
備邊司啓曰,卽接平安監司許積狀啓,則運米之事,不出數日,可以陸續運入,必無未及期限之患,此事可能如其所言,不致嗔怒,誠爲幸矣。龍·宣·鐵三邑,馬運至鳳城者,與義州不同,宜加給米斗云者,事勢誠然,加給各米一斗爲當,領議政狀啓,亦云添給,似不可已,以此回移,何如?答曰,允。
又啓曰,卽接平安監司許積狀啓,義州府尹沈澤馳報云,淸譯崔仁傑,回自鳳城言守堡將,言勅使之行,以日計之,則十六七日當到此城,二十日間當爲越江。以此言觀之,則其來似在不遠,而但云以日計之,則亦是揣度而言,似非的有所聞也,然京中諸衙門及外方支待雜物,及時措備事,知委爲當。且云鍾城之人,八月間被捉於越邊,今番勅行時,當爲出送,取考咸鏡道上年狀啓,則其被捉者,非鐘城人,乃會寧所屬高嶺鎭出身陳德明子陳辰,而八月二十七日高嶺僉使移文云,陳辰,以馬草刈取事,昨日未時量出去,經夜不來。二十八日移文云,陳辰,靈巖江越邊刈草,胡人處被擒,陳辰,越江刈草,卽爲被擄,其非深入採蔘被捉,明矣。其時僉使,卽爲拿鞫,軍官·色吏等,會寧府囚禁治罪矣,彼人若問越江之由,則據實答之爲當。此意領議政·遠接使·平安監司處,竝爲移文,何如?答曰,允。出備局謄錄
上在昌德宮。停常參·經筵。
大妃殿·大殿·中殿·世子宮,政院·玉堂·二品以上·六曹問安。入啓。答曰,罔極。大妃殿·中殿,藥房問安。答曰,知道。
藥房啓曰,雨後風緊,伏未審夜來,聖候若何?今日望祭,昨因政院之啓,俯許攝行,臣退歸私室,曉聞風颼之聲,深以玉體之不力疾冒寒,爲幸,而第念自上勉抑至情,不克親行拜奠,伏惟聖心哀疚,必倍常時,或不無感傷之患,臣不勝區區憂慮之至,敢來問安。答曰,僅得無事。
工曹參判鄭弘溟,刑曹參判韓必遠,辭職上疏。入啓。啓下吏曹。
禮曹判書吳竣三疏。大槪,懇乞亟罷臣職,以安微分事。入啓。答曰,省疏具悉。卿辭至此,本職當勉副焉。
吏曹啓目粘連,啓下云云。向於閔應亨,以老病之人,夙夜之地,勢難供劇,況前頭擧動時趨蹌陪從,尤涉難便,似當依願許遞是白乎矣,近臣進退,該曹不敢擅便,上裁,何如?啓依回啓施行。
合啓,金自點亟命遠竄事。答曰,尙爾堅執至此,殊甚不可,亟停勿煩。
府啓,大司憲南銑,引嫌而退,欺罔上言,構捏道主,自有其罪,不必多辯,諫長引避,適當入侍,兩司一體處置,何妨?請命出仕。廣州府尹奇震興,專事逞技,希冀賞典,至於驟陞頂玉,物議之嗤鄙,久矣。及夫本職之除,亦不厭公議,而耐彈行公,不顧廉恥,到任以來,不思謹飭,一任中軍孟元賓之所爲,表裏相應,弊端不一。又於守禦史赴京之時,稱以餞需,鷄卵·雉首,分定民間,種種侵漁,罔有紀極,謗讟之聲,遠邇謄播。國家保障是何等地,而蓄怨如此,緩急何賴,當此勅行迫頭,民生困窮之時,決不可付諸此人,重貽民害,請廣州府尹奇震興罷職,中軍孟元賓拿問定罪。答曰,依啓。奇震興·孟元賓推考。雖未知何許罪狀,而以一時風聞,至請拿推,似未妥當矣。
院啓,大司諫鄭維城,引嫌而退,兩司一體,俱在榻前,隨卽處置,實合事宜,區區規例,何足爲拘?處置之員,旣無所失,則請出之官,有何可避?請命出仕。答曰,依啓。
吏曹啓曰,承旨有闕,政事,取稟。傳曰,過國忌後爲之。以上朝報
迎接都監啓曰,頃因沈若海上言,回啓判付內,假家造作,俾無執捉閭家之弊爲敎,聖敎極爲允當。八九間假家造作,有何甚難,而該曹不爲擧行,每次勅行,國舅神主及功臣神主,遷移他處,捉給都監,事體不當。今番則日期已迫,依回啓兩家中,上年勅使時不爲執捉豐寧君家舍,捉給都監,而勅使過後,着令該曹假家造作,俾無此弊,何如?傳曰,允。出都監謄錄
義禁府啓曰,權榮配所,初以蔚山,書啓矣,蔚山雖是遠地,道里稍近,以咸鏡道鍾城,改定配以入之意,敢啓。傳曰,畢徵犯贜之物後,定配。出本府謄錄
上在昌德宮。停常參·經筵。
政院啓曰,廣州府尹奇震興,中軍孟元賓推考事,命下矣,臺諫方以罷職論啓,推考傳旨,不得捧之之意,敢啓。傳曰,知道。
合啓,金自點遠竄事,停啓。
觀象監,自辰時至酉時,日暈。夜一更,月暈。三更,白雲一道如氣,起自東方,直指坤方,長十餘丈,廣尺許,良久乃滅。啓。
傳曰,國事艱虞至此,凡應變酬酢之際,須賴廟謨之商確善處,而況於入京後,接應未易尤難焉。世宗朝,因國有大事,相臣黃喜起復云,此是古規,予不得已前左相鄭太和,欲爲起復,而事關非細,不可不詢諸大臣,速爲收議處之。以上朝報
上在昌德宮。停常參·經筵。
初昏月出時,色赤。夜一更,有霧氣。自三更至五更,月暈。
傳曰,今下弓矢,鍾城府使朴安悌處給送。
義州府尹書目,鳳城運米別將告目內,勅行今月十二日間,當到遼東云云事。
慶尙監司書目,尙州牧使李,不待受由,任情歸覲,罷黜事。
又書目,尙州呈,以今月初六日,鳧鴨,集自南北,蔽天籠野,分群進退,有若相與撲戰之狀,事係異常事。以上朝報
政院啓曰,黃州以南迎慰使,當以從二品文宰差送,而老病及有公頉者外,無一空閑可差之員,固知李厚源,備局堂上,而不得已塡差矣,因大臣啓辭,又將改差,事甚難處。弘濟院則一日之內,可以往反,李厚源,雖曰諳練事務,往反之際,亦不至廢事,故黃州·開城府·弘濟院三處迎慰使,次次移差,改付標以入之意,敢啓。傳曰,知道。
備邊司郞廳,以左相意啓曰,本司堂上,其數不多,凡常時議處之事,猶患論議不廣,況今勅行的報,不久將至,前頭相與論議之事,必極多,本司堂上,不可出送,而兵曹參判李厚源,今差黃州迎慰使,此人諳練事務,誠心憂國,不可不留置,同議接應之事,請李厚源迎慰使改差,其代,令政院以他人差送,而今後本司堂上,勿差迎餞慰使爲當,敢啓。答曰,依啓。以上出備局謄錄
上在昌德宮。停常參·經筵。
夜一更,東方艮方巽方,有氣如火光。
藥房啓曰,春日向暖,風氣不調,伏未審聖候調攝之中,惡寒·咳嗽等諸症加減,若何?前日劑入加減補中益氣湯,連日進御,則當盡於今日矣,通計前後繼進之數,已至三十五貼,而此藥主治,在於止汗,玉體虛汗之候,若已漸向差復,而今又加用,則恐或有鬱塞之患,必須詳知,卽今聖候,然後可以議藥矣。諸御醫及鄭後啓等,群議皆如此,而臣全昧藥理,且患孤陋,尤不勝憂悶之至,敢來問安,竝此仰稟。答曰,知道。症候,已言于醫官矣。
又啓曰,伏承下醫官之敎,與諸御醫及鄭後啓等,反復商議,則皆以爲,此乃內傷未復,肺經有虛熱之候,前進加減補中益氣湯,全爲止汗,今若加用,則不無氣鬱之患。東醫寶鑑,補中益氣湯,加麥門冬七分,片芩酒炒七分,桑白皮·地骨皮各五分,連進十餘貼,則可奏淸肺補中之效云。其言似爲有理,五貼爲先製進,徐觀聖候諸症加減,更爲稟處之意,敢啓。傳曰,知道。
刑曹判書林墰上疏。大槪,猝得重病,供仕無望,本職及兼帶,竝乞遞免事。入啓。答曰,省疏具悉。卿其勿辭,調理察職。
院啓,近來貪風日熾,饕餮成俗,字牧受任者,爭慕貨賂,恣行剝割,哀我赤子,嗷嗷莫保,邦本之剝喪,國勢之扤隉,職由於此。今當新化之日,嚴明贜法,最是急務,而今番不法被捉守令,多至數十餘人,橫罹可恕者亦多,而其中罪犯彰著無疑,應被贜律者,豈至於全無一人乎?只憑誣飾自明之招,不分輕重,擧歸疎釋,至於從重之律,不過削職徒配而止,終無坐贜伏法者,此後貪官汚吏,何等懲戢,而不肆猾婪乎?分遣繡衣,三百州郡,擧入廉察,此乃新政莫重之擧也。皆以爲用法不撓,大懲振肅,丕變汚俗,在此一擧,人多顒望,而終歸無實,乃至於斯,徒貽遞易延送之弊,朝家重大施措,有同兒戲,非但犯之者竊笑,中外失望,爲如何哉?自古治世,莫不以申嚴此法爲務,昔在漢光武,於贜罪,用法最嚴,雖在貴近,斷不容貸,大司徒歐陽歙之犯贜,弟子千餘人,守闕救哀,終不免死,能致中恢之績者,良以此也,此非後世之可法乎?今此犯法守令中,罪狀尤甚現著者,令該府從實考覈,依律定罪,以爲懲勵之地。至於權榮,身爲邊倅,讟貨無厭,自犯邦禁,厥罪已難貸死,而況見捉贜貨,狼藉於道臣啓聞之中,不趐十倍,自有當施之律,更無可原之情,而罪止流配,國法未伸,其何以懲後來而嚴防禁乎?公議所激,輿情咸憤,榮之罪犯,請更命依律處斷。答曰,依啓。權榮事,在外大臣入來後,更爲議處,可也。
禁府,金自點洪州地中道付處。啓。
京畿監司書目,廣州府尹奇震興,以勅使支待之官,方爲措備之際,遽被臺論,不爲行公,令廟堂急速處置事。
慶尙監司書目,都事李汝擇,身有病患,受由還家,久不還官,罷黜事。
洪淸監司書目,懷德呈,以進善宋浚吉上疏上送事。啓。答曰,省爾疏章,又陳辭免之意,縷縷不已,良用觖然焉。所患如此,姑允爾請,爾須毋負予意,從容調理上來。
吏曹啓目粘連,工曹參判鄭弘溟上疏云云。當此勅使時,若非病勢沈痼,則何敢如是固辭,似當遞差,而宰臣,該曹不敢擅便,上裁,何如?啓依回啓施行。以上朝報
宣惠廳啓曰,因備邊司啓辭,六勅之行,出於不意,三路各站,民力已窮,又當春農,凡百酬應,何以成形,念及於此,尤極矜悶。公家所儲某樣米布中,分給各站,以紓民力事,入侍時已有議定之敎,畿甸四站各邑,則今春應捧米,參酌減給,以爲補用之地事,知會,何如?傳曰,依啓事,命下矣。頃因大臣所啓,牛黃價米九十石,分給于三站,而所給之數,如是零星,不足以應各站需用之萬一,所當別爲題給,而本廳用下之數,極爲浩大,且各官上納春等米太,幾半運致,有難輕易處置,不得以常平廳所儲木十同,送于本道監司處,使之參酌四站中過站·宿站,及本邑與竝定各官殘盛,均一分給,以爲補用之地,後勿爲例,何如?傳曰,依啓。此數雖多,竝定各官亦爲均分,則似無補用之實,量爲加給,可也。出備局謄錄
傳曰,明日晝講爲之。
禁府都事尹敬之,金自點押去。
上在昌德宮。停常參,只晝講。
夜一更五更,月暈。
慶尙監司書目,慶州呈,以今月十一日地震事。
晝講。入侍,知事韓興一,特進官金守玄,參贊官吳挺一,侍讀官趙復陽,檢討官尹鏶,假注書鄭晳,記事官申混·趙嗣基。講書傳堯典,自分命羲仲,止鳥獸毛希而革易也。
傳曰,明日晝講爲之。
弘文館啓曰,新除授副修撰金徽,時在洪淸道忠原地,經筵入番事緊,請斯速乘馹上來事,下諭。傳曰,依啓。
注書鄭時諶上疏。大槪,老母病患,極至危重,冒萬死陳情,乞遞職命,歸救母病事。入啓。給由。
府前啓,廣州府尹奇震興罷職,中軍孟元賓拿問定罪。措辭見上答曰,今此論啓,不先不後,適當此時,似涉未妥,勿爲煩論。孟元賓先罷後推。
備邊司啓曰,頃日府啓,以廣州府尹奇震興,一任中軍孟元賓之所爲,弊端不一,又於守禦使赴京之時,鷄卵·雉首,分定民間,謗讟騰播,請罷職矣。昨日京畿監司崔惠吉狀啓,勅行支待四站出待之官,措備之事,甚爲渴急,碧蹄站出待,定於廣州府,而府尹奇震興,遽被臺論,不得行公,支待之事,鄕所獨當,萬無成形之理,極可悶慮。令廟堂處置事,已爲啓下,而卽刻有廣州民人前郡守林峻等上下人,竝二百二十一人,呈書於本司,盛稱府尹奇震興善治愛民之績,今番六勅支待,所費倍前,而一斗米一尺布,時無出定民間之役,不意風聞所及,將爲罷遞,一邑民生,于何得生云云。當此勅行支待方急之時,站上出待官吏,卒然遞易,誠爲非宜,而觀此民人呈書,則見其深蒙震興惠愛,恐或失之,齊聲來訴者,至於如此之多,蓋震興,居官甚有惠政,一境晏然之聲,臣等亦曾聞之。臺諫所論,出於風聞,苟知民情如是,則必爲停啓,而勅行支待正急,此時愛民之吏,實爲難得,請令奇震興,速爲行公,凡事益加勉勵事,京畿監司處行移,何如?傳曰,允。以上朝報
上在昌德宮。停常參,只晝講。
卯時至午時,日暈。未申時,日有重暈,內暈上有冠,暈下有履,色皆赤。酉時,日暈右珥。夜一更,東方艮方,有氣如火光。三更至五更,月暈。
晝講入侍,知事尹順之,特進官許啓,參贊官柳慶昌,侍讀官金佐明,檢討官尹鏶,假注書李齊運,記事官申混·趙嗣基。講書傳堯典,自分命和仲,止因附著于此。
傳曰,明日晝講爲之。
政院啓曰,中軍孟元賓,先罷後推事,命下矣,臺諫方以拿問定罪論啓,先罷後推,不得捧之之意,敢啓。傳曰,知道。
注書鄭時諶受由,代李齊運爲假注書。
政院啓曰,新除授兼春秋黃瀡·鄭攸·李厚先等,牌招肅拜事,命下矣,隨聞承文院判校黃瀡,呈旬本院,徑自下鄕云,殊甚非矣,請推考,不爲出牌之意,敢啓。傳曰,依啓。
禁府啓目,李德敏罪狀,上裁。啓。〈答曰〉,近來査覈之事,殊甚無形,與本原情,無一字差錯,豈有此理,而本府亦不致察,每以無異同等語回啓,殊無按獄之體,更爲詳察處之。
又啓目,朴廷龍所供,與色吏所供無異,上裁。啓。〈答曰〉,觀此査覈啓本,則頗不近似,此人必是媚悅吏輩者也。其中不無未盡處,詳察處之。
判義禁李時白,知義禁韓興一·李基祚啓曰,臣等俱以無狀,待罪王府重地,當此諸道御史所啓,囚繫滿獄之日,非不欲明査處置,得其實狀,罪人斯得,而以自己原情,有難取信,必待本道査啓,從其輕重,仰稟睿裁。莫重獄事,不可任意低仰於其間,此實出於難愼之意也。昨日伏承聖敎,極其嚴峻,臣等不勝惶悚戰慄之至,敢來待罪。傳曰,欲其勉飭詳察之意也。卿等安心勿待罪。
禮曹判書趙絅辭職上疏。入啓。答曰,省疏具悉。卿其勿辭,調理察職。
三省罪人九月,刑問二次不服。
明日輪對官書啓,忠勳都事李恢,南學典籍李尙彦,內資主簿尹商裕,義盈主簿鄭斯翰,東部主簿李弘奎。
執義李梓,掌令尹㻩啓曰,頃於本府齊坐時,同僚以廣州府尹奇震興及中軍孟元賓作弊之事,發論於席上,而其所聞之言,頗爲詳悉,故臣等之意,亦以爲可論,相議論啓矣。昨日伏見備局啓辭,至以甚有惠政,一境晏然爲辭,專以臣等所論,爲風聞失實,乃於臺論未停之前,直請速令行公,無非臣等忝竊匪據,不爲有無之致,而又有失實之罪,以此以彼,決不可一刻晏然仍冒,請命遞斥臣等之職。答曰,勿辭,退待物論。
掌令柳俊昌啓曰,廣州府尹奇震興,中軍孟元賓請罪發論,雖在於臣未參本職之前,而臣於昨日肅謝之後,齊坐相議,聯名連啓,則臣亦參論之人也。伏見備局回啓,則盛稱奇震興善治之狀,專以臣等所論,出於風聞,直請速爲行公,臣不勝未安之至,臺諫所論,若有失實之聞,則何敢自以爲是,而晏然苟冒?請命遞斥臣職。答曰,勿辭,退待物論。
大司憲南銑啓曰,臣於本月十三日出謝後,本府諸僚,連有公私事故,日昨始與執義李梓,掌令柳俊昌,相會行禮,仍以廣州府尹奇震興罷職,中軍孟元賓拿問事,連啓矣。伏承聖批,以不先不後,適當此時,似涉未妥爲敎,此則聖敎誠爲允當,臣不勝惶恐。續接備局覆啓中有曰,觀此民人等狀,則深蒙震興惠愛,又曰,一境晏然之聲,臣等亦曾聞之云,是以臺諫所論,爲失實,而以府民狀辭,爲可信,至於速令行公,則無狀如臣,冒居臺席,不能爲有無之致,臣誠慙恧。同僚旣以此引避,臣何敢晏然在職?請命遞斥臣職。答曰,勿辭,退待物論。以上朝報
上在昌德宮。停常參,只晝講。
日出時色赤。自辰時至未申時,日暈兩珥,暈上有背,色內赤外靑。夜一更,艮方南方,有氣如火光。五更,月暈兩珥,白雲一道如氣,起自坤方直指艮方,長經天,廣尺許,漸移東方。
藥房啓曰,數日風殘,春氣益和,伏未審聖候調攝,若何?三昨劑進補中益氣湯,以日計之,則當御二貼,和平淸補之劑,固不可責效於數貼之內,而玉體虛汗及惡寒咳嗽等症,抑或有一分加減乎?臣不勝憂慮之至,敢來問安。答曰,知道。虛汗咳嗽等症,旣已差愈矣。
慶尙右兵使書目,開寧縣監金珩等,捕賊功勞非細,令該曹照例施行事。
刑曹判書林墰辭職再疏。入啓。下吏曹。
禮曹判書趙絅上疏。大槪,所患之症漸重,頓無出謝之望,更申前懇,乞賜遞免事。入啓。啓下吏曹。
晝講。入侍,知事李基祚,特進官呂爾徵,參贊官尹絳,侍讀官金佐明,檢討官尹鏶,假注書李齊運,記事官申混·趙嗣基。講書傳堯典,自帝曰咨汝羲曁和,止職任大小可見。
全南監司書目,康津呈,以弼善郭聖龜,以親病上去不得事。
政院啓曰,自勅使先聲來到之後,循例呈辭,不爲捧入,則露章辭職者紛紜,而至於重臣之疏章,則一再出給之後,勢難終抑,故不得已捧入矣。自今至勅行回還間,非衆所共知大段病故,則凡干辭職上疏,一切勿入之意,敢啓。傳曰,依啓。
院啓,近來紀綱頹弛,人不畏法,任官責者,去就行止,任意自便無顧忌,國事,將無以收拾,豈非大可寒心乎?前尙州牧使李憪,以勳閥世祿之臣,屢典州郡,受恩最厚,惟思不避燥濕,殫竭心力,圖報之不暇,而頃者擢授畿輔之命,旋爲中寢,仍畀討捕之任者,專以治賊事緊,有此擧也。自上靳收新資,顯示嘉奬,委任責效之意,溢於丁寧聖敎,則爲憪之道,只當感激殊恩,益勉擧職,以爲報效之地,雖有切迫私故,不宜輕易決歸,而厭避討賊之任,徑先棄去,人臣分義,豈當如是?其慢命蔑法之罪,不可不懲,李憪,請命削奪官爵。李憪之旋遞畿輔,仍畀討賊之任者,聖明軫念治賊,特有此擧,意非偶然,而仍任未久,不有朝令,厭避治賊,偃然棄歸,則爲道臣者,所當據法請罪,而循例啓罷,有若尋常棄官者然,豈非可駭之甚乎?其何以不畏强禦,彈壓一道乎?慶尙監司閔應協,請命推考。執義李梓,掌令尹㻩,大司憲南銑,掌令柳俊昌,竝引嫌而退,受任言責,旣許風聞論事,則隨所聞論列之際,雖或有失實之端,自前無輕遞言官之例,況奇震興,居官政令,一任孟元賓指揮,貽害民間之事,人頗傳說,此論元非失實,而因府民營救呈狀,未呈論前,速令行公,曾無此規,似涉未安。論執多官,別無可避之嫌,請竝命出仕。答曰,依啓。李憪事,不允。
晝講時榻前,尹絳所啓,以右副承旨李一相病患,本院爲啓辭,而自上有托故丐閑之敎,臣等不勝惶恐。其奴僕,亦有病染死者,李一相所患,可疑可否,雖未可知,而見其出去之日,面紅熱上,顯有實病之狀矣。上曰,若是實病,而承旨如是親啓,遞差可也。
吏曹啓曰,承旨有闕,政事,取稟。傳曰,明日爲之。
府啓,廣州府尹奇震興,耐彈行公,廉恥掃地,士夫之行身,不當如是,居官處事,據此可知。中軍孟元賓平日所爲,百惡俱備,必欲歷擧,言之醜也。媚悅震興,結爲心腹,侵虐軍卒,猝起大家,一府軍民,欲食其肉,而震興任其元賓之所欲爲,招惡日甚。國家保障,是何等重地,而旣失人心,緩急何賴?當此勅行迫頭,生民困窮之時,決不可付諸此人,重貽民害,豈可尋常推考而止哉?請廣州府尹奇震興罷職,中軍孟元賓之罪狀,亦不可罷推而止,請勿留難,亟命拿問定罪。答曰,尙今堅執,已極不可,而旣請拿問,則今始言其罪目,殊甚晩矣,可謂駭異矣。
以弼善郭聖龜辭狀,傳曰,遞差。以上朝報
黃州迎慰使,尹順之出去。
上在昌德宮。停常參·經筵。
日出時,色赤。自巳時至酉時,日暈。初昏,赤雲一道如氣,起自西方,直指艮方,長十餘丈,廣尺許。自一更至三更,艮方東方巽方,有氣如火光。
備邊司啓曰,新除授尙州牧使金宗一,時在本道慶州地,今若上來,肅謝後赴任,則當此勅使時,官事久曠,除朝辭,及時赴任之意,本道監司處,行移,何如?傳曰,允。
吏曹啓目粘連,刑曹判書林墰上疏云云。腹下凝結之處,漸至浮大,灼灸成膿,則詞訟重地,勢難察任,似當改差,而重臣進退,自下不敢擅便,上裁,何如?啓依回啓施行。
吏曹啓目粘連,啓下云云。禮曹判書趙絅所患,若不至大段,則此時不當固辭,而重臣進退,自下不敢擅便,上裁,何如?啓依回啓施行。
慶尙道進士柳㮨等上疏。大槪,從祀之典,莫重莫大,僭擬之擧,不可輕議,衛正學尊先聖之義,扶世道正士習之幾,不敢不陳於聖明新服之初事。入啓。答曰,省疏具悉。疏辭知道。
都承旨李曼上疏。大槪,冒陳危懇,備局堂上乞遞事。入啓。
院前啓,前尙州牧使李憪,請命削奪官爵。答曰,捕賊之功非細,以此論列,得非過重乎?勿爲煩論。
都承旨李曼上疏。啓下該司。
府啓,廣州府尹奇震興,耐殫行公,廉恥掃地,士夫行身,不當如是,居官處事,據此可知。中軍孟元賓,平日所爲,麤悖無論,本以廣州之人,家在廣州,久居中軍之任,惟以媚悅地主爲能。及夫震興之赴任,結爲心腹,表裏相應,凡干政令,必任恩怨,雉首鷄卵,徵於軍卒,亦莫非元賓之所爲,而至於勒捧材木,造作私第,種種侵虐,不一而足,震興一任其所作爲,招怨日甚,則莫重保障之地,將何以得力於緩急乎?昨承聖批,以今始言其罪目,殊甚晩矣,可謂駭異爲敎,臣竊不勝瞿然之至。當初論啓時,旣陳其作弊之狀,而不爲條列罪目者,臣等之意,蓋以煩瑣爲慮也,豈可以此諉以早晩,有所持難於其間乎?當此勅行迫頭,生民困窮之時,決不可付諸此人,重貽民害,豈但推考而止哉?廣州府尹奇震興,請命罷職,中軍孟元賓罪狀,亦不可罷推而已,請勿留難,亟命拿問定罪。答曰,凡臺諫論事之體,本不當朦朧,況拿推是何等重事,而不爲明言其罪目乎?煩瑣之慮雖切,日後之弊不念乎?廟堂之請令行公,雖云未安,同是國事,則平心思量,可也,而不念寅協之道,徒務好勝,予不勝其寒心也。以上朝報
備邊司啓曰,卽接慶尙監司閔應協牒報云,東萊府使馳報言,訓導李亨男手本內,小的,昨日往倭館,館守言,四郞助稱名者,被捉於貴國,風聞之後,近日詳探,的實無疑,館中之人,無不通知,今則決難中間掩置,自貴國修書契,從速入給,則報知島中云云。小的,答以此無根之言拒絶,則館守多有慍色曰,詳知之事,如是牢諱,日後之慮,何其不思耶?縷縷言說,故不得已手本云,館守之顯言請還至此,今若不爲深思而善處,則日後之事,亦甚可慮。昨見備局移文,則本府近間,勿爲啓聞,有煩聽聞云,故不敢啓聞,而敢此馳報云,東萊之人,交結倭館,不啻若骨肉,雖甚微細之事,無不漏泄。今此四郞助之潛出,日月已久,萬無不得聞知之理,今見東萊府使所報,可知其通透無餘,不勝痛駭。大槪,四郞助者,出館之後,非潛行諸處,乃久留一處,以技藝覓食,久而後見捉,其爲計不在於細作,於此可知也。其負債於同類而逃出,不無其理,其在我國,似無必殺之憤,當初具枷杻嚴囚事,十分申飭於安東府,倭人性躁輕生,且日本之俗,素無枷械牢囚之法,今若拘攣持久,一朝徑斃,則不無日後難處之患,而馳啓有煩,敢此稟報,萬分參商指揮云云。本道所報如是,而事係應答倭人,彼旣明知其生存,不可終始牢諱,又不可久而不答,合有定奪,分付,故敢此上達。大槪,前日安東府使所報云,似無別樣可疑之跡,今此本道所報,又云,其爲計不在於細作,可知也。以此觀之,則其非細作,明矣,雖使實爲細作,亦不可不給。頃因東萊府使狀啓,龍甲當爲給送之意,臣等相議,回啓矣,今反復思量,給送之外,更無他策,依前回啓給送事,行移,何如?入啓未及判下之際,榻前陳達,蒙允爲有置,前後啓辭相考,奉審施行向事。
上在昌德宮。停常參·經筵。
夜一更,流星出柳星下,入南方天際,狀如拳,尾長二三尺許,色赤,東方·巽方有氣,如火光。五更,月暈。
藥房啓曰,再昨問安之批,以虛汗·咳嗽等症,旣已差愈爲敎,臣不勝欣幸之至。昨日風亂,夜氣稍凉,伏未審聖候調攝之中,惡寒之症,亦有一分差減乎?前所劑進補中益氣湯五貼,今日當爲盡御,而和平之劑,奏功必遲,不可以五貼責效,且玉體虛汗及咳嗽雖止,而內傷尙未快復,則此藥加劑五貼,然後更議,宜當云。諸御醫及鄭後啓等,群議如此,而臣全昧藥理,但切憂悶,敢來問安,竝此仰稟。答曰,連爲劑入。
傳曰,大臣備堂引見,原任大臣,亦爲命招。
政院啓曰,以義禁府啓目,趙休照律,傳曰,此人罪狀,非但國恤之後,不禁屠殺以自奉,一月所殺牛隻,至於四首云,而照律,則如此事涉輕歇,承旨察啓事,傳敎矣。旣曰國恤之後,不禁屠殺,一月四牛,自奉豐侈,則該府之泛然以牛馬宰殺之律施行,果涉輕歇,誠如聖敎。此公事還出給,使之改入,何如?傳曰,允。
禁府啓目,洪有量所犯,似係私用,上裁。啓。雖云私用,旣是謄錄,則似難深罪,削職放送。
政院啓曰,備局堂上引見事,命下矣,三司長官,例爲命招,而今聞大司憲南銑,同姓三寸姪妻服制云,命招何以爲之?敢稟。傳曰,考例爲之。
又啓曰,傳敎矣,院中別無分明可據之事,但備局堂上,有除服制之規,而臺諫與備局堂上有異,又於重服未成服前出牌,似爲未安,不得命招之意,敢啓。傳曰,知道。
府前啓,廣州府尹奇震興罷職事,中軍孟元賓拿問定罪事,停啓。
榻前,大司諫鄭維城所啓,李憪罪狀,連日論啓,未蒙允許,昨日之批,以捕賊之功非細,如是論列,得非過重爲敎,臣竊惑焉。憪之盡心治賊,雖有其功,而蔑法恣行之罪,不可以此有所饒貸也。特命仍察討捕之任者,朝家委任責效之意,豈非偶然,而纔下仍任之命,旋卽棄歸,此不有朝命,無所顧忌之狀,豈非可駭之甚乎?況治獄,雖曰究竟,而若干現捉者處斷之外,其餘許多被援徒黨,未盡卽捕,尙多滋蔓之憂,則前頭機捕治除之策,不容小緩,而不念委寄之重,偃然輕歸,縱恣無忌之罪,若不懲治,則頹綱無以振肅,而此後受重任者,任意決去就,何所懲懼哉?此罪決不可容恕,請勿留難,亟允前請。上曰,慮其情事切迫,所有持難,如是堅執,依允。
傳曰,明日晝講爲之。
遠接使書目,勅使今月十八日到遼東,二十二日間,到鳳凰城云云事。
京畿監司書目,龍仁呈,以正言吳翮落馬重傷,上去不得事。啓遞差。
備忘記,頃於筵中,聞近侍之言,則向者前全南監司李時萬,本道儒生濫刑致殺事,雖知其事狀,而不爲裁斷爲言,予心有所警省焉。夫方伯,朝廷之所倚任者,而不思體朝廷欽恤之道,徒以一時之憤,至於濫用刑杖,致殞人命,則其他一道之受害,可勝言哉?其間或有訴冤者,從不聽理,則其爲抱冤,又何如哉?旣知其非,則不可以委諸已往而不治,前全南監司李時萬,拿問處置。
昨日榻前,左議政趙翼所啓,臣先墓在於廣州,族親亦有居在其地者,故慣聞奇震興勅行支待之物,不責民間,一境晏然之狀,及被臺論之後,一州之民,聯名訴冤,臣以爲民情如此,臺論亦且停止,敢請行公矣。震興,旣已料理拮据,事有頭緖,卽今臺論雖停,冒恥行公,必以爲難,事甚可慮。上曰,豈可擇其好惡,而有所趨避哉?使之速令行公,專責支待之事,可矣。以上朝報
備邊司啓曰,龍甲給送之意,旣已定奪行會矣,但館倭等,要得書契,報知島中云,此則不難依副,而臣等之意,竊謂此事,惟在邊臣善辭給送,不必自朝廷撰送書契,渠等若欲必得文書,令東萊府使措辭具書以給,宜當。且朴禮元等容隱之罪,量宜施罰之意,前已啓請,而無明白下敎,亦令本道照律處置,似不可已,敢此申稟。答曰,依啓。容隱之人,後弊委屬可慮,其中尤甚者,論以極罪,以警後人,似當矣。
入診時,上謂都承旨曰,尙州捕賊之事,李憪欲速遞歸,或不無未盡之患,卿意,如何?對曰,此獄,刑曹初請啓覆,本道擧例啓稟,則依狀啓施行事,刑吏曹覆啓,而行移遲滯,故更爲論報備局,見其回移,然後梟示,以致淹延時月,而推覈則已於正月完畢云矣。上曰,其無援引落漏者乎?對曰,逃躱未捕者,則有之,而其所未捕者,獄事究竟後,設機購捕,則似可得之矣。凡賊勦滅之後,豈無餘黨之落漏,而若其不得苗脈者,則雖憪在官,亦未易摘發矣。金命男者,詳知其黨類所在,而命男未及捕捉,譬若去草不去根,命男及在逃諸賊,宜加購捕也。上曰,然。頃見忠州之賊,屎未·莫大等四人云者,極爲凶惡,此賊亦相連通於湖嶺之賊黨云,甚可慮也。此後討捕使,宜勿謂前官已盡捕捉,而必須設機,弛張得宜,期於盡捕,可也,而下諭,則似爲過重,備局以此意知會于討捕使,可也。對曰,然則自備局,密關於監司及討捕使,使之着實擧行,宜矣。上曰,依爲之。出備局謄錄
吏曹啓曰,臺諫有闕,政事,取稟。
上在昌德宮。停常參·經筵。
卯時,日暈兩珥。夜一更,艮方有氣,如火光。
禮曹判書吳竣辭職上疏。入啓。啓下吏曹。
侍講院啓曰,新除授進善趙涑,時在京畿楊州地,書筵入番事緊,請斯速乘馹上來事,下諭。傳曰,允。
備邊司啓曰,本司有司堂上四員內,李曼以承旨陳疏乞觧,韓興一·李基祚,俱以都監堂上,不得專察本司之任。當此多事之日,凡干論議,殊甚孤陋,行司直朴遾,本司堂上差下,仍察有司之任,何如?傳曰,允。
大殿,政院·玉堂·二品以上·六曹問安。入啓。答曰,知道。
政院啓曰,卽者伏見下醫官之敎,玉體調攝之中,又有感冒之候,今若强疾開筵,則添傷之患,不可不慮,恐非聖人愼疾之道,今日晝講,姑停,何如?臣等待罪近密之地,不勝區區憂慮之至,敢啓。傳曰,知道。
藥房啓曰,卽者伏承下醫官之敎,自昨夕又有寒熱之候,臣不勝驚慮之至,卽與諸御醫及鄭後啓等相議,則似是玉體調攝之中,添有外感之致,必須詳知症候,然後可以議藥云。卽令醫官等入診,及時進藥,宜當,且議藥重事,小臣不可獨當,取考前例,則雖在大臣呈告之日,亦必命招同參矣,都提調西下,提調時未出仕,提調趙絅,命招同參議藥,何如?答曰,知道。感冒之候,則已爲發表,亦非大段,勿爲入診。命招同參議藥事,依啓。
又啓曰,臣等伏承勿爲入診之敎,卽與諸御醫商議進御之藥,則諸醫所執各殊,蓋只據下敎症勢而論,故未能的知某症爲主,某症爲客而然也。況聖候違豫日月已久,其間雖有奏藥之效,而謂之快去病根,則未也,至今議藥,不可不十分詳愼。今雖無妙脈之醫,浮沈遲數,則爲醫者,亦必知之,如使鄭後啓等,趁卽入診,則其所審察,必猶愈於按數行文字而議藥者矣。臣等不勝奉慮之至,敢此仰稟。答曰,依啓。
又啓曰,臣等伏聞入診醫官之言,聖候,內傷爲主,而脾肺俱虛,醫書所謂肺主皮毛,腠理不密,風寒之易入者也。補中益氣湯,正是對症之藥,而卽今所患,感冒爲重,治表和解之藥,不可不及時進用。諸醫皆以爲淸上蠲痛湯,加荊芥穗·柴胡各七分,藁本五分,三貼劑進爲當云。依此劑入之意,敢啓。傳曰,知道。
禁府啓曰,傳敎矣,趙休,一月所殺牛隻,至於四首,乃出於御史書啓,而別無現捉可據文書,故臣等之意以爲,若不究實狀,只凭風聞之言,遽定其罪,則殊非執法惟允之道,且日後之弊,不可不慮,反復商議,照以當律矣。今承聖敎,不勝惶恐,第念國恤時,不禁屠殺,雖有其罪,而囚繫閱月,受刑三次之後,又決杖一百,盡奪告身,似非輕歇。當律之外,出入人罪,此固有司之所不敢,若有濫刑官吏,殞害人命者,則又何以加其律乎?臣等無容更議,前照律還入之意,敢啓。傳曰,知道。
行司直朴遾上疏再呈。入啓。答曰,省疏具悉。卿其勿辭,調理察職。
慶尙監司書目,晉州呈,以持平河溍,仁同呈,以兼弼善張應一,病重,竝不得上去事。啓遞差。
傳曰,政事,明日爲之。以上朝報
三省罪人九月,加刑三次,不服。
上在昌德宮。停常參·經筵。
申時,日暈右珥。
大殿,政院·玉堂問安。答曰,知道。二品以上·六曹·大司諫問安。答曰,知道。勿爲問安。
藥房啓曰,伏未審夜來聖候,調攝若何?昨日劑入淸上蠲痛湯,其卽進御乎?寒縮之候,腦後之症,時無加歇之效耶?臣等不勝區區奉慮之至,敢來問安。答曰,頗似差歇,湯藥旣已進服矣。
吏曹啓目粘連,禮曹判書吳竣上疏云云。大臣陳箚之意,非爲督過而然也,且以此事,旣爲疏遞,再陳之後,別無可引之嫌,此時宗伯重任,不可輕遞是白乎矣,重臣進退,不敢擅便,伏惟上裁。啓依回啓施行。
義州府尹書目,勅行,今月二十二日,當到鳳凰城事。
禁府罪人九月,物故。啓。
府啓,近來世道日降,人心至惡,獷悍之習,內外同然,而外方爲尤甚,豪强武斷之輩,不畏國法,肆行暴戾,小拂其意,則或詬辱土主,或搆捏道臣,專以報復爲心,爲其上而禦其下,不亦可懼乎?以近日所聞言之,則上年暗行御史回還之後,諸道坐法各官之中,豪强之輩,與一鄕之人,苟有些少私怨,則傳相煽動,指謂御史,宿於某里,必是某人所訴,毁撤家舍,任意黜鄕,以此橫罹流散者甚多云。人心至此,吁亦可異,殿下欽恤之德,固至矣,而當此末世,藥石之刑罰,亦不可無也。況監司,一道之主,而專掌風憲,必以有風力者差遣,其意有在,而其委任之重,爲如何哉?前全南監司李時萬,雖有刑杖之下,人命殞斃之事,而得聞只用校正十五度,而因病致斃云,不可以守令之濫用刑杖,比而同之也。自前八路監司,用刑殺人者何限,而未聞以濫刑被罪者,其杖斃之子孫,不有朝廷,肆然上言,欲復私讎,亦是前古未有之變也。今此李時萬拿問之命,出於意慮之外,瞻聞所及,莫不驚錯,自此以往,爲監司者,束手危疑,發號施令,必不得任意,人懷報復,將至於國不爲國,日後無窮之弊,可勝言哉?請下諭於諸道監司,御史過後,毁家出鄕者,嚴明禁飭,如有犯者,論以重律,斷不容貸。前監司李時萬拿推之命,亦亟命還收。以私怨報復道主文姓人,請令本道監司,嚴明治罪,以爲尊朝廷立紀綱之地。答曰,李時萬事,張皇至此,抑何意耶?朝廷之擇以有風力者,乃所以勸其殺人之意耶?爾等之論事,吁亦異矣,殊未曉其意也。下諭事,依啓。
平安監司書目,勅行,二十二日已到鳳凰城,二十四日當爲越江事。以上朝報
備邊司郞廳,以左議政意啓曰,昨日因本司龍甲容接人治罪事,啓辭,答曰,容隱之人,後弊委屬可慮,其中尤甚者,論以極罪,以警後人矣事,傳敎矣。倭館中逃出倭人,容接隱匿之罪,固當深治以懲後,然凡論罪,不可不參之以情。若龍甲本以倭國之産,逃出而來,則其容接隱匿,罪在必死,若龍甲是我國人,則我人自彼中而來,其喜而憐之也,人情之所必然也。同國之人尙然,況同邑同里之人乎,又況其骨肉之親乎?其喜而憐之也,乃出於慈良之心也,實是善心也,無知之民,其事出於善心,而至於誅死,實可矜悶。論其罪則莫重,不可不深懲,而論其情,則其可恕如此。臣之愚意,竊以爲,若減死以次律施之,亦可以懲其罪而戒後人也,如是,則懲罪之嚴,好生之德,可以竝行而不悖矣。原任大臣之意亦如此,故敢此冒達。答曰,生事邊上,似非等閑,而龍甲之爲我人,其誰知之?今日雖治之甚嚴,他日諉以重利,任意出入,肆然行止,難保其必無,況今日之治不嚴,則後日亦有此事,而又稱爲我人,則將何以治之耶?且未能的知我人,而先恕其情,尤未妥當,不可不深思而處之,更議爲之。出備局謄錄
上在昌德宮。停常參·經筵。
大殿,政院·玉堂問安,入啓。答曰,知道。勿爲問安。
藥房啓曰,伏未審夜來,聖候,調攝若何?劑入湯藥,今日當爲畢進御矣。其藥進御之後,感冒之候,其得和解否?聖候所患,由於脾肺之受傷,而醫家言,脾肺嬌臟,最難調和,和解之藥,亦不可多用,旣解之後,當用滋補之劑。卽今聖候,伏望詳敎,俾醫官等,無有議藥未盡之患,何如?臣等不勝區區伏慮之至,敢來問安,竝仰稟。答曰,服此藥之後,旣已和解感冒之候,則日漸差愈,今後勿爲問安。
全南道褒貶,全州判官吳以奎,綾州牧使金慶恒,南原府使尹衡覺,靈光郡守柳德昌,金溝縣令金天錫,錦城縣監李有謙,錦山縣監林㙐,高山縣監李惟寅,長水縣監南斗杓,玉果縣監申得洪,已上中。順天府使奇晩獻,長興府使鄭就道,珍島郡守李孝性,以上下。
禁府,李時萬元情公事,判付內,除刑推議處。筵臣之言,非有意構陷,而如是供稱,殊甚不當。
府啓,臣等昨以前監司李時萬,還收成命事,論啓,而伏承嚴批,臣等惶悚罔措,直欲鑽地而入。第以近年以來,世道日降,人心極惡,犯上干紀之習,內外同然,而湖南爲尤甚,故近者任事南中之人,如入虺螫之場,頃日羅州之變,亦可以見之矣。李時萬雖有杖殞人命之罪,而詬辱道主,自有其罪,監司用刑,在法當然,則初非守令濫用之比,雖云杖斃,而十五度之刑訊,似無必殺之心,因病致死,乃其不幸,而今若仍其子之告訴,遽加濫刑之罪,則李時萬有不足惜,其於國家委寄方面之意,爲如何哉?臣等竊恐,自此之後,奉命之臣束手屛氣,不敢下一杖,刑一人,而彼悍猾之徒,雀躍而起,人懷必報,惡習漸長,終至於國不爲國,豈非大可寒心者哉?請亟命還收李時萬拿問之命,構陷土主文姓人,令本道嚴明治罪,以爲尊朝廷,立紀綱之地。答曰,不允。以上朝報
備邊司郞廳,以左議政意啓曰,昨日以龍甲容接人治罪事,啓辭,答曰,云云事,傳敎矣。臣考閱本道狀啓,詳察各人招辭,竊意龍甲所言,恐是實然,而觀安東府使牒報云,細詳所招,理或實然。又曰,其間情跡,似無別樣可疑之端,故臣不復致疑於其間。竊以爲,其容接人罪雖極重,情實可恕,敢以區區妄見,仰瀆天聽矣。今承龍甲之爲我人,其誰知之之敎,竊恐其考閱之不審,不勝惶恐之至。然竊思之,若龍甲明是倭人,而容接掩匿,則其罪必死無疑,若果是我國人,則其容接情有可恕。王者子民之道,殺一人命,極不可輕忽。古之聖人,殺一不辜,得天下不爲,何可爲懲後,殺不必死之人乎?懲後之慮,雖不可不嚴,好生之德,實王者爲治之本領,亦不可輕也。且以次等論罪,亦自不輕,亦非不可以戒後也。蓋其容接人,罪之輕重,惟在龍甲之爲我人與否耳。若令本道監司詳細査覈,得其實狀而後,從輕重論罪,恐爲宜當。臣性本固滯,區區妄見,終始如此,敢復以昨日所陳之意,冒達,不勝惶恐戰慄之至。臣之妄見如是,而何敢自是?議于在外原任大臣以處,何如?答曰,令本道詳査嚴問處之。
工曹啓曰,本曹郞廳六員內,正郞李旭迎接都監郞廳,沈慣長生殿郞廳,內梓宮今方着漆,佐郞閔賀,迎接都監分工曹郞廳,李志安弘濟院造成監,只有佐郞李回寶,專察本曹開庫出納,請臺無暇,正郞鄭始成以內工曹郞廳,勅使加二員房排廚房,及宴禮所用許多鍮鑄器皿,次知鑄成,役事甚急,故臣曹前日,鄭始成兼春秋預備之任,不得已入啓改差矣。今者迎接都監郞廳啓下之內,工曹之任,他無察任之員,極爲可慮,鄭始成,都監郞廳改差,使之察任,宜當,敢啓。傳曰,依啓。今後則各衙門詳察爲之,俾無紛擾之弊。迎接都監啓曰,都廳最是苦役,少有事故,必有稱頉,故勿爲遷動事,當初事目,啓下矣。金雲長·崔鎰等,一時遷轉,都監所掌之事,極爲虛疎,事當啓請仍任,而一則接慰官,一則臺諫,事體重大,不得已曾經侍從者擇差,其意有在,今者工曹以郞廳各有所掌,張皇辭說,至以已爲完畢弘濟院本曹請臺等事,稱頉,極爲不當。工曹正郞鄭始成,使之仍察都監之任,而此後如有如此等頉啓之事,則以謀避之律,施行之意,敢啓。傳曰,事勢如此,則依啓辭爲之。以上出都監謄錄
備邊司啓曰,近日應旨陳弊之疏,啓下本司者頗多,所當趁卽回啓,而諸疏條列之事,殊爲浩瀚,商確裁度之際,自至遲延,久未回啓,實涉未安,而目今多事,異於常時,勢難畫卽擧行,此等疏章,從容相議,隨後回啓之意,敢啓。傳曰,知道。出備局謄錄
上在昌德宮。停常參·經筵。
夜一更,巽方有氣,如火光。
大殿,政院·玉堂問安,入啓。答曰,知道。
藥房啓曰,昨者聖候,日漸差愈,旣聞命矣。湯藥三貼,畢進御之後,更加奏效否?諸醫皆以爲,發散之藥毋過三貼云,則今日當有更議他藥之事,而必須詳知夜間,聖候何如,乃可爲也。臣等不勝區區奉慮之至,敢來問安,竝此仰稟。答曰,知道。症候,言于醫官矣。
又啓曰,臣等伏見御醫等所錄,下敎聖候諸症,卽與柳後聖·鄭後啓等反覆商議,則以爲,腦後之症,鼻內乾燥,有時衄血,皆由於肺部虛熱上升之致,宜用回春黃芩湯五貼,淸肺淸熱爲當云,依此劑入之意,敢啓。傳曰,知道。
禁府啓曰,以諫院啓辭,命下矣,當此新化之初,自上軫念民隱,分遣繡衣于諸道,以除貪官汚吏。爲民物害者,御史受命之人,非不盡心,而間或出於風聞之不實,參以人情國法,豈無差違之端乎?臣等待罪王府重地,上念聖上欽恤之至意,下諒原情定罪之義,從前査覈啓稟之時,非不盡心,而臺論如此,不勝惶恐。臣等累日詳度,莫知某某罪犯,有所任意輕重於其間也。前日御史書啓,被囚人中,或有削職而放者,或有徒年定配者,此皆臣等參酌罪之輕重,仰稟睿裁,已有定奪之擧。到今更爲云云,涉於出入人之罪,有難容易處置,而第臺諫論啓之事,亦難置之尋常,洪州定配罪人尹衡覺,前任南原時,所犯銀脣活鷄,雖非大段之事,公私所用,不無過濫之失,而定配中道,似涉輕歇,移配於遠道,似爲宜當。權榮罪狀,在外大臣入來後,依聖敎隨後處置,何如?傳曰,依啓。
禁府,尹衡覺康津縣改定配。啓。
府前啓,還收李時萬拿問事,及文姓人治罪事,停啓。
左承旨尹絳上疏。大槪,冒死陳情,乞賜鐫削職名事,入啓。答曰,省疏具悉。朝無紀綱,奚至於此?予甚驚歎也。此而不已,則不幾大箝左右之口,而使君獨立乎?爾之偶爾言及,實出於拾遺之意,斷無他腸,予旣洞燭矣,何用縷縷焉?要使勿伸冤枉殺人,無忌而後,謂之尊朝廷,立紀綱,則古所未聞也,不但不爲相較,實是駭歎之不暇矣。爾無可遞之失,勿辭速爲察職。
遠接使書目,勅行,二十四日酉時越江,二十五日發向前路事。以上朝報
政院啓曰,今此領議政以下狀啓四度,勅使未渡江前成帖,而渡江狀啓,旣到之後,今始入來,極爲可駭,令備局移文兩西撥上稽滯處,摘發推治爲當,敢啓。答曰,允。出備局謄錄
申濡,以刑曹言啓曰,各司時存應役奴婢,未滿十餘口,前日勅行,以四學奴子除出立役,僅僅成形矣。今番則此輩盡入於山陵永思殿各差備之役,三年之內,勢未罷出,而又當勅行,迎接都監應爲定送之數,多至九十婢子,猶可推移充數,而奴子則餘存者無一名,合有變通之擧。免役色,限今番勿論差役,僅免生事,而諸上司及六曹,常時不爲料付之類,竝爲除出定送,以充其數使用,何如?傳曰,允。
又以刑曹言啓曰,宮奴智順,陪吏子義元,以九月獄事被囚,受刑一次,而今則九月已斃,似無仍囚之事,何以爲之?敢稟。傳曰,放送。
又以刑曹言啓曰,向者本曹有故,事多留滯,今雖逐日開坐,而詞訟處決之餘,積滯公事,未能一時議啓之意,敢啓。傳曰,知道。以上燼餘
柳慶昌啓曰,來初一日,輪對日次,而以國忌齋戒,頉稟。傳曰,知道。
申濡,以都摠府言啓曰,副摠管李浣,捕盜廳坐起進去晝仕,請出標信。傳曰,知道。
左承旨尹絳上疏,伏以臣,忝在近密,閱月出納文書,每見査覈等事,不甚明白,尋常慨然矣。頃缺時,筵臣有先言此事者,適與心會,敢有所陳達,缺殺人査覈之事,臣意或慮其二行缺疑人太深,臣竊怪之。臣與李時萬,情義缺一毫告訐之心哉?只是愚見,不識忌諱,以至於搆缺妄言之罪,無所逃矣。況臣狗馬之疾,積有年所,榮衛俱虛,痰飮爲祟,眩暈麻木等症,有加無減,而數日之來,添患感冒,寒戰呻痛,眠食全廢,病勢情勢,實無供仕之望。伏乞聖慈,亟命鐫削臣職名,以謝人言,以便調治,千萬幸甚。
上在昌德宮。停常參·經筵。
大殿,政院·玉堂問安,入啓。答曰,知道。勿爲問安。
藥房啓曰,昨日獰風,夕而仍夜,寒威甚緊,伏未審聖候,調攝若何?昨者劑進黃芩湯,其已進御否?臣等竊念,自上有禹·湯之勤,而忽於將息之道,進服湯藥,不爲不多,而尙無快效之收者,恐或由此也。伏願服藥之間,姑以古人所謂少思慮安靈臺,爲調攝之第一方,不勝幸甚。臣等待罪聖躬保護之地,第切奉慮之至,敢來問安。答曰,知道。湯藥旣已進服矣。
傳曰,原任大臣及大臣·備局堂上命招。
政院啓曰,大臣及備局堂上引見時,例爲三司長官命招矣,大司憲南銑,服制,已過成服而未及出仕之日,命招,何以爲之?傳曰,命招。
政院啓曰,來初一日,輪對日次,而國忌齋戒,頉稟。傳曰,知道。
又啓曰,大臣·備局堂上命招,來詣矣。傳曰,引見。
遠接使書目,勅使,二十五日良策止宿事。以上朝報
備邊司啓曰,伏見問禮官洪處尹狀啓,則服色定奪事,別遣他官,庶有變通之擧云。疊送問禮,雖非前例,事異常規,趁卽發遣,以爲講定之地,似不可已。令該曹速爲差出發送,何如?答曰,依啓。黑衣許之,則役之有無,亦爲定奪而來,可也。
迎接都監啓曰,在前勅使時,則先朝方在靜攝之中,故受勅行禮後,仍爲便殿接見矣。今則無便殿接見之擧,仁政殿受勅行禮,仍行茶禮後,卽日館所處,下馬宴之意,敢啓。傳曰,知道。出都監謄錄
尹絳啓曰,今番勅使之來,開城府別迎慰承旨,當日進去,何承旨進去乎?依例仰稟。傳曰,右副承旨進去。
柳慶昌,以戶曹言啓曰,中路別遣重臣問安時,禮單有無相考,則前日無別遣重臣之時,而中路問安承旨,則有禮單齎去之事,依此加數磨鍊,而中使齎去禮單,亦依灣上出去,中使及領相齎去禮單數,磨鍊以入之意,敢啓。傳曰,知道。別遣中使禮單磨鍊,則姑二字缺
時原任大臣·備局堂上引見,領府事李敬輿,左議政趙翼,吏曹判書李時白,禮曹判書吳竣,刑曹判書尹履之,兵曹判書韓興一,戶曹判書李基祚,兵曹參判李厚源,吏曹參判金南重,行司直朴遾,右尹李浣,大司憲南銑,大司諫鄭維城,副提學趙錫胤,右副承旨吳挺一,假注書李齊運,事變假注書金堯欽,記事官申混·趙嗣基,入侍。上曰,昨來狀啓,卿等見之,以爲如何?翼曰,以昨日狀啓見之,比初稍緩,在我若有所犯則誠難,而我旣理直,似無可慮矣。敬輿曰,比當初所聞,則頗似緩歇,而第未知其心之所在也。昔在庚辰,小臣亦被拿去,而四行缺上曰,前者黃一皓事,亦出於勅書中耶?時白曰,其時無提起之事。厚源曰,勅書中,明無是事。竣曰,其時則刑官來矣。基祚曰,詰問之事,難保必無,如有三臣及臺諫査問之事,則必須預爲停當,以爲臨時酬酢勿失之地,可也。時白曰,三兒之事,亦有詰問之意矣。上曰,然則如何?對曰,使之仍留公州之間,則似可矣。上曰。此事前已定奪,不須多議。對曰,然則禁府都事已爲下去,自禁府爲祕密公事,行移于都事處,而公山縣監處,亦爲密諭此意,何如?上曰,依爲之。上曰,謀不先定,難以應卒。卿等使行所錄送者,詳思熟講,以爲善對之地,無使差違。古人謀事,必於曠野者,意非偶然,凡事莫如縝密,無令胥吏輩竊聽也。都下不無奸民,慮有宣泄之患也。翼曰,我國規模,例爲不密,此亦不可不慮。無益之言,或有流播於民間,豈敢浪傳也?上曰,彼之言語,每欲瞞過他人。以予所見言之,則今番之初急後緩者,似是緩我之計也。前日則必緩於初頭,而後有咆勃之言,今則不然,其意所在,有難測度,在我之道,唯當善辭應變而已。卿其與領相相議善處,而鄭太和頗知彼情,雖在喪中,使之起復,未知如何?古者黃喜亦有起復之事矣。翼曰,小臣旣已思之,而但以起復爲難。上曰,國事之難,有甚於起復也。仍謂李敬輿曰,卿意如何?對曰,起復雖重難,而時事如此,不可膠守常規也。然非臣所可獨斷,問于三司長官,未知何如?南銑·鄭維城·趙錫胤同辭而對曰,起復在禮甚重,且鄭相若爲儐臣,則猶或可也,三行缺上曰,以軍威待令鷹連多備之事,觀之則似無深意,而但其言語叵測,是以爲慮。且初頭接見時問答言語,最爲關重,諸臣熟講條列,更無前後之異同也。仍謂李敬輿曰,原任雖無赴備局之規,而須念國事,勿拘常規,逐日開坐,可也。對曰,敢不盡力?但前者見忤於彼,恐難於接待,以此爲念。上曰,予亦知其如此,故不敢任卿以接待之事,用是沓沓耳。且他事則可以相議以處,而惟此一款事,欲依此爲之,未知如何?仍出小紙以示之。尹履之曰,凡事皆可依副使所言而答之,至於都廳及洛豐之事,則今與其時有異,似難相符,未知如何?上曰,如此事相議爲之,可也。僉曰,其時臺諫若問爲誰,則何以答之?上曰,不可盡言其誰某,亦不可的指其人而言之。錫胤曰,臺諫,主一國之公論而論之者也,不可指其誰某而言之,若如此則有傷事體,爲言則可慮也。上曰,彼雖問之,曰藥房提調,豈止一人耶云云,亦不可更引他人也。僉曰,彼若見其時朝報,則罪目不可專諉於藥房,時事若與使臣所言相左,則可慮也。時白曰,中路問安使,當以重臣遣之耶?或送中使耶?上曰,中路則送宰臣,而中使則別遣,可也。今若發送,則可及於平壤耶?時白計其日數而對曰,平壤必不及,而安州則可及也。上曰,中路言禮單耶?僉曰,未聞有規例矣。時白曰,似有後弊,而旣曰別使,則禮單亦不可闕矣。相考前規有無而爲之。至於中使下送時,禮單爲之,二三字缺當此多事之時,大臣不可退在郊外,金判府事。缺燼餘
禮曹判書吳竣,中路別遣問安使出去,修撰尹鏶問禮官出去。朝〈報〉
兵曹啓曰,缺兵,今日開坐試才,分等別單,書啓之意,敢啓。傳曰,知道。
吳挺一,以訓鍊都監言啓曰,明日習操日次,而勅使渡江狀啓,已爲入來,停操之意,敢啓。傳曰,知道。
以行酒宰臣單子,傳于尹絳曰,自頃日宴禮改正之後,宗宰勿缺姑勿差。
尹絳,以迎接都監言啓曰,今見勅使入來路程記,則良策·宣川·定州·安州·肅川·平壤·黃州·瑞興·中山·開城府·坡州·弘濟院宿站云,則十三日當爲入京,與自京擇日初八日相符之意,敢啓。傳曰,知道。
又以司饔院官員,以提調意啓曰,勅使接見宴享所用,內房進排香醞,如或味惡,則例以內酒房香醞代用,缺待候事,事目中磨鍊之意,敢啓。傳曰,知道。燼餘
尹絳啓曰,事變假注書,依前例勅使時兼察之意,敢啓。傳曰,知道。
吳挺一啓曰,各處替直單子,例於前缺而今日七局替直單子,累次催促之後,緩緩來呈,如此怠慢之習,不可不懲,當該局廳書員,令攸司推治,何如?傳曰,允。
上在昌德宮。停常參·經筵。
藥房啓曰,臣等聞世子有愆候,使鄭後啓等,前進東宮門外,因承言色問知症候,則退計七八日感冒,只有寒熱而已別無他症。今已暫得汗解,寢睡時,有時煩熱,而大槪,元氣虛弱萎苶爲主云。柳後聖諸醫,參考醫方,補中益氣湯十貼,爲先劑用,宜當云,敢啓。傳曰,知道。
遠接使書目,勅行,二十六日林畔止宿事。
工曹判書許徽上疏。大槪,老病日劇,陳情乞遞事,入啓。答曰,省疏具悉。卿雖老,筋力尙强,勿辭調理察職。
洪淸道進士李萬憲等上疏。大槪,兩賢臣從祀文廟事,入啓。答曰,省疏具悉。莫重之典,誠難率易,不可輕議矣。以上朝報
進士李萬憲等疏曰,伏以,尊儒重道,帝王之盛節,崇德報功,有國之通典。道學之於國家,猶人身之有元氣,世道之升降,風俗之汚隆,士習之邪正,人心之淑慝,靡不由於道學之明晦。其關係至重,有如此者,故古先哲王,於道德學問之士,雖不能四字缺以致其用,而亦莫不追加隆奬,咸秩祀典,以盡其崇報之禮。其所以尊重崇報者,豈亶爲一人之榮耀,一時之美觀哉?五行缺臣等請以平日所聞於父兄長者,爲殿下略申焉。李珥,天分極高,穎悟絶世,知行兼盡,足目俱到。其於道體,洞見大原,故其發於言論,見其著述者,超詣精明,融釋灑脫。以言其立朝之事,則以致君堯·舜,經濟斯世爲己任,格君之誠,救民之志,眷眷於章奏之間者,如靑天白日,萬目咸覩。蓋其規模樹立,學聖人而未至,不肯自安於小成,推此言之,雖謂之三代人物,可也。成渾,襲訓家庭,淵源有自,敦厚莊重,篤學力行,作止語默,一遵繩墨,出處行藏,動法聖賢,操守之嚴,無愧幽獨,孝悌之□,可通神明,德器成就,表裏如一,與李珥,足爲道義之交。其所講磨者,多發前賢之所未發,李珥以爲,操履敦確,吾所不及云,噫,若此者,豈非古人所謂百世之師耶?本朝文明之化,可與中國之宋朝竝駕,吾道旣東,名儒輩出,其能卓然以道學自任,而爲士林之所共推仰者,前有五賢,後有兩臣。其言論風旨,道德功烈,有非蒙陋末學,所敢輕議者,而要之兩臣之學,卽五賢之學也,兩臣之道,卽五賢之道也。今以兩臣,竝與五賢,同享俎豆,用示欽崇者,實擧世之公論,多士之至望,而尙以世道漸下,人心不淑,一種邪說未絶根柢,敢生眩惑之計,公肆醜正之說。噫,古之大聖大賢,如孔·孟·顔·曾,尙不免一時之毁謗,至於宋之程·朱,生不免諂邪奸鬼之名,僞學黨錮之禁,及乎年代愈遠,是非乃定。夫聖賢之道,與邪說自不相容,其愛憎之積,多寡之勢,不得不慍于群小者,玆亦理勢之必然者也。如蘇軾·孔文仲之輩,何嘗自謂小人邪黨,而初旣自絶於大賢,終陷小人之歸,四行缺噫,尙忍言哉?今之論者,以五賢,雖未免小人之禍,而公論卽定,惟此兩臣尙有今日之云云。以是爲訝,則此亦有說矣,何則?彼數賢之得禍最酷,擧國之人,無不冤傷切骨,故奸兇旣死之後,公論旋定。今此兩臣之受誣,不幸出於黨論之後矣。交搆陷害之端,其機至深,而其得禍之酷,亦不至如前數賢者。故世之爲一種之徒者,只憑嘵嘵之頰舌,而未暇深究其實,使邪說得以媒孽其間,臣請略陳其所以。昔在宣廟初載,兩臣以道學倡一時,士林之宗仰,不啻如泰山北斗,當此之時,絶無彼此攻擊之端。及其朝論橫潰,邪正混淆,李珥蓋嘗深憂國事,每以東西二字,必爲亡國之禍胎,而力陳調劑裁抑之策,以此積失時輩之心。及癸未年間,宣廟洞識李珥有經綸之才,驟加寵擢,急加大用,則二三憸小之輩,乘機狙發,文致罪名,流俗之徒,從而和之,忠賢之禍,有不可測者。其時成渾,被徵在京,上章伸救,極言時輩朋讒奇中之罪,則於是群小競起,竝與成渾而攻之,幸賴天鑑洞燭,奸魁屛斥,□□□無祿。君子道消,李珥云亡,成渾旣退,時事大變,黨禍□起,數年之間,百怪層出,登名章奏,編作黨籍,及至己丑逆獄之變,出於搢抻之間,而賊魁汝立,卽平日攻斥兩賢之尤者也。於是二字缺之徒,益不能無懼於邪正之辨,思欲掩覆二字缺陷害異己者,尤無所不用其極,至以治獄之臣,暗昧之事,搆成罪案,欲波及成渾,而猶不敢顯言也。曁乎壬辰之變,成渾方屛伏俟罪,以召命未下,不敢自進,則一時憸邪之徒,欺蔽天聰,讒誣百端,二行缺兩賢之道,終始屈伸之梗槪也。獨恨夫從祀之請,已發於先朝,而仁弘之餘論,不死復起,而蝃蝀之至於缺猶且紛紜,嶺南柳㮨等之疏,尤極其陰慘,不忍正視。至若得罪於名敎,不容於王法,後親遺君等語,斥二臣,而以禮論之與李滉有異者,爲大累。其許多誣辱之辭,誠不足與辯。而簧鼓之說,亦可以眩亂是非,則有不容不辯。李珥汎濫禪學之事,乃是求道太銳之失,而旋卽開悟,豁然歸正,其見理之明,遷義之勇,實有大過人者,而後來成就大德,高出近代諸儒,則初程一失,何足爲日月之點翳哉?前古大賢,其初流入禪學者甚多,程·張·朱子,其尤較著者也,世豈有以此爲程·張·朱子之累者乎?成渾之未卽赴召,爲讒賊之口舌,固久矣。在野之臣,與在朝者,其義自別,君子進退,雖在顚沛,有不可苟。成渾平生所謹,在於出處,未嘗有無召命而至者,己丑之赴闕,以有召命也,壬辰之不赴,以無召命也,而哭迎道左之計,則倉卒未及焉。昔楊時·胡安國·尹焞諸賢,靖康·建炎之間,皆不赴難,彼數賢者,豈不知人臣事君之義者哉?是或一道也,而當時仰之如山斗,沒世尊之爲儒宗,豈聞其遽謂之遺君後親哉?至於理氣之說,乃是精微之極處,先輩所論,雖有異同,是豈柳㮨等之所能知見,而斷定是非者哉?朱子易傳本義,與程子之傳,意義大異,若此者何限,而何嘗爲程·朱之病哉?噫,彼浮妄無賴之徒,安敢知先賢道學之爲如何,而亦豈知世間有可愧可恥事耶?傳襲詿誤,不覺其陷入於詖·淫·邪·遁之說,其亦可哀之甚矣。嗚呼,兩賢臣道學之正,爲□□□卓卓,受誣之跡,若此其昭昭,邪正是非,今已大定,而其所□□者,特不過名目形勢二行缺聖祖日月之食,待聖孫而復明,使後世咸仰聖祖之本心,初不如此,此豈非今日之所當法者乎?夫聖王之道,因時損益,有不能一時盡行者,正如四時相承,不害其異同。數十年錮陰凝沍之餘,雖復陽和,回律萬物,口而其融釋周遍重光盡美之道或不能無待於离明之□。當此新服景命,命哲命凶之會,因多士公共之論,亟擧先朝所未行之大典,使中外咸知聖上之崇重道學,作新斯文,將以匹休三五之盛際,則其於口之道,豈不愈光而愈顯哉?臣等竊聞,崇儒象賢之擧,公論已發,兪音久閟,與道內儒生,約會于京中,同叫閶闔而來,待多士之集者有日矣。近聞諸生,聞客使將到,朝家多事,旣發而中止,或有中路還歸者。臣等亦將散歸,今見柳㮨等邪說之肆行,大懼邪正之莫辨,是非之靡定,雖當多事之時,不可不一陳所懷而退,故玆敢瀝血封疏,冀徹微誠。伏願聖明,洞察邪正之源委,夬擧曠世之盛典,使道學得以闡明,士習不迷趨向,斯文幸甚,吾道幸甚。燼餘
下直,慶興府使李洵。
尹絳啓曰,臣與右副承旨臣吳挺一,迎勅二度習儀進去,下直。傳曰,知道。
柳慶昌啓曰,卽者都摠府郞廳來言,闕內各處夜巡檢之意,敢啓。傳曰,知道。
傳于吳挺一曰,今下弓矢,慶興府使李洵處,給送。
以刑曹啓目,宋末守照律公事判付,傳于柳慶昌曰,此判付未瑩,不無誤見之患,以此改書入之。
工曹判書許徽上疏,伏以臣,無才無德,至愚極陋,濫蒙天地生成之澤,秩躋一品,班聯六卿,常懷惶懼,無地措躬,雖至糜粉,曷報萬一?惟思未顚仆之前,竭力供職,而樗櫟之年,已至八十有三,昏耗衰憊,日異月甚,不勞而困,無疾而痛,陳力就列,非所敢望。頃日問安之後,仍參本曹坐起,適値大風,重得傷感,委頓屢日,不能運身,食飮絶少,一向沈彌,旬月之內,差歇無期,勅行臨到,期日已迫,瘝曠偃息,此缺況忝在卿列,必有隨參應對之事,精神筋力,萬無缺微臣狼狽顚蹶,□□□言,而其爲僨事,誠非細故。伏乞天地父母,曲垂憐察,□□職名,亟許恩遞,俾得保全軀命,公私幸甚。臣無任瞻望天日,激切祈懇之至,謹昧死以聞。燼餘
上在昌德宮。停常參·經筵。
夜四更,流星出北斗星上,入北極星下,狀如鉢,尾長二三尺許,色赤。
大殿·世子宮,政院·玉堂問安,入啓。答曰,知道。
世子宮,藥房問安,入達。答曰,藥則已服,而氣候一樣。
藥房啓曰,數日來聖候,調攝,若何?黃芩湯進御,今已四日矣,不審有奏效否?醫官等皆以爲,聖候主症,實由於元氣虛弱,此時調養,不可不愼。明日親祭,若不停止,累日服藥之功,一擧棄矣,豈非大可憂乎?況勅行不久入京,聖候必須備盡調保之道,審備小小風氣,郊外擧動時,可無式體之愆,而可無添傷之患矣。此不但群下之情,伏想慈殿,亦勤慮念矣。臣等不勝區區悶慮之至,敢來問安,竝此陳啓。答曰,知道。朔祭久未親行,情事不得不爾矣。
藥房再啓曰,伏承聖批,以情事不得不爾爲敎,臣等不勝煎悶而且惑焉。臣等聞鄭後啓之言,聖候自經是月朔朝親祭之後,感冒之疾卽發,而腦後痛,鼻內乾燥,衄血惡寒諸症,相繼不止,冒夜行祭,初雖不覺其有傷,風邪之乘虛以入,理所必至也。當此進御湯藥,小愈猶未之時復,不爲懲前毖後之計,則他日所傷,必有倍於前日者矣。誠孝所至,必以如不祭爲懼,而抑有不然者。今若强而行之,萬分一有添傷之患,則後於當祭之日,亦不無不能自力,展如在之誠者矣。是徒念一番親祭之有闕,而不思日後,朔望累至矣,豈非惑乎?請勿以一闕親行之爲歉,而亟命攝行,以盡調攝之道,毋貽後悔焉。臣等待罪藥房,無任區區奉慮之至,敢此煩啓。傳曰,不允。
政院啓曰,明日親祭事,命下矣。玉候方在調攝之中,而近緣國家多事,有時不得已引接臣僚,雖暫時出御便殿,亦不無添傷之理,臣等常以爲悶慮。況邇來春寒尙峭,風日不調,此時冒夜勞動,强疾行禮,則益添感冒之患,難保其必無。非但有乖於節宣將攝之道,前頭擧動及接見之事,必將頻數,尤宜預加靜攝,此亦不可不慮,請亟下攝行之命,以副臣民之望。臣等無任區區憂慮之至,敢此仰稟。答曰,不允。
政院再啓曰,臣等伏承明日親祭之敎,不勝悶慮,冒昧請停,而聖批不允,臣等尤極悶焉。玉體有隙,今已多日,進藥累貼,又無顯效,則聖候調保之謹,宜無過於此時,明日親祭之擧,實群下之所未期也。臣等待罪近密,不得於未下敎之前,預將宜停之意,以稟睿旨之罪,誠所難免,臣等益極惶悶焉。比日伏見藥房啓辭,則聖候違豫,專由於內傷外感,夫內傷之患,大忌勞動,勞傷爲一本,故勞則傷加,理所必至也。以殿下今日氣力,冒夜行禮,哭泣哀痛,其果無添傷之憂,殿下其能自必乎?況近日時候不調,寒氣峭慘,纔服和解之藥,腠理未固之際,尤豈可爲一分添傷之道乎?夫以殿下之孝,欲盡如在之誠者,豈有旣乎?然殿下一身,宗社臣民之所係,將攝之重,不但殿下自愛而已。殿下雖欲盡情而不顧,其如宗社生民何?頃日望祭,亦有親行之敎,臣等猥陳至懇,竟蒙允兪矣。未久又有以感冒之症,下示醫官,臣等不勝驚慮,而仍竊自幸前日啓停親祭之得請也。不然則其時已當患候根柢之日,聖體難保無傷感之患,則臣等不能先事善達之罪,有不足誅,而聖慮亦能無毫髮之悔乎?今則聖候之著,調攝之難,有倍於前日,而殿下不允臣等之請,豈殿下能愼之於前,而不能愼之於後乎?無其臣等之言,誠意淺薄,不足以感動聖心乎?臣等憂懼遑遑,不知所達也。且前頭勅行之入,郊外擧動,館所往來之勞,則事有不得已者,臣等雖爲殿下憂悶,亦無奈何。殿下當得已而不加念焉,以至不得已之擧,而有一毫難處之患,則不知殿下將何以爲措乎?伏乞殿下,仰念宗社之重,俯諒臣民之望,小抑孝思,明日朔祭,亟命攝行,幸甚幸甚。臣等區區煎慮之極,敢此瀆陳。傳曰,啓辭至此,勉副焉。
成均館官員,以同知館事意啓曰,本館諸生,例於食堂後東西齋色掌,躬進磨勘到記,而本月初旬間,適値兩齋色掌,俱差未差,權使榜末,持到記磨勘於掌務官前,當次儒生,差遲時刻之故,掌務官治罪東西齋下人。諸生相議以爲,掌務官初非檢飭儒生之任,只以供饋儒生爲職,到記雖差遲,仍此罪下人,則實是罪諸生也,以此退去,不入食堂云。大司成臣敏一,聞卽馳詣館中,開諭諸生,掌務官亦不自安,卽爲呈病,改差以他掌務官監食堂,則諸生還入食堂矣。不意未十日,四館又以諸生不入食堂,驅逐長官爲罪目,停擧其班首三人,則諸生等還爲出去,再三開諭,而諸生以爲,班首固無罪,班首則當初欲留食堂,而以諸生之故,至於班首被停,則諸生何顔偃然入食堂?事勢之所不敢云。昨者下齋九人,又以當初與上齋同參食堂,而獨留不去爲未安,亦爲散去。臣敏一,不得已馳進泮宮,與館官相議,以四學儒生各一人,移本館守齋,與後來生進若干人,設行食堂,僅成模樣,雖不至空館,而有此無前之事,極爲未安。且館試額數,例以五十人試取,而滿三百點,然後方許赴試,儒生留本館圓點者,常不滿數,而今此數十人,又不得圓點,退歸其鄕,揆之事體,亦甚埋沒。當此新化之初,待士之道,宜無所不至,請令四館,解其停擧,以示國家養士之義,似爲妥當,惶恐敢啓。傳曰,掌務官之治罪齋下人,旣涉未妥,則當俟物議,可也,而爲諸生者,退去不入,必使遞改而後,乃已。且停擧之後,又爲空館,以示脅迫之狀,殊甚不美,此習似不可長,而啓辭如此,依啓辭爲之。
疊書遠接使書目,勅行,二十六日林畔止宿事。
工曹判書許徽上疏。大槪,老病日劇,陳情乞遞事。入啓。答曰,省疏具悉。卿雖老,筋力尙强,勿辭調理察職。
同知睦敍欽辭職上疏。入啓。啓下吏曹。
京畿監司書目,楊州呈,以進善趙涑病重上去不得事。啓遞差。以上朝報
傳曰,朔祭親行事,知悉擧行。
義禁府啓曰,臣等伏見以李時萬照律事,下政院之敎,不勝惶恐之至。凡讞獄之體至嚴,輕重不敢有所低仰,李時萬旣受方面重任,觀風察俗,乃其職耳。官通訓以下,徒流付處,使之自斷,則文友直以全州大同監官,乃敢詬辱營裨,侵及於稠人公會,按道之臣,理宜糾正,杖訊半次之後,邂逅致斃,則雖是友直之不幸,而非時萬濫用之刑也。一任其子之冒訴,遽罪專制之臣,則一時萬雖不足惜,日後之弊,有不可勝言,而聖上欽恤之至意,亦不可不體,故引大明律不應爲條,而以杖八十公罪,照律以入矣。上敎如此,改付標以入之意,敢啓。傳曰,知道。
司饔院啓曰,自上親臨宴享時,假提調·假郞廳,以士夫差出,乃是前例,上年秋勅時,不合昵侍者,啓請汰去,其意有在也。今番假官之數,比前有加,該曹之不能盡擇,勢雖然矣,若不更加詳察,則從前愼重之意,反歸虛套,豈非未安之甚者乎?其中尤甚不似之人,請令該曹査覈汰去,其代以在京無故人,今日內急速差出,以重事目之意,何如?傳曰,允。
吏曹啓曰,云云事,傳敎矣。假提調·假郞廳爲任極重,故當初非不擇差,而其數八十員,除公故老病,可合者絶無。今雖欲推移換差,勢無奈何,不得已仍參塡差之意,敢啓。傳曰,知道。出本院謄錄郞廳李陽泰較正。日記廳郞廳朴奎壽書。
上在昌德宮。停常參·經筵。
卯·辰時,日暈兩珥。夜一二更,坤方有氣如火光。
大妃殿·大殿·中殿,政院·玉堂問安,入啓。答曰,罔極。世子宮,問安,入達。答曰,非一二日所可愈也,勿爲問安。
大妃殿·中殿,藥房問安。答曰,知道。
世子宮問安,入達。答曰,非一二日可瘳,勿爲問安。
大妃殿·大殿·中殿·世子宮,二品以上·六曹·兩司長官問安,入啓。答曰,罔極。
藥房啓曰,伏未審聖候,調攝,若何?方進藥物之中,冒夜行望禮,不瑕有添傷之候耶?不勝區區奉慮之至,敢來問安。答曰,僅得無事。
藥房再啓曰,臣等伏見下醫官之敎,備審卽今聖候,仍與柳後聖·鄭後啓諸御醫商議,則以爲,黃芩湯今日當爲畢進御矣。繼供之藥,宜用補胃之劑,而益胃升陽湯,正是對症,必須多用,可以收效。五服姑先劑入之意,敢啓。傳曰,知道。
兵曹啓目,粘連同知睦敍欽上疏云云。上項睦敍欽,今年果是辛未生八十歲,而生於壬申立春已入之後,今番老職加資時,未蒙恩典,年衰病深,不得供仕,果如所陳是白乎矣,自古老病宰臣,置諸西樞,自是優老之典,而辭疏至此,上裁,何如?啓依回啓施行爲乎矣。果是八十歲是去等,依他例加資。
遠接使書目,勅使,二十八日嘉山止宿事。
吏曹啓曰,前左議政鄭太和起復事,命下矣。付職政事,取稟。傳曰,當日爲之。以上朝報
迎接都監啓曰,在前勅使往來時,各道監司來待境上,而近年以來,勅行頻數,來待之際,貽弊多端,故不爲來待矣。今則事勢有異於前,兩西外其餘監司,來待境上事,知委,何如?傳曰,允。出都監謄錄
上在昌德宮。停常參·經筵。
巳時,日暈兩珥,白雲一道如氣,起自艮方,長竟天,廣尺許。午時,日暈。夜五更,黑雲一道如氣,起自艮方,直指乾方,長竟天,廣尺許。
遠接使書目,勅使,二十九日肅川止宿事。
平安監司書目,順川郡守宣弘遠偃然退在,不爲出待,爲先罷黜,罪狀,令朝廷處置事。
政院啓曰,前左議政鄭太和起服事,命下矣,本院下吏言,故相臣張維起服時,兩司城上所牌招言之云,而院中無可考文書,其言有不可準信而大臣起復,事係重大,兩司城上所,命招言之,何如?傳曰,允。
假注書李齊雲有頉,代鄭晳·趙龜錫·韓震琦。
都承旨李曼上疏。大槪,重被擊錚人楊昕等構捏,陳情待罪,乞遞職名事。國忌,以留政院。
左議政趙翼啓曰,竊聞勅使時,必備三公而迎之,今者勅使到京之日不久,闕員差出,一日爲急。卜相例,出自上命,非自下所敢請,而事勢急迫,敢此冒達,無任惶恐之至,敢啓。答曰,依啓。
副護軍申墰上疏。大槪,病勢危篤,惶恐罔措,冒萬死乞削職名事。留政院。
吏曹啓曰,因大臣卜相事啓辭,依啓事,命下矣,政事,取稟。傳曰,當日爲之。
賓廳,卜相封入。
工曹判書許徽上疏。大槪,更陳危懇,乞遞職名事。留政院。
禮曹啓曰,以本曹前左議政鄭太和起復公事,傳曰,此公事,該曹何往而今始入啓耶?殊甚慢忽,問啓事,傳敎矣。起復公事,昨日夕啓下,而起復出依牒,兩司署經後,方可入啓,故未免差晩矣。今承下敎,不勝惶恐,敢啓。傳曰,知道。署經固不可早爲之乎?已上朝報
備邊司啓曰,卽見平安監司狀啓,順川郡守宣弘遠,以勅行不爲出待之故,旣已罷黜。此時西路守令,不可一日暫曠,令該曹當日口傳差出,卽爲發送,何如?傳曰,允。出備局謄錄
司饔院啓曰,假提調晉川君柳䪷,初度習儀日,以差祭懸頉,而今日又稱病不進,假提調行桂陽令禮吉,身有疾病,至於再度不參。數日之內,若不差歇,則日子已迫,事甚可慮,依事目竝從重推考,以在京無故人,今日內急速改差,何如?傳曰,允。出本院謄錄
禁府照本,李時萬濫刑致殺罪,杖八十贖,奪告身三等。啓依允。
開城府迎慰使金南重出去。朝報
上在昌德宮。停常參·經筵。
夜一更,流星出五車星下,入乾方天際,狀如拳,尾長二三尺許,色赤。
遠接使書目,勅使,二月三十日平壤止宿,欲以初七日入京事。
藥房啓曰,數日來,伏未審聖候,調攝,若何?再昨劑入益胃升陽湯,進御之後,其有一分之郊耶?近日朝夜之間,風氣尙峭,而郊外擧動,只隔數日,臣等不勝區區煎慮之至,敢來問安。答曰,知道。時無顯效。
世子宮,藥房問安,入達。答曰,知道。大勢向歇,而時未快差矣。
世子宮,政院·玉堂問安,入達。答曰,氣候,比前稍平矣。
判府事金堉上疏。大槪,病未趨命,惶恐待罪事。入啓。答曰,省疏具悉。予甚缺然,頃日疏中所謂與共危難之意,安在?卿其勿爲控辭,速爲入來。
傳曰,大臣·備局堂上引見。
義州迎慰使呂爾載,入來。
答護軍林墰疏曰,省疏具悉。卿其勿辭,調理察職。
答都承旨李曼疏曰,省疏具悉辭意。世尙之供辭,非渠之言,予已洞燭,其他自可推而知之。卿其勿待罪,速出行公。
黃海監司書目,勅使,初一日黃州止宿事。
草土臣鄭太和上疏。大槪,乞收起復之命,以終喪制事。入啓。答曰,省疏具悉。予意已悉於承旨敦諭之辭,須念予纍然衰絰之中,而猶不得免聽政之意。速爲出仕,以濟時艱。
傳曰,左議政鄭太和處,遣承旨敦諭。
吏曹啓曰,承旨有闕,政事,取稟。傳曰,明日爲之。以上朝報
備邊司啓曰,禮曹啓辭,卽見問禮官尹鏶狀啓,鄭使議于上使,以黑衣行禮事,已爲定奪,而至於紋之有無,不爲明言,惟在本國酌處云。以禮文言之,無揚赤色黑團領袍,正合於素服中迎勅之禮,而第上年迎勅時,雖御黑團領袍,而因勅使事詰謝皇恩禮時,以有紋黑團領袍,多紅加文刺。進御行禮,則經年之後,改以無文黑團領袍行禮,不無詰責之事。依前啓下,以翼善冠,有紋黑團領袍,藍色加文刺,靑鞋素玉帶行禮,宜當,而臣不敢擅便,令廟堂議處,何如?傳曰,允事,傳敎矣。該曹啓辭,似是得宜,無容他議,依此施行,宜當,敢啓。傳曰,允。出備局謄錄
工曹判書許徽上疏。啓下該曹。
成均館官員,以同知館事意啓曰,今三月初三日儒生課試,政府及館閣堂上有故不得行之之意,敢啓。傳曰,知道。朝報
上在昌德宮。停常參·經筵。
自昧爽至卯時,有霧氣。辰時至午時,日暈,白虹出自暈東,逶迤暈北,至于暈西,移時乃滅。未·申時,日暈。
以政院,明日永思殿寒食祭,亦依前啓辭攝行事,稟啓,傳曰,郊迎之日迫近,恐又添病,不得行禮。明日祭亦不得親行,心神如割,哀痛益切,不知所諭矣。
同副承旨柳慶昌書啓,臣承命往諭于左議政臣鄭太和,則以爲,臣自聞諭起復之命,震悚失措,直欲鑽地以入,纔上一疏,冒陳情事,冀蒙矜恕,未及得徹之前,近侍遠臨,聖諭備至,臣伏地涕泣,不知置身之所。喪制不可踰越,國家時無事變,百爾思度,決難冒出。唯願聖慈,更加察量,以重喪紀,公私幸甚云矣。傳曰,知道。
遠接使書目,勅使,初二日瑞興止宿事。
吏曹啓目,粘連工曹判書許徽上疏云云。許徽當此勅使迫近之日,小有可堪供職之勢,必不至累呈辭疏,似當改差,而重臣進退,自下不敢擅便,上裁,何如?啓依回啓施行。
全南監司書目,綾州呈,以持平安邦俊上疏上送事。啓。答曰,省疏具悉。辭之至此,勉副爾意,而所陳事,予當體念焉。
領議政李敬輿,及定州迎慰使柳景緝,安州迎慰使李時煥,平壤迎慰使金尙中疏,問安使沈之溟,問禮官尹鏶,入來。
都承旨呂爾徵上疏。大槪,病勢危劇,乞遞職名事。入啓。答曰,遞差。
政院啓曰,勅使入京之日,只隔二日,而都承旨爲弘濟院出迎之事,若不爲差出,則難免窘急之患。當日爲政,速爲差出,何如?傳曰,允。
草土臣鄭太和上疏。大槪,乞速還收起復之命事。入啓。答曰,省疏具悉。卿是世祿之大臣,私情雖重,豈得恝然於國事乎?須勿控辭,速出行公,以副上下之望。
黃州迎慰使尹順之,中路別問安使吳俊入來。已上朝報
備邊司啓曰,卽接京畿監司狀啓,則兩西各官,則雖二三等頭目,褥·案·席內拱,皆以木花爲之。本道物力,與他道萬萬不同,而松都則皆爲措備云,上來時暫爲借用,旋卽還送,後勿爲例,下來時,則各官當爲竭力措備,松都各項褥·席等物,使之許借云,暫時許借,後勿爲例,公私便當。依狀啓許借之意,開城府竝爲行移,何如?傳曰,允。出備局謄錄
以勅使,初七日定爲入京事,禮曹草記,傳曰,何至今不言于禮曹耶云云事,傳敎矣。勅使,初七日欲爲入京之意,遠接使狀啓入來,下于都監。臣等意以爲,自政院分付禮曹,故更不知委于禮曹,今承下敎,亦不勝惶恐之意,敢啓。傳曰,知道。殊涉不察矣。出迎接都監謄錄
全南監司書目,谷城縣監辛喜道,差使員差定後,稱病無意察任,罷黜事。朝報
上在昌德宮。停常參·經筵。
申·酉時,日暈。
藥房啓曰,伏未審夜來,聖候,若何?前日劑入益胃升陽湯五貼,盡於今日,當爲加劑以進,而第未知尙無顯效否?昨日入侍時,日氣正暄,房堗甚暖,而外戶猶閉,是惡風之候尙爾也,臣等不任區區之慮,敢來問安,入啓。答曰,知道。湯藥加劑入。
大妃殿·中殿,藥房問安。答曰,知道。
大妃殿·大殿·中殿,政院·玉堂·二品以上·六曹·兩司長官問安。入啓。答曰,罔極。
都承旨申翊全上疏。大槪,辭職事。入啓。啓下該曹。
遠接使書目,勅使,初三日平山止宿事。
政院啓曰,再昨典獄署官員呈手本,獄中有染病,囚人五六臥病云,以輕囚則姑爲保囚救療,重囚則移置別間,以待國忌罷齋後,入啓處置,分付矣。今日招獄官,更問病人之數,則數日之間,染氣極熾,傳染者已至十二人,而重囚之外,亦皆上司所拘,故皆不得容易出獄,騈置一間云。當此寒暄之交,久處牢獄之徒,不受刑杖,則爲凍餒所傷,無有人氣平完者,如遇厲虐熾蔓,死亡之患,有難救者,甚可矜悶也。臣就其病人數錄,竊照都囚徒,則崔繼生·張得信·廉廷信·李有元·金伊·李海壽六人,則或以殺人,或以綱常及僞造作弊等事,負犯緊重,難出劃地之外,宜令該曹別樣善處,以爲救療之地。其餘六人內,李希明則以孽嫡相訟,李枝明〈則〉以懲鷹,李潤培則以拒逆不現,吳儉同則以一族貢物,貴香則以其夫不立番,許貴男則以擅殺叛奴,罪名皆非死囚,竝宜療病間,姑爲保放,實合恤囚之道。且許貴男則罪名差重,似難輕議,而同事見係,則至連三人,渠則八十一歲老人云,若以罪重,仍置獄中,則必有徑死之弊,亦宜變通,竝入保療之中,此則惟俟睿裁。至於李枝明之事,最輕且冤,前郡守白大璡,旣遞谷山之後,欲推其在官時見逸鷹子,諉以枝明隱匿不納,呈狀囚禁。大璡之無恥,固不足責,而刑官所爲,亦未妥當,李枝明則直爲放送,宜當。頃日聖明,特加矜恤,凍寒之節,有禁輕繫之敎,故囚徒極簡矣。近來各司囚禁滯獄之弊,猶夫前日,目今罪囚,多至七十,彌滿囹圄,雖無厲氣,亦甚幽鬱。令該曹移文于所囚諸司,劃卽決放啓下罪人,亦亟稟決,無使惟輕之徒,竝罹橫死之冤,何如?臣待罪該房,不敢不枚擧以稟,敢啓。傳曰,依啓。李壽海亦爲保放。傳曰,今見該曹公事,重囚皆染熱病云,殊甚矜愍。使之各別救療事,分付。
以吏曹回啓,都承旨申翊全改差。
吏曹啓曰,承旨有闕,政事,取稟。傳曰,當日爲之。
遠接使書目,勅使,初四日開城府止宿事。
兵曹口傳政事,副摠管李曼·△朴遾·金守玄。
謝恩,副摠管朴遾。
草土臣鄭太和三疏。大槪,病勢危重,決無自力之勢,起復之無據,喪制之難毁,有不可暇更籲乞速還收成命事。入啓。答曰,省疏具悉。卿須抑情,以濟時艱,則國家之幸可言。勿爲控辭,速出論道。已上朝報
備邊司啓曰,以政院啓辭,勅使接見時,酬酢說話,與前日不同,當與都承旨商講措辭,而李曼今遽見遞,不得不略爲撰定,以備睿裁。仍念自上酬應,所係非細,請依前例,令廟堂參酌定奪,何如?傳曰,允事,允下矣。政院措辭,已得其大略,而其中若干改措之語,別紙書啓之意,敢啓。答曰,知道。
勅使接見時,行禮後,上曰,皇帝氣體,若何?勅使云云。上曰,皇父王氣候,何如?聞有王后之喪,不勝驚愕。勅使云云。上曰,諸王及貝勒,皆平安耶?勅使云云。上曰,僉大人遠路驅馳,勞苦多矣,氣力,如何?勅使云云。上曰,驛路殘弊,各站館舍供億,亦多齟齬,心極未安。迎慰例宴,亦皆不受,其在主人之道,不勝慙歎。上曰,伏奉勅諭,聖旨嚴峻,不覺竦身。予以寡昧,叨承基業,日夜憂懼,而至於感戴皇恩,至誠事大,則常常服膺先訓,不敢小懈矣。不意今者,獲戾于天,容身無地,罔念所達。勅使云云。上曰,自遭大戚,亦有疾病,長在荒迷罔極之中,而朝臣亦甚愚暗,莫重享上之禮節,未免有不察之失,慙愧惶恐之心,何可盡爲形容?此外辭意,惟在聖明,隨其所言而答之,不敢盡煩。
備邊司啓曰,大夫出疆,利於國則專之,雖有古語,而謝恩副使李時昉,不顧事體,輕發歲幣木請減之語,致有輾轉未安之事,極爲非矣。回還後從重推考,何如?傳曰,允。
又啓曰,本司有司堂上朴遾,今日兼差副摠管,當此多事之時,勢難兼察。朴遾副摠管改差,何如?答曰,不必改差,勿爲入直,可也。以上出本司謄錄
訓鍊都監啓曰,都監軍兵乃是輦下親兵,不時待變,故將官等各別擇其門閥才局之人,入啓差除爲任,莫重且緊,而近來赴京使臣,連有入啓帶去之事。哨官乃百人之將,把摠乃百五之將,固非人人所可爲之任,而以抄擇之故,使臣之行,擧皆帶率而行,頻數遞易,將卒無相孚之懽。軍政有啓下,俾無自望之患,何如?傳曰,允。出訓局謄錄
下直,韓山郡守金鍊。
東宮,藥房問安。入達。答曰,知道。
政院·玉堂,二品以上·六曹·兩司長官問安。入達。答曰,罔極。
上在昌德宮。停常參·經筵。
自昧爽至辰時,有霧氣,日出時,色赤。
領議政李景奭,迎慰使朴遾,都承旨尹順之,弘濟院出去。
遠接使書目,勅使,初五日坡州止宿事。
傳曰,史官一員待命,騎馬三匹立之,迎接都監內摘奸。
明日慕華館迎勅時,出宮,初嚴寅初二刻,二嚴寅正二刻,三嚴卯初一刻,開門四更四點。
吏曹口傳政事,兵曹佐郞鄭榏·李尙眞,平丘察訪鄭文翰,內贍奉事具時勉。
遠接使書目,勅使,當日到弘濟院事。
謝恩,兵曹佐郞李尙眞。以上朝報
迎接都監啓曰,自上初到慕華館幕次後,奏時官馳往弘濟院,以自上某時,已到慕華館之意,告于勅使前,乃是明朝舊例,而上年秋勅使時,政院誤招都監官員,使之馳告,自上出來之意。今亦必以此例擧行,則事涉謬規,不可仍行,令政院依此擧行之意,敢啓。傳曰,知道。
又啓曰,卽刻遠接使移文內,鄭使之差備譯官三人傳言曰,上使分付內,開春亭空置云,以勅使次第言之,第四使當入於西舍廊,俺入接處,急通都監,修掃於他處以待云云。卽爲答曰,館中可接房舍,勅使亦爲詳知,他無可接處云,則鄭使答曰,吾當伏於露處云,此言似出於上使不平之意。今者更爲定奪,而鄭使急速飛通都監,故不得已先通,卽刻又爲移文內,鄭使所接處,更爲探問,則都監自知其可舍處而待之,吾何指揮乎?擇其稍勝之處,明早使之回報云,百爾思度,無可接處,不得已南梗東附舍,以四使所接處,修掃以待之意,卽爲回報,何如?傳曰,知道。出都監謄錄
上在昌德宮。停常參·經筵。
夜一二更,月暈。
大駕詣慕華館後,藥房·政院·玉堂問安。答曰,知道。
平安監司許積罷職事,捧承傳。
吏曹啓曰,平安監司有闕,政事,取稟。傳曰,當日爲之。
前同知睦敍欽上疏。大槪,千萬夢寐之外,誤蒙優老之典,敢陳不敢當之實狀,冀收陞秩之命事。入啓。答曰,省疏具悉。卿其勿辭。
判中樞府事金堉箚子。大槪,來待郭外,病未入謝,惶恐待罪事。入啓。答曰,省箚具悉。卿其勿待罪。已上朝報
吏曹啓曰,平安監司有闕,依近例令備局議薦,何如?傳曰,依啓。以沈之源爲平安監司。
備邊司郞廳,以領·右相意啓曰,以平安監司薦,傳曰,前日右相薦洪瑑矣,如何?問于大臣以啓事,下敎矣。西關重任,不可輕擬,故今日禮罷後,臣等同坐,會備局諸堂上而議薦,反復商確,隨其點數之多少,而高下其望。洪瑑亦書於薦中,而只二點,衆論如此,不得備擬矣,敢啓。傳曰,知道。出備局謄錄
迎接都監啓曰,勅使入館之後,自今日爲始,各色郞廳,各一員直宿之意,敢啓。傳曰,知道。
又啓曰,去夜因遠接使移文,四使所館處,更爲修補事,入啓定奪,而又使軍色伶俐一吏,親自往問於鄭使,則南梗東附舍,與三使所接房舍相近,不可混處,四使則入於外舍廊,俺則當入於大通官所接處云。故依此言修補以待之意,卽爲分付矣,敢啓。傳曰,依允。
又啓曰,京畿監司狀啓內,勅使到弘濟院,分付左右月廊各二間,修粧入堗,墻內左右各四間合八間,勅使在京時,急速加造事,都監入啓定奪,萬分緊急,目今材瓦辦措無路,極爲悶慮。前日加造時,仁慶宮公廨可合處,入啓移構,艱及期限矣。今亦八間所入材木·窓戶,依前取用,蓋瓦·柱礎及溫堗所入磚石等物,亦爲取用,何如?宮闕材瓦,每每煩稟,臣等非不知未安,而他無出處,事且急遽,不得已敢啓。傳曰,允。
又啓曰,卽刻差備譯官,以鄭使之意來言曰,明日日出時,三公·六卿·兩司全數,承旨全數,使之來會矣。承旨則不可盡爲來會,此意,令差備譯官措辭言及之意,敢啓。傳曰,知道。
又啓曰,茶啖牀,正齋排置,則韓巨源巡視後,入往鄭勅房,更爲出來,招雜物色郞廳言曰,排盤如是薄略,此行異於前日,不可仍爲進呈。各色果實及魚物,皆爲加數,各盛別器。栢子·胡桃·大棗·生梨·生栗等物,皆令豐備。若不如此,則不可進呈。終日相持,不得已依其言加備,而牛肉·生鮮·蜜果亦爲加排。此後物力難支,極爲渴悶之意,敢啓。傳曰,知道。
又啓曰,明日下馬宴事,使譯官探問,則明日有詰問事,過此後,始行見官禮,下馬宴則當在此後云。明日早朝,百官聚待之意,敢啓。傳曰,知道。
又啓曰,三公·六卿以下,明日來待事,啓稟耳。鄭使又令趙孝信,傳言於臣等曰,今日仁政殿行禮時,三公中只有領·右相,事體殊常。我國則國有大事,雖父母之喪,在於數三日內,不可不趨朝。今聞左相鄭太和以起復之故,不參朝班云,諸勅若知如此曲折,而歸告上國,則又必有未安之事,須速啓知,使之來參,宜當云,敢啓。傳曰,議于大臣處之。
又啓曰,五使房舍,以前日大通官所接處,修掃待令矣。卽刻鄭使稱以狹窄,不可仍在,使補陳改排於開春亭,故卽令移設之意,敢啓。傳曰,知道。以上出都監謄錄
司饔院啓曰,當日仁政殿茶禮時,假郞廳東部參奉洪碩亨,果盤奉進之際,不爲俱進,雖是猝然變禮,地勢難便之致,旣爲失禮,則難免其責,請從重推考。且再茶之時,迎接都監,茶鍾盤趁不進排,以致差遲,極爲未安,當該郞廳,亦爲推考,色吏令攸司治罪,何如?傳曰,允。出本院謄錄
還宮後,政院·玉堂·藥房·二品以上·六曹·兩司長官問安。入啓。答曰,知道。朝報
上在昌德宮。停常參·經筵。
藥房啓曰,伏未審夜來,聖候,若何?方在服藥調攝之中,而昨日臨郊觸冷,行禮接應,勞惱良深,所患諸症,得無添傷耶?腦後之候,亦復如何?臣等無任憂慮,敢來問安。答曰,時無所傷。
大殿,政院·玉堂·二品以上·六曹·兩司長官問安。入啓。答曰,知道。
東宮,藥房問安。入達。答曰,知道。湯藥姑徐之。
備忘記,今日擧動時,闕內喧亂無統之狀,殊甚驚駭。不能禁斷當該官吏,不可推考而止,官員,先罷後推,下吏,囚禁重治。
吏曹啓曰,新除授順天府使沈之溟戶奴,呈狀于本曹曰,奴矣上典,父母俱逾七十歲云。法典內親年七十,勿敍三百里外,依法典改差,何如?傳曰,允。
兵曹佐郞應罷,李尙眞。
領議政李景奭箚子。大槪,請下臣司敗,俾卽議律事。入啓。答曰,省箚具悉。卿不避患難,以身自當,忠貞之心,可質神明,孰不感動?卿其安心勿慮。已上朝報
迎接都監啓曰,勅使,出坐西宴廳,領·右相·六卿·兩司全數,承旨,進詣宴廳會坐之意,敢啓。傳曰,知道。
都監郞廳,以領·右相意啓曰,朝前五勅,出於西廳,招入臣等及六卿·承旨四員,兩司全數,行揖禮坐席後,上使相議。鄭勅傳言曰,皇帝爲致弔祭,皇父王亦爲弔祭,而謝表方物,不各爲之,何也?臣景奭曰,小邦之於大國,畏之如天,仰之如父母,情猶一家禮,則君臣誠敬,非不至矣,而其間或有未盡之事,則此由於迷不覺察之失也。先王敬事大國,至矣,今上,繼而事大之誠,亦至矣。況於皇父王,備蒙恩育,其爲感戴之誠,如何?一國臣民感祝之意,亦當如何?皇帝及皇父王,聞先王之訃,爲之惻念,卽賜弔祭,荷此莫大之恩典,悲感復如何?修謝之未得各行,有以焉,前則弔祭與冊封,各有兩行,故有各謝之禮,上年則一時竝到,故無例可凭。在前有數事兼謝例,故依此爲之,而纔經國葬,罔極之中,不得覺察,不能各之,罪誠所難免,雖被重罪,何敢辭焉?不勝惶恐。鄭曰,皇父王前,何以無表文,而方物單子,無稱號耶?臣答曰,皇父王前,未得各致謝意,如上所陳,單子外面,不書稱號,亦由於不知定式,依前所爲而爲之,其實過於敬謹之至,而迷惑不察之罪,在所難免。鄭曰,去去年頒勅時,不曰皇父王乎?前有已行之式,而何以謂之無定式也,又以不覺察之意,答之?鄭乃曰,在彼聞之,盡改舊臣而所爲之事如此,此必有異意而然也,今來見之,舊臣幾盡在,而不他前式而爲之,此必無誠於上國者,亦莫恤本國之事,逐去前日盡誠之臣,而如是爲之也。舊臣被罪者,幾人?元斗杓答曰,只金自點一人,亦在喪者,而其餘皆入於此矣。鄭又曰,李時白,以何事遞吏判,而又爲之耶?時白答曰,手生處事不善,且有病患,故辭遞矣。鄭曰,曾聞兼帶大將,而大將則何以不遞,而只遞吏判也?使臣景奭,言其曲折。臣答曰,吏判則初拜時,有生疎之事,因此有物議,故辭遞,而其事不至重大,旋復爲之。吏·兵判本來頻遞,大將例非數遞之任,故雖久仍帶矣。且問,弔祭時,禮判誰也?臣令時任禮判吳竣,其時禮判,相考以言,則卽招該曹色吏考出,言其姓名,乃招趙絅入之。問曰,弔祭時哭禮及謝表之儀,何不考據前例而爲之耶?絅曰,弔祭時,則果爲禮判,而一依五禮儀爲之,故尊敬皇命,方祭之時,不敢發哭,乃所以致敬之至也。此載在五禮儀,考見則可知矣,謝表則非所知也,前年十月,辭遞禮判,卽爲下鄕,此後事,非所知也。鄭曰,作表者,誰也?乃令承文院考出,則兪棨也。兪棨使之招入,而言其無職下鄕,則鄭曰,使之作表者,誰也?出其題意者,又誰也?絅曰,大提學分排也,題意則廟堂指揮也,此事實非廟堂所指揮,而倉卒之際,不知其前規而如是言之。臣景奭曰,何敢推罪於他人?大槪,未察覺之罪大矣,吾在首席,何敢辭焉?鄭問于絅曰,廟堂先見耶?大提學見後,示諸廟堂耶?絅曰,旣作之後,大提學先見,而示諸廟堂矣。鄭曰,生事者,乃如此之人也,見其容貌,察其言辭,眞奸詐之人也,其罪如何?使之相議以對,詬辱之言甚多。時白·斗杓曰,趙絅不能善言語,故未免失言,而其中則不然。臣景奭曰,吾居其席,未察之失,盡在吾身,待罪之不暇,何敢議他人之罪乎?但當此諸勅降臨之時,不以實情仰陳,則是欺上國也,何敢不陳其心曲乎?凡人之言語,行事云過,若觀其有心無心,則可以易辨,言語失而出於有心,則是不善之言也,行事失,而出於有心,則亦不善之人也。若或言雖有失而無心,事雖有失而無心,則此當可恕處也。罪之輕重,惟在諸勅察其心事之如何,何敢容議云云?兪棨則不復尋問,而鄭乃曰,命題意者爲主,執筆書之者,何罪云云。仍問左右及諸臺諫曰,此罪議定,可也。鄭曰,倭情奏文之事,孰爲主之?臣景奭曰,此事孰主,而一國之所共憂,備局之所共議。上年右議政鄭太和,以謝恩使入往時,親進皇父王門庭,歷陳倭情可憂之狀,城池可修之意,則有此事必爲文書之令,故小邦敢爲奏文矣。鄭曰,漂漢不送倭館,倭乃怒之,此後則雖獲漂漢,當送于倭之言,此何意也?漂漢之語,在於邊將狀啓中耶?臣景奭曰,奏文中措語,初未覺察,今始覺之,如小兒之語,未能轉舌也。鄭曰,覺之則何不改之?答曰,初若覺之,何敢不改?今承嚴旨,更思其意,本情未能暴白也。本意則實以爲我國,旣捕漢人,故解送上國,而倭若聞之,則又曰,耶蘇宗文,本雜於漢船,而何不捉送於我?倭情本來可疑,又聞此事,則其憤必甚,極爲可慮之意也,非敢以爲已然也。亦非此後則漂漢,捉送倭館之意也,必甚之必字,乃未然之辭,非已然之辭也。盧協·李㬅馳報中,則只有倭情云云之事,別無漂漢之語,而前後東萊府使及慶尙監司狀啓中,則有耶蘇宗文等語矣。大槪,雖是同議之事,吾在首席,何敢推諉於他人?措語失當之罪,吾何得辭?乃招李㬅·盧協而入之。先問李㬅曰,狀啓中有何說話?答曰,監司在遠,在近而接倭者,東萊府使也。所有倭情,東萊府使,輒爲馳啓,一邊謄報于監司,有緊事則監司亦爲馳啓,例也,趙光瑗以差使員,騎馬入倭館,卒倭等曳下亂打,此前所未有之事。且自前對馬島主,通書於東萊府使,而上年稱以入往江戶,其奉行倭等,通書於東萊府使,此亦與前例不同,故其時東萊府使,爲先狀啓,一邊馳報于監司,故監司亦爲馳啓,此外更無可言之事。鄭曰,漂漢等語,亦爲馳啓乎?答曰,漂漢捕捉事,統制使狀啓,則廟堂以爲,漂漢不可不押送上國。給其衣食,留待統營,去番勅使來到時,定奪押送矣。預慮倭人等,若問此奇,則不無增憾作梗之患,故具奏上國,此外無他曲折矣。鄭問曰,汝狀啓何事也?協答曰,身爲邊倅,邊事件件狀啓,何事不爲狀啓乎?倭船去來形止,無不馳啓。在官九朔,倭人或因饌品之不美等事,恐嚇之意,亦皆馳啓矣,此外無他啓聞之事。追乃始言趙光瑗等事馳啓之意。鄭曰,然則二人竝令出去。問于臣景奭曰,然則漂漢等語,孰主爲之?答曰,盧·李兩人馳報,則別無漂漢等語之意,自初言之。鄭曰,然則孰主爲之?城池修築,初言何爲?臣答曰,此豈有主者乎,而吾爲首席,措語之失,何敢辭其責乎?但城池修築,欲以防倭,自前所陳之言,非今日始言也。大國有嚴旨,固當甘心當之,而但有曲折,雖死何敢不陳實情?倭情多有可疑,南中且多變怪,城池器械,無一可恃,人心以此尤爲易動,欲修城池,豈有他意?且若知某時有變,某時言變,則有何深慮?以此爲邊臣者,若聞邊情,則虛實間馳啓,例也。如或因措語之失而被罪者,爲邊臣者,皆懼得罪,雖有所聞見,必不敢狀啓,朝廷無以得知,朝廷不知,則何以奏文於上國乎?雖或有所聞,必皆相戒而不爲奏聞矣,此豈非可悶之甚乎?此則大國所當垂察處也。鄭曰,然則倭來而不知耶?答曰,倭來則豈有不知不奏之理乎?倭未來之前,雖有邊情之可聞者,必不敢馳啓之意也。鄭曰,每事皆自當之,奏文之事,亦自主之耶?答曰,何敢歸罪於邊臣?雖非獨主之事,身爲首相,何敢發明耶?鄭,咆哮,且曰,如此而爲大臣乎?欺罔皇帝,其罪不輕。臣曰,若以未然之事而爲已然,則是欺罔也,今此措語,則不過以未然之事,爲念慮而言之之意也,謂之迷惑失言,則固所甘心,謂之欺罔,則冤矣。然旣有嚴旨,何敢多辯?斗杓曰,以事體言之,則大國有所嚴責,而身爲首相,歸罪於小官等,有所未安,故如是自當。且言辭不能分明,未暴其曲折,前月倭人,有捉送耶,蘇宗文之語耶?蘇宗文,雜於漢船之中,漂漢捉送上國,而不給於倭館,倭人以漂漢認爲耶蘇宗文之黨,若聞此事,必有甚怒之意也。鄭,高聲問諸左右曰,領相獨主之耶?備局諸宰同參耶?他皆無語。李基祚曰,領相豈可獨爲?吾等亦參矣。臣景奭曰,此事本意則不然,而如是嚴責,何敢歸罪於他人?鄭曰,領相自當,何容他言云云?且言平監許積,擅用紅傘,其意何居,而其罪如何?臣景奭答曰,許積前日之事,其罪不輕,故欲爲拿鞫,而適有運米之擧,繼有勅行之期,姑爲置之。今番且有不能善處之事,勅行已過其道,故卽治其罪矣。鄭曰,許積之罪,非以爲俺等支待之不謹也,今番所犯甚重,如是言之矣。問答後,仍爲罷出之意,敢啓。傳曰,知道。
西宴廳會坐,領議政李景奭,右議政趙翼,吏曹判書李時白,工曹判書元斗杓,禮曹判書吳竣,刑曹判書尹履之,兵曹判書韓興一,戶曹判書李基祚,大司憲南銑,都承旨尹順之,大司諫鄭維城,左承旨尹絳,右承旨李䅘,左副承旨申濡,執義李梓,司諫李弘淵,掌令尹㻩,持平洪鐩·崔逸,獻納李正英,正言金始振·鄭麟卿。
迎接都監啓曰,使譯官往問於勅使,百官皆會,今日見官禮行之與否,則使之退去云,故敢啓。傳曰,知道。
又啓曰,左相進退事,使譯官探試,則鄭使以爲,令日査問時無一相,而諸勅若問,則無以爲答,昨以此意言之矣,相臣有故來不來,非我所可指揮云,敢啓。傳曰,知道。
又啓曰,出入遊觀等事,使譯官探問,則如關王廟·漢江·碑閣處往來事,竝不爲云,凡諸檢飭待令事,停罷之意,敢啓。傳曰,知道。
又啓曰,卽刻李馨長,以鄭使之意來言曰,皇父王夫之之喪,在皇帝爲母,在攝王爲妻,不可無進香陳慰之擧,亦不可遲緩,卽爲差出使臣,與俺行一時入送,宜當云,敢啓。傳曰,知道。
又啓曰,中使羅嶪來傳,明日自上當有回禮擧動之意云,則勅使亦曰,數日不得拜謁,俺等亦有向慕之情云,敢啓。傳曰,明日擧動爲之。
又啓曰,卽者問于李馨長,則都監詰問啓辭,自上想已下覽,終日無他擧措,則有欠事體,羅中使送來,措語致疑,似或便當云,敢啓。傳曰,羅嶪將爲來詣事,言之。
又啓曰,卽刻以回禮擧動之意,言于鄭勅,則答曰,査問後處置之事,未及停當,而自上徑先擧動,則問答之間,似有難便之端,與三公諸宰,相議定奪後擧動,宜當云,敢啓。傳曰,知道。
又啓曰,初七日大臣·備局堂上引見時,領相所啓,趙絅等三人,先給貨物,以爲周旋之地,可也。趙錫胤各給,固有難便者,都給都監,使館伴·戶判隨便周旋,何如?上曰,然,出外議爲之事,傳敎矣。臣等與李馨長相議,則李㬅·盧協不必贈物周旋云,而今日行査之際,旣以無夫結末,惟趙絅似有議罪之擧,依前戶曹定奪數,已爲出給,而似爲略少,加給五十兩。金尙憲·金集兩家子弟,雖爲知會,亦不受去,以此銀二百兩,移給于領相家,使之周旋,何如?傳曰,依啓。以上出都監謄錄
政院啓曰,以備邊司草記,下諭于左相事,令政院稟處,何如?傳曰,依啓事,命下矣。草記中有曰,今則進退由彼,不由於我,歸告之說,亦不無日後之慮。以此事意,下諭于左相,似不可已,則此外別無稟處之事。以草記中意,下諭,何如?傳曰,更探館中形勢,不得已則承旨往爲敦諭。出備局謄錄
上在昌德宮。停常參·經筵。
平安監司沈之源上疏。大槪,辭職事。入啓。答曰,省疏具悉。卿其勿辭,速往欽哉。
今日,勅使所館處擧動時,出宮,初嚴巳初四刻,二嚴巳正三刻,三嚴午初一刻。大駕詣館所後,政院·藥房·玉堂問安。答曰,知道。
義州府尹書目,謝恩使一行,初六日到鳳凰城,初八日當爲越江事。
還宮後,藥房·政院·玉堂問安。答曰,知道。
判府事金堉箚子。大槪,不得肅謝,載病還歸,不勝惶恐事。入啓。答曰,省箚具悉。卿其退去,何太急耶?國事愈往如此,卿宜念慮,可也。
吏曹,陳慰進香使金堉,副使密山君澯,書狀官李尙逸。已上朝報
迎接都監啓曰,今日自上擧動時宴禮事,使譯官微探,則勿爲設行事,已爲定奪云,且雖不設行,入給房內,亦必不許,勿爲浪費云,何以爲之?敢啓。傳曰,初次則似不可全廢,熟設以待,可也。
又啓曰,今日宴禮事,更使譯官,依上敎,初頭不得不設行之意相議,則自初勿爲設行事,已爲定奪,不可仍爲排設云,敢啓。傳曰,依其言爲之。
又啓曰,進香陳慰使,今當差出,某品中差出當否,與李馨長相議,言及於鄭使,則此非俺所可指揮,而兩正使皆以爲,大君似當差送矣。第小祥當前,且有前頭應爲入去之時,今則以相臣中差送,自內則以羅中使差送,則事合便當,而差後於俺等之行,則必以陳慰等事歇看,爲執言之患云。且李馨長以爲,左相方在草土,領相亦在待罪中,只右相一人,今又差送,則國中無相臣,極爲可慮爲言,則雖原任,差送無妨云,敢啓。傳曰,陳慰之行,內官之去,非但曾無規例,不無後弊,措辭防塞,可也。
又啓曰,以都監啓辭,傳曰,陳慰之行,內官非但曾無規例,不無後弊,措辭防塞,可也事,傳敎矣。使李馨長更爲措辭言及於鄭使,則以爲大臣及書狀,乃朝廷體面,而至於中使,則專爲王命而入去,卽是兩上司意望,故言及矣。旣體主上之命,則不必羅中使,雖中使亦可云,敢啓。傳曰,知道。
又啓曰,卽者差備譯官,以鄭勅之言來言,今日自上親臨時,領議政及趙判書等事,已爲停當,而惟許積,以責紅傘之事,前已言及,尙無黑白,是用賞乎?用罰乎?未知其故,當歸告北京,願聞曲折云。臣等以許積方有拿推之命,而方伯重任面看矣,代後拿來,故以此遲滯答之,而其所言如此,故敢啓。傳曰,使廟堂速爲處置。
禮曹啓曰,卽見迎接都監啓辭,則鄭使以爲皇父王夫之喪事,當爲陳慰進香之擧云,而不知其祭需禮物之有無。言于館伴,使之探知於鄭勅,則鄭勅答言,今此皇父王妻喪,禮單物目,視皇帝無異,宜以三器方物備送云。槪謂三器者,一則皇帝前,一則皇父王前,一則夫之喪事也。鄭使所言,有異尋常。禮物則當遵謝恩之禮,從便磨鍊,而祭文·香祝·銀合,亦依癸未年謄錄擧行,何如?傳曰,允。以上出都監謄錄
上在昌德宮。停常參·經筵。
白雲一道如氣,起自西方,直指艮方,長十餘丈,廣尺許,良久乃滅。夜自一更至三更,月暈。五更,有霧氣。
大殿,政院·玉堂,二品以上·大司憲問安。答曰,知道。
藥房啓曰,哀疚積毁之中,連次勞動於外,必不無添傷之患。伏未審夜來,聖候,若何?臣不勝區區仰慮之至。且前日劑入,益胃升陽湯,今日當爲畢進御矣。此藥必須多用,然後可以收效,而第念比來勞動,似異於前日,必詳知症候,然後與諸醫議定加減,更爲劑入,故竝此仰稟。答曰,時無加減矣。
大司諫鄭維城啓曰,臣於昨日,隨駕到闕下,罷出之際,稠擾紛踏之中,領府事李敬輿駐馬在後,未及覺察,幾至橫過馬首,始聞呵禁,僅得回避,而顚倒失儀,駭人視瞻。大臣犯馬,在法當遞,昨日詣闕,日已夕矣,未及引嫌,今始未避,所失尤大,請命遞斥臣職。答曰,勿辭,退待物論。
院啓,大司諫鄭維城,引嫌而退。紛踏之中,未及覺察,初無所失,而旣又回避,則尤無所犯,寧有可避之嫌?大司諫鄭維城,請命出仕。答曰,依啓。
大司諫鄭維城,就職。
傳曰,明日右相命招,使之卜相。
草土臣鄭太和五疏。大槪,懇乞速賜處置事。入啓。答曰,省疏具悉。卿辭至此,當勉副焉。
勅使接見後,藥房·政院·玉堂問安。入啓。答曰,知道。已上朝報
迎接都監啓曰,卽以許積,已有拿推之命,使差備譯官,言及於鄭使,則鄭使曰,黃紅傘交用,有若分邊之意,事甚駭異,在關西時,已言其罪矣。至今未聞處置之擧,故昨始言之,大槪,迎勅卽是迎皇帝之禮,如是失禮,則必有其律。今則拿推定罪之意,俺等亦已知之。而兩正使之意,則迎皇勅失禮,自有其律言之,自朝廷參酌處置云,敢啓。傳曰,令廟堂速爲議處。
備邊司啓曰,以迎接都監啓辭,許積,令廟堂速爲議處事,命下矣。臣等不能臆度罪之輕重,卽通于館伴,使探得鄭意,則李譯以鄭意傳言,以不敬皇帝之罪,似有定配之意云,令義禁府參酌,稟處,何如?答曰,允。
又啓曰,傳敎矣。許積,旣有拿推之命,而欲待新監司交代後拿來矣。勅使之言,如是,禁府都事,發送拿來定罪之意,令都監言之,宜當,敢啓。答曰,知道。
又啓曰,此逃倭事,臣翼曾見本道狀啓中,歷擧本倭及各人招辭,似是分明我國之人。幼時入島中,壯大之後,來訪故土親戚,爲仍留不還之計,逃匿如此,以爲實然,心其惻然,故前日回啓,以其隱接人,有可恕之道,不宜遽用重律矣。今見此狀啓,其爲倭國之産,昭昭如此,始覺臣之前日回啓,大爲姦民所欺。不能照見情狀,有此論罪之誤,臣之愚暗若此,不勝惶恐慙怍,措躬無地。此狀啓所云,自隱吾乙未·禮元等,似當依律處斷,以懲他人。其餘宋唜生·朴承福兩人中,唜生自初元不干涉,承福則似有預知之事,而原其實狀,此亦禮元父子敎誘之故也,與禮元等同律,不當,此必親自究而深得其情犯輕重,有此啓聞。自隱吾乙未·禮元等,依律處斷,承福施以定配之律,唜生分揀之意,本道監司處,行移,何如?答曰,依啓。以上出備局謄錄
迎接都監啓曰,卽刻差備譯官來言,大通官分付曰,勅使轎子及轎軍整齊,而問其所向,則不答云,必是回禮闕下之擧,而或不無諸處親自摘奸之患,故軍器寺·訓鍊都監,竝以此意,知委矣,敢啓。傳曰,知道。
又啓曰,捲帳譯官,乃是勅使言動探候來報者,而昨日勅使,將有回禮闕下之言,而漠然不爲報知矣。卽刻有轎軍整齊之言後,始爲馳啓,其不職怠慢之罪,不可不懲。當該捲帳譯官,令攸司推治,何如?傳曰,知道。
又啓曰,平安監司沈之源,來此館下,今日卽向西路之意,使譯官微通於鄭使,則兩正使遽會鄭使房,欲爲相見以送,使之入來云,敢啓。傳曰,知道。
又啓曰,卽刻鄭勅以譯官傳言,一路凋弊,不可不慮,今番下去時,七處餞慰使,勿爲下送事,已爲議定,此意啓達云,敢啓。傳曰,依此爲之,而措辭致謝於鄭使處,可也。
又啓曰,平安監司沈之源,卽爲入見,則鄭勅曰,義州留置馬匹,十分善養,且前監司,多有不能之事,致有請罪之擧,新方伯亦當留念此意,凡事善爲周旋,而生事則勿以今日不言爲戒云,敢啓。傳曰,知道。
又啓曰,李馨長,以鄭勅意來言曰,數三日閑暇時,當有一番會議事,而只有右相一人,事體苟簡,相臣斯速差出,參論似當。且今番陳慰副使,不必差出,入去北京之後,多有停當之事,此則專在中使。前日爲請麟坪大君,其意不尋常,而不聽吾言,致有今日之擧。羅中使,不可不更爲入送,雖不稱副使,加其所率入送,俾不至埋沒,則似合機宜云,敢啓。傳曰,知道。
又啓曰,以都監七處餞慰使,勿爲下送事草記,傳曰,依此爲之,而措辭致謝於鄭使,可也事,傳敎矣。臣等令李馨長措辭,以自上致謝之意,縷縷言及,則諸勅皆欲除弊之意,而今承主上致謝恩之言,俺等更無所言云云,敢啓。傳曰,知道。
又啓曰,昨日因承旨尹絳,聞今此陳慰時,表文規式難便事,故與李馨長相議,問于鄭勅,則鄭勅言,古皇帝及王前表文規式,使之書來。依其言,皇帝則稱以皇帝陛下,王則稱以恭惟某王殿下,書小紙送之,則鄭勅良久思量曰,此事甚難,彼中皇帝與皇父王,一樣無異矣,以吾言必欲爲證,決不可指揮云。更以四勅,乃是漢人知文字之人,欲爲探問於此勅之意,問之,則鄭曰,雖是漢人,不知法禮,無異於俺云,更無可質之處,極爲難處,敢啓。傳曰,知道。
又啓曰,以都監草記,傳曰,知道。他餘事,似涉不難,而自稱一款極難,更爲開諭,探問於漢人處,可矣事,傳敎矣。令李馨長從便詳問,則西正使則似可知其如此曲折,而若自此有探試之擧,則反有難處之患,第四使,雖問,必難可否,然在淸國,皇帝與皇父王,待之,少無異同,觀此持來勅諭,則辨之不安云,敢啓。傳曰,知道。
傳曰,勅使,今日不意來到,則諸事不可不預備。仁政殿擧動之意,分付擧行,卽以傳敎之意,分付各該掌。
又啓曰,卽刻公事郞廳來言,引接勅使,時刻已至,請來云,使譯官通知,則鄭使答曰,差退時刻事,羅中使處已爲言送,請來之官,不見而來耶?臣等以不得見爲答矣,敢啓。傳曰,知道。
備邊司啓曰,昨接謝恩使狀啓,年例所貿樺皮,自今以後,永爲減除之意,傳布民間,勿爲措備云,以此意移文本道監司,何如?傳曰,允。
禮曹啓曰,陳慰進香使入去時,祭文·香燭·銀合等物,依癸未年謄錄擧行事,已爲啓下矣。祭需及香,則當用沈束芙蓉,燭則亦當用畫龍之制,以示尊敬之擧,令戶曹依此謄錄措備。祭需封裹時,依前例看品,而所盛樻子·黃袱等物,依癸未年例,亦令戶曹各該司,急速精備擧行事,分付,何如?傳曰,允。以上出都監謄錄
上在昌德宮。停常參·經筵。
卯時,日暈。自午時至申時,日暈。
義州府尹書目,謝恩使一行,初七日還爲渡江事。
吏曹啓曰,卜相事,命下矣,政事,取稟。傳曰,當日爲之。
賓廳,卜相封入。
洪淸監司書目,公山呈,以野鴨成群,聚會於錦江·熊津·沙汀,爲若相戰者然,變異非常事。
兵曹啓曰,當此多事之時,本曹郞廳必備員,而佐郞鄭榏,除授前下鄕,上來未易云,改差,其代以在京無故之人差出,使之察任,何如?傳曰,允。
京畿監司崔惠吉,判府事金堉迎候事,出去。
院啓,前日査問時,入參宰臣中,應爲引咎之人,越視罪歸首席,默無一言,物情駭異,請命從重推考事。答曰,依啓。已上朝報
政院啓曰,備局堂上,逐日來會于外司,而若有時急下問之事,則往反之際,未免遲滯。限勅行回還間,使之來會賓廳,何如?傳曰,依啓。
傳曰,進香使則旣云偕行,而謝恩使之行,何以爲之?必須微探處之事,言于該司。出備局謄錄
義禁府啓曰,以備邊司許積議罪事,令義禁府參酌,稟處,何如事,傳曰,允事,命下矣。令迎接都監議罪輕重,微探鄭意,則李譯,以鄭意傳言曰,皇父攝政王,天下尊之,無異皇帝,而許積用黃紅傘,有若分等者然,罪涉不輕,而論罪輕重,惟在本國,俺等非所可論。李譯亦言,中道付處於平山等地,更觀彼意云,依此處置,何如?傳曰,允。
迎接都監啓曰,許積定配事,亦爲微探,則俺等只以其罪狀定配事,歸報于上國而已。平山則係是直路,許積若配此,則是添一監司,貽弊必多,雖遠於沿路,似無所妨云。定配於白川,何如?傳曰,依啓。
又啓曰,勅使,使差備譯官傳言曰,明日食前,欲爲往來於闕下,辰初當爲進發云,敢啓。傳曰,當依此爲之,而昨日之行,極爲顚倒,請來官,不得不等待之意,措辭開諭,可也。
又啓曰,諸勅求請,罔有紀極,推捉匠人,其弊不貲,而卽者使都廳摘奸,則分工曹匠人中九名,無緣闕點,分司郞廳推問,則無辭以答,極爲駭愕。當該郞廳推考,色吏囚禁治罪,何如?傳曰,允。
又啓曰,謝恩使事,令李馨長問于鄭勅,則以爲俺等入去,卽當還來,其時竝爲謝恩入送,宜當云,敢啓。傳曰,知道。
又啓曰,鄭勅,使差備譯官傳懇於臣興一曰,方山萬戶,聞有闕云,義州居前主簿張得敬,乃是俺族親,今亦率來,若得此,則生光大矣。自前與令監相親,故試爲言及云,何以爲之?敢稟。傳曰,依願爲之。
又啓曰,勅使出令曰,俺等今十六日,當爲發行,凡分付造作之物,須及十五日使之畢納云,敢啓。傳曰,如此大官之行,只留十日,極爲草草。善爲措辭,更留之意,言之,可也。
又啓曰,因傳敎請留之意,令李馨長言于鄭勅,則答曰,當初自北京離發之時,皇父王有定限之擧,且所管之事,今將完畢,勢難久留,十六日當爲發行云,敢啓。傳曰,知道。
又啓曰,李馨長,以鄭使之意來言,殷山居寺奴玉立,若賜給,則欲使之守直父母墳山,情理切迫,敢爲陳達云,敢啓。傳曰,依願賜給。
又啓曰,見官禮,累日無分付,故今朝使差備譯官微探,則朝廷旣無相臣,事體未安,當待相臣差出後,俺等當爲分付云,敢啓。傳曰,知道。
又啓曰,傳曰,進香使則旣云偕行,而謝恩使之行,何以爲之?必須微探處之事,言于該曹事,傳敎矣。謝恩使差送與否,令迎接都監微探於鄭使後,處置,何如?傳曰,知道。
又啓曰,卽刻諸勅,方登棚上,使譯官傳言曰,羅中使及中大中事知中使一員,卽日來詣館所云,故敢啓。傳曰,知道。以上出都監謄錄
政院啓曰,以義禁府啓目,李翼老照律公事,此律當否,承旨察啓事,傳敎矣。臣專不曉律文,該府奏當是否,誠不敢知,而第以元啓目中,許琥·崔德世等,不捧招不稟報放送之罪論之,則告狀不受理,乃其當律,而姜風上等,在逃就捕,面質見屈者,而不報徑放之罪,論之,則此律似非當律。此公事還出給,使之改入,宜當,敢啓。傳曰,允。
宗親府啓曰,靈安君洙,昨因宗簿寺啓辭,方在拿推矣。此人素以風病之人,獄中經夜,病勢猝重云。罪之輕重,雖不敢言,未及自服之前,若致殞命,則非但關係國脈,亦恐有累於仁恤。本府乃宗室接待之司,雖國事蒼黃之日,事係重大,不可不達惶恐,敢啓。傳曰,差病間,姑爲保放。出本府謄錄
上在昌德宮。停常參·經筵。
領中樞府事李敬輿上疏。大槪,乞寢新命,以便公私事。入啓。答曰,省疏具悉。卿何辭之至此也?予甚缺然,無以爲諭。國事之艱虞,愈往乃爾,卿縱不念予,其奈社稷何?勿爲堅執,速出論道,以濟時艱。
右議政趙翼箚子。請命遞臣職,以安愚分事。入啓。答曰,省箚具悉。卿之本意,予悉知之。卿其須念國事,安心勿辭,速爲出仕。
接見後,藥房·政院·玉堂問安。答曰,知道。
大司諫鄭維城,司諫李弘淵,正言鄭麟卿啓曰,伏見右相箚辭,以昨日臣等所論之事,爲此辭免之擧,不勝瞿然之至。臣等論列,只擧同事之臣,參在席上,而不爲引咎分罪者,薄言相糾矣。右相於當初,旣不與議,則本院之啓,元無混及之意,而至於陳箚辭職,曾所不料。今以臣等忘言之失,致令相臣不安其位,臣等何敢晏然仍冒乎?請遞臣等之職事,入啓。答曰,勿辭退待物論。
禁府,李光勉元情公事判付內,除刑推,議處,同府,許積白川地定配。啓。已上朝報
備邊司郞廳,以進香陳慰使意啓曰,臣之所幹,只是進香陳慰,而査問之餘,或有周旋彌縫之事,則年少譯官等,不知首末。李馨長已爲中使所率,則臣之一行之事,必將越視,且不□屬於中使。以臣行首譯帶去之意,敢啓。答曰,知道。
兵曹啓曰,曹草記,中使入把馬率數,下敎事。傳曰,副使則因勅使分付,旣已減去所把馬,移用於中官之行,可也。其所率,則自外斟酌定之事,傳敎矣。中使羅嶪,今當勅使一行隨往,而其行不干於陳慰使□□行,而病老之人,再度往來,疾病事故,不可無看護之人,譯官一人,使司譯院定送,宜當。備局諸堂上之意,亦如此,敢啓。傳曰,知道。渠身有疾病,所騎馬比前加數定給,可也。
傳曰,館所如是催促云,領·右相速爲命招,使之直往館所。
傳曰,陳慰使齎去之物,其已磨鍊耶?及時磨鍊,可以偕行,雖退行期,不過一二日,速爲定奪,且文書撰出,何以爲之耶?問啓。
備邊司啓曰,臣等方會備局,以待二品以上相集之命,而日已昏黑,分付聚會之際,必至達夜,非但闕下紛擾,閭閻驚動亦非細,故政院已爲分付於吏·兵曹云,待開門使之齊會于闕下,承旨與臣等同議,稟處,何如?答曰,允。
又啓曰,以禮曹啓辭,今此陳慰進香之行,當有文書,而皇父王,今番始稱勅諭,則事與前例有異,鄭使亦言,其喪在皇帝如母,差遣進香陳慰云,則使名卽同皇太后及皇后之喪,陳慰表文及進香祭文頭辭,皇父王前稱號,竝令廟堂急急熟講定奪,何如?傳曰,允事,下敎矣。皇父王旣曰王,則事體與皇帝不同,宜稱殿下,不可稱陛下,而勅使言,其國中尊奉,與皇帝無異,又令陳慰進香,是尊之以皇帝之禮也。以此言之,則宜稱陛下,而今不可斷言用何禮,問於鄭使,亦不明言。竊意表文·祭文,皆作兩件,一稱陛下,一稱殿下,令使臣至彼中,聞見其行用規例,出其一件以呈,似爲宜當,敢啓。傳曰,知道。以上出備局謄錄
迎接都監啓曰,勅使,辰初往來闕下事,傳曰,當依此爲之,而昨日之行,極爲顚倒,請來官不得不等待之意,措辭開諭,可也事,傳敎矣。使李馨長措辭,使之必待請來,則答曰,雖雨勢如此,亦當仍辰初詣闕云,敢啓。傳曰,知道。
又啓曰,傳曰,雨勢如此,而勅使亦來耶?言于都監,使之探候事,傳敎矣。更令譯官微探,則雨勢雖如此,必仍定奪時刻,當爲詣闕云,敢啓。傳曰,知道。
又啓曰,初則五勅皆將詣闕,卽者差備譯官來言,諸勅相議,第四勅則留在館中,四勅當爲詣闕云,敢啓。傳曰,知道。
又啓曰,卽刻四勅會坐西宴廳,招李馨長等,分付曰,卽有議處事,三公·六卿·備局堂上,卽日來會於俺等未就各房之前云,敢啓。傳曰,知道。
又啓曰,差備譯官,又爲來言曰,三公·六卿·備邊司堂上來會事,有□分付,而其中原任,亦不可不竝爲來會云,敢啓。傳曰,知道。速爲進去,可也。
又啓曰,卽刻三公以下,入見鄭使,相議後罷出,而要見判尹,有分付事,催促,仍爲坐堂,以竢入來矣。敢啓。傳曰,知道。
又啓曰,判尹金光煜,卽刻入見鄭使,聽分付出來,辭緣在於大臣啓辭中矣,敢啓。傳曰,知道。
又啓曰,卽刻差備譯官,以鄭使言傳言,二品以上家處女,今日欲爲聚見,而雨勢如此,日勢且暮,不可强令爲之,明日聚見之意,使之啓達云,敢啓。傳曰,知道。
又啓曰,傳曰,諸勅使兩度來臨,殊甚惶感,明當詣館所回謝之意,言于都監,使之傳致事,傳敎矣。使差備譯官措辭言及,則鄭勅曰,自上明日欲爲來臨,極爲感激,而第俺等所管事,尙未停當,豈無他閑暇之日乎云,敢啓。傳曰,知道。以上出都監謄錄
上在昌德宮。停常參·經筵。
大殿,政院·玉堂問安。答曰,知道。
東宮,藥房問安。答曰,所患旣已差愈,湯藥勿爲劑入。
藥房啓曰,時雨方施,品物生氣,伏惟此時,聖上哀慕感愴,當復如何?且近來應接之時,勞神焦思,所傷益多,臣等不勝區區憂慮,敢來問安。答曰,無事。
京畿監司書目,安山呈,以注書鄭時諶,母病危重,上去不得事。啓遞差。已上朝報
備邊司啓曰,文·武·南二品以上,聚問已畢,而判敦寧閔馨男孫女子,左尹許啓,戶曹參判呂爾載,武臣行護軍朴深,陽原君許選女子外,或已成昏,或年歲幼弱,或有全無者,此後則計沒奈何?不得已以此四人,言于館所,而其中亦有疵病云,恐以塞責,逢彼之怒,極爲可慮,敢啓。答曰,數甚零星,此六人,則不可不見矣。
又啓曰,臣等初意以爲,文·南二品以上,必得可備三四之數,不欲竝及於武弁矣。卽者文·南來會之中,已問之人幾盡,而左尹許啓之外,皆以無女子孫女爲言,降此一等,亦以爲無。館所催促甚急,搜出無路,事極悶迫,武弁中二品以上,竝爲一體推問,何如?答曰,依啓。速爲擧行。
又啓曰,今此擧措,在古亦罕,猝然當之,大小驚懼,此天理人情之所必至,但若或因此生梗,終至難處,則上關國家,其患難測。捐一女子,以紓國難,人臣之所不敢辭,況於宗戚中,已有屬意處,傍及外廷,似是過慮。如以霎時出見爲憚,隱諱不出,則是欺罔也,欺罔君上,自有其律,早晩婚嫁,非可誣之事,儻有今諱後現,□以此律之意,承旨傳命時,以此竝及,何如?答曰,依啓。
又啓曰,臣等與備局堂上,自闕下來詣館所,使李譯通于館所曰,二品以上女子及孫女,盡心搜問,只得四人,方爲聚集,此外更無可得之路云,則李譯入去,還來傳諸勅之語曰,二品以上食祿者,不下二百人,二百人之女子,必不下百人,而所擇若是其少,何也?此四處女父祖名,卽須書給,其餘隱匿者,吾自有摘發之路。今且如以二品以上爲不廣,則三品官女子,竝爲抄擇,今日內來告,使之及時看審云,而祈姓者,最爲嗔怒,至以輕蔑爲言云。臣等以勅書中,只擧大臣,下及於二品,旣非勅意,況旁侵不已,至於三品乎?大槪,藩國卿相之女,猶不敢上配極尊,況以三品官女子,豈敢當今日之選乎?且二品以上聚集之時,閭閻騷擾,達夜靡定,三品招問之擧,繼此而又起,都下人心,益致驚恐,決難開端。無已則就二品中女子一兩人,在近郊者,亦爲率來矣。朝臣如此重事,豈不欲盡心?事勢如右,竭心搜訪,如是略少,徒切悶迫云,則李譯,復以鄭勅之言來傳,丁丑約婚之後,皇帝命已之,特用寬恩也。因近來朝廷做錯,使此患更起,是誰之咎?自上至誠奉行,宗室不過百人,而出示處女,至於十六人,朝廷以百官之多,只欲以四人塞責,俺等何論二品三品?朝臣女子三四十人聚見後,如有可合則擇之,無則見而歸奏而已。俺等不必督過,有則有云,無則無云,可也云,在我無可增之勢,在彼有務多之心,恐嚇督迫,愈往愈甚。今若更爲提起三品,則搢紳間驚動,輦轂下騷屑,必甚於昨夜,今日不如是,則計沒,奈何?臣等罔知所處,不得已使李譯,或先抄四人,今日揀擇,或加得若干,待明日看審事,措辭探問矣。李譯來言,以前兩款力陳于鄭使,則今日已暮,待明日必得六十人以來,使俺等早爲往見云,六十之說,雖是虛張,而細問於李譯,則必不下自內揀擇之數,方可塞責云。今日朝家,費盡心力,告諭備至,辭意嚴明,二品以上,通文·南·武,只得六人處子,三品官未知幾何,而能得十許□□恐未易也。然不可坐而等待,明日亦待開門,齊會賓廳,一如今日之爲,何如?答曰,知道。
又啓曰,傳曰,宰相處女,勅使如是催促,處女則多少間抄出,而揀擇處所,亦當預定,□□速爲定奪,可也事,傳敎矣。處女抄出之意,已令判尹臣金光煜回報,而揀擇處所,則已定於掌樂院,使該官一行缺處女揀擇時,自上亦許便殿接見,大臣何敢見我於公廨,獨不可接待於其家乎?其意所在,實所未曉。設如其言,臣等家舍,一則狹隘無形,一則僻在窮巷,俱極難便。自館中或謂,金自點家舍方空閑,一時借用無妨云,此亦未知恰當,亟令都監,措辭定奪,何如?答曰,公廨猶以爲未安,豈敢以僻巷陋麤私室,降臨諸大人之行乎?事體不當之意,措辭開諭,十分不得已之後,以此措辭,亦可矣。以上出備局謄錄
迎接都監啓曰,卽刻諸勅,會于上勅使之房,招差備譯官言,昨日分付之事,何至今無黑白耶?處女看見處所,定於何處耶?擧行形止,速爲來言云,敢啓。傳曰,速爲定奪回報,可也。
又啓曰,卽者大通官韓巨元,言于差備譯官曰,諸勅,將有出行之擧,夫馬斯速立待,問當往何處,則答曰,昨日有別處看處女之言,故有此分付云。臣等以廟堂,時方聚會諸宰,査其有無定奪後告稟之意,回報矣,敢啓。傳曰,知道。
又啓曰,卽刻差備譯官,以韓巨元言,來傳於臣興一處曰,前主簿徐尙國,卽小人妻父,願得一邊將,以爲門戶生光之地,願大監特爲周旋,以副區區之望。且前守門將姜致龍,卽渠異姓四寸,願得六品帖文云,將何以處之乎?敢稟。傳曰,依願施行。
又啓曰,大臣來會館下,以處女四人已得之意通之,則不可如此塞責,二品以上中,如難更得,則不限品秩,更爲抄擇,明早聚會來告云。故大臣書啓後,仍爲罷出,措語多少,詳在大臣啓辭中矣,敢啓。傳曰,知道。
又啓曰,鄭勅所懇,張得京依願事,傳敎矣。十六日定爲發行,其前別無爲政之事,令該曹口傳差出,卽副其望,何如?傳曰,允。
又啓曰,日前勅使,自闕內還來,則承言問安,例也。又以遊觀事往來,則都監郞廳,以上命問安後,馳告政院,亦例也。今者處女看擇後,亦必有問安之擧,依前例都監郞廳問安後,馳告政院之意,敢啓。傳曰,知道。
又啓曰,卽刻鄭使,招致軍色書吏,及大平館庫直等,分付曰,家丁等出入非便,上使房前南樓下四間,及東樓下三間,前爲出入處,則使之全壁,南樓下四間門,則以南邊作門,東樓下三間門,則以東邊作門,皆作溫堗。且東樓下東邊二間,不爲修改,作溫堗,三使廚房則寢室至近,煙氣常漲,坐不安席,退改造作于南井門近處,宜當。自舊東門北隅內南井門,其間築墻極高,以爲內用之地,上旁東邊,下房及廚房等處,修改精造,以爲一使入接房舍,而東邊退補加造,宜當。小東門及墻垣,盡爲撤毁,廚房則東墻階下造作,亦可,東北外垣墻,極其高築,莫使見閭閻頭目,廁室則米麪色所入處,東邊爲之,而俺等出去後,卽爲始役,從速造置云云。以此見之,則前日入去不久,又爲出來之言,似不虛矣,令該曹料理事分付,何如?傳曰,允。
又啓曰,備邊司啓辭,以公廨開諭事,傳敎矣。卽將□意,令李馨長措辭開諭,則主上之意如此,於公廨聚見,宜當云,以掌樂院設行之意,敢啓。傳曰,知道。
禮曹啓曰,傳曰,陳慰使拜表日,速爲選擇,言于館所,以爲探試,可也事,傳敎矣。拜表吉日,令日官推擇,則今三月二十六日·三十日爲吉云,以此兩日爲定之意,使李馨長探試於鄭使,則鄭使言,俺等回還之後,本國自當爲之,使行之遲速,非俺等所知云。蓋其意,必欲使之急行,以及於其行,更令日官,以二十日推擇之意,敢啓。傳曰,知道。以上出都監謄錄
以李翼老定配單子,傳曰,以徒三年,使之改付標。出禁府謄錄
上在昌德宮。停常參·經筵。
傳曰,明日當爲親祭之意,知悉擧行。
政院啓曰,伏見傳敎,望祭欲爲親行,臣等方擬以此事稟停之際,聖旨遽下,不勝驚惶憂㦖之至。玉候正在調攝之中,行禮之難,添傷之虞,有不勝言者,而殿下旣以爲小愈,不足爲虞耶,則臣等亦不敢復以此瀆陳,而試觀今日雨勢,絶無開霽之望,三日爲霖,蒸鬱如夏溽。此際中傷人氣,有甚於風寒,閭閻平人,亦且深戒,而況於玉體乎?而況於調攝之中乎?且館所回禮雖退,必在於明日,一日之內,曉行親祭,晝爲動駕,決不可堪,而決不可爲也。祭必有齋,齋必有靜處,而不□可以專致敬,今日公事倥傯,聖慮擾攘,其能致濟濟□□之誠乎?事勢至此,親祭無一合當者,過此以後,無非致孝伸哀之日。伏乞聖明,深加思諒,勉抑至情,明日望祭,亟命攝行。答曰,決難允從之意,已諭于左承旨矣。
藥房啓曰,伏承無事之敎,臣等竊不勝喜幸之至。卽者伏見永思殿望祭親行之敎,殿下哀慕罔極之懷,雖出於萬萬,冒夜行祭,雖在常人,困憊成疾者頗多,況在殿下,哀疚服藥調攝之中乎?數日來寒雨達夜,濕氣侵人,行祭陟降之際,所傷有倍於前,臣等不勝區區憂慮。明日親祭,極命停止,以副臣民庶幾無疾之憂,不勝幸甚。答曰,予意已諭於政院,勿爲煩啓。
再啓曰,伏承批答,予意已諭於政院,勿爲煩啓爲敎。臣等不勝㦖鬱,群臣等非不知煩瀆爲未安,而殿下哀疚之中,一失靜攝之道,則其於臣民之慮,如何?亦在宗社之憂,如何?臣等反覆思量,雖□煩瀆之罪,猶不知止者,正在於此矣。況齋戒之爲名,一其心而淨其心之謂也。客行交接之際,其爲薰炙,旣不淺淺,而文書傳語往復,絡繹不絶,則其可謂淸齋之道乎?近來殿下氣力,雖勝於前日,動作應接之間,焦竭思慮,其爲損傷,豈有極乎?臣等私憂過慮,不避煩瀆,敢此再籲。伏望亟停親祭之命,不勝幸甚。答曰,已喩毋煩。
賓廳,領·右相啓曰,伏見明日望祭,有親行之敎,政院·藥房之啓,皆未蒙允,臣等竊不勝憂慮。竊計累月調攝之餘,玉候時未平復,餘症猶在,方此春雨連日,氣甚蒸濕,感傷甚易。若於此際,强勞玉體,冒夜行祭,則哀痛攻於中,陰氣襲於表,非但新感易乘,亦且舊症添發,豈非可畏之甚乎?況客使在館,思慮之煩,接應之勞,倍甚常日,若小或失攝,有不安之節,則其於待客,必不能無欠闕,此尤不可不愼戒處也。伏請深思愼疾之道,俯循群下之望,明曉祭奠,亟命攝行,不勝幸甚。答曰,予意已諭于藥房,勿爲煩啓。
再啓曰,臣等竊慮,調攝之餘,玉體猶未平復,勉强行祭,必有添傷之患,況當客使接應之際,勞傷必甚,當此之時,尤當十分愼重,故敢將群下之情,冒昧敢達矣。誠意淺薄,辭不達意,未蒙允兪,無任悶慮之至。伏惟聖心,哀慕之深,曷有其極?所以不顧玉體之損傷,而必欲致其如在之誠也,然在聖人愼病之道,豈容如是?況客使接待,所係非細,臣等之請,豈容但已?伏請反覆深思,亟停親行之命,不勝幸甚。答曰,已喩毋煩。
政院再啓曰,臣等以明日親行,決不可堪,而決不可爲之意,瀝血陳啓,而伏承決難允從之意,已喩之敎,臣等相顧含涕,無以仰達。臣等雖極無狀,粗有知覺,則非不知如不祭之誠,出於聖孝罔極之情,而當國事到此之日,聖上之費慮接應之勞,固已多矣。況寒雨成霖,陰濕侵人,玉體未寧之中,添傷之患,在所必至,臣等憂悶,曷有極哉?且念今事機一□□□聖上旣不可以坐齋廢酬應,則恐不得專一於虔誠靜齋之道。伏願聖明,更加思量,少抑至情,□□親祭之命,臣等區區煎慮之至,不得不敢此申啓。答曰,已諭毋煩。
備邊司啓曰,臣等□□所,則未到之前,車正使,以揀擇遷延論責鄭勅,鄭勅□□使整人馬,將爲出城,俄而諸勅出坐西廳,招三公·六卿。臣等進去,則鄭勅曰,國王盡誠,宗室處女,多數出見,朝廷則初見皇勅,已知其中有大臣之語,而不爲動念。自此分付,今已累日,而一向遷就,欲以若干塞責,此不過故爲誤事,欲害國家之意。臣等答曰,公卿輩,率皆年老,女子壯者已嫁,雖有兒孫,亦皆出嫁,弱者未滿十歲。此事□之必□□□之中,亦有宰臣,吾等若隱己之出,而抄及他人,則其肯心服而無言耶?士大夫間,雖欲隱諱,不可得也。況諸大人等,或可欺也,君上,其可欺乎?願曲諒弊邦事勢,各別善處云,則鄭向諸勅有所云云。鄭又以該勅之言謂臣等曰,無多談,只有二款事,止此而已耶?可得加出耶?執一言之。臣等曰,如有餘力,豈敢不盡心?公卿有女子可年者絶無,已盡陳白,二品以上,一一搜括,僅得此數。此外,若久緩日字,使之求覓於外方,則或可得一二人。至於城中,則已盡抄出,此後雖被罪責,更無容力地。我國,其於大國分付,事無大小,皆爲曲從。若有多得之勢,豈獨於兒女子,如是顧惜,而自取違誤之罪乎?鄭勅向諸勅,有所言說,諸勅點頭,頗有和色。鄭勅曰,罷歸掌樂院,則俺等當馳往揀擇云,故臣等來待于掌樂院之意,敢啓。答曰,知道。
又啓曰,今日招問時,現出只若干人,竝昨日所得纔滿十五之數,而其中門地姿容,可副彼人所望者,亦必無幾,今雖往告,似無句當之理,臣等百爾思度,無以爲計。承命招問之外,崎嶇苟且之事,無所不用其極,人心擧皆先私,利害交迫目前,人臣分義,朝廷命令,無所容於其間,此後更無所爲。不得已以實數往告館所,而嗔責之患,固不足恤,恐因此生梗,極爲悶慮。臣等俱以無狀,忝在公卿之後,當此臣死之日,豈敢小有怠忽,而只緣計慮淺短,又値逆境,竭心勞悴,終無一毫之補,妄□都下驚動亦非細,故緩急之際,或未免歇後之失,極爲惶恐,敢啓。答曰,知道。
又啓曰,以政院啓辭,諸處餞慰,竝不□□弘濟院,亦當一體停止,而上年大臣,則稱以祗送,承□□稱以問安,亦皆出往,則□亦依此出往,似不可已。且此行旣稱大官,待之異於前規,上來時,則大臣重臣,相繼出迓,而回還時,則一不慰問中路,亦似落莫。中路問安與否,令廟堂議處,何如?竝此仰稟,答曰,依啓事,傳敎矣。諸處餞慰使,雖不下送弘濟院,大臣·承旨出往事,及遣重臣中路問安,則依上來時施行□□,宜當,敢啓。答曰,知道。以上出備局謄錄
迎接都監郞廳,以領·右相意啓曰,臣等先往掌樂院,俄而五勅一時來到,看審處女,卽爲還館。臣等隨往館所,則五勅仍坐西廳,招臣等及六卿·判尹,臣等與吏·戶·兵·刑·工判及判尹入坐,則鄭勅傳言曰,俺等往見處女,無一人可觀者,必擇一樣庸劣人以試之也。臣等以惶恐之意,盡心之狀,措辭答之,則鄭勅傳諸勅之言曰,今則如斯而止,此後如有隱匿而現發則,其事不細云。臣等致謝罷出。近以此事,朝廷閭巷,一倍遑遑,而今得完了,極爲多幸。大槪,臣等數到館所,審察形勢,自上遣中使送言彼人,極以爲感幸敬重,朝前嗔責,午後快解,實由於此。今旣結末,臣等仍爲罷出之意,敢啓。傳曰,知道。
又啓曰,卽者差備譯官,以勅使之意來言,處女看擇事,昨已遷延虛過,今又不爲回報,未知已聚會於何處乎?當卽往見云,敢啓。傳曰,知道。
又啓曰,大通官言于夫馬差使員,人馬急□責立,問其緣由,則以不知答之,顯有發怒之色,一邊令差□□官□處女□抄□大臣,定奪來報後,發行之意,丁寧□□□,若或不意出來,則阻塞甚難,極爲悶慮之意,敢啓。傳曰,知道。
又啓曰,大通官卞蘭,使差備譯官,請懇於臣興一〈曰〉,穩城居前司果李參,小人族下,願得一邊將,以爲生光,或啓知,或大監周旋,以爲蒙德之地云,何以爲之?敢稟。傳曰,依願爲之,而事甚不可,每每不得爲之之意,措辭言之,可也。
又啓曰,卽刻諸勅,似有怒色,促入騎馬,未知□□,極爲悶慮之意,敢啓。傳曰,知道。
又啓曰,諸勅使到掌樂院,看審□處女後,卽還館所,而三公·六卿,皆令來會館下云,敢啓。傳曰,知道。
又啓曰,今日處子揀擇事,已爲無事結末,而鄭使頗有德色,此時別遣承旨,獨於鄭勅致謝,則似合權宜,敢稟。傳曰,獨謝於鄭勅,似未妥當。從容致謝,可也。以上出都監謄錄
政院啓曰,臣馳詣館所,以上敎,措辭傳致請留之意,則諸勅使,使差備譯官傳言曰,遣侍臣請留,不勝感激。俺等今番之行□□□前日,則往來所幹之事,旣重且急,一刻遲留,極以爲悶。明明日則不可不行,故勢難依遵聖敎,惶恐未安云,敢啓。傳曰,知道。明日則勅使來此,予當親請大臣,今日內往爲請留,可也。出備局謄錄
江原監司書目,永思殿二月朔□獐,闕封,麟蹄縣監柳仁聲,罷黜事。朝報
上在昌德宮。停常參·經筵。
大殿,政院·玉堂問安。入啓。答曰,知道。
藥房啓曰,昨日親臨行祭,陟降勞動,玉候,何如?夜雨又作,寒氣猶峭,臣等不勝區區憂慮,敢來問安。答曰,僅得無事。
接見後,政院·玉堂問安。入啓。答曰,知道。
政院啓曰,近來都民病出者,幾何耶?問于兩活人署,以啓事,命下矣。前日自上軫念,至有藥物劑給之命,臣待罪該房,仰體如傷之德意,十分善爲救療事,別加申飭,限以五日,每捧擧行矣。今承下敎,招致東活人署別提林□□,西活人署別提權穆,病人實數,使之書呈,則東活人署。則二月初十日擧案後,都數一百四十一名,其中物故者二名,卽今留幕之數,則五十二名,其中永差者十一名,向差者二十四名,苦痛者十七名矣。西活人署,則二月初十日擧案後,都數一百十名,而物故者四名,卽今留幕之數,則五十四名,其中苦痛者十二名,向差者二十三名,永差者十九名矣,敢啓。傳曰,知道。前日劑給之藥,有效云耶?病人今猶不小,其藥有效,則加劑給,可也。
明日,勅使館所回禮時,出宮。初嚴巳初一刻,二嚴巳初三刻,三嚴巳正一刻。已上朝報
迎接都監啓曰,以備邊司啓辭,傳曰,先問于鄭使後爲之,可也事,傳敎矣。使李馨長探問于鄭勅,則以爲疑信之事則陳奏,可也。今則不然,奏文中明白言之,詰問之際,邊臣則以不知發明,領相則旣已自服,自此以何事,陳奏辨明乎?若以非領相所爲,自上當之,則言辭似不切實。若或以他事,張皇分析,則必以巴使査覈,爲不實之歸,到彼巴使以爲自明,歸咎朝鮮,則事涉相訟,事事不順,不如不爲云。蓋鄭之本意,以文書往復,爲渠所大忌惡之事,與鄭相議,萬無肯許之理,惟在廟堂量處,敢啓。傳曰,知道。
又啓曰,諸勅差備譯官來言曰,東正使,招第五使相議後,使譯官言于臣等曰,俺等雖無貨賣之物,一二等欲以所得三物,換得靑黍皮·水獺皮·匣枝三·白綿紙以去,願以吾等之意傳之,明日使之和賣,無使落莫云。三等雖不在此等之類,而只擧一二等,其數亦將四十餘員,必是抑賣之計,極爲難處。雖以十分勢難之意,措辭防之,必不能阻遏,極爲可慮,緣由,敢啓。傳曰,知道。以上出都監謄錄
備邊司啓曰,自前我國,被誣於上國,則必擧國遑遑,專价陳奏,痛辨而後已,此分義事體之當然,今日則固不可據此爲言,而其爲切迫,利害與前日尤有甚焉。旣謂致疑於彼,至於降勅切責,畢竟首相·重臣,俱被重罰,而我國有若細故然,則彼必反以爲疑。自上前後接見之時,必有因此引咎之擧,而接見時說話,臣等未及聞知。今日是彼告辭之日,與前閑說話有異,自上深陳,被此誣罔,不能自安,將別遣使价,陳奏痛辯,以解一國冤悶之意,措辭言及,則恐爲合宜。惶恐,敢稟。答曰,知道。別遣使价,陳奏痛辨之意,先使譯輩探試後處之,可也。出備局謄錄
中路別問安使金光煜,出去。朝報
上在昌德宮。停常參·經筵。
自辰時至未時,日暈。
大殿,政院·玉堂問安。答曰,知道。
藥房啓曰,昨日引接客使之時,玉體動作,勞憊必多,而雨後寒氣,夜來似緊,臣等不勝憂慮之至,敢來問安。答曰,無事。
大司諫鄭維城上疏。大槪,應在推勘之中,不可一刻冒法仍帶,而前患賤疾,十分危篤,濱死之身,末由致舁,闕下引避,祈免無期,不得已陳懇,乞令鐫免事。入啓。答曰,省疏具悉。爾其勿辭,調理察職。
大駕詣館所後,藥房·政院·玉堂問安。答曰,知道。
還宮後,藥房·政院·玉堂問安。答曰,知道。
明日慕華館擧動時,出宮,初嚴寅正三刻,二嚴卯初二刻,三嚴卯正一刻,開門罷漏時。
領議政李敬輿,都承旨尹順之,弘濟院出去,京畿監司崔惠吉,勅使祇送事,境上出去。已上朝報
備邊司啓曰,以迎接都監啓辭,辨誣陳奏,令廟堂量處事,命下矣。從前大小事,必探知鄭意而後爲之,蓋闢闔操縱,皆出其手,不如是,非但不成,或致生梗故也。但今此奏文,非救解兩臣,只陳挾倭恐動,修城鍊兵,其志將欲何如等語,實爲一國至冤極痛之意而已,非有涉於巴使,令都監,更以此意,從容說破,探問後處之,何如?答曰,允。
又啓曰,勅使離發之日,呈文申辯之意,入啓,蒙允矣,今構呈文,別單書入,以備睿覽,敢啓。傳曰,前日呈文之擧,探試後爲之之意,啓辭矣,彼旣許之耶?不爲先通,猝然呈之,則彼必見怪,或不無輾轉生梗之患,深思爲之,可也。曾於庚辰年,亦未聞有呈書自明之擧,尤難率爾矣。
呈文別單,伏惟諸老爺閤下,奉承皇上明命,來宣下國,大小臣民,瞻仰福星之光,莫不爭相翹抃,灑然如獲再生,若有悶迫冤痛之情,則安敢不及時奔走,徹聞於咨諏之聽乎?今此査問之擧,實由小邦過慮,敷奏之失,天地之大,日月之明,必有以諒恕之也。仍念上年冬奏內之辭,非有一毫他故,只以倭人情節,巧詐難測,邊官被敺,悖語多端。且以耶穌宗文之事,故爲執言生釁之計,小邦臣民,日夜憂懼。如此事情,必先稟告於天地父母之前者,無非小邦事大無隱,有懷必達之義,而第其陳奏之書,措語未瑩,辭不達意,以致皇上勅諭諄切,一國群臣,徊徨隕越,跼天蹐地,無所措躬。至如修城訓兵之事,大國之禁,旣聞命矣,不敢率意擅行,乃以陰雨綢繆之意,預爲妄稟於黈纊之下者,蓋以海寇,若或竊發於不意,大國之拯援,勢所未及,敢爲先事有備之計也。區區實情,亶在於此,而恭竢大國之處分而已。若無允可之命,則安敢一毫自擅於其間乎?仰惟皇上威德,廣被無外,率土之濱,盡入版圖之中,此正千載一時也。況我小邦,荷先皇再生之恩,有萬世難忘之義,環域臣民,竭忠盡誠,父勉其子,兄勖其弟,思有以小補洪造之萬一,而不幸文字措語之失,致有今日査問之命,獲罪于天,夫復何辭?自承査命之後,小邦臣民,惴惴慄慄,不知死所,而猶恐終未暴白於天日之下。伏惟諸老爺,曲加哀憐,勿以干瀆爲罪,轉達實狀於朝廷之上,特垂洞察而矜恕焉,則小邦宗社庇賴之恩,臣民感戴之誠,當與山礪河帶,而永世無替矣。卑職等不任危迫悶蹙于中,略陳下情,極涉僭越,惟老爺諸大人,裁恕焉。
又啓曰,以本司啓辭,傳曰,呈文之擧,彼旣許之耶?不爲先通,猝然呈之,則不無輾轉生梗之患,深思爲之,可也事,傳敎矣。臣等來在館所,問于李馨長,則云,必有害無益,而及入見諸勅,聽其所言,則其意落落。若見陳辯之文,則必至生怒,故臣等相議定不爲云矣,敢啓。答曰,知道。以上出備局謄錄
迎接都監啓曰,以政院所通陳慰使行期差退之意,使之微探,則俺等之行,實是急迫,陳慰使似當一時作行矣。俺等入去,或留數三日,或七八日,還卽出來事,未能預度,而使行未及入去,逢於中路,則非但陳慰後時之爲未安,其間亦必有難處之患。使行雖發二十日,必兼程入來,可及俺等之行,又爲一兩日差遲,則必致中路顚沛之患,十分參酌爲之云,敢啓。傳曰,知道。
又啓曰,勅使,使差備譯官傳言曰,差遣醫員之意,本爲治療行中病患,而前日下送醫官,不知鍼術,亦不知藥理。此人之代,以鍼灸完禮,定送云,敢啓。傳曰,依啓。
又啓曰,卽刻差備譯官,以鄭使之意來言曰,自上還宮後,三公·六卿·兩司全數,承旨入直外,諸會館下云,敢啓。傳曰,知道。
又啓曰,勅使北京所報狀啓,稱云,定送禁軍,傳致義州,轉送鳳凰城云,故卽刻發送之意,敢啓。傳曰,知道。
又啓曰,弘濟院歷入與否,使譯官微探,則加造家舍爲點被,雖當入見,當以俺等所持茶,相飮以去,大臣·承旨勿爲出待云矣。臣等更與李馨長相議,則勅使所言雖如此,在我道理,不可不往云,敢啓。傳曰,依例出往,所啖之物,亦爲待候,可也。
都監郞廳,以領·右〈相〉意啓曰,臣等隨駕後,卽齊來于館所,使譯官通來會之意,良久乃招入至西廳,與諸勅使相揖坐定。鄭使傳諸勅之言曰,所以招來者,有欲言說之意也。得罪上國之人,乃復收用,與於國論,而聞俺等之來出去云,欲爲査處,而旣罪領相及禮判,若更有所査問,則必致騷屑,主上亦必有不安之意,故置之矣。又曰,李景奭·趙絅所犯不輕,與之同事者甚多,俺等非不知其人,而亦恐騷屑,竝置之不問耳。臣敬輿答曰,年過八十之人,氣力精神,頹敗已甚,退處鄕舍,雖因國恤,轉爲入來,如是老耄之人,有何干與於論議?此諸大人,不知小邦事情,而有此言也。臣翼又言曰,我國曾被倭禍,極其慘酷,至今人情皆畏懼。近者亦有倭情異常之端,人皆以此爲慮。奏文之意,乃國中人情所同,而今此奏文初製時,旣不覺其誤,而他人見者,皆汎然看過,不能致察,有此錯誤,諸勅使不察我國本情而言也。鄭勅不解聽臣之主意,乃謂右相,亦同參也,多費辭說,與之辨明,而終不解聽。乃曰,此言非矣,然乃置之云。鄭勅又曰,在本國聞此國朝廷,新人攻擊先王舊臣,大誤國事。欲爲査問,而亦恐騷擾不爲,今後大臣,勿復令有如此事。臣敬輿曰,諸勅使雖多聞訛言,來此見之,有何可疑之事乎?鄭勅曰,領相·禮判皆有罪安置,豈無可非之事乎?相揖罷出之時,臣敬輿與諸臣,皆跪而言曰,我國至誠事大,本無一毫可疑之心。須量此意,歸報皇帝,使小邦臣民,皆得安心云云,則諸勅相顧而笑曰,是矣。仍揖而退出之意,敢啓。傳曰,知道。
又啓曰,今日別茶啖,依例排入之意,敢啓。傳曰,知道。以上出都監謄錄
上在昌德宮。停常參·經筵。
夜三更,月犯房第二星,白雲一道如氣,起自坤方,直指東方,長十餘丈,廣尺許,良久乃滅,月有兩珥。四五更,月暈兩珥。
大殿,政院·玉堂問安。答曰,知道。
藥房啓曰,昨日擧動,勞憊必多,伏未審夜來,哀疚調攝,何如?臣等不勝區區憂慮之至,敢來問安。答曰,無事。
大駕,詣慕華館後,政院·玉堂問安。答曰,知道。
伴送使元斗杓,出去。傳曰,捧上言。
還宮後,藥房·政院·玉堂·二品以上·六曹·大司憲問安。答曰,知道。
校理金佐明上疏。大槪,乞遞職名,隨往老父于中路事。入啓。啓下該曹。
府啓,凡奉使之臣,銜命出疆,責重專對,則片言得失,所關非細。其於問答之際,不可不隨事吐實,明白說破,俾無未盡之蘊,而謝恩副使李時昉,於金自點被罪之問,只以侍藥不勤爲對,全役其顯著罪目。至於歲幣請減,初無朝廷分付,而擅自發說,其意雖出於利國專之之義,而終未免致責於勅中,其不能觀勢善對,貽患國家之失,大矣。請謝恩副使李時昉,罷職不敍。答曰,倉卒失對,勢所然也,不必深論。
大司諫鄭維城初度呈辭。入啓。給由。
右副承旨吳挺一上疏。大槪,母病危劇,不忍暫離,乞遞職名,專意救護事。入啓。
兵曹參判李厚源妻金氏身死,服制已行十五日,出仕,何如?啓依所啓施行。已上朝報
以義州府尹·平安監司等狀啓,傳曰,卽刻爲備局坐起,擧行諸事,急急稟處。出備局謄錄
傳曰,無勅書,則似無迎勅擧措,仁政殿當爲接見,此意言于該曹,儀註磨鍊入之。
禮曹啓曰,今此客使入京後,仁政殿接見時,茶禮諸事,一依回還勅使時例,預備以待事,分付各該司,何如?傳曰,允。出司饔院謄錄
上在昌德宮。停常參·經筵。
義州府尹書目,勅使一員,十六日越江出來事。
答右副承旨疏曰,遞差。
大殿,政院·玉堂問安。答曰,知道。
藥房啓曰,連有引接客使擧動之餘,昨日遠臨郊外,恐有勞傷之候,而夜間亦有時急狀啓,酬答之際,亦必有心慮之不安,臣等不勝伏慮之至,敢來問安。答曰,無事。
大司諫鄭維城再度呈辭。入啓。給由。
吏曹啓曰,承旨有闕,政事,取稟。傳曰,當日爲之。
榻前大司憲南銑所啓,謝恩使李時昉失對之事,昨日論列,而聖批以不必深論,爲敎。臣等之意,亦非必欲深論,不可以備局請推塞責。許積之事,亦待彼發言而後罪之,極涉未妥。今此罷職不敍之請,實非深論,請勿留難,亟許允從。上曰,不允。
吏曹判書李時白箚子。大槪,夜赴備局之坐,素患添劇,輿載徑還,不能擧頭,未赴召命,惶恐待罪事。入啓。答曰,省箚具悉。卿其安心,勿待罪。
吏曹啓目,粘連啓下云云,校理金佐明疏內辭緣,情理切迫,帶職往還,事涉難便,似當依願遞改,而經幄之臣進退,自下不敢擅便,上裁,何如?啓依所啓施行。
謝恩使仁興君,書狀官姜與載。
備邊司啓曰,卽見義州府尹·平安監司·伴送使等狀啓,極爲驚怪,毋論所幹輕重大小,接待酬應等事,尤爲罔措,臣等亦未知所以爲計。其中遠接使,尤當急急差出發送,而稟定之際,恐致稽滯,前判書林墰,差遣館伴,則前館伴仍差,爲當。新年勅行,想已迫近,迎慰使則有宴享等禮,勢難急遣,別遣承旨問安,未知如何。或云特遣中使,以致別待之意,爲宜云,竝此仰稟。駕轎依伴送使狀啓,有處借送無妨,他餘應行事件,令各該司急急擧行,何如?答曰,依啓。無勅書云,遠接使稱號,如何?問安則別遣承旨,可也。
又啓曰,云云事,傳敎矣。以常時規例言之,旣無勅書,則儐接之臣,宜以接伴使稱號,而此則與前來勅使,似是一體之行,區別伴臣之號,恐或致訝。待彼之道,不必較爭於名號之間,仍以遠接使稱號,何如?傳曰,允。
又啓曰,今日榻前,自上特念一路各官供億難堪之弊,除給米穀,分給各站事,命下矣。臣等問于戶曹,則上年黃海道田稅米太五千餘石,留置于延安·白川·江陰等五邑,京畿則直路稅米,盡送於山陵,若非江都所儲,則似難趁卽輸給云。延白等處稅米四百九十石,除出分給黃海七站,江都儲米二百八十石,除出分給京畿四站,而令兩道監司,參酌過站·宿站及邑之殘盛,每站題給四五十石,或六七十石,使竝定出站之官,均一蒙惠,以除疲氓一分之弊,何如?答曰,依啓。江都米,則以去秋還上未輸納者,分給,可也。
又啓曰,卽見義州府尹沈澤後來狀啓,觀其所爲,似是朝者榻前諸臣之臆度,而隱祕不露,微發民生難堪之說,語意叵測,莫知端倪,前頭酬應,極爲可慮。無惜重賂,密密探問,罔晝夜馳啓之意,伴送使·接伴使及兩道監司處,祕密行移,何如?傳曰,允。
引見時,領議政所啓,江都還上米,還納本府之擧,大爲民弊云,蕩滌勿捧,何如?右相曰,雖難蕩滌,給於民役補用,何如?且平安道六斗米蠲減之擧,民多蒙惠,黃海·京畿等道,亦爲一體軫恤,宜當,而其中京畿尤甚矣。上曰,京畿則聞見所及,故知其如此,而至於遠道,何處不然?領相曰,六斗米減捧之擧,誠爲幸甚。人主何重經費,而且民隱,自上因備局一番啓辭,卽爲允從,此實天地父母之心也。自古未有以經費不足而國亡者也,願聖上,常例此心,則豈非民生之福也?上曰,江都則與他處有異,還上之數,亦未知其幾何,出而相議,量宜減給,以補民役,可也。領相曰,今此出來之使,旣無勅書,則雖無郊迎之擧,弘濟院接待之事,何以爲之?上曰,前日亦有無勅書出來之時矣。金判府事曰,其時臣曾爲都承旨時,與領議政出往弘濟院,遇於中路矣。刑判尹履之曰,前日右相所陳陵役米布,補用於此勅使,何如?上曰,此言,何如?右相曰,此則戶·兵曹貸用,而令外方償之者,米則今未及上來矣。尹履之曰,戶·兵曹則雖難擧論,而各衙門米布,量宜除出,何如?右相曰,宣惠廳所納,減除補用,似爲便當。上曰,不可卒然除出某處之米布,出而相議爲之,可也。
引見時,上曰,出來之使,初則巴使之下,祈使之上云,而今見伴送使狀啓,則乃第四使之上云,以接伴使稱號,差送,可也。
政院啓曰,不意勅使,又爲出來而已去,五勅當留坡州云,陳慰使,二十日勢難發行,今日方物封裹,姑退於後日。遠接使,當以此意,告知於鄭勅,竝令禮曹措辭移文,何如?傳曰,依啓。以上出備局謄錄
迎接都監啓曰,北京使臣一員,今日當爲入京云,接待等事,萬分緊急,以前日啓下都廳員役,仍令察任之意,敢啓。傳曰,允。
又啓曰,都廳任善伯,今日政,移授順天府使,其代議政府舍人權堣,差定之意,敢啓。傳曰,知道。
又啓曰,卽因差備譯官,聞明日東西副使兩員及衙譯一員·二三等四人竝七人,明早發送,而行色甚忙,接伴使及京畿監司,使之落後云,敢啓。傳曰,知道。
又啓曰,卽者李馨長來言,陳慰·進香使,何日發程乎?欲知發行之日,言送于先去勅使之行,而中使則俺等一時入去,揀擇處子定奪矣,今則俺等不爲入去,中使無可爲之事,亦令勿爲定送云矣。使行則前定擇日二十六日發行之意,言之緣由,敢啓。傳曰,知道。
又啓曰,東西副使出去時,百官祗送使,使譯官微探,則接伴使·京畿監司旣令落後,則百官祗送,亦勿擧行云,敢啓。傳曰,知道。
又啓曰,卽見遠接使狀啓,則諸勅還來,當直入館所云。今日若有擧動,則宜有分付預備之事,敢此仰稟。傳曰,勅使入館,則不當擧動,知悉擧行。
備邊司啓曰,淸將渡江,氣色有異他行,所幹之事,不肯微露其端,方切悶鬱。卽見平安監司狀啓,大通官私語相識之說,雖未知十分的實,而大槪,似不出在此所料,彼連續送使,擧措忙急,其不以爲歇後底事,可見矣。諸勅一時還來,急責應行諸事,則在我必致窘迫,令各該司預爲料理,俾免狼狽之患,何如?傳曰,知道。
又啓曰,新來淸將所幹某條探取事,自本司移文于伴送使處矣,卽接其所報,則自聞此行,諸勅相議曰,雖未能詳知某事,而必是婚姻之事。若然則俺等中二員,自此直送北京,其餘還入京城,留今夏措備諸具,當與處子,一時入去。如此則本國民力,勢將難堪云,而此乃諸勅臆度,故不爲狀啓,爲先枚報云云。此與義州及平監馳啓,所聞之意相符,前頭接應等事,極爲可慮,敢啓。傳曰,知道。
政院啓曰,卽見備邊司草記,其中有曰,諸勅相議,以爲俺等中二員,自此直送北京,其餘還入京城云,若其還來之路,仍與新來客使,偕詣闕下,則司饔院接待饌盤等物,只以一員磨鍊,必致顚倒,不成形樣。前此不無過慮,使遠接使,先探其意,前來勅使,則直入館所事,已言于都承旨矣。第慮此行,不入弘濟院,疾馳過來,則雖欲周旋,不可得也,請令都監,汲汲馳通於遠接使。雖在路上,而必須及時探問,諸勅若有詣闕之意,則措辭以爲,諸大人詣闕之事,朝廷必未及聞知,致有顚倒失儀之患,則事體未安云云,恐或無妨。此意,分付迎接都監,何如?傳曰,勸彼直往館所,似涉埋沒。在此則六人茶禮等物待候,觀其如何處之,可也?且諸勅皆欲詣闕與否,則使之探知,先報,可也。
都監啓曰,諸勅使差備譯官,傳言于臣等曰,俺等回還之時,迎候人丁一百六十餘名,使之來待于鳳凰城矣。今者俺等還期尙遠,彼處來待之人,必有飢餒之患,使義州府尹,輸送米六十石于鳳凰城,以濟其急云。以此事意,行會于平安監司及義州府尹處,何如?傳曰,允。
又啓曰,卽刻差備譯官,以勅使之意來言,隨行譯官四人,初欲帶去矣,更思之,則如此急遽之行,渠輩萬無得達之理,竝勿爲隨往云,敢啓。傳曰,知道。
政院啓曰,遠接使差備譯官來言,勅使離坡州所館處五里許,乃言俺等當直爲詣闕,處女須速端粧以待云矣,遠接使未遑狀啓,使譯官馳往口達云矣,敢啓。傳曰,知道。宣政殿接見待候。
迎接都監啓曰,以都監草記,東西副使及二三等四人竝七人,明早發還,伴送·京監落後事,傳曰,知道。事體埋沒之意,更爲措辭,固辭後勿送,可也事,傳敎矣。卽依上敎,使譯官措辭言及,東西副使,則俺等之行,星夜馳行,雖使隨行,勢必不及,決不可隨行,勿爲差送云,敢啓。傳曰,知道。
又啓曰,傳曰,兩勅差備譯官四人,當爲隨往,而目今人馬凋弊,善爲措辭,減半帶往事,措辭言于都監事,命下矣。遠接使落後及譯官勿爲帶往事,諸勅已有所言,故已爲具由,入啓矣,敢啓。傳曰,知道。
政院啓曰,卽見迎接都監草記,則勅使以爲明日行忙,遠接使及京畿監司竝令落後云,遠接使差出事,不爲分付之意,敢啓。傳曰,姑爲差出以觀,可也。
都監啓曰,卽刻寅時,勅使兩員,騎馬已爲出去云,敢啓。傳曰,知道。以上出都監謄錄
司饔院啓曰,勅行今又出來,事甚急遽,凡干節目,依前事目擧行,而宴享習儀,則勢難設行,假提調·假郞廳,以今番已行之人,仍存其中外,十員減下。且今番勅使時,則只行茶禮,而前頭勅行,若有宴享之擧,則宴禮饌品,不可不預爲措備待候,宴享一款,令該曹急速定奪,俾無臨時窘迫之患,何如?傳曰,假提調·假郞廳勿爲減下,宴禮饌品,亦勿爲待候。出本院謄錄
上在昌德宮。停常參·經筵。
夜四五更,月暈兩珥。
平安監司書目,淸將,十七日宿於嘉山,十八日將宿於黃州事。
大司諫鄭維城三度呈辭及掌令柳俊昌上疏。大槪,冒萬死陳情,乞遞事。入啓。
大司諫鄭維城呈辭及掌令柳俊昌上疏,還下。仍傳曰,雖非勅使之行,與常時不同,此等呈辭·上疏,似不當捧入矣。
伴送使書目,淸將一行,十九日戌時,到金川事。
政院啓曰,當此多事之時,臣等豈不知呈辭·上疏之捧入之爲未安乎?大司諫鄭維城病,勢極重,人所共知,呈辭初度,已入於勅使出去之後,掌令柳俊昌,情勢難便,亦未行公,實出於事不得已。臣等相議以爲,臺諫之任,非他閑漫之比,久曠職事,亦涉未安,故竝爲捧入矣。今承聖敎,不勝惶恐,敢啓。傳曰,知道。
領議政李敬輿,都承旨尹順之,弘濟院出去。
府啓,請謝恩使李時昉,罷職不敍。措辭見上答曰,依啓。
伴送使書目,諸勅竝行,今日直入京城事。
接見後,藥房·政院·玉堂問安。答曰,知道。已上朝報
備邊司啓曰,陳慰使發行遲速,移文伴臣,使之微探回報矣。卽見伴臣牒報,以爲探問于鄭使,則俺等進退決定之後,陳慰使觀勢發行無妨,姑爲退期云。依此爲之,何如?答曰,依啓。
政院啓曰,兩勅使入去之路,全無使命隨行之員,各官視之尋常,自爾蔑待,則恐致含怒之患。京畿監司,不可不護行,黃海·平安監司,各其道無弊護行事,亦令備局撥上行會,何如?傳曰,依啓。
備邊司啓曰,卽聞勅使兩人,明日先向北京,宜有儐伴之官,而伴送使元斗杓,當待諸勅盡還之日乃往,今此兩勅先還之時,宜別遣他員,而其行在於明朝,差出治行,勢所未及。行護軍林墰,旣以接伴使下去,今夕似當還來,以林墰爲此兩勅伴送使以遣,使之除肅拜發行,而若未及入來,則姑差他人,伴送使稱號以行,待見林墰,交替以來宜〈當〉,敢啓。傳曰,依啓。
又啓曰,卽見迎接都監啓辭,陳慰副使入送與否,微探鄭意,則以爲此非俺等所可指揮,自朝廷酌處云。彼言旣不明白,在我當盡其道,陳慰副使,依於啓辭,仍爲發送,何如?傳曰,允。
又啓曰,侍婢揀擇事,已爲停當,而前日則以官婢擇送事,分付,今則與此不同,依彼言,更爲行會,宜當。但只擇十六人,則恐有臨時有頉之患,豫差五人加抄事,竝及於移文中,而兩西·京畿,亦爲分付之意,敢啓。傳曰,知道。
傳曰,處子入送時,句管之員,已令差出事,命下,而何至今不爲差出乎?資粧諸具,必須豫爲磨鍊啓下,然後方可擧行,當日內速爲差出。以上出備局謄錄
迎接都監啓曰,昨夕東西兩副使,言于差備譯官曰,俺等明日,當爲早發,所騎馬匹,欲別養入置于館中,芻豆等物,皆令責入矣。卽者,罷漏未久,門吹不爲,而徑先出去,此必出於行忙除弊之意,而待客之道,極爲埋沒,臣等欲分半送于郊外,宿于館下,亦未及出往,不勝惶恐。大槪,差備譯官,不言起動形止,以致此弊。事極可駭,當該譯官,從重推考,何如?傳曰,依啓。
又啓曰,昨夜伴送使林墰,來到館所,以譯官傳言于東西副使及鄭使處曰,卽者,旣爲伴送使差下,因卽下直,肅拜而出,今當隨往,以勅使行中埋沒之故,上意深以爲未安,卑職固當竭力奔走,勅使雖使之落後,而上命如此,不得不往,今當陪行,故敢爲來告云,則答以俺等之行,罔晝夜入往,譯官亦難帶去,故皆令落後,伴送使雖欲强往,徒勞無益,依俺等之言,勿爲作行云云,敢啓。傳曰,知道。出都監謄錄
上在昌德宮。停常參·經筵。
大殿,政院·玉堂問安。答曰,知道。
藥房啓曰,近來頻接客使,玉體勞動,且日氣寒暖,朝暮異候,不審調攝中,聖候,何如?臣等區區憂慮,敢來問安。答曰,僅得無事。已上朝報
備邊司啓曰,客使留館,其意有在,入送處子之擧,終不得已,而若臨期獨辦,必將生事,句管營辦之員,豫爲定奪,使之料理,宜當。且應行諸事,及資裝豐約,必探得彼意,然後立示,方可折衷,亦令都監隨便探問,何如?答曰,知道。他餘事,彼皆言說,似無更問之事,而十六侍女,分定於外方,使之急速刻期上來,以爲前期習熟之地,又不可無額外豫備之數矣。且於刑曹草記,批答取考,分付外方,可也。
刑曹草記批答,擇其忠厚信實,可以使喚於他國者,容貌不至陋麤而已。不可取美而苟充,亦不必年紀皆以太少者,最忌奸巧不良者,可也。且勿爲遲延,使之卽宜抄擇以報。
又啓曰,以本司草記,答曰,云云事,傳敎矣。客使昨日榻前之言,實係人心向背,臣等極爲鬱悶,賴自上累遣中使,反復開諭,使彼回心,實爲多幸。今方行會各道,而事勢急迫,不可不別樣飛傳,咸鏡·慶尙兩道,雖有撥路,自前步撥,何多遲滯,兩西·京畿外,其餘五道,竝撥馬行會。且念十六人,永爲異域之人,亦甚可矜,不可無特施之恩,其母許令免賤,其母已死,或己免賤者,其同生中一人免賤,似不可已。句管營辦之員,不必別出他員,當以戶禮刑工四曹差定,而或以爲,稱以都監,以重其事,使館中聞見,不爲埋沒爲當云,令該曹各曹堂上·郞廳中,差出書吏·使令,亦於各其本曹元數中使喚,俾無糜費之弊,何如?答曰,依啓。免賤之擧,誠爲合當,依此爲之,而亦令本道,各別護恤其家,少慰其情,可也。
又啓曰,李馨長,曾差陳慰使之行,不久將爲發程矣。四使留館,前頭酬應之際,憑舌周旋,不可無此人,陳慰之行,以他譯官代送,何如?傳曰,允。
又啓曰,陳慰副使,曾已差出,因鄭勅之言,又有內官之行,以不送,稟定矣。今則副使內官,皆將不往,群議或以埋沒爲言者。卽者,上使臣金堉,送言于本司,與群議同,且以赴燕之後,衙門若執言爲咎,鄭勅在此難以爲說爲證,事甚難處深量,此亦不無所見。副使旣爲差出,想必治裝,似當仍爲發送。此意,使都監言于鄭勅,何如?此時添一使价,其弊不貲,而事有輕重,敢此仰稟。答曰,副使入送與否,姑先探問後處之,可也。
又啓曰,一路各站,未知朝廷分付,皆在站上,不敢罷歸,闔境人民,擧皆受弊,方農之月,極爲可慮。卽今形勢,似無目前接待之事,姑爲撤罷之意,京畿·兩西三道監司處,行移宜當。且下三道驛馬,留待旣久,竝爲罷送之意,令該曹稟處,何如?傳曰,允。
兵曹啓曰,傳敎矣。下三道驛馬,八十五疋中,今番中勅使上來時,四十五疋,則移給京畿·京驛,而往來於平山,其苦倍他,不可仍留,卽爲放送。其餘四十疋,則在京使用,與入把勅使者,苦歇不同,除病瘦外,擇其肥澤者,使之仍留,入把於進香使之行後,亦令還送。勅使留館時,則不過爲差備傳語之役,京畿驛馬中二匹,或輪回待令,宜當。且四勅使京畿立待家丁,則以兩驛馬入把,以除外方之苦,似或便當,敢啓。傳曰,知道。以上出備局謄錄
迎接都監啓曰,云云事,傳敎。使李馨長探問,則以爲,時無主管之人,每與中使往復,爲未安矣。若有句管之人,則俺等當與相議處之,速出凡事擧行爲當云,敢啓。傳曰,知道。
傳曰,勅使前,似不可無回禮,明當擧動回謝之意,使都監言之。
都監啓曰,明日自上回禮之意,使差備譯官言及,則答曰,自上連日擧動,俺等亦且未安,過五日後來臨爲宜云,敢啓。傳曰,過五日後回謝,殊涉簡慢,似非待大人之禮。過一兩日後,回謝之意,言之,可也。回啓曰,傳敎矣。以此意先報于鄭勅,則上敎至當,過一兩日後來臨,似可。又將遍告諸勅之意言之,則鄭勅曰,吾當隨後言之,勿令先言云,敢啓。傳曰,知道。以上出都監謄錄
訓局啓曰,鄭勅,使差備內譯官傳言曰,東西上使,無聊之中,欲嘗生豬·獐,具內腸捉納云。生獐,則可以具內腸捉納,至於山豬,則必遠地山谷中捉得,數三日程,運來之際,必致腐敗,緣由措辭言之矣。令訓鍊都監,善放砲手若干名,定送捉得,而亦令京畿山郡,隨便覓來之意,京畿監司處,知委,何如?傳曰,依啓。出訓局謄錄
上在昌德宮。停常參·經筵。
自辰時至未時,日暈。夜一更,艮方·巽方·坤方有氣如火光。
開城留守書目,勅使一行,二十一日巳時入本府,飯奉後,午時發向金川事。
禁府啓目,前因諫院啓辭權榮事,在外大臣入來後,更爲議處,可也事,傳敎矣。議于大臣,則領議政李敬輿以爲,古之明君誼辟,有意圖治者,莫不嚴明贓律。此豈無好生之心而然哉?誠以法不可廢,而害之及民者大也。今此權榮所犯,無論監司·御史狀啓內蔘數,但以其招內十二斤言之,犯百金貨也。百金之贓,在律云何,有司惟當奉法處置而已,第權榮年七十七云,律文若有應死者,以七十免罪之條,則亦在有司稟處,伏惟上裁。行判中樞府事金堉以爲,權榮招內所犯之罪,皆其發明十二斤蔘,亦用於公家之事,不以私用自服,則是全無罪也。監司狀啓,御史書啓,豈以無罪之人,爲若是狼藉之犯贓乎?所當刑推得情,而七十以上之人,不爲加罪,則更無可爲之事,前日判下聖敎之外,不敢更議。領敦寧府事金尙憲在外,大臣之意如此,上裁,何如?傳曰,依判中樞府事議。
領議政李景奭箚子。大槪,方春和時,囚繫滿獄,請令有司速爲稟決,以導迎和氣事。入啓。
府啓,國之所以爲國者,係乎法律之嚴明而已。近來國綱,日益解弛,凡有死罪者,率多倖免,識者之寒心久矣。前渭原郡守權榮所犯,旣出於監司·御史之啓聞,如彼狼藉,則此則雖或諉之風聞,而不可以此直爲罪案。至於榮之自招十二斤直百金之蔘貨,則終不得掩諱,以此罪目,今若貸死,則後來之爲守令者,將何所顧忌,而懲其貪虐之習乎?年七十以上徵贖者,乃是徒流以下之罪,故律文中有曰,其犯死罪者,不用此律。又曰,年七十以上,不合栲訊,據衆證定罪云,則御史之啓,實出於本郡鄕所色吏之所招,此非衆證之可據者乎?此而不用正律,則暗行之特遣,方面之按廉,竝歸文具,堂堂三尺,從此壞矣,豈非大可懼哉?請前郡守權榮,依律處斷。答曰,旣已議大臣酌處,勿爲煩論。
仁興君上疏。大槪,待罪事。入啓。
刑曹啓目,咀呪罪人愛丹,移義禁府處置,何如?啓。依允。
禁府,愛丹拿囚。啓。
答領議政箚曰,省卿箚辭具悉。勸戒之語,深用嘉歎,可不體念哉?近因國家多事,囹圄久滯,予甚惻然。使之速爲處決,俾無鬱悒之怨。
答仁興君疏曰,省疏具悉。事勢之固然,予已洞燭,卿宜安心,勿待罪。以上朝報
備邊司啓曰,侍女額外加數,竝二十一名內,京畿一名,全南·江原各二名,洪淸·黃海·慶尙·咸鏡四道各三名,平安道四名分定,昨已行會于各道矣。侍女抄送京中之擧,萬分緊急,不可無領來之人,別定差使員,星火押領上送,而侍女所騎馬及載卜刷馬,至卽替給,供饋護送等事,着實擧行之意,諸道監司處,亦爲撥馬行移,更爲申飭,何如?答曰,依啓。及其上來之後,豫備五人,則勿爲混雜元額內,別處他處,不得已後出用事,明心祕密擧行,可也。
又啓曰,以迎接都監啓辭,卽刻四曹判書及臣興一,同入鄭使所接處,相議諸事後,鄭使亦言,先去兩勅,必爲速還,使之定日入來,期在小祥前,則大臣當爲隨往,小祥後,則麟平大君必當入去,以此意啓知,使之治裝以待,而且言中使若隨往,則副使不必差出云,故敢啓。答曰,依啓。大君入去之說,如此屢言不已,事極難處,令廟堂議處事,命下矣。臣等亦以此爲慮,有差出使臣之請矣。麟平大君入往之說,事極難處,果如聖敎,更令都監極陳,凶服之人不可赴帝庭,況於婚姻吉禮,尤不當隨往之意,反復開諭,期於動聽爲當。若或堅執不許,至於生怒,則計沒奈何,此則不幸之甚,今不敢豫論,姑觀開諭後所答而處之,何如?答曰,依啓。
又啓曰,曾因六勅出來之報,京畿及兩西撥馬加立事,啓稟,行會矣。卽今先去二勅,不日當爲渡江,西路姑無時急之事,元撥外加立馬罷送後,待分付還設之意,三道監司及開城留守處,竝爲行移,何如?答曰,依啓。
又啓曰,大臣當往之說,屢次言及,設使此行發於五月之後,麟平大君,決難含哀遠行,上副使·書狀,令該曹速爲差出,員役亦令該司照例啓下,豫先治行以待,使無臨時窘迫之患,何如?答曰,知道。以上出備局謄錄
迎接都監啓曰,卽刻諸勅使差備譯官來言,兩勅先爲入去,回還則卽當入去,而凡治裝之事,一刻爲急,何至今寥寥無聞耶?殊甚沓沓,擧行之意,斯速報知云。及臣等以戶禮刑工堂上,已爲差出,稱以都監,今當齊會館下,當聽分付擧行之意答之,令四曹來會相議定奪之意,敢啓。傳曰,知道。
又啓曰,卽刻李馨長,以鄭勅意來言曰,鄭勅,昨日使差備譯官言于臣等,明日別茶啖,俺處則勿爲入納,只以造餠次眞末入納云,而臣等不敢使之卽停,今日仍令排入,以待分付後,停止矣。卽刻鄭使,與李馨長,請于上勅使,諸勅別茶啖,自今日爲始停廢,以牛隻逐日入給云,其除弊之意,據此可知,緣由,敢啓。傳曰,念此小邦之弊,特爲減除,不勝感激,而主人之道,深庸未安之意,措辭兼爲致謝於鄭使,可也。回啓曰,傳敎矣。卽招差備譯官,以傳敎之意,言于鄭使,則以爲俺等久留于此,貽弊多端,不勝未安,議于諸勅,欲除一分之弊矣。今承自上致謝之敎,不勝惶恐,敢啓。傳曰,知道。
又啓曰,朝者,以處子治裝事,四曹判書差定,稱以都監,將爲擧行之意,使之告知矣。卽聞李馨長之言,則鄭使以此意言於上勅曰,我國國婚時,雖以都監排設,不過堂上官差出,而今此都監,則以判書等差出,本國尊敬上國之意,據此可知云,則上使喜色動於顔面云,敢啓。傳曰,知道。以上出都監謄錄
李䅘,以戶曹言啓曰,今此六勅,一時出來,又將數月留連,此誠前日所未有之事也。本曹所儲,已爲罄竭,前頭繼用,罔知攸爲,此誠中外遑遑共濟國事之秋也。慶尙道己丑田三稅作木,累度催促,無一張文書回報之事,上年山陵貸用□布七十四同零,因啓下定奪公事,諸道行會,兩湖已盡輸納于兵曹,惟嶺南一道,應納于本曹,而尙今無一疋來納,缺慶尙監司閔應協,從重推考。缺
柳慶昌,以婚禮都監言啓曰,臣等卽詣館所見鄭使,相議婚資應備之物,則大略所言,與中使所傳相符,故處女及侍女服色·駕轎·騎鞍·帳幕諸具,別單書入之意,敢啓。傳曰,知道。行期不遠,凡諸事速爲磨鍊,急急擧行,勿爲玩愒遲緩,臨期促迫,以貽窘辱,可也。燼餘
上在昌德宮。停常參·經筵。
府前啓,國忌齋戒,姑停。
兵曹判書韓興一上疏。大槪,內局提調·知義禁,勢難兼察,請令該曹處置事。入啓。啓下該曹。
政院啓曰,愛丹三省事,命下矣。禁府兩司,旣已承受,國忌過後無故日,卽當開坐,而委官不可不豫稟,何大臣進去乎?敢啓。傳曰,知道。右相進去。
修撰張次周上疏。大槪,臣父方爲竹山府使,以站上支待事上京,血病極重,百藥無效,冒萬死乞解職名,專意救療事。呈政院。還出給。
吏曹口傳政事,江西縣令單,鄭善。
禁府,李光勉議處公事判付內,分揀。同府宣弘遠元情公事判付內,分揀。同府照本,閔仁佺矣濫用民結,罪杖一百,徒二年,年七十以贖告身盡行追奪,私罪。啓功減一等。已上朝報
傳曰,大臣·備局堂上引見。
承文院官員,以都提調意啓曰,今此陳慰·進香等文書,正書安審之後,發行日期,已爲退定。當初書塡日子,所當改書,而在前退日不多,則有不爲追改之例,依舊例仍存不改,而陳慰咨文,則當塡副使職銜姓名,不可不改書安審之意,敢啓。傳曰,知道。
引見時,領議政所啓,司僕寺銀子,多至萬餘兩云,小則四百兩,多則六百兩,量宜除出,分給于京畿·黃海等道,以爲站上之用,何如?上曰,如可用之,何必只給六百兩乎?京畿尤甚凋弊,先爲顧恤,可也。元斗杓曰,臣新忝本寺提調,所儲銀子,果有之矣。但戶曹經費已竭,市民物貨之價,無以備給,海西則以管餉米除給,畿甸則以常平廳所捧除給。今此司僕銀子,則量宜除給于該曹,似當。上曰,卿等相議爲之。出備局謄錄
迎接都監啓曰,勅使在館時,則凡勅使動止言語,捲帳譯官,一一馳告于諸上司,乃是流來舊規,而今此使勅,捲帳譯官十六員待令,凡動止必騎驛馬矣。今則諸道驛馬,已爲罷遣,捲帳譯官,似難一一報告諸上司,凡有不得已傳語之事,則來言于都監,使之奔告或書啓,宜當。勅使一員,各置捲帳二員,且馳告諸上司之事,姑令停寢,何如?傳曰,允。
傳曰,雨勢如此,雨霽間,傳語軍,姑爲撤罷,時急事則一一火速馳啓。
又啓曰,傳曰,今明日則以國忌,不得卽爲回謝,當於過國忌後擧動,則似涉遲緩,心甚未安之意,使都監措辭於鄭使事,分付,傳敎矣。以傳敎之意,令差備譯官措辭言及於鄭使,則以爲如此事目,自上何必勤念至此乎?事勢如此,過後來臨,宜當,以此意遍告諸勅云,敢啓。傳曰,知道。
又啓曰,應辦色,因諸勅除別茶啖,以逐日牛一隻入給之故,卽刻當爲入給之意,告于諸勅,則諸勅以爲,不必逐日入給,間一日入給爲當,以此意言于都監云,故差備譯官來言矣,敢啓。傳曰,每每如是,不勝未安之意,措辭請入,可也事,傳敎矣。以此傳敎之意,令差備譯官傳說於諸勅,則俺等欲食,則或逐日,或間日,或三四日後,覓食爲計,不必以間日爲嫌,從願入給之意,使之還報云,敢啓。傳曰,知道。
政院啓曰,今此勅使,旣無宴享之事,又將連日留滯,而司饔院假提調·假郞廳,各出三十五員,竝除本仕上直矣。當此多事之際,小各司官員,久爲待令,不觀職事,悠注中間,苦歇懸殊。請令司饔院稍存若干員,以備茶禮耑用,其餘則竝令還仕本司,如有宴享之擧,則臨時抄用,亦似無妨,敢此仰稟。傳曰,不必稍存若干,竝令還本司,臨時分付用之,可也。
又啓曰,傳敎矣。卽使李馨長措辭懇請鄭使,則以爲外廷婚事,則相臣主之,於禮,似當。至於今此婚禮,稱以公主,則主上雖不可主婚,麟平大君不可不主之。俺等與兩正使,已爲議定,似難更爲定奪云,敢啓。傳曰,知道。以上出都監謄錄
備局堂上引見入侍時,上曰,彼將久留,民力必不堪支,可悶。李敬輿曰,雖慮之切,無可奈何?初則意謂,彼若久留,或不無除弊之事,卽今觀之,與所料不同矣。趙翼曰,若減茶啖,則幸矣。上曰,一日所供饌品幾何?李基祚曰,品數極繁,而別茶啖則已減,較其所除,幾三分之一矣。上曰,別茶啖所入,若是其多耶?基祚曰,兩牀所入,合而爲一,必欲豐侈,非彼盡食,皆退而分給,故自都監,或買而更用矣。茶啖雖減,如餠末,則逐日入之耳。斗杓曰,鄭使則處子不可無親近率去之人,乳母亦當入去云矣。敬輿曰,彼人今日之言,與昨有異矣。斗杓曰,鄭意則欲爲率侍女,諸勅之意,似不然矣。尹履之曰,通于本家之意,鄭哥亦言之矣。上曰,初言,厥父亦不當率去,而今則曰,乳母之外,二三人亦當隨往云,貧寒宗室家,從何得之?敬輿曰,所謂四人之數,亦在其中乎?上曰,乳母則旣令入去,而方外且有首母,亦當率往,而自本家得一乳母,亦難矣。敬輿曰,諸宮家,有老嫗可合者乎?上曰,雖有之,可合之人難得矣。斗杓曰,入去乳母輩,當爲出來云,而鄭言不可信矣。林墰曰,如保姆之人,不可不率去,而若非眞實謹言之人,則不可矣。敬輿曰,處子爲人,何如?上曰,其爲人,極爲周密矣。敬輿曰,有用慮之事乎?上曰二行缺上曰,當初接見時,鄭哥言小祥後,則大君不可不入去云矣。後與中使相語時,則曰雖小祥前,不可不入去。仍以重難之說發言,大君入去,彼之所大願也。且今番婚事,卽許曰是矣,聞新來之使,慮婚事之或未成也。其計必欲劫迫而成之,至以入朝之說,將爲恐喝之端云矣。斗杓曰,使臣,姑以大臣中差出,何如?上曰,大君,則情事罔極,而彼言如此,將若之何?敬輿曰,凡干資粧之物,彼必欲其豐侈,極可悶也。斗杓曰,昨日入啓單子,從略磨鍊,而其數猶且浩繁矣。上曰,必欲鋪張,以爲觀瞻之生輝者,彼之所大欲也。敬輿曰,臣知此言煩瑣,而不得不達。彼人視銀如土,如盥器,則不可不以銀爲之耳。墰曰,力所及之事,不待彼言而爲之,宜當。若待彼說而後,黽勉從之,則不如初卽許之爲快也。上曰,隨往中官之數,初則以十餘人爲言矣,今則已減其數,而少不下四五人云矣。敬輿曰,宮人中一人,似當率往矣。上曰,但其事重難,首母一人入去,則宮人不必隨往矣。趙錫胤曰,首母,則閭閻生業之人,如大臣所陳,宮人入送,似合事宜矣。上曰,宮人雖有之,爲人信實者難得矣。墰曰,今玆入去之人,言語酬酢之間,禍福所關,不可不擇送耳。上曰,然,首母雖入去,必不留置矣。斗杓曰,更而思之,宮人則不可矣,且處女名號,定之宜當。上曰,公主之稱,乃僭號也。彼中如漢人輩,知而執言,則奈何?竣曰,漢·唐·宋,皆以公主稱之?上曰,諸侯王之女,稱以何號耶?墰曰,或云郡主,二行缺上曰,乳母三四人,擇定之外,無令他人驚動也。竣曰,令政院分付,何如?翧曰,親承上敎,不必自政院分付矣。竣曰,右尹方在入侍中,可以次知爲之耳。上曰,今番六勅之外,且有處女之行。夫馬入把之數,比前尤多,各道驛馬,豫爲整待事,斯速知會,可也。翧曰,當自政院分付擧行耳。敬輿曰,國儲蕩竭,此尤可悶。上曰,卿言,是也。兩西·京畿,尤甚凋弊,故兩南亦吾民,而不得不分定耳。斗杓曰,國家經費已竭,卽今所用,只是田稅而已。上曰,勢當徵捧南方,以補西路耳。八行見謄錄基祚曰,畿民之弊,臣亦曾已上達。如平安道,則米穀本無上納之規,故五斗之除減,民之受惠多矣。至於京畿,則如鷄·鮮等物,他道所無之物,雖自宣惠廳給價,而主管之邑,又徵於民間而加給,畿民之最困宜矣。銑曰,臣曾爲監司時,目見畿民之弊,雇立之價,其弊尤甚,半駄之物,重則分爲一駄,雇馬主之,刁蹬亦不爲過矣。上曰,宣惠廳所入,或有有餘之時耶?斗杓曰,或有餘儲,一年常用之數,蓋二千餘石矣。上曰,然則宣惠廳所納,除給畿民,何如?敬輿曰,幸甚二行缺翼曰,御供所用大海衣,及進上所供乾鮒魚·合乾雉等物,其價倍重,民弊不貲,似當有變通之擧。大海衣,則以小海衣封進,合乾雉,則以單乾雉封進,似爲無妨矣。上曰,豈可以口腹之養,貽弊於民乎?今後海衣勿用大海衣,乾雉亦用單乾雉,乾鮒魚則勿爲封進。翼曰,常平廳,宜急復設,雖以宋朝靑苗·常平之利害觀之,此法最便於民,外方·京中皆用之,則公私俱便矣。我國亦嘗有常平倉,其時李時昉主之矣。今則雖屬於宣惠,而待時昉敍用後,別爲主管,宜當。上曰,依爲之。敬輿曰,宣惠·常平分而爲二,未知其何如也。上曰,鄭哥厥子之說,今又發言,何以爲之?敬輿曰,彼必欲三字缺上曰,不必下備忘而後乃謂特授也。敬輿曰,待闕爲之,或可矣。上曰,彼言如彼,依其言爲之。斗杓曰,臣今西下之時,鄭子年纔二十餘,而臣問言,不知所答矣。上曰,不得不依其言爲之,待闕除之之事言之,何如?斗杓曰,自前有作闕爲之之規矣。敬輿曰,奉永雲之事,可嘉矣。左右皆曰,各實不同,其處多有作弊之事云矣。斗杓·竣曰,若不聽,則必發他言,不可不從矣。翧曰,吏曹參判入侍,稟旨定奪,何如?上曰,作闕爲之。南重曰,待政爲之乎?口傳爲之乎?上曰,口傳除之,可也。上曰,近來亦有婚姻之人耶?皆對曰,閭閻間時方爲之耳。上曰,士夫家亦然耶?皆對曰,頃者有三月以後禁婚之事,故士夫家不然矣。以下缺
領議政李敬輿箚曰,伏以,國事已無可爲者,雖以英傑當之,猶不知着手處,況如臣譾劣庸陋,猥當大任,無有絲毫之補於緩急之際乎?以今日事言之,不能善處,都下鼎沸,國勢日卑,臣當受誤事之責,抗顔朝列,亦甚無恥。然旣不能退,又不能隨事仰陳,以備裁擇,則進退尤無所據,臣敢將一得之愚,先以淺近者陳之。當今國勢,有如大病之餘,榮衛俱虛,百疾交攻,奄奄若垂盡之人,必以糜粥,輕輕漸進,以補元氣,庶有回生之望矣。夫慰悅人心,導迎和氣,卽今之太和湯也。況今春發生,陽德方亨,天意人心,自是一理,體天順時,王者所先,而伏聞金吾大理,囚繫滿獄,或因國家多事,或因遠道査覈,有罪不伏,無辜未伸,淹延時月,丕蔽無期,不但在囚,向隅呼冤,各其子弟親戚,憂遑奔走,以此愁難者,幾家幾人,三行缺臣之意,一從御史現捉文書,從輕重依律勘斷。若不現於文書,涉於風聞者,小則罷免,大則削官,無使浮同欺罔,徇情瞞報之弊,參錯於其間,則淑問之下,無眩亂之患,而一筆句斷,囹圄幾空矣。此外要囚重辟,亦令有司參商情法,考律處決,雜犯輕囚,隨卽論罪決放,外方刑獄,亦令一體施行,則好生之德,勅刑之用,可以風動四方矣。且昔文王,明德愼罰,而罔敢于庶獄庶愼,人君無偏側好惡之心,以大公至正之道照臨於上,而不侵有司之職,有司得盡其明愼之道,仰體欽恤之德矣。若謂三尺自我出,使天下之平一傾於喜怒之私,則雖使皐陶制刑,釋之擬律,無益於罔間之治,而徒爲叢脞之歸矣。臣非謂聖明有近於此,先事陳戒,竊自附於無若丹朱傲之意也。伏願聖明,尤澄省而留意焉。燼餘
尹絳啓曰,晉川君柳䪷,館所問安,進去下直。傳曰,知道。
又啓曰,晉川君柳䪷,館所問安,則答以每遣重臣,下問,不勝感激云矣。傳曰,知道。
備忘記,錦林君愷胤,特爲加資,令該曹米布亦爲賜給,以慰遠行者之心。
傳于尹絳曰,今明日,則以國忌不得卽爲回謝,當於過國忌後,從容擧動,則似涉遲緩,心甚未安之意,使都監措辭於鄭使事,分付。
南翧,以婚禮都監言啓曰,侍女等京現之期,鄭使問于譯官輩,答以遠道定於四月初十日,近道初五日云,則鄭使瞋目發怒曰,隨其所擇,連續上來,則俺等二行缺各別另擇,別定差使員上送之意,諸道監司處,更爲行移,何如?傳曰,允。
又以婚禮都監言啓曰,處女及侍女衣服·器皿各項,分等磨鍊,別單書入,而雜物所入多少,自下有難擅便,恭竢睿裁。此後如有忘却,未及磨鍊者,則隨後啓稟造作,宜當,敢啓。傳曰,知道。
尹絳,以迎接都監言啓曰,鄭使使李馨長傳言曰,俺朝茶啖,亦令停寢,只給眞末,可以作餠以食云,敢啓。傳曰,知道。燼餘
上在昌德宮。停常參·經筵。
夜二更,流星出軫星下,入南方天際,狀如掌,尾長五六尺許,色赤。
疊書政院啓曰,今此勅使,旣無宴享之事,又將連月留滯,而司饔院假提調·假郞廳,各抄三十五員,竝除本司仕上直矣。當此多事之時,小各司官員,久爲待令,不顧職事,悠泛中間,苦歇懸殊。請令司饔院,抄存若干員,以備茶禮時用,其餘則竝令還仕本司,如有宴享之擧,則臨時抄用,亦似無妨,敢此仰稟。傳曰,不必抄存若干,竝令還仕本司,臨時分付,用之,可也。
明日,勅使所館處,回禮時動駕,初嚴巳初初刻,二嚴巳初三刻,三嚴巳正一刻。
持平洪璲啓曰,無狀小臣,猥蒙恩造,絲毫蔑補,愧懼徒積。頃於本月望間,猝患髮際之腫,症勢危劇,不能起動,故館所回禮時及郊外擧動時,皆未進參。身爲法官,不敢晏然仍冒?累呈疏章,見却政院,今始小愈,扶曳來避,臣之罪戾,至此尤大。請命遞斥臣職。答曰,勿辭,退待物論。
黃海監司書目,兩勅一行,二十二日午時,到黃州,不入城門,替馬仍向中和事。
掌令柳俊昌啓曰,無狀小臣,添冒非據,絲毫無補,臣誠惶悚,無地自容。第臣有窮天地罔極情勢,不得行公於當此多事之時,略具短疏,干瀆於孝理之下,而未蒙恩遞,元疏還下。臣驚惶震越,直欲鑽地而入,而不可得也。臣之情勢,不但同朝之所共知,抑亦神明·聖明之所以洞燭也。不隨導駕,一向屛伏,進退無據,臣之罪,至此無所逃矣。況今持平臣洪璲,以身病不得隨參擧動,引避退待,則臣將自咎之不暇,其何敢晏然與同僚聯名處置乎?請命遞斥臣職。答曰,勿辭,退待物論。
吏曹,謝恩使李敬輿·呂爾徵·李弘淵·平安監司書目,勅使二員,十二日午時,到中和,申時過平壤,馳向順安事。以上朝報
備邊司啓曰,黃海·京畿,以管餉及常平廳所儲各給米三千石之意,已承下敎於榻前矣。群議皆以爲,分給已納之米,出納之際,必有耗費用奸之弊,不如減其應納之數,使惠鮮之澤,均被齊民,然本道利病,難以遙度,或出給留儲,或減捧應納,便否,令道臣參酌處置,而京畿,則使宣惠廳堂上,同議以處,宜當。但以三千石之數,較量於京畿結數,則一結所減,不滿二斗,比諸平安道所減,不及者居五六之二,不均之患,莫此爲甚。京畿則加給一千六百六十石,以爲一結,計減三斗之地,黃海道則加給一千石,使之均蒙惠澤,何如?答曰,依啓。赤子何殊而使有不均之嘆乎?未足之數,從容更議加減。出備局謄錄
迎接都監啓曰,前因鄭使分付,米麪色入接八崔家舍,撤毁移造於小東門外石井東邊,南向造作之意,已爲啓達矣。今日更招庫直,爲移造云。令該曹擧行之意,敢啓。傳曰,知道。
又啓曰,今此勅使時,各處溫堗及塾設所用燒木,應入之數,極爲浩多。司宰監恒貢進排之外,引用之數,已過十餘萬斤,前頭萬無繼用之路,今月二十五日替番到防軍,沒數一一赴役,每名燒木三十斤,山役取用,爲當。有遵行之規,令兵曹定日擧行,何如?傳曰,允。
又啓曰,鄭使,使差備譯官傳言曰,今番處子入去時,謝恩之行,副使何人耶?俺等欲爲知之云,而再昨啓辭時,則麟平大君,必當入去。且言中使,若隨往,副使不必差出矣。今則欲知副使之差出與否,其意可知。臣等,卽以當日差出之意,答之矣,敢啓。傳曰,知道。以上出都監謄錄
司饔院啓曰,明日,將有回禮擧動之敎,茶禮進鍾,都提調何爲奉進,而自上年,有都提調勿爲奉進之敎,故今番勅使時,以二提調密山君澯,代行。今有遠行,勢難入參,五提調,嶺陽君儇,引病不仕,行禮時,提調二員,當爲入參,而臣興一,待候館下,似難入參。聞儇以宗簿提調,今番處女揀擇時,處事之間,心甚不安。有此引入之擧,病勢則不至大段云。牌招入參之意,敢啓。傳曰,依啓。今後則都提調,客使所見處,亦勿爲入參。出本院謄錄
上在昌德宮。停常參·經筵。
自午時至申時,日暈。夜五更,流星出牛星下,入東方天際,狀如拳,尾長三四尺許,色赤。
藥房啓曰,雨後春寒,不審聖候如何?臣等,無任憂慮,益胃升陽湯進御之數,旣知二十五貼,未知果有顯效否。若無其效,則定非對症,當更議他藥,如有所益,仍用爲宜。前劑入五貼,當盡於今日,五貼更爲劑入乎?必待下敎,方可議處,敢此仰稟。答曰,近日則氣力比前頗勝,湯藥姑爲停止,可也。
政院啓曰,禁府郞廳,以委官意來言,知事韓興一辭職上疏,回啓未下,知事李基祚,都監進參,本府堂上,未備三員,三省推鞫,今日不得爲之云,敢啓。傳曰,知道。
吏曹啓目,粘連兵曹判書韓興一上疏云云。內局提調,與刑杖衙門,不得兼察,自是舊例,禁府堂上,似當改差是乎矣,重臣進退,自下不敢擅便,上裁,何如?啓依回啓施行。
傳曰,今日擧動時刻差退,出宮初嚴午正四刻,二嚴未初三刻,三嚴未正一刻。
府啓,臣等,將贓吏權榮依律處斷之意,論列已盡,而聖批以旣已議大臣酌處爲敎,臣等竊惑焉。夫法者,乃祖宗金石之典,行之萬世而莫敢廢墜者也。榮之所犯,雖以渠之自招論之,百餘金之贓,亦不得掩諱,故前後大臣收議,或稱大賊,無一毫可疑。或曰,若有應死者,以七十免死之條,則亦在有司稟處云爾,則其議之嚴正,旣如彼。考之律文,徵贖條有曰,年七十以上,流以下之罪,贓註解亦云。犯死罪者,不用此律,不合拷訊條。又曰,年七十以上不合拷訊,據衆證定罪,法典之斷決,又如此,豈一時權宜之所可低昻者哉?當初聖批,亦以雖不得刑訊,如許滿贓之罪,似難定配,已而判付於該府,則凡在瞻聆,孰不聳動而激礪哉?不意今者,徵其金而貸其死,撓改故今通行之大法也。今之居官滿贓者何限,而如不得發覺則已,旣已發覺,如榮者,尙且貸之,則當此貪風大熾之日,雖十分嚴明贓律,猶恐其難可懲戢,況枉其法而求其無犯,得乎?臣等,非不知聖明,愍其老而不忍致死地,其在聖上欽恤之德,至矣,而古之烹阿者,亦豈無好生之心然哉?誠以此法一廢,則剝割生民,邦本日瘁,而國不能爲國也。請前郡守權榮,亟命依律處斷,以重贓法,以救生民。持平洪璲,掌令柳俊昌,竝引嫌而退,疾病之來,人所難免,而不參擧動,勢所然也。罔極情勢,衆所共知,不敢供職,何必爲咎?俱無可避之嫌,請竝命出仕。答曰,依啓。權榮事,不允。
以兵曹啓辭,判中樞金堉,以領中樞,當日爲政,改下批事,捧承傳。
大駕詣館所後,藥房·政院·玉堂問安。答曰,知道。
還宮後,藥房·政院·玉堂問安。答曰,知道。
持平洪璲,掌令柳俊昌,就職。
院啓,權榮請亟命依律處斷。措辭見上答曰,不允。已上朝報
迎接都監啓曰,朝者,鄭使,使差備譯官,送言于臣等曰,謝恩使差出事,前已言之矣。何至今寥寥無聞乎?臣等,答以昨日,謝恩上使則領相,副使則呂爾徵,書狀則李弘淵,已爲差出云,則鄭使大怒,使譯官趙孝信等三人,送言于臣等曰,今此謝恩,與常時不同,爲婚禮致謝而行,大君雖有事故,不可不往。今此上使,雖曰相臣,前日被囚上國之人,纔蒙放釋,卽又入往,彼中豈無人言乎?國婚重事,大君應爲領去,今若以外廷之臣,領去則必許婚處子,非貴姓,乃微末官員之女也。此事未結末之前,自上不必擧動來臨云,敢啓。傳曰,令廟堂措辭答之。
又啓曰,卽刻差備譯官,以鄭使意來言,謝恩使,以何人結末乎?尙未聞知,殊甚沓沓云。臣等以勅使之言,已爲陳啓,尙不答之,則朝者所達之事,至今寥寥,未知其由欲知可否,然後有所處之事云,敢啓。傳曰,今此使臣事,則宣政殿接見時,六勅使,旣爲相議講定,其他則決難更改之意,答之,可也。
又啓曰,臣斗杓·竣·履之·興一·基祚等,入見鄭使,則謂臣等曰,當初所言,謝恩使姑以政丞差出,豫爲治行,以待北京還報,處女行期,在於四月內,則仍爲入往,在於五月旬間,則大君入去云者,乃諸勅之意也。宣政殿接見後,還來之後,詳聞新來勅使之言,則攝王分付內,今此處女,宜有主婚之人,以事體言之,國王猶可率來,而新服之初,勢難遠來。旣云國婚,則大君,不可不隨來云,故昨者,只問副使差出與否者,意以爲正使,則必以大君差送也。今聞以領相差出云,此乃上國見過之人也。今若舍其大君,終以政丞差送,則婚事無光,本國誠意,反爲歸虛,而必未免生事之患矣。臣等答曰,我國之事,勅使,曾所詳知,雖在平時,決不可暫離本國,此非吾等所敢言者。大君前後之行,曾無持難之意,而今番則小祥臨迫,私情罔極,以此爲悶。今有諸勅使丁寧之說,卽以此意啓稟,而本國悶迫私情,有難勝言矣。鄭勅且言,俺等出來時,觀其道路,多有不平處,處女行時,如有顚蹶之患,俺等當被重罪,令都監,行文一路,各別修治云,敢啓。傳曰,令廟堂議處。
又啓曰,李馨長,以勅使之意,來言曰,謝恩副使,雖聞曾出,曾未相見,不知老病與否,而行路之際,處女駕轎,若或顚蹶,俺等,當爲親自扶護,副使,此時不可騎馬獨立,亦當與俺等,一樣奔走。朝廷,十分留念,以年少壯實之人,差送,宜當,敢啓。傳曰,知道。
又啓曰,臣等罷出之時,臣斗杓·基祚,落後言于鄭使曰,纔者,以謝恩使不合之故,諸勅,有勿令擧動之言,自上極以爲未安。然不可中止之意,懇懇言之,則鄭使曰,雖有此言,中止未安云,敢啓。傳曰,知道。
宣政殿接見時,鄭勅以諸勅之意,問於上曰,處女入去時,誰當從往?上答曰,出於急遽,雖未及講定某人之入去,而大官當爲隨往矣。勅使曰,國王雖不可率去,而大君則不可不入去矣。上曰,小祥迫近,情理罔極,前在母妃之喪,離喪淹恤,諸大人之所共知也。又於今日,未經小祥,含哀遠行,則罔極之懷,有不忍言者。予卽大君也,大君卽予也。情無異同,故如是言之,仍以此說,往復數回。勅使曰,大君及大臣,竝爲治裝,若小祥旣過,則雖在翌日,大君當去,若在小祥之前,則大臣入去,可也。以上出都監謄錄
備邊司郞廳,以右相意啓曰,臣伏承都監啓辭所言,令廟堂措辭以答之敎,與備局諸僚相議,以小祥前,大君決不可往,及領相前雖被誣於上國,蒙上國洞燭曠蕩之恩,收敍已久,故今差上使以送之意,略爲措辭,將以此爲答矣。領相謂,我在備局首席,如是則爲解說自己之事,嫌不可不避云,故臣,敢以令都監,善辭以答之意,覆啓。今承聖敎,不勝惶恐之至。且伏見都監諸堂上,入見勅使後啓辭,觀其辭氣,甚爲峻厲,雖以此答之,臣等迂拙之辭,決無動聽之望。且謂此攝王分付,若果如是,則雖勅使,亦難任意撓改,極爲悶慮。臣等,反復思量,喪制之守,雖是人倫大節,情禮之所不可失者,此行乃出於慮外之變,係國家大計,似不可以常理論之,惟在聖明,深思遠慮而處之,惶恐敢啓。答曰,知道。心事罔極,不知所爲矣。
又以右相意啓曰,以迎接都監草記,傳曰,令廟堂措辭答之事,命下矣。勅使之言,以領相,得罪上國爲辭。若自備局措辭,則彼不知領相之嫌不可否,必以爲解釋自己之事,雖有云云,難以動彼之聽,令都監,善爲措辭答之,何如?答曰,答彼之時,不必稱以備局措辭,推諉都監,似未妥當矣。以上出備局謄錄
南翧,以都摠府言啓曰,本府之官,專爲侍衛而設,近日摠管,或出使,或有他公故,擧動之時,每不備員,寶劍差備之外,侍衛不過數人,事體苟簡,副摠管朴遾,以備局有司堂上之故,曾因本司啓辭,有勿爲入直之敎,而朴遾,素患脚病,甚重,不能疾趨,擧動之時,只隨百官之班,勅使在館。又不敢自爲辭免。副摠管朴遾,姑爲減下,其代,令該曹卽爲差出,何如?傳曰,允。
又以兵曹言啓曰,判中樞府事金堉,今以謝恩使,明將辭朝,而文書中,以領中樞府事書塡,似是借銜,事體未安,而領中樞府事,適有闕,今日爲政,改下批,何如?大臣之意,如此,敢啓。傳曰,依啓。
尹順之,以吏曹言啓曰,禮曹啓曰,傳曰,稱公主事,問于館中,則以爲無妨云。作號啓下事,言于該曹,使之速爲擧行,可也事,傳敎矣。自前凡公·翁主定號,吏曹專掌爲之,今亦依傳敎,令吏曹,照例急速下批,何如?傳曰,依啓事,傳敎矣。公·翁主定號,自前有上命後,寶啓請安寶,例也。自下無擅便之事,上裁,何如?傳曰,以義順公主下批,可也。
有政。吏批,行判書李時白,參判金南重,參議李行遇,都承旨尹順之進。以李厚源爲同義禁,李一相爲兵曹參知,林墰爲左參贊,姜與載爲軍器正,錦林君愷胤,今加嘉德。
兵批,判書韓興一,參判李厚源,參議趙壽益,右副承旨南翧進。以申翊全爲副摠管,金藎國爲判中樞,金堉爲領中樞,許徽爲判中樞,金埥爲司禦,李馨長爲知事,李春立爲廣梁僉使,李師聖·呂爾徵爲同知,李廷尹爲兼司僕將。燼餘
兵批啓曰,兼司僕將申晉翼戶奴,呈狀于政廳曰,上典,連得重病,勢難察任云,改差,何如?傳曰,允。
尹絳啓曰,問安宰臣許啓,館所進去,下直。傳曰,知道。
又啓曰,問安宰臣許啓,館所問安,則答以每遣宰臣下問,不勝感激云矣。
南翧啓曰,捲簾,取稟。傳曰,捲三面。
申濡,以義禁府言啓曰,金尙有·金如澤·金己翼·鞠敬信等,憑回啓公事,依允事,判下矣。內贍寺庫直鞠敬信,貢物主人金己翼等二名,則放送,而申泐,結末間仍囚之意,敢啓。傳曰,知道。
南翧,以訓鍊都監郞廳,以都提調意啓曰,中軍金體乾,郞廳金始乾,俱與臣,在法當避之人,請依法改差。傳曰,允。
尹順之,以吏曹言啓曰,禮曹啓曰,稱公主事,問于館中,則以爲無妨云。作號啓下事,言于該曹,使之速爲擧行,可也事,傳敎矣。自前凡公·翁主定號,吏曹專掌爲之,今亦依傳敎,令吏曹照例急速下批,何如?傳曰,依啓事,傳敎矣。公·翁主定號,自前有上命後,寶啓請安寶,例也。自下無擅便之事,上裁,何如?傳曰,以義順公主下批,可也。
傳于尹絳曰,今此入去侍女等,若無親屬,則遠路似難得達。抄擇上來時,必與其親屬偕送,以爲往還之地事,言于都監,使之卽爲知會于各道。燼餘
南翧,以兵曹言啓曰,每年春秋內三廳禁府考試取才,一以爲習藝之地,一以爲付祿高下之計,而上年春夏都試,因國恤至於終場,廢而不行,秋冬等亦因勅使及凍寒,又從而廢閣。今年春夏等都試,今將擧行,而勅使在館,其還期遠在四五月之間,半行缺極爲難處。臣韓興一,缺廟堂則皆以爲修不可廢,拜表時缺會之日開場,其後則擇其無故日試取,宜當云。來二十六日設場之意,敢啓。傳曰,知道。
傳于李䅘曰,錦林君愷胤處,食物令該曹,輸給其家。
柳慶昌,以禮曹言啓曰,今月二十三日引見時,領議政所啓,御供大海衣·乾鮒魚·合乾雉等物,民弊不些,似當有變通之擧。上曰,豈可以口腹之養,貽弊於民乎?今後,則大海衣代以小海衣,合乾雉亦以單乾雉代用,而乾鮒魚則勿爲封進事,傳敎矣。小海衣·單乾雉代用事,及乾鮒魚御供,勿爲封進之意,卽當知委于各道矣。但缺永思殿而自永思殿又爲缺雖曰,小海衣之精潔,而非如大海衣經年貼缺小海衣,已爲進排於莫重祭享,則自下不敢擅便,亦依御供,何以小海衣封進乎?何以爲之?敢稟。傳曰,知道。凡祭供,精潔爲貴,何必麤大?一體封進,可也。
尹順之,以吏曹言啓曰,今此謝恩使望,大臣不爲備員,故不得備三望之意,敢啓。傳曰,知道。
尹絳,以漢城〈府〉言啓曰,婚禮時,使喚首母三名,已爲抄擇,移送都監之意,敢啓。傳曰,更待分付,處之,可也。
柳慶昌,以禮曹言啓曰,稱公主事,問于館中,則以爲無妨云。作號啓下事,言于該曹,使之速爲擧行,可也事,傳敎矣。自前凡公·翁主定號,吏曹專掌爲之,今亦依傳敎,令吏曹照例急速擧行,何如?傳曰,允。
尹絳,以迎接都監言啓曰,卽刻生牛入給云。依願入給之意,敢啓。傳曰,知道。
南翧,以兵曹言啓曰,缺引見時,上曰,勅使回還時,且有缺夫馬入把之數,比前極多。諸道驛馬,不可不豫爲整待,本曹,斯速知會,俾無臨時窘急之患,可也事,傳敎矣。常時勅使往來,入把馬外,今此處女行次及謝恩使入把之數,大略計之,則六十七疋,故加八匹磨鍊,慶尙道四十四匹,全南道十七匹,洪淸道十七匹,此則將以入北京,裝束待令之意,分付,而京畿·黃海·平安等道,勅使時補把外,添此別行,則必爲不足,館所立待前,定八十五匹中新加定慶尙道六十匹,全南道十五匹,洪淸道十五匹,此則可以分給。京畿·江原道,則前定補把六十匹,今加定三十匹,咸鏡道前定九十匹,今加定四十匹,以此數,善養,臨時改分付,卽爲起送之意,諸道監司處,行會,何如?傳曰,允。燼餘
上在昌德宮。停常參·經筵。
昧爽,黑雲一道如氣起,自坤方直指東方,長竟天,廣尺餘,良久乃滅。卯巳午未時,日暈,近有冠,色內赤外靑。申酉時,日暈。
大殿,政院·玉堂問安。答曰,知道。
藥房啓曰,靜攝之中,勞動頻數,朝晝之間,寒暖不齊。伏未審,聖候若何?近來憂勤,非比恒日,則添傷之患,在所可慮,而旣下無事之敎,又停湯藥之劑,愼病之候,不宜若是。小愈之戒,實爲可懼,臣不勝區區悶慮之至,敢此問安。答曰,僅得無事。
政院啓曰,禁府郞廳,以委官意來言,今日拜表査對後,仍爲都試開場,三省推鞫,不得爲之〈之〉意,敢啓。傳曰,知道。
刑曹啓目,以洪憲·李檜等議,大臣啓目判付內,待在外大臣入來,亦爲收議處之事,判下云云。議于大臣,則領議政李敬輿議,天討五庸,無非懲惡之儀。惟此罪人,兩皆引決,自伏天誅,今雖究竟,討惡之典,無地可施。至於兩家處置,互有其失,家有大變,不卽處置,子陷大惡,呈辨太緩,眩亂獄情,虛實相蒙,亦何益於擧國之公議也?然初未善處,或慮其門戶之羞,最晩呈辨,或不知其子之惡。洪振鐸供招,李錫命之呈狀,必出於其父兄之意,則洪憲應被之訴,李檜訟子之罪,不敢輕發,人情之所共,父爲子隱,天理當然,原其本情,俱不足深罪,而連逮之人,久係牢獄,累受刑訊,幾何以不至於死亡也?欲究已死之獄,不念無辜之冤,恐非得宜。臣愚以爲,勿爲究竟放釋諸囚,兩家門長,酌其輕重,量施當施之典,似或宜當,伏惟上裁。領敦寧府事金尙憲在外,判中樞府事金堉病不收議,大臣之意如此,上裁施行,何如?啓依領議政議施行。又啓目,判下云云。收議內,惟此罪人,兩皆引決,自伏天誅,雖欲眩亂獄情,無益於擧國之公議云者。此眞片言折獄之意是乎白旀,變出於同生子婦之家,而不欲輕發者,是亦人情之所共然,果不必深罪是白在果,當初兩家之長,自禁府捧招爲白置。令禁府依收議,分輕重施罰爲白乎矣,逮囚爲白有在,二生·唜代·壬生·莫今,及禁府保放爲白有在姜珝妻,竝爲放送,何如?啓依允。
院啓,請權榮,亟命依律處斷。答曰,予心,實不忍其老而就死也。爾等宜勿煩。
府啓,請權榮,亟命依律處斷。答曰,予實愍其老而不忍置之法也。卿等,宜勿煩論。已上朝報
傳曰,客使所聞處,則處女宜以下批之號,稱號事,分付于都監,錦林君女子名號,義順公主。
迎接都監啓曰,傳曰,今此使臣事,則宣政殿接見時,六勅使,旣以相議講定,其他則決難更改之意,答之,可也事,命下矣。臣等招李馨長,措辭言之,則鄭使以爲,宣政殿接見時,小祥前則大臣入往,小祥後則大君入往,竝治裝以待事,相議定奪,果如聖敎,而新到勅使,力言在北京時,皇父王丁寧言及曰,婚禮之時,國王當爲主婚率來,如有故,則大君應來云。皇父王號令如此,大臣決不可進去。且上國喪制,二十七日除服,小祥後入往之言,何敢言于彼中乎?然則大國俯從小國之禮乎?大君若不入送,則俺等不必隨公主同往,當卽竝馳往北京,皇父王前稟定後處置云,辭氣有發怒呶呶之擧云,敢啓。答曰,非謂大國俯從小國之禮也。當其接見之日,罔極情事,備陳于諸大人,則不無哀憐而許之,新來大人,同參其議矣,豈退有後言哉?雖使大君入往,小祥只十餘日而發程,則罔極之情撑中,五內崩裂,軀殼雖存,殆不復人,强使載去,將安用之?少諒此情,則諸大人之心,亦不悲憐哉?予則只恃其日一許之說,他無所諭,況何許大人,肯爲言食,心神罔極,不知所答之意,更爲開諭。出都監謄錄
備邊司郞廳,以右議政意啓曰,謝恩上使,未卽定奪之故,勅使詰問不已,都監無以爲答,此不可不速爲決定以告。臣等反復思量,勅使初云小祥後,則大君當往,今則雖小祥前,必送云。大君之行,似不可止也,極可悶慮。大槪五月八日之後,則大君之行,固難得免。若其行,在於其前,則其於情理,極不可忍。非但於大君,爲無窮之至慟,聖心罔極,何可勝言?臣等之意,綾原大君,亦是至親,主昏未爲不可,以綾原大君送之,恐爲當。事勢難便,至此,不得已爲此計,更此申稟。伏惟聖裁,何如?傳曰,大君事,則去夜,因迎接都監草記,旣已下答矣。以其辭答之,可也。領相則以一國大臣,無出其右,故敢以差出矣。勅使今有云云,不知所處,方以悶慮之意言之,以觀其意,可也。綾原大君,則決難入往,勿爲提起。
又啓曰,以京畿·黃海兩道給米事,啓辭。答曰,依啓。赤子何殊,而使有不均之歎乎?未足之數,從容更議加減事,命下矣。王者之政,不患寡而患不均,聖慮所及,實非偶然。臣等反復參商,群議以爲,平安道特減歲納收米,甚盛惠也。兩道亦當視此施澤,而三道宿儲多寡不同,那移充足,勢亦難便,不得已就其力之所及,而增損之矣。至於畿甸,則站役之外,館所凡百酬應,罔有紀極。比海西,亦似有間,故加給六百六十餘石,意實有在,而聖敎如此,黃海道與京畿,一體施行乎?敢稟。答曰,惠澤,似不在先後,不必一時汲汲施行,從容商確處之,可也。出備局謄錄
傳于南翧曰,使以下引見入侍,上使領府事金堉,副使密山君澯,書狀官李尙逸,同副承旨柳慶昌,假注書鄭晳,記事官申澠·趙嗣基。上謂金堉曰,卿作此遠行,而日候漸熱,萬里之途,何以往返?堉起謝曰,國事如此,人臣當盡急病讓夷之義,敢憚行役之勞苦乎?上曰,彼人,方在此未還,今此卿等之行,似無可問之事,而亦未可知也。蓋此行,則彼必善待之矣。堉曰,當隨問以答,而但稱號一事,何以爲之乎?以兩件持去,欲爲探知後呈之,而入去翌日,旋卽督呈,則探知,勢未易矣。上曰,稱號似當以皇父王,稱之,而文書間,陛下缺雖以兩件持去,而入彼之後,似難探知矣。澯曰,鄭使處,詳問停當而去,何如?上曰,旣已問之,而彼不詳言,奈何?堉曰,臣意,稱號僭,則彼佯若未安,而內實喜之,若降稱,則含怒必深,與其降稱而含怒,莫如僭號之爲愈也。上曰,然,且曆法探問事,前旣言之,而厥後更思而下敎,卿其知否,從容觀勢爲之,可也。對曰,謹奉聖敎,受草曆法之人,亦不爲率往耳。澯曰,彼以臣爲宗戚,若問錦林君族譜,則將何以答之?上曰,旣言錦林,與予五寸親,而其女卽六寸也。取爲養女,今作國家子孫,則錦林不得以子之也。以此答之爲可。堉曰,一路凋弊比甚,必不友堪,此極可慮矣。上曰,予亦悶慮矣。二行缺上命內官,賜豹皮·臘劑等物,上使以下,各有差殊,以林墰,爲謝恩副使。燼餘
禁府,三省推鞫問事郞廳曺漢英·沈世鼎·尹絳啓曰,缺若干造備之物,似無不及之患,而惟獨侍女一事,最爲缺外方,猶未知事勢如此急迫,監營分付,間令抄擇之間,恐有稽滯,不及期限之患。到京之後,彼人之點退,亦難保其必無,必須前期上來,庶無窘辱之弊,令婚禮都監,更爲移文,另加催促,何如?傳曰,依啓。昨日都監,諸事整齊期限,以二十日下敎矣。昨日接見時,旣以初十日爲限矣。臨時督迫之患,在所難免,以初十日爲限整齊事,更爲嚴明,分付。
又以婚禮都監言啓曰,今此入去侍女,若無親屬,則遠路似難得達,抄擇上來時,必與其親屬偕送,以爲往還之地事,言于都監,使之卽爲知會事,傳敎矣。侍女被抄之人,雖有定差使員領來之事,無親屬,則似難獨來,臣等,慮未及此矣。今承聖敎,卽爲發馬知會之意,敢啓。傳曰,知道。往還,乃北京往還之言也。
李䅘啓曰,小臣館所問安,進去下直。傳曰,知道。
又啓曰,小臣馳進館所問安,則答以每遣近臣下問,不勝感激云矣。傳曰,知道。燼餘
吏曹,謝恩副使呂爾徵遞差,代林墰爲之。朝報
上在昌德宮。停常參·經筵。
夜五更,流星出王良星上,入鉤陳星下,狀如拳,尾長五六尺許,色赤。
禮曹啓曰,本曹新除授佐郞金三樂,時在慶尙道,上來無期,遞差,在京無故人,差出,如何?傳曰,允。
備邊司啓曰,今此勅使員數之多,留館之久,曾所未有。支待夫馬等役,罔有紀極,民力已盡,善後無策。然而其中,亦有苦歇,專係守令能否,利器之用,鉛刀之鈍,試此錯節,判然難掩。以畿邑言之,或有善爲措置,使民弊不至大段者,或有專不致念。凡百需用,勒責民間,計結所出,彼此不啻倍蓰,前旣如此,日後可知。況今自上特恤民隱,有此別恩,而施措失宜,則終無實惠,客使回還後,守令前後出役多寡,處事能否,令本道監司,取都文書,參以聞見,從實啓聞,果有善狀,各別褒賞,若貽弊最甚者,從重論罪,以爲激勸之地,爲當。以此意京畿監司處,豫爲行會,兩西亦一體施行,何如?傳曰,允。
府前啓,請前郡守權榮,依律處置事。答曰,不允。
院前啓,請前郡守權榮,依律處置事。答曰,不允。已上朝報
迎接都監啓曰,去夜鄭使,使差備譯官,言于臣等曰,今此勅使,員役甚多,入接之處狹隘,不成貌樣,事體埋沒。西路中金川·蔥秀山·瑞興·劍水·中和·雲興·林畔等七站,尤爲窄狹,容膝亦難,不可不速爲改造。七站館舍,東西房舍,相去甚近,盡爲撤毁,廣其間數,俺等回還時,依此改造待令,若或未及改造,則俺等當設帳幕,露宿于野次云。且令臣等,移文催促,臣等,以各站皆是殘弊之邑,決難及期改造,且是莫重之事,不敢任意處置,當啓稟定奪之意,答之。蓋近日,分付之事,有不如其意者,故又有此難從之請,極爲悶慮之意,敢啓。傳曰,此時決難造作,姑置之,更若提起,則稟處,可也。
備邊司郞廳,以右相意啓曰,以都監啓辭,傳曰,非謂大國,俯從小國之禮也。當其接見之日,罔極情事,備陳于諸大人,則無不哀憐而許之。新來大人,亦爲同參其議矣,豈退有後言哉?雖使大君入往,小祥只隔十餘日,而發程則罔極之情,撑中,五內崩裂,軀殼雖存,殆不復人,强使載去,將安用之?少諒此意,則諸大人之心,亦不悲憐哉?予則只恃其日一許之諾,他無所諭,況何許大人,肯爲食言,心神罔極,不知所答之意,更如開諭事,命下矣。卽當言于鄭使,而李馨長適患癨亂,不得出入今朝,臣等,親進館內,使李馨長,反復請懇于鄭使,則鄭使聽言未半,遽卽發怒,拂衣而起,欲告于巴使,馨長抱持其腰,使之還往,從容開諭,則鄭使曰,上年,以大君請行,其意實在於爲本國周旋,竟不聽俺言,致有此行。今亦不得周旋,則當得罪於本國,大君終不入往,則亦當得罪於大國,俺則有死而已。此後凡大小事,絶勿復言,而雖主上來臨,亦不敢傳語兩間云,而馨長以下諸差備,使之出送矣。俄而鄭使又招馨長,使之出言曰,宣政殿接見時所言,誠如聖敎,而還館後,詳聽後來勅使之言,則今番婚事,國王必自率來,而雖有故不得來,大君則必來爲宜。今則國王雖不往,自上國必無詰責之端,大君不來之事,則必以爲大疑,惑以微末臣僚之女,塞責入送,愛惜同氣,不許遠送云,則於本國,貽害無窮,而婚事雖成,有何好事乎?令臣等,因往此處啓知,待發落,卽言于俺,則當報于正使,而俺不見上使,今已三日矣。得其可否,然後卽當往見云,敢啓。傳曰,以予心事,不知裁擇,令廟堂議處事,命下矣。伏見都監因聖敎開諭之事,極爲懇惻,聞者孰不感動,而勅使所答,如是落落,非但略無憐悶之意,反爲之生怒,至發不可言之言,其不可以禮制義理,望其回聽,明矣。天下之事,自有常變之不同,應之之道,亦有權經之異,事勢至此,似不可守經常之理。臣與備局諸僚,反復商議,皆以爲大君之行,勢不可止也。若終始不許,則彼之悍然發怒,何所不至,而其爲辱不可言也。竊恐莫如勉而從之也。此誠趙太后之所以出長安君也。伏惟上裁,何如?傳曰,事勢至此,計沒奈何?勉從之意,令都監答之。
都監啓曰,差備譯官,以鄭使言來傳曰,向年北道漂倭,自北京交付本國通事尹悌賢以送矣。未知漂倭,置於何處乎?尹悌賢招來云,其時漂倭處置之事,臣等未詳顚末,令備局,査出文書,應答之辭,指揮于尹悌賢處,何如?傳曰,允。
又啓曰,卽以大君入去勉從之意,使差備譯官,傳言於諸勅,則皆以爲喜幸,七站改造事,探其意,則亦有肯從之意云。更使李馨長,從容懇請,期於停止之意,言之矣,敢啓。傳曰,知道。
又啓曰,卽者以漂倭入送顚末,令備局指揮事,啓達矣。旋聞差備譯官中張衛敏者,適在其中,韓巨源,知其爲倭通事,招致于上勅前,問漂倭入送與否後,其倭有何言乎?衛敏答曰,倭國,深以爲喜云。且問倭國風俗飮食居處甚詳,以其所聞,答之,則尹悌賢,使之勿爲招來云,敢啓。傳曰,知道。以上出都監謄錄
推鞫廳啓曰,罪人愛丹,咀呪及骨屑潛置飮食事,旣承服於刑曹,而今乃變其辭說,所當刑推得情,而但其言云,咀呪及骨屑事,皆班婢奉介·唜香,班奴·得伊等所爲,而唜香,上年因上典刑訊,皆爲吐實,其凶穢之物,皆自指發掘,骨屑事,亦唜香爲之云,而奉介逃走,得伊已死,惟唜香,方在刑曹囚禁中,唜香,卽爲拿來,與愛丹,一時憑問後,處置,何如?傳曰,依啓。
南翧,以兵曹言啓曰,精抄把摠哨官,與訓鍊都監將官無異,而因新設之故,逐朔給料矣。今則不可因循度日,依訓鍊都監例,今夏等爲始,把摠付祿,何如?傳曰,允。
大司憲南銑,執義李梓,掌令柳俊昌·尹㻩,持平洪鐩啓曰,臣等,將贓吏按律之論,煩瀆再三,而伏承聖批,以予實愍其老,不忍置法爲敎。聖上好生之德,至此而蔑以加矣。第念榮之所犯,自上非不洞燭,法律極嚴,收議亦峻,而猶且貸之,則初不如不問於大臣,又焉用祖宗金石之典乎?殿下不顧國論之可殺,莫念後來之藉口,爲此一盜臣,必欲屈而曲全,臣等竊悶焉。古之爲此法者,亦豈無悶老之心而然哉?誠以死罪難貸,贓律極重,故只除其栲訊,而終不得減其死也。況今新化之初,貪贓之吏,不可不隨發痛懲,以爲激勵之地,何敢爲法外之輕典,以助剝割之習乎?請郡守權榮,亟命依律處斷,以重贓法,以保生民。
司諫李弘淵,獻納李正英,正言金始振·鄭麟卿啓曰,伏承聖批,以予心實不忍其老而就死爲殺,臣等竊惑焉。權榮所犯,或在於可以死,可以不死,則以聖上好生之至仁,愍其老而貸其死,或不害於欽恤之道。權榮十二斤之蔘貨,旣無公用文書,終爲私販京商,則實爲難貸之罪,罪至難貸,則雖曰年老,有何可論?二行缺臣等區區之慮,爲國法也,爲將來也。請權榮亟命依律處斷。
柳慶昌,以戶曹言啓曰,內侍府,移文于臣曹曰,義順公主陪行中使,羅嶪·徐後行,出入內官全澤民·朱彬·陶後立·金黎昌,衣資·盤纏及奴子數,竝磨鍊題給云。羅嶪·徐後行,固當依前日鷹連齎去內官例磨鍊,而出入番內官,則職秩高下不同,似當依赴京使臣一行員役例施行,而未有前規,自下擅便爲難,何以爲之?敢稟。傳曰,依啓。燼餘
尹絳啓曰,館所問安,宰臣金應海,進去下直。傳曰,知道。
又啓曰,問安宰臣金應海,馳進館所問安,則答曰,每遣重臣下問,不勝感激,罔知所達云矣。傳曰,知道。
申濡啓曰,小臣,三省推鞫進去下直。傳曰,知道。
南翧,以訓鍊都監言啓曰,中軍梁應涵,郞聽李銘立,已爲啓下,而時無職名,竝依例付軍職,冠帶常仕,何如?傳曰,允。
南翧,以兵曹言啓曰,下番精抄軍,例於二十八九日試放放送矣。今則勅使在館,不得擧行之意,敢啓。傳曰,知道。
傳于柳慶昌曰,義順公主行次時,似當有往還醫女之意,自館所言之云。言于該司,各別擇送。燼餘
平安監司書目,勅行,二十四日越江事。朝報
上在昌德宮。停常參·經筵。
院前啓,權榮依律處斷事,停啓。
府前啓,請權榮依律處斷事。答曰,依啓。已上朝報
備邊司啓曰,麟坪大君,迫於事勢,有此奪情之擧,玆事體大,必有朝廷處置,使臣之銜,該曹方可啓下,應行節目,令禮官稟旨擧行,何如?傳曰,允。出備局謄錄
夜自一更至三更,艮方·東方·巽方,有氣如火光。
尹絳,以迎接都監言啓曰,今日生牛入給之意,敢啓。傳曰,知道。
尹絳啓曰,小臣館所問安,進去下直。傳曰,知道。
又啓曰,小臣館所問安,則答以每遣近侍下問,不勝感激。俺等德分好在云矣。傳曰,知道。
大司憲南銑,執義李梓,掌令柳俊昌·尹㻩,持平洪鐩·崔□□啓曰,二行缺王者出治,亶在乎體天而已。古之立法者,亦豈無好生之心而然哉?貸此一贓吏,自毁古今通行之大法,以啓後日無窮之弊,豈非新化之大疵乎?榮之所犯,初出於方伯之按廉,繼之以御史之覈問,又有大臣之獻議,法律之斷決,如彼其嚴正,而殿下不顧國論之可殺,不思來世之藉口,竟未免屈法而曲全,則按廉之設,暗行之遣,無一實效,徒益其守令遞易之害而止耳。臣等,實未曉聖意之所在也。此而不施正律,則貪饕縱慾者,旣無所顧忌,而生民膏血之浚,必倍於今日,其何能輔治而爲國乎?請前郡守權榮,亟命依律處斷,以重贓法,以保邦本。答曰,依啓。
鞫廳啓曰,罪人唜香招辭,與愛丹招辭,大有差違,互相推諉,所當一處憑問,以得實狀,而唜香納招之後,精神昏迷,瞑目垂頭,氣力甚微,不能言語,不可使之對辨,故卽爲下獄,須待明日唜香神氣蘇醒後,對辨處置,而唜香所引婢一玉,方在該曹囚禁中,亦爲拿問,何如?傳曰,依啓。
傳于申濡曰,三省推鞫姑罷。備忘記,紀綱雖云頹廢,莫重逆獄緣坐,妄稱狂易失性,而爲有司者,敢以容可稱冤爲辭,殊極驚駭。當該堂上,從重推考。
尹絳,以觀象監官員,以領事提調意啓曰,監命課學兼敎授姜璹,六品遷轉,代士人金碩輔曉解命數,兼敎授差下,使之付軍職,冠帶常仕,何如?傳曰,允。
傳于申濡曰,鄭之問定配公事,覓入。
傳于南翧曰,頃日平安道暗行御史書啓,覓入。
南翧,以禮曹言啓曰,以備邊司啓辭,麟坪大君,迫於事勢,有此奪情之擧,玆事體大,必有朝廷處置,使臣之銜,該曹方可啓下,應行節目,令禮官稟旨,擧行,何如?傳曰,允事,傳敎矣。依備局啓辭,起復節目,所當一遵定式磨鍊以入,而奪情變禮,委係重大,必須承旨,敬奉傳旨,然後方可擧行之意,敢啓。傳曰,依啓。
南翧啓曰,卽因禮曹啓辭,麟坪大君起復,自本院敬奉傳旨事,允下矣。玆事甚重,且無前例可考,似當於僚席同會之時,商議爲之,待明日捧傳旨之意,敢啓。傳曰,知道。以上燼餘
申濡啓曰,小臣,三省推鞫進去下直,請出標信。傳曰,知道。
以李姓人獄事,兩缺施罰事,義禁府粘目,傳于申濡曰,缺自同府,參其供辭,而奏缺禁府者,不爲無所據也。該府所謂替行照斷,亦乖法例,缺只欲守王府體面而已。原其本意,未必出於推諉,則孰是孰否?實不敢知,而但本府囚推之人,本府論律,卽是十分合當底道理,則道理之外,更何法例可據者乎?以此言之,該府,不當還諉於該曹,而臣於法例,實所蒙昧,不敢妄有云云。此公事,何以爲之?敢啓。傳曰,還出給,可也。燼餘
上在昌德宮。停常參·經筵。
獻納李正英啓曰,聖上卽位之初,四方風動,皆以爲老奸宿猾,將一擧而就戮,惴惴悚悚,若無所容。及有按廉之行,如臣無狀,亦添其選,不能奉承上意,致令國綱解弛,人心不服,而愚臣之意,則得一贓吏,必欲置之極律者,蓋緣臣之前後承命,深知贓吏之爲第一害也。及聞權榮之事,不覺戰慄而心寒者,豈有他哉?臣之於榮,旣無一面之分。且無錙銖之怨,則必欲殺之而後已者,爲公乎?爲私乎?昨日同僚送簡曰,權榮之事,連啓,何如?臣答之以謹悉矣。俄有一同僚答簡曰,幺麽一武夫之事,三啓,足矣,停啓,宜當。臣又答送曰,人雖幺麽,事則不少,何可以上意之堅執?大臣獻議而遽停,鄙意則必欲得請後已。又見答通,則僚議皆欲停啓,强拂僚議,亦涉未安,答之以僉議如此,何敢固執己見,則亦非快許之意也,而不復相議,遽卽停論,臣雖不足有無於其間,不有聖上之明斷,幾失罔赦之贓吏,罷軟如此,何敢晏然於諫職乎?請命罷斥臣職。答曰,勿辭,退待物論。
司諫李弘淵啓曰,權榮按律之論,臣旣隨參於首發之日,則及今姑停還發之際,因長官有故,臣以次官,許文連啓,則嚴重贓律,必欲得請,是臣之意,而近聞外議皆言,權榮蔘貨,雖無公用之處,而亦無自服之辭,則以常例獄體言之,惟當嚴刑得情,而特以年老減刑,旋又按律,則是年老犯贓之律,反有重於年少犯贓者,寧有是理云。臣旣聞此言,不得不動於老少輕重之異律,始變前見,再度往復,終至停啓矣。今見同僚引避之辭,則論議極其嚴截,臣讀之未竟,不覺赦然發慙。臣於權榮,無一面之分,無錙銖之怨,雖與同僚無異,而緩論自臣身出,致令同僚引避,至有幾失贓吏之語,臣之所失,著矣。請命鐫削臣職。答曰,勿辭,退待物論。
正言金始振啓曰,昨日同僚,以權榮按律連啓之意,例發簡通,初至于獻納李正容,答以謹悉,次至于司諫李弘淵,答以欲停之意,末至于臣,臣亦以意同答之。及其再度往復,正英則以必欲准請爲答,弘淵則必欲停論爲答,臣亦以爲以一介狐貍之輩,爭之而或不得請擬律,而或從惟輕,則益足以長奸贓之心,無寧且停此論,猶有後日之餘地,故復以此意答之,俄見停啓之報,實未知同僚之中,猶有未快許者也。卽見李正英避嫌之辭,論議極嚴且正,臣誠慙恧,無以自容,夫以權榮之貪黷犯法,罪死無赦,臣實不知,而只緣眼摜弛緩之弊法,性習軟熟之常態,不免刑章之日失,大有隳於振頹之初政,主停兩司俱發之重論,所謂不有聖上之明斷,幾失罔赦之贓吏者。臣之罪,到此而無所逃矣。臣何顔面,尙在臺閣之中乎?請命鐫削臣職。答曰,勿辭,退待物論。
正言鄭麟卿啓曰,臣於昨日,權榮按律連啓,何如?發簡同僚,則獻納李正英,書送謹悉,他僚皆欲停啓,臣之謬妄,亦以爲再發姑停之論,三啓而不得請焉,則停啓亦似無妨,數次往復於同僚,久未歸一,畢竟獻納所答,則曰僉議如此,何敢固執己見云。臣錯認爲了斷歸一之語,不復與同僚相議,率爾停啓矣。卽見同僚引避之辭,論議極嚴且正,昨日所答,果覺其未快許矣。讀之未半,愧汗如瀉,臣初欲妄停啓之失,後有昏不致察之謬,臣何敢一刻仍冒言地?請命鐫削臣職。答曰,勿辭,退待物論。
迎接都監啓曰,勅使所言七站改造事,更令譯官輩,措辭期於停止矣。李馨長卽刻來言,七站改造事,使之待時爲之云。今番則勿爲改造之事,已許,故敢啓。傳曰,知道。
又啓曰,卽者四勅使,竝會于山亭,使差備譯官,送言于臣等曰,侍女被抄之人,近道則今日定限,未知幾人已到乎?俺等當親自往見云。臣等答曰,近道定限,雖在今日,時未入來,今夕明朝間,必連續入來,待其齊到,相致看品,可也。大人,何可往見乎?勅使曰,公主陪往侍女,事體重大,與俺等,爲同班之人,何敢自重,不爲往見乎?須速催促待令云。勅使若往見,則夫馬似當前期招集,以待而勅使,又言公主一行帳幕之內,他無出入之人,宦寺不可不優爲定送,中使二人及小宦四人入去之說,雖已聞之,小宦之數略少,不足於使喚,小宦十餘人定送事,卽爲啓知云,敢啓。傳曰,知道。
戶曹啓曰,以新來勅使禮單草記,傳曰,新來淸使,旣無勅書,則禮單磨鍊,不宜與勅使同也。別贈禮單,則尤爲無據,從容探問,處之,可也事,命下,故使李馨長,問于鄭勅,則以爲,元禮單及別贈之物,自前稟定于攝王,故俺等乃敢受之,若無攝王之命,則雖一張之紙,何敢擅受乎?新來勅使,亦是受命而來,與諸勅無異,彼自言凡事與諸勅,一樣處置,且贈給之物,不宜異同,常常稱說,今若降等,則不無含慍生梗之患,事必難處,不如一體施行,爲當云。前單子還入之意,敢啓。傳曰,知道。此別賜之物,則乃是規外,復不可援以爲例,不可不明言也。首譯處,亦爲申明言說,俾無後弊,可也。以上出都監謄錄
貞熹王后忌辰,齋戒。
自巳時至未時,日暈。夜一更二更,坤方有氣如火光。
南翧,以都摠府言啓曰,副摠管申翊全,以會同分軍事,除標信,內兵曹進去之意,敢啓。傳曰,知道。
申濡啓曰,義禁府郞廳,以委官之意來言曰,今日國忌齋戒,明日國忌初一日,則朔祭其前,無無故之日,未省鞫坐,不得爲之之意,敢啓。傳曰,知道。
傳于尹絳曰,右牒下付字,亦似未妥,付標以入。
李䅘啓曰,以麟坪大君起復事,出依牒式。傳于尹絳曰,右牒下付字,亦似未妥,付標入之事,命下矣。卽以聖敎之意,分付於該曹,而取考大典起復牒式,則明是本曹出給之文,毋論起復人爵秩高下,本曹堂上郞廳之不書姓字,簡慢着押,實涉未妥,竊究法文,只設大綱而然也。且右牒下,去其付字,而不下他字,則牒式不成,固知法典文字,有難更改。該曹之意,亦在於此,而未妥之字,旣爲付標,則着押一款,亦當變通,以存體面,更令禮官,定奪施行,何如?傳曰,允。
柳慶昌啓曰,司諫李弘淵,正言金始振·鄭麟卿,再啓煩瀆,退待物論矣。傳曰,知道。以上燼餘
上在昌德宮。停常參·經筵。
傳曰,明日當爲親祭,知悉擧行。
藥房啓曰,節序相催,春夏將交,寒暖不適,朝暮異候,不審哀疚之中,聖候何如?瞑眩苦口,恐妨進膳,將順聖敎,停止有日,利害之擇,當自睿裁,朔望之薦,卽在明晨,侵夜將事,不瑕有害,區區下情,不堪憂慮,敢來問安。答曰,僅得無事,湯藥仍爲停止,可也。
永思殿親祭,正時四更二點,開門,三更三點。
府啓,獻納李正英,司諫李弘淵,正言金始振·鄭麟卿,竝引嫌而退,初以必欲得請而後爲答。又以僉議如此,何敢固執己見爲答,則雖非快許之意,亦不能終守己見,著矣。及聞外議,年老犯贓,反有重於年少犯贓者,始變前見,終至停啓,則雖不得不動於老少輕重之異律,亦非法典斷決之本意,初以意同亞長答之,及其再度往復,以無寧且停此論,猶有後日之餘地答之,旣知權榮之罪死無赦,而欲停其論,則語涉苟且,再發姑停之論,三啓而不得請,則停啓亦似無妨,而錯認爲了斷歸一之語,不復相議,率爾停啓,則責有所歸。請竝命遞差。答曰,依啓。以上朝報
迎接都監啓曰,勅使差備譯官來言,處子入去時,侍陪近從人等,以何人定送乎?如裨少之輩,衣冠繿縷,所見荒雜,不可不擇送云。所經各道,以此意分付,各別擇定,以黑衣黑笠,一樣措備侍陪之意,分付而至於北京入去人等,則自平安道,各別整齊,以送之意,知委,何如?傳曰,知道。出都監謄錄
貞熹王后忌辰。
未時,雨雹狀如小豆。夜五更,流星出房星下,入坤方天際,狀如鉢,尾長四五尺許,色白,下霜。
柳慶昌啓曰,小臣,館所問安,進去下直。傳曰,知道。
又啓曰,館所問安,則答以每日遣近侍下問,不勝感激,罔知所達云矣。傳曰,知道。
尹絳,以禮曹言啓曰,以政院啓辭,以禮曹,麟坪大君起復事,更令禮官,定奪,何如?傳曰,允事,傳敎矣。竊考大典,出依牒文字,自有流來舊式,似難一時更改,故一依法例奉行矣。今見政院啓辭,極爲允當,牒字之下,呈字付標,而堂上郞廳姓字之下,亦着署押,宜當。原單子中,竝爲改付標以入之意,敢啓。傳曰,知道。燼餘郞廳李陽泰較正。日記廳郞廳朴奎壽書。
上在昌德宮。停常參·經筵。
夜五更,下霜。
朔祭後,大妃殿·大殿·中殿·世子宮,政院·玉堂·二品以上·六曹·大司憲,問安。入啓。答曰,罔極。
藥房問安。入啓。答曰,知道。
吏曹啓曰,大君付職,及臺諫有闕,政事,取稟。傳曰,明日爲之。
大司諫鄭維城辭職上疏。入啓。答曰,遞差。
吏曹,謝恩使,麟坪大君。啓。以上朝報
迎接都監啓曰,卽者,差備譯官來言,侍女幾人來會耶?欲爲親見,故使李馨長相議,南別宮西門外宴享排設,沈家聚見事停當,一邊聚會,一邊轎軍整齊之意,敢啓。傳曰,知道。
又啓曰,卽刻,諸勅來見侍女,出見其手曰,如此常漢之女,塞責來現,頗有怒色,卽爲還館。蓋雖非常漢,所生村居之人,紡績等事,無不親事,故如是不潔,固不足怪,而不論容貌之如何,徑先起去,還館之後,未知有何分付,極爲可慮之意,敢啓。傳曰,知道。
又啓曰,卽者差備譯官,以鄭勅之意來言曰,處子行次時,必有使喚·譯官,以玄德宇淸譯李賢,差送爲當,敢啓。傳曰,知道。出都監謄錄
上在昌德宮。停常參·經筵。
夜五更,下霜。
大殿,政院·玉堂,問安。入啓。答曰,知道。
藥房啓曰,諒闇恭默,旣異古昔,近來憂勤,亦倍他時,而昨又冒夜行祭,哀毁內鑠,風寒外襲,聖候調攝中,得無大段添傷乎?且祥期尙遠,權膳遽停,大小群情,擧切憂慮。況如臣等,忝在保護之地,區區煎迫,曷勝仰達?不敢以寢門起居之煩,爲嫌,敢來問安。答曰,僅得無事。
京畿監司書目,竹山府使張遇漢,安城郡守權儆己,年老病重,罷出事。
義禁府啓曰,月令醫員金崇齡手本內,罪人李廷顯,去月二十七日,猝得頭痛,熱勢漸盛,多飮冷水,痰喘亦重,觀其症勢,慮是染病云,敢啓。傳曰,姑爲保放。
婚禮都監,別遣郞廳,洪淸道全益禧,全南道權悟,咸鏡道尹愷,江原道沈玖,平安道金玉鉉,黃海道蔡之沇,慶尙道李尙彦,出去。以上朝報
中使,往于館所,則諸勅曰,自上以至誠爲之之意,俺等非不知,而今此選擇之擧,非分付於他國,乃在於國中,方伯·守令,非此國之臣乎?雖別遣京官,亦是一體,朝士其不爲盡心,如前玩愒,則有何有益之事乎?外方女子之來不來,非俺等所知,掌樂院所見十六人,入置于闕內,則俺等卽當進去,兼爲問安于公主,而北京之報,今日入來,則明日出去,明日入來,則明明日出去,以此知而爲之云。傳曰,今以此事,輾轉責辱如此,顧何如哉?今後則改心惕念擧行事,言于備局。
備邊司啓曰,事固有因小而致大者,吳楚之釁,起於爭桑。今此侍女抄擇之擧,比當初婚媾,乃其次也,而畢竟難處,終至此極,至使煩言之責,上及至尊之地,臣等不能先事周旋之罪,大矣。臣等亦何敢不念君父憂勤國家利害,而有所一毫慢忽,只緣智慮淺短,處事乖宜,以致事機急迫,重勞聖慮,不勝惶恐,伏地待罪。答曰,奪人之子,驅送他國,予豈忍哉?第不得已故也,而國綱解弛,藩臣不肯用命,以致如此,實非卿等之失也。宜安心勿待罪。
婚禮都監啓曰,諸勅出見侍女所會處,卽爲發怒還館,坐於西宴廳,招致臣等叱飭曰,今此婚事,國王非不盡心,而朝廷不爲體行,皆以村家賤役之女,苟充抄來,此輩,果合於皇帝闕內使喚乎?臣等答曰,婚媾大國,是何等重禮,而敢有一毫慢忽之心乎?自有侍女抄擇之擧,逐日移文各道,必以兩班女子善貌者,精擇上送事,十分嚴督,期限促迫,雖未免如此,不可不施罰,故江原監司,爲先請推,使之改擇,星火上送矣云,則勅使曰,監司無罪,皆是朝廷忽視之致,不須改擇他女,以前日掌樂院所見十六人,治裝入送,臣等欲有所言,未及發口,諸勅使,卽入館內之意,敢啓。傳曰,知道。方伯·守令之所爲,如是無形,何以則可以得其可合者,能善處此事乎?諸堂上,卽爲相議以啓事,傳敎矣。今此侍女抄擇,萬分緊急,故當初備局之分付諸道,非不嚴明,而方伯·守令,不爲盡心擧行,以致今日之難處,紀綱之解弛,誠極寒心。前日掌樂院聚會之人,則旣許其勿用,今不可更爲提起,勅使前,乃以爲皇父王所選之人,移用於侍女,事體不當之意,據理防塞,方伯·守令中尤甚慢忽者,爲先從重施罰後,更令抄擇兩班中嫁公賤所産有姿色者,急速上送,而稍寬期限,然後可以訪問搜出。又將此意,言于勅使,仍令退限,似乎得宜。且如慶尙·咸鏡·兩西,則侍婢·內婢,厥數最優,其中交嫁品官生産子女者,必多有之。方伯·守令,盡力搜得,則豈無一二可合者乎?切勿如前尋常,各別奉行,期於抄得,罔晝夜星火上送事,撥馬行移,何如?傳曰,已言于筵中矣。
又啓曰,今者勅使所見侍女七人內,洪淸·黃海兩道各三人,京畿一人也。黃海道二人,京畿一人,似非庸品,而亦未免一樣見責,前所抄來者,竝皆見可於勅使,實所未料,極爲悶慮。但洪淸道抄送三人,尤甚麤劣,延安所送一人,則其父乃內奴,而以司果,載錄於成冊中,自都監詰問時,始爲發覺,殊甚可駭。洪淸監司尹得說,延安縣監申洬,姑先從重推考,以爲警責之地。此外未上來各道,則各別精擇兩班嫁公賤所産閨中長養之人,罔晝夜上送事,撥馬知委,何如?傳曰,知道。
又啓曰,今月初二日引見時,領相曰,今此侍女抄擇之擧,萬分緊急,而外方不念朝廷渴悶之狀,致有如此之事,極可駭也。右相曰,外方所爲,殊甚非矣。元斗杓曰,當初備局,分付內,各道所抄侍女,其母雖是公賤,其父則必以品官出身,納粟人等所生抄擇,非不嚴明。且鄭使之言曰,其父公私賤,而見覺於北京,則當大罪云。行會各道,前後丁寧,而今此選送女子之中,江原道二人,則私奴·內奴所生也,殊極駭異矣。南銑曰,外方之官,請從重推考,何如?上曰,監司亦宜拿推,而但如此,則新舊交替之間,似未及爲之,故監司則姑爲推考,守令則爲先拿推。尹履之曰,洪淸道三人,尤甚麤劣,延安一人,則以司果載錄,而其實內奴也。自都監詰問,始爲發覺,此亦一體拿推乎?上曰,其欺罔之罪,不可不懲,竝爲拿推,各邑實色吏及監營營吏,捉致京獄,嚴治事,傳敎矣。洪淸道抄送侍女三人,尤甚麤劣,黃海道抄送延安女人,則其父乃內奴,而以司果,冒錄於成冊中,江原道原州侍女,則其父以私奴,公然開錄。橫城侍女,則其父以內奴開錄,京畿侍女,只一人,而亦未免麤劣,不有當初啓下事目,苟爲塞責之地,事極駭異。江原監司李元鎭,則昨以此事,已爲請推矣。洪淸監司尹得說,京畿監司崔惠吉,黃海監司金汝鈺,爲先從重推考。原州牧使朴純義,延安縣監申洬等,依上敎拿鞫定罪。橫城縣,則乃峽中至殘之地,人物鮮少,雖不可比擬於大邑,而似難全釋。縣監閔煦,令本道監司營門決杖,四道當該營吏及有頉各邑實色吏,拿致京獄,刑推,何如?傳曰,依啓。橫城縣監,亦爲拿推,京畿·洪淸道尤甚麤劣,該郡守令,亦爲摘發重治,監司則此非推考之罪,姑勿推考,更觀所爲結末後,稟處。
備邊司啓曰,傳曰,各道幾人式分定耶?若無預差,則似難抄擇入見,此意言于備局事,傳敎矣。當初分定,京畿一名,洪淸·黃海·咸鏡·慶尙道各三名,江原·全南道各二名,平安道四名,而大槪從公賤多寡,爲差等矣。今番申飭之時,亦仍前數,而預差則皆倍數抄送,以爲揀擇餘地之意,嚴明行會矣,敢啓。答曰,知道。
又啓曰,以吏曹,婚禮都監別遣郞廳望單子。傳曰,今此下去郞廳,不可不定日以送,此意言于備局事,命下矣。郞廳發送,只爲其刻日催督,而別無前限退定之擧,故不爲定日矣。今承聖敎,近道則往還竝六日,遠道則十日定限,另加,申飭以送之意,敢啓。傳曰,知道。
傳曰,各道方伯處,雖已嚴明分付,而若無催促之人,則不無遲延未盡之弊,因此再選之人,又不可合,則寔生大事,必有萬萬難言之擧,別爲分送京官於各道,催促檢擧,則似爲着實,未知何如,令備局相議處之。
備邊司啓曰,別遣京官事,臣等亦有此議,而外方事權,全在監司,雖以位出監司之右者,借使命之號,列邑奉行,不及於監司,別遣京官,徒駭觀聽,事無着實利益,故商確停止。今承聖敎,實非偶然,臣等不敢自是前見,當依下敎,發送京官,而亦有輕重之別,太重則事體未妥,太輕則恐歸無益,令該曹,別擇有風力解事之人,稱以婚禮都監郞廳,當日內發送,罔晝夜下去,與監司,眼同抄擇,刻期上送,何如?傳曰,允。以上出備局謄錄
迎接都監啓曰,卽者鄭勅,使李馨長,言于臣等曰,昨日以掌樂院所見之女,入送北京事,已爲言及,未知已齊會于闕中乎?若已入闕中,則俺等,當往問安,須速回報云。臣等,以掌樂院所看之人,其時已爲許出,故今無更推之事,發遣京官于各道,監司眼同,更擇可合之人,使之罔夜上來,而前日誤爲擇送者,原州牧使·延安縣監等,方有拿命之意,言之矣。鄭使,使李馨長等,卽爲回報曰,諸勅,方以此事,苦待處置,卽今若言前日看擇之人,已盡入闕,則當卽往候,若不肯許,則當有所爲之事,此不過兩言而決,更無周旋定奪之路,速爲啓稟回報云,敢啓。傳曰,已令中使,回報矣。出都監謄錄
上在昌德宮。停常參·經筵。
夜五更,下霜。
政院啓曰,禁府郞廳,以委官意來言,今日三省推鞫,當爲開坐,而臺諫,時未肅拜,不得爲之之意,敢啓。傳曰,知道。
榻前,大司諫趙壽益所啓,近日畿甸守令,人皆厭避,況勅使回還之期不遠,站上料理策應之事甚多。此非守令遞易之時,而竹山府使張遇漢,安城郡守權儆己,一時狀啓罷黜,其疾病輕重,雖不可知,而不無循情之失。京畿監司崔惠吉,請推考。上曰,依啓。又所啓,新除授正言姜鎬,時在洪淸道懷德地,請斯速乘馹上來事,下諭。上曰,依啓。
政院啓曰,禁府郞廳,以委官意來言,三省近連有故,累日不得開坐之故,今日欲爲坐起,而大司諫,謂與申景禋妻有族分,不可參坐,以非法典相避,知不得避,累爲請坐,而終不來參,臺諫不備。三省不得開坐之意,敢啓。傳曰,知道。
傳曰,召對爲之。入侍,玉堂趙復陽·尹鏶,承旨申濡,假注書鄭晳,史官申混·趙嗣基。
大司諫趙壽益啓曰,臣今肅謝之後,禁府下吏,以三省開坐進參之意,來言,本院旣無他員,則臣當往參,而第申景禋妻,卽臣異姓五寸叔母也。臣意以爲,如此莫大之獄,身爲臺諫,旣有一家切親之嫌,而偃然參坐,非但臣心未安,公議亦可畏,故不得進去矣。伏見政院之啓,大臣以非法典相避,屢爲請坐,而終不來參爲辭,臣之所失,著矣,不可仍冒。請命遞斥臣職。答曰,勿辭,退待物論。
吏曹啓曰,原州·橫城·延安等官守令,旣有拿命,其代差出政事,何以爲之?取稟。傳曰,此時西路守令,一日爲急,而該曹何往,而今始取稟耶?殊甚不察矣。明日爲之。以上朝報
上在昌德宮。停常參·經筵。
院啓,大司諫趙壽益,引嫌而退,親戚相避,自有國法,法外引嫌,非所當爲。請大司諫趙壽益遞差。答曰,依啓。
傳曰,兪棨·沈大孚等,敢爲露章,譏謗先王,肆然無忌,罪在罔赦,今雖晩矣,決不可置之。姑從末減之典,極邊遠竄,其中亦不無輕重之別,沈大孚則中道付處。
政院啓曰,禁府郞廳來言,今日當爲三省,而委官右議政趙翼,近患感冒,連日力疾趨朝,到今病勢轉劇,苦痛方甚,不得開坐,而自明日以後,以大祭齋戒,至初八日,不得爲三省云,敢啓。傳曰,知道。
傳曰,召對爲入侍,玉堂洪處尹·尹鏶,承旨柳慶昌,假注書李齊運,史官申混·趙嗣基。
禁府啓曰,以吳䎙査覈處置事草記,傳曰,依啓事,傳敎矣。前江界府使吳䎙,拿問處置,何如?傳曰,允。
禁府,吳䎙,拿囚。啓。
政院啓曰,臣等伏見備忘記,有兪棨·沈大孚竄謫之命,竊念兩臣,雖有忘言之失,而當初寬貸,實是聖代之美事也。不料大臣,陳啓,輾轉至此,恐非大聖人不遷怒之盛意也。況以譏謗爲敎,則尤非兩臣之本情。臣等待罪近密,區區所懷,不敢不達。伏願聖明,小收嚴威,亟寢竄謫之命。答曰,私情雖切,揆以分義,則爲人臣者,所不當如是救護也。
禁府,兪棨穩城府遠竄,沈大孚淮陽中道付處。啓。
吏曹判書李時白上疏。大槪,伏承嚴旨,惶恐待罪事。入啓。答曰,省疏具悉。朝臣之愛惜此人久,非卿之創始也。宜安心,勿待罪。
吏曹參判金南重上疏。大槪,敢陳惶恐之情,願賜鐫削臣職事。呈政院,還出給。
府啓,臣等伏見下政院之敎,有兪棨·沈大孚竄謫之命,臣等相顧驚悚,罔知所以仰達。第念兩臣當初妄言之失,則固有之矣。原其本情,則豈有一毫譏謗之意於其間哉?此不過欲陳所懷,辭不達意之致,而聖明優容,初不之罪,天地包荒之量至矣。不意今者,因大臣陳啓,反施過當之擧,待大臣之道,恐不當如是,而亦非大聖人不遷怒之盛德也。嚴旨之下,莫不沮喪?請還收兪棨·沈大孚竄之之命。生民之休戚,專係於守令之賢否,而該曹之苟充擬望,比來尤甚。權榮旣是堂上,則雖非年限之所拘,齒過七十,素無聲績,何必畀以邊邑,以到剝割之至此哉?當初注擬之官,固不得辭其責。請其時銓曹當該堂上郞廳,竝命從重推考。
領議政李敬輿箚子。大槪,請小霽天威,深加睿省,還收兪棨·沈大孚竄黜之命事。入啓。答曰,省箚具悉矣。言念此人等之所爲,崩裂痛惋之懷,無以爲諭。
淸州牧使金孝性,廣州府尹奇震興,竝拿推,而奇震興,勅使過去後拿推事,捧承傳。
右議政趙翼上疏。大槪,伏見兪棨等竄謫之命,不勝惶恐待罪事。入啓。答曰,省疏具悉。卿之忠實之誠,予豈不知?今此之擧,亦非仍卿之語而發也。若不明言其罪而罪之,則君臣間分義,亦將斁滅,故予不得不已也。卿宜安心,勿待罪。
答府曰,不允。當該堂上,先罷後推。以上朝報
備邊司啓曰,傳曰,觀咸鏡道出去郞廳狀啓,則選送之人,又爲無形云,前頭之事,殊極可慮。遠道則路遠,似難及期,近道中多定其數,以爲擇用之地,可也。未知其時,何以分付耶?問啓事,傳敎矣。西北素多公賤,女人才貌,又非三南之比。平壤三縣,咸興以南道路,亦不至甚遠,故當初分定咸鏡道三人·平安道四人,而且有預差後巡催促之時,又以倍數抄送之意,已及於行會中,郞廳下去時,亦以此,申飭分付,與監司眼同抄來矣。近道如江原·洪淸·京畿,則今雖加定,可合之人,抄得尤難。黃海道加定二人,平安道三人,另加精擇,雖未及先運一時上來,此後一兩日鱗次上送之意,該道監司及郞廳處,撥上行會,爲當。大槪前定元數二十一名,預差二十一名,而今此加定五名,合計四十七人,猶患其不得其人,而不患其不多。前後所定,十分精擇以送,毋致一刻遲緩之意,更爲申明知委,而咸鏡道發去郞廳,旣見上來侍女無形之狀,仍使上送,委差之意安在?極爲可駭。請從重推考。答曰,依啓。
傳曰,傳語軍士,逐日待令,終日奔走,今後則緊關傳語之外,不緊傳語,則勿爲之,可也。
迎接都監啓曰,運米六十石于鳳凰城後,持淸人手標以來事,義州府尹馳啓,而狀啓則來傳于臣等處,手標則不來,故陪持人,使之來現矣。手標入給之後,陪持人私自入館,見勅使,因言兩勅,又將出來之言,勅使催見狀啓,故使人取來于備邊司,將爲入送,而門直等,不爲嚴禁,致令陪持人,私自入館,極爲駭惡。守門下人等,卽爲決棍矣。禁府都事及部將,亦難免不爲嚴禁之罪,請推考。傳曰,允。以上出都監謄錄
義禁府啓曰,今日臣等入侍時,守令之罪,同權榮而罷歸不論者,有之,査覈處置事,親承傳敎,卽爲會坐于本府,取考御史書啓,則江界府使吳䎙名下,以採蔘及京商人處,濫捧地稅云云。怨訪甚多,亦以罷歸懸錄,因刑曹覆啓,旣已推考,罪律輕重,當在緘辭,而上敎如此,本府所當卽爲擧行,而但本府規,何必有傳旨,然後方可奉行,敢啓。傳曰,依啓。
又啓曰,昨日査啓時,前江界府使吳䎙罪狀,相議以啓矣。更考御史書啓,則碧潼郡守吳必承名下,所捧稅蔘六百兩,而亦多公用之處。但大馬一匹·卜馬一匹·綿紬七疋,給蔘買得,而其下見罷之後,幾至二十日,尙留城中,入其郡,捉得馬二匹,留置本官,亦爲捧招於鄕所色吏云。雖曰公用之處,給蔘買馬貿紬,殊甚可駭。亦當拿問,而昏不致察,不得一時査啓,極爲惶恐。吳必承一體拿問,何如?傳曰,依啓。
又啓曰,臣等在賓廳,伏見兪棨等定配備忘記,卽招禁府書吏,往政院,待承傳急時來報事,分付後罷坐出去,本府當直,巳初書給配所,使之入啓,押去單子,亦令催入矣。今承下敎,極爲惶恐,遲緩色吏,自本府囚禁治罪,而當該都事,亦難免其責,推考,何如?傳曰,允。以上出禁府謄錄
上在昌德宮。停常參·經筵。
夜一二更,月暈。五更,北方有氣,如火光。
吏曹,當該堂上應罷,沈詻·林墰·沈之源,郞廳金鉽·鄭攸。
吏曹參判金南重,辭職上疏。入啓。踏啓字而下。
副提學趙錫胤上疏。大槪,請伏妄言之罪,以爲不忠者之戒事。入啓。答曰,省疏具悉,爾其勿辭察職。
以沈詻等罷職傳旨,傳曰,今此罷職之罰,在所不已,而事勢之難便,亦不可不念。林墰·沈之源姑勿罷職,獨罰其他堂上郞廳,事涉偏重不均,此傳旨勿捧。
傳曰,召對爲之。入侍,玉堂洪處尹·尹鏶,承旨尹絳,注書李端相,史官申混·趙嗣基。
政院啓曰,吏曹參判金南重上疏,踏啓字而下,遞差傳旨,卽當捧之,而其疏結語,以鐫削臣職爲請。在外如此之疏,捧承傳,未有一定之例,以削職捧承傳乎?以遞差捧承傳乎?敢啓。傳曰,遞差。
吏曹參議李行遇上疏。大槪,兪棨之前後擬望時,臣未嘗不參,請鐫削臣職事。呈政院。還出給。
院啓,古有愛嚬之主,誠以爲人上而僻於忿懥,則群下,無所措其手足故也。向者兪棨·沈大孚等,雖有妄言之失,聖上之容而置之,蓋亦久矣。豈不以其狂妄無他腸而言者?不可罪也。今仍相臣之言,反下嚴旨於經年之後,雷威震疊,物情驚駭。此豈大聖人發而皆中節之道也?誠恐自今以往,朝廷之上,以言爲諱,其有累於新化者,豈鮮尠哉?請亟命還收兪棨·沈大孚等遠竄付處之命。三分耗會錄之事,元非流來舊規,往在丙子經變之後,公私板蕩之時,因臣應祖陳疏,而權設者,行之已十餘年,如安東府元穀最多,而三分耗會錄之數,逐年增益,一年一夫所受之糶,或至六七十斛,民不堪苦,流亡相續,孑遺之民,怨聲載路。一邑如此,他可推而知矣。請命停罷諸道三分耗之會錄,以紓一分民怨。答曰,不允。耗穀會錄停罷事,令廟堂議處。
吏曹判書李時白上疏。大槪,佐貳之官,旣已遞改,則首席之臣,獨安得晏然而已乎?請削職名事。入啓。答曰,省疏具悉。卿之拜此職,屬耳。殊無所失,宜遵前旨,安心勿辭,速出行公。
府啓,臣等以兪棨·沈大孚竄謫不可之意,昨已論列,未蒙允兪,臣等不勝悶鬱焉。夫二臣者,妄言之失,則固有之矣。原其本情,則豈有一毫譏謗之意於其間哉?此不過欲陳所懷,辭不達意之致,而聖明旣體天地包荒之量,初不之罪,則其於納汚藏疾之德,至矣,盡矣。不料今者,仍大臣陳啓,反施過當之律,臣等,竊恐有乖於原情定罪之典,而又非不以辭害義之古訓也。爲國之道,貴在下情必達,則待大臣之道,固不當如是,而嚴旨一下,在庭諸臣,莫不相顧沮喪。此豈臣等平日所望於殿下者哉?請還收兪棨·沈大孚竄謫之命。李曼,請移配於淸北沿路之地事。入啓。答曰,不允。移配事,依啓。以此所論兩款事見之,卿等之全昧義理,視君父蔑如之狀,昭著難掩,人心如此,國家將不亡而何待乎?吁,可痛也。以上朝報
上在昌德宮。停常參·經筵。
吏曹啓曰,備忘記,權榮薦擧之人,令該曹査出如法事,傳敎矣。問于其時判書沈詻,則凡薦法,在於堂下,堂上則曾無薦擧之規,故披閱官案而擬望云矣,敢啓。傳曰,知道。
備邊司啓曰,當此客使留館策應多事之時,各道守令,不可曠官,新除授守令等,令該曹催促明日內發送,未差守令,亦令該曹速爲差出,一體催赴,何如?傳曰,允。
吏曹,口傳政事,淸州牧使沈之溟·李枝茂·李梣。傳曰,淸州牧使,護軍洪瑑除授。庇安縣監△南斗華·李祉遐·郭衛國。傳曰,今番朔書中,有書佛語者,殊甚未妥。今後則使之勿書如此文字。
吏曹啓曰,仍備邊司啓辭,未赴任守令,明日內催促發送事,命下矣。未赴任守令中,時未署經者,則該曹,不得任意催促發送,何以爲之?敢稟。傳曰,除署經速爲發送。
大司憲南銑,執義李梓,掌令尹謙·柳俊昌,持平崔逸·洪鐩啓曰,臣等,俱以庸陋,忝竊臺閣,徒知有懷必達,乃職分之當然,敢以兪棨·沈大孚等竄謫過當之意,論列至再,昨承聖批,至以全昧義理,視君父蔑如等語爲敎。臣等心魂震惕,直欲鑽地而入,而不可得也。第念二臣者,在初陳疏,其意必以疊用祖宗廟號爲未安,要使莫重典禮,益加熟講,歸於至當而已。夫豈有一毫譏謗於其間哉?設令棨等,實有譏謗之罪,則臣等固當請行竄殛之不暇,有何顧惜於二臣,而苦口力爭,自陷於救護之誅乎?今者上自大臣,下至國人,皆曰,不可罪,則棨等之斷無他腸,於此可見。臣等,身居言地,不敢隱默,妄將公共之論,仰陳於雷霆之下者,只欲納吾君於無過之場,誠意淺薄,未蒙允兪,反承嚴旨,此無非臣等,事君無狀,言不見信之致,何敢一刻晏然?請命鐫削臣等之職。答曰,依啓。以上朝報
上在昌德宮。停常參·經筵。
自午時至申時,日暈。酉時,日暈兩珥。夜一更,月暈。三更,流星出天棓星下,入艮方天際,狀如鉢,尾長三四尺許色白。
政院啓曰,右副承旨南翧,再昨路上馬驚倒落,面部破傷之處,頗大段,論瘀痛輕重,所見甚駭。自再昨陳疏自列,而當此疏章一切揮却之日,不可循例捧入。第念所傷如此,勢難行公,則合有變通之道。右副承旨南翧改差,後政差出,何如?傳曰,依啓。
政院啓曰,憲府多官,全數引避請削,而殿下只以依啓批下。臣伏讀之餘,震驚罔措。夫臺諫,有應遞之失,而必待處置者,非但流例爲然,實是敦待之道也。不如是,無以爲寄人主之耳目,而責一時之綱紀也。然則今日憲府,雖使所失極大,誠恐殿下待臺諫之道,不當如是太薄,而抑亦嗣服以來所未有之擧也。王言一播,四方驚動,當此國事孔棘,上下憂遑之日,所恃者,獨聖明求治之誠,納汚之量,有使中外感戴,可以固結人心,扶持世道者也,則其所關,豈止爲一時差過而已哉?伏乞聖明,更加思量,務歸和平之道。臣待罪近密,不任區區愛君之意,冒死以聞,敢啓。傳曰,掇拾常談,徒爲得名之地,不思輕重事體,至於如此,可謂無知矣。雖曰待臺諫之道極厚,豈有重於先王乎?爾等全不念及於此,故予不得不言之耳。
政院啓曰,南銑等避嫌啓辭,以鐫削爲結語,而旣有依啓之命,以削職捧承傳乎?以遞差捧承傳乎?如此承傳,例爲取稟,故敢啓。傳曰,一從其自請爲之。
明日永思殿夏享大祭,親行正時,四更二點,開門,三更三點。
吏曹啓曰,承旨及臺諫有闕,政事,取稟。傳曰,過齋後爲之。
司諫金應祖啓曰,昨日憲府多官,以論啓兪棨·沈大孚等事,專數被譴,臣亦於再昨論啓此事,厥罪惟均,不宜獨免,而猝得胸腹痛,達夜苦重,今始扶曳來避,臣罪尤大。請命鐫削臣職。答曰,勿辭,退待物論。
禁府,申洬拿囚。啓。
領議政李敬輿上疏。大槪,略陳愚見,冀蒙採納事。入啓。答曰,省疏具悉疏辭,知道。
黃海監司金汝鈺,勅使回還後拿問事,捧承傳。
禁府,朴純義,拿囚。啓。
上在昌德宮。停常參·經筵。
自未時至酉時,日暈。夜一更,月暈。
行祭後,大妃殿·大殿·中殿·世子宮,政院·玉堂·二品以上·六曹問安。入啓。答曰,罔極。
藥房,問安。入啓。答曰,知道。
右參贊林墰上疏。大槪,應罷惶縮,且有身病,本職及備局之任,爲先遞免,冀得治療,以及遠行事。入啓。答曰,省疏具悉。行期不遠,卿其勿辭,專意調理。
大司諫李厚源啓曰,臣於頃日,猥隨諸臣之後,濫側登對之列,而適以兪棨之事,緣左右之失對,天威震發,辭氣太厲,臣驚怖戰慄,不知所出,而仍竊伏念,兪棨等當初陳章,狂率僭妄之罪,固有之矣。然其本情決非有一毫譏謗之心,而日月之明,有所未燭,有此未安之敎,殊乖大聖人和平底氣像,其有損於聖德者,誠爲非細。玆於前席,略陳下懷,冀蒙察納,及今諫職之忝,出於意外,二臣竄配還收之論,俱發於兩司,憲府先被嚴旨,同僚又爲引避。臣雖未及同參於本院之啓,而本院論啓之語,卽臣榻前所奏之意,臣於此事,何敢晏然處置同僚乎?宜卽引避之不暇,而適患寒疾,終日沈痛,欲起還仆,陪祭問安之列,亦未進參,今始扶曳來避,所失,大矣,不可仍冒。請命遞斥臣職。答曰,勿辭,退待物論。
右議政趙翼初度呈辭。入啓。答曰,罪兩人之事,不得已之擧也。實非仍卿之語而發也。卿何引入,若是邁邁也?須體予意,速出行公,以濟時難事,遣史官傳諭。
左參贊沈詻上疏。大槪,權榮邊倅注擬之罪,臣冒首席,實所自當,而與佐貳諸僚,混蒙寬典,尙帶職銜,極爲惶愧。伏乞命削臣職,以安微分事。入啓。
吏曹參判李行遇辭職上疏。入啓。傳曰,只遞本職。
刑曹判書尹履之上疏。啓下吏曹。
備邊司啓曰,仍諫院啓辭,答曰,耗穀會錄停罷事,令廟堂議處事,命下矣。國家爲政之體,必有餘地,然後方免拘攣之患,得施便宜之道也,故古者,雖賦稅正供,麻絲粟米之出於民者,猶不責十分豐足,有十分減一之法,蓋使之容力於逋民絶戶,而無害及於齊民之意也。五代亂際,專尙富强之時,亦有行之者,書諸史冊,以爲美談。至于宋朝,皆遵此法,而自南宋多事之後,先王良法美意,竝與此而俱廢。朱子亦露章請復,時君許之,方今國事孔棘,常儲垂罄,汲汲遑遑,若不保朝夕,有司之臣,夙宵所憂者,只在經費之遽乏,不遑及於先王不忍人之政。凡係損上益下之論,便歸於迂闊之談,以至於權設衙門,各出意見,務聚財貨,發謀出慮,山林川澤,利盡錙銖,四民失業,職由於此,怨咨朋興,近自京輦,遠曁窮山絶海,無處不及,臣等愚意,國家存亡,恐不在器械財貨之不足也。今此諫院之啓,似爲見得於損益之義,前日請錄,爲救目前之急,今欲變通,欲復先王之政,不嫌前後所見之不同,惟求事理之當,臺諫論事,無凝滯自私之病,而每事如此,則必有大補於時政,臣等無容更議。請依啓辭施行,而但守令,若不識朝廷蠲給之本意,認爲自私之物,浪自費用,則國有損廩之弊,民無蒙惠之事,令本道監司,依舊例勿爲會錄,量其耗數多寡,使之或補民間別役,或充元穀逋欠,或救荒歲飢民,而歲末句校文書,知其區處之意,觀察使處,竝爲行會,宜當。原設弊端,非回啓中緊涉之事,而仰屋之歎,常切於此,竝此陳瀆,惟冀澄省,敢啓。傳曰,依啓。
院啓,古有愛嚬之主,誠以爲人上而僻於忿懥,則群下無所措其手足故也。向者兪棨·沈大孚等,雖有妄言之失,聖上之容而置之,蓋亦久矣,豈不以其狂妄無他腸而不可罪者也?今因相臣之言,反下嚴旨於經年之後,雷威震疊,物情驚駭。此豈大聖人發而皆中節之道也?誠恐自今以往,朝廷之上,以言爲諱,其有累於新化者,豈淺鮮哉?請亟命還收兪棨遠竄·沈大孚付處之命。司諫金應祖·大司諫李厚源,引嫌而退,兪棨·沈大孚等竄謫之命,固非國人所可之擧,諍臣之隨事論啓職耳。有何可避之嫌?請竝命出仕。臺諫爲人君耳目,隨事論啓,固其職耳。嚴旨之下,不得不重爲引嫌,而至以一從自請爲敎,殿下之待臺諫,不已太薄乎?古之聖王,優容諫臣,開導使言之道,豈容如是哉?臣竊恐殿下之臺閣,自此無復言者矣。請還收前大司憲南銑,執義李梓,掌令柳俊昌·尹㻩,持平洪鐩·崔逸等削職之命。答曰,不允。處置事,依啓。
大司諫李厚源,司諫金應祖就職。
玉堂箚子。大槪,請還收兪棨等竄謫之命,憲府多官削職之命事。答曰,不允。
大司憲李厚源啓曰,新除授執義愼天翊,時在全南道靈巖地,掌令金重鎰,時在京畿交河地,持平李性恒,時在洪淸道唐津地。請竝斯速乘馹上來事,下諭。答曰,依啓。
吏曹啓目,粘連刑曹判書尹履之上疏云云。年老之人,又有重風之漸,則勢難察任是白在果,重臣進退,該曹似難擅便,上裁,何如?啓事非可遞之失,病則自當調治,勿爲遞差。以上朝報
上在昌德宮。停常參·經筵。
夜五更,坤方有氣如火光。
大殿,政院·玉堂問安。答曰,知道。
藥房啓曰,近來夏行秋令,晝變朝候,閭閻之人,亦多感傷。況玉體調攝之中,連行冒夜之禮,不審此時,聖候何如?臣等不勝區區憂慮之至,敢來問安。答曰,僅得無事。
都承旨呂爾載上疏。大槪,新授職名,決難承當,乞賜遞免,以安愚分事。入啓。答曰,省疏具悉。卿其勿辭,速出行公。
檢閱趙嗣基書啓,臣承命往諭于右議政趙翼,則以爲,臣愚戇狂疎,言語顚妄,上觸天威,惶恐戰慄,無地自容。兼又重得感冒,累日呻痛,症勢轉劇,委身枕席,沈綿度日,多事之時,曠職已久,尤竊悚懼,不得已冒呈辭單,譴責是俟,不意天眷極隆,至遣史官,下諭,使之速出,臣無任感激惶悚,不知所達云矣。傳曰,知道。
政院啓曰,近以齋戒,三省推鞫,久未爲之,明日以後則無故,而委官方在呈辭中,不得開坐之意,敢啓。傳曰,知道。
院啓,臣等將兪棨·沈大孚等事,旣已陳啓矣。兩臣者,敢論莫重莫大之典禮於廷議旣定之後,狂僭之罪,固有之矣。原其本情,斷無他腸,棨等亦非病風喪心者,則當百僚雨泣之日,乃敢有一毫譏謗之意,自陷於不測之誅哉?無非有懷必達,辭不達意之致,至施投畀之典,則恐非聖人欽哉惟恤之道。請還收兪棨遠竄沈大孚付處之命。臺諫爲人君耳目,隨事論啓,固其職也。嚴旨之下,不得不重爲引嫌,而至以一從自請爲敎。殿下之待臺閣,不已太薄乎?古之聖王,優容諫臣,開道使言之道,豈容如是哉?臣竊恐殿下之臺臣,自此無復言者矣。請還收大司憲南銑,執義李梓,掌令柳俊昌·尹㻩,持平洪鐩·崔逸等削職之命。答曰,爾等之論南銑等事,亦極駭然。禮云禮云,玉帛云乎哉?待臺諫不薄云,此輩云乎哉?視君父蔑如之罪,爲今日臣僚者,則於法於義,決不敢開口容護,若是縱恣。況加於此者,竝不允。前啓耗穀會錄事,停啓。
右議政趙翼再度呈辭。入啓。傳曰,予意已悉於昨日之批,而卿之控辭,愈往迺爾,予心缺然,無以爲諭。予雖不德,惟卿須念先朝恩眷,速出論道,以濟時艱事,遣承旨敦諭。
吏曹啓曰,承旨有闕,政事,取稟。傳曰,明日爲之。
禁府,李曼,寧邊府定配。啓。
副提學趙錫胤上疏。大槪,冒萬死更乞鐫削職名,兼陳區區血忱,冀蒙裁察事。入啓。答曰,省疏具悉。爾其愛我,論辨至此,欲無過擧,予亦不得不盡言予意耳。大槪,大孚之疏,一而雖不顯言斥之,其微意可痛,故略施付處之罰,棨則再上疏章,而其初則爾之疏中所謂者也。辭意不至已甚,而其再,則敢擧廟號而斥言之,以盡其心曲之蘊,不亦已甚之甚者乎?此則爾必未得見也。其時因此兩人之倡邪說,異議紛紜,殆難狀焉。於其廷議之時,不厭熟講相議,是非務得恰當,固其所也。已定莫重典禮之後,因數人之邪說,有所云云,則其於事體與情事,爲如何哉?若遂其所願而改之,則是與奪之無異也。雖不改之,其貶薄不滿之意,爲如何哉?當先王昇遐之時,深山窮谷,莫不奔走哀慕,京都庶民,爭出米布,供饋陵役之軍,惟恐在後。謂以報先王之厚德,當斯時也,以此無知下民之所爲,比諸受國家厚恩有識朝士之別生譏謗,貶薄不滿之心,爲邪說倡者較之,則爲其人子之心,安耶不安耶?怒耶?不怒耶?於義理於臣道,可乎不可乎?於渠渠心腸,安乎不安乎?予是以,必欲正國法久矣。豈待今日而怒也?又安有全不知再疏之有無,而徒以一時之怒,敢稱先王而搆人之罪目之理乎?予雖無狀,稱道爲先王無禮者之言,則爲今日之臣僚者,所當倍加追慕之志,從容思量而爲之,可也。不辨是非事理之如何?紛紜爭怒,有若使不得下手者然,予反不敢怒也,恐懼殊甚矣。爾則旣不知兩人之罪,疏辭之如何?其爲不知,明矣。何罪之有?勿爲控辭,速出行公。
大司憲李厚源啓曰,臣於今日,與掌令李枝茂,以相會禮開坐矣。下吏,持一推考傳旨,來示紀綱雖云頹廢,莫重逆賊緣坐,妄稱狂易失性,爲有司者,敢以容可,稱冤爲辭,殊極驚駭,從重推考云云。此實臣曾忝同義禁時事也。臣奉讀未了,不覺惶悚,不知所措。臣旣已奉法不嚴,重被推勘,自有當伏之律,奚但臺憲之不可仍冒而已?請命爲先罷斥臣職。答曰勿辭,退待物論。
備邊司啓曰,京畿卽根本之地,理宜優恤,而土地瘠薄,人民貧窘,雖在平日無事,其勢誠難友堪。況今事勢,比前萬倍,年年勅行,例於春秋,往來無常,而今番則六勅竝來,留館日久,此乃丁丑以來所無之事也。各站供億,館中酬應,有不可勝言者,姑不論具,別爲需索,而只以雉·鷄·牛·豬·魚尾等物,大略言之,其中一魚之價,多至米七八斗,一雉之價木三疋,一鷄之價二疋,通計其數,則米至五六千石,木亦不下五百餘同,此乃一切取之於民耳。剝膚堆髓,急於星火,民何以聊生乎?畿內之民,相繼流亡,在處皆然,而試以交河一邑言之,流逋之戶,幾至百餘。以此推之,則將不日而盡爲空虛矣。前頭勅行,當復至矣。公主之行,又將發於農務方劇之日,諸勅偕還,一行浩大,供給之難,不啻倍蓰,齊民推鋤投犁,奔走道路,薰眼折臂之狀,豈忍言哉?若不大爲變通,少紓民力,則橫潰之患,迫在朝夕,朝廷出捐四千六百之米,以救其急,非不盛惠,而猶未充雉。魚之價,如以盃水救車薪之火。臣等念及於此,若剜心肉,渴悶焦思,妄謂一策,可救萬一,兩南監營及統營會外所儲米布,其數頗優,此外諸道監。兵營,亦不無節用餘儲,京衙門中,又或有優儲綿布之所,就將京外各處米布,量宜除出,輸致于常平廳,使之料理轉販,存本取息,以助畿邑各站之役。凡其供饋需索,皆以此取用,不收民結,則各邑應役,只是站上往來夫馬而已。其爲實惠於民,爲如何哉?朝家之爲此擧,亶爲欲濟赤子於水火中,爲道臣守令者,孰不仰體而奉行哉?且如兩西物役,視畿邑稍勝,然其涸轍之急,何論彼此。誠宜一視同仁,臣斗杓,今番西行,親聞平安兵使裵時亮之言,本營流來儲木布四百餘同,而此則重記相傳,故前後兵使,皆不敢下云。且一年所捧軍布,亦不下五六百同,爲先除出數百同,分給兩西監司。又各出其該營所儲,取息補用,一如京中之例,或助民役,或補驛路,則兩西之民,亦將均蒙惠澤,不亦當今之所先務者乎?雉鷄分定,遍及於江原與三南,民之受困,無處不然,而如湖西海邑,則生魚之定,與畿邑殆無異同,亦不可不一體存恤也。分此與彼,勢有難便,量減湖西沿海民役之應納於京各司者,常平倉,以其應減之數,償之該曹,似爲便當。臣等出此淺術,欲救巨弊,其計誠亦拙矣,而卽今燃眉倒懸,不可不及時拯濟,縱未能行之久遠,猶可爲休息數年之地,不猶愈於立而視死者乎?萬分不獲已,出此下策,如蒙睿納,其間區劃施措之方,固當商量稟啓擧行,臣等不勝區區悶迫之至,敢此稟啓。傳曰,依啓。
院啓,臣於昨日,伏承聖批,至以容護縱恣等語爲敎。臣誠惶縮,罔知攸措。夫兪棨·沈大孚等妄言之罪,固有之矣。原其本情,斷無他腸,二臣者,苟有譏謗之意,則爲臣子者,固當討罪之不暇,豈有一毫容護之理乎?棨等遭遇聖明,感不世之恩遇,竊附於有懷必達之義,不知陷於妄言之罪,其情固可恕也。請還收兪棨·沈大孚遠竄付處之命。南銑等,聖明旣擢置臺閣,則是使之言也。無論事之是非,言責之臣,以言獲罪者,是豈聖朝之美事也?聖批至以待臺閣不薄,此輩云乎?爲敎。臣誠錯愕,恐非大聖人發皆中節之道也。請還收前大司憲南銑,執義李梓,掌令柳俊昌·尹㻩,持平洪鐩·崔逸等削職之命。答曰,不允。以上朝報
左副承旨鄭維城上疏。大槪,賤疾沈痼,決無供職之望,懇乞遞免事。入啓。答曰,遞差。
上在昌德宮。停常參·經筵。
夜五更,月暈。
右議政趙翼上疏。大槪,伏見兪棨疏章,有可以辨釋者,故敢此冒瀆,冀蒙省察事。入啓。答曰,省疏具悉。疏辭知道。
府啓,兪棨·沈大孚等狂妄之失,固有之矣。原其本情,則斷無他腸。且其疏章之在於典禮已定之後者,初不得參於廷議之末,故徒知有懷必達而已。豈有一毫不滿之意於其間哉?況我先王深仁厚澤,浹人骨髓,盛德大業,昭垂簡冊,則棨等所言之僭妄,庸何傷於日月之明乎?殿下容而置之,初不之罪,則可見天地包容之大,而到今經歲之後,反施雷霆之威,此豈大聖人發皆中節之意也?天崩之痛,擧切臣隣,遠近黎庶,莫不號慕,則棨等,非病風之人,當其若喪之日,安有譏謗之意哉?揆諸臣子之情,必無是理。今此竄黜之罰,有乖原情之典。請還收兪棨遠竄,,沈大孚付處之命。言責之臣,隨事論列,乃其職耳。嚴旨之降,出於意外,俱爲引避,惶恐無地,而至以一從自請爲敎,有乖優禮臺諫之意。請還收前大司憲南銑,執義李梓,掌令柳俊昌·尹㻩,持平洪鐩·崔逸等削職之命。大司憲李厚源,引嫌而退,事旣在前,不必追究,而臺諫被勘,勢難在職。請命遞差。答曰,不允。遞差事,依啓。
同副承旨柳慶昌書啓,臣承命往諭于右議政臣趙翼,則以爲臣之妄言之罪,實萬死猶輕,而賤疾彌留,亦不能强起,敢再爲呈告,誠出於不得已也。昨日伏蒙特遣史官,下諭,無任感激悚慄之至。今又至遣承旨臨諭,而聖敎諄切懇惻,特出天衷,實非泛常。臣非木石,其區區感激,靡粉何報?臣竊自顧愚庸朴拙,最在人下,不知有何可取,而恩眷至此,伏地涕泣而已,不知所達云矣。傳曰,知道。以上朝報
備邊司啓曰,黃海監司金汝鈺,廣州府尹奇震興,俱有勅使回還後拿推之命。金汝鈺,則此時西路多有料理策應之事,而罪名在身,似難號令道內。奇震興,則自當初被論之後,來在其家,全不察任。當此農務方殷,官糶分給之日,曠官日久,貽弊不貲。其代,令該曹今日政竝爲差出,急急下送,何如?傳曰,允。出備局謄錄
迎接都監啓曰,諸勅久留館所,主人之道,一番往見,似涉如何,承旨議啓事,命下矣。勅使之留館日久,自上,似不無一番往臨之禮,今承下敎,極爲允當,敢啓。傳曰,以此辭意,措辭言于都監,使之言說于諸勅事,傳敎矣。卽將傳敎之意,使差備譯官,傳說於勅使,則鄭使以爲,自上雖無來臨之擧,諸勅豈不知接待之過厚乎?近日則不以爲念,待北京人來報,然後一番來臨爲當云,敢啓。傳曰,知道。出都監謄錄
上在昌德宮。停常參·經筵。
卯時,日暈兩珥。辰時,日暈左珥,珥上有冠,暈下有履,色皆內赤外靑。自巳時至未時,日暈。酉時,日暈。夜一更,月暈。二更,月入太微中,月暈。
禁府,吳必承拿囚。啓。
吏曹啓曰,臺諫有闕,政事,取稟。傳曰,明日爲之。
府啓,兪棨·沈大孚等,本情之無他,已陳其略矣。此二臣者,爲殿下經幄近侍,則言雖狂妄,陳其所懷,乃其職耳。當廟號議定之日,大小臣僚,莫不悲號思慕,惟恐不副於先王之盛德大業也。則此二臣者,獨以何心,而乃有不滿之意哉?此情理之所不忍,分義之所不敢。今此竄謫之罰,有乖原情之典,請還收兪棨遠竄,沈大孚中道付處之命。言責之臣,隨事論列,乃其職耳。嚴旨之降,出於意外,俱爲引避,惶恐無地,而至以一從自請爲敎,有乖優禮臺諫之意。請還收前大司憲南銑,執義李梓,掌令柳俊昌·尹㻩,持平洪鐩·崔逸等削職之命。答曰,不允。
院啓,兪棨·沈大孚等事,上下相持,爻象不佳,臣等竊不勝悶鬱焉。兩臣妄言之罪,固有之矣。原其本情,斷無他腸,苟有一毫譏謗之意,則爲臣子者,固當討罪之不暇,而豈敢有容護之理哉?棨等身逢聖際,俱感不世之恩遇,竊附於有懷必達之義,自不覺其陷於狂妄之歸,因此而遽施投畀之重典,恐非聖朝原情定罪之意也。請還收兪棨遠竄沈大孚中道付處之命。請還收南銑等削職之命,措辭見上答曰,不允。
禁府,金孝誠拿囚。啓。
黃海監司南翧上疏。大槪,纔患落傷,幾至死域,而數日之內,決無登程之望,乞速處置事。入啓。啓下吏曹。以上朝報
備邊司啓曰,前日因齎咨官來傳,兩勅出來其時,該曹有接伴使臣及問禮官差出之議,臣等之意以爲,口傳之事,不必自我先動,而設或出來,其行甚疾,勢所未及,故啓稟停止矣。平安監司,旣已延候,發向義州,立此獨寧,然無接應形止,則後勅旣到之後,恐或有執言之端。請令該曹只出接伴使,勿爲發遣聲言,待的報下送,以爲後日免責之地,似爲便當,敢此仰稟。答曰,知道。出備局謄錄
迎接都監啓曰,自外聞見,則義州小通事,出入閭家,作樂飮酒之故,以駭異之意,一邊使李馨長,報知鄭使,一邊使捕盜廳嚴禁矣。卽刻捕盜有一通事,率女潛隱於館下,近處之女人,則卽爲捉來,自都廳治罪,通事則執捉,告于鄭使,則以爲此人等,乃本國之人,當此國喪之日,率倡飮酒內外之言,無不因此,傳播之患,極爲駭愕,依國法治罪云。此人罪犯,不可止於決棍而已。令刑曹依法處置,何如?傳曰,依啓。
又啓曰,卽刻中使,以侍女整齊之意,來告館中,則使人馬整齊,卽欲往見於掌樂院,故敢啓。傳曰,知道。
又啓曰,諸勅往見侍女,初則十六人擇取後,更擇十一人,辭緣,詳在昏禮都監啓辭中矣。卽刻還館之意,敢啓。傳曰,知道。
又啓曰,李馨長來言,諸道侍女,盡爲上來,則可合者,極擇整齊,毋如前日之無形,而中使來言整齊云,則或今日明日,隨其所言,當爲往見云。且言大君入往事,旣已定奪矣。今因婚事入去,則諸王執政處,不可無禮單,以爲生光之地,此乃鄭勅之言云,敢啓。傳曰,知道。諸王執政之可以送禮處,自此有難知之,詳問探問後,處之,可也。以上出都監謄錄
左副承旨申濡辭職上疏。入啓。答曰,省疏具悉。爾其調理察職。
上在昌德宮。停常參·經筵。
夜五更,有霧氣。
吏曹啓目,粘連黃海監司南翧上疏云云。向前南翧,頃日落馬,面部破傷,近密之地,有難出入,故政院啓遞承旨矣。今則已過累日,想必治療,而此時此任,得人甚難,雖遲一兩日發行,似無所妨,勿許遞改,何如?啓依允。
備邊司啓曰,廣州府尹議薦時,臣等亦知申埈三拜一任,旣涉支離,纔經草土,慮有疾病,而手閱仕案,終不得其人,故不得已首擬矣。果有引疾請遞之擧,卽今勅行將還,站務甚緊,農事方殷,分糶亦急,勢難等待調理久貽曠官之弊,改差,何如?傳曰,允。
右議政三度呈辭。傳曰,安心調理。
府啓,請還收兪棨遠竄沈大孚付處之命。措辭見上請還收前大司憲南銑等削職之命事。措辭見上新除授大司憲鄭弘溟,時在全南道昌平地,請斯速乘馹上來事,下諭。答曰,不允。下諭事,依啓。
吏曹啓曰,廣州府尹差出政事,取稟。傳曰,明日爲之。
大司諫李一相,司諫權堣啓曰,臣等昨與同僚,約行相會禮,於今日各將赴衙之際,獻納曺漢英,始言式假,不爲來參。凡式暇之規,前一日通告,乃是例也。開坐臨時,不得呈病與式暇,亦例也。今者漢英,旣約經宿之後,終不同參於相會禮,無非臣等見輕之致,臺閣體面,不可自臣等壞了。請命遞斥臣等之職。答曰,勿辭,退待物論。
兵曹啓曰,傳曰,頃者全州保人李承敏,因上疏破格收用事,言于該曹矣。旣已收用耶?問啓事,傳敎矣。李承敏,能文有才,而不解操弓,直爲邊將及內三廳禁軍,俱涉未妥。臣曹無可當窠闕,至今不收用而本役保人,則已令本道,依判下卽爲免役矣,敢啓。傳曰,知道。苟不害於義,則君命,間間奉行,亦似無妨矣。
吏曹啓曰,傳曰,頃者全州保人李承敏,因上疏破格收用事,言于該曹矣。旣已收用耶?問啓事,傳敎矣。當初奉承傳時,政院,分付兩銓,而本曹則以爲,李承敏役名,係是保人,當自兵曹,相當職除授,故不爲擧行矣。今承聖敎如此,待闕收用之意,敢啓。傳曰,到今下問之後,始乃如是推諉,殊甚駭愕矣。
又啓曰,以吏曹李承敏收用事草記,傳曰,當初傳敎之時,堂上某某耶?問啓事,傳敎矣。其時堂上取考,則判書金集在外,參判金南重,參議李行遇矣,敢啓。傳曰,判書則行公之日甚小,不必擧論,而參判·參議則在職頗久,而奉承傳之事,違拒不行,何若是之久耶?急於奉行私囑,無暇而然耶?殊甚駭愕。姑先從重推考。以上朝報
迎接都監啓曰,以都監草記。傳曰,知道。諸王執政之可以送禮處,自此有難知之,詳問探知後處之,可也事,傳敎矣。使李馨長,問于鄭使,則曰,大王子,麻多會王·質可王·押大王子肅老王·八王,合四人處,宜有禮單相問之擧云,而李馨長言,巴屹乃禮單,旣已啓下,不必疊送,肅大平古處,亦當有贈送之禮,而鄭使,則不爲擧論云。依鄭使所言,四人處,令該曹依令充軍例,禮單磨鍊,入啓,何如?傳曰,依啓。肅大平古,則曾亦無如此之規,不可開諭,切勿擧論。出都監謄錄
上在昌德宮。停常參·經筵。
夜二更,月暈。
備邊司啓曰,京衙門及各營米布,斟酌除出,移用於京畿·兩西站上諸役,添補湖西海邑魚價之意,旣已啓稟,蒙允矣。拯救之擧,不可一日少緩,故詢諸曾經該道之任者,且問京衙門所儲豐約,分等定數,別單書入,而湖西魚價,兩西添補,不可一番題給而已。畿甸則亂後民力已竭於前,而至于今日,尤極蕩殘,無可收拾,不可不拮据料理,以爲數年息肩之地,而句管之人,亦不可不擇。堂上則自有宣惠·常平兼察之員,郞廳則舍人金弘郁,留心民事,不憚燥濕,實合此任,稱以郞廳,使之終始句當。且以諫院啓辭,各邑三分耗穀,不爲會錄,或補民役,或充逋欠,或救飢民事,亦已覆啓定奪矣。就將該曹,會案扣算,計之一年都數,米豆雜穀,多至二萬五千三百九十石零,厥數最優,其中一半,留置本道,一依前啓辭意,令道臣區處,一半移給常平廳,畿站所需之物,隨其土産,從前直換貿取用,亦甚便當。且轉販取息,莫如銀貨,而京衙門中,如訓鍊都監糧餉色·守禦廳·司僕寺等處,所儲頗優,所當與米布,一體移用,而慮有日後不時之需,曾於啓辭中,未及稟請。群議皆以爲取息之物,果不外乎銀貨云,而今雖移送該廳,善爲生息,則其本恒存,亦可備不時之用。各衙門銀貨,從其本數,多寡除出之數,竝錄於別單中矣。頃日登對之時,自上軫念三道站上之役,至有西南均役之敎,此實大聖人一視同仁之至意。臣等反覆思量,計無過於此者,敢此竝稟。此外應行節目,令該廳,更加區畫,稟旨擧行,何如?傳曰,善爲料理,措置有方,則似爲有益於保民之政,竝依此爲之。且三分耗,曾所會錄之物,其在各官,與無無異。今不必添給,竝爲取用,似可矣。頃下內司米布於該曹矣。使之移送常平廳,以補民役之萬一,可也。
兵曹啓曰,全州保人李承敏收用事草記。傳曰,知道。苟不害於義,則君命,間間奉行,亦似無妨矣事,傳敎矣。臣等,知其李承敏之爲人,非不欲收用,而方爲讀書赴擧之人,一朝擧以爲禁軍邊將,恐非恰當,故未得擧行承傳矣。今承下敎,不勝惶恐待罪。傳曰,知道。勿爲待罪。
獻納曺漢英啓曰,臣於再昨謝恩之後,卽與大司諫臣李一相,行相會禮於本院,而司諫臣權堣,則當以翌日肅謝,因爲相會云。臣泛然以同參之意,言送下吏矣。夕自闕下還家,始覺先祖忌日,只隔一日,晨招下吏,卽呈式暇,旋以私書,通此意於長官,而且言俟過式暇之後,則在病同僚,亦或出仕,其時齊會,實爲便當,而必欲今日開坐,則與亞長相會,亦爲無妨云矣。俄而下吏來言,兩員將爲開坐,聯名引避云。臣初未敢信,及見長官所答,則他僚欲爲引避,當於相會後,更議處之云。當此朝家多故,兩司畢事之不料,因此微細,遽至引避也。臺閣舊例,臣雖不如長官之諳鍊,而亦嘗聞兩司多官,旣已開坐之後,約會同僚,無端不來,則固有引避之時矣。式暇之規,載於法文,未坐之前,旣爲通告而先定引避之計,求說不得,乃以未及告於前一日,爲執言之地,爲此言者,其亦苟矣。臣六年之後,重忝此職,踽踽孤蹤,動輒跋躓,人實輕臣,臣敢輕人,體面之壞,匪人由臣,何顔之厚,復側同席,晨起行祀,憊倒終朝,今始來避,所失尤大。請亟命罷斥臣職。答曰,勿辭,〈退待〉物論。
府啓,請還收兪棨遠竄,沈大孚付處之命。措辭見上請還收前大司憲南銑等削職之命。措辭見上答曰,不允。
政院啓曰,昨因政廳啓辭。傳曰,如此推考一事,每患乏人,殊甚未妥。言于該府,使之速爲畢推,可也事,下敎矣。憲府之官,備員然後,當爲開坐,而大司憲鄭弘溟,執義愼天翊,掌令金重鎰,持平李性恒,皆在外未上來,只有掌令李枝茂,持平鄭始成,雖不備員,似當開坐,而趁卽畢推,而事異常規,何以爲之?敢稟。傳曰,依啓。
禁府啓目,權榮滿贓結案,取招後照律,何如?啓依允。同府朴純義·申洬·閔煦·金孝誠·吳必承等元情公事,判付內除刑推議處。同府啓目,盧協,刑問三次,不服加刑。啓除加刑定配,同府成震熻議處公事,判付內削職放送。
院啓,請兪棨遠竄,沈大孚付處之命。措辭見上請還收前大司憲南銑等削職之命。措辭見上大司諫李一相,司諫權堣,獻納曺漢英,竝引嫌而退,約行會禮,及期赴衙,同僚不參,無與於我,式暇之日,例不行公,通告差遲,庸有何傷?俱無可避之嫌。請竝命出仕。答曰,不允。世間是非,固不可以兩立,豈有竝出之理哉?如此苟且之論,予甚不取,雖然臺諫如此,依啓。
副提學趙錫胤,命招不進,依承傳罷職。以上朝報
領相榻前所啓,常平廳,當初思濟急時之責應,而末終其事浩大,本廳堂上,必得有才局之人,可以能當。群議,皆以爲元斗杓可合云矣。且以戶曹判書李基祚,兼察,何如?元斗杓,則與小臣,婚姻家相避,似爲非便,故不敢早爲陳達矣。上曰,國事爲重,何以小嫌爲拘,而且群議如是,使之察任,爲當。元斗杓曰,常平廳句管之事甚多,不可以一堂上獨察,而郞廳則以宣惠廳郞廳二員,使之兼察爲當矣。上謂領相曰,此言,何如?對曰,所當加出堂上,而林墰時未遞任。且北路往還之後,猶可察任,故不爲請出矣。上曰,然則依爲之。
以沈之溟爲廣州府尹。以上出備局謄錄
禮曹啓曰,來十五日夜,乃月食,而當日月食之日,則例爲救食齋戒之事,望祭似當攝行,敢稟。傳曰,望祭亦是齋戒,攝行不可矣。
都承旨呂爾載上疏。大槪,家有可疑之疾,而勢難出入近密之地,乞遞職名事。入啓。答曰,省疏具悉辭意。卿其勿辭,速出行公。
上在昌德宮。停常參·經筵。
義州府尹書目,進香使,本月十一日越江事。
大司諫李一相,司諫權堣,獻納曺漢英就職。
正言沈世鼎啓曰,不似如臣,久叨匪據,涓埃蔑效,瀆擾是事,臣罪萬死。臣於昨日處置同僚之際,臣意以爲,大司諫李一相,司諫權堣,援據舊例,固其宜矣,而獻納曺漢英,旣覺忌日隔宵,不得不呈式暇,亦其勢也。非但事涉微細,似無大段是非,故以竝出爲請矣。臣身忝言地,處事糢糊,至勤聖敎,臣誠惶恐,無地自容。臣於昨夕,所當引避之不暇,而日已暮矣。乃以自劾之啓,至於留門,尤極惶懼,悶默而還,今始來避。臣之罪戾,至此尤大,何可一刻仍冒?請命斥遞臣職。答曰,勿辭,退待物論。
大司諫李一相,司諫權堣啓曰,再昨引避之意,只欲守臺閣舊例而已。及見同僚避辭,則張皇捃摭,無復僚席間氣像,是何怒之遽也?良可歎惜。開坐之規,自下先入,則獻納未入之前,更有何員,可以開坐乎?朝食之後,下吏始言,獻納以式暇不來云,則晨招下吏,卽呈式暇之說,亦未可曉也。其他縷縷欲盡陳辯,則反甚疲矣。至於處置之際,旣已通告差遲,庸有何傷爲語,則請出臣等,可謂無據。臣等何敢苟且就職?請命遞斥臣等之職。答曰,勿辭,退待物論。
明日永思殿望祭親行,正時,四更二點,開門,三更三點。
獻納曺漢英啓曰,臣伏見昨日本院處置之批,以世間是非,固不可以兩立,豈有竝出之理爲敎。應遞之失,實在臣身,處置請出,誠所未了。請出旣苟,則冒出獨非苟乎?召命之下,不敢退伏,惶恐就職,固已顔厚。況臣昨日之避,備詳曲折,不覺支蔓。今見長官聯名之避,以張皇捃摭,何怒之遽,欲盡陳辯,反甚疲矣爲言。其爲譏斥,更加一節,以此以彼,決難仍冒。請命罷斥臣職。答曰,勿辭,退待物論。
兵曹啓曰,以漢城府啓辭,近來紀綱解弛,人不畏法,京城內外四山,漸至濯濯,所見極爲寒心。今月初二日四山監役等,親率山直輩,巡到于東小門外,有常漢貴生稱名及兒童十三名,公然生松斫伐,生松之數甚多,至於敺打山直輩,聞來不勝驚駭。其所被捉各人等,卽令囚禁矣。臣等於昨日開坐時,其所斫伐之木,全數取來見之,則可以爲小柱者十介,爲大椽者二介,中椽者九介,小椽者十六介,合而計之三十七條也。常時犯禁現捉者,何限而不過枯松及松枝而已。其作黨恣意斫伐全採,未有如今日之甚者也。壯弱竝十四名,有持斧持鎌者六名,抽出而囚之,其中年纔十二三歲者,亦有之。此則難於取舍,竝爲拘囚,其餘八名,隨其所犯輕重,而依法決杖以放之矣。大槪白晝成群,斫伐生松,略無顧忌,此與乘隙偸伐,或折取松枝者有異。若不隨現痛治,日後之弊,有難禁抑,所囚六名等,移送刑曹,使之分輕重辨壯弱,科斷稟處之意,敢啓。傳曰,依啓。此漢等所捉監役,論賞,今後,亦爲如是申飭,嚴禁事,傳敎矣。法典相考,則枯松二條捕告者,給別仕伍,生松一條則給別仕一十云。此則守門禁軍等計仕付祿時陞降之法也。此外無可據規例,上裁,何如?傳曰,當該監役,六品遷轉。
府啓,正言沈世鼎,大司諫李一相,司諫權堣,獻納曺漢英,竝引嫌而退,事雖微細,豈無是非竝出之請?實涉苟且,旣與約會,經宿乃改,責不在己,再避何妨?臨衙呈暇,未免歇後,雖出無情,有違常規。請正言沈世鼎,獻納曺漢英遞差,大司諫李一相,司諫權堣出仕。答曰,依啓。
政院啓曰,以兪棨上疏謄書,傳曰,此是全文不抄者云,而此批答中所謂知道。答何事之言耶?承旨察啓,且日月不久,而元疏何以不得耶事,傳敎矣。臣等,忝居本院未久,其時日記修正之事,所未及知,而大槪自前本院日記,大小疏箚,無抄出之規。且以其文勢觀之,似無間斷處,臣等所見,只此日記而已。他無考出之路,反覆思量,不知所以仰達,其元疏則非但此疏,凡疏箚日記謄書之後,日月差久,則或例用於院中休紙,故未能搜得矣,敢啓。傳曰,問東答西,殊欠事君之道矣。此疏修正注書誰耶?考啓。傳曰,沈大孚上疏,亦以日記中所書者,謄入。
吏曹啓曰,臺諫有闕,政事,取稟。傳曰,過國忌後,爲之。
院前啓,國忌齋戒,姑停。以上朝報
婚禮都監啓曰,侍女十六人·乳母一人·婢子三人,合二十人,則騎卜馬各一匹,首母·醫女,則所騎馬各一匹,卜馬審定一匹事,曾已別單啓下,分付于兵曹及京畿·兩西監司處矣。侍女族屬,各一人率去北京,而兩班族屬居多,其勢似難徒步遠行。且到彼聞見埋沒之患,亦不可不慮。所騎刷馬一匹,令沿路各邑,次次替給,自義州至北京,則令雇馬廳題給,似不可已,而臣等,不得擅便,敢此仰稟。傳曰,依啓。出備局謄錄
迎接都監啓曰,以禮曹啓辭,今十五日月食,各司閭家救食擊鼓·禁屠殺存戒飭之義,微通事,傳敎矣。卽爲言于鄭使,則知悉云,敢啓。傳曰,知道。
又啓曰,鄭使使差備譯官,來言於臣等曰,義州人前守門將金男,方爲率來,欲得加設職帖,而因戲言曰,吾功不少,如此四五人生光之事,未爲不可云。且大通官李㗡妻娚,前守門將韓春善,亦欲得六品帖云。今番之來,別無生事,只有顧念本國之意,朝夕供給之間,亦多周旋,而今有此言,不得不仰達矣,敢啓。傳曰,竝依願施行。
又啓曰,卽者鄭使,使差備譯官,言于臣等曰,蒙古帳幕排設之事,只令定州人張乃信次知,而一路排設之際,一人勢難周旋,亦非手生者所可爲之之事。義州居金德名·金貴善·李汝信,龍川人金義一等,亦解設幕之事,使此輩,與張乃信,同力排設,爲當。此意預先知會于本道,使之裝束待令云。依其言移文本道之意,敢啓。傳曰,知道。以上出都監謄錄
右議政趙翼四度呈辭。國忌齋戒,留政院。
上在昌德宮。停常參·經筵。
自昧爽至辰時,有霧氣。夜五更,月食。
望祭後,大妃殿·大殿·中殿·世子宮,政院·玉堂·二品以上·六曹,問安。答曰,罔極。
藥房問安。答曰,知道。
善山府使金頊,三和縣令金興祖,罷職事。高原郡守李之馧,永興府使李志定,拿推事。捧承傳。
備忘記,昨日上疏謄本察啓事,下敎,而全然不對,下問之語,有同問東答西,殊極駭異。當該承旨,姑先推考。
傳曰,昨見本院謄出日記所錄兪棨上疏,則全沒一款事,殊極驚駭。當該注書招致,何敢任意抄削乎?諸承旨同坐,詳問以啓。
政院啓曰,傳曰,趙贇·沈大孚上疏原本覓入事,傳敎矣。沈大孚上疏原本,昨日遍搜文書中,終未得之,不得已取考日記冊,謄書以入矣。趙贇上疏原本,則覓入之意,敢啓。傳曰,知道。兪棨初疏原本,亦無耶?政院啓曰,日記冊中兪棨初疏,在於上年五月二十八日,而原本無之。凡疏本次知下人,私置簿文書取考,則初疏元本,九月十五日,以塗褙次,休紙用下云矣。傳曰,知道。
禁府啓目,沈日遵,刑問十二次不服,加刑。啓除加刑議處。又啓目,趙克健所犯,上裁。啓削職徒年定配。又啓目,臣等取考律文,則親屬中相告者,有分輕重治罪之語,而身爲家長,不能齊家者,亦有應施之律。今此李禬之事,有難輕議,而事同推諉,不敢含默。自前臺閣論事,以家不齊之罪,請削請罷者,比比有之。李禬,削其職名事,或得宜。至於洪憲,則李錫命等,乃敢以伸冤爲言,歸罪於洪憲。憲之據實陳列,在所固然,而無可施之事。第念律無定文,以億見處人之罪,實涉擅便,上裁。啓依允。兩家俱有所失。洪憲有難獨免,亦爲罷職。同府高處明,瑞興地定配,李德敏,雲峯縣徒三年定配,盧協,泰川縣定配,趙克健,鳳山郡徒三年定配。啓。
京畿監司書目,交河呈,以掌令金重鎰上疏上送事。以上朝報
迎接都監啓曰,卽刻李馨長,以勅使意來言曰,北京人,必於數日內入來,俺等當爲往迎於慕華館,人馬使之整齊待令。且公主作行時駕轎馬,各別擇取,以駕轎調習,毋令顚倒,若駕轎不平,則不得用人夫,此亦不可不以衣冠精潔之人待令。且云近見義州馳報,則持來馬驢致斃者,頗多,勢將往路,換得死馬之代以去云,敢啓。傳曰,知道。出都監謄錄
傳曰,黃海監司·廣州府尹,引見。
上在昌德宮。停常參·經筵。
夜一更,月出時,赤色。
義州府尹書目,勅使二員,今月十三日,到鳳凰城,卽爲達夜馳向義州云云事。
大殿,政院·玉堂問安。入啓。答曰,知道。
藥房啓曰,昨日冒夜行祭,今朝小雨留寒,不審此時,聖候何如?區區下誠,悶慮多端,敢來問安。答曰,僅得無事。
都承旨呂爾載上疏。大槪,家間病患,多有可疑,復申前懇,乞遞職名事。入啓。答曰,遞差。
大司諫李一相上疏。大槪,敢竭愚衷,冀垂小察事。入啓。
府啓,請還收兪棨遠竄,沈大孚付處之命。措辭見上請還收前大司憲南銑等削職之命事。措辭見上答曰,不允。兩人事,已下備忘矣。
備忘記,兪棨疏章,政院謄本,無有他語云。以予昏昧之質,宜乎不察而抑亦可怪也爾?雖然,予何多言?兪棨·沈大孚,竝放釋,一以快輿人之不逞,一以彰寡昧之不德,使人皆見之。以上朝報
備邊司郞廳,以領議政意啓曰,今此謝恩文書,必前期撰出,然後可以査正繕寫査對等事,次第擧行,可免窘迫之患矣。臣怪其尙今寂寥,招問藝文館下吏,則答以當初分排之官,有故改易,以他員改排,或七八日或五六日云。前頭拜表,日期不遠,而若是緩稽,極爲不當。藝文館當該官員及製述官,竝推考,另加催促,今明日內,使之製呈,何如?答曰,依啓。
又啓曰,樺皮減除之擧,不但於我國,得免莫大之弊。淸國自以爲大惠,慮有德色,使臣之還,再三言之云。在我之道,似當有致謝之事,雖不可專奏稱謝,而移咨戶部,以致感幸之意,恐合事宜,敢啓。傳曰,知道。出備局謄錄
迎接都監啓曰,卽刻鄭使,以差備譯官送言曰,今來勅使,越江之報,必不及於勅使之行。俺等,於皇命之來,不可不迎候於郊外,平山以後各官,卽日分付,探知勅使,到某官,先聲以報,則可知其入京日期,而俺等,當爲出候,斯速別定禁軍,分付於平山等各官,一邊整齊夫馬以待云,敢啓。傳曰,知道。
政院啓曰,今此出來兩勅使,若過十三日渡江,則入京之期,似不出今明間,接伴使,當刻催迫發送,宜當。備局之意,欲令本院,直捉,故敢啓。傳曰,知道。
都監啓曰,將有勅使出來之報,司譯院,依例勅使一員前,差備堂上二人·堂下二人,已爲差定矣。今日聞渡江之報,譯官等,來辭於勅使,則鄭使言于諸勅,堂上譯官一員·堂下一員·大通官差備一員,竝爲減除事,分付云,故敢啓。傳曰,知道。從便致謝,可也。回啓曰,傳敎矣。卽使差備譯官,依傳敎從便言于鄭使,則以爲,如此傳敎,實爲惶恐,更無所達云,敢啓。傳曰,知道。以上出都監謄錄
右議政趙翼四度呈辭。入啓。傳曰,安心調理。
答掌令金重鎰疏曰,遞差。
吏曹啓目,粘連黃海監司狀啓云云。當此多事時,都事李克誠,所患如此,則勢難行公,依例罷黜,何如?啓依允。
吏曹啓曰,前日開政時,廣興副奉事,陞授尙瑞副直長,其代臨急差出,考見仕滿置簿,則長陵參奉李後老,積仕已五年,案簿循例擬望,至受天點,而今聞李後老,卽本曹正郞鄭攸妻同姓四寸云。方在呈旬中,臣未知相避,矇然不察,事極未安,敢此惶恐,伏地待罪。傳曰,知道。勿待罪。朝報
上在昌德宮。停常參·經筵。
政院啓曰,日記中上疏謄書落漏抄削,詳明査准事,下敎矣。本院留在諸疏,元數一百九十張,其中已爲修正於日記者,四十一張,臣等取其各疏與日記所錄,逐一査准,則一二字落盡者四張,一字誤書者四張。大司憲趙翼,參判李基祚疏中,各脫六字,司業鮮于浹疏中,脫却二十字,察訪黃濎疏中,脫却十一字,而觀其文勢,則似是謄寫之際誤爲遺落,而不爲校正之致,非是故爲抄削而書之也。此外諸疏未修正者,則無以憑考矣。仍念本院日記,亦是國家信史,而傳寫之際,不詳讎校,有落盡誤書之多,已爲非矣。況日記修正之事,視之尋常,淹過時月,今此下敎之事,亦不得一一考出,尤爲可駭。各其當該注書,竝査出推考,使之刻日修正,何如?昨日承敎之後,散在日記冊,收拾憑考之際,以致日暮,今始仰達,惶恐敢啓。傳曰,依啓。黃濎·鮮于浹上疏,及日記,付標入之。
又啓曰,傳敎矣。其時假注書南龍翼,招致院中,臣等同坐詳問,則以爲,臣於去年六月,以假注書在直所,臣行公以後,凡大小疏箚及草記,竝依元本,一一謄書於日記冊,雖微細諸各司不緊啓辭,無一字遺漏,沒數謄書者,乃是故規也。況於疏箚,則尤當詳愼,故旣書更考,俾無落字之處。其時兪棨正言辭職之疏,亦在其中,而卽爲依例謄書而已。不意今者,有此全沒一款,任意抄削之敎,此實夢寐之所不及,臣惝怳驚悚,不知所以爲對也。當時前後如此之疏,臣皆一一修正,無一毫落漏處,臣以何心,獨於此疏,敢有刪削於其間哉?棨之疏本,若在,則自可辨白,而凡疏本謄書之後,則例用於院中休紙,故混入其間,窮搜不得。所餘者,只趙贇之疏,此則蓋因其子嗣基,時爲檢閱,改藏置而不失云。今玆取納臣之所修日記與贇疏原本,一一憑考,則臣於諸疏謄書之際,不爲抄削之狀,擧一可知其三,而聖敎至此,惶恐不知所達云矣,敢啓。傳曰,全沒答知道一款語,所當拿問,而徒增輿人之一倍謗訕而已。事必無實,今姑置之。
院啓,南銑等,聖明旣置之臺閣,則是使之言也。無論事之是非,旣使之言而從而罪之,則是豈置臺官之意哉?聖批嚴峻,至令鐫削,論列已久,兪音尙閟,竊恐自此,朝著索然,漸成循默之風,甚非國家之福也。請還收前大司憲南銑,執義李梓,掌令尹鎌·柳俊昌,持平洪鐩·崔逸等削職之命。答曰,不允。
都承旨李厚源啓曰,臣竊聞故事,方爲承旨之時,不得弔喪者,以其身居近密,入侍無常故也。臣妻沒未葬,屍柩在殯,臣以方在喪家之人,出入此地,已爲難便。況監進御藥,陪侍親祭等事,尤涉未妥,而當此呈辭上疏,不許捧入之日,露章祈免,非但惶恐不敢,且有嫌於以夙夜爲殫,雖冒昧出肅,亦不可終默,敢此陳達。臣之事勢,決難仍帶本職,令該曹稟處,何如?傳曰,似無所傷,而啓辭如此,試令該曹議處。
吏曹啓曰,都承旨李原源啓辭,傳曰,似無所傷,啓辭如此,試令該曹議處事,傳敎矣。竊聞祖宗朝承旨,或至累年不遞,則其間豈無一家之喪,而未聞以此許遞者,耳目所及,亦無可援之例。至於親祭,則姑勿陪祭,似或無妨。監進御藥,則自有換房之規,不必以此爲嫌,而入侍近密,固是莫重之事,其所控辭,亦似有理。臣曹不敢遽請仍授,何以爲之?敢稟。傳曰,啓辭,是矣。勿爲遞差。
禁府,金汝鈺·奇震興拿囚。啓。
答大司諫李一相疏曰,省疏具悉。京官下送事,縱無外方之騷擾,奪人之子,驅送他國,豈可忍也?實出於不得已,而致有人心之渙散至此云,予甚驚駭焉。此亦無非予之過也。當令該司議處。
中路問安使朴遾,承旨趙壽益,出去。以上朝報
備邊司啓曰,京畿監司,聞勅使,十三日,將爲渡江之報,慮其窘迫之患,有此馳啓矣。勅行遲速,雖不可預度,今明日不爲入京,則其勢似當在於念後,二十日逢點之馬,似無不及之患,而京驛及司僕馬,預爲整齊,實出於過慮,以此回移之意,敢啓。傳曰,知道。
又啓曰,昨因全南右道水使尹昌耉,各浦甲冑量減事狀啓,本司粘目,各官與鎭浦,殘盛有異,依狀啓量減,宜當。大鎭則十二部內減四部,中鎭則減六部,殘鎭則減九部,自本營參酌分等減定後,啓問事,入啓,蒙允矣。慶尙·洪淸及全南左道各鎭,亦當一體施行,以此竝爲知會于三道監司及水使處,何如?傳曰,依啓。
又啓曰,得接平安監司,義州府尹狀啓,則今來兩勅之行,旣有勅書云,而其行甚疾,中路問安使及問禮官,雖未及下去,在我之道,不可全廢。令政院依例擧行。且接伴使,亦當改稱遠接使,以此意撥上知會,何如?傳曰,允。
又啓曰,備邊司各鎭甲冑量減事草記,傳曰,此減定之數,永爲減定耶?減一年所造之數,畢竟則使之準數耶事,傳敎矣。甲冑,所以用於馬上,使船上列楯蔽身之卒,皆着甲冑,實非制勝之急務,徒貽水軍難支之弊端。況戰船本體已大,上設樓櫓,已患其質重難運,而又載被甲之卒,添一倍之重,海上習兵者,多言其不便。昔者舟師用兵之智,製器之精,莫如故統制使臣李舜臣,橫海功烈,至今稱之。其時亦無擁甲登船之制,豈其智不及今人而然哉?自甲冑新設之後,雄州饒邑,亦不能自官措備,侵及民結,其弊不貲,沿海州縣,爲一大役。至於各浦,則戰船守卒,風和或百名或八十名,風高或四十名或三十餘名,一從船制大小,加減之。此外無錢穀人民,邊將所食,亦除防軍若干名,凡有策應,皆責於水軍,水營有所分定於各浦,徵木於水卒,剝割之狀,有所不忍言,邊將豈皆貪虐?其勢自不得不然。三邊水軍之役,十倍於他,軍士相繼流亡,害及隣族者,職此之由,今若以甲冑之役,歲責於僅支之殘浦,使之準數備上,則各浦水卒,無可堪之勢。臣等固欲啓稟變通。今因全南右水使尹昌耉狀啓,略陳弊端,敢請參酌量減矣。甲冑,旣非戰船緊用,而其弊端,有難勝言,今此量減之數,歲計則亦似不小,臣等之意,以此量減之數,歲以爲常,未知果爲便否也。今承下敎,竝陳利病,前啓辭還入,伏候睿裁。答曰,知道。大槪此事,因何人之建白而設立耶?未詳其顚末,元文書覓入。出備局謄錄
迎接都監啓曰,卽刻館所西門外,沈若海家西邊閭閻家失火,延及別工作等處數三家,時未撲滅,故館內騷擾。臣等使差備譯官,卽爲致慰,而自上,必有遣中使問安之擧,故敢啓。傳曰,知道。
又啓曰,義州陪持人,以追來勅使淸書,傳納館中,則諸勅,會坐相見後,使差備譯官傳言曰,近來勅使,雖不知某日當爲入京,而入京之後,則留一日治裝,再明卽當發行,以此啓達云。譯官等,觀其辭色,無事云云,敢啓。傳曰,知道。
禮曹啓曰,今此勅使,仁政殿受勅行禮後,仍爲茶禮,諸事待候之意,敢啓。傳曰,知道。以上出都監謄錄
府啓,伏見昨日備忘記,兪棨等放釋之命,凡在瞻聆,孰不感激?自此聖朝,無復以言獲罪之人,豈但棨等之幸,實是一國之慶也。棨等旣被疏釋,而獨於南銑等,未蒙允兪,臣等竊未曉聖意之所在也。銑等,身居言地,隨事論列,固無不可,而天聽未回,相持至此,此豈臣等所望於殿下者哉?請還收銑等削職之命。答曰,不允。
右議政趙翼上疏。大槪,老病昏妄,乞賜遞免事。入啓。答曰,省疏具悉。卿之不安於位,無非予昏妄之致,於卿何有?宜安心勿辭。
京畿監司崔惠吉,勅使迎候事,境上出去。
義州府尹書目,勅使,十五日午時越江,將宿於林畔云云事。
應敎金應祖上疏。大槪,惶恐待罪,仍陳所懷事。入啓。答曰,省疏具悉。愛君忠悃,縷縷不已,深用嘉歎也。爾宜勿辭,從速察職。
自巳時至酉時,日暈。夜一更,流星出角星下,入南方天際,狀如拳,尾長四五尺許,色赤。月暈,自夜二更至五更。朝報
上在昌德宮。停常參·經筵。
卯時,日暈。酉時,日暈左珥,暈上有冠,色內赤外靑。
政院啓曰,禁府郞廳,以委官意來言,今日當爲推鞫,而知事李基祚,都監進去,同知事朴遾,以問安使出去,本府堂上,無備員之故,不得開坐云,敢啓。傳曰,知道。
府啓,臣等以南銑事,逐日論列,而未蒙允兪。臣等,竊未曉聖意之所在也。銑等,身居言地,隨事陳列,固無不可,而天聽未回,相持至此。此豈臣等所望於殿下者哉?兪棨等旣被疏釋,而獨於南銑等,尙靳恩命。請還收南銑等削職之命。
院啓,請還收前大司憲南銑等削職之命。措辭見上
答府·院曰,其情之可痛,爾等有若不知者然,如是論列,殊極駭異矣。
平安監司書目,勅使,十六日申時,自嘉山到安州,不入館所,自淸川江,直向肅川事。明日郊外迎勅時,出宮初嚴卯正三刻,二嚴辰初二刻,三嚴辰初一刻。以上朝報
備邊司啓曰,昨日伏見平安監司·義州府尹聯名狀啓云,將有將帥二名,領甲兵百名,今晦開初,當到義州。又有勅使一員,齎持禮物,鱗次出來,而未知其或留義州,或往京中,而淸譯崔仁傑之言,則云似當留待義州。又有云勅行,十九日間,將入京留三日,與諸勅,一時回還作計云。諸勅還時,必是陪公主而往,以此計之,則所謂隨後出來勅使,到義州之期,當在來月初生以後,勢必留在義州,以待公主,而將帥領兵之人及齎持禮物之勅使,皆當有接待之人。將帥接待,則以本道虞候差定,稱以接伴使,使之前往接待。勅使接待,則自京從二品中差出,亦稱以接伴使下送,而若中路,聞有勅書,則改稱遠接使,宜當。但此時西路,使命一人差送,甚爲重難。更聞的報後,依申翊全例發送,爲當,敢啓。傳曰,依啓。
又啓曰,有司堂上一員有闕,其代,以本司堂上上護軍金南重差下,使之察任,何如?傳曰,知道。出備局謄錄
迎接都監啓曰,黃州人,自撥上持西來勅使淸書,傳給于諸勅,則諸勅使差備譯官,言于臣等曰,見此來勅通書,則十九日午前入京,二十日當陪公主一行,回程云。事甚急迫,凡干行事,明日內速爲整齊,一邊啓達云,敢啓。傳曰,知道。
又啓曰,鄭勅,分付于都監曰,明日昧爽,不爲軍令,不率前導,而只騎馬出往弘濟院,等待彼行云,敢啓。傳曰,知道。
又啓曰,去十五日,聞勅使,將有渡江之報,諸勅使,欲知入京日限,使臣等,定送禁軍一人于平山等處,聞見勅行,急急撥上馳來報知矣。卽刻平山馳報,十八日,勅使將入館門云。以日勢斟酌,則必來宿於開城府等處矣。且見禮曹啓下公事,則明日設行迎勅習儀,而勅使早入,則恐不得設行之意,敢啓。傳曰,知道。
又啓曰,諸勅,聞北來勅使,今日午前,已到平山之報,意以爲當宿於長湍·坡州等處,人馬使之整齊,入宿於館內。且言明日早往弘濟院,除茶啖等事,只給二三歲童牛一首,則只喫飯而已。或都監或分辦官處,分付云,故敢啓。傳曰,知道。
又啓曰,明日迎勅後,諸勅,一時詣闕與否,探問,則以爲俺等往弘濟院,與勅使相見後,勅書,使之一同傳致,則俺等,亦爲俱詣闕下,而不有共傳之命,則俺等直還館中云,敢啓。傳曰,知道。
又啓曰,鄭使,以諸勅之意,令差備譯官,言于臣等曰,今此公主北行,乃是莫重吉禮。一行上下大小人員,決不可以素服·素冠隨行。大君以下皆吉服爲當云。臣等,以大君,雖奪情起復,一行隨後之時,何可遽爲從吉乎?此則非在下之臣,所敢陳達云,則勅使,又令譯官輩來言,此是莫重大事,諸勅,完定其議,都監堂上,何可任意阻搪乎?且言公主駕轎,決不可以三雙馬匹,支持入往,殊以六七雙,責立云,敢啓。傳曰,令廟堂議處,駕轎馬,則加一雙,可也。
又啓曰,昨昏,差備譯官等,以勅使相議之意,來言曰,公主行次時,有衙舍處,則公主,當下處於衙舍,如金川·蔥秀·劍水·納淸亭·雲興·奉輦·所串等,無衙舍之處,則公主,不可入處於客舍,必別設帳幕於水邊精潔處。公主,旣不得入處客舍,則俺等,亦不可晏然出入於客舍,亦當鱗次退舍於外處,雖設射侯而坐,亦無妨。須定帳幕,差使員,聽俺等,分付而爲之云。譯官等,如蔥秀山等處,或有館復有別館,公主入處於此處爲當云,則答云久廢之家,使之出入,若有病患,則當何以爲之?必水邊設帳幕甚當。俺等,亦當處於水下稍遠處,設帳幕,而又如龍川官舍越邊,有草大家,公主可以奉入於此處云云。諸譯官等,若有止宿風雨之患,則以野處不安爲辭,則掉頭不聽,過站則雖或如此,固無所妨。若値雨患,則極爲難處。臣等,欲與驛官等相議,更爲定奪,而終若不聽,則仍當行會兩西矣。蒙古帳幕,旣爲先送,如此過站,若有止宿之擧,則各官事勢,極爲可慮之意,敢啓。傳曰,知道。
禮曹啓曰,伏覩迎接都監啓辭,平山府使馳報內,勅行,十八日到本府,以日計之,則十九日,早入京城,習儀恐不得設行云。以都監啓辭,觀之,則明日,必當入京,習儀停行,自上郊迎出宮等事,令各該司預備待令,隨時趁卽擧行,何如?傳曰,允。以上出都監謄錄
戶曹判書李基祚上疏。大槪,當此多事之時,勢難兼察,兼帶知義禁,爲先乞遞事。入啓。答曰,省疏具悉卿懇。所辭之職,當勉副焉。朝報
上在昌德宮。停常參·經筵。
四五更,月暈。
領議政李敬輿,都承旨李厚源,弘濟院出去。
開城留守書目,勅行,十八日酉時,到本府事。
大駕,詣慕華館後,藥房·政院·玉堂問安。答曰,知道。
還宮後,藥房·政院·玉堂·二品以上·六曹·大司諫,問安入啓。答曰,知道。
領議政李敬輿,都承旨李厚源,迎慰使韓必遠,接伴使申翊全,問安使朴遾,承旨趙壽益,問禮官成以性,入來。
館伴書目,西正使騎馬不好,京畿都事·平丘察訪罪狀,朝廷,以處置事。
禁府,以備局回啓,京畿都事,李杭拿囚。啓。
府·院前啓,還宮後,日暮姑停。以上朝報
備邊司啓曰,卽聞都承旨李厚源之言,則侍女五人加抄入送事,諸勅,已爲停當於上前云,而預差八人,則實差準選之後,已令還去,雖欲新抄,其勢末由。當初分定時,黃海道實差三人,而被選者只一人。平安道前後竝實差七人,而被選者纔三人矣。今此侍女五人中二名,則定於黃海道,三名則定於平安道,皆以前日所抄之人,依此數擇定,而黃海道則來現於黃州,平安道則來現於平壤。且其資裝中,自京所備及本道所備之物,令昏禮都監參酌事勢,及時擧行,所把騎卜馬及族屬所騎馬,與前抄侍女,一體施行,何如?傳曰,依啓。一人則以京畿預差選用,減平安道一人,可也。出備局謄錄
迎接都監啓曰,都監軍色郞廳兵曹正郞李慶鐓,朝者,以馬生事,勢難仍察,其代兵曹佐郞李榏差下之意,敢啓。傳曰,知道。
又啓曰,因政院分付,自上明日將有回禮之意,使差備譯官,言及於鄭使,則以爲自上來臨,則俺等當出拜而已。有何可否之事乎云,敢啓。傳曰,知道。
承文院官員,以都提調意啓曰,前勅,旣爲稱謝,後勅,比諸前勅,則稍有好意,似不可不謝,而後勅陳謝之意,若不竝及於今番表文,則恐有後日更要謝恩之弊,就表文中,略陳數語,以露申謝之意,恐或便當,而彼意如或以兩勅一謝,爲簡慢,則反爲有害。使都監,因李馨長,以自己之言,從容語及,微探鄭意,然後添入,何如?敢稟。傳曰,依啓。回啓曰,傳敎矣。今番則無謝恩之事,待禮單持來勅使後,陳謝爲當云,敢啓。傳曰,知道以上出都監謄錄
上在昌德宮。停常參·經筵。
卯時至申時,日暈。
大殿,政院·玉堂,問安入啓。答曰,知道。
藥房啓曰,昨日臨暮,凄風挾塵,勞動玉體,遠出郊外,不審夜來,聖候何如?臣等,不勝憂慮,敢來問安。答曰,僅得無事。
訓鍊都監啓曰,今日大駕還宮後,勅使未還館所,罷陣標信未下,故嚴令作門哨官,禁其雜人矣。有一女人,敢爲闌入,軍士禁止,則有常漢數人,亂打軍士頭巾,網巾亦爲闉失,聞來極爲驚駭。若此不已,輦下軍兵,無以號令,軍兵亦將難保,誠非細慮。軍士亂打人,令攸司各別嚴治,一以杜此習,一以重軍法,何如?傳曰,允。
禁府,前淸州牧使金孝誠,原州牧使朴純義,延安縣監申洬,橫城縣監閔煦等,議處公事判付內,削職放送。同府,前廣州府尹奇震興,黃海監司金汝鈺,原情公事判付內,罷職放送。同府,沈日遵議處公事判付內,削職放送。同府啓目,權榮結案,取招時拒逆不着,刑推,何如?啓依允。
府啓,臣等以南銑等事,累日論列,非不知瀆擾之爲未安,而兪棨等,旣蒙曠蕩之典,則論事之臣,至於鐫削,有乖翕受之量,故不得不苦口力爭矣。伏承聖批,至以其情之可痛,有若不知者,爲敎。臣等相顧震悚,實未曉聖意之所在也。臺閣之臣,職在盡言,言雖過中,只恃聖明之優容,原其本情,斷無他腸,而因其避辭,直許鐫削,竊恐有妨於言路也。上下疑沮,摧折太甚,此誠今日之可憂。請加三思,還收前大司憲南銑,執義李梓,掌令柳俊昌·尹㻩,持平洪璲·崔逸等削職之命。答曰,不允。
院啓,臣等,伏見殿下,於兩臣之事,初以爲有罪而罪之,後察其無他而放之,其罪之,公心也。放之,亦公心也。日月之更,人皆見之,擧國臣民,莫不欽仰聖德,絶無偏係之私,而獨於南銑等事,尙靳一兪之音,反下未安之敎,臣等不勝悶鬱焉。當初被罪之兩臣,旣蒙曠蕩之典,則隨事進言之臺諫,有何可罪之事乎?況鐫削二字,自是循例引避間措辭,而因一時意外之峻批,至準其請,此前所未有之擧也。若殿下,平心思量,則自當渙然氷釋,奚待臣等之苦口論列哉?請還收前大司憲南銑,執義李梓,掌令柳俊昌·尹㻩,持平洪鐩·崔逸等削職之命。答曰,不允。復勿爲如是含譏稱譽之態。
當日,勅使所館處回禮時,出宮初嚴巳正三刻,二嚴午初二刻,三嚴午正一刻。
平安監司書目,勅使三員,今月初十日起馬牌文,出來事。
以迎接都監啓辭,今日回禮擧動,勿爲。
宣政殿勅使接見後,藥房·政院·玉堂問安。答曰,知道。
吏曹,護行使二,以嶺陽君儇,東昌尉權大恒。啓。以上朝報
政院啓曰,前日備局,以禮物齎來勅使接伴使,更聞的報後,依申翊全例發送事,入啓,允下矣。昨日接見時,勅使言,戶部侍郞齎持禮物,已於初十日發程云。量其到灣日子,發送之意,分付備局,何如?傳曰,知道。其人又爲上京云。以此,分付擧行。
備邊司啓曰,中使,來傳勅使之言,義順公主資裝所需,不可不齎送,須以苧布·綿紬·麻布等物備送云。公主萬里之行,雖異百兩之送,單車渡江,亦涉埋沒。彼中所言,此最近理,而多則力不贍,少則缺其望,群意皆以爲不可減各二百之數,只恐該曹,不能辦也。令該曹參酌磨鍊,以送宜當。又云公主一行,看護女人,只二名似少。蓋渡江以後,倍切去國傷懷之慮,恐有道中意外之患,看護不可不謹,須加出二名,使四人相替護去,無空闕之時,可保無患云。醫女中伶俐可合者,令該曹擇送,而其資裝,亦令該曹,一體題給,何如?傳曰,依啓。
又啓曰,中使,來傳勅使之言,公主護行之人,今姑以宗室中擇定,稱以護行使差送,而文書方物,竝勿齎送。謝恩使,則待後來勅使,持禮物入京,竝其前後勅書,同爲撰出謝表,一時齎去爲便云。如是則護行·謝恩,分作兩行,似是剩出一弊,而若禮物,勅使出來之後,謝恩不可不闕,則無寧依此言一時竝謝,令該曹,宗室中可堪此任者,擇差,何如?傳曰,允。
又啓曰,中使來傳勅使之言曰,攝王,旣許練前,勿送大君,而謝恩之行,當追後發行,宜以大君差送,因謂攝王恩義甚重,自上不可不以親弟往謝云。攝王旣許練前勿送大君者,其恤我國情理,可謂曲盡矣。彼之所言,亦難不從,依其言以大君謝恩,似不可已。伏惟上裁。傳曰,事勢如此,依啓。
又啓曰,京畿侍女一人,卽刻使之來現於館中云,而雖一日程,亦無可及之勢,臣等纔以士大夫家婢僕可合者,擇送事,仰稟矣。此輩稍有姿貌者,必學樂於樂工,故招問樂工,則所擧者二十餘人,其中三人,使之招來,抄擇一人,以代京畿退送之女,似爲宜當。不但事勢急迫,不得已出此計,士大夫當此國家渴悶之日,必不惜一婢子,至於怨咨,如無知小民,送一民間女人,毋寧以此易彼,敢啓。傳曰,日勢尙早,姑爲等待,可也。
又啓曰,凡干淸人接待,難以事理相度,禮貌相爭,在此勅使,旣曰閣老尙書,則其官位比諸新來者,蓋有間矣。監司迎候,惟當以此去就,而中原之人,不問高下,必以後來者,謂新受命,舊爲之屈於新,淸人等聞見所及,或用此例則,新來勅使,不無致訝之理。此亦難以自此指揮,宜令都監,探知勅使之意,然後監司,進退撥馬行會,宜當。但傳言之際,措語不爲婉曲,則恐以輕此重彼爲嫌,因緣生怒之弊,此意竝令都監,知悉擧行,何如?傳曰,允。
戶曹啓曰,備邊司啓辭,中使,來傳勅使之言,義順公主資裝所需,不可不齎送,須以苧布·綿紬·麻絲等物備送云。公主萬里之行,雖異百兩之送,單車渡江,亦涉埋沒,彼中所言,此最近理,而多則力不贍,少則缺其望,群言皆以爲,不可減各二百之數,只恐該曹,不能辦也。令該曹,參酌磨鍊以送,宜當。傳曰,依啓事,命下矣。似聞此紬·苧等物,當付謝恩使之行,似當,隨後磨鍊,而此物本曹無遺儲,前期知數措備,宜當,故依備局啓辭磨鍊,別單書入之意,敢啓。傳曰,勅使回還後,更議處置。出備局謄錄
迎接都監啓曰,卽刻李馨長來言,前者追來勅使一人,當爲先往,今日諸勅,欲爲問安於公主前。且更見侍女而行云。明日諸勅,陪公主當爲發行,牌文則不爲,只前路知委云。京畿侍女一人,則在此可以相見,而至於黃海·平安道各二人,則非京官,無以趁卽抄發,卽爲發遣京官,使之抄待於黃州·平壤等處云,敢啓。傳曰,知道。
又啓曰,臣等,因李馨長,得聞今番則無謝恩之事,待禮物來傳後,竝爲謝恩爲當,而今番公主之行,則宗室中兩員差送,亦當云,敢啓。傳曰,知道。
又啓曰,卽刻差備譯官,以諸勅意來言曰,還去之日將迫,治裝事多。今日自上勿爲來臨之意,使之告達云,故敢啓。傳曰,知道。
又啓曰,明日則不違當爲發程,而止宿於弘濟院,此館舍則乃是新造之家,公主則奉安於此處,俺等則新造帳幕,露宿於外處,依此知委,而宗室中公主陪行二員,卽爲差出,告知名字,以爲先往報知皇帝之地,而不可不擇送云,敢啓。傳曰,知道。
又啓曰,都監軍色郞廳兵曹佐郞鄭榏,今以侍女揀擇,出往平安道,其代,兵曹正郞金益禧差下之意,敢啓。傳曰,知道。
又啓曰,李馨長,以勅使意來言曰,俺等往義州,則禮單持來勅使,想必相値,以俺等隨行伴送使,仍爲遠接,宜當。且一路夫馬有弊,故李馨長,周旋於諸勅,差備譯官中各減二人云,敢啓。傳曰,知道。
又啓曰,以吏曹問禮官望單子,傳曰,令都監微探于鄭使,然後差出事,及以都監草記,伴送使仍爲遠接使事。傳曰,鄭使處從便致謝事,傳敎矣。今李馨長,問于鄭使,則以爲京官發送,極爲有弊,儀注磨鍊,付送于伴送使之行,爲當。又言新來三使,雖到灣上,平安監司,則當來候于中和,護送公主之行,爲當。百名甲軍,領來,將領二員,皆是秩高之人,自朝廷接伴官似當差出,而此時西路使客,往來有弊,令本道都事,接待于灣上亦當云。臣等,以遠接使兼差,省弊甚多,自上有致謝之敎,言之,則鄭使曰,此是職分內事,有何宣力之端乎?不勝惶恐云,敢啓。傳曰,知道。
又啓曰,鄭使招修理所書員,分付曰,上使房連造廚房,改造勅使房舍事,曾已分付矣。更爲思量,則上房障壁之地,他使入接,則上使所率,出入不便,上使廚房則仍前排置,後日一使入接房及所率頭目房,廚茶房等,上使廚房,與東邊庭地之間,退一間新造,可也,而地形狹窄,東邊海崇尉家,西墻退築,則地形廣闊,勢可造作,依此爲之。且曰,外舍廊新築,墻一間差退,內南中門,移撤改造於西邊,一間亦當館內改造改築等事,竝令擧行,俾無日後相違之弊云,敢啓。傳曰,此時物力,萬分竭乏,此役甚爲浩大,決難爲之之意,善爲措辭,從容防塞,期於停止。況海崇尉家退基築墻,尤爲不可。如此之事,則非所關,上首譯輩,盡心周旋,則不無回聽之理,以此知悉爲之,可也。以上出都監謄錄
上在昌德宮。停常參·經筵。
藥房啓曰,郊外禁中,連日擧動,玉體調攝,恐有所妨。況夜來小雨,重陰帶寒,不審此時,聖候何如?臣等不勝憂慮,敢來問安。答曰,僅得無事。
嶺陽君儇上疏。大槪,不勝切迫之情,敢陳危懇事。入啓。傳曰,下該曹,使之卽爲回啓。
政院啓曰,禁府郞廳,以委官意來言,今日當爲三省推鞫,而勅使發行臨迫,多事紛擾,今明日不得爲之云矣,敢啓。傳曰,知道。
都承旨李厚源啓曰,臣身在喪,家恒有犯染之嫌,歷擧陪祭監藥等難便之勢,敢有煩啓矣。該曹以姑勿陪祭監進御藥,則換房之意回啓,而親祭時諸承旨,各有所事,非但闕之不可,承旨之所職何事,而乃敢不爲陪侍於親祭乎?此事終有所未安,宜卽更申,而還來勅行臨到,例當出去弘濟院,故有未暇及,泯默隨行,仍致換房之事,亦未有處置。且臣所忝者禮房,受押傳香之際,尤有所礙。臣若仍帶本職,則節節難便,不任惶悶,敢此更啓。傳曰,依啓。旣已定奪,勿爲固辭。
東昌尉權大恒上疏。大槪,落馬重傷,半面盡破,恐爲勅使所見之怪訝,冒陳情勢事。入啓。啓下備局。
吏曹啓目,粘連嶺陽君儇上疏云云。此時若非情勢萬分切迫,則爲人臣子,何敢以此陳疏?慶平君之病患,國人所知,獨子遠離,實爲矜憫,改差,何如?啓依允。
備邊司啓曰,東昌尉權大恒,以落馬重傷,護行使請遞事,陳疏矣。卽者權大恒,扶曳來見於臣等會坐處,觀其顔面破傷,腰脅不能屈伸之狀,疏中所陳,果爲的實。行期臨迫,事甚狼狽。請改差,令該曹急急差出,何如?傳曰,允。
府啓,請還收前大司憲南銑等削職之命。措辭見上答曰,不允。
大司諫李一相,司諫權堣,獻納李正英,正言姜鎬啓曰,頃者兩臣放釋之命,實是聖朝渙汗之擧。臣等於昨日前啓中,以一國欽仰之心,自不覺其形諸文字,措語之際,未免支蔓,而不復敢以其間未安之敎,有嫌於中。蓋見君父之過擧,則必欲隨事匡救,見有曠蕩之典,則亦當將順其美,以助和平之氣者,自是人臣事君之常情,豈敢有一毫他意?而昨承聖批,辭旨嚴峻,至以含譏稱譽爲敎,此固臣子所不敢聞,而亦豈聖上推誠待下之道乎?臣等,竊不勝驚惶慙悸之至。還收之請,旣未能回天,未安之敎,反加於情外。此無非臣等,平日不能見信於君父之致,臣等何敢强顔臺席乎?昨因接見之擧,今始來避,罪戾尤大。請命遞斥臣等之職。答曰,勿辭,退待物論。
昨日郊外擧動時,出宮初嚴卯初三刻,二嚴卯正二刻,三嚴辰初一刻。
府啓,大司諫李一相,司諫權堣,獻納李正英,正言姜鎬,竝引嫌而退。雪霜雨露,各有其時,聖上好惡之公,其誰曰不然?人臣引君,貴在納諫,而未安之敎,出於情外,雖有引咎之擧,別無可遞之失。請竝命出仕。答曰,依啓。
吏曹,護行使二,原昌君玖,綾峯君偁,珍原君世完,永安尉洪柱元,全昌君柳廷亮。傳曰,駙馬·宗室,皆有病故,無差送之人,六卿中一人,參判中一人,卽爲差出,可也。
吏曹,護行使二,吳竣·韓興一·尹履之·申翊全·許啓·朴遾。
傳曰,諸勅,欲以六卿中勳臣差送云。伴送使,改差,似當。
吏曹,護行使元斗杓,伴送使吳竣。啓。以上朝報
備邊司啓曰,護行使發送,出於悤遽萬里之行,決於一日之內,凡事窘急,必不成貌樣,帶率軍官奴子及盤纏等事,令該曹略倣赴京使臣例,急速擧行,宜當。且公主一行,下人等檢飭等事,亦使管攝,何如?答曰,依啓。明早發程,則決難模樣,少遲一二日治行,追及亦似無妨矣。
又啓曰,卽接京畿監司狀啓,兵曹減給當初添給馬匹云。必以謝恩使不往之故,然護行兩使,亦當有入把人馬多少,雖或等殺,不可全不計給。令該曹量其所把,容入加給,何如?傳曰,允。
又啓曰,卽見迎接都監草記,鄭使,有自上遠送公主于弘濟院之說,而都監不能據理說破,乃以自上量處爲答。此出於倉卒,未及深思。古有公主北行時,乘輿臨渭之擧,而事異古昔,決難爲法,況我國舊制,人主擧動,不出於郊外,尤不可一步踰越,以開後弊,宜令都監,以人主動作,一從祖宗法例,帝命降臨,事體至重,送終大禮,情理罔極,而猶不敢過西郊尺寸地。蓋以沙峴之外,便是畿甸,扈衛供億,皆用畿邑軍民,擧措重大,種種難便,有不可勝言。公主萬里之行,自上軫念,豈有窮己遠將之情,非憚千里之路?誠以國制不可越,輕重不可紊,民弊不可不顧,極以爲難之意,反復開諭,期於必止,爲當。且別設公主幕次于慕華館,臨行,自上暫爲枉臨,以示眷戀之意,似爲無妨。或以爲公主去國之日,必倍傷懷,今以館勅所言,族屬婦人,必有來見之語,觀之,彼亦多慰悅全安之意,爲慮頗勤,慰悅全安,莫如錦林之隨行,數日程兼爲護往,以待護行使之追及,亦似便當。竝令都監,招李馨長,使之措辭言及,急速停當,何如?答曰,弘濟院之說,已爲防塞,不必擧論,女族往見郊外事,曾於內行北行之時,亦無其規,故亦已防塞矣。末端一款事,不必與護行使,交代矣。
又啓曰,伏見下該曹之敎,以六卿中一人,參判中一人,差送事,命下矣。臣等,竊念勅使,必欲以宗室,爲公主護行使者,其意有在,而今若全以外廷之臣差遣,則與彼本意相左,必有煩言,且彼有勿論爵秩高下之說,堂上以上,豈無可合之人?該曹之以一品擬望,果爲做錯之擧,而宗室一員,不可不送,無已則宗室一人外,廷二品中一人,交差以送,何如?行期已迫,恐或因此又有他端,敢此煩稟。答曰,豈不知彼意而爲之?使之速爲差出。
兵曹啓曰,以備邊司啓辭,卽接京畿監司狀啓,兵曹減給當初添給馬匹云。必以謝恩使不往之故,然護行兩使,亦當有入把人馬,多少雖或有等殺,不可全不計給,令該曹量其所把,容入加給,何如?傳曰,允事,傳敎矣。公主及謝恩使行次,京畿補把馬合計,將以一百四十五匹題給矣。謝恩使一行落後,故只給一百匹,而護行使兩員及醫女二人·侍女一人·譯官五人·追後啓下,以此數二十三匹,移送京畿,何如?傳曰,允。
政院啓曰,卽者禮曹,以勅使出來時,各處迎慰使及中路問安承旨,令政院擧行之意,來呈草記,而迎慰使,不爲差送事,則昨日臣等,親承聖敎,故此草記,則不爲捧入矣。但在我接待之道,不可全無問慰之擧,中路問安承旨,依前差送,似當,敢稟。勿送事,以口傳下敎。
備邊司啓曰,東昌尉權大恒,以落馬重傷,護行使請遞事陳疏矣。卽者權大恒,扶曳來現於臣等會坐處,觀其顔面破傷,腰脅不能屈伸之狀,疏中所陳,果有的實,行期臨迫,事甚狼狽。請改差,令該曹急急差出,何如?傳曰,允。
又啓曰,平安兵使,馳進灣上,代行監司之事,已有成命,而卽見都監草記,勅使言,公主護衛,必使各道兵使,爲之云。然則兵使亦難進去,義州遠接使,又不許送,新勅渡江後,接待無人,不但在我道理,有所欠缺,亦或有落莫生怒之弊,百爾思度,更無善策。監司旣爲迎護於中和,本道亦有防禦使,伴臣若以勅使特念一路之弊,使停將發之伴使,深爲感激,不敢違越,新勅接應,事體亦重,朝廷令兵使,馳往義州,代行監司之事,蓋欽帝命敬王人而出此不得已之擧也。今者必令兵使,護衛公主之行,事極狼狽。請以防禦使,攝行大將之事,使彼此俱便云,則勅使,似無不從之理,伴送使處,以此意言送,平安兵使則仍前定奪施行,而本道監司處,以此意竝爲行會,何如?答曰,伴送使處言送,似不如問于在此勅使處矣。
又啓曰,後來勅使,旣送牌文,在我之道,自當以舊例待之,而不但近來西路,事勢罔極,在此勅使,亦使勿送遠接使,故許啓之行,啓請停止矣。群議皆以爲,此勅使未及到灣,新勅已爲渡江,而旣無監司,又無伴臣,則必生落莫之心,仍有嗔責之擧,許啓管其所率員役,兼程下送,宜矣。或以爲六勅,以除弊之意,有此勿送之言,而不用其說,則不無無聊之意,與其全無迎候之人,無使兵使,單騎馳進,代行監司之事,似合權宜之道云。臣等不敢擅決,敢此仰稟。答曰,兵使代監司馳進事,則似爲便當,卽爲分付,伴臣下送事,則更令都監,探問處之。
又啓曰,義順公主護行使兩員,今始差出,行中所用盤纏及帶行軍官·奴子各一人,依倣使臣之行,施行事,旣已啓下矣。公主行中,雖定陪行,譯官四員,各有所管,猶患不足云。護行兩使,非但行中,多有句管使喚之處,到彼之後,亦多講定周旋之事,不可不多數帶去,而此時夫馬之弊,亦不可不慮。只依節使例,伶俐譯官五員,令該院定送,何如?傳曰,允。
又啓曰,伏見平安監司狀啓,其悶迫之狀,果如狀啓內辭意,而朝廷添補北馬,至於一百三十匹,此外更無變通之路,而謝恩使一行,今又差退,雖有護行兩使,其員役,比之謝使之行,亦有多少之別,六勅隨行譯官所減者,至於六員。且後來勅使,必待此勅到灣後前進云。人馬或有推移之勢矣。如勅使及大通官坐馬,量宜減却,非自我所能容力,惟在當事之臣,善爲周旋,以此意回移,何如?傳曰,知道。以上出備局謄錄
迎接都監啓曰,鄭使出送差備譯官等,邀見臣斗杓·興一,卽爲入見,則曰,明日義順公主發行時刻,稟啓主上回報,則俺等當爲竝詣闕門外待候,因爲陪行,而某處宿所,在於發行早晩,與國王,分付云。且言俺等回還時,國王出送于郊外。況今公主遠離之日,似不當只送于慕華館。吾意則往臨于弘濟院,與公主相別之後,言于東西正使曰,以情義言之,所當遠于將之,而拘於事體未能云,則勅使,必以此意,回奏攝王,俺意如此,故今乃言及云。臣等答曰,自上必有商量處之,勅使之言,出於誠意,深謝深謝。鄭又曰,公主之行,應有婦人族屬與宮人往別之人,俺等不可同路而行,必由他門出去云云。鄭使又曰,一路宿所處扈衛一事,不可不嚴察,京畿則以水原·廣州等防禦使,黃海道·平安道,則兵使及兼防禦使等,差定東西扈衛大將,軍威軍勿論,出身武學軍兵,皆以壯實衣服鮮明者,各別擇定云,故京畿則分付監司處,兩西則自都監,發文知會于監·兵使處,使之着實擧行矣。鄭使言于臣斗杓曰,伴送使今雖隨往,俺等之行,未到灣上,若値新來勅使,則卽當隨還云,敢啓。傳曰,知道。明日往宿坡州,可也。
又啓曰,今日將有回禮擧動之意,言及於勅使,則勅使等言曰,明日公主行次時,自內必多事,俺等治裝之際,凡事窘速,自上雖無回禮之擧,明日郊外,亦有拜謁之便,今日勿爲擧動,宜當云,敢啓。傳曰,知道。
又啓曰,朝者,大通官等,以新來一等頭目四員,乃攝政王親切之人,欲以禮單之物,和買白綿紙·靑黍皮·匣枝三等物矣。臣等,以市人物貨蕩竭之意,送言于鄭使,則鄭使,推諉於上使,終不聽從。不得已若干物,令市民,使之和賣,則卽刻大通官等,以靑黍皮色渝爲辭,至於市民,任意棍打,事極難處之意,敢啓。傳曰,知道。
又啓曰,以都監草記,南別宮改造改築,竝令擧行,俾無一毫相違事。傳曰,此時物力,萬分竭乏,此役甚爲浩大,決難爲之之意,善爲措辭,從容防塞,期於停止。況海嵩尉家退基築墻,尤爲不可,如此事則非所關上國,首譯輩,盡心周旋,則不無回聽之理。以此知悉爲之,可也事,傳敎矣。李馨長,十分周旋言及,則鄭勅言,國計蕩竭,事勢如此,則待年爲之,海嵩尉〈家〉西墻退築之事,亦須勿爲矣。至於西邊中大門稍退事,後勅過後,爲之無妨云,敢啓。傳曰,知道。
又啓曰,勅使,以京畿侍女看品事,將向掌樂院之意,敢啓。傳曰,知道。
又啓曰,勅使等,來見侍女後,與中使相語曰,俺等之見,似有不足之心,而自上必有參酌處置云。卽爲還館之意,敢啓。傳曰,知道。
又啓曰,卽刻鄭勅,與諸勅相議後,使差備譯官傳言曰,以常時規例言之,則俺等當由南大門,而國王則由新門出行,例也。今番則俺等不可晏然在館中,預知出闕時刻,當先往鐘樓近處,遠見公主之行,則當避入於米廛近處,公主過行後,主上在其後,過鐘樓時,雖見俺等,不必相讓先後,自上過去,則俺等亦當隨後而行,似當在於後射之隊之後,然不可最後軍兵等,催行爲當云,敢啓。傳曰,知道。
又啓曰,卽刻韓巨源,招臣使喚,書吏入去,則曰,聞伴送使未差,不得已送言于館伴矣。東副使馬鞍十五件,在於鳳凰城,今番適失火盡燒,在此無暇造作。平壤·安州等處所在鞍子匠,沒數起送義州,所入等物,自監司·兵使處措備入送,卽日造作,待俺行事作關先通云。以此知委之意,敢啓。傳曰,知道。
又啓曰,今見備邊司,以兵使,代行監司之例,先往灣上,接待後來三勅使事,啓辭。自上以伴送使處言送,似不如問于在此勅使處事,傳敎矣。臣興一,與伴送使,朝者入見鄭使,則言于斗杓曰,本國貽弊不貲,欲爲除弊,使伴送使,仍爲新勅遠接之意,已爲啓達云。斗杓對曰,除弊則甚盛惠,而新勅,先到灣上,無接待之人,則豈無落莫之事乎云云,則鄭使答曰,吾等,已知其行止遲速,或於灣上,或於渡江後將値,不必爲慮,而雖或先爲渡江,俺等有如遞來舊官,不必帶行,伴送使,往迎灣上亦可,此意與諸勅相議云云。以此觀之,則兵使雖不送灣上,亦有周旋執言之便,敢啓。傳曰,雖然,更問此意,可也。
又啓曰,以禮曹啓辭,明日公主離發吉時,令都監報知勅使事,允下矣。將此意,通于勅使,則此時刻便當云,敢啓。傳曰,知道。
又啓曰,傳曰,遠接使不爲別出,新來勅使相値,則使之隨往云。今此民力竭乏之時,其除弊之惠,甚盛,不勝感謝之意,鄭使處,從容致謝事,傳敎矣。卽令差備譯官,傳言於勅使,則累次下敎,不勝惶恐,敢啓。傳曰,知道。
又啓曰,護行使發送,出於悤遽,萬里之行,決於一日之內,凡事窘迫,必不成模樣,帶率軍官·奴子及盤纏等事,令該曹,略倣赴京使臣例,急速擧行,宜當。且公主一行下人等檢飭等事,亦使管攝,何如?傳曰,依啓。明早發程,則決難模樣,少遲一二日治行,追及亦似無妨矣。
又啓曰,明日義順公主,自闕下離發時,前導之儀,則彼人所見,委屬埋沒,一路雖不得備行,而出闕時,則似當以砲手一百名·馬隊軍十雙·上馬擡五雙·烏杖五雙,使之擁行,而迎接·婚禮兩都監堂上·郞廳,亦爲隨往,皆止於弘濟院,宜當。大臣之意如此,敢啓。傳曰,依啓。上馬擡·烏杖,則或不無因以責立前路之弊,勿爲可也。都監回啓曰,傳敎矣。勅使送言曰,上馬砲在此館,不當用,吹打手軍威等,差備,當爲陪行公主,如俺等持來旗幟用雨備捲莊藏,在於俺等後行云。其陪行,不至埋沒,如砲手等,雖大臣之意如此,不必定送之意,敢啓。傳曰,知道。
又啓曰,以備邊司啓辭,護行使發送窘迫事,傳曰,依啓。明早發程,則決難模樣,少遲一二日治行,追及亦似無妨矣事,傳敎矣。卽將此意,使李馨長,周旋於勅使,則以爲事勢果如此,護送使,當用於越江之後,雖差遲數三日,固無所妨云,敢啓。傳曰,知道。
又啓曰,卽刻差備譯官,來言,明日出往時,聞公主行次將發之報,卽爲起馬,則必與大駕先射隊相値,事體有妨。聞將發之報,由館西門出,取路於生鮮廛,聚待於義禁府近處云。且言公主前導一馬場許,大通官一雙,一等頭目二雙,排立其前,則諸差備及軍威,次第排行,而行雜人不須,公主轎子近處侍衛云。以此分付之意,敢啓。傳曰,知道。
兵曹啓曰,義順公主行次先行,大駕在其後,則前射隊中蛟龍旗,於公主行次,當在其間,有異常規,不得不仰稟。傳曰,公主之行,當在射隊之外矣。
傳曰,公主一行,護行官員以下各樣差備員役等,皆在於前射隊之前,而射隊則勿如常時擧動時疎行闊次,密密排立,後射隊,亦如前射隊之密排,使勅使之行,不遠於大駕之後。以上出都監謄錄
上在昌德宮。停常參·經筵。
大駕,詣慕華館後,政院·玉堂,問安入啓。答曰,知道。
還宮後,藥房·政院·玉堂·二品以上·六曹·大司諫,問安入啓。答曰,知道。
府啓,臣等,以南銑等事,累日論列,非不知瀆擾之爲未安,而兪棨等,旣蒙曠蕩之典,則論事之臣,至於鐫削,有乖翕受之量,故不得不苦口力爭矣。伏承聖批,至以其情之可痛,有若不知者爲敎。臣等相顧震悚,實未知聖意之所在也。臺閣之臣,職在盡言,言雖過激,只恃聖明之優容,原其本情,斷無他腸,而因其避辭,直許鐫削,竊恐有妨於言路也。上下疑阻,摧抑太甚。此誠今日之可憂,請加三思。請還收前大司憲南銑,執義李梓,掌令柳俊昌·尹㻩,持平洪鐩·崔逸等削職之命。
院啓,請還收前大司憲南銑等削職之命。措辭見上
答府·院曰,不允。以上朝報
備邊司啓曰,義順公主萬里之行,以事體言之,將送之禮,似當務從優厚,使彼觀瞻,不至埋沒,以情理言之,不可不遠于將之,以示眷眷之意,慕華館自上臨別之後,百官宜分半隨駕,其餘以黑服,隨至弘濟院,拜送允合情禮,令該曹依此知悉施行,何如?傳曰,允。
又啓曰,昨日護行使隨從,以軍官一員·奴子一名酌定啓下矣。更思之,則雖出於一時除弊之計,其於使喚,甚爲不足,而比之常時節使,亦爲太略,長路疾病,又不可不慮。況上使元斗杓,職是一品,與秩卑之官,事體亦異。上使則軍官·奴子各加一人,副使亦加奴子一名,使之帶去,宜當,敢啓。傳曰,啓辭,是矣。依此爲之。
又啓曰,渡江後,護送軍定送之事,初不擧論,到今始發,未知其故。且不言所止,而汎以渡江之後爲說,似是欲仍往北京之意。五十名數千里之行,其夫馬資送之弊,有難勝言,決不可輕許。令伴臣,以渡灣之後,則護行一事,專在上國,非本國所能干預之意,更爲措辭防塞,期於聽從爲當。除過站茶啖之事,果爲多幸,亦令伴臣,以致謝意無妨矣。至於二十餘坐裝綿鋪團所用木花,當不下數百餘斤,一府之力,未易卒辦,勅行一二日間,當到本府,其窘迫難辦之狀,極爲可慮。雖事過之後,已傷之民力,不可不救。司僕寺所儲木花二百餘斤,除出載送,以示朝廷軫念之意,開城留守處行會,使之開諭民間,盡力措備,無致生事,何如?傳曰,依啓。越江後護送軍兵事,在京時微露其端,而不爲明言矣。今又提起,殊甚可慮,此時民生困極,物力萬分竭乏,決難爲之之意,使之從容懇辭,開諭防塞,期於動聽事,卽日分付。
迎接都監啓曰,諸勅,來坐於米廛大路,不設地衣,只用方席,臣等時刻尙遠,不可露處,以駭瞻聆云云,則我國體貌如此,不可偃然退在館中,須勿以爲念。且承時刻,則不可違越先發,必待正時發行之意,使之告知云,敢啓。傳曰,知道。
又啓曰,以都監草記,兵使,雖不送灣上,亦有周旋執言之便事。傳曰,雖然更問此意,可也事,傳敎矣。使李馨長,無一官員待候灣上,事體未安。以此有兵使代行監司之計矣。諸勅之意,雖如此,我國待大國禮貌,不當如此,欲爲更待勅使,分付爲之云,則彼此皆以大國之命來此,俺等之行爲重,少無未安之事,諸守令及監·兵使,來待中和爲當云,敢啓。傳曰,知道。
又啓曰,勅使,卽刻不入弘濟院館舍,直向前路,臣等依例拜送之意,敢啓。傳曰,知道。以上出都監謄錄
傳曰,捧上言。朝報
上在昌德宮。停常參·經筵。
自辰時至午時酉時,日暈。
大殿,政院·玉堂問安。入啓。答曰,知道。
藥房啓曰,近日聖心憂勤,玉體勞動,況昨又乘輿遠駕,出臨郊外,風埃滿路,景色異常,不審此時,聖候何如?臣等無任區區憂慮,敢來問安。答曰,僅得無事。
伴送使書目,勅行二十二日坡州止宿事。
備忘記,延城君李時昉,兵使金是聲,大司諫李之恒,承旨李時楷,副提學申冕,參議李行進,郡守李以存,正〈言〉李海昌,執義嚴鼎耉等,敍用。
春秋館郞廳,以領·監司堂上意啓曰,先朝實錄纂完,事體極重,不可少緩。近因國家多事,尙未擧行。雖緣事勢,極爲未安。令該曹照例稟旨擧行,何如?傳曰,依啓。大提學差出。
榻前,大司諫李一相所啓,還收南銑等削職之命事。上曰,不允。又所啓,東昌尉權大恒,以落馬面傷,欲免使行,身居宰列之人,持面親往,訂驗於備局,不復知有廉恥一節,請罷職不敍事。上曰,推考。又所啓,嶺陽君儇,情理雖切,本非朝夕可憂之病,而發行,只隔一日,乃敢抗章陳情,得免使行,猥濫極矣。請罷職事。上曰,病勢如此,何必至於罷職?又所啓,勅使發京,只隔一日,而嶺陽君儇,乞免使行之疏,政院無端捧入。請當該承旨,推考。上曰,依啓。
領議政李敬輿所啓,伏見備忘,特下曠蕩之典,凡在瞻聆,孰不感激,而第其中有同罪而未蒙天恩者,不審有何故也。上曰,誰歟?李敬輿曰,黃㦿也。上曰,黃㦿,全未之覺,亦爲一體敍用。
府啓,請還收前大司憲南銑等削職之命。措辭見上答曰,不允。以上朝報
備邊司啓曰,以伴送使狀啓,越江後護行軍,開諭勿許事,已爲啓下。今方移文,而若付撥便,則不無中路遲滯之弊,禁軍一人,委定騎撥馬,急速下送之意,敢啓。傳曰,知道。出備局謄錄
應敎金應祖辭職上疏。入啓。答曰,省疏具悉。爾其勿辭,調理察職。朝報
上在昌德宮。停常參·經筵。
政院啓曰,禁府郞廳來言,今日當爲三省推鞫,而委官,以病不進,不得開坐云矣,敢啓。傳曰,知道。
又啓曰,東昌尉權大恒,推考事,命下矣。臺諫方以罷職不敍論啓,推考承傳不得捧之之意,敢啓。傳曰,知道。
掌令李校茂啓曰,臣昨進三省坐起之時,同僚送簡,則定配人盧協事,而乃臣之同贅也。不敢可否,卽當引嫌,而舊例三省未罷之前,不得徑出之故,今始來避,所失大矣。請命遞斥臣職。答曰,勿辭,退待物論。
昨日引見時,領議政李敬輿所啓,先朝實錄纂完,此莫大之事,不可少緩,自上有大提學差出之敎,而旣無前大提學。大臣中曾經文衡之任者,只有領敦寧府事金尙憲,遣史官使之薦望,速爲差出,何如?上曰,依爲之。
府啓,請前大司憲南銑等削職之命事。措語見上掌令李枝茂,引嫌而退,旣有相避,則論啓之時,不爲聯名,已成近規,請命出仕。定配罪人盧協,劫於貪生,歸禍國家之罪,雖被顯戮,固無所惜,用律太輕,止於定配,勸懲無方,人情憤鬱。夫人主之用刑,實係治道之汚隆。如此之人,不以罪罪之,則渠雖倖免,豈不爲聖化之疵累乎?罪重罰輕,公論不服,臣等之請,其亦晩矣。盧協,請命極邊安置。
院啓,目今時事,日益艱虞,爲臣子者,所當不憚夷險,惟力是視,何敢顧其私哉?東昌尉權大恒,職是宰列,而以落馬面破爲辭,持面取訂於備局公會中,其心只在於必免使行,不復知有廉恥一節,誠極寒心。落傷輕重,雖不可知,其所傷處,不至許多日,便當見瘳,詎敢托此,而乃生避免之計哉?此而置之,慢棄君命,蔑視朝廷之徒,必接踵矣。豈但推考而止哉?東昌尉權大恒,請命罷職不敍。嶺陽君儇,雖有親病,本非朝夕可憂之症,而勅行發程,只隔一日,乃敢抗章陳情,終免使行,其猥濫極矣。人臣分義,豈敢如是?嶺陽君儇,請命罷職。前啓,還收南銑等事,停啓。
答府曰,不允。出仕事,依啓。
答院曰,旣已酌處,不必煩論。
伴送使書目,勅行二十三日,開城府止宿事。以上朝報
上在昌德宮。停常參·經筵。
夜五更,有霧氣。
禁府,京畿都事李杭元情公事判付內,除刑推照律。同府啓目,權榮刑問一次,不服加刑。啓依允。
奉敎李垕書啓,臣以大提學薦望事,承命往問于領敦寧府事金尙憲,則以爲臣,非不知實錄纂修,事體極重,大提學差出,一日爲急,而近來賤疾甚劇,精神昏聵,不敢與議云矣。傳曰,議于大臣置之。
院啓,昨承聖批,旣已酌處爲敎,臣等竊惑焉。目今時事日益艱虞,爲臣子者,所當不憚夷險,惟力是視,何敢顧其私哉?東昌尉權大恒,職是宰列,而以落馬面破爲辭,持面就訂於備局公會中,其心只在必免使行,不復知有廉恥一節,誠極寒心。落傷輕重,雖不可知,其所傷處,不至許多日,便當見瘳,詎敢托此,而乃生避免之計哉?此而置之,則慢棄君命,蔑視朝廷之徒,必接踵矣。豈但推考而止哉?東昌尉權大恒,請命罷職不敍。嶺陽君儇,雖有親病,本非朝夕可憂之症,而勅行發程,只隔一日,乃敢抗章陳情,終免使行,其猥濫極矣。人臣分義,豈敢如是?嶺陽君儇,請命罷職。答曰,不允。
府啓,殿下於臣等盧協加罪之請,非不洞燭,而只以不允爲批。協之怯於貪生,歸禍國家之罪,國人所共知。雖被顯戮,固無所惜,而用律太輕,至於定配,勸懲乖方,人情憤鬱。夫人主用刑,實係治道之汚隆,如此之人,不以罪罪之,則紀綱不立,朝廷不嚴,終至於國不爲國矣。豈非可憂者哉?罪重罰輕,公論愈激,臣等之請,亦云末減,盧協請極邊安置。答曰,不允。前啓,還收南銑等削職之命事,停啓。
護行使元斗杓書目,本職及兼帶改差事。
伴送使書目,勅行二十四日,平山止宿事。以上朝報
備邊司啓曰,後勅白牌,已到,館伴提調,當爲差出,而前後勅使之行,相去不遠,都監乍罷乍設,只益其弊。館伴提調,仍前勿改,都廳以下,察其能否,或改或仍,令該曹處置,何如?傳曰,允。出備局謄錄
以義禁府,玉生南漢山城定配單子。傳曰,此定配處律,官輩所定耶?堂上所定耶?問啓。啓曰,南漢山城,以保障之地,眞峯絶頂,生計爲難,募入者少,使喚不足,故曾因守禦使狀啓,定配罪人,有定送南漢之敎,而本府規例,凡罪人配所,首堂上爲之,故今此玉生南漢定配,判府事臣李時白爲定矣,敢啓。傳曰,係干山陵祭供,罪犯極重,所當輸情爲限,而重其人命,雖有此定配之擧,咫尺南漢,豈其可乎?改定他處。出禁府謄錄
吏曹啓目,粘連伴送使吳竣辭狀云云。禮曹判書之任,實非等閑。且練祭之期已迫,似當改差,而重臣進退,自下不敢擅便,上裁,何如?啓依回啓施行。朝報
上在昌德宮。停常參·經筵。
禁府照本,京畿都事李杭矣,勅使入把馬換騎罪,杖八十贖,奪告身三等。啓功減一等。
政院啓曰,禁府郞廳來言,委官所患未差,三省推鞫,今日亦不得爲之云,敢啓。傳曰,知道。
春秋館郞廳,以領·監司意啓曰,以史官,領敦寧金尙憲處,大提學議薦事,書啓。傳曰,議于大臣處之事,命下矣。大提學議薦,事體極重,必待前大提學,擇一時文望,可專詞壇旗鼓者,以爲衣鉢之傳,而亦不敢獨薦一人。又擇其才望之相捋者,竝薦然後,三公·六卿·館閣堂上,欲議圈點,仰稟睿裁,必叶人望,此國朝以來文苑盛事,其間前大提學,如有故則必詢於大臣中曾任文衡者,是亦大提學議薦之意也。領敦寧金尙憲,旣以元老大臣,旣經文衡,其於薦擬大提學,義無所辭。自上特遣史官,往訪郊外,不卽承命,使史官虛返,其必因疾病,未暇深思,亦不敢率爾以對耳。臣等聞頃因氣瘧,症勢頗重,近間則日漸向差云。稍待數日調理,更爲詢訪,處之,何如?傳曰,允。
右議政趙翼上疏。大槪,謹陳區區所懷,仰冀聖察事。入啓。
府啓,請盧協極邊安置事。措辭見上
院啓,請東昌尉權大恒罷職事。措辭見上嶺陽君儇罷職事。措辭見上
答府曰,極邊移配。
答院曰,依啓。
禁府,李義健寧越府定配。啓。以上朝報
備邊司啓曰,竊聞畿甸各邑之民,所儲種租,皆作米以供徭役,種子竭乏,四月將盡,而無計播種,田野皆陳,雖使今年,雨澤極優,豐登可期,初不耕種,則秋成更無可望,民事極可爲悶。今雖已節晩,五月望前,猶可付種。南漢·江華所儲種租頗多,除出三四千石,南漢之租,令本道各官,受去,江華之租,移運于水邊各官,使其近邑之民,受去,而皆從自願,以還上給之,使之及時付種,宜當。此事一刻爲急,京畿監司及各官,急急知委施行,何如?傳曰,依啓。出備局謄錄
正言鄭麟卿辭職上疏。入啓。答曰,省疏具悉。爾其勿辭,調理察職。朝報
上在昌德宮。停常參·經筵。
伴送使書目,勅行,二十五日瑞興止宿事。
政院啓曰,盧協極邊移配事,命下矣。臺諫方以安置論啓,移配傳旨,不得捧之之意,敢啓。傳曰,知道。
答右議政趙翼疏曰,省疏具悉。卿辭如此,予用嘉尙焉。
府啓,昨承聖批,俯從臣等之請,極邊移配爲敎,殿下明愼用刑之意,可謂至矣。但罪名輕重,自有差別,協之怯於貪生,歸禍國家之狀,國人所知,而止於移配,公議所在,法不可枉。請亟下安置之命。答曰,不允。以上朝報
備邊司啓曰,卽見廣州府尹沈之溟狀啓,以種租分給事,爲請矣。芒種已迫,尙未播穀,則闔境望哺之情,果爲切急。開倉分給之擧,不可一日少緩。守禦使,雖未差出,自有中軍別將,與府尹,眼同出給,未爲不可。依狀啓急速施行事,守禦廳及本府,竝爲知會,何如?傳曰,允。出備局謄錄
吏曹啓目,粘連禮曹參判李景憲上疏云云。親祭時贊禮之任,判書·參判有故,則亦有代行之規,而刑獄之官,有妨淸齋,當以他員差出,贊禮勿爲改遞,何如?啓依允。
刑曹判書尹履之上疏。大槪,病重乞遞事。入啓。答曰,省疏具悉。卿辭至此,當勉副焉。
吏曹啓目,粘連工曹判書元斗杓辭狀云云。北京往還,必費累朔,故有此馳啓,似當依願改遞,而重臣進退,自該曹不敢擅便,上裁敎是乎矣,至如常平廳·宣惠廳·備局堂上之任,令備局處置,何如?啓依允。不必改差。又啓目粘連,戶曹參判申翊全辭狀云云。戶曹與摠府,俱非閑漫之任,不可久曠,改差,何如?啓依允。朝報
上在昌德宮。停常參·經筵。
伴送使書目,勅行,二十六日鳳山止宿事。
府啓,請亟下盧協安置之命事。措語見上答曰,不允。
戶曹啓曰,上年三月,執義金弘郁陳啓,以外方漕卒,到京倉之後,兩倉下人,作弊多端。令海運判官眼同捧上,以除兩倉下人操縱之弊事,啓下備局。備局以同參納倉,庶或殫壓云者,誠有意見。海運判官,上來同參,如有中間備責之人,則枚報該曹,入啓處置,痛革其弊事,覆啓蒙允,故上年漕船入來之時,海運判官,與監察及本倉官員,會坐監捧。其時漕卒蒙澤,倉吏失利。此是啓下公事,可以久遠遵行,而近來監察,使運判坐於己下,不用上年已行之規,運判,亦非小。各司進排之官,兼察三道守令,罷黜在其掌握,隨事直啓,乃其責任,是一奉命之臣。且其職秩,在於六品監察之上,而降坐於監察之下,事體未安。判官以此不欲進參,臣曹移文法府,使斯速法典相考處置,則法府,只令監察坐東,判官坐西,其坐次之難便。猶夫前日,海運判官許悅,以此爲未安,呈病不進。許多漕船,所納米太,累日稽滯,漕卒受弊,有難勝言。令禮曹考出法例。且考上年已行之規,定其坐次高下,以爲恒式,俾無紛爭之弊,何如?傳曰,此豈煩啓之事乎?監察所爲,殊甚駭異矣。啓辭如此,依爲之。
都承旨李厚源上疏。大槪,冒陳危懇,乞遞職名事。入啓。答曰,省疏具悉。卿辭至此,當勉副焉。以上朝報
備邊司啓曰,卽見平安監司·義州府尹狀啓,則甲軍·領將以下接待之事,極爲渴悶。果如狀啓內辭意,而甲軍渡江之期,似爲不遠。自此雖欲指揮,某樣添補,勢無所及,惟在道臣與義州府尹拮据策應,不至生事而已。但領將,雖曰官高,自與勅使有別,百五十軍兵,待以一二三等頭目之例,決無其理。此似是大通官,預慮其太爲埋沒,有此虛張之說也。不可一從其言,致目前難支之患。啓日,後無窮之弊,領將則待以勅使大通官之間,其軍將則視三等頭目,軍兵則計名散料,量給饌物,似當。以此堅執不撓,期於必聽爲宜。第徒以口舌爭辨,恐致生怒,用管餉所儲若干銀貨,以啗領將,而善爲周旋,則以下接應,亦必賴此可免生梗矣。監司狀啓,則軍人一百五十云,府尹狀啓則以二百五十餘人爲言,未知其故,或是誤書之致。大槪義州事勢,萬分渴急,事過之後,合有別施之典。且遠接使,若以此悶迫之狀,通于勅使,使之預知實情,或相通告,則不爲無益,將此事意,監司及府尹遠接使處,竝爲行移,何如?傳曰,依啓。此則以迎護公主爲言,不在障江彼地,而必來我境,意望似不淺淺。在我之道,待以散料,則逢彼之怒,難保其必無,啗以貨物,亦似無益。無已則贈物於巨源處,使之周旋,似或可矣。軍兵則視三等頭目,所謂軍將旗隊摠也。視二等,亦爲無妨,以此更議分付,可也。且領將處,則似不無禮單矣。
又啓曰,傳敎矣。聖慮所及,實非偶然,竝依下敎,卽爲行會,而禮單則令戶曹參酌磨鍊別定,譯官或禁軍一人,乘撥馬下送,何如?傳曰,依啓。以上出備局謄錄
上在昌德宮。停常參·經筵。
奉敎李垕書啓,臣承命往問于領敦寧府事金尙憲,則以爲故事,大提學有闕,則必須前任大提學議薦,臣雖曾忝本任,老病昏耄,方在田間,不敢獨爲議薦。不多日竊擬入京謝恩,此時與時任大臣,相會擬望,以備睿裁,何如云矣。傳曰,知道。
吏曹啓曰,承旨有闕,政事,取稟。傳曰,過齋戒後爲之。
府前啓,盧協安置事,停啓。
明日,永思殿親祭,正時四更二點,開門三更三點。
政院啓曰,卽者伏見兵曹草記,下賤老職人等,私自詣闕肅拜,問安于差備門外者,至於三十九人之多,如此者連三日云,而臣等在出納之地,邈然不知。其爲不職之罪,無〈所〉逃矣。仍念老職常漢之爲肅拜,曾所未有,而至於問安之擧,尤涉未安。老人問安,雖曰,有舊例,本非合當之事,豈可使許多老人,皆踵而爲之,任其猥雜乎?設使老職輩,應爲肅謝,肅拜單子,不由本院,而卽呈差備以入者,必無此理也。其傷事體瀆禁嚴,甚矣。不但一時紛沓而止耳。請依該曹啓辭,次知內官,當該守門將,竝加推治,今後一切禁斷,以杜後弊,何如?傳曰,使無猥雜之弊而已。不必推治。
平安監司書目,勅行,二十七日中和止宿事。以上朝報郞廳李陽泰校正。日記郞廳朴奎壽書。
上在昌德宮。停常參·經筵。
卯辰時,日暈。
朔祭後,大妃殿·大殿·中殿·世子宮,政院·玉堂·二品以上·六曹,問安。答曰,罔極。
藥房,問安。入啓。答曰,知道。
義州府尹書目,四月二十七日成貼出來,勅使一行,再明當爲渡江事。
政院啓曰,禁府郞廳,以委官意來言,今日乃朔日,而初五日端午,初八日練祭,其前無無故之日,三省推鞫,不得爲之云,敢啓。傳曰,知道。
又啓曰,注書李端相,以病患,連日不得仕進。昨日上疏到院,觀其疏辭,則乃是一家染疾大熾也。其疏則不敢捧入,而以此病勢,決不可出入於近密。注書之任,亦不可久曠,李端相,姑爲改差,其代,他假注書差出察任,何如?傳曰,允。
洪淸監司書目,木川縣監蔡以恒,居官處事,率多麤粗,罷黜事。
兵曹啓曰,下賤輩八十老職之人,感激天恩,與士大夫無異。雖非規例,一番謝恩,人情之所同,來詣闕門外,私自肅謝,猶或可也。至於單子書呈,有同士大夫之例,三十九人,率其族屬,紛沓於差備門。內寢至近之地,此無非常漢妄作之致,朝廷之不遵,莫此爲甚。有如此非常之擧,則次知內官,或問于政院及本曹,然後可以捧入,而或稱肅拜,或稱問安,連三日任意私自捧入,有若循例者然,其在瞻聆,莫不駭異。次知內官,請推考。守門將,不告入直,堂上,私自許入,常時殊無守門禁斷之意,當該守門將汰去,何如?傳曰,老人問安,自前已有舊規,不必推治。
忠勳府啓目,節呈故完城府院君崔鳴吉戶奴,呈狀于本府曰,上典癸亥年分,全南道高山縣北正地朴承宗籍沒田畓五結,靖社元勳賜牌,以折受,幾至三十年守護耕作,而無一人雜談者。矣節,諸宮家士大夫,稱以立案,冒占民田者,査覈決給亦事目是如。本縣居品官任暹,常漢朴億生·白春晉,乘此機會,僞作文記,至呈本官,則縣監不計功臣賜給,任意奪給爲白臥乎所,未知其由。功臣賜給田畓,雖有辨覈之事,縣監必報監司,啓聞後處置事是白乎旀,反正後賜給田民中,如有有主混入於籍沒中者,以丁卯年爲限,以前則考其文記還給,以後則絶勿聽理,亦先王朝受敎是白去等,任暹等,何不於定限前呈官推尋,到今如是謀奪爲白臥乎喩,極爲痛惡。具由入啓,依法重治,以杜如此土豪蔑法縱恣之弊云。靖社功臣賜給田民,定其年限,明有先王朝受敎,完城府院君折受,旣在於癸亥年,而取考賜牌文書,則如是昭然。爲守令者,不計年限,任意奪給,事涉無據是白沙除良,折受田畓,亦與冒占立案者,有異是白去等,任暹等之到今謀奪,尤極駭惡。該邑守令,從重推考,謀奪奸民等乙良,依法重治,以杜後日之弊事,本道監司處行移,何如?啓靖社之勳,是何等功臣,而先王賓天未久,遽敢輕蔑乃爾,守令拿推,頑漢奸民,捉致京獄,依法重治,使上下,稍知先朝勳臣之尊重。
伴送使書目,勅行,二十八日,平壤止宿事。
慶尙道進士申碩亨等上疏。大槪,本道進士柳㮨等,俱昧先正臣文成公李珥,文簡公成渾文學言行,而陳疏詆斥,故敢此辨誣事。入啓。答曰,省疏具悉。爾等,互相排擯,紛紜不已,以予觀之,無異於烏之雌雄也。以上朝報
傳曰,前日只領將二人處,禮單磨鍊下送矣。今見義州狀啓,則大將·宣傳官稱號人等,多數出來云。其他禮單,雖欲下送,日勢急迫,似難及期,必致落莫,何以爲之耶?言于備局,使之速爲議處。
備邊司啓曰,到此地頭,容力無策,各項接待等事,當任本道,設或有不及之事,勅行所率多寡,領將高下,大異於當初所聞,員數亦倍,在我狼狽,彼亦自知,似不至大段生怒,而鄭使旣令護行,副使馳往灣上,則雖致參差,猶可執言矣。其中禮單,有所取舍,甚爲未安。然彼初以兩將爲言,不宜深咎於我,所謂宣傳官,未知等級尊卑,禁軍將八員處禮單,急急磨鍊,擇定禁軍或譯官,乘撥下送,爲當。此亦萬無可及之勢,而追傳於中途,尙賢乎己,初未及知。狀啓到京後,罔晝夜馳來之意,令申翊全措辭開諭,似可矣。且觀護行使元斗杓等狀啓,以只從鄭使之言,遽爾自當,遠接之任,有遲難之意,權宜之道,合有變通,星夜馳進之意,遠接使·護行使·平安監司·義州府尹處,竝爲行移,何如?敢啓。答曰,依啓。所謂皇父王家伴堂稱云者,及以將領爲名者,所謂宣傳官稱云者,皆似當有禮單,斟酌磨鍊,星夜下送,而還越江已久之後,則亦不必追及,可也。
又啓曰,卽見義州府尹狀啓,則大槪與前日馳啓相同,而甲軍四百之說,似是傳聞之不的,設如其言,則今日當爲渡江,凡事雖欲指揮,勢所不及,但後來勅使渡江之後,接待無人,實爲埋沒,曾所致慮者此也。勅使終不許儐臣之例,遣彼此之行,今旣參差,事甚狼狽。護行使,想已追及勅行,伴送不至無人。令伴送使以此言通于諸勅,罔夜馳進灣上,依例儐接,何如?傳曰,允。出備局謄錄
平安監司書目,江東縣監金元瑞遭母喪事。進香使書目,四月二十一日,自前家庄,發向前路事。朝報
上在昌德宮。停常參·經筵。
夜二更,黑雲一道如氣,起自東方,直指乾方,長竟天,廣尺許。
大殿,政院·玉堂問安。答曰,知道。
藥房啓曰,節迫天中,夜氣猶寒,朝晝之候,便如秋夏,昨日通宵行禮,不審玉體,何如?況今此朔朝,卽是朞月,伏想聖孝,哀慕冞深,臣等不勝區區憂慮,敢來問安。答曰,僅得無事。
伴送使書目,勅行二十九日,順安止宿事。
義州府尹書目,出來勅使,二十八日,越江事。
禮曹判書林墰上疏。大槪,春官之長,旣非所堪,遠行當前,沈痾在身,乞賜遞免,以安微分事。入啓。答曰,省疏具悉。卿其勿辭察職。
假注書落點,趙龜錫。
禮曹啓曰,以戶曹啓辭,傳敎矣。其坐次高下,考諸大典,別無現出之處。大槪國朝以來,兩倉捧稅之時,監察分臺,專主糾察,曾無運判同參之規,此乃在前監察之不能擧職,故創改無前不得已之事也。監察,所當自反盡職,而反有紛爭之弊,殊甚不當。上年則監察坐於判官之下,已爲定規,此必判官五品,監察六品而然也。今亦以此爲恒式,以爲遵行之例,何如?傳曰,允。
兵曹啓曰,本曹參知臣吳挺一,身有病患,今方呈辭,參議臣金益熙,服制不得行公,參判臣李厚源,今日除授,卽爲出謝,未能詳知。曹中只有臣興一一人,而勅使,不久當入京城,非但館伴殷務,都試方張,一身不能獨當。且參判與參議妻同生,有應避之嫌,令該曹,速爲照例處置,其代卽爲差出,使之察任,何如?傳曰,允。
以禮曹四月朔,坐不坐單子,傳曰,今見此單子,則一朔之內,坐起者只一日,判書雖有故,其他堂上,何往而不察職務,如是慢忽耶?殊甚駭愕。卽爲問啓。工曹則雖曰閑局,三十日之內,坐起者只五日,殊甚駭異。頃者,特爲傳敎之意安在?亦爲問啓。
政院啓曰,傳敎矣。問于禮曹則以爲,參判臣李景憲,以年迫七十之人,上年冬纔免母喪,喪中泄瀉之症,至今未差,柴毁骨立,不能運步。疾病之狀,衆所共知。免喪之後,除授義禁府同知·戶曹參判·中樞府同知,而俱未肅謝,適於勅使之時,又拜本職。且兼義禁府同知,擧國遑遑之日,不敢言病遞免。禁府則王府重地,凡公事極其緊急,故不得已扶曳參坐,本曹則稍爲閑歇之地,別無頻數開坐之事,故病勢如此,自知有罪責,而不得開坐,萬死無惜。參議臣閔應亨,元是老病,自冬徂春,力疾供職,三月十六日,館所擧動時,陪從往還後,卒得寒疾,曾前積傷,一時俱發,彌留半月,元氣大敗,咳逆之症,又發。症勢極其危重,命在死生間者,幾至十餘日,累次呈告,見却政院,未得解職。厥後多般鍼灸藥餌,幸而暫甦,調治五六日,始得擧頭,二十八日進參都試,二十九日又爲本曹坐起,一月之內供仕者,只此兩日。雖因病勢使然,實多怠慢之罪,致勤嚴敎,萬死無惜云矣,敢啓。傳曰,似不可無警策他司之罰,而宰列之臣,必不飾辭,今姑置之。
工曹啓曰,傳敎矣。曹舊規則,一朔六日開坐,而自傳敎之後,一朔九日開坐矣。四月則判書臣元斗杓,以遠接使,伺候於勅使館所,仍兼昏禮都監提調,常常仕進。參判臣朴遾,以備局有司堂上,逐日仕進於備局,少無暇隙。判書·參判有故,則參議例不得獨爲開坐,或因首堂上分付,使之開坐,則仍爲開坐。且或有時急公事,則雖在他衙門,亦爲酬應,別無稽滯之事,而郞廳六員內,迎接都監郞廳及內外工曹,昏禮都監分差,亦以無郞廳,不得開坐,以此四月朔則開坐,只五日矣,惶恐敢啓。傳曰,堂上竝推考。
刑曹判書李時昉上疏。大槪,乞遞備局·常平之任,以安愚分事。入啓。答曰,省疏具悉。今此職任,非卿無可。卿宜勿辭,須體予意,速出行公。
院啓,戶曹參判呂爾載,早登名路,人或許可,而曾任南縣,尙多人言,奉使北京,且不謹愼。頃日知申之拜,遽出時望之外,自知臺評將發,乃先抗章辭遞,而疏中措語,率多不平,處心情態,有不忍視,謙抑自修,固不可望,而其憤恚自恣,忘廉恥蔑公論之狀,誠亦可惡。戶曹參判吳爾載,請命罷職不敍。銓部論材,各有其方,苟或失當,名器輕矣,況淸班峻秩,尤所愼簡,如不一循公議,或有偏係之私,則物情之訝,烏得免乎?知申之任,是何等重任,而注擬之際,全不察時望之如何,前後之爲是職者,間非其人,豈不大可惜哉?戶曹參判呂爾載,頃拜此任,聞有臺論,先自劾去,其在銓官之道,所當益加詳愼於取舍之際,旋於後政,復擬其望,仍於一日之內,數三備擬於他職,此豈循公議顧臺論之意乎?吏曹當該堂上·郞廳,竝請命推考。生民休戚,係於守令賢否,況此時西路凋弊之邑,尤不可不擇遣其倅,以爲一分蘇殘之地,新除授江東縣監吳俊達,爲人愚濫,行事悖戾,不合衣冠之列。頃爲部官,多有人言,及授本職,物情駭異,字牧之責,不可付諸此人。江東縣監吳俊達,請命遞差。答曰,不允。以上朝報
政院啓曰,卽接義州府尹狀啓,則問慰京官,似不可不送。令備局畫卽定奪,趁速發送,何如?傳曰,依啓。下送次磨鍊禮單,似無層等,伴堂則下於兩領將,大將則略爲加磨鍊,似當。更加詳審爲之事,亦言于該曹。
備邊司啓曰,卽見義州府尹狀啓,新來勅使,旣到灣上,護行大將,想已渡江。義州接應諸事,必不成模樣,極爲悶慮。其中護行大將云者,貴倨自重,欲出勅使之右,禮單等事,該曹,自當依上敎加磨鍊,而問慰京官,則亦依政院啓辭,令該曹急速差出,當日內發送,宜當。且上來勅使之行,遠接使,旣不及於義州,凡所接應,頗失舊例。彼雖斟酌事勢,亦不無生怒之患,別遣近侍,問慰於中路,似不可已。令政院稟處,何如?答曰,依啓。令該曹禮單等物,速爲措備,問慰京官處,付送問安後,兼呈禮單,則事理便當,速爲差出,罔夜下送,俾無不及之患事,申明知委,可也。出備局謄錄
上在昌德宮。停常參·經筵。
自巳時至未時,日暈。
備忘記,今下豹皮八張·鹿皮十五張下于該曹,補用於客使之行,減除外方分定之數。
備邊司啓曰,常平·宣惠廳堂上元斗杓,改差事,命下矣。刑曹判書李時昉,曾爲此任,詳知首末,今擇其可合之人,未有如此人者,李時昉仍前差下,備邊司堂上,亦爲差下,何如?傳曰,依啓。
政院啓曰,以吏曹各司書吏移差事草記,傳曰,諸各司則皆以先朝捧承傳爲辭,吏曹則又以此爲辭,俱涉不可,承傳之有無,是非之如何,承旨察啓辭,傳敎矣。以書吏移差之事,各司及吏曹,各陳弊端,互相爭執者,其來已久,而歲月稍久,文書則今難一一搜出,取考丁亥以後文書,則同年六月,成均館請減啓辭,以依舊例定送可也事,批下,己丑三月,掌隷院請減啓辭,蒙允而該曹,又因戶曹請減啓辭防啓時,竝擧掌隷院請減之弊,則以知道。事涉不便,戶曹書吏勿減,可也事批下。同年六月,刑曹請減啓辭蒙允,而該曹防啓,以事勢如此,則依前定奪,爲之批下。以此觀之,則自前各司,雖有陳啓請減之事,或不蒙允。或爲該曹所防塞,而惟掌隷院捧承傳,則該曹防啓之時,別無明白蒙允之段矣。大槪凡干差定之役,乃是該曹所句管,而近來戶曹,經費蕩竭,料布題給,旣不能復設,政府·禁府·兩司·侍講院等各處,分定若非移差,則決難成樣,體面所在,亦難一切減削云者,果如該曹草記中所達,而至於是非,則以臣淺見,不敢有所分別,敢啓。傳曰,知道。旣無明白蒙允事,則依前承傳爲之。且先朝捧承傳事,毋得擅改事,分付各該司,政院亦爲詳察,可也。
政院啓曰,應敎金應祖,以病患陳疏累次呈院,觀其疏辭則以爲,所寓家有可疑之病,而初不知之,未免混處,移出之後,又有奴僕之染及者。且身有疝症,痛勢危劇,所帶玉堂與春坊,俱是近密入直之地,不可一刻仍冒云。蓋念其情勢,實出於不得已,而有此陳疏之擧,筵臣去就,有異他官,旣有犯染之嫌,又有身上之病,則似當有變通之事,而其疏不敢捧入,何以爲之?惶恐敢稟。傳曰,遞差。
都承旨許啓三度呈辭。入啓。加給由。
都承旨許啓上疏。大槪,加由之命,出於夢寐之外,惶恐震越,冒死乞遞事。入啓。答曰,省疏具悉。卿勿固辭,速出行公。
持平李性恒,在外入來啓曰,螻蟻微臣,百無一能,纔經草土,蟄伏田野,不料謬恩荐加,復入修門,喬山之草已宿,觸目無非嗚咽。臣於上年秋,曳衰扶病,來參哭班之後,曾未幾何,練期至迫。臣感涕自逬,心焉如割,矧乎殿下孺慕罔極之痛,爲如何哉?仍竊伏念,臣久在憂服中,其於時事,邈然無聞,然時因道路,略聞一二,殿下聖孝天至,聖學日進,臨御之初,萬目俱擧,八路聳動,唐·虞之治,拭目可見,奈何天心未豫,災異之極,前史所罕。朝廷潰裂,氣象愁慘,客行如織,賦役繁重,萬民嗷嗷,如在水火,顚覆之禍,非朝伊夕。此等景象,殿下其知之耶,抑不知之耶?噫,漢臣有言曰,人君,正心以正四方,遠近莫不一於正,而陰陽調,風雨時。又曰,人主和德於上,百姓和合於下,心和氣和,天地之和應矣。殿下之心,一於正,一於和,然後上下交孚,庶績其凝,而近日以來,殿下之心,失其和正,漸不如初,臣不避斧鉞,略陳其槪,殿下高明自用,輕蔑大臣,雷威易震,罪及言者,覆下情外之敎,以示好惡之偏,奸贓倖免,綱紀大壞,馴致群情抑鬱,百僚解體,言路閉塞,諂諛雜進,自古拒諫之君,何限而未有如殿下之特甚也。嗚呼,詩不云乎?靡不有初,鮮克有終,殿下之初,旣如此,厥終從可知矣。以此觀之,殿下之工夫,或有未盡而然耶?凡人性剛直者少,懦弱者多,孰肯爲殿下,空進逆耳之言,徒取困厄哉?噫,殿下視今世何如也?一髮九卵,未足喩其危,方且委靡偸惰,安危利害,終至難救之域而不悔,此臣所未解者也。當此之時,雖使剛方正直之士,布在言地,亦難匡救,況如臣駑劣,何以承當乎?且臣年迫五旬,連喪怙恃,精神昏憒,氣血凋耗,素患偏虛之症,日益沈痼,承召之後,扶曳登程,寸寸前進,今始來謝,有乖行不俟駕之義,逋慢之罪,亦所難免。以此以彼,決難冒居,請命遞斥臣職。答曰,勿辭。
院啓,臣等所論,實是搢紳間公議,而昨承聖批,只以不允爲答,臣等竊惑焉。凡士夫持身,不可不謹愼,況職在宰列之人乎?戶曹參判呂爾載,初登名路,人或許可,而莅任康津,尙有不廉之誚,奉使北京,喧傳鄙瑣之事。以下措辭見上戶曹參判呂爾載,請命罷職不敍。吏曹當該堂上·郞廳,請竝命從重推考。措辭見上凡守令賢否,生民之苦樂係焉。況此時西路凋弊之邑,尤不可不極擇其倅,以爲一分蘇殘之地。新除授江東縣監吳俊達,爲人愚濫,行事悖戾,不合衣冠之列,頃爲部官,差役之際,多受賂物,人言藉藉,及授本職,物情駭異。字牧之責,不可付諸此人,江東縣監吳俊達,請命遞差。答曰,不允。吳俊達事,更加詳問,而處之。
政院啓曰,吏曹郞廳來言,以京畿監司狀啓,平丘察訪,口傳差出事啓下矣。判書李時白,參判尹順之,俱在被論中,參議尹絳,以長陵獻官進去,平丘察訪,不得差出云,敢啓。傳曰,知道。
傳曰,近觀外方老人年歲開錄啓本,則九十餘歲,將迫百歲者頗多,間或有百歲者,此乃世間稀有之高年也。豈不貴哉?其子弟喜懼之心,必切而予獨不然,心焉如割,賜爵外其令該道監司,優給食物衣資,以表予意,使之擧行後啓聞,京外,亦爲一體施行。以上朝報
備邊司啓曰,卽見伴送使狀啓,則日勢已暮,前頭日字無多,千里外事,雖欲指揮,決難可及,護行將處禮單等事,昨已定奪下送,而禁軍等處致意事,八十三名不可盡爲致問。自此亦不知某某人,爲皇父王之親切,雖急下送,亦且不及。監司及護行使·義州府尹,皆會一處,密密探問,某某人親切與否後,某條收合物件,使之贈給,以示朝廷厚意,似或無妨,敢啓。答曰,所謂禁軍,其數甚多,欲擇其所親者而給之,則非但事體不可,萬無明言之理。欲爲遍給,則日字已迫,許多下送之物,勢難及期,使之收合以給,則義州入往監司,營庫之物,遠莫致之,如是節節難便,雖闕之無妨乎?否者,詳細思量,須速處之。
又啓曰,事事難便,誠如聖敎,勢所不及,强爲策應,則徒致煩擾,終無所益,莫若當止而止耳。但果有攝王親切之人,意欲未遂,蓄慍而還,則前頭或不無煩言之患,灣上,亦有營儲若干物貨,府尹亦有管餉銀帛,必欲應副,不至無物,第恐遍給八十,虛擲甚多,難繼之道,亦難開端。且遙度不如目見,指揮易失機宜。宜令監司·府尹,察彼形勢,量我財力,便宜處置,無使落莫而歸,恐或無妨,計拙事急,出此下策,恭俟睿裁,敢啓。答曰,依啓。出備局謄錄
迎接都監啓曰,勅使所乘轎子三部,前日別工作失火時,盡爲灰燼,今方造作,二年木無出處,尙衣院所在二年木,量宜取來造作,而前日勅使,兩朔留館之時,及婚禮都監所用鐵物二千餘斤,炭九百餘石,皆令繕工監主人輩,責出一年恒貢應納之外,加捧者其數極多,前頭勅使時所用,無以辦出,訓鍊都監及軍器寺所儲鐵炭等物,量宜移用。令繕工監隨後還償,何如?傳曰,依啓。鐵炭等物,所用之數,殊極浩大,此不過勅使輩求請造作之物,需用之費也。都監堂上等,不念物力之蕩竭,厭其困辱之語,一一依副其欲。故所用之物,至於如此之多,殊極寒心,非但一時之害,日後之難堪,有難勝言。今後則如不得已事外,務爲防塞,使不至此,可也。且軍器寺·訓鍊都監,非酬應客使求請之衙門,勿爲取用,以此草記批答辭緣,都監堂上推考。
政院啓曰,今日卯初,伴送使狀啓到院,卽爲啓下,而觀其狀啓中措語,勅使,二十九日當宿良策云。末有鄭使,使李馨長傳言,出來護行將,皆是有權大臣。且禁軍中,多有皇父王親切人,雖不知某某,而不可不一番致意云。且諸勅使羅將步從,落後用於他役云矣。臣之錯料以爲此狀啓,乃出於未聞問慰使下送之前,而昨日護行大將以下諸人,可問處已送問慰,使齎持禮物而去,備局則似無回啓之事,勅使義州離發上來日時,則迎接都監,不可不知,故此狀啓,啓下都監矣。臣承命出往之際,伴送使狀啓,何不回啓事,傳敎繼下。臣卽爲催促於都監,忙迫出闕矣。卽刻復命還院,則都監以爲,無回啓之事云。回啓與否,累度催促後,今始來言,都監下吏,慢忽所致,而此狀啓,直送都監,實是臣不察之失,不勝惶恐,此狀啓,送于備局,使之速爲回啓之意,敢啓。傳曰,知道。出迎接都監謄錄
上在昌德宮。停常參·經筵。
平安監司書目,勅行,初一日肅川止宿事。
全南監司書目,大司憲鄭弘溟上疏上送事。啓遞差。
平安監司書目,四月二十九日,三勅使義州離發,良策止宿事。
明日永思殿端午祭,親行正時,四更二點,開門,三更三點。
政院啓曰,傳曰,昨今西路狀啓,鱗次入來,而至今無回啓,留滯政院而然耶?出給各司之後,各司趁不回啓耶事,傳敎矣。本院則凡公事,例於啓下之後,卽爲出給各司矣。傳曰,尤甚怠慢,各司抄啓事,傳敎矣。取考本院置簿冊,則本月初一日以後,西路狀啓,啓下備局,六道內,五道無回啓,義州府尹勅使,去月二十八日越江,明日發向前路事,狀啓一道,則以草記回啓,啓下迎接都監,伴送使,出來勅使相値嘉山宿所事,狀啓一道,時未回啓矣,敢啓。傳曰,知道。殊甚慢忽,趁未回啓衙門當該堂上·郞廳,推考。
政院啓曰,傳曰,京畿監司狀啓,察訪速爲差出事,誠爲緊急,而該曹堂上,被論不出云,因此可以已乎?承旨議啓事,傳敎矣。凡被推之員,行公傳言,旣捧之後,得以行公,而臺論方發之時,不敢察任矣。勅行到頭,馬官差出,一日爲急,而吏曹堂上二員,方被臺論,參議又差祭出外,更無察任之人,臣等反復商議,極爲難處。無已則明曉祭罷後,令參議急急上來,差出宜當,敢啓。傳曰,依啓。
右議政趙翼箚子。大槪,練服節目,令禮官講定事。入啓。啓下禮曹。
院啓,臣等近日之啓,實是搢紳間公議,論列累日,只以不允爲批,此無非臣等言不見信之致,而竊未曉聖意之所在也。士夫持身,不可不謹愼,而臺閣責礪之擧,尤有加於宰列之人矣。戶曹參判呂爾載,請命罷職不敍。措辭見上吏曹當該堂上·郞廳,請竝命從重推考。措辭見上新除授江東縣監吳俊達,爲人愚濫,行事悖戾,不合衣冠之列。頃爲部官,差役之際,多受賂物,部民呼冤,衆言藉藉,臣等之論,旣出於詳聞,字牧之任,豈可付諸此人,使西路殘縣,重貽民患乎?江東縣監吳俊達,請命罷職。答曰,依啓。吳俊達事,不允。呂爾載事,如有可論之事,則早爲彈劾,可也。疏中之言,本是孟浪之語,則論以誣罔,可也。如其不然,則爾等之擧,甚是不美也。
政院啓曰,時雨終日,一向滂沱,今夜親祭之前,少無開霽之勢,殿廡之內,不至廣闊,執奠之員,猶可攝行,至於親行節次,恐難周旋,陪參之臣,如有沾濕失容之患,則誠極未安。況念練日至迫之時,通宵冒雨,恐致玉體乖和之候,必有妨於大祭行禮,尤切伏慮。群意皆願,勉抑攝行,俾無萬一之虞,臣等待罪咫尺,區區下懷,不敢不達,惶恐仰稟。傳曰,臨時觀勢爲之。
領議政李敬輿,右議政趙翼箚子。大槪,雨勢如此,請停親祭事。入啓。答曰,省箚具悉。臨時觀勢爲之。
傳曰,雨勢如此,從臣沾濕之弊,不可不念,使之攝行。以上朝報
備邊司啓曰,卽見義州府尹狀啓,護行將到館之後,不但不爲生怒,至於隨事除弊,曾所未料,誠爲多幸,而使之啓知,其意有在,在我之道,不可不別致謝意,彼中以宣傳官,爲尊顯之號,倣以稱之。且今到江之日已迫,雖遣他官,必無可及之勢,宣傳官中年少解事者,急急下送,別爲問安,仍致自上致謝之意,與監司·府尹相議,觀其氣色,量出運泊所儲,彼之所欲得者,措辭密給,略副其意,似爲宜當。將此事意,監司·府尹處,竝爲知會,何如?答曰,無端密給貨物,非但事體不當,彼旣以大官爲名,必不肯受,而或不無怒色,亦涉無據。前日使義州下去內官·大將處,別禮單傳給事,下諭矣。其後更思之,則所謂一品宣傳官者,與大將等級,不甚相遠,俱是有權力者云,故慮其有不均生怒之患,觀勢停寢事,分付矣。使今去宣傳官,問于內官處,其禮單旣已給之,則只措辭致謝,亦似無妨,如不爲給之,則宣傳官,替傳其禮單,尤似便當,以此處之,如何?商議爲之。
又啓曰,卽見平安兵使狀啓,未辨船,出沒於椵島外洋云。此時似無他虞,而大槪瞭望不謹,或稱二隻,或云三隻,極爲矇矓,更加申飭,船隻的數及畢竟歸向處,詳細瞭望,急速馳啓之意,兵使處回移,何如?答曰,依啓。兼爲言及於勅使處,可也。
又啓曰,灣上之事,無策可救,徒自悶慮。卽見沈澤狀啓,則護行大將一行,渡江之後,猶得館宇得所,供給無缺,亦無彼中生怒之語,以當初所料,此亦多幸。但龜·泰兩官,物力事勢,無可奈何之狀,誠爲切急,曾聞江界木二同三十餘匹,留置義州,此雖零星,可補一隅。今雖不及,可備債用,爲先題給,似當,此意平安監司及義州府尹處,竝爲行移,何如?答曰,今此西民之困極,尙忍言哉?又從而逢此大將之行,公私俱竭,如經兵禍,將來救民支保之策,不知攸爲矣。百餘匹綿布之惠,實猶勺水救車薪之火,難補一隅,而大惠未易,小惠其亦已乎?依啓辭爲之,拯救之策,從容商量處之。以上出備局謄錄
上在昌德宮。停常參·經筵。
吏曹啓曰,臺諫有闕,政事,取稟。傳曰,當日爲之。
大妃殿·大殿·中殿·世子宮,政院·玉堂·二品以上·六曹·大司諫問安。入啓。答曰,罔極。
大妃殿·中殿,藥房問安。入啓。答曰,知道。
藥房啓曰,今玆節奠,因雨中寢,伏想聖孝,哀慕冞切。不審此時,玉體何如?臣等不勝憂慮,敢來問安。答曰,僅得無事。
平安監司書目,勅行初二日,安州止宿事。
又書目,寧邊·安州·嘉山等地,雨雹變異,非常事。
遠接使書目,上來,勅使,初二日定州止宿事。
傳曰,頃日以皮物,下該曹而帑儲不敷,數甚零星,心甚不足,今見慶尙兵營進上,有虎豹皮,下于該曹,使之補用。以上朝報
備邊司啓曰,因本司義州府尹狀啓回啓,商議爲之事,傳敎矣。臣等啓辭中,觀其氣色云者,亦慮其無益而有害也。今承聖敎,允合事宜,宣傳官處,以此意詳細言送,使得奉而周旋,何如?傳曰,允。出備局謄錄
禮曹啓曰,今此勅使,仁政殿受勅行禮後,依前例仍爲茶禮擧行,又於所館處,親臨接見時,亦爲依前茶禮設行,諸事,預爲待候之意,敢啓。傳曰,知道。出司饔院謄錄
上在昌德宮。停常參·經筵。
卯時至未時,日暈。
平安監司書目,勅行,初三日安州離發,到大定江,與出來三勅使,相逢敍話而罷,到嘉山止宿事。
遠接使書目,出來勅使初三日,安州止宿事。
大司憲朴遾啓曰,臣遭遇先朝,累叨匪據,蔑有涓埃之效,惟思結草之報矣。豈意今日,復膺新命,不知聖明,又何取於愚臣,而優異之數,乃至於此乎?驚惶震越,感淚隨零,竊伏念祥練之期,只隔一日,此正臣子悲惶罔極,奔走不暇之時,固不敢有所瀆擾,而第臣以工曹堂上時,供職怠慢之罪,方在推勘之中,不可一刻仍冒風憲之首。請命遞斥臣職。答曰,勿辭。退待物論。
禮曹啓目,粘連右議政趙翼箚子云云。練祭時變服節目,本曹,只因五禮儀及歷朝已行之規,磨鍊啓下爲白有如乎,今此箚本內所陳,皆出於禮經之意,務欲十分詳愼,必合於古禮,而臣等矇昧孤陋之見,誠不敢折衷於其間。請速更議于他大臣,定奪奉行,何如?啓依允。
又啓目,啓下云云,議于大臣,則領議政李敬輿以爲,臣素昧禮學,至於節文度數之末,亦不可輕議,況此究禮經之遺意,而改曾行之國制乎?聖人有訓,於其所不知,蓋闕如也。臣豈敢以膚淺之見,容喙於莫大之禮,自犯汰哉之譏?惟在禮官,博求古禮,參酌稟處而已,伏惟上裁。領敦寧府事金尙憲,時未上來,伏惟上裁,何如?啓依允。
戶曹啓曰,命下矣。京外老人九十歲以上,人員多少,臣曹未能詳知,令吏曹啓下單子,相考移文後,京中則自本曹題給,外方則令各道,隨其所在題給,啓聞施行宜當。且各人從其年歲多少,分等磨鍊,似不可已,而臣等無可考擧行之例,擅便誠難。九十以上者,則米一石·綿布二匹,年紀百歲者,則米二石·綿布三匹題給,何如?傳曰,依啓。
遠接使書目,勅行,初四日肅川止宿事。
府啓,大司憲朴遾,引嫌而退。已往之事,不必追究,而風憲之地,不可被勘仍在,請命遞差。答曰,依啓。
藥房啓曰,伏聞世子,有感冒之候,而講院以議藥之意,取稟,則姑觀數日症勢,爲之事下令矣。卽刻臣等問安,仍達議藥之意,則亦以姑觀數日,勿爲議藥下令矣。凡感冒,初感在表時,卽爲服藥,易以見效,過數日傳經之後,則雖或服藥,必有彌留之患,解表之劑,卽爲議進,何如?傳曰,似不至大段,更觀數日,爲之可也。
吏曹啓曰,臺諫有闕,政事,取稟。以上朝報
備邊司啓曰,卽見平安監司沈之源狀啓,則以護行大將及左右宣傳官·領將八人,大伴倘等處,禮單不及下送爲慮矣,問慰使李時挺,禁軍李胤男等之行,想已到彼諸處,所贈之物,必爲分給,而此外應給之人,自本道以運餉所儲之物,詳探量給事,亦已行會,今則必已完了。自此旣有分付之事,亦無可及之勢,以此意,監司及義州府尹處,回移,何如?傳曰,知道。出備局謄錄
司饔院啓曰,今此勅使時,以檢擧提調錦林君,書啓單子,傳曰,以他提調爲之可也事,傳敎矣。本院提調四員內,密山君臣澯,奉命出疆,原昌君臣玖,曾在己丑年春勅使時,勿差檢擧之任事,有傳敎。兵曹判書韓興一,以館伴勢難兼察,不得已以錦林君愷胤入啓,而此外更無推移之勢,何以爲之?敢稟。傳曰,原昌君,爲之可也。
又啓曰,今此勅使仁政殿受勅後,仍爲茶禮,所館處親臨接見時,亦爲茶禮設行事,該曹旣已啓下,本院依謄錄,宴享廳稱號果盤諸具,所入雜物及各掌員役,竝依去番勅使時磨鍊施行,假提調·假郞廳各十員,令該曹,亦依前例以士夫中少年儀容可合人差送,而自前勅使時,本院私習儀,例爲三度習行,而今則入京臨迫,空日無多,今月十一日,南別宮只行一度私習儀,俾無臨時失儀之患,何如?傳曰,允。以上出本院謄錄
上在昌德宮。停常參·經筵。
夜一更,流星出心星下,入巽方天際,狀如鉢,尾長二三尺許,色白。
大妃殿·大殿·中殿·世子宮,政院·玉堂,問安入啓。答曰,罔極。
藥房啓曰,明是練期,殿下哀慕之情,尤爲罔極,而近來時候失序,朝晝之間,寒溫不適,不審此時,聖候何如?臣等,不勝區區憂慮,敢來問安。答曰,僅無疾恙。
大妃殿·中殿,藥房,口傳啓曰,明日是祥日,想必尤爲罔極,敢來問安。答曰,僅得無事。
世子宮問安。答曰,與昨一樣。
平安監司書目,勅行,初四日嘉山離發,到定州止宿事。
明日永思殿練祭時,出宮正時,二更三點,開門,二更一點,題主正時,三更三點,練祭正時,四更二點。
侍講院啓曰,王世子,自昨日有感冒之疾,卽聞夜來,症勢一樣,今此練祭時,犯夜行禮,恐有添傷之患,望哭之禮,停行,何如?傳曰,允。
禮曹啓目,粘連右議政趙翼箚子,判下云云。練服變節,古禮之意,與歷朝通行之規,有所參差,外間論議,亦多異同是白乎矣,遵行已久,不敢輕議是白如乎,係是莫大之禮,酌古參今,以爲永世之典,非臣等愚昧所敢擅斷,卽今元老大臣,知禮重臣,旣已來會,急速博議定奪,何如?啓依允。
又啓目,粘連啓下云云。領敦寧府事金尙憲以爲,臣素昧禮學,加以老病昏耗,日以益甚,至於國朝已定之制,不敢輕議,伏惟上裁。行司直金集以爲,臣禮學矇昧,何敢有所容議於莫重變除之節,而但正服不變。只練中衣之說,出於禮記註,以練大功布爲服云者,出於儀禮經傳通解,通解乃黃勉齋,親承朱子指意撰定之書也。其言似是定論,而國家已有曾行之制,元老獻議又如彼,惟在聖明裁處,大臣·重臣之意如此,上裁,何如?啓依議施行。
遠接使書目,勅行初五日,平壤止宿事。
京畿監司狀啓,都事洪重普,速爲署經事。傳曰,除署經,使之速爲察任。以上朝報
上在昌德宮。停常參·經筵。
辰時,日暈。夜一更,月暈。二更,月暈兩珥。
練祭後,大妃殿·大殿·中殿·世子宮,政院·玉堂·百官,奉慰問安。答曰,罔極。
大妃殿,藥房問安。答曰,僅得無事。
大殿·中殿·世子宮,藥房問安。答曰,知道。
遠接使書目,三勅之行,初六日黃州止宿,十二日當爲入京事。
平安監司書目,勅使,初五日到林畔事。以上朝報
上在昌德宮。停常參·經筵。
午時酉時,日暈。
大殿·中殿,政院·玉堂·二品以上·六曹·大司諫,問安。答曰,知道。
慈殿,政院·玉堂·二品以上·六曹·大司諫,問安。答曰,罔極。
慈殿·中殿,藥房問安。答曰,僅得無事。
世子宮,藥房問安。答曰,漸漸差愈,勿爲議藥。
藥房啓曰,日月幾何?祥期奄過,攀髥之痛,到此彌深,伏想聖孝哀慕,當復如何?況通宵行禮,玉體勞動,內外受攻,恐或添傷。臣等職忝保護,憂慮倍切,敢來問安。答曰,僅得無事。
遠接使書目,勅行,初七日瑞興止宿事。
藥房啓曰,頃因王世子有感冒之候,本院啓請議藥,而似不至大段,更觀數日爲之事,下敎矣。卽者臣等,更爲問候于世子宮,則答以漸漸差愈,勿爲議藥,雖至向差,若未平復,則當用和解之劑,以防後患,症候輕重,臣等未能詳知,敢此仰稟。傳曰,調理則自當差愈,不必議藥。
傳曰,政事,過國忌後爲之。
領敦寧府事金尙憲上疏。大槪,乞骸歸田事。入啓。答曰,省卿疏章,不任缺然,無以爲諭。卿或不無處變之道,豈可遽爾如是哉?卿須體予意爲之。
行司直金集上疏。大槪,濱死殘喘,竊恐溘然旅邸,旋卽還出國門前,所兼帶內贍提調,乞賜遞免事。入啓。答曰,省卿疏章,予心缺然焉。咫尺闕下,遽爾空返,則去後懷想必切,予欲相見矣,卿宜重處。以上朝報
下直,善山府使元斗樞。
申濡,以都摠府言啓曰,今日入直軍士,當爲中日習射,而闕內迎勅習儀相値。且勅使入京已迫,依前例回還間,姑停之意,敢啓。傳曰,知道。
領敦寧府事金尙憲上疏,伏以,臣疾病沈痼,筋力柴盡,分當退歸,而近日又有不可留之勢,陰陽操縱,顯示抑揚,儻或遲回,必將辱及同朝,可勝言哉?可勝痛哉?伏乞聖明,特垂离照,早賜骸骨,俾得歸死父母丘壟之下,臣結草隕首,終始永肩,竊不勝祈懇切祝之至。以上燼餘
柳慶昌,以戶曹言啓曰,領敦寧府事金尙憲,在楊州,故今夏等祿俸,不爲受去矣。金尙憲,入京謝恩,缺倉官員,往請祿牌,則不爲出給云,大臣俸祿,不可稽滯,令倉官,輸送之意,敢啓。傳曰,依啓。
李䅘啓曰,小臣及都承旨臣許啓,慕華館迎勅三度習儀,進去下直。傳曰,知道。燼餘
世子宮,政院·玉堂,問安。答曰,知道。朝報
上在昌德宮。停常參·經筵。
政院啓曰,大提學差出事,史官,承命往問于領敦寧府事金尙憲,則以爲,入京謝恩,與時任大臣,相會薦望云矣。令藝文館官員,速爲定奪,差出,何如?傳曰,允。
藝文館郞廳,以領敦寧府事金尙憲意啓曰,臣承命,今將薦擬新大提學,而二品以上職次相當者絶少,雖或有一二人,而皆被罪老病,此外品秩未準,方在罷散中者,自下亦不敢直爲薦擬,何以爲之?敢稟。傳曰,品秩未準者,則可也,而在罷散中者,則事未妥當矣。
領敦寧府事金尙憲上疏。大槪,數經勞竭,氣力柴盡,今日出城,不得趨詣國庭,惶恐戰灼事。入啓。答曰,省疏具悉。俟疾病少間,更爲入來,則庶慰渴想之懷,卿其勿忘也。仍傳曰,給馬。
吏曹判書李時白箚子。大槪,懇乞遞免,以謝時議事。入啓。答曰,省箚具悉辭意。臺諫之言,出於忿懥,而事甚不美,予已洞燭久矣。卿何足多辯,勿爲固辭,安心行公。
洪淸監司書目,懷德呈,以去四月二十二·三·四日,溝渠水畓中數三處,靑黑,白色蛙,有相戰之狀,事係變異事。
都承旨許啓上疏。大槪,連日趨蹌,足胝重傷,將成大腫,不能運步,擧動之時,末由進參,冒死乞遞,以便公私事。入啓。答曰,省疏具悉。引疾控辭,何遽至此耶?得無動於浮議而然耶?客行迫頭之日,分義似不當如是,速出行公。
傳曰,陵殿守·侍陵官,宗室以下員役,及題主官以下諸執事,竝書啓。
藝文館郞廳,以領敦寧府事金尙憲意啓曰,啓辭中,所謂品秩未準者,由通政陞嘉善,則其進用差重,由罷職一時蒙敍,則似輕,俱在自上惜才收用之典,其間輕重,只竢睿裁何如耳。傳曰,才難誠如是,則竝爲薦擬。以上朝報
吏曹判書李時白箚曰,伏以,庸陋如臣,忝叨匪據,不識機宜,動拂時議,至被偏係之斥,臣雖無恥,亦安得晏然而已乎?戶曹參判呂爾載,非但臣熟知其爲人,受任南邑,尙留去思之碑,奉使北京,且有廉謹之稱,早登名路,累經銀臺,而至如知申之望,始自丙戌,則循例擬望,實非異常。今者臺評,必有所以,而謂臣有偏係之私,則恐非臣之本情也。臣與爾載,有連家之分,若以此爲臣罪案,則臣之罪,有大於此者,臣弟時昉,擬於秋部,妹夫金慶餘,擬於銀臺,今之諫官,亦臣之宗弟也。是何偏係之斥,獨及於連家,而不及於弟妹與宗弟之近乎?雖以一家之親,旣陞堂上,則在法無避,況於爾載,本無可避之嫌者乎?且金吾地部,乃其曾經,而從二品中無故者,亦少,連擬其望,勢不獲已,而一政疊擬,自前有例,非臣創始,又欲以此罪臣,則臣之罪戾,一何多也?其意所在,雖不可知,而不幾於已甚之論者乎?爲官擇人,不在親疏。臣若諉之以法,欲相避而不顧人器之如何,只循偏係之私意,則生何以事殿下於今日,死何以見先王於地下耶?臣奉職無狀,重被情外之劾,廉隅所關,決難仍冒,伏乞聖慈,特遞臣職,以謝時議,不勝幸甚。燼餘
都承旨許啓疏曰,伏以,無似小臣,猥叨匪據,呈告呈疏,未蒙恩遞,練期臨迫,强疾冒出,黽勉行公,以至今日。近緣親祭擧動,迎勅習儀,連次趨蹌之故,素患寒濕之餘,仍致足指之胝,初謂偶然,卒至重傷,夜朝之內,脛指盡浮,無數刺痛,將成大腫,着襪穿靴,已所不堪,跬步之運,亦不任意,方當勅行臨到,郊外之奔趨,階陛之登降,非所敢望。至於弘濟院,例當缺而末由出往,悶迫之狀,不可盡言,伏望天地父母,曲垂諒察,亟命遞改,以便公私,不勝幸甚。當此擧動已迫之日,足疾此劇,未得行步,不得已瀆擾宸嚴,罪合萬死,臣無任云云。
太宗大王忌辰。
李䅘啓曰,勅使回還間,視事頉稟。傳曰,知道。
假注書趙龜錫改差,代朴增輝爲之。
上在昌德宮。停常參·經筵。
卯時巳時,日暈。
有政。吏批,行判書李時白病,參判尹順之病,參議尹絳進,右承旨李䅘進。以林墰爲大司憲,洪命夏爲校理,金佐明爲修撰,吳竣爲禮曹判〈書〉,李安貧爲理山郡守。
傳曰,承旨二品中,以朴遾爲行都承旨。
兵批,判書韓興一,館所進,參判李厚源病,缺左副承旨申濡進。以下缺
備忘記,今玆練期,在外諸臣,如金集,老病亦以上來,而宋時烈·宋浚吉,獨不見焉,此必是身有重病而然也。令本道監司,給藥物使之治療。
政院啓曰,勅使回還間,視事,頉稟。傳曰,知道。
又啓曰,禁府郞廳,以委官意來言,今日當爲三省推鞫,而非但本府知事,位不齊,判義禁李時白,亦有身病,不得開坐云,敢啓。傳曰,知道。
慶尙道進士申碩亨等上疏。大槪,伏承聖批,惶恐申辨事。入啓。答曰,省疏具悉。國家非不知兩臣之賢,而莫重之典,不可率易行之,爾等退修學業,宜矣。
府啓,王者爲政,在於保民,而目今民生倒懸,莫保朝夕,凋瘵之極,已迫燃眉,然而列邑,則隨其殘盛,猶有拮据支撑之勢,兩西·畿輔所屬各驛,自前責應,有不可堪,至於今日,客使星行,往來織路,追呼顚仆,晝夜奔走之狀,固不暇言,而驛馬入把之際,操縱人情,罔有紀極,臣與載,自西路還來時,聞諸驛卒,則一番需索之費,多至八九同木,用銀之數,亦不下百兩云。驛民貧殘,流散相繼,許多酬應,何以辦出,朝家命令之流通,專在驛路,而渙散之形,指日可待,側聞廟堂,仰體聖意,軫恤民隱,分給米石於列邑,以補站上之用,獨於驛路,迄無別樣護恤之擧,均是民也,而惠若不及,則塗炭之中,抑有甚焉。趁此未發之前,亟命廟堂,畿驛則自常平廳優給米布,兩西則自管餉,除出各邑所儲,一體分給,以爲一分施惠之地。結城縣監朴廷蓍,欲得善治之名,薄略衙供,裁損飮食,至使老母不安其心,恐其貽累,先自歸家,御史狀啓之後,晏然在官,猶不知愧,奉檄之喜,古人所歎,親親仁民,先聖有訓,則不念其親,而能恤其民者,未之有也。揆以情理,不可容貸,朴廷蓍請命罷職不敍。答曰,驛路題給米布事,令廟堂議處,朴廷蓍事,更加詳聞而處之。
大司諫李一相啓曰,臣於昨日,伏見答吏曹判書李時白箚子之批,以臺諫之言,發於憤懥,甚是不美爲敎,臣不勝瞿然之至,繼見李時白箚辭,張皇攻斥,不遺餘力,有若爲爾載立證者然,臣竊慨惜焉。凡臺諫論事之體,不一其道,或論其人之流品,或論其事之是非,或只論目前之所失,或竝擧旣往之所聞,今者呂爾載,驟躋淸班峻秩,不爲公議之所許者,實由於從前之疵謗,則糾覈之際,略及前事,乃是事體之固然,而銓長箚中,有莅邑善治,奉使廉謹等語,臣實哂之,其所云云。未知出自何處,聞於何人,而臣之所聞,有異於是,北京販賣之謗,南邑運載之說,播傳人口,雖非臣等之所目覩,而其出於風聞,則固已藉藉,搢紳間疵議,蓋由於此,豈銓長,以連昏之故,獨未之聞耶?方伯之除,終未免辭遞,則見格公論之由已,可知矣。知申之擬,拔去者,亦久矣。則循例備擬之說,實未曉也。臣於李時白,果是宗弟,自少習知其心事,一生廉簡,忠實無他,而但過信人言,牽於所厚,注擬之際,全不察物議之如何,偏係之誚,烏得免乎?至於箚中,弟妹·宗弟一款,則無非侵困之語,使臣有所難安於其間,而求說不得,欲巧反拙,聖明必已洞燭,臣不敢以此多辨矣。且銓長,非不知朝家事體,而臺論未停之前,遽爲分疏之擧,啓此無前之弊,無乃徒以虛懷之心,過聽左右煽動之言耶?重爲銓長深惜焉,呂爾載疏中,末端云云之語,非但臣等,全無是議,朝著之間,多以臨時換入爲言,而爾載,乃於辭職之疏,不思自省之道,徒懷忿懥之心,暗生別樣意思,揷入疏末,至達天聽,陰陽開闔,顯有情態,有若得謗之源,專出於此事,以爲他日耐彈發明之地,士夫處心,豈容如是?疏本一出,擧朝駭異,臣等所謂不忍視者,良以此也。槪今日之論,固非深達難知之事,而箚中措語,引而不發,謂臣等之論爾載,必有所以,言語不爲明白,有若大機關者然,寬厚有容者之本心,豈其然乎?臣尤切歎惜焉,臣於此事,有何一毫私憤,而故爲陷人之計,捃摭旣往之失哉?臣雖無狀,職是言責,只欲隨事糾正,不避親疏,而今被重臣意外之斥,又有前後未安之批,臣何敢抗顔仍冒乎?請命遞斥臣職。答曰,勿辭,退待物論。
司諫權堣啓曰,承宣之長,地望淸切,如非名實素著,衆論推許之人,則固不可以苟冒,戶曹參判呂爾載,曾於方伯之除,亦未免辭遞,而遽拜是職,則物議之來,固其所也。陳疏之際,不思自省,乃反剩出無理不根之語,以爲眩惑天聽之地,衆謗朋興,疵議愈激,而不顧公議,復擬前望,臣等糾正之論,一出於公,有何一毫他意於其間,而昨日伏見,答吏曹判書李時白箚子之批,至以臺諫之言,出於忿懥,甚是不美爲敎,繼見箚本語意,包含譏斥太甚,臣無任瞿然之至,如臣無狀,忝冒匪據,旣不能見信於君父,又被重臣情外之斥,臣何敢一刻仍冒?請命遞斥臣職。答曰,勿辭,退待物論。
獻納李正英,正言姜鎬啓曰,凡除拜之際,無論淸濁高下,人器相稱,然後方可謂之得矣。況銀臺之長,位望甚重,苟非其人,莫宜居之,呂爾載素乏才望,驟陞峻秩,而自在參下,公議不許方伯之除,旣有物議而辭遞,則承宣之長,何敢一日苟冒乎?曾除是職,聞有物議而自處,則吏曹之旋卽復擬其望,不亦無據乎?於其辭職之疏,仍陳無倫之語,心懷忿懥,語涉訐訴,此豈人臣告君之辭乎?假使呂爾載,曾歷此任,公議已許,今此一事,亦足爲累,物議之來,烏得免乎?作宰而不廉,奉使而不謹,風聞雖難盡信,皆有其所以然,鄙瑣之言,不必煩陳,而吏判營救之言,則不曰如此而善治,如此而廉謹,只曰廉謹,只曰善治,其言苟且,亦可見矣。臣等之論,公耳無他,久未蒙允,亦多悶鬱,何知今日,反被重臣之譏斥乎?臣等雖甚疲劣,官以諫爲名,則臺閣體面,亦不可不顧,臺論方張之日,雖大臣,亦難發言,況其他乎?不避姻戚之嫌,偃然抗章,以爲分疏之計,此實無前之事,亦足以觀世變也。旣被重臣之斥,決難一刻仍冒,請命遞斥臣等之職。答曰,勿辭,退待物論。
正言鄭麟卿啓曰,螻蟻微臣,猥蒙天寵,數月之內,連叨諫職,福過之餘,疾病轉深,素患疝症,已成痼疾,濫陳疏章,至蒙調理察職之敎,益切惶感,黽勉行公矣。頃日戶曹參判呂爾載之疏中,妄語銓曹之再擬知申,公議非之,不可不一番糾正,故臣亦同參於發論之後。昨見吏曹判書李時白箚辭,其所謂臺評之必有所以,其意所在不可知等語,不知何爲而發也。況論列相避之有無,而不平底氣色,自露於辭氣之間,臺諫未停之前,乃敢陳疏,攻斥臺諫,不遺餘力,是豈聖朝之美事,而亦無非臣等疲軟之所致,何敢晏然在職?請命遞斥臣職。答曰,勿辭,退待物論。
明日郊外迎勅時,出宮初嚴,寅初四刻,二嚴寅正三刻,三嚴卯初二刻,開門罷漏時。
府啓,大司諫李一相,司諫權堣,獻納李正英,正言姜鎬·鄭麟卿,竝引嫌而退,職是諫官,志在糾正,而重臣之疏,輾轉相較,不美之批,尤涉未安,引避之擧,在所〈不〉已,而自明申救,公議益激,別無應遞之失。請竝命出仕。答曰,依啓。以上朝報
備邊司啓曰,傳曰李時挺下去時,諸處禮單,一時磨鍊啓下,而今此狀啓,則只大將處禮單齎去云。殊甚怪訝,問啓事,命下矣。禮單稽滯緣由,問于戶曹,則大將處禮單,問慰使李時挺齎持,本月初二日辰時發行,一品宣傳官·禁軍將·伴堂·宮奴等禮單,禁軍李胤男齎持,同日酉時出去,其間出行先後,卜駄多少有異,難免參差之患,已將此意覆啓云。平安監司,隨後見其遲速,量度彼行近遠,必有追送之事,今姑待其狀啓,齎去人中,考其勤慢,處置,何如?傳曰,知道。出備局謄錄
傳曰,承旨二品中加望,以朴遾爲行都承旨。
李䅘啓曰,勅行到弘濟院之日,都承旨,當先爲出去矣。今政,都承旨差下後,肅謝出去,似有未及之患,不得已他承旨代往,則何承旨進去乎?敢稟。傳曰,左承旨進去。
柳慶昌,以吏曹言啓曰,許啓足病,未必深重,贊禮爲任,必擇可合者,故初以許啓付標入之,而單字中旣不踏啓字,又有下敎,故臣曹罔知所處,敢爲改付標以入矣。今承傳敎,不勝惶恐,然則以許啓,仍爲差定之意,敢啓。傳曰,知道。
吏批啓曰,判書李時白,參判尹順之,俱以病不來,小臣獨政未安,何以爲之?敢稟。傳曰,只出緊任。
又啓曰,承旨二品中,絶無可擬之人。且此時禮曹判書,不可不差出,而亦無可擬之人,時推人員竝擬,何如?傳曰,允。
進士申碩亨等上疏,伏以,臣等,俱以幽遠末學,素昧世論,而秖以邪說肆行,儒賢受誣,千里裹足,籲辨天閽者,誠非得已,而聖批,以互相排擯爲敎,臣等之惑滋甚,噫,君父之前,何敢不盡乎?臣等愚慮,妄意聖明,只鑑其排擯紛紜之可惡,而未暇於是非誣實之洞辨也。自古邪正之不相容,正如氷炭之不同器,其爲論議,不期於排擯,而自至於排擯,此理勢之所不免,八行缺至於理章一款,固是學問之大原,非末學之所敢輕議,然前後聖賢,立言著說,不能盡同,而辨別指誨,各有攸當,俱爲後學之所尊。臣等請得以略言之,夫性一也,而思孟語本然,程子明氣質,情一也,而中庸言喜怒哀樂,孟子論仁義禮智,夫誰以本然〈而〉舍氣質,以四端而疑中和哉?一理氣也,而兩程·張·朱之論說措語,亦不盡同。蓋以義理無窮,論辨自公,本無害於聖賢之同爲聖賢。若欲執此而攻彼,扶前而抑後,則尙何望於平心察理,而其挾私害正之輩,亦何所不至哉?李珥之論辨理氣,只以李滉互發三字缺正見之一累,而嘗與成渾,往復發明,如曰理通氣行,理無爲,而氣有爲,發者氣也。所以發之者理也等語,何嘗謂理氣爲一物也。亦何嘗以認理爲氣也哉?玩其立言之意,可見其妙契於前賢之旨。抑可謂發前賢之所未發也,而其於陸學之將心頓悟·佛氏之作用是性者,其立言宗旨,不啻如白黑薰蕕之別,直以李珥,早悅禪學之故,勒加巧詆,誠不滿一笑,而可見其誣捏之太甚也。至於成渾,則辛巳之萬言疏,無非修己治人之大道,而其曰保惜精神云,者實本於朱子論聖學之疏也。求其過而不得其說,以此指爲道家者流而訾短之,吁亦可笑也。此何樣意見哉?八行缺雖然,柳㮨亦以士爲名,則其爲此言,亦豈本情也?必是見欺於人耳。雖以孔文仲之賢,見欺於蘇軾而攻程頤,至於悔恨敺血,而死,以陳了翁之好善,生在東南,不知世有程伯子而至作責沈之文。惟彼柳㮨之見欺於人,而不知兩賢,亦何足怪哉?但恐悔恨責沈,不及於文仲·了翁,而柳㮨,終止於柳㮨而已也。流丸不得甌臾,則不定流言,不得知者,則不止。前此讒凶之流言,迄今爲攻兩賢之嗃矢,如柳㮨疏中李滉·李珥,交相攻斥,及成渾道家者流之說,苟不辨白,則安知後來,斥賢不如今日,而保其必無祖述柳㮨者哉?此臣等之所以懼焉,而必欲辨白者也。不然,則臣等何言而與柳㮨紛紜至此乎?竊伏念宋時調停之議,非不似矣,而四字缺可以鑑矣。朱熹之說,旣已盡矣。聖明必懲於此,而伏見聖批,則於柳㮨及臣等之疏,俱不辨別而可否焉。至曰排擯紛紜,臣等竊恐聖明,不爲建極之敎,而或者因此,而窺聖意之淺深,則是非靡定,終無歸一者,殆不至於此事而已。其爲不幸孰大焉?伏乞聖明,夬賜睿斷。使臣等如有絲毫失實之言,則先治臣等誣罔之罪,以定一國之論議焉。抑臣等且有所怖惶怵迫焉。竊觀今日禍色,雖匹夫之微言,脫於口而毁譽隨之,指點交至,誠不料開口之難,至於如此,臣等直以知我罪我,敢此一言,倘招情外之議,則萬萬不期於素心者也。臣等伏見聖批,卽擬陳辭以退,而練制已迫,悲慕擧切,不敢瀆擾於聖孝哀疚之中,今始叫闔,伏惟聖慈俯察焉,臣無任云云。
李䅘啓曰,迎勅吉日,前以十二日卯時,推擇,下諭矣。今因遠接使狀啓,頒勅吉時,該曹以丙時爲吉,以此時行禮事,允下。丙時行禮,則出宮嚴時刻,似當退定,何以爲之?敢稟。傳曰,依啓。
申濡以都摠府言啓曰,都摠管金光煜,漢城府坐起,進去晝仕。請出標信。傳曰,知道。
又以都摠府言啓曰,副摠管金大乾,身病極重,旬月之內,差復無期,況勅行已迫,明日擧動,不可不備員,金大乾姑爲改差。其代令該曹卽爲差出,何如?傳曰,允。
傳于柳慶昌曰,李時挺下去時,諸處禮單,一時磨鍊啓下,而今此狀啓,則只大將處禮單齎去云,殊甚怪訝,問啓。
以吏曹贊禮望單子,傳于柳慶昌曰,非其實病,則似不必勒定改差矣。
柳慶昌,以侍講院言啓曰,下番現存三員內,說書南龍翼,親病受由,今日自直所卽爲出去,司書李慶億,落傷未差,兼司書洪處亮,猝得癨亂,病勢皆如此,不得入直,兼文學洪命夏,今方替直,不得已姑降下番之意,敢啓。傳曰,知道。
又啓曰,明日擧動時,守宮承旨·假注書,仍存之意,敢啓。傳曰,知道。
又啓曰,臺諫出仕事,命下矣。今已夜深,明日待開門牌招之意,敢啓。傳曰,知道。燼餘
遠接使書目,勅使,當日到弘濟院事。朝報
上在昌德宮。停常參·經筵。
夜一更,月暈。二更,月犯木星。三更四更,月暈。
常平廳郞廳,以都提調意啓曰,自上軫念畿民困悴之狀,頃日特捐四千六百石之米,甚盛惠也,而守令能否不同,處置各有參差,其中或有民不蒙惠者云。此則當初備局啓辭,已有令監司,査出賞罰之請,旣已蒙允,藩臣必將奉行矣。今番勅使支待,自本廳,招集本道監司·守令,詳細同議,參其分定多寡,量其容入,一一計給其價,至於樻枝三·銀錫竹凡諸需應,亦爲備給,站上應用夫馬之外,切勿擅用民結之意,十分申飭,然會同約束,必不如朝廷命令,此後不爲遵行,侵及民結者,亦令監司,一一査出,論以贓律,斷不饒貸,爲當,雉鷄魚鮮之價,容入之數,今難的知,前日六勅留館之時,不知日數多少,分定遠近,先遠後近,故近多未收,今此勅行,館中所用,以此繼用,倘或不幸留日多,而所納中絶,則本廳給價之意,都監堂上,京畿監司處,分付何如?傳曰,依啓。
吏曹啓曰,臺諫有闕,政事,取稟。傳曰,明日爲之。
大駕詣慕華館後,藥房·政院·玉堂·二品以上·六曹·兩司長官問安。入啓。答曰,知道。
京畿監司書目,廣州呈,以知事韓明勗上疏上送事。啓。傳曰,省疏具悉。老病之人,不能運動,勢所固然,卿其勿待罪。
以禁府都囚徒單子,傳曰,近間該府,坐起甚罕,滯獄之多如此,殊甚未便,今後勿爲如是事,言于該府。且申泐,姑爲放送。
府啓,結城縣監朴廷蓍,送母歸家之事,非但湖西士夫,無不言之,御史狀啓,昭然可考,欲得善治之名,薄略衙供,裁損飮食,至使老母,不安其心,以下措辭見上衆口喧騰,久而益激,別無更加詳聞之事,朴廷蓍請亟命罷職不敍。答曰,依啓。
院啓,士夫之持身處心,不可不謹愼公正,而臺閣策勵之擧,只及於武蔭,識者之寒心,久矣。戶曹參判呂爾載,曾任康津,尙有不廉之誚,奉使北京,且有鄙瑣之事,頃日知申之拜,遽出人望之外,自知臺評將發,乃先抗章辭遞,而疏中一款,則非但臣等全無是議,朝著之間,亦未聞有此說,而不思自省,徒懷忿懥,暗生別樣意思,揷入疏末,至達天聽,陰陽開闔,顯有情態,有若得謗之源,全出於此事者然,士夫處心,豈容如是?疏本一出,擧朝駭異,其誣罔眩幻忿恚自恣之狀,誠極可惡,戶曹參判呂爾載,請命罷職不敍。新除授江東縣監吳俊達,本以海西監營奸吏之子,當初得官,已極猥濫,豈宜今日,至畀以西路臨民之任,復試以前日部官時貪猾手段乎?臣等之累日論列者,只爲國家此時西路殘氓耳。請勿留難,亟命罷職。
頃於練祭時,入參後列之員,或俯伏醉睡,鼻息如雷,或倚傾失儀,專不拜跪,見者莫不寒心,如此之人,雖不能一一査治,狎班監察,所管何事,而不爲糾檢,以致如此,此而置之,則日漸解弛,將無以振肅,東西狎班行首監察,請命汰去,其代令該曹,極擇差出,俾無冗雜苟充之弊。凡闕內擧動時禁喧,兵曹主之,而今番練祭時,雜人闌入,甚於前日,達夜喧聒,事極寒心,兵曹當該郞官,請命從重推考。
頃日練祭時,祭官齋宿之處,與宣仁門守門將廳,只隔一壁,亂擲雙陸,呼盧之聲,終日不止。且女人出入,不但不禁,至於招致戲語,雖在平日,固不可如是,況於其日,何敢乃爾?當日宣仁門入直守門將,請命該曹汰去。答曰,依啓。呂爾載事不允。以上朝報
勅書,皇父攝政王,旨諭朝鮮國王前,諸王大臣,合稱喪事雖重,王上悲痛不已,臣以下心甚不安,當念國事重大,妃位不宜久虛,屢次陳請,予勉從衆議,因於遣戶部尙書字意巴哈納,內院大學士祈充格之時,曾令擇看,來說結親之事,另行遣官梭紅等,至說王女淑美,予意先行通信,隨具六禮,然後迎親,諸王大臣,又復合稱,朝鮮路遠,如依循禮節,恐往復之間,稽延時日,予復勉從,所以諭令速行進送,恐王以爲輕褻,特玆諭意,王其知之。
迎接都監啓曰,勅使已爲入館,自今日各色郞廳,各一員依例直宿之意,敢啓。傳曰,知道。
又啓曰,見官禮之意,探問于韓肅龍,則去月初十日,自北京離發,勞困特甚,過數日後爲之未晩云,敢啓。傳曰,知道。接見日宴享與否,試令探問,可也。
又啓曰,以都監草記,傳曰,知道。接見日宴享與否,試令探問,可也事,傳敎矣。卽使差備譯官,言于韓肅龍,則肅龍卽往諸勅使前,自以渠意,聞前勅使接見時,只進茶而罷之,或有設宴之擧,則何以爲之云,則諸勅言,非但本國有喪,上國亦有夫之之喪,或問設行與否,則不可設之意,答之爲可云,敢啓。傳曰,知道。以上出都監謄錄
趙壽益,以內乘言啓曰,捲簾,取稟。傳曰,捲三面。
還宮後,藥房問安。答曰,知道。別無所傷。
政院問安。傳曰,知道。
二品以上問安。答曰,知道。
柳慶昌啓曰,小臣往館所,則答以別遣內臣下問,不勝感激,俺等上德,無事還來云矣。傳曰,知道。
李䅘啓曰,勅使,仁政門出去時,遣史官問安,則答以遣近臣下問,不勝感激云矣。傳曰,知道。
又以迎接都監言啓曰,卽刻勅使還館之意,敢啓。傳曰,知道。
又以迎接都監言啓曰,勅使已爲入館,自今日各色郞廳各一員,依例直宿之意,敢啓。傳曰,知道。
傳于金尙曰,今此開金封下矣。金銀下該曹。燼餘
大司憲林墰上疏。大槪,臣與兼執義李弘淵,法當相避,且今行期已迫,尤不當苟冒重地,乞賜遞免事。入啓。下該曹。朝報
上在昌德宮。停常參·經筵。
大殿,政院·玉堂問安。入啓。答曰,知道。
藥房啓曰,勞動玉體,遠涉郊外,天時已熱,且當日中,不審夜來,聖候,何如?臣等伏切憂慮,敢來問安。答曰,無事。
世子宮,藥房問安。入達。答曰,知道。今則已盡差愈矣。
政院啓曰,大提學薦望封入之後,連日有故,趁未圈點矣。今日擧動後,政府東西壁·六卿·判尹命招,圈點,何如?大臣之意如此,敢啓。傳曰,知道。
傳曰,昏禮都監堂上郞廳,書啓。
政院啓曰,凡擧動時禁喧,自是兵曹之任,而御幕近處,不能禁喧,致有傳敎,當該郞廳請推考。傳曰,依啓。
備邊司啓曰,以憲府啓辭,傳敎矣。驛路之凋弊,未有甚於近日,臺諫所論,誠爲切實,合有別樣顧恤之擧,京畿則各驛補給之數,兵曹木,例給三同外加給六同,黃海道則例給木三同外,加給十四同十二匹,平安道則兵營別置簿木十四同三十六匹,已爲添給,而又平安兵營木二百五十同除出,以補兩西各邑各驛事,別單啓下,自常平廳,將爲分付矣。京畿各驛,亦令常平廳,參商料理,稟旨擧行,何如?傳曰,依啓。
大提學圈點,五點趙錫胤,四點鄭弘溟。
兵曹啓曰,今日慕華館擧動,還宮時,有一衛士,馳馬橫過輦前,事極驚駭,不可仍存禁衛之列,故使之摘發,則武臣宣傳官李濂云,汰去之意,敢啓。傳曰,此律,宜止於汰去乎?
院啓,戶曹參判呂爾載,請命罷職不敍措辭見上答曰,不允。
吏曹判書李時白上疏。大槪,召牌臨門,病未趨命,惶恐待罪事。入啓。答曰,省疏具悉。疾病之來,人所難免,卿其安心,勿待罪。
掌令姜與載,持平李性恒·鄭始成啓曰,臣等伏見下吏曹之批,不勝瞿然之至。近日被推人員,其數甚多,故僚位雖不齊,頻數開坐,催捧推緘,隨到入啓,未及來到者,則逐日催促,而許多緘辭,未免參差,再昨坐起時,取考傳旨,更加督捧矣。緣臣等不職,致勤聖敎,不能糾正之失,在所難免,何敢一刻仍冒?請命遞斥臣等之職。答曰,勿辭。
兵曹啓曰,以武兼宣傳官李濂汰去事,草記,傳敎矣。臣等意以爲,此不過無知妄作之致,故只請汰去矣。聖敎如此,令攸司,拿推照律施行,何如?傳曰,依啓。非不知無知妄作,而國法不可一撓,輿側嚴禁雜人,非爲文具也。實非偶然之慮也。當該夾輦將及都事,竝拿推,羅卒及夾輦砲手,亦令治罪,使知其本意,以爲懲懼之地,可也。
又啓曰,傳敎矣。夾輦將竝有拿推之命,則夾輦從事官·夾輦砲手·將官,亦難獨免,竝依傳敎,一體施行,何如?傳曰,允。
拿推現告,夾輦將柳瑚,從事官申禹翼,砲手將洪舜敏,都事安汝恒。以上朝報
備邊司啓曰,今番灣上護行將以下諸處,禮單齎去禁軍李胤男,未及齊到事,本司回啓,姑待其狀啓,齎去人中,考其勤慢,處置,何如?傳曰,知道事,傳敎矣。李胤男之行,比李時挺時刻差後,且其卜駄稍多,故雖未一時偕到,亦能追及,無弊分給,則似無勤慢査處之事,敢啓。傳曰,旣不及於未越江前,似不可全無其罰矣。
又啓曰,本司草記,答曰,云云事,傳敎矣。臣等更考義州狀啓,則禁軍齎持禮單,初七日初昏來到灣上云,而公主與勅行,初八日越江,可以推移及用於未越江之前,而其中大將·宣傳官·領兵將·大伴倘等,留在,禁軍領將·宮奴等,先爲還越,故李胤男齎去之物,不及於此行,駄載雜物,非如單身馳撥之比,似無遲滯之事,而致有窘迫之患,則後弊所關,不宜全棄,令攸司推考治罪,何如?傳曰,允。
以備邊司管餉備耗,限五年蠲給兩西各邑事草記,傳曰,管餉備耗,旣曰限五年蠲給各邑。又曰俾作永遠之規云。似相牴牾,未解察啓。
政院啓曰,察啓事,傳敎矣。竊詳啓辭旨意,則似謂管餉耗穀之數,一年不下數萬石,而一歲支待勅行之費,則不至盡用此數,各官又以逐年用餘,善爲區劃,以至五年之久,則其贏羡補綴之力,可賴於久遠云,而非以是爲永遠仍行之規也,而但其俾作以下一款,有相牴牾,誠如聖敎,此草記,令備局更詳入之,何如?傳曰,允。
備邊司啓曰,本司草記,因政院察啓,俾作以下一款,有相牴牾,誠成聖敎,此草記,令備局更詳入之,何如,傳曰,允事,命下矣。臣等措語未瑩,致勤聖敎,極爲惶恐,政院啓辭,已得本司之意,而且經睿覽,不敢大加添損,只改牴牾肯綮處四五字,付標以入之意,敢啓。傳曰,知道。
又啓曰,以義州府尹沈澤狀啓,公主之行,許多策應之事,及龜·泰兩官,尤甚無形,勢將難保事,本司回啓,江界木二同零,留置義州,可補一隅,龜·泰兩官,爲先題給事,答曰,今此西民之困極,尙忍言哉?又從而逢此大將之行,公私俱竭,如經兵禍,將來救民支保之策,不知攸爲矣。百餘匹綿布之惠,實猶勺水救車薪之火,難保一隅,而大惠未易,小惠其亦已乎?依啓辭爲之,拯救之策,從容商量處之事,傳敎矣。今年西路之事,已到十分地頭,而義州·龜·泰,猝當護行將以下之行,幸得無事接濟,實所未料,其間渴悶之形勢,民力之就盡,蓋可想矣。自上軫念西民,有此特敎,遠近瞻聆,孰不感激?第國家物力有限,有如懸磬之室,雖不能稱意救濟,亦不可以前日六斗之減,爲足而止,義州·龜·泰管餉米一千石,捐之三邑,令本道監司,參酌其用度多寡,均平分給,其他各邑酬應供億,亦必亞焉。似當量施惠澤,以示同仁之意,管餉備耗,限五年蠲給各邑,使之前期料理,專爲客使支待之用,而各邑米數多少不同,亦令監司,計量各邑耗穀摠數,裒多益寡,善爲區劃,俾作後日之用,少寬朝廷西顧之憂,海西一道,亦爲一體施行,宜當。但平安·黃海,初無異同,而平安道,則使命支供,會減元穀,黃海道獨不許,大槪平安監司,兼管兩西管餉,故有此偏施之政矣。今後兩道會減,無使有異,實合事宜,兩西管餉,一年備耗,其數將不下數萬,若是則歲以數萬之穀,救西民耳。不比一時救急之小惠,然監司守令,不能奉體此意,浪爲一擲之歸,則難繼之道,善後無策,倘蒙允許,則此意兩道觀察使處,竝爲行會,何如?答曰,目見民生之困極,而愛惜數萬之穀乎?竝依此爲之,而或不無浪費之弊,耗穀則姑爲依啓辭,限年題給,可也。
迎接都監啓曰,今日回禮措辭,更請事,傳敎矣。卽令差備譯官,傳上敎于諸勅使,則以爲,俺等驅馳遠來,困頓之狀,雖不敢言,而自上方在憂服之中,昨日終日勞動。且已從容陪話,今不必更爲枉臨,自上若軫念俺等憂慮之情,待一二日從容臨問,則實合情禮云。敢啓。傳曰,知道。
又啓曰,勅使在館時,別無出入之擧,則夫馬轎軍,似當放送,回還臨時聚待之意,探問于勅使,則以爲漢江船遊處,欲一番往見而來矣。更思之,則本國有喪,此時出遊非便,夫馬轎軍等,卽爲放送云。依其所言施行之意,敢啓。傳曰,知道。
又啓曰,卽者差備譯官,以勅使之意來言,俺等,奉承攝政王命令,驅馳遠來,昨日自上出臨郊外,又行禮于仁政殿,必有勞動不安之候,今日回程,極爲未安,後日來臨未晩云。敢啓。傳曰,措辭更請,可也。出都監謄錄
有政。缺以呂爾徵爲工曹參判,曺時亮爲校書正字,元萬石爲承文副正字,元簋爲結城縣監,全澤爲碧河察訪,吳竣爲兼知春秋館,林墰爲知敦寧,李英發爲戶曹正郞,梁有仁爲刑曹正郞,金壽賢爲大司憲。
兵批,判書韓興一進,參判李厚源賓廳進,參議李行遇進,參知吳挺一病,左副承旨申濡進。以金南重爲副摠管,金嶪爲武兼宣傳官,柳榟爲守門將,朴翰男爲羽林衛將,田有秋爲訓鍊奉事,金汝徵爲訓鍊參軍,愼天翊爲副護軍。
傳曰,大司憲加望。
吏批啓曰,大司憲加望事,傳敎矣。風憲之長,必循一時人望,曾經可合之人,皆在時推中。金壽賢,則老病似難供仕,而不得已以此加望之意,敢啓。傳曰,知道。
傳曰,司憲府,乃是風憲之地,先盡其職而後,所當糾正,缺近來切不坐起,推考之人,則無畢推之期,每於開政,不勝苟且,殊極寒心。今後則惕念爲之之意,牌招傳諭。
李䅘啓曰,大提學圈點時,命招中,判尹金光煜,以病不來,禮曹判書吳竣,肅謝後仍爲進參矣。未及詣闕之際,猝得癨亂,方在闕門外,不得進參之意,敢啓。傳曰,知道。
又啓曰,大提學薦望封入之後,連日有故,趁未圈點矣。今日擧動後,政府東西壁·六卿·判尹,命招圈點,何如?大臣之意如此,敢啓。傳曰,知道。
趙壽益啓曰,禁府郞廳,以委官意來言曰,都事一員未差,一員方在被論中,判義禁李時白,有身病,本府亦未開坐,三省推鞫不得爲之云矣。敢啓。傳曰,知道。
申濡,以兵曹言啓曰,都摠都事許晟,今日監軍受點,而卽見本府所報,患得染病,方在死生之中,勢難詣闕受牌,不得已監軍單子,改付標以入之意,敢啓。傳曰,初不懸錄,以致煩瀆,殊甚不察,該吏治罪,可也。
趙壽益,以禮曹言啓曰,本曹判書吳竣,遭同姓六寸·吳始華服制,犯染不得缺參判李景憲,禁府堂上,以刑杖之官,不得參祭,今缺祭時贊禮,令吏曹差出,何如?傳曰,允。
趙壽益,以戶曹言啓曰,今來勅使,只齎持禮物而來,別無句管之事,一依上年以前,循例往來勅使之行,都給禮單,磨鍊以入,而彼或據近日所給之數,要得別贈,則以再次傳敎之意,多般防塞,期於動聽,何如?傳曰,依此爲之,而此人,不缺似不少,從便觀勢,稟處。
又以吏曹言啓曰,大提學圈點捧入,政事,何以爲之?取稟。傳曰,罷齋後爲之。以上燼餘
上在昌德宮。停常參·經筵。
夜三更,流星出天棓星上,入西方天際,狀如鉢,尾長七八尺許,色赤。
傳曰,政事,罷齋後爲之。
備邊司啓曰,本司堂上,或出使,或遷臺諫,現存甚少,論議之際,未免孤陋。副司直鄭維城,前任副提調,頗有擧職之稱,有司堂上朴遾承旨,代以此人,副提調差下,使之仍察有司之任,何如?傳曰,允。
政院啓曰,日月易邁,練期奄過,以聖上之誠孝,哀痛罔極之懷,當復如何?況未數日,客行又到,當此暑熱,遠臨郊外,行禮之際,接見之時,勞動玉體,豈無所傷,而前頭擧動,亦必頻數,必於此時,益盡將攝之道。然後方可無輾轉添傷之患,明日望祭,又將親行,臣等伏不勝煎悶之至。伏念聖上,一年居憂,追慕冞篤。雖賴神明之佑,姑無大段愆候,而想必潛消暗爍於不知不覺之中,其所傷毁,有不可言者。臣等區區之慮,曷有其極?伏願聖明,亟寢親祭,使之攝行,上以慰祖宗之靈,下以副臣民之望。答曰,不允。
常平廳啓曰,以備邊司啓辭,傳敎矣。今番京畿及兩西,公私物力,蕩盡無餘,極爲渴悶,而其中驛路之凋弊,尤爲甚焉。憲府啓辭及備局回啓,皆蒙允許,本廳當爲料理區處,俾蒙實惠,蓋三道各邑各驛,曾已各爲題給米布,以救其困急,而其數不多,其爲惠,不能優足,有如一杯水救一車薪之火,不可不大段救恤,以爲着實蒙惠之地,各邑支供之資,則平安道,旣減六斗米,其數頗優,今自備局。請給管餉耗穀,兩西一體,其數甚多,以此供億客行,似無不足,而譯路周救之策,則他無可爲之計,第前日備局啓辭,平安兵營。以下缺
上在昌德宮。停常參·經筵。
自昧爽至辰時,有霧氣。申時,日有右珥。夜一更,月暈兩珥。三四更,月暈右珥。
大殿,政院·玉堂問安。入啓。答曰,知道。
禁府啓曰,昨者親祭時,近密之臣,再啓請停,言甚勤懇,而臣等以爲,身安不如心安,練日纔過,哀慕方深,欲展如在之誠,□□□聖心之所安,抑而不行,宸衷彌惱,故臣等不敢繼陳,而夏夜苦短,侵晨行禮,恐妨起居,倍切憂慮,終夕耿耿,敢來問安。答曰,無事。
吏曹啓曰,臺諫有闕,政事,取稟。
婚禮都監啓曰,前者以侍女趁不擇送之故,守令,分輕重,或罷職或拿推。江原道,則初定一人,被選者一人。慶尙道,則初定三人,被選者二人。平安道。則初定四人,被選者三人。全南道,則初定二人,被選者一人。咸鏡道則,初定二人,竝皆被選,江原·慶尙·全南·平安等道,被選之數,未准於當初所定。四道監司,何以處之?竝此仰稟。傳曰,依啓。江西,分揀,安東,推考,善山·三水,則罷職,諸道監司論罪,則勅使回還後,更稟處置事,命下矣。厥後因勅使,分付。平安道,則侍女二人加抄,現身于平壤,而他道,則別無加抄之擧,且勅使還越江,已有日矣。諸道監司論罪之事,不可更爲掩置,何以爲之?敢此仰稟。傳曰,江原·慶尙·全南三道監司罷職。平安監司,則亦有加抄二人事,姑勿罷職,爲先推考,以觀來效。咸鏡·洪淸·京畿三道監司,則雖准所定之數,當初不爲盡心,至於再抄,以致外方人心驚動,則與他道監司無異,不可全棄,姑爲推考。
政院啓曰,伏見因婚禮都監啓辭,有三道監司罷職之命,臣等竊念,今番侍女一事,極緊且急。諸道監司,趁不擇送之責,則固有之矣。第事出倉黃,其間事勢,不無可恕之道,而方伯爲任甚重,與守令一樣論罪,其於事體,似欠妥當。況今旱災太甚,農務方殷,而三道方伯,一時見罷,迎送之際,其弊不貲。且臣遾,以該房,連參政席,洪淸監司,瓜滿當遞,政曹方議出代,頗以得人爲難。四道監司,今若一時差出,則才難之患,亦不可不慮。臣等忝在近密,凡有所懷,不得不仰達,令廟堂更爲稟處,何如?傳曰,依啓。
禮曹啓曰,今月初四日,雨下僅滿一犁,而旋卽開霽,此後凄風長吹,亢炎孔慘,前頭民事,極爲可慮。依前例修溝壑,淨阡陌,掩骼等事,令漢城府急速擧行,而三角·木覓山·漢江·風雲雷雨山川雩祀等處,不卜日,來十八日,祈雨祭設行之意,敢啓。傳曰,依啓。
假注書朴增輝改差,代元萬石爲之。
弘文館啓曰,親除授大提學鄭弘溟,時在全南道昌平地,斯速乘馹上來事,下諭,何如?傳曰,允。
大駕詣南別宮後,藥房·政院·玉堂問安。入啓。答曰,知道。還宮後,藥房·政院·玉堂問安入啓。答曰,知道。
府啓,尙州牧使金宗一,本以庸下之人,處心行事,無一可觀,其敗禮無識極矣,而昨承聖批,乃以更加詳聞爲敎,臣等竊惑焉。持服後娶之擧,非闇昧難知之事,南來士夫,無不憤罵,此豈泛然風聞之比哉?如此之人,決不可置諸衣冠之列。金宗一,請亟命削去仕版。近因國家多事,禁府堂上有故,遷延時日,久廢開坐,有罪無罪,滯囚多矣。王獄事體,豈容如是?冤鬱之氣,不無感傷之理,況今天旱太甚,審理之擧,尤不可少緩。請令該府,勿拘常規,從速處決,亦令刑曹,一體擧行,俾無稽滯之弊。答曰,依啓。金宗一事,似不近理,姑先推考。
獻納李正英啓曰,臣本庸愚,最居人下,而自在先朝,特蒙恩遇,擢置三司,常懷愧懼,圖報萬一,惟在勿欺,臣雖無狀,何敢視朝政之得失,若越視秦瘠也?戶曹參判呂爾載之遽拜知申,實出於公議之外,臣於此,不敢不與同僚相議論啓矣。吏曹判書李時白分疏之疏,忽出於意慮之不料,此實前所未有之事。未知其本意之如何,而臣實歎惜於此,無以爲言,不能晏然引嫌而入。憲府之啓,措語歇後,反請出仕,廉恥所在,似難就職,而朝家多事,不暇再避,冒恥出仕,亦有日矣。近聞物議皆以爲,不顧公議之喧騰,徒懷私交之厚意,不可就職之日,卽有論劾之擧,自引以入。尙今寥寥。臣實有此,何敢自隱?臣果與李時白家,三世世交,事同一家,且與呂爾載,前後同官,情同兄弟,則臣雖自謂不以私掩公,物議之來,亦安得免乎?疲軟之失,旣如此,而方在呈告中,不得進參於今日擧動時侍臣之列。臣之所失,至此尤大,以此以彼,決難一刻仍冒。請命遞斥臣職。答曰,勿辭。
正言姜鎬啓曰,近日戶曹參判呂爾載罷職不敍之請,實出於公共之論,而吏曹判書李時白分疏之疏,忽出於臺論方張之日,此實前後所未有之事也。循例引嫌,未卽見遞,多事之際,不敢再避,繼緣疾病,冒呈辭單,見却政院,臣之蹤跡,實涉苟且。今聞物議,指以爲疲軟。且於今日擧動之時,方在呈告中,未得進參於侍臣之列,所失尤大,以此以彼,決難仍冒。請命遞斥臣職。答曰,勿辭。
傳曰,政事,明日爲之。
工曹佐郞李回寶上疏。大槪,請亟誅曩日流言禍國之凶猾,以快一國之憤,以肅君臣之綱事。入啓。
大司諫李一相啓曰,吏曹判書李時白,於臺諫方張之日,遽爾陳章,爲人分疏,而身忝臺席之首,不爲據實論劾,物議非之,久而益激。且頃日憲府請出之啓,措語歇後,而冒恥行公,疲軟,甚矣。昨纔陳疏,猥蒙調理之批,而緣臣賤疾尙苦,引避之擧,旣後於同僚,又未能進參於隨駕之列,所失尤大。請命遞斥臣職。答曰,勿辭。
政院啓曰,凡擧動時,不可無兩司之官,而今日擧動,諫院無一人隨駕。旣爲還宮之後,本院始聞之,招致諫院掌務官而問之,則以爲大司諫以病陳疏,纔下調理之命。司諫以下三員呈辭還出給,而皆有病,正言一員,時未肅拜,故俱不得隨駕云。當初院吏,以全數有故之意,來言于政廳,則當有預爲稟處之擧,而及其招問之後,乃謂之侍臣單子懸頉,書給于藝文館吏,別無先告政院之規云。問于藝文館下吏,則以爲自前本館,則持單子送于憲府而已云。莫重擧動時,臺諫之隨駕與否,置之尋常,以致諫院無一員進參。兩處下吏,互相推諉之狀,極爲痛惡,從重推治,何如?傳曰,允。
司諫權堣啓曰,吏曹判書李時白,爲人分疏之章,出於臺論方張之日,此實曾所未有之事,而身居言地,不卽擧劾,物議之非,勢所必至,疲軟不職之失,實與同僚無異。且臣所患胸脅之痛,有時而劇,數日以來,痛勢甚苦,冒呈辭單,見阻政院,亦未得進參於擧動之列。縮伏私室,惶懼方至。卽聞政院,以本院之官,全不隨駕,至有請推下吏之擧,臣之逋慢之罪,益無所逃,何敢一刻仍冒?請命遞斥臣職。答曰,勿辭。
又啓曰,凡臺閣舊例,如有避嫌退待之事,則不待先後,各自引避,而如欲避嫌後,不爲退待,仍爲論啓,則簡通相議後爲之例也。臣詣闕之後,始聞同僚,欲與之仍爲論啓,而獻納李正英,先已出去,不能與之同議,此無非臣不能有無之致,何敢晏然仍冒。臣忝冒匪據,絲毫無補,徒以瀆擾爲事,臣罪尤大,請命遞斥臣職。答曰,勿辭。退待物論。以上朝報
備邊司啓曰,傳曰,治水田救旱災,莫如灌漑之用水車,令工匠造出其制矣。下于朝堂,審其便否,如其可用,則傳布外方,以爲勸農之一助,可也事,傳敎矣。五行之用,雖是天道,裁成輔相,必待人功,聖上當此旱乾,特軫民事,至於自禁中爲下利器,制度甚巧,轉斡如神,誠能家置戶設,其有益於備旱,必不淺淺,亟令有司,一依此樣,精造十箇,分送八道及開城府·江華等處,使之通諭聖意。仍令官家,優數造作,里給一箇,兼加敦勸爲當。水利之效旣著,則閭里之人,爭相慕效,必將遍於深山窮谷。然監司必嚴飭,守令必誠心奉行,然後可得無弊久行,此意竝爲行會,何如?傳曰,知道。
又啓曰,以戶曹啓辭,傳曰,謝恩使發程之期,似在不遠,而齎去資裝之數,何至今不爲定奪耶?從速爲之事,言于該曹事,命下矣。前日榻前大臣,以前磨鍊白苧布·白綿紬·白麻布各二百疋,先付公主之行事,啓請,則自上有不無再送之弊,後日付送謝恩使之敎。且以勅使之意,不在千疋之內爲敎,臣基祚,退而拮据本曹遺在,貿易于京外,時方措置者,白苧布七百疋,白綿紬千有餘疋,白麻布亦幾至千疋,此外,市價苦貴,加貿爲難,以此參酌磨鍊以送,未知,何如?淸國所送金銀綵段,其數甚多,以如許些少土産,輸送若不滿於彼意,則白木綿數十同添送,亦似無妨敢稟,睿裁。且所備之物,苧布·綵段,則八九升,白布·白木,則六七升,比諸歲幣所送之物,則精麤不同,或不無見斥於彼人,而今欲極擇精細者,其勢甚難。非獨此也,今後如有連續責出之擧,則決不可極擇開端,以啓難堪之弊,今姑隨所備以送,何如?傳曰,令廟堂竝議處事,傳敎矣。凡酬應之道,必量在我物力之可及而爲之,可免難繼之患,亦道理之當然也。以我國物力,雖欲盡心應副,其勢有不可得,伏見該曹磨鍊所謂禮物者,則果爲不稱。以我言之,雖謂之竭其所有,非虛語也。然則以滿千白紬,五百苧布·麻布,卄同白木充送,似爲合宜。至於升數,不但猝改爲難,亦慮有後弊,如斯而止,恐或無妨。仍念所謂賜物勅中,有衣飾之語,勅使亦有先後之說云。以此言之,禮物中彩段,似不可全然不送於公主處,本國資送物件之下,添書戶曹所下錦段數百疋,竝爲入送,未知何如,敢此仰稟。答曰,依啓。綵段則不可另加,大小紙地,似可矣。
又啓曰,卽見平安兵司狀啓,未辨船出沒形止,前後一樣瞭望待變事,嚴明申飭之意,監·兵司處,曾已屢度行會,今朝又因本道馳啓,亦爲啓下行移矣。事係邊情,無容緩忽,一向嚴飭事,監·兵使處,更爲回移之意,敢啓。傳曰,知道。出備局謄錄
迎接都監啓曰,百官見官禮,勅使以明日辰時爲之云。敢啓。傳曰,知道。
又啓曰,勅使會坐于西宴廳,要見兵曹·工曹判書。臣以兵曹判書,則扈駕還宮,工曹判書,以護行使往北京爲言。勅使要見工曹參判,以此令工曹參判呂爾徵入見矣。勅使以久坐外廳爲難,各入休于房舍。兵曹判書回來,卽時與工曹參判偕來云,敢啓。傳曰,知道。又啓曰,臣興一·臣爾徵等入見,則諸飭各入所館,韓甫龍,使臣等跪,仍爲傳言曰,上年勅使回還之時,本國,捉得漢船所騎漢人,盡爲付送。可知本國念向上國之誠,而勅使等言其船隻,似當亦爲回泊義州等處,而薄板所造,必海中往來,如連陸之地,易致破碎,故不得輸來云。此船,朝鮮任意處置事,皇父王,使俺等傳諭云。敢啓。傳曰,知道。
又啓曰,今番三勅之來,越江之後,一路餘弊,種種顧念周旋之事,皆出於韓甫龍盡心,而我國待之之道,必不至落莫,然後可得其歡心矣。臣興一,卽刻入見,承受皇諭後,仍爲接話,別無大段所望,而上年出來時,以代射平安道人金振頀,移配白馬城,已爲得請,而其同接金長壽一人,與受同罪,尙在北道,族親之義,不能恝然。亦爲移配本道,則生光甚多云。移配重事,甚爲難便,旣聞其言,不敢不啓。且往來諸譯中,韓巨源·李㗡石·邊蘭等,皆爲賞加,以示激勸之意,而獨此人,本性醇謹,凡諸號令之間,不有狂悖之事,人皆易之,不與巨源等視之,在我待人之道,不當如是。視今日所爲,則不可無褒奬之擧,人皆言之,區區所聞見,不敢終默,敢啓。傳曰,金長壽,亦爲一體移配,今番甫龍之所爲,實爲可嘉,諭以朝廷之意,特爲賞加,可也。以上出備局謄錄
館所接見時記事,上詣南別宮,御中門外幕次,本院問安。傳曰,知道。小頃,上進詣館所。諸勅奉頭目迎上于中門內。上與勅分路而行,至館所。上請行拜禮,勅固辭。上又請,勅又辭,乃相揖而坐,坐定。上謂勅使曰,館所甚岨峿,諸勅起居,何如?勅答曰,自上待以至誠,故凡事無不極至,俺等寢食俱安矣。上曰,勅使入來後,所當卽爲來見,而今日始來,於事體,殊甚不可,心切未安,今反如是爲言,誠極感激矣。勅曰,自上方在大戚之中,故不敢來臨矣。上曰,每每省弊如是,尤感矣。上仍請行茶禮,勅許之。行茶一鍾後,上曰,勅使奉缺來臨小國,初宜盡心待之,而缺無所爲,實爲埋沒矣。勅曰,二行缺上至中門內,拜禮如初儀。上遂還宮。燼餘
下直,永興府使金素,高原郡守柳晉二,平海郡守李晦。
李䅘啓曰,傳曰,近日兩署出置病民,幾何云耶事,傳敎矣。缺人署,病人名數及救療形止,每日日次,自本院缺常加,申飭矣。伏承下敎,招問兩署官吏,且考所報手本,則東活人署,病人五十三名內,永差還家者十七名,物故一名,時方留幕三十五名,而其中苦痛者九名,向差者十四名,快差者十二名。西活人署,病人七十五名內,永差還家者十九名,時方留幕五十六名,而其中苦痛者二十五名,向差者二十一名,快差者十名云矣。敢啓。傳曰,知道。前日劑給之藥,頗似有效云矣。厥後連用云耶?使之各別救療事,分付。又啓曰,昨日招致兩署官吏,詳問救療形止,則自惠民署,連續劑送二聖救苦丸,大柴胡湯,正氣散等藥,而大槪,前後病人,以二聖救苦丸,得效而復蘇者頗多云。依此擧行,盡心救活事,官員書員等處,更加申飭以送矣。敢啓。傳曰,知道。
又以迎接都監言啓曰,今日別茶啖,依例排入之意,敢啓。傳曰,知道。
又啓曰,小臣館所進去下直。傳曰,知道。
又啓曰,小臣馳進館所問安,則答以每遣近臣下問,不勝感激云矣。傳曰,知道。
朴遾啓曰,假承旨李惟達,時方二字缺衛將入直云。以標信使守宮之意,敢啓。傳曰,知道。
趙壽益以內乘言啓曰,捲簾,取稟。傳曰,捲三面。
錦林君愷胤上疏曰,伏以,臣於昨日,猥上疏章,惶恐竢命之中,伏承聖批,反加溫諭不允。益切惶感涕泣而已。伏念人臣受君父缺一世之艶稱,況以臣榮感之心,缺區區願忠之誠,只在於二行缺分,庶可以少安,目今至死缺微末如臣,仰恃聖明,曲加恕察,缺臣無任隕越祈懇之至。答曰,省疏具悉。卿辭至此,益見卿之忠廉也。予意已諭,卿勿固辭,須速領受。燼餘
吏曹啓目,粘連大司憲金來賢上疏云云。過髦精力,勢難供仕,言責之任,不可遞改,而重臣進退,自本曹不敢擅便,上裁,何如?啓依回啓施行。朝報
上在昌德宮。停常參·經筵。
巳辰時,日暈。未申時,日暈。
傳于柳慶昌曰,攝王前,依例禮單磨鍊送之。
大殿,政院·玉堂問安。入啓。答曰,知道。
藥房啓曰,亢陽增炎,昨日最甚,滕廬靜攝,尙妨起居,況勞動玉體,得無所傷乎?臣等不勝憂慮,敢來問安。答曰,僅得無事。
掌令姜與載啓曰,臣昨見諫院引避之辭,有以本府處置,措語歇後,反請出仕爲言。凡臺閣處置之規,非如彈劾之比,因其避辭,只陳其遞出與否,故與同僚相議論啓矣。今被歇後之斥,顯有不快之意,臣何敢自以爲是,而晏然而已乎?且臣自再昨過飮冷水,重得泄瀉之症,經夜轉劇,亦不得進參侍臣之列,身爲法官,所失尤大,以彼以此,決難一刻仍冒。請命遞斥臣職。答曰,勿辭。退待物論。
持平李性恒啓曰,頃於諫院多官引避之時,臣以城上所,詣右僚家,搆草以啓矣。因其避辭,斷其立落者,自是臺閣之規,旣請其出,則是非所在,自可灼然,措語輕重,無甚關係,故只從大意,相議請出矣。今被諫院歇後之斥,不可晏然仍冒,與同僚無異。請命遞斥臣職。答曰,勿辭。退待物論。
獻納李正英啓曰,臣於昨日引避之後,果有論啓之事,緣臣式暇,卽爲出去,起出之際,言于城上所。正言姜鎬曰,避嫌則雖式暇,不得不爲,而仍參啓辭,則有違規例,吾今出去,如見同僚,便傳此意,仍略言臣之意見,以爲同僚皆知之地。又招掌吏,而言之,使之通告於追到同僚,而出矣。俄見分發司諫權堣,有再避之擧,實出不意,莫知所以,及見啓辭措語,始知專爲臣,而發也。臺閣舊例,則臣不能知,而未避之前,先爲發簡,有所不可,旣避之後,不爲退待,則可知其意之有在,況臣引避之後,長官與正言,相繼引避,而皆不退待,則不待簡通意思,一般物議之公,亦可知矣。末到之司諫,何獨以臣爲非,至有再避之擧耶?且於其初避之啓,旣以李時白爲人分疏之章,出於臺論方張之日,身居言地,未卽論劾,疲軟不職之失,實與同僚無異等語爲辭,則雖無簡通論啓宜當之意,亦旣自知,而至於再避之啓,始曰詣闕之後,始聞同僚欲與之,仍爲論啓爲辭,前後之言,何其不同耶?旣以未卽論劾之爲疲軟,引以爲嫌,則引避之後,不論何爲?如以詣闕之後,始得聞之爲嫌,則何不於初啓之中,曾無一言半辭及此,而强爲再啓,方以爲嫌耶?其意所在,實未可知也。臣雖以式暇出去,已知臣意之城上所,與在坐同僚,相議停當而發簡,亦非晩也。有何不可?臣之愚意,則自謂進退無所失,而旣被同僚意外之斥,不可一刻晏然仍冒,而昨因日暮,今始來避,所失尤大。請命遞斥臣職。答曰,勿辭,退待物論。
備邊司啓曰,臣等來詣闕下,得聞三道監司,因曩日侍女事,一時竝罷云。近來紀綱不張,日就委靡,至於時急朝命,外方或緩於奉行,殊極寒心,誠宜隨事痛懲,以振頹綱,而第念今年所遭,在古亦罕,人心鼎沸,民力且竭,事過之後,猶懷驚之心,必加鎭靜,方得撫安。三道方伯,一時見罷,則不但四方觀聽甚惑,各驛迎送之弊,亦甚可慮,合有斟酌處置之擧。臣等方擬,稟處之際,得見政院啓辭,正與臣等之意相符,無容別議,惟在聖明,不以成命持難,亟賜睿斷而已。敢啓。傳曰,噫,紀綱之不立,每緣顧忌之太甚,終至於委靡不振。是故,人易犯法,朝命不行,良可歎也。今此外方騷屑,人心洶懼,至今未已者,亦無非諸道方伯,不爲盡心國事,以致再三抄發之故也。罷職之罰,宜無不可,而大臣·近臣所見如此,予何乃强拂而行之?依啓辭,勿爲罷職。
政院啓曰,禁府郞廳,以委官意來言,今日當爲三省推鞫,而判義禁李時白,呈辭受由,出仕間不得開坐云。敢啓。傳曰,知道。
政院啓曰,年八十以上,毋論公私賤,老職給牒之擧,出於優老之意,實是朝家盛典,而必明査其實年,然後可無冒濫之弊也。兩班·良民·公·私賤,則自有戶籍,軍士亦有軍案。且觀其容貌,則査出實年,別非難事,而近聞京外之官,不能着實奉行,冒年濫錄者,頗多,以此虛實相蒙,濫雜莫甚,物情深以爲駭。請令該曹,移文諸道,戶籍·軍案,守令親執,且觀其容貌,十分詳査,一從其實年,而成冊報于監司,以爲啓聞之地。至於已爲啓聞,給牒之處,亦令更加明覈,如有加年冒錄者,一一汰去,其所給官敎,監封上送,而京外一體施行,似爲宜當,敢啓。傳曰,依啓。
傳曰,史官四員待命,騎馬十二匹立之,祈雨祭處內摘奸。
正言姜鎬啓曰,伏以,戶曹參判呂爾載罷職不敍事,臣以城上所,所當連啓,而旣被重臣之斥,同僚皆不安其位,臣亦不敢晏然。且以賤疾,累呈辭單,見阻政院,而闕啓,則已二日矣。昨於引避之時,竝欲自列,而恐涉瀆撓,只陳疲軟之失,就職之後,因同僚連次引避。又有司諫權堣再避之擧,遲待之間,日勢已暮,未及相議,仍致闕啓,至於三日,尤極未安,不敢晏然仍冒。請命遞斥臣職。答曰,勿辭。退待物論。
大司諫李一相啓曰,司諫權堣,獻納李正英,正言姜鎬,竝引嫌,而退。僚友之間,貴相知心,引避之際,主見且同,固當聯名論啓,不必更待面講,以見輕爲嫌,殊未可曉也。纔先引避,旋將擧劾,旣語他僚,又申下吏,則雖非式暇,豈宜留待?臆料强避,責有所歸。二日呈單,已阻政院,同僚再避,況出意外,退待之時,日向昏暮,則仍致闕啓,勢所固然,有何可避之嫌?請司諫權堣遞差,獻納李正英,正言姜鎬竝命出仕。答曰,依啓。以上朝報
迎接都監啓曰,差備譯官,以勅使之意來言,二十日辰時,當爲發行,預先出牌文云。敢啓。傳曰,依例請留。
又啓曰,傳曰,依例請留事,傳敎矣。以傳敎之意,措辭請留,則當初則以六七日爲期,而到此之後,拘於事勢,不得已退定於二十日,似難更留云。敢啓。傳曰,依例遣承旨請留。
政院啓曰,臣承命往諭請留之意勅使前,則以爲,自上軫念,又遣近侍,有此勉留之敎,極爲感激,不知所達,上敎至此,非不知停行一箇日,而不但皇父王前復命,一日爲急,前頭沿路,雨水之患,亦不可不慮,事勢若此,不敢從命,定於二十日發行云。敢啓。傳曰,知道。明朝大臣,依例進去請留。
又啓曰,勅使本月二十日辰時發行,牌文來到本院,敢啓。傳曰,姑勿發送,大臣卽當進去,請留可也。
都監郞廳,以右議政意啓曰,臣卽刻承命來詣館所,招差備譯官,以自上遣大臣請留之意,措辭以請于勅使,則答曰,主上顧恤俺等之意,出於誠懇,欲更留數日,累煩下敎,俺等不勝感激,卽當依命勉留,而來時,皇父王之命,使俺等,傳致禮物之後,卽爲回來,勿復淹留,丁寧敎送,故俺等竣事之後,以更爲留滯爲未安,玆欲遄返,歸意甚忙,一日爲急,今復遣大臣勤敎,上意至爲滿厚,俺等不敢違命,當更留一日,二十一日發行爲計云。敢啓。傳曰,知道。
又啓曰,卽者行見官禮後,勅使各入房舍,韓甫龍,請與相見。臣等入見,則甫龍,以勅使之意傳言,俺等以攝王家內親近之人,不意承命出來,凡干行具,皆未及措辦,且有回還後許多用下之事,而爲念本國蕩敗之狀,不敢別有所請,惟願以自上所給禮單,換貿紙地·皮物以去云。臣以目今市民渙散者多,皮物·紙地,元無出處,雖欲竭力應求,其勢末由,爾何不爲我國周旋於其間乎?甫龍曰,小人非不盡力,而彼人所望,勢難一一沮折,且必回還後,與先往勅客,有所相議矣。小人何敢任意防塞乎?臣等曰,禮單中還給之物,一從市直,平切換賣,則市民雖不可責出,當自戶曹,隨便應求云。甫龍曰,當臨時極力周旋。且言勅使等例給及別給休靴子外,當此雨水之節,不可無御濕之備,牛皮·靴子,亦爲造給,回還北京後,人情所用,每使八面烟竹數十箇,不可不造給云。所請之事,觀勢施行之意,敢啓。傳曰,知道。以上出都監謄錄
有政。吏批,行判書李時白呈辭受由,參判尹順之進,參議尹絳進,行都承旨朴遾進。兵批,判書韓興一進,參判李厚源病,參議李行遇病,參知吳挺一,右副承旨趙壽益進。以李厚源爲大司憲,二行缺內官崔忠績今加嘉善,以許啓爲同知,閔墡爲都摠都事,鄭河爲四山監役,金壽賢爲副護軍。
趙壽益,以兵曹言啓曰,昨日擧動時,大駕已出作門外,臣興一前導,過把子前橋,有一衣冠之人,自西陣中馳來,過臣馬前,意其有奉命之事,不爲呵禁矣。橫過把子前御路,試問其何如人,則乃是武臣兼宣傳官吳廷彦云。旣不及於擧動之時,又爲橫過御路,其怠慢無識之失,不可不懲,汰去之意,敢啓。傳曰,知道。
又以兵曹言啓曰,以迎接都監啓辭,代缺平安道人金振頀,移配白馬城,已爲得請,而缺金長壽一人,與受同罪,尙在北道,缺然,亦爲移配本道,則二行缺行移,何如?傳曰,依啓。
又啓曰,武臣兼宣傳官李佖,頃以缺事義州下去,所當罔夜馳來,趁卽復命,而行到缺偃然以落馬重傷,寸寸前進馳啓,自定州八日之後,始爲入來,其前後猥濫怠慢之狀,極爲可駭,請從重推考。傳曰,允。
又啓曰,獻納李正英,正言姜鎬出仕事,命下矣。闕門已閉,明日待開門,命招之意,敢啓。傳曰,知道。
朴遾啓曰,宰臣益豐君洪孝孫,館所問安進去,下直。傳曰,知道。
趙壽益啓曰,宰臣益豐君洪孝孫,館所問安,則答以每遣宰臣下問,不勝感激云矣。傳曰,知道。
柳慶昌啓曰,掌令姜與載,再啓煩瀆,退待物論云矣。傳曰,知道。又啓曰,小臣請留事,館所進去下直。傳曰,知道。
趙壽益啓曰,獻納李正英,持平李性恒,正言姜鎬,再啓煩瀆,退待物論云矣。傳曰,知道。
傳于柳慶昌曰,史官四員,騎馬十二疋立之。燼餘
上在昌德宮。停常參·經筵。
持平鄭始成啓曰,頃日諫院多官引避之時,同僚以處置之簡,送于臣處,而無論文字間緊歇,旣皆請出,故臣亦不過循例謹悉矣。今者諫院避辭之中,以歇後斥之,臣何敢一刻苟冒?且再昨,緣日暮,昨日,以兼春秋未肅拜,今始來避,所失尤大。請命遞斥臣職。答曰,勿辭。退待物論。
洛城尉金世龍,進士金世昌等上疏。大槪,前者李葩之疏,至有密啓之說,此則聖上之所洞燭,恭俟聖敎之一下,不卽陳辨矣。今見李回寶上疏。大槪,則極其凶慘,其疏言禍國等說,若非目見,必有所傳所聞之處。請與回寶,同下司敗,一處對辨,得其無根,以伸祖父至冤事。答曰,省疏具悉辭意,前日李葩密疏之說,卽當嚴鞫査出,而予旣已洞鑑其虛僞狂妄無狀之甚,故置而不問矣。今又云云,殊甚駭異,可勝寒心哉?予意如此,卿等不須多辨,勿以爲慮。
院啓,戶曹參判呂爾載,請命罷職不敍。措辭見上吏曹判書李時白,乃於臺論方張之日,卒然抗章,爲人分疏,此實前所未有之事也。雖在他人,猶不敢乃爾。況以一品重臣,不念朝廷體面,不顧一時公議,遽爲此駭異之擧,豈可置而不論,以啓,日後無窮之弊乎?吏曹判書李時白,請命從重推考。答曰,不允。
吏曹啓曰,臺諫有闕,政事,取稟。
左承旨申濡上疏。大槪,冒死陳情,乞收新授加資之命事。入啓。答曰,省疏具悉。自古應行之典,卿其勿辭,從速出仕。
傳曰,政事,明日爲之。以上朝報
以平安道祈雨祭祭文,傳于李䅘曰,淸川以下三處祭文,則不及罪己之言,非但心甚未安,神何以格焉?使之添改以入。
趙壽益,以都摠府言啓曰,副摠管金南重,備邊司坐起,進去晝仕。請出標信。傳曰,知道。
又以都摠府言啓曰,今日當爲備局坐起,故副摠管臣金南重,以晝仕啓請,標信已下矣。卽者大臣有故,不得開坐,臣南重晝仕停止之意,敢啓。傳曰,知道。
金尙,以戶曹言啓曰,以本曹攝政王前禮單磨鍊單子,傳曰,霜華紙,代以水獺皮,磨鍊送之,可也事,傳敎矣。取考前日文書,則己丑以前,以水獺皮二十張送之,上年告訃使入去時,以皮物難得之故,代以霜華紙矣。今承聖敎,依前水獺皮二十張,付標以入之意,敢啓。傳曰,知道。此四種,殊涉略少,更加一種,似可,相當之物,斟酌磨鍊可也。如紙地,則駄載甚重,亦似有弊,商量所入磨鍊。
前左承旨申濡疏曰,伏以,臣在政院,伏承備忘,以臣練祭題主,至有加資之命,臣奉旨驚感,繼以憂懼,不知措躬之所也。退伏私室,恭俟物議,而數日無聞,終遂下批,臣竊不勝危迫,敢自臚焉。題主以官加資,元非古例,近出於一時特典,然亦有兼書者非止一事,則耳目所及,亦可知也。況資級,古所謂爵也。爵以命德,非可以循例行賞,遽授匪人,則授之旣不當也。則受者又何敢安焉?臣以樸遬無用,叨被國恩,出身九年,躐陞堂上,至忝喉舌之職,臣旣自知其過濫,人亦不缺似當以數年,屢居是列,廉讓磨鈍,缺若固有之者,而寤寐二行缺勞微賞鉅,勸勵缺朝家體面,亦將如何?然則聖上缺臣之災,以重爵賞之柄,豈非美事乎?臣言實出衷曲,非一毫矯飾。伏乞聖慈,深諒賤悃,特收成命,新授新資,亟爲改正,千萬幸甚。
李䅘,以迎接都監言啓曰,卽刻路程記出給,則以弘濟院·坡州·平山·瑞興·鳳山·黃州·中和·平壤·肅川·安州·嘉山缺林畔·良策·義州等官,皆爲虛站磨鍊矣。敢啓。傳曰,知道。
傳曰,中使往于館所請留,則勅使留一日,二十二日發行云,政院知悉。
金尙啓曰,勅使回還之路,旣無餞金之事,中路問安,則在我接待之道,似不可不爲,稱以問安使,平壤下送之意,預爲分付于該曹,何如?敢稟。傳曰,依啓。
李䅘,以迎接都監言啓曰,今日生牛一首,依例入納云。依其言入給之意,敢啓。傳曰,知道。
金尙啓曰,小臣館所問安進去,下直。傳曰,知道。
又啓曰,小臣館所問安,則答以每遣近臣下問,不勝感激云矣。傳曰,知道。
趙壽益啓曰,持平鄭始成,再啓煩瀆,退待物論云矣。傳曰,知道。
李䅘啓曰,中使請留,勅使則一字缺留一日,而牌文送于都監矣。敢啓。傳曰,知道。以上燼餘
上在昌德宮。停常參·經筵。
掌令李枝茂辭職上疏。入啓。答曰,省疏具悉。爾其勿辭,調理察職。
右邊捕盜廳從事官,以大將意啓曰,本月十六日夜二更量,三牌字內軍官巡邏之際,逢着一朝官,執捉跟隨人,則高聲大怒曰,余乃刑曹郞廳,汝何敢執捉吾下人,以傷體面乎?卽發使令,推捉本廳書員,以圓木重杖五十餘度,方在死生中。所見極爲驚駭,雖朝士,旣犯夜禁,則執捉跟隨,乃古規也。未聞以刑官之故,有所低昻矣。本廳與本曹,相等衙門,雖有所失,爲郞廳者,固不當擅發使令,推捉書員,任意囚杖,況身旣犯法,反生凌駕之意,不顧法例,如是馳驟,曾所未有之事,此而置之,將無以懲戢,刑曹當該郞廳,令攸司推考,一以重夜禁之法,一以尊衙門體面,何如?傳曰,朝士之犯法,一至於此,殊極痛駭,拿推。
大司諫李一相,獻納李正英啓曰,頃日憲府請出臣等之啓,措語苟簡,故臣等於引避之辭,略及之矣。今者憲府多官,旣以此引避,臣等何敢晏然處置乎?請命遞斥臣等之職。答曰,勿辭。退待物論。
正言姜鎬啓曰,忝冒言地,絲毫無補,日以瀆撓爲事,極知其未安,而今此憲府多官引避之擧,專由於本院之避嫌,臣何敢晏然處置乎?請命遞斥臣職。答曰,勿辭。退待物論。
禁府,宣傳官李濂元情公事,判付內,除刑推照律。同府,柳瑚等元情公事判付內,竝除刑推照律爲乎矣。申禹翼·安汝恒乙良,覈處。同府平丘察訪孫義一元情公事判付內,除刑推照律。同府,慶興府使李克和元情公事,判付內,除刑推議處。同府,永興府使李志定等元情公事,判付內,竝除刑推,罷職放送。同府,高山縣監李惟寅元情公事,判付內,罷職放送。同府啓目,權榮刑問二次不服,加刑。啓尙未就服,殊無嚴刑之意兺不喩,當此民生困極,國勢岌岌之日,此而寬假,不用常刑,則當何以懲戢貪贓之吏。前後請刑之不同,亦涉無據,豈可一向苟且乎?除加刑,照律處斷。以上朝報
備邊司啓曰,以慶尙監司,吏曹書吏姓名成冊上送事狀啓,傳曰,此事,他道啓本上來者亦多,而何至今不爲處置,以致每每狀啓乎?殊甚不當矣事,傳敎矣。法典內,吏曹留曹書吏三百名,而冒濫之弊日滋,避役之輩,投入漸多,黃海監司狀啓之意,實出於此,必待諸道査覈,啓本畢到,然後計其元數多少,參以法典元額,有所變通,而啓本下本司者,只洪淸·江原·咸鏡三道,慶尙道,則直報本司,只送成冊,上年十二月,分付公事,至今不爲啓聞者,必因近來多事而然也。然亦不無稽緩之失,本司至今未得處置,實由於玆。不擧行監司及江華·開城留守,請竝推考,待啓本齊到後,稟處之意,敢啓。傳曰,允。
工曹啓曰,匠人等,被侵於諸處,不勝其弊,而未有甚於筆匠。上年冬,至於上言呼冤,本曹常慮其難支之患,以上司外,切勿推捉,而筆價勒授,竝爲禁斷之意,回啓蒙允,政院甘結,申飭干諸各司矣。近來侵苦猶前,以致匠人等,盡爲逃散,前頭進上及祭享進排,事係莫重,極爲可慮。臣等欲核其實狀,收取各司推捉牌字,則盡爲遺失,餘存者亦不可勝計,只考四月一朔,亦過百數,以此觀之,則可以知其侵苦難堪之狀,而破業逃散,更無傳習之人,勢所然也。各司之官,不有承傳事意,無所顧忌,極爲可駭,今後不遵禁令,如前侵撓者,隨現治罪事,更爲捧承傳施行,何如?傳曰,允。出備局謄錄
下直,理山郡守李安貧,多慶浦萬戶吳慶弘。
有政。吏批,行判書李時白呈辭受由,參判尹順之進,參議尹絳進,行都承旨朴遾進。兵批,判書韓興一都監進,參判未差,參議李行遇病,參知吳挺一進,行左承旨申濡進。金重南爲兵曹參判,沈世鼎爲兵曹正郞。
朴遾啓曰,寶纓子折破,今政開寶時,改纓子之意,敢啓。傳曰,知道。
洛城尉金世龍,進士金世昌等上疏曰,伏以,君臣之間,分義至嚴,堂階有限,固非麽眇如臣者,所敢仰瀆天聽,而今爲窮天極地之冤,何暇畏鈇鉞之誅,而不爲之呼號於天地父母之前哉?臣等得聞李回寶疏中之語,則其凶言誣說,罔有紀極,此豈人臣所忍見所忍聞者乎?臣祖父自點,特荷不世之遇,忘身任怨,見忤於人,將陷不可測之地,而可質者神明,所恃者以下五行缺回寶之說,倘非目見,必有傳之者,傳之者,亦必有所聞之處,若不覈其言根,辨其虛實,抱冤茹痛,終無暴白,則祖父雖死,亦不瞑目於九泉之下矣。雖在庶人微罪,必査得實狀之後,方可擬律,況今此事,雖非臣等之瀝血叫閽,豈無國家査問之擧乎?原疏未下,雖未知措語之如何?而旣聞擧臣祖父姓名,有此罔極之言,則臣等不暇顧他,而仰首疾呼於仁愛之天。伏乞聖明,亟下臣等司敗,與回寶一處對辨,覈其言根,辨其虛實,則有罪無罪,天日在上,伏願聖明,哀憐而垂察焉。答曰,省疏具悉辭意,前之李葩密疏之說,卽當嚴鞫査出,而予旣已洞鑑其虛僞狂妄無狀之甚,故置而不問矣。今又云云,殊甚駭異,可勝寒心哉?予言如此,卿等不須多辨,勿以爲慮。以上燼餘
掌令李枝茂疏曰,伏以,臣素是病人,元氣虛耗,自五六年來,又得火症,長以鍼藥扶持之狀,此人所共知者矣。去四月念後,猝得遍身寒戰之症,初以爲瘧疾,而達夜至朝,痛勢無變,自此以後,一日之內,寒熱往來者,至於八九巡,加以咳嗽煩懣,夜不交睫,粥飮專廢,委頓床席,症患漸重,勢難供職,屢呈辭單,見却政院,而厥後祥練之期不遠,故不敢言病矣。今月初六日,以親祭時執禮預差,扶病入齋,惟冀一分差歇,無弊過齋,而經宿之後,痛勢轉劇,幾至氣塞,不得入參於哭班,臣之罪戾,至此大矣。臣病勢彌留者,已二十餘日,卽今症勢,漸向危重,言責重地,豈可久曠?況且前因下吏曹二行缺答曰,省疏具悉。爾其勿辭,調理察職。
大司諫李一相,獻納李正英啓曰,頃日憲府,請出臣等之啓,措語苟簡,故臣等於引避之辭,略及之矣。今者憲府多官,俱以此引避,臣等何敢晏然處置乎?請命遞斥臣等之職。答曰,勿辭。
傳于李䅘曰,去番勅使處別贈磨鍊單子入之。
以戶曹三勅使別贈單子,傳于李䅘曰,各加若干靑黍皮,可也。
李䅘,以戶曹言啓曰,以本曹三勅使別贈單子,傳曰,各加若干靑黍皮,可也事,命下矣。近來各處禮單及皮物裁作用下之數,極爲浩大,外方卜定及市上貿易者,幾盡用下,缺亦未准備,故三勅使二行缺傳曰,知道。比前使別贈半行缺加銀子五十兩,可也,靑黍皮果爲缺別送百張,減作七十,可也。
李䅘,以內醫院官員,以都提調提調意啓曰,麟坪大君陪行本院御醫南應珍,騎卜馬各一匹,奴子一名,針醫安乾,騎缺及本院書員崔終男所騎馬一匹,缺衣資等物,竝令該曹。以下缺
又以義禁府言啓曰,罪人金九澤·李廷顯等査啓,及李志遠等上言,當爲回啓,而判義禁李時白,方在呈告中,依前例待出仕後回啓之意,敢啓。傳曰,知道。
又以迎接都監言啓曰,今日別茶啖,依例排入之意,敢啓。傳曰,知道。
申濡啓曰,大司憲李厚源未肅拜,執義金應祖在外,掌令李枝茂上疏,掌令姜與載,持平李性恒·鄭始成避嫌退待,今日以監察爲茶時之意,敢啓。傳曰,知道。
又啓曰,宰臣金應海館所問安,則答以每遣宰臣下問,不勝感激云矣。傳曰,知道。
又啓曰,大司諫李一相,獻納李正英,正言姜鎬,再啓煩瀆,退待物論矣。傳曰,知道。燼餘
上在昌德宮。停常參·經筵。
自巳時至未時,日暈。
玉堂箚子。大槪,掌令姜與載遞差,持平李性恒·鄭始成,大司諫李一相,獻納李正英,正言姜鎬,竝命出仕事。入啓。答曰,依啓。
禁府啓曰,罪人柳榮照律處斷事,已爲判下矣。本府規例,凡大小公事裁決,專在於判義禁,而判義禁李時白,同義禁呂爾載,俱被臺論,只有臣光煜·臣景憲,莫重罪人照律之事,臣等二人獨爲之,有違前例,不得已待判義禁出仕後,爲之之意,敢啓。傳曰,知道。
院啓,戶曹參判呂爾載,請命罷職不敍。措辭見上吏曹判書李時白,請命從重推考。措辭見上新除授司諫張應一,時在慶尙道仁同地,請斯速乘馹上來事,下諭。答曰,不允。下諭事依啓。府啓,請勿留難,金宗一亟命削去仕版。措辭見上近來國綱解弛,人心不淑,往年暗行經宿之處,指摘主人,至於毁黜,已極寒心,頃者嶺儒分疏之擧,出於公議,而醜正之徒,互相排擯,至施毁家黜道之罰,此實曩時鄭仁弘威脅一道之習也。聞者莫不驚憤,天下自有公是非,何至相攻擊如仇讎,使不得同一道也?況在先朝反正之初,因暗行御史李命俊書啓,已有痛禁之令,而此等無據之事,又出於聖明新化之初,豈非可駭之甚者乎?請令本道方伯,明正査覈,摘其首倡者,一依先朝事目定罪,以爲懲勵之地。答曰,依啓。以予觀之,互相排擯,則京儒停削,亦與此無異也。金宗一事,觀其緘辭而處之,未晩也。
吏曹啓曰,臺諫有闕,政事,取稟。傳曰,明日爲之。以上朝報
備邊司啓曰,以政院啓辭,今見慶尙監司舊薦單子上送狀啓,取考當初備局啓辭,則行會各道,在於上年十一月,以歲首定限,而獨慶尙道狀啓,今始來到,其餘諸道,尙不擧行,事甚稽緩。且慶尙道各官單子中,或有一守令所薦,多至於八人者,或有年迫七十而被薦於武藝者,備局啓辭中,雖有勿拘年齒,不必定數之語,一境之內,才行卓異者,豈至於如此之多,而年過七十,膂力旣縮之人,將焉用哉?本道若此,他道可知,莫重薦擧之事,非但稽緩,亦欠着實,誠爲未妥,似當有更爲申飭之擧,令廟堂,稟處,何如?傳曰,允事,傳敎矣。臣等伏見當初備局啓辭,非如尋常鄕薦之比,擧措甚重,略似建元賢良方正及東京孝廉之規,嗣服之初,甚盛擧也。爲方伯者,所當體念奉行,以承聖朝側席籲俊之意,而歲首爲限,仲夏將盡,京畿·嶺南兩道啓本,今始來到,亦云太晩,其他諸道,尙無形影,怠慢之責,合有所歸。況其時啓辭中,有監司詳察其可者,禮以送之云。今此啓聞,只收取各邑單子,直爲上送而已。別無取舍於其間,與朝廷,分付之意有異,此亦放過之大者,諸道監司,竝從重推考,宜當。至於膂力旣縮之人,亦在剡章之中,井邑百里之內,至薦八人之多,非營平方略,伏波矍鑠,則七十之人,不可與論於擇將之列,然事目旣曰不拘年齒,至今追咎,似未妥當,多士蔚興,獨稱汝南·東京,諸將半出南陽,則苟有其人,不必嫌多,人才盛衰,古今雖異,取人之道,其理則同,初不爲限,何可預爲信詐,謂非其人,而先示裁抑之意乎?一遵元啓下事目,勿拘年齒,勿拘多少,惟在精擇,毋徇私意,急速啓聞之意,諸道監司處,更爲行會,申飭,何如?且念國家,毋論遠近,惟才是取,故祖宗朝碩輔名人,多出於草野之中,以宣祖朝言之,登庸朝著,半是湖·嶺人才。以今觀之,外方朝士,廁跡朝班者,十堇二三,臺閣之上,絶無而堇有,若非人才之盛衰,有內外循環之異,則何古今之太不同也?湖·嶺及他道文士出身,無慮累百,或白首窮經,或從事鉛槧,辛苦萬端,幸得科第,而陸沈乾沒,不得與膏粱子弟不辨魚魯者,較其榮悴,此豈王者立賢無方之道哉?三百州縣,蔭官强半,下帷操觚之輩,寧不稱冤?臣等之意,今此列薦之時,外方文官,有才行沈滯者,亦一體放問,錄其實行及所長,從實啓聞,以備收用之地,似爲宜當,敢此竝稟。傳曰,依啓。出備局謄錄
迎接都監啓曰,韓甫龍,使差備譯官,傳言于臣等曰,在前入去勅使等,皆以自上別贈給廣多繪·銀粧刀等物,傳示於攝政王,則或有自擇之時,而今則無此贈給,未知何所然耶。譯官等措辭曰,先王時則有病患,不得出迎,勅使等接見於私室,以此物贈給矣。今番則無私室接見之禮,故如此云。則甫龍曰,然則去番勅使,何以有此物贈給之事乎?譯官等,又爲措辭曰,閣老等出來,非常時勅使,故自上雖非接見私室,特爲贈給云云。則曰然則然矣。勅使等累次言及,以此意須傳于館伴等處,使之回報云。臣等又以譯官所答之意傳之。則甫龍曰,大槪承悉而不可不啓知云。敢啓。傳曰,此是規外贈給,故臨行自內傳致矣。何乃如是忙迫答之。出都監謄錄
訓鍊都監啓曰,明日,有郊外擧動,而大將吏曹判書李時白,方在被論中,軍色提調兵曹判書韓興一,當依前日下敎,兼察扈衛之任矣。但客使將發,館伴有送行之事,其勢似難周旋於彼此,假大將差出乎?恐有臨時窘迫之患,敢此仰稟。傳曰,依啓。
以李浣爲兵曹假大將。出訓局謄錄
上在昌德宮。停常參·經筵。
下直,江東縣監李燦漢。
有政。吏批,判書李時白呈辭受由,參判尹順之式暇,參議尹絳進。以李起浡爲掌令,曺漢英爲校理,李慶徽爲高山縣監。以上燼餘傳曰,祈雨祭獻官以下,書啓。
禮曹判書吳竣上疏,大槪,今又西行,本職及兼帶,竝賜遞改。且父母墳,在白川地,去直路不遠,願乞恩暇,暫爲歷省事。入啓。答曰,省疏具悉。卿其勿辭,還路,依願往來。
刑曹啓曰,京各司皆屬於六曹,等級分明,體統有別,以屬司請推上司,前所未有。今者本曹郞廳,以上直赴衙之際,適値暮夜,則邏卒之呵禁,固其職,可也,而本曹上直之官,受通行標信,無時行巡,載在大典,此與凡人犯夜者有間。況捕盜廳之於本曹,旣是屬司,其所謂相等衙門云者,誠所未曉也。第因一時忿懥,徑先決杖下人,本曹郞廳,果難免率易之失,捕盜廳移文本曹,以待處置,自是相敬之義,而不此之爲,以一下人受杖之故,直爲請推郞廳,揆諸事體,不當如是,郞廳之被推,固所自取,而體面一壞,將無以糾檢屬司,所關非細,此而置之,則屬司凌駕上司之弊,終難防塞。請當該捕盜大將推考,以存衙門體面,何如?傳曰,郞廳之事未畢,遽爾如是,予未見其可也。
明日郊外擧動時,出宮初嚴,卯初四刻,二嚴卯正三刻,三嚴辰初二刻,開門差早。
禁府啓曰,本府規例,與他司有異,凡大小公事裁斷,專出於判義禁,故曾於先朝,判義禁有故,久未行公,其時知義禁元斗杓,不待長官,經自回啓,以致嚴旨,至有推考之命,自是以後,雖微瑣之事,佐貳之官,尤不得下手,故昨日權榮照律處斷事,命下,而臣等以待長官出仕後,照斷爲啓,蓋欲遵舊例而然也。今見月令醫官手本,則權榮,以年老之人,嚴刑二次之後,病勢極重云。若因此致斃,則贓汚之吏,無所懲懼,豈不寒心哉?判義禁出仕遲速,未可預料,權榮之病勢如此,何以爲之?敢稟。傳曰,卽爲照律處置,後勿爲例,可也。
又啓曰,傳敎矣。法典內,誕日及前後各一日,竝齋戒,且二十四日,入國忌齋戒也。權榮照律事,何以爲之?敢稟。傳曰,前後齋戒,似涉文具矣。
府啓,臣等將金宗一犯禮後娶之事,論列已久,而兪音尙靳,臣等實未曉聖意之所在也。夫婚娶之擧,固非暗昧難知之事,有口皆言,則亦非泛然風聞之比,其敗禮無識,極矣。輿情久而益激,豈可尋常推考,聽其緘辭哉?尙州牧使金宗一,請勿留難,亟命削去仕版。新除授掌令李起浡,時在全南道全州地,請斯速乘馹上來事,下諭。答曰,不允。下諭事依啓。
院啓,臣等之論呂爾載,只在於士夫持心處身之際而已。知申之拜,人望不快者,專由於從前疵謗,則疵謗之俱有所以,已盡陳達矣。疏中一款,擧朝駭視者,實爲其情態可惡,則情態之眩幻開闔,亦盡陳可矣。前後聖批,只以不允爲敎,臣等竊惑焉。告訐之風,諂諛之習,自古明君之所痛斥而深惡之也。豈以殿下之明聖,獨不念及於此歟?一世之懲勵興勸,只繫人主好惡之明,則臣等今日之論,烏可已也?不得請則決不可止。戶曹參判呂爾載,請命罷職不敍。答曰,依啓。前啓吏曹判書李時白推考事,停啓。
禁府,權榮堂古介處絞。啓。以上朝報
備邊司啓曰,以政院啓辭,平安道內各樣軍兵,自前該曹及巡營,皆不句管,全委於兵營,丙子以後,不爲分防,沒數收布,一年所捧,其數極多,而兵營之流來傳掌,別無所加,未知逐年所捧許多木同,盡歸於何地,京外識者,言之久矣。曾因前領議政李景奭所啓,有令本道監·兵使詳細査考啓聞之令,其時臣忝本道監司,而巡營本無軍案,故只據道內物情,以軍兵收布,宜補站役及驛役之意啓聞,而兵使黃瀗,亦以軍兵使喚軍木用下之處,一時査啓,監·兵使狀啓,竝下兵曹,本曹以令備局議處回啓而已。至五年,尙無啓稟定奪之擧,臣實未曉其故,臣曾在備局時,搜見狀啓,告于時任大臣,則大臣亦以爲訝矣。今者平安兵使裵時亮,又因上年領相榻前所啓,有此馳啓,而兼陳軍兵軍木區處之處矣。本道軍木,素稱六七十同,三手加精抄中公私賤兼役者,臣果啓請減布,而此外收布之數,亦至累百同,兵營需用,雖曰浩多,許多軍木,豈必盡歸於公用,而公用之中,亦豈無緊不緊之別乎?請令廟堂參考前後狀啓,査問于平安監司,從長稟處,以補國用,似爲宜當。臣雖非該房,旣有淺見,不得不仰達。答曰,依啓事,傳敎矣。臣等取考兵曹啓下前後文書,則以其時監司朴遾,兵使黃瀗等狀啓,兵曹回啓內,大小軍政,專委本道,事涉不當,監司條列弊瘼,兵使區處料理,亦係變通,令備局議處事,順治三年五月日啓下,而今至五年,尙無定奪事,則臣等未知其由,其時狀啓及兵曹粘連啓下回啓,竝爲覓入,以備睿覽矣。依政院啓辭,令本道監司,詳査本道收布一年應捧數及諸處該用與流來所儲實數,一一啓聞後處置,何如?傳曰,依啓。
迎接都監啓曰,卽者大通官韓甫龍,與趙偕到臣等所寓處,以勅使之意傳言曰,今番俺等之行,出於急遽,以撥立甲軍率來,或無馬匹,或借騎而來,還到義州,則事勢極難,欲以禮單綵紬等物,換得雌馬以去,此意知悉云。臣等,以自前無此例,雖中江開市,亦無雌馬換貿之擧,此是我國禁令,去去年黃海道,聞有雌馬換給之事,監司推考,至於守令,啓聞罷黜,吾等雖聞勅使之言,無可周旋之路,以此意使之傳告勅使,則勅使招臣基祚入來西廳,言必欲貿得之意。且言去番勅使時,聞有自館中貿馬而去,獨於俺等,何如是防塞忽待乎?基祚曰,此則館伴,以司僕馬來養館中云。則又令招臣興一同坐西廳,傳以不可不換給之意,亦多有未安辭色。臣興一答曰,司僕寺例給馬,前去勅使,累次點退,司僕馬則旣無可擇,故不得已給價換給他馬,則入養館中,此皆人人目見,至於貿去他馬之說,必是有傳說者,願聞何人,則勅使如是云云。吾等只傳勅使之言而已。臣等更無所答之事矣。韓甫龍又曰,勅使之意,必欲貿得,欲請中使,言及此意,或可明日郊外餞別時,勅使等親爲陳達云。敢啓。傳曰,知道。
又啓曰,卽者韓甫龍等所見處,啓辭卽爲書之,甫龍等入去,言其啓辭之意,以司僕馬換給及黃海道守令啓罷事,頗以爲未安。卽又出來,以勅使之意,又傳言曰,館伴等所言如此,不必啓辭,欲請中使云。敢啓。傳曰,知道。
又啓曰,卽刻勅使出明日出去時軍令,則平明初吹,卯正二吹,辰末三吹矣。敢啓。傳曰,知道。出都監謄錄
上在昌德宮。停常參·經筵。
大殿誕日,政院·玉堂·二品以上·六曹,兩司長官問安。答曰,知道。
備邊司啓曰,爲國之道,必先立體統,然後綱擧目張,庶績乃成,如三公統六卿,六卿董率各司,百執事奔走率職,而政院掌封繳之任,臺諫主糾正之責,人主以大公至正之道,照臨於上,使大小臣工,各盡其任,無相侵奪,理之所在,故至尊亦爲之屈,此古今之通誼。目今新化之初,必擧措得宜,刑賞無濫,宮闈嚴截,斜逕杜塞,言路洞開,人心厭服,毋令一毫私意,參錯於其間。且擺落常規,掃除繁文,務積誠實,持此勇進,然後可免委靡之弊,庶救亂亡之患矣。試以刑獄一事言之,禁府之坐,月纔三兩日,情犯甚重者,無取服之期,過誤微罪者,有旬朔之縶,大小呼冤,囹圄充滿,此雖該府官員怠慢之故,亦有拘忌太多而然也,臣等尋常慨歎。卽聞罪人權榮,將服常刑,而禁府以誕日在明,啓請緩期,自上以爲文具,卽使行法,臣等,欽仰聖上乾斷赫然,不爲俗例所惑也。然若能斷於殄戮有罪之時,而不能斷於開釋無故之日,則反有害於欽恤之聖德,而臣等之言,亦歸於勸君上以威暴之政也。願自今凡刑獄詞訟,其他緊關各司開坐,上祀三日,中祀一日,忌辰,從遠近,行一兩日之外,勿爲拘忌,其他諸事,亦參酌定限事,令禮官稟旨定奪,永爲應行之規,此亦涉世務,而昔漢明帝,除半支之忌,事無留滯,至書史冊,臣等其於君上一事之美,不勝欣幸感悅之至,敢此煩啓,兼及陳戒之瞽說,極知僭猥,而區區之誠,實有望於因此而廣推自小而至大。且於擧措得宜,刑賞無濫等事,深留聖念,尤加意於大公至正之道耳,惶恐敢啓。傳曰,知道。祖宗三尺,孰非不重?而今玆貪贓之律,係生民休戚,國家興喪判焉。此法一撓,則守令之愼擇,繡衣之分遣,皆歸於文具,故予不得已斷然行之,言念其年老就戮,惻然傷懷,不覺隕淚也。此無非予不能敎化,使人之犯法,一至於此,尤切瞿然也。啓辭中陳戒之語,至爲深切,可不體念而服膺焉?若能斷於殄戮有罪之時,不能斷於開釋無辜之日,則反有害於欽恤之德,一句書諸壁上,以爲常目之戒耳。卿等亦宜隨事糾正,以補予過。
備忘記,獻官鄭良弼·金守玄·邊復一·趙涑·李沇,各半熟馬一匹,典祀官兼大祝姜裕後·崔天柱·朱楘·梁燾·張俊男,各兒馬一匹,監察及諸執事以下,各上弦弓一張賜給。
大駕詣慕華館後,政院·玉堂問安。答曰,知道。
還宮時,傳曰,捧上言。
還宮後,藥房·政院·玉堂·二品以上·六曹·兩司長官問安。答曰,知道。
府前啓,金宗一削去仕版事,停啓。
右議政趙翼初度呈辭。入啓。傳曰,不允批答。
政院啓曰,領議政李敬輿所患,寒熱交攻,昏眩深痛,症勢不輕,係是大臣之病,而臣旣同行目覩,故仰達。傳曰,殊甚驚慮。遣鄭後啓,卽爲看病。以上朝報
迎接都監啓曰,卽刻捲帳譯官。以諸勅使意來言曰,以事體言之,差備譯官四員,當爲隨行,而慮其西路貽弊,堂上·堂下各一員率去,此意知悉云。敢啓。傳曰,知道。從便致謝,可也。
又啓曰,卽刻勅使館所離發之意,敢啓。傳曰,知道。出都監謄錄
領議政李敬輿,都承旨朴遾,弘濟院出去。朝報
上在昌德宮。停常參·經筵。
大殿,政院·玉堂問安。入啓。答曰,知道。
藥房啓曰,當午擧動,移時酬酢,玉體勞傷,必倍常日,臣等區區憂念,終夜耿耿,敢來問安。答曰,無事。
都承旨朴遾上疏。大槪,臣之咳喘之疾,決不合於密侍,懇乞遞免,以安愚分事。入啓。答曰,省疏具悉。卿其勿辭,調理察職。
洪淸監司書目,懷德呈,以前進善宋浚吉上疏上送事。答曰,省疏具悉。久不見焉,懷想殊深,慮其疾病矣。何乃費辭至此耶?爾其勿待罪。
又書目,鎭岑呈,以前執義宋時烈上疏上送事。答曰,省疏具悉。前日之去也,不得見焉,中心之懷想殊甚,慮其疾之或重,固其宜也。何用費辭至此耶?宜其勿待罪。
右議政趙翼初度呈辭。不允批答。王若曰,此何等時,君臣戮力而不足,義不當去,輔相引身之何心?安危所關,進退宜審。惟卿,溫恭篤厚,愷悌慈良。早從事於聖經,學不厭而敎不倦,嘗專心於敬字,瞬有養而息有存。眞知力行,以致表裏交至,入孝出悌,可謂仁義竝推。望實俱隆,夙著龜蓍之德,文章餘事,肯若蟲篆之工。處昏季紛濁之時,確乎不緇之節,當先後撥反之日,猗歟曠世之逢。優遊禁闥者幾年,刳瀝肝膽爲己任。程伊川之勸講,務在柝理明道,魏文貞之進言,率皆隨事剴切。中間遯荒之旣久,爭喜赤舃之來,朝野屬望之冞深,累長烏臺之任。及至寡躬嗣服之初,首膺金甌覆名之選。厚德鎭物,綽有眞宰相之風,誠心愛民,不減古君子之志。戰戰兢兢而指守者,不解三四十載,勤勤懇懇於勸戒則,毋慮累數千言。洵乎情義之交孚,庶矣艱難之共濟。那期仰成之未半,遽見引疾而丐閑。謂予未足有爲歟,何至邁邁若是?非卿莫可與治也,宜思贊贊襄哉。夙夜憂勞,雖緣霜露之致感,神明扶護,佇看藥餌之收功。念卿精力尙强,不妨臥閤而論道,況今艱虞日甚,有若涉水而無津。揆以分義所存,尤非恬退之日。君臣比如父子,寧有介懷之嫌,休戚與同國家,惟當鞠躬而瘁。凡爲大臣之道,不可微恙而辭。亟回若浼之遐心,用副如渴之至望。於戲,魏公病而不忘殉國,彦博老而猶能造朝。要皆相亦有終,罔俾古而專美。所辭宜不允。故玆敎示,想宜知悉。知製敎洪處尹製進
領議政李敬輿箚子。大槪,病未復命,恭俟嚴譴,仍乞調治之暇事。入啓。答曰,省箚具悉。國事日益艱虞,民生日益困瘁,累卵綴旒,未足以喩其危,而以予不德,叨忝丕基於此際,澟乎若臨深履薄之懼,日復一日,只切戰兢。不圖玆者,兩大臣相繼告病,鼎席一空,庶政積滯,持危拯溺,其誰輔相,膠轕肯綮,其誰剖決?予心遑遑,罔知攸處,抑未知獲何咎於天人,而困我至此也。反省責躬,若無地自容也。箚中勸戒之事,無非至論,誠心忠愛之說,可不惕念哉?卿宜安心調理,速見勿藥之喜,以紓予慮念之懷。設局差出等事,卽令該曹擧行矣。以上朝報
備邊司啓曰,以禮曹啓辭,今此謝恩使之行,禮物文書,以一例磨鍊,而但今番三度勅行,事異前例,初來·再來之勅書,似無謝恩之事,而係是別規,令廟堂講定,何如?傳曰,允事,傳敎矣。今番六勅之來,勅書中一則致責本國之事,一則求婚之說,而求婚乃攝王之旨諭也。更無他勅,而禮曹所謂再來之勅書,乃昏事中稱謝淑美之意也。此則已入於原表中,非別例之事,婚事則攝王處,已有謝表禮物,至於詰責之事,亦有謝表禮物,禮曹之所謂事異前例,請令廟堂議處者,臣等反復參究,未知其由,抑恐臣等昏謬不察,敢此仰稟,伏候睿裁。傳曰,知道。出備局謄錄
政院啓曰,闕門垂閉,省記累度催促而不爲來呈,招問色吏,則弘文館下番修撰,不入來,勢將闕直云,徑出應入之員,請命推考。傳曰,依啓。
假注書元萬石,改差,代尹先哲爲之。朝報
上在昌德宮。停常參·經筵。
初昏,白雲一道如氣,起自南方,直指東方,長竟天,廣尺許,良久乃滅。
傳曰,明日晝·夕講爲之。
伴送使書目,勅使二十三日,坡州止宿事。
夜五更,白雲一道,起自艮方,直指巽方,長竟天,廣尺許,良久乃滅。
上在昌德宮。停常參,只晝講。
卯時,日暈。
政院啓曰,注書李晩吉,身有瘡瘇,久而且重,頃於擧動日添傷,今方鍼破,苦痛連日,不得仕進,當此開筵之日,不可等待其差復。李晩吉姑爲改差,假注書,卽爲差出察任,何如?傳曰,允。
假注書,李聖時爲之。
晝講入侍,同知事林墰,特進官尹履之,參贊官柳慶昌,侍讀官洪處尹,檢討官洪處大,假注書李聖時,記事官申混·趙嗣基。講書傳堯典,帝曰咨四岳,止尤不可不深戒之也。
夕講入侍,同知事林墰,特進官尹順之,參贊官趙壽益,侍讀官洪處尹,檢討官洪處大,假注書李聖時,記事官申混·趙嗣基。講大學衍義,自明帝末年,止而誰哉。
傳曰,明日晝夕講爲之。
右議政趙翼再度呈辭。不允批答。王若曰,國不可一日無相,矧當危急之時,卿何至連章控辭,彌堅謙退之志?薄誠未喩,勉諭多慙。惟卿,早以純儒,受知寧考。行可質於神鬼,一念孝親忠君,學有得於平生,四字正心誠意。風雲曠古今以罕遇,華顯備前後之歷敭,尙遲赤舃之登,遽抱烏號之痛。俾輔後嗣,固先志之有存,圖任舊人,遂初政而爰立。玄成經術,期回漢室之治,懷愼淸名,坐鎭唐朝之俗。何知引疾之請?乃上注意之辰。纔經客使之行,固知接應之多憊,縱有風露之感,不必筋力以爲勞。顧國事不欲盡言,靡所稅駕,而首相屬有所患,未能造朝。誰與爲邦?予用旰食。見危授命,卿豈忍於辭難?資言獻身,臣有責於成信。永肩終始之義,毋負虛佇之誠。於戲,有若保衡,相惟終於嗣服,至於君奭,讓亦在於丕時。宜斷來章,亟出視事。所辭宜不允,故玆敎示,想宜知悉。知製敎曺漢英製進
夕講時,特進官尹順之所啓,先王實錄,尙未修正,誠爲未安。第聞大臣之意,欲待大提學之上來,而兼春秋則使該曹爲先差出,臣曹當爲差出,而更聞祖宗朝故事,則大臣獨與史官,會坐于春秋館,而定摠裁官,摠裁官,差出都廳四員,郞廳十員,此則一時之極選,故吏曹及春秋館堂上,皆不得與焉。事體之重大如此,臣曹不敢差出矣。明廟時洪暹,亦以原任,爲摠裁官,大提學則特爲一都廳而已。上曰,然則雖無大提學,亦可爲耶?趙壽益曰,雖然,大提學乃主文之人,似不可無也。上曰,兼春秋差出,旣有舊例,則與大臣相議爲之,可也。以上燼餘
晝講時,特進官林墰啓曰,今此謝文一事,措語之間,必周詳,俾無未盡處,可也,彼每以文字間事致詰。臣當入去,故以此意,言于領相,則領相亦以爲然,可改處,欲爲啓辭而未及矣。上曰,卿旣如是陳啓,又何必煩爲啓辭?以此意相議爲之,可也。墰曰,然則,可改處,直爲付標以入乎?上曰,然。
備邊司啓曰,卽見義州府尹及護行使狀啓,則公主一行,無弊作行,已渡三叉河云,落後人出來,則連續馳啓之意,義州府尹處,回移,何如?傳曰,知道。又啓曰,以戶曹啓辭,前日六勅在館時,三次出給禮單中,綿紬等物發賣,皮物·紙地,一巡所貿,雖不至於浩大,連三巡計之,則其數頗多,雖不及於戊子,比上年則稍加,此是市民莫大之役,竝與今番勅使所貿,別單書入,以備睿覽。臣等竊伏惟,念本曹逢此無前擧措,國儲蕩竭,又以落本數千銀貨,償于市民,則餘存者無多,前頭繼用之策,罔知攸爲。前者丁亥·己丑兩年,市民落本之數,自廟堂入啓定奪,以各道監兵使等處所儲米布,收合分給市民矣。近日國家設常平廳,以濟三道民生窘急之患,京市之民,失業之徒,亦當均施惠澤,今此落本一千七百六十九兩,以常平所儲,參酌題給,如以爲太多,則臣曹亦當添助,令廟堂量此事勢,稟旨處置,何如?傳曰,允事,命下矣。今番勅行時,該曹所儲蕩竭之狀,不言可想。數千銀貨,償于市民,則前頭繼用,罔知攸爲云者,誠如啓辭之意,常平廳,旣爲救民而設,則京外之民,亦當均施惠澤,令本廳量宜題給,而該曹亦不可專諉於常平廳,相議共濟,實合事理。此意,令常平廳與戶曹,商議稟處,何如?傳曰,允。以上出備局謄錄
上在昌德宮。停常參,只晝·夕講。
右議政趙翼三度呈辭。入啓。傳曰,不允批答。
傳曰,明日晝夕講爲之。
兵曹啓曰,六月上番軍士,今日點考,則騎兵元數一千八百九十六名,雜頉計除,逢點者一千八百六十五名,老病則依例收布,以爲雇立之地,而三名則皆是六七歲稚弱兒。若是單戶無奉足,則勢當載都目,而非但本官,不有事目,冒年充定,欺罔之狀,極爲駭愕。兵使境上點考,其意固非偶然,以如此乳下兒,載都目點考以送,亦極駭異。兔山二名·竹山一名,不忍使之立番,卽爲下送。此三兒番價充定色吏處,使之懲捧上送,而黃海·京畿,雖無兵使親自點考之規,其常時不能檢飭之失,不可置之,色吏,則本曹卽爲決罪矣。京畿監司·黃海兵使竝推考,兔山·竹山兩官,令本道亦爲推考,啓聞,何如?傳曰,依啓。前有如此事而治之不嚴,今復如此,殊甚矜惻,極爲痛駭。當該守令,竝先罷後推。
禮曹啓曰,備邊司啓辭,自今凡刑獄詞訟,其他緊關各司開坐,上祀三日,中祀一日,忌辰從遠近,行一兩日之外,勿爲拘忌,其他諸事,亦參酌定限事,令禮官稟旨定奪,永爲定行之規。傳曰,依啓事,命下矣。凡祭享齋戒之規,宗社五享大祭,散齋四日,致齋三日,竝七日,而此乃上祀也。散致祭七日,竝不開坐,則必有凡公事積滯之患,故散齋四日則例爲開坐,致齋三日則不爲開坐,文廟·諸山川祭,則散齋三日,致齋二日,此乃中祀也。散齋則亦如上祀例,致齋二日則不爲開坐,忌辰祭及無時別祭,前期一日與行祭日,不爲開坐,至於日月食,則正日不爲開坐,此乃自古遵行之禮文也。此等散齋開坐日,則勿爲拘忌,依例爲之之意,諸各司捧承傳,何如?傳曰,允。
晝講入侍,同知事林墰,特進官李時昉,參贊官柳慶昌,侍讀官曺漢英,檢討官洪處大,假注書李聖時,兼春秋李厚先,記事官申混。講大學衍義,自魏正始中尙書何晏,止爲師哉。
夕講入侍,同知事林墰,特進官許徽,侍讀官曺漢英,檢討官洪處大,參贊官柳慶昌,假注書李聖時,兼春秋李厚先,記事官申混。
傳曰,旱炎如焚,囹圄多滯,予甚矜悶。典獄摘奸,輕囚放釋。
右副承旨趙壽益書啓,臣承命,卽馳往典獄署,罪囚各人等,一一摘奸,則啓覆罪人十名,自禁府移囚,將爲啓覆者一名,啓下囚五名,未關囚三名,詞訟囚十二名,各司直囚二十一名,而其中襄陽京主人次知順男奴莫男,錄事次知連香,金興龍次知毌得玉,捕盜廳囚人金莫男,公山色吏金允善等,則其罪目皆輕歇,而或有似涉私事者,或有已決罪而仍囚者,故依聖敎直爲放釋,而卽今時囚罪人,則三十七名矣。獄中有染病,三人方臥痛,當此暑熱,不無前頭漸熾之患,啓覆罪人及殺人重囚外,令各其司,仰體聖上欽恤之至意,從速處決,俾無滯獄之患,宜當。且月令醫員,所當不離,救療病囚,而無緣不進,已至多日云,極爲駭愕。請令攸司推治,何如?傳曰,依啓。
合啓,付處罪人金自點之負犯,流竄猶輕,而頃因國事之蒼黃,未及准請,尙此寂然,亦有所未遑也。豈可使罪已貫盈之人,偃息於近京之地,無所懲懼而益稔其惡也哉?國言之藉藉,輿情之憤激,至於今日而益甚,則人臣有此罪犯,決不可付處而止。請金自點亟命絶島安置。答曰,今復如是,殊甚不可。勿爲煩論。
傳曰,史官三員待命,騎馬九匹立之,祈雨祭所內摘奸。以上朝報
備邊司啓曰,近以未辨船出沒事,平安監兵使,連續馳啓,自是藩臣報邊,當然之事,而謹其瞭望,毋令近岸之意,累次回移矣。只尋常出沒,而若無近岸異常之事,則不必續續馳啓,待其撤還後,更爲啓聞,以除撥路絡繹之弊事,監兵使處行會,何如?傳曰,允。出備局謄錄
曹啓曰,六月上番軍士,今日點考,則騎兵元數一千八百九十六名,雜頉計除,逢點者一千八百六十五名,老病人則依例收布,以爲雇立之地,而三名則皆是六七歲稚弱兒,若是單戶無奉足,則勢當載都目,而非但本官,不有事目,冒年充定,欺罔之狀,極爲駭愕。兵使境上點考,其意固非偶然,以如此乳下之兒,載都目點考以送,亦極駭異。兔山二名竹山一名,不忍使立番,卽爲下送,此三兒番價充定,色吏處,使之徵捧上送,而黃海·京畿,雖無兵使,親自點送之規,其常時不能檢飭之失,不可置之,色吏則本曹卽爲決罪矣。京畿監司,黃海兵使,竝推考,兔山·竹山兩官,令本道亦爲推考,啓聞,何如?傳曰,依啓。前有如此事而置之不嚴,今復如此,殊甚矜惻,極爲痛駭。當該守令,竝先罷後推。出兵曹軍色謄錄
上在昌德宮。停常參,只晝·夕講。
行司直鄭維城,備局堂上辭免事,上疏。入啓。答曰,省疏具悉。爾其勿辭,調理察職。
吏曹判書李時白上疏。大槪,懇乞遞免事。入啓。答曰,省疏具悉。卿勿固辭,安心調理察職。
禁府,宋士豪陰竹縣徒二年,趙翯南陽縣徒一年定配。啓。
伴送使書目,勅行二十五日,平山止宿事。
全南監司書目,茂長呈,以四月二十八日地震,事係變異事。
政院啓曰,史官趙嗣基之子,頃日得病避接矣。嗣基之妻,又爲病臥云。此必可疑之疾,今日晝講,不得入侍之意,敢啓。傳曰,知道。
右議政趙翼三度呈辭。不允批答。王若曰,任賢勿貳,予豈偶然?求退至三,卿何遽爾。訖於良已,毋或終辭。惟卿,令聞外剔,純誠內植,執經鑽礪,實優乎師資,事上樸忠,蓋得之天性。恪承俾輔之先志,益注圖任之深衷。處困逾亨,本爲受知之地,鞠躬盡瘁,正際不弔之天。縱非是之小違,何害契會?屬章疏之繼奏,冞見忱恂。不圖仰成之辰,屢有丐閑之請。知卿悃愊,必不在於引嫌,念此艱虞,奚忍決於釋負?顧眷意之方篤,庶遐心之可回。於戲,矧首相病未造朝,誰與爲計?而小子閔然在疚,若無所憑。宜斷來章,亟出視事,所辭宜不允。故玆敎示,想宜知悉。知製敎尹絳製進
晝講入侍,同知事韓興一,特進官呂爾徵,參贊官李䅘,侍讀官洪處尹·曺漢英,假注書李聖時,記注官李厚直,記事官申混。
夕講入侍,同知事韓興一,特進官金南重,參贊官趙壽益,侍讀官洪處尹·曺漢英,假注書李聖時,記注官李厚先,記事官申混。講大學衍義,自後魏世祖時,止周旋者矣。傳曰,晝夕講爲之。
吏曹啓曰,承旨有闕,政事,取稟。傳曰,明日爲之。
以咸鏡監司辭狀,傳曰,勿辭。調理察職事,回諭。
合啓,臣等之合辭陳請,實出於公共之議,而昨承聖批,以今復如是,殊甚不可爲敎,臣等竊未曉聖意之所在而尤切惑焉。請金自點亟命絶島安置。措辭見上答曰,毋庸堅執。以上朝報
備邊司,以政院啓辭,臣曾任南方守令時,嘗見各官束伍,例於每朔望前望後,聚會官門,試射試放,未知此事,創於何時,而臣聞於習熟砲技者,凡學砲者,自爲藏藥,專心習放,則不過十五放,必爲成才云,而今此束伍之官門試放者,初不知藏藥之法,只於試放之日,倩人藏藥,東西散放,故雖積年試閱,生疏如初,一朔二巡,一名所放,通爲六柄,每柄雖藏藥二戔半,六柄所藏多至一兩半,則許多軍兵,終年虛費之藥丸,其數幾何?今此兵曹,慶尙左水使狀啓回啓中,所謂不爲試放,徒以試放之數,瞞報會減,則還歸有名無實云者,亦不無其弊,水陸練習,必無異同,莫重軍務,徒爲文具之歸,誠可寒心。或以爲砲之成才,旣不出於十五柄。若以十五柄所藏藥丸,一時分給,令各其將官及敎師,私自敎放,十五柄盡放之後,守令眼前試放,其有實效之將官·敎師,自各其官,量宜施賞,以爲激勸之地。如或有不解藏藥,未能熟習者,則當該將官·敎師,從輕重施罰。且使其軍卒,自備藥丸,更加習放,期於成才,而趁其農隙時,復聚會試閱,則無虛費藥丸之患,有着實練習之效云,此言似爲有理矣。莫重軍政,不可輕議,而凡有所懷,不得不達,令廟堂料理,稟處,何如?傳曰,非留心事務者,何以詳知至此?依啓辭爲之事,傳敎矣。人有恒言,火技易於操弓,成才之人,不過費數月之工。臣等,或爲監司,或爲守令,或私敎家僕,觀其成就,計其工夫,人言果爲不虛,但與承旨所啓十五柄,必爲成才,言不可若是期也。至於逐朔望前望後,聚會官門,六柄試放之規,恐無成就之勢,而大槪言之,連放三十柄,則雖駑下之才,無不善放云,此則非虛語也。若於農隙,計逐朔兩巡試放之數,聚會官門,酌定日數,連續敎放,使無間斷,則其視逐朔兩巡,下放下轍,生熟巧拙,不可同日而語。然則藥丸所費,無異於前,而功效所就,有益於後,依此施行,似當。大槪,器械精利,士伍習兵,固是衛國禦暴之急務,而其本在於擇將,弛張變通,各得其宜,自有主者,何可自朝廷一一指揮?反損事體?待日後如有特遣近侍,巡歷按閱之擧,而或士不習兵,器不精利,則制閫之臣,當受重責,該道巡察使,亦難免抛棄不職之罪,守令邊將,自有當施之律,毋徒屑屑於煩稟朝廷,惕慮盡職,免貽後悔之意,監兵使處,竝爲行會,何如?傳曰,允。
常平廳啓曰,備邊司啓辭,戶曹啓辭,市民落本一千七百六十餘兩,以常平廳所儲,參酌題給,如以爲太多,則本曹亦當添助,令廟堂稟旨處置事,允下矣。今番勅行時,該曹所儲蕩竭之狀,不言可想,數千銀貨,償于市民,則前頭繼用,罔知攸爲云者,誠如啓辭之意,常平廳,旣爲救民而設,則京外之民,亦當均施惠澤,令本廳量宜題給,而該曹亦不可專諉於常平廳,相議共濟,實合事理。此意令常平廳與戶曹,商議稟處,何如?答曰,允事,傳敎矣。皆是國事,莫非爲民,豈容彼此有所靳惜?但本廳之設屬耳。外方財穀,未及收合,前所遺儲,幾盡勅行,只有各衙門移來銀貨,而銀貨則非朝夕可辦之物,意外不時之需,不可不慮,今此市民落本,一千七百餘兩,以此計給,則恐爲失着矣。本廳所儲布木,有若干同,計落本元數三分之二,自本廳移給,宜當。且念松都市民,獨當偏苦之狀,與京中市民無異,雖給數百米太,亦爲勺水車薪。聞戶曹有年例取來釜山銅鐵,其數頗優云,許令戶曹,計本曹應用之外,例爲發賣於民間者,移送於本廳,則松都之民,似可一體救濟,敢此竝稟。傳曰,依啓。銅鐵事,與該曹相議爲之。以上出備局謄錄
傳曰,政事,明日爲之。
上在昌德宮。停常參,只晝·夕講。
右議政趙翼,四度呈辭。入啓。傳曰,安心調理。
傳曰,明日晝夕講爲之。
禁府,邊大中,豐川縣徒一年半,鄭之益,白川縣徒二年定配。啓。
吏曹啓目粘連,領議政李敬輿箚子云云。纂修,莫重莫大之擧,所當一日爲急,大臣旣令本曹,差出官員,則臣曹卽當奉行之不暇,而取考宣祖大王戊辰八月謄錄,則領右相坐春秋館磨鍊以進,右議政洪暹爲摠裁官,吳謙·李滉·李鐸爲都廳堂上,朴忠元·朴淳·金貴榮·尹鉉·朴應男·尹毅中爲參贊官,李後白爲外房堂上,金鸞祥·閔起文·尹根壽·柳希春爲都廳郞廳,李湛·李忠倬·辛應時·黃廷彧·李山海·具鳳齡·鄭澈·李海壽·申湛·鄭彦信·鄭士偉·柳成龍等十二人,爲各房郞廳。其事之重大如此,雖本曹堂上與春秋館堂上,皆不得參。聞祖宗朝成憲,斑斑可考。臣順之,昨日筵中,已達此意,當問于大臣處之,而莫重之事,不可以一時忙迫之故,爲此苟簡之擧。相臣方在告休中,未得開坐之前,雖出摠裁官,而本曹雖出各房郞廳,摠裁官未出之前,亦難開坐料理。況都廳堂上,外房堂上以上,則以一品至堂上官遴選,皆極一世之望。苟非彯譽詞垣,則難充是選,臣曹何敢承當抄出乎?況判書方在呈告中,臣等尤難率爾爲之,姑待大臣開坐後,稟定施行,何如?啓依允。
政院啓曰,來初一日,輪對日次,而以朔祭相値,頉稟。傳曰,知道。
備邊司啓曰,前日內下水車,令該曹依樣造作十件,諸道及江華·開城府分送事,曾已入啓矣。今日自工曹畢造,來納本司,箇箇試爲激水,則與元本,少無參差,故卽以傳敎內辭意成關,竝付京畿監司,使之急速分送諸道,次次交付,受到付上司之意,敢啓。傳曰,知道。
晝講入侍,同知事韓興一,特進官洪振道,參贊官柳慶昌,侍讀官曺漢英,檢討官洪處大,假注書李聖時,記注官李厚先,記事官申混。講書傳舜典,自肆類于上帝,止以與天下正始也。
夕講入侍,同知事韓興一,特進官李景憲,參贊官趙壽益,侍讀官曺漢英,檢討官洪處大,假注書李聖時,記注官李厚先,記事官申混。
吏曹判書李時白上疏。大槪,冒進危懇,所帶職名,竝乞遞免事。入啓。答曰,省疏具悉。卿辭至此,本職當勉副焉。
大司憲李厚源上疏。大槪,冒死懇乞鐫免兼帶同經筵事。入啓。答曰,省疏具悉。卿其勿辭,從速察職。
合啓,臣等將金自點之罪狀,合辭陳請,實出於一國公共之論,而伏承聖批,一則曰殊甚不可,一則曰毋庸堅執,一向牢拒,强拂公議,臣等竊未曉聖意之所在也。自點實有罔赦難逭之負犯,雖至流竄,亦云末減,豈可使偃息於近京之地,無所懲懼而益稔其惡也哉?國言之藉藉,人情之憤激,至於今日而益甚,決不可付處而止。請金自點亟命絶島安置,以快神人之憤。答曰,不允。
夕講時,特進官李景憲所啓,再次祈雨之後,一向暵乾,不卜日更行三次,何如?上曰,古人言祈雨乃末節,而亦不可不爲,從速爲之,可也。又所啓,臣忝叨禁府堂上,本府多有輕囚之可決,而自前無長官,則不得先決,例也。今者,判義禁病不出仕,故久未處決矣。上曰,今姑勿拘常規,速爲處決,後勿爲例。以上朝報
上在昌德宮。停常參,只晝·夕講。
吏曹啓曰,曹判書有闕,政事,取稟。傳曰,過齋戒後爲之。
政院啓曰,卽者,左邊捕盜廳從事官來呈草記,見其頭辭,則左邊捕盜從事官,以大將意啓曰云云。未知其謬例,始於何時,而朝家事體,亦不當如是,政府則舍人以三公意啓之,都提調衙門,則以都提調意啓之者,蓋以體面尊重故也。此外則雖秩高衙門,無此等規例,而獨捕盜大將,以二品之官,偃然以大將意啓曰云云者,揆諸事體,實涉無據。如此大段謬例,不可因循置之,今後則依他司例,捕盜廳啓曰似當。此草記還出給之意,敢啓。傳曰,知道。
晝講入侍,知事韓興一,特進官尹履之,參贊官柳慶昌,侍讀官洪處尹,檢討官張次周,假注書李聖時,記注官李厚先,記事官申混。講書傳舜典,自歲二月東巡守,止以下等事。
夕講入侍,知事韓興一,特進官許啓,參贊官柳慶昌,侍讀官洪處尹,檢討官張次周,假注書李聖時,記注官李厚先,記事官申混,講大學衍義,自唐代宗,止感之甚蔽之甚乎。
備忘記,領敦寧府事金尙憲,老病在鄕之日常多,故不受俸祿,殊欠待元老大臣之道,予心不安。其令本道田稅,除出月給祿俸。
合啓,請金自點亟命絶島安置,以快神人之憤。措辭見上答曰,勿爲煩論。
常平廳啓曰,近來人心巧詐,京外同然。凡干上納之物,多有換納之弊,良可寒心。今此本廳啓下外方米布元數內,爲先參半除出上送事,行會各道,而監營則價木無出處,故以正木分定,兵營則自有放軍價布,故以此分定矣。頃者全南兵營所送之木,甚爲不好,而其中以麤木相雜者頗多,慮其用奸,詳細考見,則印跡不同,僞端現露。招致色吏,詰問其由,則與兵使軍官李得春稱名人,符同相換之事,果爲直招,卽付于捕盜廳,使之窮問得情矣。今見捕盜廳文報,兩人同謀行奸之狀,明白無疑云。不小啓下木同,如是換納,其爲情狀,誠極痛駭。請令攸司推覈科罪,以爲懲一礪百之地,何如?傳曰,允。
傳曰,政事,過齋戒後爲之。
上在昌德宮。停常參·經筵。
巳午時,日暈。
春秋館郞廳,以領事意啓曰,臣所患賤疾,出於積傷之餘,恐至難醫之地,伏蒙天地父母生成之盛恩,醫藥之外,異數稠疊,萬死殘喘,得就生道,怵惕感激,不知所以仰報鴻私之萬一。第元症雖減,寒熱未止,脚上瘡口,尙未成痂,行步猶艱,而今此方物封裹,勢難退定,不得已扶曳來參,伏聞因吏曹啓辭,實錄廳官員,令大臣差出,臣卽當稟處,而右相臣趙翼,方在呈告中,莫重莫大之事,臣決不可獨爲擧行,待右相出仕後,相議稟旨差出,何如?傳曰,允。
伴送使書目,勅行二十八日,黃州止宿事。
明日永思殿親祭正時,四更二點,開門,三更三點。
合啓,請金自點亟命絶島安置。措辭見上答曰,毋煩。
吏曹啓目,粘連京畿監司狀啓,前廣州府尹奇震興,捕賊論賞事云云。些少捕賊,皆蒙賞加,爲近來之弊是白在果,加資重典,有難輕施,論以他賞,似或無妨是白置,伏惟上裁,何如?啓如是回啓,殊涉未〈安〉,依舊例加資。以上朝報郞廳李陽泰較正。日記廳郞廳朴奎壽書。
上在昌德宮。停常參·經筵。
朔祭後,大妃殿·大殿·中殿·世子宮,政院·玉堂·二品以上·六曹問安。答曰,罔極。藥房問安。答曰,知道。
右議政趙翼,五度呈辭。答曰,此何時而卿辭至此耶?國事日危,鼎席一空,須體至意,亟斷來章,速出論道。
戶曹判書李基祚上疏。大槪,身病未差,久廢職事,陳情乞遞事。入啓。答曰,省疏具悉。卿其勿辭,更加調理察職。
府啓,請金自點夬賜乾斷,亟命絶島安置。措辭見上答曰,毋庸堅執。
傳曰,下直守令引見。
刑曹參議李之恒上疏。大槪,冒萬死陳情乞遞事。入啓。答曰,省疏具悉。爾其勿辭察職。
傳曰,史官四員待命,騎馬十二匹立之,祈雨祭所內摘奸。以上朝報
有政。吏批,判書韓興一未肅拜,參判尹順之,參議尹絳進,都承旨朴遾進。兵批,判書未差,參判金南重,參議李行遇病,參知吳挺一進,左副承旨趙壽益進。以李時白爲兵曹判書,李英耉爲獻陵參奉,鄭時諶爲扶安縣監,沈詻爲靑松君,鄭維城爲大司成,李時楷爲禮曹參議,李時白爲軍器提調。
以禮曹先正臣趙光祖等賜額草記,傳于柳慶昌曰,曾亦有此規乎?
柳慶昌,以禮曹言啓曰,以本曹先正臣趙光祖等賜額草記,傳曰,曾亦有此規乎,傳敎矣。今此先正四臣祠宇賜額,出於聖朝崇儒之特恩,而至於賜祭前規,則屢經變亂,文籍蕩失,今無可考之處,敢啓。傳曰,曾前賜額之規亦無耶?考啓。
下直,結城縣監元簋,潼關僉使權震鳴。
結城縣監元簋引見,承旨李一相,假注書李聖時,記事官申混·趙嗣基入侍。簋進。上曰,守令所爲何事耶?簋曰,七事而已矣。上曰,曾經履歷,何職耶?對曰,今以刑曹正郞上來,而前任成歡·金郊矣。上曰,驛卒之弊,何如耶?對曰,金郊則北勅之行,三年九度,察訪無可奈何,而拮据三月,欲紓民卒之役,三行缺上曰,成歡,何如?對曰,無形,甚矣。米太各十餘石,雖欲善爲,無以措手足矣。上曰,今往邑何如云耶?對曰,大槪至殘之邑,而未可逆料,往見然後可知也。上曰,目今旱災如此,民事可慮。賞罰之典,國有三尺,須愼哉?李一相曰,前掌令洪翼漢,死於瀋陽之後,有老母在平澤地,四顧無依,數日前身死云。係是朝家軫恤之人,故敢此仰達。上曰,令該曹各別米布題給,可也。
柳慶昌,以禮曹言啓曰,東萊訓導之設,專爲接待彼人。凡其不聽之言,必爲開諭,期必聽從者也。今者智繩,雖欲不與接慰官相見,其意所在,蓋可知也。爲訓導者,所當十分懇請,與東萊府使,一時行茶,以存朝廷體面。且其所說話,兩官一樣馳啓,以便朝廷回答,而訓導尹誠立,不能周旋,使接慰官不得狀啓。且伴從之數,不爲明白手本,以致贈物缺尹誠立不職之罪非細,推考治罪,何如?傳曰,允。
又以禮曹言啓曰,掌苑署黃杏薦新粘目判付內,莫重薦新,每每退封,殊甚未安事,傳敎矣。今年節晩云,故閭閻或有杏實之處,而時無黃色,眼中所見如此,故本署牒呈,矇然回啓矣。今因聖敎更思之,則一城中雖無成熟之杏,心誠求之,則方外諸處,豈無成熟者乎?本署官員,難免不職之失,當該官吏,推考治罪,臣亦不察任,致勤聖敎,不勝惶恐,敢啓。傳曰。缺
柳慶昌,以兵曹言啓曰,闕內軍號,例於閉門時頒布,而守門將·部將·將官等,親進本曹,受去矣。去五月三十日頒布時,各處皆已受去,而獨內入哨官,不爲進來,再三催促,而烽火已擧之後,始爲來受,其違越軍令,怠慢不職之罪,不可不懲,當該哨官請推考。傳曰,允。
柳慶昌,以都摠府言啓曰,都摠管金光煜,漢城府坐起,進去晝仕,請出標信。傳曰,知道。
傳于柳慶昌曰,今下弓矢,潼關僉使權震鳴給送。
趙壽益,以軍器寺言啓曰,二行缺不行空棄可惜五六字缺相議,交子弓二百張,招集兵水營若干三四字缺僉正洪履一次知造作之意,提調臣韓興一上年□間,已爲榻前陳達矣。此後逐年交子弓二百張,定式造作。又片箭二百部,亦爲一樣造作,備上二字缺匠人推捉有弊,故京中匠人三名加數募得,二字缺與元定匠人,竝爲始役,而匠人九名,自上年春間始役,今年正月晦間畢役,匠人等卽爲放送,其後客使出來,國家多事,未遑陳達,今始敢啓。傳曰,知道。
趙壽益啓曰,以義禁府武臣兼宣傳官李濂照律事,傳曰,此律是耶?政院律官處問啓事,傳敎矣。問于本院律官,則大明律衝突儀仗條,二字缺行處,除近侍及宿衛護駕軍官外,其餘十餘字缺若在郊野之外,一行缺律文如此,此照律五六字缺使之改照律以入之意,敢啓。傳曰,知道。
以江華留守舊薦稽緩待罪事狀啓,傳于柳慶昌曰,勿待罪事,回諭。
柳慶昌,以兵曹言啓曰,近來紀綱解弛,人不畏法,今月初一日朔祭擧動,五六字缺郞廳四員,旣入侍衛之列,喧譁談笑,無所忌憚,實駭所見。卽令結束色書吏,再三傳言禁止,則小不動聽,肅衛之臣,咫尺入侍而如是慢忽,不可置之,當該郞廳請推考,以爲日後懲勵之地,何如?傳曰,允。
校理洪處尹·曺漢英,副校理趙復陽,修撰張次周,副修撰洪處大等箚子,人主之勵世磨鈍,惟在於賞罰二柄,必使七八字缺賞一人而千萬人勸,罰一人而千萬人懲,五六字缺則人心不服,國綱不立,七八字缺可不愼哉?金自點之罪,國人言之,諫臣爭之,前後論列,已盡彰著,而討罪之典,止於付處,此固出於聖上待功臣之至意,而公論之不伸則大矣。到今人心益激,合啓峻發,衆怒如火,不可沮遏,殿下亦安得而終始二字缺哉?兩司之論,今已累日,而天聽邈然,兪音尙閟,致令如許負犯之人,偃息於中道,此豈天討有罪,五刑五庸之意哉?伏願殿下,亟賜乾斷,快從兩司之請,使公論得伸,人心咸服,不勝幸甚。答曰,不允。以上燼餘
上在昌德宮。停常參·經筵。
藥房啓曰,通宵行禮,已勤玉體,終日炎蒸,繼以大雨,其在民事,不堪喜幸,而寢門起居,恐或有妨,敢來問安。答曰,無事。
政院,大殿問安。答曰,知道。
政院啓曰,明日常參·經筵,取稟。傳曰,隆冬盛暑,自前停筵,何如是取稟耶?
政院啓曰,傳曰,隆冬·盛暑,自前停筵,何如是取稟耶事,傳敎矣。近日炎蒸甚苦,而哀疼之中,日再開筵,玉體勤勞,恐或有傷,臣等區區之慮,固已多矣,而取考癸亥以後日記,則視事停仍,別無定規,或有經夏不轍之時,或有自初伏始爲頉稟之時,故臣等仰體聖上頻接臣僚之美意,不卽請停矣。今承聖敎,自明日頉稟之意,敢啓。傳曰,自前廢閣舊規,似涉未妥,故下敎矣。明日晝夕講爲之。
合啓,請金自點亟賜乾斷,絶島安置,以洩神人之憤。措辭見上答曰,毋煩。
同副承旨申冕上疏。大槪,冒陳危悃,懇乞遞免事。入啓。答曰,省疏具悉。爾其勿辭察職。以上朝報
傳于柳慶昌曰,雨勢如此,拜表日退行。
以廣興倉書員李吉乃等推考承傳,傳于柳慶昌曰,典祀官亦爲推考。
同副承旨申冕上疏。三行缺不圖玆者,新命荐降,枯木朽株,庶有發生之望。銜恩趨走,義分固然,而第臣至冤未白,危蹤難保,擧首回瞻,終無着脚之地。臣欲伸吭哀鳴,陳暴心跡,則反爲自明之歸,臣欲囚舌束肩,冒恥揚揚,則恐作淸朝之累,愚臣自處之方,其亦窮矣。雖然,君臣父子,有懷則達,漢·唐以上,抱枉而未伸者,乃有自訟之路,此亦盛世事也。臣之陋劣,宜無所比數,而竊第以來,忝冒過分,注擬之際,每居人先者,以臣父臣祖,粗有歷事願忠之誠,而蔭及於臣身,臣雖無狀,非敢由他逕而進也?臣與金自點,旣無葭莩可親之義,又無毫髮可藉之力,攀援結托,有何利益,而抛棄身名,自陷於千仞之坑乎?況所謂親與黨與,以其有助惡病國之罪,臣之負犯,果若如是,則人將共得而誅之,豈特山人一隊所可怒者乎?積構勒縛,恚怒忿詆,加之以儱侗暗昧之目,又欲罟之於不可測之地,此則聖明之所洞燭,臣不欲與之較辨,而其所用意之深淺,亦不敢指陳明言,有以傷國體也。惟是士夫所重,無踰於名節,人臣大罪,莫過於黨惡,是非眞僞,雖有不泯之公論,抗顔趨列,義有所不敢也。目今淸論方行,潔士盈朝,汚衊之臣,只合屛棄於荒墅,抱關擊柝之職,尙不齒列,銀臺喉舌,是何等地分,而敢自冒溷,以貽衣冠之羞乎?伏願天地父母,憐臣不敢進之義,特許遞免,俾安私分,千萬幸甚。
趙壽益,以義禁府言啓曰,申禹翼·安汝恒·李克和·梁善·安忠立·賤玉等分揀事,判下矣。放送之意,敢啓。傳曰,知道。以上燼餘
上在昌德宮。停常參,只晝·夕講。
傳曰,明日晝·夕講爲之。
禮曹拜表吉日,今月初九日改擇。啓。
又啓曰,曾所賜額之規亦無耶?考啓事,傳敎矣。本曹文書,因兵亂幾盡散失,只有宣祖朝謄錄若干卷,考諸曾前賜額之規,則萬曆二十四年八月初八日,因江原監司狀啓,本曹回啓內,元沖甲義烈,久而不泯,嶺原城,乃其據守破敵之地,立祠賜額,以爲激發人心之助,似合事宜。事係新創,議大臣定奪施行,議于大臣,則向前元沖甲立祠賜額,依該曹公事,施行,宜當。令藝文館,撰定祠號,送于本道,懸板,何如?啓依允。又萬曆三十一年六月初二日,以湖南士子等陳疏,忠臣高敬命私祠賜額事,本曹回啓,據問于大臣,則鰲城府院君李恒福以爲,私祠賜額,古多有之,亦非隆禮,特係一時恩榮,伏惟上裁。左議政尹義勳以爲,古者亦有私祠賜額之時,前因上疏,以賜額表忠之意,旣爲獻議,伏惟上裁。右議政柳永慶以爲,私祠賜額,古亦有之,事皆出於一時特恩,非在下可議,惟在聖裁。大臣之意如此,上裁施行,何如?啓依議事判下。又本曹單子,高敬命祠宇賜額事,議大臣允下,額號,令藝文館撰定落點,令善寫人書寫,懸板諸事,亦令該掌依例擧行,下送于本道,何如?萬曆三十一年六月初七日,啓依所啓施行高敬命祠號褒忠祠。萬曆三十一年六月二十三日宣賜,而藝文館三望,褒忠·彰義·義烈,且補賜鄭夢周臨皐書院等事載錄,故敢此謄書以啓,此外更無考出之處,敢啓。傳曰,知道。
又啓曰,先正臣文正公趙光祖,文簡公成渾,贈判書臣成守琛,文成公李珥,學問道德,一世宗師,多士顒望之擧,始成於聖上嗣服之初,非但斯文之大幸,實是曠世之盛典,中外相賀,士林聳動,瞻聆所及,莫不欣忭。今此賜額,令善寫人繕寫,亦令本道,精備祭物,本曹郞廳,齎擎香祝·額號以傳,特示朝家崇儒重道之意,何如?傳曰,依啓。
柳慶昌,以都摠府言啓曰,都摠管金光煜,以特進官,除標信,晝講入侍之意,敢啓。傳曰,知道。
又以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
又以兵曹言啓曰,當日武學趙□稱名人,自敦化門入來,差備門外擊錚,極爲駭愕,令攸司囚禁治罪,同門守門將金鍊百,常時不能禁斷,以致闌入,亦爲非矣。請推考。傳曰,允。
朴遾啓曰,曾於筵中,有御史回還後,善治褒賞,不治贓汚守令抄啓之命。厥後本院,以禁府査覈歸一,定其罪名後,書啓之意,仰稟,則自上以更待結末後抄啓爲敎,而守令被囚,尙有時未結末者,當待畢査,分類書入矣。但御史,書啓邊將賢否,亦在其中,似當一體抄啓,而當初下敎時,不爲擧行,何以爲之?敢啓。傳曰,依啓。未結末者少,爲先抄啓,可也。傳于柳慶昌曰,大臣·備局堂上引見。
引見入侍,領議政李敬輿,刑曹判書李時昉,海恩君尹履之,兵曹參判金南重,漢城右尹李浣一行缺上曰,旱災滋甚,數日之雨,似不浹洽矣。敬輿曰,旱災如此,而連日小雨,是亦幸也。上曰,卿之所患,今已快差耶?敬輿曰,五六日前,有寒戰之症矣。數日來始爲差愈,而脚上灸瘡破潰,不能行步矣。國事如此,而右相亦在呈告中,故不敢不出。臣與右相,自少相知,而不曾爲同僚矣。近見其行高識遠,每以不能致澤君民爲憂,其處心如此,則何事不做?頃者疊遭喪患,而近又累日勞動,故以病呈告矣。今則病勢,亦爲向差云,自上敦勸,則想必出仕矣。上曰,誠然矣。敬輿曰,先王朝實錄,史官日記俱存,當依此修正,而宣祖朝實錄,則存者無幾,有同架空,而鑑虛莫知所爲,誠爲可慮,今番宣祖朝實錄,當竝擧而修整乎?自古大行王實錄,例爲先修,而今則宣祖朝實錄,似當一時修正,故敢此仰稟。上曰,若宣祖朝實錄,皆盡散失,則不可不及時修整,如或猶有存者,則先王朝實錄,先爲修整,可也。敬輿曰,考見宣祖朝實錄之有無幾何,然後稟定,何如?上曰,依爲之。敬輿曰,嗣服之初,招延山林之士,甚盛德事也。近日則退在鄕曲,皆無職名,有似乎不承權輿,宋時烈·宋浚吉之名,不出於彼人之口,宜更召致,置諸朝廷,則朝廷之上,有所忌憚,而不無矜式之效矣。上曰,依爲之。敬輿曰,常平廳,專爲救民而設,今者未盡收合,而需用浩煩,勢有所未及周遍,至於戶曹經費,雖已垂盡,而米則頗裕餘儲云。宜使京外之民,均蒙惠澤,市民落本之數,令該曹與本廳相議,量宜題給,何如?上曰,相議爲之,可也。李時昉曰,臣爲遠接使時,聞朴士明事,而未知其由,至龍川始聞之,則士明四五字缺語國陰事,而以朴明榏同聽一行餘缺刑曹堂上,卽欲啓稟,而啓覆三四字缺不敢容易處置矣。上問敬輿曰,此言如何?對曰,臣不見元公事,而聞時昉之言,則與對敵投印信者異矣。似當參商情法而處之。上曰,然則,雖在啓覈中,放送,可也。敬輿曰,頃日客使留館,輦轂之下,人心聳然,而過今番勅行,多般除弊,以此粗安矣。臣識見素不如人,而又有身病,請遞臣職。上曰,予仰成於卿,須勿爲辭,顧念國事,可也。敬輿曰,君臣之間,所當有懷必達,而臣亦不敢自謂知無不言。上曰,使在下者,不得盡其言,乃寡昧之所致也。若盡言而不能用,則責亦有歸,須勿以爲然。敬輿曰,自古君臣,誠意交孚,沕合無間,然後可以有爲,上下否障,則必不相容,以近日天道觀之,天道有亢陽之候,地道有上升之理,群下雲霓之望,方劇矣。天道·君道一也。近或有進言之人,而上之聽言,似不如古昔帝王之風矣。臣短箚中,好惡去一己之私云者,實爲是也。上曰,近久不見卿,今始〈聞〉其所不聞,豈無悔改之端乎?幸莫甚焉。敬輿曰,洪茂績·李應蓍·沈,與臣同時被罰,臣則猥蒙天恩,而此人等,獨不蒙恩宥,臣實恥之。臣素與茂績相親,雖非學問養德之人,氣質素剛,故以布衣抗章,扶植倫紀。且知無不言,乃其所蓄,故先王寵擢用之,而以一時言無倫次,至被重罰,豈不可冤哉?應蓍,臣雖不知,而彼豈知宮禁之事乎?其腸則斷無他矣。此人等,忘身進言,豈有其身之利哉?中人以上,顧名節者,亦難得矣。人臣雖以沽直好名而進言,使人君採聽其言,則亦有補矣。蓋名之一字,亦不可不顧,以人君言之,則唐太宗,好名之君也。而能致貞觀之治四五字缺豈有不徇名之人乎?上曰,一行餘缺上曰,朝廷朋黨,非一朝一夕之故,而近來尤甚,朝廷正然後四方正,何以則抑朋黨而正朝廷耶?敬輿曰,以朝廷言之,則用舍必以色目,以館學言之,則相親有若楚·越,豈有如今日之甚者乎?自上必觀其言論才行過人者而用之,不問其色目,可也。上曰,爲君上者,豈有偏係而用人乎?蓋黨論始於宣祖朝,其時宗室,亦有偏論,世之漸降,至昏朝尤甚,近日朝著之分裂,不待筵臣之言而知之矣。予常丙夜不寐,惟是之憂,而各司爲黨,蹤跡難見,雖欲辨之,端倪莫知,惟在大臣抑而鎭之耳。敬輿曰,近以從祀事,黨論愈激,蓋李珥·成渾,窮經讀書之人也。名公鉅卿,多出其門下,今之尊尙之人,皆欲從祀,臣之愚見,不知其非矣,而排擯之人,詬罵慢辱,無所不至,豈不過哉?又聞嶺儒之互相攻擊,近似太甚云矣。上曰,從祀非謂必不可爲,而配享孔子廟庭,此非細事也。乃欲以力勝,期於必成,互相排擊,此則非矣。從祀豈可以脅制而爲也?敬輿曰,是豈欲脅制而然也?今之論議,豈無偏係之言,而其中亦有公正之論,擇而用之,則朋黨自祛矣。近以兪棨之事言之,其中或不無偏黨,而亦有非黨而救之者,此則公正之言也。上曰,沈大孚以闒茸之人,終無救之者乎?洪處尹曰,豈爲是也?但以事同而兪棨之罪目似重,故先擧兪棨之名耳。上曰,豈以擧名之先後而云然也?處尹曰,嶺儒之互相排擊,非矣。頃日嶺儒申碩亨之疏,自上有嚴批,故在下之人,莫不沮喪,自上鑑空衡平,定其是非,三四字缺可論其偏黨哉?自上明其好惡,則一行餘缺上曰,校理洪處尹,言雖有黨論,而無害於國事,殊極驚駭,特爲推考事。答禮曹參議李時楷疏曰,省疏具悉。爾其勿辭察職。
答兵曹判書李時白箚曰,省箚具悉。卿其勿辭,從速出仕。
答領敦寧府事金尙憲疏曰,省疏具悉。卿之疾病,尙今未瘳,予甚慮念。祿俸事,已有先朝舊典,卿宜安心領受,兼帶亦爲勿辭。
持平鄭始成,獻納李正英,正言柳道三啓曰,臣等將金自點之罪狀,合啓諫請,實出於一國公共之論,而聖批一向堅執,有若無罪者然,臣等竊未曉聖意之所在也。自點實有難逭罔赦之負犯,雖至流竄,亦云末減,豈可使偃息於近京之地,無所懲懼而益稔其惡也哉?國言之藉藉,輿情之憤激,至於今日而益甚,決不可付處而止,請金自點快賜乾斷,亟命絶島安置,以洩神人之憤。答曰,不允。
晝講入侍,特進官金光煜,同知事林墰,參贊官趙壽益,侍讀官洪處尹,檢討官張次周,假注書李聖時,記事官申混·趙嗣基。上讀前受一遍訖。講書傳舜典,自肇十有二州,止以爲平也。處尹曰,衆以典刑此一段,足以見聖人權刑之重也。五者,刑之重,故以流爲宥也。宥者,乃五刑之所以末減也。次周曰,刑者,補治之具也。聖人如欲欽恤,而各當其理,則必以明爲主,可也。光煜曰,講官,以明上達者,是也。以明燭之,以德化之,則刑政修矣。上曰,呂刑五等之罰,何也?處尹曰,穆王末年,民窮財竭,故制爲贖法,蓋五刑皆有贖矣。光煜曰,今見舜典,用刑之法,聖人恤刑,詳愼如此,後世人君,所當爲法。以近日之事言之,則或以微細之事,至於全家徙邊,祖宗朝則爲實邊地,犯死罪者,減死照律徙邊矣。癸亥以後,欲祛科擧行私之弊,代射者,論以全家之律,至今行之,人皆以爲過重,考諸法典,則文科用情者,徒三年,武科用情者,水軍充定矣。故相臣李聖求,爲全南監司時,外方武科初試,代射現捉者八十餘人,狀啓徙邊,其時延平府院君李貴,以爲不可,一依法典,水軍充定事,論理覆啓,蒙允矣。厥後其法不行,至今人皆嗟惜,外議或以爲,先朝初設事目,不可輕改,臣意以爲,祖宗朝水軍充定之法,旣已改易,則今又復古,有何未安?惟在於叶人心而改絃得道而已。以兩班充定水軍,世傳其任,雖曰極苦,與其父母妻子,安居本土,比諸徙邊者,則差勝矣。一行缺上曰,前見諸人上疏中,多言科擧用情之事,此事誠然乎?趙壽益曰,外方科擧,尤甚不嚴,故頗有人言矣。上曰,非但外方,京中亦必有如此之弊矣。林墰曰,士習澆薄,故或有如此之言,而科擧乃國家莫重之事,不可不嚴明禁斷,臣曾忝禮曹時,見金集則曰,赴監試士子,多有受皮封者,此事不可不痛禁云矣。上曰,所謂受皮封者,何也?墰曰,所謂士子,先受皮封外,謹封二字於當入試官之人,使試官,知其爲某而取之也。倘刻謹封二字,如印信樣,使四館,臨時踏於名紙皮封而給之,則或可以防此患矣。上曰,凡事隨事變通爲當,令該曹臨時擧行,可也。壽益曰,外方試官,不可不極擇送之矣。且京中則前日別無循私之說,而數年以來,亦有人言,或士習不如前日而然耶?未知其故矣。上曰,應辦官出入,何以爲之?僉曰,應辦官則在外,故無出入之事矣。上曰,試官得見分撥乎?僉曰,見之矣。上曰,言于該曹,凡事各別申飭擧行,可也。上曰,人才豈可見於數行文字乎?但是士大夫出身階梯,不可廢耳。以上燼餘
備邊司啓曰,初三日引見時,臣李敬輿榻前所啓,兩西·畿甸,已施別恩,而松都·京中市民,獨未蒙均施之澤,似當參酌,一體施行,故臣欲以常平廳所儲,量宜題給,以慰兩都人心,方與諸堂上相議,未及稟定矣。戶曹請以常平廳所儲,償市民落本過半之數,臣意該曹所儲,固已罄竭,而至於米穀則稍優云,該曹捐出數千斛米,以爲落本之價,而本廳以數十同木,分給市民,使與兩西·畿民,共被惠澤事仰達,則與戶曹相議爲之,可也事,傳敎矣。臣與戶曹判書李基祚,從容商確,則與臣愚見相左,以爲市民落本,不可不報,而無端白給,似爲過當云。此眞識時務之說,臣謬守本末先後之訓,不量事勢,輕易陳達,旣知難便,何敢固守己見?第常平廳粗爲料理,未及鳩集,而酬應之數,已且不貲,今若又出落本三分之二,則難繼之患,亦甚可慮。令常平廳·戶曹,分半題給,似當,僉意皆然,敢啓。傳曰,知道。
李䅘,以司饔院官員,以都提調意啓曰,頃日本院木綿·十同,移送常平廳,以補民役事啓下,提調開坐,出庫一一封標,輸納該廳,而見退者數十疋,其中若干木綿,則本廳色吏庫子等,不有事目,申飭之意,稱以升麤尺短,告于色郞,竝爲退却,所謂色郞,徒信下輩操縱之言,矇然不察,封標還給,督使改納,本院詳審封署,量度長短,則皆准三十五尺之法,升品亦不下五升之布,而同是國事,旣已退黜,毋論優劣,似當變通,而莫重啓下公事,決不可擅便,事勢狼狽,不獲已更以依法例,木綿充數輸送之意,惶恐敢啓。傳曰,知道。當該郞廳推考。
柳慶昌,以常平廳言啓曰,備局當初啓辭中,湖西海邑生魚之定,與畿邑無異,量減民役之應納於各司者,使常平廳以其應納之數,償之該曹矣。取考戶曹生魚分定記,則湖西沿海二十二官所定生魚,四千七百尾,而臨急猝辦,一尾之價,多至六七斗,猶且難得,至給倍價者居多云。若從各官所納之數而定價,則雖累千餘石,未准其直,本廳近以各項需用之物,以米計之,已至萬有餘石,前日留儲之數,盡用無餘,外方新分定米布,亦未及上來,前頭或有不時緊急之用,將無以拮据,誠極渴悶。今此湖西生魚之價,十分參酌,以一尾米三斗計之,九百四十石也。二行缺來辛卯條其人,以本廳米給私主人,以爲備納之地,而特減其數於海邑民結,則京外事勢,俱涉便宜。以此意,工曹及洪淸監司處,分付,何如?傳曰,其間或不無不便之弊,詳察民情,處之可也。
李䅘,以宗簿寺官員言啓曰,社稷署參奉李后白,呈狀于本寺曰,西江居花原守,持大杖雜於常漢中,毆打隣人。適於其時,行過其前,花原守稱以犯馬,親自曳下,蹴踏亂打,衣冠之人,如是毆辱,花原守,依法治罪云。卽招問花原守奴子,則曰,上典毆打隣人於路傍之際,有一兩班,適過其處,其牽馬奴,因避人揮鞭,及於上典,故上典親自曳下,執衣蹴打云。以此漢所供觀之,李后白之逢打於花原守,實爲明白,設令后白之奴鞭,果及於花原守,而常漢輩路傍鬪鬨之際,安知花原守之在於其中乎?其親自曳髮,蹴打士夫之狀,極爲悖戾,花原守孝誠,請先罷後推,李后白亦不無禁斷其奴之失,竝推考,何如?傳曰,依啓。
禮曹參議李時楷上疏,伏以,臣才迂計拙,昏昧識淺,逢際昌辰,歷剔華貫,涯分已踰,更有何求?加以性懶交遊,意厭紛鬧,不惟臣之過從絶罕,自致人之參訪益稀,立朝二十餘年,經歷千百世變,喪亂憂患之餘,疾病侵尋,銳氣榮慕,殆盡消磨,菁華日耗,顔髮種種,呼牛呼馬,任人去來,坎止流行,聽天所命,倘來之物,尤無纖芥於胸中。是臣之不愧不怍,可以對人言者。不料頃者,名掛彈文,有若出入朱門,植黨營利者之爲也。朋黨之目,聒耳敝舌,爲世痼疾,臣常病之,近來浮薄之說,不知創出何人,而競相標榜,越一世而噂沓,遂至瞀亂黑白,混稱苗莠,朝著之間,吁亦不幸之,甚也。彼翹奕山野,炳譽新服,慨世道而裁淸論者,焉得不駭聽而驚心哉?幸賴聖明寬容,不賜流竄之典,置諸罷散之地,臣之戴恩含感,固已多矣。臣之息女,卽元斗杓之子婦也。姻婭相親,自古而然,相避之法,載在國典,苟非親切,法不如是,交相往來,人之常情,執此歸咎,斷爲罪案,則一行缺臣於曩者,習見數三先輩,固是一時名流,勳參盟府,身處衡軸,薦紳之士,來往無間,當時淸議,比今猶恢,而未曾聞勳臣臭味之說,何獨於今,指點臣家,謂之相切而評其過乎?竊恨微臣,持身無狀,與世齟齬,圭玷未磨,玉蠅靡滌,永甘廢蟄,絶意鵷鷺,不意夢寐之外,猥荷天地之私,沛恩均覃,新命謬加,隕越驚惶,罔知攸措。南宮佐貳,職贊宗伯,聞絃弓之彈,寧不悸心,山林論議,爲世所重,白簡森森,凜如昨晨,臣豈敢冒恥忍恧,强顔出肅乎?伏願天地父母,俯察孤危之蹤,特許鐫免,以安愚分,不勝幸甚。
左承旨李䅘上疏,伏以,無狀如臣,久忝邇列,人微職重,理宜災生,去月二十七日,坐院席上,猝得昏眩嘔吐之病,彌日不止,一向轉劇,以至數日,不得供仕,辭單見却,召牌遽臨,驚惶悶蹙,扶曳趨命,雖緣情勢所使,逋慢之罪,旣已多矣。因竊伏念,政院之官,兼察闕內之司,只內局·尙方與監膳之任,而以院長兼帶二司者居多焉。以下承旨則不過兼帶一司而已。臣待罪本院之後,卽忝尙方提調之任,固知冒剩不稱,而旣非要務,又是循例,故仍爲虛事矣。不意兹者,司饔提調之命,又出於常格之外,此實曾前絶無之異數,而揆諸體例,決不敢承當,不得不仰瀆焉。伏乞聖明,俯察危懇,還收謬恩,以安愚分,不勝幸甚。答曰,省疏具悉。爾其勿辭察職。
夕講入侍,特進官李時昉,同知事林墰,參贊官柳慶昌,侍讀官洪處尹,檢討官張次周,假注書李聖時,記事官申混·趙嗣基。上讀前受一遍訖。講大學衍義,自元和十四年,止學術之差。次周曰,憲宗本明斷之君,而平淮·蔡之後,心漸驕泰,故至於如此,韓愈之言,非不忠讜,而幾不免極刑,愈在潮州,上陳情表,四五字缺意敍用,而皇甫鎛等,沮而抑之,一行餘缺處尹曰,原道一篇,先儒論之,詳矣。二三字缺不知原頭處,以其時觀之,則如韓愈者寡矣。墰曰,漢以後,道德之學,韓愈始言之矣。慶昌曰,夕講時,前講衍義畢矣,何以爲之?敢稟。上曰,自前,此卷不講矣。
同副承旨申冕上疏,伏以,臣之情勢,自有萬萬不可冒出之事,瀝血封章,敢乞遞免,而逋慢不誅,溫批乃降,臣非木石,寧不感隕?第臣稟賦虛薄,自少善病,前冬寒烈,近歲所罕,酷被風中,幾至死域,鍼藥以時,獲占生道,而面浮腹脹,左邊不收之症,漸至沈痼,殆不能自運,召牌之臨,不敢退在,僅僅扶曳,來伏闕下,而臣之病狀,實難供仕。伏願天地父母,俯察情勢·病勢,亟許遞改,以便公私,不勝幸甚。啓下吏曹。吏曹啓目粘連起廢收用,出於異數,如其所患,不至大段,則別無不可冒出之事,近臣進退,該曹不敢擅便,伏惟上裁。啓依回啓施行。
領敦寧府事金尙憲上疏,伏以,臣百疾沈痼,四支不遂,目不能視,耳不能聞,口不能言,食不知味,四五字缺昏昏如醉,長委枕席,一行餘缺本職領敦寧府事,及兼帶社稷司譯院都提調,竝命改差,以便公私,不勝幸甚。且臣伏聞聖敎,以臣久廢在鄕之故,除出田稅,月給祿俸,臣誠惶恐感激之至,卽今旱災太甚,田野之民,盡在飢荒,朝夕遑遑,國家尙難賑救,如臣無狀,世沐恩波,無補涓埃,退安田廬,受賜已多,況敢以丘壑之命,苟竊縣官之粟,以重其罪戾乎?伏乞聖明,察臣至情,亟收成命,臣謹昧死以聞。
兵曹判書李時白箚子,伏以,臣曾將老病與情勢之狼狽,瀝血籲呼,特許遞免,感仰天地之生成,自幸二字缺之有所,西銓重任,旋授此時,一行餘缺不擇燥濕,圖報國恩之萬一,是臣之素所蓄積,而絲毫無補,只速罪戾,臣所自取,更誰尤哉?況臣宿患癃病,又入難醫之境,而精神筋力,已盡消亡,臣雖欲感含天寵陳力就列,其可得乎?伏願聖明,憐臣老病,察臣情勢,亟命竝遞臣所帶職名,以便公私,不勝幸甚。
上在昌德宮。停常參,只朝·晝·夕講。
自辰時至申時,日暈。酉時,日有重暈。
政院啓曰,明日常參·經筵,取稟。傳曰,只晝講。
吏曹啓曰,臺諫有闕,政事,取稟。傳曰,明日爲之。
右議政趙翼六度呈辭。傳曰,遣承旨敦諭。
慶尙監司書目,尙州牧使金宗一,被彈歸家,還任無期,罷黜事。啓。傳曰,尙州牧使金宗一,勿爲罷黜,推考傳旨,亦爲還收。又書目,執義金應祖上疏上送事。啓。傳曰,遞差。
全南監司書目,病重陳情辭職事。啓。傳曰,卿其勿辭,調理察職事,回諭。又書目,昌平呈,以大提學鄭弘溟上疏上送事。啓。
京畿監司書目,振威呈,以說書南龍翼病重,上去不得事。啓。傳曰,遞差。
持平李性恒啓曰,尙州牧使金宗一,冒法後娶之事,旣發於僚席,臣亦同參論啓矣。卽伏見推考傳旨,亦爲還收之敎,臣之論人失實之失,著矣,不可一刻苟冒,請命遞斥臣職。答曰,勿辭。
掌令任義伯啓曰,螻蟻微臣,百無一取。且蒙鴻造,忝竊匪據,一味惶蹙,措躬無地,惟當奔走供職,以圖涓埃之報,而第臣有應避之嫌,前執義李弘淵,卽臣同生同壻,在法當避,決難一刻苟冒,而臣適患暑癨,未卽出謝,今始來避,尤增悚惕,請命遞斥臣職。答曰,勿辭。
政院啓曰,掌令任義伯,持平李性恒,再啓煩瀆,退待物論矣。傳曰,知道。
申冕啓曰,臣承命往諭于右議政趙翼處,則以爲,臣沈彌之症,出於積傷之餘,累日調治,少無差復之效,終日委頓,不堪悶苦,呈告乞免,已至累日,一向惶悚,無地自容。不意天眷罔極,聖批懇惻,至又遣承旨,下諭丁寧,臣無任戰慄感激之至,不知所達云矣。傳曰,知道。以上朝報
李䅘,以禮曹言啓曰,今因慶尙監司狀啓,公都會考講·製述一體復設事,覆啓。缺
申冕,以弘文館言啓曰,一行缺朝講罷出之後,猝患暑癨,吐瀉無數,昏倒三字缺不能運身,應敎金弘郁,牌招肅拜,推移入直,何如?傳曰,允。
朝講時,上曰,常平廳各項需用之數,已至萬餘石云。外方米布上來之後,則可以充備厥數耶?本廳非可一施旋罷,而若是則將何以善其終乎?墰曰,今年則初頭,故如是多用耳。日後則何至每每如此乎?又曰,如以二萬石,分給於京畿各邑,則一年費耗,將至二千石,以逐年費耗,除用於四站,則必無年年請價之弊矣。敬輿曰,第還上過多,則本邑之民難堪云。遾曰,如廣州·江華·金浦·通津等元穀素多之處,則不爲添給,只元穀數少之邑添給,除用其耗於站役,廣州等邑則除給前在元穀之耗,俾補民役則似爲便當。上曰,此等事,退去相議爲之,可也。遾曰,近日自上日三開筵,此實美事,近密之臣,尤宜將順其美,而但暑熱如此,自上方在諒闇之中,恐不無所傷,大臣亦爲慮矣。凡學問上工夫,在精不在多,卽今初伏尙遠,一日一番開筵,專以沈潛溫繹爲務,何如?上曰,予素多疾病,冬日凝寒則勢不可頻數開筵,欲於此時爲之矣。出朝報
以禮曹堂上,答對馬島主,遣藤倭賀禮書草,傳于李䅘曰,特垂嘉尙,感其禮儀等語,似爲過重,斟酌改下,可也。
政院啓曰,今日朝講時,臣以善治褒賞不治贓汚守令·邊將,分秩抄啓時,無賞無罰者,竝爲書入與否,取稟。則答曰,無賞無罰之類,不書,可也。領相問於臣曰,然則罷職之類,何以爲之?臣意以爲,無賞無罰者,旣不入於抄啓之中,則御史罷黜者及拿囚而只削罷放送者,雖各有所犯,與罪係贓汚,或受刑或流配者有別,故以似當不抄,率爾答之,而莫重守令邊將,辨別贓否之擧,不可不十分詳審,故敢此申稟。傳曰,罷黜之類,亦爲抄啓。出朝報
李䅘,以承文院官員言啓曰,藤倭之來,非爲致賀也。其意似有所在,更觀接慰官馳啓後,斟酌措辭答書,可也事,傳敎矣。卽接東萊府使狀啓,今番藤差之來,名雖致賀,其意果有所在矣。因該曹回啓回答,則依例先送事,旣已蒙允,前日撰出答書措語,亦涉無妨,還爲入啓之意,敢啓。傳曰,知道。
朝講時,領議政李敬輿榻前所啓,西路及京畿,則雖不能周足,旣蒙軫恤之澤矣。三南之於國家,如水之本源,宜濬其源,以澤下流,而反復思惟,未得善策。臣前見三南任事之臣,每欲衒能,別備軍器,而舊軍器全不修補,故漸爲無用之物,停罷今年月課,以補民之萬一,舊軍器修補事,申明擧行,何如?上曰,舊軍器修補者,比新造者,尤加賞格,可也。今年勅行,諸道之民,同受其弊,宜一體軫恤,而不知所以爲計,除此月課,猶得以蒙惠耶?對曰,豈不然哉?上曰,卿言是矣。依爲之。都承旨朴遾曰,上年月課則因戰船甲冑打造之役,已爲蠲減,未知今年則亦減乎否?特進官林墰曰,今年月課則在前已多引減,若通融計數,以後年月課除給,何如?上曰,此則相議爲之,可也。遾曰,凡舊軍器,不爲修補,別備新軍器,報兵使狀啓會錄者,其意專在於希冀恩賞,若永絶論賞之路,則此習可革而舊軍器自然修補矣。上曰,此亦不然。雖不爲新備,其果能修補舊軍器乎?遾曰,兵使·巡察使·巡按御史,時時巡閱舊軍器,一新修補者,及全不修補者,嚴明賞罰,則舊軍器,皆必盡心修補矣。燼餘
政院啓曰,曾於筵中,有御史回還後,善治褒賞,不治贓汚守令抄啓之命,厥後本院,以禁府査覈,定其罪名後,書啓之意仰稟,則自上更待結末後抄啓爲敎,而禁府被囚守令,尙有時未結末者,當待畢査,分類書入矣。但御史書啓邊將賢否,亦在其中,似當一體抄啓,而當初下敎時,不爲擧論,何以爲之?敢啓。傳曰,未結末者少,爲先抄啓,可也。
以武臣兼宣傳官李濂照律公事,傳曰,此律是耶?政院律官處,問啓事,傳敎矣。問于本院律官,則大明律衝突儀仗條云,凡奉駕行處,除近侍及宿衛護駕官軍外,其餘軍民,竝須回避,衝入儀仗內者絞,若在郊野之外,一時不能回避者,聽俯伏以待,其文武百官,非奉宣喚,無故輒入儀仗內者,杖一百,典仗護衛官軍故縱者,與犯人同罪,不覺者,減三等云。律文如此,照律,果非當律,還出給,使之改照律以入之意,敢啓。傳曰,知道。
又啓曰,傳敎矣。凡論人之罪,有公有私。所謂公者,無情而誤犯者也。所謂私者,有情而故犯者也。王者用律,必厚無情而分其公私,然後被罪者無辭,其不可以公爲私,以私爲公,明矣。今此李濂之所犯,不過新進鄕人,無知妄作之罪也。徒知失班之爲重,而不知橫過之爲罪,原其本情,則公也非私也。若以有情而論之,則其罪雖至於斬絞而猶輕,若以無情而論之,則其律不過杖徒而止耳。考諸大明律衝突儀仗條,凡奉駕行處,除近侍及護駕官軍外,其餘軍民,衝入儀仗內者絞。且文武百官,非宣喚,無故輒入儀仗內者,杖一百云。李濂旣是護駕,官軍則與他軍民衝入者有異,論以絞律,果爲太重。若以文武百官,無故輒入儀仗內者,杖一百論之,則其律似輕,故臣等反復商議,以誤毁制書條,杖九十徒二年半,比而斷之。蓋就其輕重之間,參酌公私而照律以啓者也。今承還出給改照之敎,臣等不勝惶恐之至。有司執法而已,原其情而定罪之外,更無可當之律,何以爲之乎?敢啓。傳曰,所關非細,似難輕論,而原情之道,亦不可不用,依前照律,施行。
引見時,刑曹判書李時昉所啓,臣爲遠接使時,聞朴士明事,而未知其由,至龍川始聞之,則士明與文大昆,語國陰事,而朴得榏同聽,發覺之故,士明之子,謀害得榏,乘夜逃走之際,投棄印信,往赴兵營,以此論罪,方係獄中矣。臣詳知首末,而今又適叨刑曹堂上,故實欲啓稟矣。上問領相曰,此言如何?對曰,臣不見元公事,而聞時昉之言,則對敵投印信者異矣。似當參商情法處之。上曰,然則雖在啓覆中,放送,可也。
晝講時,特進官金光煜榻前所啓,今見舜典用刑之法,聖人恤刑詳愼如此,後世人君,所當爲法,以近日之事言之,則或以微細之事,至於全家徙邊,祖宗朝則爲實邊地,犯死罪者,減死照律,徙邊矣。癸亥,以欲祛科擧行私之弊。凡代射者,論以全家之律,至今行之,人皆以爲過重。考諸法典,則文科用情者,徒三年,武科用情者,水軍充定矣。故相臣李聖求,爲全羅監司時,外方武科初試,代射現捉者八十餘人,狀啓徙邊。其時延平府院君李貴,執以爲不可,一依法典,水軍充定事,論理覆啓,蒙允矣。厥後其法不行,至今人皆歎惜,外議或以爲,先朝永設事目,不可輕改。臣意以爲,祖宗朝水軍充定之法,旣已改易,則今又復古,有何未安?惟在於叶人心而改絃得道而已。以兩班充定水軍,世傳其任,雖曰極苦,與其父母妻子,安居本土,比諸徙邊者則差勝矣。上曰,此後如有此等罪人,則臨時議處,可也。以上出禁府謄錄
朝講入侍,領議政李敬輿,同知事林墰,特進官金南重,參贊官朴遾,特進官李浣,大司諫閔應亨,持平李性恒,侍讀官洪處尹,檢討官張次周,假注書李聖時,記事官申混·趙嗣基。上讀前受一遍訖。講舜典,自流共工于幽州,止何所據也。處尹曰,上言衆以典刑,用刑之道也。此言用刑之事也。四凶各當其罪,故天下服其用刑之當也。程子所謂聖人之心,本無怒也。聖人豈無七情之怒?但可怒在彼,己何與也?敬輿曰,讀書之法,何處不可,一行餘缺道請刑而不敢分釋,禁府之官,必得四字缺情法相參,可也。共工等,初皆得列於都兪吁咈之席,罪不彰著,故至舜始罪之,罪惡未著而罪之,則人必稱冤,人皆稱冤,則不可謂用刑之當也。上曰,何後世法網之密耶?此非宋太宗之言乎?敬輿曰,聖人刑賞,猶鑑之明,猶衡之平,雖不至於此地位,心之裁制,不可不愼也。臣曾爲故完平府院君幕官,完平常戒新進曰,雖有可怒之事,必平心靜思,可也。吾常用工於此,不以喜怒形諸色,可見工夫出處。朴遾曰,完平爲平安監司時,民有稱冤者,雖至强辨,一不可之後則終不聽辨,不以疾言遽色,施於民,曰,不可以私喜怒施於人,可見其工夫異於他人。上曰,然。古人言學問則可以變化氣質,學問之功,豈曰少哉?敬輿曰,人每以學問爲迂遠而不爲,誠爲可歎,喪亂之後,國家多事,不遑勸課,士夫無所拘檢,伏願聖上,以講學爲先,則可以有補於君德矣。上曰,人之患,在於立志不固,而人主一心,攻之者衆,尤宜着念也。敬輿曰,先儒云,怒在四凶,舜何與焉?殿下常以朋黨爲慮,臣恐思之過則反或爲害,寧彰罪其護黨之人,而勿爲留念焉。應亨曰,舜之於四凶,義理之怒也。如或有忿懥之怒,則失中矣。人非堯·舜,何得每事盡善?人主亦豈無失中之時乎?但下有三司,繩愆糾謬,則無失中之事矣。敬輿曰,承旨不可不別擇,三司則爭於已著之後,而承旨則王言一下,卽爲稟旨,爭於未發之前,故古者極擇承旨矣。上曰,然。
府·院合啓,金自點事。上曰,不允。玉堂啓曰,兩司,以金自點事,合啓陳請,而自上堅執,竊未曉聖意之所在也。請快賜乾斷。上曰,不允。處尹曰,朝講書傳,則晝·夕講,何書進講乎?上曰,以大學衍義進講。
執義金應祖上疏,二行缺顧臣至愚至拙,極陋極劣,雖復虀粉其身,無所補益毫毛,則無寧奉身而退,讓與賢能,以此爲報補涓埃之地乎?天地鬼神,臨之在上,質之在傍,臣如飾言,必將誅殛之矣。況臣一生盲廢之狀,非但擧國所知,竊意聖明,亦或洞燭於春宮侍講之時矣。又於本月初,忽然左目,赤膜遮睛,問于諸醫,則皆以爲,全盲之兆。臣於客次,無以爲鍼藥,不得已於國祥之日,一慟哭班,永辭殿陛,臣之情事,其亦戚矣。第以臣華銜雖遞,散秩猶在,而不得受由,徑先下鄕,罪當萬死。不意玆者,新命遽下,驚惶震越,不知死所。竊念臣之此病,非一朝一夕之故,今焉重發於數十年痼廢之後,而道路而添傷,炎暑而觸冒,遂致增劇,努肉熾張,赤如潑血,痛勢彌苦,其勢必將永爲天地間一棄物,臣無望重入脩門,復見天日,寧不悲哉?行不俟駕,其道無由,只自北望流涕而已。伏願聖慈,特下明旨,先遞臣新授職名,仍正臣帶職徑歸之罪,以爲群下之戒,不勝幸甚。以上燼餘
六月初四日晝講,知事李基祚,特進官鄭良弼,參贊官李一相,侍讀官洪處尹,檢討官張次周,假注書尹先哲,記事官申混·趙嗣基。處尹進講大學衍義,自齊宣,止終不悟也。音一遍,至鈞字。上曰,此字以本音讀之耶?處尹曰,雖除金字邊,亦匀字也。音相近,故自外相議,以匀讀之也。且曰,然則以斤讀之耶?上曰,然。處尹曰,王道者,天下之正道也。霸道者,天下之詭道也。爲國之道,當以正道爲務,而不以詭道爲則也。良弼曰,因其所事,語其善端,則言易入而人易曉,故孟子陳以羊易牛之說,欲使齊王開發善端也。次周曰,行王道之要,澤民爲主,故先言澤民,以爲王者之政也。良弼曰,仲尼之言曰,微管仲,吾其被髮左衽者,所以斥絶伯道也。處尹曰,晝講之規,以朝者進講之冊,二三字缺晝講,故今日晝講,雖更以大學衍義進講,以下缺夕講入侍,知事李基祚,特進官尹順之,參贊官申冕,侍讀官洪處尹,檢討官張次周,假注書李聖時,記事官申混·趙嗣基。上讀前受一遍訖,講大學衍義,自公孫丑問,止五伯之下者。處尹曰,此所以深攻伯道之言也。管仲·子路,所尙異矣,而孟子以是言之,聖賢之貴王賤伯,可知矣。範我馳驅一段,聖人之言,以爲寧爲獲禽耳。不可不範我馳驅也。上曰,晏子固無功烈之足言,而孟子何以稱之耶?處尹曰,晏子得專齊政三十年隣國之所憚,故當世稀之,見其一狐裘三十年,豚肩不掩豆等事,則其有行撿,亦可知矣。非如申·韓之類也。
上在昌德宮。停常參,只晝講。
自昧爽至卯時,有霧氣。自辰時至未時,日暈。
持平鄭始成啓曰,尙州牧使金宗一後娶之說,非但傳播於搢紳間,南來之言,亦且明白,則士夫婚娶,似非暗昧難明之事,故臣聞言駭異,不能含默而論啓矣。今見慶尙監司狀啓,不爲後娶云。則此無非臣率易輕發之致,風聞失實之罪,在所難免,而昨緣日暮,且以身病,今始來避,所失尤大,不可一刻仍冒,請命遞斥臣職。答曰,勿辭。
大司憲李厚源啓曰,掌令任義伯,持平李性恒·鄭始成,竝引嫌而退,兼臺相避,雖涉文具,前例已成,勢難仍在,臺諫論事,許以風聞,有聞卽論,未爲不可,而事旣失實,不可居職,請掌令任義伯,持平李性恒·鄭始成,竝命遞差。答曰,依啓。
政院啓曰,今此守令·邊將,善治蒙賞,不治被罪者,分秩抄啓之時,若於頭辭,只稱某秩,而列書其名,則涉於泛然,各其名下,其治績·罪目,似當竝錄,以備睿覽矣。第其善治蒙賞者,則自有該曹回啓,不治被罪者,亦有禁府問目,而文字簡約,至於罷削之類,如欲刪其繁文,只拈出罪目大綱而書之,則文字浩汗,似不便於覽閱,未知,何以爲之?累度煩瀆,非不知未安,而事係重大,不得不申稟。傳曰,依歲抄例,書啓。
禮曹啓目,粘連慶尙監司狀啓云云。凡儒士勸課,各有其方,講學·製述,不可偏廢,各道小學考講,旣爲設行,則公都會製試,亦可復設,而近來連値凶歉,慮有弊端,停止爲白有如乎?今此狀啓內辭意,實出於誘掖勸奬之道,況當聖明右文興化之時,不可以些少弊端,辜負多士之至願。取考曹上全南道戊子年陞補榜目,則製述入格五人,小學考講入格五人,而嶺南,旣以此據例狀啓,則朝家似難防塞。且考大典勸奬條,諸道或講經或製述優等者,慶尙·全羅·忠淸各五人,其餘道各三人啓聞,直赴生員,或進士覆試事載錄,依法典一體擧行。開城府·江華府,俱是留守衙門,凡其節目,少無異同,開城府則每年陞補三人,製抄啓聞,江華府則不爲設行,本府儒生等,前日累次呈文狀啓,而其時該掌,防塞不許,士子極其稱冤之狀,委屬不均,而況於保障之地,尤當勸奬各藝,以慰士心,依開城府例,一體施行,宜當,伏惟上裁。啓依回啓施行。又啓目,今因慶尙監司狀啓,各道公都會考講·製述一體復設事,覆啓蒙允矣。外方旣已設行,則京中似不可獨爲廢閣,依舊例一樣擧行,製述試官三員,令該曹極擇差出,何如?傳曰,允。朝報
晝講入侍,知事李厚源,特進官許啓,參贊官朴慶昌,侍讀官金弘郁,檢討官洪處大,假注書李聖時,史官申混·趙嗣基。上讀前受一遍訖。講舜典,自詢于四岳,止以繪事也。弘郁曰,舜之初政,開廣聰明,導達視聽,旣曰食哉惟時,又曰播時百穀,聖人之重民事,可見也。厚源曰,豈惟初政?終始如一,是乃日新也。人君,必以人之視聽,爲我之視聽,可也。且所謂而難壬人云者,必拒絶凶惡之人,然後善人進也。上曰,善惡不容竝立,此語誠然矣。厚源曰,臣之兼帶經筵,萬不近似,前上疏章,不蒙恩遞,臣少有痼疾,不能讀書,況於經書,全不致念,臣之兼帶經筵,亟命遞改。上曰,勿辭察職。厚源曰,臣於今日,處置臺諫矣。兼帶相避,雖涉文具,前例如此故請遞,而竊聞,在前則兼帶有相會之禮,雖用相避之法,可矣。今則旣無相會之禮,又無論議可否之事,而至於監察,亦以兼帶相避,有無故作散者,如此文具之事,似當變通矣。上曰,卿言是矣,然旣是古例,則問于大臣爲之,可也。厚源曰,書狀兼帶,所以糾檢使臣一行者也。書狀之於使臣則似當相避矣。今番則臨行,雖不可更改,此後則以爲定式,宜當矣。上曰,此亦一體相議爲之,可也。厚源曰,臣爲咸鏡監司時見之,有楊大立·尹麒男者,皆孝其親。麒男則服喪三年之後,至今居廬,大立則朝夕上食,至今不廢,先王朝已蒙旌閭給復之典矣。今番國恤時,大立則卒哭前行素,麒男則朞年服喪,朔望哭臨,二人於練祥之日,來哭於闕門之外,雖在下賤,志則可尙矣。上曰,自先朝雖有旌異之典,似不可置之尋常,言于該曹,別樣參酌,以爲表異之擧,可也。厚源曰,四祖陵寢,皆在北道,自前參奉,例以本道之人差出矣。近來爲參奉者,一行缺京官差送,自朝廷似當別爲申飭,必以本道中,稱以士族者,極擇差出守護,侵役之弊,禁斷亦當矣。上曰,在前有摘奸之擧,而今則廢之矣。令本道監司申明檢飭,擧行形止,啓聞施行。許啓曰,非徒遠方,畿內各陵守護軍,亦多弊端,或有闕額之未充,或被侵於本官,合有申飭之擧矣。上曰,言于該曹。啓曰,以李濂事一字缺輦從事官現告之際,以左右邊從事官,換名現告,使不干之人,久在囚係中,情狀可駭,當該現告人,推治,何如?上曰,摘發治罪。厚源曰,北道六鎭,距營門絶遠,監·都事則於六鎭,如外客也。北道大小事處斷事,皆出於北兵使,兵使不可不擇送,而近日或以堂上武官送之,似爲不當矣。且評事,近以年凶,權革,當依前復設,而以有名望文官,極擇差送,間或除拜臺諫入來,則庶可以憚壓一道矣。上曰,評事則革罷未久,議于大臣處之,可也。柳慶昌曰,臣曾爲鏡城判官矣。其處亦有識字之人,亦有孝行之人,而武人則頗勝於京畿·忠淸道矣。但去京城二千餘里,道途脩迥,又無書冊,故或有初試而不能觀會試者,似爲矜惻,若設科於其處,取若干人用之,似當矣。厚源曰,承旨之言,是也。臣爲監司時,亦欲啓請設科而不敢矣。上曰,第設科於其處,則無乃有彼人之疑耶?
申冕,以常平廳言啓曰,六勅留館時,分定湖西沿海二十二官生魚價,以本廳米,直給其人·主人,以爲備納之地,而特減其數於海邑民結事草記。答曰,其間或不無不便之端,詳察民情處之,可也事,傳敎矣。外方則減其民結所納之木,其實惠之均及窮民,不問可知,而第慮私主人等,或有不便之端,臣等開坐本廳,招致各人等,問其便否,則願以本木,受出豫備所納之物云。前日其人木一疋,從市直,折米十二斗磨鍊矣。今以本廳所在布木中,擇其其人可合之木一千八十五疋,依數計給,而湖西海邑前頭其人等上納時,以此數民結減捧之意,該道行移,何如?傳曰,允。
大司憲李厚源,大司諫閔應亨,獻納李正英,正言柳道三啓曰,請金自點快賜乾斷,亟命絶島安置,以洩神人之憤。措辭見上答曰,不允。
李䅘啓曰,明日常參·經筵,取稟。傳曰,只晝講。
有政。吏批,判書韓興一未肅拜,參判尹順之進,參議尹絳病不來,都承旨朴遾進。兵批,判書李時白病,參判金南重病,參議李行遇病,參知吳挺一進,右副承旨柳慶昌進。以具仁垕爲綾城府院君,權大恒爲東昌尉,儇爲領陽君,海齡爲珍城君,李挺漢爲敦寧都正,姜與載爲掌令,金始振·任重爲持平,以呂爾載·李廓·黃緝·丁彦璜·林·趙錫胤·李季榮·宋國澤·金應祖·任義伯爲副護軍。
以卒前承旨申翊寬致祭祭文,傳于申冕曰,賜祭亦用薄具等語乎?曾已有規則無妨也。問啓。申冕啓曰,傳敎矣。臣取考曾前祭文,則數三祭文中,有菲具·薄具等語,而其餘則皆用泂酌禮奠等語,自上遵禮致祭之辭,不當過爲謙抑,聖敎誠爲允當,此祭文還爲出給,兩字改下以入之意,敢啓。傳曰,不必改之,仍用,可也。
大提學鄭弘溟上疏,伏以,臣伏受本月十五日,承政院,下諭。以臣除授大提學,臣聞命惶蹙,不知所處,臣於當初國恤,舁載入京,公私班列,僅得參進,淹留旅次,痼疾轉劇,不得已陳疏遞免,歸伏田里,引領北望,只增慙愧,不意恩命,遠及遐外,惶恐感激,罔知攸處,二行缺朝暮垂死之人,責之以所不能爲,終至辱命而取笑乎?且臣才質凡庸,平日所業文字,僅能掇拾口耳,酬酢簡牘而已。一自衰病之後,書冊筆硏,全然抛棄,尋常語問,亦皆遺失,顧此才力,萬萬不逮,伏願聖明,特加矜憐,亟遞臣職,以便公私,不勝幸甚。傳于李䅘曰,下該曹。吏曹啓目,粘連鄭弘溟病勢深重,似難上來,而文衡重任,不可容易遞改,令備局議處,何如?啓依允。備邊司啓目,粘連鄭弘溟文才聲望,非有所嫌,而精神筋力,俱無上來從仕之勢,前頭有實錄纂修之擧,大提學當爲主管,尤難等待,漸致稽滯,改差,似當,伏惟上裁。啓依允。以上燼餘
吏批啓曰,判書韓興一未肅拜,參議尹絳病不進,小臣獨政未安,何以爲之?敢稟。傳曰,仍爲之。朴遾啓曰,吏批旣爲下直,而臺諫有闕,逐日開政未安,今政仍爲差出之意,敢啓。傳曰,知道。以呂爾載·李廓·黃緝·金汝鈺·李圾·丁彦璜·林·趙錫胤·李季榮·宋國澤·柳震立·金應祖·任義伯,爲副護軍。一行缺
大司成鄭維城上疏。伏以,庸陋愚臣,百無一能,偏荷洪造,歷敡華顯,前後忝竊,已踰涯分,常懷惶隕,若無所容,福過招災,遘疾太厲,三朔沈痼,眞元枯渴,形神換脫,只存軀殼,奔走供職,決難自力,得蒙聖慈,特許解職調治,尙延殘喘,保有今日者,實是天地父母生成之恩也。恒用感泣,不知死所,頃以備局兼任,祈免陳懇,反承溫批,至有調理察職之命,冞增感惕,不知攸出。今玆新命,復出夢寐之外,驚惶踧踖,撫躬罔措,念臣犬馬之疾,沈綿已久,非朝夕痊可之症,一日之間,寒熱發作無常,暫有起動,百節牽痛,以此病勢,不堪供仕之狀,同朝之所共知也。況此師儒之長,爲一時之極選,師表多士,作成人才,其所責任,顧不重歟?苟非才學俱優,望實兼備者,難以冒居,如臣至愚極陋,矇學空疏,萬不近似,詎堪承當?曾在三字缺呈辭單,見却政院,徊徨悶蹙,不得不露章籲呼於宸嚴之下。伏乞聖明,曲加矜憐,諒臣危迫之懇,新授職名及兼帶備局有司之任,特許遞免,以便公私,以安愚分。答曰,省疏具悉。爾其勿辭察職。燼餘
上在昌德宮。停常參,只晝講。
政院啓曰,明日常參·經筵,取稟。傳曰,只晝·夕講。
吏曹判書韓興一上疏。大槪,陳情乞遞事。入啓。答曰,省疏具悉。卿勿固辭,至公秉心,使無遺賢之歎。
吏曹啓曰,臺諫有闕,政事,取稟。傳曰,明日爲之。
備邊司啓曰,傳敎矣。臺諫與兼帶相避,果涉文具,而遵行不廢者,未知其故。意者,法典所載,因一時難便,有所輕改,則其弊不細故耶?大槪相避之法,極爲嚴截,別嫌謹微,猶懼或替,臣意,若舊例之無害於義者,遵守,可也。至於書狀,職兼行臺,糾察一行,使臣如有犯法之事,則亦當規正,互爲相避,事理當然,臨發之行,勢難更改,將來之規,宜有定式,伏惟上裁。傳曰,依議施行。
合啓,請金自點快賜乾斷,亟命絶島安置,以洩神人之憤。答曰,不允。
弘文館啓曰,新除授副提學趙錫胤,時在京畿衿川地,請斯速乘馹上來事,下諭。傳曰,允。
侍講院啓曰,新除授進善宋時烈,時在洪淸道沃川地,書筵入番事緊,請斯速乘馹上來事,下諭。傳曰,允。
傳曰,頃者國事萬分緊急之日,嶺陽君儇,爲國任怨竭誠,盡心其職事,得以彌縫,誠爲可嘉,不可不褒賞,特爲加資。
傳曰,祈雨祭獻官以下,書啓。
備忘記,獻官行司直鄭德昇,同知許曙,司僕正徐挺然,軍器正成夏明,左通禮李久源,各熟馬一匹,典祀官兼大祝佐郞蔡之沇,典籍黃中衍,學正金之聲,著作金堯欽,副奉事張俊南,各兒馬一匹,監察及諸執事,各上弦弓一張賜給。
掌令姜與載啓曰,臣曾忝本職時,同僚,以尙州牧使金宗一持服後娶事,發於席上,臣以爲,服中娶妻,悖禮莫甚,出於風聞,慮有失實,似不可不愼重之意,卽爲陳辯,則同僚謂其所聞明白,的然無疑云,故臣亦隨參矣。昨見本府置置,舊時同僚,皆以論事失實被遞,而臣之忝冒,適在此時,失實之罪,寧有異同,廉隅所係,旣無獨免之理,不可一刻苟冒,請命遞斥臣職。答曰,勿辭。
趙壽益啓曰,掌令姜與載,再啓煩瀆,退待物論矣。傳曰,知道。
大司憲李厚源啓曰,掌令姜與載引嫌而退。措辭見上初雖愼重,旣參其論,立落之際,理無異同,請掌令姜與載遞差。答曰,依啓。
趙壽益,以刑曹言啓曰,以江華留守趙啓遠推考遲晩啓目,傳曰,功議旣已粘付於牒呈,而刑曹何如是,以功議査問回啓耶事,傳敎矣。凡推考公事緘答牒呈時,功議有無,竝錄於末端,例也,而今此趙啓遠牒呈中,功議有無,不入於元狀中,故簿書總之中,不省其粘付於紙末,率易啓稟。致勤下敎,不勝惶恐,元啓目,粘連照律以入之意,敢啓。傳曰,知道。
柳慶昌,以都摠府言啓曰,副摠管申埈,漢城府褒貶坐起,進去晝仕,請出標信。傳曰,知道。
又以都摠府言啓曰,今日入直軍士,中日習射,請出標信。傳曰,知道。
傳曰,獻官書啓中,祭監監察,何不書啓耶?
六月初六日晝講,特進官尹履之,知事李基祚,參贊官李䅘,侍讀官趙復陽,檢討官洪處大,假注書尹先哲,記事官趙嗣基·申最。上讀書前受一遍。復陽進講,自帝田契,止人無不信也。音釋一遍訖,上亦讀音釋一遍。復陽曰,天下之事,不出於五品之中,而帝舜,常欲順之,則其在漢·唐賢主,孰不欲順此五品也?雖五帝三王之隆,亦不外乎是。爲人君者,有違於此,則熙熙之俗,難可見也。此乃聖上之常常致念處也。且敬寬二字,不可忽也。善以處己,則人不敢侮也。處大曰,此大學所謂敬以持己,寬以行之之意也。復陽曰,敎人之方,當以寬柔爲務,自然變化氣質,然後乃可爲之也。一行餘缺罪罰,而皆以情爲主,至於罪人,皆以情實治之,則人可服也。人君無不可察之事,而尤可察者,乃是五刑也。此章內,明字最爲貴也。上曰,要領是也。復陽曰,無非要領,而獄事爲大,罪人而能服其心,則國可庶幾也。上曰,怙終賊刑,是意也。五刑有服,五服之言,何也?復陽曰,五服者,五刑之服也。罪律各有輕重次第,注中氏之言,亦如此典刑若得其正,服罪之人雖死,有何怨焉?。戶判李基祚曰,近以勅行責應,市民之費財極矣。大臣之意,皆欲以該曹米太,爲計給其價,亦以常平廳所儲,計給其不盡者,而小臣之意,以爲不然。市民凡物所償之價,極爲多數,該曹所儲之米布,其數不多,市民之弊,雖欲觀之,該曹之所儲,亦不可不觀也。昨見常平廳官員相議,則本廳時未會穀所存,只是七十餘同木云云矣。小臣之曹,則米布之餘存不多,太石之餘儲差多,以太石從市直貿木,則將至於某同矣。以此欲爲計給市民也。上曰,卿之言,宜矣。基祚曰,市民極爲悶冤,故不獲已,敢此仰達也。處大曰,臣聞戶曹有封不動云,其設辦之意,只欲用之於國用窘乏之時也。雖以封不動,用之於迎勅等時,亦無妨也。基祚曰,封不動之物,豈不無相資推用之道,而但費盡於一時,似欠於國家儲蓄之規也。上曰,今番勅行,初定,則以爲何以爲應矣。止此而過之者,亦云幸矣。如有大段不得已之事,則爲其儲蓄,其可不用乎?基祚曰,若國家急速之時,何必不用也?勅行及山陵所用,其數甚多,如掌苑署等司,則少無餘儲云矣。前頭若無別用處則似可乎?一行缺綿紬等物,至於卒辦,其於所見,無乃未盡耶?基祚曰,綿紬則於所見,似無欠矣。但白布則只爲中布耳。不必爲細布也。又曰,近來各處府·寺及崇禮門等,多有修補處,而財力已盡,若崇禮門則不過修補而已。至於南別宮宴享廳,不可不及時營造,而間數,少不下十五六間矣。材木無路措得,仁慶宮廁室及廊舍餘存材瓦,使之毁撤推用,則庶幾可成,而自下不得擅便。上曰,失火假家之後,卽當營造,而此時營作,無乃有弊耶?基地則當且有之耶?基祚曰,西墻外基地則存焉。上曰,仁慶宮餘材推用,有何難焉,而當此財力蕩盡之日,此是可慮,若無大段之弊,則雖營造,可也。復陽曰,舜典,受終卽位之初,詢于四岳,明四目·闢四門等語,此乃人君第一觀念處也。自古言路開通,最爲關係,少有言路之壅蔽,則國事誤也。近來世道漸弛,徒以慷慨之言爲習,殿下須察此弊,百分檢飭,然後猶可爲國,而亦不無開導言路之處也。以近來觀之,則言路似塞,此非臣民所望於聖上也。殿下須洞開言路,然後庶可爲國也。上曰,聞爾之言,不勝懼然,目今進言之策,何以則可乎?復陽曰,已往,雖以諫言,有得罪之人,自上不爲終廢其人,猶有容恕之望,則漸可開也。上曰,予當致念爲之也。復陽曰,當此盛暑,逐日開筵,臣子愛君之心,切於中情,故頃日政院,雖請停筵,然此非體聖上論道之誠也。政院之不思,可謂甚矣。古之聖人,以當惜寸陰爲戒,缺金領敦寧爲人,以近世觀之,則果非常人,而其言行·學文,則雖比於古之賢君子,亦無愧也。自上時時思之,問諸闕失,則大可裨益也。且臺諫之道,不以循默爲任,國家之待臺諫,亦云重矣。頃日自政院,囚禁臺官下吏,下吏之囚,有何所關,而其於待臺官之道,似未安矣。且捕盜廳,以刑曹官員請罪爲啓,如此等事,似有欠害於體面也。上問于承旨曰,此言何言耶?李䅘曰,頃日擧動時,大司諫則調理受由,其下則呈辭還給矣。翌日追聞,諫院全數不參於擧動,不勝驚駭,囚禁諫院下吏,政院所失,亦不得無之,而各司下人怠慢之罪,亦不可不懲也。今筵臣發言,惶恐待罪。復陽曰,恐有損傷於體統,敢此仰達耳。
吏曹判書韓興一上疏,伏以,臣新命之下,疾病繼作,脾胃旣敗之餘,運動不能任意,冒昧請啓,至於再三,受暇調治,爲日亦多,一向沈頓,日漸危篤,黽勉供仕,理無可望,而三度加由之命。又出意外,驚惶震惕,無地自容,逋慢之罪,已無所逭,況如銓長,古之冢宰,勢隆責重,固難其人,矧如臣之謭劣,萬不近似。論其才稟,則賦性鈍朴,不能低昻,爲世所譏,言其藻鑑,則智識昏昧,淑愚莫辨,自叨郞僚,至於亞銓,與時浮沈,無一可觀,自知如此,人將謂何?今玆承化之初,中外拭目,朝著之淸明,在於臺閣,民生之苦樂,係於守令,而權衡遴選,實關於銓長,自殿下嗣服以來,今將一朞,選任首席,固非一二,而群疵衆斥,相繼狼藉,二行缺以戚里,陰攻顯排,不遺餘力,其在殿下蕩蕩之量,雖或不以爲嫌,其如淸明之疵累,果如何哉?而殿下置之度外,一向遞擢,不顧人言,是何不諒形勢,不恤政體,至於此極也?且公私反目,是非顚倒,自昔而然,今又甚焉。論議多岐,分朋植黨,做作其罪名,攻斥如仇讎,抱屈受曲,不敢自直,如臣孤蹤,何以周旋於其間,能爲調劑而歸之於定協之地哉?伏乞聖明,亟遞臣本職及兼帶,以全終始,不勝幸甚。以上燼餘
以備邊司舊軍器修補事草記,傳于趙壽益曰,以舟師甲冑之役,如是限年,月課停罷之後,甲冑之數,到今減之,而月課停罷之限,則如前一樣乎?
以具仁垕爲苑囿司提調。
備邊司啓曰,初四日朝講時,領議政李敬輿所啓,三南之於國家,如水之本源,宜濬其源,以澤下流,而反復思惟,未得善策。臣前見三南任事之臣,每欲衒能,別備軍器,而舊軍器則全不修補。故漸爲無用之物,停罷今年月課,以補民力之萬一,舊軍器修補事,申明擧行,何如?上曰,除此月課,猶得以蒙惠耶?對曰,豈無所補?上曰,卿言是矣,依爲之事,命下矣。取考各年文書,慶尙·全南兩道則惟海邑,自戊子十月,除三年月課甲冑造作,其餘各邑,依例月課充備,洪淸道則戊子·己丑兩年月課價,通道內各官收捧,甲冑所造處移給,而今年年例月課,猶他道也。庚寅條月課,當依榻前所達,竝許蠲減,以示一分之惠,而但湖·嶺沿海之邑,當初分付,旣有限三年停止,專意甲冑之令,庚寅年,自在三年之內,今無可減之事,亦似不均,待後年月課復設之時,量減爲當。咸鏡道,上年飢荒,江原道,役繁民困,彼此無實,亦宜一體施行,上項諸道庚寅月課,竝爲停罷,舊軍器另加申飭,用意修補事,諸道監·兵使處行會,何如?傳曰,依啓。出備局謄錄
上在昌德宮。停常參,只晝·夕講。
自卯時至巳時,日暈。夜一更,月暈。
政院啓曰,明日常參·經筵,取稟。傳曰,只晝·夕講。又啓曰,來十一日輪對,取稟。傳曰,爲之。
吏曹啓曰,木覓山三次祈雨祭,獻官塡差時,以軍資監正成夏明,爲實差相禮,邊復一,爲豫差,而成夏明,傳香時有故,以豫差邊復一陞實矣。初五日,書啓時,下吏不告,官員擅自書入,致有換書之患,極爲驚駭。該吏則卽自本曹從重決罪,以其時參祭獻官邊復一,改付標以入之意,敢啓。傳曰,知道。賞格傳旨,亦爲付標。
政院啓曰,政府褒貶已迫,無他郞廳,只有司錄尹先哲,而方以假注書,不得察本府之任,改差,何如?大臣之意如此,故敢啓。傳曰,允。
假注書尹先哲改差,代盧亨夏爲之。
備邊司啓曰,本司副提調鄭維城,差下已久,病未行公。且新拜大司成,當此多士會集,講讀·製述之責,專在祭酒,必無餘暇,可及於本司劇務,請改差。其代,以禮曹參議李時楷差下,何如?傳曰,允。
合啓,請金自點快賜乾斷,亟命絶島安置,以洩神人之憤。答曰,不允。
晝講入侍,知事李厚源,特進官李時昉,參贊官申冕,侍讀官趙復陽,檢討官洪處大,假注書李聖時,史官趙嗣基·申最。
夕講入侍,知事李厚源,特進官李時昉,參贊官趙壽益,侍讀官趙復陽,檢討官洪處大,假注書李聖時,史官趙嗣基·申最。
夕講時,知事李厚源所啓,爵賞,乃人主勵世磨鈍之具,古之聖帝明王,莫不愼重於此,而近年爵賞太濫,名器日輕,識者之寒心極矣。前討捕使奇震興,以捕賊之功,至於陞秩,法典內,守令指捕得宜者,許以論賞,討捕使,何可同於守令而論賞乎?今若加資討捕使,則兵使與捕盜大將,亦可論賞乎?今此震興之事,實爲過濫,終非法典本意,且無前規,請命改正。答曰,卿如是言之,必能詳知,而前規有無,更爲相考處置,俾無未盡之事,可也。以上朝報
有政。吏批,判書韓興一進,參判尹順之進,參議尹絳進,左承旨李䅘進。以沈詻爲右參贊,許悅爲兵曹正郞,李性恒爲文學,尹順之爲同經筵,李枝茂爲弼善,李厚源爲左賓客,盧文漢爲海運判官,金之聲爲成均博士,孫海英爲學正。兵批,行判書李時白進,以李圾爲副總管,柳赫然爲訓鍊正,朴廷翔·朴夢瑞爲武兼宣傳官,李廓爲同知,崔汝峻爲內禁衛將,趙有恒·尹兼善爲五衛將,姜與載爲副護軍。燼餘
夕講入侍時,特進官李時昉啓曰,曾於榻前,林墰所啓,京畿列邑備給還上米二萬石,年年取耗,以爲勅行支供之資,而自上方令議處矣。臣意,二萬石一年取耗,只二千石,恐有不足之患,若以三萬石爲限,則其間雖有未盡分糶之邑,猶可推移前過矣。且本廳下三道穀物,今年則秋節已迫,勢未及輸致,秋冬間,若有勅行,則本廳舊儲已盡,恐有難繼之患,極以爲悶。今此還上取耗之事,一定之後,可爲永久之計,而外方穀物,未及上來,今年則已無及矣。本廳及宣惠廳米穀,時在各邑者,亦至九千餘石,若欲准二萬之數,則江都還上米,上年留捧海邑者,其數必累千,以此仍爲海邑會錄之穀,年年用耗,其他山郡,則除給宣惠廳收米,以充其數,而以常平廳償之,似爲便宜矣。上曰,江都軍餉,不可留置於陸地也。對曰,然則以三南上來之未還報,則畿民無輸納之弊,江都是船路經過之地,彼此似爲兩便矣。上曰,其穀物何間當上來耶?對曰,明春當爲上來矣。上曰,前年不受,今年又爲如此,則似不足於軍餉,而此亦大事,依此爲之。又所啓,還上米分給之數,必一從勅行時,分辦多少之數,均一分給,然後可無不齊之患,故方令京畿監司磨鍊以報矣。今此用耗之事,不可倉卒爲之,當於明春,均分還上米於列邑,待秋收捧,然後取用其耗,而其前則計其勅行需用之數,先以宣惠廳收米,除給各官,使之豫備所需之物,而其代自常平廳准數還報,似當。且今番三勅之行,各項需用之物,皆計價給米,而其中微細雜物甚多,不可殫記,如鷄及卵等物,不必自本廳給價,此則令各官,依前收用於民間,何如?上曰,依爲之,可也。又所啓,自前勅行時刷馬,自宣惠廳例爲給價雇立,而今番六勅,異於前日,故因京畿監司狀啓,分定於常平廳矣。此後勅行,不必如今番之多。且宣惠廳所儲有裕,依前自宣惠廳獨當爲之,何如?上曰,卿等善思爲之,可也。朝報
備邊司啓曰,以三南月課限年停罷事草記,傳曰,以舟師甲冑之役,如是限年月課停罷之後,甲冑之數,到今減之,而月課停罷之限,則如前一樣乎事,傳敎矣。當初以甲冑造作之役,月課限年停罷,而厥後各浦大中小鎭所造甲冑,次第量減。至於各邑,則別無減數之事,各浦各邑,或有已備者,或有未准備者,故月課停罷之限,姑無更爲進退之擧矣。敢啓。傳曰,知道。出備局謄錄
趙壽益啓曰,傳曰,擅用官物,與人之罪,在律幾何耶?本院律官處問啓事,傳敎矣。問于本院律官,則以爲,大明律私借錢糧條,凡監臨主守將,係官錢糧等物,私自借用,或轉借人者,雖有文字,竝計贓,以監守自盜論,而主守自盜之律云。一貫以下,杖八十,一貫之上至二貫五百文,杖九十,五貫,杖一百,七貫五百文,杖六十徒一年,一十七貫五百文,杖一百徒三年,二十五貫,杖一百流三千里,四十貫,斬云。又於私借官物條云,凡監臨主守將,係官什物衣服氊褥器玩之類,私自借人,或轉借去人及借之者,各笞五十過十日,各坐贓論,減二等云矣。敢啓。傳曰知道。燼餘
申冕啓曰,此違格上言四十三張,啓字爻周之意,敢啓。傳曰,知道。
以違格上言,傳于李䅘曰,今下上言五張用之。燼餘
上在昌德宮。停常參,只晝·夕講。
卯時辰時申時,日暈。
政院啓曰,明日常參·經筵,取稟。傳曰,停。
晝講入侍,特進官洪振道,知事尹順之,參贊官李䅘,侍讀官曺漢英,檢討官張次周,假注書李聖時,記事官趙嗣基·申最。講書傳舜典,自帝曰夔,止皆此職也。
夕講入侍,知事尹順之,特進官李景憲,參贊官柳慶昌,侍讀官曺漢英,檢討官洪處大,假注書盧亨夏,史官申最·趙嗣基。
合啓,請金自點快賜乾斷,絶島安置,以洩神人之憤。答曰,不允。以上朝報
大司諫閔應亨,正言柳道三啓曰,王者之政,莫大於安民,安民之本,莫先於均役,而畿甸·關東·海西,則旣爲大同,以均其役,三南,則壬辰亂後,權定貢物之時,被兵各邑之役,權移於內浦與完全之地,而厥後更無詳審之道,故全南道重於慶尙道,洪淸道重於全南道,而洪淸一道之役,亦甚不均,三道之不均,雖不可一時變通,洪淸一道之變通,固無所難矣。內浦所出之役,三倍於山郡,以此內浦各邑,日就凋耗,將至空虛而後已。豈不寒心哉?況本道與畿輔接界,且與江都,有唇齒之勢,尤不可不卽變通,以救其水火之急也。隨其田結,均定貢物,使一道之民,均蒙惠澤事,請令廟堂商量便否,稟啓施行。答曰,依啓。
李䅘,以禮曹言啓曰,科擧之法,至嚴且重,無論大小,不可容一毫私意於其間也。近來士習不美,至於陞補·輪次·白日場,正草紙,必用極品好紙,窮其麗美,暗認京華士子有力之人,而以爲考官悅目牽情之地,以此入格者多矣。此習漸長,則科場用私,必至於蔓也。誠極寒心,今此公都會正草,令試官痛禁品好及異色者,必以稍厚白紙兩張粘付,試官踏印於連幅處給之,如有不計國禁,循私用之者,隨現痛治,士子則限三年停擧,試官則罷職,陞補·輪次,亦爲一體施行之意,知委京外,以杜科場用情之弊,何如?傳曰,允。
又以禮曹言啓曰,今六月初三日引見時,因林墰所啓,傳敎矣。自癸亥以後,一洗汚習,人服無私,時俗漸偸,人心澆薄,士子之間,多誚試官之循私,此未必不出於落榜擧子忮忌者所發,而若能秉心至公,無一毫可疑之事,則必無京外紛紛之說,欲祛其弊,則考試之任,所當十分精擇,皮封一節,乃是末務,固知其出於不得已,而筵臣之啓,不無所見,同封二字,令工曹鍊成十三顆,分給于京外,使之臨時印給事,竝爲知委擧行,何如?傳曰,依啓。場屋諸事,亦宜十分嚴密,毋得任意出入相通,可也。
柳慶昌,以備邊司言啓曰,今六月初五日晝講時,知事李厚源所啓,六鎭距營門亦絶遠,故監·都事則於六鎭如客,北道大小事處斷,多出於北兵使,兵使不可不擇送,而近日或以堂上武官爲之,似爲不當矣。且評事不可無之,而近又革罷,當依前復設,而以有名望文官,極擇差送,間或除拜臺諫入來,則庶可以彈壓一道矣。上曰,評事革於何時耶?承旨曰,戊寅年間,北道凶荒太甚,故因筵臣啓辭,權革矣。上曰,議于大臣爲之,可也事,傳敎矣。北路荒遠,王化不及,守令·邊將之無所顧忌,疲氓弊卒之被侵呼冤,近來尤甚,而監司邈處千里之外,無由廉察,三年之內,不過一二番巡歷,何能灼知賢否,明加黜陟,如欲救弊蘇民,合有變通矣。祖宗朝,六鎭守令,必擇有名望計慮者交差,又以堂下侍從,差鏡城判官·評事等職,參錯其間,使之彈壓,意非偶然。厥後陵夷,全不擇人,美意歸虛,至於亂後交差之規,有名無實,評事則全然革罷,其於除弊,不爲無助,而彈壓之意,不復存矣。筵臣新莅目見,有此陳啓,似當復設。但上年北路凶荒,今歲又有旱災,此時更設已罷之官,恐添一弊,評事,待年歲稍稔後復設,宜當。且北兵使,名位甚重,自前必以武弁中秩高望重者差送,近來或以新進堂上除拜,蓋出於拔擢人才,不拘爵秩之意,而亦不無不能鎭壓之弊。舊例,北兵使·平安兵使,如以堂上被薦受點,或有特加者,所以重其任也。六鎭府使及吉州牧使中二三員,必以曾經臺侍之人差送,勿許輕遞,瓜滿後非有罪累,旋以侍從處之,鏡城判官,亦爲一體爲之,似當。仍念南北道三馬官,亦差以曾經侍從,則可除驛路濫雜之弊,有補邊上彈壓之計,而高山察訪,爲任最重,尤宜愼簡,此非筵臣啓辭中所及,而事類弊源,敢此竝啓。傳曰,依啓。
申冕,以吏曹言啓曰,今六月初七日晝講時,因大司憲李厚源所啓,傳敎矣。法典相考,則大典捕賊條,首捕强盜者,賞職,元有階者,加階。後續錄,又曰,境內獷悍大黨,措置得宜,乘機捕搆,顯有功力守令,依大典賞加。嘉靖年間,又有其時大臣沈連源·尙震·尹漑及重臣鄭士龍等十人議,守令捕盜,固其職分,故大典捕盜條,守令不在論賞之例,雖其職分,而若無賞以勸之,則守令盡力捕獲,以除民害者必少。後續錄所云,境內獷悍大黨,措置得宜,乘機捕獲守令賞加,爲此也。所謂獷悍大黨,聚會徒衆,擇其形勢之地,就其中傑黠者爲魁,或至有儀章兵器,作爲號令,惟意出沒,殘殺發告之人,立威恐喝,使人人不能指其所在,郡邑莫敢措手,守令爲能捕獲此黨者,堂上及堂下官,資窮者,給一賞加,未資窮者,加資陞職,其他捕强盜守令,資窮者,遞時陞敍,未資窮者,依例加資,資窮准職及堂上官以上守令,則臨時用他賞以勸之,著爲一代之規。先王朝,又有領議政金自點,左議政南以雄,右議政李行遠,領中樞府事李景奭等,因林㟨捕盜事,議以爲,考諸法典,則首捕强盜者賞職,元有職者加階,萬歷甲申年受敎,以大黨捕捉古阜郡守安汝敬,龍安縣監金千鎰,高山縣監朴漑等,各賜一資,萬曆七年,强盜捕捉守令,依大典賞加事,昭載法典,爲國之道,只當遵守法典而已。近來兵曹則連用舊典,吏曹則因臺諫所啓,以准職爲限,兩銓宜無〈?〉矣。法典及受敎如此,有時低仰,癸未以前,守令捕一强盜,例加賞加,故相臣徐景雨爲憲長時,以嘉靖年受敎,提起論列,其時原州牧使羅緯素,自忠州逃躱賊魁等十三名,捕捉正刑,而不得蒙賞,其後金汝鈺·宋時吉·林㟨·鄭翼卿·廉元俊·申時豪·金亨祥·尹天賫等,或以守令,或以討捕使,或捕捉數三殺越强盜,或管餉庫物偸取,捕捉之功,竝爲加資。前後受敎,及施賞規例,不同如此,伏惟上裁。傳曰,非但曾前亦有規例,今此廣州所捕之賊,實非穿窬小盜之比,其間頗有措捕得宜之功,依前判下施行,此後則審察捕賊之輕重而施賞,勿爲應施之典。
以吏曹公都會試官望,傳于申冕曰,此付標之人擇差耶?問啓。申冕,以吏曹言啓曰,以公都會製述試官望單子,傳曰,此付標之人擇差耶事,傳敎矣。凡爲試官之人,不可不擇,而成夏明,以製述出身,習於課製,屢經臺侍人,故擇差矣。敢啓。傳曰,知道。以上燼餘
申冕,以常平廳言啓曰,本廳新設之初,多有料理施措之事,頻數開坐,未遑及他,都廳金弘郁,今以公都會試官啓下,將逐日往參科製云。本廳事務方殷,勢難兼察他任,公都會試官,令該曹改差,何如?傳曰,允。
申冕啓曰,以申必義上疏,傳曰,此人曾以立仕云而書以及第,何無官銜耶?問啓事,傳敎矣。招問則以爲,意謂出身,例爲西班之末,故疏頭以及第書之云。敢啓。傳曰,知道。
又以禮曹言啓曰,今六月初五日,以同知事李厚源榻前啓辭,四祖陵寢,皆在北道,而不擇參奉,二行缺自前參奉,本土卑微之人差出,故不能守護陵所,軍卒之被侵,亦不能禁止,誠可寒心。自今以後,自本道極擇鄕族之有名望者,差出參奉,使之十分盡心奉職。且自監營,時時摘奸檢飭後,擧行形止,一一啓聞事,行移,何如?傳曰,依啓。使之各別惕念擧行。
又啓曰,以同知事李厚源啓辭,傳敎矣。楊大立·尹麒男兩人,忠孝大節,誠爲可嘉。但旣以孝子,旌表其閭,且復戶役,今無可施之典。令本道題給賞物,歲時存問,以示朝家激勸之意,何如?傳曰,依啓。
晝講訖,漢英曰,古者大學敎人之法,與司徒同也。古聖人培養人材之道,可謂至矣。宮,君象也,商,臣象也,角爲民,徵爲事,羽爲物。宮音最長,漸以降殺,以諧八音,謂聲音,與政通也。納言,今之政院也。惟允者,舜,謂不可以朕之所命而承順也。順之曰,堯·舜之時,比屋可封,而猶如此者,必作人材後,方可爲後日之用,後世人君,所當體念也。上曰,他人皆濟濟相讓,而夔·龍無相讓之事者,何也。漢英曰,殳斨等,皆屬官也。故相議,而此則無可推諉,故不讓也。二行缺順之曰,卽於筵中,見講義,則聖人之作成人材,可見矣。我明廟朝,以培養人材爲先務,故宣祖朝人材之盛,皆明廟朝培養之功也。卽今士習澆薄,館學多士,相視若仇敵,而兩南無圓點之士云,極爲寒心矣。上曰,兩南之士,皆不爲圓點乎?對曰,云然矣。䅘曰,外方正當農劇,圓點之士,皆計日上來,故或有未及來者,而且聞嶺南之士,則或以阻水,未及上來云矣。順之曰,近來文官,亦爲廢學,自上有振作之擧,則必有興起之士矣。嗣基曰,小臣極知惶恐,而身忝四館,語及多士之事,故不敢不達矣。承旨言嶺南之士,有以阻水,未及上來者云。卽今旱災比酷,祈雨頻煩,寧有阻水之理哉?臣聞嶺儒之停削,今尙未解,故不敢上來圓點云矣。漢英曰,嗣基所達,極爲猥濫矣。得罪儒林之人,則四館例爲致罰,可也,豈有伸救之理哉?上曰,各言所懷,又何害焉?次周曰,史官,記事而已,自古未有奏事者也,嗣基所達,極爲猥濫矣。䅘曰,史官妄發,推考,何如?上曰,何獨於此人之言,深治之乎?振道曰,近來旱甚,而又聞黑蟲,自郊外遍滿一行餘缺極爲可慮,自前無可絶之道乎?振道曰,自前三四字缺之揮掃埋之而已。他無可絶之道云矣。上曰,今已節晩,旣損其枝葉,則雖有本根,何用?振道曰,近若大霈滌之,則猶可及也。遂罷退。
李䅘,以禮曹言啓曰,今六月初五日,以特進官許啓榻前所啓,畿內各陵守護軍,多有闕額之未充,或被侵於本官,合有申飭之擧。上曰,言于該曹事,傳敎矣。此時畿甸之民,閑丁數少,三四字缺官不得已之役,或未充定其額,或有被侵。以下缺
柳慶昌啓曰,義禁府郞廳,以委官意來言,今日三省推鞫,當爲開坐,而知事金光煜,病未進參,同知事李京憲,以特進官,夕講入侍,以未備員之故,不得開坐云。敢啓。傳曰,知道。
又以備邊司言啓曰,本司武郞廳盧錠,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
又啓曰,綾川府院君具仁垕,旣已終制,本司堂上啓下,使之察任,何如?傳曰,允。
上在昌德宮。停常參·經筵。
傳曰,明日,朝·晝·夕講爲之。
備邊司啓曰,大提學鄭弘溟改差事,命下矣。大提學差出,一日爲急,依舊例更問領敦寧府事金尙憲,可合人使之薦望,以爲圈點之地,何如?傳曰,允。
政院啓曰,以備邊司草記,大提學差出事,允下矣。領敦寧府事金尙憲處,依前遣史官,使之薦望之意,敢啓。傳曰,知道。
吏曹啓曰,承旨有闕,政事,取稟。
嶺陽君儇上疏。大槪,有罪而幸免其律,無功而濫受其賞,誠恐有害於嚬笑之政。伏乞聖明,更加垂察,新授加資,亟命還收,以安愚分事。入啓。答曰,省疏具悉。予意已諭,卿勿固辭。
合啓,請金自點,快賜乾斷,絶島安置,以洩神人之憤。答曰,不允。
大司憲李厚源啓曰,昨夕掌務吏來言,持平任重,明日當爲出肅,而擧動則有故不參云。仍又稟之曰,掌令亦於再明肅謝,相會禮同時爲之乎云云。臣答之曰,再明之無故與否,未可知,不必等待。明日乃擧動,多官當齊會於臺廳,仍行相會禮,似爲便當,當以此意,使之回告於諸僚矣。朝者吏又來言,持平肅謝之後,仍坐臺廳,以待相會禮云。臣急急馳馬進來,則吏迎謂曰,持平有故,擧動不可參,已出去,相會禮則使之退行於後日云。任重之除授本任,已有累日,而遲回不出。肅拜之日,適當擧動,而又爲不參,徑自歸家者,未知何意,而旣約相會禮之後,無端不參,此臺閣所無之規也。無非如臣疲劣,忝居首席之致,臣旣見輕,何可一刻苟冒,請命遞斥臣職。答曰,勿辭。
執義柳堣,持平金始振啓曰,昨夕下吏來傳,持平任重,明日出仕,而適有闕內擧動,故大司憲,欲仍行相會禮於臺廳云。臣等亦以同參之意言送矣。今日相繼赴闕,則任重言有病故,已先出去,旣與之相約而徑先歸家,其意何居?長官旣以此引避,臣等何敢苟冒,請命遞斥臣等之職。答曰,勿辭。
持平任重啓曰,無狀小臣,濫蒙洪造,前後忝竊,非止一再,固當感激〈聖〉恩,趨走奉職之不暇,而第臣自月初,重患暑痢,症勢危劇,須臾之間,度數甚頻,呈單請急,實出於萬分不得已,而見却政院,進退狼狽,累日稽謝,亦甚未安,故今曉扶曳出肅矣。下吏來言,今日適因擧動,同僚齊會,長官欲於臺廳行相會禮云。臣意亦以爲,若或相値,則可以行之,退坐臺廳,良久等待,所患痢症苦劇,不堪安坐,切急情狀,有難形言,心甚悶慮,招問故吏,則以爲,自前本府開坐,監察上臺,同僚旣入之後,相約不參,則例有引避之擧,而至於依幕或臺廳,則元非專爲相會之事,此乃一時因便之意,有故先出,曾無所嫌云。據引古例,不啻丁寧,臣實信之,出來之際,以此意使之傳告,欲於數日內,相會於本廳矣。今者長官,遽爾引嫌,而至以遲回不出,不參擧動等語,顯示攻斥,有若指爲故犯者然,臣實怪之。夫疾病·事故,人所難免。凡間除拜者,若有病患,則趁未出謝,非特臣一人也。臣之除拜,纔過三日,則雖緣病勢如許,有何遲回底意,而未知前後臺官,果皆出謝於一兩日之內乎?至於權停擧動,本府監察,旣已押班,則有故臺官,或未盡參,亦有近例,何獨於臣,勒加情外之言,至此之甚也?況臣初無往復相約之事,旣又詳問故例之後,因病出來,勢所固然,而以此起鬧,曾所不料,無非如臣疲劣,忝叨臺席之致,何敢晏然仍冒,請命遞斥臣職。答曰,勿辭。
院啓,大司憲李厚源,執義柳堣,持平金始振·任重,竝引嫌而退。臺廳相會,乃是規例,而所失在彼,少無可避之嫌,旣約先出,擧措顚倒,雖有疾病,未免起鬧之失。請大司憲李厚源,執義柳堣,持平金始振,竝命出仕,持平任重,遞差。答曰,依啓。以上朝報
備邊司啓曰,以大司諫閔應亨,正言柳道三所啓,答曰,依啓事,傳敎矣。安民之本,莫先於均役,誠如諫院啓辭,三南貢案不均之患,久爲識者之歎,而欲爲變通矣,亦不至大段難便。不過計各邑田結元數,以準貢物多寡,量出米布,裒多益寡,稱物平施,無偏歇偏重之弊而已。啓辭之意,專在洪淸一道,而必通融三道,滾成一形,然後方無彼此妨礙之患,令該曹專管,按閱三南元貢案及田結摠數,參酌輕重,以爲永式,爲當。但道路之遠近,物産之有無,該道之策應煩簡,其類多端,亦須弛張損益,不拘死套,可以久行無弊,而戶曹職務煩劇,一人精力有限,如刑曹判書李時昉,精鍊解事,可合此任,亦令兼察相議,速爲充結,似爲便當,敢啓。答曰,已言于筵中矣。出備局謄錄
兵曹啓曰,仁慶宮掌務內官手本,據本宮墻垣修補及守直軍加定事,承政院捧付本曹矣。內外宮墻,所當隨毁隨補,而但當此霾雨之節,築土非時,必不無虧一簣之患,姑待開月,至防軍齊到之日,一時修築宜當。且守直軍,則今番老弱納布計除,實數頗縮,派定之際,每患不足,況本宮殿閣,撤移過半,守護之處,不至廣闊,所定十四名,亦足以分把守直,以此意,分付,何如?傳曰,依啓。周廻廣闊,參酌加定,可也。出軍色謄錄
趙壽益,以掌隷院言啓曰,以權跋上言回啓,傳曰,兩是不當,奴婢屬公于書院,係是法典舊規乎?問啓事,傳敎矣。書院之設,非古也。屬公奴婢,屬于書院,雖無法典所在,監司或因鄕校書院儒生呈書,許屬,成規已久之意,敢啓。傳曰,知道。
傳于申冕曰,明日朝講時,戶判入侍事,言之。
以兵曹水軍李文化上言回啓,傳于趙壽益曰,上言內欲爲老除,而老除之事則不爲擧論,老職事則上言內所無,而何如是請之耶?使之察啓。
以兵曹步兵劉連尹等上言回啓,傳于趙壽益曰,應爲割給之番布,不爲割給事稱冤,而回啓中不爲擧論,使之察改。以上燼餘
柳慶昌,以都摠府言啓曰,今日入直軍士,當爲中日習射,而拜表相値,不得爲之之意,敢啓。傳曰,知道。
趙壽益啓曰,禁府郞廳,以委官意來言,今日當爲三省推鞫,而憲府多官皆引避,無進參之員,不得開坐云。敢啓。
又啓曰,大司憲李厚源,執義權堣,持平金始振·任重,再啓煩瀆,退待物論矣。傳曰,知道。
又啓曰,臺諫出仕事,命下矣。日勢已暮,明日待開門,命招之意,敢啓。傳曰,知道。燼餘
上在昌德宮。停常參,只朝·晝·夕講。
政院啓曰,明日常參·經筵,已爲取稟。今日晝講,亦已命下,而書傳進講之卷,今日畢進講,依前例溫繹間,開筵姑停之意,敢啓。傳曰,知道。
兵曹判書李時白箚子。大槪,訓鍊大將懇乞爲先遞免事。入啓。答曰,省箚具悉。吁,卿之辭章,何若是縷縷也?予之視卿,不翅若干城柱石,而予之誠意,或有所未達而然耶?卿雖老病,嚄唶忠悃,不愧乎古人,抑又何辭?又何必區區乃爾,卿宜勿辭,益懋乃忠。
朝講入侍,領議政李敬輿,知事李基祚,特進官李時昉·金南重,玉堂曺漢英·張次周,承旨趙壽益,假注書盧亨夏,史官申最·趙嗣基,大司憲李厚源,大司諫閔應亨。
榻前合啓,請金自點絶島安置。上曰,不允。
府啓,請奇震興加資改正。上曰,雖不知大儻强盜之別,而奇震興所捕之賊,亦非尋常竊盜之比,連年驟陞,雖如卿之所言,而不可無褒賞之擧,予意則不必改正矣。如所謂林巨正者,方可謂之大儻,如此之賊,亦非討捕使之所可捕,惟大將可能勦滅,必待捕得如此之賊,然後可以施賞乎?李厚源又啓曰,林巨正捕捉時,大將南致勤,三戰捕得,而後始加一資,今若以此濫加爵賞,則守令輩,以穿窬之盜,指爲大儻,以冀僥倖之功也。上曰,卿之所慮,亦不無其理,而此則不無從前可依之法,已加之資,何必改正?且凡事,雖非法典所載,而當視事理之當否,可爲則爲之,亦不以載於法典,而必行不必行之事也。
晝講入侍,知事尹順之,特進官李浣,承旨柳慶昌,玉堂曺漢英·張次周,假注書盧亨夏,史官申最·趙嗣基。
夕講入侍,知事尹順之,特進官許徽,承旨李䅘,玉堂曺漢英·張次周,假注書盧亨夏,史官申最·趙嗣基。
傳曰,政事,明日爲之。
以禁府問事郞廳改付標單子,傳曰,此雖厭苦之事,旣是啓下之後,則安敢任便自恣,人人遞易至此耶?鄭始成,勿爲改差,仍爲推考。以上朝報
朝講時,右相趙翼榻前所啓,昨日院啓,民役均定之事,極是美意,而事係重大。自上亦加詳察,期使必行,似當矣。上曰,戶判·刑判之意,何如?李基祚曰,湖西則結少役重,兩南則結多役輕,頃者領相,言於臣以爲,若割湖西偏重之役,移送於兩南,則似爲便當云矣。李時昉曰,三南貢物,爲當今巨弊,不可不變通矣。若於兩湖山郡,二結收木一疋,海邑,一結收米三斗,略倣海西之規而行之,則似爲便當,嶺南則自有供倭之役,雖不可一體爲之,而兩湖則定爲收米之規,似當矣。閔應亨曰,臣等啓辭中,請先洪淸道者,欲先行一道,以試便否,然後仍行於兩南也。上曰,卿等所言,均役及收米,兩款事而已。此兩款便否,退與大臣詳議熟講,後日賓廳之坐,當爲引見,其時定奪,可也。且卿等之議雖不一,而凡事有相可否,然後可以詳悉,而無未盡之患,若於事事,人皆雷同,則是非何由以定?大司憲·大司諫所論亦好,勿拘常規,同會一處,相議爲之,可也。出備局謄錄
李䅘,以司饔院官員,以都提調意啓曰,今日京畿進上中兩殿所封黃杏,色品雖好,取來嘗之,則酸澁不敢近口,其常時苟充封進之狀,於此可知,封進差使員推考,色吏囚禁科罪,何如?傳曰,允。
推鞫廳啓曰,罪人愛丹·唜香等,以渠等告訴之言,一時憑問,則愛丹招內,當初上典杖問時,及刑曹捧招時,承服則皆因誘,以直招,則活汝之語,誣服,而唜香所告,掘得凶穢之物,則皆是唜香誣捏云云。唜香招內,愛丹告於上典,別排小鼎於大竈之傍,或炊飯或作羹,其鼎下,以赤土和白屑埋置,過三日後,愛丹以鑛屎,叩其鼎底作聲,上典始疑慮,使班奴士云·士上·世忠,婢冬節等發掘,則果然白屑雜赤土,仍掘大竈底,多有白屑,堗穴內,又得小量云,仍考前原情,則上典病重後,招致女巫,掘得埋凶處,多所發掘,愛丹始爲推問,不下一杖,箇箇承服,前後招辭,如此各異,前則謂因女巫發掘凶穢之物,愛丹始爲推問,而後則謂因聞以鑛屎叩鼎底之聲,始生疑慮云。鼎下鑛屎之聲,最是明白,現捉之事,何故前日不知而今日始言之也?且與前招女巫發掘之說,大段相違,此是可疑之端,有此疑端,而仍爲刑訊,或不無冤抑之情。唜香所引鼎下發掘,所謂班奴士云·士上·世忠·婢冬節等,爲先拿致,二行缺唜香曰,上典使班奴士云·士上·世忠·婢冬節等發掘云,故其所引士云等四名,欲爲拿致推問,驗其虛實矣。卽者發遣都事,往申景禋家奴士云等,使之拿來,則當初愛丹·唜香捉送刑曹時,其奴婢四名,一時逃亡,今無一人存者云。此奴婢等,旣不得捉來,更無可驗問處,其獄情虛實,無可鉤得之路,愛丹·唜香等,更爲面質,得其情狀,然後稟處,何如?傳曰,依啓。以上燼餘
柳慶昌,以兵曹言啓曰,以本曹步兵劉連尹等上言回啓,傳曰,應爲割給之番布,不爲割給事稱冤,而回啓中不爲擧論。水軍李文化上言內,欲爲老除,而老除之事則不爲擧論,老職事則上言內所無,而何如是請之耶?察改事,傳敎矣。步軍劉連尹等及水軍李文化上言回啓時,許多文簿酬應之際,不能詳察,致勤下敎,不勝惶恐,竝改付標以入之意,敢啓。傳曰,知道。
申冕,以工曹言啓曰,判書臣元斗杓,以護行使出去,還朝未易,今庚寅年春夏等褒貶,限內不得爲之之意,敢啓。傳曰,知道。
傳于柳慶昌曰,三省推鞫,姑罷。燼餘
上在昌德宮。停常參·經筵。
政院啓曰,今日輪對官齊會之後,掌苑別提張命遠,累度催促,尙不來到,請推考。傳曰,拿推。
傳曰,下直守令引見。
政院啓曰,大提學薦望單子,已爲封入,大臣及政府·東·西壁·六曹判書·判尹,今日內命招,圈點之意,敢啓。傳曰,旣無新薦,而前望只有一人,則將欲圈點何人耶?啓辭似涉不察矣。
又啓曰,薦望單子,政院不敢柝見,直爲入啓,其中新薦有無,無由得知矣。今承下敎,今日圈點事,何以爲之?敢稟。傳曰,議于大臣,處之。
又啓曰,今此大提學薦望單子,還下矣。大臣之薦望文書,異於凡例文書,此單子何以爲之?傳曰,置于本院,可也。
以吏曹各道御史書啓中,守令善治不治抄啓單子,傳曰,不治守令·邊將,則令該曹薦擧人,書啓。善治守令,則令各曹,貢賦及奴婢身貢,畢納與否,査啓。
兵曹判書李時白箚子。大槪,病劇任重,勢難兼察,冒陳危懇,而聖批丁寧,不勝感淚,冒申前請,乞免兼任大將事。入啓。答曰,省箚具悉。疇昔之言,實出於予之中心,卿辭又如此,益見予誠心之不篤,反躬自省,良用靦焉。君臣之間,貴相知心,何必乃爾?體予至意,卿勿固辭。
合啓,請金自點快賜乾斷,亟命絶島安置,以洩神人之憤。答曰,不允。
府啓,奇震興濫加改正事,臣厚源,再陳於榻前,聖上非不納其意,而不准其請,臣等竊惑焉。近年以來,爵賞太濫,名器日輕,大爲識者之寒心,殿下聖學高明,洞達今古,曷嘗有爵賞濫名器輕,而爲治世者乎?朝廷,以土賊之竊發爲慮,設置討捕使,使之譏捕,則雖有所捕,特其職分內事耳。有何可賞之功,而至於陞秩,則非有臨陣勦敵之功,將何以加其賞乎?大典所謂,首捕强盜者賞職,元有職者加階云者,此是朝奉之於朝散,中直之於通訓之類,本非堂嘉變品之謂,而守令則又不在擧論之中,後續錄,始有論賞之文,而强盜獷悍大黨,施賞之輕重自別。今此震興所捕之賊,不過爲强盜,明廟朝受敎曰,捕强盜守令,遞時陞敍,未資窮者,依例加資,資窮准職及堂上以下守令,則臨時用他賞,著爲一代之規云,假令震興,以守令而捕此賊,豈非堂上以上用他賞者乎?內而捕盜大將,外而兵使,皆任治盜之責,而未聞有論賞之規,何獨於討捕使,加以法外之重賞乎?前此雖或有一二受賞之人,必是捕得如居正之賊,或假借守令之名而冒爲之耳。該曹回啓中,所引先朝事,乃是金自點爲首相時所爲,不究法典本意。且竊取法典中文字,截去上下語辭,以爲濟私之地,其可永久遂行而不可違耶?如以明廟朝受敎見之,則可知其證援之誣罔也。聖批以此後,則審察捕賊之輕重,勿爲應施之典爲敎,聖上亦知應施之爲不可也。聖人不云乎?如知其非,何待來年乎?王者一言一動,政令悉皆書之於史,爲後世則苟知其非,當爲改之,何必爲之於今日,而勿施於後來乎?大抵名器爵賞,人所奔趨,若開驟進之門,使有慮外之得,堂階宰秩,跬步可圖,則人人擧生妄心,將何所不至?此臣等之所大懼也。臣等不暇遠引古事,以耳目所睹記言之,當聖上冊升儲位之日,李䅘以禮房承旨,例當賞加,而以加資未久,熟馬一匹賜給爲敎,先王之重爵賞,可見也。祖宗朝成憲旣如彼,先朝之已事又如此,此豈非今日之所當遵守者乎?震興,非有奇才異能,而至以監蕫捕獲之微勞,逐年陞擢,登第未久,已巍然於亞卿之班,其不駭聽於四方,而有損於國體乎?臣等之論列不已者,只爲聖明惜名器耳。請奇震興捕賊濫加,亟命改正。答曰,不允。以上朝報
有政。吏批,判書韓興一進,參判尹順之進,參議尹絳進,左承旨李䅘進。兵批,判書李時白三省坐起進,參判金南重,參知吳挺一病,參議李行遇進,右副承旨柳慶昌進。以申濡爲都承旨,鄭知和爲舍人,李守諴爲持平,朴遾爲副護軍,任重爲副司直。燼餘
以備邊司堂上十一日坐起進不進單子,傳曰,昨於筵中,大司諫,亦令往參同議矣。此單子中,何無名字耶?問啓。
趙壽益啓曰,以禁府張命遠囚單子,傳曰,朝者輪對時啓下之命,何往而今始擧行耶?無乃政院趁不分付之致耶?殊極駭異,卽爲詳査以啓事,傳敎矣。朝者張命遠拿處傳旨啓下之後,卽爲分付於當直都事,而囚單子今始來呈,事甚稽緩矣。伏承聖敎,推問本府色吏,則以爲拿囚傳旨,例爲回告於諸堂上,然後囚禁,故自至差遲云,而此必是色吏稽緩所致也。當該郞廳,亦爲推考,何如?傳曰,依啓。非獨下人之罪也。當該郞廳,亦爲推考。
以刑曹魯金加刑粘目,傳于申冕曰,以此事,禮曹亦不無如此弊端,使之詳察,俾無外方之人號冤之弊事,言于該曹。以魯金加刑粘目,傳于申冕曰,此漢一體人,尙未捕捉耶?問于該廳以啓。以上燼餘
下直,報恩縣監李河岳。
以禁府色吏推治承傳,傳于趙壽益曰,以囚禁推考捧之。
李一相啓曰,問啓事,傳敎矣。問于備邊司,則大司諫閔應亨,依筵中下敎,亦爲來參同議,而非本司堂上,故此單子中,不爲書入云,敢啓。傳曰,知道。
趙壽益,以義禁府言啓曰,本府月令醫員金榮齡手本內,保放罪人□廷顯身病,更加看審,則染病之餘,因添病,食飮全廢,氣力澌盡,比前無異云,不得已待其差歇還囚之意,敢啓。傳曰,知道。
傳于趙壽益曰,三省推鞫,姑罷。燼餘
上在昌德宮。停常參·經筵。
吏曹啓曰,臺諫有闕,政事,取稟。傳曰,明日爲之。
政院啓曰,來十五日儒生殿講日次,何以爲之?敢稟。傳曰,爲之。
春秋館郞廳,以領·右相意啓曰,因政院啓辭,大提學圈點事,傳曰,議于大臣處之事,傳敎矣。文衡衣鉢之傳,自有祖宗朝流來舊例,不可輕易墜落,亦非他人所敢與焉。領府事金尙憲,曾經主文之大臣,薦擬之責,舍此無他,故臣等再請往問,而所薦只此一人圈點之擧,無地可施,事異前規,臣等亦不知所以爲處,無已則更爲下詢,觀其所薦而處之,何如?傳曰,依啓。大提學單望啓下,曾所未聞,故收議耳。
政院啓曰,以春秋館草記,金尙憲處更爲下詢事,依啓矣。春秋館郞廳,當爲發送,而今日日勢已晩,明日則乃承文院褒貶云,過後卽爲遣去之意,敢啓。傳曰,知道。
以吏曹各道御史書啓中守令善治抄啓單子,傳曰,此單子則還下矣,內置單子一件,更爲書入。伴送使書目,勅行初八日到義州事。
右議政趙翼箚子。大槪,敢陳進學之要,冀報聖德事。入啓。答曰,省疏具悉。開導勸戒之言,如是諄切,深用感悅,可不體念哉。
都承旨申濡上疏。大槪,新除職名,萬不近似,冒死陳籲,乞賜遞免,以重名器事。入啓。啓下吏曹。
合啓,金自點請加三思,亟下絶島安置之命。措辭見上答曰,不允。
府啓,請奇震興捕賊濫加,亟命改正。措辭見上答曰,不允。
校理鄭斗卿上疏。大槪,陳情乞遞,兼陳愚見事。入啓。答曰,省疏具悉。覽爾所上冊子,深用嘉尙,再三披覽,不覺夜深也。陳戒勸懲之言,極其深切,予作爲一鏡,置諸座右,可不惕念哉?爾其勿辭,從速察職,以補予闕失。以上朝報
趙壽益啓曰,禁府郞廳,以委官意來言,今日當爲三省推鞫,而議政府及承文院褒貶,亦於今日爲之,日勢必致晩暮,推鞫不得爲之云矣,敢啓。傳曰,知道。
又以右邊捕盜廳言啓曰,問于該廳以啓事,傳敎矣。在近弓房使令仇叱金捕捉事,頃因刑曹移文,卽發軍官,使之跟捕,而未得執捉,可疑等處,時方窺伺之意,敢啓。傳曰,知道。
申冕,以社稷署官員,以都提調意啓曰,本署祭器,造成已久,屢次修改,而尙未完潔,極爲未安,來八月秋享大祭前,本署及該曹,依宗廟例,一同奉審,速爲改備,以盡敬謹之道,何如?傳曰,允。
又以戶曹言啓曰,所屬各司中,內贍寺提調金集在外,今春夏等褒貶,限內不得等第之意,敢啓。傳曰,知道。
李一相啓曰,小臣,承文院副提調褒貶,進去下直。傳曰,知道。
又以都摠府言啓曰,今日入直軍士,中日習射,請出標信。傳曰,知道。
趙壽益,以右邊捕盜廳言啓曰,缺問于該廳以啓事,傳敎矣。內弓房使令仇叱金捕捉事,本月初五日,刑曹移文來到,卽時別定勤幹軍官,使之跟捕,而上項仇叱金,旣已知機,先自逃躱之故,時方窺伺,尙未捕捉矣。聖敎如此,不勝惶恐。傳曰,知道。
傳于趙壽益曰,初次·再次祈雨祭時,典祀官推考公事覓入。
趙壽益,以兵曹言啓曰,當日□兵金晩慶稱名人,自宣仁門入來,差備門外擊錚,極爲駭愕。令攸司囚禁治罪,同門守門〈將〉安□,常時不能禁斷,以致闌入,亦爲非矣。請推考。傳曰,知道。
兵曹啓曰,缺邊將薦擧,旣有流來規例,則固當懸錄二三字缺一一調用,而山城扈從·守堞力戰,助戰外戰功久勤,都目政,應遷各岐及各項前後承傳,其麗不億,自在先朝時,有功勞承傳之人,爲先收用之敎,累次丁寧,每於臨政注擬之際,輒以一二字缺參考輕重,次第擬望,不暇及於某某薦擧懸錄之規,本曹政體,自與東銓有異,今此不治邊將薦擧人,勢難査啓之意,惶恐敢啓。傳曰,注擬之時,雖不懸錄,如有薦擧之人,則書啓,可也。
右議政趙翼箚,伏以,人臣進言於其君者,必以學問爲先焉。此爲人臣告君之常談,循例陳言也。故人主聽之,亦視爲常談,而莫之省也。學問者,乃爲治之本源也。非此則致治無本,一二字缺爲學而求爲治者,如不浚其源而求其流之淸。以下缺燼餘
上在昌德宮。停常參·經筵。
巳時,日暈。自未時至酉時,日暈。夜自三更至五更,月暈。
傳曰,大臣·備局堂上引見。
檢閱趙嗣基書啓。臣承命往諭于領府事金尙憲,則以爲,累承下敎,惶悶不知所爲,臣病勢至此,精神昏昧,實未知何人可合,外間公議。又未知見屬於何人,國家常時,豫設兩館提學,將豫備於文衡之任,當今領·右相,皆曾經此任,與時任兩提學,會議圈點,而與今之單望被薦者,竝爲圈點何如云矣。傳曰,依啓。
同副承旨黃㦿上疏。大槪,陳情乞遞事。入啓。答曰,省疏具悉。爾其勿辭,速〈爲察〉職。
政院啓曰,初次·再次祈雨祭時,典祀官推考公事,覓入事,下敎矣。初次祈雨祭,典祀官張俊南推考公事,則問於刑曹覓入,而再次祈雨祭典祀官李郁·高進問等推考公事,問於憲府色吏,則以爲,高進問緘答,方在本府,而李郁緘答,則時未來到,故其公事,未及入啓云矣。敢啓。傳曰,知道。此典祀官二人之罪,不甚相遠,而照律之懸殊,何也?承旨察啓。
又啓曰,傳敎矣。張俊南·黃中衍照律公事,反復參考,則刑曹與憲府,同是一律,而刑曹則論以公罪,憲府則論以私罪,故公私之間,輕重懸殊矣。大槪刑曹,山直·熟手等,則以私罪,杖八十照律,而典祀官,以杖八十,公罪照律,似是其意,以下人與官員,不無差別於其間,而如是擬律。憲府則典祀官黃中衍,以私罪杖八十,奪告身照律,似是以祭享爲重而從重照律也。此必刑曹與憲府擬律之際,意見不同,以致參差也。然旣是一樣罪犯,則其照律,不可有異同,使之改照律乎?何以爲之?敢此竝稟。傳曰,依啓。
備邊司啓曰,爲國之道,安民爲本,而均節又其本也,故善爲國者,不患寡而患不均,當此民生困瘁,國家艱虞之日,惟當靜而待之,休息撫摩,不宜,更有動作,而至於便民均役,當今急先務,有不可少緩者,故屢因諫院啓辭,請均三道之貢,冀收一時之效。昨於榻前,刑曹判書李時昉啓辭,通兩湖每結收三斗米,以應各司貢物,則民間出米,比前頓減矣。自上有退去相議以告之敎,故今日臣等,與本司堂上會坐,兩司長官,亦因上敎來會,相與反復商確。且算出兩湖結數及貢物價,多寡之數而計之。右議政臣趙翼以爲,收一結三斗之米,應各司貢物之價,甚爲有餘,而以民間出米觀之,則大邑小邑,皆爲輕歇,非但自前徭役苦重之處,極其歡悅,雖自前徭役極輕之處,有減無加,必不無欣喜,安民之策,無過於此,而上下俱足,實是當今良策,如是則雖無那移均定之擧,而徭役自均,民無不便也。兵曹判書李時白,刑曹判書李時昉,大司諫閔應亨所見亦然。大司憲李厚源以爲,均役則可矣,而作米上納,似有難便之勢,且有取贏之嫌。領議政臣李敬輿以爲,我國貢物,已失任土之意,竝以米布上納,皆出於農民·紅女之手,計結收價,理宜均平三南,偏重偏輕,不可不一番釐正。大綱旣正之後,問于該曹,移文兩道方伯,收米三斗,以應貢役,果便於民生,無害於主人。其間出陸運海之難易,諸般弊端之有無,參商計度,一從民願處之,而嶺南則觀勢爲之,似爲便當。海恩君尹履之,吏判韓興一,戶判李基祚,亦與此議相同。論議別無大段矛盾,而不無緩急先後之異,待後日榻前,更爲稟定,何如?答曰,已言于筵中矣。
政院啓曰,金自點遠竄事,命下矣。臺諫方以絶島安置論啓,遠竄承傳,不得捧之矣。傳曰,知道。
合啓,臣等將擧國之公議,請罪金自點,其擬律之止於絶島安置者,實從末減之科,而閱月論執,始下遠竄之命,其可以此謂其盡乎,天討之典乎?自點前後負犯之重,實難毛擧,聖明固已洞悉,而猶復持難,不准所請者,何哉?無乃聖意,以自點有勳勞於國事,不欲遽置重律而然乎?今此絶島安置之請,乃所以仰體聖上,不忘勳舊之至意,而亦欲遵聖人惟輕之訓也。國言之藉藉,輿情之憤激,愈久而愈不能已者,豈不以罪惡之已貫盈,而情跡之無可恕也哉?勳在王室,固可錄也,罪關宗社,其可赦乎?決不可遠竄而止,請亟賜乾斷,投畀絶島,以洩神人之憤。答曰,予意已諭,毋庸堅執。
引見時,因諸臣論洪淸道均役收米事,上曰,此事慮有不便,意欲熟講而審處之矣。右相之意,必欲行之,此收米三斗一款事,問於洪淸左右道,京中各其官貢物主人,知其便否而後行之,似可矣。承旨李一相所啓,成均館養賢庫,自是館儒供饋之所,戶曹則例以一日所供七十五員定送,而常時儒生居館者,不過二十餘員,本庫若能儲置贏餘,則如此多士聚會之日,不無推移補用之事,而每以七十員所供,盡用於卄餘員供饋之時,戶曹則不得已依例隨報隨送,而官庫官員之濫用,極爲非矣。領相曰,臣亦聞此弊矣。戶曹以有此弊之故,或不得隨應,則諸儒之居館者,不知其由,或慮國家待士之禮,有所未盡,此弊不可不矯矣。承旨曰,每年所用,使官員査出,可矣。若不査出,其濫用之數,而戶曹亦爲不給,則待士之道,將若之何?上曰,承旨之言是也。依爲之。承旨曰,使大司成査出,似可矣。上曰,久遠之事,雖不可盡査,限五年內,當該官員,竝令査出,可也。以上朝報
有政。吏批,判書韓興一進,參判尹順之進。兵批,判書李時白賓廳坐起進,參知吳挺一進,佺爲淸平君,泌爲昌城正,前尙州牧使李憪今加通政,開寧縣監金珩今加通政,金山郡守李時材今加通政,前居昌縣監朴而昭,前善山府使李惕然今加通政,大黨捕捉。燼餘
引見時,領相李敬輿所啓,王者之德,與天同道,雷霆雨露,竝施不悖。今此暗行書啓,被罪者,有書入之敎,罪涉贓汚,旣爲定配者,書入,可也。至於罷職之人,則雖爲書入,自上必不用此永廢,而但古者,以書名三府,尙以爲廉,其在人情,必不自安,聖人包容之道,恐不當如是也。上曰,卿之言是也。已過之事,不必更加其罰,而渠等之不安,果如卿言。且似以該曹所爲不信,書入事,勿令爲之,可也。出禁府謄錄
李一相啓曰,今日爲政事,命下矣。都承旨申濡未肅拜,左承旨李䅘,仕進之後,猝患暑癨,不能運動,臣一相,兵批當爲進去,右副承旨柳慶昌,上疏入啓。廳中,只有左副承旨趙壽益,同副承旨申冕,吏批,何承旨進去乎?敢稟。傳曰,吏·兵批兼進。
兵批,判書李時白賓廳坐起進,參議李行遇病,參知吳挺一進,右副承旨李一相進。以朴啓榮·李起浡·柳慶昌,爲副護軍。
以龍川府使·平壤庶尹望單子,傳于吏批曰,此皆有聲績之人乎?極擇差出。吏批啓曰,傳敎矣。龍川府使望,宋岦·盧濈等,累典郡邑,無見不治之事。崔仲一,以義州之人,前爲僉使時,至有褒啓,亦多經歷之人,關西一路,不可不尋常差遣。平壤庶尹望尹世任,則前任咸平,仕滿而來。洪興祉·李瀤等,雖或有見駁之事,人皆以善治稱冤,故竝爲擬望矣。其望單子還入之意,敢啓。傳曰,知道。
申冕,以吏曹言啓曰,近來紀綱解弛,人不畏法,凡有差祭,百般謀避,至於二字缺則道路似遠,尤爲推諉,今望祭獻官實差完陵君,來在闕門外,累次催促,終始稱病,不爲受香,極爲非矣。推考,何如?傳曰,允。
李一相,以兵曹言啓曰,以曹草記,不治邊將薦擧人,勢難査啓事,傳曰,注擬之時,雖不懸錄,如有薦擧之人,則書啓,可也事,傳敎矣。邊將注擬之時,旣無懸錄薦擧之事,故不能査啓之由,已悉於前啓辭中矣。卽以不治邊將姓名,考閱前後薦擧單子中,則無一人載錄,玆不能査出以啓之意,敢啓。傳曰,知道。
李䅘,以吏曹言啓曰,罷黜狀啓,則留置本曹,歲抄時一一抄錄,而前白川郡守鄭維罷黜狀啓中,延安縣監廉友爀,亦在其中,而有拿命,故移送義禁府矣。其狀啓,今始推來,則鄭維之名,今歲抄時,落漏於單子。其狀啓,當初移送禁府時,本曹胥吏,不爲謄書之罪,卽爲治罪,而今此薦主書啓中,則竝爲載錄,罪目,則別單書啓之意,敢啓。傳曰,知道。
同副承旨黃㦿疏曰,伏以,無狀小臣,罪累狼藉,物議雷殷,而惟覆載之仁,日月之明,藏疾含垢,匪怒伊敎,旋賜放還,如父於子,至於特敍格例之外,復廁近密之列,涕泣行路,感動凡物,況爲臣者,當如何哉?竊伏惟,聖上所以待臣至此者,原其情也。臣情事有所未暴,而隱默於君父之前,是自絶於天也。非敢自明,反同哀鳴,死罪死罪。臣弱冠登朝,幾三十年,踽踽獨行,惟影隨身先後,乍起便躓,所恃者,君父與天已耳。臣常自分岨峿,無偶於世,而世亦未嘗加臣以附麗黨比之目,此鬼神所可質也。臣與金自點,踵逕向絶,興味懸殊,落落不可合之狀,國人所共知也。臣適會僦舍,不幸同巷,數月之間,修人事之常二行缺若夫論者之辭,一則曰晝夜往來,一則曰陽違陰合,使臣不於晝日,惟偕之昏夜者,可見謂臣旣爲相違,惟同乎陰合者可知,此足以明論者之亦不能自見,自知出於一朝中臣者之飛語,卽臣蹤跡心事,有天知神知而已。晻昧不白,汚衊莫雪,非至冤哉?重念愚臣平日招愆速尤者,坐有此舌,庶乎可咋,而又不欲妄發也。死罪死罪,夫士立朝廷,惟廉恥,朝廷養士,亦惟廉恥,臣旣負此名,隳之於前矣。今乃抗顔朝端,都喪無餘,縱欲貪冒榮寵,如名器何,且如物議何?況銀臺淸選,喉舌任重,尤非臣敢當也。伏乞聖慈,曲加致察,亟許鐫遞臣職,以重廉隅,以安微分,公私幸甚。以上燼餘
趙壽益,以兵曹言啓曰,當日女愛禮稱名人,自丹鳳門入來,差備門外擊錚,極爲駭愕。令攸司囚禁治罪,同門守門將朴質,常時不能禁斷,以致闌入,亦爲非矣,請推考。傳曰,允。
李一相,以備邊司言啓曰,以諫院啓辭,洪淸道貢物均役事,令廟堂商量便否,稟啓施行。傳曰,依啓事,傳敎矣。安民之本,莫先於均役,誠如諫院啓辭,三南貢案不均之患,久爲識者之歎,而欲爲變通二行缺啓辭之意,專在洪淸一道,而必通融三道,流二三字缺刑,然後方無彼此妨礙之患,令該曹專管案閱三南民貢案及田結摠數,參酌輕重,以爲永式爲當,但道路之遠近,物産之有無,該道之策應煩簡,其類多端,亦須弛張損益,不拘死套,可以久行無弊,而戶曹職務煩劇,一人精〈力〉有限,如刑曹判書李時昉,精鍊解事,可合此任,亦令兼察相議,速爲完結,似爲便當,敢啓。傳曰,已言于筵中矣。
趙壽益啓曰,禁府郞廳,以委官意來言,今日引見,不得强疾入參,而身病如許,三省推鞫,勢難開坐。且明日齋戒,明明日則親祭,此兩日推鞫,亦不得爲之云,敢啓。傳曰,知道。
李䅘,以忠勳府言啓曰,今庚寅年春夏等褒貶,當爲等第,而本府有司堂上,不爲備員,限內不得磨勘之意,敢啓。傳曰,知道。
申冕,以兵曹言啓曰,當日御營二三字缺稱名人,自宣仁門入來,差備門外擊錚,極爲駭愕。令攸司囚禁治罪。同門守門將安沃,常時不能禁斷,以致闌入,亦爲非矣。請推考。傳曰,允。
李䅘,以弘文館官員,以領事意啓曰,今館官員,庚寅年春夏等褒貶,當爲磨勘,而大提學未差,提學吳竣奉命,大提學趙錫胤在外未上來,限內不得爲之之意,敢啓。傳曰,知道。
傳于李䅘曰,史官三員待命,騎馬九匹立之。
李䅘啓曰,大提學圈點事,金領府事書啓,允下矣。大臣等當爲會議,而日勢已暮,明日待開門,以領府事往還史官,大臣處,仍爲會議之意,敢啓。傳曰,知道。
趙壽益啓曰,綾川府院君病不來,行副護軍朴遾病未肅拜,右尹李浣呈辭。竝爲命招,今日引見時,入侍之意,敢啓。傳曰,知道。
申冕啓曰,入直軍官三員,而摘奸時不可一時出送,翰林二員及宣傳官一員,代送之意,敢啓。傳曰,知道。
右副承旨柳慶昌疏曰,伏以,臣素以宿病沈痼,〈醫〉人藥餌相隨,賴以爲命,猥以無似,忝叨本職,黽勉供仕,已至□朔,而適値朝家多事之日,分義所在,不敢言病,只以顚沛爲限,不計其他。自本月初,患得暑痢,症勢彌留,苦歇無常,呻吟度日,僅得支持矣。三四日來,所患漸至苦劇,多般治療,未見其效,一日之內,度數無算,食飮全廢,委頓牀席,此是積傷所發,非旬望可瘳之症也。三字缺名,退伏私室,已極惶恐,而況念望祭隔日,以此病狀,旣不堪趨走於淸齋陪從之列,情勢至此,益無所措。伏願聖慈,天地父母,察臣病勢,遞臣職名,俾得專意調治,以延螻蟻之命,千萬幸甚。啓下吏曹,回啓,柳慶昌羸弱病狀,同僚曾已洞燭,〈而〉今患暑痢,有此陳疏,四五字缺似難仍察,而近臣進退,自下不敢擅便,伏候上裁。啓依回啓施行。燼餘
上在昌德宮。停常參·經筵。
自辰時至未時,日暈。
政院啓曰,以大提學差出事,史官往于領相前,則以爲,方在服制中,過服制後,與右相議爲之云。往于右相前,則以爲,待領相過服制後,令議爲之云。今日不得爲之之意,敢啓。傳曰,知道。
明日永思殿親祭,正時四更一點,開門三更三點。
明日儒生殿講時,考官韓興一·尹順之·吳挺一·李時楷·李之恒·李行進。
政院啓曰,明日儒生殿講時,大臣一員,當以命官進參,而領相服制,右相有故,原任大臣,亦無在京之員,命官何以爲之?敢稟。傳曰,前例,無大臣則何以爲之耶?考啓事,傳敎矣。前此殿講時,無大臣則以一品重臣,代行命官之任者,非止一再,而文書可據者,則戊寅八月十五日殿講,大臣有故,命官取稟,則有右參贊李德明進去之敎,詳載院上日記中,前例如此,故敢啓。傳曰,知道。右參贊沈詻進去。
合啓,請金自點快賜乾斷,投畀絶島,以快神人之憤。措辭見上答曰,予意已諭,毋庸堅執。
政院啓曰,近來國綱解弛,秩高宰臣,冒法出外者,比比有之,淸陵君金振聲,差肅寧殿望祭獻官實差,則忠勳府下吏,初則托以他故,及其受香之時,不得不直言其下鄕,其蔑法自便之習,殊甚可惡,淸陵君金振聲,推考,何如?傳曰,允。以上朝報
李一相啓曰,朔望親祭時,雲劍單子,累度仍用,以致不精,以新單子書入之意,敢啓。傳曰,知道。
副校理鄭斗卿疏曰,伏以,臣竊伏念,人主治國之道,莫如從諫,人臣事君之義,莫如進言。夫諫有五,諷諫三字缺吾從諷諫矣乎,然則諷諫者,聖人之所取也。臣伏覩殿下,新服勵精,慨然有大有爲之志,一國臣民,孰不延頸,思見治平哉?臣偏受洪造,恩渥之厚,泰山不足喩其重,河海不足喩其深,剖心隳肝,不足以爲報,百爾思之,若效涓埃,惟在芻蕘,臣竊自附古人諷諫之義,謹撰二十七篇,冀報新化之萬一,君子不以言廢言,伏惟聖明垂察焉。且臣情窮勢迫,不得不仰陳,無狀小臣,遭遇聖明,忝叨淸班,素患眩症,累闕肅謝,臣常戰慄,今者新命又下,惶恐感泣,强赴闕下,非舊疾瘳也。臣之眼疾,非俗所謂眼疾,眼睛受傷,去盲一間,朝夕講論之地,旣難供職。伏乞天地父母,俯察危懇,遞臣職名,以便公私,幸甚幸甚。燼餘
李一相,以兵曹言啓曰,今春夏等褒貶中,所屬司僕寺,則提調有故,不得磨勘。典設司,去己丑秋冬等褒貶,因本司提調有故,不得磨勘矣。今始一時封進之意,敢啓。傳曰,知道。燼餘
上在昌德宮。停常參·經筵。
望祭,慈殿·大殿·中殿,政院·玉堂·二品以上·六曹·兩司長官問安。答曰,罔極。
慈殿·大殿·中殿,藥房問安。答曰,知道。
備忘記,居首進士元近·曺挺宇,各給一分,進士慶最,紙四卷·筆四柄·墨二丁賜給。
都承旨申濡啓曰,臣曾忝本院時,以臣弟混,方爲史官之故,兼帶春秋,該曹例爲減下矣。今忝此任,亦當依前減下,而該曹以爲,都承旨則減下春秋,非古例云,而下批時仍存不減,不可無從速變通之擧,令該曹更詳前例,處置,何如?傳曰,允。
吏曹啓曰,以都承旨啓辭,傳敎矣。都承旨旣兼藝文提學,春秋例兼之任,不可減下,奉敎申混,改差,何如?傳曰,允。
右尹李浣上疏。大槪,身病日漸危重,乞遞本職及兼帶,以便公私事。入啓。答曰,省疏具悉。卿其勿辭,調理察職。
合啓,請金自點亟賜乾斷,絶島安置,以快神人之憤。答曰,予意已諭,毋庸堅執。
玉堂箚子。大槪,快從合啓之請事。入啓。答曰,旣已酌處,毋庸堅執。以上朝報
李一相,以宗親府郞廳,以有司堂上言啓曰,本府今春夏等褒貶,當等第,而有司堂上仁興君臣暎,身有病患,一員未差,限內不得磨勘之意,敢啓。傳曰,知道。
李䅘啓曰,本院郞廳二員,俱未差出,今春夏等褒貶,不得磨鍊等第之意,敢啓。傳曰,知道。
以慶尙監司閔應協待罪狀啓,傳于李䅘曰,卿其勿辭察職事,回諭。
趙壽益啓曰,平安兵使裵時亮,今春夏等褒貶,限內未及封進,請推考。傳曰,允。
又啓曰,江原監司李元鎭,京畿水使具仁墍,慶尙左水使南斗柄,今春夏等邊將褒貶,無一人居下,殊無嚴明殿最之意,請竝推考。傳曰,依啓。
又啓曰,黃海兵使具仁俊,今春夏等雜職褒貶則封上,而邊將等第,不爲頉啓,限內未及封進,請推考。傳曰,依啓。
右尹李浣疏曰,伏以,臣於丙子之亂,重傷兵鋒,每値陰寒,創處酸痛,時遇小疾,嘔血成椀,作一病人,擧朝所知,頃丁椓喪,僅延縷命。去春服闋,復廁朝列,黽勉隨行之際,遽遭賓天之痛,萬品銜哀,奔走職事,私情微故,有不暇顧,除授本任,今已閱朞。苟能少供筋力,則不敢私便身圖,職務鞅掌,智慮耗竭,宿症暗滋,諸病日乘,適緣客使稠疊,朝野遑遑,二行缺一日登圊。殆至十巡,神昏意迷,不辨晝夜,寒熱交攻,食飮全廢,適於此時,召牌臨門,倒身枕席,無路起動,不得進詣於賓廳登對之列。臣誠逋慢,罪合萬殞,臣之庸陋,百無一用,猥荷先朝之眷,驟叨藩閫之命,數十年來,擁旄列麾,猥膺重寄,職忝樞機,糜粉其身,不足酬恩,馬革裹屍,不足圖報。惟思橫草碎首,小效於聖上之新服者,是臣區區之願也。今臣所患,非是猝發,病源深固,積傷而生,旬日調治,難忘痊可,曠職廢務,亦非細故。伏乞天地父母,特軫賤疾之危重,俯察微悃之悶迫,臣本職及兼帶備局堂上·御營·捕盜大將,亟許遞改,以安愚分,不勝幸甚。以上燼餘
李一相,以都摠府言啓曰,今日入直軍士,當爲中日習射,而褒貶上前開拆相値,不得爲之之意,敢啓。傳曰,知道。
弘文館校理臣洪處尹·臣曺漢英,副校理臣趙復陽,修撰臣張次周,副修撰臣洪處大等箚曰,伏以,公論,國家之元氣也,臺諫,人主之耳目也。耳目之臣,循一國公共之論,苦口力爭,久而不止者,將以討有罪而伸國法也。金自點罪狀,上自朝廷,下至閭巷,萬口喧騰,同然一辭,不可一二論列,而聖明之業,已洞燭者也。所以持難者,非以自點有大功於國家,而爲先朝所寵任,三四字缺自點,藉其勳貴,貪恣無極,負先王之殊恩,四字缺衆怒一至於此,則豈可以前日之功,而掩此難宥之罪乎?今日輿情益激,國言藉藉,則殿下雖欲寬容,有不可得者矣。再昨遠竄之命,雖可以少洩輿憤,論其負犯,豈但如是而止,而能正天討而服人心乎?公論愈激,邦憲至嚴,伏願殿下,特加三思,快從合啓之請。取進止。燼餘
上在昌德宮。停常參·經筵。
藥房啓曰,近來蒸鬱,昨日尤甚,勞動行祭,所傷必大,臣等憂慮,經夜不弛,敢來問安。答曰,僅得無事。
備忘記,先王,未及見王子·翁主長成,予日夜撫恤,悲慟罔極,無以紓此懷。其令攸司,孝明翁主·崇善君·樂善君,各賜奴婢一百五十口。
合啓,請金自點亟賜乾斷,絶島安置,以快神人之憤。答曰,毋庸堅執,亟停勿煩。
洪淸監司書目,連山呈,以行司直金集上疏上送事。啓。答曰,省疏具悉辭意。事勢之固然,何乃引咎至此耶?卿宜安心勿待罪,所辭兼帶之職,當令該曹議處矣。
禁府,罪人愛丹,刑問二次,不服。以上朝報
下直,扶安縣監鄭時諶。
李一相,以都摠府言啓曰,副摠管黃瀗,會同分軍事,除標信,內兵曹進去之意,敢啓。傳曰,知道。又以都摠府言啓曰,副摠管申埈,漢城府坐起進去晝仕,請出標信,傳曰,知道。
上在昌德宮。停常參·經筵。
申時酉時,日暈。夜二更三更,月暈。
以吏曹不治守令薦人書啓單子,傳曰,今此不治守令,無大小無輕重,竝爲書啓耶?問啓。
右議政趙翼箚子。大槪,敢陳三省獄情,以冀稟處事。入啓。答曰,省箚具悉。箚辭不無所見,議處。
政院啓曰,明日常參·經筵,限處暑前頉稟。傳曰,仍爲取稟。又啓曰,命下矣。經筵,溫繹間姑停,來二十一日,只輪臺,取稟。傳曰,爲之。
又啓曰,來二十一日,都目政事爲之之意,敢啓。傳曰,知道。
合啓,金自點,罪惡貫盈,不可少貸,而臣等體聖上記功之意,念治朝惟輕之典,從其末減,論以安置,自點之負國家如何,而國家之待自點,可謂不薄矣。連章閱月,尙不顯斥其罪者,非但意有在焉。亦謂聖明,旣已洞燭允兪之音,無待於多言,而殿下之堅執至此,此實群下之未曉聖意者也。王法至嚴,公論日激,臣等,雖承筵中俯諭之意,亦不能自已,退詢輿論,更申前請,則至今殿下,實無不可從之義。臣等,亦無不得請而停止之理,此爲何事,而上下相持,若此之久也。請快賜乾斷,投畀絶島,以快神人之憤。答曰,不允。
府啓,局出身等橫拿作弊之事,罔有紀極,識者之寒心久矣。卽接西部龍山契上有司等呈單,則洞居局出身李仲信稱名者,前月二十六日,公然拔劍裸體,突入於其洞寓居故縣監洪銓妻趙氏家,以口不可道之說,高聲凌辱,無所不至,至於趙氏所在房窓戶,手裂足蹴,將欲入室作亂,賴隣人聚救,僅免不測之禍云。事極驚駭,請令攸司依法科罪。答曰,依啓。
黃海監司書目,瑞興府使李松齡,呈病上京,久不還官,令該曹處置事。
吏批啓目,粘連黃海監司狀啓云云。上項瑞興府使李松齡,謝恩使行次,不得下去支待,則其病勢深重,據此可知,沿路守令,不可久曠,罷黜,何如?啓依允。以上朝報
鞫廳啓曰,罪人愛丹議處事,命下矣。獄情難明曲折,朝者,臣趙翼箚子,已悉陳矣。大槪,此獄,本自難明,而前後死者,至於十餘人,此十餘人,未必皆有當死之罪。必有冤死者,已極可悶,而此婢之事,亦未見有分明跡狀,若加刑不已,則必至於死,而其死未必無冤痛之情,故敢陳其宜用惟輕之典矣。今承議處之命,此罪若輕之,則當用次律,令禁〈府〉照斷施行爲當,而唜香·鸚鵡等,本以看症拿囚矣。愛丹若用次律,則看證之人,別無可問之事,似當放送,竝上裁,何如?答曰,依啓。愛丹事,不厭商確,議于他大臣處置。又啓曰,愛丹事不厭商確,議于他大臣處置事,命下矣。領議政方在服制中,待出仕收議之意,敢啓。傳曰,知道。出禁府謄錄
下直,萬頃縣令李德培,高山縣監李慶徽。
右議政趙翼箚曰,伏以,臣承命申景禋家咀呪獄,自初見其獄事似可疑,而聞外議皆以爲然。蓋曾於丁亥年,景禋妻李氏,疑其妾爲咀呪,發告起獄,而其告者婢今伊,以誣告自服,伏誣告之罪,其妾則以初喪逃走之罪,竄于正方山城矣。今年又以其妾,自正方使人陰敎家內奴婢爲咀呪,私自嚴刑,死者凡六人,三行缺觀其面質時言辭,似無明白之證,而又似有可疑之端,故敢相議,請停刑矣。昨日嚴刑二次,一一呼冤,其呼冤,雖不可信,亦恐有可憐之情也。大槪此獄,原其始末而言之,則丁亥起獄時,告者自服爲誣告,則其爲無實,明矣。蓋李氏與其妾爲仇之源,人所共知也。咀呪之變,近來極多,而李氏適患怪疾,安能不疑其仇怨之作變乎?然前者起獄,未免歸虛,今於四年之後。又此起獄,以情理度之,則其妾居京,或可潛誘奴婢,使之作變矣。徙居遠外,使人敎誘其奴婢,恐勢所不易也。且咀呪,極惡大罪,雖使爲之,不過一二人知之,必不使知之多,以致漏泄也。許多奴婢,同心爲之,則實似可疑也。蓋婦人本不能如男子,李氏只以疑慮起獄,未知其獄果明白無疑。前後所殺,至十餘人,恐此十餘人,未必皆同謀,而今又鞫問此婢,其勢必至於死也。人命至重,一人以非罪死,猶二字缺況此十餘人,未知果皆有當死之罪也。李氏當初咀呪見露,則當掘得穢物,竝其可疑奴婢,呈于刑曹,自官鞫問,得而誅之,乃私門杖殺,如是之多,其中冤死者,亦必有之,此李氏之未能十分當理處也。國家何乃曲從其意乎?故臣意竊恐此婢,未必竝殺之也。參鞫諸臣之意,亦皆然也,曰罪疑惟輕,此正是疑獄也,恐當用惟輕之典也。臣見可疑如此,而一向加刑,所不可忍,故敢此冒陳愚見。伏願聖明,深察其前後曲折,而有以裁處之,不勝幸甚。
黃㦿啓曰,舍人鄭知和,右議政箚子批答受去之際,不爲行禮,殊失體面,請推考。傳曰,允。燼餘
答右相趙翼箚曰,省箚具悉。兩臣之賢,不待卿言,予已知之矣。原箚缺出內下記草
趙壽益,以義禁府言啓曰,睦嗜善分揀事,判下矣。放送之意,敢啓。傳曰,知道。
又以委官意啓曰,愛丹刑問二次,一向呼冤不服,所當加刑,而以下缺
傳于黃㦿曰,三省推鞫姑罷。
黃㦿啓曰,以吏曹不治守令薦人書啓單子,傳曰,此不治守令,無大小無輕重,竝爲書啓耶?問啓事,傳敎矣。前後御史狀啓,與罪目單子,一一相準,則其時狀啓,移送禁府,或移送刑曹,只凭下吏謄本,前月晦間歲抄時書入矣。其後又有御史狀啓中,不治守令,竝爲書啓,而歲抄時,前懷德縣監金嚮,前安州判官呂等,前遂安郡守洪舜民罷職之後,因刑曹公事,至於奪告身,而歲抄時又以挾輦將囚禁,歲抄中不爲書啓,以元罪目單子中,亦爲落漏,前淳昌郡守朴淳,求禮縣監□鐵等,因御史狀啓,只推考,故不在於本曹文書中。歲抄時,刑曹始以兩人濫率,奪告身移關,全沒御史狀啓語,故薦人單子中,不爲書入。其餘吉州牧使趙必達,兼黃州牧使許東岦等,或推或遞,不在於罪目中,江東縣監李信,殷山縣監宋時弼,祥原郡守田皡民,碧潼郡守吳必承,御史書啓中,有不治之事,而殿最旣已居下,前江界府使吳䎙,方在拿推中,其時御史書啓中,言以監司狀啓,旣以罷歸云。此則似非暗行御史書啓被罪之類,故竝不爲書錄於別單矣。當初各項文書,散在各司,不能詳査,致勤聖敎,極爲惶恐,金嚮等薦擧人,亦爲。缺
黃㦿,以吏曹言啓曰,今日各司官員半行缺司贍寺主簿李鵷,司圃署別提朴景侃,活人署別提林汝栢等,不通,掌苑署別提張命遠,稱病不進,竝汰去,何如?傳曰,允。
傳于黃㦿曰,史官二員待命,騎馬六匹立之。
趙壽益啓曰,小臣三省推鞫下直,請出推案。傳曰,知道。燼餘
上在昌德宮。停常參·經筵。
政院啓曰,來二十一日,輪對命下,而與都目政事相値,輪對,何以爲之?敢稟。傳曰,勿爲之。
吏曹啓目,粘連行司直金集上疏云云。兼帶異於實職,或有經年不遞之時,而金集則老病在外,還京遲速,不可豫期,似當依願。重臣兼帶,自下不敢擅便,上裁,何如?啓依回啓施行。
吏曹啓曰,承旨有闕,政事,取稟。
檢閱趙嗣基上疏。大槪,新薦遍告之際,旣被先生臺官之面斥,不敢仍在秉筆之列,新薦事亦已中止,略陳曲折,懇乞遞職事。入啓。啓下吏曹。
檢閱申最上疏。大槪,冒萬死敢陳危悃,乞遞職名事。入啓。
合啓,請金自點快賜乾斷,絶島安置。答曰,毋煩。
院啓,右副承旨申冕辭職疏中,指詆彈已之人,顯有忿懥之意,肆言無憚,事甚不佳。況當初被罪時,亦有不善處謗之失,而新蒙恩霈,復列邇班,則爲冕之道,所宜自修之不暇,今反張皇辭說,有若與公議相較者然,朝廷相敬之道,士夫反求之義,豈當如是。右副承旨申冕,請命罷職。答曰,自明之疏,略無一二之言,而何必論之至此耶?似涉深文焉。
右議政趙翼箚子。大槪,臣竊見嶺南儒生柳㮨之疏,其言皆是虛誣欺罔之辭,竊不勝痛心,敢此陳辯事。入啓。答曰,省箚具悉。兩臣之賢,不待卿言,予已知之矣。
正言李尙眞啓曰,臣竊見承旨申冕之疏,指詆彈已之人,顯有讎視之色,語意深刻,事極不美,不可無糾劾懲礪之擧,故今日僚席,十分商確,措語擬律,務從折衷矣。伏承聖批,以自明之疏,孰無一二之言,而何必論之至此耶?似涉深文焉爲敎。深文論人,是何等凶德,臣誠惶愧之至,第臣愚見,猶有不以爲深文者,臣請略陳焉。自明之擧,雖不可已,何敢以忿懥之氣,施之於告君之辭,而無忌憚至此哉?其曰,重觸機弩者,是何言?其曰橫搆勤縛,必欲罟之於不可測之地者,又何言?其曰用意深淺,不欲指陳明言,以傷國體者,抑又何言?誰機誰弩,誰令觸之乎?何以爲搆,何以爲縛乎?激濁揚淸,振肅頹綱,謂之罟乎?滿朝百僚之中,只擧數人,無間親疏,有何用意而干何深,干何淺乎?更有何祕意廋辭,大於此數款者,隱然莊腹而難於指陳明言之乎?苟爲恐妨國體,而不敢指陳明言,則凡此所旣陳者,獨不傷國體乎?伊時草野之臣,感受知遇,思盡其職,有此激揚之擧,若謂之不諒世道,爲是謬計,或謂之擧措間,不無過激之失。又或謂之輕重混被則猶之可也。彼旣求志,與世無競,則夫豈有一毫偏着之私,而冕乃敢以此說,眩瞀是非,熒惑天聰,以爲自私之地,士夫處心,不當如是,此習漸長,豈不爲日後之深可憂者,而若不明示好惡,則世無公論,國不爲國矣。事旣痛駭,所關亦重,至於此論,固非深文。殿下不惟不允,反下未安之敎,臣之所嘗望於殿下者,亶在揮乾斷而定是非而已。此事是非,本非難知,而聖批至此,臣竊惑焉。且念刑曹參議李之恒,承旨黃㦿,亦投辭疏,而言無可疵,故無此論矣。一行缺臣以無狀,忝在臺席,言不見信,徒受嚴批,臣何敢晏然仍冒乎?請命遞斥臣職。答曰,竄謫南州,纔敍未久,又有此論,慮其或過,如是答之,而殊未有嚴峻之意也。爾之曲見,何乃至此?良可怪也。爾其勿辭。以上朝報
備邊司啓曰,北京入送鷹連,例於八月晦間,都會于安州牧,中使照點領去矣。鷹連實·豫差,竝十八坐,依前,分付于咸鏡道及兩西監·兵使處,使之豫備,及期入送,何如?傳曰,允。出備局謄錄
義禁府啓曰,議于大臣,則領議政李敬輿,議委官,受命旣久,按閱已詳,箚中所論,雖不爲明斷虛實,指一還蔽,而其意專在於不欲以難明之獄,枉殺無辜之人,實合於罪疑惟輕之意。然以臣愚見,此獄前後肯綮處,惟在今伊·愛丹,而今伊,以誣告伏誅於前,愛丹,亦以誣服納招於後,省鞫嚴刑二次,一向稱冤,今伊,旣以誣誅,而李氏,獨自晏然,其時決獄,未知何意。到今又起大獄,專以愛丹爲證據之地,而抵死牢諱,至以不能忍杖,上典前誣服之說,納招於今日,此獄,參以情法,不可謂難明,而若以事涉曖昧,難以究竟云。則依鞫廳啓辭施行,亦或無妨,伏惟上裁。大臣之議如此,上裁,何如?答曰,依議。出禁府謄錄
李一相,以都摠府言啓曰,今日入直軍士,中日習射,請出標信。傳曰,知道。
傳于申濡曰,明日晝講爲之。
檢閱趙嗣基疏曰,伏以,臣之忝叨本職,自知無似,人謂斯何,避辭無路,已過周年,中心閔慼,如據蒺藜,臣於冬末,欲爲新薦,議于僚友,則是時前待敎趙龜錫,方在推考,前檢閱徐必遠·申最亦居下或罷散,故或以爲下番應薦之人,方在罷散之中,非臣所可自擅,臣遂止其議,黽勉二字缺今月歲抄下後,申最旣蒙敍,敍命復入下番,趙龜錫二行缺謂臣曰,新薦實爲未安,及今議薦,如何?臣曰,擇三四字缺薦,使之居下番主史事,意非偶然,而下番連在罷散,故□之代斲已久。今者下番若遞,則吾將又降下番,環顧于中,勢難承當。下番之意如此,則卽爲議薦無妨,臣仍問其可合者,申最先言南龍翼,次及李端相。臣又問之,申最曰,外議以盧亨夏·朴增輝皆可合,而今番之薦,務從其精,不必多也云。臣又曰,固務精而若皆可合,則何礙於多少?臣又問曰,此外更有其人耶?申最曰,又有呂閔齊可合云,而方居下考,臣則有所不可,其中如李端相,尤豈有異辭乎?第盡於此而更無其人耶?申最曰,餘未之聞也。臣曰,吾聞公議之許可者,又有□震夏,何如?申最曰,震夏非不合,而第見塞於注書薦矣。臣曰,注書薦之見塞,一人之私意也。豈以此廢其人乎?震夏之地望,無讓於他人,而洪宇遠,在翰苑爲新薦時,一二字缺抑者,及復宇遠,薦震夏于注書,其人以注書先二三字缺而塞震夏,外議以此少其人,則震夏之見塞於注書,豈二字缺申最猶以爲難。臣又以鄭晳·李溟翼·金堯欽之人物才望可合,而溟翼亦在下考,下考之人,例不得徑薦也。申最曰,此人等,日後養望而爲之,未晩也。臣皆不爲堅執曰,養望之言,好矣。下番不久當遞,若待多人之歸,一則必至遲延,而下番所薦之中,李端相,已先歸一,今則先薦此一人,其餘,皆待其養望,繼此而爲之,可也。申最堅欲以南龍翼竝薦,臣又執答。申最,先難而後然之,約以褒貶之坐,待在列右位之入來廳坐,停當及期,奉敎李垕·申混入來,以議薦開坐之意,□而許之,遂開坐下番,以先薦一人之意,發言右位,初則以一人爲少,終皆歸一,故臣與下番,互相出去,遍告于方外先生,以□古規,而臣則適有平丘及在京大臣家奉命往還之事,未及見參下先生,而下番則先已遍見參下先生,趙龜錫途遠而告之,亦皆歸一,故臣又於昨日出去,歷見先生,皆二行缺徑先開坐耶?臣聞卽瞿然曰,其時問於下吏,則下吏以古規,泛然言之,故雖先開坐,卽皆遍告,已盡歸一,先生亦以被薦之人爲可合,則仍爲焚香,可乎?先生曰,焚香與否,非我所知,吾欲爲論啓。又曰,南龍翼·盧亨夏·李溟翼此三人,皆言可合而何不薦之耶?臣曰,今薦之後,以次登薦,有何不可乎?先生反復詰責,累言欲爲論啓之意,臣處事輕率,旣被臺官之面斥,不敢一日晏然秉筆之列,新薦亦已中止。伏乞天地父母,亟命鐫改臣職名,以重史薦,不勝幸甚。啓下吏曹,吏曹啓目,粘連啓下,以趙嗣基等疏辭臺諫避辭,反復參見,則私相面議於參下先生,至於再三,則完定之際,不爲更論,雖欠詳盡,亦非大段所失,仍令察任,何如?依允。
檢閱申最疏曰,伏以,檢閱臣趙嗣基,旣以史局新薦,有所陳達,則臣亦忝在同列,始終同事,何敢不一言仰暴乎?臣蒙被恩敍,卽授本職,黽勉行公,爲日已久,外議以所薦之人,不宜久滯,故臣與趙嗣基,議定可薦之人。嗣基問于臣曰,當薦者幾何?臣以李端相·南龍翼應之,嗣基以龍翼爲難,臣意非薦人一循公議,不可獨守己見,與嗣基,反復商確,只薦李端相一人矣。今者有一先生,以不問參下先生,而徑先擬薦爲非云。若果不問於參下先生,而獨自擬薦,則雖謂之墜損館規,亦或可矣,而臣之面議於罷散先生者,非止一再,則其所謂不問者,臣實未曉也。史局薦法,下番與時任同僚,會坐勘定,歸一然後,方問於在外先生,而參下先生,則薦事未完之前,雖有往問之例,自二字缺相可否而已。非如令甲所著,一定而不可易者也。執此爲言,起一鬧端,此尤臣之所未料也。況駁貶之人,皆因擬薦之人,不允於衆情,而未聞以薦之多寡,有所嘵嘵也。史薦至嚴且重,貴在精揀,不須博取,當薦之中,亦不無先後之序,而方外先生,各有所擧,時任同僚,所執己見齊其不齊,理執之所不可必,而論議岐別,彈射垂發,今日朝廷之上,居官處事,不亦難乎?臣雖無狀,亦有廉恥,何敢諉之於昵侍秉筆。以下缺
上在昌德宮。停常參·經筵。
卯時辰時,有霧氣。夜三更四更,月暈。
政院啓曰,昨日以承旨有闕,政事,取稟。時未命下,而右副承旨臣申冕,旣在被論,同副承旨臣黃㦿,卽又以病出去,而差病行公,未可豫期其遲速,廳中現存者,只臣濡及右承旨臣李一相,左副承旨臣趙壽益而已。明明日大政,吏兵批進去,則廳中將不成貌樣,今日爲政,差出左承旨之代,似不可已,何以爲之?敢稟。傳曰,依啓。
京畿監司書目,果川呈,以副提學趙錫胤病重,上去不得事。啓遞差。
備邊司啓曰,旣捧承傳,便是君命也。凡在群下,所當奉行之不暇,而士大夫及有勢兩班,不計頃日啓下禁令,奪入閭閻家舍,或相替借,有若傳舍,其間或有不謹鄙瑣之說,士大夫必無此理,而人言亦可羞也。小民呼冤,國法不行,非細故也。令漢城府,申飭五部,一一摘發,限今月不出者,入啓推治,何如?傳曰,依啓。
政院啓曰,傳曰,誤薦之律幾何耶?考啓事,傳敎矣。大典吏典薦擧條,只有每年春孟月,東班三品以上,西班二品以上,各薦堪爲守令·萬戶者,竝毋過三人,若犯贓汚敗常之罪,則竝坐擧主,元無論律輕重就考,大明律貢擧非其人條,則有云。凡貢擧非其人者,一人杖八十,每三人加一等,罪止杖一百,今此誤薦之律,此外無他可擬者,敢啓。傳曰,知道。
傳曰,前尙州收使李憪,獷悍之賊,措捕得宜,殊甚可尙,特爲敍用。
奉敎李垕上疏。大槪,冒陳危懇,乞遞職名事。入啓。答曰,省疏具悉。爾其勿辭察職。
大司諫閔應亨啓曰,近來朝著瓜分,氣象不佳,臣所慨歎者,常在於此,故曾於榻前,縷縷陳達矣。昨日會同之坐,正言李尙眞,發言於席上曰,承旨申冕頃日辭疏中,語多不美,不可不彈論云。臣猝聞此言,深以爲怪曰,雖或有忿懥之語,聖上旣降大霈。又卽收用,有何意見而更欲起鬧於今日耶?反復持難,以致日中,則尙眞,拈出申冕疏中所謂其用意之淺深,亦不敢指陳等語曰,此非泛然忿懥之言,似有深意於其間,或不無他日轉成機關之慮云。臣終不覺其然,而至以自中分裂不精之意責之,則彼益堅執不回,將有引避之擧,故臣意以爲,身爲長官,旣不能調靜。又與之紛然引避,是臣所羞,而觀其氣色,又有轉激之端。且只以忿懥爲言,則一番彈論,亦無害於相規之道,故減改其措語而强從之矣。今承聖敎,則臣之不能終守己見之失,到此益著矣。況如臣老病疲軟之人,何可一刻冒居於言責之長乎?請命遞斥臣職。答曰,勿辭,退待物論。
正言柳道三啓曰,昨日本院齊坐時,同僚以申冕事,發於席上,臣以起廢未久,更論已甚,拈出文字,不可深治之意,反復相持,至於日中,長官以爲,同席之間,務宜調靜,觀此疏辭,不無忿懥之過,以此相規,未爲不可云,故臣亦强從之矣。及見同僚引避之辭,則以聖批嚴峻,多有陳辯之語,繼見長官引避之辭,則以不守己見,自爲疲軟之失,臣之主見,如向所謂,則承敎惶恐,與同僚同,言事被輕,與長官同,以此以彼,決難仍冒,請命遞斥臣職。答曰,勿辭。退待物論。
持平金始振啓曰,無似微臣,輕躁愚妄,動輒得咎,伏見檢閱趙嗣基·申最之疏,臣不勝瞿然之至。再昨之夕,趙嗣基訪臣于家,言以翰苑新薦,蓋以臣曾忝史職,故循古例而問之也。臣答曰,所薦之人,允協衆望,復何可議?仍又曰,曾聞史局前規,有先生之在參下者,則雖在罷散,視同時任,凡有新薦,必與之相議停當,非如外方先生之汎然可否而已。今番此薦,惟時任諸官爲之,未嘗以公場體例,論定於參下先生云。殊非史局之故事,而失於愼重之道,似當有請推之擧也。嗣基曰,諸先生之言,皆已僉同,焚香之期,卜於明日矣。君言如此,其將中止乎?臣答曰,焚香之事,非吾所可豫知,而所薦旣是人望,僉議亦已歸一,吾所云云,非所以防塞之也。只欲存翰苑之古風耳。嗣基遂去,其間曲折,如斯而已。至於歷擧某某人,各問其不薦之由云者,不過以宿昔之所聞於時議者,等閑偶話於說畢之後,不料其聽之有心,而至陳於疏章也。且臣與嗣基言也,所說只是公事可否,初未嘗有私相辯論,則豈應有忿爭底辭氣,其所謂反復詰責云者,無乃措語之過歟?若其申最之疏,則其所立言,不平尤甚,臣不敢一一陳辯,而其曰臣之面議於參下先生,非止一再云者,一再之問,雖在從前,而論薦之時,未嘗議定,則雖非令甲之所著,未免有違於古規,此正臣之所以爲非者也。以此而自是咎人,則臣不知其可也。其曰,起一鬧端云者,臣誠不得辭其責也。若謂之執此爲言,故欲起鬧,則其言已不近情,至謂之以薦之多寡,有所嘵嘵,則不幾於情外之深文乎?其曰,外方先生,各有所擧云者,似若以臣爲專擅史局之權,欲進自擧之人者,然是不近理,臣雖愚駭,亦非病風,有何權力,主張時論,而乃敢以數十百方外先生中,藐然一人,有所指揮,以取人之冷笑乎?語次間偶及之私談,不覺其終成罪案,實由臣之躁率言輕,悔之何及?臣之本情,只慮古風之墜廢,言及其欲相規正之意耳。若有懷私逞臆,潛發彈射之計,則豈其對面共坐,談笑而公言之哉,而至乃以今日朝廷居官處事之難,隱然爲已甚之言。噫,人之不諒,有如是夫,臣平生險巘,多忤於人,轉喉觸諱,隨事生尤,非情被斥,一至此極,臣何敢冒恥耐詆,抗顔臺閣乎?請命罷斥臣職。答曰,勿辭。
同副承旨李行進上疏。大槪,陳情乞遞事。入啓。
合啓,金自點請勿留難,亟下絶島安置之命,以快神人之憤。答曰,不允。
府啓,大司諫閔應亨,正言李尙眞,正言柳道三,竝引嫌而退。自明之疏,語涉忿懥,循例相規,未爲不可,而深文之敎,出於偶然,意非嚴峻,聖敎丁寧,別無可避之嫌,各守己見,固無所妨,而旣同其論,退有後言,俱難免苟且之失。請正言李尙眞出仕,大司諫閔應亨,正言柳道三遞差。持平金始振,引嫌而退。新薦之際,遍問方外先生,自是翰苑故事,可否之間,豈無一二說話?參下先生,雖在罷散之中,其爲與聞,卽同時任,而未嘗議定於論薦之時,則有違常規,不無所失,言及規正,只慮古風之墜廢,有何可避之嫌?持平金始振,請命出仕。臣等竊聞翰苑古事,新薦之際,必遍告於方外曾經之員,例也。至於參下先生,則雖在罷散之中,論議可否,與時任無異,而薦事未定之前,只私相可否而已。但從下吏之言,徑先開坐,已違古規。且以私室說話,張皇陳疏,有若告訐者然,其爲情態,殊甚可惡,揆之事體,亦涉猥濫,請檢閱趙嗣基·申最,竝命從重推考。答曰,依啓。大司諫避嫌之言,實道當今之痼病也。何可拈出微事,至請遞差?誠出於意慮之外也。忠讜朴直,深惡朋黨之人,決難輕遞言官,大司諫閔應亨,勿爲遞差。正言柳道三,亦勿遞差。以上朝報
以駙馬揀擇書啓單子,傳曰,更捧本家單子,開月旬前揀擇事,言于該曹,勿出朝報。
有政。吏批,判書韓興一進,參判尹順之病不進,參議尹絳進,都承旨申濡進。兵批,判書李時白備邊司坐起進,參判金南重備邊司坐起進,參知吳挺一進,左承旨李一相進。以李天基爲修撰,李行進爲承旨,以南銑·李䅘·趙錫胤·金弘郁爲副護軍,成以性爲副司直,李慶億爲副司果。以上燼餘
備邊司啓曰,己丑十二月二十七日晝講後,韓興一所啓,江華牧場,旣爲革罷,許民耕食,則自前本寺屯田外,其餘田畓收稅事,自江華爲之乎?自本寺收稅乎?上曰,先朝時無定奪事乎?令廟堂議爲之事,傳敎矣。牧場旣罷,許民耕墾,則自今以後,便作民田,似不當仍屬於本寺,收稅一事,令戶曹句管,何如?傳曰,允。又啓曰,守禦使從速差出事,命下矣。守禦使作闕已久,臣等每言稟旨差出,而不但得人爲難,其間亦有難便事勢,不敢輕易處置,今承下敎,卽當出代,而事勢與前無異,他日登對之時,榻前定奪,何如?傳曰,允。出備局謄錄
李一相啓曰,右副承旨申冕,今日政,陞授左副,而方三字缺坐次單子,不得啓下,下批之意,敢啓。傳曰,知道。
趙壽益,以兵曹言啓曰,崇禮門雨漏處修改事,啓下矣。卽見繕工監役官朴邁所報內,當初本曹軍匠役價九十疋受去,用餘三十疋,今月十八日,已爲畢役云。敢啓。傳曰,知道。
又以義禁府言啓曰,以本府三省罪人愛丹,以大臣收議,依議事,命下矣。減死定配事草記,傳曰,當用何樣律照斷耶事,傳敎矣。今此愛丹之罪,大臣之意,以減死次律勘斷,故取考律文,凡死罪,減死則杖一百流三千里云,以此律爲擬矣。敢啓。傳曰,知道。
李一相,以春秋館官員,以領·右相意啓曰,因領敦寧府事金尙憲啓辭,大提學,令大臣議薦事,傳敎矣。文衡之任,係一時文運之興替,人才之盛衰,自祖宗朝,必揀當代人望之所屬者,以畀斯責,而又委衣鉢之傳,纔遞宗匠,使擇代斲之手,此國朝盛事,遵三字缺式至于今,卽今人才,不如古昔,時事又異常道,惟幸一二字缺臣尙餘靈光之獨存,掄選擬差,古事則然,公議所在,不敢混推,難愼之意,固非偶然,物情所歸,一夔亦足。而斯事輾轉,有此令臣等與兩館提學會薦之命,豈敢以當時濫廁詞壇,妄與今日推轂宗盟,至於兩館提學,自在取舍之間,勢難同參會議之列。第文柄久曠,史事甚急,旣承成命,理難推諉,更讓元老,亦嫌敦迫,百爾思之,計沒奈何?仍念元老啓辭,有兩館提學可以豫備文衡之語。然則,儲養之道,今何不然?元老之意,或者無異,向者首薦及曾經人外,以兩館提學,備擬書啓,以俟睿裁,惶恐敢啓。傳曰,知道。
以藝文館大提學薦望書啓,傳于李一相曰,此大提學薦望,則不爲圈點乎?單子何以。三字缺
李一相啓曰,檢閱申最,以下番三四字缺後以病出去,闕門已閉,不爲入來,請推考。傳曰,依啓。
趙壽益啓曰,臺諫出仕事,命下矣。今已夜深,明日待開門命招之意,敢啓。傳曰,知道。
右議政趙翼箚曰,伏以,古人云,聖人不世出,賢人不時出,蓋聖賢之生,必得純粹之氣而生,天地之氣,純粹者至少,駁雜者至多,故聖賢之生,不能每世每時而出,間數百歲乃出,孔·孟之後,歷千百年而得程·朱子焉。夫程·朱所以能得孔·孟之學,只是二字缺遺經也。所謂遺經者,五經·語·孟,是也。是書也,世所多有,然由是書,而能得聖人之學,歷千數百年而始有二三字缺稟純粹之氣者,世所極罕也。東方自麗朝,文學大盛,而聖賢義理之學則未聞也。至本朝趙光祖·李滉,始□爲學,或進而有爲於朝,或退而自修於家,其行其德,皆可爲百世師表,其後又有李珥·成渾,其一二字缺諸身而行之於家,至於立朝進退,事君及民之道,三四字缺法夫聖賢學問,世所極罕,況我海外陋邦,能爲缺者,尤所絶少,擧世所不爲之事,誰勤誰敎,而此數人缺有慕於古,獨就遺經中,尋究而得之,能自樹缺自處,實所謂豪傑之士也。非稟天地間世之氣者乎?不幸朝論携貳,其悅服尊慕者固多,而疾之者亦多,自古賢人君子之生於世也,必有以同德而爲鄰者矣。亦有媢疾之人,與之爲氷炭也。孔子以鄕人皆好皆惡爲不可,必善者好之,不善者惡之爲可,然則無好無惡,皆非君子也。必有好之者,又有惡之者,乃君子也。非但兩臣,同有惡之者,死後數十年,而其疾之者之黨類子孫,又紹述之,疾之愈甚,邪正相仇,其亦甚矣乎。兩賢從祀之請,缺幾至擧國同然,湖南瀕海之人,關西義州之人,缺去京洛千有餘里,其不謀而同如此,夫兩臣皆是二行缺出於天性者,人所同然也。獨有疾之者之黨類子孫,若干輩出而詆毁,古人云,子能改父之惡而爲善,則可謂孝矣。此人等,膠守父祖一時差謬之見,若是其堅固,亦不可謂孝矣。其中嶺南儒生柳㮨之疏,尤爲姦巧,臣不必一一辨之。若謂李珥爲逃跡空門,謂成渾爲不爲奔問,則臣曾於先王朝,陳疏辨之,今以其疏,別單書啓,以備睿覽。至論其學術之是非,則曰,李滉深惡而戒之,觀李滉集中,與李珥往復書凡三篇,其稱道許奬之語極盛,其與趙穆書曰,後生可畏,前聖不缺推許也。可謂極矣。只有新嗜靡甘,熟處難忘等語,所以勸勉之也。此亦出於愛重之深,而以誠心相待,所謂深惡而痛戒之,不亦誣乎?㮨又曰,珥之學,專在於認氣爲理,爲理氣爲一物而無復分別,至以爲缺是其病根,元出陸家,此乃指李珥與成渾缺語也。今觀其書,分別理氣,太爲分明,略無依稀缺爲理之意,朱子論陸九淵,詆周濂溪無極之語曰,缺形而上者則昧乎道氣之分,又以形而上者之上,復缺以道上,別有一物爲太極矣。李珥之言,於此二者,有缺近似者乎?認氣爲理之語,與李珥之言,略無近似者,缺說如此,陸氏之說,亦無毫髮近似者,而謂其學出於缺取學問上差謬之病痛,加之於絶無此病之人,又傳會萬不近似之異學,而謂出於此,其詭譎虛誕,未有甚於缺至斷定其學曰,專是氣字,極可痛也。自古讒人爲讒,必因其近似者而爲說,故聽者亦信之,詩所謂,萋兮斐兮,成是貝錦,哆兮侈兮,成是南箕,是也。此則取所未有者,謂之有,指不似者,謂之似,人誰不知其爲虛語也?所謂心是氣者,亦自是先賢之旨,非創造者,而㮨乃以此語,爲大缺不詳而妄爲是非如是耶?朱子曰,二行缺四端七情之辨,則乃性情心術極精微缺人所難曉也。蓋孟子之言四端,所以明人之可以爲善,故特擧情之善者而言之,謂人有此善情,故姑爲善耳,非謂四端之外,無他情也。如殘忍貪冒,亦情也。乃由此爲不善者耳。若人情只有四端而已,更無不善之情,則皆爲聖人也。豈復有不善者乎?故如四端,只拈出情之一字而言也。禮運曰,何謂人情,喜怒哀懼愛惡欲七者,缺而能。中庸曰,喜怒哀樂,程子曰七情出焉。曰喜怒哀懼愛惡欲,謂人情有七,則此摠人情而言也。此外缺聖人之情,有此七者而已。惡人之情,亦有此七者而已,而情中,有善者有惡者,聖人,有其善而無其惡,惡人,有其惡而失其善耳。七情之善者,非四端缺之善者而言也。七情,摠言人情也。善者惡者缺若擧七情之惡者,與四端爲對則可如。以下缺
上在昌德宮。停常參·經筵。
自辰時至未時,日暈。
藥房啓曰,近來欲雨不雨,氣甚蒸鬱,庚炎且酷,滕廬起居,恐或有妨,臣等固已憂慮矣。昨有停講之命,以爲偶然,今者承召詣闕,伏聞今日又未開筵,聖上學如不及之誠,當晉幄三接之日,非有不安節之候,必不少弛時習之功。臣等前日憂慮者,至此益切,不暇以早晩爲嫌,敢來問安。答曰,因暑熱暫有不平之候,而不至大段矣。
又啓曰,伏承聖批,果如臣等所慮,臣等不勝憂悶之至。仍念聖人保護之道,不可以微少有所輕忽,而治病之道,必急治然後,收效爲易,請詳錄症候,卽爲議藥,何如?答曰,症候言于醫官矣。
又啓曰,臣等以醫官所傳症候,與諸御醫,及鄭後啓大同商議,則皆以爲壽世保元暑症文,二香散,加羌活·白芍藥炒各七分,劑入之意,敢啓。傳曰,知道。
以檢閱趙嗣基·申最等推考傳旨,傳曰,謂之煩瑣則,可也,而有若告訐情態可惡等語,殊未襯着,不過箝人口之意也。傳旨中付標入之。
正言柳道三啓曰,臣於申冕論劾之時,當初意見,雖不同,畢竟隨參,未免依違,適緣一院偕避之擧,不得不略陳曲折矣。憲府處置,實是公議,而勿遞之命,出於意外,召牌狎臨,不敢退縮,抗顔趨詣,若無所容,恩私雖極,廉恥亦重,世間安有苟且臺官乎?決不可一刻仍冒。請命罷斥臣職。答曰,勿辭。退待物論。
洪淸監司金慶餘上疏。大槪,才疎病劇,方伯重寄,不堪承當,乞解職名,以安微分,兼陳七漸,冀蒙採納事。入啓。
政院啓曰,大提學薦望,旣已封入,今日大臣及政府·東西壁·六卿·判尹,依前例命招圈點,何如?傳曰,允。
大司諫閔應亨啓曰,臣於再昨同席之發論也,費辭調停者,非以申冕之疏爲無失也,亦非以一番彈劾,爲不可也。第以旣往之事,又因疏語之失中,更起鬧端,爲不可而終爲苟同者,亦是調靜之意也。旋見同僚之引避之辭,則席上相持之實狀,不得不陳,而旣已隨參,退有復言之失,臣固難免,臺閣處置,一循公議,或遞或否,是非判焉,則人主惟當一聽於公,不得以私問之也。公議之斥,如彼著明,過重之敎,只增愧悚,臣之進退,是何狼狽之甚耶?召命之下,不敢重速逋慢,抗顔趨詣,而旣遞之官,決無一刻仍冒之理。請命罷斥臣職。答曰,勿辭。退待物論。
正言李尙眞啓曰,滓穢賤臣,百無一能,惟是非不盲,職忝言責,不量時勢,妄有所論,不揣聖批本意,顚倒引避,致令嚴敎繼下,旣極惶怖,措躬無地,昨又同僚中變意見,相繼引嫌,惹起一番鬧擾,觀其語意,臣之所論,實被已甚之斥,其間席上說話,或有詳略大異,虛實不類者,當其發言之時,長官輒曰,申疏不平之語,人多非之,何可立異於此?第纔經竄謫,恩有收錄,而復有此糾劾之擧,恐涉太急,徐待後日,更議爲之,如何?臣答以此疏之出,亦已久矣。臺閣寂然,已極可羞,如知其非斷可論之,今亦晩矣。更待何時,若以起廢未久而難之,則是私情曲貸之辭,非所與論於臺閣論事之體也。鄙意正惡其才經竄謫,猶不懲艾,不有公議,輕蔑朝廷而肆然無忌憚也。相持之意,大略如此,而乃以猝聞深怪爲言,有若前所不聞,今始得聞者然,如是云云,此亦可異焉。況其所謂自中分裂不靖云者,是誠何言,自中之云,旣不滿哂,又何由而謂之分裂不靖,是是非非而是非定矣。好好惡惡而好惡,明矣。是非好惡,旣正旣明,則有異而不可謂之分裂不靖,設或有一種人,逞憾傾軋,私相是非,私相好惡者,則可謂之分裂不靖矣。今日之論申冕事,初出於公是非公好惡與否,觀其疏語,足可見之,不須多辯,而大凡糾劾之擧,所以責其人之所失,使開自修路也。使冕被彈之後,改過遷善,如風雷之爲,則固不害爲君子,卽今善不善之分,猶未可斷定,況可言其分裂不靖耶?又況是非論此一人,而遽有分裂,不靖之憂耶?長官有何別樣意見,而忽發此言,以惑聖聽也?粤在宣廟朝,相臣李浚慶,臨死進朋黨之說,先正臣李珥,陳疏痛斥其非,此則泛論朋黨之漸,而恐被天心之疑,以有上下不相交孚之患,故在賢相而猶不容恕,其言嚴截,長官之以此事憂此患,不亦異乎?由是而致聖心之疑,遽下嚴批,臣欲以義理上是非之公,劾正一人之失,而反陷於朋黨濟私之罪,此無非臣平日秉心不公,不取人信之致,而仍竊伏念公論之不行久矣。是非之顚錯,極矣。朝綱旣頹,日趨委靡,或有言及貴游之家,則流輩之不論是非,事相扶護,已成痼弊,今以如此公是非,尙有異同之議,其他則又何說?以長官昔日風采,猶且依違至此,其他又何說?臣於此,實爲世道一慨,而旣承前後未安之敎,又被長僚情外分裂之斥,臣之罪戾,到此較重,何敢一刻仍冒於言地,以貽淸朝之羞哉?請命罷斥臣職。答曰,勿辭。退待物論。
大提學圈點,五點趙錫胤,三點金光煜·吳竣,一點鄭弘溟。
答金慶餘疏曰,省卿疏辭。忠讜憂愛之深,良用刮目,予甚嘉歎,可不體念哉?其宜勿辭,速往欽哉。
大司憲李厚源,執義權堣,掌令郭之欽啓曰,天下斷無兩是之事,蓋彼是則此非,此是則彼非,自有一定不可易之理,凡事尙然,況於處置立落之間,寧有兩是者乎?臣等竊聞臺閣故事,處置之際,必須明白痛快,不得含糊兩可,鶻圇無別,而近來間或有强爲牽合之語,請以兩出之時,臣等嘗以此爲非,故昨於處置諫院之時,不得不異其遞出,不敢依違於兩間矣。大抵人之所見,各自不同,閔應亨旣有所見,則不可苟同,同僚雖堅執不回,我亦有自處之道,惟觀其事之是與非而已。何必强而從之乎?畢竟同參其論而退有後言,殊無諫官風采。其言旣曰,只以忿懥,一番彈論,無害相規之道。又曰,不能終守己見,此豈非旣同其論而退有後言者乎?至於柳道三,則依阿於兩僚之間,尤無主見,苟且莫甚,此臣等之所以請遞者也。應亨之忠朴無他,臣等亦非不知,而臺閣體例,不當不問是非,只觀其人而有以左右也。臣等抑又有所未曉者,今玆諫官之論,似出於士夫間相規之意,何與於黨論,而以此爲避辭冒頭,若有大機關者然,而亦不能明言其是非曲折之如何,只以分裂不靖,爲之說焉。臣竊惜之,臣之請遞二臣者,非有他意,惟在於旣同其論,退有後言一款,而昨承聖批,以何乃拈出微事,至請遞差,殊出於意慮之外爲敎,臣等處置乖當之失,著矣。且趙嗣基·申最等論啓時措語,斷無他意,新進小官,敢以自中私語,張皇陳疏,有似告訐,情態可惡,故臣等實欲矯其習,而尊朝家體面也。此不過隨事相規之意,而今以箝人口之意爲敎,所謂箝人口者,權臣欲擁蔽人主者之所爲,臣等雖極無狀,欲爲何事而乃敢箝人口,使不敢言乎?臺諫啓辭之付標,亦曾所未有之事,無非臣等冒居臺席,言不見信之致,尤不可一刻晏然苟冒。請命罷斥臣職。答曰,勿辭。退待物論。
持平金始振啓曰,今日諫院多官及本府同僚,俱有引避之擧,臣以城上所,職當處置,而伏見同僚避辭末端,以檢閱趙嗣基·申最推考傳旨付標之敎,引以爲嫌,夫嗣基等請推之事,實出於臣之妄作,臣於此事,不敢有所是非,勢難晏然處置。請命遞斥臣職。答曰,勿辭。退待物論。
合啓,請金自點亟賜乾斷,絶島安置,以快神人之憤。答曰,毋煩。
戶曹判書李基祚上疏。大槪,針灸受由之中,召牌臨門,不得趨詣,惶恐伏地待罪,身病如此,乞遞臣職事。入啓。答曰,省疏具悉。卿其勿待罪,調理察職。朝報
上在昌德宮。停常參·經筵。
辰巳時,日暈。
大殿,政院·玉堂·二品以上·六曹問安。答曰,知道。
藥房啓曰,不審夜來,聖候調攝,何如?偶然傷感之症,或有服藥一貼而愈者,二香散進御之後,未知有顯效乎?臣等不勝區區仰慮之至,敢來問安。答曰,昨日服藥之後,頗似減歇矣。
吏曹啓曰,新除授竹山府使姜允亨,呈狀于政廳曰,前任平山府使中越祿二等,依法處置,凡越等之法,該曹移文,則本曹置簿擬望時,相考擧行矣。今此姜允亨,本曹無置簿,循例擬望矣,色吏不察之罪,卽爲推治,姜允亨改差,何如?傳曰,允。
吏曹啓曰,傳曰,不治守令薦人書啓事,傳敎矣。戊子以後,除拜守令,始以薦擧人,懸錄於擬望單子事,定事目,故其後除拜,各其名下薦人,竝爲懸錄,而堂上官及曾經侍從仕滿守令,則鄭太和爲本曹堂上時,榻前定奪,不爲懸錄,承傳除授,亦無此例,而丁亥以上除授守令,則本無薦人竝錄之規,不得懸錄之意,敢啓。傳曰,知道。近來薦法不嚴,率皆苟充,殊極寒心。今此不治守令收職帖以上被罪人,薦主如法論斷,以爲懲勵之地。
政院啓曰,史局重地,不可一刻暫離,而下番申最,以行公推考,終不入直,上番趙嗣基,亦於今日出去,稱以重被臺評,無意入來,極爲非矣。請推考。奉敎李垕,兼春秋一員,使之入直察任,何如?傳曰,允。
掌令李性恒啓曰,近緣臣賤疾彌留,久廢相會,蟄伏旅邸,其於朝著間是非,邈然不聞,昨者兩司多官,全數引避,臺席一空,臣慮有闕啓,扶曳傳啓,而緣夜深不得處置矣。今朝,與持平李守誠,初行相會禮于朝房,相議處置之際,未免矛盾,蓋爲正言李尙眞遞出事也。尙眞論議,雖有過激不中之處,臺閣風采,一以扶植峻截爲主,故論難多般,終未歸一,而隨參苟同,臣實恥之,臣之不可苟冒也,決矣。況復膝廬靜攝之日,復此瀆撓,臣罪萬殞,以此以彼,決難冒居。請命罷斥臣職。答曰,勿辭。退待物論。
持平李守誠啓曰,螻蟻微臣,至庸至陋,百無一能,而忝冒臺閣,萬不近似,從他嗤點,愧懼徒積,累日之後,始謝恩命,臣固當含默苟容,與世隨波,而愛君憂國之誠,出於秉彝之天,臣職在言責,不忍負殿下而忘吾國也。噫,殿下之國,今日不亡則明日必亡,何則?朋黨之禍,是也。殿下深居九重,何得而知之,殿下雖知之,必未得深知也。近來朝廷潰裂,日以益甚,分朋割戶,攻擊如讎,流輩之間,各自按劍,世道至此,吁亦可異矣。古語曰,朝廷正而遠近莫不一於正,又曰,正朝廷以正萬民。今日之朝廷,若是其不已,寅協之美,無復可望,而攻斥異己之不足,又爲反嚙傾陷之計,若此不已,則殿下孤立於上,而廷臣濟私於下,國家之亡,不遠而邇。臣雖愚劣,漆室之下,晝夜扼腕,未嘗不仰天而流涕也。試以近日事言之,則正言李尙眞,不顧公議,朋比是事,更起鬧端,風波大作,朝著之間,氣像悲慘,無復可爲。噫,聖明在上,今日何時,而乃有此擧措也?臣竊痛之,況院啓之批,初無嚴旨,而尙眞乃謂之嚴旨,敢爲不當避之避,其計之深淺,亦可知也。噫,朋黨之禍,滔天莫遏,國家之亡,指日可待。當此時也,如臣疲劣,冒居言地,其於黨議,雖欲深惡而痛絶之,亦未可得也。碌碌隨行,呼唱道路,有靦面目而已。況今日兩司多官處置之際,臣以李尙眞,初爲不正立幟於自中不靜之地,不得不遞之意,反復論難,而終與同僚意見相忤,此無非臣見輕之致,以此以彼,旣難仍冒。請命遞斥臣職。答曰,勿辭。退待物論。以上朝報
弘文館啓曰,兩司全數,引避退待,本館當爲處置,而只以上下番,不可處置多官。且日勢已暮,明日待開門,在家同僚,竝爲牌招,同參處置,何如?傳曰,允。朝報
上在昌德宮。停常參·經筵。
四五更,月暈。
大殿,政院·玉堂問安。答曰,知道。二品以上·六曹問安。答曰,知道。勿爲問安。
藥房啓曰,昨者曉雨晝熱,早晩異候,兩銓開政,終夕酬應,不審聖候調攝,若何?前劑入二香散,當盡於今日,必知取劑與否,方可更議服藥,臣等區區憂慮,耿耿通宵,敢來問安,竝此仰稟。答曰,旣已差愈,勿爲議藥。
玉堂箚子。大槪,正言柳道三·李尙眞,大司諫閔應亨,持平李守諴遞差,大司憲李厚源,執義權堣,掌令郭之欽·李性恒·金始振出仕事。入啓。答曰,噫,先言誠有之歎以緩之,繼以曰實無是事以絶之,其在掩蔽則可謂得矣,其乃宗社何?且世無熒惑告訐四字,伐異逞臆,將用何等文字而攻斥之,今日之國事,可謂殆哉岌岌也。依啓。大司諫勿爲遞差。
大司諫閔應亨命招,病不進,依承傳罷職傳旨。入啓。傳曰,勿爲罷職。
合啓,金自點請勿留難,亟下絶島安置之命,以快神人之憤。措辭見上答曰,毋煩。
校理洪處大等上疏。大槪,請亟治掩蔽之罪,以爲人臣之戒事。入啓。答曰,省疏具悉。爾等勿辭察職。
大司憲李厚源啓曰,臣誠昏愚暗塞,徒知是非之不兩立,處置之不可含糊鶻圇,輕易請遞諫臣,屢勤聖敎,辭旨愈嚴,非但處置之乖當而已,其爲罪戾,亦大矣。當初被遞於臣者,今又有勿遞之命,請遞之臣,何敢晏然於其職乎?且新進小官之爭相投疏,敢以私室之說話,張皇捃摭,略無所忌憚,亦似有探試之意者,此實曾所未有之事,堂堂國家事體,豈容如是?其習可惡,其態不美,雖謂之告訐,不是過矣。假令告訐情態之說,或涉過當,不過偶失於措語之間者也。聖明不知臣無狀,旣畀以臺諫之職,則不得不以臺諫待之,而今以措語之失,乃下箝人之敎,所謂箝人口者,權臣欲壅蔽人主者之所爲也。殿下,何得以此而輕加於臺諫乎?官師相規,古今通行之義,而請推,公事場循例之事也。以此疑之,以箝人之口,則此後雖有大於此事者,誰肯爲殿下一言,自陷於不測之重誅乎?臣則誠有箝人口之罪,殿下獨不箝臺諫之口乎?臣之忝冒本職,非不久矣。目見國事之日益艱虞,而未嘗進一言論一事,以裨萬一,獨以此微細之事,爲塞職者然,此誠臣之罪也。今聞答玉堂批,又出本府啓辭中,告訐二字,辭極嚴厲,臣誠惶悚閔慼,不知所措,寧欲鑽地而入,亦不可得,以此以彼,決不可一刻苟冒,而當此膝廬靜攝之時,以瀆擾爲事,臣之罪至此而尤大。請命罷斥臣職。答曰,勿辭。退待物論。以上朝報
備邊司啓曰,正月初四日晝講時,兵曹參判李曼所啓,南方舟師弊端,鎭堡移設,架山添兵,左兵營移鎭等事。傳曰,事之可行者,出而相議爲之事,命下矣。嶺南舟師防軍,非有元定水軍,亂初李舜臣·元均等,經營創立時,湊合各色軍兵,且請道內各司奴子,使之輪回入防,仍成規例,行之至今。遠地之人,憚於往來,自備番布,代給各浦居人,居人受布而爲生,防軍給價而歸家,兩相便利,而其中或有邊將之侵暴,士卒之刁蹬,貽害多端,轉成積弊,水陸換定,以爲永久之計,則僻邑者無遠赴之苦,納布者無被徵之患,乘船者無風濤之㤼,而近山傍海之民,良賤相雜,專屬舟師,則良民甚病,前後此論之不行,似由於此,如是變通,尙有難便。況如啓辭所云,柒谷以下各色軍役,皆編水籍,待變海上,則尤難輕議,然李曼,纔經嶺服之任,必詳知利病,然後有此陳啓,道內民情,或有此望。宜令本道監司,商度便否,啓聞後處置,爲當。加設無卒之船,重貽列邑之弊,無益於禦敵,只取其民怨,自前各浦各邑久遠應役之船,固不可謂務精而輕罷,至於近年加設若干處,理宜革罷,以復其舊,而先朝稟定之事,亦難遽爾更改,徐待後日議處,爲當。海尺如可移定水卒,而無流亡之患,則沿海列邑,豈以舟師爲極弊,國家豈以水軍爲深慮哉?海尺皆非土着,朝徙暮移,以舟楫爲家,以捕魚爲業,如蠻吏之逐水草者,若使之乘船禦敵,寧有一日存者。曾在先朝,故巡檢使臣任絖,亦有此啓,終不得行,朝廷亦必慮此弊故也。東萊以東各浦,不爲添防於統營之說,極是的當底意見,然此則只論三四鎭形勢而已。添防之弊,遍及沿海千里之方,湖南民力,日就凋殘,此居其半。試以一事言之,群山黔毛浦等處,距統營水路,千有餘里,行齎其送人情賂物之弊,罔有紀極,難以殫擧。統營下人,以分防爲一大利,有若都監下人之乘時罔利者然,不但下人,統營亦按名役使,或伐木於諸島,或曳石於浦口,或結魚網,或赴造船之役,其他採葛取柴煮鹽等事,晷刻無休,虐吏如鬼,糧盡拾橡,衣被綴草,面目形容,皆成鬼狀。水卒之視統營,如就東市,其農時廢農,漁節失魚,呼冤無訴,流亡相繼,合操之弊,雖無久留如添防,而爲害列邑,殆有甚焉。何者,各邑戰船,非如各浦之有常卒,合操臨時,抄發格軍於浦民,因生田結米布,以爲格軍行資,米則人各四五石,布爲行賂統營之地,上自軍官,下至房子,必有贈賂,方免棍打侵辱之患。何者,不爲媚竈,則舟楫之堅利者,反爲脆鈍,旌旗之鮮明者,兵甲之精利者,轉爲無色不用,小則被罰,大則見黜。張皇狀啓,變亂其眞,邊將剝割到骨,以爲自免之計,此南方積弊,而尙今未革者,統營上下之利,專在於此。廟堂籌劃之良,或遺於遠,幾歲幾年,浚剝兩西左右道赤子膏血,以肥一營大小上下哉?統臣之言,每以厚集本營,便於待變爲言,是則大不然。日本在我國之東,橫亘之勢,與我東海相連,對馬島·首島·釜山尾島·巨濟等地,隨風緊緩,或泊嶺南,或泊湖南,何嘗有常處也?以壬辰年始下釜山,故專以釜山,爲受敵之常處,乙卯之鹿島·靈巖,爲南寇落帆之所,然則此亦可爲厚集之地耶?兵營亦主將所在,無事之時,未聞徵遠邑軍兵,以爲自衛之計,統營何獨不然?合操,陸亦有此規矣。然一道之內,當聚一道之師,設使有八路都元帥,寧有聚諸道軍兵,合操於元均麾下者也。國家旣設水火,以總列堡邊將,惟當申飭水使,使蕫率所管邊將,整頓舟楫,修治器械,各自盡職。春秋,與管下諸將,聚集遠近均平之地,揚旌扣枻,以習進退擊刺之節而仍行勸懲,果有慊於統營,深坐曲房,寄耳目於褊裨下人輩,以爲賞罰者乎?臣等之意,以爲添防合操,竝皆停罷,使該道水使,整勅防備諸具,各道巡察使及統制使,有時巡歷,考察水使·邊將勤慢,另行黜陟,則海防備禦,不患疎缺矣。巨濟·固城,俱是沿邊絶島之邑,處於營門至近之地,匀請之患,非但止於鞭靴之細,侵漁之苦,不專在於守令之手,擇差文士之廉潔剛明者,誠是的論。但巨濟,則自前曾無文官差送之時,固城,則間送出入臺侍之人,令該曹,別擇有剛明風力者,差送,爲當。知世浦還移舊鎭,令本道監司與統制使,商度便否,啓稟施行,爲當。架山山城添兵,旣爲築城設邑,則數百軍兵捐給,似非重難,亦令本道監司,參酌稟處爲宜。兵營移鎭,事係重大,徐議處之,何如?二月十八日擧行條件,今始覆啓,亦甚稽緩,而其間緣國家多事,未遑及此,以至今日,極爲惶恐,敢啓。答曰,依啓。添防合操停罷事,久遠之事,猝難變革,今姑置之,可也。
政院啓曰,以備邊司粘目,楊慶信等,西路萬科時試取後,以對擧武科中止之故,便作虛套,渠等所訴,雖出於冤屈,而事在久遠,亦未知明有直赴之命與否,令政院考出處日記事,啓下矣。取考丙子日記,則西路設科事顚末,終無載錄處,而同副承旨李行進,其時以黃監軍接伴使從事官下去,行到平壤,聞楊漸亨·楊慶信,直赴殿試,呼新來進退而去,至於武科,則試官李德洙,方設場於淸南,未及出榜之際,敵報卒至,蒼黃罷場,未得復命,由間路僅避,事勢如此,其時文書,似無考處,敢啓。傳曰,知道。令備局議處。出備局謄錄
上在昌德宮。停常參·經筵。
藥房啓曰,伏承聖批,以旣已差愈,勿爲議藥爲敎,臣等不勝欣幸之至,不審夜來,聖候,何如?凡疾病調攝,尤難於旣差之後,臣等區區之慮,至此彌切,敢來問安。答曰,時無所加,今後勿爲問安。
備邊司啓曰,王者所重,莫出於農桑,故孔·孟俱以不奪農時,爲保民之先務,況今年六勅之行,民力已盡,嗣歲之望,只在力田,而天又降災,旱蝗相仍。前頭安集賑恤之責,專在守令,如前公山縣監李壽淵,前忠原縣監李衿,治績爲一道最,百里安堵,聲聞遠播,此時迎送之弊,亦甚不貲,數十荷鉏之民,往來道路,費了數十日子,一夫不耕,十人受飢,以此計之,飢者幾何?兩邑守令,雖已出代,及今變通,其施惠於一邑,似不淺淺,若以晉幄三接之日,啓沃之臣,久闕共理之任云爾,則稍待秋成,亦未爲晩。李壽淵·李衿,竝仍任,前沃川郡守鄭基豐,雖未知聲績之如何,而農時遞易之弊,則與公山等官無異,亦爲一體施行,何如?傳曰,依啓。
傳曰,大臣·備局堂上引見。
禮曹啓曰,卽接成均館所報內,兩賢攻斥之論,旣發之後,中外士論携貳,漸成乖激,爲今日士林之一大不幸也。今此增廣圓點,多士會集之時,士論齊發,前日被削儒生若干人,解其可解者,其中尤甚攻斥疏頭柳㮨,又爲加罰,以此之故,諸生中數十餘人,無端退去,不入食堂。此儒等,旣非柳㮨之疏下,元無可避之嫌,而如是相率出去,似涉無據,其他百餘儒生,亦不自安,不敢獨爲圓點,相繼退去,只有式年圓點,儒生數十餘人,獨爲居齋泮中,慮外紛擾之端,一至於此,事極難處。不得已本館多官齊會,招致諸儒,以彼此分釋,各自還入之意,連三日多般開諭,則後度出去儒生若干人,爲先稍稍還集,而初頭出去之儒,則終不動聽,無一人還入。此儒等,作頭出去,惹起鬧端,而及其再三懇諭,終始不入,未知其意之所在也。當此大科將迫之日,許多儒生,中撤圓點,所關非細,調劑鎭定,其勢不易,誠極可慮。多士不可迫脅威制,善處無策,將此緣由,當啓達,而知館事未差,同知則出使,本館旣無直啓之規,如此重大之擧,不可掩置,不得不具由移牒,以此意速爲入啓事來報矣。兩賢道學,爲東方士林之所宗仰,一自朝端之分裂,漸生携貳之論,誠是斯文之大不幸也。兩賢之歿,已過六十年,百年公議,訖可定矣。而年少儒生,莫知先儒之可尊,徒懷偏係之私,尋聲逐響,一唱百和,終至於投疏列章,詬辱攻斥,不遺餘力而後已。噫嘻,亦太甚矣。侮辱先賢,得罪儒林,一段士論,是非不淺,鳴鼓一擧,自是公議咸池新日,八路拭目,特設大科,與一國同慶,四方之士,莫不縷冠整弁,樂赴槐黃之期。而彼數十人,本不參於柳㮨之疏,敢以一時之私忿,惹出多士之鬧端,無端退去,中撤圓點,師長懇諭,念不動聽,此實前古所無之事也。不可以若干諸生之紛鬧,廢此大慶之重科,令本館更爲開諭還入,何如?傳曰,允。
政院啓曰,近來兩署病人,幾何耶事,傳敎矣。卽刻招問兩署官員,則東活人署,去五月十五日,書啓時,病人三十五名,十六日以後,新出幕病人七十名,竝一百三十五名,而除永差還家者六十名,物故者三名外,時留病人七十二名。西活人署,去五月十五日,書啓,病人五十六名,十六日以後新出幕病人五十二名,竝一百八名,而除永差還家者五十七名,物故者四名外,時留病人四十七名。且都城內病人,有子女以救療者,則各於有水處,結幕出去者,間或有之云。以此觀之,則兩署時留病人,竝一百十九名矣,敢啓。傳曰,知道。病人如是數多,殊甚驚惻,各別嚴明申飭,十分用意救療,俾無死亡之患。且前日丸藥劑給,使之救療則頗有其效云矣,今則何以爲之云耶,亦爲申飭,可也。
又啓曰,傳敎矣。兩署官員,更爲招致,以此下敎,一一詳問,則以爲二聖救苦丸,自惠民廳,今方連續劑送,年老氣弱者,則不爲用之,成壯之人,則用藥見效者,十居五六,而近來染病熾盛,時留病人之數,自至如此之多,各別救療事,更加申飭,自上前後豫聞之意,亦爲一一開諭矣,敢啓。傳曰,知道。承旨亦爲惕念,時時檢飭,察其能不能以啓。
執義權堣,掌令郭之欽啓曰,臣等請遞長官,出於循例,論啓史官,初非大段,輾轉相激,嚴旨屢下,臣等惶懼悶慼,罔知所措。大司諫閔應亨,今又有勿遞之命,則當初請遞之臣等,理難晏然。至於新進小官,紛紜呈疏,張皇捃摭,略無顧忌,其習不美,其情可惡,雖謂之告訐,亦非過矣,而以偶然下語之輕重,屢勤聖敎之嚴峻,非情之疑,失當之批,恐非聖朝之美事也。臣等俱以無狀,忝在言地,不能進一言論一事,以裨補聖化之萬一,因此細微不緊之事,致有聖明之過擧,臣等之頹頓狼狽,固不足恤,而殿下之言路,從此而閉,寧不慨然也哉?臣等旣承前後嚴敎,不可一刻苟冒,而昨以瀆擾爲懼,泯默而退。且緣賤疾,連呈辭單,不得與長官偕避,臣等罪戾,至此尤大。請命罷斥臣等之職。答曰,勿辭。退待物論。
合啓,金自點請勿留難,亟下絶島安置之命,以快神人之憤。答曰,不允。
府啓,大司憲·執義·掌令,竝引嫌而退,今以微細之事,輾轉至此,臺閣之臣,日以瀆擾爲事,良可寒心。殿下欲破朋黨,其意甚盛,而今此所事,本不與黨論,閔應亨之以是爲言,誠是意外,李守諴之動以危言,尤可駭異,而殿下又從而累下情外之嚴旨,其下政院之敎曰,箝人之口,答玉堂之批,旣曰掩蔽,又曰無熒惑告訐四字,伐異逞臆,將用何等文字,王言一播,四方聳聽,殿下之言,不幾於一言喪邦乎?噫,以殿下之聰明,臨御已過一期,賢愚邪正,自不逃於聖鑑之下,今者臺諫之言,果有意於箝人之口,伐異逞臆,則當成其罪而罪之,不當以言語文字,示其好惡而已也。如其不然,隨事糾正,意在相規,處置措語,只循公議,則殿下何可以不近之言,勒加罪名,摧折諫官,氣象索然,使不敢發言乎?朋黨之弊,誠爲可惡,然痼弊流來,已成百年,今日朝臣中特立獨行,不入於指目之中者,凡有幾人哉?殿下雖欲打破,臣竊恐奉行者無其人,而高談大言,極陳朋黨之弊者,亦未知其心一出於公,而其言果無所私乎?不究其事之是非,徒聽其言之眩亂,有所左右,輕用喜怒,則近來閭巷傳說,朋黨間挑戰,聖上實爲之者,信非虛語也。前後聖批,殊極未安,不可以此,輕遞多官,大司憲李厚源,執義權堣,掌令郭之欽,竝命出仕。答曰,噫,百年痼弊,雖已結難破之勢,安知甚之極,一至於無人奉行者乎?予之區區之慮,可謂迂且拙而誠可笑也。今而後,予何敢言?但千古名流搢紳,未有國破而家未亡者也。依啓。
持平金自振啓曰,愚陋微臣,忝叨言地,毫毛無補,鬧擾是極,連日引嫌,未蒙斥退,黽勉就職,惶懼難容。今者同僚,又以聖批之嚴峻,相繼自劾,聖敎所謂告訐等字,爲伐異之辭者,豈非以憲府之請推史官而發耶?憲府之論,實由於臣,而旣曰伐異,則是乃黨同,臣是何人,乃敢使臺閣多官,黨己而伐人耶?臣於此,不寒而粟,直欲溘死而後已也。然眷眷之忠,不敢以聖明之致疑而自外,亦不敢以君父之不悅而成默,則寧可無一言而退耶?近者李尙眞之論劾申冕,不過遇事盡言耳。憲府之請推史官,不過循例規正耳,玉堂之處置兩司,不過辨別曲直耳。其間雖有措語之過激,殿下所當優容而弗咈焉,可也。或疑之以深文,或斥之以箝口,或責之以掩蔽,至於依違苟且之論,便適其得中,傾巧姦慝之說,反慮其忠直,同是諫官之言也。殿下或拂焉,或喜焉,何哉?豈不以或逆于心,或遜于志耶?古昔聖王之聽言也,逆言而求諸道,孫焉而求諸非道,殿下則反是焉,是由朋黨之疑,係着於聖心,故動搖之言易以入之也。自古人主之所深惡者,莫甚於朋黨,故奸臣之傾陷士林者,必擧朋黨之目,以中人主之所惡,爲人主者,無論是非,不辨淑慝,徒以進朋黨之說者,爲是實愛我,則非惟終不能打破朋黨,反陷於奸臣之計,故明主之御下,不患朋黨之難去,而只患淑慝之未辨,忠臣之引君,只陳公明之道,而不進朋黨之說,上下交修之道,如是而已。今日朝廷,若謂之無朋黨則固誣妄也,若以一人之被彈,而便以爲滔天莫遏,則其處心立意,不幾近於擧朋黨之目,而中人主之所惡者乎?今日調劑之道,惟在殿下一以虛明公正,擧措得宜,則黨論之習,可自消融,而殿下每於聽言之際,先以朋黨爲疑,不察事理之是非,慮有異同之私心,輒加以不平之色,過中之言,檢小之人,有以窺殿下之淺深,而欲售探試之計,有識之士,雖欲盡諫諍之職責,而未免形迹之嫌,委靡遷就,漸成諱言之風,此豈國家之福乎?如臣疲劣,猥當言責,自知不足以上悟君心,下斥邪說,而自不免於黨比之歸,環顧自省,有靦面目,臣旣有不敢處置同僚之嫌,又有妄言不戒之罪。請命遞斥臣職。答曰,勿辭。以上朝報
大臣·備局堂上引見時,右議政趙翼所啓,前後上疏,回啓,今方搆草,當爲書入,而領相遭服未出去,故未得爲之矣。李時楷所啓,臣入備局,見前後陳弊上疏甚多,而頃因多事,未及回啓云,而第許多疏中所陳之弊,不過賦役·軍政·良田·隣族·校生等事,其間說話,大同小異。回啓行會之際,不無所見之同異,亦有前後之重疊,外方奉行之人,眩亂,分付,莫適所從。臣意則以爲,前後上疏中,抄其可行之條,作爲一冊,列書題目,以爲回啓,而隨後疏章陳弊,亦有相同者,則勿爲再論,或有新語,則商確回啓行移,似爲好矣。右相曰,外方之疏,毛擧京弊,說話重複,或有緊關者,或有歇後者,朝廷循例回啓,不能施行,徒爲煩瑣,終作休紙,殊非着實之道。其中切實者,條列抄出,別作一件,以爲擧行之地,似當矣。上曰,如此則事甚着實,退而相議爲之,可也。出備局謄錄
大殿,政院·玉堂問安。答曰,知道。勿爲問安。朝報
上在昌德宮。停常參·經筵。
獻納李天基上疏。大槪,賤疾危劇,出謝無期,冒萬死陳情,乞賜遞免,兼陳所懷,冀蒙裁擇事。入啓。下該曹。
開城留守金蓍國上疏。大槪,病勢日益危劇,已到十分地頭,冒萬死再陳危懇,冀免遽免事。入啓。答曰,省疏具悉。卿勿固辭,更加調理察職。
合啓,金自點,請勿留難,亟下絶島安置之命,以快神人之憤。措辭見上答曰,毋庸强煩。
備忘記,前正言李尙眞,義興縣監除授,前持平李守諴,眞寶縣監除授,掌令李性恒,延豐縣監除授,金壽仁·尹弼殷·崔濟,除授他職。
吏曹啓曰,臺諫有闕,政事,取稟。傳曰,明日爲之。
洪淸監司書目,進善宋時烈病重,上去不得事。啓傳曰,調理上來事,下諭。以上朝報
上在昌德宮。停常參·經筵。
合啓,金自點請勿留難,亟下絶島安置之命,以快神人之憤。答曰,毋庸堅執。
傳曰,今此旱蝗,罪在予一人,下民何辜?況玆北路,降罰偏酷,年年如此,言念民生,若痼在己,罔知攸爲。道臣之馳啓,實有所見,特用非常之典,別單所標罪人,竝爲放釋,庶幾召和氣,以有西成之望。
府啓,嗣服之初,萬化皆新,而不幸近來,天災時變,相繼而起,誠極寒心。昨見東部牒呈,則於義洞柳忠立空家,借入賊臣孝立,而寡女與其異姓姪沈姓人,本月十八日夜間,無去處逃亡,失行之言,人皆說道,極其驚駭。亂倫罪人,不可一日假息於覆載之間,請令攸司,及時譏捕,依律處置,何如?近來士林携貳,輾轉相激,每有鬧擾之端,絶無和協之望,不惟斯文之不幸,實爲國家之大不幸也。蓋人各有所見,不可使人人同之,又不可以强弱脅之,而攻擊太甚,停削無忌,當此慶科圓點之日,中外多士,不肯來集。今番圓點儒額,未備數百,豈不寒心之甚乎?臣得聞頃日齋任數人,猝然發論,被削儒生李象震等八人中,四人則解削,四人則仍削。柳㮨則削籍之外,又爲付黃,而齋任,終不問可否於諸生,故其時諸生,皆以爲自古付黃之規,必見犯倫紀大辟然後施之,而士論立異之人,不問可否,勒加此罰,此實前所未有之事,決不可以區區科擧,苟爲居泮,得罪公論,相繼出去云。昨見成均館移牒該曹之措語,則或解或仍者,泛稱以解其可解,至於付黃,大乖士論之事,亦全沒不論。汎稱以加罰者,已極未妥,而本館及該曹,以先出儒生爲非,非其人而使之入,是猶欲其入而閉之門也,不亦不思之甚乎?爲其師長者,誠欲調劑多士,使之還集,則開諭齋任,使之解罰勸入,可也。多般開諭,終不聽從,則所當據實具,由報該曹入啓,從便善處,而當初實狀,全不擧論,已散多士,豈有一齊還入之理哉?師儒之長及該曹當該堂上,不爲周遍調劑,有若泄憤者然,其處事不明之失,在所難免,請命推考。近觀臺閣之上,論議矛盾,致一鬧端,其爲曲直,聖明固已洞燭,而昨日三臣補外之命,遽下於千萬意慮之外,群下之情,皆以爲未安,其在大聖人待臺諫之道,固不當如是太薄,請還收三臣補外之命。答曰,殊極驚駭,中外一體,嚴加捕捉,毋使偃息於晷刻之間。且國子與該曹之所爲,俱極無謂,不意玆者,掩蔽之患至此也。依啓。三臣補外之擧,乃是末減之科,勿爲煩啓。
院啓,伏見昨日備忘,有李尙眞等補外之命,臣等不能無惑焉。頃日兩司之論,是何大事,而輾轉相激,至此哉?其所措語,俱有過當之失,而在聖上優容之道,固不當如是也。凡人君聽言之要,其言之可採則採之,不可採則不採之而已。豈可遽施形色而致有昭代之欠典耶?殊非廣言路待臺臣之道。請還收李尙眞補外之命。前啓,右副承旨申冕罷職事,停啓。答曰,雖切於私情私計,安敢如是,兩司俱發,無忌憚至此耶?予決不忍爲媚黨媕娿,坐致國事之日敗,爾等勿爲煩啓。況且黨論醜陋之言,寧有廣開之理哉?爾等之言,甚可怪也。
政院啓曰,卽者持平睦兼善,正言許□,以還收三臣補外事,批答中,有兩司俱發無忌憚之敎,故一時來避,聯名傳啓,臣等以兩司之官,聯名同啓,曾無前例,再三往復,則答以旣已傳啓,旋復還改,亦非前例云,此啓辭所當還出給,何以爲之?敢啓。傳曰,還出給。
正言許□啓曰,還收之請,斷無他腸,而嚴批又下,臣不勝瞿然,三臣頃日之事,各有過當之失,補外之命,雖出於裁制鎭定之意,而第念待臺閣之道,不當如是其太薄,物議皆以爲未安,則職在言責者,安得默然而已乎?殿下若平心思量,則今日之論,無一毫私意於其間,不難知矣。此豈出於無忌憚者哉?無非臣誠意淺薄,言未見信之致,何敢晏然仍冒?請命遞斥臣職。答曰,勿辭。退待物論。
正言姜□啓曰,今此李尙眞等補外之命,雖出於鎭定之意,而在聖上待臺閣之道,所損亦大,故與同僚相議論啓矣。意慮之外,嚴旨又下,殿下平心俯察,則臣等之論,豈有一毫私意?又豈出於無忌憚哉?如臣無狀,忝冒言地,誠未格天,不見信於君父,何敢晏然在職乎?請命罷斥臣職。答曰,勿辭。退待物論。
持平睦兼善啓曰,伏見答諫院之批,極其嚴截,至以兩司俱發無忌憚爲敎,臣不勝瞿然之至,毋論兩司,同是一事,而竊恐爲聖上過擧,竝發還收之請,而果無一毫私意,又何無忌憚而爲也?誠未格天,言又見忤,此莫非如臣忝居臺閣之致,不可晏然在職。請命遞斥臣職。答曰,勿辭。退待物論。
持平金始振上疏。大槪,敢陳疾病情勢之悶迫,懇乞遞免事。入啓。遞差。傳曰,政事過齋後爲之。
傳曰,暵乾日甚,庚炎如焚,囹圄之苦,不可言,典獄摘奸,輕囚放釋。
左副承旨申冕上疏。大槪,情勢萬分悶迫,乞遞本職,以安愚分事。入啓。答曰,遞差。以上朝報
戶曹啓曰,備邊司啓辭,己丑十二月二十七日晝講後,韓興一所啓,江華牧場,旣爲革罷,許民耕食,則自前本寺屯田外,其餘田畓收稅事,自江華爲之乎,自本寺收稅乎?上曰,先朝時無定奪之事乎?令廟堂議爲之事,傳敎矣。牧場旣罷,許民耕墾,則自今以後,便作民田,似不當仍屬於本寺,收稅一事,令戶曹句管,何如?傳曰,允事,傳敎矣。江都爲一國保障之地,而從前本島三分之一,入於牧場,爲不良之地,識者之寒心久矣。今因聖敎,有此許民耕食之令,實盛德事也。第念許耕之際,豪勢之家,不念國家均賦貯穀之意,爭相占奪,膏腴之地,盡歸於勢家,斥鹵之處,獨及於小民,則怨謗必至於難防,田結仍之以不均,商量事勢,不至偏頗,惟在本府之善處,令本府留守,開陳元居之民,且招他邑無田之徒,量其饒瘠,平其結負,使耕者有安堵之樂,而無見奪之患,則脫有後慮,國家之得力,豈淺淺哉?此田畓所出,竝留蓄於本府,人民入接與結數多少,從實會錄于本曹事,江都留守處,知會,何如?答曰,依啓。先朝丁寧之敎,必在守臣之耳。使之各別惕念擧行,俾不至豪勢之占呑,可也。出備局謄錄
備邊司啓曰,傳曰,前者北人之來,如白鷹白鶻之類欲得之意,縷縷言及,而不答矣。前頭鷹連入送之期不遠,此非應爲成式之事,如其易得則覓送,似或無妨,分付所産處可也事,傳敎矣。白鷹白鶻,雖北方産鷹之地,非每年可得之物,或累年一二逢焉,非可期必得者也。今雖行會北方,使之覓送,其得不可必也。雖或號令於道內列邑,幸而得之,不過得一連,或終不能得,而徒騷擾一道。且此物與恒鷹不同,生致遠途極難,不可每年爲式之事,雖或偶然得之,今若送之,則彼中必以爲我國可常得之物,年年求之,若不得每每應副,則恐有因此見忤之端,何必求覓難得難致之物,自取見忤之端乎?反復思之,不如初不覓送之爲得,不爲,分付之意,惶恐敢啓。答曰,知道。出備局謄錄
上在昌德宮。停常參·經筵。
昧爽,白雲二道如氣,起自乾方,直指巽方,長竟天,廣尺許。午時,日暈。
假注書金之聲病,代朴增輝爲之。
大司諫閔應亨上疏。大槪,冒陳危懇,乞遞職名事。留政院。
執義權堣啓曰,無狀小臣,濫叨匪據,上不能以格悟君心,下不能以調劑浮議,輾轉相激,日以瀆擾爲事,環顧慙愧,罪合萬殞,而未蒙斥逐,猶帶職名,進退維谷,罔知所措。再昨又有李性恒等,補外之命,起鬧激成之源,實由於其時臣等引避之事,則起鬧如臣,所當共被譴罰,而臣獨倖免,益切慙悚矣。玆者兩司之官,因李性恒等,補外還收之請,又皆引避,臣亦負犯之人,決不可晏然處置,又不可抗顔在職。請命罷斥臣職。答曰,勿辭。退待物論。
掌令郭之欽啓曰,今者兩司,以還收之臣補外之命,有此引避之擧,本府當爲處置,而臣於尙眞,有處置乖當之失,守諴則以尙眞之出爲非,處置臣等者也。臣於三臣,俱有不可是非之嫌,決不敢晏然處置,又不敢抗顔在官。請命遞斥臣職。答曰,勿辭。退待物論。
弘文館啓曰,兩司引避,本館當爲處置,而臣等所見孤陋,在外同僚及未肅拜之人,竝命牌招,同參處置,何如?傳曰,允。
傳曰,金領府事引見。
修撰曺漢英·趙復陽·洪處大等上疏。大槪,伏承嚴召,趨詣闕下,而不敢處置,乞遞職名事。留政院。
玉堂箚子。大槪,兩司竝命出仕事。入啓。答曰,知道。以上朝報
右承旨趙壽益書啓,臣承命卽馳往典獄署,所囚各人等,一一摘奸,則都數二十一名,而啓覆罪人十一名,各司直囚二字缺名矣。就囚徒案,參考各人罪名。且詰其被囚曲折,則各司囚人中,罪犯輕歇,不當久囚,而有未卽決放者,或有已決罪而仍囚者,或有以次知而囚禁者,故其中朴得龍·李甲·金白一·男伊·檢松·李山玉·聖伊·有壽·許弄伊·安武生·金尙徵·金禮仁,女人自今·彦禮·無進·承先·云伊·禮丁等十八名,係是輕囚,故依聖敎直爲放釋矣。獄中染病則近似稍歇,而當此旱熱方極之時,獄囚之久滯,殊極可慮。啓覆罪人及殺人重罪外,令各其司從速處決,爲當。且訓鍊都監所囚申得仁·金叱同等則元非重囚,而囚係日久,前日摘奸後,使之速決事,已爲分付,而尙未決放,事甚不當。今日欲爲放釋,而都監曾有啓辭,故不敢直放矣。竝令速爲決放,俾無滯囚之弊,何如?傳曰,依啓。朝報
上在昌德宮。停常參·經筵。
成均館官員,以同知館事意啓曰,臣於昨昏,伏聞館中還集之士,因臺諫啓辭,竝與式年圓點儒生,一時退去,而大司成重被臺評,不得行公云,臣聞來驚惶,今日朝來詣本館謁聖後,卽入館中,招集諸生,則只齋任六人守齋,而亦不爲圓點云。臣使之進前,進般開釋,俾及今日朝,食堂還集,則齋任儒生等答稱,師長之官,爲多士調劑鎭定,靡不用極,故自再昨稍稍還集,將至六七十人,而不意師長,橫被白簡,究厥所由,實在諸生,諸生何敢晏然居齋,有若無罪者然?且無臺評,亦甚偏係,縷縷說話,不敢一一盡達,而臣百般懇諭,使之招還,則聽之邈邈,小無勸入之望,退出之後,亦不入食堂,雖齋任若干及寄齋五六人,未離館中,而上齋不入食堂,則似近於空館矣。大抵士論之携貳,誠爲莫大之不幸,當初擧措,俱涉輕率,已成之事,在所不說,而詬辱先賢,豈無鳴鼓之斥,先出士子,無與柳㮨之疏,則是非所在,不必多辯,先出者未入則後在者不安,是固當然之勢,而亦近讓路之風,先出之士,雖有起鬧之端,而聖門諸子,亦有狂簡之失,固不足深非矣。況此增廣之科,非如凡例之科,卽祚元年,嘉與同慶,則凡囿敎胄之化者,孰無彈冠之心,而差之毫釐,還復未易,反復沈痼,一至於此,槐黃已迫,餘日無多,咄咄世變,誠可歎惜。然念多士之所關,實是國家之元氣,宜加培植,無使摧沮,誠是今日之急務,而臣以兼任異於實官,勸諭之方,更無他策,合令大司成從速察任,更敎禮官,別樣傳諭,則或可革改。詩曰,濟濟多士,文王以寧。自古帝王之治,莫重造世之要,區區所懷,不敢不達,惶恐敢啓。傳曰,議大臣處置事,傳敎矣。領議政李敬輿以爲,功制未畢,不敢獻議,待服制過後,以小箚追達云矣。右議政趙翼以爲,館儒等,以師長受責之故,近日還集者,還爲出去,未至者,更無來意,幾乎空館,事甚駭異,而儒生不可威脅,惟有勸諭而已。大司成,方在推考中,不得察任,勸諭無人,不得已待大司成出仕後,使之開諭,而若科日迫近,圓點之數,有所不及,則宜以權宜,減其點數,使之赴擧,此外更無他策,伏惟上裁。領敦寧府事在外,領中樞府事金病不收議。大臣之意如此,伏惟上裁。傳曰,依議。
持平睦兼善啓曰,無狀小臣,前後忝叨匪據,只容俛首隨波,世必嗤點,而臣亦自知,屢者以儒徒屛跡於賢關,大科將不得同慶,敢採輿情,督論其處事之失者,不過欲其調停鎭定,終歸之大同至公之地而已。臣伏見成均館啓辭,則以臺評亦甚偏係爲言。蓋因諸生之言,至達於天聽,臣雖自反而無愧,何敢晏然含默請受?不避人言,略陳其顚末焉。夫從祀可否之論議,其來久矣,而方在於士林,不上於朝廷,非人人所可易以涇渭。大槪是非之心,根於人所固有之天,因其所見而發,或是或非,如人面之不同,非者未必害於是,是者未必害於非,旣不可脅迫而驅之。又不可苟且而同之,則是之者何必深斥非之者爲也?今之爲勸諭多士之責者,其道莫先於調停鎭靜,而其論議之是非則非所論也。惟當來皇多士,有濟濟之美而已。我國人心,實重科擧,況此卽祚元年,擧國同慶之大科乎?中外儒士,孰不欲揚眉樂赴,而況館試頗多,尤所易聚,而當初圓點之數,未滿二百,固已駭之矣。如此而臨科解削之議,發於士林,而或解或仍,忽有加罰峻論,卒然而發,故所見不同之人,不能安心而出去,由是而泮中之人,亦皆相率而去,餘者只十數人矣。以此觀之,則其不可以私相論議之不一,或停或削矣。多士不安於學宮,貽害於樂育之化者,槪可知矣。今之任勸諭之責者,則不思所以調停之策,乃曰鳴鼓之擧,實循公議,又曰侮辱先賢,豈無鳴鼓之斥?其有乖於鎭定之道,大失於多士之望者多矣。是猶嘑爾而與之飯,叱之〈而〉勸其笑,良可惜也。其言曰,此儒等,旣非柳㮨之疏下,又曰先出士子,無與於柳㮨之疏,又曰不可以若干諸生之紛鬧,廢此重科,何其不思之甚乎?此言殊極寒心,設令除去柳㮨·李象震之疏儒及泮中先後出去之諸生,設科取士則其謂之公乎?否乎?其多士紛紛嘵嘵之謗,何可杜塞,而聖明朝,豈有此擧措也?臣妄意以爲,外方士子,有削籍黜道之擧,臺諫旣已論啓,則京儒停削,何獨任其恣意而不之恤乎?惟在聖上特加愛士之誠,復發寬大之音,卽令有司,各別善處,得同科擧,則不惟中外多士,感激鼓舞,于于載集,而亦見携貳之議,同底和協,更無相激之端,則誠爲國家之大幸,豈不美哉?今日國家待士之道,務爲和協而已。論議是非,不須論也。臣爲此慮,據實論啓,實無他腸,而反被偏係之詆,決難仍冒於言地,況此淸齋之日,未免瀆擾,臣罪萬死。請命遞斥臣職。答曰,勿辭。退待物論。以上朝報
平安道褒貶,肅川府使李華岳,鐵山府使李東顯,宣川府使趙維新,博川郡守金時卨,靑水萬戶權益聖,玉江萬戶李鳳祥,以上中,渭原郡守鄭倜,三和縣令李祉遐,乾者浦權管白雲翼,楸仇非權管金斗元,以上下。朝報
上在昌德宮。停常參·經筵。
以大司成鄭維城推考傳旨。傳曰,館學多士之散已久矣。誠非細故,不可置之,大司成旣云行公,則勿爲如前,使之出仕,勸諭還集。
備忘記,今玆早暵,愈往愈酷,仍之以蝗災,無處不然,而西北尤甚。以寡昧之否德,叨守丕基,惠澤亦不及民,徒貽困苦,將缺西成之望,哀我民生,何以卒歲?靜言思之,罪在予一人,下民何辜?日夜憂煎,若恫在己,無以寧處,承旨代予草敎,廣救直言,以補不逮。且令中外疏決庶獄,毋使淹滯,祈禱雖云末節,亦不可忽也。又令該曹,如有應行而未行者,則使之趁卽擧行。
禮曹啓曰,傳敎矣。頃日三次祈雨於三角等五處之後,其時得雨頗洽,故其時例有次第應行之處,而未及設行矣。目今旱乾愈酷,田野如焚,生民之事,極爲慘然。自上憂念所及,亦必有感通之理。當次應行,而未行處則畿甸·楊津·德津·五冠山·冠岳山等處,各別虔誠精禱,來七月初一日設行,而典祀官兼大祝祭物,自京下送,執事官及犧牲,令本道差定,除尋常,急令進排,何如?傳曰,依啓。
政院啓曰,來初一日,輪對日次,而國忌相値,頉稟。傳曰,依啓。
傳曰,洪淸監司·下直守令引見。
府啓,持平睦兼善,引嫌而退,近日泮宮之事,誠非細慮,而自古不可威制者,儒生也,惟在於善爲勸諭而已。本館該曹,旣以勸諭使入之意,纔爲陳啓,則姑觀其結末之如何,可也,而輕易論啓,請罪師長,以致多士之未安,難便之勢,又加一節,率易起鬧之失,在所難免,請持平睦兼善遞差。答曰,身居臺閣,糾正其未盡者,欲無多士之冤,乃其職也。以予揆之,則又以今爲率易而不言,則將無開口之日,何乃深咎耶?不至遞差而爾等之意如此,殊涉可怪也。依啓。以上朝報
上在昌德宮。停常參·經筵。
未申時,日暈。夜五更,流星出室星上,入乾方天際,狀如拳,尾長四五尺許,色赤,有霧氣。
藥房啓曰,節近新秋,庚炎如酷,不審此時,聖候調攝之餘,節宣,何如?臣等不勝區區仰慮,敢來問安。仍竊伏念比來暵曝無前,人不堪癉熱,夜氣蒸鬱,尤有似中傷人者,深可畏也。玉體以感暑風,服藥和解者,纔有日矣,當解腠理未固,千感易入之際,尤宜十分戒愼,而明日朔祭,未有攝行之命,最早親行,添傷之虞,難保其必無,臣竊不勝其憂悶焉。伏乞深念氣力,且諒時候,而特念群下憂悶之情,今此朔祭,亟寢親行,何如?都提調提調之意,亦皆如此,敢此仰稟。答曰,疇昔之疾,今已瘳矣。勿以爲慮。
政院啓曰,近日亢旱伏熱,前所未有,閭巷之間,亦多病傷之人,而況殿下哀疚之中,氣力異於常時,而頃者玉候愆違,進藥和解,才過數日,則其於將攝之道,尤不可少忽也。明日朔祭,適當此時,而夜間蒸鬱之氣,比前烈甚,若又觸暑勞動,達夜行禮,則添傷之患,在所必至,其爲群下之憂,曷有極哉?前此朔望等祭,無不攝行,今此攝行,似無害於盡禮盡誠之意,而實合於聖人愼疾之道,伏願亟寢親行之命,以副群下之望,臣等忝在近密,不任區區憂悶之至,惶恐敢啓。答曰,雖有疾病,情理之不敢自已,況無疾病乎?勿爲煩啓。
再啓曰,臣等請寢親祭之啓,實出於群下區區憂慮,不敢自己之誠,而聖批牢拒,至以勿爲煩啓爲敎,臣等竊不勝悶鬱焉。伏睹聖上誠孝出天,自在哀疚以來,日月已多,而不顧疾病,不恤寒暑,每當行祭之日,必自初親莅事,臣等久侍近密,欽仰感歎。固當將順之不暇,而第念聖候違豫之中,日日萬幾,黽勉酬應,而思慮煩□,自不覺其傷損,湯劑雖有小效,元氣尙患虛憊,飮食起居之節,俱未及復常,將息少或失宜,榮衛易以受傷。況近日蒸熱,昏曉倍甚,此除冒夜行禮,則哭泣之哀,陞降之勞,致傷之道,固非一二,至情所至,雖未覺其形見之處,日後之悔,爲如何也?殿下縱不量臣等之言,獨不上體陟降之中,惟疾之念哉?臣等玆敢合辭彈誠,不避煩瀆。伏願聖上,曲念群下悶迫之情,亟停親行之命,不勝萬幸,敢啓。答曰,近緣旱災,夙夜在憂悶之中,實未知蒸熱,至此之,甚也。況一朔之內,□□□□□□□□□攝行哉,毋庸强煩。
大司成鄭維城上疏。大槪,□□處事不明,重被公議,□不可强顔行公,復入太學,勸諭□□有難承當,冒萬死陳情,懇乞遞臣職名,以謝人言事。留政院。
明日親祭,正時四更二點,開門二更三點。以上朝報
義州府尹書目,謝恩使一行,二十五日越江事。昨日榻前,右承旨趙壽益啓辭,守令誤薦之人,尙未處置,以照律見之,則雖有功議,其罪皆不免罷職,故在京之人,自以憂二三字缺安不敢行公,□在外,何如?平安監司及二字缺監司,亦必不敢行公□□□□□□人功議有無,刑曹或已知之,而因若□□未及査問,□□□□□□似當有變通之擧矣。上曰,承旨之言,是矣,不必一時入啓,功議已知之人,爲先懸錄,稟處事,言于該曹擧行。朝報郞廳李陽泰校正。日記廳郞廳朴奎壽書。
上御宣政殿夜對廳。晝講書傳,入侍,特進官李時昉,知事李基祚,參贊官黃㦿,侍讀官曺漢英,檢討官洪處大,假注書朴增輝,記事官李垕·趙龜錫。上讀前受學,自帝曰咨汝二十有二人,至九疑有舜塚云,讀一遍,漢英,進講大禹謨,自謨謀也,至從人者輕也,至黎民敏德章進講,諺解,不釋黎字錯誤之處,講訖。上又讀一遍,漢英曰,大禹謨以下,備二典之未備者,而大槪典主記事,謨主記言,禹受舜天下,事業與益稷有異,而且舜,則言協于上帝,此言抵承于帝,帝王之有別。若此,而克艱二字,最爲要約,君臣能知克艱,然後乃有政乂敏德之效矣。如子曰爲君難,爲臣不易,亦以此,而戰國時晉文公之言曰,始也謂君易,今也知君難。其臣對曰,王誠知爲君之難,則五行缺上曰,雖云舍己從人,善者則從之,半行缺是非則反有害矣。處大曰,上敎誠然,所謂舍己從人,從善之謂也。舜執其兩端,擇于善而從之,格物致知之功至然後,能辨其是非,而知所擇矣。上曰,註中乃者難辭,何也?漢英曰,乃者,愼重之謂,不易之意,在於其中矣。上曰,不廢困窮,何也?漢英曰,其言苟其賢也。則雖在微賤,必用之,不以困窮而廢棄也?此卽釋上文愛民好士之意矣。遂罷進講,李時昉進前啓曰,旱災甚酷,至有疏決之敎,而刑曹罪囚中,重罪四人,其中一人,則以僞造罪,被囚四年,受刑一百餘次,故敢以減死,取稟矣。審理時,則例有如此稟啓之規,而今番,則異於審理,違例啓達,致有聖敎,惶恐待罪。上曰,勿待罪。時昉曰,本曹開坐,例多拘礙,不得逐日爲之,雖緣公故,刑獄久滯,故頃者,不得已會於外處,行移各道矣。上曰,頃日禮曹定奪爲式,而猶有此違耶?時昉曰,禮曹定式,雖未得詳知,而大祭,則三日,中祀,則二日致齋,故近以祈雨祭,久不得開坐矣。上曰,各道文移之事,例有遲滯之患,頃者,北道定配罪囚,特有放釋之命,趁卽行會,俾無遷延之弊,可也。時昉曰,此公事,卽爲移文,而啓覆罪人,則不敢輕易處斷,以至遲滯矣。小臣識見不明,刑獄重事,恐未承當,惶恐度日,今有疏決之命,而外方,則文移往復之間,自至過時遲延,疏決未易,此尤悶也。上曰,刑獄重事,專委於卿,卿其勿辭,盡心爲之。遂罷出,
司憲府執義權堣上疏,伏以,臣至愚極陋,無所短長於世,而猥蒙洪造,歷揚華貫,揆分揣義,萬不近似,惟思殫竭筋力,奔走供職,報答聖恩之萬一,而近緣臺閣鬧擾,日以引避爲事,進退無所據,蹤跡已極狼狽,而昨因處置乖謬,又承未安之敎,事事生尤,節節難便,惶恐縮蹙,罔知所以自處。加之以福過災生,疾病種種,久患暑痢,元氣澌敗,濕瘡又重,坐臥行步,不能任意,臣之情勢,俱極悶迫。伏乞聖慈,特垂矜察,亟賜遞免,公私幸甚臣於病伏中,伏覩求言之敎,痛自省責,辭意懇切,王言一播。雖瘖喑跛躄之人,亦莫不感動興起,而思效一言,矧惟如臣職在言地,欲言而未得言者乎?臣竊惟天下萬事,有大根本,所謂大根本者,固無出於人主之心志,大本不立,而能出治濟事者,自古及今,未之有也。殿下卽祚之初,勵精圖治,心誠於受諫,志篤於求賢,聽納信用,如以石投木,太平之治,庶幾可望,曾未一年,反不克終,臺臣進言,而逆於耳。賢者,半行缺又從而摧折之,厭薄之,殿下之二行缺以雷霆之威,挾萬匀之勢,導之以言,責之以半行缺今殿下之聲色,不啻訑訑而已也。半行缺誠意,聽言而不以誠心,辭氣嚴厲,譴罰隨至。非剛直不撓,爲國殉身者,誰能犯顔色,觸忌諱,開一喙,進一說哉?然則殿下,雖有願治之心,而未免爲文具而已,殿下雖有救助之志,而未免爲末節而已。且以近日臺閣上事言之,所爭初非大段是非,而殿下先有偏係之心,橫在肚裏,所以是非而左右之者,未必皆當於理,展轉疑阻,氣像愁慘,臣竊慨然於此也。其所論議之間,雖或有過激不中者,在聖上聰言之道,惟當恢聖望而平聖心,是是非非,擧措無失,如衡之平,如鑑之明,勿以一物而偏之,勿以一塵而蝕之。輕重姸媸,無所逃於至公至明之中,則賢邪自別,是非不眩,言路以之而廣聞,朝著以之而定協,上下交修,期臻至治,至於刑賞之偏,紀綱之紊,不足爲今日之憂,而在於一轉移之間耳。噫,天怒於上,民怨於下,危機敗症,不可一二數,雖有良醫神劑,亦莫知其治之之術矣。雖然,臣聞怒予之天,猶可爲也。忘予之天,不可爲也。今天之降災於殿下者,何莫非仁義我殿下也?殿下倘能先立聖志,誠心求治,毋自廣以狹人,樂取人而爲善,則平平蕩蕩,治不難致矣。抑又聞之,應天以實,不以文,更願殿下,以實心,修實德,念念而實之,事事而實之,至誠無息,終始不怠,敬天而嚴恐寅畏,恤民而實惠有孚,則災轉爲祥,危可使安矣。伏惟殿下,留神採納,不以人而廢言,不勝幸甚。答曰,省疏具悉。疏辭,予用嘉尙,所辭之職,當令該曹議處焉。
大司成鄭維城上疏,伏以,臣之情勢,狼狽悶迫之狀,不敢含默,致誤國事,不獲已冒陳危懇,恭俟鈇鉞之誅矣。不意聖恩天大,曲示矜貸,非惟不加嚴譴,反下嚴批,辭旨丁寧,不啻若耳提面命,臣莊誦再三,感涕自零,惶悸震惕,不知攸處。揆諸分義,卽當奔走承命之不暇,而臣之微情所迫,抑有萬分罔措者焉。多士紛鬧之端,輾轉相激,難處之患,至于今日而極矣。此無非臣不能調劑之罪也。臺臣彈駁,固所甘心,初旣誤事,公論重發,還入諸儒,旋卽再散之後,勸諭還集之責。雖使素負重望,未有謗議者當之,難以着手,況如臣庸陋。旣以此事,重被論劾者,偃然復入太學,更對多士,則非但臣之一身廉恥都喪,館下諸生,誰肯復以師長待之。而聽從勸諭者,缺臣雖欲不顧廉隅,祗承聖旨,曲爲,二行缺泯默遲回,玆不避瀆擾之誅,更申前懇於宸嚴之下。伏願天地父母,曲察危悃,特許鐫遞,缺物議以便公私,臣無任兢惶戰灼,屛營祈懇之至,謹昧死以聞。踏啓字。下備邊司。以上燼餘
上在昌德宮。停常參,只晝講。
下直,慶尙都事金汝,洪淸都事宋明奎。
自昧爽,至卯時,有霧氣。自卯時,至酉時,日暈。
有政。吏批,判書韓興一呈辭,參判尹順之呈辭,參議尹絳進,都承旨申濡進。以鄭維城爲平安監司,權悟爲咸鏡南道京試官。
吏批啓曰,新除授平安監司鄭維城,無加資之事,何以爲之?敢稟。傳曰,依例爲之。
李一相啓曰,今日賓廳坐起日次,而大臣有故,不得開坐之意,敢啓。傳曰,雖非日次,大臣出仕,則爲之,可也。
又啓曰,自初四日,至初六日,大祭齋戒,視事頉稟。傳曰,知道。
趙壽益啓曰,大司憲南銑,持平吳斗寅,未肅拜,執義權堣,掌令郭之欽,呈辭。掌令尹㻩,持平李惟碩,在外,今日以監察爲茶時之意,敢啓。傳曰,知道。
傳于趙壽益曰,昨日啓下大司成上疏,何至今不爲回啓耶?問啓。
趙壽益,以備邊司言啓曰,傳敎矣。昨日大司成鄭維城上疏,啓下本司之後,領相以服制未盡,不敢可否云,而自前關重之事,則必稟於領相而爲之,故雖在服制中,右相臣趙翼,不敢獨擅爲之,往復稟議之際,仍致日暮,而今日,則領相上箚辭職,故今方起草矣。今承聖敎,不勝惶恐,敢啓。傳曰,知道。
又以兵曹言啓曰,北兵使有闕,依近例,令備局議薦,何如?傳曰,允。
傳于李一相曰,前大司憲洪茂績,年紀已老,前程恐不多,特爲敍用。
又以備邊司言啓曰,鄭維城上疏,方爲回啓之際,卽見政目,鄭維城移拜平安監司,大司成今政差出,卽令開諭儒生,使之還入,何如?傳曰,知道。
又以戶曹言啓曰,傳曰,北行侍女家,別爲護恤一款,令有司,爲先卽爲擧行,俾有實惠事,傳敎矣。當初因聖敎,其族屬免賤,不限年,限父母生存前,一結免稅,家戶完役事,已知委於外方,則諸道,皆以遵行回報,而平安監司沈之源移文內,平壤侍女善非,父母俱沒,無給復之處云。臣曹,以父母俱沒之故,不爲給復,情事矜惻,其同生族屬中,量減施行啓聞之意回答,各人等優恤之典,已爲擧行。此外又欲施實惠,則其父母處,春秋米石食物題給,以示朝廷護恤之意事,各道監司處,更爲知會,何如?傳曰,依啓。
晝講入侍時,知事吳竣所啓,卽今旱災之慘,前古所無,祈雨之擧,今當次第擧行,而救焚拯溺,時日爲急,不可拘於常規,或可別遣近侍,宗廟·社稷·北郊,速爲行祭,何如?上曰,議于大臣爲之。申濡曰,臣忝在近密,目見旱災之慘,須與同僚,方欲有所陳達,而聖旨先下,辭意懇惻,庶可卽得甘澍,而尙無其效,未知國家有何獲戾于天,而至此耶。燃眉之急,不可少緩,禮曹判書,則以有司之故,欲循次第擧行,而自上弭災之道,不可如是循常爲之,宜於遣重臣,則特遣大臣,大臣祈禱不得,則自上親禱,亦可也。古之人君,至欲自焚者,誠出於迫急也。上曰,承旨之言,是也。速遣大臣行之。出擧條
正言姜鎬·許悅啓曰,金自點,請勿留難,亟下絶島安置之命,以快神人之憤。答曰,毋煩。
又啓曰,新除授大司諫金益熙,時在洪淸道結城地,請斯速乘馹上來事,下諭。答曰,依啓。以上燼餘
晝講入侍,知事吳竣,特進官許啓,參贊官申濡,侍讀官曺漢英·洪處大,兼春秋李回寶,假注書盧亨夏,記事官李垕,講書傳大禹謨,自益曰都帝德廣運,止可不戒哉。說話全缺
領議政李敬輿箚子,伏以,天異物怪,何者非災,而旱枯其苗,蝗食其根,殄絶民天,生人之類,將至於無遺者,豈有如今日剝膚之急哉?其雨其雨,望切雲霓,而今日明日,旱炎彌酷,天欲盡劉我生民耶?降割之酷,何至於斯也?況當聖明嗣服紀元之年,正命吉命哲之秋,行義未過,德澤有加,而天心未豫,災害荐臻,有若叔季亂方積衰垂亡之日,擧國之惑滋甚,莫不仰屋竊歎者也。聽於輿誦,或以爲殿下敬天勤民,好賢禮士,納諫容直之誠,漸不逮於踐阼之初,幾何不至於危亂之域也。噫,敬天,或間於對越,德未純也。勤民,或慊於如傷,仁未擴也。好賢禮士,不承權輿,利害之撓,而俗論之奪也。納諫容直,有愧轉環者,聖量未充。而己私未克。然以聖上高明之質,方加日新之功,晉幄三接,緝熙無間。道積之效,指日可待。紅爐點雪,終必消融。止水纖塵,不足深憂。五行缺不幸風霆一震,氣象甚變,辭失和平,事乖常理,流竄之典,遽出於造次之間,朝紳色沮,嗇夫喧傳,謗議流布,遠近譁然,而厥後登對,竊觀氣色,凡厥廷臣,莫不諱言,有懷莫伸,開口還掩,四門之闢,自此崎嶇矣。意謂山藪之量,雖欠納汚,日月之更,人皆咸仰,而迎風之浪,未易澄淸,點塵之鑑,容光或蔽,式至今日,堯蓂累變,而平衡空鑑,未復全體,姸媸輕重,未付無心,乾剛日亢。臣道不濟,上下未交,否象已著。發諸言語,措諸事爲者,或乖人心,或騰巷議,投合苟容之輩,揚眉媒進。廉節自好之士,斂跡思退。將至直諒不容,諛佞成風,殿下反求宸衷,俯察物情,則摧沮緘默之狀,已自露於尺五之下矣。嗚呼,典謨垂訓,孰非龜鑑,而遯志逆志,求道非道,暝眩妙方,此爲第一。無樂爲君,樂無予違,喪邦覆轍,千古一塗。欲治此病,更無他術,易象之懲忿,程訓之臨怒忘怒。觀理是非者,此正愈扁妙訣,盍試膏肓。雖古昔庸君,亦皆受祖宗之付託,爲億兆之君師,誰欲喪身亡國,爲天下戮哉?特不忍一己之私,自以爲身爲君上,寧可屈於臣子,挾雷霆之威,肆於人上,而使莫之敢嬰,徒快時欲,專昧後患,不特庸君爲然。雖號爲哲辟者,自非學古有獲,以理自勝,則鮮能免此,同歸亂亡。此重華之舍己,大禹之拜昌,成湯之不咈,所以爲法於後世,作百王準則者也。殿下點檢自省,其果能與治同道,無愧於三聖乎?人所知處,或能言之,人所不知,尤宜深省也。嗚呼,王者御極,體令行道,北辰居所,衆星環拱,各有躔次,內外截然。其在君道,最爲切近,欲防亂階,必嚴宮禁,欲恢公道,必杜私逕,而人君深居九重,眇然獨處,欲聞未聞,欲見未見,人情所同,貴賤何殊,故願治之主,必以服心之托,托於公卿,耳目之寄,寄於臺閣,明目達聰,表裏洞徹,四行缺雖然,天下之事,無不從微而至著,積小而成大。防微杜漸,必謹其始,不惡而嚴,愼無假借,陰以類分,豈但近習,不由正路,便是曲逕?禍人國家,隨世卽異。殿下建極正位,率身御下,宮掖外舍,絶地令通,微臣此言,固是過慮,而溫樹之說,或傳於外間,則落函之弊,恐流於禁內。聖心旣正,則外邪罔間,至治純粹,實基於此,愚臣眷眷,所以先事强聒者,恐一念或弛,兩戶啓鍵,則如臣百輩。雖欲竭力周防,涓流赴海,勢沒奈何矣。霜今未履,氷至是憂,似涉妄發,而倘加遠省,庶或少補矣。嗚呼,玉帛徵賢,哲王所先,故宣廟朝,首徵文純公李滉·文簡公成渾·逸士成運,曺植,其他李恒·閔純等,或崇以大官,或布諸臺閣,雖不能克究厥志,大有所爲,其時朝著風采,可謂賁飾太平。曁我先王,時事搶攘,百度未遑,而弓旌四出,至誠徵辟林下養德之士,如金長生·張顯光等。雖因已老,不能久於京輦,崇恩異數,終始不替,立論軌範,朝野取則,二聖崇儒重道之意,豈非後嗣之所當法者也?今我殿下,甫闢滕廬,未有殷命,而二三碩士,咸致左右,詢訪治道,以備顧問,克追先志,將多前功,同朝甚喜,世道有望,意外西事蒼黃,事機一變,白駒難縶,朝端索莫,言之可爲憤悒。噫,祥麟瑞鳳,行地之用,似不及馬牛,而泰山喬岳,不見運動。自有功利之及,用賢之效,豈曰小補?卽今時勢異前,倘加聖意,盡禮而致之,克己以從之,召置經幄,以資多聞,參以朝論,俾補衮闕,則聖德必有所進,朝政必有所益,士林有所矜式,廷臣有所敬憚。其有補於國家,應不淺淺,昔者所進,在朝無人,緇衣之好,願薦終始。且玆二三臣者,皆是守道山樊,窮經林下,被褐懷玉,深藏不市,其謀猷經濟,固不暇論,而論其標致,亦足以激貪勵俗,其視世俗子重爵祿輕名義者,非所擬議,而一種議論,至有范升之詆毁,張揩之責望,俗流世壞,亦足深慨,此在聖明尤宜加意處也,四行缺大槪,皆襲七十年世傳之餘論也,故與之朋黨,君子爲朋,小人爲黨者有異父兄子孫賢不肖不同,而前後所爭,則一循前轍。此所以人物之賢愚,相錯於其間,而論議之乖張,至今而未已者也。分明角立之後,標榜甚多,言之可醜,不欲更擧,其間士大夫之中,亦未免名目之異,而曾在癸亥,名臣碩士,各有領袖,仰體先朝至意,論議相通,契合甚密,一才一藝,無不收錄,搢紳相喜,謂可久保,而尙有兩間浮薄冒進之徒,一則以爲諂附時輩,一則以爲舍己取彼,造言興謗,互相扇動,賴有耆哲諸公,鎭定裁抑,不至橫潰,厥后言論之或是或非,用舍之或公或私,參錯不齊,互有得失。至于乙亥,從祀之請,出於館學,而二三橫議之士,鼓扇誣賢之論,倡率朋類,露章排斥,自此相攻,擊如仇讎,其爲不幸,可勝言哉?然,此則只爭從祀之是非,人各有所見,不過紹述癸未之護法,而多少儒生,聞而知之者,百有一二,不知而妄論,何足深咎?若今之柳㮨,則又異於是,先正學術造詣之淺深,講論理氣之微旨,出處之是非,非柳㮨所知,姑置不論,而兩臣爲名賢大儒,晦退後無繼者,則㮨亦聞之,遺君後親,倫常之大惡,㮨乃以鄕曲後生,擧倫常大惡,敢加於名賢大儒,略無顧忌,設使輕加大惡於如柳㮨者,其宗族鄕黨所與交遊者,猶且憤然不平,思所以辨明。況多士之所尊敬如兩臣,而橫被罔極之誣衊乎?館儒之削名儒籍,豈曰非宜,及乎多士聚會之後,不爲遍詢,遽黃,其亦處事無據,宜致人言。然,此則疾惡過者也。先出諸生,旣非柳㮨之疏下,而强爲自異,相率而歸,有若自附於柳㮨之論者,不亦異乎?然此儒生,商量計較,特出於風聲氣習之所使,而能先出者旣去,則後出者自不得晏然,理勢然也。失中妄作,自是儒生狂妄過激之致。豈足深責,惟柳㮨,事關斯文,不敢輕議,三行缺大槪士論靡定,至今紛紜者,亦由聖度涵容,不欲明辨是非,殿下旣知兩臣之賢,屢形於絲綸,媢疾詬辱之人如柳㮨者,則宜明示好惡,治以學校之極罰,使四方章甫之流,洞然知聖上象賢之意,寧有今日之紛挐也。旣不能然,而反以攻㮨者爲非,右㮨者爲是,至下掩蔽之敎,雖是納汚之盛德,似欠廓揮之乾斷也。昔賊臣仁弘,醜詆先正臣李彦迪,李滉,其時館儒,削錄付黃,仁弘後雖得罪倫紀,終伏邦刑,當時名位,非㮨之比,而士類齊憤,施此極罰,一世快之,未聞有非之者,然則柳㮨付黃,何獨爲館儒之深罪,但非其時,且初不酌定,而遽爾加等,爲過耳。削籍之外,惟有付黃,祭酒啓辭,加罰云者,似非有意於掩蔽,臣誤出世路,亦未免指目之中,而性本慵懶,立朝以來四十餘年,未嘗嗔目張膽,力主黨論。及至今日,年迫七十,極富貴,無欲値國事罔極,顧此耿耿,惟有報國,其忍與新進年少,上下論議,黨比左右,以欺君父,自負平生之素志也哉?但好是懿德,出自秉彝,兩臣之賢,素所景仰久矣,玆因館儒之事,特命收議之命,不得不畢露危悃,竝及本末,言涉支離,隕越罔措。且申冕,以名家子弟,早年發軔,平步靑雲,自躋顯列,有何顧藉於權臣,而出入染跡,都喪廉隅乎?緣彼致眷之勤,在我酬答之道,或爲往來,何足深咎。士流之間,責望過重,語言之傳,流聞太過,山林潔己之士,嗤鄙有素,一朝致徵,禮遇隆盛,感激之餘,乃以激揚爲己任,遂騰白簡,辭語太嚴,展轉不已,終至竄黜,謂之過當,則可也,而丘園之士,何嘗有積怨深怒於是等,而故爲傾陷之計哉?冕旣蒙恩,復通邇列,山人本情,亦可揣量,爲冕之道,上感聖恩,下念宿契,帖然平心,偕之大道,可也。辭職之疏,未免忿懥之歸,造語着意,實欠平穩,此冕之過也。三行缺臺閣論事,雖尙直截,語無斟酌,豈容如是?雖然,優容臺閣,爲言路也。特命補外,恐啓後弊矣,李性恒之左貶,尤不明白,請寢成命,臺諫非失矣。至如睦兼善之狙擊,李守諴之危動,跡涉有爲,意在眩亂,公議不與,豈專黨論,未知殿下,何取於斯,而不以爲過耶?固非小人之腹所能測,而不能無疑於大公至正之道也。向者,鄭始成之彈劾金宗一,此則別有其意,而全沒實狀,故擧他事,而陷人大罪,此關心術,亦係黨論,殿下未察情狀,當怒而不怒。使得逶迤自退,其後三司之論,則不至違理行私,而屢下峻批,不當怒而怒,使不得安其位,此無他,皆因係着之病,有此倒施之擧也。殿下靜以思之,眞是非,固難逃於虛明之鑑矣,臣所以不避煩猥之嫌,枚擧前後得失,以溷宸嚴者,不但有懷必達,若因此而使日月之明,無微不燭,則或能爲酬酢辨別之一助耳。臣旣以朋黨之說,略陳於前,請以處朋黨之道,畢獻其說,朋黨之禍,如妬婦,正家之法,能盡修齊之本,則關雎·樛木之化,可坐以致,使臣之道,能盡表率之方,則師師敬讓之風,從此可見,而是是非非,賢賢惡惡,誠明兩至,黜陟臧否,一循天則,好惡與奪,無參己私,爲黨爲朋,莫如兩忘,兩忘,則心無所累,當喜當怒,不如以物,以物,則我無所與矣。不然而薦賢,則疑以黨同,殫惡,則疑其伐異,億訴逆料,纏繞宸衷,方寸之中,本體已蔽,安得裁處闊狹,無過不及之差,而擧措得宜,服四方之心哉?窺伺者逞其巧,迎合者投其便,欲靜而愈鬧,欲去而愈盛,比來已見之效也,不有回頭轉轍,恐不可了矣。然,亦在殿下奉三無私,先自宮闈,一施親疏,無間內外,然後方可責於列庭也。嗚呼,天道至誠,品物咸亨,人主至公,群方取則,三行缺天人一理,上下無間,吾之心正,則天地之心亦正,吾之氣順,則天地之氣亦順。旣不能正,又不能順,而欲以回天地之心,致中和之祥,不已難乎?天之將雨,必陰陽相倡,川澤升氣,薰煦太和,霈成甘霔,國之將治,必君臣相濟,契合昭融,恢廓大公,陶鑄至理,未有西郊密雲,能致沛然,亦未有傲然自聖,能成治道者也。今日之勢,正如凝寒積沍,栗冽觱發,而枯草陳荒,不見生意。善言天者,必效於人,恒暘之咎,豈無其徵,譴告所由,似不在他矣。程子曰,天地之常以其心,普萬物而無心,聖人之常以其情,順萬事而無情。又曰,天下至於一國,一家至於萬事,所以不和合者,皆由有間也。無間則合矣,今殿下,不能虛心受物,無有好惡,而欲望臣子之無偏,不能恢廓大度,抛絶疑阻,而欲望臣子之無間,似非先王平平蕩蕩會極歸極之道也,亦乖人君躬率以正,風行草偃之化也。程子曰,誠心則王矣,王道如砥,若履大路而行,無復回曲,伯者,崎嶇於曲逕之中,卒不可與入於堯·舜之道,誠心之中,亦自有無限好事,殿下何苦舍正路不由。而役志崎嶇之境,終未免億逆固必之私,而使群臣,窺測其淺深也。且褒崇節義,典刑老成,有國先務,領敦寧府事金尙憲,故參判鄭蘊,其高風峻節,雖與日月爭光,可也。一老憖遺,靈光獨存,先朝之擢置台鉉。當宁之優賢異數,前後一揆,兩無所憾而,潞公居洛,與聞大政,詢玆黃髮。盍遵故事,鄭蘊,則封贈表忠,尙闕恩典,彝章有缺,志士興歎,另宜優處,以樹風聲,夫諮謀元老,表發潛德,亦豈非弭災之一大助也?臣萬死之餘,重入修門,起自徒中,旋叨匪據,終古異數,鮮有臣比,聖恩如天,報答無地,竊不自諒,區區素心。只欲與同朝具僚,赤心相待,寅協相勉,無間親疎,而有才必薦,有過必正,持此報國,庶報露塵,而人心不如我心,世路日益艱險,論議多岐,訛言日熾,艱虞滿目,着手無地,雖使古之通才當此,亦難弘濟,以副聖心。況臣才學蔑劣,望實俱輕,上不能交孚於君父,下不能取信於百僚,三行缺與其誤國僨事,曷若自量審處,箚本已具,方竢罷齋,伏覩下政院之敎,聖人悔心之萌,不待秋風,責己罪躬,遠邁禹·湯。豈特回天怒而應民情?其興之勃然,拭目以待,臣誠顧仰,莊誦再三,芻狗土苴,何足以對揚萬一?然,螢爝末光,或裨照臨之明,蹄涔淺流,或,成河海之大,條陳瞽說,亦或有補於弭災,惟聖明之留意焉。國有災害,策免宰相,厥有古事,理亦當然。伏乞聖慈,罷臣職名,以答天譴,改卜賢德,以濟時艱,公私幸甚。答曰,省卿箚辭,莊誦再三,愧懼交至,反躬省愆,惘然自失,無以爲諭,一言一字,其敢忽諸,予當書紳惕念焉。況近者紛擾之端,亶由於寡昧之不能導率,以正其本,欲治其末,實所謂聲色之末也。予之過失,於是乎尤有著矣,從今以往,上下宜反其本,務致和協。凡厥不安之人,勿懷疑阻,渙然恢廓其心,以臻交泰之功,各自惟新,一乃心力。豈特邦家之福?實是公卿子孫萬世之福也。館學儒生開諭之論,至爲穩當,深愜予意,特令禮官,敦諭有濟濟之美矣。日者,山林之士,猶恐其不我足也。予豈有他焉?不承權輿之歎,深有愧於予心,亦令近侍,代予草敎,庶幾其幡然上來矣。且卿之辭職,何爲至此也。今玆之旱蝗,實由於寡昧之不合天心,獲戾于天,降之殃咎,予自當之,於卿何有?卿宜勿辭,亦勿以不足與有爲而棄之,日上疏章,直言勿諱,庶使遷善改過。
申濡啓曰,翰林趙龜錫,猝得癨亂,不得入侍,以預備,兼春秋李回寶入侍之意,敢啓。傳曰,知道。
吏批啓曰,咸鏡道京試官元樴戶奴,呈狀于政廳曰,昨日入直出去時,馬驚落傷,不能運動云,試期已迫,不可等待其差復,元樴改差,何如?傳曰,允。
晝講時,特進官許啓所啓,獄囚疏決事,頃承下敎,而判義禁,方在呈辭,故時未擧行矣。上曰,中外獄囚疏決事,曾已,分付,而似爲汎然,審理亦宜爲之。啓曰,判義禁命招爲之,何如?上曰,卽日命招爲之。又所啓,凡罪人同推時,皆以傳旨推問,而如有査覈議處之事,或削罷或定配,則似當以議啓,啓下之說話,懸錄於罪案,而全沒議啓之語。只從當初傳旨而懸錄,故後日取考,則有若罪重律輕者然,似當以議啓,啓下,措語竝錄矣。頃日判義禁李時白,以此意,進達榻前,旣已蒙允云,而不出於擧行條件,蓋判義禁,親承傳敎,則自當擧行,而但必有文書然後。半行缺申濡曰,考出政院文書,則可知矣。上曰,二行缺無未盡之患,依此爲之。
趙壽益,以訓鍊都監言啓曰,都監千摠爲任,事係緊重,而千摠三員內,左部千摠李元煥,前政移拜穩城府使,其代,以前釜山僉使鄭樴差下,而時未上來。今者,又以右部千摠金是聲,移差宣川府使,兩千摠一時遞易,事未妥當。府使之任,且與閫帥之任有間,令該曹改差,仍察千摠之任,何如?傳曰,允。以上燼餘
上在昌德宮。停常參·經筵。
申時酉時,日暈兩珥。
下直,洪淸兵虞候韓汝尹,許沙僉使安世益,森森坡萬戶金虎俊,金泉察訪孫海英。
以內官狀啓,傳于李一相曰,有病患云,內醫持藥物,卽爲下送。
傳于黃㦿曰,今此駙馬單子,此外必多遺漏之人,使之加擇,單子入之,而無出再揀前,可也。
黃㦿,以刑曹言啓曰,今七月晝講時,因筵臣啓辭,中外獄囚疏釋事,曾已分付,而似爲汎然,審理亦宜爲之事,命下矣。本曹留獄罪囚,則前日因傳敎,自本曹直斷者,爲先疏決,而其餘重罪人啓下刑推四名中,擇其受刑最多,猶不輸情者二名,已爲啓稟,方收議於大臣矣。今此審理,事係重大,依前例,所當就議大臣,中外罪人分秩啓稟,而大祭臨迫,勢難開坐,罷齋後,卽爲議啓之意,敢啓。傳曰,知道。
趙壽益,以義禁府言啓曰,審理事,傳敎矣。議于大臣,則審理之事,非不知一刻爲急,而明日入大祭齋戒,勢難開坐,不得已過祭後,卽爲議啓云,敢啓。傳曰,知道。
趙壽益,以兵曹言啓曰,衛將所牒呈,據來初六日行宗廟永思殿·肅寧殿,秋享大祭軍二百九十七名。及同日親祭時,各差備軍一百五十三名,合四百五十名,初四日爲始,前期分送次磨鍊矣。今日宗廟·社稷·北郊三處,祈雨祭軍,多至九十八名,事勢急迫,以秋享大祭軍除用,他無推移,其代,依前例,以精抄騎兵,換定闕內各處各門守直除用之意,敢啓。傳曰,知道。
傳于李行進曰,昨日領相箚中,所謂未解停者數人,亦可解停之意,亦爲分付耶?
李行進啓曰,傳敎矣。未解停者數人,亦可解停之意,在於領相箚中,而無傳敎,故不敢分付,只待備邊司回啓處置矣。傳曰,旣無議處之敎,則備局,有何回啓之事乎?似涉矇矓矣。
李行進,以禮曹言啓曰,昨昏,以政院分付,因傳敎,以勸諭館儒事,來言於臣吳竣,而日已黑矣,未及周旋。坐待今曉,馳詣館下,則太學寥寥,景色不好,只有外方幼學寄齋討食者四人,而此外齋任六人,則出處於泮村,聞臣之來,始集橋門。臣卽令招入,恭將聖上綣綣敦諭之意,反復開陳,則齋任申命圭等,俯伏聽三行缺齋任,則自今夕,敬奉聖旨,當入食堂云,而諸生,亦必有稍稍聞風而至者矣。但先出之士,亦須趁速開諭還集,然後可安於心,不可不速處云。臣之受命,出於不意,出去諸生之處,使其主人輩,遍傳其家,來聽敦諭之意,而或以下鄕病患之故,終不來會,往復之際,以致日晩,此後宜速差出師長,使之方便勸諭,則前後出去之士,庶有開釋還集之望矣,敢啓。傳曰,知道。儒生亦人臣,寧有是理哉?更觀處之,可也。
李行進,以吏曹言啓曰,守令多闕,政事,何以爲之?敢稟。傳曰,過齋戒後爲之。
傳于李行進曰,今下弓矢,森森坡萬戶金虎俊給送。以上燼餘
上在昌德宮。停常參·經筵。
秋享大祭齋戒。
未時·申時,日暈兩珥。日沒後,赤靑氣二道,起自西方,直指東方,下大上尖,長各竟天,廣數尺許,良久乃滅。
藥房,慈殿問安。答曰,無事。中殿問安。答曰,無事。
藥房都提調臣李敬輿,提調臣韓興一,副提調臣申濡啓曰,夏天肆火,何歲不熱,而今年旱炎,比前有倍,閭閻癉暑之症,相隨屬也,況滕廬狹陋,旣異殿閣,殷命出入。又殊古昔,二行缺伏願聖上,特加遠省,亟許攝行,不勝幸甚。答曰,氣力無事,豈敢攝行?卿等,勿以爲慮。
藥房再啓曰,伏承聖批,以氣力無事,何敢攝行爲敎,臣等奉讀欽仰,不知所達,第帝王之孝,與匹夫有異,惟保護得宜,宗社是賴耳。況人之所患,常起於所忽,不可以時無大段所患,忽其他日必至之患也。親行朔奠屬耳,數日之內,又勞動玉體,侵宵將事,則哀疚調攝之中,聖候添傷,不待深思而知之。臣等,忝在保護之任,旣知將來必至之患,則其可將順聖敎,不爲力爭乎?伏願聖明,更加睿思,亟許攝行,以答群下之情,不勝幸甚。答曰,强而攝行,則心之不安,反有甚於身之不安,決不可爲也。卿等,須體予意,勿爲煩啓。
政院啓曰,亢旱日甚,老炎尤酷,雖在平常匹夫,無不病傷,況至尊之位,哀疚之中乎?玉候違豫,纔得少解,將攝之道,正當倍加謹愼,有不可忽者也。明日大祭,又將親行,冒夜勞動,觸熱哭泣,添傷之患,在所必至,臣子悶迫之憂,曷可勝任。朔祭之行,纔過數日,今雖攝行,其在誠禮,少無欠缺。伏願聖明,追念惟疾之憂,克盡保護之道,亟寢親行之命,臣等,忝在近密,區區憂慮,惶恐敢啓。答曰,予意,已諭于藥房矣。
李一相啓曰,臣於今日仕進後,伏聞昨日,以昨日領相箚中,所謂未解停者數人,亦可解停之意,不爲,分付耶事,傳敎矣。卽取領相箚本於備局以來,更爲考見,則原箚中,有至於李象震三四輩,其怪妄雖極可惡,疏中若無如㮨之詬辱,則亦宜傳諭儒生,使之洗滌,以開自新,此亦一道一款而已。此外更無明白請解之語,而李象震等,方被停削云。以昨日傳敎之意,待大司成差出後,分付乎,四館處,分付乎,何以爲之?且自前如此等事,不待傳敎,自下直爲分付,曾無規例,故竝此仰稟。傳曰,知道。三行缺
傳于李一相曰,史官二員待命,騎馬六匹立之。以上燼餘
上在昌德宮。停常參·經筵。
永思殿秋享大祭後,政院·二品以上,慈殿·大殿·中殿單子問安。答曰,罔極。
藥房,慈殿·大殿·中殿問安。答曰,知道。世子宮問安。答曰,知道。
申時,日有兩珥。酉時日暈。
有政。吏批,判書韓興一進,參判尹順之呈辭,參議尹絳進,左副承旨李之恒進。以權井吉爲宣川府使,鄭好仁爲肅川府使,李賓國爲利川縣監,徐顯一爲載寧縣監,李厚源爲大司成,羅緯素爲慶州牧使,孟世衡爲左通禮,盧亨夏爲承文著作,李陽復爲兵曹佐郞,李詻立爲竹山府使,朴之藩爲龍仁縣監,李天基爲修撰,洪處尹爲副應敎,吳挺緯爲文學,宋浚吉爲進善,金逸爲鏡城兼府使,黃緝爲喬桐兼府使,羅允素爲昌原府使,盧檝爲長湍府使,趙聖遠爲監察,朴遾爲兵曹參判,李厚先爲咸鏡南道京試官,洪柱一爲右通禮,宋錫胤爲尙衣正,金益烈爲漢城判官,安獻奇爲禁府都事,李庭芳爲兼京畿右水運判官,呂爾徵爲觀象監提調,李時昉爲尙衣提調,申濡爲司譯提調,柳廷亮爲社稷提調,李惟源爲監察。
兵批,行判書李時白進,參判未差,參議李行遇病,參知吳挺一進,左副承旨李之恒進。以黃緝爲京畿水使,鄭世衡爲吾叉浦萬戶,羅允素爲五衛將,權井吉爲同知,洪敏立爲內禁衛將,尹兼善爲曹司衛將,金逸爲北兵使,洪處尹爲副司直。
李一相啓曰,明日常參·經筵,取稟。傳曰,停。
傳于申濡曰,黃海監司,載寧縣監尹勉之罷黜狀啓,入之。
以黃海監司狀啓,傳于李行進曰,載寧縣監尹勉之,拿推。
傳于李行進曰,大臣·備局堂上引見。
李行進,以訓鍊都監言啓曰,都監都廳趙復陽,察任已久,詳知首末,而方在罷職中,今不可改差,代以生手,依近例,付軍職,冠帶常仕,何如?傳曰,允
李行進,以兵曹言啓曰,以漢城府啓辭。傳曰,依啓。斫伐人捕捉軍士,從重論賞事,傳敎矣。北靑門守直軍士鄭德信,見生松斫伐三十餘條,而以獨身力弱,不能執捉,奔告漢城府,因爲執捉。依下敎,令戶曹,題給米布之意,敢啓。傳曰,知道。
以前載寧縣監尹勉之拿來事,下去羅將馬牌單子,傳于李行進曰,尹勉之上來後,拿推。
吏批啓曰,實錄今將纂修,必摠裁官先爲啓下後,堂上·都廳·郞廳,當爲差出,摠裁官,備望以入之意,敢啓。傳曰,知道。
李行進,以禮曹言啓曰,社稷祈雨,親祭事,命下矣。吉日,令日官推擇,則初八日聖算,初九日不宜,初十日國忌,十一日天降,十二日十惡·絶命,皆有拘忌,而十三日,稍爲平吉云。災迫,則例不卜日,不可等待以十三日之遠,初十日雖國忌,似無妨礙於祀事,除誓戒隷儀,是日行祭之意,敢啓。傳曰,知道。
以行司直睦兼善又疏,傳曰,鄭仁弘只削靑衿錄之說,如是上疏,而大臣以爲不然云,司直睦兼善,殊甚非矣,推考。以先正臣文簡公成渾書院,賜額賜祭文。
傳于李行進曰,卯運忽陂,日下雲蔽,此一句,似涉未妥,改之,可也。
李一相啓曰,六月二十二日,以東西活人署病人問啓。傳曰,承旨,亦爲惕念,時時檢飭,察其能不能以啓事,命下矣。臣更招兩署官員,別爲十分申飭。且依前定式,五日一度兩署之官,具陳病人數及救病形止,使之各呈手本矣。卽取自六月二十三日,至今月初五日,兩署三度所呈手本,一一考見,則東活人署,前後竝五十一名,而除永差還入十五名外,時留三十六名內,苦痛六名,向差十八名,永差而未及還家十二名。西活人署,前後竝三十八名,而除永差還家六名外,時留三十名內,苦痛十三名,向差八名,永差而未及還家十一名云。且方痛者,則以二聖救苦丸·柴苓湯·大小柴胡湯,各樣方藥,盡心救療,而二聖救苦丸,最有其效,兩署所報,皆如此矣。兩署官員之救療能不能,無他可知之路,而以此兩署前後三度手本觀之,則永差已還,未及還者,東署比西署,加十名,時留苦痛者,東署比西署,減七名,只以本署手本,雖不可盡信,而頃日,伏承察其能不能以啓之敎,故不敢遷延累日,玆敢具由,書啓。傳曰,知道。如病故之類,不無匿不報之弊,詳察,可也。
李行進,以侍講院言啓曰,新除授進善宋浚吉,時在洪淸道懷德,書筵入番事緊,斯速乘馹上來事,下諭,何如?傳曰,允。
黃㦿啓曰,大臣·備局堂上引見時,例以三司長官命招入侍,而大司諫金益熙在外,副提學閔應亨呈辭受由,以弘文館上番入侍之意,敢啓。傳曰,知道。
大司憲南銑榻前合啓,金自點絶島安置事。上曰,不允。
府前啓,請還收三臣補外之命事。上曰,毋煩。新啓,持平李惟碩,時在慶尙道高靈地,請斯速乘馹上來事,下諭。上曰,依啓。
又所啓,小站判官沈麟之子,奸其叔母,醜穢之說,傳播閭閻久矣,而渠以家長,不能善處,晏然度日,已極可駭。至於逃躱之日,佯若不知,偃然肅拜,下去任所,其不恤人言,不顧廉恥之狀,尤爲痛惡。請沈麟削去仕版。上曰,削去仕版,未知如何。又啓曰,非獨此也。此人,卽柳孝立之壻也,逆魁之壻,亦何敢更登仕版乎?上曰,削版,非謂過也。聞極驚駭,拿問。
吏批啓曰,新除授竹山府使閔晉亮戶奴,呈狀于政廳曰,奴夫上典,在草土中,身病已痼,飮食專廢,氣力澌盡,坐臥須人,不自運動,前付軍職,尙未肅謝,今此本職,決無赴任之望云,以此病狀,累次呈訴,調理察任事,題送矣。今聞病重,勢難赴任。新除授昌原府使徐挺然,又爲呈狀曰,自前月晦間,曾患內腫之症,發於中暑,痰火極盛,坐臥須人,專廢食飮,差復無期,速爲啓處云,竝爲改差,何如?傳曰,允。
李之恒,以都摠府言啓曰,罷齋後爲政事,命下矣。臣韓興一,入直摠府,當爲進參,司饔院監膳,亦當日次,除標信進去,而此後入直時,如値爲政,監膳內醫院藥物出入,則亦依此除標信之意,敢啓。傳曰,知道。
李行進,以司僕寺官員,以提調意啓曰,近來守令,不知法令,視各司,有若秦越,尋常痛駭矣。全南道興陽牧場屯田所出米太,竝七百餘石,船運至金浦地致敗,本寺人傳聞來告,卽爲行關,所敗穀物,一一拯出,使之乾正上送之意,丁寧知委矣。數三日後,金浦郡牒報內,船人言,司僕寺穀物,例用於馬粥,不須乾正稱云,仍以上送,以致許多穀物,盡爲糞土之歸。且一百二十餘石,初不沈水,其掛於嶼草水淺之地可知,而四百餘石,終不拯出,極爲,二行缺從重推考,次知色吏,移他官刑推,何如?傳曰,允。
李之恒,以備邊司言啓曰,中江開市,八月十五日當爲設行,兩西商賈,豫爲整齊,優齎物貨,及期入送,俾無埋沒之弊事,黃海監司·平安監司等處,知會擧行,何如?傳曰,知道。
李行進,以刑曹郞廳,以領·右相意啓曰,禁府審理單子,已爲書啓,而刑曹,則中外囚繫定配之數,至於千餘人之多,考閱罪案,參商情法,取舍論理之際,極其浩繁,一日之內,勢難就緖,不得已明日追書以入之意,敢啓。傳曰,知道。
七月初六日,上御宣政殿夜對廳,引見大臣·備局堂上。引見入侍,領議政李敬輿,右議政趙翼,兵曹判書李時白,吏曹判書韓興一,戶曹判書李基祚,刑曹判書李時昉,同副承旨李行進,大司憲南銑,禮曹參議李時楷,校理曺漢英,假注書朴增輝·姜裕後,記事官李垕·趙龜錫。上曰,今年旱災,愈往愈甚,哀我民斯,何以爲生,日夜憂悶。李敬輿曰,凡旱歲,春旱,則例於五六月必雨,而邇來旱乾,振古所無。且聞外方之言,則八路同然云,若此不雨,則前頭農事,無復可望,此極渴慮處也。上曰,寡昧否德,民怨于下,以致天心之不豫,寢食何安?敬輿曰,聖明責躬罪己之言,固其宜矣,群下亦自仰天呼籲而已。上曰,再昨之雨,旋卽開霽,昨有雨徵,而又不雨,憂悶無涯。趙翼曰,變不虛生,近來北使絡繹,民生愁怨,此所以召災也。三行缺上曰,省覽箚辭,予欲體念爲之矣。敬輿曰,八道中,旱災海西尤甚云,兩西若有餘儲官穀,則可以賑救,而今聞無儲云,亦無如之何矣。但黃海道收米,其數不少,留爲賑救萬一之資,而勿如上納,未知,何如?上曰,戶判之意,亦何如?李基祚曰,一結五斗米之數,多至數萬餘石,此可以救民之急,然則令各其官,捧以留置乎?但京倉,若除却此等米,則經費不足,尤無以繼用。江都所納之米,留在延·白·海三邑者,幾至七千餘石,此米,則輸納京倉,如何?上曰,此三邑留置之米,不可輕易輸上京倉矣。敬輿曰,海西救荒,誠爲緊急,百官廩料,亦可除出濟急,況道內留置之穀,何可輸納於京乎?有司固恤經費,而此則不可不仍置其邑矣。上曰,收米,已至江口者則已,未及者,則留置,可也。古者帝王,遇年凶,則有發倉賑救之策,而我國,則雖欲行之,事常掣肘,故不能矣。敬輿曰,有三年之儲,然後可以爲國,而我國,則一年之用,亦患不足,是極可悶。上曰,卿言誠是,我國,則百官頒祿,亦未周足,塞責而已,豈可謂厚乎?敬輿曰,是故,士大夫貧寒,千辛萬苦,艱得經過,若祿俸有裕,則豈有此患乎?上曰,頃聞咸鏡道還上之數,多至三十萬石,而實數只存四萬石云,名存實無,比比有此患,蓋由前後任事之臣,不能善爲而然矣。敬輿曰,小臣備知三甲之事,其地,居民鮮少,一年作農,盡入於官,還爲受食,若遇凶年,則不能還納,守令輩,恐礙解由,虛張其數,以無爲存,故其不實,漸至於此極也。且聞南漢山城糴穀,亦有此患云,重臣管領,尙多逋欠,況嶺北數千里之外乎?上曰,南漢還上,如不得捧處,則棄之,可捧處,着實爲之,則豈有如此之弊乎?趙翼曰,廣州府尹,在臣近處,故詳聞乙酉·丙戌兩年尤甚未捧云矣。敬輿曰,今雖得雨,必不免凶,二行缺上亦任下然後,可無冤枉,而或有拘於常規,則缺上曰,該曹議大臣爲之之事,豈有不實之理,所謂常規者,何也?敬輿曰,生殺,人主之大柄,而雖在當赦之罪,禁府例請刑推,自上,必有別樣議處之敎,然後該府,亦得以稟處。若無上敎,則文法之外,不敢更改,必也上下誠信相孚然後,當盡其治獄之道矣。李時昉曰,刑曹則異於禁府,罪人抄錄時,全家定配之罪,何以爲之乎?上曰,全家定配,乃是減死之律,則亦非不重,而今番審理,異於循例,議大臣從容處之。敬輿曰,小臣及六卿,不察則有之,豈有徇私之心乎?上曰,非但旱災,倫紀之變,比比有之,此極寒心。敬輿曰,近來倫紀之變,實天地間極變,實甚驚怪。趙翼曰,士夫家,亦多有此變,常漢不足道也。上曰,何以則可無此變耶?趙翼曰,蓋由於敎化之不明,救此之策,只在於明敎化正風俗而已。李基祚曰,臣聞此言,故敢達。右道水運判官沈麟之子,奸其叔母,渠以家長,不能善處,人言藉藉,而敢以漕運事出去云,請速遞其職,其代,今日政差出,何如?上曰,依爲之。李時白曰,審理今日爲之,而其中罪人李承之子李起安,以狂疾亂言之故,被囚誣服,而亦爲援引宰相,故先王,洞燭其狂妄實狀,不爲推問,而其同生兩人,竝爲奴定屬,其女子生存者,年過二三十,而亦有不得婚嫁云。若以狂疾亂言論斷,則其同生及女子延坐,恐涉冤枉矣。上曰,其人,正刑乎?時白曰,渠已承服,故卽爲正刑矣。翼曰,小臣亦知其事,而李起安,以狂疾,受鍼於李馨益,故其發狂實狀,人皆知之。且誣服時,援引故監司崔俔,俔則臣所相知者也。其人良善,萬無謀逆之理,起安之狂妄誣服,亦可知矣。敬輿曰,李承,乃賊臣爾瞻之一家,故疑有怨世之心,雖或知其狂疾,而如是處之云矣。上曰,雖然,事係久遠,亦旣承服,則似乎重難矣,韓興一曰,如此曖昧之事多矣。因擧戊申年僧還,俗人奴婢相訟之事。二行缺敬輿曰,儒生開諭事,未知何以爲之?科期迫近,極可慮也。上曰,此事駭怪,亦可以觀世變矣,未知其會集否。翼曰,掌議招集諸生,方爲聚會云矣。上曰,若入,則當初何不入乎?如有明白下鄕及病患者則然矣。若不然,則在於四境之內者,豈敢如是?領相箚中之辭,甚爲得中矣。上又曰,付黃之罰,施之於何等罪乎?敬輿曰,在昔,則生·進,壯元不恭,例爲付黃,而昏朝初年鄭仁弘,以侮辱先賢之罪,亦爲付黃,而凡得罪儒林者,亦施此罰矣。上曰,昏朝時凶徒,則宜乎付黃矣。敬輿曰,此儒等,旣非柳㮨之疏下,而如是相率出去,未知其故也。上曰,出去者淳薄,而施罰者,亦不思也。敬輿曰,領南之士,不見公都會之說,極可驚怪。上曰,此事寒心,大臣須相議善處。敬輿曰,曾於丁丑年,臣任嶺南方伯,欲爲勸課,定試官,聚會儒生,則儒生等,高談大論,無一來會者。其時張顯光,在於永川,臣往見,具陳國家事變及儒生不會之言,則卽大寤開諭。厥后士子,聞風樂赴,是知一賢人之大有關於士林也。上曰,誠如卿言,賢人之有益於國家,豈不大乎?且乙亥年,亦不圓點云,然耶?李行進曰,小臣乙亥年參科,故詳知其時曲折矣。多士故起鬧端,不爲圓點,故金領敦寧府事,以大司憲,啓罷館試,以館試額數,合於漢城試矣。翼曰,乙亥年從祀疏時,嶺南亦有詆毁之意,而其時,則張顯光力止之,故不得攻斥云云。且聞張顯光,嘗謂栗谷大賢,必使其兒輩,讀習栗谷文集云,若於此時,有如此之人,則必無嶺人辱賢之擧矣。上曰,今見睦兼善疏,則鄭仁弘,只爲削籍,而不爲付黃,此何說也?敬輿曰,仁弘之付黃,孰不知之,小臣雖極無狀,豈敢瞞告?翼曰,曾聞李楘爲掌議時,主張付黃云矣。四行缺時楷曰,臣忝在禮曹時,因成均館移牒,略陳所懷,至下掩蔽之敎,小臣少無用意於其間,而實深惶悚,無以爲達。大槪,此事,是非則判然不難知,而世道澆漓,紛鬧日甚,鎭靜無期,臣誠怪焉。尙賢尊道之誠,實出於秉彝之天,而從祀之請,亦發於公共之論矣。今有毁斥而侮辱者,則反於是而士林之罪人也,以是觀之,則是非明辨,甚不難矣。如或不辨是非,而只欲調停,則雖過百年,終無鎭靜之日矣。且睦兼善所謂非之者,未必害於是,是之者,亦未必害於非之語,尤爲無理,臺閣之言,豈如是乎?上謂領相曰,卿箚中李性恒左貶,尤不明白云,予當明言,李性恒啓辭中,有曰,殿下雖欲打破朋黨,無人奉行,設有是事,何可如是其直斥乎?此不過輕朝廷之意。且李尙眞再避之辭,引李俊慶之事,自爲明證,而使予不敢輕議,寧有是理,一番左貶,未爲不可矣。趙翼曰,聖敎則誠然,而打破,則實難矣。上曰,領相之言,深愜予意,勿謂無人奉行,有人奉行,可也。李時楷曰,人君若存衛道尙賢之誠,則嘵嘵浮薄之習,自然可祛,而右文興化之治,不難致矣。上曰,予是故,罰柳㮨者,則不爲非之矣。敬輿曰,聖敎允當,若明決是非,則自無如此之事矣。上曰,若大公至正,則彼亦不敢出此言矣。時楷曰,士論本無黨比,只爭其事之是非而已。今玆睦兼善之疏,無非侮賢德逆忠直之言也。豈可致疑於偏黨,而不爲之斥絶乎?趙翼曰,柳㮨誣賢,罔有紀極,臣不忍痛心,頃者,暫陳所懷,而其中㮨之論理氣之說,以兩臣學問,盡歸於僞學,其僭猥欺罔之罪,莫大於此矣。敬輿曰,理氣之說,今世之人,無有知者,如柳㮨者,安敢知之,而特出於風聲氣習之所使,有此妄論也。趙翼曰,柳㮨,非但誣辱先賢,欺罔君父,亦云極矣,士林之罰,烏得免乎?敬輿曰,二行缺人君,比如多子之父,一子雖有缺之心,不忍拒絶而竝愛之,至於終不聽從,然後怒以撻之。柳㮨之事,自上開諭善導,而若不肯從,亦當有處置之擧矣。上曰,卿言誠是矣。敬輿曰,自有朋黨以來,凡干用人之際,必須大公至正,然後可以免偏係之私矣。上曰,卿箚中鄭始成事,何事也?敬輿曰,頃日申碩亨,辨誣陳疏之時,尙州牧使金宗一侵辱之說,傳播洛下,未久宗一,以國喪娶妻致論,而竟歸於無實。其先賢辨誣之擧,肆意侵辱,則直擧其事而論啓,未爲不可,全沒實狀,故擧他事而論之,告君之辭,不爲從實,事甚非矣。上曰,今聞此言,殊極驚駭,言官必擇其人,然後上下相信,可無疑阻,而如此之輩,亦在臺閣,致有如此之患矣。且卿言如是,予當備陳前後之事,當初竄謫諸臣,旣皆收用,則到今追論,似爲已甚,故泛以深文之意,偶然下語,而渠有自嫌之心,卽爲引避,而張皇辭說,已極可笑。後見閔應亨輩避辭,則始知渠之意,不合於同僚,見敗於予,故有此引避之擧,俗諺春雉自鳴,正謂此也。半行缺李敬輿曰,諫官雖有可罪之失,優容以待,不宜摧折,李尙眞輩所論,雖曰過激,而一時外補,似有欠於待言官之道也。上曰,非不知優容言路之爲可,而言之者可信,然後聽之者,亦無疑矣。今者鄭始成事,領相不言,則予何由而知之?方欲相議處之,而以其所爲觀之,則不可以尋常推考而止,欲爲拿問矣。敬輿曰,鄭始成所爲,雖極無據,旣爲言官,而至被重罰,則無乃太過乎?上曰,卿言如此,姑先推考,且卿箚中辭意,無非切實,山林之士,則已爲草敎,而未知其肯來否耶。金領府事,則出在郊外,雖有顧問之事,不得咨詢,今欲請還,而暑炎方極,當待秋涼矣。敬輿曰,金領府事堉,以耆舊大臣,不當致仕,而復命翌日,卽爲出去,此亦敦諭以來,何如?上曰,引見時,諭之以速還,豈有致仕之事乎?一行缺上曰,守禦使議出事下敎矣。何以爲之耶?敬輿曰,守禦使無可合之人,李時昉曾經此任,似當允合,而兄弟掌兵,甚爲未安云,此亦士夫有識之言,不可勒授矣。上曰,此外誰可任者?敬輿曰,小臣識見昏昧,素未知人,京議或以爲元斗杓可合云,而臣,則在法應避,不敢可否,且或以太剛爲短矣。上曰,卿亦難其人乎?延城君,曾已履歷,詳知首末,且無可辭之嫌,予意,則欲以延城還任,未知諸卿意何如。翼曰,聖敎誠然,時昉進曰,伏承聖敎,惶悚無地,臣於國事,如有可堪之才,則雖蹈白刃,當所不避,而臣之駑劣,人所共知。況優於臣者,豈無其人,而如臣兄弟,獨擅佩符將兵之權乎?不但於義不當,盛滿,亦可懼也,臣竊悶焉。上曰,卿之私情,雖如此,先朝委任,意非偶然,勿辭勉旃。時白曰,其於錢穀出入之事,時昉或可盡心爲之,而守禦使,爲任極重,非時昉所敢承當,渠若有可堪之勢,則臣安敢如是仰達。上曰,古者,有射不穿縞而爲將者,若盡心爲之,則事無不成矣。敬輿曰,小臣頃謫南中,目覩兩湖舟師之弊,合有變通之事,故曾於榻前,敢達矣。聖敎以久遠之事,變易爲難,若在所變通之事,則久遠何嫌乎?時楷曰,臣曾忝湖南時,亦以合操添防,民怨甚多,不可不變通事,狀啓矣。自朝廷,問於統營,統營防塞,竟未得更變,大槪自各鎭,至統營,其間相去,或有千里之遠者,千里興師,有國所忌,況每年習陳,千里來往,則其怨苦,如何?上曰,相去若是其遠乎?敬輿曰,誠爲絶遠云矣。李時楷曰,合操雖不得永廢,若定限年數爲之,則庶可省弊矣。上曰,予非不慮其弊,久遠之事猝難,故持難矣。然則合操,定限年爲之,可也。李時昉進曰,旱災至此,聖上軫念民事,有此引見之擧,應天以實,然後可以弭災,臣於上年,受裁省之任,參知賑恤之事,許多窮民,雖欲賑救,其勢末由,朝廷預講節損之政,應罷之役,不緊之務,及時裁減,以爲敬天戒懼之實,可也。上曰,卿言誠然,依爲之。敬輿曰,統營水操一行缺亦爲巨弊,當此僉會之日。缺上曰,添防,亦自遠方來會耶?時白曰,領相所言誠是,三字缺將者處廣詢知其弊瘼,然後變通,爲當。上曰,徐當相議爲之。時白曰,都試今當爲之,而天時正熱,弓筋弛解,馬難馳突,依春等付祿,而姑待八月爲之,何如?上曰,依爲之。騎射之習,都監軍士,亦爲之耶?時白曰,都監砲手,最善放砲,若移付於馬隊,則所習不專,則勿使移動,何如?上曰,然則勿爲移動,時白曰,砲手若不爲騎射,則市井之子,稱以別武士,別抄六百,常時鍊習,則此可以爲精兵矣。上曰,此則予不詳知,而砲手,則勿作馬隊,似可。上謂李時白曰,頃見南同介,其制不似,卿亦知之乎?對曰,聖敎如此,故卽爲,分付,改其制矣。大司憲南銑進前,合啓金自點絶島安置事。上曰,不允。府啓,請還收三臣補外之命事。上曰,毋煩。新啓,水站判官沈麟之子,奸其叔母,醜穢之說,傳播閭閻久矣。渠以家長,不能善處,晏然度日,已極可駭,至於逃躱之日,佯若不知,偃然肅拜,下去任所,其不恤人言,不顧廉恥之狀,尤爲痛惡,請沈麟削去仕版。上曰,削去仕版,未知如何?又啓曰,此人,卽柳孝立之壻也。此亦豈容於仕版中乎?上曰,非謂削版之律爲過也。卽爲拿問,可也。又啓曰,新除授持平李惟碩,時在慶尙道高靈地,請斯速乘馹上來事,下諭。上曰,依啓。上曰,頃有李薰之變,今又有此變,言之悚身,雖云末節,三綱行實,頒布已久,而亦未見奉三字缺極驚駭。敬輿曰,蒙以養正,聖功也。童蒙敎養,最爲急務。上曰,近來童蒙敎養,徒爲文具而已。此事,則該曹必着實擧行也。李時楷曰,臣忝爲該官,親承傳敎,豈敢緩忽,退卽擧行矣。遂罷退。以上燼餘
上在昌德宮。停常參·經筵。
下直,呂島萬戶蔡洵,大同察訪金宗道。
日沒後,蒼白氣一道,起自東方,直指天中,長十餘丈,廣尺許,良久乃滅。夜二更,流星,出女星下,入東方天際,狀如鉢,尾長五六尺許,色赤。
申濡,以禮曹郞廳,以領·右相意啓曰,多士,國家之元氣,科擧,用人之要道。況聖人初作,萬物咸睹,大設禮羅,嘉與四方同慶者乎?不幸士論乖激,中外不靖,賢館幾空。嶺儒前却公都會不赴之報又至,前頭大科,將不爲一向迷執,亦未可料,然則泮試,旣不成貌樣,嶺南若或闕榜,莫重試取,恐涉昧沒,建元盛事,反歸落莫。章甫之徒,勢難威制,帝王之量,尤貴包容。泮中諸生,矯激之論,謂付黃爲大辟倫紀之罪目,其亦錯認也已。柳㮨之疏,侮辱先賢,欺罔君父,士論之所當斥,人情之所當惡,施以此罰,豈云過重,壯元不敬,亦且付黃,此而增怒,誠所未曉,不參其疏,理無可退,因此去就,尤無所據。然旣不可齊到而爲說,又不必執此而膠守,削名儒籍,豈是輕科,不爲已甚?君子所尙,斯文所係,不敢輕議,而欲爲變通,爲慮國事,使師儒長官,親奉聖旨,敦諭多士,從容開導。只存初施之罰,以徵誣賢之罪,量除籤黃之擧,仍以釋忿解憾,共勉濟濟之意,諄諄戒勸,似合權宜。至於嶺南,令本道監司,先去偏係之私,盡心竭誠,奉宣朝廷德意,通諭道內儒生,則雖參與柳㮨疏中者,豈皆親知是非,而故爲悖理之論乎?不過被一二人誘脅,而爲風聲氣習之所使,可矜而不可罪,豈至終始不悟,强拂朝命,作梗於莫大盛擧也。且嶺南士子極多,幾至萬數,柳㮨疏下不能十分之一,而擧一道皆不赴試之說,實爲可怪。至於申碩亨等,以辨誣先賢之故,反被黜道之罰,士風如此,乖舛甚矣,誣賢者罰,豈是公論,辨賢者黜,詎非私忿?仍念程子曰,古者,子弟從父兄,今者,父兄從子弟,由不知本也。四行缺況父兄之所大欲,莫大於子弟之科第,子弟之欲榮其親,亦莫大於科擧,父兄,誠能以聖上公卿子孫萬世之福之至意,敎戒其子弟,則子弟皆簪纓世家,受訓家庭,將出而事吾君者,豈不惕然覺悟,承君父之命,順父兄之敎乎?君命之,父敎之,師誨之,亦不從焉,則其於在三之義何,必欲違命,不念立身,顯親之道,父兄之所大欲,而必欲與柳㮨同去就,其亦惑矣。菁莪之下,似無此等人矣,嶺南,士子之淵藪,雖或蔽於一時之論議,其覺悟從命,必先於他處,此則責在操風化臨一道者,參疏之人,宜以此說開諭,而其不參疏者,尤無不赴大科之理,亦令勸諭,毋使大慶之科,終歸落莫之患,其責亦在道臣,無論彼此,一體開諭,禮曹·成均館·本道監司處,以此意,知會,何如?答曰,依啓。申碩亨,亦宜本道監司安接,使無其弊,摘發治罪之擧,亦勿爲之,可也。
藥房啓曰,近來庚熱,昨日尤甚,侵晨行祭,當午引接,勞動酬酢,所傷必多,臣等區區憂慮,達夜不已,敢來問安。答曰,僅得無事。
李行進,以禮曹郞廳,以大臣意啓曰,科日漸迫,多士退散,勸諭還集之擧,一日爲急。大司成牌招肅拜,使之察任,同知成均,亦爲牌招,同爲察任,何如?傳曰,依啓。
李之恒,以備邊司言啓曰,今月初六日引見時,刑曹判書李時昉榻前所啓,旱災至此,聖上軫念民事,有此引見之擧,應天以實,然後可以弭災,小臣上年,曾受裁省蠲役之任,得參賑恤之事,許多民生,雖欲一一賑救,其勢末由,朝廷豫講節損之政,不緊之務,可罷之役,及時裁減,以爲敬天戒懼之實,可也。上曰,卿言誠然,依爲之事,傳敎矣。値此無前旱災,上下遑遑,宜有無前節損之擧,刑曹判書李時昉榻前所陳,可罷之役,不緊之務,及時裁減云者,果有意見,令該曹,參酌緩急,萬分不得已者外,竝皆節損停罷,宜當。仍念災害至此,民將無類,非權行貊道,專意賑救,則流離死亡,國將空虛,皮之不存,毛將安傳,國家凡百文具文節,至於儀章度數,皆爲虛套。古者國有凶歉,雖係奉先御供,亦皆減損,不但以有傷民力爲慮也。畏天恤災之義,理在當然,是以,災不爲害,禍轉爲福,載在方冊,百王所則,然古今異制,事係享儀正供,則不敢有所請損,惟在聖明,明理不惑,期以古聖王處事,自居耳。奢侈之害,甚於天災,先自宮禁,益篤儉約之化。申飭有司,閭閻間婚姻喪葬,家舍·衣服·飮食,一從法制,痛禁踰濫,宰牛飮酒,巫覡盲卜,淫祀讀經等事,凡係傷財費穀者,一切痛斷,以爲救荒濟急之資,以盡恤災勤民之道,似爲合宜,敢啓。答曰,依啓。此中作酒崇飮,糜穀慢天之害,爲尤甚,一切嚴禁,如有酒之供進者,則亦爲停罷。
李之恒,以備邊司言啓曰,以政院啓辭,以備邊司粘目,楊慶億等西路萬科時試取後,對擧武科中止,故便作虛套,渠等所訴,雖出於冤屈,而事在久遠,亦未知明有直赴之命與否,令政院,考出丙子日記事啓下矣。取考丙子日記,則西路設科事顚末,終無載錄處,而同副承旨臣李行進,其時以黃監軍接伴使從事官下去,行到平壤,聞楊漸亨·楊慶億等,直赴殿試,呼新來進退而去,至於武科,則試官李德洙,方設場於淸南,未及出榜之際,敵報猝至,蒼黃罷場,未得復命,由間路僅避,事勢如此,其時文書,似無考處,敢啓。傳曰,知道。令備局議處事,傳敎矣。曾在先朝,特設科擧,以爲西民慰悅之地,而因武科混雜,有再試之擧,適値兵亂,未竟厥事,而儒生製述居首者,已報朝廷。但以直赴殿試成命有否,未能的知,復科事重,不敢輕議,伏見政院啓辭,其時奉使西路之臣,今在近密,明言其事,至於進退新來云。然則恩命之降,此可足徵,許復其科,似在不格,楊慶億·楊漸亨,追申先朝別設之意,以復當時直赴之科,似或無妨,然復科重事,不敢擅便,上裁,何如?答曰,凡朝家之事,不宜苟且,況莫重科擧乎?若以一人作戲之事,遽爾許科,則其在事體當如何,輕科擧之漸,必自此始矣,卿等,無乃不思乎,以予之見,則似未妥當矣。
以義禁府流竄罪人開錄單子事,傳于李之恒曰,雖是謄出舊文書,嬪宮等字,安敢偃然書之乎?當該郞廳,推考。
李行進,以禮曹言啓曰,今此增廣圓點,初以四十五點爲限,中因諸生論議不一,以致中轍,到今餘日無多,京外儒生之新入泮中者,雖準其數,自今月十一日,至八月初十日爲限,滿十五點者,許赴館試,而通前圓點,均同計數磨勘,何如?傳曰,允。
答司諫張應一疏曰,省疏具悉。論予之病,實是藥石,可不體念哉?其勿辭,速爲察職。
答領議政李敬輿箚曰,省箚具悉。卿才允合此任,宜勿控辭,卿其欽哉。
李之恒啓曰,因都承旨啓辭,木覓山壇直下人等,勿爲推考事,命下矣。典祀官推考承傳,亦爲勿捧之意,敢稟。傳曰,依爲之。
李行進,以禮曹言啓曰,曹啓辭,故事社稷祈雨親祭時,則殿下,例遵禮文,乃以冕服行禮,而百官,亦用朝服陪祭矣。今則自上方在煢疚之中,不當援以常例,天壇之親奠圭璧,不啻桑野瓊林之禱,藹然感通之理,可致肸蠁之報。此在於肅敬將事,似不責以服色之末,取考己卯年親祭謄錄,則以翼善冠·衮龍袍行禮,而百官,則黑團領陪祭,如儀矣。今以衮龍袍,若爲未安,則代以黑團領袍玉帶黑靴子,而陪香時,亦用此服,似或無妨,係是變禮,議大臣定奪,何如?傳曰,依啓事,傳敎矣。議于大臣,則領議政李敬輿,右議政趙翼以爲,該曹啓辭,似得權宜處變之道,依此施行,恐或無妨,伏惟領敦寧府事金尙憲,領中樞府事金堉在外,不得獻議。半行缺傳曰,依議。
申濡啓曰,假注書盧亨夏,重得吐衄之患,勢難供仕,改差,何如?傳曰,允。假注書金堯欽受點。
傳于李之恒曰,五次祈雨祭,獻官以下遣大臣,祈雨日次獻官以下,竝,書啓。
申濡啓曰,以先正臣文簡公成渾書院賜額祭文,傳曰,所謂翩緝云者,何語耶事,傳敎矣。似是用詩小雅緝緝翩翩,謀欲譖人之語也。謂之翩緝云,則與本文文字不同,而恐亦不害於辭義矣,敢啓。傳曰,知道。
李行進,以禮曹言啓曰,卽接成均館牒呈內,今七月初七日儒生上旬輪次當行,而大提學在外,本館堂上皆有故,不得行之,而本館無堂上,不得啓辭云,來報本曹,故敢啓。傳曰,知道。
又以吏曹言啓曰,自前審理之時,例爲別歲抄,書啓,今亦依例,書啓乎,何以爲之?敢稟。傳曰,依啓。
司諫張應一上疏,伏以,無似如臣,已試之先朝而無用,且與世岨峿而不合,惟是南山弊廬,爲臣畢命之地,揣分自足,灰心榮塗,誠不意聖明新御,隆渥荐加,臣久猶震驚,愧懼愈深,未知聖明,何有於臣,而何取於臣乎?乃於春間,再承恩旨,而病不得趨謝於闔門之外,日月不居,練期奄過,而病不得會哭,散班之末由前則不敬也。由後則無禮也。不敬無禮,合有譴罰,而今玆新命,又出夢寐之外,眷注若此,更何措躬,二行缺少嬰病,加以險釁,四罹草土,中歲以後,四十年來,對人笑語飮食者,無多時矣。犬馬齒至,蒲柳秋光,神去魂散,視昏聽聵,眞元一虛,百病交乘,比猶空谷之易以來風,理何足怪?卽今風痺之患,爲臣痼症,支體麻痿,步履艱澁,有時浮熱上升,輒至昏倒,臣之前日負犯,亦一疾爲祟也。炎月此來,暑濕交中,麻痿倍甚,艱澁有加,焦膈悶鬱,呼吸不利,舊病新痂,氣力漸頓,耐煩請急,連日見阻,狼狼窮蹙,不知容爲,竊惟臣之於君,有父道焉。倘蒙聖明惟疾之憂,早賜恩遞,則臣安意調治,徐待稍健,豈無就可之期乎?薇垣本非閑局,春坊本緊入番,伏乞聖慈,特垂矜憐,竝許鐫免,不勝萬幸。仍伏念臣來卽引病,瀆擾是事,不必復有干冒自速不測之誅,而適會聖上遇災索言之日,終乃默然而已,則是豈人臣願忠者之志哉?噫,終天哀慕,將事必親,則殿下之孝至矣。勵精圖治,宵旰憂勞,則殿下之志勤矣。日御經席,盛暑不廢,則殿下求學之功如此也。召見邑宰,訪問治理,則殿下憂民之誠如此也。玆四者,孰非盛德,矧今嗣服,僅一年餘,有何闕失,遽至於拂天意而召天災乎?臣新從嶺外,聾瞽時議,不敢知某事爲失,某政爲疵,而試以近日之朝廷觀之,無寬裕和平之意,有操切急促之像,有若將亂之世,垂亡之國,見乎蓍龜,動於幾微者然,豈不駭然而異哉?殿下其知乎哉,不知乎哉?不知則猶不害後日之知,知而莫之爲,則臣甚悶焉,臣嘗聞人君爲國之道,莫先於定志,殿下何嘗不有大有爲之志哉?然而聖志柔懦,不能堅定,故臨事遲徊,每有却顧之歎,其何望立大本而酬萬用乎?人君爲國之道,莫急於明是非,殿下何嘗不欲鑑空而水澄哉?然而本源之地,不自瑩徹,故察言應物,常有糢糊之失,其何望明義理而精好惡,人君爲國之道,莫過於乾斷半行缺然而仁厚之性,剛果半行缺其何望主定見而用夬決乎?玆前所論三者,臣嘗慨然於朝報之間者,而政中殿下之病,志苟定,則根柢一立,百事可做,是非明,則賢邪自別,論議無岐,乾斷足,則勇往直前,無所猶豫,由此而之堯·舜,亦不難也。不然而志不堅定,是非不明,乾斷不足,則委靡昏惰,去桓·靈一間耳。可不戒哉?抑臣更有所懷,近日士論之橫潰,實關世道之汚隆,豈非寒心者哉?惟其始也。不能斷以大中至正之義,以致今日之益激者,恐殿下是非不明,乾斷不足故也。儒林爭端,移作士夫之鬪,同協之地,翻成按劍之場,馴致之端,寧可不知其所自乎?朝紳之分,其來已久,而在先王之世,猶有所顧忌,至于今日而極矣。山林高士,尙坐色目之中,天下大老,亦主朋比之論,其他何足言哉?紛紛噂沓,伐異黨同,不恤國家之將亡,不知君父之可畏,惜乎,殿下之見輕於臣隣也。倘殿下,定厥志,而明是非,廓乾斷,則必不如是之甚也。臣目見艱危,言觸時諱,孤危之跡,機弩必發,而螻蟻血忱,不能自抑於天地父母之下,伏顧聖明,恕察而加意焉,臣無任云云。
領議政李敬輿箚子,伏以,先朝臨御近三十年,中興大烈,致治否績,迥出百王,照人耳目,今此實錄纂修,必得一代宗匠,可以傳信於百代,爲法於後世,而如臣蒙學淺識,才乏三長,誤膺摠裁之命,臣縮蹙愧懼,若無所容,臣忝竊科第,亦出僥倖。自知譾劣,無意鉛槧,至于今日,神識昏耗,志慮索莫,數行文字,酬應公帖,拈筆呻吟,尙患艱澁,倩人刪潤,始得成樣,百爾思度,決難承當,伏見史局謄錄摠裁官,例以左·右相兼管,或以原任爲之,槪擇其地望之如何,而缺況今右議政臣趙翼半行缺領中樞府事臣金堉,多讀古書,長於著述,允合此任。臣何敢冒居盧前,自速官謗?抽金匣石室之藏,成萬世不刊之典,筆削所薦,授受宜愼,伏乞聖明,亟許遞改,回授可堪之人,以完大事,不勝幸甚。
上在昌德宮。停常參·經筵。
李之恒,以義禁府言啓曰,本月初十日社稷親祭擧動時,隨駕郞廳九員,本府留司一員,以十員當爲分差,而一員不足,假郞廳,依前例,令吏曹差出之意,敢啓。傳曰,知道。
李一相啓曰,今因旱災孔慘,自上方在哀疚之中,而至有社稷禱雨之擧,則祭文製述官,不可循例分排,使兩館提學無故人員撰進,何如?傳曰,允。
又以弘文館言啓曰,本館現存之員,只有五人,而副校理鄭斗卿,稱以褒貶居中,不爲行公,副應敎洪處尹,修撰李天基,新除未肅拜,只有校理臣曺漢英,副校理臣洪處大入直,而俱差祭官,先詣壇所,非但替直無人,侍臣班列,亦無進參之員。請副應敎洪處尹,修撰李天基,牌招肅拜,何如?傳曰,允。
李一相,以成均館官員,以同知館事·大司成意啓曰,禮曹郞廳,以領右相意啓曰,多士,國家之元氣,科擧,用人之要道,況聖人初作,萬物咸睹,大設禮羅,嘉與四方同慶者乎?不幸士論乖激,中外不靖,賢關幾空,嶺儒前却公都會不赴之報又至,前頭大科,將不爲一向迷執,亦未前料。然則泮試,旣不成貌樣,嶺南若或闕榜,莫重試取,恐涉埋沒,建元盛事,反歸落莫,章甫之徒,勢難威制,帝王之量,尤貴包容,泮中諸生矯激之論,謂付黃,爲大辟倫紀之罪目,其亦錯認也。柳㮨之疏,侮辱先賢,欺罔君父,士論之所當斥,人情之所共惡,施以此罰,豈云過重,壯元不敬,亦且付黃,以此增怒,誠所未曉,不參其疏,理無可退,因此去就,尤無所遽,然旣不可家到而戶喩。又不必執此而膠守,削名儒籍,豈是輕科,不爲已甚,君子所尙,斯文所係,不敢輕議,而欲爲變通,爲慮國事,使師儒長官,親奉聖旨,敦諭多士,從容開導。只存初施之罰,以徵誣賢之罪,量除籤黃之擧,仍以釋憾解忿,共勉濟濟之意,諄諄戒勸,何如?傳曰,依啓。申碩亨,亦宜本道監司安接,使無其弊,摘發治罪之擧,亦勿爲之,可也事,傳敎矣。臣等,當日肅拜後,卽詣成均館,招集諸生,傳諭聖旨,因與諸生,反復開陳,柳㮨付黃之擧,雖因多士之憤,有此施罰,而論議多岐,未免渙散。元年同慶之科,將至埋沒,四行缺諸生等,起而答言曰,聖敎有若耳提而面命,爲人臣子者,敢不奉行,而第誣辱先賢,得罪斯文,諸生咸憤,旣已付黃,則因一時若干士子之出去,不顧有害於吾道,遽滌其罪,事甚不當,寧激毋懦是士之氣,至於除籤,有難承命。且是多士共議之事,亦不可輕易容喙云,相與論辨,仍至夜深,臣等,不得已退歸之意,敢啓。傳曰,知道。彼此諸生,一向方命,愈往乃爾,此輩獨不居四境之內乎?非予所知也。曾在先朝,館試,亦不設行云,令該曹,考例,稟處。
黃㦿,以刑曹郞廳,以領右相意啓曰,臣等與刑曹堂上,取閱京外徒流案,親執査考,則不但文案浩繁,欲略未易,各人名下,所錄罪名,或有間斷,不能解見者,或以三四字爲斷案,必遍取外方該部文書,詳加句校。然後可得其實狀,以爲丕蔽之地,而此非一兩日所能辦,不得已就其中。稍似明白冤狀可論者,以臣等愚見,懸錄其名下,以備睿裁,昨者親承聖敎,諭以隨所見取舍,而規例所拘,不能盡出於文法之外,參酌商量,失於三思,掛一漏十,不能有嫌於聖上好生欽恤之大德,畏天弭災之至意,擴而充之。使大霈之澤,無遠不及,無微不霑,窮海絶塞抱冤向隅之人,莫不懽欣鼓舞於堯天舜日之下,惟在殿下廣推寧失之仁,夬施非常之典耳。四行缺此外亦必有含冤未伸,如昨日判義禁李時白榻前所陳,李基肅等者,尤宜聖明之加意處也。曾在先朝審理之時,稟秩之外,恩命或及於未放之中,故亦依前例,毋論輕重,竝爲書啓之意,敢啓。傳曰,知道。
以刑曹,以領右相意啓曰,臣等與刑曹堂上,取閱京外徒流案草記。傳于黃㦿曰,此中回啓,則過齋戒後,爲之。
李一相,以禮曹言啓曰,大祀,則卒哭後用樂,載在祝文,故自上年冬享及臘享,始爲用樂於社稷·宗廟矣。今此天壇親祭,擧措極重,用樂一節,儀註中磨鍊以入之意,敢啓。傳曰,事雖然,而議于大臣,爲之。
以社稷祈雨親祭儀注,傳于李一相曰,宋宣仁后有言曰,苟有利於國家,吾無愛於髮膚,爲萬民責躬祈澤之道,固不敢不忍私情,而心神,罔極震駭,不知攸爲。亟遣郞廳于在外大臣處,收議以來,俾無未盡之悔。
以禮曹草記,社稷親祭時用樂事,領右相收議,傳于李一相曰,在外兩大臣處,各遣該曹郞廳二人,而留門出送,使之趁早入來。
李一相啓曰,以在外兩大臣處,社稷親祭時用樂收議事急,禮曹郞官二員·書吏二名,各給馬出送乎?敢稟。傳曰,依爲之。
李行進啓曰,明日擧動時,以黑團領袍幸行,蛟龍旗,亦以靑色爲之之意,敢啓。傳曰,知道。
下直,所斤僉使趙鉉。
李之恒,以兵曹言啓曰,卽接衛將所牒呈,今月初十日行社稷祈雨親祭時,各差備四字缺東西學監試初試考講使喚半行缺祈雨祭軍合七百七名,而半行缺闕內及諸上司各衙門留直計除抄出,則四百三十七名,不足之數,至於二百七十名之多,他無推移之路,不得已一百名,則依前例,以精抄軍,換定於闕內各處,各門守直軍士一百七十名,則京下騎步兵調用,而各處除出數,別單,書啓之意,敢啓。傳曰,知道。
內醫安京昌書啓,臣本月初四日午時拜辭,初五日黃昏,始到喬桐,初六日日出後,與中使臣鄭應星,守直內官臣康汝績等,入審第三兒病症,小癤徧發一身,大小不同。或有落痂者,或有結痂者,或有自消者,或有作濃者,連仍不已之外,加以右一字缺腫硬作痛,大如鷄卵,圓滿無頭,勢難消平,極爲可慮。大槪,病根似是,腫毒濕熱,一時交竝,致此危症,不得已以金銀花,濃煎作茶,調牛黃末一分,日用兩次,內托羌活湯,加金銀花五分,亦爲連用計料。自得此病之後,羸瘠極甚,食頗厭苦,尤爲悶慮,詮次啓達。傳曰,五字缺若有未盡者,則令本院一行缺他處以給,十分用心治療,頻頻,書啓之意,本一字缺及醫官處,竝下諭。
李一相啓曰,以初十日社稷親祭時用樂與否,在外兩大臣處,以該曹郞廳二員,開門出送,急急收議以來事,命下矣。兩大臣所在之處,相去不遠,而該曹郞廳及書吏,旣有給馬之敎,雖待開門出送,亦可以趁擧動前入來,城門非時開閉,事係重大,何以爲之?敢稟。傳曰,然則待開門發送,可也。
上在昌德宮。停常參·經筵。
答判尹金光煜疏曰,省疏具悉。卿疏至此,仍用,可也。
李一相,以成均館官員,以同知館事·大司成等意啓曰,今日夕食堂將入之際,儒生等,聞昨日本館啓辭聖批,相與會議,詣神門外,行四拜禮,日沒後,因爲散去,遂至空館,臣等聞來驚愕,俱詣館中,率司成以下官員,依舊例,直宿本館之意,敢啓。
以成均館草記館學儒生空館事,傳于李一相曰,舊例如此,則何以爲之耶?
李一相啓曰,傳敎矣。臣等未得詳記舊例,本院謄錄一邊考出,一邊使禮曹及成均館,急急考例回啓之意,卽已分付矣,敢啓。傳曰,不過考見日記中而已,該曹及本館,則似非可問也。其草記還入。
答成均館曰,聞來,殊甚驚焉。善爲勸諭,使不至過激。
李一相,以禮曹言啓曰,以成均館太學儒生空館事草記,傳曰,舊例如此,則何以爲之耶事,傳敎矣。臣等竊聞舊例,儒生若有捲堂之擧,則自上特示優容下士之意,或遣近侍,或遣禮官,與本館堂上,開陳勸諭於橋門之外矣,敢啓。傳曰,知道。
傳于申濡曰,因玆旱災之罔極,頃下求言之敎,得聞闕失,望其匡救,已有日矣。含默成風,讜言無聞,予之否德,不足輔歟?抑亦歸之於無可奈何歟?天心之不回,愈往乃爾,以一人之辜,災及蒼生,若此之酷,興言及此,慙懼俱極,若隕淵谷。旣不能側身修德,以致天災地怪,便設祈禳,仰干天澤非也。情迫于中,其可乃已,凡我祭官執事,無小無大,各盡寅畏,以致直淸,庶格天心。又令該曹,恤貧窮甄賢能,凡便民救民之策,區畫以聞。
傳于趙壽益曰,史官一員待命,騎馬三匹立之。
政院啓曰,儒生空館,實是莫大之變,不料嗣服之初,有此不幸之事也。諸生等,不體聖上終始調劑之盛意,誠有過激之失,而聖批嚴峻,殊欠優容之道,諸生之惶恐不安,必以此也。聖廟空虛,景象愁慘,卽今處變之道,不可無特降溫旨,別樣開諭之擧,臣等區區所懷,惶恐敢啓。傳曰,予亦悔之矣。亟遣禮官,勸諭還入。
李一相,以禮曹言啓曰,傳敎矣。議于在外大臣,則領敦寧府事金尙憲以爲,天災切迫,自上六事自責之日,徹縣似當。精神昏迷,不能獻議,伏惟上裁。領中樞府事金堉以爲,人君感天之道,惟在於至誠而已。豈必以聲音鍾鼓爲哉?聖上遭此亢旱之災,爲生民焦勞憂煎,祈澤於社稷之壇,親行此祭,與遣官不同,哀疚中用樂,已有不忍私情之意,則事天之誠,恐或有一分之不專二行缺哀痛惻怛之誠,自可以孚感天心,恐不在於用樂與否之間也。老臣病伏之中,昏憒不省,敢進瞽言,伏惟上裁。在外大臣之意如此,伏惟上裁。傳曰,依在外大臣議。
李一相,以成均館官員,以同知館事·大司成等意啓曰,以本館啓辭,傳曰,聞來,殊甚驚焉。善爲勸諭,俾不至過激事,傳敎矣。臣等卽出橋門外,招集諸生,傳諭聖敎,則諸生等行四拜禮,跪而答云,儒生等以尊賢一事,遂至展轉。前日屢次捲堂,而聖批使師長勸諭,故臣等不敢違命,卽爲還入,諸生亦將稍稍聚集,而再昨以柳㮨付黃事,本館堂上,因上命來諭,使之去籤,而臣等以爲,儒生中自古所行之罰,施之於誣毁儒先之柳㮨,實是尊賢之擧,而只出多士之齊憤,則不可以一時論議,輕易解釋,以觖中外扶植斯文之望,故不敢承命之意,陳達矣。昨者以本館啓辭,遽下嚴批,臣等竊念,方命者是人臣之極罪,不居四境之內者,是一化外之亂民。臣等身居首善之地,久沐菁莪之化,不自意今日遽陷於慢君不測之罪,至此之極,惶恐隕越,直欲鑽地以入,而不可得。爲人臣,負此罪名,將何面目,更立於覆載之間乎?欲爲陳疏自列,而亦有所不敢,方且席藁引罪,方俟鈇鑕之誅,豈可自同恒人,更入賢士之關乎?仍行四拜禮,卽爲退去之意,敢啓。傳曰,知道。
右議政趙翼箚子,伏以臣昨日,伏承聖敎,以親祭時用樂當否,議于大臣,臣之愚意,竊以爲用樂不可已也,而見領相之議以爲當用四行缺然臣之愚意,則又有一說焉。夫喪三年不祭,禮也。今此親祭,乃出於畏天憂民之至,爲萬分不得已之計,卽所謂權也。領相之議,以墨衰卽戎爲比,此誠然也。旣不得已而行之,則當務盡其道,禮固以誠爲本,以文爲末,然莫如本末俱盡之爲備也。夫喪雖人情之所自致者也,然一國之私也。神祇之祭,乃天下之所同尊也,其禮極嚴且重。以私喪有所減損,恐爲未安也。古者宗廟之祭,乃因喪而廢,天地山川之祭,越紼而行,然則事外神與宗廟之禮,事體不同也。今此用樂,豈是如嗜音好樂,有害於哀感也?只爲謹於事神,不敢有所減損也。實出於不得已也。臣之區區愚見如是,不敢不達,伏願聖明,深察事理而處之,無使莫重事神之禮,有所不盡,不勝幸甚,取進止。啓下禮曹。答曰,省箚具悉。予心纔安,得聞此事神未盡之說,還用懼焉,不知裁處。其與在此大臣六卿,會議以啓。
李一相,以禮曹郞廳,以大臣意啓曰,因右相箚子答曰,與在此大臣六卿會議事,命下矣。臣等愚見,已爲陳達矣。臣等亦豈不念聖上之有所不忍於斯也?然凡天下之事,有常有變,而處之之道,亦有經權。用經則全用經,用權則全用權,不宜半經半權,參錯於其間也。臣李時白·吳竣·李時昉·韓興一·李基祚等之意,皆與臣等之意無異,敢啓。傳曰,旣已釋衰,行此不得已之擧,而其間有所一毫未盡,則是反失其當初之意也,豈敢計其私乎?依諸公卿·大臣之議。
李一相,以禮曹言啓曰,以政院啓辭,傳曰,予亦悔之矣。亟遣禮官,勸諭還入事,命下矣。三行缺傳說聖敎後,諭以太學賢士之所關,諸生俱讀古人書,沐浴菁莪之化,他日事君,必知盡禮之道矣。不幸今日,有此空館之變,二百年國家養士之道,掃地盡矣。今者聖上,至下悔恨之敎,凡爲臣子者,孰不感動?諸生若不惕念於此,而一向堅執,則恐非事君之道,速爲還入之意,反復開諭,則齋任等,四拜而言曰,儒生非不知義理之所在,況前後聖敎,丁寧懇切,至於此極,臣等驚惶感泣,所當奔走奉行之不暇,而但負犯之罪名,無所容於天地之間,還入賢關,實所不敢。且是多士所議之事,則有非若干齋任所可擅處,不卽聽從,仍又四拜而退去矣,敢啓。傳曰,知道。齋任等之言,誠爲有識,未知某某人耶。
黃㦿,以戶曹言啓曰,臣等伏見備忘記,令該曹恤貧窮事,命下矣。聖上遇災恐懼,軫念民事,無所不用其極,凡在瞻聆,孰不感激?令漢城府,知會五部,勿論士族庶人,尤甚貧窮,不自聊生之人抄出,移送于臣曹,則卽爲題給若干米太,以示國家賑救之意宜當。便民救民之策,令廟堂指揮,何如?傳曰,依啓。
李一相,以禮曹言啓曰,斯文不幸,館學儒生,一時空館而退。此士林莫重之變,今雖特遣禮官,開諭勸入,而論議歸一之際,其勢自至遲延。前頭監試,只隔五六日,設場之事,極爲可慮。京中科擧,若不得設行,則外方雖或開場,終必歸虛,必須及時變通,可無狼狽之患。監試東堂,不可不次第退行,十七日監試,姑勿設場,以待卜日改卜分付之意,各道監司及京試官處,急急發馬知委,何如?大臣之意亦如此,敢啓。傳曰,知道。
社稷親祭擧動,御帳殿後,政院問安。答曰,知道。王世子,使說書李端相問安。答曰,知道。
李之恒啓曰,訓鍊都監旗牌官來言,初昏懸燈,人定後刁斗云,敢啓。傳曰,知道。
藥房問安。答曰,知道。
夜四更,流星,出壁星下,入危星上,狀如鉢,尾長七八尺許,色白。
李一相啓曰,卽者考見日記,則乙亥六月,以兩賢臣從祀之疏,展轉相激,館學儒生,至於中止圓點而退歸,知館事崔鳴吉箚子中,有齋任若干人,仍留守泮而已。食堂之再空,已多日矣,雖欲開諭還入,勢不可得一款,而空館之擧,則文書亂雜中,未及容易考出,辛未二字缺追崇事,館學儒生空館五六字缺承旨承命,與知館事·大司成四字缺後還入矣,敢啓。傳曰,知道。
傳于李之恒曰,史官一員待命。
判尹金光煜疏曰,伏以臣頃日,差祭于楮子島,觸熱往還,仍得瘧痢之症,僵臥呻痛之際,伏承社稷祭文製進之命,臣於病中,神思索然,倉卒之間,無以成形。取見謄錄中,先朝親祭之文,乃李敏求之作也。就此略倣,僅得完篇以進矣,今承改撰之敎,不勝惶恐之至。自上方在哀疚之中,一行缺聖上懇惻之至意,而臣之病六七字缺拙文如是,此外雖累日苦思,盡意構出,不過如斯而已。伏乞聖明,改換他人,使之撰進,不勝幸甚。以上燼餘
上在昌德宮。停常參·經筵。
元敬王后忌辰。
社稷祈雨親祭。
李一相,以禮曹言啓曰,以本曹儒生勸諭事草記,傳曰,知道。齋任等之言,誠爲有識,未知某某人耶事,傳敎矣。掌議金壽恒·金益炅,色掌三人,則不問其名矣,敢啓。傳曰,知道。
社稷親祭後,政院問安。答曰,知道。
藥房問安。答曰,無事。
李之恒,以備邊司言啓曰,昨日因戶曹啓辭,有便民救民之策,令廟堂議處之敎,臣等問安之後,欲與諸堂上會議復啓,使下人丁寧分付,而行兵曹判書李時白,戶曹判書李基祚,副提調禮曹參議李時楷,稱病退去,事極非便,三員請推考。待戶判及諸堂上齊會後,議處之意,敢啓。傳曰,依啓。
李一相啓曰,明日專經文臣殿講及輪對相値,視事頉稟。傳曰,知道。
又啓曰,明日專經文臣殿講時,命官何大臣進去乎?敢稟。傳曰,領相進去。
李行進啓曰,領相箚子到院,而今日國忌,不得入啓,留院之意,敢啓。傳曰,入之。
傳于李行進曰,輪對停。
以同知成均館事尹順之,大司成李厚源等箚子聖批中,有卽令近侍,用敷予意,善爲開諭,期於還入之敎,而諸承旨在外,闕門已閉,待明日奉行之意,敢啓。傳曰,知道。
兼同知成均館事臣尹順之,大司成李厚源等箚子,伏以臣等,俱以無似,備員國學,徒積瘝曠之誚,致有空館之變,臣等導迪乖宜之罪,無所可逭,所當席藁私室,只俟嚴譴,而來守館中,不能退去,事且急切,不能緩步,敢冒萬死,略陳孤陋之見。今此空館之擧,初非大段所爭,只出於士子等,旣承嚴批,不敢寧處之事,待之得其禮,則一番勸諭,猶可還入,而三行缺竊聞先王朝,再有空館之擧,至見近侍之臣,再三傳諭,未嘗少緩,往來遲滯,至有承旨遞罷之命,祖宗朝故事,亦無不皆然云,待士優異之典,顧不當如是耶?今者勸諭之擧,惟命該官,則視諸舊規,似有小歉焉。噫,招虞人以旌,尙且不至,諸生居首善之地,其所耳而目之者,猶及先朝之事,則今日自處之方,豈肯在於虞人之下哉?每於勸諭之來,雖老吏典僕,無不觖望而歎惜,狂狷之士,雖不奔走承命,其情亦可蹙矣。臣等於昨日,令本館勸諭時,亦欲上達舊規,而該司之官,異於近密之臣,不敢容易陳啓,以致節節違誤,聖廟空虛,今已累日,景色愁慘,實合釀淚,至於試期,亦將退行云,尤極寒心。此無非臣等嫌不盡言之失,伏乞聖明,克遵先朝已行之典,次治臣等不職之罪,不勝幸甚。答曰,省箚具悉。莫重聖廟,至今空虛,予甚驚且懼焉。卽令近侍,用副予意,善爲開諭,期於還入矣。卿等勿爲謙辭,益加勸諭。
領議政李敬輿箚子,伏以臣以摠裁官,決難承當之意,竭誠仰籲,冀蒙採納,誠未格天,特靳恩遞,臣誠惶懼蹙縮,益無所容。仍念臣忝叨首揆,萬不近似,而猶未得固辭得請,獨於修史一事,如是煩瀆者,實近緦功之察,而區區情勢,抑有所不然者。夫駑蹄蹇劣,負過其任,臨途力盡,勢將仆地,若於此時,加銖兩之重,顚蹶必速,臣必欲解免再辭不已者,非以已負之蚊山,謂可能勝?只恐銖兩之加,促其顚蹶。況前達兩臣,允合斯任,明廷遜讓,固宜奬勉,移命回授,豈非美政?伏乞聖明,俯諒危懇,快允前請,以便公私,幸甚三行缺或以爲,削靑衿錄,論議不同,疑信不定,大槪付黃,非重於削錄,特所施不同,壯元不敬,亦且付黃,亦有親見而知者,非可誣也則非彼重於此,槪可知矣。然公揆之地,百僚具瞻,一言有失,衆口斯謄,仁弘付黃,非有文書可徵,又無的確之可證,而臣輕信人言,至溷天聽,至使投疏之臣,遽致特命之招,臣騁駟莫追,捫舌無及,不勝惶恐,退伏待罪。答曰,省箚具悉。摠裁之任,予意已諭,卿勿固辭。付黃之說,雖無的確可證,旣有言之者,於卿何有?卿無所失,宜安心勿待罪。以上燼餘
親祭後,世子使說書李端相問安。答曰,知道。
李之恒,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。燼餘
上在昌德宮。停常參·經筵。
藥房都提調臣李敬輿,提調臣韓興一,副提調臣申濡啓曰,當暑動駕,通宵行禮,小心對越,益軫淵衷,憂勤惕慮,彌切責己,不審此時,聖候,何如?臣等不勝悶慮,敢來問安。答曰,僅得無事。
申濡啓曰,以禮曹草記,乙亥館試不得設行顚末,詳細考出於政院日記,以爲稟處之地事入啓,允下矣。取考乙亥年七月日記,則自上有去其館試之敎,臺官啓辭中以爲,國家二百年來,有慶事必有增廣,有增廣必有館試,其不可以士子論議之角立,事勢之難便,輕廢館試也,明矣。論執屢日,未得蒙允,故停啓矣,敢啓。傳曰,依此爲之。
答刑曹判書李時昉疏曰,省疏具悉。予意已諭於引對時,宜勿固辭,卿其欽哉。
李行進啓曰,臣承命,往諭于諸生,則諸〈生〉行四拜禮後,對曰,臣等旣負方命之罪,固不敢晏然於學宮,前日再度敦諭,猶不敢還入。大抵前後曲折,已盡於本館禮官啓辭中,想必洞燭,而其間師長之被參於臺閣,尤極無理,至於付黃之擧,旣是多士尊賢之意,似難輕易除去。今雖還入,與前無異,臣等惶恐踧踖,益無所容云。臣與本館堂上,再三勸諭,聖敎旣示悔悟之意,反復下敎,如是丁寧,二行缺當退與諸生相議承敎云,行四拜禮退去矣,敢啓。傳曰,知道。
李行進,以刑曹言啓曰,以刑曹以領右相意啓辭,臣等與刑曹堂上,取閱京外徒流案草記,傳曰,此中回啓,則過齋戒後爲之事,傳敎矣。李文馨則罪名亦在於本曹徒流案,故自義禁府,已爲書啓蒙放,不能覺察,循例書啓。金閑男·酉生·高春生等,本道徒流案所錄罪目,果爲朦朧,而大槪取考徒配狀啓,則殺人正犯朴唜世三人,斃於杖下之後,此人等皆以干犯,因判下定配。金月·京金·張甫鶴等,以乙酉年西船逃還沙格,積年被囚,累次受刑,終始稱冤之故,上年頒赦時,因本道狀啓,自備局覆啓定配,而更考徒流案,則裵應澤庚寅定配,誤以庚辰書塡,崔俊男己卯定配,誤以己未書塡。許多罪案抄啓之際,未及致察,有此下問,不勝惶恐。當該色吏,自本曹推治,元單中裵應澤·崔俊南名下,改付標以入。且稟秩中德浦定配人春毛·體立,俱以同罪,一時定配。未放秩中,南平定配內人女玉·春分,亦以同罪,一時定配,而或爲蒙放,或未有付標之命,竝此仰稟之意,敢啓。傳曰,知道。
以靈光幼學金勣上疏,傳于申濡曰,此人廢其前程者,何故何事耶?承旨問啓。
傳于李行進曰,專經文臣居首承文著作盧亨夏,半熟馬一匹賜給,不參者及不通者,考例處之。
李行進啓曰,以靈光幼學金勣上疏,傳曰,此人廢其前程者,何故何事耶?承旨問啓事,傳敎矣。卽招金勣,傳諭聖旨,問其事狀,則金勣對以上年十月,與鄭志玄·徐後長·張雲翰等居齋,東學有兩班李用霖稱名者,欲奪寓本學典僕重男家,而重男不許,用霖呈于憲府,以詬辱兩班爲辭,故憲府城上所,發差推捉,則重男家屬,走避齋房,法府下人,闌入學門,齋生等以爲無前之事,執留其下人。城上所偏聽其下人之誣訴,至於入啓,停擧齋生四人矣。到今城上所亦知其爲下人之誣訴,而旣是入啓之事,不能自解,前頭大科,赴擧無路,遐方士子,以此冤痛,敢爲濫陳於疏末云,敢啓。傳曰,此所謂有冤無伸也。不爲自明,予何以知之?四人竝爲解停事,分付。
備忘記。傳于李行進曰,領議政李敬輿,右議政趙翼,各熟馬一匹,判中樞府事許徽,判尹金光煜,延川君李景嚴,判書李時昉,漢豐君崔應一,晉川君柳䪷,行副護軍禹尙中,正金光煥,副正趙慶擇,各半熟馬一匹。典祀官直長韓震琦,博士崔天柱,大祝正郞李厚先,佐郞鄭榏·沈玖,典祀官兼大祝判官李景龍,文兼卞時益,博士李晩吉,校理李之屛,正字元萬石,博士朱楘,副奉事張俊南,正郞尹世任,各兒馬一匹,監察及諸執事以下,各弓子一張賜給。
李之恒,以刑曹言啓曰,以本曹都囚徒單子,傳曰,頃日審理時,囚人等,各其本衙門,一二日內處決事,啓下矣,其時竝爲處決耶?此囚徒中察啓事傳敎。今月初八日本曹審理公事啓下後,卽以所囚罪人一二日來處決之意,移文本衙門,而捕盜廳,則賊女愛從·戒花等決放事,移文本曹,司憲府所囚五名內,因本府分付,四名則保放,一名則仍囚事,自典獄署牒呈,而今此錄啓中,憲府囚人四名,兵曹囚人一名,軍器寺別造廳囚人三名,則乃是審理公事入啓後所囚者,而其後處決與否,事係他衙門,臣曹不能詳知,令各其本衙門,速爲處決,何如?傳曰,知道。當此審理之日,未知何樣罪狀,而只保放而已耶?誠可怪也。
大司憲南銑,司諫張應一,持平吳斗寅,獻納柳俊昌,正言姜鎬·許悅啓曰,金自點請勿留難,亟下絶島安置之命,以快神人之憤。措辭見上答曰,毋庸堅執。
大司憲南銑,持平吳斗寅啓曰,諸道都事,爲道主幕官,彈壓外邑,表率多士,職名雖少,爲任似緊。自前請以曾經臺侍擇差者,意非偶然,而洪淸都事宋明奎,爲人本非佳士,到處得謗,累年被停,見棄於兩湖士林久矣。今授本職,道內多士,以入其試場,參其貢士,爲大羞辱,將赴他所,或來京師,卽今都下,上來者已多。當此大慶設科之日,豈可使如此之人,掌其貢士,以觖士林之望乎?請洪淸都事宋明奎遞差,其代令該曹,以曾經臺侍者擇差,催促赴任。利川爲縣,以畿輔稍完之邑,近年以來,屢經非人,官庫板蕩,百爲廢墜,將無以收拾。且多土豪,素稱難治,新除授縣監李賓國,爲人輕率,年紀且衰,此時畿邑,不可付諸如此手生才拙之人。請利川縣監李賓國遞差,其代令該曹,勿擇文蔭,極擇差出。答曰,不允。
司諫張應一,獻納柳俊昌,正言姜鎬·許悅啓曰,三行缺李馨益·朴頵·鄭之問等罪犯,不惟神人之共憤,抑亦聖明之所洞燭,當初流配,亦云失刑,曾未一年,豈有疏釋之理乎?讞議之下,輿情莫不駭憤,請還收李馨益量移,朴頵·鄭之問放釋之命。宋興周之子,陰奸其兄女,曾因臺論,捉囚本道,已過一年,亂倫悖惡之人,所當嚴鞫得情,使服其常刑,而留時引日,尙今偃息於獄中,使其父母兄弟及使喚·奴僕等,尋常出入,而亦不禁斷,治獄之不嚴寒心,而且厥女去處,以爲不擧當初啓辭中,置而不問。爲推官者,一以避謗爲事,刑推之時,循例歇杖而塞責,百般頉報,謀免其推官之任,一道之人,莫不駭憤。請令本道監司,前後推官,一一査出,從重推考,更加申飭,以爲嚴刑得情之地,厥女亦令囚禁,一體嚴鞫。內乘安鈸,家行乖戾,行身悖惡,蠱惑娼賤,詬辱正妻。其他奢妄敗亂之事,不一而足,如此之人,不可齒在衣冠之列,內乘安鈸,請命削去仕版。全南兵使李元老,曾爲洪淸兵使,多有人言,重被臺評,及授本職,猶不懲艾,凡干政令,一委於數三軍官無賴之徒,列邑文報之際,店匠推捉之時,所謂軍官者,必受其賂,而進退操縱,罔有紀極,貽弊一道,怨罵紛騰。如此之人,不可仍畀閫帥之任,全南兵使李元老,請命罷職。北路三驛,高山最重,曾前必以臺侍出入之人,擇差以送,固非偶然,而察訪楊震行,爲人闒茸,不似官員,二行缺高山察訪楊震行,請命罷職,其代,各別擇送,擧動扈衛,事體甚嚴,至於作門呵禁,意非偶然。今番社稷親祭時,訓鍊都監,別爲啓下申明,則爲將官者,尤當惕念奉行,而曉頭陪祭百官罷出之時,作門砲手等,棄杖偃臥,盡爲牢睡,出入之人,全不察覺,莫重軍令,如是慢棄,多官所見,極爲駭愕。當該將官,請令攸司,從重科罪。答曰,依啓。楊震行遞差,當該將官,姑先推考,朴頵等事及安鈸·李元老等事,不允。
李行進啓曰,明日常參·經筵取稟。傳曰,停。
答大提學趙錫胤疏曰,省疏具悉。予意已諭,卿勿固辭,從速上來察職。
答生員朴承後等疏曰,省疏具悉。朝廷務欲調劑,以臻和協也。爾等,勿爲如是,各自惟新,以體朝廷之至意。
答幼學金勣疏曰,省疏具悉。予甚嘉尙,可不惕念哉?爾之冤屈,則予當理焉,爾宜畢陳其所未盡者。
副應敎洪處尹,校理曺漢英,副校理洪處大,修撰李天基箚子,伏以臣等,伏見司諫張應一之疏,有曰天下大老,亦主朋比之論,臣等不勝驚愕焉。其所謂大老,不知誰所指也,而卽今大老之稱,非領敦寧府事金尙憲耶?金尙憲之精忠大節,澟如光岳,殊俗之人,亦知感慕,而獨爲應一之醜斥,人心之不同,有如是夫。夫所謂朋比者,乃小人懷邪濟私,罔上誤國之事,主張此論者,當作何如人耶?聖明新御,延登耆德,元老大臣,感激恩遇,强起入朝,雖以老病,不任國事,仰資咨訪,坐鎭流俗,國依蓍龜,人仰山斗,久係加額之望,堅持謝事之志,無與於論議,特立於塵表,則靑天白日,人孰不知,而彼應一者,肆然以醜詆之語,橫加於告老之臣,終始譸張危動,上下其意,以朋黨一語,聽之可惡,尋之無跡,以此指斥之,售其計,噫,人之爲言,一至於此哉?此疏之出見者,莫不駭惋,而殿下特以應旨進言之故,優容寬貸,不以爲罪,三行缺至於色目之稱,本出於浮議之勒加,以此而斥其尙坐其中,則向來山林之士,孰有免於此者乎?應一之言,其亦謬矣。況其所謂先王之時,猶有顧忌,殿下之見輕於臣隣等語,實非臣子之所敢言者,苟非自有是心,則何敢形諸文字,無所忌憚至此乎?張應一本以名父之子,立朝處事,曾有可觀,而忽爲此醜正之論,豈其新自鄕外來,被他詿誤,而不自覺乎?惟其方在諫諍之地,敢唱傾軋之言,苟無劾正之擧,何以明是非於一世,杜嗃矢於將來乎?請司諫張應一罷職。答曰,此言一節,予固知其妄,而不以斥者,爲言路之恢也,於元老及山林之士何有,亦何有所損?似當置之於恢弘大度之下,而不無其失,遞差。
傳于李一相曰,今此親祭,禮儀莫重,而日期促迫,不得隷儀,臨時若或顚錯失禮,則極涉未安。近御及諸執事大小官員,另加私習,十分用心,俾無顚倒之患。
以社稷祭祭文,傳于李一相曰,事涉汎然,殊欠懇切,使之改撰以進。
李一相,以吏曹言啓曰,別歲抄書啓事,此係一時廣蕩之典。年例歲抄,書啓人外,永不敍用,準期不敍,私罪罷職經年者及褒貶居下各人員,竝爲書啓乎?敢稟。傳曰,依啓。
李行進,以都摠府言啓曰,副摠管李浣,漢城府坐起進去晝仕,請出標信。傳曰,知道。
刑曹判書李時昉疏曰,伏以昨於榻前,因相臣所啓,以臣還差守禦之任,臣之萬萬悶迫之情,冒死瀝陳,仰瀆宸嚴,而聖敎丁寧,未蒙許遞之命,惶感之至,益不知所以爲計,復將危懇,敢此煩籲於天地父母之前,臣罪萬死。竊念臣父子兄弟,蒙國重恩,特出尋常,勳名卿列,家世相仍,盈滿致損,福過招災,理所必至,恒懷慄慄,若臨淵谷,而不意將兵重任,又及於已遞之後,當今國家緩急所恃者,莫踰於南漢,則責任之重,顧誠如何?其不可再授已試無用之臣也,明矣。況堂堂聖朝,豈患無人,而臣之兄弟,俱以無似,叨受重寄,一時誤恩,偏及臣家,不有人非,必有鬼責,夙夜憂懼,措躬無地之狀,非但聖明已爲下燭,抑亦同朝之所共知也。臣旣受不世罔極之恩,感激圖報,只有一死,尋常職務,力所可堪。雖赴蹈湯火,固所不避,至於此任,則萬不近似。臣雖愚昧,自知已審,强其不能,實非聖朝器使之道,而有若承當,亦非人臣量能之義。其爲授受之交失,公私之狼狽,未有甚於此者,伏乞聖明,憐臣情勢,察臣至懇,亟命鐫改新命,以安愚分,以便公私,不勝幸甚。
李行進,以內醫院官員,以都提調·提調·副提調意啓曰,臣等伏覩半行缺糜穀慢天之害爲尤甚,一切嚴禁,如有酒之一字缺進者,則亦爲停罷之敎。臣等欽仰文王誥毖,成湯責己之盛心也。但念酒者,過則伐性,節中則爲藥物,旣是藥物,則惟當節損。雖在修省之日,恐難專廢,況當暑濕之節,宮中多少暬御,豈無用酒瘵病之人乎?兩殿五日日次酒,比前又減,只以三甁封進,以爲藥用,何如?答曰,似爲太濫,只供一甁,以爲救急之用,可也。
以刑曹都囚徒單子,傳于李行進曰,頃日審理時,囚人等,各其本衙門,一二日內,處決事啓下矣。其後竝爲處決耶?此囚徒中,察啓。
又以兵曹言啓曰,本曹堂上四員中,判書臣李時白,昨日爲始,猝得泄瀉之症,方在苦痛之中,參議臣李行遇,呈辭受由,參知臣吳挺一,重得暑癨,未能入直,獨有參判臣朴遾,今方在直,眼疾忒甚,不能開睫,面部遍浮,疼痛不堪,兼患暑暍,症勢俱劇,勢難仍在直廬,而他無替直,依例假參知差出,何如?傳曰,允。
領中樞府事金堉疏曰,伏以臣七十之年,萬里之行,適當一行半缺已患河魚之疾,至今未歇,困倦日甚,長在床褥,暑熱方極,百病交侵,而還家之後,又哭三寸叔母之喪,情事罔極,心神荒亂,幾何不溘然而塡于壑也?臣特蒙聖上軫念之恩,無事復命,旋卽晉接,使臣瞻望天顔,許歸蓬蓽,感激鴻私,結草圖報而已。臣之病勢,日益沈彌,氣力日益萎薾,斷無陳力就列之望,臣之所帶兩任,實非等閑,祭享之所,尤係重大,而春夏考績,以臣廢閣,臣之夙宵憂念,惟在於此,伏乞聖明,諒臣至情,亟遞中樞領事·太常提擧之任,以嚴國體,以安愚分,使臣瞑目入地,千萬幸甚。答曰,省疏具悉。頃者引接之日,未嘗許歸,而所許者由也。尙未入來,予甚怪歎,日望其來,今又辭職,亦何意耶?非但遞無是理,殊甚缺然,卿宜調理,從速上來。
李行進啓曰,今初七日日入後,臣行進,與臣李之恒,在廳中矣。有儒生來呈上疏,臣等使人傳言曰,此疏當入,而自今日親祭齋戒,凡公事不出入,過後呈之。且於卽刻,牌招同知館事·大司成,方往館中,開諭前後出泮之士,則諸生不待呈疏,直抵其所,奉聽傳諭甚當云云。儒生不答其語,大言曰,雖齋戒,儒疏不可不入,仍投其疏,䦨入帳中之際,下人有扶出之形,臣高聲疾呼使令曰,當從容言送,何敢乃爾。儒生復進强之曰,莫重儒疏,齋戒不入之說,極爲無理。臣笑曰,儒生雖不識朝家法例,歸而思之,則可知矣。臣等所言,如斯而已。半行缺疏末之語,詬罵本院,至於此極,四五字缺使令爲喝退。又以歸問父兄,爲語侵者然,今日士習,果爲難矣。臣等職在近密,不能周旋,値此無前之擧,惶恐敢啓。傳曰,知道。雖不捧入,捧置則無妨矣。
李行進,以成均館官員,以同知館事·大司成意啓曰,當日早朝,承旨傳諭聖敎後,臣等及承旨因與諸生,再三論說,聖旨丁寧,臣子分義,所當奔走承命之意,縷縷開釋,則諸生云,旣以負犯之身,亦有難便之勢,只合退伏,而聖諭勤篤,至再至三,聖廟空虛,已至累日。固不敢一向膠守己見,當與諸生,退而相議云,因出泮村外,議定還入,朝食堂依例行之,故臣等與承旨·大司成以下官員,竝爲退歸之意,敢啓。傳曰,知道。
李之恒,以兵曹言啓曰,今月初十日晨,良人張愛民稱名人,自丹鳳門入來,差備門外擊錚,極爲駭愕,令攸司囚禁治罪,丹鳳門守門將安德涵,金虎門守門將柳榟,常時不能禁斷,以致闌入,亦爲非矣,請竝推考。傳曰,允。
李行進啓曰,小臣,館學儒生處傳諭事進去,下直。傳曰,知道。
李之恒啓曰,楊震行遞差事,將官姑先推考事,命下矣。臺諫方以罷職及科罪論啓,故遞差·推考承傳,不得捧之之意,敢啓。傳曰,知道。
右承旨趙壽益上疏曰,伏以臣身有積年沈痼之疾,羸敗已極,軀殼僅存,此人所共知。及忝本職,夙夜供劇,勢所不堪,而咫尺之地,惶恐不敢言病,忍耐行公,今已四朔矣。積勞之餘,非但舊病添劇,又値無前暑熱,逐日飮冷無節,脾胃大敗,粒食入口輒吐,暑痢霍亂等症,迭相發作,無一日安過,精神昏瞀,元氣澌頓,日日呻痛,僅支度日。昨〈日〉隨駕,還寓之後,又患霍亂,症勢極苦,不得已言於廳中,日入前,扶曳出來,終日苦痛,仍患痢疾,種種作苦,殆難形言,委臥枕席,決無供職之勢,不得已朝者,敢以辭單,呈於本院,而以一院不得兩呈之,故不卽捧入,狼狽惶悶,不知所處。不意今者,牌召之命又下,驚隕失措,置身無所,揆諸分義,不敢退伏,四字缺扶曳來伏闕外,而卽今所患添劇,二字缺一分向蘇之勢,氣力委甚,實無奔趨供職之望,伏乞天地父母,特加矜察,亟遞臣職名,以便公私,不勝萬幸。答曰,省疏具悉。爾其勿辭,調理察職。
大提學趙錫胤疏曰,伏以臣猥以百無所能之庸品,謬忝萬不可堪之重任,惶愧局脊,無地自容,不得不再籲危衷,冀蒙矜諒,天聽未回,溫旨又下,奬勵之殷,實非微臣所敢當者,臣欲感激聖恩,冒昧就職,則必不免瘝官辱國之罪矣。牢守素志,一向退伏,則又難逃傲上違命之誅,臣之情事至此,而狼狽極矣。然,違命之誅,止於臣身,辱國之罪,上累聖朝,臣安敢泯默而冒進乎?臣之譾劣昏瞀,千萬不似之實,已盡於前後疏,聖鑑宜無不燭,而猶不快賜準許者,其以臣飾辭備禮,强爲虛讓哉。抑以世之俊才,姑欲試可哉?臣若自量其一分可堪,則何苦而固辭曠世之榮寵,坐速不測之罪譴,臣雖頑固,亦非病風喪性,必不至此也。當世人材,雖曰汚下,若其加臣數等之人,則實非一二,越次超序之擢,豈宜加於無狀之臣乎?明主官人,雖甚微細之任,猶必量才而器使,文衡之選,是何等關重,而乃以匪人而試可哉?殿下試觀自昔以來,主盟藝苑者,果有一人如臣之空空無寸長者乎?臣雖欲都忘廉恥,抗顔就列,其如羞朝廷,僨國事,何哉?其如傳笑四方,貽譏百世,何哉?況今實錄纂修之事,典文之臣,當爲主管,臣之決不敢承命者,正爲此也,而聖批,乃以史事方急,促臣上來,是二字缺猶可承當,而故爲遲回也。緣臣誠淺四字缺實情於天日之下,臣罪至此四字缺然臣自知甚明,豈待入而後,量惟其史事之甚急,是以尤不敢不瀝血而懇辭也。且臣自念,至庸至陋之身,過蒙,□□此臣區區之至願也。今又擢之以不稱之職,責之以難强之任,臣若貪榮戀寵,不早循墻而走,則僥躐滿盈之菑,理所必至也。臣身顚倒,固不足恤,豈不有傷於至仁覆燾,使萬物,各得其所之大化哉?情溢辭蹙,言不知裁,伏乞聖慈,特垂哀憐而矜察,亟收成命,以幸公私,則如天之恩,豈臣隕結所能仰報,臣無任云云。
生員朴承後等疏曰,伏以人心之所固有者,一端廉恥而已。其或拘於利害,動於禍福,去就之際,徒事苟容,則非獨自愧於心,人亦謂之如何?臣等,幸際一國之同慶,共忝多士之後塵,糜廩做點,已多日矣。不幸迺者,因士論携貳,京外諸儒,多被停削,其疏下近千多士,皆不得與於同慶,故圓點儒生之數,比前減少,臣等固已寒心矣。頃於齋會之日,猝有柳㮨付黃之擧,柳㮨是非,姑置不論,而付黃乃士林之極罰,而齋任,不問多士,擅自行之,蓋齋中古規,雖微細論議,必須廣詢諸生,以待歸一而爲之,況付黃重事乎?其時李象震等八人之削籍,或仍或解,而旣問于諸生,則獨於柳㮨之付黃,不及一言於同座多士者,獨何意耶?或問或否,擧措異常,其所以不問者,抑慮其論議參差,不得恣行其胸臆也。徒以臣等,爲不能有無於其間,而無所顧忌也。廉恥所關,何敢强顔隨行三字缺班乎。五十餘人,不謀而齊退,半行缺其時孰有先倡而出來,其後孰有三字缺而不入者乎?然則臣等去就,非私於柳㮨也。是非之間,不可以苟容,故師長面諭之日,盡陳其顚末,亦以難入之意,明白論辨,而啓辭中,略無一言及此,臣等,已不勝驚惑矣。至於禮曹啓辭,則有曰敢以一時之私忿,惹起多士之鬧端,又曰,不可以若干諸生之紛鬧,廢此大慶之重擧,有若以臣等爲無端出來,故起鬧端,廢此慶科者。然而初起鬧端者,果誰爲之,其責自有所歸矣。出來之由,旣如彼,難入之勢,又如此,而旣以爲非,反欲入之,豈以臣等,獨非太學之士,而待之如是其太薄乎?臣等旣感於君父之敎,又迫於館下之諭,雖以膠固之性,豈無回易之理哉?前後辨白之辭,不能一達於天聰,而區區衷曲,轉成罪案,不惟不敢還入,方自縮伏竢罪之不暇,不圖聖上,申命禮官,賜諭丁寧,天意至勤,臣等,固當惶恐感激,奔走拜命,而館人,或傳或否。若干儒生,聞卽趨入,則禮官旣已出去,禮官所謂終不來會云者,有非實狀,不亦謬乎?伏見答禮官之批,辭旨極嚴,臣等震駭憂慄,罔知所措。臣等雖極愚昧,粗讀古人書,亦知君臣分義,豈不欲承順聖敎,而今若苟冒還入,則進退無據,有關廉恥,欲終不入,則前後聖敎,旣勤且嚴,臣等之去就,不亦大狼狽乎?伏乞天地父母,憐臣等受侮之狀,察臣等被誣之情,毋以苟入敦迫,有使廉隅自勵。且治緩慢之罪,以爲多士之戒,千萬幸甚,臣等略將此意,昨陳一疏,而政院以親祭齋戒,還爲出給,齋戒之日,大小疏箚,例爲留院,而多士之疏,尤無還出給之規,故再爲呈進,則有三字缺高聲喝退,語及父兄,豈意半行缺臣等雖極無狀,以儒爲名,三字缺有之事。自今日始,臣等相顧失色,慙靦憤悒,而盆坑之下,終不得暴白是懼,冒死更投,籲呼天闔,臣等不勝痛迫憂悶之至,謹昧死以聞。
幼學金勣疏曰,伏以臣聞宋臣文天祥之言曰,天變之來,民怨招之也,誠哉,是言也。殿下以大有爲之資,當無可爲之時,凡民之可以怨,天之可以怒者,不可一二其數,而皆出於不得已者,則是豈爲殿下之心哉,是豈爲民之怨也,是豈爲天之怒也?然,今民之所以怨,天之所以怒者,誠以弊民之不得已者,不察其不得已救之,故其憾於心者不伸,怨於天者不絶,陽伏而不能出,陰遁而不能蒸。於是,有地之震,於是有天之旱以至出,而妖星之變無虛日,誠可寒心者也。粤在有宋熙寧間大旱,河陜流民,皆入京師,安上監門鄭俠,畫流民圖以獻。及其所言,略已施行,京師大雨八日。今民之困,甚於河陜之民,今天之怒,亦天之怒,亦甚於熙寧之天,而調陰陽者,不以爲憂,操風化者,不以實聞,而獨殿下,畏懼於心,求其說而不得,殿下誠不得其說耶?謂其獄訟繁興,冤枉疊跡而然也則殿下之獄刑不濫也?謂其嬖倖盈門,女謁是盛而然也則殿下之家法不然也?謂其土木竝興,宮室是崇而然歟則殿下不爲此也?謂其窮兵黷武,國用是竭而然歟則殿下不爲是也?是不過朝廷之上,有蔽賢蒙惡,違法亂紀者,私植黨援,互相排軋,而使公道不立,邪氣干於其間,而殿下不之禁焉。王都之下,奴隷孽妾,乘其國綱之紊亂,盜民之財,竊民之貨,□金散玉,僭衣文繡,冗費酒食半行缺殿下非不知偏黨之爲可惡,而五六字缺至此極也?非不知亂俗之爲可規,而安知其弊之至此極也?方今之勢,以朝廷言之,則譬如家之賊子,藉其父兄之勢,張其威福,無所不至,而其終爲得責者父母,則其所謂父母者,何罪焉?以畿內言之,則譬如家之悍僕,賣其主而要其利,亦無所不至,而人言將及乎其主,則爲其主者,亦奚知耶?夫然則所怨於民者人也,而所怒於天者殿下也,寧不悲哉?且向者,國家之不得已弊于民者,前古無比,而殿下亦不知恤焉,大臣亦不知救焉,臺臣亦不知諫焉。臣聞王者,以民爲天,民者以食爲天。今者靑無四野,赤地千里,八方民生,望斷西成,則臣不敢知殿下誰與爲國乎。公私赤立,下民其咨,則以我民視聽之天,豈無其怒歟?況視如傷祖宗之靈,亦豈無其慍歟?夫然則今日之天災時變,安知其國之亡,不在於斯也?歐陽脩有言曰,有警之天,猶可爲也,無警之民,不可爲也,是在殿下之修省與不修省耳。臣愚以爲,朝廷之偏黨不止,則天怒不解,畿內之侈俗不規,則天怒不解,八方之民怨不釋,則天變不止。伏願聖上,思所以止其朋黨之禍,思所以革其風俗之亂,思所以釋其民怨之方。前日之弊於民者,救之於今日,今日之弊於民者,救之於他日,弊之所及,示其不得已之心,救之所及,亦示其不得已之心,則民不怨於下,天不怒於上,而太平自今日始矣。噫,民怨方極,而國家猶不至於大亂,天怒方張,而國家猶不至於危亡者,誠以殿下旣有大有爲之資,而將有大有功之日也。蒼生亦以是望之,而不幸殿下卽位以後,國家二字缺不遑圖治,至于今日半行缺民心天怒,似有難解者矣。臣五六字缺千里而奔哭於路下,留京數年,糊口四方,遲遲而不能去,當此新化之日,欲試觀國之光,而枉觸臺諫之怒,廢其前程,則計其左矣。與其虛往而虛歸,烏可無一言而退乎?今日可弊於民者,不可一二其數,弊之可救於民者,亦不可一二其數。故姑擧其大略,仰陳明聽,伏願聖明,不以明自用,不以臣卑鄙,一令臣得熟數之於前,則一一往復焉。伏惟留神焉。
李一相啓曰,傳敎矣。卽見親祭儀註,則莫重祭禮,節目且多。初九日早朝,大小諸執事官員,皆將先詣社稷祭所,不可不豫爲私習。近侍則隨駕進往祭所,然後隨便私習似當,故纔以此,分付矣。今承下敎,招致該曹郞廳,面諭親敎,另爲申飭之意,敢啓。傳曰,知道。
黃㦿,以訓鍊都監言啓曰,凡擧動時威儀,專在於軍容,軍容之整不整,亦在於將令之如何,而我國之人,不習軍法,號令多門,行軍則爭道衝突,闌阻行伍,作門則爭相亂入,打撞衛士。如不得任意出入,則有衙門之官,問其將官姓名,捉囚門卒者,比比有之,故將官惶㤼,門卒畏縮,不敢嚴禁,一官所率,多至十餘,小不下八九。以此之由,鬪鬨喧聒,有同市場,揆以事體,豈容如是?事極寒心。況此祈祭,經宿擧動,尤所戒嚴,如有如前犯令者,官員則從重推治,下人則軍前決棍,以矯弊習,而下人跟隨,一如闕中之規,毋得亂雜,何如?傳曰,依啓。兵家不言三令五申之規乎?以此辭意,申令于大小各司,俾知之後,可以行之,而軍吏奉法,不有私情,不畏强禦。然後將軍之令可行,宿衛之容可嚴,如是約束,而苟有犯者,一一啓聞處置。
李一相,以禮曹言啓曰,以大臣啓辭,同知館事·大司成啓辭內節該,卽詣成均館,招集多士,傳諭聖敎,與諸生開陳柳㮨付黃之擧,而元年同慶之科,將至埋沒,除其籤黃,俱沐聖化之意,則諸生答言,誣辱先賢,多士咸憤。旣已付黃,則遽滌其罪,事甚不當,至於除籤,有難承命云。臣等不得已退歸之意,敢啓。傳曰,知道。彼此儒生,一向方命,愈往乃爾,此輩獨不居四境之內乎?非予所知也。曾在先朝,館試亦不設行云,令該曹考例稟處事,傳敎矣。亂後文書蕩失,本曹旣無謄錄,更無可考之例,而竊聞乙亥年,因兩賢從祀,館中論議,判爲二途,館試不得設行云,而莫重國試,不可以二字缺容易稟定。其時事之顚末,半行缺日記中詳細考出,以爲稟處之地,何如?傳曰,允。
又以禮曹言啓曰,傳敎矣。議于大臣,則領議政李敬輿,右議政趙翼以爲,國恤三年之內,雖家廟五享之重,人君不得親行圭璧之禮者,不但哀有所專,亦爲此等難便之事而然也。今則事異常道,殿下脫衰麻,御吉服,爲生民祈澤于社稷,其痛迫切急不得已之擧,與墨衰論戎,以遏亂略,以救斯民之意略同,已爲論戎,則旗旆金鼓,安得不設,使三軍耳目,無所寄也?此在師律當然,何與於己也。況此鍾鼓羽籥之設,專爲降格神明,無所干於不聞之中也,依該曹公事施行,似爲宜當。然,莫重變禮,難以臆定,伏惟上裁。領敦寧府事金尙憲,領中樞府事金堉,在外不得獻議,大臣之意如此,敢啓。傳曰,宋宣仁后有言曰,苟有利於國家,吾無愛於髮膚,爲萬民責躬祈澤之道,固不敢不忍私情,而心神罔極震駭,不知攸爲。亟遣郞廳于在外大臣處,收議以來,俾無未盡之悔。以上燼餘
上在昌德宮。停常參·經筵。
以禮曹駙馬揀擇單子,傳于李行進曰,名字多有誤書處。
答領議政李敬輿,右議政趙翼箚曰,省箚具悉,祭之日下雨,非卿之至誠而何?不宜過辭至此,卿其安心領受。
李行進,以禮曹言啓曰,卽接章陵參奉牒報于曹曰,當此無前旱乾,大王陵上莎草,以布帛尺,西邊六尺七寸,上廣三尺,中廣六尺,下廣六尺,東邊長四尺五寸,上廣一尺五寸,中廣二尺五寸,下廣八尺,南邊長八尺,廣一尺,王后陵上莎草,西邊長二尺五寸,上廣二尺,中·下廣七尺,東邊長三尺,上廣四尺,下廣五尺,南邊長一尺五寸,廣一尺等處,自六月以後,日漸焦枯,似有枯損之色。方當霖雨之節,或有沛然之雨,則庶得更生,朝暮灑水,以冀㽕孽之幸,而夏月已經,頓無更生之望云。依前例,政府以下進去奉審後,處置,何如?傳曰,允。
又以禮曹言啓曰,今此增廣盛擧,非他慶例行之比,卽我聖上卽祚元年之大慶也。一國同慶,萬彙咸新,中外章甫之徒,彈冠搦毫而相賀,皆欲立於朝,此常情之所必同也。今此政院日記,乙亥年館試不得設行,考出入啓,則答以依此爲之事,命下矣。乙亥之事,臣等雖未詳顚末,而當此士論紛紜相角之故,旣減圓點之數,三行缺今則館儒感動聖旨之勤諭,稍稍還入於食堂,此後保無他慮,宜令先出之士,亦爲一體開諭,待其各自維新,爛漫同歸,竝沐於涵養之澤,則豈非斯文之幸?況科期亦已退定,其間必有朝家變通調劑之便,今若不爲徐觀善處,而遽援乙亥年去館試之例,徑先分付於本館,則不亶聖朝造士之方,恐有所歉然,而四方觀化之初,亦妨成就之道。臣等忝在有司,惶恐敢啓。傳曰,予豈爲樂此哉?不得已也。卿等之言,好則好矣,而以予觀之,則未可必也。與其終見狼狽,朝家事體,不猶愈於果爲之所乎?雖然,啓辭如此,議于大臣處之。
又以禮曹言啓曰,以本曹駙馬揀擇單子,傳敎矣。更考單子,則及第鄭始成子,寅賓之賓字,幼學權大泳之子,斗拱之斗字,竝爲落書於入啓單子中,極爲痛駭。色吏自本曹從重治罪,原單子中,改付標以入之意,敢啓。傳曰,知道。
又啓曰,明日常參·經筵,取稟。傳曰,停。
又以吏曹言啓曰,臺諫有闕,政事,取稟。
大司憲南銑,持平吳斗寅,獻納柳俊昌,正言姜鎬·許悅啓曰,金自點,請勿留難,亟下絶島安置之命,以快神人之憤。措辭見上答曰,勿煩。
大司憲南銑,持平吳斗寅啓曰,請洪淸都事宋明奎遞差,令該曹以曾經臺侍者擇差,催促赴任,試日雖退,應在不遠,亟賜一兪,毋後其期。措辭見上請利川縣監李賓國遞差,其代令該曹,勿論文蔭,極擇差出,措辭見上臣等伏見前司諫張應一疏辭,主意不識,措語甚譎,旣曰天下大老,而從之以醜詆,臣等竊不勝驚怪焉。夫日月爭光之節,泰山北斗之望,非特一時之尊敬,天下之人,莫不景慕,其有毁之者,決非正人也。應一之如是譏斥,亦獨何心哉?元老之謝事郊原,粤自先朝,而聖明嗣服之初,眷遇非常,倚毗彌重,則幡然强起,以備咨訪。間或有一二獻替者,無非忠君殉國之志,白首丹心,炳然可質,何嘗有一毫偏私,而乃敢以朋比之說,勒加詆誣,用意擠陷,所謂朋比二字,自古人主之所深惡,往往小人之謀害正士者,假借朋比之目,以售其傾巧之計,三行缺至於林下諸人,亦加色目,顯然譏斥,執此論之,則曩者隱德爲名者,其能免色目者幾希矣。應一之言,其亦不思之甚也。此誠無識之言,固不足深責,其心所在,亦甚不美。大易之道,要在杜漸,春秋之義,貴乎先辨,此而置之,則烏在乎國家敬大臣禮賢士之道哉?司諫張應一,請命罷職不敍。
獻納柳俊昌,正言姜鎬·許悅啓曰,遇災審理,專爲抱冤而發,至如議藥不謹,慢命不道者之罪,固不可比擬而闊施也。李馨益·朴頵·鄭之問等罪犯,不徒神人之共憤,抑亦殿下之所洞燭,當初流配,亦云失刑,曾未一年,豈有疏釋之理乎?讞議之下,輿情莫不駭憤,請還收李馨益量移,朴頵·鄭之問放釋之命。凡人有悖戾之行,若不隨現糾正,則人心風俗,漸至乖亂,莫可收拾,近來所可寒心也。內乘安鈸,其家行己,乖戾莫甚,蠱惑娼賤,詬辱正妻,其他奢妄悖亂之事,不一而足,士夫間傳說已久,如此之人,不可齒在衣冠之列,內乘安鈸,請命削去仕版,全南兵使李元老,曾爲洪淸兵使時,多有人言,重被臺評,而及授本職,猶不懲艾,凡干政令,一委於數三軍官無賴之徒,列邑文報之際,苫匠推捉之時。所謂軍官者,必受其贈賂,而進退操蹤,罔有紀極,貽弊一道,怨罵紛騰,臣等僚席之中,亦有奉使南方者,不啻耳聞,此非泛然風聞之比,如此之人,不可仍畀閫帥之任,全南兵使李元老,請命罷職。當此求言之日,二行餘缺前司諫張應一,職在言責,所當犯顔敢諫,則其陳疏說話,雖有過中之論,究其本心,則全在於補闕傷時,而昨日玉堂,至有請罷之箚。自上有遞差之命,其於遇災求言之道,恐有所妨,聖批之下,群情莫不歎惜,請還收張應一遞差之命。答曰,不允。張應一遞差,乃是酌處之事也。如是論啓,殊甚未妥矣。
答都承旨申濡疏曰,省疏具悉。卿其勿辭,調理察職。
以全南監司李時楳,老人優給食物衣資有旨秪受狀啓,傳于李行進曰,此有旨何以二十三日始乃成貼下送耶事,傳敎矣。取考有旨置簿文書,則以諸道老人開錄啓本,五月初四日,有此有旨,而各道成冊上來之後,二字缺旨下送,故全南監司李時楳五六字缺開錄啓本六月十九日始爲五六字缺有旨成貼下送矣,敢啓。傳曰,知道。
李行進,以忠勳府言啓曰,本府假郞廳李霦罷職代,忠義衛李霌,依前例,假郞廳稱號,何如?傳曰,允。
領議政李敬輿箚子,伏以臣伏覩備忘記,賜臣熟馬一匹者,必以初五日宗廟祈雨時,忝叨獻官之故也。臣縮蹙慙愧,無地自容,臣譾劣無狀,濫居變理之任,不能仰承德意,以致天怒民怨,重貽聖明側身責己之憂,臣罪至此,宜伏重譴,不但策免而已,及至攝事太廟,請命于列聖陟降之地,以冀冥佑,而誠未格天,禮慊事神,旣灌之初,沛然有望,籩豆纔轍,陰雲解駁,星斗昭回,仰視天宇,心似焚灼。如是而受罪,固所甘心,因此而拜賞,實爲無據。聖訓曰,吾誰欺,欺天乎?天旣難欺,義在可辭,況賞齎之典,明主所愼,故一嚬一笑,亦不輕施,右牽之賜,非特嚬笑,馴致之勢,後弊益滋,我國務循前例,賞典多濫,以是民志不定,希恩望賞之徒,不知有廉恥。非有在上之人,設隄防以障之,將無以杜倖門,臣之冒昧仰瀆,豈特爲一微臣辭受之地也?伏乞聖慈,俯諒危懇,亟寢成命,以便公私,不勝幸甚。
都承旨申濡上疏曰,伏以,臣以駑劣,猥叨寵擢,至據喉舌之首,揣分憂慄,不敢自安,露章呼籲,未蒙允許,其時亦嘗陳賤疾難堪之勢,而猶有輕於不似之不堪也。故略而不盡,而恩命之下,亟忘微軀,期以顚仆而後已,今則病已痼而疾痛極矣。不得不冒死陳達焉。臣自去年十月,灣路驅馳之餘,仍以夙夜之劇,出入前後,今已十朔,其間除乍遞與病式暇,堇有二十餘日之外,無非犯星月冒霜露者也。雖在强健之人,亦當受病,況臣素虛弱傷敗,不勝狗馬之疾者乎?臣自前月間,已有憊薾呻吟昏睡痞脹之症,其爲根柢已深,而比因痺熱不耐飮氷冷。又以澡浴受風,寢處失地,種種諸病,乘時俱發,如臂指麻木,軀半不遂,遍身班疹,搔癢不停等者,不可盡擧。而其最苦難忍,決不得供仕者,卽臍腹,痛若剚刃,而腸肚膨急,如石之硬,水粒能入而不能下,喘息有升而無降,鍼砭所不及,藥石所不攻,若此不已,幾何其不危且亡也。臣之疾狀,固非一日,而適會聖上遇災焦憂,親祀國社之擧,身居近密,不敢言病,出死力陪從。今幸得免周南之歎,而夸父之力,已盡於鄧林,臣實無復爲者,臣久忝昵侍,光寵至渥,感激恩榮,圖報罔極,而顧無寸識,七八字缺如有一分筋力,朝夕可支,則六七字缺之計,徑暴至此乎?伏乞聖慈,特諒危篤之狀,亟命遞改臣職,俾得及時治療,千萬幸甚。
上在昌德宮。停常參·經筵。
下直,龍川府使宋岦,知世浦萬戶朴承東。
李之恒,以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
司正申混疏曰,伏以,臣幸以無似,得事先朝,載筆左右,經歷歲月,伏見聖上好問之誠,願忠之志,甚盛際也。竊觀近日旱炎熾虐,蟲蝗爲害,有生之物,無不坐待焦爛,而日間朝家政令,未聞有大驚惕,臣中心憂歎,愈切如燬。迺者求言之敎,渙然宣布,辭意懇惻,躬自切責,又於昨者下敎益切,以臣默成風,責之臣僚。嗚呼,此三代以後所未有之盛德也。臣之犬馬臣主之忱,不於是焉一效,人雖不以責臣,臣實自辜其心。故寧冒僭猥之誅,以進狂瞽之說,伏惟殿下,歷嘗艱難,明識情僞,政事文辨,迥出前世,崇信儒術,仁愛下民,踐阼之始,中外欣然,固非小臣所敢諛佞也。奈何曩者,天猶未悔,人亦不臧,炎風驟雨,機事倉卒,外方,則繹騷於選媵,都下,則驚恐於訛言,西民,則疲竭於奔命,道路爲之吁嗟,含氣爲之凋傷,氣像之慘,無異兵火,臣聞兵火之餘,必有凶年,以其起冤傷乖和氣,足以感動天變,召水旱之災也。由今觀之,固無足怪,然而三月之雪,四月之雹霜不雨,五月·六月之旱蝗,此春秋所書,歷代所紀,未有之災也。變生不虛,豈無所召而然哉?天下萬事,名實難副,事不着實,我國爲甚,故三日公事,至成俗諺,殿下圖治慕古,志亦不早,然而求名以過,求實不及,論政踰期,萬事無成。殿下之志,雖不在於好名,臣下之望,竊不能無疑於是也。至於遇旱以來,臣亦未見其實,古之人君,有悶雨而書雨者,有不憂雨而書歷時不雨者,先儒以爲悶雨者,有志乎民者也,不憂雨者,無志乎民者也。臣觀殿下懼災罪己之敎,必非無志乎民,然應天以實,三四字缺一紙空言,其能上感於卑聽乎?半行缺事之前,已得小雨,方且頒賞五六字缺再禱,厥後遠近,間或霑濕,未聞周洽,而筵席之間,或言外方多雨,或言京城最旱,玆今逆探無實之志,務爲諂諛之習也。至於畿內山川,祀典所載,下敎之後,始議禱請,廢天工忽民事甚矣。殿下雖以祈禱爲末節,末節且然,何事能實。必若如此,求言罪己之浮文,恐甚於祈禱之末也。乃如親禱之擧,誠又切迫,事無早晩,惟貴誠實。抑觀自古遇災之日,必曰恐懼,曰修省,而災至則懼,災去則忽,夫豈異於修齋誦經之爲哉?不實之害,誠如是也。故臣愚凡殿下以着實,爲萬事之藥石也。然治病不自其源,攻砭將無所施,着實豈能徒行?立志要先剛果,君子之所以進德者,曰知·仁·勇。聖王之所以治天下者,曰仁明·武二者,非有分別,所言特因體用,殿下於仁明,非不足,但恐武不能有餘。武者剛毅之謂,剛者決斷之稱。易之乾坤剛柔不同,而猶曰坤,至柔而動也剛。書曰,沈潛剛克,高明柔克,若柔而不能剛克,沈潛而不能剛克,其何以能君萬民而制萬事乎?爵賞刑罰,人主之大柄,柄撓,則下得以操蹤,操蹤之心生,則輕蔑無君之患不可防,其所以防此者,以紀綱維持之而已。春秋書王必稱天,所賞者天命也,所刑者天討也。若綱紀縱弛,刑賞失當,則王不稱天以譏之,王不天則不王矣。殿下高明之資,過於柔克,論事之際,鮮能剛斷,由是始終違戾,本末顚倒。令或纔發,議或將行遽寢,遠近觀聽,擧生疑惑,殿下行一事,則曰此事必當沮,格罪久,則曰此人必當收復,旣而驗之,無不盡然。三字缺下於究覈之際,或曰姑先五六字缺無加等則何以謂之姑耶?若夫五六字缺事無兩是非,而揮斥之意,兪允之音,或竝及於一批之內,是殿下非不知是非也。夫未或知之則已,旣或知之而勉從,則不幾於郭公之所以亡乎?一有奸人窺伺之患,將何以使有忌憚哉?此正劉向所謂執狐疑之心者,來讒賊之口,持不斷之意者,開群枉之門,讒枉進,而國治者,未之有也。自古有恒言,宰相人主股肱,臺諫人主之耳目也。委以一身,夫豈徒然?若宰相不能鎭浮議,臺諫不能循公論,而人主外慕委任之名,內無主斷之心,其國亦危矣。殿下何不自持主斷,以六事責之下乎?聽言之名,雖可悅也,事之公私,不可不察。若言自疏遠,雖善而忽之,言自貴顯,雖不善而從之,此無主斷之過也。殿下何憚而不斷乎?方今懷私掩公,下迺庶官,是非瞀亂,論議偏着,使殿下平蕩建極之道,不得盡其大,威福御下之權,不得伸其重,可勝惜哉?昔漢成帝,欲官劉欽,左右言未曉大將軍。上曰,此小事,何須關大將軍,左右叩頭爭之,上不得已而從之。臣嘗讀此,怪其仁弱至此,今朝廷非有專顓之臣,而殿下之仁弱,多反爲爭者所沮,然則爵賞刑罰,何足爲大柄也哉?漢元帝·唐文宗,慈仁恭儉,足爲賢主,而所以衰亂不振者,不過曰優游不斷耳。殿下躬秉禹·湯之至行,甘蹈二主之柔懦,臣竊羞之。且如向者贓吏坐法,金石常典,始則徑議於相府,中乃持難於臺論。及其依啓之後,反撓請刑之讞,故終雖殺之,人不曰殿下之威斷,而乃謂榮獨不幸耳。見聞解弛,無所懲戢,此由斷之不早斷也。近日審理之命,不爲弭災答譴乎?贓汚狼藉,如金汝水者,亦與於肆眚之典,抑何意也?古之弘羊爲官權刑半行缺今之贓吏,爲身犯法五六字缺安有政刑如此,而可以服人心感天意乎?四方聞之,皆將有輕侮朝廷之心,而榮之鬼,亦不甘心於嚴棘之下矣。若薦主文法,獨能斷然行之,而事皆如此,何患不濟?魯哀公,問於孔子曰,春秋記隕霜不殺草,何也?孔子對曰,此言可殺也。宜殺而不殺,則李梅冬實,天失其道,草木猶干犯,而況君乎?孔子於宰我戰栗之對,有成事勿說之歎,而其自與公言,乃反啓其好殺之心,何哉?天道有春生,則必有秋殺,王政有慶賞,則必有威刑,聖人之言,夫豈嗜殺也哉?昔元帝,好節儉,而貢禹言節儉,君子病其失言,今臣不敢以殿下所已能者言之,惟欲殿下能剛斷而已。殿下雖以甄賢能恤貧窮便民救民之策,新發德音,若剛斷不足,紀剛不張,則此事,必不爲實矣。抑臣聞消讒慝而弭災沴,協人心而召和氣,莫如恢張公道,恢張公道之術,又豈外於甄賢能哉?甄選之責,雖付有司,用舍之明,惟在睿監,名流淸選,謂宜難愼,如有浮躁可惡,偏係自恣者,必須嚴責掌選,明示錯枉,苟欲包容陶鑄,覬其遷改,則秪益其無忌憚而已。至於小官,雖難盡簡,如於輪對郞僚,引見守令之時,不能察其人而進退之,是亦徒有其名而已。比來求人,每勤於墅外,而忽於朝中,科第拔身,沈淪下僚者,夫豈盡非其人哉?且夫設科取人,良法美意,邇年以來,國綱不嚴,倖途漸開,榜聲一播,醜言載路,人心至靈,衆口難掩,而盜憎主人,反謂士習澆薄,造言流謗,出於薄榜之輩,蘇軾所謂豈去歲之人,皆忠厚,而今歲之士,皆虛浮者此也。當今元年大慶,四方聳動,若不痛革汚習,將何慰悅人心,半行缺養人才,調劑分裂,所以歸五六字缺靑衿反目,泮宮無人,循行苟簡之近規虧傷二字缺之,舊制,此必聖上不深長思,欲置之度外也。至於儒賢冀北,章甫淵藪之地,擧道不赴,已見其兆,開諭父兄,至欲比之喩蜀。若是置一邦於梗化之域,如此而欲鎭靜內外,調劑同異,存國體而謝人言,不亦難乎?此有司者之不察,而亦恐爲聖明之累也。臣之所言,雖反復參錯,所以行之者,惟斷而已,伏願聖明垂省焉。臣少竊科名,從仕未久,而覩世變觀俗尙,亦已多矣。豈不知乾沒之爲得計,勁直妄言之爲大患也?獨衛君憂國之念,發於天性,終不自已,而臣之愚計,亦甚矣。官非言責,分是下流,乃敢上以譏刺朝廷,下以觸忤忌諱,其亦不免於顚躓矣。雖然,求言應旨,本不論人,殿下求之旣切,臣何敢懼而不言乎?伏願殿下,憐其愚察其忠,而赦其罪幸甚。答曰,省疏具悉。予之闕失,備陳且詳,此實予之所欲聞者也。爾之忠讜憂愛之誠,深用嘉尙也。可不惕念哉?且災至則懼,災去則忽之一言,尤爲藥石之言,予卽書諸壁上,常欲觀覽矣。
李行進啓曰,自明日明明日,望祭齋戒,視事頉稟。傳曰,知道。
又啓曰,今日賓廳坐起日次,而領議政非徒身病,章陵將往奉審之行,右議政身病不進,不得開坐之意,敢啓。傳曰,知道。
黃㦿啓曰,都承旨臣申濡,身病陳疏,方在調理中,左承旨作闕,右承旨臣趙壽益,呈辭入啓,廳中位甚不齊,出納之際,事多苟簡。明日則有齋戒,當日內爲政,差出闕員,何如?傳曰,允。
李之恒啓曰,今日爲政事,命下矣。廳中只有臣之恒·右副承旨臣黃㦿,同副承旨臣李行進六七字缺吏批,則何承旨進去乎?敢稟。傳曰,吏·兵批,兼進。
有政。吏批,判書韓興一進,參判尹順之進,參議尹絳呈辭受由,左副承旨李之恒進。以李䅘爲左承旨,李梓爲執義,申冕爲兵曹參議,金壽仁爲新昌縣監,李以存爲晉州牧使,金益禧爲高山察訪,曺時亮爲校書著作,李碩基爲典簿,兪柲爲刑曹佐郞,河東縣監崔濟,河陽縣監兪亨吉相換,鄭昌詩爲活人別提,姜允亨爲直講,金孝建爲定平府使,金志顔爲歸厚別提,金錕爲典籍,權堣爲副修撰,姜逴爲宗簿主簿。
兵批,判書李時白進,參判朴遾病,參議未差,參知吳挺一病,左副承旨李之恒進。以鄭良弼·李箕男爲同知,徐弼文爲副摠管,洪翼聖爲都摠經歷,權任仲·徐尙卨爲五衛將,蔡時鎭爲部將,南斗傍爲兼司僕將,裵以亮爲兼司僕將,李一相·宋國澤爲副護軍,李行遇爲副司直,金克謙爲訓鍊僉正,林·李梲爲五衛將,李廷楗爲曹司衛將,李景新爲楸仇非權管,朴楠爲朝者浦權管。
以吏批言啓曰,河東乃是邊邑,自前以文武交差,而新除授崔濟,乃蔭官也。出於特除,仍爲差送乎?敢稟。傳曰,然則換授他邑。
以吏批言啓曰,新除授定平府使宋國澤奴,呈狀于本廳曰,上典老父,在洪淸道懷德地,年今七十九歲,依法處置云。親年七十,勿敍三百里外,載在法典,勢難赴任,改差,何如?傳曰,允。
以兵批言啓曰,兼司僕將具仁廛戶奴,呈狀于政廳曰,上典家內,有可疑之病,侍衛重地,決難行公云,請改差。傳曰,允。
又以兵批言啓曰,五衛將尹兼善戶奴,呈狀于政廳曰,本職除授後,猝得中風,專廢食任,旬日之內,勢不能出仕云,改差,何如?傳曰,允。
李行進,以觀象監官員,以領事提調意啓曰,天文學兼敎授金釘,六品遷轉,代士人金守業,曉解天文,地理學兼敎授成震長,六品遷轉,代前敎授趙湸,竝兼敎授差下,使之付軍職,冠帶常仕,何如?傳曰,允。
又以義禁府言啓曰,審理時,罪人開錄單子中,承言色李瓚罪目,有二字誤書之事,當該郞廳,有推勘之命,臣等不勝惶恐之至。此罪名,雖載於舊案,其時當卽稟改,而仍令載錄,以致矇然書入,則非但郞廳之失,臣於累忝本府,昏不覺察,罪無所逃,近日連有齋戒,不敢自列,尤增惶恐。今後內外徒流案,竝爲刪改之意,敢啓。傳曰,知道。
李行進,以禮曹言啓曰,以本曹啓辭,今此增廣盛擧,非他慶例行之比,卽我聖上卽阼元年之大科也。一國同慶,萬彙咸新,中外章甫,搦毫而相賀,皆欲立於聖明之朝,此常情之所必同也。今以政院日記,乙亥年館試,不得設行,考出入啓,則答以依此爲之事,命下矣。乙亥年事,臣等雖未能詳知顚末,而當時士論,紛紜相角之故,旣減圓點之數,使之同赴,而彼此多士,皆不肯赴,詢于大臣,以分屬漢城試獻議,則先王以爲,涉於苟且,乃有去其館試之敎,此出於一時不得已之擧,初非先王導率之本意也。今則館儒感動聖旨之勤諭,稍稍還入於食堂,此後保無他慮,豈令先出之士,亦爲一體開諭,待其各自維新,爛漫同歸,竝沐於涵養之澤,則豈非斯文之幸?況科期亦已退定,其間必有朝家變通調劑之擧。今若不爲徐觀善處,而遽援乙亥年去館試之例,徑先分付於本館,則不但聖朝造士之方,恐有所歉然,而四方觀化之初,亦妨成就之道。臣等忝在有司,惶恐敢啓。傳曰,予豈爲樂此哉,不得已也。卿等之言,好則好矣,而以予觀之,則未可必也。與其終見狼狽,朝家事體,不猶愈於早爲之所乎?雖然,啓辭如此,議于大臣處之事,傳敎矣。議于大臣,則領議〈政〉李敬輿,右議政趙翼以爲,科期退定,本爲招集儒生,使之還入泮宮,均蒙大慶之澤,而諸生咸感聖敎之勤,還入者已自不少,其未入者,亦當勤勤勸諭,使之齊會。若先去其試,則諸生必多失望,而於國家待士之道,殊欠寬容之望,在設科事體,亦失固偏。依該曹啓辭,館試勿爲減去,使之依舊行之,似爲宜當,伏惟上裁。領敦寧府事金尙憲,領中樞府事金堉,在外不得獻議,大臣之意如此,上裁,何如?傳曰,誠如是則不亦美乎?依議施行。
持平吳斗寅啓曰,昨承聖批,臣不勝瞿然之至。張應一疏中,醜詆元老,譏斥山林,疏本一播,物議齊憤,則請罪之擧,烏可已乎?玉堂公論之所在,旣已先發,則臺論之隨發,亦已愧矣。應一托以應旨之辭,敢逞其計,日月之下,情跡難掩,臣等此論,一從公議,退而反求,亦無所愧,而聖批以爾等藉此,欲塞進言之路,使予孤立而莫之聞等語爲敎,臣誠驚惶隕越,置身無地,臣等此論,正欲息邪說而已,豈有一分塞言路底意思也?自古言路之開,本爲正直之言,殿下求言之意,豈欲聞害正之說哉?殿下旣敎之以此非護應一而惡元老之言也,則是非之公,已別於一可鑑空之中矣,何不快示好惡,而反下未安之敎乎?輿情所激,公議方張,則身居言責,不得不論,而諫院之獨請還收,是誠何心?無狀如臣,忝此匪據,不見信於君父,致有嚴批,而昨緣夜深,今始來避,臣罪尤大,請命遞斥臣職。答曰,勿辭。
大司憲南銑啓曰,無狀如臣,特蒙殊眷,復玷言地,獲近日月之光,感激洪私,糜粉是期,第以昨緣公議,論列前司諫張應一疏語之不正矣。伏承聖批,以欲塞言路,孤立莫聞爲敎,臣誠驚惶震惕,無地自容。夫以今日國勢之扤捏,世道之澆漓,其在應旨而進言也。豈無可言之事,亦豈無引君之道,而應一譸張說話,用意不成,若其侵辱大老,醜詆山林,特其餘事,至以殿下見輕臣隣等語,肆然形諸文字,其欲激動天怒,構害正人之計,昭不可掩,則臣等非不料自上旣已洞燭其情跡,大老·山林,亦不必介懷,而臣等獨與之相救,自不覺其可愧者,良以情態可惡,輿憤難遏,身忝言責,不得含默故也,而諫院之請收成命,抑何意耶?如此乖戾之論,若以爲應旨而置之,則窺覬傾軋之輩,必將接跡而起,杜漸先辨之義,烏可已乎?所見之相反若此,其亦可笑也已。臣絲毫無補,瀆擾爲事,臣之罪戾尤大,請命罷斥臣職。答曰,激動言雖巧,予豈動哉?卿等之惑雖甚,予豈致疑於不當疑之地乎?休生曲慮,以開言路,不亦可乎?勿辭。
獻納柳俊昌,正言姜鎬·許悅啓曰,臣等俱以無狀,待罪言責,絲毫無補,瀆擾是事,臣誠惶恐,無地自容。第以伏見持平吳斗寅避嫌之辭,則有曰諫院之獨請還收,是誠何心?大司憲南銑亦云,所見之相反若此,其亦可笑也已。張應一之疏,雖有過中之論,而當此遇災求言之日,遽罪進言之諫官,恐有妨於兼聽樂聞之盛德,故臣等相議論啓矣。是是非非,人各有見,橫加詆斥,亦獨何心?勢難仍冒,請命遞斥臣等之職。答曰,勿辭。
答都承旨申濡疏曰,省疏具悉。卿其忍耐朝拜夕遞之俗態,更加調理察職。
答京畿監司崔惠吉疏曰,省疏具悉。奉審時隨往事,當令該曹處之,卿其勿辭,調理察職。
都承旨申濡疏曰,伏以,臣於昨日,將賤疾危篤之狀,冒陳短疏,冀蒙憐察,而調理出仕之命,出於意外,聖旨丁寧,感極而泣,臣受恩旣深,分義益嚴,如有一分供職之力,則曷敢有再瀆之辭,重冒鈇鉞乎?顧臣所患,根柢纏固,證情危險,有非朝夕可愈之病,而卽今望祭已迫,陪參無望,而僚員亦有請告者,執事之際,至於二員之闕,則兼事之弊,極甚苟簡,臣疾可愍,臣罪可誅,宜及今日政,速有處置,伏乞特遞臣職,以便陪侍,以安愚分,千萬幸甚。
京畿觀察使崔惠吉疏曰,伏以,臣稟質虛弱,素多疾病,頃日勅使往來時,力疾奔走,僅免顚仆,氣力耗憊,百疾交作,而不敢言病,以至于今矣。臣自今月初,偶得臀腫,初不大段,而磨戛添傷,展轉漸重,大如鷄卵,刺痛不可堪,僵臥枕席,不能起坐。昨日始爲邀醫鍼破,赤暈猶在,痛勢不止,臣方欲呈疏乞遞,惶恐趑趄之際。適値章陵奉審之行,臣當爲大臣陪行,而腫勢如此,非他病之比,決不得跨鞍驅馳。臣誠狼狽之至,莫知攸措,方面重任,決非養病之地,不可仍帶本職。玆敢冒昧仰籲於天地父母之前,伏乞聖慈,察臣病勢之深重,亟許遞免臣職,以便公私,不勝幸甚。批答見上啓下禮曹。禮曹啓目,大臣奉使往來之際,監司例當陪行,而若有故,則都事代行。監司崔惠吉,腫患如此,則今此奉審時,令都事半行缺踏啓字而下。以上燼餘
上在昌德宮。停常參·經筵。
藥房提調臣韓興一,副提調臣李䅘啓曰,親禱之後,甘澍連日,品物咸亨,臣民幸甚。第於此時,陰濕之氣,觸人必傷,不審玉候,調攝何如?且明日望奠,若無別敎,例當親行,諸司豫備云,臣等聞來,不勝憂悶之至。凡疾病之作,必在意外,十餘日內,三行親祭,冒熱犯夜,臣僚參祭者,亦多有病,況玉候哀疚之中乎?將攝之道,不可恃以年富,亦不可以時無見症而忽之。臣等之憂慮,不在於今日,而實出於慮後之意也。伏想聖明必有酌處之敎,不勝區區憂慮,敢此仰稟。明日望奠,使之攝行,何如?答曰,時無疾病,決難攝行,勿爲煩啓。
李䅘以弘文館言啓曰,兩司引避退待,本館當爲處置,而副應敎臣洪處尹,校理臣曺漢英,副校理臣洪處大,修撰臣李天基,旣以前日陳箚之人,被斥於諫院論議之中,則處置之際,嫌不敢可否。副提學閔應亨,新除授副修撰權堣,請命牌招出仕,使之處置,何如?傳曰,允。
弘文館副提學臣閔應亨,副修撰臣權堣等,伏以,持平吳斗寅,以張應一疏本一播,物議齊憤,則請罪之擧,烏可已乎?應一,託以應旨之疏,欲逞其計,情跡難掩。臣等此論,一從公議,聖批以爾等藉此,欲塞言路,使予孤立,而莫之聞等語爲敎,臣等所論,正欲息邪說而已。自古言路之開,本爲正直之言,殿下求言之意,豈欲聞害正之說哉?輿情所激,公議方張,則身居言責,不得不論,而諫院之獨請還收,是誠何心?臣不見信於君父,致有嚴批,決難仍冒。大司憲南銑,以昨因公議,論列前司諫張應一疏語之不正矣。伏承聖批,以欲塞言路,孤立莫聞爲敎,臣誠驚惶,應一侵辱大老,醜詆山林,特其餘事,至以殿下見輕臣隣等語,肆然形諸文字,其欲激動天怒,搆害正人之計,昭不可掩。臣等,非不料自上旣已洞燭其情跡,而情態可惡,輿情難遏,身忝言地,不得含默,諫院之請收成命,抑何意耶?如此乖戾之論,若以爲應旨而置之,則窺覬傾軋之輩,必將接跡而起,杜漸先辨之義,烏可已乎?所見之相反如此,其亦可笑也已。獻納柳俊昌,正言姜鎬·許悅,以伏見吳斗寅避辭,則有曰諫院之獨請還收,是誠何心?南銑亦云,所見之相反若此,其亦可笑也已。張應一之疏,雖有過中之論,而當此遇災求言之日,遽罪進言之諫官,恐有妨於兼聽樂聞之盛德,故臣等相議論啓矣。是是非非,人各有見,橫加詆斥,勢難仍冒,竝引嫌而退。張應一疏中,語多輕妄,公論繼發,斷無他腸,而嚴旨之降,實是意外,應旨進言,執以爲重,請收成命,雖有所見,而語涉苟且,近於營救。請持平吳斗寅,大司憲南銑出仕,獻納柳俊昌,正言姜鎬·許悅遞差。答曰,依啓。
傳于李䅘曰,玉堂箚子,雜以草書書之,殊甚不敬,當該人推考。
李之恒啓曰,大司憲南銑,持平吳斗寅,避嫌退待,執義李梓肅拜,掌令郭之欽呈辭給由,掌令尹㻩,持平李惟碩在外。今日以監察茶時之意,敢啓。傳曰,知道。
李䅘,以吏曹言啓曰,臺諫有闕,政事,取稟。傳曰,明日爲之。
以館儒朴世采等上疏,傳于黃㦿曰,旣謂之決非大臣朝廷所可指揮云爾,則二字缺上章之事乎?此疏還出給。以上燼餘
上在昌德宮。停常參·經筵。
望祭後,二品以上,三殿單子問安。答曰,罔極。
政院,三殿問安。傳曰,罔極。世子宮問安。答曰,知道。
藥房,三殿問安。答曰,知道。
傳于李䅘曰,實錄廳謄錄,入之。
進善宋時烈疏曰,伏以,臣前月十三日,秪承召旨,臣疾病危劇,不堪上道,敢因縣道,具實呈狀矣。伏受道臣遞至,回諭以調理上來爲敎,臣仰戴異恩,震越罔措。蓋臣自去冬,歷春徂夏,病情屢變,各售其祟,艱難醫藥,僅治一疾,則一疾踵作,自旬日以前,腹脹遽發,立則懸垂,坐則支脅,遍傳四支,侵及頭面,男子此症,百無一生,矧臣積毁之餘,寧有再生之理?臣遭逢聖明,猥蒙知眷,鴻恩未報,縷喘將沈,戀闕隕泣,但切悽黯,伏乞聖慈,矜察危衷,亟許遞職,俾以墅服歸盡,不勝幸甚。答曰,省疏具悉,深用慮念焉。予日望其幡然矣,一疾何其久耶?須體至意,更加調理上來。
下直,振威縣令許隣,蛇梁萬戶金義潔。
有政。吏批,判書韓興一進,參判尹順之成均館褒貶坐起進,參議尹絳呈辭受由,左副承旨李之恒進。以金應祖爲司諫,姜鎬爲兵曹正郞,任重·洪鐩爲正言,李枝茂爲掌令,林國柱爲典牲參奉,任義伯爲獻納,柳道三爲弼善。
兵批,行判書李時白病,參判朴遾進,參議申冕未肅拜,參知吳挺一病,右副承旨李之恒進,副護軍郭之欽,副司直柳俊昌,副司果姜鎬·許悅。
以司諫院獻納望單子,傳于吏批曰,全以玉堂備擬,似爲未妥,改望。
大司憲南銑,持平吳斗寅啓曰,金自點請勿留難,亟下絶島安置之命,以快神人之憤,措辭見上答曰,毋庸强煩。
又啓曰,請洪淸都事宋明奎遞差,措辭見上請利川縣監李賓國遞差,措辭見上前司諫張應一請命罷職不敍。措辭見上答曰,張應一事,尙爾論列,殊極不當,更勿瀆擾。
領議政李敬輿,禮曹判書吳竣,戶曹判書李基祚啓曰,臣等同詣章陵陵所,奉審兩陵莎草枯損處,則大王陵上西邊枯損處,以周尺長十四尺,上廣十二尺,中廣十七尺,下廣十尺,東邊長八尺,上廣三尺,中廣七尺,下廣十尺,南邊長二尺,廣二尺,而王后陵上,西邊長八尺,上廣六尺,中廣十尺,東邊長六尺,上廣六尺,中廣八尺,南邊長二尺,廣二尺,比與當初參奉所報,有所參差,繕工稱量,例用周尺,參奉則倉卒之際,用布帛尺故也。請令禮官卜日,依近例,修補,何如?兩陵東西南北莎草枯損處,竝爲圖形以進,以備睿覽。傳曰,依啓。
李之恒啓曰,都承旨臣申濡,時未出仕,左承旨臣李䅘式暇,右承旨臣趙壽益,呈辭受由,廳中只有臣之恒,右副承旨臣黃㦿,同副承旨臣李行進,二字缺政廳兵批,則臣之恒當爲進去,吏批何承旨進去乎?敢稟。傳曰,兼進。
李之恒,以都摠府言啓曰,副摠管禹尙中,會同分軍事,除標信,內兵曹進去之意,敢啓。傳曰,知道。
政院啓曰,館儒朴世采等上疏未妥,誠如聖敎,而第念多士之疏,元不批下,還爲出給,殊欠待士之道。以下缺燼餘
上在昌德宮。停常參,只夕講。
藥房提調臣韓興一,副提調臣申濡啓曰,昨日冒夜行祭之後,或雨或風,氣候不適,不審夜來玉候,調攝何如?臣等,不勝區區憂慮,敢來問安。答曰,無事。
傳于李之恒曰,大臣·備局堂上命招。
李之恒啓曰,大臣·備局堂上命招事,命下矣。三司長官,亦爲命招乎?取稟。傳曰,依啓。
傳于李之恒曰,館學晝則他官亦有之云,大司成命招。
李之恒啓曰,大臣以下命招來詣矣。傳曰,引見。
傳于李之恒曰,晝講,引見相値,夕講爲之。
李之恒,以都摠府言啓曰,今日入直軍士,中日習射事,標信啓下矣。兵曹入直堂上朴遾,以備局堂上引見相値,不得爲之之意,敢啓。傳曰,知道。
李行進,以司僕寺官員,以提調意啓曰,濟州先運三名日進上馬六十匹內,一匹到錦山,三匹到鎭川病留,凶咎馬一百匹內,一匹到鎭川,一匹到長水病留,二匹越海時致傷,逢授於順天沙工兪還處,而其餘一百五十二匹到本寺,依前禾毛色別單書入之意,敢啓。傳曰,知道。
李䅘,以成均館官員,以同知館事,大司成等意啓曰,當日日晡時,館吏來言,儒生因上疏還出給之命,自闕下來到館中相議後,神門外行四拜禮,仍爲散去,遂至空館云。臣等聞來,不勝驚愕,馳詣館下,則只齋任若干人,在泮村外,不敢遠離云。故臣等開諭齋任,使之還入,則答云,諸生欲爲尊賢,而旣負方命之罪,欲爲疏辨,而又有還給之敎,二行缺至於不答太學之疏,曾是所未有之事,緣諸生等無狀,獲戾于天,一至於此,將何面目,復齒人類,還入聖廟?勢所不敢云。未及浹旬之間,再有稀世之變,景象之愁慘,有不可勝言,諸生等不可以威制,亦不可以挽來。臣等率司成以下官員,依前守直之意,敢啓。傳曰,知道。
自辰時至申時,日暈。自二更至四更,月暈。
傳于李行進曰,申混上疏啓下云,此疏元無回啓之事,而紛擾中,誤踏啓字而下矣,還入爻周。
李之恒啓曰,備局堂上命招事,命下矣。大司成李厚源,亦爲備局堂上,當出命牌,而自前空館,則大司成例不得命招,何以爲之?傳曰,命招。
又啓曰,工曹判書命招來詣矣,以泄瀉之症極重,似不得入侍云,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,都摠管金光煜,以特進官,除標信夕講入侍之意,敢啓。傳曰,知道。
李行進,以兵曹言啓曰,賓廳講書武臣前後被抄之人,或在喪或外任,多有有頉之人,年少武士中,可合者加抄,別單書啓之意,敢啓。傳曰,知道。
入侍座目,右議政趙翼,綾川府院君具仁垕,禮曹判書吳竣,刑曹判書李時昉,海恩君尹履之,吏曹判書韓興一,戶曹判書李基祚,大司成李厚源,兵曹參判朴遾,右尹李浣,大司憲南銑,禮曹參議李時楷,右副承旨李之恒,副校理洪處大,假注書金堯欽·姜裕後,記事官李垕·趙龜錫。翼曰,自社稷親祭後,甘雨連日,誠爲多幸。以此觀之,天人之際,感應之理,昭不可誣。上曰,豈以寡昧淺薄之誠,而能致此?卿言如此,予甚愧矣。翼曰,根穀庶有可望之路矣。上曰,時已晩矣。無復可望可悶。翼曰,不至大無矣。上曰,何可望此?寡昧無狀,處事失宜,儒生又爲空館而出云,聞來竦然,罔知攸措。於卿等所見,何如?翼曰,儒生難以威制,其所爲雖或過激,不至大無謂,臣亦以爲柳㮨削籍,雖終身不解,付黃則姑解,五六字缺蓋諸生皆以兩賢爲先師,而柳㮨三四字缺此其齊憤,固也。儒生所爲,不至大罪,而輾轉乖激,至於如此,臣與領相,相議使解而不從,似難强之矣。上曰,初則以予言爲過激而出去,故予亦深示悔悟之意,敦諭使入矣。今則乃曰,決非大臣朝廷所可指揮云,其恣行無忌,一至此哉?諉以方命等敎爲未安,而實欲探試予意,儒生則顧廉恥矣,人君獨不顧廉恥乎?故予以予甚愧恧,無以爲答爲答,以此執言而出去,此果,何如?翼曰,臣未見其疏,未知其措語之,如何。上曰,徐觀之。厚源曰,臣叨此不近之任,十日之內,再遭無前之變,惶恐待罪。上曰,勿爲謙辭,各陳所見。儒生所爲,於卿意,何如?厚源曰,適當焚香之日,官員及儒生,皆欲聞有封疏之擧,而未知其由。蓋儒生之於師長,素無豫示疏草之規,且不相干。故初則不能詳知,及其出去之後,始聞而驚駭。入泮中招諸生,開諭使入,則諸生固辭而對,皆以方命之敎,非臣子所忍聞,故不勝惶恐出去矣。屢承聖敎,遂爲還入,而欲陳暴實狀,故封疏瀆擾矣。今有還給之命,更何顔面,復入食堂,可見惶恐無他意。上曰,此言好矣,若使流傳四方,則於觀聽,何如?疏批,若以方命爲言而出給,則以此執言,可也。予實愧恧而出給,何以此爲辭耶?且空館之擧,起於何時?對曰,成廟朝有之,明廟朝復立兩宗時,亦有云矣。上曰,儒者闢異端,此時則可去,而今番則未知其由。厚源曰,館儒之疏,無還出給之規,而有出給之敎,此儒生所以去也。上曰,此不然,前則以予失言,故以此批下矣,今番出給,予不得已也。且此事早決,則無此紛挐之患,而事至於此,予不得不言矣。夫鄕黨自好者,亦謂之賢,兩臣有操行,豈可謂之不賢也?三行缺前後疏章之批,皆糢糊不白,故彼此皆有覬覦之心,然名爲尊賢,而實非尊賢,其詆斥之辱,抑有以自致也。且以柳㮨之疏,而禁錮多士,廢其前程,慶尙道許多儒生,擧皆被停,當此設科取才之時,獨不得與焉,未知其可乎?諸生之不能和協,無非予不君不能導率之致,予復何言?但諸生所爲,亦云已甚,國家二百年培養之意,果安在哉?且其疏中有曰,大臣朝廷,決難指揮,如此而不可謂化外之民乎?翼曰,儒生狂妄,何足深責?上曰,儒生,豈必皆狂妄也?翼曰,嶺南儒生,皆附柳㮨之疏,詆誣先賢,不遺餘力,事極駭憤。上曰,南儒所爲,亦甚無形,此是攻擊之人,亦未知其孰愈,如此而可望寅協之美乎?翼曰,柳㮨疏下不赴擧,固也。其餘皆將不赴,臣未曉其意所在。嶺南素號多士,左右道士子,將及千人,柳㮨疏下,亦且五六百人,而皆將不赴云,大是異事。上曰,此皆閑話,今番事,何以處之?人以爲非,則予不敢自以爲是矣。僉須善議以處,此何等地,而忍使久曠乎?厚源曰,昏朝及先朝,亦皆有此變,而士氣不可摧沮,猶在朝廷善處,年少儒生過激之事,以天地之度,所宜優容,臣願還入其疏,勉爲批下,以示寬假之色。上曰,卿言甚偏,予何面目,復批其疏?遾曰,聖廟久曠未妥,恕其狂簡,勸之使入,可也,此外無他策。上曰,予以不君,豈敢屈高擧之士,使之還入?予亦曾入學,躬執師生之禮,予欲親往守之。竣曰,儒生之爲,亦太過矣。若不得已,則今日再疏,不得陳暴,然後出去,則或不至大不可矣。上曰,年少者,雖無知識,其無父兄敎戒者乎?基祚曰,聖敎如此,臣不勝惶恐。上曰,我知之矣。此乃若干儒生四五字缺掌議兩人,而今疏,則只一人矣。國家五六字缺士氣而今乃如此,何所恃乎?基祚曰,五六字缺包荒之量。上曰,從前包荒已多,豈可每爲之乎?基祚曰,大司成,已親聽聖敎,出去泮中,勒定儒生爲齋任,使之招入,可也。厚源曰,儒生豈可勒迫乎?銑曰,無知狂狷之士,不足與較,願更爲敦諭。上曰,又此敦諭,事甚苟且,決不可爲也。翼曰,言語間小事,何足介懷?上曰,此言,予不知也。欲揚則揚之,欲抑則抑之,而反謂言語間小事,不足介懷,凡事有不由言語,而成敗者乎?時楷曰,雖以人君之威,而士氣不可摧沮,聖意下之,可也。聖旨太過,恐不當如是也。且雖欲罪之,豈可人人而罪之?翼曰,包荒之荒字,荒蕪之義,蓋言其竝包而能容也。以聖上天地之量,豈不能容此狂狷之士乎?速爲勸諭還入,可也。上曰,彼言則然矣,浮薄之輩,每以脅迫君父,爲能事,或一朔四五次空館,則卿等何以爲之?如此粉飾可乎?惟卿更思之。履霜堅氷,此之謂也。其漸不可長也。初以不安而出,則猶之,可也,今則有何仇予之端,而相率而去之耶?如此而一向屈意,以益其驕矜之氣可乎?卿等,恐予處置之或過。如此論列。然,予亦惟之矣。矯弊之道,亦宜思之。厚源曰,士習如此已久,一朝而正之,不亦難乎?聖廟空虛,願聖明爲聖廟,毋憚屈己而下之。上曰,聖廟空虛,予當親守之矣。銑曰,以無知妄作儒生之事,而至有親守之敎,臣等不勝驚惑,願更加三思,亟遣近侍敦諭。上曰,敦諭決難更爲矣。此事適在儒生,故卿等如此論列,若在予身,未知卿等何以爲言耶?含口改出掌議,使之速爲變通,可也。翼曰,敦諭,若不得請,則更遣大司成開諭,然諸生之惶恐益甚,決不敢再入,聖人不輕絶物,願更加聖意。上曰,人不可若是輕絶,當開自新之路,依此議施行,其餘事皆四五字缺若終不入,則予當親往守廟也。半行缺翼及時楷·遾等,同辭論執。上曰,三四字缺此語,予不得已也。厚源又請,更入其疏,批下敦諭。上曰,卿言何不思耶?對曰,令大司成差出齋任,無前例也。遾曰,導率之責,專在於上,豈有自下爲之之理乎?翼曰,以朝家待士之厚意,一朝因年少浮薄之輩,降此未安之敎,不幾於輕絶其人乎?上曰,予非絶其人,其人輕絶予也。朴世采,何人之子耶?僉曰,校理朴漪之子也。金壽恒,何人也?曰,光燦之子。厚源曰,臣拜大司成未出仕之前,故次官因諸生圈點,使爲掌議,兩人不意差出,非從前主論者,故事多失中,李樞·金益旲,曾爲齋任矣。上曰,此疏中,無此兩人名矣。厚源曰,兩人已遞,故不豫其疏矣。上曰,齋任差除,大司成實非不知矣。上曰,禮判奉審章陵而還,莎草枯損處,何如?已見圖形,然欲聞卿言。對如啓辭,因曰,隨毁隨補,則功役不至大段矣。厚源曰,自上絶之,而使大司成勸諭,誰肯還入?懇請敦諭,其言甚多,爭執不已,上厲聲曰,予意已諭,毋庸强煩。大司憲南銑榻前所啓,金自點事,張應一罷職不敍事。上曰,勿煩。
吏曹判書韓興一啓曰,頃者有甄賢能恤貧窮之敎,而恤貧窮則戶曹已爲回啓,甄賢能則臣曹當爲擧行,而銓衡重選,非臣駑力所能薦,雖有他堂上,亦豈能詳知?人各有所知,令堂上實職以上及三司之官,各薦一二人,名下註其賢能,以爲收用之地,如何?且南·武則守令被薦者頗多,文臣則被薦者絶無,故文官可差之處,不得已以武官差送,事甚苟且。亦令賢能薦擧時,一體爲之,何如?上曰,薦擧時,文官亦令薦之爲當,大臣則曾無薦擧之規矣。然今番則薦之,誤薦竝坐之律,亦爲嚴明,鄕薦收用事,着實爲之,武人被薦者,亦言于兵曹,各別收用,勿爲休紙之歸,可也。又啓曰,今年點馬,咸鏡·全南·黃海三道當次,而値此凶荒,咸鏡·海西,不必爲之,全南姑先爲之,何如?上曰,全南亦爲限今年勿送。又啓曰,勅使所求馬匹,每於賜給之際,多有窘四字缺勅使時給價,多至五十餘同,極爲難繼七八字缺其中擇五十餘匹,各別善養調習,以爲應救五六字缺馬之官故敢達。上曰,依爲之。又啓曰,臣待罪內局,比見鍼醫及醫女等點六鍼法,頗甚不精,請依中原銅人經,造作銅人,以爲診脈詳明之地,何如?上曰,鑄造必多物役,而其大則幾何?對曰,體似中人,而物役亦不至浩大矣。上曰,然則相議爲之。特進官金光煜啓曰,近來館閣詞翰之才,尤爲乏絶,蓋由於國家不能培養之致。曾聞故相臣洪瑞鳳,爲大提學時,文官堂上·堂下中,能文者十數人抄出啓下,置簿於槐院。凡事大·交隣大小文書,專爲製述,各別勸奬,以爲他日館閣儲用之地云,今亦依此爲之,何如?上曰,古事如此,則依爲之。又啓曰,李敏求廢棄,今已十四年矣。外議皆以爲其才可惜,不可永廢,當此審理之日,似當收用,或授以字牧之任爲宜云。昔在宣廟朝,兩湖監司尹國馨·李洸,先王朝都元帥金自點,兵使丁好恕,皆以敗軍之律,罪廢未久放釋,獨敏求永廢終老,則冤矣。問于時任大臣處之,似當矣。先朝已有職牒還給之命,只未敍用,則其不欲永廢之意,於此可見矣。韓興一曰,尹暄伏辜,而丁好恕,則免死,金慶徵賜死,而李敏求則免死。其後好恕敍用,而敏求則不得敍用矣。金光煜曰,如許之罪,臨陳行軍法則,可也,而旣過之後,與有身累者有異,至於永廢,則似冤矣。興一曰,臣曾陪殿下,入于江都,其時曲折,臣所詳知,李敏求之被罪,實由於臣,敏求爲忠淸監司,將欲發遣之際,臣見尹昉,備言山城朝暮且急,所恃者在此,若不幸則文翰所掌,誰能爲之?此時敏求不可出外云,則昉亦然之,相議追還,而把守燕尾亭時,事勢蒼黃,與金慶徵,同舟而去,此則敏求之罪也。曾在先朝職牒還給之時,臺臣論啓,臣爲大司憲,詳知其時曲折,故獨當停啓。光煜曰,江都首末,臣未詳知,而但被罪已久,値此大霈,外議皆以爲,收用宜當,故臣敢採所聞以達矣。上曰,罪有首從,慶徵已伏辜矣。予亦惜敏求之才,欲爲收用久矣,議于大臣處之。
答領議政李敬輿箚曰,省卿箚辭,見卿辭職,予甚驚焉。國事如此之日,予之仰成倚重者,非卿等乎?不顧謗言,欲調劑人心者,亦非卿等乎?所謂人言,亦何心哉?誠可痛也。予欲罪之,而爲求言故也。卿勿介懷,須速出仕,以副予至望。且疾病之來,人所難免,卿宜安心勿待罪。
答綾城府院君具仁垕疏曰,省疏具悉。此等說話,不必相較,卿宜安心勿辭。
答領府事金尙憲疏曰,省疏具悉。卿辭至此,無非予誠意淺薄,有此謙讓不安,予甚愧靦焉。卿須體予至意,安心領受。
答副護軍趙錫胤疏曰,省疏具悉。卿辭至此,實出於慮外,良用觖然,無以爲諭。此非爲予之私事,實先朝實錄之重也。一日爲急,其分義,顧不當如是,須勿控辭,速爲上來察職。
領議政李敬輿疏曰,伏以,臣猥以無似,謬當大任,受恩如天,報恩無地,目見天災□民,國勢阽危,而朝議橫潰,士論携貳,賢關幾空,嶺儒前却,元年慶科,將至落莫。臣竊不自揆以爲,誣賢之邪說,不可不深斥,乖激之多士,不可不調劑,冒陳一箚,辨其詖淫,繼請解黃,冀其平停。臣意蓋欲爲國家三字缺之公,而爲士林致和平之福也。不圖玆事展轉,廟庭七八字缺常度,不但士氣摧折爲可慮也。其在聖朝待士三四字缺不瑕不害,無非臣不諒世道人心,妄有陳達,以致聖明今日之擧,臣罪無所逃矣。然培養士氣,有國先務,屈己下士,聖王高致,日後善處,深有望於殿下。至於申混上疏,引臣前日啓辭中語,以爲開諭父兄,至欲比之喩蜀,置一邦於梗化之域,語意所存,極其深艱。是故,激一道士,以歸怨於臣身也。使一道歸怨於執政,果不爲朝廷之累耶?其意欲攻臣身,而不思所損於國家者,尤大臣不得不辨,且使父兄,敎諭子弟之說,出於程子,而混以爲非,臣言固可非也。先賢遺訓,亦可非歟?程子之言,擧天下而論之,豈必梗化之域,獨行此道歟?況蜀在武帝,已入職方之輿圖,久沐文明之風化,相如檄諭,不過以蜀子弟,悼通南夷征役之苦,而相如以天子之意,諷告其父兄,何嘗以梗化喩蜀民,而使之從化也?大槪臣當初不量愚淺,妄意少息紛拏,徑進瞽說,終致捲堂之變。又爲新進小官所詆斥,臣將何顔面,濫居百僚之首,爲多士之所嗤點,庶僚之所輕侮,使鼎軸彌輕,體面全缺,終僨國事,無復有收拾地哉?及今奉身而退,以讓可堪之人,急爲善後之策,臣之仰荷聖恩,此外無他,伏乞聖慈,俯諒臣狼狽之勢,危迫之懇,特賜罷免,以謝人言,以安愚分,公私幸甚。且臣稟氣虛弱,抱疾沈綿,暫觸風濕,輒發寒戰之症,陵寢奉審往來時,前症又作,伏枕呻痛,尙未發表,召牌臨門,不得趨命,逋慢之罪,至此尤極,不勝惶恐震惕,席地待罪。
綾川府院君具仁垕疏曰,伏以,臣犬馬之齒,已踰七十,草土之餘,衰病轉劇,受由調治,差復未易,縮伏私室,惶懼度日,召命臨門,不敢言病,强曳病骸,幸望天光,而濫忝重臣之後,不能進一言,以補涓埃,則自愧無用於世,只待溘然之日矣。伏見靈巖郡守李之疏,其中一款,乃扈衛軍官革罷事也。至謂植爲私黨,監穫之事,委諸此輩,主將秉銓,則閫帥·僉萬,竝出其門,侵漁殘卒,賂遺絡繹,臣覽未及畢,流汗沾背,若隕淵谷,措躬無地。蓋當初設立軍官者,曾在先朝,命靖社功臣,稱以大將,或稱堂上,抄擇武士,各有帶率,輪回入直,以爲緩急之用,而五字缺扈衛之事,一以爲不時待變之地,使不測凶徒,有所忌憚,五六字缺今二十八年于玆矣。丁卯·丙子之亂,甲子·甲申之變,亦不無五六字缺今日謂之以無補於國,謂之以耗財之一蠹,然則爲今處置之道,莫若革罷之爲愈,惟在聖明睿斷之中,而如臣駑劣,旣作病廢,雖在其任,虛帶其名,又被植私黨,受賂遺之說,廉恥所在,不可冒居。伏乞聖慈,亟罷臣職,以謝人言,不勝幸甚。
領府事金尙憲疏曰,伏以今月十四日,自本州輸送米豆,稱以秋三朔祿俸,臣病廢田間,義當納祿,不宜濫受分外之賜,以重罪戾也。臣於去夏,猥霑異數,敢陳區區之誠,未蒙察納,特下先朝舊例之敎,玆乃國家優禮賢臣之事,非如老病菲薄,徒積犬馬之年,廁跡耆社之列者也。況今天災已甚,屢勤祈禱,豐年未卜,百姓遑遑,前頭貯財恤貧之擧,尤當汲汲,不可濫施於不當施之地,重使公私失望也。伏乞聖明,俯察微懇,亟令還收每等祿俸賜給之命,以安愚分,不勝幸甚。
行副護軍趙錫胤疏曰,伏以螻蟻微臣,血忱難一字缺冒瀆宸嚴,至于再三,極知猥越之極,無所逃罪,而嚴譴不加,溫諭荐降,臣於此不勝感激惶恐,不知死所。如使臣有一毫近似之才,無十分危篤之病,當事而不至僨敗,就列而可免顚仆,則臣何敢固抱恩命,必遂愚志,上犯逋慢之誅,下招矯激之誚,而莫之顧乎?臣之懇辭不止,實出於萬不獲已,非敢備禮飾讓,可見於此矣。臣之前後自列之辭,非不縷縷,而顧其文字蕪拙,不能寫出實情,以致聖鑑猶未洞悉,此亦臣不文之罪也。夫人之才力,各有定分,至於文才,尤不可强而能也。臣本以魯莽之資,僥倖決科,從仕以來,尤不致意於文翰,製敎之任,賜暇之選,亦有不稱之愧,臣實不知其緣何,而濫齒典文至重之薦乎?雖曰承乏,豈非謬擧之甚乎?聖上旣不知其實狀,固宜循例而差除,臣誠自知其不似,何敢冒進而虛受?臣雖無狀,不恤罔上欺人,及其臨事,敗闕百出,則獨不爲國家之羞辱乎?文衡責任之重,不須更陳,而目今南北多事,文書酬應三四字缺片語得失,動關利害,只此一事,決非如臣七八字缺澁者,所可一日叨忝也。人臣事君之誠,不惟在於奔走三四字缺當視義理之可否,若不揣己才,不量己分,一切有受而無辭,有進而無退,則不免反理害義,而非所以爲恭也。昔宋臣崔與之,力辭召命,十三疏而不進,自常情觀之,豈非分義之所不安,而後之尙論者,猶且許之以其不當進而不進,不害爲自守之義也。臣之陋劣,固不敢擬議於古人,辭受進退之節,若其自知而自量,則不翅明且審矣。又惡敢冒沒承受,以速僨事辱國之罪乎?且臣痼病嬰身,種種危惡之症,不敢縷達,而脚疾尤劇,非杖不能運步,臣雖欲趨詣闕庭,秪謝寵命,其跚癃醜之狀,必駭瞻視,而陷於不敬之戾,況望其役之供卯酉之勞乎?臣之除拜此職,已踰兩旬,虛帶重任,跧伏田野,連上疏章,曠日延時,使纂修大事,一向稽遲,臣罪山積,萬戮猶輕,邦有常刑,臣烏得免?伏乞聖明,亟命鐫改臣職名資級,仍正臣違慢之罪,不勝幸甚。
七月十六日,上御宣政殿夜對廳,夕講大學衍義。入侍,知事韓興一,特進官金光煜,參贊官李䅘,侍讀官洪處大,檢討官李天基,假注書朴增輝,記事官李回寶·李垕。處大進講,自子游爲武城宰,止其亦謹所擇哉。上讀一遍訖,處大曰,守宰得其人,則邑有賢人如此,況擇百僚擇宰相乎?仍擧宋仁宗,問於王素之事,以明註意。至子貢問曰章,處大曰,一鄕之人,自有公論,而善惡各以類從,況於國於天下乎?八關十六字,指唐時李逢吉輩,而關字卽要字之義,其要地之謂也。至衆惡章,處大曰,凡人若有私意,則好惡未必盡出於公。故曰,惟仁者能好惡人。巧言令色,雖非大段可惡之事,而君子所以深戒者,以其害於爲仁,而無誠實之事,故擧剛毅木訥,以明巧言令色之害於正。論語則有乎字,而此處則無之。椎字之意,則朴直如椎之謂也。至於樸忠之臣難四五字缺易合云者,尤爲緊要,人君所當惕念七八字缺宰相,爲天子擇百僚一款,非但人君四五字缺銓衡者,尤所留意處也。韓興一曰,銓官非不欲盡心爲之,而才智不逮,知人甚難,常恐有尸位之患,今承聖敎,尤極惶恐。上曰,歷代帝王知人,無如漢高,能知安劉之必勃,此不易之事也。興一曰,人君若使臣以誠,則豈有不知之理?實朴不佞之人,必有終焉,故稱椎鈍如周勃。上曰,漢高知周勃之心,故終寄大事,可謂知人矣。處大曰,漢高之豁達大度,此歷代帝王所不及者也。講文義訖,興一進曰,頃者有甄賢能恤貧窮之敎,而恤貧窮,則戶曹已爲回啓,甄賢能,則臣曹當爲擧行,而銓衡重選,非但如臣駑劣所能薦,雖有他堂上,亦豈能詳知?人各有所知,令堂上實職以上及三司官,各薦一二人,名下,註其賢能,以爲收用之地,何如?且守令之薦,則南武被薦者多,文官被薦者少。故文官差遣之處,不得已以武官差送,事甚苟且,亦令賢能薦擧時,一體爲之,何如?上曰,薦擧時,文官亦令薦之。大臣則曾無薦擧之規,今番則亦令薦之,誤薦竝坐之律,亦爲嚴明,鄕薦收用,竝爲着實爲之。興一曰,今番誤薦被罰之後,人皆畏戢,尤難薦人矣。上曰,武人被薦者,亦言于兵曹,各別收用,勿爲休紙之歸,可也。興一曰,武人之薦,尤爲鮮少,黃海道則只二人云矣。今年點馬,咸鏡·平安·黃海三道當次,而値此凶荒,不必爲之,全南道姑先爲之,何如?上曰,全南道亦爲限今年勿送。又啓曰,勅使所求馬匹,每於賜給之際,多有窘乏之患。今番勅使時馬價,多至五十餘同,極爲難繼。今者濟州馬優數上來,其中擇五十餘匹,各別善養調習,以爲應求之地,何如?臣旣爲掌馬之官,故敢此仰達。上曰,依爲之。又啓曰,臣待罪內局,比見鍼醫及醫女等,點六鍼法,頗甚不精。請依中原銅人經,造作銅人,以爲診脈之地,何如?診脈眞僞,雖未能詳知,而注水試鍼,則可三四字缺流通云矣。上曰,鑄造時物役七八字缺如何,對曰,體似中人,而鑄造物役,亦不浩大矣。上曰,然則相議爲之。上謂李䅘曰,頃與大臣相議,今年閏朔變通之事,已爲分付于觀象監,而呂爾徵頗曉歷法云,故使之兼察提調之任矣。尙無擧行之事,政院更爲分付,可也。對曰,小臣新入,未能詳知,而下敎如此,退而卽爲分付該司。金光煜進曰,近來館閣文翰之才乏少,蓋由國家不能培養之致。大提學近當上來,上來則例有資憲提學改差之事。小臣則不久當遞,而提學擬望者亦絶少,只有呂爾徵輩數三人。曾聞洪瑞鳳爲大提學時,抄出堂上堂下能文者,錄於槐院,勸奬製述,以爲館閣儲用之地云,今亦依此爲之,則似好矣。上曰,知製敎外,亦有此選耶?光煜曰,此則知製敎外,別擇矣。上曰,古事如此,則依爲之。又啓曰,李敏求廢棄,今已十五年矣。外議皆以爲,其才可惜,不可永廢云。宣廟朝尹國馨·李洸,先王朝丁好恕·金自點,以敗軍之律罪廢,未久放釋,收用此人。曾在先朝,已有職牒還給之命,不欲永廢之意,於此可見矣。興一曰,臣曾陪殿下,入于江都,其時曲折,臣所詳知。李敏求之被罪,實由於臣身,敏求爲忠淸監司,將欲發遣之際,臣見尹昉,備言山城危亡,朝夕待變,所恃者在此,若不幸則文翰所掌,誰能爲之?敏求不可出外云,則尹昉亦然之。相議追還,而把守燕尾亭時,事勢蒼黃,與金慶徵,同舟而行,此則敏求之罪也。先朝職牒還給之時,臺臣論啓,臣爲大司憲,備悉其時首末,故獨當停啓。上曰,罪有首從,慶徵已伏辜矣。予亦惜敏求之才,欲爲收用久矣。議于大臣處之。光煜曰,江都首末,臣未能詳知,而群議以爲,永棄則其文才可惜,或可收用,授以字牧之任,則似當云。今當審理之日,臣敢採所聞以達。又啓曰,小臣忝在司圃提調,本署下典,只有一奴一婢,故三殿供上進排之際,常患不足於使喚。今番四五字缺移出一口,尤難以成樣,合有變通十餘字缺不必出給,此意言于該曹。以上燼餘
上在昌德宮。停常參·經筵。
下直,朔寧郡守金會宗,唐津縣監蔡振後。
李一相啓曰,明日常參·經筵,取稟。且來二十二日,輪對日次,取稟。傳曰,只晝講,輪對爲之。
李行進,以禮曹言啓曰,今此增廣別試,文武科初試八月二十六日,進士覆試九月初九日,生員覆試同月十一日,自觀象監,已爲推擇啓下矣。臣等更爲思量,則八月二十六日文武科初試出榜之後,進士覆試,設行於九月九日,則日子最迫,遠方入格士子,赴文科初試後,十餘字缺令日官,更爲稍退擇日,何如?傳曰,允。
獻納任義伯啓曰,請還收李馨益·朴頵·鄭之問放釋之命,措辭見上內乘安鈸,請命削去仕版。措辭見上全南兵使李元老,請命罷職。措辭見上新除授司諫金應祖,時在慶尙道榮川地,正言任重,以京試官,下去慶尙道試所,請竝斯速乘馹上來事,下諭。答曰,不允。下諭事,依啓。任重竣事後,自當上來,姑勿下諭。
大司憲南銑,執義李梓,掌令李枝茂,持平吳斗寅,獻納任義伯啓曰,請金自點亟下絶島安置之命,以快神人之憤。答曰,毋煩。
大司憲南銑,執義李梓,掌令李枝茂,持平吳斗寅啓曰,京畿水使黃緝,性本貪婪,到處剝割,曾爲義州府尹時,多用會錄官布,至於拿囚受刑,猶不懲戢。及爲北道兵使,益復縱恣,稱以舂正,白徵米穀,謂之自願,勒捧軍布,盡爲入己,此等文書,見捉於其時暗行。又以私憾,撲殺官妓,多造皮靴,以爲諸處賂遺之用,其得免乎贓律幸矣。元無可用之才,年且七十有餘,畿輔統禦重任,豈可付諸此人,重困其貧殘水卒哉?請京畿水使黃緝罷職,其代令該曹,各別擇差。答曰,不允。
黃㦿啓曰,右相箚子到院,而今日以私忌,留院之意,敢啓。傳曰,入之。
傳于李行進曰,政事,明日爲之。
李行進,以禮曹言啓曰,今此駙馬揀擇時,宰臣子弟甚少,極爲未安。令該府更加嚴飭知委,從速捧單以入事,依聖敎,使之擧行,而再揀擇吉日,自下不敢擅定,何間擇日乎?竝此仰稟。傳曰,晦間爲之。
傳于李行進曰,下直守令引見。
答右相趙翼箚曰,省箚具悉。此等輕妄之言,不必相較,卿其勿辭,安心論道。凡觀疏章之規,採取其一二可用之言,其中縱有怪妄之說,付之一笑,而置之而已,何乃一一論其可否乎?勿爲介懷,可也。噫,儒生事,予不知所諭,其忠於予乎,其怒於先聖乎?怒於予則責於予,可也。豈敢移怒,而輕棄聖廟,若是其甘心乎?予之欲守者,實出於痛迫不得已之計也,誠非好勝而然也。初巡捲堂之擧,職由於寡昧之過失,以致不安,故予深用悔恨,責躬勸諭之不暇矣。若干無義無行之徒,不思義理事體,徒忿所言之不行,還入未五六日,而便作此變,原其本情,其心所在,蓋可想矣。意必卿等,尤爲痛疾,以正風俗,以正國體矣。不意玆者,至使遣內侍開諭云,予甚驚駭,無以爲諭,卿等須念制變之道,速與該館官員,相議處置,聖廟勿致久曠也。此非特朝廷之所忘,實是館學之罪人,其他不參衆君子,尤必痛疾之矣。原箚缺批答出內下記草
傳曰,聖廟不可久曠,苟無居守之人,則不可無變通之意,已諭于大司成,而何至寥寥耶?先以非朝廷指揮責之,而後未五六日,而復空聖廟之士有之乎?曾不有如此規例,則予當親勸還入,言于該館官員,使之考入爲言,則速爲從長處置,聖廟豈移怒而久曠之地乎?
李行進,以兵曹言啓曰,卽接南所衛將牒報,雨水猝至,尙衣院西邊水口門掛鐵·排木等物折破云,卽令紫門,急速修補。且以未修補前,多定軍士守直事,分付于同所衛將之意,敢啓。傳曰,此非等閑破毁處,守直及修補等事,本曹專掌,着實擧行,俾無昏夜虛疏之弊。
又以都摠府言啓曰,都摠管金光煜,漢城府坐起進去晝仕,請出標信。傳曰,知道。
七月十七日,上御宣政殿夜對廳,引見朔寧郡守金會宗,唐津縣監蔡振後。入侍,右副承旨黃㦿,假注書朴增輝,記事官李垕·趙龜錫。金會宗進前,上曰,守令居官所爲何事?對曰,守令若能七事,則治民之道,不外於此,而小臣無才,但恐不能焉。上曰,七事何事?會宗,歷擧以對。上曰,曾所履歷幾處耶?對曰,小臣丁丑年爲鎭川縣監,甲申年爲利川縣監,經此兩縣而已。上曰,鎭川戶口風俗及地方如何?對曰,雖稱縣監,而面則十五面,戶口則一千五百餘戶,結數則三千二百餘結,而風俗亦淳好矣。上曰,利川則如何?對曰,縣在路傍,亂後蕩敗之餘,屢經勅使支待之役,民不能堪苦矣。上曰,戶口幾何?對曰,畿邑中,地方頗大,面則十五面,而人民則一千二百餘戶矣。上曰,新赴之郡,則如何云耶?對曰,小臣到郡七八字缺在峽中,民甚貧窮,今値凶荒,前頭三四字缺慮也。上曰,今年旱災無前,窮民長立站上,深愛之政,當倍於常時,而況其邑前倅善治云,往而勉之。對曰,小臣豈不欲盡心爲之,而但恐無才,未能盡治民之道。上曰,國有賞罰,盡心爲之,則才所不逮,乃是公罪,勿爲謙辭,更加勉旃。對曰,聖敎若此,當盡心爲之。蔡振後進前,上曰,七事何事?振後歷擧以對。上曰,曾經守令乎?對曰,臣以漢城參軍,初爲守令。上曰,所赴之縣,如何云耶?對曰,縣在水陸之間,兼有戰船,故賦役比他邑倍重云,而到任後,可得詳知耳。上曰,京職則履歷何任耶?對曰,臣筮仕氷庫別坐,遷尙瑞直長,由兼參軍,陞六品,仍拜此縣。上曰,其縣非徒治民,且有戰船云,責任當倍於他,而今年旱災如此,曾聞徭役不均煩重云,愛民之政,治民之道,倍加用心。對曰,小臣初爲守令,未諳治道,而聖敎至此,此乃職分內事,當盡心爲之。
上在昌德宮。停常參,只晝講。
有政。吏批,判書韓興一進,參判尹順之成均館進,參議尹絳進,都承旨申濡進。兵批,行判書李時白病,參判朴遾進,參議申冕未肅拜,參知吳挺一病,左副承旨李之恒進。吏批,以丁彦璜爲左副承旨,韓榮爲慶源府使,鄭榏爲兵曹正郞,李昫爲靑山縣監,李垕·柳貞立·李晩吉·金嶷爲成均典籍,沈世鼎爲正言,任重爲兼持平。兵批,以張應一爲副護軍。
李之恒,以義禁府言啓曰,本府坐地卑下,今日之雨,庭潦沒膝,至於浸入獄間,累次頹圮,實由於此。若不及時開渠引流,則前頭之患,尤有甚焉,而其所修渠處,陻塞甚遠,非若干人夫所可就役。依壬午年例,令該曹到防軍累百名,臨時定送,以爲一日之役宜當,敢啓。傳曰,知道。
以慶尙監司新除授應敎金應祖上來時給馬事有旨祗受狀啓,傳于李之恒曰,上來下諭,纔已下送,昨日下諭,姑勿爲之。
吏批啓曰,因司諫院啓辭,正言任重上來事,有竣事後自當上來,勿爲下諭之敎,諫院兼持平,事勢難便之意,臣等未及思量,循例擬望矣。非但事體未安,試期尙遠,竣事未易,上來之期,必在九月。以諫官久在外方,極爲難便,臺官改差,事體重大。京試官,似當卽爲差出下送,而自上有勿爲下諭之敎,何以爲之?敢稟。傳曰,京試官差出下送,似涉有弊,正言改差,可也。
傳于李行進曰,速爲處置之意,朝者已爲下敎於該館官員,而日已過午,尙無儒生入守聖廟之言,是何寥寥,而不卽擧行耶?聖廟之空,今幾日矣。若過今日,而亦無入守之人,則予何敢安處,而使聖廟空虛,無人入守者乎?言念至此,毛骨竦然,不知所言。此意言于該館,使之卽日擧行。
以戶曹小海衣改付標粘目,傳于李行進曰,大海衣代小海衣,亦用一貼,近規耶?
李行進,以吏曹言啓曰,今七月十六日夕講時,特進官金光煜榻前所啓李敏求收用事,措辭見上議于大臣處之事,傳敎矣。問于大臣,則右議政臣趙翼議以爲,李敏求江都潰散之後,遠謫西邊累年而後,蒙恩量移,又累年而後,還給職牒,罪廢今十四年矣。尹國馨·李洸·金自點·丁好恕,皆以敗軍之律,不爲永棄,終被收用,則敏求永廢,實爲冤甚。依筵臣所啓,依例收敍,似無不可,伏惟上裁。領議政臣李敬輿與右議政臣趙翼議同,大臣之意如此,敢啓。傳曰,知道。
大司憲南銑,執義李梓,持平吳斗寅,獻納任義伯啓曰,金自點,請勿留難,亟下絶島安置之命,以快神人之憤。措語見上答曰,毋庸强煩。
大司憲南銑,執義李梓,掌令李枝茂,持平吳斗寅啓曰,請京畿水使黃緝罷職。措辭見上答曰,人孰無一咎,況在久遠乎?滌瑕收用,未爲不可,渠亦豈無洗心盡職之慮乎?勿爲煩論。
獻納任義伯啓曰,請還收李馨益量移,朴頵·鄭之問放釋之命,措辭見上內乘安鈸,請命削去仕版,措辭見上全南兵使李元老,曾爲洪淸兵使,重被臺評,而及授本職,猶不懲艾,凡干政令,一委於數三軍官,列邑文報之際,匠人推捉之時,軍官輩必受贈賂,多有作弊之事,怨罵之說,騰播一道,京中士夫,亦多聞知。如此之人,不可仍畀閫帥之任,全南兵使李元老,請命罷職。答曰,不允。安鈸事,豈可以隱微之事,遽廢人之前程乎?宜勿煩論。
今七月十八日晝講時,兵曹參判朴遾榻前所啓,近日臣入直兵曹,見軍官自望之事,極其紛紜。取考法典,則只各道主鎭·巨鎭有軍官,無軍巨鎭,則無軍官云,而今則非鎭管僉使及萬戶權管,至於召募別將輩,皆爲自望,如兩界邊將,則自望有廳軍士之類,頉其身役,且其所親者,則只自望,而不爲帶去,或有私嫌者,則自望侵責者,亦有之云。未知此事,創開何時,而旣非法典所載,其弊若此,革罷可矣。臣以此意,通于判書,則判書之意,亦以爲然,以待他日面議啓處云,而臣今入侍,敢達矣。上曰,若不如帶去,則近於文具,與判書相議變通,可也。又啓曰,守令軍官革罷之事,朝家曾已行會於外方矣。此尤爲巨弊,如鎭管守令,兼營將,則或不無軍官擧行之事,而如縣令·縣監·判官輩,皆有帶率,少不下數十人,多則百餘人,閑良則得免軍役,如有廳騎步兵之類,則得免別隊束伍之役,爲一避役之淵藪,極爲不便,申明革罷宜矣。上曰,然。又啓曰,酌定其名數則,何如?上曰,若定其名數,則又似有後弊。
李一相啓曰,明日常參·經筵,取稟。傳曰,停。
右議政趙翼箚子,伏以臣昨日上箚,乞賜遞免,兼陳館儒事,而近侍之近字,誤以內侍書之,再三覆視,不覺其誤,因以其誤書上達,以致聖批,亦以內侍爲敎,臣之不察之失,大矣。無任惶恐悚惕之至。答曰,省箚具悉。如此微細之事,何乃引咎至此耶?卿無所失,宜安心勿待罪。
答同知成均館事尹順之疏曰,省疏具悉。自古儒生之不得已捲堂之擧,何代無之,而豈有如今日之無義無倫,若此之甚乎?祖宗盛典,予非不知,而不幸身値末俗,不得不如是耳。予意已諭於右相箚批,須速處置,久曠聖廟至此,一刻爲急,勿爲少緩。
答兵曹判書李時白箚曰,省疏具悉。不必相較,卿宜安心勿辭。
答掌令尹㻩疏曰,省疏具悉。民事至此,予甚憂慮,令其有司議處。疏辭予當惕念焉,爾其勿辭上來。
李之恒,以兵曹言啓曰,尙衣院西邊水口門鐵折破處,昨因日暮,未及畢修補,故多定軍士,使南所部將,領率守直矣。今朝紫門下人來言,修補已畢云,本曹郞廳親往看審後,不爲守直之意,敢啓。傳曰,知道。
李行進,以戶曹言啓曰,頃因聖敎,貧窮尤甚之人,令漢城府,抄出移文矣。本府移文,今始到此,其數士庶竝四百七十八人,所給多少,臣曹有難酌定,議于廟堂諸宰四五字缺賑濟,出於煢獨慰悅之擧,從略八九字缺太二斗,庶人則每名米二斗·太一斗題給,四五字缺磨鍊別單書入,來二十日,令部官領率應受之人,會于豐□倉,本曹郞廳一員,與監察眼同分給,何如?傳曰,士族常漢,不宜異同,一體賜給,可也。
兼同知成均館事尹順之上疏,伏以,如臣無狀,猥兼館任,徒竊華銜,不能奉職,乃於一旬之間,再致捲堂之變,臣誠惶懼,死罪死罪。今偕祭酒,來守學宮,招集諸生,譬喩多方,則皆以爲,獲罪於天,措躬無地,抗顔國庠,勢所不敢云。年少士子,一向執迷,旣倒驚瀾,固難挽回,臣等計已窮矣,術已盡矣。只合引罪蘄免,以竢能者,而區區所懷,亦不敢不達。竊念太學是賢士之所關,而國家之元氣也。必加培植,不使之折,必加涵養,不使之餒,可以言敎,不可以力勝,徵諸信史,班班可見矣。今者諸生之失,可謂不中之甚,而夷考其情,亦甚可慼。夫封疏措言,不過文不導意,未免硬强,率爾出去,則不過驕兒恃恩,恣意狂走。今若有所督過,任其去來,不爲之優容,而終至於摧沮,則其類以寧之化,似不淺淺矣。噫,靑衿憔悴,栖遑泮村之外,聖廟空虛,久斷絃誦之聲,聞者寒心,見者隕淚,其爲景像,難以形言,轉移之機,不在他求。臣竊聞,明廟朝因論普雨事,多士空館,則近侍來諭,相繼中路,黃門四字缺絲絡,至今盛事,爲世談宗,二百年祖宗七八字缺今日之所當法者乎,儒酸二字,著於載籍,四字缺從古通患,而哲王待士之道,未嘗以此而廢,只待自悟之日,不開還入之路,則似近於爭較是非者然,恐非聖人大中之道也。伏願聖明,深思長慮,丕示開釋,則崇儒重道之誠,直可揮映於千古,惟聖神,不以人廢言焉。
大司成李厚源上疏,伏以,臣於昨日登對之後,招致齋任,開諭備悉,則儒生等亦知疏中措語之失當,不勝瞿然,但以身重負罪,還入賢關爲不敢,只欲席藁待罪,不思改圖,年少狂狷之士,執迷不回,一至於此,良可歎惜。臣以無似,待罪胄監,曾未浹旬,再見空館之變,此實前古所無之事也。臣旣導迪乖宜,以致如此,勸諭又不善,使已散之士,不卽還集,聖廟空虛,至於累日,臣之罪戾,誠無以自逃。伏乞聖明,亟遞臣職,回授可堪之人,以責慰諭鎭定之方,不勝幸甚。臣竊有區區愚淺之見,不敢不盡於天地父母之前。夫空館之擧,例出於士子過激之論,而未嘗不慰諭者,誠以聖廟不可空虛,士氣不可摧折也。今則不然,只待其自悟,而不開其還入之路,有若爭是非較其勝負者然,其於國家事體,恐不必如是也。今此儒生等,誠有妄作之失,而原其本情,則不過負罪自列之章,不爲批下,繼有嚴旨,惶怖罔措之中,徒知太學章疏曾無還給之規,不覺至此耳,夫豈有一毫脅君之意哉?若其疏中遣辭之失,亦不過出於儒生不閑朝家體例之致也。其在天地包荒之度,何足深責也哉?自古人君之培養士氣,常憂其疲軟,不憂其狂直。雖有無倫不中之擧,未嘗不優容奬勵,猶恐其氣之有所消沮。況於文字言語之間,其可抉摘其細過,苛責而顯責之哉?儒生今日之事,正如驕兒恃其父母之慈愛,無知妄罵,自陷於罪辜,爲其父母者,惟當諄諄誨責,俾不至此,寧可以一言一事之失,而遽絶之哉?殿下如以敦諭爲不欲,則何不遣近侍三字缺跪于庭而誨責之,仍許其自新乎?儒生八九字缺聖明又何可任其空虛,而不之省念乎?四五字缺聽震駭,氣像愁慘,非但識者之竊歎。無知典僕,亦且號哭於道路,不圖聖明之世,再有此變也。伏願殿下,恕其狂妄,必思所以善處之方,使國家二百年養士之典,不至一朝墜喪,不勝萬幸。答曰,省疏具悉。自古儒生之不得已捲堂之擧,何代無之,而豈有如今日之無義無倫,若此之甚乎?祖宗盛典,予非不知,而不幸身値末俗,不得不如是耳。予意已諭於左相箚批,須速處置,久曠聖廟,至此一刻爲急,勿爲少緩。
正言洪鐩上疏,伏以,臣稟賦虛薄,百疾嬰身,而惟是偏頭之痛,已成難醫之痼疾,每於夏秋之交,發作如期,而今年則比前尤劇,頭暈目眩,冷汗如瀉,加以中暑引飮,胸膈煩塞,所食之物,旋卽嘔吐,委頓累日,藥餌無效,言責重任,決難承當,恰纔呈單,見却政院,臣之情勢,狼狽極矣。且臣伏承前司諫張應一之疏,措語失當,以速物議,遞其職名,似或可矣,而至於請罪之論,相繼峻發,則恐非平心察理,大公至正之議也。應一,身居言地,應旨進言,則言雖狂妄,固當優而容之,以廣言路,何可從而罪之,以塞四聰乎?殿下卽阼以來,勵精圖治,從諫弗咈,一國臣民,擧皆欣欣聳忭,思見至治之成矣。近日聽納之際,頗示訑訑之色,如流之美,不承權輿,喜聞之誠,漸不如初,倘於此際,有以言獲責之諫臣,則自今以後,人皆緘口結舌,以圖苟容,誰肯爲殿下,更進無益之言乎?臣之愚見,與世抹摋,不可隨列苟同,而賤疾彌留,差歇無期,安敢帶職偃息,連日請急,自速其瘝曠之誚哉?伏乞天地父母,察臣形勢之難便,憐臣疾病之危苦,亟許遞改,俾得調治,千萬幸甚。答曰,省疏具悉。爾其勿辭,調理察職。
行兵曹判書李時白箚子,伏以,臣伏見靈巖郡守李上疏,有曰扈衛軍官,分隷大將,植爲私黨,監穫收貢,專委於此輩,橫恣鄕曲,爲國斂怨,而主將秉銓,則閫帥·僉·萬戶,皆出其門,侵漁殘卒,賂遺絡繹,無補於國,只爲私門之鷹犬云,臣亦大將之一,而忝據前席,非止一再,則五六字缺斂國怨受賂遺,是何等罪戾也?八九字缺晏然仍帶?伏願聖明,亟罷臣扈衛大將五六字缺不勝幸甚。答曰,省箚具悉。不必相較,卿宜安心勿辭。
掌令尹㻩上疏,伏以,小臣已失父怙,惟母是依,母年今過七十,日迫西山,宿疾沈彌,常在枕席,人子之情,誠不忍違離時月。其前月二十七日,猝聞老母罹疾,詣闕呈辭,適値國忌,政院不捧。翌日又聞母病日就危重,臣方寸潰亂,不復自定,敢陳危悃,留疏於政院,未及恭竢批下,蒼黃登道,雖出母子間罔極之情,而揆之分義,罪戾實多,罔夜馳來,竊審母病,連患毒瘧,添得痢疾,一線雖存,元氣已耗,一日所食,未滿軟粥三兩匙,委頓床褥,不能收拾,百方救療,僅見微效,數日以來,稍有生道,母子相持,悲喜交激,此實囿於聖上孝理仁覆之澤,臣誠感念,自然流涕,第念臣之去職,已浹旬望,臺憲之地,不可久曠,況臣又有不俟批下,徑先離職之責。伏願聖慈,俯鑑微情,亟遞臣職,俾安愚分,不勝幸甚,因竊伏惟,臣猥蒙鴻造,忝叨言責。前後有日,紛然逐隊,顧乏匡輔闕失,今以母病四五字缺遲速未定,瞻望天日,實不勝犬馬半行缺敢陳所見,仰塵宸聰,臣自京城,至林川五六字缺經非一邑,所見非一野,野焉而察其禾,民焉而問其情,慘目傷心,十倍於所聞,今年雨澤,自春初,絶欠霶霈,雖間有小雨,未足以膏潤,自六月初間小雨之後,一向暵乾,當此長養成實之交,四野焦然,如火將焚,根耕立苗之後,壟畝龜坼,宛成塼甓,亦無結花成穀之望。大抵沿海野邑,受災偏酷,至於山谷有水根處,雖間有可獲之田,而比之平昔,亦未及半,蝗螟復熾,在在耗蠹,而食黍粟尤甚,農夫釋鋤,野不見人。噫,臣曾在京,人言兩湖,不甚暵乾,而所見如此,推之他道,可知其同然也。以臣所見,念今民事,周餘靡孑之歎,不幸近之,悠悠蒼天,曷有其極,殿下新服之初,寬仁恤下,宵旰憂勤,無非保民之政,而天災歲沴,一至於此,噫,災不虛生,必有所召。殿下於此,可不惕然猛省,刻厲日新,思所以救民之方乎?已枯之禾苗,已赤之田野,雖不可及救,而其所以感天諴民之道,必有一分之可爲者,決不可泄泄沓沓,諉諸無奈何而止也。臣固知殿下,日與廟堂,講磨商確者,罔非在此,而其施爲措置之方,誠,有汲汲不容緩歇者,蓋如災祥之察,年分之等,若不及其時,而或失其實,則朝廷雖有蠲恤之政,而民無由蒙惠矣。至於凡所以耗穀而害民者,亦宜始自今日,痛加磨刮,樽節國用,自經費始,而如進上貢案之目,率可權減也。抑奢侈,自貴近始,而凡浮華怙濫之費,率可痛懲也。其餘若移民蠲免,逋欠之策,宜令有司之臣,從早熟講,次第擧行,無事虛文,無失機宜,少濟垂絶之民命,不勝幸甚。答曰,省疏具悉。民事至此,予甚憂慮,令其有司議處,疏辭予當惕念焉。爾其勿辭上來。
七月十八日,上御宣政殿夜對廳,晝講書傳。入侍,同知事朴遾,特進官許啓,參贊官李行進,侍講官洪處尹,檢討官李天基,假注書朴增輝,記註官尹世任,記事官趙龜錫。上讀前受學大禹謨,自益曰都,至可不戒哉?讀一遍。處尹進講,自禹曰於帝念哉,至推其功以美之也。具音釋講一遍,上又讀一遍訖。處尹曰,此大文承上伯益之言,謂帝當深念,而繼之以進戒之言,善政則只在於養民,而五行亦以時修然後,可以施養民之善政矣。水火則不可須臾無者,而木者斧斤以時入山林之謂也。土者順燥濕饒瘠之謂,五行之德,在於天,而五行之修,在於人矣。故此言五行惟修之效,以至於九敍惟歌之美矣。天基曰,末端俾勿懷俾宇,最宜玩索處。上曰,註中,相制以洩其過,相助以補其不足者何也。天基曰,五行,有相生相克之道,故此言,相制相助之義矣。朴遾曰,五行,一陰陽,陰陽和而後風雨時,衣食足而後知禮節,今年大旱八九字缺已晩矣。前頭民事,罔知所爲矣。許啓曰,五六字缺雨若過度,則亦爲害矣。上曰,今雖得雨,節已晩矣。且百穀成熟之時,必須陽和之氣,而若成霖雨,則反爲災矣。至帝曰兪章。處尹曰,時乃功之時字,卽是字之義也。上曰,地平者,言禹治水之後耶?處尹曰,此指禹治水之後而地平,天成之後,則六府三事,包括於其中矣。講訖,遾進曰,小臣近日入直兵曹,見軍官自望之事,極其紛紜,詳考法典,則各道主鎭巨鎭,有軍官,無軍巨鎭,則無軍官云,而今則非獨鎭管,各鎭僉萬戶權管,至於召募別將輩,皆爲自望,如兩界邊將,則自望有廳軍士之類,免其身役,且其所親者,則只自望,而不爲帶去,或有私嫌者,則自望侵責者,亦有之云。未知此事,何時創開,而仍成謬規,其弊若此,旣非法典所載,則革罷可矣。上曰,雖然,巨鎭·主鎭則旣有帶率,而沿海待變鎭堡,則雖僉·萬戶,亦似不可無軍官矣。遾曰,旣是法典所無之事,故欲爲變通之意,通于判書,則判書之意,亦以爲然,以待他日面議入啓云。臣四五字缺敢達。上曰,只爲自望而不爲率去者,已成二三字缺近於文具,與判書相議,變通,可也。遾曰,守令軍官,尤爲巨弊,如鎭管守令,兼營將者,則或不無軍官使喚之事,而如縣令·縣監·判官輩,亦皆有帶率,少不下數十餘人,多則百餘人矣。上曰,守令帶率,以何許人爲之,而所幹何事耶。遾曰,如閑良武學,有廳騎步兵之類爲之,而因爲避役之淵藪,小臣曾任慶州,軍官之數,多至百餘人,如此大處,則亦不可無,而其數甚多。故一年之內入番者,纔一二度,而終歲閑遊,豈非不緊可罷之事乎?上曰,想必創自亂離中,而其弊若此,則亦爲變通,可也。遾曰,流來舊規,永罷則似乎不可,酌定其名數,何如?上曰,若定其名數,則又似有後弊矣。遾曰,館儒之事,大臣陳箚,聖批旣下,庸陋如臣,不敢妄有所陳達,而聖廟空虛日久,諸生尙未還入,此乃前古所無之變,三四字缺諸生陳疏空館之擧,雖極無據,而半行缺還入,必待聖上敦諭,然後乃可五六字缺命,而今則不爲寬容,反下未安之敎,諸生惶恐退縮,不知所處,館官開諭,豈敢小忽,而諸生不入,良以此也。且泮宮之規,同議陳疏,則參不參,旣無異同,而凡事一從齋任之倡率,齋任不入,則諸生,亦豈敢先入乎?上曰,由予無狀,致使聖廟久曠,予甚愧悚,無以爲言。諸生若怒予,則只責予,可也,其忍空虛聖廟,以至若此乎?參疏者,雖或不安,而不參之人,亦爲甘心相護,而不肯還入,諸生陳疏之意,以此可以揣知,而前後館官疏箚中,亦皆言由予有不安之擧,諸生雖或可惜,旣曰頭戴爲君,亦不顧念予一人耶?當初捲堂之擧,則實由於予,駟不及舌,二字缺莫追,而今番則予無怒意,亦無好勝之事,而館官二字缺待士之名,以爲迫脅之計,尤極可駭。凡處置當觀二三字缺之如何,豈以若干諸生輕妄之擧,比擬於半行缺諸生中,稍有學識者,雖欲入之,而四五字缺私其意以爲,今者一入,則當作棄人,遲徊不敢云。此則不然,各自維新,滌瑕蕩垢,則其可以此而終棄之乎?予意則已言于大臣,而未知其何以處之也。遾曰,諸生妄作之事,聖量天覆,宜有包容之盛典,而聖敎若此,尤無以爲達。上曰,諸生等處事,熟思而爲之,豈率易妄作也?遾曰,聖敎至此,尤爲惶恐,小臣愚意則以爲,狂狷妄作之事,付之於一笑,一番開諭,則其於屈己下士之道,庶乎有盡,而尤有光於聖德也。上曰,屈己下士,亦隨其時,豈以一言而膠守乎?且如此之事,其在上位,則當有以辨別,不可付之一笑也。遂罷退。以上燼餘
上在昌德宮。停常參·經筵。
下直,漆原縣監鄭時雄,衿川縣監尹隮,豐山萬戶鄭義立,玉連萬戶鄭俊立。
李䅘啓曰,明日常參·經筵,取稟。傳曰,只晝講。
傳于李行進曰,今下弓矢,豐山萬戶鄭義立,玉連萬戶鄭俊立等處,給送。
李行進,以都摠府言啓曰,今日入直軍士,當爲中日習射,而風雨如此,不得爲之之意,敢啓。傳曰,知道。
假注書金堯欽呈辭受由,代以李齊運爲假注書。
李䅘,以成均館官員,以同知館事·大司成意啓曰,傳曰,速爲處置之意,朝者已爲下敎於該館官員,而日已過午,尙無儒生入守聖廟之言,是何寥寥,而不卽擧行耶?聖廟空虛,今幾日矣,若過今日,而亦無入守之人,則予何敢安處,而使聖廟空虛,無人入守者乎?言念至此,毛骨竦然,不知所言,此意言于該館,使之卽日擧行事,傳敎矣。臣等仰體聖意,招集諸生,連日開諭,勤勤懇懇,百般備至,參疏之儒,則以爲旣負輕出之罪,固難偃然還入,未參疏之儒,則以爲今此空館之擧,實是士子公共之意,雖有事故不參,實與疏儒無異,今不可挺身獨入,有若歸罪於疏儒者然,終有所不敢云。連日相持,無計挽入,臣等之惶懼悶瞀,何敢盡達?今日夕右議政臣趙翼,來到館下,與臣等,共坐於橋門外路上,招集諸生,懇諭當入之意,則所答,復如此。至初昏,反復開說曰,聖廟空虛,將至五日之久,則諸生學孔子者,豈非未安於心乎?且君臣分義,亦不當如是,宜體聖意,速爲還入云,則諸生答云,士子身其國學,亦皆人臣,揆諸分義,固不敢一向執迷,大臣·師儒,又勤篤至此,敢不惕念?當與諸生會議云。仍爲出去泮村,傳言于臣等曰,還入學宮,實所不敢,而君父之命,師長之言,亦不敢不從,今雖夜深,來此儒生等,當爲先還入云,仍爲入守聖廟之意,敢啓。傳曰,知道。
又以成均館官員,以同知館事·大司成意啓曰,昨日初更後,儒生等相議還入,已爲守館,故臣等司成以下官員退歸之意,敢啓。傳曰,知道。
傳于申濡曰,下直守令引見。
傳于李行進曰,社稷親祭時,亞獻官以下諸執事,竝書啓。
李行進,以觀象監官員,以領事·提調意啓曰,曆久則差,勢所必至,換時之行,已過三百,改憲之節議者,多言其當改,而無的信之證。嘉靖·萬曆間,名卿·鉅儒,露章請改,而其議遂寢,治曆之難,益可知矣。西洋之法,入於中朝,蓋累年矣,而不售於明朝,到今始行,其合於正理,而行之久遠,則未可知也。前年臣吳竣赴京時,自觀象監,委送日官宋仁龍,僅得尋見湯若望,則言語不相通,雖畫字質問,而辭不達意,且被官禁極峻,遑忙之間,只學日躔行度之法,而不啻一班之窺。頃者啓請申炅,使之推算釐正,而業文之人,不暇專攻他技,雖有稍悟處,何能得其萬一乎?提調臣呂爾徵,只於經傳中曆象之說,曾有所致意者,專昧術家推步之法,受任屬耳,未及與聞,今承上敎,商確變通之擧,決難容易爲之。竊念西洋之書,自是異域之術,雖與舊曆之不相髣髴參差者,只在節氣,或至一二日進退六七字缺訣法而舍舊從新,似難率易斷定四五字缺別擇日官聰敏者,令治新曆之法,日加程督,賞罰勤慢,待其漸次開悟,然後擇其中稍解者,資送北京,方便質正其疑處,恐或得宜,敢此仰稟。傳曰,依此爲之,而但閏朔雖不同,無妨乎?更爲議處。
今七月十九日,申濡榻前所啓,七事之中,亦有先後輕重之別,守令之職,愛民爲先,軍政亦爲緊要,不可不着力也。上曰,近來各官軍器極弊,最爲無形也。濡曰,軍器之極弊,都由於別備之故,列邑守令,以別備軍器,多蒙賞典,或得陞敍,或得加資,以至各營監造之人,亦皆蒙賞,故修軍器者,只是着力於別備,以爲等內生顔之地,而其所別備,亦未必皆精也。至於久遠軍器,則全不顧念,終至弊壞而不用,甚爲非矣。上曰,舊軍器修補,則無功,而新造別備,則有賞,故其弊若此,舊軍器修補者,見其實狀,然後亦爲論賞,可也。濡曰,此則監兵使巡歷時,着實看檢,尤甚者啓聞,以爲賞罰,則似可矣。且舊軍器修補論賞之事,誠爲着實,未知前此,亦有如此下敎否乎?自今爲始,依聖敎捧承傳,爲擧行條件,何如?上曰,依爲之。出擧條
又所啓,昨日同知事朴遾所啓,軍官之事,如鎭管守令營將者,則不無軍官擧行之事,而至如縣令·縣監之輩,皆有帶率,宜爲革罷云,而又有酌定其名數,自上有定其名數,則似有後弊之敎,自上豈不深諒,而有此敎乎?但鎭管營將之外,雖小邑縣令·縣監,亦有軍務緊着之事,則不可無官軍官,而至於尋常列邑,雖無緊着之處,或有捕捉盜賊,逐捕逃捕之事,及看檢諸事,則如此處,有難以衙前輩任事,必用腹心信任之人,乃可爲之,官軍官實難三四字缺分付革罷,而守令輩,爲任事所關五六字缺傷朝家命令,朴遾所謂酌定名四五字缺宜觀郡邑大小,定其名數多少,以爲定式,似不可已也。上曰,如是故,相議爲之事,言之矣。
大司憲南銑,執義李梓,掌令李枝茂,持平吳斗寅啓曰,金自點,請勿留難,亟下絶島安置之命,以快神人之憤。措辭見上
大司憲南銑,執義李梓,掌令李枝茂,持平吳斗寅啓曰,京畿水使黃緝,性本貪婪,到處剝割,曾爲義州府尹時,私用會錄官布,至於拿囚受刑,猶不懲戢,及爲北道兵使,益復縱恣,稱以舂正,白徵米穀,謂之自願,勒捧軍布,又以私憾,撲殺官奴,多造皮靴,以爲賂遺之用等項所犯,或出於暗行之書啓,或出於臺閣之評彈者也。臣等撮其大而論之至再,昨承聖批,以渠亦豈無洗心盡職爲敎?臣等之惑,滋甚焉。囚係受刑之後,縱慾於北京,有甚於灣尹之時,則況今耄耋之年,安敢望革其舊習,以體朝家滌瑕之盛意乎?緝之前後受任,必以侵虐爲事,其所負犯,在人耳目者,則難以悉擧,且此人雖無貪暴之罪,年齡已暮,筋力已盡,雖欲盡職,亦不可得也。臣等竊恐,因此一貪夫之收用,以致饕餮之輩,益無所顧忌,請京畿水使黃緝,亟命罷削,其代,各別擇送。
獻納任義伯啓曰,請還收李馨益量移,朴頵·鄭之問放釋之命。措辭見上內乘安鈸,亟命削去仕版。措辭見上全南兵使李元老,請命罷職。措辭見上答曰,已諭,毋煩。
黃㦿,以戶曹言啓曰,曹草記,以貧窮人米太磨練題給事,傳曰,士族·常漢,不宜異同,一體賜給,可也事,命下矣。庶人所給之數,甚爲零星,與士族一體施行,勿論士庶,每名米三斗·太二斗三四字缺當以此改磨鍊施行,何如?傳曰,允。
政院啓曰,以戶曹粘目,小海衣改付標,傳曰,四五字缺小海衣亦用一貼,近規耶事,傳敎矣。當初卒哭時,大海衣一貼代,小海衣二貼封進矣,厥后禮曹,因傳敎,乾鮒魚等變通時,以大海衣代,小海衣封進事,覆啓蒙允,知會于臣曹,不言一卷二卷之意,故今此磨鍊時,依該曹定奪公事,書入矣。今承聖敎,更思之,則大小無別,竝以一卷封進,則必不足於日用,大海衣一卷代,小海衣二卷改磨鍊似當,敢啓。傳曰,知道。此豈較其多少,而大妃殿所供,慮有薄略,故下問耳。
弘文館啓曰,本館下番見存三員內,修撰李正英,以京試官西下,修撰李天基,身病陳疏,旣承調理之命,副修撰權堣,呈辭到館,而聞其病勢,不至大段云,卽刻牌招入直,何如?傳曰,允。
修撰李天基疏曰,伏以,臣於夏月,久患濕疥,發瘡旣盛,移染有時,越自叨忝,情勢狼狽,初欲自列,而近來呈病,輕重相混,畏犯紛紜,悶蹙度日。頃因牌招,出謝入直,待罪經幄,今已浹旬,束縛居敬,不敢澡洗,爲居近密,亦廢臭藥,所患疥癬,轉爲濃腫,遍身瘙痒,片肥不完,增寒作熱,頭痛心煩,須臾之頃,不省人事,同列憂之,吏徒悶之,下番只有一僚,呈告不入,臣之去就私處,藥浴自救,殆無其期矣。昨者晝講命下,事勢忙急,未遑變通,蹣跚入侍,趨蹌之際,忍死曳脚,惶汗透背,出門便倒,歷擧陋疾,溷瀆天聰,固所不敢,而自去夜,股內之瘇,大如苽橫,達宵叫痛,不能屈伸。當此間日開筵之時,若緣籧篨之疾,則有或停退,則臣之罪戾,萬殞難貸,故呼痛之中,情甚迫隘,不得已備陳病勢,冒死仰籲於天地父母之下。伏乞聖慈,特加矜憐,將臣職名,速賜鐫遞,以便救療,則雖死之日,猶生之年,臣不任云云。答曰,省疏具悉。爾其勿辭,調理察職。
七月十九日,上御宣政殿夜對廳,引見漆原縣監鄭時雄,衿川縣監尹隮,入侍,都承旨申濡,假注書朴增輝,記注官尹世任,記事官趙龜錫,時雄進前曰,小臣,乃漆原縣監鄭時雄。上曰,守令居官,所爲何事?對曰,七事之外,無他策矣。上曰,七事何事?時雄,遂歷擧七事以白。上曰,曾經何職耶?對曰,戊子年爲宣傳官,往年爲都摠都事,仍拜此倅。上曰,赴任之縣,何如云耶?對曰,極其殘弊云矣。上曰,都摠都事,則所爲何事耶?對曰,都事,檢飭五衛軍士·軍器及五衛部將褒貶矣。上曰,守令所爲之事,無踰於七事,而愛民爲先,近見其邑倅,遞易頻數,勿爲尋常,益加着實爲之。對曰,小臣雖無才能,敢不十分料理,期於蘇殘乎?衿川縣監尹隮進前曰,小臣,乃衿川縣監尹隮也。上曰,七事何事耶?尹隮,遂歷擧七事以對。上曰,曾經何職乎?對曰,曾經連山縣監,而其邑極其殘七八字缺者,何也?對曰,人民·地方,則不爲鮮少,而五六字缺上曰,戶口·田結,如何?對曰,戶口則二千餘戶,田結則三千餘結矣。上曰,瓜滿而歸乎?對曰,以年則三年,而以月計之,則二十七月而遞歸,上曰,七事,不可徒爲誦習,以爲文具而已。守令每親見以送,則人皆自以爲善治,而及其下去之後,未聞有善治者,況今年旱災無前,愛民賑民之政,當倍於常時,往而勉爲之?遂退。申濡進曰,昨日同知事朴遾所啓,官軍官事,如鎭管守令營將者,則或不無軍官使喚事,而至於縣令·縣監之輩,皆有帶率,宜爲革罷云,而又有酌定其名數,自上有定其名數,則似有後弊之敎,自上豈不深諒,而有此敎乎?但鎭管營將之外,雖小邑縣令·縣監,亦有軍務緊着之處,則不可無官軍官,而至於尋常列邑,雖無軍務着實之處,或有捕捉盜賊,逐捕逃逋之事,及看檢諸事,則如此處,有難以衙前輩任事,必用服心信任之人,乃可爲之,官軍官,則實難全罷也。若分付革罷,而守令輩,爲任事所關,不能全去,則有傷朝家命令,朴遾所謂酌定名數者,不無意見,宜觀郡邑大小,定其名數多少,以爲定式,似不可已也。上曰,如是,故相議爲之事,言之矣。申濡曰,小臣曾任公山,其邑,卽是大鎭,而元無官軍官之設,金孝誠爲牧使時,始定五十餘名,而小臣,則好着此事,且聞丙戌年尼山逆變時,全無使喚之人,不成貌樣云,故臣於閑丁三百·束伍軍五百抄出充定之時,多得軍官可合之人,抄定作隊,敎射試才,頗有成就,可作腹心信任矣。如此,則或不幸有事變,庶有藉賴矣。上曰,守令違道干譽,抛棄國事,則雖有善治之名,亦不可矣。愛民而盡國事,然後可謂善治矣。申濡曰,七事之中,亦有先後輕重之別,守令之職,愛民爲先,而軍政,亦爲緊要,不可不着力也。上曰,近來各官軍器極弊,最無形也。濡曰,軍器之極弊,都由於別備之故,列邑守令,以七八字缺賞典或得陞敍,或得加資,以至各營四五字缺亦皆蒙賞,故修軍器者,只是着力別備,以爲等內生顔之地,而其所別備,亦未必皆精也。至於久遠軍器,則全不顧念,終至弊壞而不用,甚爲非矣。上曰,舊軍器修補,則無功,而新造別備,則有賞,故其弊若此,舊軍器修補者,見其實狀然後,亦爲論賞,可也。濡曰,此則監·兵使巡歷時,着實看檢,尤甚者啓聞,以爲賞罰,則似可矣。且舊軍器修補論賞之事,誠爲着實,未知前此,亦有如此下敎否乎?自今爲始,依聖敎捧承傳,爲擧行條件,何如?上曰,依爲之。
上在昌德宮。停常參,只晝講。
申時酉時,日暈。
下直,釜山僉使趙光羽,洪川縣監崔逸。
李䅘啓曰,明日常參·經筵,取稟。傳曰,只晝夕講爲之。
又以禮曹言啓曰,傳曰,世子年幼,嬪揀擇,不必及此時爲之,而事勢有不可已者,且聞閭閻間,皆早婚云,欲預捧單子,此意申明,分付于該曹,使之趁速擧行事,傳敎矣。四五字缺分付于該府擧行矣。但自某歲至某七八字缺兵水使·守令,元居流寓士大夫等處,五六字缺使之捧單乎?竝此仰稟。傳曰,知道。自八歲至十二歲,捧單。
傳曰,親祭時史官,亦爲書啓。
備忘記,亞獻官領議政李敬輿,終獻官右議政趙翼,各鞍具馬一匹,壇上執禮以上,各熟馬一匹,典祀官·大祝·壇下執禮·承旨,各半熟馬一匹,壇司齋郞·祝史·史官·通禮,各兒馬一匹,其餘諸執事,各上弦弓一張,賜給,祭時內官尹完·崔太立·金汝鍵·朱希聖,各半熟馬一匹,賜給。
常平廳啓曰,本廳前留庫備荒米布,及今年啓下勅行補用米布·銀貨等物,今夏三朔用下與留庫之數,別單開錄,而畿甸站上需用之物,從支待分辦,參酌磨鍊,應行事目,亦爲別單書入,伏候睿裁之意,敢啓。傳曰,知道。別單中,如或疊到,則依前例,自本官責辦一事,及雉鮮價物貨垂盡爲限事,此二條,似違當初設立本意,更議處置。
兵曹啓曰,勅使時所用儀仗中,紅蓋一雙,紅鳳扇一雙,紅龍扇一雙,以紅色之故,不得排立,當以黃色改造矣。容入物件,自戶曹上下於工曹,然後方可造成,而戶曹以爲儀仗重事,啓下定奪後,可以奉行云。此等儀物,不爲備立,則前頭勅使迎接時,必不免虛疎之患,令戶曹容入之物,趁卽上下,使之造作之意,敢啓。傳曰,知道。
禮曹啓曰,今日以社稷奉審事,判書臣吳竣,參議臣李時楷,與本署提調臣柳廷亮會同,看閱祭器等物,則非但體制頗古,不與宗廟器用相侔,而當初造作之時,雜以銅鐵之故,色甚麤惡,所見未安,二行缺當依宗廟例,一樣改造,而當此大無之年,似難容易辦得,令該曹,稟旨施行,何如?傳曰,允。
備邊司啓曰,從前凶歲,則西北刷還,例爲停止,今歲大無,從古所罕,督刷入送,是促其死,西北刷還,限明年,依舊例,竝皆停止,何如?傳曰,允。
丁彦璜,以備邊司言啓曰,本司有司堂上一員未差,吏曹參判尹順之差下察任,宜當。且大提學,文書酬應之際,不可不參,從前必兼本司堂上,以此故也。趙錫胤依前例,本司提調差下,何如?傳曰,允。
又以備邊司言啓曰,領議政李敬輿箚子,命下本司,本司當爲回啓,而右議政臣趙翼,針灸受由,臣等不敢獨爲回啓,送于該曹,一一稟處,何如?傳曰,如是推諉,似未妥當矣。
春秋館郞廳,以領·監事諸堂上意啓曰,大提學趙錫胤,旣爲入來,實錄廳當爲設局,纂修官員,亦當相議差出,而趙錫胤,時未兼春秋館堂上,勢難同參會議之列,事極難便。請令該曹,速爲稟處,何如?傳曰,允。
大司憲南銑,執義李榟,掌令李枝茂,持平吳斗寅,獻納任義伯,正言沈世鼎啓曰,金自點,請勿留難,亟下絶島安置之命,以快神人之憤。措辭見上答曰,勿爲瀆撓,亟停勿煩。
大司憲南銑,執義李梓,掌令李枝茂,持平吳斗寅啓曰,京畿水使黃緝,請命罷職,其代,極擇差送。措辭見上臣等伏聞,以前檢察副使李敏求收敍事,有收議之命,臣等竊以爲大有所不可也。曩日江都之事,言之慘矣,其全不設備,坐受陷敗之狀,是殿下之所親見,則今不須一二條陳矣。蓋三臣之忘君負國,得罪宗社,固無輕重差別於其間,而金慶徵·張紳,竝就軍律,獨敏求,得免刑章,則國家之失刑,極矣。往年職牒之還授也,公論所在,兩司爭執,至於連月,況今收敍之議,遽出於意慮之外,王法之不行,已不足言,而人情之憤鬱,爲如何哉?惟此三臣,自是同罪,而慶徵及紳,已作伏辜之鬼,則敏求之得保首領,以至今日,亦云幸矣。終身廢錮,老死牖下,有何可惜,而必使之更通仕路,得齒朝班,有同無故之人哉?此後臨陣逃生,以國與敵之輩,必將取效於敏求,而抑恐國家軍法之嚴,從此廢矣。請命勿施李敏求收敍之議。答曰,不允。李敏求事,罪廢旣久,到今收敍,未爲不可,宜勿煩論。
獻納任義伯,正言沈世鼎啓曰,請還收李馨益量移,朴頵·鄭之問放釋之命。措辭見上內乘安鈸,請命削去仕版。措辭見上全南水使李元老,請命罷職。措辭見上李敏求曾受江都檢察之任,捍禦之策,置之度外,日以談笑盃酒爲事,此豈人臣所忍爲者哉?且其聲望,素出金慶徵之上,故凡事莫不自爲而主張之,其時島中,亦有保母之說,而慶徵,充位而已。及乎天塹已失,廟社淪沒,乃敢乘潮擧碇,脫身逃免,自以爲得計,江都三臣,厥罪惟均,而敏求有浮焉。當其討罪之日,敏求獨漏於天網,只施流竄之輕典,則其爲失刑,亦已甚矣,而敏求反售陰祕之計,以爲圖還之地,先王聖敎,固已洞燭其情狀矣。敏求之罪惡,爲如何哉?況在先朝,或有疏釋之議,而先王以張紳·金慶徵,將必稱冤於地下爲敎,聖意所在,斷可知矣。敏求,非但殿下之罪人,乃先王之罪人,非但先王之罪人,乃宗社之罪人也。殿下雖欲赦而用之,奈宗社·先王何?今若書諸朝報曰,前江都檢察使李敏求敍用云爾,則四方觀聽,以爲何如,而忠臣義士,其有不解體者乎?輿情咸憤,公議至嚴,請命勿施李敏求收敍之議。李敏求雖有彫蟲之小技,旣負罔赦之大罪,則決不可復齒於淸朝衣冠之列,而日者登對之時,判尹金光煜,不有公議,敢請收敍,以爲自功爲德之計,其意難知,而其事甚無據也。況提學之任,如以難便蘄免,則只當循例陳情而已,何敢以負累之人,薦之於朝,有若自代者然乎?揆之事體,亦涉謬妄,請判尹金光煜,亟命罷職。答曰,不允。李敏求事,罪廢旣久,到今收用,未爲不可,況先朝授職牒之日,已有收敍之意,故特爲收議於大臣,誠非率爾之事也。金光煜之言,不過陳其所懷而已。何乃作此已甚之論乎?竝勿煩論。
申濡啓曰,小臣司譯院取才事,禮曹進去,下直。傳曰,知道。
傳于李䅘曰,下直守令·邊將引見。
丁彦璜,以都摠府言啓曰,副摠管申埈,漢城府坐起進去晝仕,請出標信。傳曰,知道。
又以都摠府言啓曰,副摠管徐弼文,以武臣講書事,除標信,賓廳進去之意,敢啓。傳曰,知道。
又以兵曹言啓曰,今七月二十日賓廳武臣講書時,部將李世昌通鑑,李邦烈大學不,請依前例,竝爲推考。傳曰,允。
下直守令引見時,入侍,左承旨李䅘,假注書李齊運,記注官尹世任,記事官趙龜錫。釜山僉使趙光羽,進前而伏。上曰,曾經何任?對曰,初爲高山縣監,次爲全南兵虞候,次爲甲山府使,次爲金海府使矣。上曰,二字缺何如?對曰,軍民不多,而丁丑之亂,淸人久留,八九字缺且失採蔘之利,以此人民,無依着矣。上曰,五六字缺光羽曰,不過六七哨,民戶僅七百耳。上曰,民之生理如何?對曰,其地生涯,專賴於採蔘,而守令嚴禁,故切不得採,生理甚貧薄矣。上曰,軍兵技藝,何如,而其地之人,善騎射云,然耶?對曰,不無善馳射之人,而不至精强矣。上曰,金海,何如?幅員幾何,風俗亦如何?對曰,爲邑甚大,衣食亦足,而幅員,則十餘掌內戶則二千餘,風俗亦好矣。上曰,新授之任,乃是接待倭人之地,勿爲見侮於彼,謹愼爲之,對曰,敢不盡心。洪川縣監崔逸進。上曰,守令所爲何事耶?逸以七事對之。仍曰,徒以題目,無益於事,必思其實而爲之,乃見其效矣。上曰,旣知其實,須盡心爲之。逸曰,受恩罔極,敢不盡心。拜辭而退。上召承旨至前曰,世子年幼,嬪揀擇,不必及此時爲之,而事勢,有不可已者,且聞閭閻間,皆早婚云,玆欲預捧單子,此意申明分付于該曹,使之趁速擧行。
晝講入侍,特進官呂爾徵,知事尹順之,參贊官丁彦璜,侍讀官洪處大,檢討官權堣,假注書李齊運,記注官尹世任,記事官趙龜錫。上講前受大禹謨,禹曰於帝念哉?帝曰兪,地平天成二大文,竝註一遍。處大進講,帝曰格,汝禹,至帝曰皐陶惟玆臣庶,三大文竝註一遍訖。上講一遍。處大曰,攝位,天下之大事,禹之讓皐陶者,欲其得人之至也。堣曰,凡講讀,必以正音,故先王進講之時,如不字,亦必以正音講之矣。呂爾徵曰,更漏時刻,廢墜太甚,而此事造作未易,物力亦浩大,雖以此爲難,而亦不可以物力持難矣。上曰,當作何樣,而可知耶?爾徵曰,當作渾之儀矣。上曰,有可作之匠耶?對曰,雖無此匠,若廣求,則或可得其人矣。尹順之曰,館試今當設行,而只定十五點圓點,似爲苟簡,更爲加點,何如?上曰,計日加點事,言于該曹。又曰,今番監試,不意退行,故外方士子,或有上來而還歸者,不無落莫之意,待其多士聚會之日,慰悅士心,莫如科擧,而大科當前,雖不取人,若設行庭試,次第賞格,未知如何?順之曰,其在先王朝,庭試之居魁者,必賜六七字缺賞格矣。上曰,議大臣爲之。
行龍驤衛副護軍趙錫胤上疏曰,伏以,臣於文衡重任,萬不近似,誠不敢貪恩冒寵,玷辱名器,瀝血竭辭,四上疏章,而只緣臣誠薄語短,未能感回宸聽,聖批之下,辭旨峻厲,責以分義,臣於是尤不勝震越惶悚,求死不得也。臣雖愚頑,亦一人也,如有一分可堪,則豈敢恝視先朝纂修之事,而不卽就命乎?惟其自知甚明,私竊以爲赴召逋慢之戾,出於一時修史闕誤之罪,垂諸百世,輕重所在,較然明甚,是以惶蹙退伏,期於必釋蚊負,臣之情事,其亦戚矣。臣雖迫於嚴命,冒昧趨謝,若其環顧枵然,不可承當重任,猶是其人耳。噫,纂述先朝盛烈,是何等莫重莫大之事,而不極選一時才儁,委其任,而乃屬於一介空空無用底賤臣,而莫之改圖乎?臣之一身顚沛,雖不足恤,獨不爲聖明之羞辱乎?臣旣祗謝新恩,又煩控辭,殊涉無據,而區區螻蟻之忱,終始不敢安於不敢當之任,敢冒萬死,更申哀籲。伏乞聖慈,曲賜矜察,亟命遞改臣新授大提學職名,回授可堪之人,以完纂修大事,公私不勝萬幸。答曰,省疏具悉。史事一日爲急,勿爲固辭,速出行公,卿其欽哉。
進士李伯麟上疏曰,伏以,士者,吾道之所衛,而國家之元氣也。自古愛士之君,導之必以其方,待之必以其禮,導之而不盡其方,待之而不盡其禮,則非所以敎胄直溫之義也。是故,聖帝明王,莫不以是爲重,克盡君師之道,培養士氣,扶植士論,不以狂簡而斥退之,不以過激而沮抑之,如父母之敎導其子,言有失當,則從容誨責,事有乖宜,則明白開導,俾歸於遷善而已,何嘗以一言一事之失,遽示聲色,深惡而棄絶之哉?今者士林不幸,鬧端層出,夤緣輾轉,竟致空館之擧。朴世采·金壽恒等,敢陳前後曲折,投進一疏,而年少儒生,不閑疏章體例,措語之間,殊未〈?〉其所謂非朝廷大臣所可指揮云者,其意不過曰,學宮齋罰,朝家何必預知,而辭不達意,五六字缺多士之疏,至有還給之命,世采五六字缺不敢入齋,徒思引咎而自退,不覺捲堂之未安,倉卒之間,擧措顚倒。原其本心,惶恐無地,而殿下不少恕察,雷威屢震,大臣之箚,師長之疏,聖批嚴峻,一節加於一節,至以無義無行館學罪人等語,斷定題目,大加摧折,王言一播,遠近驚悚,粉袍之徒,擧皆喪氣屛縮,失望咨嗟。世采等,固有處事率爾之罪,而在殿下待士之禮,亦不宜如是之薄也。人君化下表率爲大,因儒生一時之所失,使聖人言語,全欠和平底氣像,此豈多士所望於殿下者乎?臣等竊不勝歎惜焉。噫,學宮何等重地?空館凡幾日矣,而諭集之音,一向不下,旣退之儒,勢難擅自還入,聖廟豈可以久空,君命又何敢不承?臣等不避冒進之嫌,相率入齋,而第念國家之待士,不可苟焉而已。臣等之蹤跡,有所不安于心,而且世采等四十餘諸生,方被君父之嚴旨,什一負罪之士子,一樣太學之士,而或出入泮壁,沐浴菁莪之化,或悶蹙私室,阻隔章甫之列,曾謂聖明造士之初,乃有此不佳之景色乎?臣等旣有所懷,不敢自外於天地父母之前,瀝血刳肝,冒死仰籲。伏願殿下,深惟待士之道,亟回日月之光,夬降明旨,以示溫諭之意,則上下之間,疑阻渙釋,中外多士,孰不感激德音,競趨於思樂之地,而世采等,亦必自反愧悔,益感聖度之包容矣,惟聖明之澄心察納焉。答曰,省疏具悉。日者之擧,予豈得已哉?雖然,已往不須深咎,予當恕其狂妄,以開自新之路,況世采等,悔過遷善,則不亦善乎?予無棄絶之理,惟我在太學沐浴菁莪之士,益加勉勵,體予至意,都忘物我之別,同歸和協之美。以上燼餘
上在昌德宮。停常參,只晝講。
卯時辰時,沈霧。
下直,長湍府使盧濈,義興縣監李尙眞,延豐縣監李性恒。
李䅘啓曰,明日常參·經筵,取稟。傳曰,只晝夕講。
傳曰,長湍府使引見。
李䅘,以禮曹言啓曰,今月二十日晝講時,知事尹順之榻前所啓,今番監試,不意退行,故外方士子,或有上來而還歸者,不無落莫之意,待其多士聚會之時,慰悅士心,莫如科擧,而大科當前,雖不取人,若設行庭試,次第賞格,未知如何?左副承旨丁彦璜曰,其在先王朝,庭試之居魁者,必賜及第,而其下,則用賞格矣。上曰,議于大臣爲之事,傳敎矣。議于大臣,則領議政李敬輿以爲,四方擧子,多聚京師,試期已退,勢甚狼狽云,而臣實未知其來多少,若如筵臣所啓,果爲來聚,則千里裹糧,進退俱難,其爲落莫,必不淺淺,從前因大科士子咸聚之時,有別設庭試,以爲慰悅之令,今亦依此,或如筵臣所啓,或略取三四人,亦一時聳動之擧,恐或無妨,伏惟上裁。右議政趙翼以爲,自前庭試,或有取人之時,或有只居魁賜直赴,其餘或給分,或賞格之時,今者外方擧子,雖有上來者,其來者必不多,若聚數少儒生,而行取人之科,則恐未免有僥倖之議,古所謂民之多幸,國之不幸,此恐爲近之也。若必設行,則依舊例,居魁者賜及第,其餘或給分或賞格,似爲宜當,伏惟上裁。領敦寧府事金尙憲,領中樞府使金堉,在外不得獻議,大臣之意如此,上裁,何如?傳曰,更俟儒生之多聚後,稟處。
李行進,以禮曹言啓曰,今七月二十日晝講時,知事尹順之榻前所啓,館試今當設行,而只定十五點之圓點,似爲苟簡,更爲加點,何如?上曰,計日加點事,分付于該曹事,傳敎矣。科日退定之後,圓點點數,欲爲稟啓定限,而又因空館之擧,未卽定奪矣。自今以後,限以八月二十二日,新入者,則準二十點,許赴館試,前圓點已備其數者,勿爲加點,如有未準者,則使之加點,俾備二十點之數,通融計數磨勘之意,令該館申明擧行,何如?傳曰,允。
李䅘啓曰,以延豐縣監李性恒,義興縣監李尙眞下直事,傳曰,此非尋常除拜守令之比,而何如是今始署經乎?問于兩司以啓事,傳敎矣。問于兩司憲府,則以爲李尙眞等還收補外事,十一日停啓後,十六日開坐,出署經四五字缺諫院則以爲,十一日憲府停啓,而本院官員八九字缺無見在無故之員,不得開坐,二十日兩司四五字缺卽爲開坐出署經云矣,敢啓。傳曰,知道。
李之恒啓曰,以備邊司朴克昌上疏回啓,傳曰,此回啓中,所謂回日月之光,借風霆之威,未知指何樣地而言耶?承旨察啓事,傳敎矣。觀此文義,城狐社鼠,指奸吏而言也,回日月之光者,欲其明照也,借風霆之威者,欲其威制也。日月風霆等語,不爲襯着,而以塞源斷流爲言,則似是期望君上之意也。敢啓。傳曰,知道。所見是矣。
義禁府啓曰,罪人鄭始成,今日所當捧招,而猝患胸痛,不得屈伸云,待差捧招之意,敢啓。傳曰,知道。
大司憲南銑,執義李梓,掌令李枝茂,持平吳斗寅,獻納任義伯,正言沈世鼎啓曰,請勿留難,亟下金自點絶島安置之命,以快神人之憤。措辭見上答曰,毋煩。
大司憲南銑,執義李梓,掌令李枝茂,持平吳斗寅啓曰,京畿水使黃緝,請命罷職,其代,極擇差送。措辭見上臣等伏聞,以前檢察副使李敏求收敍事,有收議之命,臣等竊以爲大有所不可也。曩日江都之事,言之慘矣,其全不設備,坐受陷敗之狀,是殿下之所親見,則今不須一二條陳矣。蓋三臣之忘君負國,得罪宗社,固無輕重差別於其間,而金慶徵·張紳,竝就軍律,獨敏求得免刑章,則國家之失刑極矣。往年職牒之還授也,公論所在,兩司爭執,至於連月,況今收敍之議,遽出於意慮之外,王法之不行,已不足言,而人情之憤菀,爲如何哉?惟此三臣,自是同罪,而慶徵及紳,已作伏辜之鬼,則敏求之得保首領,以至今日,亦云幸矣。終身廢錮,老死牖下,有何可惜,而必使之更通仕路,得齒朝班,有若無故之人哉?敏求職雖佐貳,時望所係,大小號令,無不自擅,而都忘戰守之計,罔念君父之危,杯酒相邀,談謔度日,臨急先走,爲士卒倡,國家存亡,置諸度外,則其爲罪狀,實浮於兩臣,而所以貸死者,特以爲副之故耳。且在先朝,旣有張紳·慶徵稱冤地下之敎,則到今聖明嗣服之日,豈可以歲月之久遠,赦此宗社之罪人乎?此後臨陣逃生,以國與敵之輩,必將取效於敏求,而抑恐國家軍法之嚴,從此掃地矣。請還收李敏求敍用之命。答曰,不允。
獻納任義伯,正言沈世鼎啓曰,請還收李馨益量移,朴頵·鄭之問放釋之命。內乘安鈸,請命削去仕版。全南兵使李元老,請命罷職。措辭竝見上臣等將李敏求之事,備陳論列,而聖批,以罪廢旣久,收用未爲不可,且以職牒還授,已有收敍之意爲敎,臣等竊惑焉。人有罔赦之罪,若以久遠而收用,則殆同於初仕蔭官,計朔遷轉之爲,身被重罪二三字缺待日月之積久而已,寧有是理哉?且其職牒還給之時,臺論重發,而有一臺諫,乘其臺席之空虛,獨當停啓,他僚出仕之後,駁遞停啓之臺諫,則一啓卽允,厥後累經歲抄及赦宥,而更無敍命,則先王聖意,亦可知矣。敏求身爲江都檢察之任,則其任之重爲如何,而捍禦之策,置之度外,只以談笑盃酒爲事,此豈人臣所忍者哉?自以聲名素出於慶徵之上,凡事無不獨當而主張之,其時島中,亦有保母之說,而慶徵,充位而已。及乎天塹已失,廟社淪沒,乃敢乘潮擧碇,脫身逃走,自以爲得計,江都三臣,厥罪惟均,而敏求有浮焉,當其討罪之日,敏求獨漏於天網,只施流竄之輕典,則其爲失刑,亦已甚矣,而敏求反售陰祕之計,以爲圖還之地,先王洞察其情狀,備局諸臣引見之時,至下此必敏求所爲之敎,其後或有疏釋之議,則先王又以張紳·慶徵將必稱冤於地下爲敎,夫以敏求負犯之重,得免刑章,尙今偃息於輦轂之下,亦云幸矣,其可汲汲收用,更齒於朝班乎?敏求,非但殿下之罪人,乃先王之罪人也,非但先王之罪人,乃宗社之罪人也,殿下雖欲赦而用之,奈宗社·先王何?今若書諸朝報曰,前江都檢察使李敏求敍用云爾,則四方觀聽,以爲如何,而忠臣義士,其有不解體者乎?輿情咸憤,公議至嚴,請還收李敏求敍用之命。李敏求雖有彫蟲之小技,旣負罔赦之大罪,則決不可復齒於淸朝衣冠之列,而日者登對之時,判尹金光煜,不念公議,敢請收敍,其意難知,而其事甚無據也。況提學之任,如以難免而蘄免,則只當循例陳情而後已,何敢以負累之人,薦之於朝,有若自對者然乎?揆之事體,亦爲謬甚,其在相規之道,決不可置之,實非已甚之論,請判尹金光煜,亟命罷職。答曰,不允。安鈸推考。
大司憲南銑,持平吳斗寅啓曰,臣等伏見佐郞金徽上疏批答,以請罪應旨者,實是妄論,予亦寒心爲敎,臣等驚惶隕越,無地自容。今其言曰,常時臺諫,尙不可罪求言之後,其可罪乎?又曰,耳目之臣,不能規一事獻一言,扶國家阽危之勢,彰君上樂聞之誠,而反爲之杜日後進言之路,其他捃摭情外之語,攻斥譏誚之言,不一而足。臣等誠不無與之爭辨,而第應一,內懷偏係,外托應旨,意在隮陷士類,激動天怒,其爲情態,已入於聖鑑之中,則其不可一委於應旨而置之也,明矣。今若罪臣等,以不能扶危,則雖萬殞無辭,至以杜言路責臣等,則大有所不然者。聖上今日之求言,必不在於構誣傾軋之說,則其敢曰,君上之樂聞,而莫之論乎?徽旣以當今之事,可言者何限云,而獨於應一一事,張皇說話,終始綣綣焉,則其心所在,昭不可掩。且以擧朝恬然,無一人念及爲恨,則臣不敢知今日之可規可獻者,惟在於伸救害正之人,而更無一言之幾於道者乎?以朋比營救之不足,欲使擧朝而同之,尤可笑也。近觀排擊異論者,執此應旨二字,以箝制一代臺閣之口,而不覺其所謂杜塞者,反歸於自道,其亦不思之,甚也。日者,洪鐩·張應一,相繼陳疏,顯加醜詆,而臣等意以爲挾私營護,被劾自明之說,皆不足以相較,且以瀆撓爲嫌,含默到今矣,不自意攻斥臣等,一至於此也。臣等所以嘗論應一者,只惡夫構賢,欲伸公議,而衆斥交至,嚴批繼下,決不可仍冒言地。請罷斥臣等之職。答曰,勿辭。
丁彦璜啓曰,大司憲南銑,持平吳斗寅,再啓煩瀆,退待物論矣。傳曰,知道。
又啓曰,安鈸推考事,命下矣。臺諫方以削去仕版論啓,推考承傳,不得捧之之意,敢啓。傳曰,知道。
輪對入侍,右副承旨黃㦿,假注書李齊運,記注官尹世任,記事官趙龜錫,輪對官兵曹正郞姜鎬,都摠都事柳斐然,尙衣院正宋錫胤,西學典籍朴靖,掌苑署別提金玎。宋錫胤曰,本院奴婢身貢,直納本院,以爲御供之用,而近來奴婢所在各官,常時使喚,有同官屬,一身兩役,以至逃亡,身貢上納之際,或徵隣族,因成弊端,今後各官,一切勿侵事,各其道監司處,行移知委,何如?上曰,言于該曹。姜鎬曰,山城守堞之人,依承傳,隨闕塡差,而其中有才能者,或有四五字缺其數甚多,窠闕鮮少,邊將可合之人,則八九字缺似或可矣。上曰,議于本曹爲之。柳斐然曰,四五字缺只三名,而逆家奴婢,加給八名矣。二名則移文還推,其餘六名,則逆家家屬,流離外方,故未得推尋,令掌隷院,充給其代,何如?上曰,言于該曹。朴靖曰,本學學舍,幾至頹落,修理,何如?且本學斜付奴婢中,四人還給,何如?且本學,無書冊,而只有論語·庸·學·三經及孟子,使之造給,何如?上曰,言于該曹。金玎曰,本署下典,勿爲斜付,科擧設場時,勿定於應辦,且被兵之處,十年蠲減貢物,今已過限,還爲復設,何如?上曰,此非此時可爲之事,而所言如此,言于該曹。
長湍府使盧濈進前,〈上〉曰,居官,何事爲先?濈以七事對。上曰,曾經幾任?對曰,前爲結城及德川矣。上曰,其邑,如何?對曰,德川,結卜則三百餘結,民戶則二百七十戶矣。支待客使,雖難,而小臣在官之時,連値歲豐,故不至艱難矣。上曰,結城,如何?對曰,結數二千餘,而民戶則三百矣。上曰,民戶小,而結卜多者,何也?對曰,一民,應五六結之役,故頗豐饒矣。上曰,長湍,如何?對曰,長湍,臣未之知,而客使絡繹,以此爲慮。以下缺以上燼餘
引見後,上謂承旨曰,今觀其人,以爲如何?承旨曰,不可以暫時之見,知其爲人,而果爲不敏矣。上曰,不敏無傷,而觀其爲人,似是昏庸,長湍新經金逸善治之餘,付之此人,事甚可慮矣。承旨曰,然則似當言該曹,有處置之擧矣。上曰,此人使之遞差,而該曹不爲擇差,堂上·郞廳,竝推考。
晝講入侍,知事李基祚,特進官李時白,玉堂洪處大·權堣,承旨李之恒,假注書李齊運,史官趙龜錫,兼春秋尹世任。朝報
上在昌德宮。停常參·經筵。
綾川府院君具仁垕上疏。大槪,冒陳危迫之情,扈衛·備局之任,竝許遞免事。入啓。答曰,省疏具悉。已諭於前,而何乃相較至此耶?況今之武將大家,只有卿一人而已,予之倚重,豈淺尠哉?須體予意,卿勿控辭,速出行公。傳曰,今日晝夕講,停。
吏曹參判尹順之上疏。大槪,本職及備局堂上·同知春秋,竝乞遞免事。入啓。答曰,省疏具悉。廟堂之薦,實未偶然,卿其勿辭察職。
右議政趙翼箚子。大槪,李珥·成渾兩臣之賢,竊恐聖上,知之有所未盡,敢此陳辯,冀蒙省察事。入啓。答曰,以卿之純實老成,而尙爲此擧,予甚惜焉。須念國家事,勿爲紛擾者之倡。
合啓,金自點,請勿留難,亟下絶島安置之命,以快神人之憤。答曰,毋煩。
府啓,京畿水使黃緝,請命罷職。請還收李敏求敍用之命。措辭見上大司憲南銑,持平吳斗寅,竝引嫌而退。言雖憂時,而意在傾軋,則公議所在,不得不論,而前後陳疏,出於營救嚴批之降,亦是意外,俱無可避之嫌。請大司憲南銑,持平吳斗寅,竝命出仕。答曰,已諭,毋煩。
院啓,請還收李馨益量移,朴頵·鄭之問放釋之命。請還收李敏求敍用之命。判尹金光煜,請命罷職。措辭竝見上
前啓,內乘安鈸削去仕版,全南兵使李元老罷職事,停啓。答曰,不允。
兵曹判書李時白上疏。大槪,扈衛大將之任,乞賜遞改事。入啓。答曰,省疏具悉。予意已諭,卿其安心勿辭。
正言洪鐩啓曰,無狀小臣,猥蒙蕩垢之典,感激殊恩糜粉是期,而絲毫無補,反以瀆撓爲事,臣罪萬死。臣於前司諫張應一之事,非有別意,只念聖上遇災求言,辭旨懇惻,至以含默成風,責之臣僚,當此之人,苟有憂時而進言者,則雖草野之人,固不可以妄言罪之。身爲諫官,職忝言責者,其言雖或失當,豈可以此,勒爲罪案,杜塞進言之路乎?幸賴聖度弘深,終不允兪,而今玆請罪之論,可謂不思之甚者也。臣之愚見,此外無他,而遂緣賤疾,未卽出謝,故敢陳短疏,兼達微衷矣。卽見大司憲南銑,持平吳斗寅引避之辭,謂臣有挾私營護之心也,臣實怪之。臣之前疏,只陳所懷,元無攻斥之意,亦無醜詆之語,而乃於數日之後,引他事提起,盛氣費辭,顯示詬罵,去臣官號,只擧姓名,有若論劾無職者然,臣雖無似,職忝殿下之耳目,則臺閣相敬之道,不當如是蔑視,以啓無前之擧也。臣賦性愚騃,不能含忍,反被情外之斥,又使臺閣之風,至臣而墜落,何敢一刻仍冒?請命罷斥臣職。答曰,勿辭,退待物論。以上朝報
備邊司啓曰,李承敏上疏中,士大夫喪,給牛運致事,臣等,徒知仰體聖上帷蓋掩骸之至仁,而不察其不載於法典,率爾回啓,致勤聖敎,極爲惶恐。此一款,付標以入之意,敢啓。傳曰,知道。出備局謄錄
上在昌德宮。停常參·經筵。
政院啓曰,以前日李象震解削事,下敎于四館處矣,尙不擧行耶?問啓事,傳敎矣。問于四館,則今初四日,有未解停者數人解停之敎,故大祭後,四館一會,被停儒生李象震·權大載·鄭碩耉·柳脩·柳偉等五人,卽爲解停,而削籍者,儒生齋罰,故解不解,非四館所知云矣,敢啓。傳曰,知道。
備邊司啓曰,耆耋老人,加恩增秩,實是聖朝優老之特典,而末世之事,隨處生弊,該曹書吏,書出告身,計名分占,倩人下送,遍滿列邑,或徵牛馬,或取布木,流連供饋,有若債主差奴者然,含恩感祝之民,轉切愁歎之聲。已近就木之人,或備身後之物,而臨急猝辦,不敢顧恤遠計,衣衾棺槨,竝入其費,受帖之數,不下累千,受弊之家,不知其幾,恩反爲怨,費倍應賦,該吏之事,極爲痛駭。臣等未及早聞,不能預防,今雖已晩,尙有下去未反者,或有受出未送者,請令該曹收取堅封,下送于本道監司,分授各官,以爲守令面授分給之地,下去未還者,亦令該道監司,申飭列邑,囚禁所在官,所徵財産,還給本主,而尤甚作弊書吏,亦令攸司,査出治罪,以懲吏胥隨事弄奸之習,何如?答曰,依啓。末世人心之奸巧,一至於此哉?聞來不任驚駭。法司諸官,何其寥寥也,無乃意不在是耶?雖使堅封,下送于本道方伯處,守令分給之際,亦不無吏緣爲奸之弊,各別申明知委,査出治罪事,亦爲嚴明擧行,從重科斷。
合啓,金自點,請勿留難,亟下絶島安置之命,以快神人之憤。答曰,毋煩。
府啓,京畿水使黃緝,請命罷職。請還收李敏求敍用之命。措辭竝見上答曰,已諭,毋煩。
院啓,請還收李馨益量移,朴頵·鄭之問放釋之命。措辭見上昌原爲邑,物衆地大,素稱難治,且濱於大海,爲風和時待變之處,爲其守宰者,固不可不擇也。新除授府使羅允素下直之時,槪親見其人,則年紀衰耄,且有疾病,拜跪之際,呼吸亦促,以此筋力,決不可赴任。請昌原府使羅允素遞差,其代,令該曹各別擇送。正言洪鐩,引嫌而退。其疏,旣曰言雖狂妄,但以應旨之故,不可罪之云,則亦不無所見,而近來朝著之間,是非紛紜,惟當鎭定調劑之不暇,言者旣無被罪之擧,而追上疏章,又起鬧端,殊失事宜。請正言洪鐩遞差。請還收李敏求敍用之命。措辭見上判尹金光煜,請命罷職。答曰,不允。洪鐩,無可遞之失,勿爲遞差。
領議政李敬輿箚子。大槪,鄭始成之下金吾,有妨聖朝待臺諫之道,請加睿思,以恢言路事。入啓。答曰,省箚具悉。箚辭如此,可不體念焉?卿宜安心。以上朝報
上在昌德宮。停常參·經筵。
傳曰,政事,明日爲之。
大殿,政院·玉堂,問安。答曰,知道。
藥房啓曰,日氣炎鬱,秋後轉甚,人之筋骸皆解,腠理不固,暑濕易乘,閭閻間多患霍亂泄瀉之症。臣等,常以玉體調攝爲慮,伏聞連有停筵之敎,以聖上典學之工,緝熙之功,必不無故撤講,無乃起居之節,有未平常乎?臣等不勝憂悶,敢來問安。答曰,近因暑風,氣甚不平,今則幾盡差愈矣。
再啓曰,伏承聖批,臣等不勝驚慮之至。聖候不平,至於已抵差境,而臣等忝在保護之地,全不聞知,臣等不敏之罪,至此難逃也。雖以幾盡差愈爲敎,向差之際,不爲進藥調治,則根本未除,恐或有再發之患,而必詳知症候,然後方可議藥,當初證勢輕重,如何?至今所減,能得幾分,膳御寢睡,亦如何?伏願詳細下示,以爲稟處之地幸甚,惶恐敢啓。答曰,症候,言于醫官矣。
又啓曰,臣等取下醫官症錄,與諸御醫及鄭後啓等,反復參論,則皆以爲壽世保元方二香散,加羌活一錢,柴胡七分,二三貼宜爲進御云,此藥三貼劑入之意,敢啓。答曰,知道。
右議政趙翼箚子。大槪,臣老妄昏謬,事多顚錯,乞賜鐫免,使之杜門守拙,以終餘喘事。入啓。答曰,省箚具悉。疾病之來,人所難免,卿其安心,勿待罪。
傳曰,下直守令引見。
慶尙監司書目,身病甚重,亟許遞免事。入啓。答曰,卿其勿辭,察職事,回諭。
利川縣監李賓國引見後,上謂承旨曰,此人年老,且無履歷,利川物衆地大,素稱難治,其何能治之?承旨曰,此人自少有氣,又有文才,今則年老氣衰,治政能否,雖未可知,而姑爲試可乎?上曰,日者臺論,似爲不虛,地大物衆之邑,不宜遣之,改差。
正言沈世鼎啓曰,無狀小臣,冒叨匪據,涓埃蔑效,瀆撓是事,臣罪萬殞。臣於昨日處置同僚之際,臣意以爲洪鐩之疏,旣言張應一之狂妄,而只以應旨之故,不可罪之云,則其言亦似有見,而第近日朝廷之上,論議蜂起,彼是此非,罔有紀極。臣嘗痛心於應一之言,洪鐩旣知其狂妄,則論啓方張之日,何必復上疏章,多費說話,有若營護者然乎?爲今之計,惟在鎭靜,而更起鬧端,實爲未妥,故臣與同僚,相議請遞矣。昨承聖批,以似無可遞之失爲敎,臣之處置乖當之失,著矣。臣固當自劾之不暇,而昨緣日暮,泯默而過,今始來避,臣之所失,至此尤大,何敢一刻仍冒?請命遞斥臣職。答曰,勿辭,退待物論。
掌令李枝茂啓曰,臣伏見備局啓辭之批,以法司諸官,何其寥寥爲敎,臣不勝驚悚戰掉之至。吏胥之輩,夤緣作奸,貢賦爲近日之痼弊,今此加恩耆耋之事,實是聖朝優老盛典,而反爲此輩分占市利之資,使歡欣感祝之民,被此橫挐侵督之苦,可勝痛哉?臣忝居本職,爲日已久,而朝家之闕失,民生之病痼,旣不能一言捄正,至於此等事,亦不能聞見懲治,臣之尸居不職之罪,大矣。請命罷斥臣職。答曰,勿辭,退待物論。以上朝報
備邊司啓曰,臣等,俱以無似之人,忝在公卿之後,目見時事之艱虞,已至十分地頭,夙宵一念,何嘗不以國事爲念?只緣才識淺短,不能仰裨涓埃,常切愧懼。伏見前校理趙復陽上疏回啓批下之敎,臣等聚首相顧,措躬無地。臣等,同是白首之年,有何希望於世間,而不體聖上寅協之至意,欲激起鬧之端,莫念朝著之不靖,肆爲剩說於覆啓之中乎?士夫秉心,必主公平,其用人之際,論事之時,則惟當舍物我之私,循天下之公,此日加勉焉,而猶恐不逮者也。至於事係儒先,則尊崇攻斥,議不兩立,此外同寅,豈無其道?臣等,是是非非之言,亦非要聖上持衡之平,有所偏重於彼此也,而猶以爲不可行,則臣等亦不知所以善其道也。若使一生尊慕之之人,必欲與攻斥者同之,徒有夏畦之病,反致矛盾,亦何益於國家哉?朱光庭·賈易,與蘇軾·黃庭堅,不害其爲一時之賢士名臣也,臣等旣承嚴譴,義當退伏竢罪,而君臣之間,猶父子也,豈敢以提撕之責,不盡所懷於君父之前也?臣等,非敢以一毫偏係之意,故形諸文字之間,而平生素履,不足取信於君父,有此情外之嚴批,不勝惶恐,敢啓。答曰,知道。安心勿爲惶恐。出備局謄錄
義禁府啓曰,以本府羅星斗議啓粘目判付內,大明律內,凌辱親王之律,考啓事,命下矣。臣等取律文,反復詳考,而無凌辱親王之律載錄處,只有大明律罵制使及本管長官條云,凡奉制命出使,而官吏罵詈,及部民罵本屬知府·知州·知縣,軍士罵本管指揮·千戶·百戶,若吏卒罵本府五品以上長官,杖一百。同律奴婢罵家長條云,凡奴婢罵家長者絞,罵家長之期親及外祖父母者,杖八十徒二年,大功,杖八十。同律制書有違條云,凡奉制書有所施行而違者,杖一百,違皇太子令旨者,同罪,違親王令旨者,杖九十。又與大典告尊長條註云,凡下官,罵差等官者,於罵人本律,加一等,隔等者,又加一等,以此遞加,至杖一百而止,工商賤隷,無論〈有〉無職,各又加一等云,加等,則杖六十·徒一年矣。敢啓。傳曰,大典律文,亦不近似,本府酌處。出本府謄錄
上在昌德宮。停常參·經筵。
大殿,政院·玉堂·二品以上·六曹,問安。答曰,知道。
藥房啓曰,不審夜來,聖候調攝,何如?一貼之藥,固難見效,而解表之劑,或易得力,二香散進御後,別無所減乎?困惱煩熱,水刺減進之候,比昨無異乎?臣等,不勝憂慮,敢來問安。答曰,勿爲問安。
獻納任義伯啓曰,無似小臣,忝叨匪據,絲毫無補,瀆擾是事,臣罪固已萬萬矣,然秉心公平,不爲浮議所撓,是臣之所嘗勉勵者也。臣於正言洪鐩處置之際,以爲陳疏之人,別無被罪,而事且旣往,則不必起鬧,憲府之官,以此引避,而已蒙出仕,則似難兩立。況近來,以此一事,是非紛紜,有若汲汲營救者然,寧靜無日,殊甚不當,故務欲鎭定,且遵臺閣規例,與同僚相議,請遞矣。昨承聖批,以無可遞之失,勿爲遞差爲敎,臣之所見差謬,處置乖當之失,著矣。臣固自劾之不暇,而再昨,則日勢已暮,不及詣闕,昨日則以兼春秋未肅拜之,故今始來避,所失尤大,決不可一刻苟冒。請命遞斥臣職。答曰,勿辭,退待物論。
執義李梓啓曰,無狀小臣,百無一能,而滌瑕蕩垢,復叨言地,臣誠感激鴻私,圖報萬一之不暇,而忝冒以來,悠汎度日,未嘗進一言規一事,以裨淸明之化,臣之不職,固已多矣。伏見再昨備局批答,以法司諸官,何其寥寥等語爲敎,臣益不勝惶悚愧赧,無地自容。今此加恩耆耋之典,實是新化之初,務悅民心之擧,而吏胥輩,夤緣作奸,至於此極,使含恩感激之民,未免爲愁歎怨苦之歸,至於廟堂陳啓,而身爲法官,慢不聞知,其尸素之罪,與同僚無異。頃緣狗馬之疾,冒呈辭單,見却政院,而病勢一向危苦,今始扶曳來避,臣之所失,至此尤大。請命罷斥臣職。答曰,勿辭,退待物論。
弘文館啓曰,兩司,竝引避退待,本館當爲處置,而校理曺漢英,與獻納任義伯相避,副修撰臣鄭斗卿,不可獨爲處置,校理李天基,副校理洪處大,副修撰權堣,明日待開門,竝命牌招,同議處置,何如?傳曰,允。
洪淸監司書目,結城呈,以大司諫金益熙上疏上送事。
實錄廳都廳堂上吳竣·尹順之·趙錫胤,都廳郞廳趙贇·洪命夏·趙復陽·鄭斗卿。以上朝報
義禁府啓曰,大典律文,亦不近似,而本府酌處事,傳敎矣。臣等,大明律凌辱親王之律,前日反復査考,不得當律,只以罵制使條,奴婢罵家長期親條,違親王令旨條,大典告尊長條,考出書入矣。今承下敎,更加參商,而終無當律現著者。大槪臣等之任,只從法文執之而已,律外參酌加減處置,非臣等所敢擅便。前考大典律文四條中,如不能比而照斷,則不得已議大臣定奪,似當,惶恐敢稟。傳曰,非律外參酌之言,此四條中,酌處之意也。出本府謄錄
上在昌德宮。停常參·經筵。
校理洪處大上疏。大槪,諫院處置,勢難同參,請遞臣職事。入啓。答曰,省疏具悉。予意已諭於筵中,爾其勿辭,調理察職。
傳曰,下直守令引見。
吏曹啓曰,臺諫有闕,及實錄兼春秋,下批政事,取稟。傳曰,明日爲之。
玉堂箚子。大槪,正言沈世鼎,獻納任義伯出仕,掌令李枝茂,執義李梓遞差事。入啓。答曰,依啓。
答大司諫金益熙疏曰,省疏具悉。縷縷之言,無非愛君忠讜之論,予深嘉歎,再三觀閱不已也,可不體念焉?爾其勿辭,從速上來。
禁府鄭始成元情公事。判付內,似不可至此而止,而大臣之言,不可不念,分揀放送,依前照律施行。
洪淸監司書目,懷德呈,以進善宋浚吉上疏上送事。入啓。答曰,省疏具悉。懷想方切,予望其幡然,不意辭章之邁邁至此,良用缺然,無以爲諭。紛紜俗說,不必介懷,體予至意,須速上來。以上朝報
下直守令引見後,上謂右副承旨黃㦿曰,今年遭此凶荒,日者賑救,多有料理議處之事,又有領相之箚,而何至今寥寥耶?承旨曰,想必廟堂,方爲講究,問之然後,可知矣。上曰,問之,可也。出備局謄錄
備邊司啓曰,臣等値此艱虞,天災民怒,已至十分地頭,而才乏救時,不能出一言發一謀,以補涓埃,獨使至尊,憂勤惕厲,臣等之罪,至此而無所逃矣。臣李敬輿,頃上一箚,仰瀆宸嚴,便民救民之策,雖不能得其要領,可以施設於實着,或不無一得之可采,而啓下本司,臣旣不敢回啓,而右議政臣趙翼,針灸受由,尙今稽滯,職此之由。大槪廟堂之臣,與有司之官,事體不同,廟堂,則博採群議,上稟睿裁,旣爲允下,則便是成命,六卿統率所屬,奉行惟謹然後,綱紀有所係,而事功得以成,此古今之通誼也。本司回啓蒙允公事,及別爲啓請者,未知果合於事理,有補於黎元,而中外該官,未有照管擧行,多少說話,終歸休紙,以此事權不一,體統日虧,如此而爲國,未之前聞。臣雖極庸闇,豈不知當今經費之屈?前箚中請姑留海西田稅者,臣之妄意,赤立之民,散之四方,一道空虛之後,客使又來,則國家,不得不移粟輸財,以應七站之役,臨急周旋,無事迎送,固未可必,而其所費所傷,豈特十倍於捐數萬之粟乎?及時賑救,當如救焚拯溺,議者或以爲賑恤,例在歲後,凡事各有緩急,雖曰失稔,薄有所收,可支秋冬,則待春之論,誠爲得宜。若今年兩西沿海,野無靑草,全無所穫,民飢四散,豈待歲飜?徐步緩聲,恐難施於今日也。臣箚未及定奪,而海西催運之官已出,該曹之意,其與臣相左,其他條陳各樣等事,安知該曹·該道之忽視泛看,不如此也?如臣淺計,固不足用也,而聖上宵旴之憂,國家安危之機,不可不深念而長思也。右相有故,若未趁卽回啓,則不必拘攣常例,坐失機會,宜令該曹·該司,商確便否,亟定取舍,稟旨施行爲當。近觀事例,自備局,備陳事宜,請令該曹處置,則又請廟堂議處,徒煩文牒,事多遲滯,此豈令出於廊廟,而事成於有司之道哉?此後凡干公事,已經本司,啓下該曹,而非有可否者,勿爲推諉,卽令擧行爲宜。臣等方以時急之事,未卽回啓爲悶矣,今承聖敎,念切民生,策勵臣工之意,溢於言表,臣等,不勝震惕,敢陳曲折,兼陳所懷,敢啓。答曰,依啓。海西催運之官,徑先發送,似涉率爾,姑留所至處,以待定奪處置,可也。出備局謄錄
上在昌德宮。停常參·經筵。
藥房啓曰,昨者風色異常,今宵夜氣乍冷,不審此時,聖候調攝,若何?曾以幾盡差愈爲敎,卽日困惱煩熱,減膳減睡之症,皆得瘳愈,已復常節乎?前劑入二香散,當盡於昨日,聖候若未十分全安,宜有繼此議藥之事,臣等不勝憂慮,敢來問安。答曰,旣已差愈,勿爲議藥。
都承旨申濡上疏。大槪,蒙恩受由,歸掃父墳,而往返之間,應至帀朔,所忝之職,不可一刻暫曠,敢將微悃,竝陳於辭陛,乞亟遞職名事。入啓。答曰,省疏具悉。卿其勿辭往來。
吏曹判書韓興一上疏。大槪,浴椒未畢,旋聞聖候未寧,撤浴徑還,而聞有金光煜待罪之擧,不敢偃然入城,待罪門外,請罷臣職事。入啓。答曰,省疏具悉。卿無所失,安心勿辭察職。
右議政趙翼箚子。大槪,尸素日久,老病益甚,乞賜鐫遞,俾保殘喘事。入啓。答曰,省箚具悉。卿辭至此,予用缺然,須勿控辭,臥閤論道。仍傳曰,遣內醫,看病。
完南君李厚源上疏。大槪,冒死陳情,乞遞實錄堂上事。入啓。答曰,省疏具悉。大臣之選,實非偶然,勿爲控辭,速爲察職。
傳曰,召對爲之。
入侍,承旨李行進,玉堂曺漢英·鄭斗卿,假注書李齊運,史官徐必遠,兼春秋李尙逸。
吏曹啓曰,臣等,伏見備局啓辭,以老職官敎,下吏擅送事,至有嚴批,臣等不勝瞿然之至。當初其當封送於各道監司處,使之分給,而許多官敎,勢難一時安寶,各道成冊,亦且先後來到,而繼有政院啓辭,冒年更査之擧,以此姑爲留置之間,下吏輩,不告官員,私自下送,故臣等不勝驚駭。已爲開坐,一一査覈,則洪淸道三十名,咸鏡道八名,京畿五名,黃海道一名,官敎先自下送,故下吏,則卽爲囚禁推治矣。其餘各道官敎,則果皆見存,冒年査覈啓聞已到之處,則旣已裹封踏印,送于該道監營,使之分給矣。臣等,初不省察,致有人言,無任惶恐待罪。傳曰,知道。勿待罪。
禮曹啓曰,來辛卯式年諸科初試,例以翌年秋,擇日擧行,而今秋,則增廣別試諸科,方爲設行,故式年初試,則新曆頒降後,待明春,次次退行,何如?傳曰,允。以上朝報
備邊司啓曰,以禮曹啓辭,前頭冬至,明年正朔聖節等節使之行,三起禮物,例以皇帝前及中宮兩處封進,自是流來舊規,而但今年陳慰·謝恩之行,皇父王前禮物,亦依皇帝前禮物,一體磨鍊封進,已成規例,而但節使禮物,與別使禮物,似或有異,不可不預爲講定,令廟堂議處,何如?傳曰,允事,傳敎矣。節使方物,自是常行之事例,而向者,陳慰方物,因攝政王夫之之喪,特出於一時權宜,似難爲常行之規矣。大槪方物,事體重大,不待北京分付,先爲創開,不但物力有所不逮,其在事理,亦爲未妥,節使方物,姑勿擧論,待彼有所指揮而處之,何如?答曰,此必有後尾之事,不可率爾定奪,後日引見時,面稟處之,可也。
又啓曰,昨因上敎,救荒省弊之事,令各該司,趁卽擧行之意,入啓蒙允矣。今早會于本司,欲與該曹相議稟處,其中戶·兵判,最爲緊關,而或有公故,或因疾病,俱不來會,臣等空坐而罷耳。各該司,旣承傳敎,必各自奉行,本司惟當申飭而已。但兩西流民,有行乞於市者,亦有渡江而南者,賑救之策,一日爲急,而今日如是,明日如是,則朝廷論議定時,兩西沿海之民,壯者散而之四方,老弱將索諸枯魚之肆矣。臣等,伏見先朝乙酉年救荒謄錄,以前左議政鄭太和,故判書閔聖徽,今刑曹判書李時昉,大提學趙錫胤,堂上啓下,使之專管。今亦依此例,戶曹判書李基祚,刑曹判書李時昉,兵曹參判朴遾,禮曹參議李時楷,別爲啓下,取考乙酉年謄錄,參酌當今事勢,凡係節損賑救之政,一一料理稟處,何如?答曰,允。出備局謄錄
有政。以趙復陽爲副校理,愼天翊爲修撰,張次周爲副修撰。
上在昌德宮。停常參·經筵。
卯辰時,有霧氣。夜一更,流星,出織女星下,入女星上,狀如鉢,尾長五六尺許,色赤。
弘文館啓曰,新除授修撰愼天翊,時在全南道靈巖地,經筵入番事緊,請斯速上來事,下諭。傳曰,允。
傳曰,召對爲之。
入侍,承旨李䅘,玉堂曺漢英·鄭斗卿,假注書呂閔齊,史官徐必遠,兼春秋李尙逸。
校理趙復陽上疏。大槪,冒陳危懇,本職及兼帶史職,竝乞遞免事。入啓。答曰,省疏具悉。爾其勿辭察職。
引見時,右承旨李之恒所啓,庭試有更爲稟處之敎,而不欲取人,則臨時定日無妨,如欲取人,則當有對擧,而武科,則必設初試,初試,非若干日所可爲,預先定奪,然後可以爲之,臣是該房,敢此陳達。上曰,只壯元賜及第時,亦有對擧耶?承旨曰,壯元賜直赴,則待後科許赴殿試,取人,則必須三四人然後成椖,若直赴一人,則不得成椖,故無對擧矣。監試過後,東堂未及之前設行,則多士,可以無遺入赴,元年大慶之科,外方儒生多聚,嶺儒亦多來赴京試者云矣。上曰,武士亦多取云耶?承旨曰,東堂時,必多來矣。上曰,初設之科,獨取於士,不取於武,則似或落莫矣。承旨曰,誠如上敎矣。上曰,庭試額數,幾何?承旨曰,本無定數,多則十餘,小則或七八,或三四,隨其入格之多少,古則務精不務多,今番只取三四人,似當矣。上曰,近來科擧頻數,精取可也,不必多矣。承旨曰,武科每以多取爲務,故例有濫雜之弊,今番,則武士,亦勿多取,何如?上曰,然則前頭有大科,此則精抄而略取之,可也。以上朝報
上在昌德宮。停常參·經筵。
未時,太白見於巳地。
大司憲趙錫胤上疏。大槪,乞免新授職名,以安愚分事。入啓。答曰,卿其勿辭察職。
禮曹啓目,粘連慶尙監司狀啓云云。臣等以爲前日嶺儒,公都會設場之時,以疏頭被削之故,率皆不赴,則前頭監試,慮又有如此之弊,令本道監司,預講鎭定之意,亟下回移矣。卽接監司狀啓,則前定今月十七〈日〉監試開場,只隔一日,而左道錄名,未滿十人,右道錄名,亦止八人,其他列邑擧子,齊造而言曰,當此大慶設科,孰不有興起之心,而疏頭柳㮨,尙未解削,決不可赴試,無意錄名,各自散去云云,士論之激,終至於此,殊甚可慮。大臣勸諭之辭,出於至誠,啓辭中,淵藪等語,不過汎用文字,而若以此執言,則亦涉未安。大槪,當初柳㮨之疏,偏執己見,語多詆斥,難免浮薄之失,則一番施罰,在所不已,而疏下多士,徒守固滯之論,皆無赴擧之意,甚至不參人,同聲不赴,以致擧一道將不得設科。士習之乖激,已不足言,而以嶺南人才之盛,終不設場,致令卽祚元年之大擧,將不成模樣,則其爲國家之欠典,無大於此。反復商量,誠切悶慮,仍念多士之赴不赴,實在於柳㮨等解罰與否,必須開導調停,洞然解釋,然後同歸和協之中,共赴大慶之科,實是今日變通之急先務也。請令該館方便善諭,從速處置,何如?啓依允。
掌令卞時益上疏。大槪,賤疾方劇,乞遞職名,兼陳所懷事。入啓。答曰,言予之過失如此,有則改之,無則加勉,可不嘉納焉,予甚喜悅,當用惕念焉,爾其勿辭察職。
右議政趙翼箚子。大槪,更陳危悃,乞賜鐫遞,退處田墅事。入啓。答曰,省箚具悉。卿之辭免,一何至此?年紀雖老,精神筋力尙强,須念國事,勿爲控辭,速出論道。
傳曰,召對爲之。
入侍,承旨丁彦璜,玉堂曺漢英·鄭斗卿,假注書呂閔齊,史官徐必遠,兼春秋李回寅。
禮曹啓曰,傳敎矣。外議皆以爲前頭,旣有分京外大科,而其間,又設庭試,則外方擧子,勢未及上來,且武科初試之設,多費日子,京中飢窘之時,非但其弊其貲。臣等且聞祖宗朝國恤三年,無庭試設行之規,亂後典章蕩然,無所考據,取閱國朝榜目,則三年內,亦無庭試之榜,三年後始有謁聖之禮。今此庭試設行,恐涉無名,群議如此,惶恐敢稟。傳曰,依啓。以上朝報
備邊司啓曰,兩西·畿甸賑救之策,已爲別出堂上句管,時方料理,戶曹亦爲詳細稟啓,則自當有結末,必實惠遍及於飢民矣。但民散之後,則還集極難,先事而救,可免後悔。凶歲流散之民,不但以糊口爲急,太半爲征斂所困,不得已舍其田廬,流宂道路,若先減庸調常役,以示不侵之意,則人情重於離鄕,雖藪草啜葉,忍耐苟存,至於急征暴斂之害,甚於窮餓體膚之患,諸色軍布,奴婢身貢,各司諸員匠人,樂工營屬收布等役,雖不能全減,其中流亡絶戶,老除物故侵徵等事,一切減除,勿侵中外,官員如有仍前侵責者,繩以重科之意,爲先行會于兩西·京畿監司,使之先布德意,俾將散未散之民,得以安接爲當。內需司流亡·物故奴俾,亦爲一體施行,何如?答曰,啓辭是矣。依啓辭爲之。出備局謄錄
上在昌德宮。停常參·經筵。
未時,白雲一道如氣,起自艮方,直指南方,長竟天,廣尺許。自未時至酉時,日暈。夜三更,流星,出紫微星垣端門,入艮方密雲中狀如鉢,尾長三四尺許,色白。
明日永思殿親祭正時,四更二點,開門,三更三點。
假注書姜裕後書啓,臣敬奉聖批,傳諭于右議政趙翼處,則以爲臣只爲尸素日久,悚懼無任。年紀頹暮,昏妄已甚,不得已爲退伏之計,伏承聖批丁寧,至遣史官,傳諭聖意,矜憐微臣,勤懇至此,臣無任感激悚慄之至,不知所達云矣。傳曰,知道。
合啓,金自點,請勿留難,亟下絶島安置之命,以快神人之憤。答曰,勿煩。
府啓,京畿水使黃緝,請命罷職。請還收李敏求敍用之命。措辭竝見上答曰,不允。
院啓,請還收李馨益量移,朴頵·鄭之問放釋之命。請昌原府使羅允素遞差。措辭竝見上答曰,不允。羅允素事,依啓。朴頵量移,鄭之問依法典內地定配。前啓金光煜罷職事,停啓。
領議政李敬輿箚子。大槪,請停明日親行朔奠,以盡愼疾之道事。入啓。答曰,省箚具悉。身無所患,卿勿爲慮。以上朝報
備邊司啓曰,我國本不行錢幣之法,惟以綿布爲市上行用之貨,從前木品,自有定式,京外民庶,以此貿遷之際,製爲衣裳。近年以來,人心漸巧,木品極麤,加以連歲木花不登,機上之功,日就鹽惡,單絲掛筬,稀績疎織,裁爲囊橐,豆菽漏出,縫作帷帳,蚊蟲透入,雖在豐年,一疋之價,不直一斗米,至於一駄薪芻,一壺濁酒,亦捧一段,市上百物踊貴之患,率由於此,恰如唐宋亂世楡筴鵝卵之弊。廛肆物貨,幾乎不行,貨泉之源,壞盡至此,誠非細慮。凡事,弊則變,變則通者,政之所先,而救時之宜也,豈可任其恣行奸巧之風,作爲無用之物,以亂物貨之本乎?玆弊旣久,有難猝變,及今出令,猶可漸救,卽辰木花將收,女工隨擧,宜令曉諭于中外,村家行用常布,必以過三十尺者爲準織成,前日麤惡之木,盡爲改織,自明年正月,依前仍用麤木者,一切痛斷,如有犯禁者,繩以重律宜當。從前此事,已有禁令,而中外有司,無意奉行,玩愒國家之法令,徒長愚民之譏刺,諉諸痼弊,終歸廢閣,紀綱如此,無謂甚矣。今後勿爲如前汎視,着實擧行之意,行會于京中及諸道,何如?答曰,依啓。出備局謄錄郞廳李陽泰校正。日記廳郞廳朴奎壽書。
意極爲慘酷,雇稅木以關□□來木推移,限今年,隨其被災輕重,或全減,或量減,急示朝廷德意之意,本道監司處,行會,何如?答曰,依啓。
又啓曰,兩西賑救之事,已自戶曹□啓蒙允矣。畿甸恤□之策,臣等相會講究,則群議皆以爲,飢民之蒙惠,莫過□□□今年收米□□□□農事觀之,前頭陳災多少,雖不可逆料,田結之減縮,蓋可想□□結旣縮,則收米亦隨而減。元數旣減之後,又有量減之擧,則以一年所收之數,較諸一□□所用,必有太半不足之患,百爾思量,他無善處之方。□□□酉年裁省謄錄,則太僕寺減外廏馬四十匹,留存□料,皆以本寺屯穀支應,訓局·軍器寺,亦停鳥銃弓箭□□□軍□相造,而只存焰硝煮取之役,竝限一年,故草□□料工匠料布,應減者米太,竝三千五百六十石零□□□二十一同四十餘匹,至於軍器寺,則一年貢物,亦爲□□□□主人等役價,以爲支保應役之地,此是□□□□□□□□之謄錄,今亦依此遵行,以其所減之價,添補收□□□足之數,則其於節損救民之道,不無一分之效,而本□□□米留儲江都者,亦有四千餘石,可以臨時取用,各司□□物,則□經裁損,恒年所用,亦患難繼。自該曹給價□可補者,亦多,勢難容易變通,此外可省之弊,可救之策,□□後商確啓稟,處置,何如?答曰,依啓。京畿海□□□産之供,雖不多,豈安於心乎?大妃殿□□年,則亦宜停罷,可也。以上出備局謄錄
吏曹啓曰,臺諫有闕,政事,取稟。傳曰,明日爲之。
大司成趙壽益上疏。大槪,今日詣館中,因齋任等不來,不得傳諭,治臣辱命之罪,鐫削臣職名,移授可堪之人,以重名器,以正士□。入啓。啓下該曹。
上在昌德宮。停常參·經筵。
藥房啓曰,自上未寧之候,雖才平復,哀疚之中,元氣虛弱,凡有出入動作,冒感必易,而況昨日朔奠,冒夜親行,玉體勞動,受傷必易,伏未審夜來,聖候調攝,何如?臣等,不勝區區憂慮,敢來問安。答曰,無事。
右議政趙翼初度呈辭。不允批答。
王若曰,嗚乎,昔召公告老,周公請留,其辭勤勤懇懇,予讀君奭竊嘗疑之曰,周公聖人,成王賢主,以周公之聖,輔成王之賢,□□召公,有何損益,而周公若是其勤懇者,何哉?誠以卿之抗揑榮懷一人故也。然則大臣去就,顧不重歟?矧予之不德,有愧於成王,遠矣。今日艱危,又萬倍於其時,由此言之,予竊恐此非卿告老之時也。卿潔身昏朝,確乎不拔,癸亥反正,始佐我仁祖,出入亨衢二十有七年,逮予嗣服,□□百揆,正欲共濟艱難,迓續新命耳。予小子,雖不足與輔,獨不念先王眷注之隆耶?使卿告老,其失在予,於卿何與焉?君臣之際,貴相知心,假令一言不相契,豈可以此輕去就哉?嗚乎,卿其念玆,毋孤予命,所辭宜不允。故玆敎示,想宜知悉。知製敎鄭斗卿製進。
合啓,金自點,請勿留難,亟下絶島安置之命,以快神人之憤。答曰,毋煩。
院啓,請還收李馨益量移之命。請還收李敏求敍用之命。答曰,毋庸堅執。
府啓,請京畿水使黃緝罷職。請還收李敏求敍用之命。掌令尹㻩,引嫌而退。聞有母病,私情雖切,不待受由,徑先下鄕,有違法例,勢難在職,掌令尹㻩,請命遞差。答曰,依啓。黃緝遞差。李敏求事,不允。
晝講入侍,特進官李時昉,知事李厚源,參贊官丁彦璜,侍讀官曺漢英,檢討官張次周,假注書呂閔齊,兼春秋李沇,記事官徐必遠,講書傳大禹謨,自帝曰來,止其可不深思而敬守之哉。
晝講時,特進官李時昉所啓,勅行策應,專在於常平廳,今年畿甸,凶歉如此,還上取耗,收米相換之計,已無所施。外方所定米穀,明春依數上來,亦難可必,卽今已到者,只五千餘石,曾儲賑救米先用之數,若以此還報,則更無所餘。前頭之用,莫切於米穀,而銀布則雖盡收合,以此換米,其勢極難,轉辦難便之意,前已啓達,如不得已,兩湖沿海各官,布木之上納於該曹者,以本廳銀布相換,從其市直,平定其價,作米取來,則其於站上需用,庶有拮据之路矣。上曰,如其不害於民,則與該曹相議爲之。且此等事,必須預先熟講,近日見大臣之時,商量稟定□□□。又所啓,山城軍餉,緩急之際,升斗有關,而反庫査覈,纔過四年之後,至有一萬五千餘石蕩滌之擧,臣實未曉其故矣。上曰,頃於筵中,有二千餘石蕩滌之言,故以爲不關而許之矣。今聞其如許之多,予亦驚愕,不言許□蕩滌也。人心甚惡,圖囑受食之後,全然不納,終以蕩滌爲幸,此亦無非關節之害也。前後任事之臣,不無其罪,予欲摘發重治矣。敎化則難可猝然行之,法令亦不可行乎?時昉曰,本城,曾經權降之變,所儲穀物,慮其有散失之患,臣卽令反庫,則欠縮之數,只三百餘石,其時已爲蕩滌,而厥後散糶太多,一人所給,或至累十餘石,而連値凶荒,不能收捧,以致逋欠,朝廷,特遣御史,往留三朔,亦不能詳査。其後黃㦿爲府尹,各年文書詳細査正,知其虛實云,臣往北京時,聞知而去,到今蕩滌之數,豈有如是之多乎?上曰,濫數分給,而文書不明守令,考出重治。又所啓,山城之穀,所係非細,而年年散糶,不能收合,極爲可慮,上年留捧各官者,亦不可不輸入山城矣。上曰,曾不見丙子年乎?甲士倉米穀,在於眼前,而不得輸入,此可謂徵戒者矣。不爲則已,爲之則不可散置外處,江都米姑留各邑,予雖不得已許之,到今思之,此亦不當矣。此後則山城米穀之留捧列邑一事,切勿許之,可也。又所啓,山城皮穀,皆出於屯田,而逋欠如此,又罷屯田,則更無備儲之路矣。上曰,只聞罷其別將,未聞罷其屯田矣。時昉曰,稷山屯田,則久遠陳荒,五十餘結,募民耕墾,而今者盡爲還給本主,旣爲民田,則當成戶曹收稅,此則將爲革罷矣。上曰,結卜之說,何謂也?時昉曰,陳田起耕,則有結負,而以其屯田之故,不係於戶曹,累年耕作之後,田畓則雖給本主,至於收稅,例納於屯田,若依此規,則似當自本廳收稅,以補軍餉矣。上曰,依爲之。
吏曹啓曰,臺諫有闕,政事,取稟。以上朝報
咸鏡監司書目,德源呈,以司書閔鼎重辭職上疏上送事。啓遞差。
吏曹啓目,粘連吏曹佐郞金徵上疏云云。金徵,以親老家貧,願得一□□奉養之地事,陳疏爲白在果,情理切迫,似當依願,而非但內外輕重有別,旣有兄弟,則不無奉養之便,疏內辭緣,勿施,何如?啓依允。
又啓目,粘連判尹金光煜,禮曹判書吳竣等上疏云云。金光煜·吳竣等,以提學與大提學,有座次拘礙是如,有此陳疏爲白有在果,古例雖曰如此,先王朝李植,以嘉善爲大提學時,李顯英,以資憲爲提學,別無辭職之事,則蓋常時,提學與大提學,無會坐時也。今此實錄廳,雖有會同之時,以春秋館堂上參坐,則亦無妨礙之事,而重臣處置,該曹不敢擅便,上裁,何如?啓依回啓施行。
進士金益炅上疏。大槪,師長焚香之時,以三寸叔母夫喪事犯染,不得進參,及聞師長,以開諭事,招齋任,促馬馳進,行到板前近處,逢着師長之還歸,使守僕告其來由,仍入泮宮,則日高丈許矣。在泮諸儒,無不目見,而師長旣以終始不來,辱〈?〉命正士習等語,陳疏自劾,請亟治臣罪,以爲不敬者之戒事。入啓。朝報
上在昌德宮。停常參·經筵。
春秋館郞廳,以摠裁官意啓曰,今此實錄纂修之事,一日爲急,江都所在時政記,入來後,卽當開局,而都廳郞廳趙贇,三房郞廳閔鼎重·吳翮,皆在外,一房堂上金益熙,以臺諫承召,而時未上來,堂上申濡,受由下鄕,竝乘馹速爲上來之意,依前例下諭,俾無史事遲延之弊,何如?傳曰,允。
侍講院啓曰,兼弼善洪處尹,時在京畿安山地,書筵入番事緊,斯速乘馹上來事,下諭,何如?傳曰,允。
禮曹啓曰,傳敎矣。聖上懼災恤民,靡所不用其極,臣等欽仰至意,惟當奉行之不暇,而第念國恤之後,凡干上供,一切停罷,近因旱災,酒房御醞,亦復減罷,進御百物,皆在損削之中,臣等之心,已極未安。今此新産之供種數若干,且無收賦民間之事,此又盡減,則臣民享上之儀,無所仰伸其誠,雖蠲此等物産,不能補益荒政。新産之物,勿爲蠲減,依例進供,何如?傳曰,一草一粒,無非出於民,不可謂之無賦於民間,又豈可以口腹之供,貽中心之不安乎?依前傳敎施行。
合啓,金自點,請勿留難,亟下絶島安置之命,以快神人之憤。答曰,毋煩。
院啓,請還收李馨益量移之命。請還收李敏求敍用之命。新除授獻納林□□時在全南道錦山地,請斯速乘馹上來事,下諭。試期只隔七八日,新除授洪淸都事李艪,不可不及時下去,本院當爲署經,而大司諫金□·司諫金□·獻納林□□,俱在外,雖不備員,臣與正言沈世鼎,開坐署經之意,敢啓。答曰,不允。下諭事及署經事,依啓。
兵曹參判朴遾上疏。大槪,兼帶備局·經筵·春秋,俱不近似,且有省墓之行,將本職竝許鐫免,以安微分,俾免瘝曠事。入啓。答曰,省疏具悉。春秋之任,大臣之選,實非偶然,勿爲控辭,且掃墳之由,雖已許之,而曾前下鄕之人,乘馹促召,則史事方急之日,仍爲下去,似涉未妥,卿其審處。
傳曰,政事,明日爲之。
洪淸監司書目,鎭岑呈,以進善宋時烈上疏上送事。啓。答曰,省疏具悉。幡然上來,予日望之,引疾控辭,何乃至此,而況紛紜俗說,尤可介懷乎?勿以爲言,疏中眷眷之意,無非愛君不忘之忠悃,可不體念哉?與其千里封章,曷若身親啓沃焉?須速上來,以副予至意。
傳曰,大臣·備局堂上引見。以上朝報
備邊司啓曰,向者自上軫恤窮民,有賑救之命,此文王先四之意也,凡在瞻聆,莫不欽歎,而該官奉行不謹,豪奴悍僕美衣服者,居十之六七,顚連貧乏得參者甚少,匍匐扶携,怨號載路,至於士夫家,列錄闔家奴婢,載米數駄而歸云。令之不行,人之無狀,乃至於此,極可寒心,如不痛懲此習,前頭分賑之擧,擧歸虛套矣。五部之中,亦有能否之別,大相懸殊云,請令漢城府,尤甚不職部官,摘發重治,其冒錄奴僕,圖取米駄者,亦令査出,依律科斷,以杜後弊,以懲弄奸,宜當。微末部官,雖十分盡心,號令不行,勢難着實簽報,此後如有賑救之事,着令各其洞內上有司,明査成籍,末端着署,送于部官之意,竝爲分付施行,何如?答曰,依啓。予固已慮矣,誠果然也。人之無良,胡至於此?載米數駄之說,言之羞也。士夫二字,寧忍道哉?令該府畫卽査出,俾無終至於糢糊掩置之弊。出備局謄錄
政院啓曰,黃緝遞差事,命下矣。臺職,方以罷職論啓,遞差承傳,不得捧之之意,敢啓。傳曰,知道。
右議政趙翼再度呈辭。傳曰,不允批答。
禮曹啓目,粘連啓下是白有亦。大司成趙壽益,以師儒之長,將啓下之命,欲爲傳諭,而齋任兩人,日晩不來是如爲白臥乎所,莫曉其意是白在果,至以此辭其職名,則非本曹所管之事,令該曹覆啓處置,何如?啓依允。朝報
上在昌德宮。停常參·經筵。
答大司成趙壽益疏曰,省疏具悉。非但爾無所失,釋奠在邇,勿爲控辭,速出行公。
答院曰,不允。部官事,備局昨已請罪矣。沈景參,先罷後推。監察事,依啓。以上出內下記草
有政。以愼天翊爲副應敎。
司僕寺官員,以提調意啓曰,今見備邊司入啓公事,則一依乙酉年裁省例,本寺外廏馬四十匹,使之權減云,則自今年十月,至明年九月,草價千有餘石,自當不爲用下,而至於外廏馬一百二十五匹,所養太一千一百五十餘石,田米二百二十餘石,戶曹,亦當依乙酉年勿給,則本寺事勢,與前有異,不得不枚擧仰稟矣。乙酉以前,則本寺遺儲頗優,故猶能支過矣,今年則銀子五千兩,移送常平廳,勅使馬買給價木,多至五十四同,敗船治米太,竝六百餘石,亦不收拾,時方留在太,只六百餘石,皮粟皮稷,竝四百餘石,則自今年十月,至明年九月支用,尙有不足之數。且有閏月一朔支用一百餘石,則餘在本寺銀兩,雖欲轉辦以供,中外赤立,周旋無策,極爲可慮。似聞戶曹稅太有餘,年年仍陳云,喂太,仍爲上下,則庶或支過,惶恐敢啓。傳曰,與該曹相議爲之。出備局謄錄
刑曹照本,前平安監司沈之源矣,前江界府使吳䎙査覈,殊甚無形罪,杖八十贖,奪告身二等。啓功減一等。
傳曰,大臣·備局堂上引見,
禮曹判書吳竣初度呈辭。入啓。傳曰,調理出仕。
右議政趙翼再度呈辭。不允批答。
王若曰,嗚呼,君之於臣,盡其禮而已,臣之於君,盡其忠而已。予小子,方且盡禮於卿,卿胡邁邁至此?夫大臣之進退,固不可苟焉,亦未可逐日爲也。德不能孚於人,才不得施於世,則可以去也,時不可有爲,君不足與共,則可以去也。士之讀書窮理,將以致用,竭慮殫精,奠危扶傾,大臣之任也,不可去者一也。內贊外敷,劑量宰鎭,不震不撓,猷裕凝定,大臣之量也,不可去者二也。時雖不可有爲,而顧其君之心,不至於怠荒,而其待之尙以禮焉,則諄諄陳戒,引而之道,大臣之事也,不可去者三也。卿之宿德厚望,固已孚於人,而蓄蘊之才,將大厥施,惟予之寡識,雖不足與共,其不敢怠荒,日夜望治之心,卿所知也,則卿之無可去,而有不可去之義者,益皎然矣。嗚呼,綱頹紀亂,萬目俱紊,疇克張之,憲弛軌淺,百度靡貞,疇克修之,瘠黎殍蒸,仳㒧顚僵,疇能懷之,橫論浮議,膠結棼錯,疇能靖之,而況變異眚痾,日積月生,訛言詛誹,翕聳騰煽,予用震惕危懼,臥不能安于寢也。卿其强起視事,益篤忠貞,追先王知遇之恩,以報之於今日,則豈但予小子,與有休焉已也?卿毋引疾,亟斷來章,所辭宜不允。故玆敎示,卿宜知悉。知製敎申冕製進
吏曹啓目,粘連開城留守金蓍國上疏云云。本府留守,雖閑局,今則勅使往來,所管非細,似非年老人終始擔當,而金蓍國,以過稀之人,又得疾病,勢難察任,似當改差,而係是宰臣進退,該曹不敢擅便,上裁,何如?啓依回啓施行。又啓目,粘連大司成趙壽益上疏云云。旣有傳諭之命,爲齋任者所當來待,而兩齋任,俱有事故,不欲來會,其間事勢,雖不可知,至於師長,以齋任不來之故,費辭辭職,有傷事體分叱不喩,釋奠大祭,在於初六日,明當坐齋,使之斯速察任,何如?啓依允。
大司成趙壽益再疏。大槪,冒萬死再申危懇,乞遞事。入啓。
院啓,請還收李馨益量移之命。請還收李敏求敍用之命。措辭竝見上今年旱災,比前爲最,聖上之軫恤民隱,至矣。頃者特下恤貧窮之命,貧民之無告者,莫不仰首望哺。各部官員,所當惕念奉行,均一賑救,以副聖上如傷之意,而非但知委之際,不能周遍,五部人民,太半不知。及其成冊分給之時,一任下輩所爲,富民之冒錄,過半,豐貌美衣者,虛張名數,駄載而歸,面有菜色者,塡咽內外,攢手哀乞,而反以名不載成冊之故,終不得一粒之惠,至於號哭而散,瞻聆所及,莫不憤歎。此而不治,則無以懲後,前頭賑恤之政,將未免文具之歸,豈不寒心哉?其中西部成冊,幾至三百人,而皆是豪富家奴僕,貧民絶少,南部次之。請西部當該官員,拿推,南部當該官員,先罷後推。今此豐儲倉給米時,貧民之不載成冊者,滿庭哀訴,而監察以無成冊之故,終不變通,此則猶有可諉,而亦不課音於本府,以爲論啓請罪之地,其爲不職,甚矣。請當該監察,從重推考。典獄參奉沈景參,頃日本署上直時,令獄卒,宰渠家一牛於署中,勒給下人及囚人,威脅恐喝,借收其直,至於木品不好,則又爲加捧,下輩無不怨矣。同列羞與爲伍,如此之人,不可一日齒在衣冠之列,請典獄參奉沈景參,削去仕版。
禮曹判書吳竣上疏。大槪,陳情,乞遞本職及兼帶,以便公私事。入啓。
引見時,領議政李敬輿啓曰,時政記,近來纂修方急,而以外兵曹各處所多有修理處,姑以帳幄,限別彼此,而爲之,至如翰林一員,例爲主人之事,而卽今只有左右史,無他員矣。臣於先朝,亦自罷職收敍,而今則罷散史官,皆是奪告身云,故難於啓請。上曰,史事至重不可拘於常例,竝敍用。領相曰,其中有居中者,亦爲蕩滌乎?上曰,一體勿論,可也。上曰,閔應亨今番歲抄,不爲書入,何耶?承旨曰,事在歲抄旣書之後,故不得書入云矣。領相曰,臣亦欲啓達矣。當此之時,公正一人可惜,閔應亨原其本情,則欲爲調劑,而事有非便,不得已牌不進云矣。上曰,敍用。
榻前,大司憲所啓,金自點絶島安置事。上曰,罪目雖重,旣已遠竄,設或屈法伸恩,未爲不可矣。又所啓,前統禦使黃緝,從前罪狀甚重,不可遞差而止,請命罷職。上曰,年老不合,則遞差足矣,何至罷職?又所啓,李敏求事。上曰,已諭毋煩。又所啓,臺諫啓辭,事體重大,故臺論已發,則政院不得捧承傳,古例也。頃以李敏求事,臺論方爲論列,而政院徑捧承傳,事極未妥,請當該承旨推考。上曰,依啓。又所啓,金汝水,前爲濟州牧使時,犯贓狼藉,當初定配,亦云失刑,而遽爾蒙釋,物情莫不駭憤,請邊遠定配。上曰,當初査問,多有可恕之端,故次次蒙赦矣,何必更論?又所啓,李馨益,雖有量移之命,而定配于洪州,馨益,卽大興人也。大興之去洪州,最近,事體殊甚不當,請當該禁府堂上推考。上曰,馨益之在大興,雖不能知,然何至推考?對曰,馨益之在大興,其誰不知乎?上曰,然則依啓。又所啓,小臣新自鄕曲來,李馨益之量移,出於特命,臣全然不知,汎以審理蒙宥,論啓,臣〈之〉論事失實,著矣。請命遞斥臣職。上曰,言語間小失,勿辭。又所啓,洪淸都事李艪,以試官事,赴任方急,而本府官員,多有在外者,只有掌令卞時益,雖位不齊,請開坐署經,何如?上曰,依啓。
答禮曹判書吳竣疏曰,省疏具悉。差祭事,當令該曹處置,卿其勿辭,安心調理察職。
傳〈曰〉,前副提學閔應亨,檢閱趙嗣基·申最敍用,檢閱趙嗣基·□□申澠,今庚寅春夏等褒貶居中,竝勿論事,下吏曹。以上朝報
上在昌德宮。停常參·經筵。
未申時,日暈。
藥房啓曰,夏天司火,何歲不熱,而今年旱炎,比前有倍,閭閻瘴暑之症,相隨屬也,況滕廬狹陋,旣異殿閣,恩命出入,又殊古昔,玉體調攝,必有所妨,臣等不勝憂慮,敢來問安。仍念纔過朔奠,明日大祭,又爲親行,則哀疚中氣力,必不能堪,將來之憂,有不可勝言,群下之情,擧切悶迫。伏願聖上,特加遠省,亟許攝行,不勝幸甚。答曰,氣力無事,豈敢攝行?卿等勿以爲慮。
又啓曰,伏承聖批,以氣力無事,何敢攝行爲敎,臣等奉讀欽仰,不知所達。第帝王之孝,與匹庶有異,惟保護得宜,宗社是賴耳,況人之所患,常起於所忽,不可以時無大段所患,忽其他日必至之患也。親行朔奠,屬耳數日之內,又勞動玉體,侵宵將事,則哀疚調攝之中,聖候添傷,不待深思而知之。臣等忝在保護之任,旣知將來必至之患,則其可將順聖敎,不爲力爭乎?伏願聖明,更加睿思,亟許攝行,以答群下之情,不勝幸甚。答曰,强而攝行,則心之不安,反有甚於身之不安矣,決不可爲也。卿等須體予意,勿爲煩啓。出藥房日記
答進善宋時烈疏曰,省疏具悉。幡然上來,予日望之,引疾控辭,何乃至此,而況紛紜俗說,尤可介懷乎?勿以爲慮。疏中眷眷之意,無非愛予不忘之忠悃,可不體念哉?與其千里封章,曷若身親啓沃焉?須速上來,以副予至望。
政院啓曰,沈景參先罷後推事,命下矣。臺諫方以削去仕版論啓,先罷後推承傳,不得捧之之意,敢啓。傳曰,知道。
傳曰,史官一員待命,騎馬三匹立之,釋奠祭所內摘奸。
合啓及府·院啓,大祭齋戒以姑停。朝報
上在昌德宮。停常參·經筵。
備邊司啓曰,昨於登對時,開城留守仍任與否,相議處之事,傳敎矣。得人之難,庶官尙然,舊都保釐之任,此時尤重,留守金蓍國,淸潔無爲,民情妥帖,瓜滿當遞,猶當副借寇之情,因其乞辭,許令遞改,實爲可惜,而年老有病,何妨臥治?然旣已出代,參酌遞否,惟在聖裁,敢啓。答曰,旣以受命,則孰不盡心?業已出代,仍令赴任,可也。出備局謄錄
下直,肅川府使鄭好仁。
丁彦璜,以禮曹言啓曰,公主嘉禮,今將擧行,日期預擇,然後可以前期措備,納采·親迎等吉日,令觀象監急急擇定,何如?傳曰,允。又以禮曹言啓曰,公主嘉禮事草記,傳曰,竝依例爲之,而別設局都監稱號,則事涉有煩,勿爲可也事,傳敎矣。自前公主·王子嘉禮時,則不設都監,只自本曹設局,稱以嘉禮廳,三堂上句管,而正郞一員,及三四品中一員,稱以都廳,別出書吏·使令,以爲號令之地。今雖省弊節損,本曹則下人凋殘,號令不行,若不依例設廳,凡干節目擧行之事,將無以成形。又不得施令於他司,委屬可慮,如以嘉禮廳名號有煩,則本曹稽制司,凡朝家儀章制度專掌次知,姑以稽制司稱號,專掌嘉禮之事,別都廳勿爲。以下缺
慶尙監司書目,新寧縣監許坵母在喪事,
京畿監司書目,高陽呈,以判尹金光煜病重辭職事,
洪淸道京試官姜與載,出去。
傳曰,史官一員待命,騎馬三匹立之,社稷祭所內摘奸。朝報
上在昌德宮。停常參·經筵。
下直,宣川府使權井吉,渭原郡守林商儒。
李䅘啓曰,明日常參·經筵,取稟。傳曰,停。
藥房提調臣韓興一,副提調臣申濡啓曰,近來庚熱,昨日尤甚,侵晨行祭,當午引接,勞動酬酢,所傷必多,臣等區區憂慮,達夜不已,敢來問安。答曰,僅得無事。
以備忘記,傳于李行進曰,前監司沈之源〈子〉,校理趙復陽子,幼學洪九淵子禁婚,其餘皆許婚,前縣監具橚第二子,亦爲禁婚,而三揀擇勿入。以上燼餘
答合啓曰,已諭毋煩。
答府曰,不允。金汝水事,當初不爲査覈,爲諫官之言也。旣査之後,知其無所犯,而不爲全釋,罪名甚重,慮其輕率也。旣竄之後,審其群議而釋之,未爲不可,勿爲煩論。
答院曰,不允。沈景參事,旣已罷推,觀其緘辭而處之,未晩,勿爲煩論。以上出內下記草
右承旨李之恒上疏。大槪,病勢深重,冒萬死乞遞事。入啓。答曰,省疏具悉。爾其勿辭,調理察職。
右議政趙翼三度呈辭。入啓。傳曰,不允批答。
大司成趙壽益初度呈辭。入啓。傳曰,還出給。
以判尹金光煜辭狀,傳曰,調理察職事,回諭。
合啓,人主,以宗社爲一身,以萬姓爲一心,苟是宗社安危之所係,萬姓欲惡之所在,不可以一時私意,有所持疑於其間,較然明,甚矣。自點之罪,擢髮難數,而殿下終始曲護,必欲屈法伸恩,如使自點之罪,不至於關宗社之禍,鬱萬姓之憤,則以聖上不忘勳舊之至仁,稍屈王法,以伸私恩,宜亦可矣,而自點前後罪犯,不止負君誤國而已。國言藉藉,情跡難掩,斷之以法,難容覆載之間,今日兩司之論,亦在於仰體聖意,姑從末減之科耳。殿下尙且持難,一向牢拒,使天討屈而不行,輿情菀而不伸,臣等惶惑,未曉厥故也。噫,事關宗社,前頭之憂,未艾也,言出國人,水火之怒,難遏也。到此地頭,殿下決不可係戀舊恩,終咈工議,臣等亦不可姑息愛君,相率徑退,上下相持,所損甚大。請勿留難,亟下金自點絶島安置之命,以快神人之憤。
府啓,李馨益量移還收之請,諫院論〈列〉已久,臣錫胤,亦於榻前陳啓,而未蒙允兪,臣等竊惑焉。馨益侍藥不謹之罪,在法難貸,況其從前悖妄,過惡又不可一二數哉?當初只施流配之律,亦云失刑,曾未幾何,遽命移配善地,王法至嚴,豈容如是頹弛?使罔赦之罪,任其偃息於安便之所哉,竊恐爲惡者,無所懲懼,而終至於國不爲國,豈不寒心哉?臣等之論,實出於輿情之憤激,不容但已,請勿留難,亟許還收李馨益量移之命。遇災審理,蓋爲冤枉莫伸,有足干和氣,召災沴,夫豈實有罪犯,纔施謫配者謂也?金汝水,前爲濟州牧使,犯贓狼藉,罪狀昭著,再次就囚,累度栲訊,特以日月之久,乃有從輕流配之擧,非是本無所犯而得釋也。又以審理之故,遽蒙全釋,使汝水,果有冤抑可恕之事,則當初置對之後,卽宜明覈放釋,何故而久加刑訊,又何故而減罪定配乎?定配旣久之後,量施蕩滌之典,亦或一道,而汝水赴配屬耳,豈有一人之罪,頓變於數日之間之理乎?自上軫恤民隱,申明贓律,甚盛意也,而罪狀旣著如汝水者,乃反容護而曲貸,則國綱何以振,貪吏何以懲,而慾浪滔天,終無激揚之日矣,豈不大可慨也哉?物情駭憤,久而愈激,請金汝水,亟命邊遠定配,以嚴贓律,以振頹綱。請還收李敏求敍用之命事。
前啓,黃緝罷職事,停啓。
院啓,請還收李馨益量移之命。請典獄參奉沈景參,亟命削去仕版。請還收李敏求敍用之命。前啓,部官事,該府査處間,姑停。
京畿監司書目,陽城呈,以持平吳斗寅辭職上疏上送事。啓。答曰,遞差。
漢城府啓曰,以備局啓辭,傳敎矣。頃者分賑米太,或有濫錄駄去之說,傳播閭閻,尋常痛甚,今承下敎,前捧窮民成冊相考,則人心巧詐,私奴婢等主戶,不爲懸錄,無路得知,一人奴婢,累名懸錄之事,而不得已招致五部官員,與本府郞廳,眼同査出,則東·北兩部,無濫錄之事,而西·南·中三部,果有不謹不察之失。此三部當該官,從重推考,冒錄圖受者,亦難免重律,令攸司科斷,宜當。査出各戶文書,似爲煩瑣,別單書入之意,敢啓。傳曰,依啓。部官則竝先罷後推。朝報
上在昌德宮。停常參·經筵。
李䅘啓曰,明日常參·經筵,取稟。傳曰,只朝講。
又以吏曹言啓曰,臺諫有闕,政事,取稟。傳曰,明日爲之。
傳于黃㦿曰,三揀擇,念後爲之事,言于該曹。
丁彦璜,以兵曹言啓曰,勅使先聲,猝然來到,三勅家丁,竝至於三十四人云。計其發行日子,不出今月望間,當到我境,西路各驛,才經大役,驛馬之疲病者,想必未蘇,而護送使一行,又値一時,目前責應,萬分可慮。海西補把江原道驛馬五十匹,關西補把咸鏡道馬八十匹,依前定使之急急整齊,罔晝夜馳送于前日逢點處,館所立待,慶尙道驛馬三十匹,全南道二十五匹,洪淸道二十匹,竝令抄擇,洪淸道則今月二十日,兩南則二十五日,逢點之意,五道觀察使處,撥馬行移,何如?傳曰,依啓。
傳于黃㦿曰,義順公主處所送生梨,非但節果,今年稀貴云,減去,代以一二種乾魚物,似可,言于該曹,使之斟酌爲之。
以戶曹義順公主處入送別單,傳于黃㦿曰,更加海蔘,可也。
掌令郭之欽·卞時益,正言沈世鼎啓曰,人君,以宗社爲一身,以萬姓爲一心,苟是宗社安危之所係,萬姓欲惡之所在,不可以一時私意,有所持疑於其間,較然明,甚矣。自點之罪,擢髮難數,而殿下終始曲護,必欲屈法伸恩,如使自點之罪,不至於關宗社之禍,鬱萬姓之憤,則以聖上不忘勳舊之至仁,稍屈王法,以伸私恩,宜亦可矣,而自點前後罪犯,不止負君誤國而已。國言藉藉,情跡難掩,節之以法,難容覆載之間,今日兩司之論,亦出於仰體聖意,姑從末減之科耳。殿下尙且持難,一向牢拒,使天討,屈而不行,輿情,鬱而不伸,臣等惶惑,未曉厥故也。噫,事關宗社,前頭之憂,未艾也,言出國人,水火之怒,難遏也。到此地頭,殿下決不可係臣舊恩,終拂公議,臣等亦不可姑息愛君,相率徑退,上下相持,所損甚大。請勿留難,亟下金自點絶島安置之命,以快神人之憤。答曰,毋庸强煩。疊
掌令卞時益·郭之欽啓曰,請還收李敏求敍用之命。請還收李馨益量移之命。請金汝水,亟命邊遠定配。新除授守令,必見兩司官員而赴任者,非但舊例則然意實在也。渭原郡守林商儒,不爲下直於臺官,其不識體面甚矣,不可以已爲下去而置之,請林商儒遞差。答曰,不允。林商儒,不必遞差,推考,可也。
正言沈世鼎啓曰,請還收李敏求敍用之命。答曰,不允。
答都承旨申濡疏曰,省疏具悉。春秋之任,大臣之選,實非偶然,知申之職,予當副意,卿其勿辭,速爲上來。原疏缺以上燼餘
謝恩,五衛將李梲·盧濈,兼春秋柳慶昌。
政院啓曰,右議政不允批答製述,以禮曹參議李時楷差下,而日晩後藝文館下吏來言,製述官,重得暑癨,不省人事,不得製進云。請李時楷推考,本館下吏,亦難免稽緩之罪,自本院推治。製述望單子,改付標以入之意,敢啓。傳曰,知道。
實錄廳啓曰,二房郞廳金德承,眼疾苦劇,不能察任,沈,亦以年衰病重,呈狀請遞。史事甚急,不可等待其差歇,竝爲改差,其代,以弘文館副校理洪處大,副司果李慶億,差下,何如?傳曰,允。
護行使書目,臣等,七月十五日,自北京發行,勅行三員,率大通官以下家丁二十八人,今月二十日,自北京離發事。
義州府尹書目,勅使一行,七月二十日,自會同館起馬事牌文出來事。
開城留守呂爾載上疏。大槪,乞遞職名,以安愚分事。入啓。答曰,卿其勿辭,速往欽哉。
右議政趙翼三度呈辭。不允批答。
王若曰,安危在於大臣,仰成方切於初服,用舍係於斯道,引疾胡遽於此時?毋思退休,勉遵前旨。惟卿,德性純粹,雅度凝嚴,讀聖人之書,學專師古,明當世之務,才足亨屯。自在屛處之辰,已有公輔之望,俾輔後嗣,先朝之遺意可知,圖任舊人,寡躬之相依益篤,宿德允諧於僉擧,爰立克愜於具瞻,用作鹽梅,奚但朝野之相慶,仰如山斗?㧕亦士林之有依,司馬之薦賢能,可見事君之意,安國之進纂著,益知衛道之誠。至於百爾猷爲,無非一出忠悃,詎意篤棐之日,乃見遜避之章?夙宵所傷,雖或致愆於榮衛,精力尙壯,那忍釋負於艱虞?寔神明之扶持,何恙不已?伊章奏之勤懇,亦知無他,況今旱蝗之餘,正急懷保之策?朝著未靖,寅協之望實深,士論多岐,鎭邦之策誰任?宜停丐閑之請,無失濟艱之幾。於戲,敷心腸腎腸,誕告至意,作股肱耳目,勉盡嘉謚,所辭宜不允。故玆敎示,想宜知悉。知製敎洪處大製進。
應罷現告,西部參奉李謐,南部主簿尹震望,中部主簿柳渭。啓。
傳曰,明日朝講爲之。
洪淸監司書目,公山呈,以都承旨申濡上疏上送事。啓。
政院啓曰,右承旨李之恒,以病陳疏,有調理察職之命,而本以有病之人,近日黽勉行公之狀,臣等之所共見也。今聞其病勢漸重,待差察任,遲速難期,當此勅行將來,朝家多事之日,廳中不齊,事多苟簡,合有變通之擧,敢此仰稟。傳曰,遞差。
吏曹啓曰,前月十六日夕講時,臣韓興一,以頃者有甄賢能恤貧窮之敎,而恤貧窮,則戶曹已爲回啓,甄賢能,則臣曹當爲擧行,而銓衡重選,非臣駑劣所能薦,雖有他堂上,亦豈能詳知?人各有所知者,令堂上實職以上及三司之官,各薦一二人,名下註其賢能,以爲收用之地,何如?且南·武守令被薦者,頗多,文官被薦者,絶無,故文官可差之處,不得已以武官差送,事甚苟且,亦令賢能薦擧時,一體爲之,何如?上曰,薦擧時文官,亦令薦之爲當事,定奪啓下。因出朝報,或移文各司,則爲各司官員者,宜無不知啓辭本意,而今此啓下薦擧單子相考,則應薦實職堂上以上,及三司竝八十餘員,而文官薦擧者,只十八員,以南·武稱以守令薦者,十三員,其餘則不爲薦擧。蓋近來國綱解弛,朝家命令,視之尋常,不爲致念,南·武無衙門之員,不見元啓辭,則或有錯認不辨文·南·武之薦矣。至於有識者,以爲寧被不薦推考之罪,公然不薦者,多至三十餘員,侍從則雖無薦,不拘於守令之路,爲士大夫者,莫不知之,而其中亦有薦其侍從者,以爲塞責之計,揆之事體,極爲駭異。政院初不進退,矇然捧入,亦涉不察矣。自本曹一一査出,擧名請推,則有傷體面,使其各衙門不薦者,使之現告推考,而誤薦單子,勿爲擧行,更乞一依當初啓辭薦擧事,捧承傳施行,何如?傳曰,允。
院啓,無罪而抱冤,固足以傷和,有罪而蒙赦,亦足以致災,審理之擧,觀其罪之有無而已,請還收李馨益量移之命。措辭見上典獄參奉沈景參,屠牛販肉,勒捧倍價之狀,非但獄人之所目見,閭閻亦皆聞知,而當初臣等,猶疑其不實,臣李□□招致本署下吏,究問其事,渠亦不敢隱諱,其所云云,與臣等所聞,箇箇相符,則此固非泛然風聞之比也,豈必待其推緘而後,可知其詳乎?如此之人,不可一日齒在衣冠之列,請典獄參奉沈景參,亟命削去仕版。前啓,部官事,停啓。
府啓,李馨益不可量移之意,臣等論列已盡,而尙未蒙允,實未曉聖意之所在也。馨益侍藥不謹,罪在罔赦,況其從前悖惡之狀,又難一二數哉?當初只施流配之律,亦已失刑之甚者,而歲月未久,遽有移配之命,王法至嚴,輿論可畏,豈可使難容覆載之罪,任其偃息於安便之善地哉?竊恐爲惡者,無所懲懼,終至於國不爲國,豈不大可寒心哉?群情駭憤,久而愈激,請勿留難,亟許還收李馨益量移之命。金汝水罪犯,不可全釋之意,臣等備盡論列,而昨承聖批,多所分擇,臣等請復明其不然也。本道査覈狀啓中,雖有修擧官事之說,島馬三匹貿來之事,昭著無疑,如是而謂之無所犯,可乎?犯贓之跡,不至如當初臺論,則末減流配,或可矣,而乃於湖邑安便之處,擇地以配,已非朝家嚴贓律之事體,至以審理之故,遽蒙全釋,汝水,赴配纔一月耳。王法解弛,政刑顚倒,寧有甚於此者乎?近來貪風大熾,軍民之困於剝割,極矣,罪狀現著之後,若又容護而曲貸,則頹綱無可振之日,贓吏無知懼之心,其害可勝言哉?事關懲勵,不可少忽,請金汝水,亟命邊遠定配。國家養兵,將以用諸戰陣,古人所謂務精不務多者,良以此也。訓鍊都監創設之後,未曾有澄汰揀選之事,故數萬軍卒,老殘者甚多,徒費衣廩,無益實用,識者言之久矣。況今飢饉荐臻,經用蕩竭,省冗費賑窮民,爲目前第一急務,豈容剝盡膏血,厚養無用之卒,而不爲之變通乎?請令都監另加詳覈,年老病殘不合行伍者,一一除下,一以爲選卒之地,一以爲省費之方。答曰,不允。澄汰老殘事,依啓。
答院曰,不允。沈景參事,依啓。
大司憲趙錫胤啓曰,臣伏見吏曹,以薦人事啓辭謄草,不勝瞿然惶悚之至。當初移文內事意,臣非不知,亦非不欲仰副朝家籲俊之美意,而緣臣聞見孤陋,知人甚狹,其賢能卓異可合薦望之人,得之誠難,商度次且之間,期限已過,竊自踧踖不安,而瀆擾是懼,泯默行公矣。今見該曹之啓,辭意嚴切,慢忽命令之罪,臣安所逃?然臣因此擧實,有所慨於心者矣。聖上甄賢能之敎,意則甚盛,而或恐終歸於文具,何者?聖上嗣服之初,銳意揚側,登名薦剡,通籍顯仕,亦非一二,曾未幾何,率皆棄置,更無隨才收用之事,無亦近於好善而不能用者乎?頃日趙復陽疏中所論,誠爲切實之言,恐宜深留聖意也。臣身爲憲官,不能奉行命令,方在査推之中,不可一日仍冒,請命罷斥臣職。答曰,勿辭,退待物論。朝報
上在昌德宮。停常參,只朝講。
下直,開城留守呂爾載,長湍府使□□□。
李行進,以禮曹言啓曰,問禮官齎去儀注,今春勅使服色各項事,已爲磨鍊擧行矣。今此出來勅使儀注,如無異同,依前啓下,迎勅·下馬,而如見官禮等儀注,令承文院直爲繕寫,給送問禮官,何如?傳曰,允。
丁彦璜,以備邊司言啓曰,今番勅行,發程已久,今念日內,似當渡江,遠接使已爲差出,急急發送,使之罔晝夜馳進,俾及於灣上,宜當。且接待之物,必須預備,然後可得成形,令各該司速爲措置,俾無未及之弊,着實擧行事,分付,何如?傳曰,允。
以右議政趙翼四度呈辭,傳于李行進曰,遣承旨敦諭。
以北京鷹使高禮男等馬牌單子,傳于黃㦿曰,依筵中所定,內官外,勿給驛馬。
有政。吏批,以李厚源爲都承旨,尹得說爲左承旨,姜鎬爲持平,李端相爲注書,兪柲爲新寧縣監,申混爲奉敎,趙嗣基爲檢閱,梁曼容爲淸風郡守,沈爲禮曹正郞,李尙儉爲監察,鄭德生爲中部主簿,韓復一爲南部主簿,元永海爲西部參奉,尹璾爲典獄參奉,黃一夔爲砥平縣監,金嶷爲延曙察訪,洪處大爲兼春秋館記注官,李慶億爲兼春秋記事官,閔應亨爲副提學,李希楙爲濟用參奉,洪處尹爲應敎,金養誠爲典籍,洪鐩爲兵曹正郞,趙龜錫爲說書,李星徵爲刑曹佐郞。
李行進,以吏曹言啓曰,本曹奴婢,元數頗多,而癸亥年間,猶不下百餘口,其後或爲被擄,或爲斜付,或爲免賤,今則所餘,只二三口,凡擧動及常時使喚之際,無以成形,每有顚倒窘急之患,尋常悶慮矣。今聞掌隷院所屬奴婢,刑曹査得者,其數頗優云,本曹典僕斜付之代,依他司例,令掌隷院計給,何如?傳曰,癸亥年間不下百餘口,則豈今鰥寡而無所生息乎?此不過以官家之物,無所主張,任他落漏而然也。若開此路,則必有後弊,勿爲加定,漏落者,推出使喚,可也。
以備忘記,傳于黃㦿曰,史官一員待命,騎馬三匹立之。
李行進啓曰,臣承命往諭于右議政趙翼,則以爲臣近間衰朽,月月而異,時時而異,精神筋力,日覺消耗。頃自瘇患之後,加以傷於暑濕,元氣大敗,一身虛損,終日沈困,不離枕席,四支無力,行步甚艱,曠職日久,惟切惶悶,伏蒙天恩,屢降不允之批,又遣承旨,下諭,無任惶恐感激,不知所達云矣。傳曰,知道。
又以禮曹言啓曰,傳曰,只出主婚人,凡一應諸事,今姑置之,稽制司稱號,亦勿擧論事,傳敎矣。主昏人,令宗親府速爲望單差出,凡干所備之事,預先默會擧行,似合事宜,敢啓。傳曰,知道。凡造作之物,則皆涉有煩,姑勿爲之,追後造給,可也。其中只十分不得已之事,默會擧行,而亦勿預煩,以觀事勢,可也。
又以禮曹言啓曰,三揀擇,念後爲之事,言于該曹事,傳敎矣。令日官推擇,則今八月十九日爲吉,自二十日至二十四日,皆有拘忌,二十五日則亦爲吉云,十九日·二十五日中,何日爲之?敢稟。傳曰,二十五日爲之。以上燼餘
朝講入侍,領事李敬輿,同知事朴遾,特進官韓必遠·許啓,參贊官黃㦿,掌令卞時益,侍讀官洪處大,正言沈世鼎,檢討官鄭斗卿,假注書申瀚,記事官趙龜錫·徐必遠。講書傳大禹謨,自無稽之言,止受終之初等事也。筵話缺
朝講時,上曰,國家事故,每如此,展拜山陵,尙不得行,待得此勅之還,後勅未來之前,不動一民,只率輦下之卒,欲爲往來矣。如宿衛·結陣等事,皆是文具,道路修治,亦勿爲之,守令勿使祗迎,使郡縣,不知有拜陵之擧,則可以無一弊,而伸至情矣。領相曰,帝王動作,雖極節損,豈能得如上敎?況今年凶,西路尤甚,且有勅行,恐不可輕易爲之。上曰,不過一日程,若掃除萬事,不用兵民,如網子軍支供假家等事,一切掃除,則雖勅使出去之日,亦可爲之矣。自前陵行,非無自持飯之令,而百官不爲奉行耳。予今當躬先行之,此豈難爲?但念往還之間,若以京城空虛爲慮,則如水原軍兵,徵發守城,不過一二日之後而已,此外他事,何異於京中行幸乎?一路輦行,人夫有難,予乘駕轎,亦可往矣。但恐臣僚,不能體行,若上下一心,則豈有弊端乎?許啓曰,驛人馬則無自持飯之規,驛馬少往,可以省弊矣。上曰,司僕馬,若不用於如此時,則將焉用之?上曰,侍衛諸官,不必多往,而老病宰臣,亦不必陪往也。上曰,拜陵,以此定奪,可也。軍兵事,兵曹參判已知予意,須一一嚴飭,使之不動一民,不費一粒,可也。若或違令,則雖位高宰臣,亦不容貸,守令不能奉行者,當置重典也。領相曰,雖然事係重大,須博問於諸宰,然後可爲也。上曰,旣與大臣相議,何必更問他宰也?出備局謄錄
領相榻前所啓,朝廷乏人,遠接使,無可擬之人,李時昉,似當爲之,而專管常平廳,而畿甸接待勅行之事,亦爲料理,不可出去,故不得擬入矣。上曰,李時昉之爲館伴,亦未知如何,館伴改差,可也。又所啓,都監官員騎馬事,不可不變通。上曰,迎餞慰使外,皆騎刷馬事,亦爲分付于三道,可也。迎接都監公事郞廳外,勿給驛馬,外方驛馬減數事,分付該曹。出迎接都監謄錄
傳曰,開城留守·長湍府使引見。
政院啓曰,以洪淸監司啓本,新定兒弱事,推考,司憲府照本,傳曰,有落書處,傳敎矣。臣以該房,不能檢察,矇然捧入之失,在所難免,不勝惶恐,此公事還出給,司憲府律官及本院律官,竝令攸司推治,何如?傳曰,允。
又啓曰,渭原郡守林商儒推考事,命下矣。臺諫方以遞差論啓,推考承傳,不得捧之之意,敢啓。傳曰,知道。
京畿監司書目,砥平縣監·延曙察訪改差事。
右尹李浣三度呈辭。入啓。遞差。
榻前,掌令卞時益啓曰,昨日憲府公事,有落書處,至於政院待罪,臣不察之失,著矣,何敢仍冒?請命遞斥臣職。上曰,小失勿辭,退待物論。
合啓,金自點事。上曰,已諭予意,亟停勿煩。
院啓,請還收李馨益量移之命事。上曰,不允。請還收李敏求敍用之命事。上曰,勿煩。
傳曰,明日晝講爲之。
司憲府照本,內乘安鈸矣,蠱惑娼賤,詬打正妻罪,杖八十贖,奪告身三等。啓功儀各減一等。又照本,校理曺得英,修撰張次周等闕直罪,各杖八十,奪告身三等。啓功減一等,曺得英乙良,棄。
吏曹,遠接使韓興一,館伴吳竣,迎接都監郞廳八,成夏明·李晩榮·洪琂·黃琠·李秞·洪南立·李垕·金克和,問禮官許悅,問禮官許悅,出去。
掌令郭之欽啓曰,臣於昨日本府之坐,推考公事入啓時,以城上所急於傳啓,一番看過之後,卽爲詣闕矣。今聞公事中,有落字處,致勤下敎,至於政院待罪,不勝惶恐之至。不察之失,與同僚無異,臣何敢晏然仍冒?且自今日曉頭,重患暑癨,不省人事,等待小歇,今始來避,臣之所失,至此尤大。請命遞斥臣職。答曰,勿辭,退待物論。
謝恩,說書趙龜錫,砥平縣監黃一夔。
奉敎申混上疏。大槪,召牌臨門,不敢不趨詣,而情勢悶迫,冒萬死陳懇,乞賜鐫免事。入啓。答曰,省疏具悉。爾其勿辭察職。
謝恩,奉敎申混。朝報
上在昌德宮。停常參,只晝講。
李行進啓曰,明日試官命牌,故視事頉稟,自十二日開場,限罷場間,視事頉稟之意,敢啓。傳曰,知道。
正言李杭·沈世鼎啓曰,請還收李馨益量移之命。請還收李敏求敍用之命。措辭竝見上國家,設捕盜廳,其意豈偶然哉?自前爲大將者,麤悍者居多,慈詳者,絶少,而從事官,亦其類耳。不思平〈?〉反助之爲虐,至於軍官數十輩,太半無賴常漢,橫行閭里,作弊多端,睚眥之怨,必欲報復,搆成罪目,百般誣訴,捉囚私室,不問情僞,酷加杖訊,隨意生殺,無辜籲天,控告無地,卽是爲阱於國中,其有累於如傷之化,欽恤之治,豈不大哉?請自今從事官,以文官擇差,與大將會坐公廳,論理罪囚,絶不得於私室濫用刑杖,軍官中雜流,竝一切汰去,其尤無良作弊者,令攸司摘發,從重科罪,竝引嫌而退,不薦之意,乃所以薦之也。避辭中所謂有慨於心者,豈非聖上之所當惕念處乎?然該曹推考之啓,旣已蒙允,則勢難仍冒,法府書落字之失,責在下輩,一番看過,似不盡察,不可以此微細之事,輕遞言官,請大司憲趙錫胤遞差,掌令卞時益·郭之欽出仕。答曰,不允。處置事,竝依啓。
傳于丁彦璜曰,近日陰霖蒸鬱,無異盛暑,囹圄之苦,可言,予甚矜憐,承旨其體予至意,典獄摘奸,輕囚放釋。以上燼餘
晝講入侍,特進官尹履之,同知事尹順之,參贊官李行進,侍讀官洪處大·趙復陽,假注書申瀚,記事官申混·徐必遠,講書傳大禹謨,自帝曰咨禹,止想其一時氣象也。
答領敦寧府事金尙憲疏曰,省疏具悉。卿疏何乃至再?予甚瞿然焉,所請致仕,決難許之之意,已盡於前,惟卿體予至意,須勿更煩也。出內下日記
遠接使韓興一,義州迎慰使權大恒出去。
合啓,請勿留難,亟下金自點絶島安置之命,以快神人之憤。措辭見上答曰,毋庸强煩。朝報
上在昌德宮。停常參·經筵。
申酉時,日暈。夜三更,白雲一道如氣,起自巽方,直指艮方,長竟天,廣尺許,漸移東方。五更,有霧氣。
傳曰,史官二員待命,騎馬六匹立之,監試一二所,摘奸以來。
答合啓曰,勿煩。
答府曰,不允。李馨益事,依啓。
答院曰,不允。捕盜軍官雜類汰去事,依啓。以上出內下日記
迎接都監啓曰,都監郞廳李垕·洪琂,已爲啓下,而李垕則老母,以痢疾,症勢危重,不忍一刻暫離,洪琂則曾差郞廳時,生事於勅使,至於捉入萬端詬辱,而終未免拿推,今不可更察本任云,兩人竝改差,其代兵曹正郞洪鐩,前僉正成遠,差出,而未準郞廳,亦依前例,成均館直講成楚客,刑曹佐郞李星徵,軍器寺僉正任俊伯,前縣監李益培·黃道亨,前典籍河晉善,亦爲差出,前銜,則竝付軍職冠帶常仕,何如?傳曰,允。
以都監郞廳差出草記,傳曰,前例,郞廳如是之多耶?問于政院以啓事,傳敎矣。取考,都監謄錄,則軍色·宴享色·雜物色·盤饌色·米麪色郞廳,各二員,應辦色·儺禮色郞廳,各一員,故合十二員矣,敢啓。傳曰,知道。
都監啓曰,儺禮·宴享等事,今年九勅往來時,旣不設行,則今不必自此擧論,而但人各異心,彼若臨時勒令設行,則必致窘迫未及之患,遠接使處,預爲措辭,言及已行之例,期於動聽,勿設之意,行會,何如?傳曰,允。以上出都監謄錄
吏曹啓曰。傳曰,此時曠官,可慮,未赴任守令,幾人耶事,傳敎矣。慶州牧使羅緯素,晉州牧使李以存,靑山縣監成復參,慶源府使韓榮,河陽縣監崔濟,高山察訪金益禧,今日內催促發送,而砥平縣監黃一夔,新寧縣監兪柲,除授未久,時未署經,似當署經後催促發送,淸風郡守梁曼台,尙州牧使崔後憲,昌原府使金重鎰,皆在遠方,而上來遲速,未可預料,何以爲之?敢稟。傳曰,知道。未署經守令,除署經催促發送,在外方守令,姑令除朝仕赴任,可也。
迎慰使,定州,洪振文,安州,林出去。
掌令郭之欽·卞時益就職。
明日增廣別試監試初試一所試官三,李應蓍·金德承·李垕,二所試官三,嚴鼎耉·曺漢英·趙復陽。
京畿監司書目,領敦寧府事金尙憲上疏上送事。
政院啓曰,新除授檢閱趙嗣基,時在京畿楊根地,史事方急,斯速乘馹上來事,下諭,何如?傳曰,知道。
都承旨李厚源啓曰,臣與尙衣院提調李時昉,婚姻家相避,臣之兼帶副提調,在法當遞,敢啓。傳曰,舊例遞改耶事,傳敎矣。臣曾年爲承旨時,故相臣徐景雨,爲都承旨,而與尙衣提調達城尉徐景霌,爲相避,故臣以刑房承旨,爲副提調,分明記之,舊例蓋如此矣,敢啓。傳曰,然則依例爲之。
實錄廳郞廳,以摠裁官意啓曰,卽今以時政記及日記,分授各房,開坐于本廳,則堂上幾盡來會,而郞廳則只四人仕進,其中雖或有公故,無緣稱頉,若是之多,始役之日,如是怠慢,則此後之事,從可知矣。先朝實錄纂修,是何等重事,而莫念事體,如是怠忽,事極可駭,所當一一請推,而反涉騷擾,致虧功役,請自今堂上郞廳,仕日實數,每月三旬,書啓,以考勤慢,何如?傳曰,依啓。如此怠慢之習,不可長,竝行公推考。
禮曹啓曰,勅行牌文已到,渡江之期,似在今月念後,而適與文·武科鄕·漢城試初試相値,開場,自二十八日,至三十日,而出榜亦過五六日,兩西則一邊設場,一邊支待,勢所不及,殊甚狼狽,諸道設場,亦不可異同,前頭文·武科及諸科,不得已次次退行,宜當,大臣之言亦如此,敢啓。傳曰,依啓。
又啓曰,卽接照記,考講二所牒報內,今日本學,小學考講時,有一擧子考講之際,錄名則趙後天書呈,而納名則趙後大,故疑其代講,問其年歲則與錄名不同,而問其父祖,則全然不知,再三詰問,則陽城居趙光道,而趙光道段,本學二人處逢授,上項趙光道,及趙後天等,自本道速爲處置云,近來士習駭異,行詐之事,至於如此,殊極痛惡,不可不隨現重治,以爲礪百之地,趙光道·趙後天,令攸司囚禁,依律科罪,何如?傳曰,依啓。
右議政趙翼五度呈辭。傳曰,安心調理。
吏曹啓曰,臺諫有闕,政事,取稟。
下直,晉州牧使李以存,慶州牧使羅緯素,靑山縣監成後參,新寧縣監兪柲,慶源府使韓榮,河陽縣監崔濟,砥平縣監黃一夔。
謝恩,兼春秋嚴鼎耉·李慶億。
合啓,請勿留難,亟下金自點絶島安置之命,以快神人之憤。答曰,勿煩。
府啓,請勿留難,亟許還收李馨益量移之命。請金汝水亟命邊遠定配,請還收李敏求敍用之命。入啓。答曰,已諭毋煩。
院啓,請勿留難,亟許還收李馨益量移之命。請自今捕盜從事官,以文官擇差,與大將都會公廳,聽理罪囚,絶不得於私室,濫用刑杖,軍官中雜類,竝一切汰去,其尤無良作弊者,令攸司摘發,從重科罪。請還收李敏求敍用之命事。入啓。答曰,不允。捕盜軍官雜類汰去事,依啓。
副提學閔應亨上疏。大槪,病勢危重,陳懇乞遞事。入啓。答曰,省疏具悉。爾其勿辭,調理察職。
右副承旨黃㦿,同副承旨李行進等上疏。大槪,乞遞實錄兼春秋之任事。入啓。答曰,省疏具悉。大臣之選,殊非偶然,爾等勿辭察職。
黃海監司書目,信川郡守尹天齎,爲暗行御史被捉,其代令該曹差送事。朝報
上在昌德宮。停常參·經筵。
答合啓曰,勿煩。
答府曰,不允。
答院曰,不允。出內下記草
平壤迎慰使柳慶昌,中路問安使朴啓榮出去。
常平廳郞廳,以都提調意啓曰,此時本廳料理策應之事,極爲煩劇,而堂上林,緣北行遞差之後,未及出代,刑曹判書李時昉,勢難獨爲兼察,前大司憲趙錫胤,留心民事,可合此任,本廳堂上差下,何如?傳曰,允。
禮曹啓曰,卽接四館錄名所牒報內,監試錄名時,昨日幼學權用輿·權玉輿·李震奎等,首倡作亂,突入錄名所,多士名紙,踐踏裂破,有同亂兵,驅逐四館,不能安坐。諸生名紙,多數散失,餘存名紙張數,盡爲裂封,此前古所未有之事,〈?〉曹入啓處置云。目今紀綱掃如,士習日壞,今此作亂之事,極爲寒心。若不嚴治,無以懲其例習,首倡人等,令四館停擧,且四館,不能善處,致有如此之事,難免其失,亦爲推考,何如?傳曰,允。
吏曹啓曰,新除授守令,方在外方之人,除朝仕赴任事,命下矣。本曹,書啓時,海美縣監孫處愼,下吏不爲抄書以示,致有落漏,極爲惶恐,孫處愼,時在慶尙道大邱地,除朝辭赴任之意,兩道監司處,一體行移之意,敢啓。傳曰,知道。
政院啓曰,吏曹,以賢能及守令可合人,初五日限內,不薦人員等,推考事,入啓,蒙允,故卽令該曹,使之現告,則不薦衙門,至於十六,而其中如議政府·敦寧府·中樞府,係是大臣衙門,混洞推考,尤爲不當。請令該曹更爲稟處,何如?傳曰,允。
左承旨丁彦璜上疏。大槪,加出受由之後,不敢帶職下鄕,冒死乞遞事。入啓。答曰,遞差。
政院啓曰,西路守令赴任,一刻爲急,新除授信川郡守李懷,速爲署經事,兩司城上所處,言送,何如?傳曰,除署經,今明日間發送。
信川郡守李懷,謝恩後,仍爲下直。
合啓,請勿留難,亟下金自點絶島安置之命,以快神人之憤。
府啓,請勿留難,亟許還收李馨益量移之命,請金汝水亟命邊遠定配,請還收李敏求敍用之命。措辭竝見上
院啓,李馨益狂悖不謹之狀,國人之所共憤疾者也。當初流竄,亦已失刑,到今移配,遽出特命,遇災審理之擧,不應爲此極罪而設也。憲府繼發公論,益激,臣竊未知殿下,何惜於馨益,而强咈群情,至此之久乎?請勿留難,亟許還收李馨益量移之命。國家設捕盜廳,其意豈偶然哉?自前爲大將及從事官者,不以慈祥平反,爲念,專務作威,而軍官數十人,皆是無賴常漢,橫行閭里,作弊多端,睚眥之怨,欲爲報復,搆成罪目,捉致私室,不察情僞,酷加杖訊,隨意生殺,無辜籲天,殿下有仁民愛物之至德,而此輩之殘酷取怨,如此,卽是爲阱於國中,而有累於欽恤之治,豈不大哉?各衙門,皆以文官爲從事官,而獨此廳,以武弁差出,雖不知始於何時,而此不過自望之際,以類相從,好其受敎而然也。至於私室用刑,尤極無據,軍官作弊者,若不隨現重治,則無以懲後,此事少無可疑,而殿下持難至此,臣等竊未曉聖意之所在也。請自今,大將絶不得於私室聽理罪囚,從事官,以文官擇差,軍官中尤無良作弊者,令攸司摘發,從重科罪,今此監試錄名所,名紙踏印時,不以呈納次第,而專用請囑,先後儒生輩,終日等待,不勝其憤,欲上階而陳其曲折,則使軍士揮杖逐之,至有折腰重傷者,展轉相激,滿庭儒生,一時升廳,各自取名紙之際,非但蹴踏破裂,其閪失者,甚多。此前所未有之事,士習亦極可惡,而主掌官所爲,殊甚駭異,請當該主掌官,先罷後推,請還收李敏求敍用之命事。入啓。
答府曰,不允。李馨益事,依啓。
答院曰,不允。李馨益事及當該主掌官事,依啓。
輔德李晩榮,注書申最,弼善李尙逸,司書沈玖,牌招肅拜。
傳曰,史官二員待命,騎馬六匹立之,監試一二所,棘圍處內摘奸。
司書沈玖上疏。大槪,召牌臨門,不敢不肅謝,而病勢危劇,冒萬死乞遞事。入啓。答曰,省疏具悉。爾其調理察職。朝報
上在昌德宮。停常參·經筵。
午未時,日暈。夜四更,月暈。
答右相趙翼疏曰,省疏具悉。時事孔艱,日復一日,此豈大臣丐閑之時?勿爲控辭,速出論道,以副上下之望。
答合啓曰,毋煩。
答府曰,不允。
答院曰,已諭毋煩。
答全州儒生幼學柳克敏疏曰,省疏具悉。省爾疏章,無非愛君憂國之誠,予甚嘉尙,當令廟堂議處焉。以上出內下記草
傳曰,大臣·備局堂上引見。
江華留守趙啓遠,榻前所啓,牧場革罷,許民耕食,已爲先朝受敎,而牧馬不爲移置,則無以耕食,流民之來集者,日日呼訴,不可不速爲處置矣。上曰,諸島當爲分置之馬,卽爲移送,而牧場則許民耕食,當爲上京之馬,元數三百匹內,姑留二百匹餘馬,則司僕寺官員下去,與留守相議,各島放牧時,添載以送,可也。以減本島留馬之數,可也。又所啓,本府所儲火藥,三千十一斤置簿,而習陣諸事,用之所餘三千七斤,在先朝時,受敎方爲貿易,以米一千五十餘石,買得二千二百餘斤,已爲啓聞矣。今年凶歉,散給米石,則易以貿得,而次知貿易之人,無勸奬之擧,故皆不願爲,臣召募數人,而此輩不施賞典,則事不可集,朝家賞典,臣固不敢請,而事勢如此,故敢陳所見矣。上曰,如此事不可不賞,觀其勞輕重,參酌爲之,可也。已爲措備有勞之人,爲先施賞。
李時昉所啓,今年凶歉無前,本廳所儲之穀,盡用於前勅,前頭募粟之事,何以爲之?上曰,議于廟堂。領相所啓,凶年則各官勒捧私債,放給貧民,而年豐之後,亦不還償,故貧富俱困,宜令戶曹,或本司移文,年豐則自官徵給,以爲有無相資之地,宜當。上曰,依爲之。出備局謄錄
綾川府院君具仁垕,楊州地出去。
右議政趙翼上疏。大槪,更申前請,乞遞職名事。入啓。
遠接使書目,辭職事。啓。傳曰,卿其勿辭往來事,回諭。
四館主掌官應罷現告,郭岌·張俊南。
吏曹啓曰,命下矣,當初本曹啓辭時,只擧守令薦擧,或以南·武·幼學,稱以守令薦者,十三員,或以曾經侍從者,爲塞責之計,其餘則不爲薦擧者,甚多。故使其各衙門不薦者,使之現告請推,則大臣衙門,不可請推之說,不無所見,而但一品衙門,東西壁宰臣,如有可推之事,則亦有請推之規,其若云云,似欠妥當,第念初定限太急,多官推勘,實涉煩擾之說,實爲有理,而推考與否,臣曹不敢擅便,伏惟上裁。傳曰,雖宰臣,應推之員,則豈可以已之,依前定奪爲之,可也。
成均官員,以知館事意啓曰,以本館養賢庫査覈啓辭。傳曰,其爲過濫,則旣已顯著,只五年內官員,姓名査出而已,可也事,傳敎矣。本庫規例,上下等事,常時奉事專掌,而直長主簿,或有眼同上下之時,奉事或有故,則直長主簿,亦有代察之時,故自丙戌正月,至今年五月,本庫官員等姓名,一一査出,上下朔數,亦爲懸錄,別單,書啓之意,敢啓。傳曰,七朔以上上下官員,先罷後推,可也。應罷,李河·金汝亮·都擧元·申瀚·元汲·尹先哲。
大司憲朴遾上疏。大槪,伏承召命,來詣闕下,而病勢甚重,不敢肅謝,亟命鐫削臣職,以正逋慢之罪事,呈政院。
兵曹參判趙錫胤上疏。大槪,冒陳危悃,乞遞常平廳堂上之任事,呈政院。
榻前合啓,請金自點絶島安置事。上曰,已諭勿煩。
榻前,大司諫所啓,請還收李敏求敍用之命事。上曰,不允。又所啓,捕盜廳公廨坐起,作弊軍官摘發治罪事,從事官,以文臣擇差事。上曰,公廳坐起事,依啓。從事官摘發治罪及擇差事,不允。又所啓,刑房承旨摘奸,稟放輕罪後,漢城府翌日,卽爲還囚,事體未安,當該堂上郞廳,請從重推考事。上曰,依啓。又所啓,卽聞趙啓遠之言,監牧官之事,極爲駭愕,依先朝受敎,前行守令之人外,賤孽雜類,請命一切汰去勿差。上曰,自今以後,依啓辭爲之,方爲在任之人,一一汰去,似爲紛擾,置之,可也。又所啓,守令除朝辭赴任,乃是邊將邊倅移拜他道之謂也。近日內地守令,因勅行竝令除朝辭赴任,若使所捧雜物,在於新官到任之後,則猶之,可也。此則其所捧雜物,已自各其兼官,何爲徵捧?雖汲汲下去,已無及矣,而徒壞國家署經辭朝之法,且其中大處守令,亦有人器不相當者,不可苟焉差遣,請還收除朝辭之命。上曰,曠官不當,業已行會,今番則仍前傳敎爲之。
府啓,請金汝水亟命邊遠定配,請還收李敏求敍用之命事。入啓。答曰,不允。
副提學閔應亨上疏。大槪,再陳危懇,乞遞職名事。入啓。朝報
上在昌德宮。停常參·經筵。
備邊司啓曰,今十三日李時昉所啓,勅使時,枝三甚難,而前勅時,譯官數人,備納數千餘匣,今番又納,將至萬匣,而不願受價,又有願納米百石者,何以處置乎?上曰,姑爲用之,給價與論賞,參酌爲之,可也。出備局謄錄
政院啓曰,注書李端相,與左副承旨李一相,同生兄弟,相避依法典改差,他假注書,差出察任,何如?傳曰,允。
假注書,呂閔齊。
明日永思殿親祭,正時,四更二點,開門,三更三點。
合啓,請勿留難,亟下金自點絶島安置之命,以快神人之憤。措辭見上答曰,毋庸强煩。
府啓,請金汝水亟命邊遠定配。請還收李敏求敍用之命事。入啓。措辭竝見上答曰,不允。
院啓,蔭官之爲州牧者,必須積年勞苦,聲績俱著,雖有年勞聲績,亦不可人人而得之,新除授尙州牧使崔後憲,本一鄕曲土豪,發身本末,素多人言,善事得官,以貪縱狂悖,到處見敗,今者無故超陞,至授名都準職,名器之濫,至此極矣。況本州方有儒林携貳之變,彈壓鎭定之責,決不可付諸幺麽猥瑣一蔭吏,請命改正,其代各別擇差。請還收李敏求敍用之命事。入啓。
前啓,捕盜從事官·軍官等事,停啓。答曰,不允。朝報
上在昌德宮。停常參·經筵。
備邊司啓曰,今月十三日引見時,刑曹判書李時昉所啓,今年凶歉無前,本廳所儲之穀,盡用於前勅時,日後似當有募粟之事,何以爲之?上曰,議于廟堂事,傳敎矣。自前飢饉之時,救民之策,靡所不用其極,願納穀物者,例有論賞勸募之擧,其中如老職許通,追贈帖文,量宜成出,令該廳參酌前規,定其所納多少,分送于各道,使之從自願施行,切勿抑勒,而凡老職之人,必限六十一歲以上,許給帖文,旣如老職之後,則官家凡干身役,竝爲蠲免,俾無失信興謗之弊,富民願納者,亦依前例施賞,宜當。且未得許通之人,不得赴擧,不定良役,國法甚嚴,而近來紀綱頹弛,潛隱冒濫者,日滋,官家亦不肯痛禁,事極寒心。今後科擧等事,無帖文濫入者,及保擧三人,竝從重科罪,以杜後弊之意,行會于諸道,何如?答曰,依啓。出備局謄錄
望祭後,大妃殿·大殿·中殿,政院·玉堂·二品以上六曹·大司諫問安。答曰,罔極,藥房問安。答曰,知道。
世子宮,政院·玉堂·藥房問安。答曰,知道。
判尹金光煜初度呈辭。入啓。傳曰。調理出仕。
答副提學閔應亨疏曰,省疏具悉。爾其勿爲固辭,宜遵前旨,調理察職。
答兵曹參判趙錫胤疏曰,省疏具悉。大臣之請,意非偶然,卿其勿辭察職。
合啓,請勿留難,亟下金自點絶島安置之命,以快神人之憤。
院啓,新除授尙州牧使崔後憲,請命改正,其代各別擇差。請還收李敏求敍用之命。措辭竝見上答曰,不允。崔後憲事,非善處事,調劑人心,不獨在於文官,姑勿煩論,以觀其所爲,可也。
府啓,金汝水,請亟命邊遠定配,請還收李敏求敍用之命事。入啓。答曰,不允。
答合啓曰,毋庸强煩。朝報
上在昌德宮。停常參·經筵。
御營廳啓曰,備邊司啓辭內,去兵去食,亦有次第,當此大無之年,所以會遠近軍兵,以費國庫,且妨民事,恐非得計,諸道御營軍上番之擧,似當停止,令本廳覆啓處置,何如?傳曰,允事,傳敎矣。年前亦以歲荒之故,或有減數上番之時,或有全數減番之時矣。今年旱荒及北使之重疊,前所未有,似當依廟堂啓辭變通,而宿衛軍停番,事係非細,臣不敢擅便,伏候睿裁。傳曰,依啓。出備局謄錄
藥房啓曰,去昨甚雨,通宵行禮,及今淫霖,氣候異常,不審此時,玉體調攝,何如?臣等私憂過慮,不堪耿耿,敢來問安。答曰,僅得無事。
黃州迎慰使,申峻出去。
大司憲朴遾上疏。大槪,更申危懇,乞遞職名事。入啓。啓下吏曹。
慶尙左道京試官書目,今月十二日,依例開場,則擧子等入場不製,以疏頭柳㮨停削未解之故,陳辭退去,不得試取辭緣事。
假注書呂閔齊改差,代李齊運爲之。
右議政趙翼六度呈辭。入啓。傳曰,安心調理。
傳曰,北兵使金逸引見。
合啓,請勿留難,亟下金自點絶島安置之命,以快神人之憤。答曰,毋煩。
府啓,請金汝水亟命邊遠定配,請還收李敏求敍用之命事。入啓。措辭竝見上答曰,不允。
院啓,尙州牧使崔俊憲,不合本職之狀,連日論列,未蒙允諭,且諭以善處事,調劑人心,不獨在於文官,聖敎則然矣。如使俊憲,才地聲望,可以彈壓鎭定,則臣等固不論之矣。惟其發身本末,素多人主〈言〉,武斷鄕曲,傾陷土主,又其能事,曾作守令,或縱悖抵罪,或連被臺論,不得赴任,不知何故,遽然超躐準職,畀以名都乎?除目之下,人皆驚駭,若是而能得善處事變,調劑人心,以副朝家共理之意者,必無是理也。況除朝仕之命,纔下,其家與任所,絶遠,迎送之弊,又非細慮,請亟命改正,其代各別擇差,請還收李敏求敍用之命事。入啓。答曰,已諭毋煩。朝報
上在昌德宮。停常參·經筵。
夜五更,流星出畢星上,入巽方天際,狀如拳,尾長五六尺許,色赤。
答合啓曰,亟停勿煩。
答府曰,毋煩。
答院曰,不允。崔俊憲事,依啓。尙州牧使改政事出內下記草
訓鍊都監啓曰,備邊司啓辭,畿乘料抄軍上番之擧,似當停止,松都束伍收米,使留本府,以爲前頭賑救飢民,接應客使之用,亦似便當,令訓鍊都監覆啓處置事,傳曰,允事,傳敎矣。在前故綾城府院君具宏,以都監大將,兼摠戎使時,畿輔束伍中,抄擇壯健砲藝者,一千名,屬於都監,每年十月至正月,分番鍊藝,而所饋糧餉,辦得無計,開城束伍軍千餘名,皆是行商辦貿之輩,爭願各納二十斗之米,除其束伍操鍊之役,故其時摠戎使,具由馳啓,備局回啓,以爲定式,而不但逃故相仍,額數漸縮,仍連歲凶歉,減其五斗之數,每年所捧,纔不備九百餘石矣。今年又値旱災,所捧亦不過前減之數,把摠·哨官十二員之料,亦以此米頒給,千軍四朔之料,常患不足,今又全除,以爲本府之用,又除壯抄鍊藝之事,實與當初設立本意,大相不同,常時鍊藝,爲備不時之虞,依願收米,實非民結出徵之比,而今遽停廢,兩件事未知何如。凡兵家之事,有加則士心勸,有減則士心怠,古人所戒,時當此際,身居大將之任,議不及他,伏候上裁。傳曰,今年事勢,似不可已,依備局啓辭施行,後勿援以爲例。出備局謄錄
吏曹啓目,粘連大司憲朴遾上疏云云。宿疾沈痼,又添新症,似當改差調理,而憲長進退,不敢擅便,上裁,何如?啓依回啓施行。
事變假注書姜裕後,親病改差,代李聖時爲之。
江原監司書目,都事崔孝蹇,限覆審間仍任事。
吏曹啓曰,臺諫有闕,政事,取稟。傳曰,明日爲之。
禮曹啓目,粘連慶尙左道京試官狀啓云云。士子旣入場中,書題出示之後,一時散去,終致罷場云,極爲無據,任其仍留與否,依狀啓令廟堂議處,何如?啓依允。
合啓,請勿留難,亟下金自點絶島安置之命,以快神人之憤,以杜宗社之禍。
府啓,請金汝水亟命邊遠定配,請還收李敏求敍用之命事。入啓。
院啓,尙州牧使崔俊憲,不合本職之狀,連日論列,未蒙允諭,且諭以善處事,調劑人心,不獨在於文官,聖敎則然矣。如使俊憲,才地聲望,可以彈壓鎭定,則臣等固不論之矣。惟其發身本末,素多人言,武斷鄕曲,傾陷土主,又其能事,曾作守令,或以縱悖抵罪,或連被臺論,不得赴任,不知何故,遽然超躐準職,畀以名都乎?除目之下,人皆驚駭,若是而能得善處事變,調劑人心,以副朝家共理之意者,必無是理也。近來名器之太濫,倖門已開,識者不勝寒心,至如俊憲之起身白徒,但以善事,猝授州牧,又是近來之所無也。政體之顚倒,人器之不稱,莫此爲甚,臣等之論,不容但已,請勿留難,亟命改正,其代各別擇送,請還收李敏求敍用之命事。入啓。
慶尙監司書目,左道監試試官,密陽府使·固城縣令,呈以儒生等,終始執迷不回,不得設場事,榮川呈,以司諫金應祖病重,上去不得事。啓遞差。朝報
上在昌德宮。停常參·經筵。
未時,太白見於巳地。
答合啓曰,毋煩。
答府曰,毋庸强煩。
答右相趙翼疏曰,省疏具悉。省卿疏辭,予甚缺然,宜念國事之艱危,勿爲控辭,臥閤論道。
備邊司啓曰,江都牧場,今將革罷,募民耕食,分田時,不可無節目,因留守趙啓遠稟議條件,就其中參商磨鍊,以爲擧行之地,事目別單書入之意,敢啓。答曰,知道。
又啓曰,以本司海美縣監李袤上疏回啓,傳曰,此回啓中隣族之弊,令該道申明禁斷爲言,有弊則果爲有弊,而未知曾有禁斷之事乎事,傳敎矣。隣族之侵,爲當今巨弊,前後章奏及筵臣登對時,以此事陳達,仍爲行會外方者,非止一再,姑以近日事言之,前領議政李景奭,上年十二月十三日引見時,啓請,久遠逃亡,明査蕩滌,俾免隣族之侵,今年正月,因習讀黃士誠上疏,本司回啓,逃故隣族之患,亦令蕩滌,今年六月,又因申必義上疏,本司回啓,切勿侵及疎遠之族,隣比之人,竝爲蒙允。行會諸道,故今此李袤上疏覆啓時,以申飭禁斷爲請矣,敢啓。答曰,知道。出備局謄錄
副提學閔應亨上疏。大槪,病勢日向沈痼,不得不冒萬死更申前懇,乞遞職名事。入啓。答曰,省疏具悉爾懇,雖旬月之久,從容調治,固無不可,須勿更辭。
吏曹啓目,粘連京畿暗行御史,書啓云云。陽城縣監李悅,政雖疎拙,而頗自謹愼,害不及民,永平縣令朴守會,雖無稱譽之政,而亦無大段毁謗,且勅使時所用褥絮,充以人夫襦衣,雖涉苟且,而旣過之後,盡爲還給,則似非私用之比,此時守令,不可輕易遞易,竝姑爲置之,似或無妨是白齊。金浦郡守尹垍,爲政柔懦,吏不畏憚,民結出沒,至於累巡,則雖緣策應浩繁,物價騰踊,而難免生疎之失,坡州牧使閔震益,爲政旣欠慈詳,且於路傍殘邑,拮据無策,而居官興販,旣是犯禁,則雖非私意,不可全釋,竝爲罷黜,何如?啓依允。
傳曰,京畿水使李震興引見。
右議政趙翼上疏。大槪,更陳前懇,請速賜鐫改事。入啓。
備邊司啓目,粘連慶尙道京試官狀啓云云。七百擧子,入場出題之後,旋卽散出,此前所未有之事,試官奉命臨試,不能周旋善處,致有此變,士子所爲,特一罷場,試官所處,亦涉辱命,且科期已爲退定,不宜使誤事之人,仍留本道,徒貽廚傳之弊,任其速令上來,何如?啓依允。
謝恩,校理洪處大,待敎趙嗣基,宗簿直長李齊運。
合啓,請勿留難,亟下金自點絶島安置之命,以快神人之憤,以杜宗社之禍。
府啓,請金汝水亟命邊遠定配,請還收李敏求敍用之命事。入啓。
正言李杭啓曰,臣同生兄梓,今授司諫,相避之法,在下應遞,請遞臣職。答曰,勿辭,退待物論。
兵曹參判趙錫胤上疏。大槪,更申前懇,乞遞常平廳堂上之任事。入啓。啓下該曹。
院前啓,無城上所,姑停。朝報
上在昌德宮。停常參·經筵。
未時,太白見於巳地。
答合啓曰,毋煩。
答府曰,勿煩。出內下記草
迎接都監啓曰,司藝成楚客,副司果成遠,以郞廳啓下已久,而或以母病極重,或以身病方苦,其勢未易察任,軍器僉正任俊伯,以本寺所掌緊重,故大臣使之入啓改差,成楚客·成遠·任俊伯,竝改差,其代以直講姜允亨,前縣監崔汝㞳,前副正安鈸差下,而崔汝㞳·安鈸,則竝口傳付軍職,冠帶常仕,何如?傳曰,允。
京畿監司書目,延署察訪金嶷罷黜事。
判尹金光煜上疏。大槪,陳情,乞遞本職及兼帶,且未遠行前,楊州地掃墳事。入啓。下吏曹。
注書申最遷轉,代假注書鄭必達爲之。
平安監司書目,勅行二十日一日,當到鳳凰城云,而渡江正奇,時未的知事。
吏曹口傳政事,延曙察訪,姜後先。
大司諫啓曰,正言李杭,引嫌而退,旣有應遞之嫌,請命遞差。答曰,依啓。
合啓,請勿留難,亟下金自點絶島安置之命,以快神人之憤,以杜宗社之禍。
府啓,請金汝水亟命邊遠定配,請還收李敏求敍用之命事。入啓。
吏曹啓曰,臺諫有闕,政事,取稟。傳曰,明日爲之,監試一所出榜,詣闕。
大司憲南銑上疏。大槪,病勢日劇,乞遞職名事。入啓。答曰,省疏具悉。卿其勿辭,調理察職。
院前啓,無城上所,姑停。朝報
上在昌德宮。停常參·經筵。
酉時,日暈。夜四更五更,月暈。五更,流星出畢星下,入昴星下,狀如拳,尾長二三尺許,色赤。
答合啓曰,毋煩。
答府曰,勿煩。出內下記草
政院啓曰,領敦寧府事金尙憲,自五月以後,精神日益昏迷,言語短澁,有時遇猝急之事,口不出聲,秋氣已涼,而一向無減,勢將難醫,欲見鄭後啓診脈,而後啓,旣以御醫,且有職事,難可私致爲悶云,係是大臣病患,不得不仰達。答曰,使之出往看病。出藥院日記
答右相趙翼疏曰,省疏具悉。予意已諭,而卿辭愈往如此,是予之誠意淺薄,未孚而然也,良用慨歎也。須體予至意,且念國事之日益艱虞,亟斷來章,速出論道,以濟時艱。
傳曰,前左相鄭太和第二女,鏡城判官南重晦女子,刑曹佐郞趙胤錫女子,前參奉金佑明女子,其餘詣闕者,竝許婚。出內下記草
修撰鄭斗卿辭職上疏。入啓。答曰,省疏具悉。爾其勿辭,調理察職。
右議政趙翼上疏。大槪,更申前請,乞遞臣職,更卜賢德事。入啓。
吏曹啓目,粘連兵曹參判趙錫胤上疏云云。史局·常平廳,俱是劇務,固難兼察,而常平之任,旣議於廟堂,非尋常差出之比,自前宣惠·備局·常平等任,本曹,有所不敢處置,伏惟上裁。啓令備局議處。
合啓,請勿留難,亟下金自點絶島安置之命,以快神人之憤,以杜宗社之禍。
院啓,請還收李敏求敍用之命事。入啓。
府啓,金汝水亟命邊遠定配,請還收李敏求敍用之命事。入啓。措辭竝見上朝報
上在昌德宮。停常參·經筵。
申酉時,日暈。夜四五更,月暈。
慶尙左道災傷敬差官權悟,出去。待敎徐必遠,實錄還安事,茂朱地出去。
常平廳啓曰,以備局啓辭,救飢之策,靡所不用其極,老職許通,追贈帖文,量宜成出,令該廳參酌前規,定其所納多少,分送于各道,使之從自願給帖募粟,富民願納者,亦依前例施賞事,蒙允矣。取考乙酉丁亥兩年謄錄,追贈則自嘉善實職以下,至正郞,各項帖文,其數甚多,人無願募者,爵名太濫,而終無其實,今番則勿爲分送,似當。老職通政帖文八百張嘉善帖文二百張,許通帖文一千五百張,令該曹爲先成出,分送各道,以爲及時勸募之地,而老職通政帖,六十一歲以上,則米六石,七十以上,則米四石,八十以上則米二石,已受通政帖者,納米五石,則陞嘉善,各其年限帖籍相考後,給帖,以防冒年濫受之弊,許通則良妾子,米七石,賤妾子米九石,竝依乙酉年例,納米給帖,其他富民願納者,計其穀物多少,分等施賞,宜當。以此意,分付各道監司,使之着實擧行,何如?傳曰,依啓。
傳曰,下直守令引見。
合啓·府·院前啓,國忌齋戒,以姑停。
監試二所出榜,詣闕。
禮曹啓曰,卽接四館六員連名牒呈內,今番錄名時,儒生作亂事,實是前所未有之變也。摘發懲治,在所不已,而如有橫罹之患,則亦是士子至冤極痛處,不可不明査而處之。幼學李震奎,平日行身,有雅飭之名,適於初十日,身有疾病,不得已送年少庶弟,錄名打印,猝遇意外之變,震奎名紙,亦在蹴踏之中,其庶弟欲推名紙,主掌官下人,不爲分別,告於主掌官,當其紛亂纔止,欲得作亂人姓名之際,猝聞震奎姓名,混同牒報,震奎則終日苦痛於家,莫不稱冤,當該主掌官,聞此情由,方欲伸理,適以臺論罷職,今者旣知其冤狀,仍爲施罰,似未妥當,作亂儒生權用衡·玉衡,爲先停擧,李震奎,自本曹商量處置云。錄名時作亂,果極驚駭,但其日,數百擧子,䦨入廳上,雜還紛擾,雖四館,亦莫知首倡之在於何人,李震奎,其時錄名,不爲親往,其日在家,衆所共知云。此必出於同接人推尋名紙之際,誤認同參作亂,混入牒報之中矣。今見四館所報,實狀如此,則均施其罰,果涉冤枉,李震奎分揀,何如?傳曰,允。朝報
上在昌德宮。停常參·經筵。
護行使書目,一行,本月十八日無事越江事。
遠接使書目,勅使,十八日鳳城來到,二十三日渡江計料事。
黃海監司書目,本道都事鄭道榮,今月十八日身死事。
慶尙監司書目,右道監試設行緣由事。又書目,病重乞遞事。
禮曹參判李景憲上疏。大槪,痼疾纏身,一向危重,不能行步,前頭多事之時,決難供仕,本職及兼帶,懇乞遞免事。以國忌留政院。
右議政趙翼上疏。大槪,復申前懇,乞賜遞免事。留政院。
大司憲南銑辭職上疏。留政院。朝報
上在昌德宮。停常參·經筵。
辰午時,日暈。
傳曰,大臣·備局堂上引見。
答右相趙翼疏曰,遣承旨敦諭。
答守門將金禹績等疏曰,疏辭當令廟堂議處。
答合啓曰,亟停勿煩。
答府院曰,不允。
傳曰,史官二員待命,騎馬六匹立之,漢江·白岳摘奸以來,以上出內下記草
引見時,兵曹判書李時白榻前所啓,上曰,陵幸時傳語軍有弊,以擺撥爲之,大小停及要切處,立之,可也。出備局謄錄
備邊司啓曰,禮曹啓辭,文武科初試及諸科,次次退行事,已爲啓下,行會各道矣。但勅使入京後,計其留館日子,要不出十餘日,而待其回還,始爲開場,則其期當在於初冬,而前頭且有閏朔大慶之科,可以不逾年矣。第念勅使,纔已回還,而後勅使,若又繼至,則其間事勢,甚爲狼狽,群議或以爲京中,則雖勅使留館,而科擧設行,亦無不可以開場之意,措辭善諭于勅使前,無妨云。或以爲勅使,方留館而文武科竝設,五所開場,則許多進排支供差備之事,以殘弊各司下人,非但無以成形,亦恐有生梗之患,不可不慮云。臣曹雖不知所以善處,而試以九月旬望間,爲先擇日,定爲設場乎?敢稟。傳曰,議于廟堂處之。出備局謄錄
大司憲南銑上疏。啓下該曹。
答禮曹參判李景憲疏曰,省疏具悉。卿其勿辭,調理察職。
以慶尙監司辭狀,傳曰,調理察職事,回諭。
傳曰,明日晝講爲之。
合啓,請勿留難,亟下金自點絶島安置之命,以快神人之憤,以杜宗社之禍。
府啓,請金汝水亟命邊遠定配,請還收李敏求敍用之命事。入啓。措辭竝見上
院啓,請還收李敏求敍用之命。措辭見上
吏曹啓目,粘連大司憲南銑上疏云云。此時不可以尋常病患,有所辭免,南銑之所患頗重,累日許留,其所謂儕流之所共知者,果是實狀,再疏乞遞,實不獲已,則似當改差,以便公私是白乎矣,憲長進退,該曹不敢擅便,上裁,何如?啓依回啓施行。
吏曹啓曰,臺諫有闕,政事,敢稟。傳曰,明日爲之。朝報
上在昌德宮。停常參,只晝講。
藥房都提調臣李敬輿,副提調臣李厚源啓曰,臣昨於榻前,因下敎始審聖體有不安節之候,臣等忝在保護之地,聖躬起居,邈然無所聞知,臣等不職之罪,大矣。驚遑憂慮,曷勝仰達?仍念惡寒之症,有時發作,表虛而然,表虛之症,必先治內,及時議藥,治以對症,可免後患,請令醫官入診,或下症錄,以爲議藥之地,何如?調攝之中,强疾臨筵,恐或添傷,處靜尋繹,不害緝熙之工,今日晝講,亦宜停止,臣等不堪過慮之至,敢此仰稟。答曰,所患不至大段,從容調理,自可差愈,故不爲議藥,啓辭如此,症候言于醫官矣。且別無痛處,何必停筵?仍爲之,可也。症候自入秋以來,雖不至大段,或夜間寢睡之際,或朝間頗有痰候,胸膈似悶,氣候亦不得强健,小有勞動,或進熱物,則輒有虛汗,雖一日之內,乍寒乍熱,如向者猝寒之日,則頗畏寒氣,不欲開窓戶矣,雖然別無痛處,又非大段矣。
再啓曰,臣等伏見下醫官症錄,仍與諸御醫及鄭後啓等商議,則皆以爲聖候所患,不至大段,宜用蔘朮調中湯,加吉更·貝母·薑汁炒各三分,十貼云,此藥五貼,爲先劑進之意,敢啓。答曰,知道。出藥院日記
答合啓曰,毋庸强煩。
答府曰,毋煩。
答院曰,不允。試官等推考。
答幼學李相益疏曰,省疏具悉。所陳弊端,當令該曹議處焉。以上出內下記草
晝講入侍,特進官鄭良弼,同知事趙錫胤,參贊官黃㦿,侍讀官曺漢英·趙復陽,假注書韓震琦,記事官趙嗣基·申最。
迎接都監啓曰,直講姜允亨,軍色郞廳,差下已久,而聞脫喪之後,纔已上來,痢疾極重,不能運身云,副司果崔汝㞳,亦以米麪色郞廳啓下,而眼疾極重,不能開視云,自都監累度催促,而皆是實病,勢難察任,姜允亨·崔汝㞳,竝改差,其代刑曹正郞梁有仁,前都事愼愿差下,而愼愿則口傳付軍職,冠帶常仕,何如?傳曰,允。
禮曹啓曰,今此勅使時,自上仁政殿受勅行禮後,依前例仍爲茶禮擧行,又於所館處親臨時,茶禮,依例設行諸事,預備以待之意,敢啓。傳曰,知道。出都監謄錄
大殿,政院·玉堂問安。答曰,知道。勿爲問安。
吏曹啓目,粘連黃海道暗行御史,書啓云云。江陰縣監禹儆錫,爲政剛明,吏戢民安,前後勅行,差役平均,合有褒賞之典是白乎彌,信川郡守尹天齎,旣已封庫出代,而屠殺農牛,國家禁條兺不喩,米太用下,其數亦多,爲先罷黜爲白遣,罪狀,令攸司照例推治,宜當爲白齊。安岳郡守韓必久段,別無病民之事,而爲人過柔,號令不猛。文化縣令林巑,旣有矯弊之志,而更張之際,事多疎迂,則政合罷黜爲白乎矣,此時西路,策應方急,加以凶荒,迎送有弊,皆無非憑公瘠民之事,則今姑置之爲白遣,各鎭浦乙良,令該曹覆啓處置,何如?啓依允。禹儆錫乙良,表裏一襲賜給。又啓目,粘連平安道暗行御史,書啓云云。祥原郡守柳稽,律身淸謹,爲政愛民之間,稱頌如出一口,則合有褒賞之典是白乎彌。中和府使李尙敬,到任之初,雖有生疎之失,今則覺悟,勅行往來,亦無濫捧之事爲白遣,順安縣令金晉亨段,頗有剛明之稱,勅使雜物,亦不卜定民結,則竝無賞無罰,似或宜當是白齊。成川府使李井男段,年衰政倦,吏有用奸處,則似當罷黜是白乎矣,別無備缺之事,又無侵擾百姓之弊是如爲白置。勅行已迫,遞易難便,姑先推考,何如?啓依允。祥原郡守柳稽,淸謹愛民,殊甚可嘉,特爲陞敍。
洪淸監司書目,病重辭職事。啓傳曰,勿辭,調理察職事,回諭。
洪淸監司書目,懷德呈,以進善宋浚吉,病重上去不得事。啓傳曰,如此病深云,予用慮念焉,何必急促登程?從容上來事,下諭。
承文院官員,以都提調意啓曰,本院副提調一員未差,以禮曹參議李時楷,差下,何如?傳曰,允。
禮曹啓曰,文武科初試及諸科,次次退行事,已爲啓下,行會各道矣。但勅使入京後,計其留館日子,要不出十餘日,而待其回還,始爲開場,則其期當在於初冬,而前頭且有閏朔,大慶之科,可以不踰年矣。第念勅使,纔已回還之後,勅使若又繼至,則其間事勢,甚爲狼狽,群議或以爲,京中則雖勅使留館,而科擧設行,亦無不可,以開場之意,措辭善諭于勅使前,無妨云。或以爲勅使方留館,而文武科竝設五所開場,則許多進排支供差備之事,以殘弊各司下人,非但無以成形,亦恐有生梗之患,不可不慮云。臣曹雖不如所以善處,而試以九月旬望間,爲先擇日,定爲設場乎?敢稟。傳曰,議于廟堂處之。
右副承旨黃㦿書啓,臣承命往諭于右議政趙翼處,則以爲臣本以虛弱之人,衰朽之餘,常患多病,自經盛暑以來,百疾交侵,又自前月,腸中常不平,種種諸症,不可煩達,而元氣大敗,食飮全廢,委頓度日,上念國事,下憂身疾,不得已陳疏乞遞,伏蒙天眷至隆,不許遞免,至遣承旨,下諭,竊不勝惶恐感激,不知所達云矣。傳曰,知道。
合啓,請勿留難,亟下金自點絶島安置之命,以快神人之憤,以杜宗社之禍。
府啓,請金汝水亟命邊遠定配,還收李敏求敍用之命。措辭竝見上
院啓,慶尙左道監試設場時,七百擧子,齊會入場者,初豈無應試之心哉?此不過爲略干輩煽動,致有罷場之擧也,明矣。爲試官者,若以朝家懇惻之意,多般開諭,則亦豈有一向執迷,終不回惑之理哉?旣不能如此,而乃於出題之後,任其散出,其首倡者,亦不摘發懲治,其不能周旋善處之失,固已多矣。況右道,旣已無弊設場,則其辱命誤事之罪,昭不可掩,請京試官任重,罷職不敍,參議官亦竝命罷職,請還收李敏求敍用之命事。入啓。朝報
上在昌德宮。停常參·經筵。
藥房都提調臣李敬輿,副提調臣李厚源啓曰,秋行夏令,蒸鬱成雨,通宵陰晦,氣候異常,不審此時聖體,調攝,何如?昨日劑入蔘朮調中湯,已爲進御乎?柳後聖今已來到,與之商議,則此藥正是對症云,連進似當,臣等不勝憂慮,敢來問安。答曰,知道。湯藥今當進服矣,今後勿爲問安。出藥院日記
答合啓曰,毋煩。
答府曰,毋庸强煩。
答院曰,不允。試官等請罷事,曾未聞館官之罷職也。獨爲嚴治,似未妥當矣。罪在擧子,試官何必深論?以上出內下記草
平安監司書目,今月十七八日,達夜霜降,餘存各穀,盡爲枯損事。
政院啓曰,京試官等推考事,命下矣。臺諫以罷職不敍,罷職,論啓,推考承傳,不得捧之之意,敢啓。傳曰,知道。
又啓曰,新除授注書元萬石,以迎見其父元斗杓事,下去平安道云,斯速上來事,下諭,未上來間,他假注書差出,察任,何如?傳曰,下諭有弊,後差,可也。
注書元萬石改差,代鄭必達爲之。
禮曹,今庚寅年增別試文·武科初試,來九月十九日,進士覆試,來十月初二日,生員覆試,同月初四日,文武科覆試,同月十七日,殿試,同月二十八日,雜科初試,來十一月初二日,覆試,同月十九日,生進放榜,同月初六日,文武放榜,同月初十日,雜科放榜,來閏十一月初四日,推擇。啓。又啓目,粘連觀象監牒呈云云。諸科吉日時乙良,依牒呈施行爲白乎矣,平安道則依本道監司狀啓,令京試官合設一處,宜當是白置。各道及京試官等處,依前例發馬行移,何如?啓依允。
傳曰,明月晝講爲之。
合啓,請勿留難,亟下金自點絶島安置之命,以快神人之憤,以杜宗社之禍。措辭見上
府啓,請金汝水亟命邊遠定配,請還收李敏求敍用之命。措辭竝見上
院啓,慶尙左道監試設場時,七百擧子齊會入場者,初豈無應試之心哉?此不過若干輩煽動,致有罷場之擧也。明矣。爲試官者,若以朝家之意,據理開諭,則亦豈有一向執迷,終不回惑之理哉?旣不能如此,而乃於出題之後,任其散出,其首倡者,亦不摘發懲治,其辱命誤事之罪,固已多矣。且臣等,竊聞本道儒生,或赴京試,或赴兩湖之試者,其數亦多,而況右道旣已無弊設場,則獨左道儒生,豈爲一柳㮨之〈事〉擧皆自停乎?其不能周旋善處之失,至此尤著,決不可推考而止。請京試官任重,罷職不敍,同參試官,亦竝命罷職,請還收李敏求敍用之命。措辭見上
遠接使書目,勅行二十二日未末,渡江,明日仍留本府,再明發向前道,儺禮宴享等事,竝令勿設事。
靈光幼學李相益上疏。大槪,適逢求言之日,敢陳時弊民瘼,以效芹曝之誠事。入啓。答曰,省疏具悉。所陳弊端,當令該曹議處焉。朝報
上在昌德宮。停常參,只晝講。
答主簿李弘奎疏曰,省爾疏章,可謂盡心職事者也。良用嘉賞也。所陳事,當令有司議處焉。
答合啓·府啓·院啓曰,不允。
答前萬石吳暹等疏曰,省疏具悉。所陳弊瘼,當令廟堂議處焉。以上出內下記草
晝講,入侍,知事吳竣,特進官洪茂績,參贊官尹得說,侍讀官曺漢英·趙復陽,假注書鄭必達,記事官趙嗣基·申最。講書傳皐陶謨,自皐陶曰都,止可不深戒哉。
迎接都監啓曰,今見西來狀啓,則宴享儺禮等事,勿爲設行云。儺禮雜物磨鍊事目,不爲分付于各司,而次知郞廳李星徵,減下之意,敢啓。傳曰,知道。出都監謄錄
司饔院啓曰,今此勅使,仁政殿受勅後,仍爲茶禮,所館處親臨接見時,亦爲茶禮設行事,該曹旣已啓下。本院,依謄錄宴享廳稱號,果盤諸具,所入雜物及各色員役,竝依去番勅使時例,施行,假提調·假郞廳各十員,令該曹亦依前例,以士夫中年少儀容可合人,差送,而本院習儀日爲招實·假提調·郞廳,除本司仕上直。凡公會勿參,差祭安徐,自前勅使時,例爲三度私習儀,而今番則只行茶禮,來月初一日南別宮,一度私習儀,俾無臨時失儀之患,何如?傳曰,允。出本院謄錄
京畿監司書目,通津縣監李哲英,病重罷黜事。
黃海監司書目,平山·遂安·松禾等霜降累日事。
東部主簿李弘奎上疏。大槪,略陳部內人民弊瘼,冀蒙省察事。入啓。
禮曹參判李景憲上疏。大槪,臣痼疾,一向危重,再申危懇,乞遞本職及兼帶,俾免狼狽事。入啓。啓下吏曹。
吏曹口傳政事,通津縣監,金壽弘。
合啓,請勿留難,亟下金自點絶島安置之命,以快神人之憤,以杜宗社之禍。措辭見上府啓,請金汝水亟命邊遠定配,請還收李敏求敍用之命。措辭竝見上
院啓,慶尙左道監試設場時,七百擧子齊會入場者,初豈無應試之心哉?此不過若干輩煽動,致有破場之擧也,明矣。爲試官者,若以朝家之意,據理開諭,則亦豈有一向執迷,終不回惑之理哉?旣不能爲此,而乃於出題之後,任其散出,其首倡者,亦不摘發懲治,其辱命誤事之罪,固已多矣。且臣等,竊聞本道儒生,或赴京試,或赴兩湖之試者,其數亦多,而況右道旣已無弊設場,則獨左道儒生,豈爲一柳㮨事,擧皆自停乎?旣不能周旋善處之失,至是尤著,此與該官之事,形勢懸殊,決不可推考而止。請京試官任重,罷職不敍,同參試官,亦竝命罷職,請還收李敏求敍用之命事。入啓。措辭見上朝報
上在昌德宮。停常參·經筵。
政院啓曰,勅使渡江,今已累日,而西路狀啓,尙無消息,殊甚可慮。纔招備邊司郞廳言之,使卽嚴勅撥路矣。卽接遠接使以下狀啓,二十三日成貼,而二十七日到京,中間遲滯,乃至於此,極爲驚駭。請令兩西及京畿監司,査覈治罪後,啓聞,何如?傳曰,允。以上出備局謄錄
迎接都監啓曰,卽接遠接使狀啓,勅使,九月初六日入京事,八月二十三日成貼,平安監司狀啓,以米·鹽之價,銀兩還償事,八月二十三日成貼,迎慰使義州府尹狀啓,竝皆八月二十三日成貼,而今日午前,始爲入來,啓下於都監。自義州撥傳,例於三日入京,而今則第五日傳致之狀,極爲稽緩,稽傳撥將等,摘發治罪之意,三道監司處,申明行會,以爲礪百之地,何如?傳曰,允。
又啓曰,卽接遠接使移文,則勅使,今月二十四日,自義州離發,越所串·良策·車輦止宿,二十五日,越林畔·雲興,定州止宿,二十六日,越納淸亭·嘉山,安州止宿,二十七日,肅川止宿,二十八日,越順安,平壤止宿,二十九日,中和止宿,九月初一日,越鳳山·劍水·瑞興止宿,初二日,越葱秀站,平山止宿,初三日,越金川站,開城府止宿,初四日,越長湍,坡州止宿,初五日,越碧蹄,弘濟院止宿,初六日,當入京云。諸事預備分付各司之意,敢啓。傳曰,知道。出都監謄錄
右議政趙翼,身病出仕。
平安監司書目,勅行,卄三日仍留義州,明日發向前路,初六日入京事。
禮曹啓曰,慶尙左道京試官任重,旣已遞差,其代令吏曹速爲差出下送,何如?傳曰,允。
慶尙監司書目,柒谷等官,風水災慘酷事。
傳曰,明日晝講爲之。
傳曰,尙州牧使李枝茂,通津縣監金壽弘引見。
大司諫金益熙上疏。大槪,病重,乞遞本職及兼帶事。入啓,啓下該曹。
引見時,同副承旨李行進所啓,通津縣監金壽弘,除署經發送乎?敢稟。上曰,依爲之。
遠接使書目,勅行,卄四日鐵山止宿事。
傳曰,護行使臣引見。
合啓,請勿留難,亟下金自點絶島安置之命,以快神人之憤,以杜宗社之禍。措辭見上答曰,不允。
府啓,請金汝水亟命邊遠定配,請還收李敏求敍用之命。措辭竝見上答曰,不允。
院啓,請慶尙左道京試官任重,罷職不敍,同參試官,亦竝命罷職,請還收李敏求敍用之命。措辭竝見上答曰,不允。
上在昌德宮。停常參·經筵。
藥房副提調臣李厚源啓曰,數日來不審,聖體,調攝,何如?前日劑進,蔘朮補中湯五貼,以日計之,當盡於今日,其效之有無,亦如何?日氣寒熱,朝晝頓異,脫着之際,難適其宜,閭閻之人,亦多感傷,臣忝在保護之地,不堪憂慮,敢來問安。聖候所患,若無加減,則前藥五貼,當加劑以入,竝此仰稟。答曰,症候時無加減,湯藥尙未盡服矣。
傳于政院曰,領議政李敬輿處,遣內醫看病。以上出藥院日記
傳曰,綾川府院君具仁垕亡妻遷葬云,祭床及石灰,造墓軍,依前例本道題給。
答領相李敬輿箚曰,省卿箚辭,予甚慮念焉。卿宜安心勿待罪,從容調治,俾無添傷之患。
答院曰,不允。試官等事,予意已諭,毋庸强煩。爾等之好勝,愈往愈甚,至以尤不當取而比之爲言,良可駭異矣。
答兵曹參判趙錫胤疏曰,省疏具悉。實是不得已之事故,何傷乎?卿其勿辭察職。以上出內下記草
引見時,上曰,今番陳奏使,所當新卜相以送,可也。副使以下,今日內,亦宜相議擇出,爲當。右相啓曰,副使職階,必以從二品耶?堂上亦擬望耶?上曰,我國職秩,彼皆知之,上使以大臣爲之,則副使不可苟爲也。吏曹參判啓曰,副使,正二品差出乎?從二品差出乎?上曰,議爲之。出備局謄錄
吏曹啓目粘連,禮曹參判李景憲上疏云云,當此多事時,有一分供職之勢,則呈疏乞免,必不至如是勤懇。李景憲,年衰多病,已至羸毁,同朝之所共知是白置。客行不日入京,本曹例兼贊禮之任,而判書臣吳竣,以館伴在館所,參判又難察任本職,則似當遞改是白乎矣,宰臣進退,不敢擅便,上裁,何如?啓依回啓施行。
以吏曹,大司諫金益熙上疏回啓,本職遞差。
遠接使書目,勅行,二十五日定州止宿事。
吏曹啓曰,臺諫有闕,政事,取稟。傳曰,明日爲之。
傳曰,大臣·備局堂上,命招引見。
傳曰,引見相値,今日晝講,停。
榻前合啓,金自點事。上曰,予終不聽,未知誰能停止此論者乎?
府啓,李敏求事。上曰,旣爲議大臣定奪,勿爲煩論。金汝水事。上曰,旣與群臣議爲之,毋爲煩論。
領議政李敬輿箚子。大槪,旣未進參於問安之列,又不能趨詣於召命之下,不勝惶恐。伏地待罪,仍乞數日之暇,以爲調治之地事。入啓。
洪淸監司書目,鎭岑呈,以進善宋時烈,病重上去不得事。傳曰,病勢如此,有難一向强迫,姑爲依副其願,使之專意調治。
傳曰,明日晝講爲之。
院啓,臣等將慶尙左道試官請罷事,論列累日,而尙未蒙允,臣等竊惑焉。本道儒生之或赴京試,或赴兩湖者,不爲不多,而至右道亦已設場,則其無不欲赴擧之意,於此可知,而七百擧子,旣爲照訖錄名,持試券入場者,決非故爲罷場而齊會也。爲試官者,若能曲宣朝逆之意,務盡鎭定之方,則必無靡然煽動,齊聲同潰之理,而乃於出題之後,任其散出,略不禁制,亦無摘發首倡之擧,則其爲誤事辱命之罪,大矣。自前外方之罷場也,雖罪在擧子,而試官亦皆罷職,況今不能善處之責,專在試官,則豈可歸罪於擧子,而試官,有不罷之理哉?館事之事,與此懸殊,尤不當取而比之,請京試官任重,罷職不敍,同參試官,亦竝命罷職。請還收李敏求敍用之命事。入啓。
榻前,右議政趙翼所啓,今番科擧,退行,何如?上曰,退行宜矣。禮判所啓,外方試官,亦爲召還乎?上曰,召還,可也。朝報
上在昌德宮。停常參,只晝講。
答都承旨李厚源疏曰,省疏具悉。卿其勿辭察職。
答合·府·院啓曰,不允。
答左相趙翼箚曰,省箚具悉。右相多病,予亦慮念矣。相避一款,當議于大臣處之,卿宜安心勿辭。以上出內記草
備邊司啓曰,今此國家所遭之變,與丁應泰之時,雖不敢比擬,而其係國家存亡,則一也。陳奏使,旣爲差出,發送之期,不容少緩,客使到館後,勢難等待多日。當爲先發文書,方物使臣,夫馬盤纏等物,令各該司,預爲措備整齊,待擇日卽時發程,宜當。且從前勅使之回,則例有謝恩之行矣。今行則陳奏爲重,不可兼行。若欲別遣,則一時三行,物力決難辦得,或以爲冬至使之行後,客使,要不出一望。若以一品官爲正使,副使書狀,仍差以送,兼行謝恩,似爲便當云,亦令該曹,稟處,何如?答曰,允。出備局謄錄
晝講,入侍特進官李時昉,知事尹順之,參贊官李行進,侍講官洪處尹,侍讀官洪處大,假注書鄭必達,記事官趙嗣基·申最。講書傳皐陶謨自天敍有典,止以成其治而已。
兵曹參判趙錫胤上疏。大槪,冒法渡江,未赴召,命乞鐫職正罪事。入啓。答曰,省疏具悉。實是不得已之事故,何傷乎?卿其勿辭察職。
全南右水使書目,虞候李晫,本月十六日身死事。
遠接使書目,勅行,二十六日安州止宿,二十七日仍留事。
洪淸監司書目,都事李艪,以親病不爲受由,徑先還家,罷黜事。
賓廳,卜相封入。
持平姜鎬啓曰,伏以設科取士,乃帝王大公至正之擧。雖末季之世,百度廢弛,而至於科擧,則必依公道而行,科擧紊亂,其國乃亡。必使一國章甫之徒,無有遠邇,咸得赴擧,然後合於事體,滿於人心。況我聖上卽位新年,特設增廣,欲與八方同慶,其意甚盛,又非尋常科擧之比也。不幸近者,士論携貳,朝家調劑,亦未得宜,慶尙左道,則終至於不赴,右道則雖云設場,而千七百都目之中,錄名只四百餘,收券纔二百,堂堂國家之擧措,未免爲兒戲之歸,此實二百餘年來所未有之事也。夫嶺南,乃人才之府庫,士子之冀北,應科目者,幾以萬數,甲於諸道,不可擧而棄之也,明矣。以嶺南幾萬之士子,而應試者只四百,以聖上卽位之慶科,而擧嶺南而棄之,豈非埋沒苟且,不成模樣之甚者乎?決不可仍爲覆試,再失人心,重損國體。今此京外監試初試,竝宜罷榜,更爲試取,以重卽位大慶之科,以存國家至正之道。以此意論啓之事,發簡於同僚,而終未歸一,無非臣見輕之所致,不可仍冒,請命遞斥臣職。答曰,勿辭。退待物論。
都承旨李厚源上疏。大槪,陳情乞遞本職事。入啓。
兵曹,訓鍊大將具仁垕,謝恩,兵曹判書具仁垕。
大司憲朴遾,掌令卞時益·郭之欽啓曰,卽者伏見持平姜鎬引避之辭,臣等誠不勝驚怪焉。聖上卽位之初年,特設增廣取人之科,實盛擧也。嶺南,亦果是人才之府庫,士子之冀北也。頃聞柳㮨疏,儒有不肯赴試之意,朝廷,必欲與之同慶,丁寧勸諭,非止一再,則其可謂調劑之未得其宜乎?八方之士,擧皆樂赴,而惟嶺南左道,不體朝家勤懇之意,且以不解柳㮨之罰,終至於廢擧已極可怪,而不參㮨疏者之廢擧,亦又何心,是渠輩自棄之也。其可謂擧而棄之乎?況旣已入場,散出於出題之後,則是罷場也。其可謂終不復擧乎?設場取士之後,則擧子多少,不必擧論,而獨嶺南右道,錄名收券之數,枚擧啓聞,創開八方曾所未有之規,抑又何意歟?以此而謂之非公道,不合於事體,不滿於人心,則臣等誠所未料也。姜鎬,徒以嶺儒之罷場,爲埋沒,而不知莫重慶科,不可因此而罷榜,其亦不思之,甚也。設若罷此復設,而又爲不赴,則其可又罷又設,而果能不再失人心,重損國體乎?臣等伏見宣祖朝受敎,有曰,雖場屋生事,事在試官,則責試官,事在擧子,則削擧子而已,一切勿許罷榜云。至今遵行,永爲成憲,曾在仁祖朝,京中監試二所,罷場,兩司,請罷其榜,而不允。其時禮曹判書金尙憲,請減去二所,仍爲覆試,其啓辭有曰,自前外方則一二道,有罷場之時,而未嘗罷榜云。京試罷場,猶不罷榜,況今外方半道之罷場者乎?頃者自上答諫院之批,亦有罪在擧子之敎,則其不可以嶺南左道之罷場,遽罷莫重已試之科,較然明甚矣。朝見姜鎬簡通,臣等略擧此意,而以幸爲商量,答之矣。更無往復之擧,而遽以終未歸一,見輕等語,至於引避,臣等何可自是己見,晏然仍冒?請命遞斥臣等之職。答曰,勿辭。退待物論。
左議政趙翼箚子。大槪,略陳愚慮,乞遞臣職,更卜才智可恃之人事。入啓。
合啓,請勿留難,亟下金自點絶島安置之命,以快神人之憤,以杜宗社之禍。
府啓,請金汝水亟命邊遠定配,請還收李敏求敍用之命事。入啓。措辭竝見上
院啓,臣等將慶尙左道試官請罷事,論列累日,而不但不賜允兪,反以好勝駭異等語,爲敎,臣等竊不勝惶惑之至。七百擧子齊會入場,決非故欲罷場而來者也。雖有若干輩扇動橫議,而滿場多士之意,則必不爾也。而爲試官者,旣不能據理開諭,靜以鎭之,及其罷場,聽其自恣,開門出送,視若士習之當然,終無首倡摘發之擧。又從以張皇馳啓,有若七百士子,專爲柳㮨而同群齊潰者然,其爲誤事辱命之罪,大矣。且凡外方之罷場也,雖罪在士子,而試官亦皆罷職。況今不能善處之責,專在試官,則豈可歸罪於擧子,而試官有不罷之理哉?自前館儒空館,雖或出於過激,而元無館官禁制之規,則其與罷場試官,不亦懸殊乎?臣等之請,實欲遵前規而杜後弊,請京試官任重,罷職不敍,同參試官,亦竝命罷職,請還收李敏求敍用之命事。入啓。措辭見上
答合啓曰,不允。
答府·院曰,不允。朝報
上在昌德宮。停常參·經筵。
藥房副提調臣李厚源啓曰,秋序欲暮,日氣涼冷,伏未審,聖候,調攝,何如?前日劑進蔘朮調中湯,旣已盡御者,當以五貼加劑以入,而必須先知藥效之有無,聖體所患之加減,然後或以前藥劑入,或更議他藥矣。仍念自前聖患,例在於日寒之時,而卽今方有不安節之候。若於此時,冒夜行禮,則必有添傷之患,況乎前頭?又將有郊外擧動,明日朔祭,勉抑至情,許以攝行,方合愼疾之道,可副群下之望,臣待罪保護之地,不任憂悶之至,敢來問安,竝此仰請。答曰,不允。湯藥,所服不多,故似無顯效,加劑入,可也。
再啓曰,數日來秋氣,頓覺寥慄,閭閻之人,亦多感傷,況聖體方有不安節之候。此時冒夜行禮,必有添傷之患,故敢請攝行,而未蒙允兪,忝在保護之臣,曷勝憂悶?玆敢再籲,煩瀆之嫌,有未暇顧也。人主一身,爲宗社臣民之所托,何可自輕,而不盡其愼疾之方乎?前頭,且有郊外擧動,尤當預加保嗇,不可以時不至大段,而有所忽也。明日朔祭,請勿親行,以副群下之至望,不勝幸甚。答曰,身無疾痛處,豈敢攝行?勿爲煩啓。出藥院日記
答政院啓辭曰,深冬極寒之節,尙能行禮,何傷之有?決不可攝行,勿爲煩啓。
答右相李時白疏曰,省疏具悉。卿之忠信德望,已孚國人,予志先定,實用詢謀之僉同,仰成方切,何乃撝謙至此?況且婚家之嫌,法典之意,必在庶官之職,必不在台鼎之位,豈可以區區拘於此,而不用賢大臣乎?此則不必論也。嗚乎,國之艱危,愈往乃爾,今日之行,容可緩乎?雖有切迫不得已之嫌故,有不可顧,況此文具末節乎?卿宜揮却萬事,惟念此日之艱虞,速出論道,以副上下之望,以濟時難。
答左相趙翼箚曰,省箚具悉。當初所患,元非大段,又無疾痛處,而服藥者,只預防其漸也。無故攝行,非但情有所不堪,於禮亦復如何?決難攝行之意,已諭于藥房矣,卿等勿以爲慮。
答合啓曰,毋庸强煩。
答院曰,依啓。李敏求事,不允。以上出內下記草
京畿監司崔惠吉,勅使迎候事,開城府迎慰使許啓,承旨黃㦿,出去。
慶尙監司書目,榮川呈,以執義成以性,病重上去不得事,啓遞差。
吏曹啓曰,臺諫有闕,政事,取稟。傳曰,過齋戒後爲之。
持平李惟碩啓曰,昨日傳啓之時,退待同僚當爲處置,而日已曛黑,多官處置,必至夜深,心竊未安。不敢瀆擾,退而待朝,未免經日。臣之稽緩之失,著矣。請命罷斥臣職。答曰,勿辭。
前兵曹判書李時白上疏。大槪,請還收不敢當之任,以便往還事。入啓。
兵曹判書具仁垕箚子。大槪,陳情乞遞本職及兼帶訓局之任事,呈政院。
政院啓曰,臣等伏見藥房啓辭,請寢明日親祭,而未蒙允許,臣等不勝憂悶之至。近來聖候有不安節,連進湯藥而尙未奏效,當此夜候凄冷,露氣凝寒之時,通宵行禮,不無添傷之患,不計必至之憂,而强行親奠之禮,則非聖人愼疾之道。況且郊外擧動不遠,酬應接待,當前,尤宜預加調攝,伏乞勉抑至情,亟許攝行,以副群下之至望。
傳曰,綾川府院君家遷葬,自外方上來云,一路擔持軍,亦爲題給該道事,亦爲下諭。
政院啓曰,自前大臣,亦有相避乎事,傳敎矣。應行相避有無,臣等未得聞知,且以有相避之人,一時俱在鼎軸,亦未聞知。今承下問,而所見孤陋,未諳前例,大典相避條,考出乎?敢稟。傳曰,允。
明日永思殿親祭,正時,四更二點,開門。三更三點。
左議政趙翼箚子。大槪,明曉朔祭,令臣等攝行事。入啓。
典醫監提調金藎國箚子。大槪,醫司弊端事。呈政院。
正言鄭麟卿啓曰,臣於昨日,以傳啓事,先詣臺廳,等待憲府城上所之來。持平李惟碩,乘夕入來,合啓及府·院啓,旣傳之後,又無以處置憲府多官之意,通于政院,則下吏來言。旣傳前啓,追後更啓,與常規有異,不可不微稟後入啓云。惟碩,頗有遲難之色而止之,頻顧下人曰,事當奈何?臣汎言曰,夜亦深矣。待明處置,亦似無妨矣。卽見同僚簡通,則以惟碩旣已詣闕,不爲處置,有違前例,欲一相規,臣非勸惟碩止之,而惟碩,亦非待臣言止之也,而臣旣有率爾泛言之失,勢難同參論啓,請命遞斥臣職。答曰,勿辭,退待物論。
判敦寧閔馨男箚子。大槪,病勢極重,判義禁乞遞事。留政院。
合啓,請勿留難,亟下金自點絶島安置之命,以快神人之憤,以杜宗社之禍。措辭見上
院啓,請還收李敏求敍用之命事。措辭見上臺諫有引避退待物論者,而應爲處置之員,旣已詣闕則不得等待他日者,乃是舊規也。持平李惟碩,於憲府多官,昨日引嫌之後,旣已詣闕,而只傳前啓,不爲處置,有違常規,其不識臺閣體例,甚矣。請持平李惟碩遞差。正言鄭麟卿,引嫌而退,傳啓之後,不可再傳,泛然言及,未爲有失,不可以此輕遞言官,請命出仕。
前啓,慶尙左道京試官任重罷職不敍,同參試官罷職事,停啓。朝報郞廳李陽泰校正。日記廳郞廳朴奎壽書。
上在昌德宮。停參·經筵。
以實錄廳進不進單子,傳曰,十日內仕進,只一日者,殊甚怠慢,不可無懲礪之道,推考。
答兵曹判書具仁垕箚曰,省箚具悉。卿之年齡雖高,筋力尙强,不必控辭,況此時此任,非卿莫可,卿宜安心,須速察職。
傳曰,再昨左相箚子批答中,大臣相避一款,議大臣事,有之,而政院趁不擧行,昨日日暮之後,始乃更稟。時急之事,如是不察,殊極慢忽,當該承旨,推考。
吏曹啓曰,以左相箚子,相避一款,議大臣處之事,傳敎矣。問于大臣,則領議政李敬輿,以爲相避之法,載在令甲,一爲輕改,後弊有不可言。若在平日,則此事無容可議,但事勢至此,回轉無計,權宜之道,似不可已,伏惟上裁。傳曰,依議施行。
政院啓曰,今曉親祭時,大祝沈儒行,執禮鄭之虎,俱有顚錯不謹之失,極爲非矣。請推考。傳曰,依啓。
右議政李時白上疏。大槪,相避法嚴,名器且重,更申前懇,俾便往來事。入啓。答曰,省疏具悉。予意已諭於前,卿之懇辭,一何至此?相避之規,雖云在法,而亦可無權經之道乎?目今國事,一日爲急,速爲出仕之意,遣承旨敦諭。
合啓,請亟下金自點絶島安置之命,以快神人之憤,以杜宗社之禍。答曰,毋煩。
院啓,竝引嫌而退,擧子罷場,其習可惡。或拔一道,或拔一所,前後受敎,不啻丁寧,而別出異論,實爲無據,欲守成憲,意在後弊,深得臺閣之體。請持平姜鎬遞差,大司憲朴遾,掌令卞時益·郭之欽出仕。請還收李敏求敍用之命。答曰,依啓。李敏求事,不允。
傳曰,明日晝講爲之。
府啓,請金汝水,亟命邊遠定配。措辭見上凡科擧,設場取士,則啓聞其榜目而已。若或生梗罷場,則啓聞其罷場者,乃是自古通行之規。今者慶尙監司閔應協,以科擧事,前後狀啓,措語已極殊異,而至於右道,則旣已設場之後,都目錄名收券之數一一枚擧以啓,此則曾所未有之規也。身爲道臣,旣不能善爲開諭,鎭定多士之心,又創曾所未有之規,以啓日後執言之弊,物議譁然,皆以爲非。請慶尙監司閔應協,從重推考。新除授執義李哲,時在全南道試所,請斯速乘馹上來事,下諭。請還收李敏求敍用之命。答曰,不允。下諭事,依啓。
戶曹判書元斗杓上疏。大槪,陳情乞遞事。入啓。答曰,省疏具悉。卿才允合此任,宜勿控辭,速出行公。以上朝報
備邊司啓曰,節省浮費,爲荒政第一務,況役公家之民,費公家之財,終爲浪費之歸,尤爲無據。繕工草薍監刈之役,極其浩大,秋刈十五萬束,春刈三萬束之外,又有分兒五萬餘束,國用則固不可廢,役民費財。其在平時,公私相錯,亦非可行之道,在今澟澟之日,豈容有此浪費?況載運船隻,分定畿邑,其數甚多。諸宮家及士大夫,競相防納,一船之價,至於三四十石,沿邑之民,偏受其害。以今年海邑赤立民生,頭會箕斂,竟歸於非公用之地,豈不與九重宵旰憂惱之聖心,相左乎?加以客使之行,適當運草之際,不特民力有所分,臨津渡涉船隻,徵集無餘。此時畿邑一船之難,不啻鵲橋鼉梁,鴨島刈薍時,私用五萬束,勿令刈取,計減價米。各邑船隻,許人防納者,令其道監司,一切禁斷,如有冒禁踵前者,守令摘發罷黜,監司推考。私用之薍,或有例載公船之事,則當該郞廳,亦爲重治,春刈時,一體施行,何如?答曰,依啓。
又啓曰,忠信重祿,國家之所以厚君子礪廉恥,我國士大夫祿捧,誠可哀痛,而遭此無前大侵,生民塡壑,迫在朝夕。自上憂勤惕念,賑救之擧,靡策不講,至於上供之物,中廏之馬,亦皆貶損,獨庶僚常捧,不爲減損,則不但事體未安。因小至多,或可救千人之命,不爲無助,但黑衣斗食之流,有難支之患。六品以下,雖難更減,六品以上,令該曹依丁亥年例,參酌量減,何如?答曰,忠信重祿,聖人所訓,其在凶年饑歲,尤爲惕念處,豈可遽爾減損哉?似涉未安,勿爲裁減。
又啓曰,勅使到館,則大臣以下,不可不齊到館所,同辭辨白,所陳說話,商議草出,別紙書入之意,敢啓。答曰,知道。以上出備局謄錄
朔祭後,大妃殿·大殿·中殿,政院·玉堂二品以上·六曹,問安。答曰,罔極。藥房問安。答曰,知道。世子宮·政院·玉堂問安。答曰,知道。
前兵曹判書李時白上疏。大槪,相避法嚴,名器且重,更申前懇,冀蒙處分事。入啓。答曰,省疏具悉。予意已悉於前,卿之懇辭,一何至此?相避之規,雖云在法,而亦可無權經之道乎?目今國事,一日爲急,速爲出仕之意,遣承旨敦諭。
大司憲朴遾上疏。大槪,實錄廳,十日內仕進,只一日者,有推考之命,臣不敢晏然,請臣鐫免事。入啓。答曰,省疏具悉。卿無所失,勿辭察職。朝報
上在昌德宮。停常參,只晝講。
夜五更,流星出天棓星下,入艮方天際,狀如掌,尾長三四尺許,色赤。
藥房啓曰,昨日朔祭,强疾躬行,雖出至情之難抑,實乖攝理之方,得無大段添傷之患乎?蔘朮調中湯,連續進御,其效之有無,亦何如?臣不任憂慮,敢來問安。答曰,僅得無事。
左副承旨李一相書啓,臣承命往諭于右議政李時白,則以爲臣於夢寐之外,遽承不敢當之命,惶恐縮伏,冒陳危懇。特遣近侍,敦諭至此,驚感隕越,不知所達云矣。敢啓。傳曰,知道。
禮曹啓曰,傳曰,陵殿所供山蔘防納,下人等摘發事,頃於引見時,該曹堂上,親承傳敎矣。厥後,已過屢日,而何至今寥寥耶?殊涉慢忽,問于該曹以啓事,傳敎矣。山蔘·䓀莄等防納摘發事,因傳敎卽於翌日,開坐于本曹,捉致奉常寺各官主人査問,則渠等,當有受罪之擧,抵死不承。其中言語違錯者三人,及奉常寺書員,爲先移刑曹捉囚,而此事不可臆斷,摘發治罪,故遍問于畿內列邑,待其畢報,入啓處置,而許多郡邑枚報,不能一時齊到,以至淹過日子,極爲惶恐。姑待畢到後詳査,得其實狀處置之意,敢啓。傳曰,苟有心於驚惕,晝卽奉行,則畿甸各官,元非遙遠之地,豈如是遷延乎?雖或事勢如此,所當卽爲具由啓達,以爲擧行形止,可也。今乃下問之後,始以歇後之語,塞責回啓,爲有司者,勖率其屬,奉行傳敎之義,願如是哉?國事之日非,紀綱之日頹,職由於玆,可勝寒心,親承榻前之旨意,亦安在哉?其爲慢忽不敬,莫此爲甚,當該承命官員,先罷後推,其他堂上,亦爲推考。
吏曹啓曰,傳敎矣。今此朔祭大祝,初以持平李惟碩·姜鎬,爲實預差,昨者竝爲引避,臺諫避嫌,則不得行公。沈儒行,以曾經侍從,方爲兼宣傳官,雖無敍命,冠帶常仕,自前例爲差祭,故以都預差陞實矣。傳曰,雖有兼職,曾無敍命之人,至差親祭大祝,殊甚駭異,當該官員推考。
左議政趙翼箚子。大槪,相避之法,自古通行之規,今不可緣臣廢壞,請遞臣職,以安愚分事。入啓。答曰,省箚具悉卿懇。相避之規,雖是法典所在,豈可無隨時權經之道乎?惟卿須念國事,安心論道,以濟時艱。
晝講入侍,同知事朴遾,特進官呂爾徵,參贊官李行進,侍讀官曺漢英·趙復陽,假注書鄭必達,記事官趙嗣基·申最。講書傳益稷,自今文古文皆有,止用休美哉。
合啓,金自點前後罪犯,擢髮難數,國言藉藉,情跡難掩,關宗社之禍,鬱神人之憤,斷之以法,難容覆載之間,而臣等之論,止於安置者,亦出於仰體聖上之德意,姑從末減之科耳。前日榻前所啓,反復至再,而殿下不惟不下兪音,反以無益之言,終不聽,爲敎。顯示牢拒,一向邈邈,使天討屈而不行,輿情鬱而不洩,臣等惶惑,未曉其故也。噫,事關宗社,前頭之禍,未艾也。言出國人,水火之怒,難遏也。小不忍,則終亂大謀,行姑息,則必有後悔,請勿留難,亟下金自點絶島安置之命,以快神人之憤,以杜宗社之禍。答曰,毋庸更煩。
府啓,金汝水罪狀,臣等備盡論列,而兪音尙閟,臣等竊惑焉。修擧官事,亦非一道,事修而民怨,則其得失利害之輕重,如何?臣等伏聞汝水之剝割島民,無異於梁鎬,至於工匠,不勝其苦,有自斫其手指者。且多取島馬,以爲肥己之資,此則南來有識士夫,明有言之者,本州之査覈,臣等亦恐未盡其實狀也。況島馬三匹,旣著犯贓之跡,則豈有徒配纔一月,而遽蒙審理全釋之理?此若置之,則頹綱無可振之日,贓吏無知懼之心,所關非細,請金汝水,亟命邊遠定配,請慶尙監司閔應協,從重推考。措辭見上備局郞廳,自是武弁極選,郞廳盧益堅,爲人昏劣,不合此任,請汰去。其薦擧郞廳,亦爲推考。請還收李敏求敍用之命。措辭見上答曰,依啓。金汝水·李敏求等事,不允。以上朝報
備邊司啓曰,政院啓曰,勅使接見時,酬答說話,依前加減書入,而今此勅行出來之事,係關甚重,亦令備局,極其揣摩定奪,以備睿裁,傳曰,依啓事,傳敎矣。臣等所見政院書入啓辭,首尾詳盡,似更無所加,但彼若語及兩臣事,則宜答云。上年奏聞,誠是輕率,槪緣本國,曾酷被倭禍,至今民情畏㤼,倭國情形,每歲有可憂之端,奏聞所言,實出於國人疑懼之情,斷無一毫他意。至於謝表有闕,亦緣蒼黃之間,未能覺察,有此錯誤。至今思之,不覺悚慄,而其時不佞,方在初喪荒迷之中。凡事不能致察,而有司之臣,昏謬失誤,如是。以此言之,則罪固難赦,然察其情,則只是昏暗不察而已。今承勅諭,極其嚴截,擧國君臣,遑遑惕息,措躬無地云云,以此添入於政院啓辭中,何如?答曰,知道。
又啓曰,以禮曹啓辭,今此節使及陳奏使齎去禮物,皇父王前,亦爲一體磨鍊事,榻前已爲定奪矣。至於攝政王夫之處,依皇帝中宮例,一樣磨鍊乎?事係新創,令廟堂議處,何如?傳曰,允事,傳敎矣。臣等,以此下敎之意,相與論議,則或以爲前所不爲之事,不可創開,或以爲攝王前所事之禮。旣與皇帝無異,則攝王夫之,亦當依皇帝中宮例待之,不爲齎去禮物,恐或有詰問之擧,則爲患不少。此說亦似有理,而臣等不敢擅斷,上裁何如?答曰,引見時,正議定奪,可也。以上備局謄錄
晝講時,同知事朴遾啓曰,自前勅行之時,外方進貢及京各司進排之物,都監下人,必操縱點退,誠可痛也。爲法司者,所當摘發懲治,而難得其實狀。請令京畿監司,知委各官,探問弊端,重者行移法司,以爲懲礪之地。且戶曹判書,例爲都監堂上,捧納之際,亦令摘發,一一懲治,以杜後弊,何如?上曰,以我國之人,貽弊亦如此,誠可寒心,須令摘發,痛爲懲治,可也。出迎接都監謄錄
修撰李行源辭職上疏。入啓。答曰,省疏具悉。爾其勿辭察職。
禮曹判書吳竣上疏。大槪,請與參議李時楷,同被罪罰事。入啓。答曰,省疏具悉。卿其勿辭察職。
戶曹判書元斗杓再疏。大槪,更陳危迫之情,翼蒙遞免事。入啓。答曰,省疏具悉。予意已諭,卿勿固辭,卽速行公,地部劇務,毋使一日暫曠也。朝報
上在昌德宮。停常參·經筵。
自辰時至申時,日暈。自一更至四更,電光,色白。五更,流星出北斗星上,入東方天際,狀如鉢,尾長五六尺許,色赤。
判尹金光煜上疏。大槪,再申前懇,乞遞藝文提學事。入啓。答曰,省疏具悉。該曹援例,似非偶然,卿其勿爲固辭察職。
傳曰,大臣·備局堂上引見。
海嵩尉尹新之上疏。大槪,老病,繕工提調,乞賜遞罷,仍治臣因循舊例,私用草束之罪事。入啓。答曰,省疏具悉。陵所進去,自有舊例,卿宜安心,勿辭察職。
榻前合啓,金自點事。上曰,予旣一循公議,自付處至於遠竄,此外豈有加律之理乎?爲人君者,獨不得爲人子之職乎?先朝舊臣,予不能減律,兩司雖十年論執,決無允從之理矣。
府啓,李敏求事。上曰,不允。金汝水事。上曰,旣已累次受刑,足徵其罪,何至已甚乎?
院啓,李敏求事。上曰,不允。
吏曹,冬至兼謝恩副使洪憲,代金光煜啓。以上朝報
以戶曹,諸宮家·勢家鹽盆·漁箭等査覈啓目,傳曰,先王朝有付標裁定之事云,其單子覓入,廟堂事目,亦爲入之。
引見時,右相所啓,赴京帶去馬匹,若但以下三道所來之馬,一樣涉遠,必有顚蹶難任之患,須於兩西,有別擧措,似不至於窘束矣。上曰,夫馬事,出與相議,期於無事得達,可也。
引見時,戶曹判書元斗杓所啓,今番陳奏之文中,李相則三田渡碑文,旣已撰之,則爲可證之事。而趙絅則無立訂之言,似有輕重,或云此事,元不及之似可云,何以爲之?上曰,兩臣姓名,及三田渡事,不必擧論,可也。又所啓,今番上來時,兩西沿途所見農事,極爲慘酷,救荒之政,雖難偏擧,而明年種租,尤極可慮,兩南之穀,移轉以給,似爲宜當。而又於風高前,漕轉於給城倉,可趁明春未播種前,輸給西民,此事最急,故如是仰達。上曰,兩西監司,何至今不爲啓稟耶?
引見時,左相所啓,皇父王夫之處,所送禮物,何以爲之?上曰,今番姑勿持去,使臣入去,先問此事,善爲措語,以稱其意,然後隨後入送似可。右相所啓,今番之行,異於前日,到彼需用之物,別爲給送,然後庶可爲也。上曰,誠然矣,別爲議給,可也。以上出備局謄錄
遠接使書目,勅行,初一日瑞興止宿事。朝報
上在昌德宮。停常參·經筵。
昧爽,下霜,辰時午時未時,日暈。申時,日有右珥。酉時,日暈右珥,暈上有戴,色內赤外靑。
藥房都提調李敬輿,副提調李厚源啓曰,臣敬輿,昨日榻前,伏聞玉音未暢,咳嗽間發,前日感冒之疾,恐未盡和解。必調治去根,然後中氣內實,外邪罔間。劑入蔘朮調中湯,以日計之,今日當盡,須知症候如何,藥效有無,方可或進前藥,或議他藥,臣等不勝憂慮,敢來問安,竝此仰稟。答曰,此藥頗似有效,日漸差愈,加劑入,可也。
刑曹判書李時昉上疏。大槪,乞遞宣惠·常平之任,以重相避之法事。入啓。答曰,宣惠提調之三公例兼,實非偶然,不必嫌避之意,已諭於筵中,卿其勿辭察職。且疏中所謂佩服莊誦之語,予甚嘉悅不已也。領相之言,甚愛卿等之言也。卿等,勿以廉·藺·寇·賈之目,爲恥深,以廉·藺·寇·賈之行,爲慕,則萬世令名,必將無窮矣。須體念功臣之至意,同寅協恭,共濟國事,以享無疆之福,豈但國家之幸?實是卿等之福也,宜勉旃,予言不再。
府啓,請金汝水亟命邊遠定配,請還收李敏求敍用之命。措辭竝見上答曰,不允。
院啓,請還收李敏求敍用之命。答曰,不允。
合啓,金自點絶島安置事,停啓。
政院啓曰,明日晝講爲之事,命下,而順陽君安慶尹,卒逝,停朝市矣。明日視事頉稟之意,敢啓。傳曰,如道。
護軍李憪上疏。大槪,冒陳危懇,願從父行事。入啓。答曰,省疏具悉。爾其依願隨往。以上朝報
備邊司啓曰,本司有司堂上李時楷罷職,代以兵曹參議申冕,副提調差下,使之仍察有司之任,何如?答曰,依啓。
又啓曰,昨日榻前,戶曹判書元斗杓,極陳所懷,兩西飢荒之狀,有如目覩,倍切矜惻。伏想聖心,當復如何?賑救之事,已奉成命,申飭本道矣。至於種租移轉事,極爲緊急,亟令該曹,參酌地勢遠近,穀物多寡,風高前,使之回泊於結城倉,仍爲次次運入之地,何如?答曰,事勢雖然,而本道監司,時未馳書,亦未知當用幾何?急急馳問於道臣,然後據此參商處之,可也。
又啓曰,近日受病處,都在於紀綱不張,命令不行,臣等爲此之懼,日加檢飭,今此賑救之擧,尤屬切急。黃海道五斗米等,留置本道,以賑飢民事,已爲分付該曹,而本道五斗米,或有來泊京江者。臣等疑其內外行會,恐有稽滯之患,使該曹考出前後文書,昨又陳達於榻前。以考出文書見之,則來泊京江者,其發船,皆在於未及分付之前,中外官吏,別無稽慢之處,敢啓。答曰,知道。以上出備局謄錄
遠接使書目,勅使,初三日開城府止宿事。
傳曰,明日晝講爲之。朝報
上在昌德宮。停常參·經筵。
辰巳時,日暈。夜一更,月暈。
以鄭晳爲假注書。
政院啓曰,明日擧動,守宮假注書鄭晳,更點後,稱以差祭,長陵歸路,落傷,無意入來。雖未知其病勢輕重,而新進怠慢之習,殊甚非矣。鄭晳推考,他假注書差出,何如?傳曰,依啓。勿爲改差,使之入直,可也。
明日郊外迎勅時,出宮,初嚴寅初四刻,二嚴寅正三刻,三嚴卯初二刻。
府啓,金汝水,亟命邊遠定配,請還收李敏求敍用之命。答曰,毋庸堅執。
政院啓曰,卽者領相肅拜時,臚唱無緣退去,不爲通謁,殊甚怠慢,請當該臚唱,推考。傳曰,允。以上朝報
備邊司啓曰,凡干公幹兩員,着署踏印,然後擧行,乃是中外大小衙門通行之規,法例昭然,而近年以來,百事廢弛,人懷自便。京中各司,凡有分付之際,或有一員着署而踏印者,或有白文而不踏印者,或有下吏只着其名者,各司之橫被侵督,率由於此,言之寒心。曾在先朝,違格文字,切不擧行之意,入啓蒙允矣。厥後廢閣,至今滋蔓,若不一切痛禁,末終之弊,將不知至於何境而止。自今以後,若以違格公文,侵漁各司官吏,摘發入啓,繩以重律,何如?答曰,依啓。
又啓曰,今此勅書,辭意極峻,我國群臣,不可安然受之,有若平常勅諭,須示以驚動之意,大庭宣勅後,百官不卽罷出,仍爲列立,待自上與勅使入殿中之後,令譯官告以勅書極嚴。群臣聞之,莫不喪氣失色,震懾掉慄,皆無生意,此至冤極痛之情,無路暴白,咸願諸大人,俯察小邦君臣,至誠仰戴,無一毫他意之情,小賜矜諒云云,似爲宜當,敢此仰稟。答曰,安然退去,似涉歇後,依此爲之,可也。但俱入殿中之後,則似爲非便,禮罷各入幕次之後,百官,稍進勅使帳幕階前,以此致語,似可矣。又啓曰,以副護軍李憪,願隨父行事上疏,依願隨往事,命下矣。啓下軍官元額外,以堂上軍官稱號,使之隨往,而給馬資送等事,依他軍官例施行,何如?答曰,允。以上出備局謄錄
兵曹參議申冕上疏,伏以,臣蹇窊無用,愚醜見缺全拔飾,無非聖上垂憐曲護之恩,赴湯蹈火,惟命是承。伏念備局機宜,有非人人所可與聞,堂上提調,又非人人所可忝冒。曾在先朝,獲廁是任,而適會疆事無梗,趨衙之外,了無缺不得已黽勉隨行矣。今日之事,大異於前,膠葛棼錯,苟非其人,實難稱職,一之已誤,其可再乎?實錄兼缺固知有不稱之譏,而文房所爲,不過缺字而已。臣於是不敢爲瀆擾之計矣。此時此任,缺不可唐突承當,以益其罪戾。伏願天地父母,俯賜監諒,亟許遞免,則不但微臣,私自感幸已也。臣不勝惶悸祈懇之至,謹昧死以聞。答曰,省疏具悉。廟堂之薦,似非偶然,勿辭察職。
黃㦿,以禮曹言啓曰,永思殿·山陵,祭享所用,山蔘·吉更防納,缺京畿監司處,移文往復,累度催督,使之査。缺守令,奔走站上,折定文書不爲持去事,勢自至缺而通津·朔寧,則以新官直到站上時,未上任未及缺所報中,另加詳査,則本道山蔘·䓀莄。己丑年所納,自永思殿六邑,山陵四邑,庚寅年所納,永思殿九邑,山陵缺別單,書啓,而今年九月以後,則時未出役,故不爲竝錄。缺所報中,南陽·富平·楊根等官,或以米給價主人,或以木缺云,其間,似有隱情,未免防納之禁,而自本曹只憑一張文報,缺其實狀,令本道監司,嚴明更爲査出,據實啓聞後處置,此加平·龍仁·衿川·積城等官所納雜菜,雖非山蔘·吉更,而其弊相侔,如辛甘菜及醬菹山菜,代納給價之米,其數極多,缺寒心。本曹,以在京之官,無以親自明査,此等邑,亦令監司査啓,宜當。且奉常寺當該色吏金宗元,當推問之時,有抵死隱諱之狀,已爲移文刑曹,嚴刑仍囚,而其他奉常。以下缺燼餘
禁府都事李翰衢,金自點移配事,出去。
禮曹,增廣別試·文·武初試,來十月初八日,進士覆試,同月二十七日,生員覆試,同月二十九日,文·武覆試,十一月十一日,殿試,同月十九日,雜科初試,同月二十一日,覆試,閏十一月初六日,生進放榜,同月初九日,文·武科放榜,同月十三日,雜科放榜,同月二十四日改擇。啓。
遠接使書目,勅行,當日到弘濟院。朝報
上在昌德宮。停常參·經筵。
卯時,日暈左珥。
大駕,詣慕華館後,政院·玉堂·藥房問安。答曰,知道。
還宮後,藥房·政院·玉堂·二品以上·六曹·兩司長官問安。答曰,知道。
戶曹啓曰,凡各衙門用下物種,例於月初,扣算會計,報于本曹會減。乃是流來法例,而近年以來,紀綱掃壞,皆懷自便之計,或有過數三朔棄置者,或有終年棄置者。本曹,招致官吏,擧例責之,則非但百般降辭爲答,經年文書,託以閪失,終無會減之意,各司所儲之無正,文書之雜亂,皆由於此,極爲寒心。自今以後,如有後踵前習,限內不爲會計官吏,一一摘發,入啓重治,使之警惕,何如?傳曰,允。
府啓,請金汝水,亟命邊遠定配,請還收李敏求敍用之命。措辭竝見上自上展覽勅書之後,例有四拜之禮,而通禮院官員,未及指揮排設,司鑰,徑撤拜席,行禮之際,未卽就位,所見極爲未安。請當該禮貌官推考,司鑰,令攸司推治。答曰,不允。禮貌官事,依啓。司鑰,拿推。
右議政李時白箚子。大槪,前日所帶提調,令該曹,速爲差出事。入啓。答曰,省箚具悉。提調之任,當令該曹議處焉。
吏曹啓目,粘連右議政箚子云云。自前大臣,不兼單提調衙門,依舊例減下,後政差出,何如?啓依允。以上朝報
備邊司啓曰,上曰,今觀彼氣色,且聞其言,只爲傳勅而來云,則緩急操縱之權,似不在於彼,不必多費辭說,某也某也,亦不必擧論。見官時說話,務爲要約,毋使彼執言,似當,更議處之事,傳敎矣。自上旣與彼相接,重察辭色,酌量事勢,有此下敎,臣等無容更議,一依上敎爲之,宜當。臣等方會于館所近處,將行見官禮,群議以爲,朝者,旣爲發端於闕下,今又論辨於見官之時,則一日之內,若是煩聒,似涉支離,亦有敦迫之嫌。因事發言,似欠誠實,不如明日早會館所,以痛迫之意,請見似可云,此言誠爲有理,敢啓。答曰,依此爲之,而但傳語之肯不肯,全在於通官,此意使之先通於巨源,以觀其氣色爲之,可也。出備局謄錄
迎接都監啓曰,勅使,已爲入館,自今日各色郞廳各一員,依例直宿之意,敢啓。傳曰,知道。
又啓曰,卽刻,差備譯官,以勅使之意,來言曰,今日當行百官見官禮云,敢啓。傳曰,知道。明日回禮之意,更爲探問,可也。
又啓曰,今日自上回禮之意,通于大通官,使之微探勅使,則答以仁政殿茶禮時,數日後回禮之事,已爲定奪云,敢啓。傳曰,知道。
又啓曰,卽刻勅使,分付內,館中北墻內,依前結棚,以爲觀覽之所云,敢啓。傳曰,知道。
又啓曰,大通官韓巨源,西路曾留一馬,今番上來時,仍爲牽到館中,喂養太草等物,備給之意,敢啓。傳曰,知道。
又啓曰,都監草記回禮,過數日後爲之事。傳曰,知道。明日回禮之意,更爲探問,可也事,傳敎矣。旣使譯官趙孝信,明日自上必欲回禮之意,更通于大通官,俾卽探問於勅使前,副使答云,纔瞻國王玉色,則多有不安之候,故今日回禮,不敢許矣。今承勤敎,明日回禮,當勉從云,敢啓。傳曰,知道。
又啓曰,臣等,以京中飢饉太甚,各樣坊民差備軍,虛待館下,似無所益。若勅使,不爲游觀,不往碑閣,則差備軍變通之意,使譯官趙孝信,方便探問于大通官,則大通官,卽往勅使前定奪後,出言曰,今番則回程將忙,只治行李,游觀等事,亦不爲之虛待,差備軍竝爲放送云。元數三百九十四名中,二百六十二名,以各差備,分把館中,其餘一百三十二名,永爲放送之意,敢啓。傳曰,知道。此無非大通官宣力之處,都監措辭,以示嘉奬之意,可也。
又啓曰,以差備軍放送事,傳曰,知道。此無非大通官宣力之處,都監措辭,以示嘉奬之意,可也事,傳敎矣。卽依聖敎,使趙孝信,通言于大通官曰,國王,聞此差備軍宣力放送之言,軫念坊民之飢餒,旋卽解送,深以爲感云,則大通官,答以不過通于勅使,放送而已。至以此主上爲感,則不勝惶謝,頗有喜色,重複言之云,敢啓。傳曰,知道。
傳曰,彩轝差備,尙衣院假郞廳,多數差出矣。今日授受之際,假郞廳等,何往而使內官別監等爲之耶?問啓事,傳敎矣。當聽假郞廳二十四員,自該曹差出,送于尙衣院,聽其分差各差備,而昨日擧動時禮物授受之際,郞廳則無去處,至令內官別監等,替察其任,極爲駭異。尙衣院當該官員,姑先從重推考,色吏姑先從重推考,色吏囚禁治罪,何如?傳曰,允。以上出都監謄錄
司饔院啓曰,今日仁政殿受勅後,茶禮撤床時,二使前,果盤實擧假郞廳武兼宣傳官李義賢,不爲跪擧,擧止簡慢,請推考。傳曰,允。
又啓曰,假提調訓鍊都正金體執,自習儀日,已行御前捧進果盤之任,而今日仁政殿茶禮時,厭憚假官之任,無緣不進,非但厥習不美,且不無後弊,請從重推考。傳曰,允。出本院謄錄
上出自崇禮門,迎勅于慕華館,還于仁政殿幕次,勅入進善門。上出幕次,勅書過,上鞠躬至仁政殿下,勅使,奉勅書,傳于承旨,以進于上前。又進物件單子,上又開覽,承旨奉置于榻上。上曰,今承勅書,不勝惶懼,敢此待罪。一行缺承旨曰,排設司鑰,徑撤拜席,行禮之際,多有蒼黃,請推考。上曰,依啓。接待時,地坐褥席,亦爲預備,可也。上升自西階,立于勅前曰,今承勅書,不勝震悚,坐亦不安於席矣,地坐與語,何如?勅使曰,當依敎。上曰,皇父王,眷念寡躬,厚齎至此,不勝感德之至。勅使曰,公主遠入,使臣跋涉,敢以不腆,送之耳。上曰,何謂不腆耶?皇父王一念之及,不啻萬丈,何謂少耶?勅使曰,皇父王念念之情,亦豈少耶?上曰,我國得至今日,秋毫,皆皇父王之賜也。今觀勅書,不知所謂,其曰,備之云者,尤爲嚴截,直欲鑽地以入,而不得也。勅使曰,勅書所言,護行□陳之外,更無他言矣。上曰,非敢謂大人有他言,罔極之至,不覺言之無從也。勅使曰,如有所言之事,吾等何難歸奏耶?缺勅使曰,大淸則待朝鮮最厚,而朝鮮,不知大淸之所以待之之意,其必有不覺者矣。上曰,昆蟲草木,猶知愛戴,況人乎?有誠而不能自暴於上國,其敢曰,我有誠心乎?勅使曰,所言之辭,敢不回奏乎?本國群臣,必有不能奉承上意,以致如此,非其不知禮也,非其不知甚事也。上曰,天地怒之,何處求生,父母怒之,何以自立乎?是以不勝慼慼焉。小邦,獲罪于天以來,一路凋弊,無與爲比。大人,遠涉道路,接待之際,必不如意,不勝念。缺勅使曰,一路所待,無減於前,極感極感。上曰,請行茶禮。勅使曰,幕次行禮,勞動必多,俺亦驅馳勞苦,請歸館所而行禮。上曰,不佞,雖在憂服之中,一盤茶,何敢已乎?勅使曰,諾。茶禮罷。上立而與語曰,今日當往候館所矣。勅使曰,今日勞動如此,又何必親臨館所乎?上與勅使,分左右下階,上由西,勅使由東。勅使曰,請少避,上避入幕次。燼餘
擧動時,王世子,遣司書沈玖問安于郊外。答曰,知道。黃㦿啓曰,內乘來言,捲簾取稟。傳曰,捲三面。
李厚源,以迎接都監言啓曰,卽刻勅使還館之意,敢啓。傳曰,知道。
又以迎接都監言啓曰,卽刻勅使,分付內,館中北墻內,依前結棚,以爲觀光之地云,敢啓。傳曰,知道。
尹得說,以禮曹言啓曰,今此陳奏使拜表吉日,以今月十三日方物封裹缺日,循例推擇啓下矣。今番之行,旣無表文,只行方物缺而拜表,則原公事中付標,是日,但令發程之意,敢啓。傳曰,雖無表文,勅使方在館所之日,依前拜送,似無所妨,勿爲付送,可也。
傳于李行進曰,今下各色缺百疋·貂皮三百張,下該曹,馬五匹·鞍二部,下司僕寺。
李厚源啓曰,今番勅使相見時,自上必有謝罪之事,廷臣亦叩頭謝罪,以爲說話,何如?上曰,此言然矣。一字缺勅書時,若爲驚遑罔措之狀,行茶禮時,亦不設床地坐,一二字缺矣,廷臣叩頭,不必爲矣。
又啓曰,事變假注書,今日爲始,入省記之意,敢啓。傳曰,知道。
又啓曰,承旨與宰臣,相錯館所問安之意,敢啓。傳曰,知道。
李䅘啓曰,同知許曙,館所問安進去下直。傳曰,知道。又啓曰,同知許曙,館所問安,則答以委遣宰臣下問,不勝感激云矣。傳曰,知道。
尹得說啓曰,今日擧動時,假承旨·假注書,仍爲守宮,限勅使回還間,仍察之意,敢啓。傳曰,知道。
李行進啓曰,內乘來言,捲簾取稟。傳曰,捲三面。
李厚源啓曰,左副承旨李一相,猝得傷寒,昨日擧動,侍衛往還後,證勢益重,扶曳出去,令左承旨兼察之意,敢啓。傳曰,知道。燼餘
勅書,皇帝,勅諭朝鮮國王,據奏,倭國相惡,欲修城集兵,整頓器械,此語不止一二次,自爾先王,以至今日,亦不知凡幾,緣此所以遣巴哈納·祈充格等回奏云,臣等提取慶尙道觀察使李曼,東萊府使盧協等,仔細訊問,答云,倭國·朝鮮,素相和好,竝無怨亂兵戈之事。前奏,係欺罔巧詐等語,由此觀之,其修城集兵,整頓器械之事,原與倭國無涉,耑欲與朕爲難也。意圖進修城池,招集兵馬,整頓器械,所以欺罔巧詐,禮節有違,朕惟備之而己,夫復何言?
上在昌德宮。停常參·經筵。
夜一更,月入北斗星中。
世祖大王忌辰,齋戒。
藥房都提調李敬輿,副提調李厚源啓曰,郊外擧動,客使接見,自早至午,玉體久勞,聖候調攝中,得無添傷乎?臣等不勝憂慮,敢來問安。答曰,僅得無事。
禮曹啓曰,辛卯式年初試,當行於今秋,而以增廣別試先行之故,式年初試,退行於明年,新曆頒降後,擇日擧行事,已爲啓下矣。式年圓點三百點外,今九月十五日爲始,限今年十二月晦日至,加四十點事,分付該館,何如?傳曰,允。
又啓曰,傳曰,自前勅使接待送出後,還御幕次,改服入宮,非止一再,而今日侍衛前路,禮貌官等,直爲前導于仁和門,乘輿向幕次,始乃回班,所見殊甚顚倒,問啓事,傳敎矣。禮貌爲任,所當恪謹奉行,不失其儀,而今此前導顚倒之狀,殊甚驚駭,不可尋常施罰。當該禮貌官,姑爲先罷後推,何如?傳曰,依啓。
大駕詣館所後,藥房·政院·玉堂問安。答曰,知道。還宮後,藥房·政院·玉堂問安。答曰,知道。以上朝報
備邊司啓曰,今日早會館所陳辨事,昨已啓稟定奪,而因擧動不得已隨駕後,與百官齊會館所近處,使都監送言于大通官,以請見之意。通於勅使云,則大通官言,今日決難通之,明日當有招會諸宰之事,其時爲之便當。都監,又以因事陳辨,似涉不誠,必要於今日行之云。大通官,猶守己見,終始不許,且曰,此日之事,宜從吾言云。臣等今姑罷去,以待明日之意,敢啓。答曰,知道。
迎接都監啓曰,以備邊司草記,明日早會館所,以痛迫之意請見事,傳曰,云云事,傳敎矣。卽刻臣等,使趙孝信,再次通于韓巨源,探其肯色與否,使觀氣色,則巨源答稱,明日勅使,當招護行使·中使及諸宰,有所言之事,過此後徐爲陳訴爲當云。此意已通大臣前矣,敢啓。答曰,知道。
備邊司啓曰,今番三勅中,副使,素是督過於我者,向者六勅所爲,非不詳聞,而沿路上來時,廚傳供奉,有若不爲留意者然,其心尤爲難測。仄聞此人,好財多欲,自中亦甚云,回怒爲喜,不難誠易,惟在啗財一路而已。兩西松都,求請極多云,若因物力蕩竭,或慮後弊,不爲趁卽應副,必致逢彼之怒,其害,不但該道該府被辱而已。況不言則已,言出之後,未嘗以攔阻得免,及其生怒,其責反倍,與其無益於厥終,不如善圖於其始。盡心措置,趁卽圖副,無致生梗之意,兩西監司及開城留守處,別爲行會,何如?答曰,允。
又啓曰,皇帝·攝政王,自處少無分別,在此禮節,亦無異同。今番奏文,似當一體爲之,其間名號稱謂之間,稍爲變文,宜當。旣有奏文,則亦似有他擧行之事,令各該曹,速爲稟處,何如?且或以爲天下事機,變易無常,今來勅書,誠極叵測,而麟坪大君入去之後,或有弛張之望。今此奏文,慮或生梗,全沒其實,更撰一本,明白陳辯,兼入兩臣之冤,令使臣觀彼中形勢,參酌取舍,而且臣等雖得正陳,輕輕說話,不足以動彼之聽,欲畢其說,彼必支離而厭聞,中間譯舌,未必一一傳致,以奏文之意,預撰呈文。勅使西行之日,百官祗送之時,據呈馬前,雖或不省,或爲持去,則傳播彼中,不爲無助云。臣等亦未知必有益,而朝議,皆以無所不用其極,爲言,其於聖上矜悶極濟之至仁,同朝纓冠援手之義,不宜遽以爲無所補而忽之,惶恐敢啓。答曰,各該曹擧行事,則使之稟處,此兩件文字,爲先撰出,以觀其形勢,可也。出備局謄錄
迎接都監啓曰,三勅使二等家丁,使差備譯官,送言于臣等處曰,被虜女人,方率居其家,而其娚海龍稱名者,在靑坡,要與相見,極爲懇請,故海龍,已爲招來,依其言入見之意,敢啓。傳曰,知道。
又啓曰,卽刻衙譯李夢善,求見其弟兩兒甚切,依今春例,招來入見之意,敢啓。傳曰,知道。又啓曰,副勅使大通官,傳言於臣曰,切欲得嘗甘酒,卽刻須覓入云。卽令米麪色郞廳,某條有處求得,而彼求甚急,又使該司,趁卽廣求覓入之意,敢啓。傳曰,知道。
又啓曰,卽夜譯官趙孝信,詳聞大通官之言,來傳於臣處曰,今日中使,盡知勅使之意,詣闕而尙無回報,此事則只在本國擧行與否,俺等不必求聽回報之言。明日,初欲招集護行使·中使·諸宰,問其選送事,而卽聞副使與上使相議之敎,則旣無攝王看擇之命,俺等不當預知於其間。臨行之時,但知本國一言而去,此意中使羅嶪,已盡知去,明日則更不招集諸宰云。且大通官,以朝廷有至痛陳訴之事,明日諸宰,欲會館下云,則勅使等,答以本國諸宰,不知某事來言,而若來言,則但當聽之,歸報於上國,不必拒之云,敢啓。傳曰,此言,卽通于大臣。以上出都監謄錄
李厚源,以迎接都監言啓曰,傳曰,彩轝差備,尙衣院假郞廳,多數差出矣。今日授受之際,假郞廳等,何往而使內官別監爲之耶?問啓事,傳敎矣。當初假郞廳二十四員,自該曹差出,送于尙衣院,聽其分差各差備,而昨日擧動時,禮物授受之際,郞廳則無有,至令內官別監等,替察其任,極爲駭異。尙衣院當該官員,姑先推考,色吏囚禁治罪,何如?傳曰,允。
又以迎接都監言啓曰,三勅使二等家丁,使差備譯官,送言于臣等處曰,披擄女人,方率置其家,而其娚海龍稱名者,在靑坡,要與招見,極爲懇請,故海龍已爲入來,依其言入見之意,敢啓。傳曰,知道。
又以迎接都監言啓曰,副使,使大通官傳言於臣曰,切欲得嘗甘酒,卽刻須覓入云,卽令米麪郞廳,某條有處求得,而彼求甚急。又使該司,趁卽廣求覓入之意,敢啓。傳曰,知道。
傳于李行進曰,大臣·備局堂上引見。
大殿,政院·玉堂問安。答曰,知道。
上在昌德宮。停常參·經筵。
夜一二更,月暈。
世祖大王忌辰。
傳曰,禮節中,雖一事有違,而猶謂之失儀矣。今日擧動諸事,不成貌樣,政院所當檢飭,而難免不察之失矣。
傳曰,彩轝差備尙衣院假郞廳,多數差出矣。今日授受之際,假郞廳等,何往而內官別監等爲之耶?問啓。
政院啓曰,昨日擧動時,節節失儀,而臣等不能隨事檢飭,至勤聖敎,不勝惶恐,伏地待罪。傳曰,勿待罪。
又啓曰,昨日勅使接見時,勅使前則設交倚,又以褥席待候事,招差備譯官,再三分付,非不丁寧,而不卽入鋪,極爲非矣。當該差備譯官,請推考治罪。傳曰,允。
平安監司書目,謝恩使回程先來,及勅使二員牌文,初五日出來事。以上朝報
備邊司啓曰,勅行所付鷹連,必以體大才逸者,入送,而自京中優數求得,事勢未易,故三坐則自此求得,四坐則分定於兩西監兵營,極擇可合者,勅使過去時,使之傳納,此意,令迎接都監,通言于勅使,何如?答曰,此三坐爲先給送,兩西分定,則觀其氣色處之,可也。
傳曰,大臣·備局堂上引見。
備邊司啓曰,本司有司堂上,無故者只有二員,而吏曹參判臣尹順之,方以實錄都廳堂上,又爲兼察侍女抄擇之事。副提調兵曹參議申冕,本曹入直事緊,不得逐日來仕,當此多事之時,事多稽滯。本司在闕門外,與騎省雖有內外之限,地甚便近,依都摠府例,本司坐起時,晝仕入啓,來參,何如?答曰,允。
以本司侍女抄擇單子,傳曰,第五條件內,勿以汎稱重律,監司以下,皆以依前拿推,論罪可也。年歲則以十七歲爲限,可也。
備邊司啓曰,他道則隨其所聞,題名移文,捉來之意,今已陳達于榻前,而兩界則委遣京官抄擇,則發文分付之際,大小曲折及朝家切急之事,不可一一形諸文字。京官明早發送,使之罔夜兼程下去,應行事目,條列啓下。此外擧行條件,自本司詳盡,分付下送,與該道監司相議,着實擧行,何如?答曰,依啓。此事,係關國家,道臣及受命京官,若不用心,則非但國家,替受其禍。道臣與京官之罪罰,亦係於此,不可不竭盡心力之意,各別嚴明,分付以送。
又啓曰,全南道長城,及慶尙道安東等地,有年少女人,頗稱姿色,人多言之者。發馬急急行會于兩道監司處,本月十七日內,使之上送,何如?答曰,允。以上出備局謄錄
迎接都監啓曰,大通官,出送譯官玄頊·朴而截等傳言,副勅使,求得人蔘·牛黃·麝香等物云。自該曹給價兩醫司,使之貿給,而但人蔘好品,得之未易,以此爲慮,某條精擇入給之意,敢啓。傳曰,知道。
又啓曰,砥平侍女四寸娚朴仁男,從其妹往北京,纔還矣。卽者譯官金天敏傳言,侍女夫之父,今以三勅使家丁出來,求見仁男云,依其言入見之意,敢啓。傳曰,知道。
右副承旨啓曰,臣承命問安于勅使館所,則大通官,招臣入西宴廳,以勅使之意,傳言曰,上每日不忘,問及至此,不勝感激,俺等之行,以雨水遲滯,而留館已三日矣。明日則定爲發還,或慮上以他故速還,爲訝,豫告,如請留例事,須勿爲之之意,詳盡啓達云矣。傳曰,知道。依例措辭請留。
都監啓曰,以承旨啓辭,傳曰,依例措辭請留事,傳敎矣。卽令譯官趙孝信·玄頊等,以傳敎之意,措辭請留于勅使三員前,則答曰,受命之後,中路阻水,淹留多至十五餘日,歸期甚忙,欲於明日定爲發行矣。自上勸留,若是勤懇,明日仍留,再明則決意發還云,敢啓。傳曰,百官罷還後,承旨依例請留。
又啓曰,衙譯李夢善之父,忠義衛世馨,欲見其子,來到館門外,夢善要見甚切,故卽令入見之意,敢啓。傳曰,知道。
又啓曰,三公以下百官,請見勅使,則諸勅使,出坐西宴廳,招入大臣及諸宰于所坐處,問答後罷出之意,敢啓。傳曰,知道。
右承旨李䅘啓曰,臣承命馳詣館所,以上命請留之意,傳之,則諸勅以爲,俺等中路阻水,遲滯累日,旣已竣事之後,別無可爲之事,一日留館爲悶,而上敎至此,無任感激。不得已再明則仍留之意,啓達云矣。傳曰,知道。
都監啓曰,大通官,使譯官趙孝信,傳言於臣曰,有切迫私懇之事,而不敢卽爲發口,今日從容,故如是敢請。西路往來時,中和官婢楚玉者,交嫁今已累年,而前年適有子,私自喜幸。昌城地有父母墳,若使此子守護,則國恩之感激,當復如何?但其母,亦編官籍,其子若成長,則亦爲官婢之役,極爲矜悶,欲納馬免賤。今方好馬牽來,此意從便啓稟。若蒙主上之聖恩,則糜粉難忘云云。其言極致祈懇,縷縷不已,敢啓。傳曰,依願施行。所納馬,亦勿受,可也。
政院啓曰,前日遠接使狀啓,有勅使只留六日當爲回程之語,各處餞慰使下送與否,必須先定奪,可以差出發送。令都監善爲措辭,微探何如?傳曰,允。
都監啓曰,以政院啓辭,餞慰使定奪事,傳曰,允事,傳敎矣。一路旣不設宴,餞慰使差送,徒貽弊端之意,昨夕已通大通官處矣。卽刻大通官傳言曰,今日乘隙周旋于諸勅使前,則此時無宴禮,餞慰使勿爲下送,宜當。但後日有宴禮之時,則迎餞慰使,不可不差遣,勿以今番不送,爲後例,可也云,敢啓。傳曰,知道。
又啓曰,以大通官妻與子免賤事草記,傳曰,依願施行,所納馬,亦勿受,可也事,傳敎矣。卽以傳敎之意,言于大通官,則扣頭攢手,百拜以謝,聖恩罔極,不知所達云,敢啓。傳曰,知道。
又啓曰,勅使二員,又爲出來云,館中勅使,若先聞,而以不卽告知,生怒。如前日之爲,則不如自我速傳,卽招差備譯〈官〉,以勅使兩員又爲出來之意,傳通矣。敢啓。傳曰,知道。以上出都監謄錄
引見。入侍,領議政李敬輿,右議政李時白,兵曹判書具仁垕,戶曹判書元斗杓,刑曹判書李時昉,海恩君尹履之,右參贊李基祚,大司憲朴遾,行副護軍李浣,吏曹參判尹順之,兵曹參判趙錫胤,副提學閔應亨,大司諫李行遇,兵曹參議申冕,右副承旨黃㦿,假往書鄭必達·李聖時,記事官趙嗣基·申最。上曰,今見勅使,其言云何?敬輿曰,臣等齊到館所,使譯官傳言,有切迫陳白之辭。勅使送言曰,所陳之事,吾已知之,必欲面陳乎?臣等入于庭中,若有惶懼之狀,遂升于堂,因曰,今見勅諭,一國人心惶懼,無地自容,數日有故,今始來陳耳。巨源曰,如有所言,悉陳無諱。臣等曰,我國,蒙先皇帝大德,一心願戴者,久矣。豈有一毫他意於其間哉?倭情向背,我國之缺其時任事之臣,略爲陳奏,乃陰雨綢繆之策。如李景奭三田渡碑文,出於其手,觀此亦可知其人,措語之間,或有不察,則固當之矣。至以爲有異意於上國,則不得不辨矣。勅使曰,吾等奉表而來,只傳其事而已。當以是一一歸奏矣,此國苟有倭患,大國之援,豈緩乎?但所言者,如是不實,故有此勅諭。此後若一心事大,無他意,則彼此相安,太平可期矣。其意蓋指言所言事也。上曰,在善待之耳一款事,何以爲之耶?敬輿曰,群議亦以爲當許,但絶類離群之物,得之亦難矣,奈何?斗杓曰,巨源招小臣,使譯官言之曰,侍女加擇事,何以爲之耶?譯曰,向所未聞,何爲發此言耶?巨源曰,當招大臣言之,皇父王,旣言於臣,吾當知其發落而去耳。此事若得請,則事事皆解云矣。上曰,事不可預爲斟酌,而亦不可謂無是理。大臣重臣,若可救得,餘又何惜乎?三行缺上曰,宮家婢子,誠難二字缺抄送之,則宮家之事,必傳播於彼中矣。斗杓曰,雖或爲嫁娶,如其可送,則抄擇之乎?上曰,若已嫁娶,勢亦難矣,卿亦思之。時白曰,勿管此事,禮曹可乎?上曰,何必委於禮曹?戶判,盡心國事,又有風力,須與陳奏副使,相議擔當,可也。斗杓曰,彼之催迫至此,外方必有後時不及之弊矣。陳奏之行,亦爲退定乎。上曰,稍緩十數日,可也。然亦不可太緩矣。基祚曰,小臣一行,同爲率去,事涉殊常,如何?上曰,當令內官率去,而陳奏文外,又作一件文書,雖或偕往,亦何不可耶?斗杓曰,小臣旣當此事矣。請加出有司堂上一人,共議爲之,何如?上曰,依爲之。敬輿曰,有司堂上,則吏判似可矣。上曰,依爲之。缺斗杓曰,前例有密贈之事,何以爲之耶?上曰,韓處,加以一百,可也。斗杓曰,甫大平古,亦爲密贈乎?上曰,卿可量處。應亨曰,天人一理,天變由於人事,今年之災,前古所無。自夏初旱蝗尤甚,畿邑水災亦酷,龍門山多有圮汰處,人物之渰死,至於三十餘名。先儒以水災,爲兵革之應,且以爲冤氣所召,自上須望軫念修省焉。近日政事間,多有依違,如從祀一事,亦是也。嗣服之初,儒生等,例以從祀陳疏,自上欲爲之,而且觀多是,論議而行之,故終至依違,事多騷屑矣。上曰,予不言徐徐爲之之意乎?應亨曰,自上誠有是敎,而欲爲者,益欲速行,至有空館之變。此事已過,不必提起,而依違之害,大槪如是矣。頃日張應一之進言,固有所失雖被臺劾,自上當使留之,可也。卽任其下歸,豈非落莫乎?以下缺
李厚源,以迎接都監言啓曰,卽刻副使分付曰,有劑藥之事,善爲命藥之人招入云,敢啓。傳曰,知道。
又以迎接都監言啓曰,今日生牛一首,依例入給之意,敢啓。傳曰,知道。
又以迎接都監言啓曰,今日別茶啖,依例排入之意,敢啓。傳曰,知道。
李行進,以備邊司言啓曰,全南道長城及慶尙安東地,有年少女人,頗稱姿色,人多言之者。發馬急急行會于兩道監司處,本月十七日內,使之上送,何如?傳曰,允。
尹得說,以迎接都監言啓曰,朝者副使,要見善醫,故卽招前別坐黃德裕入見,則終日相對,或診脈,或診病,仍爲命藥而出,敢啓。傳曰,知道。
傳于李行進曰,明朝大臣,依例進往館所請留,可也。
又傳于李行進曰,京官齎去事目中,兩界皆以四邑外,切勿混同文移事,其爲騷擾之患,則固宜如是,而無乃取人之路,不廣耶?使之詳審,分付可也。燼餘
上在昌德宮。停常參·經筵。
自辰時至酉時,日暈。夜一二更,月暈。四更,流星出南下星,入東方天際,狀如拳,尾長二三尺許,色赤。
藥房都提調李敬輿,副提調李厚源啓曰,郊外館所,擧動連仍,深秋日氣,轉向涼冷,不審此時,聖候調攝何如?前劑入蔘朮調中湯,今日當盡,果是對症,則數滿十五,宜有顯效。諸醫等亦言此藥,味淡功博,最宜多進云,此藥仍爲加劑以入乎?臣等不勝憂慮,敢來問安,竝此仰稟。答曰,氣力比前頗勝矣。此藥加劑入,可也。
政院啓曰,卽聞領敦寧府事金尙憲,自昨日,猝得泄瀉之症,寒熱交作,精神昏迷,症勢甚重,欲見醫官云,係是大臣所患,敢啓。答曰,使鄭後啓看病。
禮曹啓曰,頃因本曹啓辭,新陵親幸,今九月二十二日·二十五日·二十八日爲吉,更觀勅行留館久速之勢,此三日中擇用更稟事,啓下矣。勅行,似無久留之色,必須此三日中幸行,預爲啓下,然後當有次第擧行之事,敢此仰稟。傳曰,二十二日爲定,可也。
院啓,請還收李敏求敍用之命。答曰,不允。
府啓,請金汝水亟命邊遠定配,請還收李敏求敍用之命。答曰,不允。以上朝報
備邊司啓曰,皇帝祭用,年例瀋陽入送,生梨·柏子·淸蜜,則自該曹,分付兩西,已令措備。銀杏,亦自該曹當爲下送,依前例以義州地方邊將,定差使員領送之意,知會平安監司處,何如?答曰,允。
又啓曰,昨日鷹連啓辭,傳曰,此三坐,爲先入給,兩西分定,則觀其辭色處之,可也事,傳敎矣。今聞大通官韓巨源之言,好品鷹連五五坐,自此入給,則不必加數云。依其所願,鷹連四五坐,自京廣求,今明日內一時入給之意,敢啓。答曰,知道。
政院啓曰,各處餞慰使,探問于彼,則雖使勿送,在我之道,不可全無中路問慰之擧。依春間勅使時例,稱以別問安使差送,似當,敢啓。答曰,允。
備邊司啓曰,因西來使命,得聞開城府獨當偏苦之狀,極爲矜惻。本府非如郡邑之比,全用市民之力,一朝渙散,勢難收拾。今番勅行所求,已極浩多,猶患難辦,勅使先聲繼至,想本府民心,已有難支之慮。朝廷及此渴悶之時,特施望外之恩,則物雖不敷,其感激必深,前日本府留置米四百石,全給本府,以救燃眉之急,因以朝廷軫念別施之意,開諭事,開城留守處,急急行會,何如?答曰,允。
備局郞廳,以右議政意啓曰,彼中通情一事,全在舌官,常時鄭使往來,亦當擇送。今此陳奏之行,機關甚重,闢闔弛張,惟憑三寸之舌。李馨長,與彼最熟,且有計慮,又稱盡心國事,臣行中不可無此人,雖中道相値,不得已因爲帶去之意,敢啓。答曰,知道。
備邊司啓曰,客使在館未發,兩勅牌文,又爲來到,念及民生,只自煎迫,前頭責應,尤覺茫然。遠接使卽當差送,而正卿之列,無故之員,只有海恩君尹履之,刑曹判書李時昉,而尹履之,則老病不堪驅馳,李時昉,以常平廳堂上,畿甸站上諸事,全爲主管,決難出送,百爾思量,計沒,奈何?遠接使韓興一,病亦未差,與館伴吳竣換差,以兼迎送之任,似爲便當,而但吳竣,有獨賢之歎,先來勅使,未及灣上,後至者遽爲越江,則亦甚狼狽。以此參量,無策可施,仍念重惜名器,有國先務,況六卿之列,乃是命德之器,尤難因事拔擢,以撓官方。但事勢至此,合有變通,今者卿職有闕,從二品中,名望最〈著?〉,履歷旣多,才局之裕者,斷自聖衷,破格陞授,仍差接伴之任,恐合事宜,而亦非在下所敢容議,無已則亟令該曹,正卿中推移差出,何如?事係急迫,惶恐敢啓。答曰,事勢,誠如啓辭內辭意,大司憲朴遾,特陞卿職差送,可也。
又啓曰,三件下敎之意,臣等明白,分付于京官等處,又爲枚擧,移文兩道監司,使之着實擧行,而兩界各四邑,皆是官婢數優,且稱女色素多之地也。此外各邑,混同搜索,則驚駭騷屑之弊,勢所必至。且有可合之人,則道臣亦無不知之理,不限四邑,多般訪問,極擇可合者,限內上送,似當,年限及論罪事,元事目改付標以入之意,敢啓。答曰,知道。隨所聞極擇,不過官婢等也。今此之擧,不可全用官婢,得非未盡乎?其在閭閻者,則道臣亦何以知之乎?以此意竝及於移文中,使之勿爲全責官婢等,可也。期限甚急一番招來之後,則後悔莫及,初頭,分付之時,不可詳審也。以上出備局謄錄
迎接都監郞廳,以右議政意啓曰,臣承命來詣館所,招差備譯官,以請留之意,措辭以通,則勅使答云,溫房美饌,留在不難,而來時阻水,多費日子,還期甚迫,勢難留滯。主上又送大臣,觀留至此,加留一日,十二日則正當發行云,敢啓。傳曰,知道。
吏曹啓曰,勅使先聲,又爲出來,迎接都監官員,所當差出,使之前期料理,此勅尙在館所,又爲差出他員,未免有不足之患。館伴以下都監郞廳,仍爲察任,俾無紛紜改遞之弊,廟堂之意,亦如此,敢啓。傳曰,知道。出都監謄錄
李行進,以戶曹言啓曰,侍女北行,正當嚴寒之節,騎馬而行,必有凍傷之患,禦寒諸具似不可尋常備送,獨馬轎,亦不可不騎,內着襦衣裳袴,及外着毛長衣,一依備局啓辭。臣曹辦備給送獨馬轎,圍毛帳,然後可防風雪之侵,此物貿得於京中,其勢末由,毋論二行缺平安兵使處,通共本道監兵營,所定磨鍊造作,不當。且夏初缺侍女,到北京之後,卽以淸制衣服,換着,自此所費,盡爲虛棄。今雖多費,皆非實用,乘轎而行,羅拂等物,元非緊用之物,臣曹所管行路所着之外,入去時,外着錦段長衣裳各一襲,及錦衾錦一字缺亦不可無。管餉所儲錦段,頗優,豫先分付餉臣,使之備待,自京應備資裝物種,從後磨鍊,別單書入,何如?傳曰,依啓。
又以戶曹言啓曰,都給禮單,旣已畢給之意,敢啓。傳曰,知道。
黃㦿,以兵曹言啓曰,兩勅先聲,又爲來到,兩西補把馬,當爲依例分定,而近來驛路之役,稠疊難支,十分參酌減數。咸鏡道則四十匹,江原道則十五匹,使之急急整齊,罔晝夜馳報于前日逢點處,而館所立待馬,慶尙道十五匹,全南道九匹,洪淸道八匹,卽令起送,今月二十五日京中逢點之意。缺燼餘
洪淸監司書目,進善宋浚吉,病重上去不得事。啓遞差。朝報
上在昌德宮。停常參·經筵。
夜一二更,月暈。
有政。吏批,判書韓興一病,參判尹順之進,參議尹絳病。以朴遾爲工曹判書,洪命一爲大司成,李之恒爲禮曹參議。兵批,判書具仁垕進。以睦敍欽爲知中樞,金義山爲造山萬戶,李守綱爲五衛將,李行源·李必馨爲副司果。
備邊司啓目,粘連京畿監司狀啓云云。今此拜陵之擧,自上特念民弊,文具末節,一切掃除,至於係干事體,供奉自不可廢者,亦皆停罷,甚盛意也。遠近瞻聆,孰不欽歎感激?其中事勢,抑有不獲已者,侵曉動駕,犯夜駐蹕處,火具,不可不預備。且道路橋梁,雖不修治,至於破壞泥濘,人馬不得通行處,亦難全廢,使之補葺塡塞。大小停及陵所御幕次,司鑰專掌次知,排設器具,亦爲載去,宜當。初排空石,附近官進排,或以爲有弊云,則預爲刈草留置,待枯鋪設,亦似無妨。若干柴炭,令本官措備無妨,許多司僕馬竝用馬槽,則其數極多,勞民動衆,在所難免。其中御乘使馬,駕轎馬等,給槽喂養,似當。一宿之地,乾草炊豆,足以經夜,大臣近侍,亦有卜馬,剉草添載,不用民力,此則似不必擧論。城中行幸,亦有漢城府導駕之例,監司及該邑守令,似當依例前導,以此意回移,何如?答曰,不得拜謁山陵,將及再期,哀慕罔極之情,不任霜露之感,縱有此行,此何時耶,此何時耶?歲飢民勞,憂虞孔極,況値三使未返,又有先聲,此時民事,寧忍道哉?予雖不得徒步往返,其可勞民力費民財,使補葺道路,修治橋梁,備喂馬之槽,刈鋪地之草,搬柴運炭,以加別役於民乎?予所不忍也,決不可爲也。植炬等事,尤爲文具,到陵所則必不犯夜,只出宮時,若干奉炬待令而已。竝令該道,勿爲擧行,只令各掌之人,知悉爲之,可也。且該邑守令,勿爲導駕,但監司肯體予意,簡其所率,自京營齎其食以往,與守令吏民,俾勿相干,無有侵責之事,則可以導駕矣。不然則不必隨駕,此非予修飾之言,如有犯者,一以重法裁之,以此意通京外,各別嚴明知委。
工曹判書朴遾上疏。大槪,乞蒙遞免事。入啓。答曰,省疏具悉。卿才實合擢用,宜勿控辭,速出行公,欽哉乃職,以副予意。
院啓,請還收李敏求敍用之命,請金汝水,亟命邊遠定配。答曰,毋煩。以上朝報
備邊司啓曰,勅使求請鷹連,畿內及都下搜得之數,多至九坐,而其中體大陳鷹三連,入送館所,則三勅以下,頗有喜色,而且曰如此體大鷹一坐,願爲加得云,故預備中一連,又爲入送,則互相稱好。前後竝四坐畢給之意,敢啓。答曰,知道。
迎接都監啓曰,以備邊司啓辭,新差遠接使,送此迎彼,則西路除弊,極爲多幸。如或微通於在館客使,得其肯許,則探問新勅行到江之期,果爲迫近,告知疾馳,庶幾可及,令都監好爲周旋,何如?傳曰,允事,傳敎矣。今日以發賣一事,未得其便,卽刻試令譯官趙孝信·玄頊等,善爲措辭,言于大通官曰,兩西驛路廚傳之弊,剝盡無餘,若減一人行李,則其惠莫大。今此新差遠接使,陪往下去勅使,仍迎新勅使之行,不但事勢便當,亦除一分之弊。若或新勅使,到江急來則依今夏已行之例,遠接使疾馳,迎於江上,似或無妨云,則大通官亦以爲然。卽往副使房,將此曲折傳言,則副使答曰,勅使各異,則遠接使不可一人差送,兼察兩行勅使,體面甚重,如此苟簡之事,不當發說云云,敢啓。傳曰,知道。
又啓曰,卽夜譯官趙孝信,詳聞大通官之言,來傳於臣處曰,今日中使,盡知勅使之意,詣闕而尙無回報。此事則只在本國擧行與否,俺等不必求聽回報之言,明日,初欲招集護行使·中使·諸宰,問其選送之事,而卽聞副使與上使相議之敎,則旣無攝王看擇之命。俺等不當預知於其間,臨行之時,但知本國一言而去,此意中使羅嶪,已盡知去,明日則更不招會諸宰云。且大通官,以朝廷爲至情陳訴之事,明日諸宰,欲會館下云,則勅使等,答以本國諸宰,不知某事來言,而若來言,則但當聽之,歸報於上國,不必拒之云,敢啓。答曰,知道。此意,卽通于大臣處。
吏曹啓曰,備邊司啓辭,前勅遠接使韓興一,腫症甚重,決無登途之勢,客使將發,事甚狼狽,令該曹速爲稟處,宜當。若以新差遠接使,送此迎彼,則西路除弊,極爲多幸,而恐有不及之患。如或微通於在館客使,得其肯許,則中道探問新勅行期,渡江之奇,果爲迫近,告知疾馳,庶幾可及。請令都監,好爲周旋,何如?傳曰,允。令該曹處置宜當事,允下矣。伴送使韓興一朣患,旣無登道之勢,客使又將不日發行,則伴臣差出,所當急急稟定廟堂,而廟堂,又以新差遠接使,送此迎彼事,令都監周旋,則徐觀都監探問事勢,然後差出之意,敢啓。傳曰,知道。
備邊司啓曰,三臣子弟,各自陳疏,皆出於遑遑痛迫,無所不用其極之至情。今此疏內辭緣,則專以無一毫恇㤼撓屈爲主,意欲欲改奏草中劻勷失措之語。作者之意,則劻勷失措云者,言其一時擧措,以明所對,非出於本情,此非但雪誣之一助,亦曲爲救解之地,而人之所見不同,不解此意,有此陳訴,其間參酌下語,極爲不易。然天理人情,不忍强抑,令大提學點綴他語,宜當。大槪李曼,當初遣對之時,別無推諉之事,故前日審理之時,亦以此意覆啓,而至於今日,李曼·盧協,全不擧論,則辨誣之擧,終無着落處。欲爲分別兩人,則彼勅中,竝擧其名,自此取舍,非但無益。亦恐彼執以爲言,初欲於盧協之下,着一等字,以置不擧不落之間,而曼是方伯,協爲守令,其爵秩高下,彼旣詳知,以此爲難,不得不略爲兩擧。其子之稱冤,亦非爲過,臣等及撰出奏文之臣,詳量委折,不敢一毫放過,卽令改換數語之外,似無他策。前後曲折,竝此煩啓。答曰,知道。十三日,賓廳會集日次,而以擧動似難矣。明當爲之,可也。
又啓曰,前勅遠接使韓興一,腫症甚重,決無登道之勢,客使將發,事甚狼狽,令該曹速爲,稟處宜當。若以新差遠接使,送此迎彼,則西路除弊,極爲多幸,而恐有不及之患。如或微通於在館客使,得其肯許,則中道探問新勅行期,渡江之奇,果爲迫近,告知疾馳,庶幾可及。請令都監,好爲周旋,何如?傳曰,允。以上出備局謄錄
迎接都監啓曰,副使,卽朝,又招醫官黃德裕診脈後,使之更命一路救急及長服之藥,則德裕,依其言一一書給,副使喜甚。仍給茶啖床,饋酒後出來之意,敢啓。傳曰,知道。
又啓曰,卽刻,副使,使差備譯官傳言曰,上使與三使,則自上擇送三鷹,故各已分占,而獨俺則時無入手。方待國王擇送滿尺之鷹,似聞麟坪大君,前日多畜鞲上云,今若有之,願得奇毛云。臣等答云,自上當爲覓送,而猝得好品,其勢未易,且大君則自遭國恤,所儲鷹連,卽爲盡散。今若有之,勅使求之,豈有愛惜之理乎?事勢如此,未卽覓納,極爲惶恐,以此意答之之意,敢啓。傳曰,知道。出都監謄錄
備邊司啓曰,遠接使卽當差送,而今者卿職有闕,從二品中文望最著,履歷旣多,才局有裕者,斷自聖衷,破格陞授,仍差接伴之任,恐合事宜,而亦非在下所敢容議。無已則亟令該曹,正卿中推移差出,何如?事係急迫,惶恐敢啓。傳曰,事勢誠如啓辭內辭意,大司憲朴遾,特陞卿職,差送,可也。朝報
上在昌德宮。停常參·經筵。
午時未時,日暈。酉時,日有右珥。
平安監司書目,郭山呈,以降人徐新文,其繼母殺害,令該曹處置事。
司宰監提調李厚源啓曰,臣以司宰監燒木萬分難支之弊,至再煩啓。該曹該廳,務在恤費,未暇念及白地之難責,不無推諉靳固之意,而聖明,洞燭主人等呼號冤苦之狀,特下令主人等,雇馬斫用,亦涉未妥,何必如是互相推諉?本曹與該廳相議,出力善處,俾無民怨,可也之敎,主人等,莫不感激攢祝。雖撤屋代納,不敢生冤,日望其變通,而尙無處置。雖緣度支之遞易,客行之入京,有所不遑於此,而本監事勢,誠爲悶迫。前朔所用之數已至五萬六千餘斤,今朔所用,亦過三萬餘斤,不知前頭取用,又將幾何,而前勅未還,後勅繼至。主人等,擧皆驚顧,輒思逃散之計,其勢安得不如此乎?念之,極可矜悶。今日國計,假曰不給,彼主人等,何能獨饒足?替當衆民之役,而自爲辦備以納,使國家無有限量之所用,不至於絶乏乎?諸上司下人等,又從而憑依侵督,罔有紀極,以卽今現著之事言之,實錄廳逐日應下燒木來納時,例責人情。又於今月初五日,一房使令李仲先稱名者,稱以燒木不卽進排,捧木二疋,而猶以爲不滿,侵責不已,此則本監主簿洪有丁所目見也。如此奸濫之人,不可不隨現重懲。所謂李仲先者,令攸司囚禁治罪,而亦令該廳該曹,一依聖敎,速爲變通,俾無闕供之弊,亦使主人等,得以保存,何如?傳曰,依啓。
榻前府啓,請還收李敏求敍用之命,上曰,不允。請金汝水邊遠定配。上曰,已諭毋煩。
院啓,請還收李敏求敍用之命。上曰,不允。
吏曹,口傳政事,以李惟源爲兵曹佐郞。
慶尙監司書目,身病甚重,決難堪任,特許遞免事。啓。傳曰,勿爲控辭,宜遵前旨,調理察職事,回諭。
傳曰,大臣·備局堂上引見。以上朝報
引見時,右相李時白所啓,小臣先爲入去,侍女領去中使,則差遲十餘日發送,宜當。臣行則以十九日出去,何如?上曰,依爲之。
大提學趙錫胤所啓,奏文一件,更爲撰出事,何以爲之?上曰,僉議如此,則相議爲之。此奏文中,兩臣似當擧名,頒赦一款,則不可形諸文字,使臣觀勢口傳,可也。上曰,勅使前呈文之事,無益矣。上謂趙錫胤曰,奏文措辭,皆好矣。但卽將邊臣,從輕重,施以流配之律云云。旣曰,從輕重,則雖似有分別,而彼之所見,不爲明白。若以盧協刑訊爲辭,則自有輕重之別矣。此於大朝宥過無大之德,所宜特垂矜諒云云,似未妥當。勅書中旣已語及此事,故不得不從實陳達,此非爲兩臣救解也。以此意改之,似爲委曲,末端特賜寬容等語,似當改之矣。
迎接都監啓曰,卽者差備譯官,以副勅使之言傳言曰,極品鷹連,切欲覓去,而所得之鷹,皆非體大好品。昨夕兵判,雖送一鷹,亦非奇毛,在京之時,必欲得滿尺高才者,館伴勿視汎然,啓知覓送云。臣答以,昨日所納四鷹,乃兵判承命,竭力求得者也。此後京中,則雖無更得之路,若有一分可圖之便,爲大人,豈有少忽之理哉?以此答通,而姑無更促之語。且護行使入往時,行中人姜一善,刺頭逃慝之事,詳細通議,則大通官,亦甚痛惋。一善形容,及其父之名,竝爲書給,則當於北京,告衙門搜覓以送云,一善形容,及其父名字,則當初率去定州人張入信,當知之。伴送使下去時,以此意詳細言送,使之書給之意,敢啓。傳曰,知道。好品鷹子一坐,卽爲覓給,可也。以上出備局謄錄
以兵曹,大駕詣長陵時,侍衛事目單子,傳于李行進曰,雖在常時擧動行伍之□笠子·天益·廣袖之上,加以決拾之具,殊甚未妥,況此陵行遠路乎?都監將官服色一款,改磨鍊,可也。
李䅘,以戶曹言啓曰,傳曰,攝王前所送別禮單櫃枝上,雖曰大櫃,百匣之名,似爲略少,斟酌量加其數,似當。此意言于該曹事,傳敎矣。大樻一匣,各入小樻十匣所盛,則百匣,便是千匣,且所見,頗勝於小匣加數,故曾以百數啓下矣。下敎如此,五十匣加磨鍊以送,何如?傳曰,依啓。
又以兵曹言啓曰,中使及使行一行,今將發行,而他道驛馬,勢難趁期上來,中品馬侍女所騎馬,堂下內官別啓請。譯官李馨長所騎馬,則當以驛馬入把,堂下譯官別監侍女等騎卜馬,則依前筵中定奪,竝以刷馬入送,而遠路跋涉,若非健馬,似難得達。各別抄擇整齊之意,急急行會于兩西及京畿監使處,而平壤以後,則侍女五人,獨馬轎載去云。旣用馬轎,不可無扶護人夫,每一轎三人式,裝束待令之意,竝爲行會,何如?傳曰,允。
右議政李時白箚曰,伏以,天下之事,有緩急先後之機,宜急而緩,則必有後時之悔,宜緩而急,則必有失機之患。今此陳奏之擧,理宜急先,不可緩後,雖以事理言之,以小事大,而得聞異志之言,將有不測之禍,則其所陳辯,何可緩後乎?且臣伏見大君狀啓中問答,彼於我國,似無必絶之意,於兩臣,似無必害之心。不然則其於大君之言,豈無嗔怒之色?故爲他濫語而答之乎?旣送嚴勅,旋卽鮮釋,意者彼自嫌於無端而疑我,爲無據,故爲此二行缺侍女之隨至,而投呈奏文,備陳被誣之實狀,彼無必絶必害之心,而又聞侍女之隨到,則或可動聽,今若率爾抄往遲滯,日月旣久之後,又或不入於其眼,則非但事不諧矣。前頭之憂,有不可勝言,伏惟聖明,下詢他大臣,善諭于館所,若以臣言爲可,侍女則各別精擇隨後,使臣則急速登程,何如?答曰,省箚具悉。箚辭,已言于筵中矣。
上御宣政殿,夜對廳引見,領議政李敬輿,左議政趙翼,右議政李時白,兵曹判書具仁垕,戶曹判書元斗杓,刑曹判書李時昉,海恩君尹履之,右參贊李基祚,吏曹參判尹順之,護軍李浣,兵曹參議申冕,大司憲趙錫胤,大司諫李行遇,右副承旨黃㦿,記事官元萬石,假注書李聖時,記事官趙嗣基·申最入侍。二行缺上曰,似聞攝王,尙未解怒,中間公主生梗之事,而狀啓後,大君又留四五日云,此後未可知也。時白曰,小臣箚子,已經睿覽乎?上曰,卿所陳者,是也。侍女雖卽擇送,能入其眼,何可必也?上曰,今日中使所傳之言,何如?敬輿曰,陳奏侍女,一時入送,事體極爲未穩矣。上曰,此言是矣。敬輿曰,陳奏之事,必急急爲之,庶有動聽之道,故右相上箚矣。上曰,彼人所言者,非爲我國地,蓋追入則於渠無光,故假託事體爲言矣。敬輿曰,彼人言,使行若不率去侍女,則奏文亦不納云矣。上曰,奏文之不能卽呈,予意亦然。時白曰,箚中所陳,亦此意也。得美色而入去,則韓固有功,而鄭則反無功,恐或因此生怒也。上曰,此誠深思之言也。時白曰,小臣先爲入去,以圖呈奏之事,侍女則差遲,以中使領送,似可矣。上曰,依爲之。時白曰,陳奏使,謝恩如何?敬輿曰,若爾則似無別樣入送之書矣。上曰,然矣。上曰,此奏文用前本乎?敬輿曰,有添入事乎?上曰,今見謝使狀啓,兩臣事,鄭譯有所云云,何以爲之乎?敬輿曰,此語乃千匀之力,最爲緊切,而但頒赦前,自此先爲發端,或於事體,未穩矣。上曰,此則不然。奏文中,若曰,大君先來,狀啓有此語云云,則似無不可矣。三行缺錫胤曰,外間或云禮有違等語,本不干涉於趙絅,不必擧論云,而彼如以趙絅爲有罪,則不可不救解也。上曰,爲之,可也。敬輿曰,李曼之子,上章陳辯,而以奏文中恇㤼失措等語,爲嫌,劻勷失措云者,實爲救解之語,而其所言如是矣。李曼,實無失對之事,與盧協有間矣。彼旣擧名於勅中,不可全沒其名也。上曰,曼子之意,以予揆之,似是兩臣得免,則禍或及於其父,故云爾矣。翼曰,盧·李,則彼中本不爲罪矣。斗杓曰,侍女抄出事,甚難,極悶矣。上曰,誠然矣。彼必欲以□人擇去,可慮矣。敬輿曰,若得妙色,則其數多寡,甚不關緊,但妙色,得之甚不易矣。上曰,下流中,豈可易得耶?行遇曰,侍女,自捕盜廳推捉,似不合於事體矣。三行缺上曰,予意以爲,呈文措辭,一如奏文,則別無所益,且旣形於文字,則便作着實文書,得無所害乎?前日巴使處所言,兩臣救解之事,終爲彼中執言之地,今不可不愼也。敬輿曰,如此則勅使入去時,但致謝而已,如何?上曰,致謝亦無所益,但云,一國臣民,方在憂遑中,則或可矣,而大抵皆無益矣。時白曰,上敎至當。斗杓曰,義順公主,爲攝王所寵,則於我國事,無所益,而今聞下敎,誠爲可慮矣。上曰,似聞公主,又有生梗之事云矣。敬輿曰,甫大平古,掌彼中事云,必得其歡心,然後可以得力,而今聞怨我國云,可慮矣。上曰,此言,予則不信,有何致怨於我耶?㦿曰,都民陳辨事,自政院分付,事體未妥矣。上曰,然矣。敬輿曰,甫大平古處,密贈,如何?斗杓曰,凡此等事,每因韓巨源通之,而今則巨源不應,更無容力地矣。上曰,密贈,其勢難便,只浪費物貨而已。不須爲之。順之曰,伴使問于大臣,差出於上前,何如?敬輿曰,前日啓辭中,旣已陳達,尹履之老病,李時昉則以常平堂上,方有站役區劃之事。吳竣則屢度往反,不無獨賢之歎,實無可合之人,尹履之雖老病,送此人乎?上曰,前頭日氣漸寒,老病之人,不合此任,而但此行,似無驅馳之事矣。敬輿曰,尹履之差遣乎?上曰,依爲之。上曰,侍女能得缺其容色,何如?斗杓曰,堇得若干,皆爲不合,可悶也。上曰,隨其所聞,而捉來乎?斗杓曰,臣等隨所聞題名捉來,而騷屑如此,且期限已迫,而未得可合之人,此爲悶矣。上曰,但騷屑而不得,則甚可慮矣。斗杓曰,傳聞,任羲之,畜官妓生女,在牙山地,姿色甚美。且長城地,有庶孽之女,亦爲美麗云,故皆行文各處官吏,使之捉送,而長城人,則乃李基祚所聞也。許積,曾爲本道監司時,聞其色美,欲爲作妾,而年幼,故未果云矣。斗杓曰,李浣,爲人着實,盡心國事,且有號令,故推捉事,皆令此人爲之矣。上謂趙錫胤曰,奏文指辭皆好,但其曰,卽將邊臣從輕缺以流配之律云者,措語似不明白。若盧協缺爲辭,則自有輕重之別,其曰,此於大朝字小之德,所宜特垂鑑諒云者,又未妥,當改以缺言及此,而故不得不從實陳達,缺則似爲委曲。且末端特賜寬容等語,亦似未妥,改之,可也。錫胤對曰,聖敎至當,日後見缺不可不改矣。敬輿曰,韓興一,腫病未差,伴使改差,何如?斗杓曰,勅言伴使,不可以一人兼之,俺等雖過良策,而遇新來之勅,伴使則不爲許送云矣。上曰,彼言如此,則不可不從,且儐使所患如此,則改差,可也。錫胤曰,侍女入送時,缺樣文書乎?上曰,相議爲之。斗杓曰,文書缺不爲之,如何?上曰,然矣。敬輿曰,呈文缺定,何以爲之乎?上曰,予意則如此相議,缺以罔極之情,陳辯於勅使入去,則似勝於呈文,使之善爲言語者,號訴於馬頭,可也。仁垕曰,缺得鷹連云,加給乎?上曰,彼人等知我憂缺漁之計矣。仁垕曰,然則更待其再請而給之乎?上曰,一坐則不待更瀆而給之,可也。上曰,今見大君狀啓,彼人言,渠缺時,我國不許發賣云。三行缺時白曰,攝王前禮物,何以爲之乎?上曰,前日公主乳母出來時,攝王公主,乃國王所送,故當以禮待之云,而爲其定配之語,本無矣。
大司憲趙錫胤所啓,請還收李敏求敍用之命事。上曰,不允。又所啓,金汝水請邊遠定配事。上曰,已諭毋煩。
大司諫李行遇所啓,請還收李敏求敍用之命事。上曰,不允。諸宰罷出後,上召黃㦿至前曰,彼人所大欲,專在於妙色,若不極擇入送。以下缺
李厚源啓曰,館所問安宰臣,晉川君柳䪷進去下直。傳曰,知道。又啓曰,宰臣柳䪷,馳往館所問安,則答以,每遣宰臣下問,不勝感激云矣。傳曰,知道。
假注書鄭必達,受由,代柳霂爲之。
待敎徐必遠書啓,臣承命往于缺城,以本月初一日,奉出大別館移安實錄缺于新造大閣矣。祔廟·尊崇兩都監,缺因禮曹啓辭,有持來之命,而取考缺回案,則世子嘉禮都監謄錄外,他缺得持來矣。山城天險,固難以文字缺之,則一夫當關,萬夫莫開者也。史缺圖以備睿覽,而臣於還安之後,缺造成功役,則二月始役,六月斷乎云,而缺若干物力之一字缺都差使員,茂朱縣監李缺監役,史庫參奉朴有諴,僧將敬憲,料理缺至於絶長補短,以少爲多,以之完就,則皆缺奉僧將之手矣。璿源閣以下七十八間內,射缺義僧廳七間,則仍舊修補,其餘皆新造,而兩間缺皆戛鍊矣。臣聞丁亥年間,本城護國寺畢役之後,有次第論賞之命,寺刹猶然,而況史閣·璿源閣之重乎?如無施賞之擧,則似非勸後之意矣。又聞茂朱·龍潭·錦山三邑軍兵,許給山城之後,缺以習陣事,或一年一入,或一年再入矣。大將所到二行缺有相習之好,無事之時,弊邑無勞費之患,聞見如此,惶恐敢啓。傳曰,知道。令該曹議處。
黃㦿啓曰,副提學閔應亨命招,來詣闕下矣。以傷寒之疾,不得入侍云,敢啓。傳曰,知道。
傳于李䅘曰,攝王前所送別禮單中枝三,雖曰大樻,百數之名,似爲略少,斟酌量加其數,似當,此意言于該曹。
李厚源啓曰,回還勅使別問安使,吏曹,以平壤下去,新勅迎慰使啓下,而平壤則旣缺承旨不必疊送於一處,以黃州·安州下去缺中使之兼行,似爲宜當。令該曹改付標以入,何如?傳曰,允。
又以都監言啓曰,今日生牛一隻,依其言入給之意,敢啓。傳曰,知道。
又以都監言啓曰,卽刻副使,使差備譯官,傳言於臣等曰,上使與三使,則自上擇送三鷹,故各已分缺則時無入手,方待國王,擇送滿尺之鷹,缺大君前日多畜鞲上云。今若有之,則願得一坐云,臣等答云,自上當爲覓送,而猝得好品,其勢末由,大君則自遭國恤,所儲鷹連,卽爲盡散。今若有之,勅使求之,豈有愛惜之理乎?事勢如此,未卽覓入,極爲惶恐,以此意答之之意,敢啓。傳曰,知道。
又以都監言啓曰,副勅使,自上賜送鷹連一坐,卽爲入給,則此果甚好極品云,敢啓。傳曰,知道。
左副承旨李一相疏曰,一行缺連服峻劑,强痛强參,日暖之後,症勢添重。本院問安之班,扶曳出來,連痛兩日,別無差效,而適當此時,旣不敢呈疏呈告。又不敢屢日退在,毛具纏身,忍痛仕進,以致展轉添傷,比前尤劇,精神昏憒,氣力萎薾,熱在血分,症漸沈頓,惟欲少竢一分差減。强疾而出,以參再明陪從之列,而藥未見效,自底彌留,數日調治,差復無期,臣之情事,誠極渴悶焉。臣於此職,前後屢忝,每因身病,輒有陳籲,未效塵露之報,徒積僭猥之罪,中心耿耿,一味惶縮,故於再昨不恤病勢之深重,抵死還出,必無以筋力爲期,而且念園陵幸行,只隔一旬,臣子分義,苟非萬分悶迫,則豈不欲備員隨駕駿,得參於奔之列乎?今則缺勢俱極狼狽,此乃院中諸臣所共知者也。玆敢冒萬死仰籲於天地父母之前,伏願聖慈,特遞臣職,以便公私,不勝幸甚。傳曰,省疏具悉。爾其勿辭察職。
以慶尙監司閔應協辭狀,傳于李行進曰,勿爲控辭,宜遵傳旨,調理察職事,回諭。
傳于賓廳曰,昨日右相上箚,箚辭誠然,缺使于館所侍女,及陳奏使,誰當先送事,使缺微探勅意,則勅曰,此事非吾所知,但以缺則前日護行使,入往北京時,逐日詰責者,專爲缺不美事也。以此觀之,則先送侍女,陳奏使則追後入送,似可云云,此意知悉。燼餘
上在昌德宮。停常參·經筵。
藥房都提調李敬輿,副提調李厚源啓曰,臣昨於榻前,伏聞玉音失常,咳嗽頻作,必因擧動,以致添傷。須及時和解,可免後患,而郊外動駕,又爲迫近,解表調攝,亦似難便。然不可不詳知症候,或更議他劑,或仍進前藥。臣等不勝憂慮,敢來問安,竝此仰稟。答曰,別無所患,勿爲議藥。
明日慕華館擧動時,初嚴,寅正四刻,二嚴,卯初三刻,三嚴,卯正二刻,開門,罷漏時。
政院啓曰,左副承旨李一相,以病陳疏,有勿辭察職之命,而聞其病患,極其危重,決無供職之勢。當此擧動稠疊之日,兵房最爲多事,代房兼察之際,事多苟簡,已爲未安,而左承旨尹得說,今日亦以病不爲仕進,非但廳中,位不齊,亦有館所擧動。聞尹得說所患,則不至深重云,牌招察任,何如?傳曰,依啓。李一相遞差。
府啓,請金汝水亟命邊遠定配。請還收李敏求敍用之命。答曰,不允。
吏曹啓曰,承旨有闕,政事,取稟。傳曰,明日爲之。以上朝報
備邊司啓曰,遠接使朴遾來言曰,勅使一員,差備譯官,例以堂上二員·堂下二員差定,則出來勅使兩員,差備應入者八員,大通官兩人處,各有差備譯官,則通共計之,其數多至十員,而今番自京差送,只堂下四員,其餘六員,當以回還謝恩使帶行譯官,移差云。此出於欲除夫馬供饋之弊,事勢雖似便當,但念大君,自經痁患,氣力未蘇,且避高平渡涉之難,取路瀋陽云。若然,恐有中路淹滯之患。未及於勅使渡江之前,則初頭相接,慮或生梗,堂下不足之員,則猶可以西路四處定送譯學,推移塡差,而京中亦無現在堂上譯官,堂上堂下各一員,則遠接使帶去,然後可免窘迫,令該院卽爲差送,何如?答曰,允。
又啓曰,昨日榻前伴送使差出定奪時,臣等非不知海恩君尹履之,老病不堪驅馳,而李時昉方任畿站接應之事,吳竣有逐年獨賢之歎,不得已以尹履之,啓請差送矣。群議以爲,此勅,素稱難待,淺深莫測,而尹履之老甚,勢難疾馳,且與彼不曾相接,顔面甚疎,接應之際,恐或有岨峿之患。李時昉,曾往北京,與副勅等往復問難,非止一再,今差伴送,則彼或意重已擇送,不無所益。且或有便宜周旋之機,至於常平之任,固是切急,而都廳金弘郁,纔爲入來,又有他堂上足能代察云,尹履之改差,李時昉代送,何如?答曰,啓辭殊甚苟且,不可矣。
傳曰,今此侍女,旣作別行,則似不無路費盤纏,言于該曹,且醫藥救療之人,亦似隨往矣。
迎接都監啓曰,以備邊司啓目,迎詔似重,監司不得已往迎灣上,回還勅使,則以兵使代行,來待初面事,依允事,啓下矣。卽以備局回啓之意,措辭通言于諸勅使前,則答云,勅書爲重,監司往迎義州,事理當然。況兵使,亦一道主也,來迎俺等之還,少無不可云,敢啓。傳曰,知道。以上出備局謄錄
傳曰,今聞館所進去內官之言,則勅使親問侍女入送之說,頗以爲喜,而若非美色,則必生大事之意,縷縷言說,而語意殊極叵測云,搜擇之事,何以爲之耶?若不如意,則國事不必云諭,而句管諸臣,亦難免重律,竭力之意,申飭兵判,亦爲一體句管,盡心爲之事,傳諭。出內下記草
迎接都監啓曰,副使處,自上賜送鷹連一坐,卽爲入給,則此果甚好,極爲多謝云,敢啓。傳曰,知道。
又啓曰,勅使,今十三日辰時,自京離發事,卽刻牌文發送之意,敢啓。傳曰,知道。領相榻前所啓,伴送使,以尹履之差遣,何如?上曰,依爲之。
都監啓曰,卽刻大通官,以諸勅使之意傳言曰,今番入送奏請使,未知緣何事而入送乎?中使又爲入送云,亦未知何事。中使,卽卽送于館中,則無問之云,敢啓。傳曰,知道。
又啓曰,諸勅使前,戶曹都給禮單中,銀粧刀各二柄,合六柄,出給于臣處曰,自上亦有別賜銀粧刀各二柄,而與戶曹例給之刀,合而計之,則十二柄也。例受十柄,而二柄爲剩,心甚未安,戶曹所給二柄刀,則還爲出送。且自上所給環刀,亦是別贈,非例給之物,此亦未安,亦爲還送,此意啓知云。槪聞其意,則必欲啓知後,自上仍勸領受,則當有領受之色云,敢啓。傳曰,如是出給,殊甚無顔之意,措辭懇勸,可也。
又啓曰,自前勅使到館之後,例有下馬宴·翌日宴·上馬宴,而因國恤,雖不設宴,自上每於館中,有再次擧動之例。此等前例,副使無不知之慮,有後日執言之端,明當發程。今日合有循例之事,令政院考例,稟旨擧行,何如?傳曰,允。
政院啓曰,以迎接都監,令政院考例,稟旨擧行事草記,蒙允矣。上·下馬宴,雖以國恤不設,其於去年再次親臨,似不可已,則今番則自上臨見館所之後,彼無回禮之事,故不爲仰稟更臨之意。都監啓辭,誠有意見,今日往臨之意,令都監言之乎?敢稟。傳曰,允。都監啓曰,政院啓辭,今日往臨之意,令都監言之事,允下矣。卽以擧動之意,使譯官措辭通諭於諸勅使,則上使與副使,相通可否後,回言曰,國王欲臨之意,不勝感謝,而但俺等,方治行李,事甚悤擾。況明日必臨於郊外,此時可以奉別,今日則雖不下臨,國王盛意,俺等已知云云。且送言於臣處曰,國王若或來臨,則治行悤遽之中,狼狽甚矣。切勿下臨之意,館伴啓知云,敢啓。傳曰,知道。
又啓曰,副勅使,送言於伴送使尹履之曰,俺之多病,想已洞知,一路所用,牛黃臈劑優數覓去云。牛黃則自戶曹已爲覓給三部,而行中所用,又求如此,不可不副,令兩醫司牛黃及臈藥,從略覓送,以爲不時之需,何如?傳曰,允。
又啓曰,以都監草記,環刀仍勸領受事,傳曰,如是出給,殊甚無顔之意,措辭懇勸,可也事,傳敎矣。更以傳敎內懇勸之意,善爲措辭往復,則勅使言規例之外,若謂納物而濫奉,則後日必有援例之弊,雖或國王之敎,丁寧,而不敢承受云,敢啓。傳曰,觀勢處之,俾無未盡之弊。
又啓曰,以都監草記,劍刀不受事,傳曰,觀勢處之,俾無未盡之弊事,傳敎矣。屢以傳敎內辭意,十分措辭通諭,而勅使皆以爲例外之物,決不可受,以開後日之弊,國王之敎,勤懇如此,雖不受,猶受也。大通官亦言,諸勅使,相議已定,徒煩無益云,敢啓。傳曰,知道。
又啓曰,自前勅使發行時,路程記,預先出示,然後前路各站,知委整齊,而今則只限黃州出示,而平安道則至黃州,分付云。明日過弘濟院,碧蹄中火,坡州止宿,長湍中火,開城府止宿,金川中火,平山止宿,葱秀站中火,瑞興止宿,劍水中火,鳳山止宿,黃州止宿云,敢啓。傳曰,知道。
又啓曰,勅使,明日發行,軍令初吹,五更中,二吹,未明時,三吹,卯初出示矣,敢啓。傳曰,知道。
傳曰,今此侍女,旣作別行,則似不無路費盤纏,言于該曹,且醫藥救療之人,亦似隨往矣。以上出都監謄錄
李行進,以戶曹言啓曰,傳曰,今此侍女,旣作別行,則似不無路費盤纏,言于該曹事,傳敎矣。侍女五人,自義州至北京行,饌,石首魚·沈秀魚·蝦醢·卵醢·甘漿,炊飯廚子二名,夫馬糧太,則曾已移文平安監司,使之磨鍊措備,待於灣上。此外,自牛庄至北京,糧太馬草等物,所備盤纏銀子,亦爲分付本道,依前使臣盤纏之規,價銀,量宜題給,何如?傳曰,允。燼餘
下直,金甲島萬戶李汝男。
卯時,日有兩珥,日上有冠,色內赤外靑。
李行進啓曰,明日館所循例問安宰臣,珍城君海齡矣,下直後進去館所,則必有差晩之弊,除下直進去之意,敢啓。傳曰,知道。
黃㦿,以兵曹言啓曰,以本曹,大駕詣長陵時侍衛事單子,傳曰,雖在常時,擧動行伍之將,笠子·天益·廣袖之上,加以決拾之具,殊甚未妥,況此缺遠路乎?都監將官服色一件,改磨鍊,可也事,傳敎矣。將官等服色,改磨鍊後,元事目缺以入之意,敢啓。傳曰,知道。挾輦將官,亦二三字缺可也。
又以兵曹言啓曰,以本曹缺改磨鍊事,傳曰,知道。挾輦將官,着缺可也事,傳敎矣。挾輦將官服色改磨鍊以入之意,敢啓。傳曰,知道。
李行進,以漢城府言啓曰,以刑曹啓目內節該,窮民賑救米太濫受人缺事,判下內,依允。頃聞筵臣之言,則今二行缺勅使在館,本府次知郞廳等,逐日待令館所,以致査事,漸至遲延,極爲惶恐。臣金光煜,久屛郊外,行公未久,右尹臣洪茂績,同僚有故,獨査爲難。且臣等,皆未諳其事之顚末,不得已待勅使回還後,使當初次知堂上,招致其時一字缺官,査問以啓之意,敢啓。傳曰,知道。如是推諉,殊涉未妥矣。
大司諫李行遇,司諫李梓,獻納林聖翊,正言鄭麟卿啓曰,請亟還收李敏求敍用之命。措辭見上答曰,不允。
副提學閔應亨疏曰,伏以臣年旣望八,衰耗日甚,自去春大病之後,氣力如綿,而當此上下憂遑之日,不敢言病,以顚伏爲期。强赴隨行,缺入後,猝得感寒,廢食委頓之際,昨承牌命,缺私室,力疾扶曳,僅到闕外,症勢轉劇,缺不得入侍,而往來之間,再觸風寒,缺頭腦眩暈,聽聞專廢,痰熱上衝,胸膈缺咳逆。乘時又作,度數甚頻,便至氣塞,呼吸不通,此症,乃死生所關極危之地也。設或縷命不絶,一二月內,勢難調復,經幄重地,不可久曠,伏乞天地父母,諒臣危懇,鐫削臣職名,以便公私,不勝幸甚。答曰,省疏具悉。爾其勿辭,調理察職。燼餘
上在昌德宮。停常參·經筵。
大駕詣慕華館後,政院·玉堂問安。答曰,知道。
傳曰,還宮時捧上言。
還宮後,政院·玉堂·藥房·二品以上·六曹·兩司長官,問安。答曰,知道。
政院啓曰,當日郊外勅使接待時,家丁等賜茶事,命下之後,不爲一時分饋,以致遲延,其不能檢飭之失,不可不懲,請司饔院檢擧提調,當該郞廳,竝推考。傳曰,允。
又啓曰,當日慕華館勅使接待時,下人輩,紛沓於御幕至近地,難免不能檢飭之失,請兵曹當該郞廳,推考。傳曰,允。
判尹金光煜上疏。大槪,老病日甚,尤不堪宿衛之任,兼帶都摠管,爲先乞遞事。入啓。答曰,省疏具悉。摠管之任,當勉副焉,卿其全意調理。
備忘記,近來該曹,凡大小之官,專不擇差,至於通禮,則渠之職任,茫昧不省,殊甚駭異,精敏可以擧職之人,使之改差,可也。所謂假通禮,尤甚無形,當該堂上推考。
政院啓曰,新除授右副承旨丁彦璜,時在江原道原州地,斯速上來事,今當下諭,而陵幸已迫。其前上來,未可預期,擧動之時,本院官員,不可闕一,何以爲之?敢稟。傳曰,知道。前頭將有十餘日,何不及之有?
禮曹啓曰,勅行纔還,新勅又爲繼至。今此增廣別試初試,及諸科初定日,似難擧行,姑爲退行。新勅過後,觀勢改擇日,稟旨擧行,何如?傳曰,允。以上朝報
迎接都監啓曰,義順公主同生入送事,臣斗杓,使譯官玄頊,送言于大通官處曰,斗杓在北京時,巴將,以稱王之命來傳,公主同生一人,某時使行入送云,則入送遲速,在本國處置。且人之疾病事故,未能預度,其同生中,第幾人當往焉,勢難預知云,則韓譯通于勅使,回答曰,此言誠是云,敢啓。傳曰,知道。
又啓曰,卽刻大通官,以諸勅使意傳言曰,義順公主之甥,宜於中使之行入送,而若與大臣同行,則有煩不可,一依俺等之言爲之。且第幾娚入往乎?俺等必須先知後,往告于皇父王前,急速回否云矣。傳曰,知道。
傳曰,以義順公主同生娚中第幾人入送事,問于本家爲之事,傳敎矣。問于錦林君,則三人中,入送之人,自朝廷,分付事,待令云矣。傳曰,其中人事分明,言語必不妄對者,可以入送,朝廷,何以知其優劣乎?使之諸子中擇送事,分付,可也。以上出備局謄錄
有政。判書韓興一病,參判尹順之進,以丁彦璜爲左副承旨,申濡爲兵曹參判,權興益爲禮曹佐郞。
兵批。兼判書具仁垕進,參判未差,參議申冕進,參知吳挺一病,右副承旨黃㦿進,以愼得義爲五衛將,李浣爲同知。
李行進啓曰,珍城君海齡,館所問安,則答以,每遣重臣下問,不勝感激云矣。傳曰,知道。
黃㦿,以內乘言啓曰,捲簾,取稟。傳曰,捲三面。
尹得說啓曰,十四日·十五日,望祭齋戒,此兩日視事頉稟之意,敢啓。傳曰,知道。
又啓曰,勅使今已回程,事變假注書,今日爲始,減省記之意,敢啓。傳曰,知道。
黃㦿啓曰,當日擧動時,御營別將趙應立,領率別抄武士,職在挾輦侍衛,而中路馳入行廊後路。大駕之前,標旗之後,視班行,公然竝驅,極爲可駭,令攸司處置,何如?傳曰,允。
以戶曹參議南斗瞻呈辭,傳于李行進曰,客使朝纔離館,呈告殊甚紛紜,事涉未妥,還出給。
禮曹參議李之恒疏曰,伏以,螻蟻微生,曲被恩私,數月以來,忝叨非一,感激徊徨,糜粉是期。第念,與修實錄,至重且大,人望雖優,而文才不贍,則莫可,文才雖優,而人望不厭,則亦莫大,必才望備具,然後稱之,臣於斯二者,皆蔑蔑矣。方今爲是任者,無非一代雋英,亦復已外臣空疎庸下者乎?其不敢濫廁也,明矣。且臣痼疾在身,日就委頓,曾於乞遞承宣之疏,盡陳實狀,臣之狼狽悶迫,到此益甚。伏願天地父母,察臣人器之不似,諒臣疾病之難堪,亟改春秋之任,以安愚分,不勝幸甚。答曰,省疏具悉。爾其勿辭察職。
大駕,詣館所接見時,三行缺上曰,今番則凡禮皆除弊,固當再進館所以謝,而未果,心甚未安。勅使曰,自上雖以未盡情禮爲敎,而俺等之意,猶日日見之矣。上曰,相親之間,不得不陳其所欲言,小國方在危疑之中,天日之下,安有衣冠自安之理乎?未卽暴白,情理罔極,特遣政承與判書入送矣。勅使曰,自上憂懼之心,俺亦知之矣。上曰,陳奏入去,若未暴白,則予不得爲人矣。勅使曰,自上何至深慮之過乎?上曰,君臣猶父子也,父謂子曰,不孝,君謂臣曰,不忠,則於臣子之心安乎?勅使曰,自上每以憂懼爲敎,惟天廣大,豈無所容之地?上仍發兩臣之事曰,予非惜此二臣之死,缺所係,故不敢不言。勅使曰,此則大事,非俺等所知也,在國王處之耳。上曰,此口外三字缺言,願於此說破而忘之也。勅曰,俺等亦耳聞,而其死其生,不敢知也。上曰,此東萊府使畏死之故,而貽禍於邦家,予甚惶恐,罔知所爲。勅曰,俺亦聞之矣,今聞下敎,回奏與否,在俺所爲而已。上曰,回奏之說,不覺惶恐。勅使曰,有所言,言之如何?上曰,予身亦有罪,何敢言他?勅使因起坐,上出降一階,相揖以送。以上燼餘
尹得說,以迎接都監言啓曰,勅使,卽刻館所離發之意,敢啓。傳曰,知道。
大司憲趙錫胤,掌令卞時益·郭之欽,持平洪鐩·李杭啓曰,請還收李敏求敍用之命,請金汝水亟命邊遠定配。措辭竝見上大司鍊李行遇,司諫李梓,獻納林聖翊,正言鄭麟卿啓曰,請還收李敏求敍用之命。措辭見上答府院曰,不允。
判尹金光煜疏曰,伏以缺七十,癃病已劇,衰劣無比,其於宿衛之任,萬不近似。加以前月,久滯江郊,重觸風寒,卒得右臂不仁之症,必須及時鍼藥調治,然後可作一字缺路之行。伏聞前頭,有山陵擧動,以此殘骸蹇步,決難陪衛往還,伏乞聖明,俯察至懇,所帶都摠管,爲先遞改,俾專調治,不勝幸甚。燼餘
上在昌德宮。停常參·經筵。
卯時,日有右珥。辰巳時,日暈。未時,太白見於巳地,夜自一更,至四更,月暈。
藥房副提調臣李厚源啓曰,遠駕郊外,勞動玉體,不審夜來,聖候調攝,何如?日前似有失音咳嗽之患,得無大段添傷乎?蔘朮調中湯,頃所劑進者,當盡於今日,諸醫皆言,此藥,必滿三十貼,可奏顯效云,加劑以入乎?臣不任憂慮,敢來問安,竝此仰稟。仍念拜陵之期,迫在不遠,必須預加保嗇,疾病不作,然後至情可伸。纔經郊外勞動之餘,決不可冒夜擧動,以來必至之憂,明日望奠,亟許攝行,以盡愼疾之道,以副群下之望,不勝幸甚。答曰,不允。服藥頗有其效,欲爲加進服矣,更議于醫官處之。
藥房再啓曰,伏承聖批,服藥頗有其效,欲爲加進服矣,更議于醫官處之爲敎。與諸御醫及鄭後啓商議,則以爲,此藥,其於聖候,實爲對症,必須連進三十貼,可奏顯效,而詳知近日症候,然後方可加減於前藥云,更此仰稟。答曰,近日別無他症,氣頗平常矣,朝來暫有惡寒之候矣。
藥房三啓曰,下敎之意,議于諸御醫及鄭後啓,以爲,朝來惡寒之候,必因郊外勞動,風寒之外襲而然,前藥則主治內傷,而非發散外感之劑也。宜姑停此藥,而加減益氣湯,加黃岑酒炒三分,連用三貼云。當依此劑入,而群下之慮,正在於冒寒行祭,不無添傷之患,故敢請攝行矣。旣有外感之候,則決不可强疾躬奠,致有必至之慮,況拜陵之期,不遠,尤當益加愼攝,明日親祭,勉抑至情,亟命停止。答曰,知道。
政院啓曰,臣等忝侍近密,瞻望天顔,聖候不平,咳嗽未止,勞動之極,憂虞之深,未有甚於近日。聖意專在國事,雖不自覺其漸至銷鑠,而群下切悶之情,曷勝仰喩?伏覩藥房議藥之批,惡寒之候,恐非適然而發也。況今拜陵之期,無多日字,百里之程,將犯數夜,必須連進湯劑,預加調攝,然後可以展孝思而盡情禮矣。今玆望祭,通宵行禮,則添傷之患,寧保其必無哉?伏乞勉抑至情,亟許攝行。答曰,依啓。
以戶曹參議南斗瞻初度呈辭,傳曰,客使朝纔離館,呈告殊甚紛紜,事涉未妥,還出給。
大司憲趙錫胤上疏。大槪,更陳危悃,乞免常平堂上之任,以便公私事。入啓。答曰,省疏具悉。大臣之意,似非偶然,卿其勿辭察任。
司饔院官員,以都提調意啓曰,假提調訓鍊院都正金體乾,仁政殿受勅後茶禮時,無緣不進。本院,依例請推,而翌日南別宮親臨茶禮時,不進之由,亦不呈狀,以示不動念之意。本院,非不欲具由入啓,而連日請推,徒傷事體,欲觀後日而處之矣。今日慕華館茶禮時,在家稱病,終不來參,非但厭避之習,殊極可惡,前頭假官之輩,孰不效此?勅行絡繹,萬分可慮,請依事目罷職。傳曰,先罷後推。
兵曹口傳政事,以徐弼文爲都摠管。
府啓,請金汝水亟命邊遠定配,請還收李敏求敍用之命。
院啓,請還收李敏求敍用之命。措辭竝見上答曰,毋庸堅執。以上朝報
黃㦿,以兵曹言啓曰,政院啓辭,當日擧動時,御營別將趙應立,領率別抄武士,職在夾輦侍衛,而中路馳入行廊後路標旗之前,睨視班行,公然竝驅,極爲可駭。令攸司處置,何如?傳曰,允事,傳敎矣。趙應立,令刑曹依律處置,何如?傳曰,推考,可也。
傳于黃㦿曰,陳奏使與內官,旣作兩行,陳奏之行,則有方物,該曹所備攝王前,別禮單,則付送于內官之行,可也。而但種數,似爲略少,更加一種,可也。
傳于黃㦿曰,攝王前,自前有小樻枝三,二千匣入送之規。今此大樻枝三,更加五十匣,以準二百之數,似可,言于該曹。
黃㦿,以戶曹言啓曰,攝王前別禮單中,靑黍皮一百張,加磨鍊之意,敢啓。傳曰,知道。
傳于尹得說曰,北京入送錦林君子,有官職云耶?問啓。
尹得說,以吏曹言啓曰,北京入送錦林君子,有官職耶?問啓事,傳敎矣。問于本家,則以第三子忠義衛李海,入送云,時無職名矣,敢啓。傳曰,除職入送,可也。
大司憲趙錫胤疏曰,三行缺卽欲更達危悃,而瀆擾是懼,泯默而止,仍値多事之日,未遑及他。至今雖帶職名,不敢承受之義,則猶夫前日,故臣之差本任,不過一箇月矣,而未嘗參一番坐起,未嘗署一字文簿,吏抱成案來示,漫不省其何事,不但臣知識昏淺,素未諳此等事務,抑臣職事頗緊,實難暇及於此等酬應。噫,堂堂盛朝,豈無一時了事之才,而强加驅使於不肖之臣,以致瘝官曠務至此哉?臣於詞翰之任,本不近似,非以錢穀簿書,爲相妨而固辭,惟是才分譾劣,精神短少,重以疾病沈痼,昏憒日甚。雖使盡力於槐院文書,實錄纂修,猶恐其蔑效,重速罪戾,況加以蠲役賑饑莫重之責乎?明王使人,必以其器,臣子受任,必量其才,臣雖無恥,決不敢冒叨匪據,上累聖明官人之□,此所以不避煩猥,更瀆宸嚴也。伏乞聖慈,特賜諒察,亟命遞免臣常平廳堂上之任,公私幸甚。以上燼餘
政院,大殿問安。傳曰,知道。
李䅘,以都摠府言啓曰,近日摠管,或有故,或出使,或差祭,或有闕,僚員不齊。今夜親祭,侍衛不足,闕員之代,令該曹口傳差出,使之察任,何如?傳曰,允。
尹得說,以禮曹言啓曰,缺修理,參奉終始監役,更令本陵査缺李時省也。乃李泰晩云,不小奉審,盡缺如是疎漏,其時摘奸郞廳推考,監役缺李泰晩元單子中,付標以入之意,敢啓。傳曰,知道。
黃㦿,以戶曹言啓曰,傳曰,陳奏使與內官,旣作兩行,缺之行,則有方物,該曹所備,攝王前別禮單,付送于內官之行,可也,而但種數,似爲略少,更加一種,可也事,傳敎矣。攝王前別禮單,已送于內官之行,而加送一種,他無可合之物,以霜華紙一百卷,加磨鍊,且大樻五十缺依下敎擧行之意,敢啓。傳曰,知道。霜華紙,卜重難運,亦似未妥,殊甚庸常,以靑黍皮磨鍊,似可矣。燼餘
黃㦿,以兵曹言啓曰,肅靖門修理監役牒報內,本門改造木物鐵〈物〉,竝爲措備,改造間開門事,而今月十五日起役,請出標信,以開之意,敢啓。傳曰,知道。燼餘
上在昌德宮。停常參·經筵。
未時,太白見於巳地。夜自一更至五更,月暈。
三殿,政院·玉堂問安。答曰,罔極。
大妃殿,二品以上單子問安。答曰,罔極。
大殿,二品以上單子問安。答曰,知道。勿爲問安。
中殿,二品以上·六曹。兩司長官問安。答曰,知道。
慈殿·中殿·世子宮,藥房問安。答曰,知道。
藥房都提調李敬輿,副提調李厚源啓曰,今此望奠,勉從攝行之請,伏想如不祭之痛,倍切淵衷,此時聖候調攝,何如?和解之劑,或有一服而收效者,昨日劑入加味益氣湯,進御之後,失音·咳嗽·惡寒之症,有減解之漸乎?臣等,不勝憂慮,敢來問安。答曰,湯藥,昨已進服,頗似減歇矣。
咸鏡道幼學李後彬等上疏。大槪,文成公李珥·文簡公成渾,兩賢從祀文廟事。入啓。答曰,觀爾等疏辭,殊極寒心,未滿一笑也。嗚呼,病于夏畦,古人所羞,雖欲納交獻諂於京儒時輩,强其所不知,安敢若是哉?予甚痛駭矣。聽人指嗾,窺伺俯仰於人主,罪不容誅,爾等,當置之於法,而今姑宥之,退修學業,觀光國試而退,是乃足也。仍傳曰,近以從祀一事,國將亡而朝廷幾不保矣。言之痛心,聽之駭然,爾等,尙安於心乎?今後此等疏箚,敢爲捧入者,予不容貸,政院知悉。
政院啓曰,伏見咸鏡道儒生上疏之批,臣等奉讀再三,竊恐大聖人辭氣之間,殊欠和平底意思也。無論疏近遠邇,凡以儒爲名者,優容寬假,乃人君待士之道也。今此北方儒生等,不知近日國虞之方殷,敢上此疏,臣等之心,亦知其非時,而渠等累十人,不計千里之遠,有此叫閽之擧,不得不捧入,而聖敎極嚴,臣亦不勝惶恐之至。第念,王言之下,士氣摧沮,不但遠方之人,羞愧欲死而已。臣等忝在近密之地,區區所懷,不敢不達。傳曰,噫,士論乖戾,朝著澆亂,職此之由,國以是將亡,其待之之道,豈有和平之理哉?雖非此時,太平無事之日,甚不可也。啓辭之意,不亦乖乎?予甚不取也。
傳曰,國事已到此地頭,今此揀選侍女之擧,其出於得已乎?只委於數三句管之臣,而亦不用心所擇者,不過娼賤云,若激此機,終至危地,則事將奈何?今日之不堪憂虞,偏受怨咎者,獨予也。事將不測,則大臣,亦得免焉乎?何汎汎若是也?此後則雖有難言之事,非予所知,政院知悉。以上朝報
備邊司啓曰,以奏本別件,傳曰,觀此奏文別件,則添入兩臣之事,別無神奇動念之語,反有偏涉輕重之嫌,無已則趙絅,元非製述表文之人,用此以爲對擧,可也,而亦未知當否,問于廟堂處之,可也事,傳敎矣。臣等當初請具兩本者,亦非謂必有所益也。又非到彼而必能呈納也。但念彼中事機,或變於初頭,有可以容我辨說之地,則使臣臨時,觀勢替呈,或不無辨白之一助,其於聖上軫恤之仁,同朝纓冠之義,兩無所憾焉耳。伏承聖敎,極爲允當。但朝臣,處此兩間,孰有一毫輕重之心,拱語之際,不得不據實爲辭?故一實一虛,彼輕此重,理勢則然。趙絅旣非撰表之人,而置對之時,直擧製述者之名,則彼不肯聽理,專以命意爲言,槪素惡於趙,而使不得盡言,勒成罪案也。臣等亦非不知擧論製述之人,而恐或有蔓延難了之患矣。今宜以文書撰出之際,草創潤色,非出一手之意,令大提學,善爲措辭,詳盡添入,似當。右議政李時白以爲,兩本,無益於事,而到彼呈納,亦必難便,不如不爲之爲愈云,惟在上裁。答曰,依群議爲之。出備局謄錄
兵曹啓曰,擧動時各色差備軍,幾至千餘名,故自前徵召於畿甸,以充其數,今番則一應輿衛,務從簡省,臣等仰體聖意。凡係不緊差備,逐物減數,其減去與應用之數,別單書啓矣。其中大儀仗,乃是不可闕之儀物,而容入軍丁,合計分運之數,則多至三百六十餘名,高大旗麾,遠路排衛,亦似難便。停止於轝輦所住處,仍爲入送,而還宮時,轝輦,一時出待,似或宜當。陽繖·白扇·水精仗·斧鉞等物,難以步卒支行,別定禁軍,乘馬前導,而南羅介等內差備,及藥房·禁漏扶持之物,亦當入於司僕馬該用磨鍊中,竝此敢啓。傳曰,知道。傳曰,儀仗停止一事,似不可率爾,令該曹更議處之,可也。
又啓曰,傳敎矣,擧動時儀仗儀物,臣等非不知不可闕之事,而旗幟體制,頗大,遠路運動,恐有難便。且聞先朝穆陵幸行時,大儀仗諸具,停置於東郊,只於還宮時,出待排衛,故敢爲陳達矣。各處定送軍丁,幾盡除出,而尙且不足,大儀仗替運容入之數,必用三百餘名,而畿甸軍兵,似難徵召。姑以精抄軍,闕內各處換定,京下騎步兵,通融抄用,然後可以成形,依此擧行,似或宜當,敢啓。傳曰,古例如此,則依前停止,可也。出軍色謄錄
李行進啓曰,伏見兵曹二字缺京畿監司及摠戎使處,兵符標信,下諭事也。臣送言兵曹曰,水原府使,以防禦使,旣受諭書及密符,□兵時,亦當有合符之擧,何不擧論於啓請中云,則兵曹答送曰,自前摠戎使,傳令府使,而別無合符之事云。然則防禦使所受密符,何時可合耶?此必沿襲未兼防禦之時觀例而然也。該曹所見,與本院不同,仍爲捧入之意,敢啓。傳曰,啓辭是矣。密符,亦爲下送,可也。
咸鏡道幼學李後彬等疏曰,伏以,鳳凰·芝草,賢愚皆知其祥瑞,靑天白日,奴隷亦知其淸明。臣等雖生長朔北,寡陋無識,亦嘗見陳了翁責沈之文,而知不知賢者之爲可愧。嘗聞文成公李珥·文簡公成渾二賢臣之爲大賢,而知悅其道者,久矣。讀其書,誦其言,而想見其人,景仰之心,尊慕之誠,有若古之程·朱諸賢者焉。是秉彝好德之心,人所同得於天,而不以遐遠而嗇□也。頃者伏聞,太學諸生,申擧兩賢臣從祀文廟之疏,諸道多士相繼陳章,臣等擧欣欣然相告,庶得見斯文之盛事矣。不意殿下,尙不從中外之請。竊聞,京中洪有阜·李象震,嶺南柳㮨輩,肆爲醜正之言,誣辱兩賢,無所不至。臣等三字缺然太息也。噫,當今聖明新化之初,崇儒重道,所宜首先講論,以爲第一先務者,孰有重於此事,而尙此邈然不擧,乃致士論摧沮,而邪說有作,則斯豈非聖明之闕事,而吾道之大不幸耶?臣等竊念,兩賢臣學問道德,固非遐荒愚陋,所敢容議,而顧其言行事業,昭在人耳目,苟非懷私媢疾之人,則莫不欽仰尊慕,如日月山斗。無愚智皆然,而至於遐方窮谷,兒童走卒,亦知誦栗谷·牛溪之名,則其爲大德大賢,於此自可見矣。況其繼往開來之功,立言垂訓之旨,可爲一國之儒宗,百代之師法,百世以俟聖人,而不惑者乎?此非臣等之言也,乃一國公共之言也。五行缺竊伏聞,殿下,以事體重大,不可輕議爲敎,此乃臣等之所竊惑者也。我東從祀之擧,非始於今,自前有之。其人不合從祀則已,如合從祀,則當不爲橫議所搖,斷而行之耳,豈可以事體重大爲諉,而有所持難於此兩賢從祀者乎?以擧措而言,誠爲重大,以其道德而言,考諸聖賢而無愧,質諸鬼神而無疑,國家尊尙之道,興起之方,此非兩賢之從祀,將誰待乎?固不可輕議而後之也。臣等竊伏,遐裔,不能早從京士之後,上叫天門,竊自愧恨,頃者,與道內儒生,相議陳疏,臣等先爲上來,留待有日,而本道旱蝗二字缺想必不得自撥於飢饉之中,不能一齊來會。且當客使往來,國家多事之日,臣等亦豈不知□□之非時哉,而臣等竭其寸誠,裹足千里,若以朝廷之有事爲趑趄,不得一陳愚衷而去,則不但爲臣等之至恨,亦將爲一道儒生之所大愧,百爾思之,不能自已,敢冒萬死,仰陳一言。伏願殿下,勿以臣等蒙陋而忽之,俯諒區區之誠。且深察擧國之公議,亟許二賢之從祀,以明敎化,以熄邪說,不勝幸甚。燼餘
大司諫李行遇,司諫李梓,獻納林聖翊啓曰,請還收李敏求敍用之命。答曰,毋煩。
大司憲趙錫胤,掌令卞時益·郭之欽,持平洪鐩啓曰,請勿留難,還收李敏求敍用之命。請金汝水亟命邊遠定配。措辭竝見上答曰,毋煩。
李厚源啓曰,在前陵幸時香幕次,自該道分定各邑,使之排設,而今番則凡事,一皆煩於畿邑,當分付各該司,使之進排乎?若然則晝停陵所三處幕次。以下缺燼餘
上在昌德宮。停常參·經筵。
藥房都提調李敬輿,副提調李厚源啓曰,不審夜來,聖候調攝,若何?前劑入加味益氣湯,已進二貼,未知果有顯效乎?臣等憂慮之至,冀聞內豎之曰,安敢候寢門起居。答曰,日漸差愈,勿爲問安。
吏曹啓曰,臺諫有闕,政事,取稟。傳曰,過宗廟奉審後爲之。
大司憲趙錫胤上疏。大槪,賤疾苦劇,乞遞本職兼帶,兼陳儒疏批答未安事。入啓。答曰,省疏具悉。卿其勿辭,調理察職。
院啓,請還收李敏求敍用之命。
府啓,請金汝水亟命邊遠定配,請還收李敏求敍用之命。答曰,李敏求事,所論至此,問于大臣處之。金汝水事,不允。以上朝報
答領·左相啓辭曰,此非有他意,切迫過慮,責勵之意也。以此激動,得以無事彌縫,則不亦幸甚乎?卿等宜安心勿待罪。出內下記草
政院啓曰,今此陵幸時,扈駕留都,行祭時,亞·終獻官,俱是大臣之任,卽今大臣,只有時任三公,而右相則發行在於其前,勢難推移,不可不預爲稟定。大臣之意,亦如此,敢啓。傳曰,留都扈駕,不可不大臣爲之矣。出備局謄錄
傳于李厚源曰,入來。
以兵曹,洪淸監司啓本粘目,前郡守權儆己,照律。
傳于李䅘曰,啓本中,中宗大王五代孫懸錄,而回啓則非儀親□錄,何故耶?察啓。
李䅘,以義禁府言啓曰,陵幸時,應行節目,兵曹磨鍊啓下,而其中都事二員,率羅將住駕側近處,呈訴擊錚人等,一切禁斷。左右道路,及大小晝停陵所等處,禾穀損傷之事,亦爲嚴禁云。所當着實擧行,而但行路之際,結陣穀物傷損之患,其勢似在於軍兵之紛踏,令訓鍊都監·京畿監司,嚴禁之意,捧承傳施行,何如?傳曰,依啓。
李行進,以戶曹言啓曰,傳曰,錦林君之子,當爲入往,而盤纏·衣資等物,尙今不爲磨鍊耶,言于該曹事,傳敎矣。衣資纔已磨鍊,別單書入,而盤纏則自京至義州,自有官供。自義州至北京,則本道磨鍊給之,不有前例,故未及仰稟矣。前後下敎如此,依自京入往宣傳官之例,稍加厥數磨鍊以入之意,敢啓。傳曰,知道。
傳曰,都承旨·右承旨引見。
入侍,都承旨李厚源,右承旨李䅘,假注書柳霂,記事官趙嗣基。上曰,國事至此,彼人求請,旣不可已,今將搜括以送二字缺之子,視若仇讎,此豈可忍之事,閭閻騷屑,其有極乎?厚源曰,本院多事,且以史局之任,夙夜在公,不得見人,未能詳知,而閭巷間騷屑之弊,果有之矣。捕盜搜括,實出於不得已,而因此作弊,豈不痛哉?且捕盜執捉之說,彼之聽聞,亦不好矣。上曰,此則不妨,事係切迫,捕盜搜括之事,彼若聞之,亦知其悶急之情而然矣。句管之人,大小同心,則雖有一時之騷屑,何害?而任事之人,不知事當而爲之,予甚悶焉。至以娼賤入送,徒爲塞責,原平君入往時,以此事,當極力爲之,答之而來矣。若不如其所言,則奈何?前汗,寬厚之人,此人則自爲無上之人,言脫於口,上下莫敢矯其非,其爲自□之態,如何?且今抄女之事,彼不欲與焉,至於不見美惡,不問門地,只使我國,任自抄擇,此心不亦陰險乎?昨日使內官見之,則無色云,大臣以此待罪,尤爲未安,予豈以大臣慢忽,疑之也?所以如是云云者,欲盡心擧行也。五行缺厚源曰,彼人以色爲主,故雖以娼賤之産,亦且無妨,而亦無以娼賤抄送之言矣。所送女人,若絶美而入彼眼則已,若皆以娼賤入送,而其色不美,不入其眼,則其爲執言之害,尤必深矣。臣所謂捕盜執捉之說,不好於彼之聽聞者,蓋慮此也。一自搜捉之後,閭閻之人,百方圖避,出送于外者亦多,今則得之誠難矣。上曰,今則決不可得矣,書吏·三醫司之女子,亦且二字缺其何能得之乎?只欲於娼賤中,擇送娼賤人之子乎?厚源曰,所得不必娼賤,兩班妾女,亦擇見云矣。上曰,事勢不得已至於如此,其於謀國之道,缺且欲殺兩臣之言,及今思之,所重在於色,備局欲爲別件陳奏,誠可笑也。若成此事,則雖無陳奏一張,可也。若不然,雖十張無益也。不爲盡心於抄送之擧,而但思末節,若洽於彼意,終至無事,則是以二三女,贖兩臣,□豈有望哉?若不計士夫賤妾之子,及中人以下之女而選之,則事易就緖,一番搜得之後,卽爲鎭定也。不知輕重大小而爲之,但致騷擾,豈不悶乎?承旨出去,須以此意,傳言於備局諸宰,可也。厚源曰,被抄之中,雖得美者,不爲修飾,用慮不食,自然瘦瘠,艶容必減。萬里撼頓,觸冒風霜,塵埃汩其肥膚,而恐懼厭鄙之心,又形於正貌,則豈有爲美之理乎?西施則雖嚬,亦美。五行缺厚源曰,今此陵幸,在於三年之前,新舊陵行祭吉凶祝文,措語,亦不同,而禮曹,以一時竝行磨鍊入啓,未知,何如?上曰,予亦已思之,各有丁字閣,果似然也。厚源曰,令禮官問議大臣而爲之乎?上曰,依啓。厚源又曰,國事之艱虞至此,今日臣隣,無一事可觀。至於事之以女色,乃是最爲卑下之事,而不能善爲,獨使至尊,憂社稷,今日臣工,擧皆有罪,臣等亦安得獨免?極爲惶恐。伏見昨日下本院草記,辭旨太厲,殊欠和平之氣,臣竊恐爲累於聖德也。臣固知聖意出於責勵臣工,而君臣猶父子,責而敎之,可也。句管之臣,推考警飭,亦可也,而乃下未安之敎,人臣人君之所當敬者,待大臣之道,恐不當如是也。且北儒之疏,且爲非矣。北方儒生,邈在遐荒,有何一毫干求於京儒,京儒豈有藉重於渠等之理乎?臣纔按其道,而習知之,渠等,旣在絶域,自以不及於南方士子,常有不足之心。他道皆爲從祀之疏,而獨其道不爲,有若慙德者然云。今此遠來陳疏,其情蓋如此,而自上摧折太甚,臣恐待士之道,有所未盡。且彼北方,雖曰遐荒絶域,乃是王祭所基之地,祖宗朝待之別爲優厚,異於他處。故北方之人,習俗如此,以國家,有若渠之私國家者然。五行缺厚源曰,昨日北儒疏批,及下本院備忘,俱極未安,臣與同僚,相議久之,欲爲封還,而惶恐不敢。願聖上不徒行之遲緩,責臣等,容令臣等,有所覆逆也。王言一下,傳布遠近,所損不細矣。臣本疲軟,在臣僚席之間,有直氣之人,亦復幾何?自上雖許之,其何能輒卽封入乎?上曰,如有未安之事,則有何不可爲乎?
大司憲趙錫胤疏曰,伏以,臣伏見昨日,答嶺北儒疏之敎,殊欠大聖人中和氣象,臣不勝慨然而歎,惄然而憂,殆至夜不寐而食忘飧也。六行缺又有何等人,主此謀計,指嗾遠方之人,使之奔走聽命哉?至於窺伺俯仰於人主,乃是臣子之大罪,雖無狀小人,亦必有利其身而後爲之也。此輩此疏,有何自己利益,而乃敢肆爲奸慝之行,而不懼哉?假使此輩,元無知識,傅會他人之餘論,其名則儒也,其言則是也。在聖上容衆之量,好察之明,惟當一言進退之,豈可遽震威怒,至以置法等語,摧折太甚,使□□驚駭,士氣沮喪,至於此哉?王言一下,四方傳之,國史書之,所關甚大,不可不愼,臣竊爲殿下惜駟馬之難追也。噫,天下事,必有一是一非,是非定,士論定,而朝廷正矣。今殿下,不明是非,不念士論之乖激,朝著之紛紜,是慮,乃以從祀一事爲國家將亡之禍。嗚呼,殿下何其不思之甚也?不正其本,而能治其末者,未之有也。臣恐危亡之禍,不在於從祀與否,而在於是非之不明也。臣曾以妄陳所懷,今見聖心偏係,有此無前過擧,誠不容泯默而已也。且臣識懵病痼,不宜尸居憲職,而適値多事之日,黽勉出仕,罪積尸素,若隕淵谷,數日來添得感冒之疾,症勢苦劇,眩暈又作,欲起還仆,旬日之內,決無供職之勢。今日封進之坐,亦未進參,臣旣失言責,固合早退,又廢□□尤難逃責,不得不冒死陳籲。伏乞聖明,亟遞臣本職及兼帶。以下缺燼餘
李䅘,以都摠府言啓曰,入直軍士,中日試才,頃因以下缺
又以司僕寺官員,以提調意啓曰,駕轎諸具,缺方整齊,而前後牽馬陪及轎子左右扶軸缺熟者。然後可免中路顚錯之患,而本寺諸員缺馬匹爲事,全昧駕轎護行之事,反覆思之,未得缺轎應入人夫八名,而一人之力,勢難支堪於百里,缺不可無分番之擧。兩番應入十六人,預差四名,合缺調用等,畿甸近京諸驛之卒,自官備給糧米,則缺不過數三日子,事勢殊甚便當,而旣有驛馬全不缺之敎,自下不敢擅便,敢此仰稟。傳曰,依啓。
又以司僕寺官員,以提調意啓曰,陵幸時駕轎馬實差,五雙,預差,一雙,空轎駕馬,二雙,別擇整齊。此外應入騎馬三十二匹,卜馬十二匹,排設諸具,載缺二十一匹,合六十五匹,皆以外司留養者,分把之意。該色旣已定奪,故今又整齊以待,而大小駐停,及缺等三處內外寺,人馬供饋三行缺不知其將用幾匹,本寺缺留待驛馬卒四匹云。如各殿及後宮問安馬,缺馬則以該曹立待馬,入把似爲便當,惶恐敢稟。傳曰,依啓。
傳于李厚源曰,入來。
又以漢城府言啓曰,當初窮民賑救米太,濫受人缺事,不爲明白,殊極痛駭。當該堂上郞廳,推考,更査處置事,傳敎矣。臣等今日會坐,前後賑救成冊,及分給米太成冊,反覆參考,則人口米太數,一如當初査覈,無一口一升相左差錯處。以此文書,雖一日百査,更無現捉之路,設或一兩班家奴所受,雖至於六七口,而及其生死之後,各部書員及有司等,恐其受罪,分作各各,則其間用奸所爲,雖該官,或有所未盡知,況本府堂上郞廳,其何能査出乎?大槪分賑之初,五部官員,所當躬巡當部坊坊曲曲,搜得飢民中尤甚者,抄出成冊,親率飢民,直往分賑之所,據實分給三行缺傳曰,依啓。幺麽一事,終至於缺
掌令卞時益·郭之欽,持平洪鐩·李杭啓曰,國家所以置臺諫,將以廣聰明,恢公議,使上無過失,朝無闕政也。是以明主之致治,非一道,而莫重於開言路,暗主之失政,非一端,而拒諫爲最。嗚呼,可不念哉?今日兩司所論,實出輿人公共之議,而閱月經時,兪音尙閟,上下相持,徒傷體面,臣等雖欲泯默而退,其如負言責累君德,何哉?李敏求忘君負國,得罪宗社,其時事狀,聖明所親覩,非待臣等一二論列,缺曲加容貸,必欲收敍者,豈以歲月已久,不妨特庸曠蕩之恩耶?如其所犯,不至於負君父關宗社,則臣等何必苦口力爭,强拂聖意乎?噫,廟社淪陷,生靈魚肉,使國事終至於不忍言之地者,是誰之罪也?慶徵及紳,俱伏邦刑,而敏求特以爲副之故,倖免刑章,非其罪輕於慶徵等也。若以廢錮之久,而至加恩敍,復齒朝班,視之若微愆薄罪,則其何以慰宗社在天之靈,解百萬冤鬼之痛乎?先朝嚴截之敎,百世不可忘也。王法至嚴,有非一時之可撓,衆情齊憤,亦非一人之可遏,殿下於此,若諉於經大臣之議,而不復深思,而夬從,則竊恐言路日閉,公議日壅,將至國不爲國,豈不寒心哉?請勿留難,還收李敏求敍用之命。
李䅘,以兵曹言啓曰,侍女之行,所入馬匹,曾已啓下行會矣。今聞獨轎馬,不可單馬支行,族屬各一人,及加送譯官一人,救療員一人,錦林君第三子,亦當偕發云。計其容入之數,兩西監司處,整齊待令之意,更爲急速知委,何如?傳曰,允。燼餘
戶曹參議南斗瞻辭職上疏。入啓。答曰,省疏具悉。爾其勿辭,調理察職。
吏曹啓目,粘連正言沈世鼎上疏云云。當此多事時,病勢若不危苦,則必不至陳疏乞免是白置,觀此疏辭,差病出仕,似未易期,固當遞改,而言官進退,自該曹不敢擅便,伏惟上裁。啓依回啓施行。朝報
上在昌德宮。停常參·經筵。
藥房都提調李敬輿,副提調李厚源啓曰,曉雨將作,夜氣異常,不審此時,聖候調攝,若何?昨承勿爲問安之敎,而玉體時未平復,臣等何敢偃然退在乎?況前劑入加味益氣湯,以日計之,昨已盡御,必知其今症候,然後或議他藥,或爲仍用,敢此仰稟。答曰,症候,言于醫官矣。
藥房再啓曰,臣等伏見下醫官之敎,惡寒之候,尙今未止,此必近因日氣不調,風寒外襲而然,臣等不勝憂慮之至。與諸御醫及鄭後啓等商議,則皆以爲,中氣不足,且有肺熱,腠理不固,風寒易感之致。前用加味益氣湯,加入黃芩酒炒三分,更加四分,又加地骨皮七分,連進三貼宜當云。此藥三貼劑入之意,敢啓。傳曰,知道。
以奏本,傳曰,此宜大朝之特加垂恕處也,一款,非但似欠委曲,末端,有何敢自解之地語,則特加垂恕之說,亦似未妥,更加審處,可也。
府啓,請金汝水亟命邊遠定配。答曰,毋煩。
諫院箚子。大槪,略陳嶺北儒疏未安之意,冀示悔悟事。入啓。答曰,知道。
咸鏡道幼學李後彬等上疏。大槪,伏承聖批,旣峻且嚴,出於情外,伏讀未訖,相顧慙惶,直欲鑽地而入,冥漠無知而不可得矣。此無非臣等擧措非時之致,請亟治臣等之罪,以謝士林事。入啓。答曰,省疏具悉。國家事體至嚴,不可以沛鄕而私焉。豈可以遠方而忽之?惟爾等趨附之不美也。以上朝報
備邊司啓曰,傳曰,兩界京官下去時,依前例族屬亦爲上送事,分付以送乎事,傳敎矣。前番侍女入往時,領去族屬,無非庸雜,遠路行役,容貌衣冠,俱極無形,到此所見,尤爲埋沒,不如不送之,故各其族屬率來一款,初不分付於京官處矣。然被抄之類,皆是兒輩,雖無官令,渠之父母同生等,想必隨來,到京之後,猶可定送。但當初未及分付,亦似疎漏,不勝惶恐,敢啓。答曰,知道。今雖晩矣,分付使之速爲上送,可也。
又啓曰,國誣旣雪,則兩臣之事,自然隨解,此事理之宜然,臣等亦非不知,而目見入井之勢,斯迫,不忍全不擧論。且仰體聖上不移相不移民之至意,欲以婉辭媺語,揷入於元奏中,冀有萬分之一。今者右相,以大臣奉使出疆,揣摩應變,解紛釋亂之策,全在此行,而有此陳箚,亦不無深慮遠見。然若謂之先輕後重,似失臣等本意,臣等不敢自以爲是,惟在聖裁。答曰,右相之言誠然,而分疏兩臣之說,乃所以本國自明之意。若干婉辭,烏可已也?以上出備局謄錄
大殿,政院·玉堂問安。答曰,知道。
疊出府啓,請金汝水亟命邊遠定配。答曰,毋煩前啓。還收李敏求敍用事,大臣議處間,姑停。
院前啓,李敏求事,大臣議處間,姑停。
上在昌德宮。停常參·經筵。
未時,太白見於巳地。
有政。吏批,判書韓興一呈辭,參判尹順之進,參議尹絳進,以金玉鉉爲正言,柳俊昌爲左通禮,南龍翼爲注書,金雲長爲兵曹佐郞。燼餘
藥房都提調臣李敬輿,副提調臣李厚源啓曰,秋陰晦晝,小雨侵宵,不審此時,調攝中聖候,若何?拜陵之期,只隔數日,群下之情,倍切憂慮,加味益氣湯,通前後已進四貼,若是對症,宜有顯效。臣等終夜耿耿,敢來問安。答曰,所患頗爲差愈,而餘症,言于醫官矣。
藥房再啓曰,伏承下醫官之敎,聖候所患餘症,尙有未盡祛者,臣等不勝憂慮之至。更與諸御醫及鄭後啓等商議,則卽今主症,在於表虛,當以補中止汗之劑爲先,加減補中益氣湯去元入附子,五貼,先爲進御宜當云,此藥劑入之意,敢啓。答曰,知道。
副提學閔應亨辭職上疏。入啓。答曰,老人多病,自是常事,不得隨駕,勿以爲慮,從容專意調治。
府啓,請金汝水亟命邊遠定配。答曰,不允。
大司憲趙錫胤上疏。大槪,病勢沈痼,供職無期,乞賜遞免事。入啓。答曰,省疏具悉。卿辭至此,予甚愧焉。勿爲控辭,安心察職。
玉堂箚子。大槪,敢陳北儒疏批之未安,冀示日月之更事。入啓。答曰,省箚具悉。箚辭,知道。以上朝報
大殿,政院·玉堂·二品以上·六曹·大司諫問安。答曰,知道。勿爲問安。朝報
上在昌德宮。停常參·經筵。
未時,太白見於巳地。酉時,雷微動。夜二三五更,月暈。
藥房都提調李敬輿,左承旨尹得說啓曰,小雨初霽,微寒似緊,不審此時,聖候調攝,何如?昨日劑進加減補中益氣湯,已爲進御乎?惡寒之候,無所減乎?陵幸之期,只隔數日,臣等憂慮,以此尤切,敢來問安。答曰,湯藥昨已盡服,惡寒出汗之候,幾盡差愈矣。
藥房再啓曰,今此拜陵之行,天理人情之所不可已,凡在大小臣民,孰不欲仰體聖意?使聖上霜露之感,得以少伸,第聖候違和,適當此時,惡寒出汗,表裏交傷。今若侵晨動駕,百里疾馳,通宵行禮,登降攀號,聖體添傷,勢所必至,豈但群下痛迫之情?不勝區區,伏想在天,惟疾之憂,必切於冥冥。況前頭涓吉之日,亦且不遠,姑停已戒之乘輿,以待起居之復常,不過遲數日事耳。觀勢擧動,亦未爲晩,伏願聖明,勉抑至情,俯循輿望,毋貽萬一之悔,無任幸甚,臣等職業保護,惶恐敢啓。答曰,今番所患,元非大段,且無疾痛處。只因虛汗之多出,似有惡寒之症,自昨汗止,身頗康健,況又連進藥餌,平復如常,不待數日而知矣,何必退行,以貽弊端乎?卿等勿爲過慮。
藥房三啓曰,伏承聖諭丁寧,臣等感激欽仰,固當將順之不暇,而第念聖躬所患,雖非大段,愼疾之道,尤當致慮於微小。況汗出惡寒,皆由中氣之虛弱,風寒之外襲。設或止息如常,腠理不固,眞元未完,而觸冒霜霧,遠涉百里之程,添傷之患。或加於小愈,則其如上下之憂,曷勝言哉?今者乘輿供奉,凡百需用,皆自京措置,進退之間,絶無弊端。水原軍兵,及今中止,則亦無留滯之患,差退數日,觀勢擧動,實合事宜。臣等不得不冒昧申請,伏願聖明,亟賜允許,以答群情。答曰,已諭勿煩。
政院啓曰,竊伏惟聖候,尙未復常,而孝思方切,只欲任情强行,不覺其忽於愼疾之道也。爲臣子者,亦有人心,豈不知將順之爲美,而所憂,有大焉,少愈之際,風寒可畏,添傷之患,理所必至。聖躬安,然後慈念安,臣民安,其可自輕哉?藥房大臣之申請,非爲遠退期限,稍緩數日,更加調攝而已。伏願亟賜允許。答曰,群情至此,予不敢强焉。差退一兩日,可也。以上朝報
備邊司啓曰,京外侍女,今雖幾盡抄擇,發送之期,猶隔六七日,人有疾病事故,有難預料。且追後所選,如有勝於已得者,則亦將臨時換送,其名與其父姓名,誠難率爾,告知勅使前。厥數則勅使留館時,大通官已聞中使之言,此擧何等重事,而言及大通官之後,小有異同之理乎?但侍女名,及其父姓名,不得預先書送,其間事勢,實爲如右所陳。且勅使尊重,無比自家未及發行之前,徑先告知,其於在下之道,亦有未安之心,以此善爲措辭,回報之意,伴送使處,回移,何如?答曰,知道。出備局謄錄
府啓,請金汝水亟命邊遠〈定〉配。答曰,毋煩。朝報
上在昌德宮。停常參·經筵。
卯時,日有兩珥。午酉時,日暈。
藥房都提調李敬輿,副提調李厚源啓曰,風氣乍緊,禁篽生寒,玉候調攝,得無所妨乎?天心默悟,陵幸退期,大小群情,孰不欣欣,以庶幾無疾,爲喜?然復常之功,取必於數日之內,非居靜屛煩,倍加調攝,恐難收效,不但藥餌爲重,尤宜謹於膳服之際。臣等不勝區區下情,敢來問安。答曰,旣已差愈,今後勿爲問安。
左議政趙翼箚子。大槪,臣於昨日,以北方儒生上疏批答未安之意,與同僚相議上箚矣。區區之意,猶有未盡者,故敢復此冒瀆事。入啓。答曰,省疏具悉。箚辭,多有受病處,予深爲卿惜之。
禮曹啓曰,以政院啓辭,傳曰,群情至此,予不敢强焉,差退一兩日,可也事,傳敎矣。陵行吉日,更令日官推擇,則今九月二十五日爲吉云,各該司更爲分付之意,敢啓。傳曰,知道。
江原監司書目,原州呈,以右副承旨丁彦璜,病重,上去不得事。啓遞差。
府啓,請金汝水亟命邊遠定配,左·右捕盜大將,請從重推考,作弊軍官,亦令本廳査出汰去事。入啓。答曰,依啓。金汝水事,不允。
傳曰,全南水使梁道涵引見。
傳曰,內醫提調引見,戶曹判書亦爲入侍。
吏曹啓曰,承旨有闕,政事,取稟。傳曰,明日爲之。
引見時,領相所啓,水原軍兵,二日放料,似可矣。上曰,卽爲分付,使軍兵等,知其給料,俾無更爲裹糧以來之弊。且田場,切勿踐踏事,亦爲嚴飭。戶判所啓,水原軍兵,旣來近京之地,所屬主將,不可不差出矣。上曰,留都大將,預爲差出,使之統領此軍兵,似可矣。以上朝報
備邊司啓曰,吉州·端川,素稱官屬,優數,其中或有可合者,亦不無交嫁品官輩,生長閨中者。故當初事目中,特擧兩邑之號,而別爲分付於京官者也。如得其人,則到京之期,雖在於定限,數三日之後,猶可及之,京官詳細看審,稍勝於前送四人,則急急發送後上來之意,以撥上回移,何如?答曰,允。出備局謄錄
大殿,政院·玉堂問安。答曰,知道。勿爲問安。朝報
上在昌德宮。停常參·經筵。
大司憲趙錫胤,持平李杭避嫌。大槪,以李敏求事,大臣收議,有置之可也之敎,無非臣等言不見信之致,請罷斥臣等之職事。入啓。答曰,置之。乃置而勿用之意,而辭不達意故也,勿辭。
府啓,金汝水亟命邊遠定配。答曰,不允。以上朝報
答唐津幼學李胤成等十一人疏曰,疏辭,當令廟堂議處焉。出內下記草
備邊司啓曰,天災甚於兵禍,古人之言,豈無其意?目今大侵,前古所罕,丁散弱顚,迫在朝夕。上軫宵旰,憂勤惕勵,節損之政,賑救之策,靡極不用,至於御供享儀,或減或停。凡百具備,所宜奉體上意,十分節略,況兩西被災尤酷,民無生意,客使旁午,責應萬端,事之不得已處,固無可奈何。在我得已者,與我國使命,廚傳供帳,亦不能大變前爲,彷彿常時云,極爲可駭。兩道監司,請推考,繼自今各別申飭,務從簡約,以除一分之弊,而其中不從朝命者,一一馳啓之意,兩道監司處行會,何如?答曰,依啓。其在使命之心亦安乎?良可歎也。
承文院官員,以都提調意啓曰,奏文兩本,幾盡正書,而卽者上使,以爲城地修繕事,其時使臣,使鄭使探問,所答,雖以攝政王之意,爲言,今若變說,謂無如此傳諭之事,則無憑可辨。奏文中皇父王傳諭等語,似未妥當,不可不改。別件中以撰述文字,或有草創者,或有潤色者,爲辭,彼若問誰爲草創,誰爲潤色,則亦甚難處,此段文字,刪去爲宜云。此則誠如上使所慮,付標似當。至於皇父王傳諭一款,更加詳察,則其時謝恩使狀啓,有曰,願速回程之意,言于鄭勅,通于所屹乃,馳稟于九王,鄭勅來言,許令二十七日發行,而築城鍊兵事,初欲回答於使臣之歸,論議不一,以爲此乃前皇帝所禁,只因使臣口傳,不可輕許。待其使臣之來,合有奏文之擧,今旣發說其端,還寢奏文,則所言,歸於探試云云。今番護行使狀啓內,亦曰,攝王遣巴屹乃等四人,以鄭使傳言于臣等,聽此分付,回報國王與朝廷。自先王朝,每以倭釁聲言,屢請修治城池,鍊習軍兵,吾欲探試其意,使之奏聞云云。以此見之,則使之奏聞,似非鄭勅中間做出之言,奏文中,雖稱皇父王傳諭,恐欲變其辭說,以奏詞爲不實之患,且此許奏一事,其於今日陳辯之擧,最爲緊關,今若矇矓措語,則尤無可據自明之端。此一款,仍存不改,似爲合宜,而臣等不敢自信,竝此仰稟。且使行今已辭朝,而文書未及正書,不得已依近例,使本院書員,追後騎撥下送之意,敢啓。答曰,知道。狀啓內辭意,如是明白,則不必改也。
引見時,都承旨榻前所啓,陳奏使一行,還爲上來事,下諭乎?上曰,依爲之。領相所啓,侍女抄擇事,使韓興一,亦爲句管爲之,何如?上曰,依爲之。上曰,李浣爲人剛明,亦使句管此事,可也。領相又所啓,今日停當之事,左相處或遣備局堂上,或遣史官,問之如何?上曰,有司堂上,送而言之,可也。上曰,大君前所送禁軍,更爲定之。以上出備局謄錄
迎接都監啓曰,自前勅使時,燒木一番應用,多至十餘萬斤,例爲取用於司宰監,及其人等處,而今則本監貢案所付,裁減者,尙多。常時各處之用,太半自該曹給價貿用,所儲已盡無餘,據此可知。且其人,則闕內供上,猶患不足,許多燒木,勢難盡爲取用於兩處。考見前後勅使時謄錄,則令新番到防軍,一日付役採取燒木,每人或取五十斤,或取三十斤,以爲補用,已成近例,而本月二十五日,適値上番軍士逢點之期,依前例沒數,一日使用,何如?傳曰,允。
又啓曰,國恤以後,前後勅行時,儺禮宴享等事,因自上年秋勅,停廢不行,此出於其時勅使之意也。移文儐臣處,使之通諭勅使,何如?傳曰,允。
又啓曰,今來勅使迎接,館伴以下,堂上·郞廳,竝依前勅時例,仍爲察任事,該曹旣已啓下,應行諸事,一倣前日啓下事目,擧行之意,敢啓。傳曰,知道。以上出都監謄錄
榻前,吏曹判書韓興一所啓,新除授兼說書申最,與缺有相避,而臣未及覺察,不察之失,惶恐待罪。上曰,知道。勿待罪。朝報
上在昌德宮。停常參·經筵。
政院啓曰,勅行將迫,平山府使梁有仁,速爲署經發送之意,兩司城上所,牌招言之,何如?傳曰,除署經,今日內發送。
下直,平山府使梁有仁。
政院啓曰,右議政處有旨,當日下送矣。大君處下去禁軍處兼送,似爲便當,而如或有差遲之事,則別定他禁軍,使之騎撥急馳下去,似當,敢啓。傳曰,以一人騎撥,兼送大君處,可也。以上朝報
上在昌德宮。停常參·經筵。
夜三四更,巽方有氣如火光。五更,月暈。
左議政趙翼上疏。大槪,身病危劇,差復無期,陵幸當前,不可一刻瘝曠,冒死乞遞事。入啓。答曰,省疏具悉。卿其勿辭,安心察職。
禮曹啓曰,傳曰,郊外經宿擧動,禮文,有告宗廟之擧,故已爲行之矣,咫尺永思殿,無告辭之擧乎事,傳敎矣。自上永思殿告辭之禮,臣等相議,思量已久,而旣無禮文,故不敢容易陳稟矣。今承下敎,此乃如事生,出必告之義也。依聖敎今日內,遣大臣告告,何如?傳曰,明當予欲親行矣。
藥房都提調李敬輿,左承旨尹得說啓曰,伏聞,明日永思殿告祭,有親行之命。臣等竊念聖候,雖已差歇,腠理想未外固,眞元想未內復。此時百里動駕,已切添傷之憂,而聖上至情所發,在下不敢强止。群下之慮,則有難勝言,況躬行告祭,侵曉行禮,翌日擧動,又犯晨暮,玉體勞動,風寒易襲,豈直徑情直行,以致必至之患?遣官虔告,亦可伸出告之誠,伏願聖明,俯諒群情,亟寢成命。答曰,豈敢以爲間然,而不行出告反面之禮乎?情所不忍也。
政院啓曰,今此永思殿親行告祭之命,實合古聖人出必告之義,其於情禮,至矣盡矣。以下缺答曰,啓辭至此,明朝當自內行之耳。
政院再啓曰,伏承明朝當自內行之之敎,臣等不勝悶鬱焉。群下所憂,正在於勞動玉體而已。自內行之,其所以勞動玉體則一也。少愈之餘,腠理未固,外感易入,片時客寒,殊甚可畏,終朝靜攝,以戒法駕,出於萬全。伏願亟停自內親行之命,遣大臣告辭,不勝幸甚。傳曰,告由祭則依禮文攝行,予則當自內隨便告辭而已。卿等,勿以爲慮。以上朝報
備邊司啓曰,平安道選女七人,咸鏡道四人等,再三看審,則竝皆不合,而不得已平安道三人,咸鏡道一人,姑爲留置。其餘竝令還送,領來兩道差使員,亦爲一時還送之意,敢啓。答曰,知道。出備局謄錄
迎接都監啓曰,卽見遠接使狀啓,則勅使,來月初五日,當爲入京云。各該司應行之事,依此分付,使卽擧行,何如?傳曰,知道。
又啓曰,卽刻遠接使馳通內,勅使路程記,止宿處則良策·林畔·定州·嘉山·安州·順安·平壤·中和·黃州·瑞興·平山·開城府·坡州·弘濟院,其餘皆中火云,敢啓。傳曰,知道。
又啓曰,勅使入京之日,迫近,凡干檢飭料理之事,不可一刻暫曠。今此陵幸時,都廳以下,使之留待,都監仍爲察任,俾無虛疎之患,何如?傳曰,知道。出都監謄錄
兵曹啓曰,擧動時捧炬軍二百名,限十里別單啓下矣。十里以後,限天明,捧炬軍,旣不用各邑人丁,則自闕外捧持之軍,恐有不能支之患。新番到防軍士,二十五日當爲入來,以此軍士,交替捧炬於弘濟院以北,似爲宜當,敢啓。傳曰,知道。出軍色謄錄
上在昌德宮。停常參·經筵。
答修撰鄭斗卿疏曰,省疏具悉。疏辭甚是,卽令戒飭有司之臣矣。出內下記草
備邊司啓曰,今則侍女等,當隨大君之行,其前日期頗遠,某日發送,似難預定。且厥數,中使與大通官相語之際,旣有問答之事,到今有何更言者乎?發送日字,未能先通,事勢誠然,以此及前日啓下之意,善爲措辭回報事,回移,何如?答曰,不必多辭。只以中使,親爲下去,俱在口宣,不必更贅之意,回移,可也。出備局謄錄
上在昌德宮。停常參·經筵。
答領相李敬輿待罪啓辭曰,事勢固然,何乃引咎耶?安心勿待罪。出內下記草
備邊司啓曰,西民困急之狀,不待目見而可想矣。民困如此,而猶不渙散,發死力應國役。客使之旁午,供億之萬端,不惜膏血,至今支撐,可愛非民,豈虛語哉?天下之理,上下相須,下之竭力奉上,如此則上之急困拯濟,當如赤子之入井。前後軫念周恤,非不至矣,而尾閭之勢,實效不多,善後之策,措手無地,收拾補綴,推移賑恤,使斯民,免塡壑流離之患。惟在道臣,仰體朝廷特遣之意,竭誠周旋,使東京十萬之民,終得安全,罔俾此事,專美古人,爲當矣。至於官糶收捧,分山海,或半徵,或全捧,此在商量便宜中,而亦有主者,令該曹,稟處宜當。覆審事,該曹不料全然被災,若此之甚,恐有虛實相蒙之弊。使都事摘奸,以爲分別之地,而畢竟災害,至於此極,覆檢荒田,徒貽民弊,入送歲米,本道事勢,雖極難便,移定畿湖,決難開端。設或分付,勢有所不可行者,然此亦有司存焉,竝令該曹,從長稟處,劃卽回移之意,敢啓。答曰,知道。出備局謄錄
上在昌德宮。停常參·經筵。
夜五更,流星出井星上,入南方天際,狀如鉢,尾長五六尺許,色赤。
有政。吏批,判書韓興一進,參判尹順之進,參議尹絳進,都承旨許啓進。
兵批,兼判書具仁垕進,參判李厚源病,參議申冕備局坐起進,參知林病,右承旨李䅘進。
藥房都提調李敬輿,提調韓興一,副提調許啓啓曰,近日寒暖,朝晝異候,不審此際,玉候調攝,何如?前進加減補中益氣湯,昨日當盡,未知加劑以入乎?臣等區區憂慮,在家彌切,敢來問安,竝此仰稟。答曰,此藥似有顯效,加劑入。
吏批,以趙壽益爲左副承旨,李星徵爲安城郡守,金翰朝爲司宰參奉,金九鼎爲校書著作,南之望爲校書權知。
兵批,以朱厚男爲神方仇非萬戶,芮用周爲武兼宣傳官,蔡大易爲兼司僕將,黃大辰爲錦城監權管,黃㦿爲副護軍,南老星爲副司直。
尹得說,以院意啓曰,都承旨臣許啓以爲,餞慰使,弘濟院當爲進去,右副承旨趙壽益在外,同副承旨李行進呈疏遞差,承旨現存,只有三人。明日擧動陪從,將不成模樣,極爲未安。李行進代,以在京無故人,當日爲政差出,何如?傳曰,允。
尹得說啓曰,宰臣副護軍徐弼文,馳進館所問安,則答以,每遣下問,不勝感激,而不知所達云矣。傳曰,知道。
又啓曰,來十五日,儒生殿講日次,而以月食齋戒,頉稟矣。傳曰,知道。
尹得說,以內醫院官〈員〉,以都提調·提調·副提調意啓曰,副提學閔應亨榻前所啓,臣因江原道守令,得聞內醫院所納牛黃一部之價,至於銀四十餘兩,人蔘一兩之價,亦至木十五疋云。當此民窮財竭之日,似當有變通之擧矣。上曰,言于內醫院,議處,可也事,傳敎矣。御用人蔘,專靠於江原道,其價雖曰十五疋,其道常用之木,甚爲麤劣,卽今蔘價,若以此木計給,則此價不是太重,而至於牛黃一部四十金之說,聞來極爲驚駭。近來牛黃之價,雖曰貴重,必不至如是之多,大同廳所給價木外,本官添給多少,問于本道,然後始可變通,爲先使之査啓,而各道亦爲一體知會,何如?傳曰,依啓。
右議政李時白六度呈辭。傳曰,安心調理。
李䅘,以戶曹言啓曰,卽接廣興倉所報,則領中樞金堉,今冬等祿俸,依他大臣例,領受祿牌,親往其家,則不爲出給,科日已過,亦不受去云。係是大臣祿俸,自前有啓稟之規,何以爲之?敢稟。傳曰,依例爲之。
又以刑曹言啓曰,以刑曹都囚徒單子,傳曰,長生殿,元非叛主奴婢囚推衙門,而何如是捉囚,何官員之所爲耶?問啓事,傳敎矣。問于長生殿次知色吏,則禮曹參判申翊全所囚云,敢啓。傳曰,殊甚無謂,當該官員,爲先推考。
許啓啓曰,安城,卽弘濟院站官也。新郡守李星徵,令該曹催促肅拜,卽爲署經,當日發送之意,兩司城上所,命招言送,何如?傳曰,除署經,當日內發送。
又啓曰,新除授左副承旨趙壽益,時在京畿驪州地,斯速乘馹上來事,下諭。傳曰,允。
李䅘,以內司僕官員,以提調意啓曰,明日郊外擧動時,內乘兩員,例爲隨駕,不可闕一,而例兼內乘嚴鼎耉及內乘李敏白等,俱有身病,症勢極重,不得行公。李敏白,爲先改差,令該曹今日內,口傳差出,以及明日擧動,何如?傳曰,允。
尹得說,以院意啓曰,都承旨臣許啓,以別餞慰使,弘濟院當爲進去,左副承旨趙壽益在外,同副承旨李行進呈疏遞差,承旨現存,只有三人。明日擧動陪從,將不成模樣,極爲未安。李行進,代以在京無故人,當日爲政差出,何如?傳曰,允。
吏批,以林爲右副承旨,李端相爲檢閱。
兵批,以李璜爲內乘,李行進爲副護軍。
大司諫李行遇,正言金玉鉉啓曰,洪淸水使李圾,請命罷職。措辭見上答曰,勿煩。
大司憲趙錫胤,執義李晳,掌令卞時益·郭之欽,持平李杭啓曰,請加三思,金汝水,亟命邊遠定配。措辭見上臣等,昨以李時煥,不合臨民之意,備盡論列,而聖批,乃以更加詳察處之,爲敎。臣等竊惑焉。李時煥前所履歷,皆有不廉之誚,人所共知。頃爲南原府使時,尤騰貪穢之聲,至於道臣啓聞請罷,已試見敗之狀,若是明白,有何更爲詳察之事乎?當此歲飢役繁之日,使邊遠窮民,重困於誅求之手,此豈聖明矜恤民生,愼簡守令之意乎?請新除授靈巖郡守李時煥,亟命遞差,其代,以廉謹有聲績人,另加擇差。甲山,乃是北邊重地,自前必以聲績表著者擇差,意非偶然。此頃日所以特遣曾經臺侍之人,玆者以臺論罷遞,則其代,不可不另加愼簡,而二行缺請黃道昌遞差,勿論文武,各別擇遣,以副邊民之望。答曰,依啓。金汝水事,不允。黃道昌事,人之賢否,未可預度,以爲試可之地,可也。
尹得說啓曰,來十五日,儒生殿講日次,而以月食齊戒頉稟矣。傳曰,知道。
李䅘,以戶曹言啓曰,兩勅使毛衾各一件,兩大通官毛衾各一件,依例今日入給之意。傳曰,知道。
尹得說,以迎接都監言啓曰,卽刻勅使,出示軍令及路程記,初吹辰初,二吹辰末,三吹巳末,而宿站則弘濟院·坡州·開城府·金川·平山·瑞興·鳳山·黃州·中和·平壤·順安·肅川·安州·嘉山·定州·林畔·良策·義州,其餘碧蹄·長湍站·商水站·納淸亭·雲興·車輦·所串,則中火矣,敢啓。傳曰,知道。
工曹判書朴遾疏曰,伏以,臣猥以無似,濫蒙異數,年陞歲遷,躋至九卿,涯分已踰,愧懼交積,自知不堪,人謂斯何?日者略陳短章,不暇再申,迫於使事,悶默就道,沿運往反,耿結于心。卽聞昨日夜對時,筵臣有以斥直言好承順,進言於前席,及其下問之際,指臣名,有若以臣爲承順而擢卿秩者然,聞來不覺竦然,繼之一哂也。金自點之罪狀,國人之所共知,合啓之請,出於中外公共之論,而爭之累月,天聽久靳,只緣時勢,涉於非便,停啓之意,兩行於搢紳之間。臣之妄料,亦以爲竄與置,無甚相遠,度諒物議,遂停其啓,初豈以自點罪輕可原三行缺合啓之擧,事體重大,兩司先發,玉堂繼爭。自是舊例,而今之合啓,延涉夏秋,玉堂寥寥,竟無一言,及其發簡通,問議其停否也,亦無一言,卽以甚合事宜,恐無異同爲答,昨日進言之筵,臣安知非前日聯名之員也?到今反以承順上意,至達天聽,臣實驚愕,莫究厥由。臣之立朝,餘二十年,出入臺閣,非一二計,雖不能直言極諫,匡救闕失,至於逢迎徼幸,苟爲容悅,有非臣之本情,而亦臣之所自信也。若以臣之停啓,謂之緩論而歸罪於臣,則臣固無辭,若以臣爲承意順旨,規利於身,則臣不敢服也。但念臣才疏望輕,官先於人,人非鬼訶,勢所必至,而偶因一時之妄見,輕止兩司之重論,講臣云云之說,烏得以免其來乎?臣不敢靦然冒居,進玷名器。伏願天地父母,憐臣悶迫之情,察臣狼狽之狀,亟命鐫改新陞職名,以舊品仍察擯接之任,以安愚分,以謝人言,不勝幸甚。答曰,省卿疏辭,卿何疲劣至此?此不過以小人之腸,輕度故也。我家法,曾無如許事矣,且緣欲探兪棨事而發,亦於卿何有?予深惜其爲人矣,卿其勿爲固辭,以損朝家體面,益懋忠貞,期以盡瘁。
同副承旨李行進,大司諫李行遇等辭職上疏。入啓。答曰,省疏具悉。爾等之懇,承旨之任,當允副矣。以上燼餘
上在昌德宮。停常參·經筵。
卯時,日暈兩珥,自辰時至申時,日暈。夜一更,電光,有霧氣。五更,電光。
郊外擧動後,藥房·政院問安。答曰,知道。
王世子,遣司書沈玖問安。答曰,知道。
林啓曰,小臣,館所問安進去下直。傳曰,知道。
又啓曰,臣馳往館所問安,則答以每每下念。遣近臣下問,不勝感激云矣。傳曰,知道。六行缺
又啓曰,勅使已爲出去事矣,假注書,依前例減省記之意,敢啓。傳曰,知道。
又啓曰,擧動還宮時,慕華館乘輦進發之後,通禮,伏於路左導駕,及其從臣驚愕指示之後,始由正路,其顚錯失儀,甚矣。請當該通禮推考。傳曰,允。
還宮後,藥房·政院·玉堂·二品以上問安。答曰,知道。
林,以義禁府言啓曰,大駕還宮之際,南大門外南邊,着白笠人,犯馬於大駕至近之地,極爲驚愕。考喧都事,急送羅將,再三呵禁後,始爲下馬,此人已爲囚禁,令攸司依法治罪,何如?傳曰,允。拿推。
獻納姜汝載,持平金玉鉉啓曰,請洪淸水使李圾,亟命罷職。措辭見上答曰,勿煩。
大司憲趙錫胤,執義李晳啓曰,請金汝水,亟命邊遠定配。措辭見上答曰,不允。
尹得說,以迎接都監言啓曰,上·副勅使,令差備譯官傳言,各得茶種三箇,以爲行路之用云。他無出處,且非市上所貿之物,而司饔院,必有餘儲四件,令本院覓給,何如?傳曰,允。
還宮後,藥房·政院·二品以上問安。答曰,知道。
林,以義禁府言啓曰,大駕還宮之際,南大門外南邊,着白笠名不知人,犯馬於大駕至近之地,極爲驚愕。考喧都事,急送羅將,再三呵禁後,始爲下馬。此人已爲囚禁,令攸司依法治罪,何如?傳曰,拿推。
左議政趙翼初度呈辭。傳曰,安心調理。
政院啓曰,卽者臣等,伏見左相呈辭,批答以安心調理爲敎,大臣初度呈辭,只以安心調理爲批,事異常規,其於待大臣之道,恐有所未安。臣等待罪近密,區區所懷,不得不達,敢此仰稟。傳曰,啓辭如此,不允批答。
吳挺一,以司饔院官,以都提調·提調意啓曰,初十日夜對時,副提學閔應亨,以本院遺儲木數十同,米數百石除出,以爲御供乾秀魚貿用,則民役稍歇。此米布出用,何如?上曰,問于司饔院爲之,可也事,傳敎矣。本院米布,初非爲御供需用之物,外方諸員,不得上來入番,故遠道則收布,沿海則收米,京中諸員,以此米布,給價雇立,閔應亨此米布本是御供所用之物云者,未詳本院規例而上達矣。逐年收合,則有餘儲之意,頃因備局啓辭,已爲覆啓,今不必更有所云云,而三行缺一尾之價,雖給十斗,一月所供一百五十尾外,其餘各宮進排,雖不知其數,以此些小米木,何以計給乎?閔應亨所聞之言如此,臣等不敢容議,伏惟上裁。傳曰,知道。
獻納姜與載,正言金玉鉉啓曰,洪淸水使李圾,請命罷職。措辭見上答曰,勿煩。
大司憲趙錫胤,執義李晳啓曰,請加三思,金汝水,亟命邊遠定配。措辭見上臣等,以黃道昌事,昨日論啓,而聖批,以人之賢否,不可預度,以爲試可之地,可也爲敎,賢否之不可預度,果如聖敎,而但北邊重地,無宗於甲山,非如內地閑勝,試可乃己之地。自前必擇聲望俱著者差送,其意有在,此所以頃日特遣曾經臺侍之人也。新除授府使黃道昌,出身未久,年且甚少,曾無履歷,素乏聲稱,除目之下,物情俱駭,如此年少手生之人,決不可付諸重任。請黃道昌遞差,勿論文武,各別擇遣,一以慰邊民之望,一以重關防之任。山澤無禁,卽古聖王施仁之一端也。我國立案之規,本是病民之疵政,而其弊近來益甚,齊民之怨苦,識者之慨歎,久矣。聖上嗣服之初,諫臣,仰體若保之意,首陳革弊之言,於是有査覈以處之命。中外欣欣,傾聽聳觀,皆以爲自今以後,庶復見聖王之政矣。豈料經年之後,始乃結末,而終歸於虛套乎?臣等取考該曹啓下文書,則壽進宮以下,至內需司所屬,鹽盆九十九坐內,所減十一坐,而陳廢者居十。漁箭十七庫,而所減者一,柴場六庫,而所減者一,草坪則元無所減。諸宮家鹽盆一百六十六坐內,所減者二十四坐,而皆是陳廢處。漁箭六十六庫而所減者七,柴場·草坪,全不擧論。諸功臣·宗室家所屬,雖不至浩多,而竝勿革罷,各衙門中係于公用者,皆在勿論。如政府·勳府·耆老所,亦令勿罷,所罷者,只守禦廳,以此言之,則所存者幾何,而所革者幾何耶?當初臺諫之論啓,聖上之命査,其意豈欲如是而止耶?與其旣査而還寢,重失遠近之顒望,不如初不査覈之爲愈也。聖上每以優待宮家爲念,此固敦睦之美意,而恩義不可偏廢。至如所謂壽進宮以下,只在聖上處置中,亦何所牽制,而不爲快施乎?且士夫常漢等所占,則皆入應罷之中,在上之人,旣無正己率下之實,則人心豈肯悅服乎?噫,今日是何等時勢耶?艱虞滿目,國步岌岌,苟非聖上奮然改紀,終必亂亡而後已。此豈君臣上下,循常襲故,姑息偸安之日,而此等病民之痼弊,猶且一向因循,無意罷革。臣等竊恐聖上之憂勤,只歸於徒善三行缺取考先朝賜予五字缺私自立案者,竝勿施行。雖分明賜予處,如有過濫者,亦量加減革,各衙門不係公用者,竝爲革罷。且申飭諸道,此後圖出立案者,啓聞重治之意,着實擧行,以革重弊,以慰群情。答曰,不允。諸宮家魚鹽事,爾等合以計之,多其數目,欲爲眩亂瞻聆,列聖子孫盛多,故散而分之,則不爲過濫矣。不必如是煩論,可也。
尹得說,以迎接都監言啓曰,上·副勅使,令差備譯官傳言,各得茶鍾三箇,以爲行路之用云。他無出處,且非市上所貿之物,而司饔院必有餘儲四件,令本院覓給,何如?傳曰,允。
又以都監言啓曰,開城府發賣物種,決難辦出之意,使李馨長,反覆開諭于大通官等,則曰,本府市民物貨之不敷,吾亦知之,而勅使如是生心,使渠先通,其勢難遏云。馨長曰,本府,只用若干銅鐵而已。欲爲發賣鍮器,則多少間猶可應副,獺皮鹿皮,則京市之民,本無五六張所儲者,況開城府貧賤之人乎?責之不已,勢將渙散,朝廷見此狀啓,無不驚慮,須量此意,善爲周旋,期於停止之,則大通官答曰,南草等若干之外,所當周旋云。以此意更爲移文伴臣及留守處,期於擔當防塞,何如?傳曰,允。
又以都監言啓曰,頃因黃海監司狀啓,勅使回還時,雖有求索生梨之擧,勢難覓得。勅使到館後,以此開諭之意,啓下回移矣。留館之時,屢索生梨,而再三力言,終始不用。故回還之時,都監,一體決難覓給之意,言于大通官,則京外事勢如此,所當周旋云。以此意知會三道監司及伴送使·開城府留守,何如?傳曰,允。
又以都監言啓曰,觀此開城留守呂爾載狀啓,所陳勅行欲貿之物,若是甚多,終不得防塞。舊都之民,勢將渙散,極爲難處。臣等卽令首譯,一邊開諭大通官等,使之周旋停止,而勅使肯從,恐不可必,罔知攸爲。伴送使隨往行中,亦令極力周旋,且先發難堪之說,操縱遷就,本來淸人能事。本府乘便善圖,無失大通官之歡,猶可終始得免,而勿如前日汎然爭之,留守以身當之,期於防塞之意,回移宜當。勅使·大通官,使之出送,則其勢似難違拒,而不告都監擅行之罪,不可不治,白文書送譯官朴處中,姑先從重推考,何如?傳曰,依啓。不告都監,擅書白文,文書任意下送之狀,極爲驚駭,漸不可長,而啓辭如是歇後,亦涉駭怪。當該譯官,拿推嚴鞫處置。
又以都監言啓曰,前後勅使館中所用,各樣物種之無節,皆由於員役輩濫觴之致,其間事狀,殊甚痛憎。今番勅使時,房守軍壽衍,生鷄四首,生鮮二尾偸去之際,爲捕盜軍士所捉,卽爲囚禁治罪,而陰囑於勅使及大通官等處,必欲圖免,自前現捉,不得囚治者,非止一二番,徒損都監體面。故只錄名字,以待勅使之還矣。壽衍稱名人,令攸司囚禁嚴刑,以爲日後懲勵之地,何如?傳曰,依啓。
大駕,詣慕華館,入幕次後,傳曰,伴送使引見。伴送使工曹判書朴遾,左承旨尹得說,注書南龍翼,記事官趙嗣基·申最。上曰,彼人,欲發賣於松都云,民不可支堪矣。遾曰,民窮財竭,又有此擧,則決難堪當,臣當極力防塞,而恐或發怒耳。上曰,彼甚木直,當從容說大通官,不可直爲防塞也。遾曰,臣之往來,見西路之民,十分難支,彼亦豈無聞見乎?來時則除弊頗多,姑無生梗,而歸時則大欲所在,發賣之弊,難保其必無矣。上曰,彼人則旣無可奈,亦不足關,而聞一路作弊,皆由於小通使云,此尤可痛,漸不可長,卿宜摘發,尤甚作弊者,捉置各一人於三道,以爲懲一勵百之地,可也。遾曰,臣當與三道監司,祕密爲之,入啓處置之意,另加申飭矣。上曰,不必明言申飭,其中尤甚者,密密捉置,爲可。遾曰,曾前作弊之人,守令,恐生後患,掩置隱諱,此尤可駭。上曰,不必專靠於守令,使軍官輩,不時摘發,則安得隱諱乎?遾曰,李㗡石,性急言悖,而作弊生梗,不至已甚。今番平壤,以只用一蓋,幾至生事,如許積時,而賴此輩周旋,不至大段矣。上曰,何事耶?遾曰,許積,時用一紅蓋,逢彼之怒。今番則只用一黃蓋,彼卽發怒,幾於生事,譯官等哀乞得止,欲爲啓聞,則彼反勸止,此等事,自上雖不可稱謝,內官見彼時,若或言及自上喜感之意,則似可矣。上曰,此事,予已知之,已令內官言之矣。仍罷出。
相揖後,以上一行缺上曰,別日在卽,請地坐相話。勅使曰,諾。上曰,昨未進候,心甚未安,夜來好過乎?勅使曰,昨日有治任之事,不爲請駕,而俺等欲趁未寒前入去,故如是多日耳。上曰,勢雖使然,不無悵缺。勅使曰,雖留一日,軫念至極,感感。上曰,大人,將皇命頒慶而來,非不欲盡心接待,而本國適値大無之年,西路尤甚,不得稱意接待,尤爲未安。勅使曰,接待之規,旣有一定,俺輩亦畏法,不敢踰越,如有不備之事,則豈不相通乎?今日奉別後,若更得相拜,則誠爲多幸。上曰,繼此而得見,予亦望之。茶罷後,上曰,一鍾水相別,心甚缺然。勅使曰,每以不足爲言,極爲感激。上曰,大通官先爲饋茶,家丁以下竝饋,可也。勅使曰,行色甚忙,卽欲發行矣。上曰,雖欲終日相對,茶已罷矣,勢不可留,而缺然則甚矣。勅使曰,俺等之心,亦如此,而但忙甚不可留矣。臨罷,上曰,予自得謗之後,每以罪人自處。若不得自容,大人幸知此意,歸達,可也。勅使曰,下敎之意,已爲默會矣。仍罷。
修撰鄭斗卿疏曰,伏以,臣聞易之震曰,洊雷震,君子以恐懼修省,則罔不吉,故初九云,震來虩虩後,笑言啞啞。象曰,震來虩虩,恐致福也。由此言之,自古以來,未有戒愼而不致福者也。臣歷觀前代,雖賢聖之君,亦未免有災,特禳之以德耳。是故有桑穀雉雊之妖,而太戊·武丁以興,易所謂恐致福也。無道之君,易之,此所以亂亡者也。洛竭而夏亡,河濁而殷亡,天之於人,非有愛憎,人所以應天者,異也。近者有太白日食冬雷之變,其他災異甚多,此正殿下恐懼修省之秋也。苟能以亂爲戒,以治爲法,篤誠敬以事上帝,施德惠以恤百姓,奮剛斷以立紀綱,務振作以興人才,辨忠佞以正好惡,明賞罰以示勸懲,行公道以勵臣僚,尙儉素以先一國,用俊㐅以淸仕路,袪虛文以務實效,則福之致,可指日而待也。致在於我,福在于天,我則致之,天則違之,是天亦有愛憎,文王·孔子之言,只一孟浪,豈其然乎?殿下,懋哉懋哉,苟無允德,徒飾邊幅,今之國事,臣不知所稅駕也。臣受國厚恩,報答無路,不料卑賤,敢陳愚陋,伏乞殿下,垂察焉。以臣駑下,遭遇聖明,身忝經幄,職叨纂修,榮寵極矣,感泣之不暇,安敢有厭苦之心哉?顧臣精已消亡,眼昏不辨字,手戰不成書,此則擧國所共知也。是以陳情乞遞,聖批以厭避爲敎。臣戰戰慄慄,罔知所爲,只竢逋慢之誅,臣無任云云。答曰,省疏具悉,深嘉憂愛〈之〉誠,所陳之言,可不體念焉?以上燼餘
上在昌德宮。停常參·經筵。
卯時,雨雹,狀如小豆。午時,雙虹見於北方。夜自三更至五更,沈霧。
藥房都提調李敬輿,提調韓興一,副提調許啓啓曰,乘轝遠駕,日旰君勤,況冬雨連宵,氣候不齊,此時玉體調攝,何如?藥有顯效,何藥不已?臣等所幸,惟恃聖敎,而小愈之戒,不容不慮,敢來問安。答曰,僅得無事。六行缺
李䅘,以兵曹言啓曰,永思殿親祭時,別雲劍啓下之人,多有頉故,改磨鍊以入之意,敢啓。傳曰,知道。
吳挺一,以內醫院都提調意啓曰,麟坪大君隨往,本院御醫南應珍,騎卜馬各一疋,奴子一名,針醫安禮,騎卜馬各一疋,及書員金終男,所騎馬一疋,藥材載持馬一疋,及賜米衣資等物,竝令該曹,依例題給,何如?傳曰,允。
大司憲趙錫胤啓曰,殿下,不知臣不肖,使待罪言地,臣竊不自量,欲隨事盡言,以效萬一,而誠淺言輕,不能見信素矣。恒自愧慄,若隕淵谷。今此山澤立案事,乃病民第一痼弊,近來滋蔓益甚,中外群情,莫不怨歎,至謂此弊,甚於昏朝時,新化之初,不可不痛加釐革,而經年結末,有名無實,臣竊慨惜,猶不敢畫請革罷者,蓋仰體聖上敦睦公族。且重先朝賜予之意,而伏承聖批,乃以多其數目,欲爲眩亂瞻聆爲敎。臣不勝瞿然惶悚。臣之本意,只欲明其存減多少,而逐一開陳,太涉支蔓,故合其摠數而言之,何敢有意於眩亂,而故多其數目哉?臣之此論,惟願聖明,革弊保民,期於收拾人心,鞏固邦本,有何利害於臣身,而費了心機,自陷不忠之罪哉?六行缺臣竊恐聖明,猶未能正己率人,而每以優待宗族,爲拒絶言者之地也,豈不深可惜哉?緣臣事君無狀,自取眩亂瞻聆之罪,何敢一日仍冒?請命鐫削臣職。答曰,勿辭。
執義李晳啓曰,仁民之政,莫先於山澤無禁,而近來宮家立案之弊,不勝紛紜,芻蕘之者,不得往,漁採者,不往,生民之失業,莫此時,甚也,有識者寒心,其已久矣。釐革瘼痼,慰悅民心,乃是新政之先務,而旣許査覈,乃反廢閣,其所減革,無非陳抛,而實惠則十不居一,中外民情之失望,當如何哉?此啓辭中,所謂旣査還寢,不如初不査覈之爲愈者也。臣實慨然於期欲一陳忠而不可得,昨者長官,以此發言,臣之所見,實與相符,故相與搆草以啓之矣。伏承聖批,以多其數目,眩亂瞻聆爲敎。臣竊瞿然,不知所措也。數目之多少,旣有啓下文書,長官避辭中,亦已陳列。今不必更爲覼縷,而眩亂瞻聆,是何等大罪,敢爲無益之言,自陷不忠之誅乎?噫,革弊救民,利在於君上乎,利在於臣下乎?本固邦寧,聖王明訓,根傷株蹶,古人至戒。自古以來,未有民困而國安者也。今之此論,只爲救民而發,有何一毫利益於其身,而乃以眩亂之言,以欺我殿下哉?臣以無狀,碌碌隨行,不能遇事盡言,以致見疑於君父,罪負如山,實合萬殞。臣之愚意,與長官無異,而長官旣以此引避,臣何敢一刻苟冒?請命罷斥臣職。答曰,勿辭。六行缺
引見時,上謂李䅘曰,趙復陽,不可置而不罪,罷職。副提學,亦不無所失,推考。
刑曹判書所啓,今年之饑荒至此,還上米穀,雖不可一一督捧,而其中南漢之穀,多有逋欠,査覈之擧,若失今年,則歲月漸久,難尋其在處,空中査覈,亦甚未易。不得不招集受糶之民,以爲收捧之地,而窮不能備納者,或爲待年,猶可辦納,參酌收捧,俾不至專抛似當。且招集之時,必明言其或待年或量捧之意,然後可免騷屑之弊矣。勅使旣還,臣欲親往査捧矣。上曰,依爲之。又所啓頃日勅使時,常平廳最難支者,枝三,而有方承儉等三人,欲納櫃枝三一萬匣,似不可無賞。上曰,斟酌施賞。又所啓,今有募粟之擧,而京中有願納米百石者,亦依事目論賞乎?上曰,一體爲之。又所啓,明春飢民賑救之事,極爲可慮,各道三分耗穀中,山郡則從市直作木,海道則船運上納,而今番空名帖所貿穀物,海邑亦爲一體船運事,已爲分付各道矣。統營之穀,留儲兩南列邑者,其數甚多,往年李浣,爲統制使時,送租一萬石,貿木於京中,京民賴此得活,不無所照。今聞統營穀數,不減於前,依前例送租貿木之意,問于統營,何如?上曰,依爲之。三行缺領相所啓,局出身給料,蓋爲丁丑榜而設也。曾入山城之人,則雖後榜,亦爲添入,一體受料。雖曰啓稟於先朝,而與當初丁丑榜出身有無,或有査正之議,而扈從之人,旣入還減,亦似不當,故不爲査去矣。此後則勿以爲例防塞,何如?上曰,依爲之。領相又所啓,京畿二萬餘結內,今年陳災極多,春秋收米中,一等量減,可以支保矣。上曰,一等之數幾何?刑判啓曰,凶年恤民之政,無踰於蠲減賦役。故畿內則方議賓惠廳收米蠲減之事矣。事必須先計本廳用度,然後可免匱乏之患,而今年則勅使刷馬及大小使行員役騎刷馬,乃是無前科外之役,大槪計之,春秋收米中,若減一等,則一萬餘石,似爲不足。丁亥年則收米十斗減除之後,戶曹米一萬五千石,取來繼用。今番則月令進上及司僕寺國馬草減除價米二千餘石,軍器寺貢物移送價米一千石,江都所儲收米四千餘石,通計七千餘石,以此計之,三千餘石,以爲不足,而戶曹應送米太千餘石,則戶判以經費爲慮。姑勿取用,而前頭勅行疊到,刷馬之價,若爲匱乏,則別樣以處,宜當。一結收米十六斗內,半減收捧,何如?上曰,秋等捧之春等減之,可也。戶曹判書所啓,黃海道己丑條貢物作米,姑勿上送事,備局旣已啓達矣。兩西貢物價,多至二萬石,平安道,則己丑條已減,庚寅條亦難收捧,黃海道,則己丑條雖不減,留置本道。庚寅條田稅貢物三年糧,皆不得捧,則貢物價,更無出處。田稅三年糧及貢物,一結五斗中,定減其一似當,與大臣議爲乎?上曰,依爲之。戶曹判書所啓,各衙門將官,例爲給料,而禦營廳將官,則軍皆罷歸,無所管率,空手而食。當此裁省之日,似有革罷之擧矣。四行缺
許啓啓曰,注書元萬石,以病累日未得供仕。假注書姑爲差出,何如?傳曰,允。
以鄭晳爲假注書。
以副提學推考傳旨,傳于吳挺一曰,以無罪爲言,何以罪輕書之耶?事涉不察,付標以入。
以戶曹鹽盆啓目,傳于吳挺一曰,今此全數革罷處魚鹽,皆屬於戶曹,一一收稅,俾不至無恥士夫頑悍土豪所占事,嚴明分付。
吳挺一啓曰,左議政不允批答分排單子,昨日啓下。今日製述引見,罷後啓下,以致日暮,未及書寫,明日遣史官傳諭之意,敢啓。傳曰,知道。
許啓啓曰,兼輔德金弘郁,弼善李尙逸,兼說書徐必遠,竝以一家痘疫,辭職上疏來呈,如此疏章,入啓未安,而本院多官,如是有故入直苟簡云,敢稟。傳曰,竝遞差。
副校理臣趙復陽,伏以,無狀小臣,待罪經幄,碌碌無補,竊補初心,而憂時一念,耿耿不已。且念知無不言,言無不盡,以自附於古人格君陳善,有犯無隱之義,而未能也。昨於夜對入侍前席,淸光咫尺,玉音溫諄,有若家人父子,開導使言,亦且丁寧切至,於此之時,苟有所懷,而囁嚅不敢進,則無人心者也。臣孤忠自激,不計其他,敢陳一二所聞見,而猶以天威之下,畏忌尙多,言辭朴拙,不能悉陳所懷,不足以仰副聖明虛襟求問之盛意,爲大恨。罷對歸院,通宵不寐,今者伏見工曹判書朴遾辭疏之批,辭旨嚴厲,至以小人之腹推度,欲探兪棨事等語爲敎。臣誠惶惑錯愕,置身無地,旣又竊自悲。一介愚忠,事君無狀,見疑於君父,一至於此,繼之以涕泣而無從也。樸愚之臣,不知忌諱,妄發獲罪,固自其分,雖滅死萬萬無所恨,而亦竊恐臣之寸衷,聖明容有未盡下燭者,敢冒萬死,小暴於天日之下。伏惟聖上,察其情而裁其罪焉。頃日合啓之論,爭執日久,時勢不便,物論多以爲可停,其時停啓。實循衆論,而但以朴遾入侍之日,聖敎以宜停之意,反復下敎,而停論之後,卽有陞擢之寵,以此疑似之端,誠有群下之妄揣,此言多行於搢紳之間,臣始聞之。竊以爲,好榮惡辱,乃人之情,而人臣榮辱,係人主之喜怒,人主之勢,非特雷霆,旨意所在,孰不靡然?時風世道,隨之以變,此必然之勢也。當此言路壅障,士氣萎薾之時,未聞朝廷,奬一直言之士,而群臣,乃反疑聖上之示,莫違如此,則誠恐群臣,窺見意向,爭以承順爲風,而古所謂君之國事,將日非矣者,不幸而近之也,竊不能無過慮也。及承下敎,率爾仰達,而朴遾停論,初非出於承順聖敎,則臣亦知之,聖上之寵擢朴遾,又豈必因此事,而人心之疑惑,乃如此。如或眞有惡讜言好順旨之事,不幾於夫子所謂一言而可以喪邦者乎?臣之所達,如斯而已。三行缺且其所謂官先於人,人非必至等語,則尤所未曉。臣十年田里,常多退伏之日,世間名利,本少進取之心,此實臣所自信,而亦通朝知舊之所知也。雖在班序相近之地,亦無毫髮歆艶之念。況於卿月峻秩,不可跂望者,乃有懻忮之意而爲此言也哉?臣與朴遾,自前相善,無纖芥相失之事。今以偶然言及,初無可嫌之事,及慍怒至此,人之不相知,有如是夫。若夫兪棨之事,爲今日不敢言之事,久矣。臣亦不敢生陳達之心,而初因汎論,諱言之弊,及至聖上諄諄下敎。欲聞其弊,出於誠心,則雖有重於此事者,何敢隱諱而不言乎?此只因聖問而及之,初非有心於上達也。若以爲,欲探試而言,則實非臣千萬意念之所及也,是則非臣負殿下也,乃殿下負臣也。臣於朴遾·兪棨,相知等耳,兩無愛憎,又其事各異,不相干涉,夫豈有欲探兪棨事,而故毁朴遾之理哉?臣固陋魯劣,最在人下,其無用於世,自知甚明。惟是愛君憂國之忱,出於天賦,狂妄戇愚之性,徑情直行,從前顚躓者,屢矣,而亦不知悔,遇事輒發,目見人心愁怨,國勢艱危,正在萬分地頭,所恃者,只是殿下之一心,而聽德之聰,或有所不弘,諱言之風,漸成於朝著,平生憂慮之心,自發於言端,展轉至此,臣亦不自知其何心也。至於文飾語言,探試上意,如此小人之態,則臣雖無狀,亦不至此,區區此心,可質神明,而下而見忤於重臣。上而見疑於聖主,情外嚴敎,至於此極。亦無非臣輕率狂戇,有以自取,咋舌自訟,尙何言哉?噫,自古忠臣直士,不得於言,不容於朝者,不可勝數,況如臣庸下愚劣者之得罪於聖朝,有不足恤,而顧臣區區初心,只爲聖世言路計,而反使他人,以臣爲戒,以此負國介介獨有是耳。臣所當席藁竢罪,不宜復有所言,而區區覆盆之情,不可不暴白於天地父母之聽。伏願聖明,少垂省焉。二行缺答曰,省疏具悉。自明之辭,猶之可也。忿懥之言,殊甚不可矣。
慶尙監司南銑省墳事上疏。入啓。傳曰,給由。
大司諫李行遇辭職上疏。入啓。答曰,省疏具悉。爾其勿辭。
十月十三日,上御夜對廳,引見大臣·備局堂上。入侍,領議政李敬輿,兵曹判書具仁垕,戶曹判書元斗杓,刑曹判書李時昉,吏曹判書韓興一,知敦寧林墰,右尹洪茂績,行護軍李浣,吏曹參判尹順之,兵曹參議申冕,右承旨李䅘,注書南龍翼,假注書柳霂,記事官申最·李端相。上曰,送彼文書,已製乎?敬輿曰,雖未畢製,幾已搆就矣。上曰,此後文書中措語,務從簡略,勿爲支煩,可也。敬輿曰,前日啓辭,已知聖意矣。初頭雖支煩,其下有着實結末語,自有作者之能耳。合行之啓,已蒙允矣。或云事體苟簡,彼人曾以不關事作頉,不如在我而善處之矣。三行缺上曰,今已治行,固難更改矣。彼欲生梗,則雖無此,亦難免逢怒。否則雖合行,有何所妨?敬輿曰,目今民事,極爲悶迫,往歲則雖曰失稔,田穀頗實,今年則霜災亦慘,以各道狀啓見之,則無一處稍强,極可悶慮。上曰,所恃者三南,而兩南,亦以風水災損傷云,濟州亦然,尤可憐慘。斗杓曰,濟州則風災尤甚,至於折木拔屋,此則前所未有之變矣。敬輿曰,近來變異非常,自上憂勤聽政,少無失德,而天心未豫,降此災譴,天意誠難諶矣。然一向恐懼,以爲修省之方,則可以格天心而回天怒矣。上曰,卿言甚當。敬輿曰,和氣者,陶成至治之具,而近來國中,和氣一絶,匹婦含冤,亦致乖和,近以侍女抄擇事,都下騷屑,豈非乖和之一端乎?然此則勢無可奈。今日所望,只在聖心之和平,而向來臺諫之批,多有未盡和平底氣像。今者趙錫胤,歷陳諸宮家魚鹽立案之弊,此豈有利於己乎?近來此弊,實是國中之恒言。故官以諫爲名,不得不言,而嚴峻之批,出於意外,一人不足惜,而只恐言路之漸杜矣。上曰,批語,有何嚴峻乎?敬輿曰,眩亂瞻聆等語,豈非未安之甚乎?臣之愚意,此非上下難處之事,臺諫之言,亦非盡革諸宮家之意。其中或有濫觴,先朝賜予之外,亦有冒占者,故只欲釐正而革罷,此豈難從之請乎?至如議政府耆老所之屬,卽祖宗朝優待勳舊之意。議政府柴場魚箭所入,不過三行缺議政府所屬,爲先革罷,則其下從此可罷,人情豈不洽然乎?諸宮家所分,亦非古者湯沐邑之比。王子宮家,雖不得聞,或聞諸駙馬家,則所入亦些少云。若令該曹,着實査正,則宮家有實惠,外方無民怨,豈不兩便於公私乎?若或一向揮斥,則甚非所望,亦非宮府一體之意也。上曰,此事雖謂之徇私,可也,而諸宮家,取食於此,亦豈能肥己乎?必至簞食瓢飮而後,可免侵困,未知如何,何以則不爲過濫乎?且立案者,內需司結案,鹽盆舊陳代或出新處而已。此非過濫,而亦不任他置之。先朝丁丑·戊寅年間,亦多裁減,今則一人堇有一餘坐,或因舊陳處而竝受冒占之名,故予姑置之矣。誠有人言,而令王家子孫,異於凡民。祖宗朝分賜,意固有在,非獨我國家,有此規例,若面面除去,則不如盡奪,有名無實,極爲可笑。今日臺諫,執以爲大事,若或不從,則爲拒諫之一條目。且以山林川澤,與民共之,爲執言之一證,此亦士論太峻之故耳。敬輿曰,我國王子諸宮家,誠極涼薄,中原則至有割地而封,外間豈有他議?但賜與外,或有濫觴者,故臺論如此。臣於先朝,亦以此意上箚矣。古者賞功,有如韓信封楚王,陳平數萬戶,張良萬戶,皆以功差等,靖社論功時。柳舜益濫參功臣,田民分給時,有同攫金。金自點之罪案,亦由於此。今日大君王子·駙馬酌定幾許以給,則事有條理,臺諫之意,亦如此矣。上曰,臺論誠好矣。第未知諸宮家旣罷之後,民必蒙惠乎?敬輿曰,紀綱至此,旣罷之後,歸於貧民,雖未可必,若得善爲處置,則亦豈無一分蒙惠處也?且最難者,京城近處山立案耳。三行缺上曰,此則巨弊,不給立案,可也。敬輿曰,漢城府官,豈皆杜私奉公乎?近來之事,此爲最難,諸宮家鹽盆,祖宗朝賜與有限,代盡後爲私物。今之分屬,固不必過濫矣。上曰,我國鹽盆,與中原割地,微意相同,中原有罪,則國豈有無故而侵奪乎?若令各官査出過濫處,則雖是好擧措,恩義亦不可偏廢,盡欲奪除,則豈不已甚乎?若以子孫振振爲不幸,則可矣。如以一切之法,竝欲減奪,則甚爲無據,漢之侵奪諸王,漸至削弱,亦可鑑矣。此雖非取證引譬之語,而語意適同,故言及矣。斗杓曰,雖盡革此,豈必救荒而補民乎?此則誠如聖敎,最悶者,今年八路皆飢。今日臣持文書進大臣前,與衙門諸官商議,則明年雖豐,至壬辰四月,田稅始來,國用非家財之比,一匱則難繼,裁省之擧,不容不已,而乙酉年文書取見,則各衙門番吏料布,皆減省,而其數不多,亦難更減。丁亥年則士大夫祿俸,皆減,七月·十月·正月所減之數,至六千餘石。今年凶荒,無讓於丁亥,而獨不減矣。上曰,丁亥減祿後,更爲復舊乎?斗杓曰,戊子年復設矣。敬輿曰,減祿,似不可已矣。上曰,勢雖如此,我國士大夫俸祿涼薄,若又減省,又將奈何?斗杓曰,雖減祿俸,當自正月爲始矣。曾有忠信重祿之敎,今之下敎,亦甚當,而今日士夫,無非素飧,減之亦可。臣之俸入,多至十二石,而小無涓埃之報矣。敬輿曰,此非賣買較直之比,不必以此減省,而國用不足,不得不爲矣。斗杓曰,御供旣減,獨不減朝士捧祿乎?三行缺上曰,曾於先朝見之,則外方貢物,欲減省,而減此,則都下之民,不能支堪,故每以爲難矣。敬輿曰,乙酉年軍器寺一人,役重食少,至於結項而死,甚爲憐慘。仁垕曰,其時十家逃亡,一人結項矣。斗杓曰,大同不可不爲,反正初,相臣李元翼,有經邦之才,有爲國之誠,建議設大同。其時相臣申欽,亦以爲不便矣。左議政趙翼,自廢朝時,田野讀書,知民疾苦,慨然而來,眷眷於此矣。今夫粳米一斗,受常米六斗。及役價作紙,竝有條件,夫作紙者,各司奇別價,或某某種種事也。役價者,遠方之民,不得立身役,則主人受價,以爲代立之地。而民猶不便,故甲子·丁卯亂生之後,竝皆罷之,只存江原道矣。立國三百年來,累經變亂,紀律不明,大同加捧,不啻倍蓰,輦下之民,以此爲食,風俗奢靡之後,常漢輩美衣好食,習以爲常。癸亥初大同之議,京民皆以爲不便,故不得設行。今番軍器寺料布,若至減除,則疾苦,甚矣。臣以爲,士夫之祿雖或減除,各司下人,不可侵困矣。上曰,不但如此,國家多事,接待客使,刻督使喚,勞苦之弊,甚多,亦不可不看護矣。敬輿曰,方今市民,亦難安居矣。斗杓曰,各司下人,尤難於市民矣。上曰,外方之民,則亦必倍苦於京民矣。敬輿曰,江原道山郡貢物些少,欲以此給之,而臺諫不知曲折,只論大體,所論雖是,勢則難便,至如氷庫及坊中,所入極多,萬無支堪之理矣。臣豈私於所管,有此陳弊乎?三行缺上曰,頃者臺諫請推,而予亦以爲殊常,欲問於刑判矣。大司憲亦云,破毁修補等事,請皆減除矣。時昉曰,此必乙酉年減省條例矣。上曰,此則乙酉年例,亦無矣。敬輿曰,使令之不可罷者,以其各色一使令,皆有所管,減此則無以成形也。上曰,乙酉年減此,則何以成形乎?仁垕曰,乙酉年,於各司匠人使令,竝爲罷之矣。敬輿曰,乙酉年鳥銃,亦能修補,此則何以爲之?時昉曰,乙酉年則貢物三分之一,給其主人,一分,爲軍器之需,今番三分之一,亦已分給矣。上曰,此等事,甲可乙否,此勸彼止,事體荒唐,相議爲之,可也。斗杓曰,京畿京惠廳之事,亦如是矣。今者常平廳米一萬七千石,木七百同內,二百同則分給兩西。銀七千兩,皮雜穀亦不下數萬石,臣意則欲除宣惠廳,以常平廳米七八千石,專應待勅之役,而李時昉,欲存本取利,以爲長久之計,終必不成矣。時昉曰,常平廳之米,曾用於勅行。八千石內,已用四千石,此而可支乎?上曰,所用已至半,則後必不支。前者議欲分給各官,受其耗穀用之,此議,何如?時昉曰,江華之米,換用則似好,而所儲無多矣。上曰,江華之米,散在各官乎?時昉曰,七千石,散在海道各官,而今年失稔,海邊尤甚,決無收捧之勢,更爲料理矣。斗杓曰,來年費耗,姑置之,常平廳銀兩米石,用之似可矣。時昉曰,木同銀兩,雖有之,最難得者,米石,雖欲買用,市直極低,一勅之待,尙難支用,絡繹之行,其可接應乎?三行缺今年結卜,不如前。必除宣惠廳,可以施惠,而丁亥年,則收米十斗減除之後,戶曹米一萬五千石,取來繼用,而今番則應送米太千餘石,戶曹不欲移送。曾計本廳用度,則必以萬石,可得支用,而軍器寺貢物價米一千四石石內,四百石,則入於主人,役價當爲移送者,一千石,月令進上。至明年九月減除價米一千石,司僕寺國馬草減除價米一千石,江都所儲收米四千餘石,通計七千餘石,而三百石不足,此則更當料理矣。上曰,不足之數,從何辦出乎?斗杓曰,貢物價,以常平廳銀布給之,臣意,則欲姑置軍器寺,不欲取用矣。上曰,雖然,旣用之後,勅使出來,則破東補西,亦不可支矣。敬輿曰,凶年則銀布長於用,貢物價亦難辦出。臣意則常平廳·戶曹,不必相較,戶曹有用米處,則取諸常平廳,常平廳有用銀處,取諸戶曹,遷貨通財,隨便調用,可也。時昉曰,若以常平廳所儲,沒數用之,則今年或可免,而明年則賑救,亦在其中,勅使若不絶,則兩件事,可以支保乎?敬輿曰,京畿監司狀啓,旣已回啓矣。賑救之策,不可少緩,兩湖之穀,似當運來,而兩道之失稔,亦甚云。此極可慮,當此京中,聚集畿內之民,一處賑恤矣。斗杓曰,各衙門別將,例爲給料,而將官則與別將有異。故或有給祿之議,而其中多有無軍將官,似當革罷矣。上曰,所謂各衙門者,何也?斗杓曰,各衙門者,守禦廳·摠戎廳·御營廳之謂,金自點爲御營大將時,所屬軍官,皆令給料,軍皆罷歸,無所管率。二行缺上曰,頃者右相取稟時,將官仍爲給料。御營廳將官,則勿爲給料事,旣已下敎矣。斗杓曰,都監哨官糧餉色,自可推移給料,御營廳將官,似不關緊,不給似當。上曰,曾已發落,依爲之。敬輿曰,局出身給料之規,蓋因丁丑榜而設也。當時入城之人,則雖後榜,竝爲添入,一體受料。雖曰,啓稟於先朝,與丁丑榜出身,不無差別,或有釐正之議,而扈從之人,旣入還減,亦似已甚。今後則捧承傳,勿許添入,何如?上曰,依爲之。斗杓曰,丁丑下城時,大將某,啓請局出身,竝令給料,卽蒙依允,遵行之矣。頃者韓興一,爲訓局軍色提調時,新入者,竝爲防塞,而曾入之數已多。丁丑榜出身外,一一査正,何如?上曰,旣入之人,査出已甚,今後勿許添入,可也,三行缺斗杓曰,戊子前,本曹儲米,多至五萬餘石,金自點爲領相時,榻前啓辭,請爲出用,臣意則欲減八道貢物三手糧,或用於歲弊,而自點不爲深思,又不能善處,京畿宣惠廳,盡給一萬五千石,民不蒙實惠,時議皆以爲非矣。上曰,其時兩西,則不減乎?斗杓·時昉曰,其時則兩西不至失稔矣。敬輿曰,常平·戶曹,不可不懋遷有無,以爲相資之地,明年飢民滿路,則戶曹豈不給米以救乎?當今之策,惟以節損儉約,一定規模,則或可推移爲之。斗杓曰,本曹一年所用,不下萬餘石,壬辰年稅入始來,自今計之,則二十五朔,而所儲僅有一十萬石。己丑年,則歲入田稅米六萬餘石,三手糧四萬石,合爲十萬石,而今年稅入,必不及此,若至絶乏,則非如私家貸乞之比,將何以成形乎?黃海道貢物作米,勿爲上送事,備局已啓矣。兩西貢物,多至二萬石,己丑條貢物,推移用之,則可得萬餘石,得此後可以方便周旋矣。上曰,戶判之言是矣。國用匱乏,則計沒奈何?必有遠慮,可以成形矣。敬輿曰,扈衛廳軍官,亦令革罷,何如?上曰,其數幾何?仁垕曰,元數八十,金瑬卒後,移屬於臣,竝計二百六十餘名矣。斗杓曰,軍官之料,丁亥年亦不減矣。三行缺上曰,平安道,則今·明年,皆不可捧。而絶無賑救之餘儲,亦可悶慮。斗杓曰,林墰曾爲兩西監司,故言之矣。前後監司守令,皆不督捧,故平安道十萬石,而所儲僅萬餘石云。若能准數捧置,則待勅賑饑,豈不有餘裕哉?興一曰,近來風俗漸乖,督捧還糶之守令,皆以爲酷吏矣。敬輿曰,此則不可無糾彈之擧矣。上曰,此非武臣,臺諫豈肯彈劾乎?頃與宰臣相對,有文武異視之語矣。臺諫皆不安,至有引避之擧,前見古人書,有畏影而反入其中之語,今果然矣。吳䎙罪案,少無異於金汝水,而今見啓辭,吳䎙則反以淸吏爲言,金汝水則必欲加罪而後已,臺諫之不公如此,何敢居臺諫之職乎?斗杓曰,臺諫之所論,只據査覈文書,非臺諫之罪也。査覈之官,當罪之。上曰,兩人之事,臺諫俱非目見,而只據査覈文書,則何獨護吳而罪金耶?金汝水,予固不惜,而其偏僻如此,故予不得不言矣。敬輿曰,外議皆云,査覈文書中,吳䎙無可罪之案,非如金汝水貪贓狼藉之比,故有此論耳。臺諫者,人主之耳目,不可摧折太甚矣。上曰,臺諫雖謂之耳目,將安用不聰之耳,不明之目哉?吳䎙·金汝水,所當更爲推訊,照律處斷,而事在旣往,今姑置之矣。予之過失,雖面斥廷爭,固無所傷,而是非場事,不可如是偏係耳。敬輿曰,臺諫豈有一毫私意而然耶?上曰,若非私意,則必是好勝耳。敬輿曰,上敎雖如此,至於趙錫胤,則當今之難得者,三行缺憤慨世道,自不覺高聲,外方瞻聆,皆以爲震怒,豈不有傷損乎?人君,聲爲律身爲度,雖有可怒處,豈可聲音爲哉?上曰,卿言甚當,予亦知此病,而見不是底事,則自然激動,從此當勿貳焉。敬輿曰,聲氣之動,最是工夫上不着力處,疾言遽色,古人有戒,懲忿窒慾,所當惕念。斗杓曰,朱子答張南軒書曰,忿懥之性,老而不除,此病最所難免矣。又曰,兩西貢物事,更與大臣議爲乎?上曰,依爲之。敬輿曰,叨此首揆,僚相皆引疾,當此兩事,尤爲惶悶。上曰,兩相,豈有終不出之理乎?敬輿曰,左相以爲,常恐天鑑之未盡燭,此人忠實樸直,有懷必達,言雖過中,不可無優容之典。此世此人,雖欲培養而得之,豈不難乎?上不答。䅘進前曰,大臣有言而無發落,似甚未安。上曰,所言,已聞之矣。時昉曰,今年之飢饉如此,還穀雖不可一一督捧,其中南漢之穀,逋欠極多,査覈之擧,若失今年,則歲月漸久,難尋其去處,未知何以爲之?上曰,當此歲飢,催調雖難,豈可專不收捧乎?時昉曰,雖一半收捧,不可專抛,半減與全減中。必有朝廷分付,可以擧行,空中査覈,亦甚不易。且山城之穀,最爲難便。年凶則民食而不納,年豐則民不願食。前年設倉時,當鋪抹摟,而不得民力,募民有此錢此木者,當爻周甲申以上無面,則民皆樂從矣。敬輿曰,今年捧糶,必須勿迫而寬,可免騷屑之患矣。三行缺上曰,在京收捧乎?時昉曰,臣之所管甚多,故尙未出往,今則勅使已還,臣欲親往矣。城池軍兵糧餉器械,亦不可不修飭,而事有非便,當從容爲之。上曰,卿須知此意,俾無民間騷屑之弊。時昉曰,頃日勅行時,常平廳最難支者,櫃枝三,而有方承儉等三人,願納枝三一萬匣,似不可無賞矣。上曰,斟酌論賞。以下八行見上應亨曰,臣忝冒匪據,前後入侍,所陳之言非一,而皆不見信。今日兩司長官,皆不入,臣獨忝入,有懷不達,亦非無隱之道,故敢此仰陳矣。自古帝王,或有創業之主,或有守成之君,創業之主,創業,難於守成,守成之君,以守成,難於創業者,無非危懼勉勵之意,考諸前史,斑斑可見,殿下爲嗣服之君,而實難於創業之主,何也?卽今形勢,惟在內修外攘,外攘則已矣。所當爲者,內修,而近年以來,天災之示警,極矣,年歲之大侵,極矣,民心之散渙,極矣。今日臺諫之言,皆出保民,魚鹽査覈之論,實非過語,而至以眩亂瞻聆爲敎,豈非未安之甚乎?三行缺姑以文書中現露者言之,則吳䎙,無可罪之端,汝水,有難掩之跡,臺諫所論,豈有私意於兩間哉?當此危亡立至之時,當以衛文公大布大帛,爲心,發政施仁,保民是急,豈可恬然度日,如平日中衰之時乎?臺諫之言,若或不當,議於備局,問其可否,則備局之臣,誰肯負殿下而爲臺諫乎?目今民間之弊,雖一分可除,君上之惠,雖一分可施,而頃日夜對時,臣以司饔院米布事,一一陳達,而本院又爲防啓。且御供,則司饔院主張,而只言非御供之需,豈不可駭?臣曾以承乏提調,沙器積置,雖不燔一二年,可以繼用,故臣意,今年則姑不燔造,除出其米布,以爲乾秀魚貿用之地,或移送於常平·宣惠,則可以少紓民役,而提調,非文士朝臣,皆王子宗室,故以積儲爲能事。有此防啓,而答以知道。臺諫之啓,旣不允從,筵臣之言,又未見用,非但涉於偏係,亦關體面,深爲殿下惜之。今日爲國,當如創業之主,損上而益下,瘠己而肥民,民安財阜之後,雖復舊規,可也。卽今國事,百無可恃,而前日憂民之敎,感動,臣以爲,有君如此,國必不亡矣。今日之事,大失所望,夫木必根傷而顚,國必民散而亡,載籍以來,未有如今日之危,豈可循常守轍,以底於亡乎?區區老臣之懷,不敢不達。上曰,司饔院乾秀魚之說,何如?諸卿試言之。興一曰,米布若令移送,則不無若干餘儲矣。敬輿曰,四殿乾秀魚,雖用本色,各宮進排,或以民魚,或以他魚代納,則其價必下於秀魚,此意前已,仰達矣。上曰,若干乾魚,雖甚微細,副學之言,旣如此,若以此指予謂數尾之魚,尙不能擺脫云爾,則豈不慙靦?二行缺今若罷此,則貢物主人輩,雖失望,豈可爲此而不罷乎?若欲必罷,則大妃殿供上外,竝可革罷,而最難者,各邑之人,不能自辦,納價於司宰監,强請防納。故本監不得已捧價,此間不無刀鐙虛費之患。趙絅,曾爲本監提調時,欲矯此習,上箚陳弊,令外方直爲封進,而色臭俱變,故不得已仍遵前規,若罷此則豈不便好乎?上曰,遠方之民怨,已矣。若罷此,則輦下之民,皆怨,豈不難便乎?應亨曰,無已則乾秀魚價三分之一,使之上納,則民豈有怨乎?戶判·刑判,相議善處,使之給價,則事豈不便乎?上曰,此言甚爲迂闊,旣罷進上,則無名之價,豈可懲於民乎?應亨曰,白夜趙復陽進言時,臣亦參聽矣。罷出之後,臣問趙曰,何以至微之事,不明之言,敢溷天聽?復陽曰,天威咫尺,和氣蕩然,叩之盡言,虛己而受。言雖微細,外間旣有云故,不得不達云,而渠頗以率爾爲悔矣。朴遾之疏,批辭太過,至以探試兪棨爲敎,兪棨,亦有何罪?上厲聲曰,副學,亦是功名場人,兪棨,何無罪乎?棨旣與沈大孚,陳疏譏斥,棨則又云,若爲臺諫,則當更論啓云,豈非可痛之甚乎?若必欲伸救,則兪棨,當卽就京獄,照律處置矣。趙復陽論朴遾之事,語甚無據,予旣以不滿一笑爲答,而臨罷時,又稱棨知禮文,此非探試而何?發明之疏,尤極不當矣。諸卿各言棨有罪無罪,可也。若皆以棨爲無罪,則吾且有官矣。應亨曰,棨本無罪。且防納言之道矣。上曰,納言之說,何謂也?二行缺應亨曰,一行缺此則非但兪棨之言,呂爾徵亦言之,而獨於棨,有此怒,恐非廣大公平之意。臣雖不敢强辨,若畏雷霆之威,含默而退,則惡在其格君心也?沈大孚,事祖字之不可用,兪棨,論仁字之不可疊,其意實同,棨獨何罪?兪棨若至鞫問,則國不可爲,天鑑,決不可若是偏係矣。上曰,從前棨之言,奪去仁字,則可也。棨居近京之地,敎誘朝紳,故曾言無罪。又以爲是,近來之習,極爲可駭,兪棨氣勢,亦可畏矣。三十年卽位之先王,棨何敢凌辱乎?因叩床卽聲。敬輿曰,近京敎誘之敎,尤甚未安,棨雖欲敎誘,誰肯聽棨之敎誘乎?上曰,予與棨是非不兩立,不可不處置,兪棨拿來。注書出去,速書傳旨以來。敬輿曰,請小霽天威,問於諸臣而處之。上曰,駭憤之極,不知所言,國朝三百年禮樂文物,敎養至矣,而畢竟爲一人所壞,若此不決,則國不得爲國矣。沈大孚之所論,不過祖宗字,而棨之爲臺諫,不敢終默云者,此欲必伸其志也。若不罪此,則予無以爲君矣。墰·興一曰,聖上旣已包容,而若因閔應亨之言,更爲拿來,則恐欠和平底氣象也。斗杓曰,兪棨之罪,旣如此,而聖上置而不罪,則包容之德,極矣。今者怒於應亨,更爲追罪,則豈不有累於聖德乎?漢高祖刻印銷印,有同兒戲,而前史美之。今日諸臣,豈無愛君之心乎?聖上若無過擧,則大臣何敢如是仰達乎?若無發落,則臣等不敢退去,古有牽裾折檻者。今日之請,不得請則不已矣。三行缺敬輿曰,造次之間,天威震疊,每每如此,則此後誰敢進言?伏望十分商量,筵中諸臣,豈皆救棨之人乎?上曰,此事予不能善處,當初若不全釋,與沈大孚同爲中道付處,則必無今日之事,而公然全釋,故人皆營救。又欲爲銓郞而後已,雖欲必爲,亦不可得也。敬輿·斗杓曰,閔應亨,有懷必達,言不知止,有此觸怒之言,若因此拿棨,則應亨將致身於何地?興一曰,應亨之不安,不足關,而其於聖德之累,何?上曰,諸卿之盡力營救,未知何意。將以棨爲本無罪乎?雖有罪,欲索迨於彼耶?趙復陽,旣已探試諸卿,又爲稱冤,未知何意,敬輿曰,棨能文有識,故人頗愛惜,豈有營救之理乎?上曰,棨言,不必更爲聞來,肥肉消鑠,不忍聽矣。時昉曰,臣曾聞臣父之言,元宗大王追崇時,議定之後,更爲別議者,則臣父亦以爲不可,今此兪棨,亦豈無罪?但以追罪,爲不可矣。敬輿曰,狂妄輕率,則棨固有罪,而但以言所難言,人或惜之耳。上曰,其言是則固當推奬,如此之論,豈可近容耶?卿等各自以心思之,予未嘗一日忘于懷也,而猶不之罪,使之閑臥田廬,此必足矣。必欲置諸要津,每每探試,豈不可痛乎?斗杓曰,趙復陽,爲人愚直,進言亦非時矣。伏階固爭,臺諫之職,而係是大擧,故不容不已,臣等雖無狀,俱是先朝舊臣,豈無一言之可從乎?上曰,卿言雖如此,恐非自先朝食祿者也。三行缺敬輿曰,幺麽一兪棨,固不足惜,而聖上過擧,終不匡救,則臣等備位宰相,豈無慙靦乎?敢請發落。上曰,諸卿固爭,以至日暮,大臣亦累言之。且予平日待副學甚厚,若不允從,則副學必無顔,故今姑置之。臨罷時,上謂䅘曰,事極可駭。趙復陽,不可置之小罪,罷職。副學亦不無所失,推考。以上燼餘
上在昌德宮。停常參·經筵。
自昧爽至巳時,沈霧。夜三更,流星出井星下,入南方天際,狀如鉢,尾長六七尺許,色赤。四更,月暈。五更,電光。
持平李杭啓曰,目今病民招怨,無大於諸宮家立案之弊。臣嘗欲一陳,而未得其路,適當聖上嗣服之初,卽有査覈處置之命,庶幾一洗痼習,大慰民望,而事不着實,終歸虛奪,則身居言地,豈容含默而已。長官之言,正合臣意,卽爲相議構草,而只緣賤疾卒劇,雖不得聯名以啓,旣承嚴批,何敢晏然在職,處置同僚乎?且竊念人君接下之道,貴在導之盡言,而況半夜前席,雍容問難,此正經幄之臣,畢露無隱之時。一言不稱旨,譴罰隨之,則復雖有忠言至計,誰肯爲殿下言乎?衰世昏主所不爲者,而曾謂聖明在上,有此過擧耶?日者大臣,請以心經進講者,其意豈徒然哉?先儒所謂旣讀是書,猶是人者,此殿下所宜惕念處。廈氊酬酢之際,尙未免辭氣之太露,王言一播,景色愁一字觖臣病伏中,最後得聞,而中宵不寐,萬慮耿耿。噫,十月雷鳴,大霧四塞,此何等爻象耶?如臣無狀,當此憂危之日,濫叨耳目之寄,呼唱逐隊,無一言以匡救闕失,不聰不明之責,不待聖敎而臣實自知,以此以彼,尤不可一刻靦然仍冒,請命罷斥臣職。答曰,勿辭。
李䅘,以備邊司言啓曰,當初申景琥家,遣本司郞廳,其女子,速爲率來現身事,丁寧分付,而將至一朔,尙今寥寥。申景琥,自北關交替已久,計其日字,似不至如是遲滯,而尙此不來者,似是聞此逗留,極爲非矣。當初請罪,而姑遲數日,已令其洞內下人,催促於中路,急急上來,則下人下去後,亦且不來。聞諸本家,則本家盡空,其洞內人亦不知今在某處,某日入來,不得已洞內人及本道界首官主人,更爲發送,使之刻日上來之意,敢啓。傳曰,國事至此,而秩高有識之人,尙如此,良可歎也。且本司所爲,亦甚遲緩也。
掌令郭之欽啓曰,諸宮家各衙門之山澤立案,實當今病民之第一痼弊也。再昨郊外擧動時,與同僚相會於依幕,長官首發此論曰,經年之後,始爲結末,而徒有査減之名,而無其實。雖不可盡請革罷,過濫之數,不可不論。二行觖陪儀還宮之後,前患加重,不得已卽呈辭單,故傳啓之時,雖不聯名以啓,旣參此論,相議構草,則眩亂瞻聆之罪,臣實同之,同僚旣以此引避,臣何敢晏然處置乎?且城上所昨日請急,已爲受由,則臣當代行,而病勢極重,不得運身,莫重前啓,終致闕啓。竊伏聞前日筵中,下耳目不聰明之敎,如臣無狀,亦忝耳目之地,雖無聖敎,自知甚明,決不敢靦然仍冒,請命罷斥臣職。答曰,勿辭。
獻納姜與載避嫌。入啓。答曰,勿辭。
林啓曰,右議政八度呈辭到院而今日親祭齋戒,明日月食齋戒,留院之意,敢啓。傳曰,入之。
又啓曰,掌令郭之欽,持平李杭,獻納姜與載再啓煩瀆,退待物論矣。傳曰,知道。
又啓曰,大司憲趙錫胤,執義李晳,掌令郭之欽,持平李杭,避嫌退待。掌令卞時益,呈辭受由。持平許悅,在外。今日以監察茶時之意,敢啓。傳曰,知道。
右議政李時白八度呈辭。傳曰,安心調理。
左議政趙翼初度呈辭。不允批答。
王若曰,天不能獨運而必資四時之吏,以成歲功,君不能獨理而必得三公之賢,以揆邦政。在昔若此,矧今何時?惟卿,器宏而深,學邃而正。表裏言貌,一出於誠,進退行藏,皆合於道。處濁世而自拔,爲淸論之所宗。晩被遇於先朝,幾陳獻替,遂躋班於卿月,皆望登庸。肆予嗣服之始初,爰立作相以左右。傳經意而謀國體,可見呂相之通儒,無他技而保我民,寔賴秦誓之一介。入告于內,旣盡有懷必陳,扶植斯文,且將自任以重。端明王佐之彦,幸得同時,德秀撰進之書,方在常目。謂當輔予以治平之道,寧忍困我於危急之秋?日者連章,何傷忠樸之無隱?今遽引疾,詎料切迫之至斯?三行觖欲因此釋負就閑情地必至,豈不念見危授命?義無可辭。居圉卒荒,若何以救之?象緯屢警,若何以消之?士論不和,思所以靖之,民彝漸斁,思所以匡之。雖榮衛之暫乖,所賴神明之將護,竭股肱而後已,庶追先后之殊恩。敢曰在家不知,固宜臥閤論道。於戲,處遜荒野,予用懼商室之顚隮,不避險艱,卿宜勉甯武之忠智。毋替玆命,卒相予治。所辭宜不允,故玆敎示,想宜知悉。校理曺漢英製進以上燼餘
上在昌德宮。停常參·經筵。
辰時,雷動雨雹,狀如小豆。
望祭後,慈殿·大殿·中殿,政院問安。傳曰,罔極。世子宮問安。答曰,知道。
藥房單子。慈殿·大殿·中殿問安。答曰,罔極。
二品以上單子。慈殿·大殿·中殿問安。答曰,罔極。
正言鄭麟卿啓曰,臣之庸陋無狀,忝叨言地,三閱月于玆,略無絲毫報效。含四行觖和顔受諫,下不以獲罪爲懼,然後上得以聞過失,下得以盡其情矣。頃日筵臣夜對,從容咨訪,和氣藹然,皆傳其美事,而纔過一日,便震雷霆之威,至下特罷之命。臣恐大聖人喜怒之發,或未盡中節,而有以窺殿下之淺深者矣。噫,繩愆糾謬,格王非心,諫臣之責,而臣之不職,其亦久矣。日食冬雷,式月疊見,而臣不進箴警之言,無名營造,群下疑惑,而臣不進藥石之諫,罪至於此,實合萬殞。不惟斥其不聰明也,且臣近患疝症猝劇,累呈辭單,見阻政院,扶曳來避,亦在同僚之後,罪戾尤大。請命遞斥臣職。答曰,勿辭。
尹得說,以永寧殿參奉,以入番宗室意啓曰,咸鏡道今十月令薦新,生文魚·生大口魚,竝爲有臭,莫重薦新,如是不謹封進,極爲駭愕。本道監司,從重推考,陪持人,令攸司囚禁治罪,以懲後弊,何如?傳曰,允。
宗廟獻官東昌尉權大恒啓曰,今日望祭時,祝史兼引儀李楚望,宿醉未醒,酌酒之時,事多顚妄,不能成形,不得已贊者縆,代行,所見駭異。臣與監察相議,將欲啓辭,而如此啓字,大祝書之,流來舊規,故大祝孫必大,一請再請,肆然托病,終始不來,不識事體甚矣,請竝從重推考。傳曰,國之大事,在祀典。況太廟,是何等重地,齋戒致誠,亦何事耶?不勝驚駭,當該祝史,拿推。所謂大祝之事,尤極無謂,雖云紀綱掃地盡矣,豈能如是哉?亦爲先罷後推。
尹得說啓曰,明日常參·經筵,取稟。傳曰,停。
林啓曰,左議政趙翼再度呈辭到院,而以月食齋戒,留院之意,敢啓。傳曰,知道。以上燼餘
上在昌德宮。停常參·經筵。
藥房都提調臣李敬輿,提調臣韓興一,副提調臣許啓啓曰,昨曉冒寒行禮,必妨調攝,不審此時聖候,若何?臣等伏聽咳嗽,有時間發,玉音亦似失常,此必感冒之候,尙未愈歇而然,必詳知症候,然後或改他藥,或進前劑,方可議定。臣等區區之慮,不敢以小愈無憂,敢來問安,竝此仰稟。答曰,別無所患,前藥加劑入。四行觖
以禮曹稽制司事目單子,傳于尹得說曰,雖是三果床,所謂宣醞也。舊例有內外宣醞,而此時未知,何如?問于禮官以啓。
林,以軍器寺官員,以都提調·提調意啓曰,軍器寺各種貢物,沿海則作米,山郡則本色上納,自是近例,而仍乙酉年凶荒,本寺一應貢物,皆自常平廳次知捧納,以爲賑飢之地。本寺下人處,則只給役價三分之一,故其時貢物主人輩,抱冤莫伸,相繼逃散,至有結項自決者,則其時本寺下輩,怨痛之狀,從可知矣。今此四行觖變通之擧,彼此兩便,則誠爲得宜,若一邊有逃散結項之怨,則恐有乖於均齊平一之道。且聞本寺物情,則山郡各邑,雖有本色上納之規,而各邑難於措辦,必求貿於京中,故所謂貢物主人輩,各占所納各邑,如甲者,當納某邑某物,乙者,當納某邑某物,世世傳守,有若祖業,故以今年言之,則明春應納之物,預爲措辦,以待各邑上納之期。及至各邑,依常定送價之後,始乃納寺,而受其價,以爲資生應役之地,而小各司種種之役,有同蝟毛,此則通患。本寺則又無典僕,常時所靠,只此若干下輩而已,而乙酉逃散之七戶,尙不還現。今若復踵乙酉之規,盡爲移送于常平廳,則渠等終年竭力措辦之物,將爲無用之歸,更何餘力,能及於一年應役之地乎?其所以或逃散或結項者,自知其萬萬難支故也。卽今餘存者,皆是乙酉轉賣,乞貸而僅支者,則到今重困,決無支撐之勢,況勅使時,酬應場屋,應辦藏氷等役,皆責於此輩?奪利責役,似無其理。京外之民,俱是國家赤子,凶年顧恤,豈有彼此之殊?筵臣所論,論事之大體,臣等申稟,事勢之當然也。不厭熟講,爛漫同歸,以便內外。請軍器寺山郡貢物,依前定奪施行,俾無貢物主人輩難支之弊,何如?傳曰,當此大無之年,外方民役之欲減,事理之當然。誠如救焚拯溺,而其中不善揣摩熟講,則難免京中民庶之受弊,故頃於筵中,十分參商爲之之意,傳敎矣。今見至有縊死者云,予甚惻然,豈可膠守而不改乎?依啓辭爲之。
吳挺一啓曰,臣承命往諭于右議政李時白,則以爲臣之此時呈告,非但冀遞不似之職而已。賤疾沈痛,日夜呻痛,至遣近侍,敦諭至此,益增惶感,罔知所達云矣。傳曰,知道。
以右議政敦諭啓辭,傳曰,遣內醫看病。
傳于尹得說曰,內官羅嶪,旣不作別行,則所率太多,譯官一人及醫員減去,可也。
吳挺一,以右邊捕盜廳言啓曰,本月十一日夜三更量,五牌巡邏軍官,捉一荒唐犯夜人,則鍮店洞居常漢輩,盛軍突出,奪取所捉人,詬辱軍官,略無顧忌,極爲可駭,其中首唱人,令攸司囚禁重治,何如?傳曰,允。
尹得說,以觀象監官員,以領事提調意啓曰,西洋曆法,不經無稽,回互隱僻,未易曉解,擇定日官五人,程督推究,而莫知端倪,其中天文訓導金尙范,盡心硏窮,先於日躔月離緊要處,頗多開悟,而猶有數三差違之端。此人入送北京,方便質問,則庶有傳學之漸,而今番之行,適値多事,恐未便易,姑先陞差敎授,以實其勞,仍令益加致精,期於洞曉,後行入送,何如?傳曰,依啓。
以奏本草,傳于尹得說曰,此國文書,與常道有異,陪臣抱冤之情以下,似爲未妥,無乃太露而更無餘蘊耶?林墰之意,亦以爲便耶?予意則欲以爲婉曲,只陳其宥赦之意,使恩命專出於彼,則似可矣。但念發明太甚,訴冤太切,觸其自是之好勝,恐其有害無益矣,更加議察而處之。
司諫李梓,伏以云云,且臣於病伏中,得聞再昨引見時,天威遽震,擧措失當,臣僚沮喪,氣象不佳,臣聞來驚愕,竊爲聖明惜之。匹夫工夫,尙愼樞機之發,而況人君一言,係邦家之興喪者乎?趙復陽罷職之命,又出千萬意慮之外,夜久登對,誠意交孚,不命而言,猶當嘉納,承命進言,胡大罪也?非但中外駭聽,其有妨於言路,此非細事,伏願殿下,平心恕察焉。臣繼見兩司引避之辭,耳目不聰明之責,臣與多官,宜無異同,而病在床席,欲起還仆,決無詣闕自力之勢,臣之狼狽,至此而極矣。二行觖答曰,省疏具悉。爾其勿辭,調理察職。
刑曹參判韓必遠辭職上疏。入啓。答曰,省疏具悉。爾其勿辭,調理察職。
左議政趙翼再度呈辭。不允批答。
王若曰,國事無可爲者,此豈求逸之時,大義未之思乎?宜回若浼之志,卿毋煩於申請,予旣諭之丁寧。惟卿,秉心篤誠,蓄德深厚。當昏季而窮養,坎維心之亨,逮盛世之遭逢,蹇匪躬之故。登筵勸講,則輒以啓沃而爲任,隨事盡言,則無不剴切而當心。大名旣著於先朝,輿望益隆於今日。肆循僉擧,進登三階,精神志氣之相孚。奚但股肱之倚,都兪吁咈之無間,更覺肝膽之隆,克相我後人,寧借才異代,方期協心而共濟,胡遽引身而丐閑,日者連章,何傷乎有懷必達?天其未喪,亦知夫有道斯存,誠以矯弊之言,非得已也。抑或待卿之禮,有所歉然,三行觖憂旱秋澇之災,惟天不弔,日蝕冬雷之變,式月斯生,倫彝殬而禽獸同歸,誰任敎化之責。民生困而鴻雁鳴澤,莫知賑救之方,將伯助予,猶恐合志而不足。載胥及溺,其等涉水而無津,一病初緣於國憂,乃心胡忍乎自逸?老成相繼告退,獨不念調鼎之無人,藥物自可收功,亦何妨臥閤而論道?於戲,安危身佩,其敢曰在家不知,休戚與同。尙庶幾爲國盡瘁,所辭宜不允,故玆敎示,想宜知悉。應敎洪處尹製進
知中樞府事睦敍欽辭職上疏。入啓。答曰,省疏具悉。卿其安心勿辭。
上在昌德宮。停常參,有晝講。
吳挺一,以戶曹言啓曰,兩西會付各穀,以散爲留,會案修正,守令及經冬在任,一朞在任,而不能致察監司等,從實査出。十一月初十日內,再錄啓聞事,枚擧判付內辭緣,移文兩道之意,敢啓。傳曰,知道。
晝講入侍,知事韓興一,特進官洪茂績,參贊官吳挺一,侍講官洪處尹,侍讀官曺漢英,假注書鄭晳,記事官申最·李端相。上讀前受,帝曰,臣哉隣哉,止帝曰,臣作朕股肱,竝註一遍。處尹進講,予違汝四行觖若斥之,而必侯明撻記,然後或庸或載,則聖人之不輕絶人者,可見矣。興一曰,古者,射以觀德,而今則只爲武夫射敵之具耳。漢英曰,射以觀德,先儒所言,此所謂侯以明之云者,恐不然也。今有巧中之武夫,其心豈必正乎?就君子,亦皆善射乎?處尹曰,格者,至也,敷納以言,明庶以功,亦有先後之序,不可以言語,有所取捨,故必明庶而後乃用也。興一曰,取捨之道,何可以言語爲哉?上曰,然。後世之弊,正在於以言取人也。漢英曰,庶則試字之義也,以試字觀之,則其義尤通。處尹曰,取人之道,不在於言語,而然聽其言,則或可以知其人矣,至於明庶以功,則難用此道於今也。今夫夸誕之人,自伐然後,人知其有功,不如是則雖有功而人莫之知也。上曰,衒能之人,必自言其功也。興一曰,臣等纔論此言,故上達遠近敷同,率爲誕謾之語,正中今日之病,日者玉堂徑出之人,或有實病者,或有托病者,而得見敍用,則或下或不下,自上想未必盡燭而然也。漢英曰,其中如李天基者,其時實有重病矣。上,不答。講訖,茂績進曰,臣獲罪先朝,特蒙天地之恩,得有今日,臣誠感激。殿下自在潛邸,德聞已彰,及承大統,人皆想望太平之治矣。至於今日,言路漸有壅塞之患,臣竊爲聖明惜之,老臣垂死之年,復有何望乎?惟冀聖德之無累耳。頃於閔應亨等入侍之日,遽震雷霆之威,摧折太甚,夫聽言之道,可用則采之,不可用則置之,此乃帝王優容之盛德也。二行觖上曰,卿之所言,雖不非矣,而頃者所以如彼爲之者,爲言路而止於此耳。自前予待閔應亨之道有之,故只如是耳。茂績曰,應亨之言,雖無倫理,惟在於上之裁擇耳。何必乃爾?仍以漢唐從諫而興,拒諫而亡者,歷歷指陳。且曰,小臣餘生,只望治化之成,不圖聖明之世,有此過中之擧,故冒死敢陳。閔應亨及趙復陽之被罰,竝皆還收,不勝幸甚。頃日入侍時,切欲陳達,而重臣多入,不敢出位發言,故悶默而退。其日入侍大臣,宜苦口力爭,而終無言者,故臣於今日,敢此縷縷仰達。上謂茂績曰,卿以赤心,懃懇陳達,雖不可竝從,而閔應亨推考,則還收。茂績起謝曰,復陽之言,亦非有意而發,竝許還收,千萬幸甚。群下進言者,初開其端而不盡其言,臣則不然,必承還收之命而後,欲退矣。臣之所以如是力陳者,非以推考罷職之罰爲重也,竊恐拒諫之名,有累於聖德也。上曰,雖然豈無方外之公論乎?茂績曰,方外亦有此言,故敢達。人君雖有過擧,翻然改之,不留其過,則猶勝於無過之美矣。漢英曰,前日下敎中,以趙復陽爲若有所探試者然。復陽,出入經幄,久矣,復陽,豈巧詐之人乎?合啓停啓之日,朴遾問於玉堂,玉堂以甚合事宜,答之。復陽本意,亦豈以停啓爲非,而辭不達意,致震天怒耳。茂績曰,趙復陽所論是非,臣姑置之,竝爲還收,是臣所望。上曰,卿如是懃懇,故一事旣爲還收,何必煩請之至此乎?遂罷出。
尹得說啓曰,明日常參·經筵,取稟。且來二十一日,輪對日次,而亦爲取稟。傳曰,只晝講,輪對爲之。
吳挺一,以吏曹言啓曰,臺諫有闕,政事,何以爲之?取稟。傳曰,明日爲之。
尹得說,以侍講院言啓曰,本院上下番十員內,兼弼善洪處尹,以應敎入直本館,兼文學洪命夏,司書沈頊,皆在服制中,兼司書洪處亮,受由未還,兼輔德·弼善·兼說書,未差。無故見存,只有三員,而輔德臣趙珩,時在直所,重得寒疾,症勢方苦。下番則說書臣趙龜錫,入直已久,他無替直之員。闕員,後政,以在京無故人,盡爲差出,牌招肅拜,使之推移入直,何如?傳曰,依啓。
又以弘文館言啓曰,兩司竝引嫌,退待本院,當爲處置,而只以上下番,處置多官,未免孤陋,在外同僚,竝命牌招同參,何如?傳曰,允。
吳挺一,以宣惠廳言啓曰,今年以凶歉之故,百官祿俸,依丁亥年例,旣爲減給,則監營及各邑官需米,亦當依此減給,而第念近日各邑官需之數,比亂前折半題給,官家物力,常患不逮,而今又如前減削,則前頭科外之事,恐或弊及於民,極爲可慮。就丁亥所減元數九百餘石內,量減四百石,其餘則仍爲題給各官之意,敢啓。傳曰,知道。
玉堂箚子,兩司多官,竝引嫌而退,措辭見上意在革弊,據實力爭,論事之體,固當若是,眩亂之敎,誠非所望,置諸耳目,責以聰明,宜勉盡言,以彰翕受之美,初無所失,有何可避之嫌?請大司憲趙錫胤,執義李晳,掌令郭之欽,持平李杭,獻納姜與載,正言鄭麟卿,竝命出仕。答曰,依啓。
傳于吳挺一曰,錦林君子,北京入往,人馬旣已定給耶?卜馬則二匹定給,可也,言于該曹。
以謝恩表,傳于尹得說曰,伏愚下數句,改之,可也。
尹得說,以承文院官員,以都提調意啓曰,自前聖節使行文書中,正月三十日之日字,一依其年正月之大小,或以三十日,或以二十九日,書塡以送,而自今年本國曆書大小朔,與北京曆書,有所差違。今此使行文書修正時,明年正月之大小與否,招問日官,以曆法,旣與北京所頒者,不同,明年大小朔,有難預度云。拜表之日,旣已啓下,聖節文書將爲完畢,而書塡日字,尙未的定,勢將狼狽矣。鷹連齎去中書回還時,北京所頒新曆,例爲一時齎來,今年中使之行,亦必趁歲前回還。聖節文書中,正月之下,日字則姑勿書塡以去,逢着中使於中路,詳問書塡之意,使臣處詳細言送,似爲便當,敢啓。傳曰,知道。拜表日,以二十七日書塡,似遠未妥,二十日內差送,斟酌書塡,可也。
領中樞府事金堉辭職上疏。入啓。答曰,省疏具悉。卿其安心勿辭。
右議政李時白辭職箚子。入啓。答曰,省箚具悉。卿辭至此,予甚觖然,無以爲諭。惟卿,雖以寡昧,不足與有爲,但念先朝恩眷,亟斷來章,速出論道,以濟時艱,不惟寡昧之幸,實是一國之幸,勿爲控辭,以副渴望。以上燼餘
上在昌德宮。停常參,有晝講。
未時,太白見於巳地。夜一更,流星出室星下,入虛星上,狀如拳,尾長二三尺許,色白。
林,以刑曹言啓曰,晝講,判書臣時昉敢啓,臣待罪刑獄,已有日月矣。目見刑獄無形,只有若干使令,而無書吏,故凡干文書,獄官親自爲之,罪囚守護,亦不堅固。當此裁減之時,書吏·使令,雖不可加出,而似有變通之擧,故敢此仰稟。上曰,然則退而相議爲之事,傳敎矣。典獄署,係是刑曹重地,故祖宗朝以來,書吏四名,皂隷三十名定給,以爲使喚。反正之後,書吏·使令,竝皆革罷,單料十三名,自戶曹上下,雇立·使喚,猶患不足矣。今則單料十名,又爲減省,只存三名,而兵曹價布受食者,亦一名。故本曹·司憲府·漢城府·掌隷院·左·右捕盜廳,一時開坐之日,則四名下人,奔走各處,每致生事。至於大小文書,未免借書於解文囚人,以此扃鐍不巖,重囚越獄之患,比比有之。若不變通,其勢難支,當此減省之日,書吏·皂隷,雖不可依前復設,書吏一名,使令二名,令戶兵曹題給料布,以爲雇立·使喚之地。四行觖
備忘記,金汝水,赴配纔一月,旋卽蒙放,贓律不嚴之說,是也。依臺諫啓辭,還爲定配。吳䎙,罪狀旣露之後,仍置配所,而只不限年,殊涉矇然,在法亦甚不當,拿來鞫問處置。成川府使李井男,不爲分明査覈,以啓甘心欺罔之罪,不可不懲,姑先罷職。
晝講入侍,知事尹順之,特進官元斗杓,參贊官林,侍講官洪處尹,侍讀官洪處大,假注書鄭晳,記事官申最·李端相。上讀前受,予違汝弼,至禹曰兪哉,竝註一遍訖。處尹進講,無若丹朱傲,音釋竝註一遍。上受而讀之一遍。處尹曰,此蓋戒舜之辭。夫舜,大聖人也,豈有傲虐如丹朱,而其臣猶以是戒之,其所以警戒者,何如也?此所以聖益聖者也。斗杓曰,聖人三字觖身爲律,聲爲度。夫豈有所闕失,而猶恐其君之或忽,以是懇懇陳戒,此後世人臣之所不及也。蓋後世人之愛其親,猶不如古人之愛其親。況愛君,豈能如古人之眞愛其君乎?自上以爲臣下之不能盡言者,是不愛我云,則豈不幸甚乎?上曰,古人曰,帝其念哉。以此註觀之,則似若舜之所言者,何也?三字觖註義陳之,上曰,然。順之曰,苗不卽工,然後征之,征之不服,然後增修德敎,帝王用兵,夫豈無釁而輕動也?上曰,禹之所謂念哉者,欲其修文德,而帝曰皐陶,方施象刑云者,舜意以爲,刑罰亦不可廢也耶?順之對曰,然。順之曰,比屋可封之世,猶有不率之民,後世人君,可不存戒於此乎?四行觖加資之典,不亦可乎?順之曰,臣於昨日,以此意與領相,相議啓之矣。臣意亦以爲,不宜加資,或給影職,則可也,如朴敬立者,若陞堂上,則反失其料云矣。上曰,雖曰堂上,此何異於影職乎?以十石之米,猶得堂上。今此送女之擧,何可比於納粟乎?雖然群議如此,更議爲之,可也。順之此事,異於春間之事,今則皆是良人,雖給復,亦歸於虛耳。上曰,書吏觖以加資爲署者,事勢誠然,如書題之職除之,可也,而過此之後,誰能記二字觖名乎?斗杓曰,給婢,則似好矣。上曰,厥母免賤,其父又爲加資,則恩典之疊施不可矣。斗杓·順之曰,安州之女,乃烽燧軍之同生,而渠自養之云,得免此役,則於渠幸矣。上曰,選女輩知之,可以少慰其心矣。斗杓曰,臣等出而相議,更爲啓達。上曰,依爲之。上曰,尹天賚元情中,有本郡田稅,還爲輸還之說,此何言也?斗杓曰,戊子條田稅,已爲捧置,而己丑條未捧,故其穀還爲輸去用之云矣。上曰,然則新太守,何以還輸其穀耶?斗杓曰,戊子條不捧,卽新倅之罪也,當移文問之矣。上曰,其事不可無懲勵之擧,國家之所以有此穀者,以爲不時救民興軍之資,而五字觖惡在其預爲儲置之意也?斗杓曰,古例,監司遣都事査考,戶曹遣郞廳査考,故事甚着實,今則不然,皆爲虛簿矣。上曰,卿之所言者甚好,而今則不用此法,何也?如此則必不如今日之虛疎矣。斗杓曰,古規則不然。如有無面之擧,則雖十年前事,皆受刑云矣。上又曰,卿之所言者,節目亦好,行之,何如?斗杓曰,今年則凶荒如此,雖摘奸無益,待稍豐爲之,何如?上曰,其事旣好,則可以卽行,何必等待?以下觖
有政。吏批,判書韓興一,參判尹順之,左承旨尹得說進。
吏批啓曰,京畿監司,今當差出,而職秩才望可合人,絶乏,守令竝擬,何如?傳曰,依啓。
以尹塏爲兵曹佐郞,柳秠爲銀溪察訪,申濡爲大司諫,金光煜爲京畿監司,黃㦿爲大司成,成以性爲副應敎,任義伯爲弼善,申混爲典籍,吳聖義爲奉常參奉,洪鐩爲司書,尹履之爲判尹,許啓爲司圃提調,李厚源爲知義禁,林墰爲大司憲,林墰爲同知經筵,金徽爲副校理,朴增輝爲典籍,鄭文在爲儀賓都事,李晩榮爲兼執義,任義伯·成夏明爲兼掌令,京試官,慶尙左道李晩榮,全南左道成夏明,洪淸左道任義伯,駙馬沈益顯爲靑平尉。
兵批,參議申冕,右承旨李䅘進,以柳碩·金孝誠·李有謙·申洬·李時煥·李尙逸爲副護軍。李行遇·洪命一·卞時益·金興祖·金體乾·孟允賓·林成立爲副司直。金玉鉉爲副司果,金光煜爲知中樞,尹絅爲副司直。
以吏曹金賢等上言回啓。傳于吳挺一曰,此上言等,雖是一樣辭緣,都粘連回啓,似涉任便,亦不詳明,今後勿爲如是,可也。
執義李晳啓曰,庸瑣微臣,最居人下,百無可取,萬不肖似,而聖上不謂無狀,誤辱寵擢,置之言責之地,畀以耳目之任,臣亦有心,寧不知感?思將塵露,仰答洪造,而聰有不逮,明有不及,曾無一言以裨新化之萬一,耳目之責,豈亶使然哉?伏聞頃日筵中,有耳目不聰明之敎,知臣莫如君,豈虛語哉?日月之下,無所逃其情也。夫人之有耳目,乃自其聞見,而有耳而不得聞,有目而不得見,則有此耳目,將焉用哉?今者聖明新服,萬化更始,四方之民,翹首至治,而不幸近來,邦國多艱,客使如織,民力竭矣,採花多馳,騷屑極矣。飢饉荐臻,流餓載塗,賦役稠疊,吁嗟滿路,雷鳴霧塞,式月斯生,物怪人妖,無日不現。官方淆亂,狗尾盈庭,淫穢橫流,塵聚染國,憂危之端,不一而足,而臣不能一言而聞之。至如大臣,國之股肱,而殿下之待大臣,有乖尊敬之道。士者,國之元氣,而殿下之視儒士,無異奴隷之賤,宮家漁奪之害,殿下非不聞之,而不無親愛之僻焉。內司投屬之弊,殿下非不知之,而不無偏係之私焉。撤舊宅而營不急之私第,忘時詘而創非時之宅室,聖德之累,亦非一二,而臣不能一言以匡之,耳目不聰明之敎,亶其然乎?噫,君,譬則元首也,臣,譬則耳目也,書不云乎?元首明哉,庶事康哉。以此觀之,則臣恐耳目之聰明,亦係於元首也。孟子曰,苟得其養,無物不長。苟失其養,無物不消。臣未知殿下養耳目,必以其道乎?不能養其耳目,而欲耳目聰明,是何異於塞耳而求聰,閉目而責明也哉?噫,人君之威,不啻雷霆也。雷霆之下,無物不摧,則孰能抗雷霆之威,而自取摧折也哉?人君之於臣也,雖和顔而叩之,康色而受之,導之使言,賞之盡言,天威之下,猶不敢盡其素蘊,況威勢之萬倍於雷霆,而摧折隨之者乎?二行觖天怒大激,乃下罷職之命,復陽之被譴,有不足惜,而至於大臣引見時,聖上之辭氣太露,擧措失當,使群下不敢開口,此豈群下之所期於聖上之初服者哉?王言一出,遠近沮喪,大聖人包容之度,恐不當如是也。嗚呼,今之時勢,是何等時勢耶?雖立木而來諫,懸賞而求言,猶懼其或不能盡言,況殿下無翕受之量,而惡逆耳之言?臣恐自此以後,雖有忠言至論,不復聞於紸䌙之下也。臣旣聾且瞽,耳目都喪,含糊囁嚅,其口亦喪,旣不能隨事進言,仰贊聖化,日事瀆擾於宸嚴之下,臣之罪戾,萬死猶輕,而況前事旣避之後,始聞筵席說話,旣不得與同僚偕避。今始再瀆於諸僚出仕之後,臣罪至此,尤無所逃,不可一刻仍冒,以辱名器,請命罷斥臣職。答曰,勿辭。
尹得說啓曰,明日常參·經筵,取稟。傳曰,只晝講。
持平李杭啓曰,臣等,以黃道昌事,連日論啓,而聖批以人之賢否,不可預度,以爲試可之地,可也,爲敎。賢否之不可預度,果如聖敎,而以下措辭見上請黃道昌遞差,山澤立案事。措辭見上傳曰,興王賞諫臣。書曰,臣下不匡,其刑墨。古昔聖王,旣立賞而導之,復制刑而威之,其勢不得不直言極諫,此三代之所以興隆也。後世,移其賞於不諫,移其罪於諫者,宜其臣之噤口結舌,而國之亂亡,隨之也。今日耳目之臣,含默成風,不能隨事盡言,以規闕失,則是亦聾也,瞽也,殿下之臨筵發歎,不亦宜乎?至於筵臣言事,遽下特罷之命,所謂移其怒於諫者,不幸近之,豈料聖明之世,有此擧措也?趙復陽,以經幄之臣,承召對之命,前席夜半,曲被恩遇,其或顧忌前却,有懷不陳,則亦豈人臣事君無隱之道哉?其不敢以時忌爲嫌,觸忤爲懼,畢露危悃,罄盡底蘊者,其意不過曰感激洪私,竊自附於事君勿欺之義也。殿下何不優容嘉奬,益導以言,而暴摧折之太甚,使言路日塞,氣像日慘,成天地不交之兆耶?臣之此言,非爲一復陽也,誠爲聖明言路地也。請加三思,亟許還收趙復陽罷職之命。答曰,不允。黃道昌〈事〉,已諭毋煩。趙復陽事,其營救之狀,極爲驚駭。予之妄意,爾等亦必同聲惡之,豈料張皇至此也?予不知所諭。
吳挺一,以禮曹言啓曰,以稽制司事目單子。傳曰,雖是三果床,所謂宣醞也,舊例有內外宣醞,而此時未知如何,問于禮官以啓事,傳敎矣。取考五禮儀王女下嫁儀納采條,則有以禮饌禮使者之文,其小註曰,饌品不過三果,卽內資寺所備三果床,竝設於本宮及駙馬家者也。納幣之日,亦如右儀,而皆是外宣醞,無內宣醞之事矣。至於親迎之日,本宮及駙馬家,外宣醞設行,亦如納采·納幣之時,而於本宮則又別有內宣醞之規,自前通行之禮文,流例如此,今固當遵行,而第念此時婚禮之行,旣出於權宜不得已之擧,則其於宣醞一款,似當與常時有異,而禮文所載,自下不敢擅便,惟在上裁。傳曰,知道。
李䅘,以兵曹言啓曰,傳曰,錦林君子北京入往人馬,旣已定給耶?卜馬則二匹定給,可也,言于該曹事,傳敎矣。當初以騎卜馬啓下,已爲行會,而今年下敎一匹加給之意,三道監司處,更爲行會之意,敢啓。傳曰,知道。
傳于吳挺一曰,赴北侍女中,有有病者云,救療醫官一人,限義州定送。
說書趙龜錫辭職上疏。入啓。答曰,省疏具悉。何必以此每每遞職乎?爾其勿辭察職。
副應敎愼天翊辭職上疏。入啓。答曰,省疏具悉。每每固辭至此,予甚觖然。爾其勿爲控辭,從容調理上來。
右議政李時白十度呈辭。傳曰,安心調理。
獻納姜與載,伏以螻蟻微臣,樸愚無識,猥蒙寵擢,出入臺閣,非止一再,而曾不能進一言規一事,以副聖上虛佇之至意,辜恩負罪,竊位貪榮,日已久矣。乃者仄聞筵中,再有耳目不聰明之敎,此豈偶然而發乎?傳曰,臣下不匡,其刑墨。臣身負墨刑之辜,謬承出仕之命,決不敢更入臺閣,揚揚無恥。請以不聰不明之罪,一一自列,伏願聖明,小垂察焉。嗚呼,方今國事,無一分可爲之勢,惟是固結人心,使不渙散,若慈母之保赤子,然後庶保朝夕,而抄女之擧,雖出於不得已,至使捕盜廳,東西隳突,出入閭巷,有夫之女,寡居之婦,亦在其中,呼天痛哭,都下鼎沸,事在旣往,不得追咎,而殿下尙無一行惻怛之旨,宣布中外,此則聖明之失,而臣不能進言,不聰不明之罪,一也。人主用人之際,譬若權衡之稱物,不以好惡,小有偏頗,而殿下每於注擬,顯靳恩點。至於洪茂績·李應蓍,皆有剛直敢言之操,而蒙敍一年,不爲擢置於諫爭之列,此實殿下之病,而臣不能進言罪,二也。國家所恃以爲重者,惟士習,而賢臣從祀一事,一邊攻擊,有同仇敵,兩臣之賢,殿下業已知之,則從祀之擧,雖曰重大,有所遲回,而至於上章詬辱之人,則所當深惡而痛斥之。柳㮨之自中被罰,何與於朝廷?而勸諭和解,兩無可否,致令嶺南之儒,藉爲口實,不赴國試,醜詆益甚。此無非殿下不明好惡,欲爲苟且消融之計,表率之失,無過於此,而臣不能進言罪,三也。殿下朝夕講劘,浸灌義理,而僻於忿懥,有此失言,平日涵養之工,實有所未至也,臣不能規戒罪,四也。廣廈細氊之上,夙夜論思之地,所講者何事?臣爲聾瞽,絶無聞見,而但聞趙復陽罷職之命,出於前席之忤旨云。昵侍威顔,虛心論難,設有失對,所當優容,而隨之以譴罰,責之以情外,此則庸主之所不爲,而殿下有此過擧。臣尙記昔忝胄筵,夜對入侍時,進講大學衍義,語及七情中節之難,聖明以惟怒最爲難制,諄諄反復,至今玉音琅然在耳。今日辭氣之間,不幾於發不中節乎?臣於日者,急於引避,不卽進言罪,五也。臣常隨法駕陪從之後,目見上言,則多至百餘張,紛紜陳訴之弊,極爲濫雜,而有冤不伸,橫被侵奪者,比比有之,此正殿下着加睿念,矜恤小民,而一下該司,牽於私囑,眩於曲直,半爲防啓,遠外窮民,留邸屢朔,抱冤空歸,致有新政無公道之誚。臣竊伏念我先王,每於獄訟刑政,判付疎決,人自無冤,故深仁厚澤,浹民骨髓。殿下所取法,無過先王,而臣知有此弊,不卽論列罪,六也。噫,我先王撥亂反正,有拯濟生民之德,二十七年之間,所以固結人心者,無所不用其極。故累經多亂,旋卽康功,今則事勢日變,又有無前之擧,危機敗症,疊見層出,旣散之民心,何以復拾,旣竭之財力,何以辦出?天怒於上,民怨於下,而倫紀又從而殬敗,未有如此而不亡者也。嗚呼,大臣言經遠之猷,廟堂爲道謀之所,客至則懼,客去則喜,先事之圖,陰雨之戒,俱不聞早爲之所。思之至此,不覺心膽俱碎,此皆臣之素蓄憤懣而猶不能盡言,臣之罪,至此而益無所逃矣。臣之不聰不明之罪,不特止此,而眷眷之忠,願有復焉。夫人之一身,耳司聞目司見,乃其職耳。但與物相接之時,必須先去壅蔽,豁然無礙,然後所見必明,所聞必精。三行觖伏願殿下,咨諏善道,察納雅言,克去己私,益自奮勵,期以至公爲心,窮理致知之功,兩臻其極,則酬酢應萬之際,必無纖毫之過,自底於精一執中之域矣。臣之不合耳目之任,自知甚明,而且有狗馬之疾,遇寒猝劇,力不能任公事。伏乞聖明,察臣至懇,亟許遞免,以安愚分,不勝幸甚。答曰,省疏具悉。所陳之事,深用嘉尙,爾其勿辭察職。以上燼餘
上在昌德宮。停常參,有晝講。
自辰時至午時,日暈。
柳得說,以迎接都監言啓曰,觀此伴送使狀啓,則副使所患,以痘疾致疑,似當有遣醫問疾之擧云。兩醫司則無解方,醫官,令內局依狀啓,急時發送,兼致自上慰問之意,何如?傳曰,允。
又啓曰,卽見伴送使朴遾狀啓,則勅使言,在京時,只聞大君發行,當在於今月念七日,而未知的期,未渡江前報知,則欲歸告於北京云。今則大君行次,已定於今月二十七日矣,以此意伴送使處,回移,何如?傳曰,以今月念間發行之意。回移,可也。
尹得說,以弘文館言啓曰,新除授副應敎成以性,時在慶尙道榮川地,副校理金徽,時在洪淸道忠原地,經筵入番事緊,請斯速乘馹上來事,下諭。傳曰,允。
又啓曰,昨者說書趙龜錫,以家有痘患,請遞事陳疏,以何必以此每每遞職,批答矣。弼善任義伯,司書洪鐩,俱以子女時方患痘,陳疏請遞,而洪鐩家痘疾,至於不吉云。旣自病家來直,則與趙龜錫之連爲入直,不爲犯染於痘疾者,有異,原疏則不敢捧入,而似有變通之道,敢此仰稟。傳曰,知道。不吉者,則不必入直。
林,以漢城府言啓曰,卽聞去夜,昌義門部將稱名人,率人十餘,門外生松二十餘條斫伐,從門隙曳入之狀,極爲驚駭。所謂部將稱名人,令攸司囚禁,依法科罪,何如?傳曰,依啓。
傳于尹得說曰,陳奏使奏文草,入之。
以前大司憲趙錫胤敍用傳旨,傳于尹得說曰,只稱兼帶,似涉矇然,竝擧論捧傳旨,可也。
持平李杭啓曰,請黃道昌遞差〈事〉。措辭見上立案鹽盆事。措辭見上請加三思,還收趙復陽罷職之命。措辭見上新除授掌令郭聖龜,時在全南道靈巖地,請斯速乘馹上來事,下諭。答曰,不允。下諭事,依啓。
林,以兵曹言啓曰,卽者彰義門派定益山正兵李以達來告二行觖渠卽往宿軍堡之際,忽聞城外有斫伐松木之聲,潛往見之,則部將立於城上,俄從軍〈門〉隙出去,壯健人十二名,斫取生松,部將一時還入,門隙仍爲負送,而松木或有大於椽木者,各人所負之數,可過二十餘條,畏憚部將,未卽捕捉,不得已來告。且所謂門隙,雖曰鎖閉,自外推却,則左右一隻合閉之際,自然有隙,可容一人之出入云。昨日守直部將林震榏,卽爲捉來,與李以達,一處査問,則渠於二更牢睡之中,聞有成群行路之聲,急往見之,則十餘壯丁,偸斫生松以去,而皆持斧鎌,故只以數三軍士,不得追捕云。兩人所供,各皆如此,而迷劣上番之軍,萬無無端誣訴部將之理,況其緣由,林震榏則終不來告,所犯之的實,據此可知。莫重城門,公然潛出於已閉之後,其爲罪狀,不但斫松而已。部將林震榏,令攸司從重科罪,當該闕番部將金廷望,亦令推治,而從門隙出入之說,尤極驚愕,明日內發遣本曹郞廳摘奸後,令該監急急修改,何如?傳曰,依啓。
傳于尹得說曰,今聞客使,因病淹留中道云,大君發行之期,想必計程斟酌,以十七日拜表書塡,無乃太過乎?以二十日書塡,似可矣。
林,以備邊司郞廳,以領議政意啓曰,臣以備局坐起,來詣闕外,伏聞大司憲趙錫胤,牌不進罷職云。趙錫胤,不卽赴召,揆以近例,罷免固宜。第士夫進退,惟義所在,不但以承順趨走爲恭,聖明臨筵接下,至以耳目不聰明,何敢在臺諫等語,斥之?雖在庶官,稍知廉恥者,不欲立於朝端。況臺諫爲人主耳目,立殿陛爭是非,一言不合,惟當有自處之道,其可冒恥苟容,自虧平生之素守乎?若是則非趙錫胤不趨命也,殿下實拒人於千里之外也。趙錫胤文學才局,秉心公平,憂愛之誠,出於等夷。殿下之廷臣以爲,無出其右,常以此累陳於榻前,而不但靳於採納,待之愈往愈薄,豈特錫胤?以忠直剛方不見容於左右,是亦以臣言爲欺負聖明也。臣亦何顔敢居百僚之首也?近來天災時變,國勢民事,可爲痛哭者,非一事,而竊觀聖明輕視一世,不思好善納諫,推誠任人,圖得時艱,而有言逆耳,輒加摧折,嚴辭峻批,常爲不足。至發於辭氣之間,馴致氣象消沮,言路杜塞,其在亨嘉安泰之日,其害必至於危亡而後已,臣之中夜不寐,過憂明主,不啻痛哭而已也。若不及今改圖,克復光明正大之本體,使意必固我之私,不得容於方寸之間,堯天舜日,廓然淸明,則臣竊恐直諫之士,皆思退藏,而讒佞面諛之人,日進於前。國事到此,殿下雖欲御世獨運,役志於崎嶇之境,而徒勞聖心。予無實得,回首茫然,已墮於千仞之下,徘徊迷道,終復何益?且先朝近三十年,豐功偉烈,深仁厚澤,鋪張揚揭,昭載簡二行觖敢陳事勢,兼竭所懷,不勝惶恐竢罪之至。答曰,旣非予之深意,事勢如此,除職察任,可也。所陳之辭,如是懃懇,予甚不敏,而可不體念哉?
尹得說啓曰,明日常參·經筵,取稟。傳曰,只晝講。
又啓曰,臺諫有闕,政事,何以爲之?取稟。
晝講,上御夜對廳,入侍,知事韓興一,特進官李時昉,左承旨尹得說,侍講官洪處尹,侍讀官洪處大,注書南龍翼,記事官申最·李端相。上讀自無若丹朱傲,止攝位之前一遍。處尹講,自夔曰戛擊,止今皆不取一遍。上受讀一遍。處尹講文義曰,樂者,出於人心輔治之具。上文云,德惟善政,政在養民,此乃作樂根底也。興一曰,曾往中原,聞簫則其聲甚奇。處尹曰,簫者,舞者所執,未必樂器。韶者,舞樂名,合而言之,則爲樂也。上曰,簫者,豈不有圖形乎?處尹曰,見其圖,則編竹爲簫,形如鳥翼矣。文王之樂,雖美,未能身致太平,故不及舜樂。孔子亦曰,武王之樂,未盡善云。萬古之樂,無踰於韶耳。上曰,風俗通,亦云簫三字觖未知一物耶?處尹曰,簫者,舞者所持,笙以匏爲之,必非一物矣。禮樂者,風俗政治之具,而後世無樂,豈不可惜?禮樂者,不在於聲音,而在於和耳。處大曰,樂聲象聲家三字觖也。上曰,此未詳,帝庸作聽以下,似非尋常文字,明日講此,未知如何?處尹曰,若然則只講文義似當。上曰,只講文義,可也。興一進前曰,自上曾無闕德,臣下之欽仰久矣。昨聞大司憲趙錫胤罷職之命,牌不進罷職,例也。而此時異於前日,昨者領相啓辭,至今不下,群下之心,頗以爲未安。上曰,此非有意而然。昨日適多事未答,豈有他意?興一曰,昨政駙馬加資,卽是崇德,此時此號,未知如何。三字觖嘉善,卽古之嘉靖,而犯年號改之號,此三字觖可也。上曰,與此或有間隔。且駙馬加資,別無表拜顯用,未知必改乎?興一曰,駙馬或有往來事,不改似未二字觖上曰,議大臣爲之。以上燼餘
上在昌德宮。停常參,有晝講。
夜一更,流星出天棓星下,入乾方天際,狀如鉢,尾長二三尺許,色黃。四更五更,月暈。
弘文館啓曰,新除授副應敎成以性,時在慶尙道榮川地,校理金徽,時在洪淸道忠原地,經筵入番事緊,請斯速乘馹上來事,下諭。傳曰,允。
晝講入侍,知事尹順之,特進官具仁垕,玉堂曺漢英·洪處大,承旨李䅘,注書南龍翼,記事官申最·李端相。
府啓,臣等以黃道昌事,連日論啓,而聖批,以人之賢否,不可預度爲敎。賢否之不可預度,果如聖敎,而但北邊重地,莫緊於甲山,非如內地閑漫試可乃已之地,自前必擇聲望俱著者差送,其意有在,此所以特遣曾經臺侍之人也。新除授府使黃道昌,出身未久,年且甚少,曾無履歷,素乏聲稱,除目之下,物情俱駭。如此年少手生之人,決不可付諸重任,請黃道昌遞差。勿論文武,各別擇送,一以慰邊民之望,一以重關防之任。山澤立案,卽古聖王施仁之一端,我國立案之規,俱是病民之疵政,而諸宮家各衙門諸功臣,鹽盆·漁箭·柴場·草坪冒占之弊,近來益甚,齊民之怨苦,識者之慨歎,久矣。上年諫臣之爭執,近日臣等之論列,實欲利民除害,而亦將聖明如傷若保之至意也。壽進·龍洞·於義洞等宮所屬,全數革罷之命,特出於群下所望之外,使百年痼弊,一朝釐革,臣民之欽仰,爲如何哉?革諸宮家各衙門所占,則不在其中,聖明之意,豈不以逮下之義,有所持難而然也?然自古帝王,親親仁民之道,竝行不悖,豈必病國厲民而後,無歉於敦睦乎?且壽進宮以下,旣爲革罷,則諸宮家何可仍占?各衙門功臣家,亦豈晏然而已哉?其在分義,亦有所不敢者矣。聖上若欲加恩於諸宮,以盡革爲難,則亦宜量減其數,無至於濫觴,可也。請令該曹,取考先朝賜與文書,其中私自立案者,竝勿施行,而雖分明賜與處,如有過濫者,亦爲減革,各衙門不係公用者,竝爲革罷,且申飭諸道,此後圖出立案者,啓聞重治之意,着實擧行。臣將趙復陽不可罷職之意,備盡論列,而伏承聖批,以其營救之狀,極爲驚駭爲敎,臣竊惑焉。復陽,以經幄之臣,承召對之命,前席夜半,曲被恩遇,其或顧望前却,有懷不陳,則亦豈人臣無隱之道哉?其不敢以時忌爲嫌,觸忤爲懼,畢露危悃,罄盡底蘊者,其意不過曰,感激洪私,竊自附於事君無隱之義。若以營救,斷爲罪案,則恐非復陽之本情也。設使樸愚之臣,或有狂妄之說,殿下旣命之言,則惟當優容奬勵,益加開導,而經宿之後,遽下特罷之命,使中外駭聽,氣像愁阻,其爲聖德之累,豈不大乎?臣之此言,非爲一復陽也,只爲聖明言路地也。請加三思,還收趙復陽罷職之命。答曰,毋容强煩。以上朝報
大司成黃㦿上疏。大槪,乞許遞免,以安愚分事。入啓。答曰,省疏具悉。爾其勿辭,欽哉。
慶尙監司書目,陜川等官呈,以護軍姜大遂,前典籍禹汝楙等上疏上送事。答姜大遂疏曰,省疏具悉。勸戒深切,致意懃懇,嘉爾憂愛忠讜之誠,再三觀覽不已也。可不惕念哉?
都承旨許啓上疏。大槪,加由之命,出於格外,惶感之至,不得不出肅,而八十六歲老母,病勢危重,情理切急,懇乞遞免事。入啓。啓下該曹。
左議政趙翼四度呈辭。入啓。傳曰,安心調理。
右議政李時白十二度呈辭。入啓。傳曰,安心調理。
今日輪對官落點,奉常寺正金始蕃,刑曹正郞洪琂,司僕僉正李命達,掌樂院司評南鎰。以上朝報
上在昌德宮。停常參·經筵。
卯時,日有兩珥。巳時,雷動。午時,雷動雨雹,狀如小豆。酉時,雨雹,狀如小豆。
藥房啓曰,近日連御經筵,講讀匪懈,旣自樂此,雖不爲疲,而靜攝中,無乃或妨怡神養性之方乎?然涵養悅豫,則亦可致中和之福矣。前劑入加減補中益氣湯,以日計之,昨日當盡,加劑以入乎?臣等敢來問安,竝此仰稟。傳曰,所患已差,湯劑姑爲停止,可也。
伴送使書目,勅行今月十九日黃州止宿事。
府啓,請山澤立案革罷事。還收趙復陽罷職之命事。請遞差甲山府使黃道昌,其代以曾經臺侍負聲望者差出事。措辭竝見上兩司長官,爲任極重,自前新通是選之時,則必須諸堂上,熟講歸一,然後備望者入所,以重其選也。頃日政新擬之員,至於四人,而堂上中,有全不預聞者,此前所未有之事,其不避嫌,專擅自恣之漸,不可長也。請吏曹當該堂上,推考。答曰,不允。該曹堂上推考事,措語顯有忿怒之色,所言公,則公以論之,可也。何敢作此怨耶?予甚驚駭也。
副提學閔應亨上疏。大槪,冒進危懇,乞遞職名事。入啓。答曰,省疏具悉。以爾之忠實,痛恨此際,必倍他人,而向日之言,不過如復陽輩見欺耳。何乃深咎,爾其安心勿辭,調理察職。
執義李晳上疏。大槪,猥蒙不敢當之異數,敢陳所懷,病勢極重,乞賜遞職事。入啓。答曰,省疏具悉。爾之讜直,旣悅予心,嘉奬之典,其可已乎?爾無可避之嫌,勿辭,調理察職。
傳曰,政事,明日爲之。
南陽君洪振道上疏。大槪,朴濬上言中,奴婢賜牌,眞僞辨正,兼削本職,及兼帶摠管,以正風化事。入啓。答曰,省疏具悉卿懇。此必是不察誤決之致,於卿何有?當令該曹明査處之,卿其安心勿辭。
大司諫申濡上疏。大槪,新除職名,斷不近似,冒死陳懇乞遞事。入啓。答曰,省疏具悉。卿之才望,允合此任,勿辭察職。
府前啓,甲山府使黃道昌遞差事,停啓。以上朝報
傳曰,政事,明日爲之。
答前大司憲趙錫胤疏曰,省疏具悉。還爲復職,有何不可?不必控辭,勿辭察職。朝報
上在昌德宮。停常參·經筵。
政院啓曰,臣等卽伏見副提學閔應亨疏批,則至有此賊之敎。臣等聚首相顧,不勝錯愕之至。凡爲臣子者,一被此名,則不可一日容身於覆載之間,此則固不勝言,而人主一言,重於鈇鉞,片語隻字,不可不愼重,何可以極惡之名,遽加於人,以駭四方之瞻聆乎?臣等待罪近密,區區所懷,不得不達,惶恐敢啓。傳曰,爾等之視國家,顧反不如此耶?此非戲言也。
執義李晳啓曰,吏曹堂上請推之事,非爲忿怒,只是公論,而聖上不許察納,反下嚴批,臣誠惶懼,不知所措也。爲官擇人,意非偶然,通議停當,自有古例,不爲可否,輕先注擬,此實前所未有之事,故相議論啓,乃是糾正,有何一毫忿怒底意,乃爲偏着之態耶?臣之此論,只爲存羊,而情外之敎,忽至於此,聖上之疑下,無乃已甚乎?且臣伏見副提學閔應亨疏批,有此賊文字,不料聖上之過擧,乃至於此耶?有罪則罪之,可也,不可則置之,可也,何必爲如許文字,以駭衆觀耶?王言一下,大小驚惑,大聖人御下之道,豈宜如是哉?臣竊惜之。仍竊念國之置法官,蓋欲維持紀綱也,昨日本府吏犯肉執捉之際,無賴之徒,稱以本官下人,綁縛禁吏,執送捕盜廳,歐傷垂斃,奪取禁牌,國法之下,寧有是事?法之不行,必自諸宮家,而況所謂本宮,是誰之宮耶?如臣無狀,猥當執法,旣不能見信於君父,而如此弊習,不能禁革,以此以彼,不可一刻苟冒,請命罷斥臣職。答曰,所謂有罪則罪之,可也之說,誠是也。何不可之有?予昏不能正其罪,徒爲空言,以駭衆觀,良可愧也。本宮下人之事,聞來極爲驚愕,令該曹依法處置,爾其勿辭,退待物論。
吏曹參議尹絳上疏。大槪,陳情乞遞事。入啓。答曰,省疏具悉。勿辭。
正言鄭麟卿三度呈辭。入啓。遞差。
持平李杭啓曰,昨以吏曹堂上請推事,聖批極其嚴峻,臣誠惶惑悶蹙,無地自容。夫該曹堂上,必備三員者,蓋欲通議政事,可否相濟也。尋常差除,亦可相問,而況兩司長官淸選之極乎?一日之政,新擬四人,而堂上一員,全不預聞,則何其汲汲若是,而壞了數百年流來規例耶?以臣觀之,此非專擅而何?且其擬望中,一家之人居半,則雖謂嫌逼,誠不爲過語矣。臣身忝言地,目見其事而後,有所顧憚而不敢言,則非但負臣素心,是擧一國而無公論也。臣誠樸愚,不忍爲此,然玆敢直指其失,而循例請推者,斷無他腸,而誠意未孚,反承情外之嚴敎。如臣無狀,不能取信於君父,固所自取,而殿下之待臺諫,無已太薄乎?昨因日暮,不敢以自劾之啓,留門强聒,泯默而退。今始來避,臣之罪戾,至此尤大。請命罷斥臣職。答曰,勿辭。退待物論。
政院啓曰,卽者吏曹郞廳來言,判書·參判被論,參議陳疏,無堂上,今日不得開政云,敢啓。傳曰,不被論堂上,未可爲耶?以上朝報
備邊司啓曰,以迎接都監啓辭,觀此朴遾等狀啓,則副使所患,必是痘疫,而不欲渡涉大同江,則一從正使所言,留置于中和府,多般用藥救療,期於善調,此後症勢,亦連續馳啓,以此意急速回移伴臣處,宜當。且客使在我境,得此重病,似不無別遣某官問候之擧,令廟堂稟處,何如?答曰,允事,傳敎矣。都監啓辭,允合事宜,堂上中一員,令該曹差遣,或稱問安承旨,或稱問安使,使之馳往問疾,宜當。且上勅所在平壤不遠,仍爲進去,以因副价疾病,淹滯中路,不勝憂慮。遣近臣馳候之意,措辭傳致,何如?答曰,依啓。出備局謄錄
左議政趙翼五度呈辭。入啓。傳曰,安心調理。
右議政李時白十三度呈辭。入啓。傳曰,安心調理。
同副承旨吳挺一初度呈辭。入啓。傳曰,還出給。
上在昌德宮。停常參·經筵。
伴送使書目,勅行因副使病患,仍留黃州事。
禁府啓本,李楚望矣宗廟望祭時,以祝史,宿醉未醒,事多顚妄,不能成形。國之大事,在祀典,況太廟,是何等重地,齋戒致誠,亦何事也?罪從重決杖一百,告身盡行追奪。啓。國之大事,在祀與戎,古人所戒,而獨此人謾焉,其可以常法論之乎?國綱陵夷,已到無可爲之地。太廟祭享之日,猶不醒宿醉,其他可言乎?合有勵百之典,固難肆市之誅,而從輕斟酌,特爲遠地定配。又啓目,黃海監司放未放啓本云云。本府所管放秩中罪人申濩·婢玉生·邊大中等三人所犯,似乎不重,依啓聞施行。鄭之益等段,有難輕宥。稟秩中許積段,所當蒙宥,朴頵段,罪案不輕,不敢容議,上裁,何如?啓依允。鄭之益段,近觀兩西之事,極爲驚駭,向者徒年之律,可謂失刑,勿限年定配爲旀。申濩·玉生段,或犯贓律,或犯祭供不敬之罪,俱難輕議,使之準年〈定配〉爲旀。許積放送。
院啓,持平李杭,執義李晳,竝引嫌而退。淸選新擬之時,熟講歸一,乃是舊例,而今也不然,則糾正之擧,所爭者公,人主片言,嚴於鈇鉞,不怒而威,方可服人,而不中之敎,有駭群聽,則論事之臣,烏得無言?宮奴犯法,弊習猶滋,而聖鑑孔昭,已下處置之命,以此引咎,尤無可避之嫌。請持平李杭,執義李晳,竝命出仕。答曰,依啓。
兵曹參議申冕上疏。大槪,舊恙復作,寒疾添劇,久未赴坐。備局副提調,乞先遞免事。入啓。下該曹。
大司憲林墰上疏。大槪,病勢沈痼,敢陳危懇,本識兼帶,冒死乞遞事。入啓。下該曹。
傳曰,史官一員待命,騎馬三匹立之。彰義門內摘奸。
領中樞府事金堉上疏。大槪,致仕辭祿事。入啓。答曰,省疏具悉卿懇。禮之所在,予非不知,而顧念此何時耶?延訪宿德耆老,救民拯濟,猶難保安邦家,況許以致仕而退老乎?決不可爲也。速爲入來,以副予意。
傳曰,大臣·備局堂上引見。以上朝報
引見時,戶曹判書元斗杓所啓,李楚望,平日病酒之人,失性已久,當時差祭之官,亦不無罪矣。上曰,該曹差祭官推考。
應敎洪處尹所啓,當此天災疊臻之日,不可無恐懼修省之擧,而實效未聞,文具亦闕,求言之擧,似不可已矣。上曰,求言事,適未之思矣。此言甚當,承旨代予言爲之。又所啓立案之事,爲當今巨弊,臣方居安山地,目見漁箭之外,諸宮家稱以立案,所過漁船,一一收稅,漁人之怨,極矣。臣曾爲御史時聞之,則有一勢家,占設草坪於衿川地,禁民樵採,貽弊不些,而臣卽欲書啓,而事係煩屑,故不果矣。上曰,安山漁箭,衿川草坪,一一査問,可也。諸宮家鹽盆事,臺諫皆以爲先朝賜與外,多有任意立案者,竝爲査覈,可也。出備局謄錄
迎接都監啓曰,觀此南翧馳啓,副勅所患,明是痘疫,故一行方留黃州云。前頭遲速,未能預度,支待一事,果非本站三邑之所可獨當,而事係變通,令廟堂速爲稟處似當。且曾因伴臣狀啓,問疾官,已爲劑藥下送,想已到彼,詳知痘患輕重,連續馳啓之意,伴臣處竝爲行會,何如?傳曰,依啓。
又啓曰,觀此鄭維城狀啓,則勅使一行,因副勅痘疫,留滯黃州,故近邑出站,則姑令罷還,遠邑下仍爲留待云。此亦出於未能逆料其勅使留日遲速而然也。但痘是重病,症勢雖順,開月旬望前,未得前進,則凶歲飢民,數旬裹糧,仍留站上,其勢有所難堪。通議伴臣,詳探痘勢輕重,如或未易作行,則遠官支待之人,亦令罷還似當,以此意伴送使處,竝爲回移,何如?傳曰,允。出都監謄錄
勅使前別問安使,安獻徵出去。
上在昌德宮。停常參·經筵。
備忘記,觀此摘奸單子,則城門虛疎,至於此極,其爲有司之臣,不職甚矣。爲先推考。再昨兵曹摘奸後,亦不趁卽修改,其爲慢忽尤甚,無乃兵曹未及分付而然耶?査出稽緩官吏,先罷後推,囚禁治罪,應罷現告,繕工監役李曼勝。啓。
府啓,請還收趙復陽罷職之命。請吏曹當該堂上推考事。措辭竝見上答曰,不允。
府啓,魚鹽事,査覈間姑停。
左議政趙翼六度呈辭,及右議政李時白十五度呈辭。入啓。傳曰,安心調理。
以護軍金益熙加土呈辭。傳曰,纔從鄕曲上來,又呈此單,似涉未妥,還出給。
同副承旨吳挺一上疏。大槪,冒萬死陳情乞遞事。入啓。答曰,省疏具悉。近日之事,予已洞燭。爾不必控辭,從速察職。
禮曹判書吳竣再疏。大槪,腫症極重,決無出仕之期,本職兼帶,懇乞遞改事。入啓。答曰,省疏具悉卿懇。卿辭至此,本職當勉副焉。
政院啓曰,傳曰,都承旨病患,何許緊重云耶,承旨察啓事,命下矣。臣等夙夜在公,都承旨李厚源,未嘗參卽,所患之如何,雖未得目見,而聞本以病弱之人,遇寒之後,病勢緊重云矣。傳曰,冷天夙夜之職,雖非樂事,旣非重病,則職任可擇燥濕耶?呈辭還出給。以上朝報
自昧爽至巳時,沈霧。午未時,日暈。
備邊司啓曰,以嚴宇得上疏粘目,判付內,方有査出禁斷之擧一款,徑先分付,似未着實,殊涉未妥爲敎。臣等意以爲,該曹將近日定奪公事,知會外方,則庶有均一之路,而措語未瑩,致勤聖敎,不勝惶恐。元啓目,改付標以入之意,敢啓。答曰,知道。
以備邊司嚴宇得上疏回啓粘目,傳曰,今日引見時傳敎,諸宮家漁箭·鹽盆私立案査出事,似非分付。外方又致紛擾之事,將該曹所上文案,考準已爲査來之數,則私立案有無,自然立現,以此爲之,可也,言于該曹。
備邊司啓曰,近來本司之事,大異前日,兩相引入,諸堂上,亦多有故,其中有司堂上,最爲緊任,而吏曹判書韓興一,參判尹順之,方在請推中,不敢行公。右參贊李基祚,萬里之行,只隔數日,勢難供仕,只有副提調申冕,亦以病,露章請急。凡有酬應,不得已使郞廳執筆草啓,不但事體全沒,簿書期會,因此遲滯。臣敬輿忝在首席,同列無共議之員,在他無董率之計,私自咄歎而已。副提調專掌文書,所管甚緊,而本兵鎖直,月居其半。前日之啓請晝仕,意非偶然,旋爲承旨所阻塞,我國文具末節,以妨實着,其來久矣。本司在敦化門外,與宮墻隔一門限,臨晝兼仕,臣未知有觖於宿衛也,然副提調不可數數遞改,申冕,使之調理察任,何如?答曰,依啓。晝仕亦涉不便,騎省之任,與閑官相換,似可矣。
迎接都監啓曰,觀此伴臣狀啓,則內醫鄭瑂下送之後,雖不入見,而上使極爲感激云。更觀副使症勢之如何,問安使連次下送,以致勞問,慇懃之意,似不但已。且伴臣在於站上,親所目覩,除弊一事,宜無所不用其極,而出站之民,飢寒如此,則續續相替,俾無先出之民凍餒之患,宜當。以此回移,何如?傳曰,知道。
又啓曰,痘疾遲速,不可預料,則久留平壤,以待其行,勢甚難便。安獻徵問疾數日後,還到黃州,措辭傳言曰,閔晉亮,以平壤問安承旨,下來矣。副使不幸有疾,一行久留此處,奉命之人,不可累日淹滯中路,故來此問候上去云云。似或無妨,依狀啓令政院稟處,何如?傳曰,允。出都監謄錄
右副承旨林上疏。大槪,病勢危重,冒萬死陳情乞遞事。入啓。答曰,省疏具悉。爾其調理察職。
上在昌德宮。停常參·經筵。
伴送使書目,勅使病勢及辭疏上送事。入啓。下該曹。
檢詳,以領議政意啓曰,政府合坐時,堂下新除授官員,無遺參謁,國朝流來舊規,所以維持體統,管攝百司者也。今日方物封裹開坐,各司官員,依例參謁之意,曾已分付。而合坐之後,監察金錕,訓鍊主簿金以誠,醫司參奉金瑞龜等三員來參,此前所未有之事,事極可駭。新除授應參人員中,臺諫不敢請推,此外非入直·呈辭·受由·與人所共知疾病人外,竝推考,使存羊之意,不至全沒,何如?傳曰,依啓。極爲駭愕,公然無故不參者,摘發,先罷後推。
戶曹啓曰,近日連接上司移文,各司所報,皆是公廨修治塗褙鋪陳等事也。如欲一一擧行,則其爲所費,罔有紀極,廢而不行,則莫重公廨,勢將不數年而傾頹,極爲難處。就考大典營繕條,凡公廨,其司官吏看守,替番之日,如有破毁遺失之物,則移文刑曹,推覈追徵云。且凡修理,雖如大內之至尊至重處,三年一改,明有法例,則當初設法之意,實非偶然。亶在於顧恤物力,而各該官吏,視之尋常,不肯看護,以致破毁傾頹,然後移文本曹,使之及時修理。近來各處營繕之役,日漸有加,視前倍蓰,繕工貢案所付材木,及瓦署月課所送之瓦,過半不足。其餘皆自本曹題給米布,多數貿給,猶患不足,前頭事勢,決難支過。曾在先朝,枚擧法文啓下,分付各司,而數年之間,專然廢閣,尤極痛歎,不可不申明嚴飭,使之着實擧行。自今以後,一從法例,各處公廨遺失,未及準年限破毁之物,卽令該曹一一移文刑曹推徵,各衙鋪陳塗褙等事,亦準年限改備事,捧承傳施行,以防官吏抛棄濫觴之弊,何如?傳曰,依啓。
工曹佐郞李回寶上疏。大槪,名其爲賊,賊乃可服,則討逆正法,必先請鞫腹心之從,請問往來之譯,可也,而使我聖上不査,而兩子之離異,不覈而有減律之遠竄,此果聲罪討逆引君當道之義耶?塞責發論,喪氣停啓,停啓有日,奮義無聲,討逆大義,節節俱失,一自失鞫之後,國之事機,莫不大謬。噫,猝覆之禍,迫在呼吸之間者,此非臺閣聲罪不嚴之致耶?禍國賊心之發源處,已在於先王大漸之際,終不爲慈殿告急。不告之心,此非無君不道而何?慈殿前症之一說,以賊醫可欺之方,觀聖人三去之法,則慈殿之不幸,幾至於不忍言,而先大王則道出前聖,盡善盡美,以中殿之禮,終始待中殿。又以政院·騎省·藥房·摠府,成一小朝廷,俾盡保護靜攝之方。苟非盛德至意,其何能若是?其時領相大臣,兼帶藥房都提調之任,則以賊醫欺君陷母之罪,擧而啓鞫,可也。反與賊醫同惡,別單書啓,朝報書出,以可去之不道,上達下布,此非陰賊禍心而何?若以年前可疑之聖敎論之,則設或不幸,未免聖善而有斯疾。國人莫不曰,一自還宮之日,已經一朞年,而前症前劑,迄未之聞,則勿藥之慶,想必在於先朝數年前,而藥房大臣,不以昔疾今愈,善啓陳賀,以彰先王之盛德至意,反與賊醫,欲陷有慶之國母,依舊書啓。以此以彼,亦非禍心而何?以此無君不道陰賊禍心,推之於今日交構,則此非云云者之手段而誰?年前聖敎中,亦以貽累爲慮於盡美無累之先朝,而其時政院,惶㤼不敢啓,其時臺閣,亦不以先王盛德至意發揮之,以開嗣君之過慮。又不以賊臣同惡女醫之罪,彰揭於一國之耳目。今日臺閣,亦不以禍心發源處,推而極之,以討禍國之賊。此果爲國忘身,不避鈇鉞之直耶?擧變怪莫慘者言之,可見罔測之禍迫矣。禍根不去,則顚沛之後,噬臍何及?請勿恃畏禍之臺閣,而痛察今日之禍形變怪,加意達孝,亟賜乾斷。女醫及鄭繼立等,特先嚴鞫,往來譯官輩,竝速推問,必得罪人,名其爲賊,以快神人之憤,以扶宗社之危事。入啓。
府啓,請吏曹當該堂上推考事。措辭見上答曰,依啓。
前啓,趙復陽罷職還收事。停啓。
執義李晳啓曰,臣之庸暗,素無見識,朝家事體,實不知其如何,而至如政府參謁,則以臣懜昧,亦知其爲大禮也。臣於日昨,公退之後,重感風寒,病勢猝劇,委頓床席,若似難支。且於昨日夕,下吏來言,明日有政府齊坐之擧,必須平明參謁,仍參是會云。以臣病勢,決難强起,而事體之重大,臣所宿諳也,不可以病故,有所稱頉,故戴星而起,促駕以發,而臣之所居,僻在一隅,策駑泥塗,其疾還遲,纔及門外,已後參謁,雖緣事勢,難免遲緩。臣之所失,自知已審,所當自前,以俟恩譴,而不卽引避者,恐涉瀆擾也。伏見政府之啓,以臺諫不敢請推爲辭,而繼見批答,則以無故不參者,先罷後推爲敎。身爲法官,旣不能自檢,莫重大禮,未及進參,則臣之罪犯,合在應罪之先。豈敢一刻仍冒,以墮朝綱哉?請命罷斥臣職。答曰,勿辭,退待物論。
掌令沈光洙辭職上疏。入啓。答曰,省疏具悉。不仕無義,何必每每固辭而免?勿爲控辭,調理察職。
右議政李時白十六度呈辭。入啓。傳曰,安心調理。
吏曹參議尹絳三度呈辭。入啓。遞差。
前大司憲趙錫胤再疏。大槪,冒萬死更陳危悃,乞寢成命,仍正臣罪事。入啓。答曰,省疏具悉。卿其勿辭察職。以上朝報
傳曰,頃因客使之問,大臣之行,念間當爲發程之意,自都監通于伴臣矣。今則緣事故,差退發程之日,彼必計日致疑。令都監更通于伴臣曰,大君之行,二十日當爲發程矣。忽有病患,此時痘疫,無處無之,而況大君未經痘疫,亦未知爲某症,方切憂慮。勢當觀症勢起程,故此意不得不委通之意,言于勅使處,可也。使之急速移文事,分付。出迎接都監謄錄
上在昌德宮。停常參·經筵。
宣惠廳啓曰,以京畿監司狀啓,禮曹移文內,山陵永思殿山蔘·䓀莄等菜物折價,分定于畿邑,計結收米。自本廳分給各司主人,使之措備進排,以除刁蹬濫捧之弊,而山陵進排,若無運送之價,則京各司主人等,必爲稱冤。若干運價,量宜題給,則各官可以省弊,而事甚便當。竝令宣惠廳從長善處事,覆啓蒙允矣。
永思殿封進菜物中,山蔘·䓀莄,則依禮曹今番折定之價,而其他菜物,亦倣前日本廳折價之數,自十二月至明年五月,通計供上與宣飯所用,算出價米,則永思殿菜物價米五百九十三石二斗,山陵菜物價米及運價,竝以三百六石十二斗,以此分給於各司主人處,使之備納,實爲便當。但山陵,則自前畿邑,直爲進封。今雖加定運價,豈無常時主人無處可給變通之策,極爲難便。槪此諸色菜物,本非難得之物,隨其所産,各自進排,有何弊端,而僅於進排之際,陵所下人,百般操縱,雖極精美之物,所賂,不滿其慾,則必爲點退,以遂其從中防納之計。畿民怨苦,直由於此,防奸救弊,未有善策,不得已思其次,則坡州,去陵所不遠,以牧使定爲差使員,各官所納之物,各別擇封,每於一次,親自進排,如京營差使員之例。本州牧使,亦有故,則以隣近守令,間間差送,兼勅陵官,照管禁斷。陵所下輩,如有如前操縱作弊之事,差使員直報於禮曹,隨其現官,繩以重律,斷不饒貸,則非但封進之物,可以精潔,受賂用奸之弊,庶不至如前,而民力亦可少紓矣。以此事意,分付于京畿監司及陵官處,使之着實擧行,何如?答曰,知道。山陵則別定差使員,而創出新規,似未妥當。嚴飭陵官,使之直進排,可也。
備邊司啓曰,近來本司之事,大異前日,兩相引入,諸堂上亦多有故,其中有司堂上,最爲緊任,而吏曹判書韓興一,參判尹順之,方在請推中,不敢行公。右參贊李基祚,萬里之行,只隔數日,勢難供仕,只有副提學申冕,亦以病露章請急。凡百酬應,不得已使郞廳,執筆草啓,不但事體全沒,簿書期會,因此遲滯。臣李敬輿,忝在首席,同列無共議之員,任他無董之計,私自咄歎而已。副提調專掌文書,所管甚緊,而本曹鎖職,月居其半,前日之啓請晝仕,意非偶然,旋爲承旨所阻塞。我國文具末節,以妨實着,其來久矣。本司,在敦化門外,與宮墻隔一門限,臨晝兼仕,臣未知有缺於宿衛也。然副提調,不可數數遞改。申冕,使之調理察職,何如?傳曰,依啓。晝仕亦涉不便,騎省之任,與閑官相換,似可矣。
左議政趙翼七度呈辭,及右議政李時白十七度呈辭。入啓。傳曰,安心調理。
禮曹啓曰,今此增廣別試,文武科初試,來十一月初六日設行事,啓下矣。勅使,時留西路云,其前若未得越江,則兩西設場,似爲難便,前者勅行相値退行,而第此莫重大慶之科,又爲退期,則非但前頭事勢,有未可料,遠外行會之際,事勢窘迫。今年內恐難設行,科擧應行之事,彼雖聞知,必不至致訝,所當仍爲設行,而事關機宜,臣曹不敢擅便,令廟堂議處,何如?傳曰,允。
備邊司啓曰,傳敎矣。該曹啓辭,詳盡無餘,依如〈例〉施行,似爲宜當,伏惟上裁。傳曰,依此爲之。而使伴臣傳通此意,可也。試場,亦宜非直路處設行,可也。
都承旨李厚源上疏。大槪,旣承嚴旨,不可偃伏私室,扶曳出謝,而宿患之外,又添感冒危惡之候,決無供職之勢,冒萬死陳情乞遞事。入啓。答曰,省疏具悉。近者此弊甚痼,故云云矣。果如卿辭,則豈可力疾耶?從容調理察任。
持平李杭啓曰,伏見工曹佐郞李回寶上疏。大槪,則以塞責喪氣等語,顯斥臺諫,臣於其時,亦參停啓之論矣。其狂雜之說,雖不足比數,而旣被譏斥,勢難晏然在職,處置同僚。請命遞斥臣職。答曰,勿辭,退待物論。
開城留守呂爾載上疏。大槪,母病極重,乞遞事。入啓。答曰,省疏具悉。疏辭當令廟堂議處,卿其勿辭察職。
副司果閔鼎重上疏。大槪,略陳警災之道,冀蒙省察事。入啓。答曰,省疏具悉。深嘉爾忠直激切之言,可不恐懼而體念哉?以上朝報
慶尙都事書目,災傷差錯鎭海縣監李尙善罷黜事。
政府參謁,不參應罷現告,典籍朴增輝·李震夏,長興庫直長李壽翼,宗簿寺直長李齊運,西部參奉元永海,奉常寺主簿金光宇,參奉吳聖蒙,活人署別提韓復一。
傳曰,史官二員待命,騎馬六匹立之,外八門內摘奸。
吏曹判書韓興一初度呈辭。入啓。傳曰,調理出仕。朝報
上在昌德宮。停常參·經筵。
禁府啓目,吳䎙原情云云。刑推得情,何如?啓依允。
正言沈玖啓曰,憲府避嫌,本院當爲處置,持平李杭,卽臣友壻也,在法相避,不敢同參處置。請命遞斥臣職。答曰,勿辭,退待物論。
司諫李弘淵啓曰,臣伏見持平李杭避辭,則以李回寶疏中,顯斥停啓爲言。臣於春末,忝冒本職,亦參合啓停論,則停啓之失,先後何異?況其所謂畏禍臺諫,其果爲國忘身等語,顯然有譏斥前後臺官之意。臣何敢自以爲無知,而晏然處置乎?請命遞斥臣職。答曰,狂妄之言,不足相較,何乃紛紜至此耶?勿辭,退待物論。
右議政李時白十八度呈辭。入啓。答曰,天怒民怨,日以益深,國勢之岌岌,十卵九棋,未足以喩其危。當此之時,卿以勳舊股肱之臣,倚若泰山。引入踰月,鼎席久空,寧忍困我至此?縱有疾病,鬼神扶相,想必有勿藥之慶,須勿控辭,速出論道,以副至望。
玉堂箚子。大槪,執義李晳遞差,持平李杭,正言沈玖,司諫李弘淵出仕事。入啓。答曰,依啓。
吏曹啓曰,守令有闕,政事,取稟。傳曰,明日爲之。
以備局坐不坐單子,傳曰,大臣及諸宰,入來于賓廳之意,本院傳諭,不必出牌命招。
傳曰,大臣及諸宰引見。以上朝報
迎接都監啓曰,觀此伴臣等狀啓,副勅痘症,已有不吉之兆,而淸人禁忌太過,專不用藥。則在我雖無施力之地,其他淸俗所爲之事,則依上使所言,一一曲副,此後症勢,連續馳啓之意,回移,何如?傳曰,依啓。凡干病患,所言之事,一一曲副,俾無未盡執言之弊,可也。
洪淸監司書目,恩津縣監李楚老,親病上京,久不還官,令該曹處置事。
傳曰,史官一員待命,騎馬三匹立之,彰義門內摘奸。
全南監司書目,康津縣監韓縝,病重罷黜事。
司諫李弘淵,正言沈玖,持平李杭就職。朝報
上在昌德宮。停常參·經筵。
傳曰,觀工曹佐郞李回寶疏章,予甚痛駭。先朝大臣,雖被一時譴罰,豈敢指以爲賊?怪惡無倫之言,譸張眩亂,動以危言,欲起大亂於朝,況且宮闈間事,亦何以知之,而言若是乎?服藥無效而止,自是常事,敢疑乃爾,此人亂言之罪,合宜拿問治之,而深念言路,姑爲寬容而置之。政院知悉。
備忘記,君臣大義,皎如日星,臣不可以貶君,子不可以貶父,亘萬世不易之道也。今有兪棨者,先王徽號,廷議旣定之後,不思委身服事之義,便生貶薄之心,敢爲露章論之,固已不勝驚駭。及拜臺諫,必欲改而快其心,古今寧有如許臣子哉?伸救者以爲只是疊用不可之意,非有他腸云。然則文王·周公,皆用諡號,不以疊用爲嫌,而君父猶不避,明矣。曾爲兪棨之知禮者,不知此乎?難可誣也。近觀俗論怪戾,反以爲是,而不以爲非。嗚呼,三十年君臣分義,掃地盡矣。若不及今理之,則三綱五常,存者幾希,予爲是懼,不得不已,姑從末減之科,其令該府,卽將兪棨,遠地竄黜,以明分義之嚴截。
備忘記,近觀朝著氣像,愈往不協,事多乖舛,予嘗痛恨。今見此疏,則不覺寒心,不可不隨事覈處,以杜此弊。吏曹參判尹順之,前參議尹絳,卽爲推考,憲府城上疏命招,今日內開坐,緘答捧入之意,分付以送。
政院啓曰,卽者兪棨遠竄之命,遽出千萬意慮之外,臣等不勝驚悚之至。頃於引對,有兪棨拿〈推〉之命,大臣與諸臣,苦陳達,幸承一言之悟,群下莫不欽仰聖德,而曾未幾日,便下此敎,君臣情義之不相孚,何至於此?伏願聖明,更加三思焉。臣等待罪出納,無任區區,敢陳所懷。傳曰,凡事唯當觀事理之如何,爾等審處焉。予則不知所諭。
備忘記,兪棨遠竄傳旨啓下之後,日已暮夜已深,而該府寂無動靜。非但罪目甚重,君命亦嚴,私情雖切,烏敢輕蔑延拖觀望耶?殊極驚駭,判義禁及當該都事,拿推。
以彰義門內摘奸單子。傳曰,觀此摘奸單子,則前者怠慢官吏,已施重罰,使之作速修治,則今又塞責,不爲用心之狀,如此,殊甚痛駭,當該官吏拿推,令該曹堂上,卽爲摘奸,俾無虛疎未盡之弊。
右議政李時白箚子。大槪,昨承溫批,惶恐縮踖,感泣先零,尤不知攸處,更將難進之勢,敢申前懇,乞許遞免,以便公私事。入啓。答曰,省箚具悉。卿辭至此,予甚觖然,無以爲諭。惟卿體予至意,臥閤論道,以副上下之望。
政院啓曰,今日爲政事,命下,而參議未差,參判呈辭受由,判書呈辭,有調理之命,而時未出仕,不得開政云。何以爲之?敢啓。傳曰,知道。
吏曹判書韓興一上疏。大槪,身病彌留,母忌在明。雖有爲政之命,不得出仕,極爲惶恐。兼陳政席間簡通曲折,冀蒙遞免事。入啓。答曰,省疏具悉。予當査處,卿其勿辭。
持平李杭啓曰,臣自昨日,猝患寒疾,冒呈辭單,退伏私室,意外召牌臨門,不得不扶曳入來,伏受傳旨,而第臣竊伏見吏曹判書韓興一疏本,許多說話,無非自明之辭,其間曲折情僞,則諸堂上自當緘答,臣何敢預先强聒,而至以人言罔極等語,顯加譏斥?廉隅所關,決難仍冒。請命罷斥臣職。答曰,勿辭。退待物論。以上朝報
未時,太白見於巳地。
義禁府啓曰,兪棨定配單子,何往而今始入啓耶?問啓事,傳敎矣。兪棨定配承傳,當日酉初下府,而入直都事,不可空府,出去代直,都事請來交替後,來告臣斗杓·景憲等處,故臣景憲,家在雙里門洞,斗杓戶曹坐起罷後,不還本家。路傍人家,待請坐,一時齊會于惠民署公廨,正書定配單子,使下吏尹起騁,給送于當直都事處,仍呈政院,單子給送之時,日未暝矣。猶能辨見單子文字,似無臣等遲滯之事,至被堂上郞廳拿推之命,不勝惶恐之至,敢啓。傳曰,知道。
以兪棨定配單子。傳曰,誰人定配於南方耶?改定配以入事,傳敎矣。承傳內,只有遠地竄黜之命,而海南縣,亦是南方極邊之地,故臣景憲與判義禁臣元斗杓,相議定配矣。今承下敎,不勝惶恐之至,改定配付標以入之意,敢啓。傳曰,知道。出禁府謄錄
戶曹啓曰,近日連接上司移文,各司所報,皆是公廨修治塗褙鋪陳等事也。如欲一一擧行,則其爲所費,罔有紀極,廢而不行,則莫重公廨,勢將不數年而傾頹,極爲難處。取考大典營繕條,凡公廨,其司官吏看守替番之日,如有破毁遺失之物,則移文刑曹,推覈追徵云。且凡修理,雖如大內之至尊至重處,三年一改,明有法例,則當初設法之意,實非偶然,亶出於顧恤物力,而各該官吏,視之尋常,不肯看護,以致破毁傾頹,然後移文本曹,使之及時修理。近來各處營繕之役,日漸有加,視前倍蓰,繕工貢案所付材木,及瓦署月課所造之瓦,過半不足,其餘皆自本曹,題給米布,多數貿給,猶患難繼,前頭事勢,決難支過。曾在先朝,枚擧法文啓下,分付各司,而數年之間,全然廢閣,尤極痛歎,不可不申明嚴飭,使之着實擧行。自今以後,一從法例,各處公廨遺失,及未准年限破毁之物,卽令該官一一移文刑曹推徵,各衙門鋪陳塗褙等事,亦准年限改備事,捧承傳施行,以備官吏抛棄濫觴之弊,何如?傳曰,依啓。出備局謄錄
獻納姜與載三度呈辭。入啓。遞差。
左議政趙翼八度呈辭。入啓。傳曰,安心調理。
繕工提調海嵩尉尹新之,右參贊李基祚箚子。大槪,彰義門修改,不能檢飭,待罪事。入啓。答曰,省箚具悉。卿等,安心勿待罪。
持平許悅啓曰,不似如臣,猥蒙洪造,忝竊言責,已非一再,而絲毫無補,愧懼徒積,夢寐之外,新命遠加,自惟何人,叨此異數?且臣父方在豐基任所,而老母素多疾病,一年之內,平日甚少。自春相離,久未往省,而臣於八月,以問禮官西下,歸到鳳山,得見家書,始知老母重患寒疾,食飮全廢。倉黃復命,卽呈由狀於該曹,而急於歸救,不待入啓而下去。其間勅行相續,且有陵幸,多事之時,退在遠地。雖曰散官分義未安,及承恩命之後,尤當行不俟駕,而母病沈綿,乍歇還劇,人子之情,不忍遽離,俟間登程,動經累日。任意下鄕,旣蔑法例,稽謝至此,亦極逋慢,前後罪犯,決不可冒居。請命罷斥臣職。答曰,勿辭。退待物論。朝報
上在昌德宮。停常參·經筵。
觀象監,今月二十九日未時,太白現於巳地。啓。
伴送使書目,副勅使,今月二十七日命盡事。
禁府,判義禁元斗杓,都事李延年拿囚。啓。
禁府啓曰,以兪棨定配單子,誰人定配於南方耶?改定配以入事,傳敎矣。承傳內,只有遠地竄黜之命,而海南縣,亦是南方極邊之地,故臣景憲與判義禁臣元斗杓,相議定配矣。今承下敎,不勝惶恐之至,改定付標以入之意,敢啓。傳曰,愛惜奸賊之心,尙未已耶?國家則何時而敬畏耶?五刑之典,俱在三尺,王法無私,其欽哉。
禁府,兪棨,穩城府定配。啓。
弘文館啓曰,特進官,武班中多數擇差,以爲接見之地事,傳敎矣。二品以上文臣,及雖非文臣,曾經議政府·六曹·漢城府堂上員,特進官稱號,每經筵入參,載在大典續錄,遵行已久。目今武弁二品中,曾經漢城府堂上者,絶無。若不拘履歷,多數擇差,則似非法典內本意。事係變通,何以爲之?敢稟。傳曰,事不可無隨時變通,況不必永以爲規者乎?依前傳敎,擇差,可也。
政院啓曰,傳曰,吏曹參判尹順之,前參議尹絳,卽爲推考,憲府城上所命招,今日內開坐,緘答封入之意,分付以送事,傳敎矣。卽者持平李杭,傳旨承召之後,因爲仍避。大司憲林墰上疏,下該曹,時未回啓。執義未差,掌令朴聖龜在外,沈光洙未肅拜,持平許悅亦爲仍避。本府無無故員,不得開坐云,敢啓。傳曰,知道。移他司,使之卽爲擧行事,分付。
院啓,持平李杭·許悅,竝引嫌而退。據法請由,初無所失,母病稽謝,情勢固然,疏本措語,元非大段,自反無失,有何可嫌?請持平許悅·李杭,竝命出仕。伏覩昨日備忘記,以兪棨遠竄事,辭旨極嚴。臣等奉讀未半,不能無憾於天地之大也。兪棨心腸,誠如聖敎所云,則豈獨殿下之所宜深罪?抑亦擧朝臣民,莫不忿怒痛罵,而必欲以其罪,罪之不暇,何敢有一毫伸救之意哉?頃日拿推命下之日,因諸臣陳啓,便寢成命,彼大臣重臣,豈盡私其所好,不顧分義者,而乃爲幺麽一兪棨,苦口力爭,必蒙允兪而後已,擧國公論,於此可知也。設令兪棨,當初已被狂妄之罪,日月旣久,霈澤累降,殿下宜有赦宥之命,何必於經年之後,霽威之餘,復加雷霆之怒,以駭遠邇之瞻聆乎?臣等區區之請,決非爲兪棨地也。請加睿思,還收兪棨遠地竄黜之命。答曰,出仕事依啓。兪棨遠竄還收事,不允。
政院啓曰,禁府入直都事,及交代都事,某人遲滯乎?明査以啓事,傳敎矣。問於本府,則以爲交代都事李尙元,家在水口門內,請坐卽時,來到本府,故曹司都事李延年,亦卽出去,回告于三堂上處,其間別無遲延之事,而日晷甚短,往來自至於差遲云矣,敢啓。傳曰,如是周便救護,其可易耶?李尙元,亦爲拿推,且不能禁飭催促之失,本院亦所難免,該房承旨推考。
領議政李敬輿箚子。大槪,小霽風霆之威,亟寢兪棨竄逐之命,且於喜怒之私,好惡之偏,尤加克治之功,以盡建極之道事。入啓。
傳曰,待有勳功重臣之道,似當有異恩,判義禁元斗杓,特爲放釋。以上朝報
備邊司啓曰,副勅,終至不救,其在我國,亦甚不幸。護喪等事,各別盡心之意,兩西監司及伴臣處,宜加申飭。而上勅前致慰,喪所弔祭,似不可已。令各該司急速差出使人,應行之事,趁卽擧行,爲當。亦當有報知北京之事,亦令該官稟處,何如?答曰,依啓。欲遣內官致慰,以示驚動之色,而前者問疾內官,出使未久,又爲送之,無妨乎?議處。
備邊司啓曰,云云事,傳敎矣。中使將命外出,不宜頻數,以朝臣差遣,允合事宜,而但彼中,以中使爲重。今此所遭之事,旣非常例,特遣內官,以示驚動之色,恐或無妨,上裁,何如?答曰,依啓。
又啓曰,禮曹啓辭,以備邊司啓辭云云事,傳敎矣。客使在途,竟不起疾,其在我國,亦甚不幸。弔慰祭賻之儀,事係新規,無可援據,而不可不趁速擧行。弔祭官,當以重臣差遣,祭需則本道精備以待,報知北京咨文,及齎咨官等事,亦令該司擧行,罔晝夜入送,似當。竊考舊年謄錄,則宣廟朝丙申年間,有陳御史之喪,出於京中。而其賻物則銀子三十兩,土布五十疋,白綿紙三十卷,綿紬十疋,連四厚油紙五部,而目今事例,似異於前,合有變通加減之事。而如此變節,必須十分穩稱,然後可無後悔,着令廟堂,商確指揮,何如?傳曰,依啓事,傳敎矣。弔慰致祭,北京報知等事,該曹已盡定奪,而至於賻物,則自當參酌以送,不必以陳御史舊例爲準。三十兩銀子,似爲太略,或加二十,白綿紙三十卷,亦爲略少,或滿百數,似當。但如給管餉所儲,則合有斟酌,油芚,不緊於此喪,設或送之,不須至於五番,然該曹所儲多寡難易,未能詳知。請令該曹量度加減,從速入送,何如?答曰,允。
備邊司啓曰,弔慰報知北京事,本司已爲入啓蒙允。各該司必爲擧行,而所謂報知,不可以言語傳致,合有移咨禮部之擧。咨文撰出齎咨人,或以宣傳官,或以譯官,預爲差定,待文書撰出,卽爲發送爲當。或以爲順付使行爲便云,此則有關於除弊,恐涉於簡忽,令該曹稟處爲宜。旣曰奉使之人,而客死於我境,則致賻之禮,似不可已。平壤所儲紙塊,必指管餉所管而言,臣等未知其多寡有無,竝令該曹量處,何如?答曰,依啓。
禮曹啓曰,弔賻致祭等禮,已爲回啓。請令廟堂詳盡議處,以爲遵行之地,其中弔祭儀節,必須趁卽講定,然後可無窘迫之患。雖無可據謄錄,事勢猝急,臣等不得已相議斟酌,磨鍊書入。此儀註,啓下承文院繕寫,付送於致祭使之行,而彼若欲以彼中之禮行之,此儀註,亦似不用,臨時隨便以處之意,竝爲分付於弔使,似或無妨,竝此仰稟。答曰,知道。以上出備局謄錄
以兪棨押去羅將馬牌單子。傳曰,刻期將赴配所,毋得任意遲滯事,嚴飭以送。出義禁府謄錄
迎接都監啓曰,頃因傳敎,以大君二十日當爲發程,而忽有病患,當觀症勢起程之意,移文伴送使處,使之言于勅使矣。卽見伴臣狀啓,則此意已通於上使,而上使答稱,大君時未經疫,俺等所知。今聞有所患,深用爲慮,當觀副使病患,卽爲發行。大君行期遲速之間,須趁俺等未渡江前,預爲通知,以爲歸告之地云,而今則副使身死,其行前進之日,未能的知,令該曹,大君行期,更爲稟處,及報於勅使未渡江前,何如?傳曰,大君所患,似是寒疾,故問疾中官處,已爲言送矣。出都監謄錄
校理曺漢英等上疏。大槪,冒萬死陳情乞遞事。留政院。
禁府,都事李尙元,拿囚。啓。
刑曹照本,吏曹參判尹順之,前參議尹絳等矣,近觀朝著氣像,愈往不協,事多乖舛,予嘗痛恨。今見判書韓興一上疏,則不覺寒心,不可不隨事覈處。罪尹絳決杖一百,告身盡行追奪,尹順之旣已遲晩,上裁啓。吏曹參判尹順之等,推考緘答判付內,參判尹順之,旣聞長官簡通之言,則所當備式成禮,俾無執言之弊,可也,而草率莫甚爲旀,前參議尹絳,旣已見書之後,所當通論,託以非式,歸之於不知,謹厚者若是乎?不協乖舛之責,在所難免,而律文似爲過重爲置,尹順之遞差,尹絳罷職。
答領議政李敬輿箚曰,省箚具悉。予甚無識,而誡誨至此,可不體念哉?
都承旨李厚源上疏。大槪,更冒萬死懇乞遞免事。留政院。朝報
上在昌德宮。停常參·經筵。
未時,太白見於巳地。夜四更,流星出五車星上,入王良星上,狀如拳,尾長三四尺許,色赤。
政院啓曰,吏曹郞廳來言,黃海監司狀啓,試期臨迫,都事催促下送事。啓下本曹,而堂上有故,未卽回啓。都事李台瑞,諫院則署經,而憲府未署經,故試期漸迫,而不得發行云。速爲署經之意,憲府城上所就職時,言送,何如?傳曰,除署經速爲發送。
明日永思殿親祭,正時四更一點,開門三更三點。
下直,黃海都事李台瑞。
領議政李敬輿箚子。大槪,臣職忝匡弼,義難含默,竊託無隱,冒進瞽說,而誠未格天。不但未蒙採納,聖批中二字,決非吁咈之意,奉讀未半,驚惕罔措,此無非臣妄言之罪也。臣方在齋所,未得躬詣閤門,引咎待罪,尤不勝惶恐之至事。入啓。答曰,省卿箚辭。予之不得見信於卿,至此,良用慨歎。藥石之言,卿若不言,國將何爲,予將何恃?所謂二字,不過自謙之辭,有何深意?卿勿過慮,安心勿待罪。
院啓,昨以兪棨遠竄還收事,敢陳公論,而聖批不允,臣等竊惑焉。兪棨心腸,誠如聖敎所云,則豈殿下所宜深罪?抑亦擧朝臣僚,莫不憤痛怒罵?必欲以其罪罪之之不暇,何敢有一毫伸救之意哉?頃日拿推命下之日,因諸臣陳戒,便寢成命,彼大臣·重臣,豈盡私其所好,不顧分義者,而乃爲幺麽一兪棨,苦口力爭,必蒙允兪而後已,擧國公論,於此可知也。設令兪棨,當初已被狂妄之罪,日月旣久,霈澤屢降,殿下宜有赦宥之命,何必於經年之後,霽威之餘,復加雷霆之怒,以駭遠邇之瞻聆乎?臣等區區之請,決非爲兪棨地也。請加睿思,還收兪棨遠地竄黜之命。答曰,不允。
右議政李時白十九度呈辭。入啓。傳曰,安心調理。
吏曹判書韓興一再疏。大槪,同僚見罰,皆由臣之不職,懇乞遞免,以安愚分事。留政院。以上朝報
戶曹啓曰,又以備局啓辭,勅使喪致賻物種,令該曹量度加減事,傳曰,允事,命下矣。致賻之物,伴臣·餉臣,議定厥數,以管餉所儲,用之之意,纔已啓稟,而油芚則本非淸人之所關重,設有喪事之用,下去時行中持去者,多至累十番,猶可以此用之,勿爲下送,何如?傳曰,允。
又啓曰,以備局啓辭,副勅喪致賻事,傳曰,依啓事,命下矣。致賻物種,今雖自京下送,其勢未及於在黃州時。且考見管餉重記,則錦銀·細布·紙塊等物亦多有之。伴臣與餉臣,相議參定厥數,別單開錄以給,而厥數,詳言于上勅使,殊甚便當。以此意,知會伴送使及平安監司處,何如?傳曰,依啓。雖不至太濫,亦勿使埋沒,可也。且錦段不可,宜用土産,可也。
禮曹啓曰,備邊司啓辭,有曰,移咨禮部齎咨人,或以宣傳官,或以譯官,預爲差定,待文書撰出,卽爲發送爲當,而或以爲順付使行爲便云,令該曹稟處。致賻之物,似不可已,平壤所儲紙塊,必指管餉所管而言,臣等未知其多寡有無,竝令該該〈曹〉量處,何如?傳曰,依啓事,傳敎矣。客使之喪,出於我境,弔祭之外,馳報北京,不容少緩底事機。故昨日因備局啓辭,卽爲枚擧回啓,而莫重應變,旣無明白前例,臣曹有難擅便,請令廟堂議處蒙允,而其咨文之順付使行,以事體言之,似重於宣傳官·譯官等,而第歉別報急報之意,恐涉於簡忽除弊之歸,令該曹擇差宣傳官,罔晝夜起送,恐合事宜。至於賻物,則臣曹亦無可援前例,只有陳御史喪時謄錄,而有難據用於此喪,故欲經廟議以處。而至於管餉所儲紙地一款,則自是戶曹所管,賻物,亦依備局啓辭,亦令戶曹參酌磨鍊擧行,何如?傳曰,依啓。宣傳官,數日內發送,罔夜馳往,使之先勅使入北京,可也。以上出備局謄錄
持平許悅就職。
持平李杭,命招不進,依承傳罷職。
都府啓目,都事李延年元情公事,判付內,朝者政院査覈,則在本府都事等,遲緩之致是如爲如乎,今則推諉於當直爲臥乎所,殊極駭異爲置,姑停刑推,與當直都事,一處對辨,以査其某處之稽緩後,稟處。
又啓目,李尙元元情公事,判付內,姑停刑推,待査覈結末後,稟處。
禁府,都事李涌査囚。啓。朝報郞廳李陽泰校正。日記郞廳朴奎壽書。
上在昌德宮。停常參·經筵。
未時,太白見於巳地。
大妃殿·大殿·中殿·世子宮,藥房問安。答曰,知道。出藥房日記
答左相趙翼九度呈辭曰,安心調理。
答吏判韓興一疏曰,省疏具悉。據其緘答,旣以酌處於卿,勿爲控辭,速出行公。
答兼司僕洪大立等疏曰,省疏具悉。深嘉爾等之志趣,當令該曹議處。
答都承旨李厚源疏曰,省疏具悉。所患至此,予當允副,卿其專意調治。
答校理曺漢英·洪處大等疏曰,省疏具悉。爾等之辭,至此,予甚慙愧。勿辭察職,益用啓沃之誠,以副予意。
答府曰,此有何違理之事,而兩司竝論至此耶?可謂寒心也。
答院曰,亟停勿煩。
答大司憲趙錫胤疏曰,省疏具悉。卿似無固辭之嫌,勿辭察職。以上出內下記草
戶曹啓曰,以備局嚴宇得上疏回啓。傳曰,今日引見時傳敎,諸宮家漁箭·鹽盆私立案査出事,似非,分付外方又致紛擾之事,將該曹所上文案,考準已爲査來之數,則私立案有無,自然立現,以此爲之,可也,言于該曹事,命下矣。啓下本案,及諸道監司査啓開坐數,詳細比較,則彼此相準。鹽盆一百七十三坐,漁箭二十庫,而其中壽進宮·於義洞宮·龍洞宮所屬。鹽盆五十八坐,漁箭十六庫,曾已特命革罷,其他諸宮家所屬仍存。鹽盆二百十五坐,而陳廢五坐,漁箭十六庫,而陳廢一庫,本案載錄,而諸道査啓中,落漏鹽盆,一百十五坐,漁箭三十五庫,海稅一處,捉魚一庫,本案中不爲開錄,而諸道査啓中現出,鹽盆八十四坐,而陳盆一坐,漁箭六十二庫,栗島一庫,熊島一庫,故分秩開錄,別單三張以入,而本案所載鹽盆·漁箭,落漏於監司査啓中者,似當更査本案。不爲開錄,而現出於監司査啓中者,亦當革罷。本案及査啓中相準者,所當仍存,竝爲上裁,何如?傳曰,依啓。雖落漏於監司査啓,載錄於啓下單子者,則賜與分明,不必更査,以致煩擾。本案不爲開錄,而現出於監司査啓中者,則令內司知委諸宮家,覈出其緣由後,稟處,可也。
又啓曰,昨朝因備局啓辭,副勅喪致賻之物,伴臣·餉臣,參量厥數,不爲太濫,亦不至埋沒,別單開錄以給之意,啓下行會矣。今接朴遾等狀啓,則上使言內,到彼完斂時容入紙地,其數必多,行到關西,雖費禮單,優數貿去云,而初喪所餘紙地,欲爲入納,則還却不受,故使譯官玄德宇,探其上使本意,則李於仍叱石以爲,非不欲受去,而春勅別贈,自彼屬公,恐有濫受之責,如是固辭,雖有朝廷致賻,亦不敢領受云云。竊觀彼意,旣發紙地優備之言,旋示固辭之意,此乃淸人常事。昨日,分付賻物,適中磨鍊,自上別爲致賻,辭緣善爲措辭,傳給宜當,以此意,行會伴臣處,何如?傳曰,允。
備邊司啓曰,卽見黃海監司狀啓,則以犯染迫候爲嫌,如此俗忌之說,不宜煩達於朝廷。設或以爲未安,自當報稟於行次,以此意回移,何如?答曰,知道。以上出備局謄錄
軍器寺啓曰,本寺年例,諸役則十月爲始,已爲停罷,而內別造秋冬等進排箭鏃,則依啓下公事,長片箭鏃各二百部,時方打造磨鍊矣。此外武科東堂春秋禁軍都試所用,箭鏃諸具,皆用各色匠人,而勅使時求請修補,弓箭及箭·鏃·槍·刃等物,罔晝夜打造,得免生事之患。而雇立匠人輩,當此凶年,爲其糊口,散而之四方,則無以策應。故曾在乙酉裁省之時,亦慮此事,弓矢人各二名,冶匠一名,助役三名,注匠二名,鍊匠二名,使戶·兵曹給料布,仍存不罷矣。今亦一依乙酉年例,此等匠人,限復設間給料布,仍存,何如?傳曰,依啓。出兵曹軍色謄錄
李䅘啓曰,新除授左副承旨宋國澤,時在洪淸道懷德地,斯速乘馹上來事,下諭。何如?傳曰,允。
持平許悅啓曰,請加三思,還收兪棨遠竄之命。新除授大司憲金集,時在洪淸道連山地。持平鄭基豐,時在洪淸道沃川郡任所。請竝斯速乘馹上來事,下諭。答曰,不允。下諭事,依啓。
司諫李弘淵,正言洪鐩·沈玖啓曰,近以兪棨事,大臣陳箚極言,諫官苦口力爭,非不知言數,而已厭於天心也。猶不能止者,是豈爲兪棨地乎?彼棨之言,雖或狂妄,然若以如有貶薄君父之心,則恐非棨之本情也。況殿下,旣赦其罪,遠邇之人,皆謂兪棨有狂妄之罪,聖上特恕其情而宥之,咸仰二字觖之量矣。曾未幾何,又下竄黜之命,大聖人擧措,恐不當如是其顚倒也。臣等區區之請,斷無他腸,敢陳擧國之公論。而只欲使殿下無過中之擧也。請加睿思,還收兪棨遠地竄黜之命。新除授獻納河溍,時在慶尙道晉州地。請斯速乘馹上來事,下諭。答曰,不允。下諭事,依啓。
尹得說啓曰,明日常參·經筵,取稟。傳曰,停。以上燼餘
上在昌德宮。停常參·經筵。
藥房都提調李敬輿,提調韓興一,左承旨尹得說啓曰,臣等嘗於入侍之際,竊瞷玉候,咳嗽之症,猶未快止,而卽今日氣漸寒,易致傷感,昨日冒犯行祭,不瑕有添傷之患,臣等憂慮,至此益切,敢來問安。答曰,僅得無事。出藥房日記
答左相趙翼十度呈辭曰,卿辭至此,勉副之意。遣史官傳諭。
答右相李時白十度呈辭曰,安心調理。
答府院曰,不允,下諭事,依啓。已上出內下記草
宣惠廳啓曰,十月二十二日晝講時,兵曹判書所啓,軍器寺,工匠皆罷,而焰硝廳,獨不罷,鉛鐵已盡,所當貿用,而價無出處。兵曹匠人價布,今當移送於常平廳。常平廳雖曰切急,本寺之事,亦甚緊重。以此價布,爲鉛鐵貿用之價,何如?上曰,常平廳相議爲之事,傳敎矣。畿民蠲役之擧,莫切於量減收米,故今年則只捧一半,以應各項需用之資,當初備局,爲慮本廳支保之地。請停一年軍器之役。軍器寺貢物,及訓鍊都監軍器打造之役,竝皆停止,兵·戶曹所給員役匠人料布,移送本廳,而至於松都軍米,亦爲減除,以補本廳之用矣。其後因軍器寺啓辭,山郡貢物,則仍留本寺,戶曹則以經費爲慮,故所減料米千餘石,仍存本曹,松都軍米,亦爲仍給本府。惟此兵曹所減價布七同,又不移送,則當初啓請各衙門移送之數,以米計之,幾至三千餘石內,只取軍器寺貢物作米一千石而已,明春收米之全減,蓋將得此移送之物,以爲補用之地,而較諸用度,猶多不足之數。今則曾所添補者,幾盡歸虛,科外之役,比前疊出,前頭拮据,計沒奈何,然筵臣啓達之意如此,本寺之事,亦不可不慮。兵曹移送木,姑勿取用,若前頭本廳用度匱乏,則令兵曹準此數,移送題給,何如?傳曰,依啓。出兵曹軍色謄錄
安獻徵,以常平廳言啓曰,今冬三朔銀布米穀等物出納之數,依事目別單書啓,以備睿覽之意,敢啓。傳曰,知道。
李䅘啓曰,大臣處置,政事,何以爲之?傳曰,明日爲之。
尹得說啓曰,明日常參·經筵,取稟。傳曰,停。
又啓曰,此違格上言,還入,啓字爻周之意,敢啓。傳曰,知道。
上在昌德宮。停常參·經筵。
夜四更,流星出太微垣內,入東方天際,狀如鉢,尾長三四尺許,色白。五更,有霧氣。
答府曰,予不欲多言,爾其勿煩。
答院曰,予不欲多言,爾等勿爲煩論。
答公淸監司金慶餘疏曰,省疏具悉。辭意,鄕其勿辭察職。
答前大司憲趙錫胤疏曰,省疏具悉。予意已諭,卿勿固辭。
答吏議趙壽益疏曰,省疏具悉。爾才允合此任,勿辭察職。
答同義禁洪茂績疏曰,省疏具悉。君命之下,百執事恐懼奔走,莫敢怠慢,非是別事。古今有國之道,觀玆者,本府郞廳等慢忽太甚,及其嚴問,亦不肯吐實,其可無鞫問之擧耶?疏內所謂傳書之際遲延,本府往還之間日暮,正是予之欲問其故者也。誠若一心敬謹,小無怠緩,則申初所傳傳旨,何故而夜深後,始復覆啓耶?近者百隷之怠慢,正坐此等緩論而然也。李涌,若有曖昧,則必是延年等罪也。要不出當直,而在本府郞廳之間,更爲明査處置,可也。以上出內下記草
同知事洪茂績上疏,伏以臣忝在金吾末席,與聞李涌等査處之議,渠之元情所供,置而不言。以臣目見之事言之,則當初兪棨遠竄命下之時,政院未及捧承傳之前,戶曹下吏,分發於判義禁元斗杓。判義禁方開戶曹坐起,聞卽轍坐,使下吏走告本府,使之一邊請坐諸堂上,一邊詣當直,探知承傳下未下與否,而其時,日正申時云。此則判府事之亦所自言者也。假使李涌,受敎於政院,正在申初,謄書下送之際,自不免暫時遲延,往來本府之間,想亦至於日沒。以此觀之,則李涌·李延年等所供,似非飾詐之言也。大槪當直,在闕門外至近之地,雖尋常公事,未嘗一刻遲延。此何等何事,而敢生怠慢之心乎?況長官徑轍坐起,先赴惠民署,而急速催促,則雖欲稽滯,其勢不可得也。臣忝在王府,目見李涌,以非罪,至有嚴刑之命,有所不安於心,故敢此仰達。伏願聖慈,更加酌處焉。出義禁府謄錄
有政。吏批,判書韓興一,參判李厚源進,參議趙壽益未肅拜,左承旨尹得說進。以申翊全爲兵曹參判,李斗陽爲沃川郡守,金后夔爲延曙察訪,李晩榮爲軍器正。
兵批,判書具仁垕進,參判未差,參議李一相病,參知吳挺一進,右承旨李䅘進。以權悟爲文兼,李大樹爲武兼,趙翼爲領中樞府事,金堉爲判中樞府事,沈廷豪爲文兼知中樞,作闕。韓明勗·許徽爲知中樞府事,韓明勗爲副護軍,全南兵使李元老,今加資憲,舊軍器及新造別備事。
傳于吏批曰,在前各道武官差送守令處,竝書啓。
又傳于李䅘曰,翊衛司官員數多,而何以出假官耶事,下敎矣。問于兵曹,則以爲皆以試暇受由,故出假官云矣,敢啓。傳曰,知道。
李䅘,以兵曹言啓曰,大臣處置事,政事啓下,而時無窠闕,不得已知中樞一員作闕,領中樞以下,次次陞降之意,敢啓。傳曰,知道。
安獻徵,以戶曹言啓曰,各起方物中,白綿紙六千卷,龍紋席八張,未及措備,故追後封進之意,前已啓稟矣。今已準備,而日勢已暮,明日早朝,本曹堂上與禮曹堂上,會坐看品封裹,譯官卽爲發送,何如?傳曰,允。
安獻徵,以義禁府言啓曰,今此增廣別試時,本府都事九員內,三員觖其餘六員,皆爲赴擧。而文科三所,武科兩所,觖官各一員,本府守直一員,公事交代一員,當觖竝八員,假都事,依前例令該曹差出,何如?傳曰,允。
又啓曰,場屋易書人,有廳軍士及各司書吏典僕中,擇其解文,參半定送,自是流來法例,而近來全用書吏,分三所各定五十人,各司書吏,元數不多,沒數調用,以致設科時各司廢坐之患,事甚不妥。今番初試,異於八道咸聚京師之時,三所擧子,必不至數多,易書書吏,依前多定,實有有弊館試。易書二十名,一二所各三十名定送,以省一分之弊,似爲無妨,令吏曹依此擧行,何如?傳曰,允。
又以備邊司言啓曰,卽見中使羅嶪狀啓,侍女中一人,病勢非輕,殊甚可慮,令該曹將此病錄,詳問于醫官之術業精明者,相當藥物精劑,急急因撥便下送,何如?傳曰,允。
持平許悅啓曰,臣將兪棨事,連日論列,而天聽邈然。臣雖駑賤,職是耳目,豈爲君上過中之擧,而默然承順而已哉?兪棨狂妄之罪,已不足道,而事在旣往。且蒙寬釋之後,優容之美,已歸於聖上,而蓬廬之下,渠自二字觖也。已至于今日,而更加已霽之威,此四五字觖擧措耶。雷霆之下,大小戰戰,誰敢爲三四字觖而自救之不暇。聖人遷怒之擧,不圖至斯也。妄言之兪棨,固不當惜,而其爲聖德之累,豈淺淺哉?臣之此言,非爲棨地也。區區欲忠之言,只欲納吾君於無過也。請加三思,還收兪棨遠竄之命。觖
正言洪鐩·沈玖啓曰,請加三思,還收兪棨遠地竄黜之命。措辭見下
尹得說,以吏曹言啓曰,去十月十三日引見時,刑曹判書所啓,勅使相續,最難支者枝三,而方承儉等三人,願納一萬匣,不可無賞矣。上曰,斟酌論賞。
又所啓,今有募粟之擧,而京中有願納米百石者,亦依事目論賞乎?上曰,一體爲之事,傳敎矣。枝三所納方承儉等三人,職姓名及所納多少,問于該廳,則前司果方承儉,前主簿劉順命,前判官崔起龍等三人,同力措備一萬匣,以米計之,則一人所納,一百四十五石零,前司譯院直長金義孝,則米一百石備納云。依賑恤廳事目論賞,則米五十石以上者,同知知事實職除授,謝恩二字觖一依正官例,已爲啓下,似當依此擧行,而在前凶歉之時,例有募粟賞職之擧。丁卯年募粟時,則正租三百石,乃許階堂上,本曹議大臣定奪,其後依此施行,而此則皆以兩班,隨其才能,或有守令除授者,則與此中人以下,事例不同,二行觖傳曰,問于大臣處之。
尹得說啓曰,明日常參·經筵,取稟。傳曰,停。
前大司憲趙錫胤疏曰,伏以臣妄陳瞽言,重激天怒,上累包荒之德,下貽向隅之冤。臣雖萬死,不足贖愆,冒昧自列,乞伏邦刑,而聖度如天,反賜溫批。臣不勝感激流涕,而跼蹐之心,狼狽之狀,至此而極矣。夫國家所以御下,以刑政之明也。人臣所以事君,以廉恥之立也。國而失刑,臣而喪廉,則其於世道,何哉?今者聖明,不諒愚妄小臣之本情,遽加以人臣難赦之惡名,恐或乖於大聖人推恕體下之道,臣竊悶焉。敢陳區區之愚,其亦不自量也。聖明,以臣爲比護,而益震雷霆之威,臣於是固難免妄言之誅,而況兪棨罪名,旣是覆載之所難容,則伸救棨者,其罪當如何也?窮海之外,卽臣分所宜,豈敢晏然而留在朝端乎?聖上雖欲曲貸,刑政不可紊也。愚臣,雖欲苟免,廉恥不可喪也。觖
吏曹參議趙壽益疏曰,二行觖蔑報,無官不曠,試皆蔑效,此非但臣之自知,益切愧惶,抑朝廷之所已知也。千萬夢寐之外,新命遽加,臣驚隕感涕,實未知所以致此也。況今聖上,新服勵精,登能庸賢,任官推人,當自政官始,豈容如臣無似,忝叨匪據,以貽名器之玷辱乎?貪榮冒進,於臣爲喪恥,苟充虛授,於國爲失政。此臣所以不得不仰陳危懇,冒死祈免者也。伏乞聖慈天地父母,諒臣跡涉狼狽,察臣言非飾讓,亟命鐫改新授職名,以安愚分,以重名器,公私幸甚。
洪淸道觀察使金慶餘疏曰,伏以臣稟賦虛弱,疾病侵尋。雖在盛壯之年,尙不及四五字觖矣。矧今犬馬之齒,已迫六十,蒲柳早衰,氣力漸減,加以夏秋以來,重患寒縮之症,入冬之後,展轉沈痼,精神昏憒,危喘盈襟,有時委頓,不能收拾,遇事茫然,前失後忘。方伯之職,是何等重任,而値此艱危多事之時,其何能驅策病劣,以效涓埃之報乎?此臣所以從前籲免,縷縷不止者也。且臣於頃日,得接備局諸宰書,入抄擇士夫家妾女事也。臣意以爲,去年多行婚嫁,安有餘存,可合於極選者,若欲窮搜,騷屑必倍。寧被不職之罪,不敢爲無益有害之擧,重傷國脈,故備將此意,裁書回答。又以諸宰之意,略通于二三相知守令,使之知之,而未嘗有分付抄選之擧矣。繼見備局行文,則乃觖一道驚駭,爲臣推勘之案,臣誠怪訝,莫觖竊想牙山任姓之女,忠原柳家之産,觖臣全未聞知,最後因兩縣所報,始得二行觖跡危觸事顚躓觖庶務瘝曠,何能一日處於一路軍民之上,以益其罪戾乎?伏乞聖慈,諒臣情勢之狼狽,憐臣疾病之危苦,亟許遞改臣職名,使畢命丘壑,母子相依,則自今至死之年,莫非天地父母之賜也。不勝激切屛營之至。
開城留守呂爾載上疏曰,伏以無狀小臣,猥受重寄,自知無似,冒上辭章。聖恩廣大,不許遞改,而勅行適當其時,僚屬迫令促行。臣於此際,狼狽罔措,遲回數日。始謝恩命,而旋蒙引接之恩,繼有速往之敎,臣迫於嚴命,黽勉赴任,而目見本府形勢,有萬不支堪者。四部七面應役之戶,一千八百有餘,而獨女及丐乞,四百七十五戶,亦在其中。哿矣富人,哀此惸獨。而每朔收米升斗,以爲常時使客及府中凡百之需,勅行時則隨其所入,分徵銀兩,或至二三千兩,少不下一千四五百兩耳。雖時平歲豐,民有餘産,月收其米,徵銀之擧,一年疊出,則猶不勝其偏苦。況今年六巡勅行,所費之數,當得如何耶?臣於登對之日,親承聖旨,惓惓以恤民爲敎。臣聞命以後,益復惶惑,凡可以寬民之力者,靡不用極,而幸賴朝廷軫恤之恩,不責於民,僅得無事,而前頭又有勅行先聲,則官無所備,何以責應,民無所儲,何以供億?苟非才之以鬼出神沒,能之以無中生有者,則難以居之。如臣譾劣,雖竭心力,旣無用武之地,其將何麪之可托哉?見民倒懸,而不知解,知民疾苦而未與救之二行觖母在畿地,宿疾沈痼,氣力萎薾,坐臥須人,疾痛之症,遇寒輒重。來此數月,尙未遂將母之願,母子分離,死生是憂,而守令有限,不得以時歸見,人子至情,實爲懇迫。臣受國厚恩,忝叨居留,臣之一毫一髮,莫非天地父母之賜,而在公不能盡職事,在私不能救母病,徒爲哺啜而已,則人將謂臣何如,而環顧平生,寧不愧懼之甚乎?伏乞聖慈,憐臣危懇,遞臣職名,以便公私。啓下備邊司回啓曰,人臣受任之後,則惟當盡職,雖有難處之事,自可方便處置,隨事補充。豈可以民力之已盡,事勢之難堪,敢爲露章乞遞?況雖有老親,本府在京跬步地,非不能將母之處,尤不可以此爲辭。疏內辭緣,勿施,何如?啓依允。以上燼餘
上在昌德宮。停常參·經筵。
自昧爽至巳時,沈霧。未時,太白見於巳地。夜一更,流星出北斗星下,入乾方天際,狀如鉢,尾長五六尺許,色赤。五更,流星出翼星下,入南方天際,狀如鉢,尾長三四尺許,色赤。
答右相李時白十一度呈辭曰,承旨敦諭。
答副司果朴弘宇疏曰,省疏具悉。觀爾疏章,憂國愛君之誠,出於中心。予甚嘉尙,令該司採用焉。
答領中樞府事金堉疏曰,省疏具悉卿懇。臥山林不忘憂愛,特上疏章,誡誨諄切,良用感悅,可不惕念哉?卿宜安心勿辭。
答院曰,不允。潘潤沂,姑先推考,可也。
答吏參李厚源疏曰,省疏具悉。過嫌,無乃不可乎?此非劇務之任,勿辭調理察職。以上出內下記草
義禁府啓曰,臣洪茂績,伏見聖批,有明査處置之敎。敢不詳陳曲折,以承聖明覈實之意哉?去月二十八日,判義禁臣元斗杓,在戶曹坐起,得見兪棨竄黜事分發。卽招本府刑吏尹起騁問曰,分發旣到,汝等尙不來告,是何故耶?起騁答曰,傳旨未下于本府云。元斗杓又曰,然則當直書吏捉來,使本府入直都事,決笞三十云云。都事捉致當直書吏劉得全問之,則傳旨,時未下之,故起騁,卽以此意,回報於判義禁。則元斗杓曰,姑勿治罪,預先告知于諸堂上及都事等處,傳旨下來,卽爲開坐于惠民署,可也。仍爲罷坐,行過本府前路,又問于刑吏曰,傳旨尙未下耶?刑吏又以未下答之。判義禁曰,吾家在僻處,往來之際,不無稽遲之弊,當留待於中路友人家,傳旨下,卽來告,一邊仍請諸堂上急速開坐云。俄頃請坐,故卽坐惠民署,日已沒矣。定配單子,正書入送當直之際,時已向昏,猶能辨見字畫,此則元斗杓之所言也。且李涌受出傳旨於政院,雖云申初,此時日沒,在於申正四刻,則其間不過四刻。而傳旨下送本府之後,臣景憲,家在雙里門,臣茂績,入直摠府,臣斗杓,雖在中路人家,其去開坐處,亦不密邇,而三處回告,齊會書單之際,日色向曛,事勢固然。以此推之,李涌·李延年等,俱無怠緩之事。臣旣已目見前後實狀,則以非罪而受嚴刑,實非聖世事。故臣茂茂〈績〉,心有所不安,疏陳曲折,冀蒙採納,非敢爲緩論也。金吾,王法所在,臣職忝有司,如有所輕重,非但或無所措手足,屈法欺君,其罪可誅。白首愚臣,何敢一毫阿私於素昧平生之年少一郞僚,自陷於欺罔之地哉?臣所恃者,三尺也。敢此强顔爭執,不勝惶恐之至,伏候上裁。傳曰,一箇時八刻也。何以只稱四刻耶?覆啓,在於人定,量其間遲滯,其可不問乎?於法當然,有何未安。依前傳敎施行。
又啓曰,本府規例,罪人元情刑推等事,必備堂上兩員而爲之,至於議處公事,無判義禁,則不得爲之。今此尹起騁·張相周等議處公事,李廷達等,上言回啓。近來判義禁,以本府都事等,推治未畢,惶懼不敢參坐,故皆未爲之,李涌嚴刑事,命下,而同知事洪茂績,纔呈上疏,敢陳所懷,故不敢同參云。未得備員,臣不敢獨爲刑推之意,敢啓。傳曰,知道。出本府謄錄
兵曹啓曰,卽接衛將所牒報,則今此文武科五所,場中各差備軍,及順懷宮祭軍,竝多至四百八十七名,而各處抽用,二百八十五名,其間不足,二百二名,他無調用之路。依丙戌年別試例,差備軍,量宜裁減,而一百三十七名,猶且不足,依前例京下番騎兵,充數調用,當番時計日減給,宜當,別單書啓矣。來初七日,大妃殿誕日,物膳軍三十名,場中相値,亦無推移之處,不得已精抄軍,闕內代定,一日出用,何如?傳曰,知道。兩處水口門出用,似未妥當矣。
以曹場中時出用軍士別單。傳曰,闕外二十處守,未知有何事處耶。
兵曹啓曰,傳敎矣。參考衛將牒報,及丙戌年別試時,軍士出用啓下單子,則兩處水口及二十處守等處,各一名抽用,故竝依前例磨鍊以啓矣。兩處水口,則依聖敎仍定,勿爲餘用,場中不足之數,則以京下番軍士,改付標以入,二十處守,乃闕外二十處軍堡守直也。亦依水口仍定乎?敢稟。傳曰,依啓。出備局謄錄
傳于尹得說曰,慶尙監司引見。
安獻徵啓曰,大司憲金集,掌令郭聖龜,持平鄭基豐在外,執義趙珩,掌令沈光洙未肅拜,持平許悅式暇,今日監察茶時之意,敢啓。傳曰,知道。
尹得說啓曰,知中樞府事許徽肅拜後,仍在闕下,有奏事請對矣。敢啓。傳曰,引見。
安獻徵啓曰,潘潤沂推考事,命下矣。臺諫以罷職論啓,推考承傳,不得捧之之意,敢啓。傳曰,知道。
正言洪鐩·沈玖啓曰,近以兪棨事,大臣陳箚極言,諫官苦口力爭,非不知言數,而已厭於天聽也。猶不能止者,是豈爲兪棨地乎?彼棨之言,誠極狂妄。然若以爲有貶薄君父之心,則恐非兪棨之本情也。況殿下旣赦其罪,遠邇之人,皆謂兪棨有狂妄之罪,聖上特恕其情而宥之,感服天地之量矣,曾未幾何?又下竄黜之命,大聖人喜怒,恐不當如是也。臣等區區之請,斷無他腸,敢陳擧國之公論,只欲使殿下無過中之擧也。請加睿思,還收兪棨遠地竄黜之命。近來法綱凌蔑,上司之習,日以益甚,誠可寒心。奉常奉事潘潤沂,以上直詣守之際,所率下人,與本院唱道,路上相鬨。潘潤沂曳去本寺,笞脚杖臀,至於累十度。設令曲在唱道,上司下人,所當從容辨覈,而後處之,亦未晩也。渠輩相鬪,有何大段之事,而乘怒濫杖,小無顧忌,小各司官員,公然用杖於上司下人,前所未有之事也。潘潤沂矣不識事體,顚妄自恣之失,不可不懲。請命罷職。批答見上
引見時,安獻徵所啓,臣奉使西路,目見各驛之凋弊,已至十分地頭,將不免渙散,誠爲可慮。蓋一番勅行,各驛例用累十兩銀子,而不得不辦出於驛卒,故至於如此矣。臣意以爲,各驛例有奴婢收貢之規,且有除役之事,善爲前頭料理,以爲應卒之備,則可無侵及驛卒之弊。以此事意申飭,何如?上曰,依爲之。
引見入侍,知中樞府事許徽,慶尙監司南銑,右副承旨安獻徵,假注書鄭晳,記事官李端相。徽進曰,小臣年多老甚,死亡無日。今日幸得肅謝恩命,復見天顔,雖死無憾。臣妻年亦九十。夫妻未死之前,得近耿光,是臣至願,妻病幸而得甦,故今日得以入來耳。臣在長湍時,長夢日邊,每思先王下山城後引見之事,不覺隕涕。臣曾於丁亥年間,入侍先朝,略陳所懷。仰陳者,不過民生休戚,守令賢否,山城有可用之人,數事而已。臣父倖占科第,而平生不入色目之中,以無偏黨之故,仕宦之間,升沈相半,而終至宰列。臣父,嘗敎臣不爲偏黨,故臣亦無色目,臣子不肖,幸蒙國恩,官至宰列,而亦不爲偏黨,臣之父子,同感聖恩矣。蓋偏黨之弊,已成膏肓,雖孩提之兒,亦爲分別,不勝寒心。臣曾爲祈雨祭獻官,則楊州官,備飯飧而待之,臣纔爲朝食,故辭而不受。楊州牧使謂臣曰,他祭官,以飮食之故,至有鞭扑之擧,而令監則辭而不受,其與他祭官有異云。其時高陽郡,有以圖減束伍軍事,人多請囑,而及其事發覺也,如此等請簡,皆藏而不出,只以若干請囑之簡塞責,現出入此承旨,亦蒙罪罰。高陽倅之所爲,誠極可痛。且以倭國情狀奏文事,至有査問之擧,其時入參諸臣,皆無一言,獨趙絅若干人,當之。臣若入於査問之時,則雖見殺,豈無一言乎?臣嘗痛慨。臣之今日入侍,已決死生之志,請盡狂妄之言,憂國之念,益切耿耿,夜不得寐,至發眼疾矣。且臣聞君仁臣直,凡爲臣子苦口力陳者,惟恃聖明耳。今者遠竄之擧,恐非聖世事也。昔在廢朝時,所謂校理·修撰者,竄逐則因有滿載歸來者。今時則雖不如此,而亦不無其弊耳。顧謂史官曰,吾言極其支煩,不須書之,仍復曰,近來國綱解弛,百事頹廢,至於三度得決之訟,必爲更訟,此弊可駭。今此慶尙監司,想必善爲之耳。査覈之擧,亦是文具,不如不爲矣。二行觖臣嘗夢裏入侍者,數矣,今日果驗矣。上曰,先朝每稱卿言,今日得見從容,可勝欣慰,仍爲痛哭。且曰,臣於朝廷事,不敢發言,而私情眷眷之忠,曷有其已?仍退出。上曰,年已深矣。其言語如此耳。上謂銑曰,卿今受任而出,凡事將何以處之乎?對曰,當觀其處事勢而爲之耳。嶺南一道,先賢輩出,爲士林之鄕,自前國家優待之意,有在矣。近來士習不美,朋黨角立,只以唇舌,論人是非長短而已。今則無復有古昔有識之士耳。上曰,然。其處士習浮浪,故如此,毋令激動,務爲鎭定。且天災時變如此,南虞,誠爲可慮。對曰,激動之擧,雖不爲之,助勢之事,亦不欲爲之耳。上曰,此則只謂一事而已。至於南虞,予之所深慮者。目今凶荒又如此,凡事善爲之。上又曰,選用方面,意固有在,守令黜陟,亦須嚴明,然後庶可保矣。對曰,今歲凶荒之慘,誠如聖敎。蓋聞其處兩班强盛,故農民不得自力,有服事兩班之弊,故率多貧困云矣。上曰,豈獨嶺南爲然,三南,想皆然矣。上曰,方面之任,要在明其黜陟而已。對曰,臣屢忝方面,而守令得失,難得以詳知矣。罷出。
領中樞府事金堉疏曰,伏以臣,聞遇災而懼,則災可弭也。求言而用,則言可致也。懼而無誠,則是欺天也。求而不用,則是欺人也。欺天欺人,而弭災防患,臣未之聞也。臣病伏郊外,每見天妖物怪之作,未嘗不驚心惕慮。欲以漆室之憂,仰瀆於細氊之上。伏見下政府之敎,反躬自責,求助於臣隣者,言甚切矣。臣惟不言有厥咎,臣聞潤之以雨露,擊之以風霆者,天之賞罰也。雨露或偏,則天失於賞,風霆不時,則天失於罰,人君體天之道,相應而無毫髮異也。近日天示之警,雖不可指爲某事,而以臣觀之,未必不由於政刑之失中也。兪棨妄論廟號於旣定之後,則棄其言而勿用而已,何可追而罪之,延及於諸臣哉?在漢宣帝時,夏侯勝論世宗廟樂,非議詔書,御史劾奏,然後始下吏,後以爲諫大夫曰,先生建正言,無懲前事,黃霸受尙書於獄中,師事勝而卒爲丞相,二行觖殿下,孝友出天,以爲堯·舜之道,外此無他事。在先朝,刑法必嚴,言及戚里,聽納不弘,寧革壽進之所入,而不禁諸宮之濫觴?殿下先自罷之,而使諸宮獨占,則是益彰諸宮之不美也。伏願殿下,以天地之心爲心,不容私意於喜怒之際,恩如雨露之均,威法風霆之時,特下開釋之典,以示悔悟之端。魚鹽之市利,山澤之壟斷,竝皆禁斷,則人心順而天意得矣。臣受恩兩朝,濫至三事,白首殘年,朝暮就木,豈爲眇末一小官,以取誣罔之罪哉?只憂國脈之或傷,人聽之皆駭,縷縷陳之。伏願殿下,少垂察焉。
吏曹參判李厚源疏曰,伏以螻蟻微臣,猥將賤疾,累瀆宸嚴,罪固不赦,而聖恩海涵,曲加優容,旣寬誅責。特允所請,生成之澤,與天同大。非臣一死所能仰酬,感佩之極,但有涕淚。顧此投閑,專意調治,使外感稍解,呻吟小止,得如頃日之粗安,則猶可以自力於史局之務,而恩遞卽日,旋有新命,實非意慮之所到。顧臣何人,蒙此異渥,五情爽惑,不知所以爲處也。臣之前後所忝,無非不稱,而至於今日新授之任,則尤萬萬不似。天官之職,地高選重,自非輿望所歸者,則莫宜居之。況當此士論泮渙,朝著潰裂之日,豈如臣庸陋晩進,所可叨據也哉?臣之尫劣無能,聖明固已洞燭,已試華要,皆著瘝曠。今若貪榮竊寵,不自揣量,冒居貳銓,恬不知愧,則不惟自取嗤點,抑且上累朝廷,非細事也。今日朝廷,假曰乏人,以臣碌碌,敢爾僥冒,黃流注於瓦器,玉盌盛其狗矢,名器之褻辱,當復如何?二行觖知申之控免甫耳。豈於數日之間,已就平健哉?天眷隆深,分義至嚴。臣非不欲强起策駑,隨分效勞,而人不稱器,病亦難强,徊徨踧踖,久稽詣謝,憂深曠職,罪積逋慢,冒尋長單,萬不獲已,而不謂政院,連日退却,玆具尺疏,罄盡無蘊。伏願聖慈,察臣忠悃,許改其職,回授賢能,以安愚分,公私萬幸。
敎慶尙道觀察使南銑,王若曰,念時事到此地頭,思欲同賢而共理,簡諸臣寄以方面,固望宣力而濟艱,冀憂少紓,煩卿暫出,乃眷新羅疆域,實我東國藩維,山河百二之雄,限南北而脣齒。田賦上中之壤,分左右而膏腴,家誦戶絃,舊稱人材之淵藪。風淳俗厚,猶有長老之薰陶,不幸黨論之痼深,未免士習之偸薄。頃有祀典之請,式崇儒先,不得容易而從,蓋出愼重,秪可循公而商確,裁斷亶在予衷,何可率意而經事,疵謗不遺餘力,欲爲開導。朝廷之誨諭丁寧,不赴慶科,君臣之分義,安在?非不知深惡而痛斥,亦或慮相激而紛紜。不以鎭定爲心,道臣難免其責,任其彼渠自恣,諸生有不足云。加以旱乾之無前,又有懷襄之太甚,沿東江數百餘里,今作大侵之鄕,環南徼千萬生靈,盡入枯魚之市。二行觖惟卿,赤心,天知神質,素樸,蘖苦氷淸,剛毅之資,足以鎭浮而靜俗,沈凝之識,足以通變而達權。粵在先朝,已多歷試,西南按玉節,幾處旬宣,喉舌長銀臺,唯允出納,聲績旣彰於外內,備毋憚於險夷。故於嗣服之初,所以眷注斯篤,持明寶振直氣,臺席生風,立威稜肅紀綱,屠肆斂手,然玆重藩之有□,其奈專制之乏才,玆授卿慶尙道觀察使。卿其公正以臨,威惠互濟,剛不茹柔不吐,彌篤初心,明如鑑直如弦,益勵乃節,先敎化後誅罰,無怠勞來,布實澤宣德音,周變咨度,足衣食使知禮義,察廉謹四字觖推誠信而服人,庶見風化之丕變,敦孝悌而勸士,可革弊習之日滋。若夫弛張之得當,惟在緩急之必重,稟節遹循故式,區畫實從便宜。於戲,筋力尙强,須勿憚於鞅掌,王事靡盬,直日效於匪躬,須體至懷,毋替予意。故玆敎示,想宜知悉。輔德趙珩製進以上燼餘
禮曹參議臣李之恒,伏以小臣宿疾沈綿之餘,添得大腫,乃跨馬至要處也。其大如瓜,其痛如刺,暫時轉動,不覺聲發,熱勢日加,元氣日敗,死生間結末,似不在數日之內。顧念實錄之任,非等閑曠廢之地,臣於疾痛中,竊不勝惶恐悶迫,玆冒萬死仰籲天聽。伏乞聖慈,俯諒臣病勢深重,本職及實錄兼春秋,竝許遞免,以便公私。答曰,省疏具悉。爾其勿辭,調理察職。
尹得說,以司饔院官員,以都提調意啓曰,慶尙道十一月朔進上,昨夕來納,而程限之外,中間稽滯,多至十一日,殊無今春啓下,申飭之意,已極可駭。而二行觖慶尙監司閔應協,從重推考,陪持人及京中私主人,令攸司囚禁,窮推得情,依律處斷,何如?傳曰,允。
安獻徵啓曰,臣承命往諭于右議政臣李時白,則以爲犬馬之疾,積日沈綿,不得已屢呈辭單,未蒙允許。方切縮伏之餘,又遣近臣,溫諭至此,惶恐感泣,不知所處云矣。傳曰,知道。
李䅘,以永思殿參奉,以入直宗室意啓曰,慶尙道今月令薦新,獐脯·乾雉來到。而乾雉則全體斑綠,色甚不好,所見極爲寒心。如是不謹之物,決不可用,故還爲退送,而考諸膳狀,則封於前月十□日。以此觀之,必是陪持人中間遲滯所致,而本道監司,不無其責,請推考。陪持人,令攸司從重治罪,以杜日後之弊,何如?傳曰,允。
又以刑曹言啓曰,政院啓辭,京內京外啓覆罪囚,已至累年,合有裁處之事,敢稟。傳曰,依例爲之事,傳敎矣。京外啓覆罪人十五名,每名推案文書,多至二十餘件,今當預爲書寫,分送各司,以爲擧行之地,而本曹書吏,元數不過十餘人,其中解文識字者,甚少。雖前期謄寫,猶未免窘迫之患。今番試場時,本曹書吏等,勿爲定送,俾專文書修正之事,何如?傳曰,允。
安獻徵,以禮曹言啓曰,追措備方物,白綿紙六千卷·龍文席八張等,因戶曹啓辭,臣等會同看品。已爲封裹後,譯官崔得一,醫官金忠敏處,準授,當日發送之意,敢啓。傳曰,知道。
以兵曹場中時出用軍士單子,傳于李䅘曰,闕外二十處守,未知有何事處耶?燼餘
上在昌德宮。停常參,只晝講。
自辰時至午時,日暈。夜四更,電光。
答慶州居前參奉柳恁等三百十三人等疏曰,疏辭,當令廟堂議處焉。
答院曰,不允。兪棨事
答右相李時白十二度呈辭曰,予意已悉於前,而卿辭愈往乃爾,予不知所諭,惟卿,須念此時國事,速出論道,以副渴望。
答府曰,不允。吉禮事,爾等所論者,萬世之常也。今日所處者,一時之權也。經權不可偏廢,古今通行之道,至於今日,膠守經常,而不知變及至難言之境,則不其有噬臍之悔乎?以此論之,則雖謂之不害於柳,猶之可也,雖然執禮之言,予何乃自信而强拂乎?更議于大臣處置。
備邊司啓曰,伏見伴送使朴遾,平安監司鄭維城前後狀啓,則致祭贈賻等事,彼以爲難,移咨通訃,亦不欲行,在我當盡當然之道,而彼以國俗禁忌,有所攔阻,惟當更爲措辭,喪祭賻儀,禮不可廢,況事係敬待王人,尤難停廢。以此再諭,而若終始不許,則亦無可奈何,任其所欲而已。紙束持去,觀勢傳給,以補完斂,似爲無妨,至於使臣之行,順付移咨,設或便當,亦當在於灣上,終不許送之後,不宜中轍齎咨之行。齎咨之官,使之追及勅行於義州,聽勅使所言,進退宜當,以此齎咨官處,竝爲回移,何如?答曰,允。出備局謄錄
晝講入侍,同知事林墰,特進官鄭良弼,參贊官安獻徵,侍講官洪處尹,侍讀官洪處大,假注書鄭晳,記事官申最·李端相。講書傳禹貢,自旣載費口,止此則導汾水也。
尹得說啓曰,明日常參·經筵,取稟。傳曰,停。
傳曰,下直守令察訪,引見。
有政。吏批,參議趙壽益,都承旨申濡進。
吏批啓曰,判書韓興一呈辭受由,參判李厚源未肅拜,小臣獨政未安,何以爲之?敢稟。傳曰,只出緊任。
以金尙爲左承旨,李晳爲輔德,姜鎬爲兵曹正郞,許啓爲同義禁,綾州牧使張仲仁,今加通政,大倘捕捉前司果觖
安獻徵,以戶曹言啓曰,以甕津鹽盆査出草記,傳曰,內需司鹽盆,一半除出,題給本官,使之補用民役,可也。且未現出十坐,旣非內司之物,則不必査問,置之可也事,命下矣。內司屬十七坐內,八坐移給本官,以補民役之意,敢啓。傳曰,知道。
執義趙珩,掌令沈光洙啓曰,請還收兪棨遠地竄黜之命。措辭見上昨日,以吉禮事爲啓矣。伏承聖批諄悉,臣等固知殿下,明燭禮經之不可壞,而特出於事勢之不獲已,臣等又不敢何辯而强爭之也。第念禮者,經文緯地,不可一時而闕也。如此大禮,自上失之,則下必有甚焉,將何以責之?臣等無似,職是執法,所以不敢不一言救正者也,況慮患而預備,先事而善謀者,要不出循其理而守其常,未聞以非禮之禮,非義之義,能處變而得宜,三字觖未萌者也。國勢之萎薾,不啻綴旒之危,而猶見綿綿不絶者,惟我祖宗,以禮爲綱紀者,有不淺焉者故也。今若竝此而棄之,則殿下謂國家何所恃而存乎?諸大臣所議定者,臣等不能詳知,而抑恐或未之深思。請殿下留神省察,更與諸大臣十分熟講,必以得禮之正,爲先務,毋使有後日之譏。
上御夜對廳,引見,大靜縣監趙廷璜。廷璜進曰,小臣,大靜縣監也。上曰,守令居官,所爲者何事?對曰,守令所當爲者,七事之外,豈有他哉?上問其目,廷璜歷擧對之。上曰,曾爲守令乎?對曰,未爲也。今以監察,移拜此職耳。上曰,監察前職,何職耶?對曰,爲長興庫官員也。上曰,所掌何事?對曰,米綿色也。上曰,米綿之外,更無他事耶?對曰,無他事矣。上曰,今此赴任之處,何如云耶?對曰,未能詳知也。上曰,所謂七事,非謂誦之而已。擧而行之,可也。對曰,臣敢不盡心力爲之,第恐才未逮也。上曰,國家有賞罰,守令居官淸儉爲先,況海外絶遠,爾其盡力爲之。對曰,未死之前,敢不盡力?上曰,親見面諭,與自外下直者,有異,他日若或犯法,斷不饒貸,爾其知悉。對曰,何敢犯不法乎?罷出。
晝講入侍,同知事林墰,特進官鄭良弼,參贊官安獻徵,侍講官洪處尹,侍讀官洪處大,假注書鄭晳,記事官申最·李端相。上讀前受夏書篇題,及冀州,竝註訖,處尹進講,自費口旣載,止旣修太原,竝註一遍,上受而讀之。處尹曰,朱子言,兗州地下,河水之害,最切,而以先治費口等處,觀之,未可詳也。處大曰,朱子亦以爲觖不同,雖欲强究,不可得也。上曰,先儒以爲雍州梁岐者,非是,此治梁及岐之梁岐,非雍州之梁岐耶。處尹對曰,然。處尹曰,岳陽,卽今霍山也。上曰,非南方岳陽耶?對曰,此則冀州也。上曰,然。處尹曰,龍門,禹所鑿之處,至今尙有惡名,水勢一行觖霍邑,劉武周叛,卽此霍山觖處尹曰,鯀之治水,蓋欲堤防,故績用不成也。上曰,人之所見,若是其不同也。墰曰,開通水道,乃水之順勢,而必欲隄防,虛費其功,績用之不成,宜矣。上曰,鯀治水之時,禹見隄防,則必諫之,而鯀之所以不用者,此亦方命之性,於子之諫,亦不從之也。皆對曰,聖明所見,極爲高明矣。處尹曰,昨日進講時,雍州之雍字,乃去聲,而誤讀爲平聲也。罷出。
兵批,參知吳挺一,右承旨尹得說進,以沈廷豪·權悟爲副司果。
李䅘,以兵曹言啓曰,引見時,右副承旨安獻徵所啓,臣奉使西路,目見各驛之凋弊,已至十分地頭,將不免渙散,誠爲可慮。蓋一番勅行,各驛例用累十兩銀子,而不得不辦出於驛卒,故至於如此。臣意以爲,各驛,例有奴婢收貢之規,且有除役之事,竝爲前頭料理,以爲應卒之費,則可無侵及驛卒之弊。以此事意,申飭,何如?上曰,依爲之事,命下矣。以此緣由,兩西監司處,知委施行之意,敢啓。傳曰,知道。
大司諫南老星,正言洪鐩·沈玖啓曰,請還收兪棨遠地竄黜之命。措辭及批答見上燼餘
上在昌德宮。停常參·經筵。
藥房都提調李敬輿,副提調申濡啓曰,恭惟此日,天啓二聖,凡百廷臣,擧切悲喜,況在聖心,當復如何?臣等過慶增感,轉賀爲慰,謹候起居於東朝,敢此問安於寢門。答曰,知道。
大妃殿·中宮殿,口傳問安。答曰,知道。出藥房日記
備邊司啓曰,畿甸形勢,已到十分地頭,潰散之形,迫在朝夕,自上特加軫念,恤災救民之敎,屢下於廟堂。臣等淺計,若減損各司經用,如訓鍊都監工匠料布,軍器寺貢物及料布,司僕寺馬料草價,則其數,米三千五百五十石零,木綿二十二同,竝江都留置本廳米四千石,則幾至八千石。或可備畿甸民役之一半,而亦有先朝乙酉·丁亥已行之規,故啓請蒙允,而特軫淵衷,命減惟正之供,其數亦九百餘石。臣等之意,以此充補,或免狼狽,遽以收米減半,定奪於榻前矣。卽今事勢,與當初所料有異,訓鍊都監·軍器寺工役,有不可全廢者,不得已仍留若干,至於戶曹,以經費爲慮,兵曹以軍需爲急,該管諸臣,直爲啓達,有議處之命,而尙未結局,與初頭講定,已相左矣。然不可每爲相持,置之於彼此有無之中,戶兵曹應送本廳米布,姑勿移用,徐觀本廳所用多寡,必待罄竭無餘,然後相議取用,何如?答曰,所謂必待罄竭無餘者,未知何樣物,乏盡後取用之意耶?且諸司照管之臣,或不無偏於所司,有所啓達,其在處置之道,則必無彼此之別,議處之際,曲盡論啓,俾無未盡之弊,可也。
又啓曰,卽見伴送使朴遾,平安監司鄭維城狀啓,則上勅所言,咨文措語,極爲有理。令承文院依此撰出,稍加刪潤,專价通訃,上使,以禁忌不許之意,亦爲略及,似宜。贈賻之物,不給於行中,而別單書送,則果爲埋沒,亦令該曹,更爲參酌,別單成送,爲當,以此意回移,何如?答曰,依啓。
戶曹啓曰,備局啓辭云云事,傳敎矣。此賻物,當初禮曹,倣陳御史時例,磨鍊啓下于備局,則稍加前例,銀子三十兩,加二十兩,綿紬十疋·土布五十疋,白綿紙三十卷,或滿百數,以付上使行中之意,亦爲覆啓。故臣曹因此啓辭多寡之數,伴臣與餉臣,相議通問于李旕石,參酌加減,開錄單子,措辭給送事,卽爲啓下知會矣。備局別定之數,果如埋沒云,則白綿紙五百卷,綿紬二十疋,土布一百疋,銀子一百兩,皆以管餉所儲,除出付送於齎咨官之行,單子則令該院急急成送於撥上,似當。以此,分付兩臣處,何如?傳曰,知道。加綿紬一疋,更加一種,以成數,可也。以上備局謄錄
尹得說啓曰,明日常參·經筵,取稟。傳曰,停。
大司諫南老星,司諫李弘淵,正言洪鐩·沈玖啓曰,請加睿思,還收兪棨竄黜之命。答曰,不允。
尹得說,以禮曹言啓曰,今此大妃殿誕日,各道方物中,全南道冬栢油二升,江原道木梳四箇,竹梳十箇等,去五月大妃誕日,一封進後,以大殿三名日進上,三年內停罷,只令大妃殿,仍爲封進事傳敎之故,今於誕日,全南道,則以冬柏油,前封進,仍施行之意,監司李時楳,曾已啓聞,而江原道,則竹梳·木梳,又爲封進矣。雖似疊封,似不當還送,仍爲封進,而以此移文該道之意,敢啓。傳曰,知道。
李䅘,以備邊司言啓曰,前參奉權恁等,以慶州還爲陞號事,上疏,啓下本司矣。事係變通,待右相出仕後,相議覆啓之意,敢啓。答曰,知道。
李䅘,以兵曹言啓曰,武臣中已行兵·水使者,令本曹抄啓,輪回入侍事,命下矣。除外任老病罷散人外,在京無故人抄出,則只十一員,別單,書啓,而旣減特進之號,則稱以輪對武臣堂上官,每次經筵,一依特進官例,使之輪回入侍,何如?傳曰,知道。抄出之數,非但略少,如此之事,不可每每爲之,以煩聽聞,依特進官例,雖外任罷散人員,可合者,竝爲一時抄出,隨其在職,居京時入侍,可也。以上燼餘
慈殿誕日,政院問安。答曰,知道。
大殿問安。傳曰,知道。
中殿問安。答曰,知道。
世子宮問安。答曰,知道。
藥房,慈殿問安。答曰,知道。
慈殿誕日,二品以上單子問安。答曰,知道。
尹得說啓曰,來十一日輪對,取稟。傳曰,爲之。
大司諫南老星,司諫李弘淵,正言洪鐩·沈玖啓曰,請加睿思,還收兪棨遠地竄出之命。答曰,不允。燼餘
上在昌德宮。停常參·經筵。
未時,太白見於巳地。夜一更,有霧氣。夜四五更,艮方東方,有氣如火光。
義禁府啓曰,以平安道放未放啓聞,鄭泰齊不無變通之道事粘目,判付內,依允事,命下矣。旣已蒙允,則似當分揀,而自下亦不敢擅便,惶恐更稟。傳曰,旣以無歸宿處回啓,反以此爲言,可乎?良可怪也。出禁府謄錄
尹得說啓曰,明日常參·經筵,取稟。傳曰,只晝講。
李䅘,以都摠府言啓曰,今日入直軍士,中日習射,請出標信。傳曰,知道。
傳曰,下直守令引見。
尹得說,以禮曹言啓曰,司憲府所啓,昨日以吉禮事爲啓矣。伏承聖批諄悉,臣等固知殿下,明燭禮經之不可壞,而特出於事勢之不獲已,臣等又何敢力辨而强爭之也?第念禮者,經天緯地,不可一日而闕也。如此之禮,自上失之,則下必有甚焉,將何以責之?國勢之萎薾,不啻若綴旒之危,而猶且綿綿不絶者,惟我祖宗,以禮爲綱紀者,有不盡滅者故也。今若竝此而棄之,則殿下謂國家,何所恃而存乎?諸大臣所議定者,臣等不敢詳知,而抑恐或未之深思。請殿下留神省察,更與諸大臣十分熟講,必以得禮之正,爲先務,毋使有後日之譏。答曰,吉禮事,爾等所論者,萬世之常也,今日所處者,一時之權也。經權不可偏廢,古今通行之道,至於今日膠守經常,而不知變,及至難言之境,則不其有噬臍之悔乎?以此論之,則雖謂之不害於權,猶之可也。雖然執禮之言,予何乃自信而强拂乎?更議于大臣處置事,傳敎矣。議于大臣,則領議政李敬輿以爲,愚臣淺見,已陳榻前,無容更議。宮庭,風化之本,聖人,人倫之至。成敎邦家,標準四方,舍此宜無大者,前日諸臣之論權,今日諫官之言經也。至於參酌經權,取舍輕重,有所折衷,惟在聖裁。領中樞府事趙翼,右議政李時白,病不收議,領敦寧府事金尙憲,判中樞府事金堉,在外不得收議,大臣之議如此,上裁,何如?傳曰,審此收議大臣之言,殊欠分明,於何取決焉?噫,國事到此地頭,二行觖輕重取舍,可謂於斯判矣。禮亦出於情,恐不外乎?二字觖況慕虛名而受實禍,豈非古人之語乎?以予淺見,則依定奪施行,可也。
上御夜對廳引見下直守令,入侍,都承旨申濡,注書南龍翼,記事官申最·李端相,守令,殷山府使玄太始,白川郡守洪處尹,康津縣監李惟源,太始進前告官名。上曰,守令所爲,何事?太始,對以七事。上曰,曾經守令乎?太始曰,曾爲固城·谷山·竹山·豐川矣。上曰,谷山,何如?對曰,峽中,至殘之邑耳。上曰,人民風俗如何?太始曰,人民七百戶,風俗則人心三字觖上曰,何年除此任乎?對曰,庚辰赴任,辛巳遞歸矣。上曰,赴任之地,何如?對曰,曾未聞見,去後當知之矣。上曰,西路遭此大無之年,民生飢困,爾其往欽哉。處尹進前告官名。上曰,本郡下人,已來耶?處尹曰,若有勅使先聲,則守令除署經發送,故習於此規,人馬已來矣。上曰,二行觖處尹曰,親承傳敎,敢不盡力?且重記中元帳付,四千餘結,而己丑年所縮,多至四五百結,今年之縮,又加於己丑,民力竭矣。臣雖焦思竭慮,決無救活之路,恐不能遵奉聖敎耳。上曰,事勢如此。故朝廷簡擇以送,爾可與監司相議,務盡賑救之策。處尹曰,闔境飢民賑恤云,去後當觀事勢,欲以一疏陳弊矣。管餉所儲二千石,別收米四百餘石,自上若軫念小民,惠此以濟,則事極便當,而臣未目見。雖陳疏,但備局,重兵糧,必不欲虛費於賑民,各別軫念,何如?上曰,此則當觀勢爲之,古有外輕內重之言,爾在經幄,予不欲出送,而爲親之情,不可不念,玆副所願,而予甚觖然,且今年凶歉,色養亦必不備矣。處尹曰,聖敎如此,不知所達,臣萬不近似,蒙此兩朝恩遇,出入經幄,已過半年,迫於私情,乞養得情請,聖敎諄諄,不啻家人父子,惶恐感激,不知所達矣。李惟源,進前告官名。上曰,守令所爲,何事?惟源,對以七事。上曰,曾經何官?對曰,曾經馬官,京職則禮佐·兵佐矣。上曰,赴任之地,何如?對曰,曾未聞見,去後當知,而處於兵營之間,水陸之交,事必煩劇矣。上曰,此地異於他邑,必須盡力,可以治劇,七事,非口誦而已。爾可盡力遵行,守令所爲,無過於此也。且文官守令,最忽兵政,戰船所在之地,尤爲關緊,爾其知悉。惟源曰,承此再三傳敎,敢不盡心竭力乎?臨罷,申濡曰,近來開政,比諸先朝,日勢差晩。臣曾忝銓郞,又爲承旨,前後參政,先朝則朝食前,望筒,再三出入,近來則差晩,不可無申飭之擧矣。上曰,一行觖濡曰,如非大政,晝講觖大司諫陳疏乞遞,每下該曹,先朝無此規矣。頃二三字觖忠元·丁彦璧之疏,則下該曹,可也。至於南老星,則二字觖之疏,專委於吏曹,恐傷事體矣。上曰,下該曹之意,欲知實病與否耳。濡曰,若非實病,則豈敢煩瀆乎?且守令引見,實是憂民之意,而天威下臨,不無失措之患,前者康津縣監李長馨,本非觖惶㤼失對,古有重聽何傷之語,雖重聽責觖上曰,雖然,必有實效,然後重聽無傷,若未試可,則不可差送矣。濡曰,頃者守令,以差使員上來四五字缺明,至蒙褒奬矣。但遲鈍者見遞,明敏者進用,則不無古者嗇夫之戒,若以捷給成風,則豈是美事?臣之仰達,意在此耳。仍罷出。
安獻徵,以戶曹言啓曰,以副勅使致賻單子,傳曰,知道。加綿紬十疋,更加一種,以成五數,可也事,命下矣。綿紬則當加十疋,而此外一種,反復思之,似無可合,觖無已則稍細麻布五十疋。觖
又以戶曹言啓曰,半行觖佐郞申淯,佐郞閔燾·李秞·趙胤錫等,竝皆赴擧,正郞尹世任,以武科二所參試官,受點進參,只有正郞李英發,晝夜入直曹中矣。卽者文科二所收券官,有頉代,改付標以去,非但米麪重地,守直無員,庫中所儲,不時出納之物,看檢封表等事,亦將累日全廢,十分可慮。李英發收券官改差,使之速還本曹,何如?傳曰,允。
尹得說,以實錄廳郞廳,以摠裁官意啓曰,三房郞廳閔鼎重罷職,時無職名,依事目付軍職,冠帶常仕,何如?傳曰,允。
吏曹判書臣韓興一,伏以身有病,則不能供劇,事有難,則不得强仕,其在理勢,不得不爾者也。今臣之事勢難便,有不可顧,而臣有疾病,日漸沈痼,不得不枚其症勢,冒瀆於天地父母之前,臣罪萬死,臣罪萬死。自少多病,少有失攝,舊疾新恙,交攻內外,雖存形骸,衣冠如人,若非醫藥之效,得至今日,必難矣。況臣所兼非一,奔走供劇,觖晨往夕返,不得自安,夏間飮食,皆是生冷,及秋病作,實由於元氣虛弱,不能收斂。下部之脫漏,暴病之二字觖相繼而作,數三月來,長在呻吟中,飮食減觖萎薾,而不至顚仆,猶能任仕,殿下必以臣觖終始責望,而不替者也。然臣之本性,不能隱觖至頹臥,猶能起動,則感激寵眷,以死爲限,觖便之計也。頃者査對之時,終日冷廳,重感風寒,觖侵晨出入,添冒加重,藥不能汗,至今彌留,觖以此病勢,決難供職,觖伏乞聖慈,諒臣病勢,亟遞本職觖等任,則庶幾調治,復見天日之光矣。臣無任云云。燼餘
上在昌德宮。停常參,只晝講。
答右相李時白疏曰,省疏具悉。卿辭愈往至此,予愧愈深,更將何諭?第念予實蔑裂,無足補佐,而顧不念祖宗之國家乎?惟卿,亟斷來章,速出行公,以副國人之望。出內下記草
晝講入侍,特進官李時昉,同知事林墰,參贊官申濡,侍講官洪處尹,侍讀官曺漢英,假注書鄭晳,記事官申最·李端相,講書傳禹貢,自覃懷底績,止無所事於貢篚也。
申濡啓曰,明日常參·經筵,取稟。傳曰,只晝講。
傳于李䅘曰,前江原監司李允鎭,欲爲引見,命招。
答吏曹判書韓興一疏曰,卿其勿辭,調理察職。
答前主簿朴山男疏曰,省疏具悉。當令該曹議處焉。
答副提學疏曰,下該曹。
李䅘啓曰,右相上疏批答,政府無郞廳,遣史官傳諭之意,敢啓。傳曰,知道。以上燼餘
李䅘,以都摠府言啓曰,副摠管黃緝,以輪對武臣堂上官,除標信晝講入侍之意,敢啓。傳曰,知道。
以戶曹二字觖等地,鹽盆仍革上裁粘目。傳曰,勿罷事付標,元單子覓入。
李䅘,以備邊司言啓曰,以本司訓鍊都監工匠料布,軍器寺貢物及料布,司僕寺馬料草價,戶兵曹應送本廳米布,姑勿移用,徐觀本廳所用多寡,必待罄竭無餘,然後相議取用事草記。傳曰,所謂必待罄竭無餘者,未知何樣物,乏盡後取用之意耶?且諸司照管之臣,或不無偏於所私,有所啓達,其在處置之道,則必無彼此之別,議處之際,曲盡論啓,俾無未盡之弊,可也事,傳敎矣。宣惠廳,自有應捧收米,以充一年之用,而今年則非但結數欠縮,特爲減半。前頭繼用之策,不可不慮,故各處所換米布,計數移送,以爲添補之地,成命已下,而度支經費,本兵軍需,俱係切急,所管諸臣,至於陳達,有相議處之之敎。此亦已經啓稟,俱是國事,不敢直請移用,待觖所捧收米罄竭之後,取用之意爲啓,而辭不達意,致勤聖敎,惶恐敢啓。傳曰,知道。
安獻徵,以禮曹言啓曰,頃日因榻前傳敎,咸鏡道各陵奉審,已行前例相考。則定·和陵失火時,本曹佐郞尹墀下去,智陵莎草枯損處修改時,本曹佐郞黃紐下去,畢役奉審時,參議徐景雨下去,濬源殿影幀損傷處奉審時,本曹判書金尙憲,佐郞鄭雷卿下去矣。流來規例如此,敢啓。傳曰,知道。本曹堂上,當爲進去奉審,而前頭下雪,則樹木山原,難以審察,姑待明春雪消後,稟處,可也。
李䅘,以備邊司言啓曰,李基祚旣遞,有司堂上,以禮曹判書林墰,更察有司之任,何如?傳曰,依啓。
安獻徵,以禮曹言啓曰,以曹草記,政院啓辭,大妃殿誕日進上,下三道及江原道,則皆已來納,而惟咸鏡道進上,誕日已過,尙未來納。考諸謄錄,則上年亦不封進,當初知委,本院未能詳知,令該曹覆啓處置,何如?傳曰,允事,傳敎矣。取考流來謄錄,則各年定奪文書,則凡外官,至於誕日陪篆陳賀,方物封進之事,至於大殿誕日擧行時,各殿,亦爲若干方物及物膳封進,規例也。三年內大殿三名日進上,特爲停罷,而大妃殿,則仍爲封進事,命下。故其時各一行餘缺大妃殿誕日矣。咸鏡道觖殿方物,旣無分定,則物膳,例因方物之有無,而竝觖今無封進,事勢如此,故敢啓。傳曰,知道。
上御夜對廳。晝講入侍,特進官李時昉,同知事林墰,參贊官申濡,侍講官洪處尹,侍讀官曺漢英,假注書鄭晳,記事官申最·李端相,輪對武臣黃緝。上讀前受旣載壺口,止旣修太原,竝註音一遍訖。處尹進講,自覃懷底績,止厥賦惟上上,音釋竝註一遍,上受而讀之。處尹曰,河水之災,已不可言,而汾水旣治,水順其道。故至如覃懷等地,乃廣平難治之處,而亦云底績者,言其治水之功已成也。又云至于衡漳,則其功不止於覃懷之底績而已。衡漳之水,亦旣平矣。漢英曰,衡,古作橫字,言洪水橫流也。處尹曰,所謂桑欽,未知何代人,似是漢世人也。墰曰,其下,又下唐儒之言,此則明其爲漢臣也。上曰,漳水,今則流于河水之西耶?處尹曰,已自桑欽時,不由河而直入于海矣。上曰,此云衡古橫字,而酈道元,以爲水名者,何也?處尹曰,未可詳也。漢英曰,蓋淸漳濁漳,二水也。上曰,九等,何謂也?漢英曰,騂剛之類,是也。上曰,騂剛何義耶?漢英曰,言其土色而蓋赤色也。處尹曰,此云糞壤,而周禮云糞種,疑是以種和糞也。觖麻未可詳也。上曰,五物云者,指何爲五處?處尹曰,丘陵觖之類是也。處尹曰,賦者,非獨田所出也。場圃園田之類,皆是也。漢英曰,冀州之賦,則竝收場圃園田,而他州,則不然也。處尹曰,禹貢田賦之法,雖美,而孟子以爲,不如井田也。上曰,夏時則井田之法,未創耶?對曰,未創也。上曰,然,井田者,乃周之法也。處尹曰,所謂錯云者,隨其豐凶而有何雜出也。井田之法,則八家,治公田而納其所出,年之豐凶,非所論也。故井田之法,勝於田賦之制矣。漢英曰,錯字,只言於四州,若以豐凶而有以雜出,則九州宜無異同,而只言於四州者,未一行餘觖處尹,擧註義而陳之,上問九州多寡歲入摠數之說。濡對曰,以田之多寡,爲等觖分爲九也。非必以多者爲上,而寡者爲中下也。上曰,然。上問土會之法。處尹曰,掌土之官,計會之也。時昉進曰,秋事已畢,南漢,當有逋欠査捧之擧,故臣欲於今十一日出去。而但本曹參判·參議皆有故,十一日,則勢難出去,前頭且有啓覆之事,乞遞本職後,欲出去耳。上曰,參判·參議,亦當出仕。且啓覆之事甚重,何可以此輕遞乎?時昉曰,小臣才甚駑劣,而所管之事甚多,恐不能各盡職事。若遞本職,則可以專意於常平·南漢之事矣。上曰,卿之辭免,非出於欲圖自便,而但卿,已諳本曹事情,慮囚亦重,過後當從容處置耳。時昉曰,今將有査覈逋欠之擧,而第今年饑荒如此,捧之未易,此爲可悶。凡觖預備,然後可以爲緩急之用,而其中軍士,尙未充定,如江原·忠淸等道軍兵,則脫有緩急,勢難及矣。以京畿軍士,預爲充定,宜當。上曰,頃日引見時,已言從容定奪之意,尙未爲之耶?卿退與領相,從容磨琢熟講後,啓達定奪,可也。時昉曰,軍餉觖則已多矣。上問其數,對曰,米則二萬餘石,皮穀亦二萬餘石,而散在民間,其實虛疏矣。上曰,我國之事,每每如此,西路會付之穀,徒有空簿,觖脫有軍兵,何以濟之?況南漢,國家尤所倚重之地,而軍餉如是虛疎,則何以得賴於緩急乎?每以蕩滌爲言,而蕩滌不已,則所餘者無幾矣。時昉曰,移轉之穀,各官,願留其邑,不欲輸納於山城,此尤可悶。上曰,守令之不欲輸納者,亦以民弊爲言,而如是姑息,可乎?如江華之穀,雖散在各邑,猶可以各路通之,而至如南漢之穀,則不輸於城內,雖多奚用哉?雖一石一斗,必輸入然後,方可謂着實矣。時昉曰,南漢之穀,散給則難合,久置則易腐。故欲排板子,作庫而峙之,如遇凶年,則仍觖便宜。上曰,米穀多積,則觖可無腐敗之患。依此爲之,觖今年則姑爲置而不散,何如?上曰,其言好矣。時昉曰,板庫,好則好矣,而物力正難矣。且外方兩班庶孽,以守禦廳軍官置簿者,元數二千,而近來遠道,則皆爲頉下。只京畿·江原·洪淸三道團束者,一千餘名,每年自十月至二月,自備糧輪回立番於京中,頗有勤苦之事,令各其官,勿侵他役之意,行移,何如?上曰,依爲之。時昉曰,山城魚鹽,必須措置數百石,可爲他日緩急之用,革罷鹽盆,屬於戶曹者,量宜移屬,何如?上曰,戶曹啓辭,以實者少,而不實者多,爲啓矣。時昉曰,前頭勅行若來,則刷馬之價,無路辦出,京畿收米,旣已減半,觖數萬石拮据收合者,已至七千餘石,而三千石,則更無措備矣。上曰,昨日啓辭中,所謂必待其罄乏無餘云者,指七千石穀耶?抑謂常平廳本穀耶?對曰,此言七千石穀也。以此穀欲爲酬應於勅行時民役,而恐未足也。且有木綿四百餘同,銀子八千餘兩,轉換用之,何如?上曰,天下事不可知,先用米穀,次用木綿,而銀子則姑爲置之爲可。當初京畿收米,以減半定奪,而至今不能善爲料理,將有更捧於民間之擧,則事甚無據,無爲衆論所動,善爲之。時昉曰,敢不料理爲之。上曰,魚鹽,實切於山城之用,缺査出鹽盆後,卿更請某處取用,爲可。墰進曰,此乃咸鏡監司狀啓,風災之慘,實切驚慮。上曰,陵上至近之處,樹木多數折傷,可勝驚慮。墰曰,陵所遠處樹木折傷之時,別無慰安之擧,而今番則乃陵所至近之地云,合有慰安之擧,敢此面稟。上曰,卿言是也。依爲之。上更命墰進前,謂曰,遠地陵寢,參奉守齋,亦未可知,欲遣內官奉審後,仍欲摘奸,而無乃有弊耶?墰對曰,發遣禮官,似爲宜當,前例亦有堂上郞廳發送之時,臣當取考前例,更爲啓辭稟之耳。濡曰,前監司李元鎭,命招來詣矣。上曰,觖元鎭進前。上曰,爾纔遞方伯而來,故欲問其處事耳。今年農事,何如?對曰,風水霜三災兼之,故農事甚不實矣。上曰,以各官所報,有難的知,於爾所見,何如?對曰,霜災則臣之所目覩也。上曰,嶺東·嶺西,何處稍優耶?對曰,將無同也。上曰,然則合有賑救之擧耶?對曰,雖經過此時,而前頭不可無賑救之擧矣。今年非但農事如此,果實,亦以風災盡落,觖之價,至於一端木矣。上曰,以凶年之故,果實亦如此耳。且其處有何災變?對曰,有殺人之變,至今未決耳。上曰,何樣殺人耶?對曰,江陵有殺人之變,出於一家矣。上曰,小學勸課之事,果行耶?對曰,郡邑中,如江陵·原州·春川三郡,只有若干士子,而其他郡邑,非但士子無多,亦無可合師長之人耳。上曰,小學勸課,有效耶?對曰,旣令都事考講,臣亦親爲考講,則士子皆能熟誦矣。上曰,非欲其口誦而已,文義亦能解之耶?對曰,深義則渠所難知,而至於易曉之義,則亦能解之矣。上曰,方伯之任,黜陟爲重,而守令無甚不治,亦無善治者,何也?對曰,皆在於殿最,此則自上想已下覽,而襄陽府使閔應慶,鐵原府使朴炳,最善治矣。上曰,何如人耶?濡對曰,皆蔭官也。朴炳曾爲公州牧使,以善治有素稱矣。上曰,此外無聞耶?元鎭對曰,原州牧使觖旌善郡守朴慶應,亦善治耳。橫城縣監吳挺相,非但老病廢事。尤甚不治,故令都事用災傷之罰矣。上曰,此外則更無所聞耶?元鎭對曰,守令雖或有不治者,而豈有如吳挺相之尤甚不治乎?濡曰,江原一道,可爲師長者,絶無而僅有。上曰,其然乎?元鎭對曰,然。爲守令者,敎其中可敎者,又令次次敎之,則好矣,而蔭官守令,則雖善文之人,不爲如此之事矣。上曰,蔭官,以非文非武,本無可用,而渠之所知,又不肯敎人,則將焉用哉?濡曰,峽中殘邑,以無用文官差送,則勸課之事觖元鎭曰,一道田結元數觖方一大州,似不及矣。上曰,居民,若是其小耶?兵政解弛而然耶?對曰,峽中耕墾之地不多,故居民鮮少,而嶺西尤少矣。上問郡邑大小。對曰,江陵之〈於〉襄陽,三陟之於蔚珍,相去皆經一宿而往來,此其地方最遠者也。上曰,嶺東·西,合而計之,則周回將爲一千里耶?元鎭歷擧郡邑之大小而陳之。上曰,火田之弊,何如?對曰,往往爲之而不至甚多矣。上曰,頃者御史狀啓中有曰淮陽峽中,有流民多數屯聚,爲火田云,括出似難,何以處之可也?對曰,臣亦見之,而觖且自古嶺西,則隨起隨稅,而嶺東則不爲收稅觖地,大關嶺以西,連于橫城者,二百里,而此則江陵之所屬地,故亦不收稅,嶺西之民,以此稱冤矣。濡曰,以南方言之,量田處元帳付,田則雖陳,亦不給災,此亦冤矣。元鎭曰,原州,有靈遠山城,惟原州之僧,可以守之,而近以南漢侵役之事,將不得保存矣。上曰,山城形勢,何如?對曰,此城,卽古元忠甲勝敵之所也。上曰,有修築之事耶?對曰,形勢絶險。故別無修築之事,但米穀輸入極難,故城內所置之穀甚少,而皆置于原州矣。上曰,此乃失計也。對曰,江原一道,國穀本少,而嶺東則有作木輸納之規,其地之民,以此爲悶矣。臨出。上謂承旨曰,善治守令之名,書入,可也。濡曰,謹奉上敎擧行耳。
右議政臣李時白,伏以臣於此任,有萬分難堪之事,無一毫可進之勢,反躬自省,講之已審,刳瀝肝血,累叫不已者,豈端爲痼疾嬰身而已。當今國事之艱危,宵旰之憂勤,日甚一日,苟自量度,如或有塵埃裨益之效,何敢一向求退,以犯逋慢之罪哉?臣本無才能,且乏學術,徒以一時恩光,冒居百僚之上,匡弼之任觖何以當之?朝論之携貳,體統之紊舛,何以正之?生民之愁怨,刑政之失中,何以捄之?古人云,安危在大臣,以臣況之,決非其人,尤不可晏然承當也,明矣。況此災異疊現,變怪之層出,未有甚於今日,可見仁愛之天,示警於聖明者,不翅諄諄,則如臣無狀,冒據鼎席,何以贊揚聖德之萬一乎?亟賜策免,改卜賢德,實合於應天修省之道,此正殿下之所當惕念者也。臣旣非草野之人,而受恩兩朝,休戚與同,燥濕夷險,當盡筋力之所逮,故觖之際,未嘗終始固辭,觖聖明之洞燭,而今乃觸犯天威觖者,誠以上之授官,雖或有乖於論德之義,下之受任者,不可又失量能之道也。爰立之地,民所具瞻,則以臣無似,其何敢一刻濫冒,以招彼其之譏,而自速其覆餗之凶哉?聖批之勤懇,溫諭之丁寧,臣嘗刻骨莊誦,秖自感泣,而益不知措身之所,情勢之狼狽,未有如臣之悶迫者。伏願聖明,亟下鐫改之命,以安愚分,以便公私,不勝幸甚。
上在昌德宮。停常參,只晝講。
昧爽,流星出亢星上,入巽方天際,狀如鉢,尾長七八尺許,色赤。未時,太白見於巳地。夜自二更至四更,月暈。
李䅘,以都摠府言啓曰,副摠管黃演,以輪對武臣堂上官,除標信晝講入侍之意,敢啓。傳曰,知道。
又以刑曹言啓曰,本曹,以詞訟重地,事務極煩,而正郞徐元履,宿疾轉苦,除授以後,未嘗一番參坐,所掌大小公事,未免稽滯。徐元履改差,觖擇差,何如?傳曰,允。
安獻徵啓曰,近來紀綱解弛,百事怠慢,承旨遞差承傳,在於朝前,而日已昏黑,終不稟政,闕門將閉,省記今始來呈,極爲可駭,吏曹當該郞廳請推考。傳曰,允。
尹得說啓曰,明日常參·經筵,取稟。傳曰,只晝講。
上,御夜對廳晝講,入侍,特進官尹履之,同知事林墰,參贊官尹得說,侍講官洪處尹,侍讀官曺漢英,假注書鄭晳,記事官申最·李端相,輪對武臣黃瀗。上讀前受,自覃懷底績,止厥賦惟上上,竝註音一遍訖。處尹進講,恒·衛旣從,止夾右碣石,音釋竝註一遍。上受而讀之。處尹曰,旣治河·汾,故田賦之法,從而成之,恒·衛乃觖又從而治之也。恒·衛,昔流于東,而今則西南流也。墰曰,順天府後水,與通州相通,達于都城,水道,與古異矣。上曰,黃河,今則距北京千里云矣。處尹曰,所謂陸,非謂平地,必指地名而未能知也。上曰,因眞定府之說,竊有所思者,未知中原之制,何以如此?見眞定府人,則人皆左衽,極可怪也。處尹曰,古語云被髮伊川,百年爲戒,此其先見之兆也。處尹曰,碣石,在陸三十里,而淪入之後,水道難尋也。上曰,碣石,今在永平府前耶?處尹對曰,然。上曰,此北海,何海耶?處尹曰,疑是遼海也。朱子,以風水觖王者之都,以冀州爲最也。上曰,今之北京,亦如是耶?處尹曰,然。墰曰,三代之都,盡在冀州也。漢英曰,明人以爲,北京爲上,長安次之,洛陽次之,建業又次之云矣。上曰,建業,卽今南京耶?對曰,然。處尹曰,以冀州觀之,前古帝都,其地一也,而歷年之長短不同,所謂在德不在險者,果信矣。上曰,然。履之進曰,近日人心不淑,前後上言,徒爲欺罔眩亂之歸,漢城刑曹所決,有不如渠之所欲,則輒有怨言矣。且忠勳府移文回啓之事,有不然者云,觖事更爲回啓,非不知未安,而不得不更爲啓達耳。觖每有如此事,不可一向揮斥,而觖患,詳察爲之。履之曰,小民之事,極爲無狀矣。上曰,國法亦有年限決訟之規,若以疑訟爭之,則雖久遠之事,似當訟也,而但先朝三十年,何往而今乃紛紛然如是耶?予觖知皆不聽理,而亦不可盡爲揮斥,故欲觀其結末之如何,是在有司之臣耳。且先朝,亦有五年勿聽之敎耳。履之曰,以觖時用賂之物,反以爲有勢者占奪云,先朝三十年觖之,而今乃如此,極可痛也。且近以天變,人皆疑懼,觖慰悅之望,如裁省之擧,姑爲停止,鎭靜以待,似可矣。上曰,然。履之曰,頃者伴使差出時,以臣初以爲老病不合,旋卽可合,復曰不可,其時不得已往來,而尙今有未安之心矣。上曰,老病之說,非虛語也。何傷之有?上命瀗進前,謂曰,武科開場已久,人才多出耶?對曰,非但人才多出,頗以科法,爲嚴明云。第革者,科擧流來舊規,而今則已罷,武士皆以無革爲欠。臣意,革則仍存,而槍代,以騎芻試才,似好矣。上曰,革亦何關,騎芻則習之耶?對曰,武士所習者,革也。騎芻則不習矣。北道則不然,其俗習騎芻而不習革,故使令輩,亦皆騎馬善馳矣。上曰,邊地之士,如此則好矣,無乃至于今日而已廢耶?瀗曰,其地今亦不廢矣。北地素多善馬,今則不如前日,而但有馬禁,觖不得任意出來矣。仍言柳琳丙子勝戰之由曰,三南之民,素多饑寒,而北兵則不然,蓋北民,與胡人,性相近矣。上曰,近日武將中,誰能留意兵書耶?對曰,應擧時,例讀兵書,而發身之後,還爲抛棄,臣未聞留意者也。上曰,卿或未聞也。豈無其人乎?對曰,前日則國家有勸奬之故,人皆興起爲之,今則未聞矣。上曰,興起之下,皆爲感動,而有志之士,想必不待興起而留意矣。對曰,聖敎之意,臣卽知之,其中豈無閱習兵書可用之人乎?上曰,國中捍衛,亦不可不念,如卿勸進後輩一行觖終不習馳射矣。臣少時嘗見觖壯之時,而今時則不然,爲武士者,鮮有有馬之人矣。上曰,國家旣無勸奬之事,雖至於此,而此乃渠之所當爲之,何待勸奬而爲之?文官則不必待國家之命令,而時時披閱經史,必有好樣筆硯之具,武臣之馬與弓矢,何以異此?時勢如此,雖不可勸奬,而保四境之策,亦不可不念。今則日寒如此,待春宿將輩,親皆射候,則年少後進,想必興起,而此在於國家,何必勸也?遂罷出。燼餘
上在昌德宮。停常參,只晝講。
辰時,日暈。巳時,黑雲一道如氣,起自西方,直指巽方,長竟天,廣尺許。夜一更,有霧氣,流星出月下淡雲中,入巽方天際,狀如鉢,尾長五六尺,色赤。至三更,月暈。
尹得說啓曰,明日常參·經筵,取稟。傳曰,只晝講。
傳曰,洪淸水使李圾,留待引見。
副護軍趙錫胤上疏。入啓。答曰,省疏具悉。卿辭何乃至此?殊涉過中,勿爲控辭,從速察職。
晝講入侍,同知事林墰,特進官洪茂績,參贊官李䅘,侍讀官洪處大,侍講官洪處尹,假注書鄭晳,記事官申最·李端相。講書傳禹貢,自濟·河惟兗州,止雷夏如澤。以上燼餘
下直,洪淸水使李圾。
引見時,同副承旨安獻徵所啓,近來紀綱〈日頹〉,百司解弛,大事在祀,而亦不敬謹,臣竊慨之。受誓戒觖受香時,亦有祗迎之規,而觖請坐而後,只一員緩緩來到,觖冗雜,苟充祭官,全不擇差,執事中亦有不爲祗迎觖所者,今後一一申飭,何如?上曰,令法司各別,申飭,可也。觖事,已推該官矣,更爲申飭,可也。
申濡啓曰,本院位不齊,未有如近日者,當此逐日開筵入侍之際,未免苟簡,已極未安,而昨日該曹郞廳,趁不稟政,臣等已爲請推,而今日亦不取稟,誠爲可怪。本院闕員,不可不從速差出,當日爲政,何如?敢稟。傳曰,明日爲之。
李䅘,以都摠府言啓曰,今日入直軍士,中日習射,請出標信。傳曰,知道。
以南宮煥三字觖等上言,傳于申濡曰,法典則雖士族,亦有親呈觖今則不然,此上言七張,竝勿施。
傳于安獻徵曰,文臣朔試射無分,被推者幾人耶?書入。
上,御夜對廳晝講後,引見輪對官,晝講入侍,同知事林墰,特進官洪茂績,參贊官李䅘,侍講官洪處尹,侍讀官洪處大,假注書鄭晳,記事官申最·李端相,輪對武臣金鎭。上讀前受恒·衛旣從,止夾右碣石,竝註音一遍訖。處尹,進講,濟·河惟兗州,止雷河旣澤,音釋竝註一遍。上受而讀之。處尹曰,兗州之地,在於濟·河之間,濟水之流,有異於他水,伏流地中,至濟陰縣,乃見其流,復入黃河底,伏流地中,至榮陽復見也。處大曰,濟水水道,古今有異矣。觖九河旣淪之,則不必卽究,而以今觀之,滄州·德州等地,在於一二字觖津畔矣。蓋九河,疏黃河之九派而流也,非別樣水也。上曰,兗州今作何地耶?皆對曰,山東齊地也。處尹曰,卽今觖是也。貢賦則過碣石而達于河也。上問九州之一。處尹,就註義陳之。上曰,求九河於平地,而不知碣石有無云者,此說甚是也。對曰,然。上曰,山海經,何時出耶?處尹曰,或云郭璞所著云。處大曰觖卽樂史所著,水經卽酈道元之書也。罷出後,輪對官入侍。上曰,輪對官進前陳達。希泰進曰,小臣觖上曰,本寺有何弊乎?希泰對曰,本寺觖或屬於實錄廳,此外又有屬他司者,請一一還屬本寺,何如?上曰,言于該曹。三俊進曰,小臣廣興守愼三俊也。上曰,爾倉有何弊乎?三俊對曰,有一小曲折可達之事,觖來之米,必有欠縮之患,合累石計之,則其數甚多,古規觖袷石,故無欠縮之事,若復此規,無此弊矣。上曰,言于該曹。萬雄進曰,小臣,都摠都事李萬雄也。上曰,爾司,無上達之事耶?對曰,本府堂上多至十員,故擧動時,每患下人不足,前者柳斐然,旣已上達,此外無他事矣。安後傑進曰,小臣,司饔院主簿也。上曰,爾院,無上達之事乎?對曰,本院沙器匠子枝,法典內世傳其役,而近來觖他役者,盡爲還屬本院,何如?上曰,言于該曹。璹進曰,小臣,觖姜璹也。上曰,爾院有何弊端?對曰,本院無衙門故觖之處,前者贊儀入侍時,基垈則旣已蒙允,而今年飢觖姑不爲之耳。上曰,旣已給基耶?對曰,給之矣。上曰,言于該曹。上御夜對廳,引見洪淸水使李圾,入侍,同副承旨安獻徵,注書南龍翼,記事官申最·李端相。圾,進前告官名。上曰,曾經閫帥之任乎?圾曰,曾經慶尙左右兵使矣。上曰,其地,何如?圾曰,臣初經左兵使,軍兵精銳,右兵營則頗不及矣。上曰,卽今受任之地,何如?對曰,臣曾不慣見,去後當知之矣。上曰,凡事欲何以爲之?圾曰,戰船防限觖完固,軍兵務欲精銳矣。上曰,兵使所管,只束伍乎?圾曰,束伍外有親兵矣。上曰,所謂親兵者,幾何?圾曰,慶尙兵營親兵,一萬四千七十餘名,砲手,五千七百餘名,射手觖上曰,兵使常時所爲,何事?圾曰,操鍊外別無他事矣。上曰,束伍則散卒,常時營下,有幾名耶?圾曰,觖二百餘名矣。上曰,兵使所用收布,皆出於二百餘名耶?圾曰,觖上曰,廚供,亦出於軍兵乎?圾曰,然矣。上曰,兵使或有別備,或修補軍器,何以能辦出財力耶?圾曰,或因贏餘之穀,或因魚物轉貿,艱難措備矣。上曰,近來南虞未殄,災變至此,海防不可疏緩,勿以苟延歲月爲心,往欽哉。臨罷,獻徵曰,紀綱日頹,百司解弛,臣近差觖祭官,則受誓戒時,實預差,竝來待矣。上曰,監察亦不在乎?獻徵曰,監察亦不能檢飭矣。上曰,今後令法司檢飭,可也。獻徵曰,祭官受香時,始爲來到,竝涉怠慢,自今申飭,何如?上曰,頃者有以酒妄差祭者,已推該官矣。此後一一檢飭,可也。
副護軍趙錫胤疏曰,伏以臣,身負妄言之罪,合被刑章,而聖度寬容,終始曲貸,臣誠惶愧之至,求死不得,猶不敢一向呼籲者,瀆擾是懼也。屬有狗馬賤疾,冒呈辭單,而格外恩由,又出於意慮所不及,臣於是益不勝震慓跼蹐,不知所以自處也。臣欲强顔冒出,則先喪事君之廉隅,欲據義牢辭,則益增違命之罪戾,觖進退維谷者,正臣今日之謂也。然臣竊念違命之罪,在於臣身,喪廉之羞,上累於聖朝,觖臣雖欲泯默而就列,何可得也?且臣積年觖痞脹之症,比來轉劇,所噉至小,腹肚常飽,添感屢日,症甚危苦,痰火上熾,頭目眩暈,暫有起動,輒至昏倒,食飮頓廢,形神漸瘁,雖使久日調治,難望更起爲人,其何能役役供務哉?臣雖欲都忘廉恥,包差强出,亦不可得也。臣雖無狀,猶知分義之嚴,君命之重,卽今情勢,無萬分難進之義,疾病有一分觖出仕,則當此史事方急之日,何敢觖月日,以瀆陳爲事,自陷於違慢不測之誅哉?伏乞聖明,俯察危迫之懇,亟命鐫免臣軍職及兼帶成均春秋等任,使臣得免苟出之羞,瘝曠之罪,千萬幸甚。臣無任戰灼祈懇之至,謹昧死以聞。
上在昌德宮。停常參,只晝講。
未時,太白見於巳地。
有政。吏批,判書韓興一,參判李厚源,參議趙壽益,都承旨申濡進。兵批,兼判書具仁垕進,參判申□病,參議李一相進,參知吳挺一病,都承旨申濡進。
申濡啓曰,今日爲政,又有守令引見及晝講,而右副承旨臣安獻徵,以式暇出去,廳中只有臣濡,左承旨臣尹得說,右承旨臣李䅘,觖政廳二員進去,引見時,一員觖之員,何以爲之?敢稟。傳曰,吏·兵批兼進。
吏批啓曰,新除授鏡城判官鄭承明,呈狀于政廳曰,家有八十偏母,居在大丘地,宿疾纏身,且經毒癘,一息如縷,孤了相依,不忍暫離。初秋復職,感觖將護無人,憂懼度日,今差鏡城判官,獨子情理,尤爲罔極云。大丘距京城,已過千里,至於觖三千里,依法典改差,何如?傳曰,允。
兵批啓曰,五衛將廳,牒報于政廳曰,五衛將洪孝孫,受由過限云,改差,何如?傳曰,允。
吏批,以姜大遂爲同副承旨,吳竣爲兼知義禁,李志賤爲觖柳景紹爲刑曹正郞,趙沃·韓命遠·沈之□爲義禁府都事,辛得榮爲繕工奉事,宋熙慶爲漢城判官,徐必遠爲奉敎,李克誠爲典籍,韓甸爲齊陵參奉,許穆爲靖陵參奉,林墰爲實錄兼春秋,李厚源爲兼同知經筵,趙錫胤爲禮曹參判,李晩吉爲鏡城判官,柳碩爲判決事,崔振溟爲刑曹正郞,朱汝明爲濬源殿參奉,尹得說爲左承旨,李䅘爲右承旨,宋國澤爲左副承旨,安獻徵爲右副承旨,林墰爲兼觖
兵批,以邢俠爲假衛將,黃有後爲五衛將,韓汝宗爲龜山召募別將,韓有忠爲豐德召募別將,李景憲·金尙爲副護軍,吳翮爲副司直,閔鼎重爲副司果。
傳于吏批曰,賢能薦擬望下,不爲懸錄薦主,事涉未妥,今後則一一懸錄,可也。
又傳于尹得說曰,柳㮨付黃,尙未解耶?問啓。
又傳于尹得說曰,下直守令引見。
李䅘,以戶曹言啓曰,戶典收稅,凡田,每歲九月望前,具數啓聞云,故每於年分時,都事或敬差官半行觖政院憑考請推之意,觖各道矣。今年則十月已盡,十一月又過,觖及慶尙右道過限之後,纔已修啓觖道,尙今寥寥,令政院稟處,何如?傳曰,允。
李䅘啓曰,戶曹草記,今年年分過限,觖諸道都事敬差官,令政院,稟處事,允下矣。依前定奪,推考捧傳旨之意,敢啓。傳曰,知道。
吏曹啓曰,今十一月十五日永思殿望祭,終獻官,例以一品宰臣塡差,而老病人外,永安尉洪柱元,非但身有病患,家內憂患方劇,觖君柳廷亮,南陽君洪振道,皆鍼灸受由,實無差祭之員,一品中只有兵曹判書具仁垕,常時則以都監大將,不爲差祭,而今此闕內望祭,似無所礙。且宗室中一品人員,及正二品中宰臣中,不得已竝爲差祭之意,敢啓。傳曰,知道。
安獻徵啓曰,此違格上言十五張,啓字爻周之意,敢啓。傳曰,知道。
尹得說啓曰,明日常參·經筵,取稟。傳曰,停。
下直,光陽縣監洪南立。
上御熙政堂,引見光陽縣監洪南立,入侍,左承旨尹得說,注書南龍翼,記事官申最·李端相。上曰,守令居官,所爲何事?南立對以七事。上曰,曾爲臨民之官耶?南立曰,曾爲萬頃縣令矣,上曰,今所受任處,何如云耶?曾所未慣,赴任後當知耳。上曰,萬頃,何如?南立曰,萬頃,中廢而後設,觖田結民戶,極爲些少耳。上曰,武臣差送之處,代以文官,意有所在,觖七事,非但言誦之而已。仍罷出。
晝講入侍,同知事林墰,特進官呂爾徵,參贊官尹得說,應敎洪處尹,校理洪處大,注書南龍翼,記事官申最·李端相,武臣輪對官徐弼文。上讀前受自濟·河惟兗州,止雷夏爲澤一遍。處尹進講,自灉·沮會同,止未詳其地也。上受讀一遍,處尹講文義曰,出水觖註,王氏堂曰,灘出曹州,又云出濮州,未知明在何州,墳者,地勢高起也。貞者,言賦之最下,篚者,冀州帝都之地,而兗最近,故有此貢浮于濟·漯者,蓋自兗州,之冀州之路也。墰曰,河水汎濫,地方變遷,當時亦未詳知,決難强解,所可留意者,只在安民定賦而已。上曰,唯兗州宜桑,故厥篚織文矣。處尹曰,然矣。上曰,左氏所謂祭之地地墳,亦此意耶?處尹曰,晉獻公時,驪姬讒申生事,而墳字之意,則觖上曰,毒若自申生來,則必不至七日之久,此觖不察也。處尹曰,九州之沃,兗州居二,而治水之次觖上曰,以貞字,解爲薄賦爲正者,意雖好,而未知其必然也。處尹曰,此無非勸勉後世之辭也。臨罷,上謂徐弼文曰,卿曾經閫帥之任乎?弼文曰,曾爲黃海兵使矣。上曰,兵營物役,何如?弼文曰,軍兵物役,經亂後半減矣。上曰,收布幾何?弼文曰,一朔所入,或二同或三同矣。上曰,亂後亦有操鍊之擧乎?弼文曰,亂後亦爲矣。上曰,聚會,都會官耶?弼文曰,兵使巡歷聚會,都會官爲之,而近來則姑廢矣。仍罷出。
進士李尙逸等疏曰,伏以臣等,俱是與柳㮨同事者也。自古遠方陳疏之規,列邑許多人,不能齊赴會所,其中各定若干人,使之參署拜送焉。又於其中,擇送若干人,使之陪隨赴闕焉。又於其中,議定一人,以爲疏首,其來已久,則毋論參與不參,莫非同事之人也。柳㮨之疏,非有他意,其所以爲說者,蓋以觖典不可輕擧,百世公議,不可終誣,而惟觖愚不識時,宜一言觸諱,衆怒齊發,以觖賢,欺罔君父,疏頭臣柳㮨,旣已削籍,觖脅制禁錮,靡有餘力,遂使一道多士,觖當萬物咸覩之日,獨不與大同之慶,臣等,抱冤聖朝,負罪明時,兢惶悶蹙,無所措躬,玆忘瀆擾之嫌,敢效大聲之呼,冀得小暴於天地父母之前,倘非殿下哀而憐之,誰肯爲臣等言者,伏願殿下,俯察其愚,不錄其罪,庶幾觖臨御,是何等大慶也?建元設科,是何等大觖千載一時,百錮皆伸,而嶺南一方,獨阻新澤,臣觖訓有窮已,臣等未知柳㮨之疏,有何可罪,而館儒一至此哉?疏中措語,如或失中,則謂之有過激,可也,謂之誣先賢,不可也。敢陳所見,不爲苟合,則謂之不時,可也,謂之欺君父,不可也。臣等觀其所爲,跡其觖所以脅一道也。脅一道,所以箝一世也。脅一道之士,箝一世之口,似不敢有拂於其所爲,然後觖其爲計,亦肆矣。臣等旣與柳㮨,同一觖罰疏頭,靦然赴試,環顧本心,誠有所觖重,廉恥亦大,而所惡有甚於所欲,則臣等之不赴試,實出於不獲已也。設科取士,將以得人,則假使臣等,不顧事理,僥倖科第,國家亦何取於棄禮義捐廉恥之人哉?事勢如此,義理如此,而猶且贏糧裹足,趨造試所,以待解罰之報,而館中之橫議愈激。柳㮨之罰名轉加,至以一道之多士,而終未免觖於數三人之手,其上爲朝廷之羞,而下爲觖者,爲如何哉?至於再次設場之日,殿下觖館儒,俾解柳㮨之罰,且命本道監司觖使之赴試,臣等祗奉綸音,感涕交零,將觖以順爲正,則去就之不可苟如彼,將直觖恥,則聖敎之不可違如此,趑趄踧踖,觖殿下之始所以敦諭館儒,使之解罰觖恥,而苟得則復所以屢降溫旨,多方觖臣等,見利而忘義哉?特以成命不行觖不可以盡錮,故其丁寧懇惻,至於如此,觖孰不感動,而館儒等一向違命,愈往愈甚,觖聚再散,噫嘻,亦太甚矣。闔道雖可觖其可拒乎?私憤雖可洩,而國試其可停乎?觖作梗擧氣者,果指誰而觖爲諉,此則有不然者,當初左道缺試所者,蓋以聖敎旣下,必解柳㮨之罰觖始知館儒之終不奉命,左道則以不觖言於考官而退,右道之稍知義理者,觖一時僥倖之徒,苟充百人之數,國家選擧觖苟然而已。嶺南人士之衆,實爲諸道之最,則觖收券,而一百被選之科乎?噫,士生斯世,觖攻苦於簡策者,欲何爲哉?幼而學之,壯而欲行之,窮而養之,達而欲施之也,則當國家造士之日,不赴試圍,不應而退,上以負國家同慶之意,下以觖一身立揚之望者,是豈爲士者之情哉?特以觖不可,事有所不敢,而乃敢吹毛而覓疵,洗垢而滌痕,以不應國試,爲陷臣等一段罪案,互觖無所不至,或指爲無倫怪鬼之輩,或稱以觖之語,不惟擧之於其口,而又達之於聖聰。噫,是豈人臣告君之辭乎,是果師儒待士之道乎?臣等未知此等題目,當加於何等人也。若必以守先王之定論,而不爲詭隨之行,顧廉恥之所在,而欲明去就之節,斥之爲無倫怪鬼,指之爲要君無上,則彼違先王之定論,而欲售己私,咈君父之成命而欲觖人者,將目之爲何人也?其曰,參柳㮨疏者,觖非不過爲一二人誘脅,而如風聲觖者,尤不勝疑惑而驚怪也。臣等雖甚無狀,觖豈可被人誘脅而强爲苟同之論?觖脅人者,豈人人所能爲哉?必須得意觖掉伸縮,惟意所欲者,方可以誘脅觖沮斲喪,麻·息累足,則其孰能誘人脅人觖何從而出乎?至於可矜之言,臣等安而受之,觖近觀世道,從速之間,禍福立至,而臣等則觖受人相辱,莫敢出聲觖以誘脅,謂之風習,是何觖若是哉?至於四裔之逬兩觀之誅,觖章惇·蔡京之比,辭極狼藉,語無觖一一爭較,以累聖聰,而自古及今,安觖敢爲權奸之所爲,縫掖陳疏而遽觖嗚呼,大臣一身,百責所萃,震觖辛甘燥濕,欲其調劑,反異而歸同,觖皆大臣責也。苟有一毫偏着係吝,觖有不可勝言者,當今朝著分裂,士論橫潰,觖辛甘之失中,莫此時爲甚,而大臣之意,觖而惟主於偏着,不出於平正,而惟滯於係吝,使聖上一視之仁,不得均布於中外,區區一方之被誣,是特細故薄物耳。國事至此,尙何言哉?臣等蒙此不測之名,方在火色之中,而猶且以調劑鎭定,用意均平,有望於今日,此則臣等之所以爲愚也。廟堂而如此,館閣而如此,更唱迭和,黨同伐異,風聲所及,人莫敢違忤,利害所動,人莫不顚倒,於是乎見棄於一道,得罪於士林,如申碩亨輩,相率而靡然從之,其趨時無恥之狀,固不足責,而至於通文往復之際,語犯宣·仁二聖觖一時聖批,果可爲萬世之不可改者乎?辭意觖略無顧忌,臣子分義,豈容如是?臣等觖之罰,以示鳴鼓之義,非實有毁撤觖境外之擧,而自上乃下安接之敎,觖不以實聞也。臣等不敢違命,旋觖間己見,不有君命,實臣等之觖嶺南一道,素號文獻之邦,自有缺百餘年,儒先輩出,餘芬未淺,禮義觖風,見稱爲東方之鄒魯者久矣。而不幸觖被無倫之斥,至擬梗化之域,噫,此豈觖臣等生逢出震之朝,觖只俟鈇鉞,而脅持觖情,苟不自白,則生爲負罪之民,死爲觖嶺南七十州,將爲屛棄之地,其何以自立於天地之間乎?臣等至痛在身,求死不得,觖瀆,而昊天均覆,日月無私,則觖外,罪戾而自絶哉?玆敢千里觖伏願殿下,俯垂离明,特施觖涉欺誣,早加刑章,以循廟堂觖亟賜昭雪,以伸蔀屋之冤,則臣等觖田墅,從事詩書,咸囿陶甄之化,觖之中,雖死之日,猶生之年也。臣等無任云云。答曰,省疏具悉。一道皆與㮨同疏之說,殊涉苟且,不赴國試之擧,則事甚不可矣。所謂要君無上等語,出於忿懥,不顧前後之辭,其爲偏係不正,予已洞鑑矣。爾等,勿較於人,退而自修,則何畏乎謗言,何憂乎鎭定調劑,予不多誥,宜各勉旃。以上燼餘
上在昌德宮。停常參·經筵。
未時,太白見於巳地。夜二更三更五更,月暈。
傳于李䅘曰,大臣·備局堂上引見。
姜大遂,以兵曹言啓曰,永思殿親祭別雲劍,前啓下人員,或受由,或有公故,不得已改磨鍊以入之意,敢啓。傳曰,知道。
答憲府箚曰,省箚具悉。忠讜切直之言,實愜我心,深用嘉悅,可不惕念哉?勿以予之不能有爲,益用啓沃,懋盡乃忠。
答禮曹判書林墰疏曰,省疏具悉。當令該曹議處,卿其勿辭。
答領相李敬輿疏曰,省疏具悉。噫嚱,甚哉。予之昏暗不明也,彼嶺儒疏意,以爲要君無上等語,伸辨茫然答之矣。豈料暗指顯斥,至此哉?深用慨歎焉。但念日者,卿之啓辭,非有他意,而欲其左右也。亶爲勸諭調劑,同歸於太和之境也。安有可斥之語也?彼之用意,雖不可知,豈可强引而自當哉?卿之意,卽予之意也。卿若被攻斥而不安,則予豈得獨安哉?況予之不能爲君,致有直諒之思退,實非細事,卿宜從容誡誨,以保宗社,可也。豈以引退,若是邁邁哉?以此以彼,卿無去位之理,予雖不足與有爲,須念先朝舊恩,勿爲控辭,速出論道,以副竭望。以上燼餘
備邊司啓曰,今見義州府尹及平安監司狀啓,則梨·柿淸差,不意出來,生梨則本道及黃海道,可以辦出。以此意亦爲行會黃海監司處,收合七八百同,須及二十日內急速輸送平安監營,而紅柿,則兩西所無之物,自前分定南陽·江華及洪淸附近等邑,使之輸送矣。今則今月十五日之限,雖神運鬼輸,必未及期,紅柿二千箇,使戶曹給價收取市中,急急入送,其回咨,令承文院撰出,紅柿一時付送,何如?答曰,依啓。生梨則爲先拮据,隨所得入送鳳城,以示收合近境,遑遑動念之色,紅柿則亦爲追後急速入送,以示遠辦未易之意,可也。回咨中,梨·柿所産,遠近不同,以致參差入送,惶悶之意,亦及,可也。出備局謄錄
以京畿水使奇震興狀啓,傳于尹得說曰,第三兒看病缺不能,蓋爲治病云,御醫中術精者擇送。
答延川君李景嚴疏曰,省疏具悉。卿其安心勿辭。元疏見下
尹得說,以文科應辦官,以試官意啓曰,査同官兵曹佐郞金雲長,聞其母病危急,方在死生間,査準已畢,雖未出榜,不得已出送之意,敢啓。傳曰,曾有如此規例乎?考啓。
李䅘,以兵曹言啓曰,敦義·水口兩門修改,事役浩大,未易完畢之意,曾已啓達矣。卽接監役所報,則水口門昨日畢役,敦義門則南邊門隻,旣已新造,朴鐵方爲進排,門上橫貫木及北邊門隻兩板,亦已改造,兩隻竝爲量出,然後可以稱其長短,量入舊穴,同門外面,姑以缺塞後,仍爲浮出,而其間日子,將至三四日云,莫重闕門,任意開閉者,將至屢日,事極虛疏,多定軍士,限畢役間,守直之意,敢啓。傳曰,知道。事體極重,不可以尋常直守,令訓鍊都監,多定將卒,本曹亦定勤幹郞廳,缺把守門扇,竝力合造,期於一日定畢事,嚴督勿緩。
以兵曹敦義門等修改事草記,傳于李䅘曰,何若是撤出門扇耶?問啓。
姜大遂,以兵曹言啓曰,本曹郞廳八員內,正郞李慶信·金始振,以實錄廳郞廳正郞鄭榏,備局例兼郞廳,竝爲除本司仕上直,佐郞金雲長,文一所差備官,佐郞尹塏,文二所差備官,佐郞一員未差,只有正郞姜鎬,佐郞李惟源,而正郞姜鎬,差永思殿望祭執事,佐郞李惟源,差宗廟祀典官,內外司,勢將闕直。請令該曹差祭之員,竝卽減下,使之推移入直,何如?傳曰,允。
尹得說,以文科一所應辦官,以試官意啓曰,査同官兵曹佐郞金雲長,聞其母病危急,方在死生間,査准已畢,雖未出榜,不得已出送之意,敢啓。傳曰,曾有如此規例乎?考啓事,命下矣。自前缺旣畢査准之後,則例爲先出云,而臣等之意,則未出榜前,先出試院官員,事涉未妥,故査役雖畢,而不許出送,蓋爲嚴重國試之地矣。今朝金雲長家人,來到門外,傳其母病勢危急,已到十分地頭云。査畢先入,旣有規例,目下情理,亦甚罔極,故不得已許出矣,敢啓。傳曰,莫重試場,徑先出去,殊極不可矣。
上御夜對廳,引見備局堂上,入侍,右議政李時白,兵曹判書具仁垕,戶曹判書元斗杓,吏曹判書韓興一,判尹尹履之,右尹洪茂績,大司諫南老星,校理曺漢英,右承旨李䅘,假注書鄭晳·柳霂,記事官申最·李端相。時白曰,日氣甚寒,不審靜攝玉體,若何?上曰,僅得無事。上曰,前日卿之所患,似爲非輕,今則何如?時白曰,臣之病患,出於腰痛,眩暈之症,發作無常,小有所傷,輒復委頓矣。溫批屢降,時事如此,故不得不勉强出仕,而又有此下敎,不勝感激之至。上曰,近日災變不絶,昨今日候似寒,而連有沈霧,時氣觖亦爲可慮。時白曰,天變必隨人事,如鏡之照物,冬雷星變,沈霧之變,無非可愕之災,此實如臣無狀,忝冒台鼎之致。大臣,職是匡弼君德,消弭天譴,而災變如此,憂惶踧踖,曷有其已?上曰,近日朝廷之上,悠泛成俗,如卿等同心協力,擔當國事,則可濟時艱矣。時白曰,臣本無才智學術,所能者筋力奔走,而今則病勢如此,筋力亦盡,何敢倡率下僚,有所裨補乎?左揆,速爲卜相,則庶可共議爲之。上曰,卿之謙遜,何至於此耶?大臣同心以輔,則雖庸主,可以有爲,是予所望於卿等者也。時白曰,臣無他才能,而有懷必達,乃其平生所自期者也。但時事至此,常有畏人之心,故言之至者,不可以觖如有所達之事,雖召至便殿宿外而問之,亦可矣。今日時勢,無一可恃,罔知攸濟,曾於南漢,雖小官,亦得親自陳達於上前,所以得有今日者也。古人所謂入而告后,出而語人者,其意豈偶然哉?上曰,如有所懷,相見議之,豈不好乎?時白曰,彼國雖無如之何,而我國之道,則必以無疑阻爲務,然後上下之間,情志交孚矣。故臣敢有所達,吳䎙之事,當初因臣所啓,而有拿推之命,其後以臺諫論金汝水之事,致有嚴批,臣有循私之罪,不勝惶恐。金汝水,初因臺啓而定配,觖小臣豈以文武異視哉?上曰,卿有何所失,其時本道査覈不公,而觖憑考之地,於卿何有?時白曰,御史之啓,亦曰云云,而缺拿囚刑訊,似涉未妥,君臣之間,情義相通爲貴,故敢達所懷耳。上曰,卿之陳達所懷,是也,而但贓律至嚴,雖貴近不可饒貸,此則監司之査覈,御史之書啓,不敢形諸文字,而其罪則固有之矣。上曰,武臣則必欲置之法,而文官則欲救之可乎?士夫之收貢,亦爲攘奪,則何所不至乎?雖曰缺過,而文書亦不明白矣。時白曰,古言有五聽之規,御史,書啓,蓋有云云之說,則當初定配,雖無不可,而厥后更無缺有此加罪之擧,此則不可,必欲刑訊,則合有更査之擧矣。上曰,以國恩放之,猶可,而査覈則只爲卿所輩生色之地矣。時白曰,此事有後弊,何可以推托爲罪案乎?況曾經臺侍之人,屢次刑訊,亦爲未安。上曰,今番刑訊難免矣。時白曰,張歸漢,有嫡女,而前年身死,妾女則旣嫁夫,只有五歲女子,婢妾之子,亦有二,而皆幼稚矣。以十四歲女子,隱匿之罪,至於拿推,臣則一家之人,素知其本無可年女子,此事雖微細,而涉於冤抑,故敢達。上曰,以文案見之,則旣已現露,而屢月受刑重難,故旣令定配耳。時白曰,小臣豈敢循私仰達乎?但事干之人,前後異辭,終至於此耳。上曰,張歸漢,乃奉祀之人耶?時白曰,奉祀之人,故曾經守令,且其爲人,本不汎濫矣。斗杓曰,近見各道放未放狀啓,則缺邊地則無處無之,而無變通之事,不勝寒心。時白曰,速爲處決,宜矣。斗杓曰,近日災變孔極,冬霧連日,觖人皆有憂懼之心。朝廷之上,如金尙憲·金堉,皆退在田墅,趙翼,亦將出去云,老成之臣,相繼引退,實爲可惜。且朝廷之妥帖,不如向日,尤切憂悶之至。時白曰,此則有以也。勅使連續,飢饉荐臻,民者,以食爲天,而將未免塡壑,則宜其有難保之患也。朝廷之上,先袪疑阻之患,此最聖上軫念處也。上曰,惠澤不加於下,民心漸不如前,災變又如此,夙夜憂懼,曷有其已?以人事觀之,在內大臣,非但退去,原任缺疑阻之致,誰與共爲國乎?仁垕曰,觖司之臣,速爲査出放釋,何如?斗杓曰,自上以誠心召還,則皆非遐遯之人,豈不入來乎?上曰,罪人放釋之事,皆當觖而處之,古人則以赦爲戒,而今則不然,未知其故也。斗杓曰,赦者,小人之幸,君子之不幸,以罪名觀之,其律亦輕,而但其數多,故陳達耳。時白曰,赦文例云,雜犯死罪以下,皆宥觖而其實則不然。故國家赦令,人不信之,宜有變通之道矣,未知何以則,可也。興一曰,金堉,少也貧甚,耕農缺亦皆親自爲之,常願年至七十,則必欲致仕,缺曰,本意,則亦以不合,故去也。其錢幣大同之法,缺不得不退去,倘或入來,其爲有補於國家,豈淺鮮哉?自上誠以諭之,則可不動念乎?人多惜其長往矣。上曰,不得行其志,故退去耳。卿等,須念其入來之道爲可。上曰,金集,方爲憲長,當觀其上來之如何,金領敦寧府事,若在京則咨訪國事,豈不幸甚?而彼國不知事勢,聞金領敦寧入來,則想必致疑,恐有害於老人,故不得强其入來。金判府事則無如此可嫌之事,故頃於奉使還朝之日,予諭其欲留之意,而必欲退去,今復入來,難可必也。爲之奈何?興一曰,此在聖上繾綣召之,則豈其長往而不返乎?斗杓曰,頃日臣有拿命,元情節次,無異罪人,而及有放釋之命,則都事以堂上待之,造次之間,榮辱懸殊。臣始知人主之威如天矣,人主苟欲爲之,何事不成?上曰,知而不爲稽緩,故卽令放之,而不無遲滯,予亦念之矣。斗杓曰,臣之所達,只言其人主所爲,有若天之所爲而已。以此推之,何如而不成乎?上曰,國事誰不欲勉?而如卿,義同休戚,尤宜勉旃。斗杓曰,敢不盡惟力所至乎?老星曰,大臣重臣,旣盡陳達,臣不容贅說,而第念臣久在草土之餘,或見朝報而知之矣。聖明所爲,似不及初服,臣竊慨之。上曰,指何事而言之耶?老星曰,喜怒云爲之間,似有受病處,臣恐觖且敬大臣三字,卽中庸缺又將出去,趙翼,自少讀書之人,雖無大補益於國家,而豈是易得之人乎?臣恐殿下敬大臣之道,有所未盡也。此莫非殿下學問未盡,立志不固而然也。上曰,趙相,何爲而去耶?老星曰,臣與趙相,年輩差池,不得相接,未知其故也。金領敦寧,卽臣一家之人,今則病勢深痼,決難運動,如金堉則速爲召來,幸甚。上曰,金領敦寧,近日則所患何如耶?老星曰,老人之病,愈往愈劇云矣。上曰,趙相未知何以去也?而以嶺儒批答,無乃有退去之計耶?嶺儒之答,只因渠之疏辭而答之也。於趙相何有?時白曰,趙相退去之計,宿矣。上曰,去者不來,留者又去,則誰與爲國乎?何以則使去者入來,而留者不去耶?時白曰,此在於聖明誠信之如何耳。斗杓曰,趙翼本無京舍,有退志久矣。然以誠心留之,則豈必去乎?金堉,速爲諭來,金集則纔有新命,當觀其上來之如何,金領敦寧,則雖在外,咨詢大事,則好矣。上謂承旨曰,前左相處,遣史官諭以欲留之意,金判府事處,亦爲遣史官諭其入來之意?興一曰,必欲行之,則錢亦可行,監司守令處,問其便否,何如?上曰,開城府,則行用已久,至於他處,今年又値凶荒,難可獨行耳。興一曰,如臣無狀,忝居天官之長,故事事生梗矣。兩司長官擬望之人,臣曾爲儐使出去之日,已有此議,而其時諸議不齊,故未果。臺諫,不知簡通之事,而至發白簡,此觖之致也。尹順之之不書姓名於簡通者,不習規例而然也。尹絳則見其書沒姓名,意以爲私書,故不爲答缺於其間,而至有遞罷之命,臣安得以獨免乎?上曰,事有是非,是者是之,非者非之,雖一曹之事,皆願引嫌,烏在其是非之分別乎?旣因其緘辭而處之,卿宜勿辭,以公心用人,可也。興一曰,同僚或遞或罷,則廉恥所在,臣豈晏然而已乎?上曰,人皆以廉恥爲言,近日章疏觖予實悶之,如卿勿復爲如是之言。遂罷出。
李䅘,以兵曹言啓曰,以敦義門修改事草記,傳曰,何若是撤出門扇耶?問啓事,傳敎矣。敦義門門扇缺爲始撤出之意,敢啓。傳曰,知道。
又以兵曹言啓曰,以本曹草記,敦義門畢役間,多定軍士守直事。傳曰,知道。事體極重,不可以尋常把守,令訓鍊都監,別定將卒,本曹亦定勤幹郞廳,嚴明把守,門扇,竝力合造,期於一日完畢,嚴督勿緩事,傳敎矣。缺得接當該監役所報,一邊具由入啓,一邊缺別爲看審,仍加嚴督矣。今承下敎,限畢役間,訓鍊都監將官,軍人定送把守,別定本曹勤幹郞廳,嚴督勿緩事,卽爲擧行之意,敢啓。傳曰,知道。
注書南龍翼啓曰,臣承命往諭于領中樞府事趙翼,則以爲臣本分甘田墅,絶意名宦,濫蒙天恩,至登三事,實非素望所及,而尸位踰年,絲毫無補,常積愧怍,若無所容,陳情乞遞,不知其幾,而退處安分之意,每發於疏箚中,今幸獲蒙恩遞,庶可遂其素願,待盡餘年於畎畝,而且臣性本迂愚,言不知裁,罪戾實深,尤切惶恐,惟思退歸,豈意區區私計?傳於朝士中,至達天聽,伏蒙特遣史官,諭以留止之意,伏見聖意,不忍遐棄,勤敎至此,臣竊不勝感激惶悚,不知所達云矣。傳曰,知道。
李䅘啓曰,臣承命缺罪囚,一一摘奸,則啓覆罪人十名,啓下罪人十二名,各司所囚二十五名,竝四十七名內,武進,以別監張興漢缺莫生,以其夫車京男,非主人而防納事,克天,以他婢缺嫁招引事,文質已,以憲府所由白活相妬辭緣,德只,以缺徵贖,朴尙蘭·李光吉等,以徵債事,任生缺栗伊,以其夫謀避所任,生伊,以募軍價布,偸食觖以背主辭緣,加仁·繼生等,以俱犯松禁。此等十三名所犯,或關私事,或涉曖昧,而俱係輕歇,故依聖敎諭以欽恤之意,卽爲放釋。別監李善男,雖係啓下之囚,而以入番時缺因手本被囚,元非重罪,故亦爲放釋矣。卽今啓覆缺外,尙有二十餘名,令各其司從速處決,俾無凍獄庾死之患。且時囚中,陪持人金天祥,京主人徐大順等,以進上致傷,竝爲囚禁,而京主人則與陪持人有間,似有疏釋之典,而進上重事,係是啓下罪人,故不敢一體放釋矣。月令醫員所當不離任所,看救病囚,而公然退在,極爲駭愕,令攸司推治,何如?傳曰,依啓。徐大順放送,金天祥,亦以外方之人,囚禁京師,情理可矜,竝爲放釋。
憲府箚子。答曰,忠讜切直之言,實愜我心,深用嘉悅,可不惕念哉?勿以予之不能有爲,益用啓沃,懋盡乃忠。
尹得說啓曰,明日國忌齋戒,十五日國忌及望祭,視事頉稟。傳曰,知道。
李䅘啓曰,大臣·備局堂上引見時,例以三司官入侍,而大司憲未上來,副提學未差,以入直上番,入侍之意,敢啓。傳曰,知道。
答禮曹判書林墰疏曰,省疏具悉。當令該曹議處,卿其勿辭。
執義臣趙珩,持平臣許悅等,伏以臣等,俱以無狀,待罪臺閣,目見上天示警,太白晝見,冬雷震燁,金星失度,陰霧四塞,其他可畏之災,罔有紀極。頃者特下傳旨,令中外臣民,各陳闕失,而臣等不能竭忠規進讜言,裨補聖德,禳塞天譴,臣等之罪,固已大矣。嗚呼,我殿下至德純行,迥出百王,上可以感天,下可以孚人,嗣服以來,求治之誠,望道之志,實無愧於古昔聖君,而仁愛之天,尙有譴告,臣等未知某事召某災,而天之疾威,必有所應矣。今殿下欲聞,導之使言,終若泯默,是重負殿下,而臣等之罪,益無所逃,玆敢覼縷瞽說,仰塞明旨。天下之事多矣,致治非止一道,致亂非止一道。然其本,在於人君之身,人君,撫世應物,無非事者,一言一動,實關治道,其要,在於心術之微。故古人有言曰,惟先格君正厥事,缺其意先正其心,蓋爲推此則無缺莫如學問,而致功不得純一,則無益而已。缺區區於事爲之末,則徒勞而已。頻御經筵,從容講學,乃其事業之本,殿下於此,未嘗不孜孜也。然其幽獨敬肆之分,本源操舍之地,果能專精窮理,而有踐履之實乎?延訪臣僚,考其賢否,是奮庸熙載之擧,殿下於此,亦未嘗不勉勉也。然其用人觖如渴之道,果能明物取舍,而有激動之實乎?缺講讀而燕閑之中,專意硏究,無或怠忽,存之於心,體之於身,勉之以不息,行之以誠實,則緝熙有功,聖德日進,何患乎治平之不成也?古之聖王,樂聞箴規,故在輿,有旅貸之規,倚几,有缺有暬御之箴,宴居,有師工之誦,而猶懼未盡也。又置進善之門,誹謗之木,蓋無時無處,而無繩糾之意也。後之置臺閣之臣,授之以言責之任者,亦倣古事也。殿下嗣位之初,從諫弗咈,幾乎缺不克有終,頗有自用之病,蔑下之漸,群下之心,有所切悶焉。夫進言者之言,未必皆盡善也。然其職則是言責也,其言則皆憂愛也。殿下非惟不用其言,訑訑之色,摧折之敎,屢發於酬答之際,加之以缺之峻批,震之以過當之嚴旨,誠恐人皆以言爲戒,緘默成風,危亡之源,未必不兆於此也。識者憂之曰,初年若此,其終可占,臣等竊爲殿下慨然也。誠願殿下,恢弘聖度,虛心容受,遜志者求諸非道,逆心者亦恕其情,則言出於人,雖有狂瞽之訾,善歸於我,無非瞑眩之藥,要使衆美畢進,協于克一焉。朝臣之軟熟,士氣之萎薾,終非國家之福也。議諡旣定之後,兪棨敢陳妄見,孰不知其狂僭之失,而勒定罪案,亦非其本情也。因諸臣伸白,天怒轉震,更加一層,必罪而後已。大臣諫臣,相繼爭執,竟不允從,此豈大聖人含弘之度,而得中之擧耶?臣等竊伏聞,頃於筵中,以兪棨來在近京之地,指揮諸人爲敎,缺而未知殿下,何從而得聞耶?以殿下之明聖,無幽不燭,外言無自以入,則臣恐殿下之聞此言,未必出於正路也。夫人君,建中立極,體天同道,其於接物之際,聽言之道,固當擴充至公至正之心,以示無偏無黨之意,何可以曖昧之說,揣缺臨御之正道乎?自古衰亂之世,缺未始不由此,而爲厲階,則夫何聖明缺之兆耶?誠願殿下,肅淸宸居,痛杜此路,毋令外缺之言,或干於嚴穆之地也。人君之所惡於臣下者,莫如朋黨。缺在于今爲弊益痼,實是病國之膏肓,殿下之所深惡痛絶者,固其宜也。然其去之之要,惟在明與公而已。缺直不蔽公,則擧措無失,能是二者,去黨缺其惡之太甚,則或因而有所過疑焉。其絶之太缺察其本情,惟玆一念,旣成偏係,虛明方寸之缺而未免爲矯枉過直之歸,秪可不事億逆,缺之長短輕重,自得其平,而心如止水,則人之邪正淑慝,不難辨別,何必觀人接下之際,先疑其同異之跡,而有所缺耶?臣等亦恐在朝之臣,皆以避形跡遠嫌疑,爲得計,而依例矯僞之習,日以益增,誠實朴直之風,日以益喪矣。人君喜怒之發,刑賞隨之,而喜不得中,則賞以之僭,怒不中節,則刑以之濫,聖人於斯二者,必愼重焉。近者殿下施措之間,未免顚倒,察納之際,有乖中和,以至好惡不明,賞罰無章,頃日重臣,別無罪犯,遽就大理,大小惴惴,氣象不佳,朝囚夕宥,擧措失當,此不爲累聖德耶?以一事之緩,金吾郞之囚係,轉至三員,已非適中之擧,而公事稽傳,責有所歸,混被罪罰,無所分別,以小推大,亦有歉於明愼之道也。至於吳䎙之事,果有難掩之罪,則當初隨現以治,固無不可,而自上旣已定罪,則此是罪疑惟輕之典也。臺諫以堅執金汝水事,聖怒轉激,有此移之之擧,豈非未安之甚者乎?此非臣等欲解吳䎙之地也。伏願殿下,平心審克,凡用法必得其當焉。若乃恤民之政,其目甚繁,難以盡擧,而今歲凶饑,邦本凋耗,筵席之講求,廟堂之籌劃,無非省費蠲役,而未知實惠下究,民心胥悅,果不爲虛名之歸耶?噫,今之國勢,危若綴旒,係其手足,喘息呼吸,不得自由,其於他事,未暇念及,惟當君臣上下,協心缺猶且不能,日就岌嶪,將無以收拾,觖救此急,濟此艱也。然而天缺因此而大警動,可以有爲之機,缺伏願殿下,益盡修省之實,勿謂無可奈何,缺事之可言者,不止此數者,而臣等觖憂國之誠,未盡匡救之言,伏願缺取進止。
延川君臣李景嚴,伏以缺左脚偏枯,酸痺不仁,自戊子年缺儀上疏待罪之後,凡大小差缺遭天崩之慟,自初喪至終年,缺至死爲限,朝夕哭班,朔望陪祭,扶曳缺問安,亦如是。蹣跚窘悶之狀,同列之所共見者,及至今年,老病益深,脚病尤重,家且僻遠之地,永思殿朔望祭,春夏以後,一不得隨參,今番太廟朔祭,亦不得受香。故該曹循例請推,而分揀之命,出於異數,此則尤極惶悚,分義未安。仍竊伏念,垂死老臣,跡廁朝班,缺只是差祭一事,而老病如右所陳,百爾思之,不如一退,況年至乞骸,禮經所載。懇乞聖明天地父母,憐臣癃病,察臣狼狽,依法罷譴,仍使退伏田廬,以終餘生,則生年死日,莫非聖恩,殞首結草,臣不敢忘也。臣無任瞻天望聖激切屛營之至。
上在昌德宮。停常參·經筵。
中宗大王忌辰。
永思殿親祭齋戒。
李䅘,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
又以備邊司言啓曰,紅柿,今當入送,而不可無領去之人,禁軍中差送,何如?傳曰,允。
領議政李敬輿初度呈辭。傳曰,不允批答。以上燼餘
備邊司啓曰,卽見義州府尹狀啓,則以梨·柿事,恐喝督責云,極爲可慮,而紅柿則自戶曹二千箇外,預備二百箇,已爲擇貿,今日未時發送云,以日計之,則罔晝夜間,二十日間,當到灣上,而黃海道小定收合列邑之際,必致稽緩,刻期督送事,更爲知會之意,敢啓。答曰,知道。
以梨·柿咨文,傳曰,今此咨文中,只以生梨八百箇,僭運爲言,撰出人處,何不言曲折,而如是誤爲措辭耶?
備邊司啓曰,平安監司狀啓,更爲詳察,則生梨二千箇,方爲求覓,而黃海道覓送與否,不可預度,而秋間勅使往來時,不得一箇供用之意,諸勅皆已詳知。雖不滿二千之數,似有執言之勢,回咨一件,則以依數覓送之意撰出。又一件則以今年絶種,渴悶求覓,終不得備數之意,措辭撰送,終若不得備其所定之數,則以此傳給似當,群議如此,敢啓。答曰,勅使來時,不用生梨之計,卽是甚拙而極迂,安可畢其計於今日乎?且安知故爲難得之請,以爲試我之計乎?一自生事之後,我國尙未見信於彼,不可以迂疏之言,害事,況我欲減給,彼萬無受去之理,以此以彼,皆不可,督令准數,以免日後之責,可也。咨文,亦勿用二度,可也。已上出備局謄錄
檢閱臣申最啓曰,臣承命往諭于判中樞府事臣金堉,則以爲臣少多疾病,缺年至七十,位極台鼎,此平生缺福過生災,每以爲懼,依禮致仕缺知者也。況數年以來,老病日甚,只欲不離先壟,已定之心,不可改也。將死之病,不可醫也。不意今者,特遣近臣,諭臣入京,辭旨懇惻,天恩罔極,臣之悶迫,更倍於前,只趣就木之期,更無前進之路,惶恐俯伏,以竢嚴譴而已云矣。傳曰,知道。
姜大遂,以戶曹言啓曰,今番前後勅使時缺本,多至銀子六百二十兩五錢,而各廛市民缺呼訴,且開城府市民落本銀子九十兩,亦爲題給事,常平廳,曾已覆啓允下,故兩處市民落本七百十兩五錢,不得已自本曹題給之意,敢啓。傳曰,知道。
李䅘,以武科一所應辦官,以試官意啓曰,擧子錄名單子時,必俱文武三人懸保,意非偶然,而餘字擧子李春英單子中,懸保人着署,不成貌樣,事甚可駭,招問懸保出身孫缺興敏,則以爲李春英爲人,渠等自前素昧,曾無懸保之事云。推問李春英,則推諉於同接人缺冒錄之跡,極爲痛駭。李春英·李春立等,囚禁治罪,何如?傳曰,拿推。
傳于李䅘曰,敦義門巡邏嚴明爲之事,捕盜大將處,分付。
李䅘,以兵曹言啓曰,敦義門修改處,今日未明時,差遣本曹郞廳缺橫貫木兩頭,深入缺門扇,可以撤去,而橫貫木自一缺不得已掘去門上土築,深至二丈許後,始爲拔去,缺橫貫木稱量舊穴口,方鑿穴北邊,門扇新付多板,亦爲附接朴鐵。而日勢已暮,非但今日內未得畢役,功役浩鉅,二三日內勢難完畢,限畢役間,使本曹郞廳,直宿門內,且訓鍊都監將官,率領軍士直宿之意,敢啓。傳曰,知道。都監軍兵,晝則不可直守矣。
又啓曰,金瀅拿來事單子,到院,而以國忌齋戒,留院之意,敢啓。傳曰,入之。
申濡啓曰,領議政初度呈辭到院,而以國忌齋戒,留院之意,敢啓。傳曰,入之。
又啓曰,今日雨勢,如此終不止,則缺慮雨濕,侍從之官,又爲非便,前日有缺何以爲之?取稟。傳曰,雨勢不至大段,仍爲之。
領議政李敬輿初度呈辭。傳曰,不允批答。
之澤,沐浴鳶魚之化,庶以此圖報萬一也。今日叫閽,父母孔邇,明朝出門,山海千里,情溢辭蹙,不知所裁,臣等無任瞻天竝日,激切屛營之至,謹昧死以聞。
禮曹參判臣趙錫胤,伏以糞土賤臣,天賦愚妄,前後釁孽,無非自作,倖免邦憲,心常悚慄,連章瀆擾,罪尤難赦。天地大度,曲貸誅罰,反下聖批,曉諭諄切,臣是何人,而得此於君父感激之至?措躬無地。不意新命,又出此際,以榮爲懼,不寒而慄,辭受兩難,進退維谷,聖渥愈隆,臣罪愈重,臣之情勢其亦悶矣。不敢不更冒鈇鉞,仰籲於天日之下也。臣本譾劣,百無一長,過蒙寵擢,叨竊踰涯,顚頓狼狽,理所必至,缺愆尤日積,畢竟妄觸忌諱,上累聖德,臣罪至此,萬死猶輕,雖蒙寬貸,得免刑章,屛伏內訟,乃分缺文齒朝端,寧有是理?臣以廉恥一節,屢瀆缺庸賤,何敢妄引古義,可以缺敢遽喪其區區素守也。使臣無狀觖廉恥,則管子所憂四維不張,國乃滅亡者,正在於此,缺於國家,而殿下必欲令臣□合而苟容哉?所臣所以寧受違慢之誅,不敢爲名義之罪人也。□□□嶺南諸生之疏以爲,柳㮨之疏,乃是公共之議,而廟堂館閣,交唱迭和,黨同伐異,且擧臣疏中無倫怪鬼之語,缺聖批亦甚嚴峻,至有偏係不正,予已洞鑑等敎,臣不勝惶隕踧踖之至。臣竊見柳㮨等疏辭,無非侮辱先賢,壅蔽天聰之語,館儒前後施罰,實出於士論之不可已,而缺不赴同慶之科,大是異事,故乃謂其中參疏缺晏然赴試,卽其自作之孽,國家何惜於無倫怪鬼之輩云云。臣之本意,非指一道儒生而言也。若其與㮨同事者,則旣有辱賢誣上之罪,雖欲免如許名目,何可得也?今又不自愧悔,肆然攻人,而聖上不惟優容假借,反以偏係不正,爲論辯邪正者之罪案,如臣者,固不足道,其於聖上明辨是非,禮遇大臣之道,果何如也?臣雖微末,職忝師儒之列,而重被諸生之詆斥,實臣愚不擇言之罪,何敢一日在職,損傷國體乎?臣之不敢冒出,於是乎更添一節矣。伏乞聖明,曲察危悃,亟命鐫削臣新授職名及兼帶文衡成均春秋等任,以安愚分,以謝人言,不勝幸甚,臣無任激切隕越之至。
吏曹參判李厚源上疏,伏以臣於日者,猥將私懇,冒瀆宸嚴,極知僭越,而猶不能自已者,誠以癃羸之疾纏於身,匪據之憂切於中也。誠意淺薄,未能上格,聖批不惟不准所辭,至以此非劇務之任,調理察職爲敎,臣誠惶懼感激,不知所措,扶曳出肅,强顔趨班,以爲勉策病軀,隨分盡職之圖,不料今者,又有同知經筵之命,臣精爽惝怳,悸不自定,直欲循墻而不可得也。臣少缺晩進寡聞,其於文儒啓沃之事,本不缺負之,適玆承乏,屢膺此任,缺竊惟程子之言曰,經筵,古保傅缺實在經筵,今我聖明,新服厥命,及時缺射論皇王,講究修齊,而性理之談,絶於經席之際,每患固陋,政宜抄選賢彦,以備顧問,乃以如臣謏淺,猥廁其間,輔導之具,若是疏闊,豈不爲識者之所歎乎。臣之本職兼帶賓客缺僥玷,而至於經筵職名,尤不近似,蓋臣自知甚明,何敢貪榮苟冒。況臣方待罪政地,而有此擬除,同僚之諉以故事,不聽臣懇者,誠爲可恨,而乃若缺之人,皆是才望名宰,則誤恩之及於空疏,尤缺才授任之意也。臣雖無狀,安敢冒嫌踰躐,以妨賢路,此尤不敢晏然承拜者也。臣之區區忱悃,不得不畢露於天地父母之前。伏乞聖慈,察臣至出飾讓,新除同知經筵,爲先許改,不勝幸甚。臣無任祈懇屛營之至,謹昧死以聞。以上燼餘
上在昌德宮。停常參,只晝講。
夜一二更,電光色黃。
申濡啓曰,明日常參·經筵,取稟。傳曰,只晝講。
又啓曰,來二十一日輪對日次,取稟。傳曰,爲之。
申濡啓曰,今日爲政,而左承旨臣尹得說式暇,右承旨臣李䅘病不得仕進,臣申濡吏批進去,廳中,只有右副承旨臣安獻徵,同副承旨姜大遂,兵批政廳,何承旨進去乎?敢稟。傳曰,吏·兵批兼進。
有政。吏批,判書韓興一,參判李厚源,行都承旨申濡進,以尹順之爲二字缺參判,林爲洪州牧使,李尙逸爲晉州牧使,呂缺爲固城縣令,金鎭爲寧邊府使,具仁廛爲信川郡守,張蘊爲陰竹縣監,金楦爲長興直長,韓明遠爲成均缺潘潤沂爲學正,申最爲待敎,丁彦璜缺爲參議,蔡裕後爲副提學,沈爲修撰,李克誠爲兵曹佐郞,缺沂爲宗簿直長,南之望爲奉常奉事,姜裕後爲奉常直長,申塯爲奉常缺宋明奎爲刑曹正郞,蘇東鳴爲自如察訪。
吏批啓曰,新除授刑曹正郞柳京紹,卽本曹正郞鄭攸妻同姓叔,而頃日擬望之際,鄭攸不爲參政,臣等未及致察,至於受點,極爲惶恐,依法改差,何如?傳曰,允。
兵批,判書具仁垕進,都承旨申濡進,以廷撻爲平安虞候,朴慶源爲法聖萬戶,柳楨爲兼宣傳官,李廷立爲寶化堡權管,申翊全·柳慶正爲副護軍,金尙·李行遇爲副司直。
姜大遂,以弘文館言啓曰,本館下番四員,專數未差,上番姑降,已至四朔,事甚苟簡,新除授修撰沈,牌招肅拜,使之入直,何如?傳曰,允。
姜大遂,以備邊司言啓曰,以本司平安監司狀啓缺牌文回啓事粘目。傳曰,此狀啓,所當卽爲回報,而時急啓下之事何往,而今始回啓耶事,傳敎矣。平安監司狀啓,昨日昏黑後,郞廳,來言卽爲回啓之意,而右相臣李時白,前患腰痛猝劇,不能運動,且事係重大,難以獨見回啓,故今日早朝會坐,相議回啓之際,自至遲延,以勤聖敎,極爲惶恐,敢啓。答曰,知道。
姜大遂,以司饔院官員,以提調意啓曰,昨日,大妃殿供上中,內資寺封進香醞,味甚淡薄,慮其水多,數盞封標留置。今日,內酒房所封香醞,與之輕重,則內資所封,淡且無烈氣,其和水缺知矣。該曹以米一斗釀酒,其數至於一甁半磨鍊以釀之法,內局與內房,初無異同,而其味之淡薄,如是,一斗之釀,雖出二甁,猶爲極品,則本寺常時不能檢飭之罪,在所難免,當該官推考色吏,色吏及酒母不如法造釀之罪,令該曹重治,何如?傳曰,允。
又以兵曹言啓曰,敦義門扇畢役之意,則昨已具由啓達矣。橫貫木左右邊缺自昨日午後始役,今日午後,已爲畢築,覆莎草之意,敢啓。傳曰,知道。
以右承旨李䅘呈辭單子,傳曰,缺承旨未啓覆前,不可遷動,此呈辭還給。
姜大遂,以兵曹言啓曰,昨夜本曹外巡檢時,肅靖門守門禁軍金應得缺守直軍士牙山正卞海龍·卞承男,慶福宮守直軍士缺正吳鳳世,仁慶宮守直軍士林川正·徐奉等,全闕,極爲駭愕。竝令攸司依律治罪,何如?傳曰,允。
又以武科一所差備官,以試官意啓曰,片箭貫革,例以生皮造作進排矣。卽者貫革尺量時,取考貫皮,則不但熟皮造作,穿穴五處,以墨紙塗穴,其用奸設計,極爲痛駭。雖非官員之所可與知,莫重試所進排之物,委諸下人之手,專不致察,事甚不當。當該進排官,從重推考,次知下人,令攸司囚禁治罪,何如?傳曰,竝拿推。
注書南龍翼啓曰,臣承命往諭于判中樞府事臣金堉則以爲,數日之內,連遣近臣,下諭懇惻,惶恐感激,不知所達。臣之病勢,決難起動,春和之後,臣未及死,或有國家危急之事,謹當不計生死,進赴都下,當以煩疏,略陳情悃云矣。傳曰,知道。
答修撰沈疏曰,省疏具悉。爾其勿辭察職。
傳于姜大遂曰,史官一員待命,騎馬三匹立之。
姜大遂,以義禁府言啓曰,卽者禁府都事,以委官意來言,缺前患腰痛甚重,今日三省,勢難進去云,敢啓。傳曰,知道。
又啓曰,罪人徐獻文,三省推鞫事,命下矣。委官,何大臣進去乎?敢啓。傳曰,右相進去。
上御夜對廳,晝講入侍,特進官具仁垕,知事韓興一,參贊官姜大遂,侍講官洪處尹,侍讀官洪處大,假注書鄭晳,記事官申最·李端相,輪對武臣金體乾。上讀前受灉·沮會同,止浮于濟·漯,竝註一遍。處尹進講海·岱惟靑州,止浮于汶,音釋竝註一遍,上受而讀之。處尹曰,此言靑州之境界也。東北至海·岱,缺註跨海之詳也。濰·溜,二水名,而諺解不爲分而釋缺故也。此濰水,乃韓信囊沙之水也。溜水則缺達于濟也。厥土白墳者,遠海之地也。廣斥者,邊海之缺雖曰以爲器用之飾,而未知爲何器也。錯字,以二義釋之矣。上曰,二義皆無不可也。興一曰,錯字之義,似是磬非常貢,當其可用時使之進,然後乃貢也。上曰,所謂檿絲者,何物也?處尹曰,卽今所謂野繭絲也。上曰,只聞假升木養野繭之說,桑樹亦有之耶?興一曰,今之桑樹,亦或有之。上曰,古人以野蠶成繭爲賀者,何義也?處尹曰,人家養蠶,而風雨不時則不能成繭,故古人所以爲賀,以雨順風調,故野蠶亦得以成繭也。大遂曰,此怪石,必非卽今玩好之石也。上曰,但知其非玩好之石,可也,何必究其用處也?處尹曰,聖敎至矣。上曰,輪對武臣進前,體乾,至前伏。上曰,曾經幾道閫任耶?對曰,曾經三處水使,二道兵使也。上曰,何道何道也?體乾,仍歷陳其所由歷。上曰,水營,何如?對曰慶尙水營,與對馬島至近也。觖昔在僻處,今則在於釜山也。上曰,水營戰船幾何?對曰,只有三隻也。上曰,戰船可用耶?對曰,戰船則好矣,而但戰船軍士,多在遠地,或有病故不來,則代立緩急之際,恐難得力也。上曰,頃者有缺下莊,炊烟若滿,則櫓役亦難,必須通六缺用云,然耶?對曰,與敵相接之時,不必炊飯,此則不爲缺莊,有大砲衆放之時,烟氣必漲也。若疏其上莊缺烟氣則好矣。上曰,上莊則將帥所坐處耶?對曰,缺上曰,缺幾丈耶?對曰,四丈也。上曰,缺對曰,船木之大小不同,蓋水使之缺器械,皆令載之,且有私持之糧,亦不下數百石,缺或出三板,或出四板也。上曰,戰船四層耶?對曰,然矣。上曰,然則船底入水者幾丈耶?對曰,不下一丈矣。上曰,上層盾則常時去之耶?對曰,常時缺船體重,或遇風浪則難可制矣。故上下缺風氣矣。上曰,帆檣,與常用之檣不同耶?對曰,缺十五六丈矣。上曰,出於板屋者幾丈耶?對曰,四丈矣,遂罷出。
修撰臣沈,伏以臣千萬夢寐之外,猥叨新命,不意復玷近密之舊班,獲瞻日月之新光,涕淚無從,感激難狀,第臣有不得已悶迫情勢,冒干宸嚴。伏願聖明垂察焉。臣以素多疾病羸弱之人,頃於海島之上,爲水土所薄,衰境易中,忽得脚氣症,氣絶而復甦數矣。自是數年以來,氣息如縷,特以不絶爲幸,行步運動則日異而月深,顚躓居半,缺室作一飮食之尸耳。近來又添寒疾,痰火上升,委身枕席,適於此際,召牌臨門,臣欲起動,則症勢如許,臣欲不赴,則逋慢罪大,缺臣作氣强起,忍死扶曳,來到闕門之外,雖欲入謝,其勢末由,況望持被入直乎。伏乞聖慈,察臣之情,念臣之疾,特命遞改,俾得生道,不勝幸甚。
領議政李敬輿再度呈辭,不允批答。王若曰缺再閱來章,冞深注意,惟卿一代模範缺蘊政事文學之才,輔之以剛介,有孝友淸儉之行,濟之以謙沖,賁羽儀於淸朝,皆識鳳凰芝草缺台鉉,用作麴蘖鹽梅,風雲際會之益隆,終始缺稱,豈料赤舃之未返,遽泣蒼梧之遺弓,追先朝特簡之心,圖任舊德,置百僚具瞻之任,弗迷後人,見司馬之重來,衛士咸喜,幸李綱之再入,朝廷方成,缺之誠,置諸左右,尙賴匡捄之力,濟于艱難,調我缺予之意卽卿之意,任遇無間,念在玆而釋在玆,缺貞,乃有再度之請急,將寡昧之否德,未足有爲,缺之寢衰,不得安位,見辭章而如失,愧誠意之未孚,缺辭,顧何誅於醜正,予旣洞燭,姑且示以包荒,豈因小事,遽爾悻悻然見面,務存大體,固宜休休而有容,矧今仰察仰觀,有甚流涕而痛哭。天災時變,不啻疊臻,外憂內訌,已到十分,朝夕莫保,未知稅駕于何,休戚與同,寧用奉身而退,須念多誥,亟回遐心。於戲,使居州而不留,誰與爲善?雖孟子之有疾,請必無歸,所辭宜不允。故玆敎示,想宜知悉。校理曺漢英製進以上燼餘
上在昌德宮。停常參,只晝講。
下直,甲山府使黃道昌。
巳時,有霧氣。午時,日暈兩珥。夜一更,黑雲一道如氣,起自乾方,直指艮方,長竟天,廣尺許。五更,月暈,電光色白。
尹得說啓曰,明日冬至望闕初度習儀相値,視事頉稟。
答領相李敬輿三度呈辭曰,不允批答。
傳曰,史官二員待命,騎馬六匹立之。以上燼餘
答掌令沈光洙疏曰,省覽疏章,不覺惕然于中,予之覽疏多矣。未有若此之著明親切,苟非忠愛之至,識理之明,何以至此?觀覽不已也。予雖不敏,可不體念焉?旣出之後,旋遞無義,勿辭,調理察職,出仕後予欲一見舊面矣。出內下記草
晝講入侍,特進官申埈,同知事李厚源,參贊官安獻徵,侍講官洪處尹,侍讀官洪處大,注書南龍翼,記事官申最·李端相。講書傳禹貢,自海·岱及淮,止所以志濟也。
義禁府啓曰,卽接淮陽府使閔應慶馳報,則兪棨押去嚴無金,本月十三日至本府,重得頭痛,落後救療云。羅將雖云落後,當初押去移文中,旣有刑吏押領咨交付之語,則兪棨直已遠去於路,而以事體言之,則他羅將不可不代送,別定年少人罔晝夜追送,速令押付配所,何如?傳曰,依啓。落後羅將上來後治罪,且此押去日數,似無遲滯耶?考啓。又啓曰,以兪棨押去羅將代送事草記。傳曰,依啓。落後羅將,上來後治罪,且此押去日數,似無遲滯耶?考啓事,命下矣。兪棨去於林川地,自京去林川,四日半程,自林川至淮陽,其間道里,雖未詳知,斟酌計之,幾乎八日程餘矣。押去羅將,十月二十九日平明出去,今月十三日抵淮陽,則通計十五日,而計除四日半與八日,稽滯似是二日,敢啓。傳曰,羅將上來後,以此推問,可也。出禁府謄錄
以掌令沈光洙上疏,傳于安獻徵曰,元疏常欲觀覽,故不下矣。
安獻徵,以戶曹言啓曰,缺城,沈澤狀啓,則生梨自本道已得者二千缺市所貿三百箇,十五日城門未閉前發送,一缺明發送,且紅柿二千二百箇,十四日未時發送,缺二十日內當爲相繼到灣,開城府貿送。以下缺
上在昌德宮。停常參·經筵。
下直,珍島郡守朴吉協。
尹得說啓曰,明日常參·經筵,取稟。傳曰,只晝講。
傳于申濡曰,明日政事爲之。
答兵曹參判尹順之疏曰,省疏具悉。卿其勿辭,調理察職。
答判中樞府事金堉疏曰,省卿疏章,予用缺然,無以爲諭,卿之不肯入來,亶爲予之誠薄未孚而然也,尙誰咎哉。且今節屆嚴寒,身有疾病,雖不得强迫,日暖病間之後,未可幡然耶?臨紙情溢,惟卿想處焉。
安獻徵啓曰,禁府都事,以委官意來言,瘇痛極重,不能屈伸,三省之坐,不得爲之云矣。傳曰,知道。
安獻徵,以禮曹言啓曰,曹啓辭,外方處女單子,更爲移文,定限申傳事,傳曰,允事,傳敎矣。京畿只閏十一月初三日,江原道只閏十一月十二日,全南·慶尙道。缺
以義禁府缺照律粘目,傳于安獻徵曰,虛錄錢穀,缺罪犯甚重,而何只以徒三年照律耶?似非當科,令本院律官以啓事,傳敎矣。問于本院律官,則以爲詳考律文,則凡對制及奏事,詐不以實者,徒三年,而此外無比律云矣。傳曰,元公事入之。
傳于安獻徵曰,下直守令引見。
申濡,以永思殿參奉,以入番宗室意啓曰,本殿忠義李缺成,今月初旬,始患痘疾,十八日竟至殞命云。其代令該曹速爲差出之意,敢啓。傳曰,知道。
判中樞府事金尙憲上疏。答曰,省卿疏章,予用缺然,無以爲諭,卿之不爲入來,亶爲予之誠薄未孚而然也,尙誰咎哉。且今節屆嚴寒,缺雖不得强迫,日暖病間之後,未可幡然,缺惟卿想處焉。元疏見下
珍島郡守朴吉協引見時,上謂承旨曰,觀其爲人,尋常守令缺而珍島則近有土民之變,此人難可鎭服缺其肯綮武臣中,擇其有聲名鎭服缺之意,言于該曹。
安獻徵啓曰,昨日摘奸缺興仁門橫貫木,非不完實,而比他門改造缺石穴三四寸,似不深入云。令該曹改造之意,敢啓。傳曰,知道。改造。
安獻徵,以儀賓府言啓曰,本府淸寒缺門,只有祖宗朝流來恩賜奴婢缺別監,圖參原從錄券,此等免賤者二十缺存,老弱之數甚少,未充三番,不成衙門模樣缺亡過半,故苟且牽補,不敢請急。今則新員漸多,近吏無路定送,則殊無衙門體面,不似官員模樣,雖不仰煩,一依流來舊例,宣廟朝受敎,別監功臣免賤之代,一一充定事,捧承傳於掌隷院,何如?傳曰,允。
上御夜對廳,引見下直守令珍島郡守朴吉協。入侍,右副承旨安獻徵,假注書鄭晳,記事官趙嗣基·李端相,珍島郡守朴吉協。吉協進前伏,上問曰,守令居官,所爲者何事?對曰,守令所當爲者有七事,而但恐才不逮也。上問其目,吉協歷擧而對之。上曰,曾爲幾處守令乎?對曰,已經伊川·靈巖矣。上曰,其邑,何如?對曰,伊川,酷被兵火,人物甚少,缺無形矣。至於靈巖,則物衆地大,素稱爲饒邑矣。上曰,何以爲治?對曰,其俗强悍,官家命令,趁不擧行,不可不以威治之耳。上曰,今赴任之處,何如?對曰,缺見而知之耳。上曰,絶島之民,非但强悍缺之事,將何以爲之?對曰,臣亦聞之矣。到任缺獻徵曰,缺設科取士,策問題目,必以古今缺而近日務去陳腐,頗尙淸虛,國試似爲缺恐傷,今後掌試之官,必以差實題目出問之意,申飭,何如?上曰,依爲之。又啓曰,近來百事懈怠,朔書不過爲一日之役,而書呈之數,或至止於數三張,事極未安。上曰,然,雖臺諫,書之無妨,翰注雖曰多事,豈無缺獻徵曰,非公頉則勿爲懸頉,使之盡爲書呈,何如?上曰,依爲之。出而相議,此後切勿懸入雜頉,可也。以珍島郡守朴吉協遞差事。獻徵曰,遞差承傳捧之乎?上曰,依爲之。上曰,此乃下直守令,遠方下人之留滯可悶,卽速差出之意,言于該曹。獻徵曰,然則今日內爲政乎?上曰,明日爲政事,已下敎矣。上謂承旨曰,守令每於下直時引見,故如有遞改之事,未免急迫,今日謝恩守令,欲爲引見,而以其數多,一時引見,必未從容,今後政院知悉,此諸守令未下直之前,排定日子,每以一日二員來待後取稟,則當爲引見矣,罷出。
安獻徵,以兵曹言啓曰,再昨,以興仁門守門將所報,橫貫木改造事,已卽分付于該監矣。卽見缺院啓辭,則興仁門內摘奸時,現頉橫貫木,姑勿改造事,命下矣。依前敎勿爲改造事,分付於該監乎?傳曰,雖短於他門,不至脫落云,姑置之,可也,而本曹更審,俾無未盡之弊。
尹得說啓曰,小臣,冬至望闕禮初度習儀進去,下直。傳曰,知道。
安獻徵,以禮曹言啓曰,曹啓辭,嬪揀擇外方處女單子事,定限申促事。傳曰,依啓事,傳敎矣。京畿道則初三日,江原·洪淸道則閏十一月十二日,全南·慶尙道則閏十一月二十日定限,更加申飭,捧單子及期上送事,諸道行會之意,敢啓。傳曰,知道。
兵曹參判尹順之。伏以一介譾劣之臣,無所比數於人,隨分樗散,爲世棄物,兩朝隆渥,不遺管蒯,援引缺荐置華貫,前後歷敭,無非備位,係臣寵祿缺亦多矣。曩値乏人,濫竽東曹,淟認人齒,臣亦自知,而感泣鴻造,猶思報效,一息猶存,糜粉是甘,缺坐速官訪,遇事憒憒,缺脫之失則一時訾謷,實在臣身,負罪如臣,缺而鴻罹之患,反歸同席之員,臣誠愧懼,缺欲陳疏自列而近於煩瀆,欲控辭乞免而涉於缺徒切悶瞀,不意西銓之除,又及夢寐之外,缺復齒顯秩,聞命兢惶,益無所容,臣是何人,何以得此哉。貪榮揆分,義當出肅,而臣旣以耐彈之鳥,缺之蛇,偃然行公,少無顧忌,則公議甚嚴,安得缺稟性情,廉隅所關,決無是理,罪戾缺未免盤桓。且臣天賦素缺劇務,日日奔忙,歲色將終,缺榮衛日損,百病乘虛,背麻而不能屈伸,專廢食飮,五官百骸,無不痛苦,貼席委頓,厭厭綿綴之氣,已似泉下之人,若不及今療治,則將至難醫之域。伏乞聖明,曲加矜惻,察臣至懇,亟降綸音,將臣本職及兼帶經筵實錄之任,倂許遞改,俾保病體則死日生年。缺
判中樞府事臣金堉。伏以前日,近臣來傳聖旨,缺承命,已達悶迫之意,只竢嚴譴之至,缺史官又至,恩諭丁寧,催臣上道,臣非木石,寧不感激。但臣之所患,非出於偶然,傷感積衰之餘缺當此雪風之嚴,閉戶擁爐,尙畏寒澟之通缺而乘馬乎?且今時勢,別無朝夕之急,只以嶺儒事,朝廷不安,在位諸臣,相繼引退,臣雖庸下,尊賢疾惡之心,不後於人,若使還朝,言及此事,則無異於諸臣缺疏之斥,不日而又至矣,何可以旣退之身,更進於缺之時乎?臣以老病無用之人,坐妨賢路,深以爲懼,故退處田間,欲遵先聖之禮法,今若迫於嚴命,改心自喪其所守而進,則徒爲嗤笑之資,不勝羞愧而死,缺於公私哉?殿下若垂憐老臣,欲礪一世缺則不宜敦迫之至此也。聖敎有曰,若無缺可以云云,此則不過勸令入處都下之意,缺所及哉?臣之不敢進者,畏職名之在身,西樞亦職也,若許致仕,竝與樞判而遞之,則臣之去就,豈不綽綽然有餘裕哉。臣前請致謝之疏,曰城南缺瞻望北闕,一葦來往於松楸之下,以待餘年也。抑臣於此,有不禁感淚者矣,臣受恩先朝,缺日月荏苒,再期不遠,而經年病伏,缺未嘗不西望而北痛也。缺未死之前,或往或來,毋負君親,以遂缺亦豈無少補於風敎哉。伏願聖明,察臣缺特許致仕,更不煩召命,則臣當隕首結草,缺臣不勝悶蹙悲痛之至,謹昧死以聞。
領議政李敬輿三度呈辭。不允批答。王若曰,缺之憂,朝夕若保,宰輔之職,夙夜靡遑,因知疾病之易乘,常念勞悴之已極,開誠心而備告諭缺藥而專精神,庶幾有喜缺控辭。惟卿,望實之隆,肆予倚毗之篤缺老成,寧考有臣,以畀後嗣,顧涼德不克負荷,惟元輔共濟艱難,扶廣廈之傾,正待大匠,障洪流之潰,缺儒,領袖百僚,寧患朝論之貳,模楷一世,足鎭士風之澆,自是休休之有容,詎爲云云而介意,試觀今日,此誠何時,天災物情,人妖維其棘矣,太息流涕,痛哭尙忍言哉,缺休退之何心,君臣馳騖而不足,矧卿病卽无妄之疾,而卿年非乃老之年,任旣非輕,惟當務存大體,義有缺豈可强引小嫌,前後奬諭之辭,寔采衆論,丁寧缺之旨,因作虛文,不諒如渴之衷,奚執若浼之志缺前哲或値多艱,强起造朝,彦博耄猶未去,夢法缺司馬死且不忘,亟斷來章,罔俾專美,所辭宜不允,故玆敎示,想宜知悉。大司成臣黃㦿製進
上在昌德宮。停常參,有晝講。
辰時,日有兩珥。未時,太白見於巳地。
有政。吏批,判書韓興一進,參判李厚源病,參議趙壽益進,左承旨尹得說進,以丁彦璧爲正言,鄭樴爲珍島郡守,柳仁聲爲監察,李梓爲直講,徐必遠爲兼說書,玄太始爲殷山縣監,丁彦瑗爲宗簿正。
兵批,判書具仁垕進,左承旨尹得說進,以尹昌耉爲五衛將,閔寅亮爲全南左水使,愼得義爲曹司衛將,廉元俊爲副護軍,李慶億·金城·沈玖爲副司果。
傳于安獻徵曰,武臣賓廳講書,政事則何以不得爲之乎?問啓。
傳于安獻徵曰,頃聞右相之言,則張錫漢稱冤固宜,實是曖昧云。其父之功之以宥及百歲,況曖昧者乎,不有右相之言,予何以知之,其令該府放釋。
答領相李敬輿四度呈辭曰,噫,試觀今日之國事,安耶危耶?如綴旒而若不保朝夕,夙夜憂懼,廢寢忘餐,當此之時,所依重而仰成者,非卿乎,予之望之,不啻若蓍龜柱石,而卿之急於丐閑,若將浼焉,寡昧之憂虞咨嗟,雖不足說,而先王在天之靈,亦必憂國事於冥冥之中,潔身自守之義雖重,喬木世臣,去就不有間於山林高尙之士乎,予之肝肺,於是乎悉焉,惟卿,諒予至懷,亟斷來章,速出論道,以副渴望。
答判決事柳碩疏曰,爾其勿辭察職。
尹得說啓曰,明日常參·經筵,取稟。傳曰,只晝講。以上燼餘
戶曹啓曰,卽接鄭維城狀啓,則生梨一百七十箇,紅柿二百五十箇,則差人已於十七日載持先往,留置李一善,以待自京下送梨柿,而紅柿則前送之數,多至三千三百箇,以此可能充給,本道所得生梨則一向點退,或有刀割者,而終不得充數,則已送四百箇,似爲不足,必未免生事之患,一百箇又爲貿得,別定禁軍,以撥上罔晝夜下送,以隨得隨送示之意,何如?傳曰,依啓。期限已過,但慮緩不及事耳。然百數似少,更加措備,星夜下送,可也。且黃海道,不爲動念,尙不收送云,事極痛駭,監兵使一邊推考,色吏換道刑推,一邊嚴督,使之卽日備送,俾無不及之弊,可也。出備局謄錄
問事郞廳,以委官言啓曰,臣等今日會坐,取考三省罪人獻文前後推案,則有其父應稷,有妻娶妻,明白等語,所謂後妻愛雲娚白雲星招內,又有獻文,父應稷本妻生存而見欺許嫁云,大典刑典,有妻娶妻,不卽發覺,身沒後,子孫事嫡者,以先爲嫡云,今此獻文,罪狀雖極凶惡,擬律則不可不區別而處斷,苟有繼庶之別,則用律不當有差等。大明律云,弑繼母則論以綱常,凌遲處斬,若妻之子歐傷父妾,加凡人一等,至死者,依凡人論,故殺者斬。若以庶母爲斷,則乃刑曹罪人,實非三省之獄,更令該曹明査繼庶後處置,何如?傳曰,依啓。出禁府謄錄
傳曰,敦化門守直軍士身死,而病死乎,凍死乎?有病則所當出置救療,而何如是仍置闕門而致死耶?兵曹啓曰,傳敎矣,卽刻招致敦化門守門將及書員等隷等尋問,則以爲,新昌正兵李得立,昨日纔自金虎門外軍堡,替番新到,年歲則四十餘,衣服亦爲完厚,別無病色,且無痛處,昨日則他軍士一體隨行,今日朝食後,在本門守門將房堗爇火處,忽然氣絶,他軍士急往救之則已至不救,似是中惡云矣,敢啓。傳曰,知道。極爲矜惻,令該曹恤典擧行。出本曹謄錄
姜大遂,以兵曹言啓曰,今日當爲賓廳講書,而政事相値,不得爲之之意,敢啓。傳曰,知道。落點命下之事,非但中止未妥,政廳下直已下。缺
尹得說啓曰,今日三省推鞫,吏兵批爲政,而都承旨申濡式暇不來,左副承旨宋國澤在外,廳中只有臣得說·右承旨李䅘,右副承旨安獻徵,同副承旨姜大遂,缺右承旨李䅘當爲該房進去,兵批政廳則何承旨進去乎?敢稟。傳曰,兼進。
姜大遂,以都摠府言啓曰,今日入直軍士,當爲中日習射,而政事相値,不得爲之之意,敢啓。傳曰,知道。
以本院啓辭,傳于安獻徵曰,知道,如此嚴冬之日,外方下人,留滯有弊,使之速爲署經發送,可也事,命下矣。守令速爲署經事,兩司牌招言送之意,敢啓。傳曰,知道。
傳于安獻徵曰,謝恩守令,翌日待令事,下敎矣。今日待令事缺謝恩守令等,分付該曹,兩司署經與否,詳知然後缺今日未得來待之意,敢啓。傳曰,知道。如此嚴冬之日,外方下人,留滯有弊,使之速爲署經發送,可也。
姜大遂,以都摠府言啓曰,副摠管黃瀗,以武臣講書事,除標信進去下直。傳曰,知道。
尹得說,以禮曹言啓曰,場屋缺爲各司之最苦,自前分別諸各司,物力多少缺啓下者,實出於均役之意矣。近來各司缺之司,亦云悶迫,率易啓稟頉減缺其事勢,只自切急,罔措之狀,因此可見,大小缺難便,今因軍器寺啓辭,監試會試之所應辦缺命下,更爲取考從前輪定文書,則應行各司中,缺司宰監則己丑年已行,漢城府·廣興倉·工曹·濟用監缺寺,則今年纔行,故不得已以戊子年已行軍器寺缺啓下,而司僕寺亦於戊子年已行,月日差後於軍器寺,將於文科會試時,差下計料矣。今年有裕各司之貢物,量減米布移送,到處同然,以此續續減除,則竊恐終無可定之司,似非細慮,軍器寺頉下,代以司僕寺,分付,何如?傳曰,知道。
姜大遂,以戶曹言啓曰,以生梨一百箇隨得隨送事草記,傳曰,依啓,期限已過,但慮緩不及事耳。然百數似少,更加措備,星火下送,可也。且黃海道,不爲動念,尙不收送云,事極痛駭,監兵使爲先推考,色吏換道刑推,一邊嚴督,使之卽日備送,俾無不及之弊,可也事,傳敎矣。生梨數多,則以撥上缺急遽之間,搜出貿得,事勢亦難,今若加送缺內未及發送,此甚可慮,加得五十箇,急速缺未還之前,似當,敢啓。傳曰,知道。
姜大遂,以義禁府言啓曰,罪人徐獻文,以委官啓辭,更缺事,傳曰,依啓事,命下矣。徐獻文缺之意,敢啓。傳曰,知道。
上御夜對廳,晝講入侍,知事韓興一,特進官鄭良弼,參贊官尹得說,侍讀官曺漢英·洪處大,假注書鄭晳,記事官申最·李端相,輪對武臣金是聲。上讀前受海·岱惟靑州,止所以止濟也。音一遍,漢英進講,厥土赤埴墳,止可以通河也。音釋一遍,上受而讀之,漢英曰,此大文,別無文義可達者矣。缺土品而定貢,以土産而爲貢,只記因土作貢之法缺也。夏翟之夏字,以註義觀之,諺解之釋,似缺上曰,然。漢英曰,蠙珠之解,亦恐非也。上曰,然。上曰,周書作雒,何也?漢英對曰,無處可考,疑是缺也。處大曰,逸書蓋百篇,而逸書篇名,亦無非缺上曰,缺行色也。漢英對曰,似是紫色也。缺上曰,缺中都何地也?處大曰,卽今缺云者,易之漸卦,而與今之文字,有異矣。上曰,輪對武臣進前。是聲至前伏,上曰,曾經閫帥耶?是聲,歷擧所由歷。上曰,南兵營,何如?對曰,軍兵鮮少,只五千人,物力亦且淺薄矣。上曰,南道軍兵,與北道軍兵同耶?對曰,缺上曰,其俗善騎射耶?對曰,甚喜馳射矣。上曰,五千則可用之兵耶?對曰,常習武藝缺可用也。上曰,常習武藝則缺對曰,操鍊時則兵使例爲觀閱其能否矣。上曰,私自習之耶?對曰,閭里間處處,張候習之耳。上曰,忠淸各營,何如?對曰,戰船甚少,似難以寡敵衆,爲國之患,在於以走爲得計,而水卒則不得走,故其勢不可不戰也。上曰,忠淸道亦收布雇立耶?對曰,亦然,而此道則非賊路初程,故猶可及時載船矣。上曰,在南兵營時,可能習候耶?對曰,臣在官只八朔而遭國恤,故不得爲之耳。仍罷出。
答判決事柳碩疏曰,省疏具悉。爾其勿辭察職。
判決事臣柳碩。伏以臣罪戾積躬,缺屛伏鄕村,畢命爲期,不料曲貸未久,恩敍遽及,隷院新除之命,又出夢寐之外,玆豈非日月之明,雖幽必燭,天地之德,無微不遂者耶。感戴攢祝,涕淚交下,不敢晏然退伏,敢爾來近輦轂,而悸慄愧赧,未卽肅謝。噫,君之與臣,猶父於子,小有未伸之情,缺則其敢不一號訴哀,而自絶於慈愛之父乎,伏願聖明,曲加憐愍而少垂察焉。臣本庸拙缺力,幸於先王反正之初,竊第通籍,首尾二十有餘年,缺行世無謀,觸事生疣,只賴天意垂仁缺員品之陞,出自特命,其生死肉骨,缺可酬,臣今尙得爲人,秋毫皆君上賜也,缺涕逬心摧。嗚呼,恭惟我先王,續綴缺倫紀於旣斁,道光百代,德洽三韓,缺凡在含生之類,孰不缺長慟而寧欲溘然者也。噫,君父之缺有隱,蓋監司之職,巡歷列邑,故朝夕饋缺雖有營門,本無別廚,雖一羞一物之微,未有缺而營門能獨辦者,況上而官僚,下而吏缺目其嚴,臣雖蠢蠢,亦具五內,豈有公餘缺食之理乎?臣於上年夏間,重患寒熱之症,缺僅甦,逮至六月之後,前症復作,缺神昏形脫,見者危之,本官悶臣如此缺各種乾物,自衙中蓋器以送,缺不能拒抑,猶自因循,此則臣罪萬死無惜。且臣自缺因公用刑,非不多矣,被杖而殞者,未曾有一人缺獐敎人命之說,國人有口,天日臨頭,臣不必多辯,而竊聞李陳弊之疏,搆捏臣不遺餘力,噫嘻,其亦甚矣。與人相較,臣實恥之,而言不詳則事不白,末免缺聖聰,臣罪尤大矣。臣於頃年,叨守靈光,靈光爲郡,物力稍饒,省費節用,米穀有裕,補用民役,其餘尙多,及其遞任,積置而來,路聞賑恤廳啓請取用,自上缺之命,事非自圖,恩出非望,臣心未安,缺陳情仰籲,莫遂終辭,蓋其曲折如斯耳。缺本郡田稅除出,斛上加升,以充別備之數云,何其無據之甚也?乙酉年夏,有糧船輸北之役,沿海倉穀,缺該曹入啓,分付,其年上納稅米,留作元穀缺九百餘石零,載船將發而還爲卸下,積在海口,缺遞來,用與不用,非臣所知,而必須改量全石,缺果無去處,則責在後官,況有當時缺後日可據之文書,雖欲執此害人,人可誣乎。疏又曰,數百染病出野者,衙日徵闕木,人各五十,缺甚也,古今天下,雖貪官暴吏,豈有二行缺之任靈,去臣甚後,臣所爲事缺掩者,則何不在郡時發之,而乃於歲月旣久之後,缺不近,織成罪案,必欲擠陷,如報私讎者然乎?缺人臣何敢以無據無理之說,至溷天聰缺計乎。嗟乎,亦獨何心哉?此無非臣孤根缺未能桔槔於世,徒自擿埴于行,缺滄浪自取,尙誰尤哉。伏願聖明,缺而使臣甘心服罪焉。重念臣稟氣虛弱,缺於乙酉,垂死於丙戌,自後塊痰撑胸,缺無力而行步不良,跧伏田廬,甘爲廢疾之人矣。缺孤恩負德之罪於先朝,又負蔑制敗倫之罪於明時,謗毁叢集,橫加不測,臣雖在屛棄中,尙愧擧顔於人,況敢列於士夫之林,而復玷鶴鷺之行乎。噫,妄觸忌諱,獲全於先朝,而棄瑕之恩,又新於今日,缺君上之幈幪,每布慈母之顧憐,臣之情,誠亦戚矣。伏乞聖慈,察其至悃而昭其冤痛,憐其癃朽而亟賜鐫免,庶幾得保飮啄於覆燾洪庥之下,缺幸甚,愚分幸甚,臣無任云云。
上在昌德宮。停常參,只晝講。
傳于尹得說曰,輪對官,下直守令引見。
傳于姜大遂曰,史官一員待命。
答大司憲金集疏曰,省疏具悉。自卿之出矣,予何日忘之,第有所拘礙,不得如意,今則西事少緩,而卿辭尙如此,缺然之懷,良可云喩,日寒如此,雖不能敦迫,春暖之後,幡然上來,予日望之,卿宜體念焉。
答領相李敬輿箚曰,省卿箚辭,澟然而懼,惕然而感,寧不動於中而益加敬焉。予非卿,則何從而規正,國非卿,則何賴而扶顚,卿辭愈固,予愧益深,不知所諭。惟卿,追念昔日之恩遇,勿以否德而棄之,則豈特寡昧之幸,實是一國之幸,勿爲控辭,須速出仕,以副上下之望。
晝講入侍,知事韓興一,特進官元斗杓,參贊官尹得說,侍讀官曺漢英·洪處大,注書南龍翼,記事官申最·李端相。講書傳禹貢,自淮海惟楊州,止不震蕩。以上燼餘
晝講入侍時,戶曹判書元斗杓所啓,近來西路擺撥,遲滯莫甚,撥將雖治罪,驛騎疲弊,自至遲延,不可無摘奸之擧。只兩西擺撥則屬於兵使,京畿則屬於監司,此後如有遲滯之弊,則各其軍官,竝爲治罪之意,自備局差遣文郞廳,一一知會,仍爲摘奸,何如?上曰,此言極當,依爲之。又所啓,文郞廳四員內,鄭知和出使,洪命夏本曹呈旬,洪處尹玉堂入番,只有兵曹正郞鄭榏,以此差送,何如?上曰,允。出備局謄錄
入侍時,上謂元斗杓曰,卽者禁府郞廳,觀其形勢,則當直相替之間,自至遲延,而若有忙急重大之擧,則不可如是緩緩,二郞廳待令於當直,亦似重難,予意,下當直都事,聞分付,則不必待他都事,直往堂上家,而他都事卽令請坐,則當直生事,責有所歸而事亦便宜矣。斗杓曰,分付之後,更有分付之事,則或有未及生事之患,而聖敎如此,當依此擧行。出禁府謄錄
尹得說啓曰,明日冬至二度習儀相値,視事頉稟。傳曰,知道。
又啓曰,禮曹缺益平尉納幣後,仁興君復命,缺傳曰,知道。
又啓曰,日次待令守令缺康津兩邑,而康津縣監李長聲,缺傳曰,知道。
又啓曰,假注書鄭晳,連以親病爲言,而數遞未安,不敢陳啓矣,今聞其老母病勢,比前尤重,不得供仕,請鄭晳改差,他假注書差出,何如?傳曰,允。
以姜裕後爲假注書。
尹得說,又以吏曹言啓曰,來二十八日,行宗廟·永思殿·新陵·肅寧殿·南別殿及各陵冬至祭。二十九日,行孝陵仁□王后忌辰祭。來閏十一月初一日,行宗廟·永思殿·新陵·肅寧殿朔祭。鱗次稠疊,許多執事,旣難推移差定,生事可慮,不得已宗室·武臣兼宣傳官及常時不爲差祭之人,竝爲通融塡差,何如?傳曰,允。
姜大遂,以司饔院官員,以提調意啓曰,生鮮,前漁父主人等,呈訴于本院曰,江水半氷,漁船不得二行缺莫重御供,自下不敢擅便,惶恐敢啓。傳曰,依啓。又啓曰,卽刻司鑰缺來言,金虎門閉門時,貫木一邊缺云,令兵曹看審處置,何如?傳曰,卽爲修改又以兵曹言啓曰,因政院啓辭,金虎門排木折破處,卽爲修改事,傳敎矣。卽令都廳詳細摘奸,則同門橫貫木一邊排木鐵,果爲折破,急速改造事,一邊分付于紫門,方爲催促,而改造間,當所軍入直砲手若干名,除出守直之意,敢啓。傳曰,知道。又啓曰,金虎門橫貫木折破排木改造,來待門外,而旣已夜深,闕門開閉重大,又請標信,何以爲之?惶恐微稟。傳曰,速爲。缺
大司憲金集疏曰,伏以臣犬馬之齒缺不意夢寐之外,半行缺聖明何取於老耄空疎朝半行缺恩眷而强委重焉。臣於前歲,感激缺訣,遲回半載,自取鍾漏之譏,缺孽橫生,重貽國家之憂,幸蒙缺之地,俾臣得專要領,以從先臣缺無路報酬,苟有一分筋力,可堪二行缺自省衰敗之狀,日異而月不同,缺無足怪者,卽今寒事向嚴,風色日緊,缺痰喘且急,雖深閉密室,猶懼難支,況致身於四五百里之遠哉,瞻望宸極,缺且臣伏聞兪棨行遣之辭,殆非臣子缺上年疏中,亦陳妄見,榻前又有缺今旣被重譴,則臣無獨免之道,伏乞聖慈,亟遞臣職,仍議臣罪,以爲人臣妄言者之戒,臣無任云云。
領議政李敬輿箚曰,伏以臣有病無才,不敢久當大任,恐僨國事,且被人攻斥,有關國體,可退之義,自量甚熟,冒昧固辭,請急至四,誠未上格,未蒙恩遞,溫綸荐降,誨諭勤懇,有非微臣所敢承當,奉讀再三,惶感多極,至以先朝之恩遇,時事之艱難,特加策勵,臣雖至愚極陋,亦有人理,寧不缺感激奮發,思竭駑鈍,以效涓埃。第人臣事君,自有其道,曷嘗以冒進者爲忠缺哉?是以趙鼎,力辭於南渡搶攘之時,缺退於宋室垂亡之日,此兩臣者,精忠缺王室,而其於去就,不俟終日者,豈不以大臣缺或失道,則不但失身,而便關國家缺臣之鄙劣,固不敢妄擬於古人,而念念所守缺苟容,自期婦寺之忠也。仍念臣缺平生所志,不過溫飽,而二行缺隆天厚地,糜粉難報,去國缺已遠,未死孤臣,再入脩門,丁寧書音,缺彷彿天表,僾然在目,重瞻舊闕,缺豈料初服簡拔,斷自宸衷,洗滌缺化匀,鴻造異澤,古今所罕,鏤肺銘肝,缺盡悴奔走,豈敢憚勞。況缺聖德日新,誠孝無間,仁聲缺如渴,蒭蕘必擇,四門將擇缺愚臣妄意,螢爝之明,或裨日月之光,缺庶補海島之高深,竊不自揆缺擾,當以自附於古人追遇欲報之義也。其欲缺協贊,小濟時艱,豈有望哉。邦運不幸,强隣缺事機交迫,人心崩潰,八使接軫,三農失稔,國勢民生,已到無可奈何地矣,然此則在天在人,皆缺我祖宗在天之靈,群黎率土之心,容有缺殿下矣,至於乾剛日亢,喜怒任情,刑賞失中,缺駑駭,曲逕漸開,公道不行,諛佞成風,忠讜缺疎,用舍之際,親疎有異,辭氣之間,頓失和平,上下不交,泰象未著,不思推誠缺思恭,惟以億詐爲明,摧折爲威,缺欲破朋黨則不辨是非賢邪缺偏重,欲振紀綱則不務公平正大缺中之威刑,有司行吏胥之職,缺以致搢紳惴惴,惟恐獲過,民心渙散,莫保朝夕,氣像愁慘,危亂斯兆,天心不豫,缺以臻邦本日搖,弊政漸滋,而殿下傲然自聖,輕視臣僚,匡救之言不入,諫諍之路缺之誠未至,詖淫之說日肆,二行缺存亡之日,可能免顚隮之患乎?缺有才有守,望實俱隆者,上以取信於君父,下以鎭服於百僚,格非正事,獻可替否,缺言聽計用,薦賢退邪,不疑其有私缺屈意而下從,又有經濟之具,弛張施設缺浮議異論,不得沮撓,然後君德缺歸正,百僚效職,群生息肩,缺野無愁歎之聲,雖未易隮缺致小康,扶顚持危,皆由此出缺事而已,覆陳而已,知臣莫如君,臣之淺深長短,必已露於堯鑑舜衡之下矣,殿下以臣爲能是乎,不能是乎?若以爲能是,則殿下之明聖,無微不察,豈失於萬不近似之臣乎,旣知其不能而不釋,自知不能之臣,强責挾山海之難,必使狼狽而後已,則微臣死生顚沛,雖不足恤,其於國事,悔之無及,何知其不能而缺引退,以推其能者,及此猶有可爲之時,使之匡救聖躬,不遠而復,開誠心,布公道,杜私逕,廣言路,進賢才,退不肖,凡所以虧德害治,病民缺者,次第屛去,終使天心底豫缺之報,兩朝之恩遇,孰有缺不可以奉令承敎,爲缺允諭者也,聖批中,旣以缺臣亦何敢一毫有隱,不盡於聖明之下乎。然當退之臣,觸犯天威,缺病着膏肓,精神筋力,無復餘地,背腹痼冷,手足麻木,遇寒轉劇,缺雖欲强起自力,以從官事,三行缺公私幸甚。取進止。
上御夜對廳,引見輪對官,入侍,左承旨尹得說,注書南龍翼,記事官申最·李端相·輪對官,司藝李海昌,戶曹佐郞趙胤錫,司贍主簿辛禹錫,瓦署別提李克儐,掌苑別提金玎。上曰,次次進前。海昌,進前告官名。上曰,本館有何弊端?海昌曰,別無大段弊端矣。上曰,館中儒生講讀之規,如何?海昌曰,缺成就,專在於師儒之長,先朝缺勸課諸生,或通讀,或旬製,無時缺焚香者,使之削黜,故儒生興起不懈缺師長之得人耳。上曰,旬製,限幾何而製乎?海昌曰,缺上曰,近日居齋者幾何,而講讀缺海昌曰,缺趙胤錫,進伏告官名。上曰,本曹無弊端乎?胤錫曰,本曹之弊,缺有時入侍,一一啓達,郞署則別無弊端可達矣。上曰,爾掌何色耶?胤錫曰,版籍司矣。上曰,版籍司管何事?胤錫曰,缺上曰,事務煩劇耶?胤錫曰,缺辛禹錫,進前告官名。上曰,本曹無弊端乎?禹錫曰,別無可達者矣。李克儐,進前告官名。上曰,本署無弊端乎?克儐曰,本署所用缺邊下邑吐木,不能趁期,頗有窘乏之患,速爲輸送事,監司處,更爲行會,何如?上曰,言于該曹。金玎,進前告官名,上曰,爾署無弊端乎?玎曰,生梨自戶曹別定,五月供祭需,恐有不足之患,或加定,或他果代用,何如?上曰,言于該曹。玎曰,本苑例爲給復,缺上曰,言于該曹。罷出。仍傳下直守令引見,康津縣監李長馨,橫城縣監金君錫·李長馨,進前伏。上曰,守令其間所爲何事?長馨不能對。上曰,言七事。長馨,僅僅誦對。上曰,曾經何官?長馨曰,曾經學諭·軍器奉事·宗簿直長·典籍·文兼宣傳官矣。上曰,赴任之地,何如?長馨曰,曾未聞知,二行缺金君錫,進前伏。上曰,曾爲守令乎?君錫曰,缺上曰,瓜滿而遞乎?君錫曰,戊子冬,除拜缺上曰,民結,幾何?君錫曰,民結二千七十餘結矣。上曰,民戶,幾何?君錫曰,民戶七百六十餘戶矣。上曰,赴任之地,何如?君錫曰,去後當知之耳。上曰,峽中之民,遭此凶年,缺臨罷時,得說曰,天威缺李長馨耳聾,恐難缺上曰,此人耳聾耶?容貌則似缺如此,必不閑吏事,姑先遞差,擇送,可也。
晝講入侍,特進官元斗杓,知事吳竣,同副承旨姜大遂,應敎洪處尹,校理曺漢英,注書南龍翼,記事官申最·李端相,輪對武臣尹昌耉。上讀前受,自厥土赤埴,止可以通河也一遍。處尹進講,自淮海惟楊州,止不震蕩也一遍,上受讀一遍。處尹講文義曰,此言楊州缺今之湘江·福建,皆隷楊州,其地極震缺竣曰,彭蠡之水極大,所謂鄱陽湖缺友諒大戰之地也。處尹曰,缺三江,古人亦未詳矣。一行缺上曰,三江,何以味別耶?處尹曰,以水味各異缺之議,蓋三江五湖之名,古人亦無定論,所謂襟三江而帶五湖之句,亦泛言之矣。缺震澤者,蓋言水之震蕩耳。缺一篇皆具,可不惕念哉。二行缺漢英曰,缺屬縣,孔子曾爲中都宰矣。上曰,中都必非大邑也,荷澤之音爲柯缺蓋以點分別也。沐猴之沐,爲怵則誤矣。處尹曰,沐者,當爲木音矣。上曰,水味大同小異,味別之言缺曰,古語云,烹茶則半行缺有別耳。大遂曰,李德祥缺汲他水而來,則飮而知其非缺知水味云矣。上曰,我國之人,專不解茶飮,中原人之茶,如缺之飯,待客之具,皆以此耳。且我國人飮啖,雖無茶不妨,而中原人則多食厚味,無茶則病矣。竣曰,古之雪水烹茶,此是詩人興味耳。上曰,水道是王謝家語耶?大遂曰,臣濛缺上曰,茶法蓋盛於唐耶?竣曰,晉時已有之矣。斗杓曰,前告倭刀事,洪喜男有病,當送金缺而倭館之倭,慣知譯官,雖欲晦跡,必爲所覺,缺別製爲禁物,不肯許賣云,姑以我國之缺柄,使之親佩而往,仍買刀缺上曰,此言有理,令軍器寺。缺
上在昌德宮。停常參·經筵。
未時,太白見於巳地。
傳曰,近觀實錄廳仕進單子,率多塞責,勤仕者甚少,殊甚駭異,而其中一房堂上金益熙,每旬仕進之日最多,其爲盡心先王實錄,極爲可嘉,今下貂皮耳掩一部賜給,以表予意。
答洪淸道庇仁幼學南誨疏曰,省疏具悉。爾以草野之士,不任憂愛之忠,直言之誠至此,予甚嘉尙,條陳之事,當令廟堂議處焉。
答領相李敬輿五度呈辭曰,遣承旨敦諭,遣御醫看病。以上燼餘
備邊司啓曰,今見義州府尹沈澤狀啓,則本府例給禮單,博氏託以無衙門許捧之令,而不爲受去云,梨柿一事,差官出來,非今斯今,而曾無禮單不受之時,此必初頭不能善處,以致如此,只博氏及大通官處,自京所得禮單,今雖未及於博氏在灣之日,傳給大通官之時,仍言博氏,禮單亦已一時下來持去傳給云云,則彼雖不從,還歸之後,必當言及於博氏,以此意回移,何如?答曰,允。
下直守令引見時,洪州牧使林所啓,本州戰船·兵船·防牌船三隻,格軍合一百三十餘名,必須以水手充定,乃可運船,而浦民本無恒産,聚散無常,本邑介於兩營之間,多有被侵之事,不能按接,故不得充定,脫有緩急,極爲可慮。上司所爲,本官不敢誰何,若自朝廷分付,使之勿侵,則庶可招集浦民,抄定格軍矣。上曰,然則好矣。又所啓,本州乃濱海之邑,兩南漕運,皆由於此,或有船敗之時,則腐朽米,令本邑民改色上納云,本邑之民,自己徭役,尙不暇給,而又徵改色米,其勢難支,若分定隣邑陸邑,則庶可支保矣。上曰,此則不然,沿海守令,漕運之事,視之尋常,致有覆敗之患,百姓粒粒辛苦之米,歸於海中,漕運之路將廢,事極寒心,須着力行之,庶無覆敗改色之弊,如牧使者,所當盡心處也。林曰,各官漕軍,不能精抄以送,故致有如此之弊,本官若不能指路,以致覆敗則雖改色,固其宜也,或遇風濤,或漕軍故爲致敗,則實非沿路官百姓之罪也,改色之米,非欲全不爲之,若分定隣近陸邑,則似無偏苦之患矣。上曰,洪州改色米,分定於隣近邑,而隣近邑亦有改色之事,則何以爲之耶?曰,同是改色之邑則決不可分定,臣意則欲分定於隣近陸邑矣。上曰,漕運一事極重,不可輕議,言于廟堂議處。出備局謄錄
上在昌德宮。停常參·經筵。
未時,太白見於巳地。
答領相李敬輿疏曰,省疏具悉。昨聞醫言,卿之所患非輕云,予之慮念,至此益切,上下之間,貴在情孚,不可事外貌文具,恐致添傷,予不欲敦迫出仕,卿亦勿爲固辭,安心調理。出內下記草
備邊司啓曰,傳敎矣。本邑浦民,被侵多端,則緩急之用,誠爲可慮,令本道監司,申飭勿侵,使之安接宜當。至於敗船拯米,分定於隣近陸邑之事,則當其漕轉之時,沿海列邑,如嶼草立標,發船指路交付等事,不能着實擧行,多致覆敗,事極可惡。沿路守令,惟當奉行事目,盡心護送而已,分定拯米於他邑,旣無前例,有違法意,似不可輕議,以此分付,何如?傳曰,允。出備局謄錄
備邊司啓曰,今十八日晝講時,特進官吳竣所啓,近來天災如此,國家所恃者,江華沿海等邑,如豐德·交河·金浦·通津·仁川·富平等官,皆無城池,脫有變亂,各邑守令,似難在官責應。豐德則昇天府鐵串近處,交河等五邑,自燕尾亭至竹津,擇其設倉處,各其官營造倉舍,常時移轉之穀,江華府割給各邑,使其本官主管糶糴,則民無受出時欠縮之患,亦無捧上濫觴之弊,似爲便好,倉基若無空處,則雖設於民田,換給牧場空處,各令設倉,使其官主之,以爲信地,則緩急之時,取用爲便,有益於國,無患於民矣。上曰,卿言似好,言于廟堂議處事,傳敎矣。沿海列邑,設倉於江華,實爲便益,曾在壬申年間,有料度經營之擧,而事未就緖,遽延至此,所當趁卽設施,而凶歲營繕,恐非其時,稍待豐稔,徐議處置,何如?傳〈曰〉,允。
又啓曰,以京畿京司金光煜狀啓,戶曹粘目,鹽盆魚箭定制事。慶尙監司閔應協狀啓,戰兵船改造價木均分六道事。洪淸道庇仁幼學南誨上疏,條陳弊端。守禦使李時昉狀啓,山城設施等事。或係變通,或係戎政,待領議政出仕,相議覆啓之意,敢啓。傳曰,知道。出備局謄錄
上在昌德宮。停常參·經筵。
未時,太白見於巳地。
答右承旨宋國澤疏曰,省疏具悉。爾其勿辭察職。出內下記草
備邊司啓曰,以陵所進排燒木事,守陵官所報,據本司粘啓,傳曰,自正月以後全減,則該用價米所減者幾何耶,問啓事,傳敎矣。問于京營,則以爲,陵所進排燒木,自本營參酌大小邑,排日分定,使之措備收納而已,別無計價給米之規云矣,敢啓。答曰,知道。
又啓曰,卽見平安監司鄭維城,義州府尹沈澤馳啓,則紅柿旣已准捧,而生梨只捧三百四十餘箇云。前頭雖或加擇以捧,必不准二千之數,厥數旣與回咨中所載不同,則到彼之後,當有差違難處之患,令該院急急改撰咨文,罔夜下送,而生梨之數,依狀啓勿爲書塡,隨其所捧之數,使之追塡,實合事宜,以此回移,何如?傳曰,依啓。出備局謄錄
上在昌德宮。停常參,只晝講。
未時,太白見於巳地。夜一更,流星出天倉星下,入南方天際,狀如鉢,尾長二三尺許,色赤。
答領相李敬輿六度呈辭曰,安心調理。
答吏判韓興一疏曰,省疏具悉。卿其勿辭,調理察職。
答府曰,不允。閔寅亮事,更加詳問而處之。
答右相李時白箚曰,省箚具悉。領相出仕後,當議處焉。
備邊司啓曰,江華留守趙啓遠狀啓,三道啓下本司,保障之臣,旣有意見,如是具由陳啓,所當一一採施,以責其效,而事係變通,待領議政出仕後,相議覆啓之意,敢啓。答曰,知道。出備局謄錄
晝講入侍,知事林墰,特進官洪茂績,參贊官申濡,侍讀官曺漢英,檢討官沈,注書南龍翼,記事官申最·李端相。講書傳禹貢,自篠簜旣敷,止記者之誤也。
入侍時,特進官洪茂績所啓,禁府都事一員,留待當直,若有分付,則請坐他都事,只爲出往事,已有上敎矣,但當直不可暫時空曠,都事二員入直本府,以爲臨急推移之地,何如?上曰,卿言似當,依爲之。
傳曰,今日晝講時,聞同義禁之言,則當直都事二員入直之說,與前傳敎之意相左,何故耶?察啓。
義禁府啓曰,傳敎矣,二十一日晝講時,判義禁臣斗杓,以特進官入侍,而自上有當直都事,聞政院分付,往堂上處,而卽令下吏請來,替直之員則雖或未及,責有所歸,事亦便易之敎,故政院以此分付本府,而都事等替直之際,恐有未及生事之患,自中相議,二員入直預備,而同義禁臣茂績,得聞此言,入告云,敢啓。傳曰,知道。出禁府謄錄
兵曹啓曰,今日本曹開坐,上番軍士默考,則老弱甚多,而其中全義正李士鵬,率其子李乭金,父子俱爲上番,而其子則纔離襁褓,抱負逢點,所見駭異,問其年則七歲,而都目則以十七歲書塡,同縣正韓好一,年十歲,體甚殘弱,而都目則以十九歲懸錄,本官不有事目,冒年充定,欺罔上使之狀,極爲駭愕,本道兵使,至於境上點考,則其意固非偶然,而以如此年弱之兒,勒定充送,其不能檢飭之失,亦所難免,當該官吏及兵使,竝從重推考,兒孩李乭金等則不忍使立番,卽爲下送,二名番價,當初充定色吏處,使之徵捧上送事,行移,何如?傳曰,依啓。守令査罷。出本曹謄錄
上在昌德宮。停常參·經筵。
巳午時,日有右珥,日上有冠,色內赤外靑。未時,日暈。
答刑判李時昉疏曰,省疏具悉。卿辭至此,當勉副焉。
答領相李敬輿七度呈辭曰,安心調理。
答府曰,不允。騎省郞薦,已罷之事,不必復設,使之精擇擬差,可也。
答副摠管金應海疏曰,當令廟堂議處,卿其勿辭。
答典醫監提調金藎國箚曰,省箚具悉。箚辭當令該曹處之。出內下記草
晝講入侍,同知事李厚源,特進官李浣,參贊官宋國澤,侍讀官曺漢英,檢討官沈,注書南龍翼,記事官申最·李端相。講書傳禹貢,自荊及衡陽,止有早晩也。
備邊司啓曰,梨柿回咨,李譯終無受去之意,下衙門所送回咨,不可以此而中止,依本道監司狀啓,別定譯學,追及於使臣之行宜當。且本道牌文回咨,則李譯之言如是,雖不入送,似無大端致責之患,觀勢不必入送,可矣,以此意回移,何如?傳曰,依啓。牌文回咨,旣已下去,因爲入送,備悉此意,傳通于使臣處,使之到彼,觀勢爲之。且海西生梨,亦爲催督,從優急送灣上,可也。出備局謄錄
兵曹啓曰,上番軍到防之役,元非法典內本意,而近因國事艱虞,財力蕩竭,都城修築之時,勅使應辦之際,不得已暫時使喚,猶且冤聲盈路,固已矜惻,而其弊滋蔓,漸至浩繁。每當分軍之際,諸上司視爲應役之軍,輒有請用之擧,已極不當,而至於有貢物,司宰監燒木進排之役,而又爲塞納,揆諸事理,萬萬不干,而聖批以每次恒式,則固不可也,一番使用,亦爲無妨爲敎,臣等固當遵依奉行,而第念當此嚴寒,雖流來應用之役,亦合停廢,另加護恤,而今番點考,則上番之軍,壯實甚少,老弱其半,身無完衣,面有飢色,所見矜惻,而今者驅策使喚,責納燒木,則遐方之人,不知東西,決難斫伐於禁山百里外之地,其勢必將竭其糧資,換木以納,臣等決不忍爲此擧也。王宮宿衛之卒,全爲守直之任,而添役於應減之日,移用於不當用之地,事甚未妥,臣等之意如此,敢啓。傳曰,天寒如此,姑已之。出本曹謄錄
上在昌德宮。停常參·經筵。
未時,太白見於巳地。夜一更,流星出畢星下,入東方天際,狀如拳,尾長二三尺許,色赤。三更,流星出北斗星下,入艮方天際,狀如拳,尾長二三尺許,色赤。
答府曰,已諭,毋煩,試官推考事,依啓。出內下記草
上在昌德宮。停常參·經筵。
夜一更,流星出觜星上,入東方天際,狀如鉢,尾長四五尺許,色赤。
備邊司啓曰,副司果石之珩,應旨陳疏,黃海監司戰船那移啓聞等,俱係變通,待領議政出仕,覆啓之意,敢啓。傳曰,知道。出備局謄錄
上在昌德宮。停常參·經筵。
未時,太白見於巳地。夜一更,流星出五車星下,入艮方天際,狀如鉢,尾長三四尺許,色赤。
藥房副提調申濡啓曰,一陽初復,嚴冱益甚,昨日侵夜,行祭哭泣,哀痛之餘,伏不審聖候節宣,若何?臣不勝仰慮,敢來問安。仍竊伏念,節奠纔過,朔祭又至,伏惟殿下,明發不寐,孝思冞增,然當此極寒,間日行祭,則哀傷之中,激觸之感,自有所不覺者,豈不深可懼哉,以欲興祭,如以爲伸哀也,則昨日纔已行之矣,復豈可以連日必行,以盡不匱之孝而止哉?況昨曉陪祭時,伏聆哭泣之間,咳嗽頻數,傷感之虞,亦不可謂全無也。毋謂氣力姑無不能堪者而少忽,萬有一分必至之憂,明日朔祭時,特爲揀行,何如?臣忝在保護,冒死敢陳。答曰,依啓。出藥院日記
備邊司啓曰,今見義州府尹平安監司狀啓,則李譯旣爲入往,生梨捧去之數,未滿四分之一,渠雖目見事勢之罔措,而日後之責,難保其必無,殊甚可慮。改撰咨文,則卄五日已爲發送,今必到彼馳送,而決未及於出彊之前,雖退至山海關之間,不可中止,義州府尹沈澤,想已思量,指揮入送矣,然亦以此意,更爲回移,申飭,何如?傳曰,允。備局謄錄郞廳李陽泰校正。日記廳郞廳朴奎壽書。
上在昌德宮。停常參·經筵。
大妃殿·中宮殿,藥房口傳問安。答曰,知道。
藥房副提調申濡啓曰,今日朔奠,抑情而攝行之,誠不勝幸甚,然猶望禮當曉,寒氣凝嚴,數日之內,連有勞動,哭泣哀痛,伏不審此際,聖候,若何?臣不勝區區仰慮,敢來問安。答曰,知道。出藥房日記
答領議政李敬輿九度呈辭曰,安心調理。
答吏判韓興一疏曰,省疏具悉。卿其勿辭,安心調理察職。
答府曰,依啓。陪祭官稀疏推考事,綱常罪人徐獻文處斷閔寅亮事不允。本兵郞薦事,先王朝大臣建議,實合事宜,不必復設,勿爲煩論。
答護軍金益熙疏曰,省疏具悉。爾以寒齋旅榻,苦況難堪而不忍去者,亶爲時事憂危,與其見危而去者,不可同日道也,良用感歎,實錄廳事,宜卽令該廳處之矣。
答綾州幼學文泂等三十七人疏曰,省疏具悉。當令該司議處焉。
答副學蔡裕後疏曰,省疏具悉。法典所無,不可引以爲辭,爾其勿辭察職。
答領相李敬輿箚曰,省箚具悉。卿方在移告之中,而不敢忘國事,如是獻議勤懇,非但予心欣悅,國家從此,庶有扶持之望。自古及今,輔相之臣盡誠竭忠,而未有亡者,卿宜推此以廣,無使君於顚隮,獻文事,卽令金吾按法,兪格之獄,淹滯已久,亦極駭異,該道監司推考,使之劃卽覈審以啓矣。以上出內下記草
義禁府啓曰,今此徐獻文殺母獄事,不可一日少緩,故臣等以還移禁府,趁卽三省之意,欲爲論啓矣。取見推案,則刑曹粘目,旣明繼庶之別,請還省鞫,已得蒙允,故姑爲停止,而委官以下,詢他大臣陳箚,自上有待領相出仕之敎,莫重綱常之獄,以致稽滯,請速爲詢諸大臣,依律處斷,毋令極惡得延晷刻。答曰,依啓。
訓鍊都監啓曰,卽見監試覆試試官所啓辭,則砲手柳任成,以韓哨官分付,隨入其弟韓生員,而哨官姓名,牢諱不言云,聞來極爲驚駭,卽自都監査出,則所謂韓哨官者,非韓姓人也,乃前司前哨官崔有漢也。莫重侍衛之軍,擅自定送,隨入其弟於場屋,極爲駭愕,崔有漢爲先汰去後,令攸司推考,何如?傳曰,依啓。出訓局謄錄
上在昌德宮。停常參·經筵。
答領相李敬輿十度呈辭曰,安心調理。
答右相李時白箚曰,省箚具悉。卿之所論非不是,而但世道傷夷,敗壞倫常極矣。今若牽於律文,治不嚴截,則自此以往,誠可慮也。且其心,明知其爲庶母而殺,足爲寒心,況平日事之以母,至今弑殺之後,有所云云,其爲可惡,尤不可量也。卿勿堅執,速了莫重之獄,俾不至遷延也。
答府曰,依啓。臺諫出仕事以上出內下記草
義禁府啓曰,以領議政李敬輿箚子,答曰,獻文之事,卽令金吾按法事,命下矣,頃日委官處,令該曹,明査繼庶後處置之意,入啓蒙允,故卽於其時,本府具由啓稟,罪人及推案,移送刑曹矣。此獄,係干三省,則非本府所可擅斷,令政院依法例,斯速稟處,何如?傳曰,知道。
政院啓曰,獻文獄事,因領相箚子,卽令金吾按法事,命下矣。此獄事,干係綱常,當日三省推鞫事,分付,何如?傳曰,依啓。
又啓曰,徐獻文今日三省推鞫事,命下矣。委官,何大臣進去乎?傳曰,右議政進去。以上出禁府謄錄
上在昌德宮。停常參·經筵。
自昧爽至巳時,有霧氣。未時,太白見於巳地。夜三更,流星出北斗星下,入五車星下,狀如鉢,尾長二三尺許,色赤。
答院曰,依啓。臺諫處置及下諭事
答領中樞府事趙翼疏曰,省疏具悉卿懇。卿其安心勿辭。
答副校理洪命夏疏曰,覽爾疏章,忠言讜論,直切勤懇。夫臣子之道,在於盡言,人君之道,在於納諫,爾旣盡職,予豈獨不然乎,深用嘉歎,爾宜勿辭,速出行公,日在予左右,益懋啓沃,以補不逮。以上內下記草
義禁府啓曰,罪人徐獻文,旣已承服正刑,破家瀦澤,罷其守令,降其邑號等事,依法例捧承傳施行,何如?傳曰,依啓。出本府謄錄
上在昌德宮。停常參·經筵。
辰時,日暈兩珥。
答領相李敬輿十一度呈辭曰,安心調理。
傳曰,史官二員待命,各司內摘奸以來。出內下記草
上在昌德宮。停常參,只晝講。
卯時,有霧氣。辰時,日暈。未時,太白見於巳地。夜四更,流星出大角星下,入北河星上,狀如拳,尾長二三尺許,色白。
晝講入侍,特進官元斗杓,同知事尹順之,參贊官姜大遂,侍讀官曺漢英,檢討官蔡忠元,假注書韓震琦,記事官申最·李端相。講書傳禹貢,自厥土惟塗,止期於便事而已。
答領相李敬輿十二度呈辭曰,所患,想必有勿藥之喜,須勿控辭,體予至懷,速出論道,以副上下之望。
答禮曹參判趙錫胤疏曰,省疏具悉。卿其勿辭察職。以上出內下記草
上在昌德宮。停常參,只晝講。
午時,日暈。初昏,白雲一道如氣,起自南方,直指艮方,長竟天,廣尺許。
禮曹生進放榜,今月十三日辰時,文武科覆試,同月十八日,文武科殿試,同月二十七日,放榜,十二月初七日,雜科,十二月初四日,覆試,同月初十日,放榜,同月十七日改付標,啓。
以備邊司啓目,江界府使洪鎭,爲先罷黜事,依允。
傳曰,政事,明日爲之。
傳曰,成川府使姜珍,端川郡守李志賤,殷山縣監李轂引見。
晝講入侍,知事吳竣,特進官洪茂績,參贊官尹得說,侍讀官曺漢英,檢討官蔡忠元,假注書韓震琦,記事官申最·李端相。講書傳禹貢,自荊·河惟豫州,止爲一水者非也。
領議政十三度呈辭。入啓。傳曰,安心調理。以上朝報
上在昌德宮。停常參,只晝講。
未時,太白見於巳地。
傳曰,晉州牧使李尙逸,沃川郡守李斗陽,鏡城判官李晩吉引見。
晝講入侍,特進官李時昉,同知事尹順之,參贊官姜大遂,侍讀官曺漢英,檢討官蔡忠元,假注書韓震琦,記事官申最·李端相。講書傳禹貢,自導荷澤,止浮于洛而後至河也。
禮曹參判趙錫胤上疏。大槪,更申前懇,乞遞備局常平廳之任事。入啓。答曰,省疏具悉。卿辭至此,當令該司議處焉。以上出朝報
晝講時,延城君李時昉榻前所啓,南漢諸事,多有變通之事,備悉於前日狀啓中,而領相時在呈告中,未及覆啓,其中有不可不及時處置之事,故敢爲陳達矣。山城募民,當初絶無願入者,故兩界人物及犯罪逃軍,竝許免罪免役募入,至今僅存二百餘戶,而無根着之輩,遭此凶年,被侵於他役,將爲流散者十餘戶。臣頃日出去時,以枚擧事目狀啓之意,曉諭而來,若不趁速處置,則募民潰散之弊,極爲可慮。且本州諸色軍兵,專屬山城,而境內數少閑丁,被侵於他役,不能充定本官軍役,案付闕額,多至四百餘名,時存之數,未滿七十戶,以此通一年分番入防,其數極其零星,各處守直,不能成形,本州良丁則依事目,切勿許定他役,使之逐年充定本州兵籍,而如砲保·御營軍·奉足·匠保諸員等役則專爲保障,雖捐此一邑,豈患無人乎。上曰,卿言是矣。此等事雖未回啓,依事目爲之,可也。
又所啓,別破陣新抄四十餘名,此輩亦未免被侵於他役,不可不專屬本城,俾責成效矣。上曰,此亦軍役,依此爲之,且令本州,勿爲任他,申明奉行,可也。
以備邊司進不進單子,傳曰,大臣及諸堂上入來于賓廳之意,本院傳諭。
傳曰,大臣·備局堂上引見。以上出備局謄錄
上在昌德宮。停常參,只晝講。
自巳時至未時,日暈兩珥。二三更,月暈。五更,巽方艮方,有氣如火光。
晝講入侍,特進官尹履之,同知事李厚源,參贊官姜大遂,侍讀官洪命夏,檢討官蔡忠元,假注書韓震琦,記事官申最·李端相。講書傳禹貢,自華陽·黑水,止亦不可知也。
答領相李敬輿十四度呈辭曰,安心調理。
答大司諫閔應亨疏曰,省爾疏辭,予心良用缺然,自爾之出,使讜言無聞,予失一鏡,戀念頗切,爾豈獨邁邁至此?勿爲控辭,卽爲入來,以副予意。出內下記草
上在昌德宮。停常參·經筵。
答領相李敬輿十五度呈辭曰,安心調理。出內下記草
上在昌德宮。停常參·經筵。
未時,太白見於巳地。
答領相李敬輿箚曰,省卿箚辭,予甚缺然,不知所諭。縱使國家寧謐,禎端日見,以卿之宿德重望,才學俱隆,必置之台鼎重位,欲爲仰成之不暇,況此時天災國事當如何,而景仰委倚之誠,亦復如何,此眞所謂國亂思良相者也。卿之撝謙之義雖重,到此地頭,亦難脫也,毋使困我,速出論道,以副上下之望。
傳曰,史官二員待命,騎馬六匹立之,四營及宮城摘奸以來。以上出內下記草
傳曰,昨日引見時,衛將落點則停罷,其代,訓鍊都監入直將官落點,以存祖宗朝設立之意事,傳敎矣。不必議于廟堂,卽爲分付都監,使之擧行,可也。
訓鍊都監啓曰,闕內入直將官落點事,命下矣。明日替直將官姓名,省記書送,令兵曹擧行之意,敢啓。傳曰,明日,替直之日,而旣已迫頭,事勢不及,自後三日,令兵曹依衛將例,沒數書啓,受點入番,可也。出訓局謄錄
上在昌德宮。停常參,只晝講。
辰時,日暈右珥。巳時,日暈左珥。申時,日暈兩珥。夜一更,月暈,有霧氣。
晝講入侍,知事林墰,特進官呂爾徵,參贊官尹得說,侍講官成以性,檢討官蔡忠元,假注書韓震琦,記事官申最·李端相,講書傳禹貢,自厥土靑黎,止絶河而渡曰亂。
有政。以金應祖爲應敎。
答獻納河溍疏曰,省疏具悉。疏辭無非格言至論,予甚嘉尙,可不體念哉,爾其勿辭,調理上來。
答掌令沈光洙避嫌曰,此不過乘時欲逐之計,豈可動也,勿辭。
答玉堂箚曰,李晢·李垕等,昧無可觀之事,而所論如此,依啓。沈光洙,少無可遞之失,勿爲遞差。以上出內下記草
訓鍊都監啓曰,傳曰,衛將落點,則停罷其代,訓鍊都監入直將官落點,以存祖宗朝設立本意事,傳敎矣。在前則入直衛將受點後,分所啓下,而落點旣已停罷,則一款何以爲之?敢稟。傳曰,衛將分所則一體停罷,其代,都監將官,弘化·敦化兩門入直,依分所例爲之,可也。出訓局謄錄
上在昌德宮。停常參·經筵。
卯時,白雲一道如氣,起自東方,直指巽方,長二十餘丈,廣尺許。未時,太白見於巳地。夜一更,月暈,有霧氣。
傳曰,今下弓矢,平安虞候李廷撻處給送。
答大司憲金集疏曰,連見疏章,悅若對面,用慰予懷,只有俟春上來之語,予甚喜悅,勉副卿意,暫許遞免,卿其毋忘也。噫,世道至此,思用老成之臣,誠切于中也。
傳曰,漢城左尹洪茂績,大司憲除授。
訓鍊都監啓曰,昨日慕華館馬兵中旬試才時,軍兵韓仲謙·鄭奉一等來訴曰,奉足價布受出,轉換常木之際,刑曹禁吏,稱以亂廛,奪取價布,又徵贖木,極爲悶望,卽以軍兵勿侵許市事,捧承傳之意,枚擧移文,則刑曹回答內,市民上言,據砲殺手等聚立鍾樓,專奪市業,令刑曹禁斷事,入啓蒙允,故如是痛禁云。當初都監軍兵設立時,京中則許市資生,外方則給復充護事,別立事目,其慰悅軍兵之意,實非偶然,而近來京外之官,不遵事目本意,稱以亂廛,旣奪價布,又徵贖木之弊,比比有之,故今年正月間,且留入啓,更捧承傳矣。今因市民之上言,又有如前之弊,貧寒軍卒終歲所望,只是奉足價布,而轉換之際,被奪若此,則輦下親兵,將無以自保,其所謂亂廛云者,謀避市役,潛取市利之類也,實非軍兵換木之謂也。該曹只凭市民之上言,都監移文則終不聽施,此非但有乖於當初事目及前後捧承傳之意,揆以事體,亦似未妥。今後軍兵市廛勿禁事,更爲申明,昨日被捉韓仲謙·鄭奉一等價布及贖木,還爲推給,一以杜日後之弊,一以無呼訴之冤,宜當,敢此仰稟。傳曰,依啓。出訓局謄錄
備忘記,薄衣軍士,令該曹一一詳察,襦衣題給。
兵曹啓曰,傳敎矣,闕內及各外處,分遣郞廳,尤甚薄衣者,一百十四名,別單書啓,令該曹襦衣造給,各處守直軍士過冬空石,則畢分給之意狀啓。傳曰,允。出本曹謄錄
上在昌德宮。停常參·經筵。
午未時,日暈。未時,太白見於巳地。申時,日有左珥。
都承旨申濡三度呈辭。入啓。遞差。
吏曹啓曰,承旨有闕,政事,取稟。傳曰,當日爲之。
掌令沈光洙就職後啓曰,臣猥以無似,濫蒙恩遇,擢置言地,異數稠疊,瀝血懇辭,終不得請,區區犬馬之忱,感激隕越,有難一向退縮,黽勉出謝,一日在職,則惟欲直陳所見,無所規避,以盡一日之責,論議之間,雖有異同,彼此所執,均是公耳,有何私相恨怒攻擊之意乎。昨日臣之避嫌,伏承聖批,不覺瞿然失圖,直欲走山投海,不敢復蹈殿下之庭也。有欲逐者,則見逐者亦必有可惡之行也,殿下豈以臣爲偏比妬疾,取人憎怨者耶?臣自少羸病,出門常稀,與人接面者無幾,口未嘗言人過,臣雖無可稱之事,其不爲人害則衆所知也。今日諫院之臣,於臣有何故,而必欲逐去之耶?殿下御臣僚,不以誠而以疑,不究實而億詐,王言之發,有所不擇,瞻聆所及,莫不驚愕,緣臣不肖,致累聖德,臣雖萬死,何以贖哉。況玉堂旣已請遞,則公議所在,可知矣,勿遞之命,出於意外,臣之狼狽惶蹙,更添一層,若夫貪戀榮寵,苟叨臺閣,則其於廉恥何哉,名器何哉,以此以彼,決不可仍冒,請命鐫削臣職。答曰,勿辭,退待物論。
府啓,掌令沈光洙,引嫌而退,當初彼此所執,均是公事,諫臣避辭,初非恨怒,而聖批不諒,誠爲未安。億論率爾之失,玉堂雖已請遞,而究其本心,則欲守己見而已,亦何害於論事之體乎,今無可避之嫌,沈光洙請命出仕。僞作王言,傳播一道,是何等罪惡,而玄祺道,現出捧招之後,不爲嚴囚,致有經斃之患,豈非可駭之甚乎,龍宮縣監李翼徵,請命罷職,以重獄體。答曰,依啓。掌令沈光洙牌不進,罷職傳旨。傳曰,勿爲罷職。
政院啓曰,以禮曹啓辭,被推監察,何爲改差?當日政差出,仍卽署經行公,俾無考講遲延,試日必退之弊事蒙允矣。新除授監察,卽爲署經之意,憲府則城上所傳啓,方來在臺廳,當爲言送矣,諫院則城上所命招言送之意,敢啓。傳曰,知道。
院啓,御批僞造,實是前古所無之變也。且其措語,悖亂無倫,凡在瞻聆,孰不痛駭,討罪之擧,不可視以尋常,而委諸下屬,殊欠按獄之體,又況初旣緩獄,使莫重罪人,徑縊而未及輸情,則本道之不能嚴治,從可知也。臺臣所事,只出於事體當然,而殿下尙此持難,臣竊惑焉。今若不能明査看問,則罪人未得,王法不行,日後之患,有不可測。伏願聖明,更加三思,鄭鎭等四人,亟命拿鞫,以正邦刑。前啓,李翼徵罷職事,停啓。答曰,毋煩。已上朝報
吏曹啓曰,義州府尹沈澤,今已箇滿,其代,依近例,令備邊司議薦,何如?傳曰,允。
以蘇東道爲義州府尹,成以性爲司諫,洪命夏爲吏曹正郞。
上在昌德宮。停常參·經筵。
夜四更,月入東井星。
明日永思殿親祭,正時四更二點,開門三更三點。
院啓,昨日伏承聖批,以雖綱常之獄,皆令本道嚴鞫取服後拿來何也,況緩治守令,旣已罷職,孰敢怠慢爲敎,臣竊以爲不然。凡倫常之惡,非不重大,而按覈次第,猶可循常,至於事係犯上,則雖非謀逆,人臣請討之擧,不容少忽也。今此鄭鎭等所犯,罪在兇憯,情出不道,人心之所共駭憤者,按問之體,豈可比擬於他獄乎?本官初旣緩治,泯其獄情,則使莫重罪囚,每委於外方官吏之手,非但失按獄之體,且念査覈之際,傳相告引,推官雖有所見,未能自由,或不無道內騷擾之弊,拿來王獄,嚴査詳悉,則日月所照,必無俱焚之患,遐方無賴之徒,有所懲懼,而朝家處置,可謂得宜,臺臣之據法請拿,本非損於持重之體,而當初憲府之啓,據其所聞,措語枝蔓,且欠詳悉,僚席之間,過致疑慮,數日之內,引避紛紜,或遞或罷,成一鬧端,至使聖明未免有些少疑阻,而屢下未安之批,尙此堅執,輾轉乖離,景象不佳,徐究厥由,所事毫末,豈不爲臺閣之羞乎,今臣所論,只在事體之當然,而實恐王法之或弛,罪人之稽討也。伏願聖明,亟賜一兪,鄭鎭等四人,請命拿鞫,以正邦刑。答曰,毋煩。以上朝報
傳曰,明日望祭攝行。
上在昌德宮。停常參·經筵。
未申時,日暈。夜三更,月暈。
藥房都提調李敬輿,提調韓興一,右承旨宋國澤啓曰,向者寒冱,極其酷烈,而朔望饋奠,必爲躬行,今此望祭,獨命攝行,無乃聖躬起居,有不安節之候耶?臣等不勝憂慮,敢來問安。答曰,昨有感冒之候,不得親行,夜來發汗,頗爲差愈矣。
藥房再啓曰,伏承聖批,果如臣等所料,不勝憂慮,雖以發汗頗愈爲敎,而感冒之症,必待服藥調治,然後可得和解無餘,終免後患。而聖候所感餘症有無,在下不敢詳知,症錄詳細書下,以爲議藥之地,何如?答曰,症候言于醫官矣。
藥房三啓曰,臣等與諸御醫等相議,則皆以爲,解表二陳湯,加羌活·枳殼各五分,連進三四貼宜當云,此藥劑入,何如?因鄭後啓承命看病,未卽來詣,以致議藥遲延,極爲未安之意,竝啓。答曰,知道。出藥房日記
下直,沃川郡守李斗陽,自如察訪蘇東鳴。
謝恩,副摠管柳䪷,司諫成以性,鳳山縣監姜錪,龍宮縣監洪亨紀,黃州判官李丕顯。朝報
答都承旨許積疏曰,省疏具悉。卿其勿辭,調理察職。
答掌令沈光洙疏曰,省疏具悉。罷不罷之不同,非有意於是不是之欲辨,亶爲挽住勿去之意也,何乃至此?宜體予意,勿爲固辭。
答洪淸道幼學尹依俊·禹瀞等疏曰,覽疏深用嘉尙,所陳事,當令該司採用焉。
答院曰,勿煩,出仕事依啓。出內下記草
上在昌德宮。停常參·經筵。
夜一更,月暈。二更,黑雲一道如氣,起自西方,直指東方,長竟天,廣尺許。
大殿,政院·玉堂,二品以上六曹問安。答曰,知道。勿爲問安。
藥房都提調李敬輿,提調韓興一,右承旨宋國澤啓曰,不審夜來,聖候調攝,何如?昨日劑入解表二陳湯,已爲進服乎?解表之劑,或能一服而取效,惡寒咳嗽,亦有差減之候乎?臣等不勝憂慮,敢來問安。答曰,昨日湯藥進服之後,惡寒之候,幾盡差愈,今後勿爲問安。
持平丁彦璧啓曰,臣猥以無似,濫蒙鴻造,纔經草土,荐叨榮寵,恩遞未久,新命繼下,臣誠惶蹙,感激就列。而第臣病勢窮巷,鮮與人接,凡有物議,目耳罕及,惟守己見,不肯俯仰於人者,是臣志也。曾於肅謝之日,與同僚相會於依幕,語及僚席處置之事,則可否之間,略有參差,而臣以爲僞造王言,實前古所無之變,凡有血氣,孰不共憤?當初論啓之臣,不念按獄之體,先出億逆之意,欲以驅一道數千章甫,納之於不逞之目,致人疑訝,固其所也。掌令沈光洙,旣有所見,不欲苟同,則何可屈意連啓,留待未差之僚員乎?況其再避之辭,尤無可遞之嫌,玉堂雖已請遞,所論未出於公,是則臺閣論事,不必舍己見而循人之議。臣以此相議請出矣,不意同僚,又此引避,處置乖當之失,實自臣始,臣何敢晏然仍冒?請命罷斥臣職。答曰,勿辭,退待物論。
掌令尹謙啓曰,前掌令臣沈光洙,再避處置之際,臣以爲玉堂,公議之地,而旣已見遞,則勢難在職,決不可請出之意,反復事執,僚議矛盾,終未免苟同矣。繼聞物議譁然,皆以爲罪,臣誠惶悶,不知攸處。昨日同僚,旣以此引咎,臣何敢晏然而已乎?請命遞斥臣職。答曰,勿辭,退待勿論。
黃海監司書目,病重辭職事。啓下該曹。
江華留守書目,病勢轉劇,乞遞臣職事。啓。答曰,勿辭,調理察職事,回諭。
院啓,僞造王言,實前所未有之變,兇憯不道之罪,不可以尋常按獄之法治之。當初請拿之論,非有他意於其間,只欲重其按獄之體而致有疑阻,論議參差,不但久朝允兪,擾鬧之端,尙未止息,此實意慮之外也。聞有此變,遠近人心,莫不痛駭,而朝家處置,反未免循常之歸,則豈不爲執法者之羞乎?王法至嚴,罪惡旣著,獄體輕重,自有京外之別,懲懼不逞,固不可苟守常例。請加三思,鄭鎭等四人,亟命拿鞫,以正邦刑。答曰,今此所爲,非不兇慘,而治獄自有體例,不可以一時之論議,有所變更,勿爲堅執,可也。
政院啓曰,因一事不得再避,已成規例,而卽者司諫成以性,又爲避嫌傳啓,臣等以此意通之,則以爲今日再避,與他再避有間,不可不入啓云。臺諫體面,與庶官不同,何以爲之?敢稟。傳曰,勿爲捧入。
掌令沈光洙上疏。大槪,身被罪戾,復入臺廳,有靦面目,病勢且重,不得與同僚供避,請命鐫削,以謝公議,以安愚分事。入啓。答曰,省疏具悉。固辭至此,君使臣之道,貴於以禮,豈可以促迫驅策,以傷其心乎?今姑遞改本職,從容調理。
都承旨許積再疏。大槪,病勢轉劇,無供職之望,冒萬死更申危懇,乞遞職名事。入啓。傳曰,遞差。
政院啓曰,今十八日文科會試及武科會試,分二所設場時,兩司當爲參試官進參,而諫院只有司諫·正言二員,大司諫閔應亨,獻納河溍,正言李厚先在外,明日內上來,俱未可知。合有變通之擧,三員中一員遞改,待開門爲政差出,牌招肅拜之意,敢啓。傳曰,依啓。
院啓,執義李弘淵,持平丁彦璧,掌令尹㻩,竝引嫌而退。僞造之變,罪于王法,兩司請拿之啓,出於事體之當然,別生意見,率爾停止,則玉堂之請遞,實是公議,三司之論,不宜異同,而昨日玉堂旣遞之官,今日憲府請出曰,臺閣論事,不必從人,則弊將安救,已失臺閣常規。旣有所見,終不堅執,同歸於是非顚倒,有駭瞻聆,物議之非,固其宜矣。俱未免苟且之失,請竝命遞差。答曰,依啓。李弘淵·尹㻩,則當初請出之論,未爲不可,而動於浮議中變,所見誠可駭異矣。以上朝報
上在昌德宮。停常參·經筵。
辰時,日有重暈。夜一二更,有霧氣。四五更,月暈。
答院曰,不允。鄭鎭事
答禮曹參判趙錫胤疏曰,省疏具悉。情理切迫,事勢固然,而卿之直諫,情實如此,庸何傷乎?勿辭,調理察職。內下記草
有政。以愼天翊爲副應敎。
答禁粘曰,依允。李艪段,在官之日不多,又無始爲虛錄之事,減一年定配爲旀,鄭之益段置,前日勿限年定配事判付爲如是乎?同罪之人,旣受徒配之律則不可有異同,亦爲限年定配。內下記草
上在昌德宮。停常參·經筵。
未時,太白見於巳地。申時,日暈左珥。夜二更,流星出柳星下,入南方天際,狀如拳,尾長二三尺許,色赤。五更,月暈。
備邊司啓曰,朝廷命令,必行於外方,然後命脈始通而事無稽滯,近來玩愒之風漸滋,本司奉成命行會之事,按道之臣,不肯趁卽擧行,或置相忘之域,事極不當。試以數事言之,茂長·靈光莊船處相換事,及左水營添防事,兵營移設,笠巖·金山兩城修築等事,上年七月三十日,行會于全南監司處。又因本道人上疏,咸悅·龍安船師,移定古阜等官事,本司不審利害,使本道監司商量馳啓之意,入啓蒙允,今九月初七日,行會于本道。因定山幼學田穡上疏,倉穀逋欠族隣分徵之數,今七月二十三日,行會于洪淸監司處。南漢所儲穀物分給之數,文書不明,本道與守禦使相議,文書考出啓聞事,八月十三日,行會于京畿監司處,而至今漠然無所可否。藩臣事體,豈容如是?其所放過淹滯,非止此事,請全南前監司李時萬·李時,洪淸監司金慶餘,京畿監司金光煜推考,繼自今,量度道里遠近,商量公事難易,寬定期限,過期不行者,一一推治事,知委諸道宜當。京中各該司回啓擧行,亦令政院,檢察勤慢,使中外庶事,或免全然廢墜,何如?答曰,依啓。啓事甚好,如此檢飭之擧,不可不數日爲之也。
又啓曰,今歲凶歉,八路同然,而畿甸·兩西,最爲慘酷,故朝廷特加軫念,常賦各役,亦皆減免。兩西則官糶之捧,分等酌捧,京畿會付元穀,亦一體施行,海邑被災處,全許停催,惟江都·南漢,係是軍餉,不敢輕易處置矣。今聞各邑守令,不得任意弛張,依例督捧,以致赤立之民,盡賣田土,耕牛財産,亦不暇計,或有流散者,國家前後捐廩減賦,終始救濟之澤,聖上如傷若保,宵旰軫恤之意,將歸虛套,事勢甚急,情理可矜,軍餉雖重,民散尤可慮也。不可不及時變通,且歲律將盡,至今未納之民,必是懸磬之戶,雖囚繫鞭箠,只益民怨,無復實着,令本道監司,分付列邑,急速停捧,通諭民間,何如?答曰,允。出備局謄錄
上在昌德宮。停常參·經筵。
自辰時至申時,日暈。夜一更,艮方南方,有氣如火光。五更,月暈。
藥房都提調李敬輿,提調韓興一,副提調尹順之啓曰,連日寒甚,不審聖候調攝,何如?前劑入解表二陳湯,以日計之,昨日當盡服,有顯效乎?惡寒咳嗽之症,已盡差復乎?必知症候,然後或議定藥,或爲加劑,方可議定。且聞醫官之言,世子亦有未寧之候,臣等未能詳知某症及症候輕重,不勝憂悶,今因問安,敢此竝稟。答曰,所患感冒之候,已盡差愈,而㤼寒頗甚,欲服保中之劑矣。世子所患,已言于醫官矣。世子宮問安。答曰,知道。
藥房再啓曰,臣等伏承聖批,有怯寒頗甚,欲服保中之劑之敎,與諸御醫及鄭後啓等商議,則皆以爲,補中益氣湯,加白芍藥炒一戔·防風五分,倍元入升麻,先進十貼爲當云。此藥五貼,先爲劑入,何如?答曰,依啓。出藥房日記
答領敦寧府事金尙憲疏曰,覽卿疏章,用慰予懷,而疾病尙爾不瘳,頗切慮念,所辭之職,宜安心勿辭。
答大司諫閔應亨疏曰,省疏具悉。爾之固辭至此,予用慙靦,無以爲諭,予雖涼德,須念國家舊恩,從速上來,以副至懷。出內下記草
上在昌德宮。停常參·經筵。
夜一更,東方艮方,蒼白氣二道雙立,直指密雲中,長五六尺,廣尺許,巽方有氣如火光。五更,月暈。
藥房都提調李敬輿,提調韓興一,副提調尹順之啓曰,方在調攝之中,又有惟病之憂,不審夜來,聖候,若何?昨入補中益氣湯,已爲進御乎?此藥平補,難以一二貼取效,平心久進,可收遠功,然必心慮安靜然後,藥力易行,臣等憂慮多般,敢來問安,仍陳所懷。答曰,知道。湯藥旣已進服矣。出藥房日記
傳曰,史官一員待員待命,騎馬三匹立之,棘圍摘奸以來。
答領中樞府事趙翼疏曰,省疏具悉卿懇。致仕之禮,古雖有之,乃在太平之世,未聞在危懼之日,況此何時,而耆老大臣,相繼避荒,使國家孤危也。此雖在予羞恥之事,惟卿亦圖之,所辭之職,宜勿辭。出內下記草
傳曰,近間刑獄雜公事,勿入。出禁府謄錄
中宮殿·世子宮,藥房問安。答曰,知道。
上在昌德宮。停常參·經筵。
自巳時至申時,日暈。
大妃殿·中宮殿,藥房口傳問安。答曰,知道。
藥房都提調李敬輿,提調韓興一,副提調尹順之啓曰,調攝之中,憂惱之餘,聖候,何如?補中益氣湯,連爲進御乎?世子所患,臣等得聞其槪,而亦未詳知,夜間症候,與昨夕大有所異乎?恐煩酬酌,不敢直爲問安,敢此仰稟。答曰,知道。世子所患,夜來入睡煩極云矣。出藥房日記
上在昌德宮。停常參·經筵。
藥房都提調李敬輿,提調韓興一,副提調尹順之啓曰,憂惱最傷氣血,近來調攝,恐有所妨,不審聖候若何?世子所患,今已累日,而痘候寒疾,尙未分辨,御醫用藥,莫適所從,半彼半此,將效未易,尤爲悶慮,大槪症候,比昨如何?臣等不堪憂煎,敢來問安,竝此仰稟。答曰,知道。世子所患,誠以不辨爲慮耳。出藥房日記
傳曰,今此狀啓中所謂筵中說話,非出於朝報,又非出於分撥之事,而在江華留守,何以知之耶?每有引對,則上下說話,不踰時而無遺巨細,雜之不實之語,傳播外間云,故尋常痛駭而亦不信也,豈料至此哉?況便殿引接,與常時引見,亦不有間乎?若干承旨史官參聽之語,亦如是傳播無忌,則以近侍親近信任之意安在,大小軍國之事,亦何有愼密之言哉?所關非細,殊極驚駭,其日入侍之人數少,何人之所傳說耶?問啓。出內下記草
上在昌德宮。停常參·經筵。
未時,太白見於巳地。
大妃殿·中宮殿,藥房口傳問安。答曰,知道。
藥房都提調李敬輿,提調韓興一,副提調尹順之啓曰,不審憂惱中聖候,何如?卽今世子症候亦如何?臣等煎迫之情,無以所達,議藥廳排設之意,前已啓稟,未蒙允許,臣等亦恐中外驚動,且意勿藥不遠,不爲更請矣。今下不可暫緩,依前啓辭設廳,凡事依例擧行,何如?答曰,知道。不必設廳。
藥房再啓曰,世子所患,實非尋常,而臣等忝在保護之任,且委醫官之手,退處藥房,未得瞻望,情理事體,俱甚未安。醫官入診之時,許令入參,何如?煎迫之至,敢此煩啓。答曰,不必入參,慈候亦爲未寧,憂遑煎迫,不知所諭。
藥房三啓曰,臣等憂煎之中,伏聞慈殿有未寧之候,驚遑罔措,不知所達,以啓下藥錄與諸御醫及柳後聖等商議。則以爲,此非猝發之症,而因外感用事,必先解外感,然後當次第用藥,藿香正氣散,加羌活·荊芥穗·枳殼各七分,蒼朮一錢,連進三貼爲當云,一貼先爲劑進,二貼連次劑入之意,敢啓。答曰,知道。出藥房日記
傳曰,慈殿自昨二更忽然驚惕,因以不平,恐怖亦甚,頭痛極重,有時氣升則有若以物蒙被者然,精神昏迷,移時乃定。症候非輕,此意卽言于提調,速爲議藥。出內下記草
上在昌德宮。停常參·經筵。
四更,流星出天鉤星下,入天倍星上,狀如甁,尾長五六尺許,色赤,光照地。
藥房都提調李敬輿,提調韓興一,副提調尹順之啓曰,臣等因御醫及鄭後啓詳聞慈候,與之商議前頭當進之藥,則皆以爲,朝來劑入牛黃瀉心湯,正合如此症候,而非一二貼所可取效,日進二貼,亦非過多,朝進一貼之外,又爲連進一貼爲當,如或少緩則恐有彌留之患云。此藥一貼,加劑以入之意,敢啓。且侍藥廳設局,一時爲急,而臣等區區過慮,方在靜攝之中,或反有害,不敢申請,何以爲之?敢啓。答曰,依啓。侍藥廳,更觀今夜症候爲之,可也。
藥房又啓曰,累日憂疾之中,又有慈殿未寧之候,蒼黃半夜,勞動玉體,宸衷之煎迫,起居之損傷,有不可言,至於御膳寢睡,亦皆失節,臣等區區憂慮,曷有其極,不審晝後,聖候,何如?且聞慈殿移寓別所,冒寒起動,調攝得無所妨乎?每凭口達,未得詳知,敢此書啓。答曰,慈候如此,憂煎罔涯,他何足道,移御別所之後,症候亦似減歇,只祝上天之垂佑耳。
大妃殿·中宮殿,藥廳口傳問安。答曰,知道。
三殿,政院·玉堂,二品以上·六曹·大司憲問安。答曰,知道。
禮曹啓曰,今此文武科殿試,今月二十七日爲定,而近日世子氣候未寧,闕內開場紛雜,似涉不妥,姑爲退行,何如?傳曰,慈殿未寧如此,依啓。以上朝報
上在昌德宮。停常參·經筵。
藥房三提調啓曰,臣等與諸御醫及鄭後啓商議,則牛黃瀉心湯,雖已進服,而此則以湯爲名而其實散也。不可不兼用湯劑,養血淸火湯,加天南星·香附子竝薑汁炒·柴胡各一戔,枳殼·竹茹各七分,先進五貼云,此藥劑入,何如?答曰,知道。
又啓曰,累日憂慮,每夜勞動,不審聖候,何如?慈殿受鍼之後,得有其效乎?世子旣向差境,飮膳寢睡,漸近復常之歸乎?臣等憂幸俱至,敢此問安。答曰,知道。受鍼後時無顯效,以此憂遑罔涯矣。世子所患,更觀今明日後可知矣。
藥房口傳啓曰,侍藥廳排設之意,啓辭中忽遽未遑,自今日設廳,何如?答曰,依啓。
大妃殿·中宮殿·世子宮,藥房口傳問安。答曰,知道。
傳曰,治邪之法,廣聚諸醫,書啓。
藥房又啓曰,因聖敎,以治邪之方,商議於諸御醫及柳後聖·鄭後啓,則御醫等考閱方書,拈出治邪方治邪穴若干條,故依其所言,竝別單,書啓,而李絡,又書出一方,事甚怪誕,不敢渾入於,書啓中矣。柳後聖以爲,方書中所謂邪,非眞邪也。皆從人心虛氣動,六氣之邪,因以偸隙用事,故醫書雖有邪祟,亦不明載其治邪之藥。今者慈殿所患,出於心慮過傷,以致血虛,血以養心,心以血安,心血不安,風邪外襲,則言動或失其常,理所當然,豈必有別樣邪祟而然?牛黃瀉心湯,全治心火,養血淸火湯,兼補血虛,滋血降火,目前外邪之作用者,自然可治,而至於下鍼則亦切於瀉火逐邪,鍼藥兼治,必有所益,連進急施,似不可已,世所謂治邪鬼之法,臣未之學也。不敢率爾仰對云,鄭後啓意見,與柳後聖,少無異同,敢此竝爲,書啓。答曰,知道。鍼藥之方,考出者頗多,更爲商議,擇其要急者,從速爲之,可也。
中使,以上敎來言于藥房曰,慈殿又欲移御于他處,而無可合之所,移御于都摠府則如何?都提調以口傳回啓曰,上敎當矣。都摠府外,他無可合之處,然此擧莫重莫大,且問于右議政,似可矣。答曰,速爲,分付擧行。
藥房又啓曰,鍼藥中要急者,從速爲之事,傳敎矣。臣等更問于諸御醫及鍼醫,則前以受鍼之穴,更爲施鍼爲當,方藥辟邪丹,可備進服,雄黃可備繫髮,李子建殺鬼元,可備燒火云,而御醫中如鄭柟壽·崔有後等以爲,辟邪丹所入材料中,若鬼箭羽·麝香,發散太甚,似難輕易進御,柳後聖·鄭後啓以爲,曾所未施,不敢容議云。臣等素昧醫術而難以淺見,柳後聖·鄭柟壽之言,似爲有理,決難輕用,其他佩燒之藥,先爲劑入,辟邪丹,亦爲以絳囊盛佩之法,半劑劑入之意,敢啓。答曰,依啓。如辟邪丹等怪迂之藥,誠不可易進服矣。
慈殿受鍼後,藥房·政院·玉堂·二品以上六曹·大司憲問安。答曰,知道。以上朝報
上在昌德宮。停常參·經筵。
未時,太白見於巳地。
藥廳都提調李敬輿,提調韓興一,副提調尹順之啓曰,憂則心傷,動必氣疲,近間聖心憂煎,玉體勞動,雖在凡人,亦所不堪,況至尊調攝之中乎?臣等煎慮,不但目前之憂而已。嘗藥定省,固當盡其子職,至於膳服失節,霧露經犯,不可不倍加謹愼,動作之間,不敢忘宗社之重,是臣職之至望,慈殿夜間症候,得無前宵之患耶?受鍼之後,或有少效乎?牛黃瀉心湯三服,已爲進御,而養血淸火湯,今進幾服乎?寢門起居,皆是文具,玆敢竝稟。世子所患,已向差境,臣等喜幸,曷勝仰達,但保護將攝,此時尤難,衣服寒暖之適,飮啖疏數之宜,尤宜致愼,惶恐敢啓。答曰,知道。予則爲宗社之重,不敢不謹愼,而慈候累日未寧,非但尙未平復,夜間所患,亦如昨日,少無鍼藥之效,此間政事,直欲無生而不可得也。
大妃殿·中宮殿·世子宮,藥房口傳問安。答曰,知道。
答侍藥廳啓辭曰,依啓。今朝亦有加於昨朝,而醫輩之論亦如此,罔知所爲,徒自罔極而已。日子漸多,所患益重,元氣日以消鑠,終若奈何奈何?
答侍藥廳啓辭曰,依啓。鄭之問·朴頵,竝放釋,同參議藥,可也。到此地頭,臣子罔極之情,何可量也?思以一毫有補於今則無所不用其極,傍人乖激之論,有不可暇顧,以予揆之,則今日症候,似當問於李馨益矣。無乃此亦予之方寸擾亂不思之言耶?卿等宜亦深思而處之。
侍藥廳啓曰,傳敎矣。到此地頭,苟有一毫有補則豈恤其他,人情所同,似無異議,而但李馨益術業,專尙怪妄。士大夫間,亦有取舍,曾在先朝,雖有一時小效,缺旣負難赦之罪,特有召還之命,則恐無益於實用而徒傷事體。臣等不敢容議,然事係重大,問于他大臣處之,何如?答曰,知道。人子之情,罔極之中,不暇擇發,易言及矣。卿等之言至此,可謂正大矣。
慈殿受鍼後,慈殿·大殿,藥房·政院玉堂·二品以上·六曹·大司憲問安。答曰,知道。以上朝報
侍藥廳啓曰,凡係醫藥之事,宜無所不用其極,常格凡規,有不暇顧。目今御醫中,雖有解通術業者,而廣議之際,或未免孤陋,當此上下遑遑之日,其於醫學,有一藝之能,宜爲招集,以資相確。當今名於醫者,有鄭之問·朴頵,而頵則罪名甚重,臣等固難輕議。至於鄭之問,則與朴頵有異,似當有變通之擧,而在下不敢直請恩命,伏候上裁。答曰,依啓。出禁府謄錄
上在昌德宮。停常參·經筵。
未時,太白見於巳地。
藥房都提調李敬輿,提調韓興一,副提調尹順之啓曰,臣等伏想聖心煎迫,夙宵焚灼,瞻望宸極,只增憂遑,不審夜間,聖候,何如?慈殿鍼灸之後,得有小效乎?聖孝攸格,神明所扶,勿藥之喜,庶幾有望。至於世子所患,伏聞醫官之言,日日有異,臣等實切喜幸,而今夜寢睡將息,未知與昨有別乎?不勝憂慮,竝此問安。答曰,知道。慈殿鍼灸之後,尙無少效,此間焚灼之懷,何可盡諭?世子所患,夜來頗似煩熱云矣。
大妃殿·中宮殿·世子宮,藥房口傳問安。答曰,知道。
三殿,政院·玉堂·二品以上六曹·大司憲問安。答曰,知道。
藥房再啓曰,卽者柳後聖·鄭後啓等來言,世子所患,雖已向差,而餘熱未盡退,前進加減涼膈散,力微,且不得全貼煎進,收效爲難,宜用瀉心導赤散,而二貼先爲劑入,何如?答曰,依啓。
侍藥廳啓曰,鄭柟壽·金尙誠等,來傳聖敎,臣等心膽俱裂,措身無地。臣等雖極無狀,此何等地位,何等病患,而敢生依違之計,有所顧恤於後日也?前日不敢將順聖敎者,臣等旣無實見得,而當時所謂名醫者,皆以爲難,臣等亦何敢舍醫官之僉議,而獨以爲必可行也?非但此也,損害眞元,亦有此慮,臣等防啓,豈所得已?今承下敎,更問於諸醫,則柳後聖·鄭後啓等,不改前見,而其他金尙誠·趙時稷·盧後民,或云曾有效驗,或云閭閻間因此而有得愈者云。臣敬輿,曾在先朝,以此事亟請停止,至於今日,何獨不然?但緩急有異,他提調之意亦如此,惟在聖裁。答曰,予心荒亂,不知所裁。惟卿等裁之,予之所言,非惑於邪說,欲無他日無窮之悔耳。
侍藥廳又啓曰,臣等伏承聖批,不覺哽塞,至情所激,冀收萬一之效,臣等亦何敢一向强拂?但方書十三穴中,惟三穴用火,此三穴先試之,其餘十穴,依昨日受鍼,何如?答曰,依啓。
備邊司啓曰,從前如此之時,則例有規外慮囚之擧,此則雖不可輕議,至於金吾刑部,囚繫頗多,而近因百司紛遑,未暇莅事,以致滯獄,當此窮冱,冤號必甚,亟令所司,偸隙開坐,速爲議處宜當。此於上格天心,慰悅人情,以導迎和氣,或不無小補,玆不敢以此時爲嫌,惶恐敢啓。答曰,啓辭甚是,罪在大辟及重囚外,竝令放釋。以上朝報
義禁府啓曰,以備邊司啓辭,滯獄嚴冱,呼冤必多,亟令所司,偸隙開坐,速爲議處宜當事。傳曰,啓辭甚是,罪在大辟及重囚外,竝令放釋事,命下矣。本府囚推罪人中,李廷顯·吳必承,係于贓汚,尹天賚則本道査啓,雖已啓下,因上憂遑,非但未及覆啓,且犯元穀虛錄之罪,柳槫·李廷楫·盧尙賢則皆以元穀虛錄之罪被囚,曾於二十日,已捧元情,而時未入啓,閔賀則罪同柳槫等。柳則臺諫論其濫捧貂蔘,令本道査覈事判下。安義男,以場屋用奸,今方受刑。各人罪狀,自下不敢輕議。趙惡孫·金乙生等則雖以貫革造作匠人,現出於義男招辭,因傳敎囚禁査推,罪涉疑輕,似當分揀,竝上裁,何如?傳曰,安義男等三人,竝放釋,尹天賚等五人則柳則姑爲保放,俾免凍獄之苦,從容處置,可也。出禁府謄錄
上在昌德宮。停常參·經筵。
辰巳時,日暈。未時,太白見於巳地。夜一更,流星出壁星下,入東方天際,狀如鉢,尾長三四尺許,色赤。申時,日暈。
藥房都提調李敬輿,提調韓興一,副提調尹順之啓曰,臣等咫尺三淸,若隔弱水,憂心如惔,終夜耿耿,不審此時慈殿,症候,何如?聖候亦復,何如?仍念聖躬無疾,然後可以終始侍藥,以將勿藥之喜,此孝之大者,膳服起居,倍加節宣,此不但臣等區區之望,抑宗社之計也。至於世子所患,旣向差境,意將日就平復,而昨聞熱痰未退,有時用事,飮啖罕進,且有痢漸云。臣等憂慮,至此尤極,近觀醫官論議,氣色過於愼重,不敢盡其方術。臣等非不開諭督過,亦不解惑,宜招致上前,使之商確可否,期得對症之劑,而僉知李元鎭,從事醫家,頗有所得,亦許入參同議,似當。臣等俱以無似,且昧醫方,議藥之時,祗憑醫口,計無所出,獨使至尊,煎迫於上,臣等之罪,死有餘責。冒昧問安,兼陳所懷,惶恐敢啓。答曰,知道。慈殿症候,夜來不作,近患之候,只自默祝而已。且醫官等,卽時招問,而予亦未曉醫家,無所裁擇,尤切煎迫矣。
藥房再啓曰,臣等退與諸醫等,商議世子症候,則鄭後啓·柳後聖等,世子所患,常朝晝輕歇,暮夜稍重,必是熱在血分,宜用四物湯,元入熟芐·薑汁炒,加牡丹皮·梔子炒·黃連·知母·柴胡·黃柏酒炒·生地黃酒洗各五分云。加入似多,而亦是本方下古人所定。李元鎭之意亦然,此藥三貼劑入之意,敢啓。答曰,知道。
慈殿·中殿·東宮,藥房口傳問安。答曰,知道。
三殿,政院·玉堂·二品以上·六曹·大司憲口傳問安。答曰,知道。
慈殿受鍼後,慈殿·大殿,藥房·政院·玉堂問安。答曰,知道。
侍藥廳啓曰,慈殿進御藥,臣等退與諸醫及柳後聖·鄭後啓等商議,則皆以爲,前進養血淸火湯,固是治本之劑,而功效似遲,小調中湯,能治一切痰火,百般怪疾,調和脾胃,此藥宜用十餘貼云。二貼先爲劑入,何如?傳曰,依啓。
政院啓曰,永思殿來月朔祭已迫,而當此慈候未寧之時,自上方在侍藥之中,勢難親祭,合有攝行之擧,敢稟。傳曰,不得親行,久矣,豈可每每攝行?仍爲之。
傳曰,水原府使邊士紀,病勢不至深重,而監司率爾罷黜,事甚不當,京畿監司金光煜,推考。
藥房三啓曰,來月朔奠攝行之意,政院陳情,未蒙允許。日月易邁,一年將盡,聖上追慕至情,必欲致如在之誠,聖心憂惱煎迫,未遑暫時靜攝,觸冒霜露,夙宵勞動,其表裏受傷,特未外發。今又通宵行禮,登降哭泣,添傷之患,有難勝言。況精白一心,可以事神,古人將事,必先齋戒,其意有在,憂遑之中,齊其不齊,勢所不然,强而行之,恐違毖祀之意。伏願聖明,深加睿念,特寢親祭之命,不勝幸甚。答曰,歲律將盡,哀慕罔極,雖緣疾病之作,徒恨不得親祭之久矣。啓辭如此,不得不從,而此間心事,無以爲諭。
備邊司啓曰,上曰,如此之時,有祈禱山川,慮囚等事,今則觀勢爲之耶?領相曰,祈禱宗廟·山川,太爲急遽,至於慮囚,則昨因備局啓辭,禁府·刑曹囚人,已有議放之命,外方罪人,亦將竝論乎?上曰,外方慮囚事,出與大臣相議爲之事,傳敎矣。臣等與之相議可否,則聖敎所及,無容更議。京獄罪人,大辟重罪之外,旣爲疏釋,則中外罪辜,理當均霑霈澤,宜令攸司,按閱罪名輕重,宜爲稟決,急速知會本道,無使恩命暫滯,而該道囚人,令本道監司,亦爲査處宜當,至於流配之類,未及啓稟。何以爲之?敢稟。答曰,依啓。流配之類,亦爲一體,稟處。以上朝報
義禁府啓曰,以備邊司啓辭。傳曰,依啓。流配之類,亦爲一體,稟處事,命下矣。臣等取考徒流案,則所犯俱係不輕,自下似難輕議,而判府內辭意如此,臣等亦不敢取舍。承服逆賊·緣坐係干逆獄·咀呪·誣告殺人·臨亂逃避·印信僞造·侍藥不謹·贓汚已著·聞變相賀及如盧協等若干人外,徒流定配之類,無論輕重,竝爲分秩,別單開錄以入,伏候睿裁。傳曰,依付標施行。出禁府謄錄
上在昌德宮。停常參·經筵。
未時,太白見於巳地。夜一更,流星出胃星下,入南方天際,狀如鉢,尾長四五尺許,色赤。
三殿,政院·玉堂·二品以上·六曹·大司憲問安。答曰,知道。
世子宮,政院·玉堂問安。答曰,知道。
藥房都提調李敬輿,提調韓興一,副提調尹順之啓曰,昨於榻前,伏見天顔羸削,玉音哽咽,諸臣孰不感歎?臣等尤切悶慮,不審夜來,聖候,若何?女醫來傳慈候稍安,言動無失,藥飮順進云。若然則有喜之慶,從此可期,亦宜小寬聖懷,以慰慈念,但未知全宵起居耳。世子所患熱勢已退,有思食之念云,宗社之幸,曷勝仰諭,寢睡飮啖,到曉如何?臣等憂喜交極,敢此問安。答曰,知道。慈候夜來亦無大段,世子所患熱勢頗減云矣。
藥房再啓曰,前日進御補中益氣湯,昨日當盡,此藥平補元氣,乃萬全之劑也。況今憂惱內爍,風寒外襲,實表防患,尤不可少緩,臣等與諸醫及柳後聖·鄭後啓商確,仍論利害,則此藥接續連進,多多益善云。加貝母·黃連竝薑汁炒各五分,補中益氣湯,依前劑入之意,敢啓。答曰,知道。
禮曹,增廣別試,文武科殿試,十二月初十日,放榜同月十七日,雜科初試,十二月初四日,覆試,同月二十一日,放榜,辛卯正月初四日,改付標。啓。
侍藥廳啓曰,卽者鍼醫等,來審上敎,乃慈殿受鍼時,十三穴,竝用燔鍼當否也。旣已開端,多少寧論,但聞女醫之言,三穴受鍼之時,慈殿氣候,似有不堪之色云。今若一時竝施,恐未妥當,況慈候纔得稍間,有異數日前,尤宜十分謹愼,兼護元氣。凡事欲達則不達,臣等之意,前點三穴,先爲受鍼,徐觀證勢,更爲議處,似當,諸醫之意亦然,敢啓。答曰,愼重之意似是,而殊非治此疾之道,更加商議處之,若再發則將前功而盡棄之乎?
侍藥廳再啓曰,伏覩聖批,愼重之義似是,而殊非治此疾之道,更加商議處之之敎,臣等速在保護之地,豈不欲速爲取效?但慈候積傷之中,不能盡其愼重,則亦不無慮外之患,與諸醫百般商確以啓矣。今又與之商議,則十三穴一時燔鍼,十分重難,三穴之外,就其中間,使手大指端,足大指端,大推上,入髮際一寸此四穴,竝前三穴則乃七穴,已是過半,爲先燔鍼,其餘則徐觀症勢,議定爲當云。更加此四穴之意,敢啓。答曰,知道。以上朝報郞廳李陽泰校正。日記廳郞廳朴奎壽書。
上在昌德宮。停常參·經筵。
未時,太白見於巳地。
三殿·世子宮,政院·玉堂·二品以上·六曹·兩司長官問安。答曰,知道。
慈殿·中殿·世子宮,藥房問安。答曰,知道。
藥房啓曰,今當嘗藥之日,又過朔奠之禮,宸情怵惕,想倍他時,不審此際,聖候若何?慈殿未寧,世子病患,俱非尋常,旋就差路,宗社之幸,孰大於此?然善後之難,無異初頭,慈殿所進小調中湯,世子所服四物湯,竝爲連進乎?臣等欲候夜間起居,敢此問安。答曰,知道。慈殿症候,與前無異,世子所患則熱勢差減矣。
侍藥廳啓曰,卽聞女醫之言,慈殿症候,前患則幾盡減歇,而元氣漸弱,困惱委頓云,此固熱退之候,而此時連爲受鍼,恐或有妨,諸醫等皆以爲,今日姑停,明日受鍼爲當云。此言亦不無所見,今日受鍼事,何以爲之?敢稟。答曰,症候非輕,纔過二度,遽爲停止,似未妥當矣。
府啓,醫官朴頵等,當先王違豫之日,侍藥不效,其罪可誅,然自其本情則不過術業淺短,過年竄謫,猶可少懲其罪。至於鄭之問者,極兇極惡之人也,曾在昏朝,以後宮切親,交通宮禁,作弊中外,奪人財産,掠人妻女,其行惡自恣,何可勝言?又有甚於此者,至於陳疏,請出大妃,古今天下,安有如此窮凶極惡之人哉?反正之初,所當卽爲伏法,而只以其人微眇之故,隱匿得免。厥后附托於勳貴,仍以醫術得名,出入醫藥之列,國人之憤罵,爲日久矣。上年先王違豫之日,自內醫院啓召,則家在洪淸道石城縣,監司以急關召之,則往全州監營云。又爲移文于全南監營,則又往淳昌云。監司移文于淳昌郡,給監司所騎上等馬,使之罔夜督送,則自淳昌距監營,只四息程,而過三日而至,監司重加訶責,或爲開諭。又給上等馬督送,則不爲直向京城,還往其家,偃臥不起,國恤之後,又不上來,兩湖士夫,莫不痛甚。此則兵曹參判許積,爲監司時事,故今日問安班列中,積,揚言憤罵,此衆所共聞也,之問之而至今容息於覆載之間,豈非朝家失刑之甚者乎?當此慈殿症候彌留之時,臣子至情,無所不用其極,不顧他事,召而置之者,容有其理,然醫者,生人殺人,在於頃刻,必得淳良謹厚之人,然後可用其藥。況此窮凶極惡之人,凡人疾病,決不可相對問藥,其於至尊所患,何敢引置議藥之列乎?以此公議喧騰,物情共憤。請鄭之問亟命按律處斷,以雪神人之憤。答曰,不允。以上朝報
工曹啓曰,本曹郞官元數六員,若値多事之時,則常患不足,卽今有藏氷之役,臘享大祭,亦且不遠,各處分差,勢難推移。新除授佐郞朴亨遘,家在全南道臨陂地,非但上來未易,老病俱劇,郞官劇務,決難奔走察任,請朴亨遘遞差,以在京無故人差出,何如?傳曰,允。
慈殿受鍼後,慈殿·大殿,藥房·政院·玉堂·二品以上六曹問安。答曰,知道。
三殿,二品以上·六曹·兩司長官問安。答曰,知道。勿爲問安。
世子宮問安。答曰,知道。今已差愈,勿爲問安。
三殿·世子宮,政院·玉堂問安。答曰,知道。
慈殿·大殿,藥房問安。答曰,知道。朝報
上在昌德宮。停常參·經筵。
未時,太白見於巳地。
藥房啓曰,不審夜來,聖候若何?慈殿症候,亦如何?前症似盡差歇,卽今所深慮者,惟在元氣虛弱,滋補之方,不可少緩,而千方良藥,不如補以滋味,用權之道,曾已仰稟。自上必已無所不用其極,但恐慈殿牢拒不從,然粥飮之進,則豈無方便善處之道乎?小調中湯進御之後,別無顯然之效乎?世子所患熱退之後,或有胸膈煩滯之候云,夜間亦有此患乎?加減涼膈散進服後,有開豁之漸乎?每凭醫官之言,不能詳知,敢因問安,竝此仰稟。答曰,知道。用權之道,雖有方便之事,所補幾何?以此方用煎迫矣,世子所患,服藥之後,似有其效矣。
三殿·世子宮,藥房·政院·玉堂·二品以上·六曹,兩司長官問安。答曰,知道。
侍藥廳啓曰,卽者鍼醫等齊言,慈殿受鍼,已至三度,而元氣未復,一向受鍼,恐或有害,今日姑爲停止,觀勢爲之似當云。此言極爲有理,今日受鍼,何以爲之?敢稟。答曰,今後則觀勢,間日受鍼,可也。
內醫院都提調以下啓曰,臣等伏見昨日憲府啓辭,無任瞿然之至,當初憂遑罔極之中,未遑及他。嘗聞鄭之問醫術有過人者,士大夫間急病危症,或多見效云,故妄意得參議藥之列。或有一分之益,敢以規外之請,仰煩宸嚴之下,臺論峻發,至請按律,臣等顚錯之罪,大矣,不勝惶恐,待罪。答曰,卿等有何所失?安心勿待罪。
藥房啓曰,卽者柳後聖·鄭後啓等來言,世子夜間方覺虛煩,輾轉不得穩寢,厭於發言,此心經餘熱,尙未盡散而然。仍用前進加減涼膈散一二貼,爲當云,此藥劑入之意,敢啓。答曰,知道。
傳曰,史官二員待命,騎馬六匹立之,東·西氷庫內摘奸。
判府事金尙憲箚子。大槪,病未拜辭,惶恐待罪事。入啓。答曰,省箚具悉。近因慈候未寧,雖在憂遑罔極之中,卿與領中樞,俱已入京,心中有所依賴而欣幸者,實不淺淺也。不日而還歸,如是邁邁,若將遺世者然,予心之落莫缺然,其可云諭?從便調治,趁卽上來,以副至懷。
吏曹啓曰,今十二月十一日,行臘享大祭,社稷·宗廟·南別殿·永思殿·肅寧殿獻官實·豫差,當以二品宰臣差出,而二品中絶無可差之員,推移無路,不得已刑官,亦爲備差。初九日,行長陵仁烈王后忌辰祭,十五日,行宗廟·永思殿·肅寧殿·新陵望祭,二十四日,宣陵成宗康靖大王忌辰,二十九日,行章陵元宗恭寧大王忌辰祭,鱗次稠疊,許多執事,決難推移差定,生事可慮。宗室及武臣兼宣傳官常時不爲差祭之員,亦依前例,通融塡差,何如?傳曰,允。
府啓,法者,天下之公也。苟有窮凶極惡之人,罪犯不道,而國人皆曰可殺,則雖人主,不得以低仰,故雖在貴近,不敢私焉,此古今聖王通行之道也。鄭之問,曾在昏朝,種種行惡之狀,姑置不論。至於語犯大妃,其說,不忍發之於口,不忍聞之於耳也。國言藉藉,國人憤憤,爲日久矣。況當先朝侍藥之日,兩道監司,替給其所騎上等馬,催督上送,而乘其驛馬,取其迂路,迤向其家,遲回中道,聞訃歸家,終始不來,其無君不道之罪爲如何哉?臺閣所論,例出於風聞,故聖上不能無疑於此,今下不允之敎,臣等竊惑焉,在前行惡之狀,猶可諉無證見,語犯國母之疏,尙在禁府,乘驛還家之狀,宰臣目見,不可誣也,殿下何所據而拒之乎?若以臣等之言爲不實,則何不取考疏本,招問宰臣,備悉其本末乎?如使此賊,雖有扁鵲之術,正人君子,不忍對此賊問藥。何乃今日,遽釋重罪,引置議藥之列,欲問慈候之輕重乎?臣等竊爲朝廷惜之,臣等所論,實非泛然請治惡人之罪也。誅此賊則庶可以扶植倫常,所關非淺淺也。倘或少緩此賊之罪,則臣等竊恐亂臣賊子,從此接跡而起矣。伏請亟命攸司,按法處斷,以快神人之憤。答曰,癸亥後日月已多矣。來參議藥,曾亦久矣,而何乃今始峻發此論耶。前日定配之律,乃是趁不上來之罪也。以上朝報
奉敎趙龜錫上疏。大槪,臣母重患腦腫,而適値慈候違豫之時,不敢引私籲急。卽刻,又聞母病,漸到十分危重之域,臣方寸已亂,急於奔救,冒死陳情,乞遞職名事。留政院。
慈殿,侍藥廳問安。答曰,知道。
傳,前郡守李孝性,縣監李謙性,瀛原君高弘建,參判金南重,監司沈之源,參議兪榥,都正李挺漢·尹天衢,牧使洪得一,府使李迪,參議李師聖,府使曺世益,靑陵君金振群,府使閔泰亨,郡守金得一·李迥,縣監沈儒行,郡守權霱,縣監洪采,佐郞李惟明,縣監洪敬禹·李惇實,校理李天基,修撰柳堣,典籍李休,司諫李晢,正言李垕,府使李克和,郡守尹垍,府使金宗泌,修撰李正英,直長郭岌,奉事張俊采,直講權悟,郡守徐擇履,典籍孫必大,修撰鄭斗卿,典籍朴增輝·李震夏,直長李壽翼·李齊運,主簿金光宇,參奉元永海·吳聖集,別提韓得一,縣令吳熽,府使洪禹翼,縣監李正胤,府使朴宗寧,參議李時楷,監司崔惠吉,佐郞洪鍾韻,府使李華岳,左通禮李久源,修撰張次周,參奉李橿,假引儀金麟錫,郡守李雲栽,修撰金佐明等敍用,縣監金尙重,郡守姜說,奉事權鎭,察訪孫萬一·夏溪君炯,參奉沈京參等職牒還給,副摠管安徽,同知金守玄,兵使申京琥,水使具仁墍·金汝溫,衛將李學輿,司猛李淹,司果閔鼎重,僉使金汝誠,內乘安鈸,哨官李大樹等敍用,前虞候邊大中職牒還給。朝報
上在昌德宮。停常參·經筵。
自辰時至未時,日暈。申時,日暈右珥。夜一二更,有霧氣。
三殿·世子宮,政院·玉堂·二品以上·問安。答曰,知道。
慈殿,二品以上·六曹·兩司長官問安。答曰,知道。鍼灸則雖已差愈,不可止。今已差愈,勿爲問安。
藥房啓曰,不審夜來,聖候,何如?慈殿症候,亦復,何如?槪聞寢睡言動,漸覺有別,臣等喜幸,無以仰達,而世子所患,大勢雖減,至今彌留。又有泄瀉之漸,臣等憂慮,至此彌切,一泄之後,旋卽停止,此則大幸也。未知過夜起居,比昨,如何?凡病必審察脈度,詳知根本所在,投藥之效,而今則無論脈去病者,前後用藥,皆在疑似之間,利害難定,尤爲悶迫。然熱勢大異於前,飮啖不至全廢,從此善後,平復可期,稍寬聖慮,以慰群情,臣等區區之望也。凝神散,已爲進服乎?臣等來候寢門,敢此竝稟。答曰,慈候則日日有異,中心之祝,曷勝云諭。世子所患,彌留如是,深可慮也,湯藥則旣已用之云矣。
侍藥廳口傳啓曰,昨日,以間日受鍼之意陳啓矣。今日當次,而伏聞慈候日漸有異,未知仍爲受鍼乎?啓辭煩瀆,敢以口傳仰稟。答曰,莫重病患,以少愈,遽爲停鍼,似未妥當,今日欲爲施鍼矣。昨日慈殿,有今日何不施鍼之敎矣。
藥房又口傳啓曰,然則今日受鍼之意,敢啓。答曰,知道。
慈殿受鍼後,慈殿·大殿,政院·玉堂·藥房·二品以上六曹·兩司長官問安。答曰,知道。
藥房啓曰,臣等伏聞世子一夜再泄之奇,方切煎悶,卽者柳後聖·鄭後啓等,入診後來言曰,世子脈度,與前稍安,言語比前稍暢,四支虛煩之症,亦似稍歇。大槪夜來小泄,似是瀉,極爲多幸,而前服凝神散元入中,生地黃似涼,麥門冬似滑,宜以白芍藥炒,代麥門冬,炒黃連,代生地黃,竝各五分,先用二貼爲當。黃連雖性味苦寒,治病之要材,以此代彼,爲慮泄瀉之漸云,此藥劑入之意,敢啓。答曰,知道。
府啓,臣等伏見以日月已久,旣以定配爲敎,臣等之惑滋甚,苟有極惡大罪之人,或落漏於一時,歲久之後,幸以發覺,則未知諉以久遠而廢置王法,不懲其罪乎?先王違豫之日,不爲上來者,厥罪極重,而國恤之初,事甚蒼黃,不能詳知渠之遲留曲折,故論其罪狀,不至重大,只請流配而已。卽今其時方伯,大言於百僚班行中而憤罵之言,聞者莫不痛駭,血肉俱動矣。以此言之,則豈可以日月之久,定配之律,可贖其罪乎?法者,乃祖宗之法,非殿下之法也。公論喧騰,國人皆曰可殺,殿下安得以低昂於其間乎?惡逆之狀,疏本在焉,遲留之罪,窮其用心,則必幸其先朝之有病患而不來也。此所謂窮天極地,必不赦之賊也。臣等俱以無狀,論此凶賊,擧其明白昭著之罪狀,而殿下恝視不允。殿下待臺臣之道,可謂太薄矣,直欲碎首牽裾,而君門深遠,不可得也。臣等不得請則雖積以歲月,必不停止,請亟命有司,按律處斷,以快神人之憤。答曰,恝視等措語,殊涉無倫,未滿一笑而繼以寒心也。所論之事,議于大臣處之。
侍藥廳啓曰,慈殿進御小調中湯十服,今日當盡。臣等與諸醫等,商確利害,則諸御醫及柳後聖·鄭後啓等,皆以爲仍用爲當,而但更加天南星薑汁炒一錢,日進一服,至五服而更議,似可云。此藥劑入,何如?且鍼醫金尙誠等,或云連二日受鍼,停止一日,或云間一日爲宜云。臣等未解鍼術,而一念不能忘於過慮,明日受鍼,何以爲之?敢稟。答曰,依啓。每當受鍼之時,五內如割,今日之用,豈得已哉?依連二日受鍼,一日停止之言,似可矣。以上朝報
上在昌德宮。停常參·經筵。
三殿·世子宮,政院·玉堂·二品以上·六曹問安。答曰,知道。
慈殿·中殿·世子宮,藥房問安。答曰,知道。
藥房啓曰,凡人憂患稍弛,氣力始困,聖人與人同耳。近來聖候,果無此患乎?循例起居,只備文具,至於乙夜丙枕,朝夕進膳,咫尺楓宸,無路詳問,臣等憂慮,與日俱深。慈殿症候,世子所患,與昨如何?煎迫之至,敢此問安。答曰,慈候與昨無異,世子所患,亦如昨耳。予則時無患處,卿等勿以爲慮。
刑曹啓目,粘連京畿監司啓本云云。兪格獄事,係是亂倫莫大之罪,所當依法,間三日從容栲訊,以期其吐實,而連日訊杖,以致徑斃,推官所爲,難免其失,竝推考,何如?啓依允。觀此兪格獄事鞫覈之狀,則推官等所爲,殊甚無謂,安在特下明愼之敎之本意哉?此等獄事,非但每以急刑速殺爲能事。今番則顯有矇矓欺誣之跡,此而不治,則前頭國事,實爲寒心,推官等竝拿推,以肅頹綱。
大司憲洪茂績啓曰,臣曾見鄭賊,在昏朝作弊之狀,罔有紀極。又爲抗章請出母后,反正之後,附托勳貴,因以醫術,出入士夫之家,有若無罪之人,居常憤恚,無如之何矣。及聞許積之言,私心以爲,此賊乃昏朝餘孽也,必仇視國家,遲留不來者,顯然可知也。尤極憤發,故草啓之時,措語不中,然恝視二字,實爲聖上,恝視臺官而不信其言也。豈可謂恝視凶賊之所爲也?措語矇矓,辭不達意,至勤嚴敎,臣不勝惶愧,無地自容也。臣老羸癃疾,不當齒諸凡人,而徒懷愛君嫉惡之心,不擇言語,而自陷於無倫之罪,臣何敢自謂臺官而立於朝端乎?臣竊聞諫官雖卑,與宰相等,故與人主,相可否於廟堂者,大臣也。與人主,爭是非於殿陛者,諫官也。大臣尊行其道,諫官卑行其言,言行則道亦行也。如使公明正直之士,置之臺閣,則何必以臺官所論,議諸大臣而處之乎?如臣庸劣,待罪臺閣,非但物議之不稱,殿下之恝視者,固其宜也。臣筋力垂盡,不堪從大臣之後,而今日冒進者,只是感激吾君生成之大恩,而精神昏謬,語言無倫,何敢晏然於臺閣乎?請命鐫削臣職,以爲妄言者之戒。答曰,勿辭,退待物論。
掌令任義伯啓曰,鄭之問,罪惡貫盈,決難容貸,按律之論,實出於輿情之憤激,措語之間,不能知裁。昨承聖批,責以無倫,臣不勝瞿然之至,此不過切於獻忠,辭不達意之致,而聖明不諒,摧折太甚,臣等何顔更齒於言事之列乎?昨日嚴批之下,所當引避,而日勢已暮,闕門垂閉,不敢瀆擾,悶然而退,卽者長官,旣以此引避,臣尤不可晏然仍冒,請命遞斥臣職。答曰,勿辭,退待物論。
持平任重啓曰,臣伏見昨日聖批,不勝瞿然之至。鄭賊前後罪惡,宜伏邦刑,累日論列,兪音尙閟。臣等徒懷疾惡之心,不覺措語之失中,反承嚴旨,臣實慨惜焉。凡人君聽納之道,只觀其論事之當否,而不在於文字之工拙也,豈可摘發措語,至下未安之敎哉?臣等誠意淺薄,未格天心,自陷於無倫之罪,貽累於如流之美,何敢晏然仍冒?請命遞斥臣職。答曰,勿辭,退待物論。
侍藥廳啓曰,卽者鍼醫等,來傳聖敎,與之商確,則皆以爲,凡治病,旣去太半,則是亦見效,惟當從容調治,以期萬全,徒取近功,必欲期必於旬望之內。又反有損,近日慈殿受鍼十三穴中,方書則用火處只三穴,而又添四穴,已非不多,今若更加六處,則諸經之火,因此用事,或不無後慮云。臣等雖不解鍼術,以理推之,亦似不遠,敢以醫言爲不可用,惶恐敢啓。傳曰,知道。以上朝報
侍藥廳,慈殿夕問安。答曰,知道。
上在昌德宮。停常參·經筵。
三殿·世子宮,政院·玉堂·二品以上·六曹問安。答曰,知道。
慈殿·中殿·世子宮,藥房問安。答曰,知道。
藥房啓曰,惟憂與疾,度夜俱難,卽今宵永,丙枕起居,曁長樂銅龍,寢睡,若何?臣等瞻望周寢,佇聞日安,憂喜未定,消息反畏,承明候曉,敢此問安。答曰,知道。症候與昨一樣。
又啓曰,卽者柳後聖·鄭後啓等來言,世子症候,更與諸御醫等商議,則宜用淸火化痰湯,竹瀝薑汁和進云。此藥二貼,先爲劑入,何如?元入材料,亦爲別單書啓,以備睿覽。答曰,知道。
禮曹啓曰,今此增廣初試,文武科殿試,今月初十日啓下矣。侍藥廳未罷,十一日臘享大祭齋戒受香,相値於殿庭,設場難便,不得已殿試及放榜,似當次次退定矣。元公事中改擇日付標,知委,何如?傳曰,依啓。
禮曹文武科殿試,十二月十七日。放榜,同月二十二日。雜科覆試,來正月十六日。放榜,同月二十六日改付標。啓。
府啓,請勿議大臣,鄭之問,亟命有司,按律處斷。大司憲洪茂績,掌令任義伯,持平任重,竝引嫌而退,措語未察,出於無情,而嚴旨之降,實非美事,其於言事之臣,別無可避之失,請竝命出仕。答曰,出仕事依啓。凡國家大小事,寧有忌諱大臣,使不得與聞乎?其意所在,誠未可測曉也。以上朝報
慈殿,侍藥廳晝問安。答曰,知道。夕問安。答曰,知道。
上在昌德宮。停常參·經筵。
辰時,日暈右珥。巳午時,日暈。
藥房啓曰,未雪氣融,旣雪寒生,不審夜來,聖候,若何?日候不齊,最妨調攝,慈殿寢睡,得無異於前宵乎?昨聞醫官之言,世子所患,言動氣色,有漸差之勢,臣等方切喜幸。卽聞通宵再泄,倍切驚慮,無乃因服涼劑,痰下熱降而然耶?若然則似泄非痢,不至大段可憂,臣等侍藥已久,勿藥尙遲,煎迫之至,又恐聖躬,或失保護,憂虞多端,敢此問安。答曰,知道。慈候與昨無異,世子所患,亦不至大段矣。
慈殿·中殿·東宮,藥房·政院·玉堂·二品以上六曹問安。答曰,知道。
大殿,政院·玉堂問安。答曰,知道。二品以上·六曹問安。答曰,知道。慈殿欲其勿爲問安,今後則只於受鍼時問安,而常時則勿爲,可也。
守禦使書目,廣州府尹沈之溟,以親病猝然歸家,呈狀辭遞,令廟堂處置事。
慈殿受鍼後,慈殿·大殿,藥房·政院·玉堂·二品以上六曹,大司憲問安。答曰,知道。
吏曹啓曰,臺諫有闕,政事,取稟。傳曰,明日爲之。
大司諫閔應亨啓曰,臣於初三日,以相會之意,通于同僚,朝參問安後,退來私室,因欲進去,衰朽氣力,日異而時不同,連日勞動之餘,眩症猝發,精神昏憒,四支厥逆,欲起還仆,久而未定。同僚旣會,不能進參,身忝首席,自失體例,而同僚謂臣老病,不以爲咎,終不引避。其意雖出於相厚,在臣之道,旣失臺規,固不可靦然仍冒,且相會之禮,終不可已也,而旣約不進,又難更請,違失常規,轉至如此,卽當引咎,而狗馬之疾,沈綿數日,今始來避,所失尤大,不可一刻仍冒,請亟命罷斥臣職。答曰,勿辭,退待物論。
司諫成以性,正言沈玖·李慶信啓曰,頃日長官,與臣等,約行相會禮於本院,臣等齊進之後,下吏來言,長官猝患眩症,症勢不輕,未得來參云。臣等以爲,衰老之境,病患之猝發,勢所固然,循例引避,亦涉煩瑣,仍與相議,開坐而罷矣。今者長官,以此引嫌,臣等何敢晏然處置乎?請命遞斥臣等之職。答曰,勿辭,退待物論。以上朝報
下直,綾州牧使郭聖龜。
京畿水使書目,重得傷寒,少無差復,本職及兼帶,亟命遞改事。啓。傳曰,勿辭,調理察職事,回諭。
京畿監司書目,兪格等經斃辭緣,上疏上送事。
答掌令丁彦瑗疏曰,遞差。
答京畿監司疏曰,覽疏知道。勿待罪。
侍藥廳,慈殿夕問安。答曰,知道。朝報
上在昌德宮。停常參·經筵。
申時,日暈兩珥,暈上有背,色內赤外靑。
藥房啓曰,雪後寒生,不審夜間,聖候,若何?兩宮症候,同似有間,寢睡起居,亦有異於昨日乎?有喜之慶,延頸佇望,臣等憂喜交集,敢此問安。答曰,知道。症候與昨一樣。
仁烈王后忌辰齋戒。
慈殿·中殿·世子宮,政院·玉堂·藥房·二品以上·六曹·兩司長官問安。答曰,知道。
大殿,二品以上·六曹·大司憲問安。口傳啓曰,昨日下敎,以慈殿欲其勿爲問安,只於受鍼時問安之意,而侍藥廳不罷之前,遽停問安,臣子分義未安,敢來問安。答曰,知道。慈殿症候,與前少間,只於受鍼時問安,可也。
府啓,竝引嫌而退,同僚相會,疾作不赴,勢雖固然,而舊規因墜則勢難在職,不卽論避,徐待自處,僚席之間,出於相敬,別無所失,請大司諫閔應亨遞差,司諫成以性,正言沈球·李慶信,竝命出仕。答曰,依啓。舊規雖然,疾病人所難免,何傷乎?大司諫閔應亨,勿爲遞差。
侍藥廳啓曰,醫女入診後,與諸醫及柳後聖·鄭後啓等,商論症候,則皆以爲,脾胃虛弱,濕熱在中。前進小調中湯,姑爲停止,宜以補中行濕湯,加黃連·薑汁炒·枳殼·貝母干汁炒·胡萎仁各五分,連進十貼爲當云。此藥三貼,先爲劑入,何如?答曰,依啓。
大司諫閔應亨,命招病不進,罷職傳旨。傳曰,勿爲罷職。
慈殿受鍼後,慈殿·大殿,藥房·政院·玉堂·二品以上·六曹·大司憲問安。答曰,知道。
禁府啓曰,以憲府啓辭,傳敎矣,議于大臣,則領議政議,當初上下遑遑,半夜蒼黃之狀,至今思之,猶自氣塞,其時若使正人君子當之,或能堅實不動處得其宜,而如臣庸陋,心弱多㤼,識見愈暗,精爽飛越,不知所以爲措,只念廣集醫官,以資問藥,或不無一分之益,未遑及他,率易陳請,遂騰公議,至激臺論,臣實自取。仍念自上憂遑煎迫,中外焚灼,而緣臣做錯,轉致一場紛擾,至於臺官引避,臣罪大矣。臣旣有妄作之罪,仍被臺臣之斥,臣竢罪之不暇,何敢容議於此事?不敢獻議,惶恐敢啓。右議政議,當初鄭之問等請召啓草,領相送言於臣處,問其可否,其時慈殿症候方劇,不遑念他,乃以爲可答送矣。臺諫今以誤請爲言,臣之所失,與藥房無異,之問之罪嫌,不敢輕議,而大槪之問前後罪犯,如彼彰著,臺諫所論,不無所據,但旣以此罪,連被流竄之典,且急於議藥,給馬召致,遽加斷按之律,臣未知如何。伏候睿裁,趙領府事病不收議,金領敦寧·金判府事在外,大臣之意如此,上裁,何如?傳曰,領·右相,引嫌,不爲明白議啓,元首股肱之義安在?況其時雖有啓辭,決斷者,予也。若以爲嫌則予將何言,無乃惑於請,勿議處之怪論乎?似無此理,更爲議啓,領中樞府事處,亦爲議啓。以上朝報
慈殿,侍藥廳夕問安。答曰,知道。
上在昌德宮。停常參·經筵。
夜四更,流星出北斗星上,入天棓星下,狀如鉢,尾長五六尺許,色赤,光照地。
藥房啓曰,夜來寒生,不審聖候,若何?慈殿症候,亦復,如何?別症之少見於上下者,有異於昨夕乎?世子寢睡,無別於前宵乎?臣等瞻望周寢,恭候起居,日俟有喜,竝此仰稟。答曰,知道。夜間寢睡,頗穩於前宵矣。世子所患,漸似差愈矣。
慈殿·中殿·世子宮,藥房問安。答曰,知道。
三殿·世子宮,政院·玉堂問安。答曰,知道。
待敎申最·假注書李溟翼拿推事,奉敎趙龜錫先罷後推事,捧承傳。
弘文館啓曰,新除授副修撰尹鏶,時在京畿廣州地,經筵入番事緊,請斯速乘馹上來事,下諭。傳曰,允。
執義李榟啓曰,鄭之問窮凶極惡之狀,旣已昭著,則誠難一日容息於覆載之間,臺官之按法請罪,豈容但已?臣亦終年痼疾,委頓私室,雖不得隨參於發論之時,頃於處置同僚之日,臣以爲大臣議處間,似當依例姑停,而憲長避辭中,顯有不可停之意,旣請出仕。旋停其論,則揆諸體例,決不當如是,故玆敢連啓矣。前後聖批,極嚴且峻,臣誠惶惑羞縮,無面更立臺閣,而因一詣闕,宿疾轉劇,欲起還仆,今始扶曳來避,臣之罪戾,至此尤大,請命鐫削臣職,以正出怪論之罪。答曰,勿辭,退待物論。以上朝報
慈殿,侍藥廳問安。答曰,知道。
上在昌德宮。停常參·經筵。
未時,太白見於巳地。
藥房啓曰,連日寒甚,不審聖候,何如?前進補中益氣湯十二貼,明有顯效乎?以日計之,今日當盡,加劑入,何如?慈殿夜間症候,若何?世子所患,已向差境,宗社之慶,不勝欣幸,臣等喜慮之至,敢此問安。答曰,症候與昨無異,世子所患,日漸差愈,似無所慮矣。所進湯藥,雖無目前顯效,近日扶持,莫非此藥之功,加劑入,可也。
侍藥廳啓曰,慈殿受鍼,今日當次,而諸醫及鍼醫等皆以爲,當此寒冱,天氣閉藏,此時受鍼,已非其宜,只緣事急,不得已强行鍼法,以七巡爲一度。今已滿一度之數,而慈候比前減歇,一向受鍼,恐反有害,況上下些有浮氣,雖未知輕重,而鍼刺本是忌諱,今姑停止,仍用淸火養血滋補脾胃之劑,全以保養元氣爲主,觀勢緩急,繼進相當丸藥,徐待春和,擇穴艾灸,此是萬全之計云。此言極爲有理,今日受鍼,何以爲之?敢稟。答曰,姑爲停止。更觀一二日症候,爲之,可也。傳曰,未赴任守令,除署經,當日內竝皆發送。
三殿·世子宮,政院·玉堂問安。答曰,知道。
慈殿·中殿,藥房問安。答曰,知道。
世子宮,藥房問安。答曰,知道。漸向差愈,勿爲問安。
義州府尹書目,勅行,初六日戌時,至本府。鷄鳴,發向定州止宿事。
吏曹,遠接使林墰,問禮官洪處大。
侍藥廳啓曰,朝者,柳後聖等,親承聖敎,丸藥議定之命,來傳於臣等。臣等登筵退出之後,與諸御醫及柳後聖·鄭後啓等商議,則皆以爲,卽今進御補中行濕湯,旣以專補中氣,疏導濕氣爲主,宜用朱砂安神丸,湯丸兼進則亦有安神治熱之功,似爲合當云,此藥劑入,何如?傳曰,依啓。
領議政臣李敬輿啓曰,自今日出宿,以爲策應事,命下矣。慈殿症候,尙未平復,而臣在侍藥之列,先爲退去私室。不但事體未安,至於策應庶務,則臣直宿闕內,與備局密邇,通議,稟處。無小難便,伏乞俯諒微悃,許令依前直宿,何如?傳曰,不必永爲出宿,隨其事幾,出入策應何傷乎?勿以爲慮。
吏曹口傳政事,以李忻爲延安縣監,趙胤錫爲陽城縣監,韓壽遠爲安城郡守。
禁府啓曰,傳敎矣。更議于大臣,則領議政議,臣職忝大臣,凡係國家刑政,有所未允。雖不命,猶當救正,豈敢畏移兵之攻,有所依違?只緣做錯自臣,重激物議,不敢容喙其間,有所辨別,事理當然。今承嚴敎,實切悚惕,仍念先朝鼎新,昭揭憲章。凶徒姦孽,次第伏辜,罪犯倫紀者,或誅或竄,稱量輕重,五用無差。或有網漏,亦皆追論,當此之時,巖廊轉斡,臺閣弛張,皆出於碩輔名臣之手,稟裁於堯明舜哲之下,制刑明辟,宜無不麗於中,而此人不誅而竄,無乃有所斟酌於其間耶?再被極邊之竄,王法亦非不行。歲月旣久,天道亦變,洪恩霈澤,萬彙均霑,至於此輩,亦蒙放釋,謂有醫門小技,俾參議藥之列。嘗因玉候違豫,施藥有效,超陞堂上階,天地包荒之量,無以尙矣,而其在此人,生死骨肉之恩,糜粉難報,大漸之日,不卽赴召,揆以分義,合置重典,而流配塞外,亦非輕罰,遇災量移,豈謂無罪?如雨露潤物,芝蘭惡木,同被生成耳。事屬蒼黃,未遑及他,欲廣議藥之路,妄陳放還之請,昏謬之責,自有所歸。若因此激憤,提起二十八年之後,欲施大辟於今日,此固出於嫉惡討罪之意,其可不念舊惡,不爲已甚。若不相似,儻以臺諫之論,不可不行云爾,則還發配所,小慰方張之公議,似或得宜。臣迫於嚴命,冒死獻議,尤切惶恐,瞽說無取,惟在聖裁。領中樞府事趙議,當初罪犯,實是極惡大罪,而反正之初,取群凶分輕重論罪之時,此人得免於刑誅,只被極邊之竄,其或當時有所酌量而然也。此則事在久遠,未知其所以然也。至於大漸之日,遲留中路,不爲上來之狀,萬萬彰著,其不忠之罪,可謂極大矣,宜群情之莫不痛疾也。大槪侍藥廳之請召,出於一時憂患方切,冀或有萬一之益也。臺諫之言,乃是執法之論也。惟在朝廷參酌處置而已。伏惟上裁。右議政議,臣於鄭之問論罪一事,嫌不與議之意,已陳於前,而聖敎至此,不得不略陳謬見。此人前後罪惡,臺臣論之盡矣。若據其所犯而言之,加以大辭,固無所惜,第國家用法,若追論於已施之後,則王法終無決定之時,臺論之發,雖出於疾惡,而旣以議藥召致,遽因前罪,用以極律,則事似未妥。昨日以此獻議,意有所在。今若參酌定罪,還發配所,恐或得宜,伏惟睿裁。大臣之議如此,伏惟上裁。傳曰,領右相議施行。
傳曰,領相久直禁中,許多庶務,想必積滯,況今客使不久入京,事務比前尤劇,自今日出宿,以爲策應,可也。
政院啓曰,闕門已閉,藝文館下番闕直,當該史官請推考。傳曰,依啓。
以金堯欽爲事變假注書。
大司諫洪茂績啓曰,鄭賊窮凶極惡之罪,痛在人心,罵騰人口,爲日久矣。頃得薄罪,國人皆以不卽誅戮,而苟全惡命爲憤,及其被召,衆怒齊發,國言藉藉,身爲臺官,安得默默乎?大臣之請召議藥者,實出於蒼黃憂悶之際,不遑他慮之所致也。雖跡涉差誤,出於公心者,益可知矣。今者大臣,少懷不安,至於待罪,自上亦以情外之說,至下嚴敎,大摧折之,臣實惶愧,若無所容。頃日避辭中,直前連啓之意,臣始發之,就職之日,更思善處,與同僚相議姑停,而執義臣李榟,以病還家,不得與相會,故不爲簡通矣。處置之日,重違臣避辭中措語之意,仍以連啓,此亦不失臺閣體面,而至得怪論之責,怪論之責,專在於臣,不在於同僚也。且姑先停止之失,在臣,連啓抗爭之直,在彼,臣何敢晏然於臺閣乎?請命遞斥臣職。答曰,勿辭,退待物論。
掌令任義伯啓曰,臣於頃日,伏見長官避辭,有大臣相可否,諫官爭是非一款,蓋引歐陽公之論,欲以動君父之聽也。臣不見其爲非,而其後議處間姑停,則臣實與長官,商確爲之。今者長官,因上敎,又爲引避,臣於此事,意見與長官,終是無異,臣何敢獨爲晏然?請命遞斥臣職。答曰,勿辭,退待物論。
持平任重啓曰,頃於避嫌之日,長官謂臣曰,凡臺閣所論,議處於大臣,殊甚未妥云。臣以爲議處間姑停,乃是規例,徐觀結末可也。及其就職之時,長官又以連啓與否,問議於臣,再三商確,相議姑停而退矣。今因前後聖批,極其嚴峻,同僚至於引嫌,長官又從而繼之,其時連啓。臣雖不參,而同論長官,旣已引避,則晏然處置,在所不敢。此時瀆撓,所失尤大,請命遞斥臣職。答曰,勿辭,退待物論。以上朝報
備邊司啓曰,勅使已爲渡江,站官出待,一日爲急,而安城郡守李聖徵,陽城縣監李悅,方在囚禁中,延安縣監南宮鏶,亦有拿命。今雖差出,勢有不及,付以生手,應致狼狽,而猶愈於空官,請令該曹,卽刻爲政,擇差發送,何如?答曰,依啓。
又啓曰,勅使之行,急於星火,三南所定,如白綿紙·雀舌等物,罔夜取來,勢將不及,十分可慮,該曹行文,不可循例傳送,別定留待驛卒,發馬下送,何如?答曰,依啓。
又啓曰,工曹判書朴遾,以社稷臘享大祭獻官預差。今方入淸齋,而又以館伴啓下,勅使入京之期,雖未詳知,其勢要不出四五日之內,接應諸事,萬分緊急,只獻官實差,旣已入齋云。朴遾則卽令會同開坐,整頓諸事,俾無未及之患。朴遾代預差,則令該曹差出,何如?答曰,依啓。
禮曹啓曰,問禮官旣已出去,勅使前所呈儀註,齎去禁軍,令兵曹急急定送,問禮官所到處,撥上下送之意,敢啓。傳曰,知道。客使入京後,無乃有別禮乎?預爲熟講定奪,可也。
禮曹啓曰,今此皇父王之喪,似當有陳慰進香之擧,令廟堂議處,何如?傳曰,允。
備邊司啓曰,以戶曹啓辭,攝政王之喪,必不無完斂,所用紙地求索之擧,故癸末年皇帝喪事時所用前例取考,則白綿紙六萬六千十六卷,厚白紙二萬九百八十四卷,合數八萬七千卷,而其時分定於三南各邑,隨其所備,連續入送,僅免生事矣。此中所儲,已竭於已往勅行與謝使方物之用,勢將不得已,如前分定於三南,而節候値此寒冱,造紙甚難,此尤可慮。且癸未年則紙地分定時,備局具由啓稟,發送宣傳官,下諭三南監使,使之急速備物,此乃重其事也。令備邊司依前例,稟處,何如?傳曰,允事,傳敎矣。今番急速,與癸未無異,依該曹啓辭,發送宣傳官,使之急速措備,趁期上送,俾無未及之患,何如?答曰,依啓。以上出備局謄錄
禮曹啓曰,以本曹弔禮儀註,傳曰,禮雖如此,烏帶烏帽,反不如今日之時服,彼人或不無致疑生怒,未知如何,更爲議處,且俯伏,似涉不便,未知立哭如何?亦爲議處事,命下矣。時服乃國恤視事之服,用於弔禮,或涉未安,故以烏帽烏帶磨鍊矣。聖慮所及,實非偶然,以時服行之,似爲無妨,哭禮時俯伏,果爲不便,立哭亦是禮文所有,依聖敎,竝爲改付標,且茶禮一款,依例磨鍊,而行弔後卽行茶禮,恐未合禮,似當變通。大臣之意如此,故敢此仰稟。傳曰,知道。茶禮,臨時觀勢爲之,可也。
又啓曰,今此勅使時,仁政殿受刺行禮後,仍爲茶禮設行事,旣已啓下矣。所館處親臨接見時,亦爲依例茶禮設行諸事,預備待候之意,分付各該司,何如?傳曰,允。
又啓曰,今此出來勅使,事出急遽,凡干諸事,不必續續啓下,京中迎勅諸事,遠接使節目,問安官齎去各樣儀註,一路迎慰使,仁政殿茶禮等事,竝依近例施行,何如?傳曰,依啓。
司饔院啓曰,今此勅使,仁政殿受勅後,仍爲茶禮,所館處親臨接見,亦爲茶禮設行事,該曹旣已磨鍊,本院依謄錄,宴享廳稱號,勅使前果盤所入諸具,雜物,素膳磨鍊及各掌員役,竝依去番勅使時例施行,假提調·假郞廳各十員,令該曹依前例,以士夫中年少,儀容可合人差送,而本院習儀日爲始,本院實假提調郞廳,除本司仕上直,凡公會勿參,差祭安徐,自前勅使時,例爲三度習儀,而今番則只行茶禮,今月十二日,南別宮一度私習儀,俾無臨時失儀之患,何如?傳曰,知道。
都監啓曰,勅使接待時,六色郞廳各二員差定矣。今番則勅使只二員,而所帶頭目之數,亦不至甚多。一色一員,猶能策應,只考前例,勅使兩員則或有郞廳不爲加出之時,吏曹啓下八員內,二員都廳稱號,二員軍色與工房兼差,則所餘四員,而一員不足,只此一員加出,以除一分之弊,何如?傳曰,依啓。
禮曹啓曰,以問禮官處儀註下送事草記,傳曰,知道。客使入京後,無乃有別禮乎?預爲熟講定奪,可也事,命下矣。今此勅使,以傳訃出來,而係是無前變禮,殊爲難處。自上受勅後,卽行弔慰禮於館所,百官亦以素服詣館所弔哭之禮,似是合宜,而彼不無以傳勅後不卽擧哀爲言,若然則不得不卽行弔禮於闕內,自我有難擅斷,此兩款節目,問禮官預爲講定,伴臣亦詳細探問,急速馳啓後,弔禮儀註磨鍊下送之意,竝爲下諭,何如?傳曰,允。以上出迎接都監謄錄
慈殿,侍藥廳問安。答曰,知道。
上在昌德宮。停常參·經筵。
未時,太白見於巳地,日有左珥。申時,日上有冠,色內赤外靑。夜四更,流星出軫星下,入坤方天際,狀如鉢,尾長二三尺許,色赤。
三殿·世子宮,政院·玉堂問安。答曰,知道。
慈殿·中殿·世子宮,藥房問安。答曰,知道。
藥房啓曰,窮陰未解,禁籞增寒,不審夜來聖候,若何?慈殿起居,世子寢睡,亦復,如何?仍念聖躬,憂惱內爍,風寒外襲,將來保攝,必須加愼,而臘平在明,奠禮將行,通宵將事,恐致添傷。臣等憂慮,至此益切,耿耿待朝,敢此問安。答曰,知道。慈殿寢睡,夜來似未穩洽,世子則入睡無異平昔云矣。
侍藥廳啓曰,臣等聞慈候夜來未得穩寢,方切憂慮。卽者醫官等,來傳聖敎,臣等震惕煎迫,不知所達,臣等及諸醫,前日有所持難於受鍼者,只慮其元氣之或傷。慈候數日來,頗異於數日之前,則事有緩急,何敢膠守謬見於不能明知利害之地?依上敎如前受鍼,觀症候如何而處之,何如?傳曰,依啓。
傳曰,興海郡守洪憲當日發送事,昨日下敎,而今始下直,殊甚偃蹇,事極駭異,爲先推考。
明日永思殿親祭正時,四更一點,開門三更三點。
慈殿受鍼後,慈殿·大殿,藥房·政院·玉堂·二品以上·六曹問安。答曰,知道。
藥房啓曰,歲律將換,聖慕方深,卽於此際,施行奠禮,以盡如在之誠,聖心所在,臣等亦豈不體?第久處侍藥之中,憂惱煎迫,夙宵起動,內外受傷,理勢必然,臣等昨於榻前,竊瞯天顔異前,玉音未暢,勞苦於外者,可占其內,當此極寒,冒夜行禮,則玉體添傷,必至無疑,群下憂悶,曷勝仰喩,況客使之行,不日將至,聖躬庶幾無疾,擧動接應,可得無缺,將來保攝,尤宜加愼,至於潔精純一,然後可以事神之義,曾已仰達,今不敢更瀆。伏乞聖明,俯諒群情,特許攝行,惶恐敢啓。答曰,光陰倏如奔電,一年將盡,餘日無多,罔極之情,寧可自抑?決難允從之意,已諭於前,況且予之氣力,豈不自知,萬無添傷之理,卿等勿以爲慮。
府啓,大司憲以下竝引嫌而退,臺官所論,一出公議。宰相曰可,諫官曰不可,自是臺閣風采,議處間姑停,雖爲近例,不議同僚則不可獨停。仍爲連啓,不失論事之體,及其就職,相議姑停,以待日後議處者,亦得臺閣體例,而嚴辭峻斥。忽降於意慮之外,當此則聖之日,有欠於如流之美矣。論事之臣,別無可避之嫌,執義李榟,大司憲洪茂績,掌令任義伯,持平任重,請竝命出仕。答曰,依啓。執義李榟,全昧事體,有難冒居臺閣,遞差。
政院啓曰,臣等仰念聖上哀疚憂惱之中,雖姑無見著之疾恙,而其爲傷損則必已多矣。況自數日以來,寒威大酷,若終宵勞動,冒寒行禮,則必不無添傷之患。且勅行迫頭,將有郊外擧動,愼疾之道,尤不可小忽。請寢親祭之擧,以副群下之至望。答曰,決難允從,勿爲煩啓。以上朝報
備邊司啓曰,政院啓辭,勅使接見問答說話,依前加減書入,而此外未盡措語。請令廟堂預講定奪,以備睿覽。傳曰,依啓事,傳敎矣。今番勅行,專爲傳訃而來,接見時,不過承訃驚慟,慰問而已。政院書入語言,似爲該備矣。但前來勅使喪柩之行,必逢着於中路,無事入去與否,措辭爲問,似或宜當。此外如有別樣說話,則只當因其所問,臨時酬應,今不可預度矣,敢啓。答曰,知道。出備局謄錄
上在昌德宮。停常參·經筵。
申時,太白見於未地。夜三更,月犯畢星。
慈殿·大殿·中殿,政院·玉堂·二品以上·六曹·大司憲問安。答曰,罔極。世子宮,政院·玉堂問安。答曰,知道。
藥房啓曰,冒夜行禮,聖候,若何?區區憂慮,無以仰喩,似聞慈殿症候,比昨頗穩,世子寢睡,亦得平善,群情喜幸,孰有大於斯者?臣等勢有難便,未得起居於齋殿,敢此問安。答曰,知道。僅得無事。
掌令郭之欽啓曰,鄭之問窮凶極惡之狀,國言藉藉,臺論之發,不容但已,議處間姑停,雖有近規,不議同僚則不可獨停,未相會前,旣不得簡通,方張之論,又不可闕啓,則邑李梓之仍爲連啓,不失論事之體,故昨日處置,敢請出仕,而遽有特遞之命。處置乖當,臣實難免,臣何敢晏然仍冒。且於昨日,卽欲引避,而嘉平大祭,只隔一宵,淸齋之日,非但瀆擾未安,日又暮矣。勢將留門,故退伏經夜,今始來避,臣之所失,至此尤大,請命遞斥臣職。答曰,勿辭,退待物論。
禮曹啓曰,文武科殿試,今月十七日退行事,已爲啓下,而勅行猝至,不多日內,似當入京,各司方奔走不暇,此時設場,事勢甚爲難便,不得已姑待勅使回還後,改擇日設行,何如?傳曰,依啓。
大司憲閔應亨辭職上疏。入啓。答曰,省疏具悉。年衰多病,自是常事,有何必遞之嫌,安心勿辭,調理察職。
公山居前大君師傅尹彬上疏。大槪,獻古鑑錄,仍陳正心致治事。入啓。答曰,覽爾疏章,深用嘉悅,爾以草野之士,不自抑憂愛之誠,投進冊子,以備本源之戒,治國平天下之聖訓至論,實不外乎此,可不念玆在玆焉。
檢閱李端相上疏。大槪,同僚旣已被逮,臣何敢晏然仍忝秉筆之任?冒死陳情乞遞事。入啓。答曰,省疏具悉。自是常事,爾有何罪,勿辭察職。
慈殿受鍼後,慈殿·大殿,藥房·政院·玉堂·二品以上·六曹·大司憲問安。答曰,知道。
進香使落點,上使柳廷亮,副使朴遾,書狀官李晩榮。
校理金佐明上疏。大槪,家有染患,衆所共知,召命之下,不敢不趨詣闕下,而決難入肅禁庭。乞遞本職及兼帶春秋事。呈政院。
政院啓曰,以校理金佐明上疏,家有染患,不敢入闕內,有此陳疏。若劃之以牌不進之規,則亦爲有間,本疏捧入則實似未安,何以爲之?敢稟。傳曰,使之調理察職。
大司憲洪茂績啓曰,鄭之問,一腐鼠耳。言之汚口,罪犯倫常,故因衆怒不得不發論矣。輾轉相激,終至於關諸廟堂,今則不得不痛辨而分拆之也。頃日論其罪惡,只擧其著出二事而言之,至今臺閣之論,將歸於不實之地,臣不憚煩瀆,枚擧其風聞所傳而言之,凶賊,本一賤孽也。其人有口辯,又有詩才,文之以醫術,易以惑人者此也。曾在昏朝,以嬖倖近親,作弊於京中,何可勝言?害及四方者,罔有紀極。謫居巨濟時,此賊周流南方邊邑,到處奪人牛馬,掠人財物,至於渠之所接傍,有士族處女秀美者,率其徒黨,劫而奪之,藏蓄其家,略無顧忌。又入巨濟島中,百計生奸,盡奪島中牛馬,其他掠取之物,不可勝數。出海之時,滿載牛馬,絡繹不絶,闔境痛哭,其時守宰,待候於此賊門外,盡力供饋。又從而賂遺之不暇,何敢下手而禁之乎?其人所過,如逢豹虎,多牽牛馬,遍避山谷,此則臣之詳聞而目覩者也。及其反正之後,又托勳貴之家,其時勳貴,其勢足以生人殺人,爲此賊口辯醫術所惑,百計庇護。非但不卽加戮,至於公論之發,乍竄旋還者,亦其勳貴之力也。所謂名臣碩輔,斟酌其罪,爭相庇護,頃日大臣之召此賊,雖愚夫愚婦,孰不知其心之出於公也?臺閣因衆怒,不得不論,則詿誤之跡,未免自歸於大臣,然此公過也。何傷焉?惟其如是,故臣之所論,絶不侵逼大臣者,知其心之出於公也。大臣反以移兵之攻爲言,臣竊怪訝,假使臣攻一腐鼠而不快於心。又有移兵之攻,則未知爲凶賊堅壁固守者,可不太勞乎?兩道方伯,遞給快馹而送之,逶迤不來者,其意何在?以此論罪,豈止於一年流竄而還爲放釋乎?何乃怒其無君惡逆之罪,斷之於還發配所,而曰少慰公論乎?若知此賊論罪,出於堂堂之公議,則何不顯加誅戮,大慰公論,而必曰小慰之哉?此亦斟酌損益之道歟?臣竊念此賊,罪通于天,不可諉謂舊惡而置之,亦不可謂已甚而不嫉之也。若以臣言爲不信,殿下試使親信左右,訪問于國人。若有一人與臣言相左者,臣當伏欺罔之律。若其言,與臣所論同,則何可不加顯戮而薄加還發之輕律乎?臣白首事君,上不取信於吾君,下取督過於廟堂,廟堂視臺閣如無人。且昨日處置之際,可遞之失,在臣,不在同僚,以臣所失,歸之同僚而冒出焉。臣何敢自以爲是,而晏然於臺閣乎?請命遞斥臣職。答曰,勿辭,退待物論。
遠接使書目,勅行,初十日瑞興止宿,十一日開城府止宿,十二日弘濟院止宿,十三日入京事。
傳曰,今下虎皮一令,尹彬處賜給,以表予嘉尙之意。
吏曹啓曰,臺諫有闕,政事,取稟。傳曰,明日爲之。
領議政李敬輿箚子。大槪,重被臺臣之斥,亟命遞改事。入啓。答曰,省箚具悉。言論泰然都無俗士慍怒較量底意思,予甚多之,內省不疚,雖袒裼裸裎於我側,於我何有,卿其勿辭,安心察職。
工曹判書朴遾上疏。大槪,臣之行期,當在不遠,館伴及實錄廳堂上,爲先改差,俾得調理登程事。入啓。啓下該曹。
掌令任義伯啓曰,之問之事,所爭者公,當初內局請放之擧,急於議藥,不遑念他。厥後臣等請法之論,蓋緣新有所聞,欲正其罪,俱出於公耳國耳。有何一毫他腸也哉?但臺閣論事之體,自不免過於峻切,不如是,何以動君父之聽而抗廟堂之議乎?措語之失,雖或有之,夷考其心,非出於私,則臣竊恐聖上如流之美,廟堂包容之量,不當太加摧折而有若疑阻也。今者長官,以收議之未安,同僚之特遞,又爲引避,臣與長官,別無異同,則何敢晏然仍冒乎?幺麽一之問之論罪,元非大段事,而輾轉至此,日事瀆擾於侍藥憂惱之日,臣罪尤大,請命遞斥臣職。答曰,勿辭,退待,物論。
持平任重啓曰,伏見大臣收議,不勝未安之至。鄭賊前後罪惡,國人皆曰可殺,臣等身居法官,按律請誅,而不料上承嚴旨,下拂廟議,成一鬧場,幺麽一凶賊,死生亦云重矣。今者長官,又爲引避,臣旣同其論,何敢一刻冒居,請命遞斥臣職。答曰,勿辭,退待物論。以上朝報
以三南紙地分定有旨,宣傳官下送,似爲騷擾,以禁軍給馬馳傳事,自本院啓稟,傳曰,依爲之。出備局謄錄
上在昌德宮。停常參·經筵。
巳午時,日暈,太白見於未地。
傳曰,政事,後日爲之。
藥房啓曰,凡動作勞傷,不平之候,必過夜後方始知之。不審前宵行祭,夜來聖候,何如?臣等憂慮,曷勝仰喩,慈殿症候,世子所患,雖因中使,日聞其槪,只憑口傳,未得其詳。臣等尤不勝鬱悶之至,竝伏問安。答曰,知道。慈候受鍼,還爲稍安,世子則已無所慮矣。
今日郊外迎勅時出宮,初嚴巳初三刻,二嚴巳正二刻,三嚴午初一刻。
政院啓曰,鄭之問還發配所事,命下矣。臺諫方以按律處斷論啓,還發配所承傳,不得捧之之意,敢啓。傳曰,知道。
院啓,大司憲以下,竝引嫌而退。初因公議,竝請出仕,則雖有特遞之命,別無乖常之失。臺閣之風,專尙嚴截,廟堂之議,務在平反,俱出公心而致此乖激。諫臣爭是非而自守,大臣無慍怒底意思,則可知公共之論,俱無可避之嫌。請掌令郭之欽,大司憲洪茂績,掌令任義伯,持平任重,竝命出仕。答曰,依啓。
吏曹啓目,粘連,工曹判書朴遾上疏云云,使命發行日子,雖未啓下,方物措備之際,似在歲後,而勅使留京,必不多日。今日遞易,實爲難便,館伴使之仍察,而纂修之役,一日有關,改差,何如?啓依允。
大駕詣慕華館後,政院·玉堂問安。答曰,知道。
大駕還宮後,藥房·政院·玉堂·二品以上·六曹·兩司長官問安。答曰,知道。
慈殿,侍藥廳問安。答曰,知道。以上朝報
迎接都監啓曰,卽見林墰狀啓,則勅使之行,今日午間,定爲入京,而弔哭等禮,乃以前皇喪事時爲例,勅使至以探問爲怪云,所當依其言擧行。但今番則自上有郊迎之擧,其間節目,與前有異,令該曹急速稟旨定奪,何如?傳曰,允。
禮曹啓曰,以都監啓辭,弔哭等禮,令該曹稟旨定奪事,允下矣。其於事理,不宜如是,而彼旣堅執,則亦難不從其言。衰服一款,待其入來,更爲據理開說,萬不得已然後行之,似當。擧臨則傳勅後卽爲擧行,而自上仍前定奪,以視事服,百官亦以素服,先行四拜禮,哭十五擧聲。又行四拜禮,恐或無妨,前磨鍊弔哭之禮,則勿爲擧行,何如?傳曰,依啓。衰服,非但彼國之所無,本國方在喪服之中,以卽今時私服行禮,未爲不可,以此儀註中,卽爲磨鍊添入,可也。且衰服一款,彼若不提起,則何必自我發端乎?
迎接都監啓曰,大通〈官〉出送差備譯官,以勅使之意傳言曰,俺等一自遭喪之後,非但至今行素,雖在朝夕喫飯之時,不忍對案,移置床下而食。雖是素饌,旣曰茶啖,則決不敢捧茶啖床,竝爲還出云,敢啓。傳曰,從便措辭,以示尊待之意,可也。
又啓曰,大通官,送言于臣等處曰,自遭重喪,不敢安寢,枕臂度夜。俺等以下,衾枕等物,雖置房中,實爲無用,竝令出送,房排雜物,亦皆撤給云。臣等慮有他意,措辭以答曰,若以染色爲嫌,則有白色預備之物,以此卽爲代納,如何云。則又曰,別無他意,不須改色以納云,敢啓。傳曰,從便措辭,以示主人之道,可也。以上出迎接都監謄錄
慈殿·中殿·東宮,藥房問安。答曰,知道。
三殿·東宮,政院·玉堂問安。答曰,知道。
上在昌德宮。停常參·經筵。
三殿·世子宮,政院·玉堂問安。答曰,知道。
慈殿·中殿·東宮,藥房問安。答曰,知道。
藥房啓曰,郊外動駕,闕下行禮,早出晏罷,玉體勞動,不審夜來,聖候,若何?世子所患,幾抵勿藥,而慈殿症候,得無異於昨日乎?臣等明發有懷,敢此問安。答曰,知道。慈殿寢睡,比昨稍穩矣。
政院啓曰,昨日,以無故則爲政事,命下矣。今日有館所擧動,政事,何以爲之?敢稟。傳曰,爲之。
江華留守書目,臣身病漸重,情勢危迫,遞免事上疏上送事。啓。答曰,省疏具悉。卿才允合此任,悠悠之說,不必相較,勿辭,從容調理察職。
慈殿受鍼後,慈殿·大殿,藥房·政院·玉堂·二品以上六曹·大司憲問安。答曰,知道。
吏曹參判李厚源上疏。大槪,身抱痼疾,兼患足病,不能行步,昨以雲劍之任,離次失儀。請先削臣職,後置臣罪,以爲侍衛不謹者之戒事。入啓。答曰,省疏具悉。雲劍之任,當爲遞改,勿辭,調理察職。
京畿監司書目,延曙察訪金后夔罪狀,令朝廷處置,其代速爲差出事。啓。傳曰,卽爲拿推,嚴鞫處置,其代當日口傳差出。
府啓,臣等論凶賊罪惡,極言竭論,而自上不卽快從,此無非臣等庸劣,不能取信於君父之故也。所當緘口束手而退,然公議之日激,國言之藉藉,反有甚於前日,此臣等不能擅止,而不得不更瀆於天聽也。凶賊前後罪惡,皆姑置之,只以兩道方伯,遞給快馹,萬分督送,而行路之際,先入卜者家。占其先朝病患吉凶曰,吉則吾當上去。不吉則不爲上去,仍歸其家,終始偃臥不起,此則臣等因南來之人,今始得聞矣。南方之人,莫不素痛其惡,而至此一節,尤極痛惡,皆曰可殺云,此中外人心之所同然也。此罪一款,固宜誅殛,何必盡言前後許多之罪惡乎?行惡於前後者若此,國人之痛惡若此,而斷以還發配所之輕律,此公議之所以愈憤而不已者也。鐵原去京師,只二三日程,移配之後,此賊擅離配所,長在洛下,今番放還之時,自京直召云,此則人皆知之矣。豈可使通天罪惡之賊,復置之於近京樂地,仍使之交遊於京洛乎?此賊前日之疏,尙在禁府,口不忍言,目不忍視,若諉久遠陳跡而不爲擧論,則寧焚燒此疏,不使傳於後世,可也。後世之人,若見此疏,駭目痛心,必謂之朝廷無人也。此賊之負惡逆如此,而得脫於刑章者,特賴當時勳貴容庇之力也。今則前罪之外,又添極罪,違拒召旨,聞哀不赴,萬有罔赦之罪。且無勳貴之容庇,極惡大罪之賊,固難逃於鈇鉞。請鄭之問,亟命有司,按律處斷,以服神人之憤。答曰,旣已酌處,勿爲煩論。
吏曹口傳政事,以朴靖爲延曙察訪。以上朝報
迎接都監啓曰,今日自上擧動之意,使差備譯官,言于大通官則曰,淸國之規,傳訃者與聞訃之人,三日內絶不與人相接。今日擧動,勿爲可也云。臣等更爲傳言,大通官之意雖如此,通于勅使前爲可云,則良久之後,回報曰,通于勅使,則其意亦與我言同。且曰,自上欲臨俺等所接處,誠爲至矣,而非但傳訃之人,不可接客,遠行之餘,勞憊亦甚,困臥房中。過一二日來臨,猶可出接云,敢啓。傳曰,知道。
又啓曰,衾枕撤給,茶啖全廢,未安之意,使譯官趙孝信等,措辭通于大通官,仍傳于勅使,則曰,在彼中大臣以下諸官,尙未得安心寢食,俺等專爲傳訃而來,獨安敢設衾枕受茶啖,有若平昔乎?自上待遇之意至矣,都監接應之禮盡矣。而俺等情事如此,決難受之云。但今朝備納水麪,則大通官私言于譯官曰,勅使行素日久,水麪所侵之漿,以加滋味云,其意可想。癸未傳訃勅使,入京三日後,有勸肉之事云。明間更觀其意,依舊例言之,何如?傳曰,依啓。
又啓曰,使差備譯官趙孝信等,送言于大通官曰,京中坊民,皆是凍餒之民,一日待候,其勢難堪。若勅使無出入處,則各樣差備軍中不緊者,不可不爲先放送云,則答曰,放送爲當云,故元數二百四十二名內,就其不緊者一百九名,放送之意,敢啓。傳曰,知道。
又啓曰,卽者大通官,以勅使之言,出送譯官趙孝信來傳,俺等此行,只爲傳訃而來,別無淹滯之事,自入京日計之,第四日當爲發行,出送牌文爲當。仍曰,沿路各站茶啖則不宜停廢。但俺等行素日久,只於飯供,用肉饌云,敢啓。傳曰,知道。自今日爲始,肉饌,措辭入給,可也。
又啓曰,因政院啓辭及京畿監司移牒,餞慰使及軍威軍回還時,似當變通之意,使差備譯官,措辭言于大通官,則大通官,入與勅使,良久相議而出答曰,來時迎慰使,旣已遠來。且有御帖,故不敢辭謝,回還之時則不設餞宴,餞慰使,極涉浮文,勿送,可也。上來時,各道調出若干軍威軍,以其陪奉勅書,故任令前導矣。俺等獨歸之時,軍威軍,實爲無用,亦勿調發。只以軍官五六雙,使之前導,以備暮夜護送之地爲當云,敢啓。傳曰,知道。
又啓曰,以都監草記,傳曰,自今日爲始,肉饌措辭入給,可也事,傳敎矣。卽令差備譯官,以傳敎之意,言于大通官,則大通官,與勅使相議而出。答曰,國王待俺等之誠,至矣盡矣,不勝感激。但纔傳罔極之訃,未滿三日,偃然食肉,情禮之所不敢,願過三日後開素云,明夕又爲措辭入給似當,敢啓。傳曰,知道。
禮曹啓曰,曹啓辭,今此皇父之喪成服等事,傳曰,依啓。更觀詔書,則三日哭臨條上文義,以藩王二字,似難諉以上國之禮而不行,速爲更議處之事,傳敎矣。朝夕哭臨,不得不依其條令擧行,誠如而自上方在嘗藥之中,不必親臨,百官自今夕,會哭于仁政門外庭宜當。成服時,布帽啓稟,而白麻布團領·布裹角帶,亦宜別製以行,大臣之意如此,敢啓。傳曰,知道。以上出迎接都監謄錄
慶尙監司書目,榮川呈,以應敎金應祖辭職上疏上送事。答曰,遞差。
上在昌德宮。停常參·經筵。
申時,日暈右珥。夜二更,月暈。
三殿,政院·玉堂問安。答曰,知道。
世子宮,政院·玉堂問安。答曰,知道。旣已差愈,勿爲問安。
慈殿·中殿·世子宮,藥房問安。答曰,知道。
藥房啓曰,冬寒常理,而未有如近來之甚,萬幾固煩而未有如今日之多,加以慈候未復,色憂未釋,不審此際,聖躬,若何?慈殿寢睡,亦復如何?臣等區區憂慮,尙有未全已者,敢此問安。答曰,知道。寢睡連日頗穩矣。
政院啓曰,臣等待罪近密,伏見殿下於哀疚之中,苦寒之節,纔行臈平大祭,又經郊外擧動,玉體勞動,傷損必多,臣民之憂,曷有極哉?況前頭,有館所及郊外擧動,明日望祭,決不可又爲親行,區區所懷,不敢不啓。答曰,豈以爲接客廢祭祀乎?勿爲煩啓。
延曙察訪朴靖,謝恩後仍爲下直。
藥房啓曰,聖人所愼,惟齋與疾,致齋所以降格神明,謹疾所以攝養吾生,於斯二者,有未盡焉,則不可謂致如在之誠,而體惟疾之憂也。卽今客使在館,有酬應之煩,事勢所關,有擧臨之禮。況在侍疾之中,日夜憂遑,雖聖心虛明湛然,如明鏡止水,風撓物照,本體自移,其不能齊其不齊。有妨精禋,勢所必至,而寒冱比甚,玉體勞動,表裏受攻,致損起居,有所難免。若於此時,又爲冒夜行禮,則其於奉先謹疾之道,豈非兩違聖訓,不但群情悶迫,抑非聖上重宗廟社稷計也。伏願勉抑至情,亟寢親祭之命,不勝幸甚。答曰,已諭于政院。
工曹參判呂爾徵上疏。大槪,病勢危劇,乞遞別雲劍及實錄兼春秋之任事。留政院。
慈殿受鍼後,慈殿·大殿,藥房·政院·玉堂·二品以上·六曹·兩司長官問安。答曰,知道。
傳曰,成服親臨爲之。
藥房再啓曰,臣等竭誠仰籲,未蒙省察,無乃以臣等之言,爲一文具耶?凡君上之盡孝,臣等之至願,曠數百歲,不可得以見者,臣等得親見之,常切欣幸,必欲終始罔愆,何敢游辭漫語,强聒宸聰,使當盡之處,有所未盡也?愼齋愼疾,聖人所戒,夫豈非禮,孔子言之,禮意精微,事神則難,宗社遺托,豈宜自輕?伏願聖明,更加深思,特許攝行,克遵聖訓,以答群情。答曰,慈候小間,憂遑暫弛,豈不可致齋乎?身無疾病,決難攝行,卿等勿爲過慮。
禮曹判書林墰上疏。大槪,臣將西去,還朝遲速,未可預料,本職及兼帶竝乞遞免事。留政院。
府啓,鄭賊窮凶極惡之狀,臣等一從公議,極言竭論,而以旣已酌處,勿爲煩論爲敎。臣等伏讀聖批,聚首錯愕,實不料聖敎之出此也。所謂酌處云者,凡人之罪,涉於可疑,酌其輕重,參以情法,而處得其當之謂也。今此凶賊,罪通于天,此在王法,必誅無赦,何敢有所輕重,斟酌於其間乎?以前日凶疏見之,則擧天下聞之者,莫不痛心而切齒,薄加流竄之律,何足以懲其罪惡乎?況當先王大漸之日,兩道方伯,遞馬督送,而遲回顧望,不卽馳來,先問吉凶於卜家,爲人臣子者,豈敢私問君父之吉凶,以爲去就之計哉?其心所在,極凶極惡,此臣等所謂仇視國家,幸其疾病者也。是可忍也,孰不可忍也?必行誅殛,決難容貸,而諉謂酌處,還配近京二日之樂處,使之容息於覆載之間,其可謂斟酌輕重而處置之得當乎?中外人情,莫不憤痛,搢紳公議,日益沸騰,此賊之罪,斷不可赦,請鄭之問,亟命有司,按律處斷,以快神人之憤。答曰,疇昔之事,已經先朝裁處,今不必追論,而其他罪狀,則諉之於係干先王,不論當否,一切誅殺之後,方可謂孝乎?予所未曉也。
傳曰,明日館所擧動,言于都監。
政院啓曰,臣等伏觀聖批,仰念聖上如在之誠,藹然於辭表,臣等不勝感歎之至,第以纔行親祀,未過數日,而成服接見,疊行一時,則玉體傷損,勢所必至,雖在不匱之孝,未暇自顧,而伏想先王在天之靈,惟疾之憂,當如何哉?臣等昵侍近密,連獲陪扈,仰瞻深墨之容,且聆咳嗽之音,憂遑雖曰暫弛,疾病實已著見,臣等退歸院中,相對憂煎,意謂望日之祭,又降攝行之命,而今於藥房本院之啓,牢拒至此。何聖上之不念宗社臣民之重,而自輕若是乎?臣等不任區區憂愛之誠,玆敢再籲天聽,伏乞快下愈音,以答輿望。答曰,群情至此,依啓。
明日永思殿陪祭,正時四更一點,開門三更三點。以上朝報
戶曹啓曰,當初得聞攝王之喪,意謂必有完斂紙地所求之擧,故取考癸未前皇喪事時謄錄,兩色紙地八萬七千餘卷,啓下分定于下三道,而仍念各邑事勢,當此窮冬寒冱之節,巨萬紙束,決難辦出於數三旬之內,徒懷悶慮,罔知攸處矣。勅使入館之後,使譯官趙孝信·卞承澤等,與大通官私語之時,乘便探問出喪以後擧措,則凡干喪事,一依前皇喪擧行,而完斂一節則頗從漢官之儀,當緩其期云。韓譯之言,例多不實,雖難準信,以此度之,送紙分運之限,似當稍緩其期,紙地上納,分運定限,更爲知會,終運則二月望念間,使之畢納,或可紓一分民力,依此分付,何如?答曰,依啓。出備局謄錄
迎接都監啓曰,請留之意,令譯官趙孝信等措辭,言于大通官,使之通于勅使,則卽以勅使之言回答曰,此行只在傳訃,故當初出來時,星火疾馳事,衙門別爲嚴飭,而所騎不實,至灣差遲。入京翌日,似當還歸,而自上繾綣,迥出尋常,因此雖遲累日,十七日之外,決難更留云,敢啓。傳曰,承旨依例進去,請留。
又啓曰,勅使回還時路程記,卽刻出給,故別單開錄以入,而發京之日,當不入弘濟院,中火於碧蹄站,大臣·都承旨·餞慰使,切勿出送,其他六站餞使,亦勿差送。但於中路某處,似當有一番遣使問安之擧,此則都監預悉處之云,敢啓。傳曰,知道。
又啓曰,今此成服一事,大通官,切不言及,而係干喪制之事,則每曰,一倣癸未前例云,故臣等亦爲嚴飭譯輩,與淸譯相語之際,使之切勿提起矣。成服在於明朝,而彼若先聞而問之,然後自我始爲答之,事勢有所未妥,故卽遣郞廳崔繼勳,就議于領右相,則右議政以爲,成服之擧,不可不先通于勅使云。又將此意,更議于領議政則亦與之同。但取考詔書後錄各件則曰,在京文武官員,以成服之日爲始,孝服二十七日而除。又曰,藩王及在外文武官員,以詔到之日,擧哀行禮,白布滿袍,白布腰帶,就本衙門設香,朝夕哭臨三日,以成服之日爲始,二十七日而除云,而更不擧論,成服服色,自前勅諭文字簡約,若從蒙上文類例而觀之,成服之服。似是第一款所謂孝服,而且於癸未皇喪,我國成服,已用生布,則勅使或問成服服色,或欲依癸未年例,親往見之,其間難處之端,非特一二事,先通與否,何以爲之?敢此仰稟。傳曰,詔書中,旣曰白布白帶,朝夕哭臨云,則便是成服之服色也。衰服等事,雖有前例,據此詔書而已非所論,彼又必無來見之理,先爲言說,可也。
又啓曰,明日成服後擧動,不可不爲之意,更令譯官趙孝信,通于大通官,傳言于勅使,則勅使相顧,不爲可否。大通官則言于趙孝信曰,午間所答,不過謙讓之言,自上擧動與否,自此何敢指揮云,敢啓。傳曰,明日擧動爲之,只以此觀之,則凡彼所言,似非純實,弘濟院站,大臣承旨,不得不出去也。
又啓曰,明日館所擧動之意,令譯官玄頊,言于大通官,使之通于勅使,則曰,自上來臨之意,出於眷臣,俺等,身有重喪之人,出接尊客,事體未安。且國王新遭此喪,出入亦甚非便,勿爲擧動云,敢啓。傳曰,事雖如此,待王人之道,禮不可不如是之意,措辭更請,可也。
又啓曰,明日爲始,飯供用肉事,令譯官趙孝信·玄德宇等,通于大通官,使之轉報于勅使,則曰,自上特念俺等萬里行役,氣力不逮,再令都監,如是勸請,感激無涯。但自傳訃之日計之,則今乃第三日也。自傳訃翼日計之,則明夕始準三日,再明爲始,用肉宜當云,敢啓。傳曰,知道。
又啓曰,明日館所擧動時,當有行茶之禮,故癸未謄錄取考,則成服第三日,大臣來詣館所,請行下馬宴,則勅使終始不許,仍行茶禮,而只以梨柿等物,行茶而罷矣。明日擧動時,亦當有行茶之擧,則果盤與梨柿中,當用某品乎?令司饔院預先稟定,俾無臨時窘急之患,何如?傳曰,允。
都監郞廳,以領議政意啓曰,臣來詣館所,使差備驛官措辭請留,則譯官來傳兩使之言曰,國王旣令都監請留,又送近臣,至於特遣大臣,繾綣至此,極爲感激若是。平常之行則豈敢不爲承命,俺等所幹,有異他行,一日留滯,亦甚未安,決難更留七日之期云,敢啓。傳曰,知道。以上出迎接都監謄錄
明日仁政殿親臨成服時,初嚴辰正三刻,二嚴巳初二刻,三嚴巳正一刻。
判府事金藎國箚子。大槪,病未拜辭,惶恐待罪事。留政院。
慈殿,侍藥廳問安。答曰,知道。朝報
上在昌德宮。停常參·經筵。
三殿,政院·玉堂·二品以上·六曹·兩司長官問安。答曰,知道。
世子宮,政院·玉堂問安。答曰,知道。
藥房啓曰,今此望奠,强抑至情,特許攝行,庶幾無疾,臣民大幸,而聖心哀慕,因此冞深,不審夜來,聖體,若何?仍念慈殿,方在靜攝之中,未伸罔極之懷,兩宮心事,一般茹痛,東朝起居,得無異於前夜乎?臣等終宵耿耿,敢此問安。答曰,知道。慈候無異前宵矣。
慈殿·中殿·世子宮,藥房問安。答曰,知道。
傳曰,慈殿,以諸提調以下尙爾入直爲慮,自今日提調以下,皆相替入直。
今日館所擧動時出宮,初嚴午初三刻,二嚴午正二刻,三嚴未初一刻。
禮曹判書林墰上疏,啓下該曹。
府啓,凶賊罪狀,雖曰國人所憤,而若出於風聞,則或有疑其不至丁寧,此則昭昭之明文,藏之王法所在之府,舍此明文,至使凶賊,揚揚出入於士夫之間,古今天下,安有如此等事乎?雖然自上以先朝旣以裁處爲敎,姑置之不論。只以上年遲回於中道,不卽上來者言之,此賊以昏朝餘孽,內懷逆謀,幸國家之有變久矣。及聞先王違豫,私就卜者,問其吉凶,以爲去就之計,其心藏凶惡,幸國家之有變者,如見肺肝矣。南方大小之人,擧此一節,尤極切齒憤痛,皆欲殺之,此中外人心之不可誣者也。以前事言之,則罔測凶謀,尙在王府,以今日言之,則覬覦先王之疾患,退却不來,聞訃之後,亦不奔哭,以此國人齊憤。皆曰可殺,臣等何敢强諉之於先朝而不論當否,必欲殺不殺之人,至瀆天聽乎?此賊罪惡,大關宗社,聖上雖欲生之,不可得,臣等雖欲一毫緩其律,亦不可得也。請鄭之問,亟命有司,按律處斷,以快神人之憤。答曰,已諭,毋煩。
大駕詣慕華館後,政院·玉堂問安。答曰,知道。
舍人,以領議政意啓曰,今秋冬等本府褒貶,當爲磨勘,而侍藥廳未罷,客使方留館所,且東西壁未備,不得開坐,限內未得封進之意,敢啓。傳曰,知道。
司饔院官員,以提調意啓曰,本院官員秋冬等褒貶,今當磨勘,而侍藥廳未罷,勅使在館,限內不得爲之之意,敢啓。傳曰,知道。
吏曹啓曰,侍藥廳未罷,勅使在館,秋冬等褒貶,不得爲之之意,敢啓。傳曰,知道。
弘文館官員,以領事意啓曰,侍藥廳未罷,客使方在館所,本館秋冬等褒貶,不得爲之於限內之意,敢啓。傳曰,知道。
藝文館郞廳,以領事·諸堂上意啓曰,侍藥廳未罷,客使方在館所,本館今秋冬等褒貶,限內不得爲之之意,敢啓。傳曰,知道。
敦寧府啓曰,本府秋冬等褒貶,今當磨勘,而領敦寧府事臣金尙憲,在京畿楊州地,病未上來,限內不得爲之之意,敢啓。傳曰,知道。
禮曹啓曰,侍藥廳排設之後,又値勅行猝至,本曹所屬各司,諸曹中最爲數多,而奔走不暇,今秋冬等殿最,未及磨勘處過半,本曹褒貶,不得已差退擧行之意,敢啓。傳曰,知道。
大駕還宮後,藥房·政院·玉堂問安。答曰,知道。
政院啓曰,明日無故日,政事,何以爲之?敢稟。傳曰,爲之。以上朝報
傳曰,淸國本無行素之規,而到此四日後欲食之言,殊涉文飾,在我之道,不可不强勸,明朝更爲慇懃措辭强請,必使明日內用肉,可也。此意言于都監。
迎接都監啓曰,自今日不可不用肉之意,令譯官玄頊·玄德宇,措辭通于大通官,言于勅使,則曰,自上眷念俺等,至於此極,再不强請,敢不從命。但卽朝食肉,於心猶有所不安,今日夕食,爲用肉饌云,敢啓。傳曰,更爲措辭,晝饌爲始,入給,可也。
又啓曰,晝饌爲始用肉之意,更令譯官玄德宇,言于大通官,轉通于勅使,則以爲,國王愛恤俺等,再三勤敎,以爲支持氣力,無事歸去之地,感激之情,不知所達,旣以自夕用肉爲定,雖更進一時,有何所益?況上使則乃皇父王手下之人也。雖緣國王勤敎,不得已許用肉饌,於心深以爲不安,依前定,自夕時用之云,敢啓。傳曰,知道。
又啓曰,生牛非朝夕例供,是間數日別入之物,而旣有下敎,故使譯官趙孝信,措辭更請,則大通官,入議於勅使,出而答之曰,朝者,旣承茶啖入給之敎,而俺等方在初喪之中,凡于飮食之際,不敢對案,故不得從命矣。今又有此敎,主上眷愛俺等之意,惶恐罔涯,而但旣不敢對案而食,則況於生牛,尤何敢偃然受食,自取不謹之罪乎?決難承命云,敢啓。傳曰,知道。以上出迎接都監謄錄
判中樞金藎國箚子。大槪,病重,不得進參於問安擧動之列,虛帶職名,日夜惶恐,伏願遞臣職名,俾得安心就木事。入啓。答曰,省箚具悉。卿其勿辭,安心調理。
春秋館郞廳,以領·監事·諸堂上意啓曰,侍藥廳未罷,客使方在館所,本館今秋冬等褒貶,限內不得爲之之意,敢啓。傳曰,知道。
訓鍊都監啓曰,今庚寅年秋冬等褒貶,當爲磨勘,而都提調領議政臣李敬輿,提調吏曹判書臣韓興一,方在侍藥廳,提調戶曹判書臣元斗杓,留待館所,限內不得爲之之意,敢啓。傳曰,知道。
兵曹啓曰,侍藥廳未罷,客使留館,今秋冬等褒貶,限內不得爲之之意,敢啓。傳曰,知道。
軍器寺官員,以提調意啓曰,都提調領議政臣李敬輿,侍藥廳排設之後,長在闕下,本寺今庚寅年秋冬等褒貶,限內不得爲之之意,敢啓。傳曰,知道。
承文院官員,以都提調意啓曰,本院褒貶,今當磨勘,而領議政,方在侍藥廳,限內不得爲之之意,敢啓。傳曰,知道。
工曹啓曰,凡褒貶等第,必齊會相議磨勘,而本曹參判,連有病故,未能參坐,限內不得爲之之意,敢啓。傳曰,知道。
政院啓曰,侍藥廳未罷,客使留館,本院注書,今秋冬等褒貶,限內不得爲之之意,敢啓。傳曰,知道。
又啓曰,卽者宗親府郞廳來言,本府堂上,綾原大君服制,不爲行公,一員未差,今秋冬等褒貶,無堂上,不得爲之,頉稟云矣。傳曰,知道。
慈殿,侍藥廳問安。答曰,知道。朝報
上在昌德宮。停常參·經筵。
三殿,政院·玉堂問安。答曰,知道。
藥房啓曰,昨日臨館,薄暮還宮,勞動玉體,觸冒風雪,不審夜來聖候,若何?慈殿起居,亦復如何?世子所患,已抵勿藥,卽今所慮,惟在將攝,或失其宜矣。臣等餘憂未艾,敢此問安。答曰,知道。慈候漸似差愈矣。
侍藥廳啓曰,慈殿進御補中行濕湯十貼,今日將盡,必詳知玉候,然後或爲仍進,或改議他藥,而臣等問安,每憑口傳,女醫雖或來言,亦未備盡。其中上下浮氣,今已減歇乎?抑能盡去其根乎?滯滿之候,又復如何?請令女醫入診後,稟處,何如?答曰,依啓。
吏曹啓目,粘連禮曹判書林墰上疏云云。伴送之任,不過數十日,當爲往返,不必改差,而都目政當前,本曹褒貶,四館等第,然後可以陞遷,待其還來後爲之,則事有難便,改差有司堂上·知春秋,令備邊司·實錄廳處置,何如?啓依允。
侍藥廳啓曰,女醫等入診後來言,右寸洪,右關實,右尺滑,左寸·右關數,而上浮中滿之症,竝皆差愈,已盡復常。但最下右邊跗間,小有浮氣云,臣等與諸御醫及鄭後啓·趙德奎等商議,則跗上微浮,脈中微熱,雖似不關,恐或有乘時更發之患,不如永除根本,前進補中行濕湯前加入中,去枳殼·苽蔞仁,更加漢防己酒洗·貝母·黃連竝干汁炒各五分,五貼連進爲當云,此藥劑入,何如?傳曰,依啓。
慈殿受針後,慈殿·大殿,藥房·政院·玉堂·二品以上·六曹·大司憲問安。答曰,知道。
政院啓曰,黃海監司南翧,江原監司柳京緝,京畿水使奇震興,今庚寅年秋冬等邊將守令褒貶,無一人居下,殊無嚴明殿最之意,竝推考。傳曰,允。
傳曰,今此各道褒貶,應爲遞罷守令中辭朝時引見,親承勸誡之敎者,則與他守令有異,其慢君命自用虐民之罪,不可不治,本院詳察,竝爲姑先推考。
府啓,請鄭之問,亟命有司,按律處斷,以服神人之憤,措辭見上答曰,毋煩。
傳曰,史官一員待命,騎馬三匹立之,農軍犒饋處內摘奸。以上朝報
迎接都監啓曰,勅使以下房排衾枕褥及其他雜物,入京之夕,竝爲出給,故還入之意,逐日措辭開諭,一向牢拒矣。十四日夕,大通官,言于差備譯官曰,衾褥決難更入,而枕則夜間不可無之物,竝皆入之云。欲與衾褥及房排他物而入之,則牢拒不受,只令納枕而已。厥后臨夕,每每請納,終始不許。且令譯官送言于大通官曰,還期漸迫,而例贈禮單,何不入納乎云。則大通官,卽言于勅使,仍爲覓入都給單子,使解文人讀之,相聚而聽,卽爲出給,別無一言可否。昨夕,又令譯官等送言,都給禮單,昭載約條,在我之道,不可不精備以入,速爲處置云。則大通官私言答之曰,出來時鄭使言內,今番之行,與前有異,單騎作行,疾馳往反,如例贈禮單,亦難持來云。此非鄭使之意,必有分付處,決不可受去云。近日勅使私求之物,視諸前勅,別無異同,至於木鞋等物,亦多求之,而獨於有例禮單·房排,若是牢拒。竊度其意,還歸之後,或有査問之擧,則私求可諱而禮單不可諱也。在渠事勢,不甚難處,安有辭受若是相反乎?今雖更爲强請,終不許受,何以爲之?敢稟。傳曰,彼之事勢雖然,而在我之道,終不可不給,大通官處,從容探問,知其所欲爲之意,善處,可也。且昨日備局啓辭內辭意,亦爲速處,可也。
又啓曰,都給禮單等物,在我不可不給之意,令譯官趙孝信·玄德宇等,各別措辭,反復言于大通官,通于勅使,則曰衙門,分付內,雖例贈禮單,不可受來云。仍曰,單騎出來,載去亦難,決不可受之云。卽送趙·玄兩譯,入于大通官所接房內,從容相語,多般探問,則不無前例,何必明言指揮乎?其意可知,故取考癸未謄錄,傳訃勅使所給禮單,渠不持去,使淸譯李芿叱石,傳言于伴臣曰,不欲隨身而去者,其意有在,主人待客之道,追給何妨云。別定譯官一員,從後載去,到義州,觀渠所爲,令伴送使處之事入啓,而乃以順付使行,判付。今亦依此處之,似或順便,而北京視瀋陽,道路甚遠,此時西路夫馬辦出,其勢極難,以此爲慮。且備局啓辭內事宜,則明白詳議,稟處之意,敢啓。傳曰,今不載送義州,觀其所爲,處之,可也。
又啓曰,勅使以下,自昨日夕時,旣已肉食,今日別茶啖及別入生牛,所當依前例爲之,故令譯官等言于大通官,通于勅使。則曰,俺等傳訃不久,留館之日,不可食肉,而前後勸請,非止一再,自上眷注之意,至矣盡矣,故不得已勉從,至於晝茶啖,別入生牛,決不可受云,敢啓。傳曰,茶啖雖不許入,生牛,入館供之用,有何未安之意,措辭更請,可也。以上出迎接都監謄錄
慶尙監司書目,丹城呈,以獻納河溍上疏上送事。啓。啓下該曹。朝報
上在昌德宮。停常參·經筵。
未時,太白見於午地。
三殿·世子宮,政院·玉堂問安。答曰,知道。
慈殿·中殿·東宮,藥房問安。答曰,知道。
藥房啓曰,小雪連宵,餘寒未盡,不審此際,聖候,若何?慈殿夜來寢睡,亦復如何?世子起居,與前夜無別乎?臣等不堪區區憂慮,敢此問安。答曰,知道。慈候日漸差愈矣。世子所患則旣已差愈,勿以爲慮。
慈殿受鍼後,慈殿·大殿,藥房·政院·玉堂·二品以上·六曹·大司憲問安。答曰,知道。
明日郊外擧動時出宮,初嚴卯初三刻,二嚴卯正二刻,三嚴辰初一刻,開門罷漏時。
侍藥廳啓曰,慈殿元氣未復,受鍼未撤,此雖出於不得已,而群下之情,擧切憂悶,卽者鍼醫來傳聖敎,欲於明日,連爲受鍼,以備七巡之數,仍爲停止爲宜云。聖敎極爲允當,臣等不命其承,敢不將順,依上敎奉行之意,敢啓。答曰,知道。
府啓,請鄭之問,亟命有司,按律處斷,以快神人之憤,措辭見上綱紀之解弛,法禁之不行,未有甚於今日。雖在士夫之間,未免狃於奢侈之習,至於婚嫁之際,衣服輿馬之節,爭相務勝,上下無別,名分紊亂,識者之寒心久矣。捕盜大將申景琥,妾女婚嫁之時,公然乘轎於白晝大都之中,衛率甚衆,服飾甚侈,衆目所睹,莫不痛駭。渠以秩高武弁,身爲家長,蔑法自恣,至於此極,不可不隨現治罪,以爲懲勵之地。申景琥,請命罷職。監察崔天柱,爲人狂悖,曾在就拿之日,與同被罪囚者相詰,所見殊無士夫之態,至於拔劍自刎,聞者莫不痛駭,如此之人,不可齒在搢紳之列,崔天柱,請命削去仕版。答曰,崔天柱事,不允。申景琥推考,鄭之問事,若因以無左驗之事,一開誅殺之路,則得無有後弊之難言者乎。勿爲煩論,可也。以上朝報
迎接都監啓曰,備局啓辭之意,臣等更爲思量,則數日前,韓譯,使譯官玄頊送言曰,渠之同生弟前權管韓鳳,居在平壤,今若除授萬戶之職,國恩罔極,欲賴都監之周旋云。臣等答曰,除拜一事,國法甚嚴,且提調館伴,俱非政官,至於啓辭,惶恐不敢云。則韓答曰,事勢如此,奈何云。昨日政,韓鳳,除授僉使,韓譯,聞之,大喜過望,出送譯官,致謝甚勤,此事足副所望,其他倭劍一柄,鹿皮三令,靑黍皮二十令等,亦爲別求,其勢今將備給,此外不須更有他贈,臣等之意如此,敢啓。傳曰,知道。
又啓曰,都給禮單,今亦載送義州,觀其所爲處之,可也事,命下矣。禮單物種,卽令該曹,稱量作駄,則其數多至三十六駄,領去譯官所載刷馬,分付各該掌,使之整齊以待。且例贈馬四匹,亦當一時下送,牽去驛子四名,預令三道監司擇定,次次替送,到灣之後,觀勢善處之意,伴臣與平安監司等處,竝爲行會,何如?傳曰,知道。
司僕寺官員,以提調意啓曰,勅使贈馬,自前給價,搜得於閭閻,而必以體健有步才能走者給之,可免黜退之患,故一馬之價,多至正木三同,以銀計之則多至七十餘兩。今年前後所贈馬價,厥數非特百有餘同,此實本寺難繼之役。且於西路某處,或有換去之事,則添送價木,又有近例,節節弊端,有難勝言矣。今番則事異於前,所贈馬匹,將與都給禮單,一時下送灣上,到灣而自彼牽去,自我入送,雖難預度,終未免自我牽之。北京則長路險難,無事得達,其勢難保,反復思量,計沒善處,殊甚可慮。抑有一計,贈給馬匹,貿用私馬,乃勅使與大通官之所詳知也。在京點退,中路換易,未必不由於此,今送之馬,不爲私買,外寺所養中,體雖壯實,才品稍劣,而不合於實用者有之,以此類除出給之,皆以太僕所養入送之意,令都監措辭,通于大通官,何如?傳曰,允。以上出迎接都監謄錄
正言沈玖上疏。大槪,冒陳私情,乞遞職名事。入啓。啓下該曹。
右議政李時白,都承旨尹順之,弘濟院出去,京畿監司金光煜,祗迎事出去。朝報
上在昌德宮。停常參·經筵。
三殿·政院·玉堂問安。答曰,知道。
慈殿·中殿,藥房問安。答曰,知道。
藥房啓曰,乘輿將駕,象魏早闢,伏想三日以後,丙枕不安,不審此際,聖候,若何?東朝鶴禁,掖垣相連,此夜動靜,想應一般,慈殿寢睡,世子起居,得無異於前宵乎?臣等憂慮,隨處輒切,敢此問安。答曰,知道。慈闈勿藥,想在不遠,只自默禱而已。
大駕詣慕華館後,藥房·政院·玉堂問安。答曰,知道。
傳曰,還宮時捧上言。
還宮後,藥房·政院·玉堂·二品以上·六曹問安。答曰,知道。
慈殿受鍼後,藥房·政院·玉堂·二品以上·六曹問安。答曰,知道。
領府事趙翼上疏。大槪,如臣老病,不得不歸伏舊廬,而病不得拜辭,惶恐隕越,伏竢罪譴事。入啓。答曰,覽卿疏辭,予心缺然,其可云諭?安心調治,須速上來。且念喬木世臣,自與朝吳暮楚之士有間,目今國事多艱,時復記念焉。
政院啓曰,捕盜大將申京琥推考事,命下矣。臺諫方以罷職論啓,推考承傳,不得捧之之意,敢啓。傳曰,知道。
府啓,凶賊前後罪狀,臣等旣已備盡論列,聖上亦必洞燭無餘,而昨承聖批,以無左驗之事爲敎,臣等之惑滋甚焉。此賊罪狀,非出於風聞之比,當初凶疏,尙在金吾,見之者心骨俱竦,此乃昭昭之明文,豈非左驗之事乎?至於先朝違豫之日,兩道方伯,遞給快馹,罔夜督送,而遲回中路,不卽上來,聞哀之後,無意奔哭,退臥其家,此則其時監司,目見而言之,渠之元情,亦不得發明,則亦豈非左驗之事乎?況就卜私占,尤非人臣之所可忍聞,南方大小之人,莫不切齒,亦不可謂無左驗也。有一於此,不可容貸,前後所犯,如是明白,國人皆曰可殺,公論日以益激,臣等何敢强諉之於係干先朝而不論當否?必欲殺不當殺之人,至瀆天聽乎?此賊罪惡,大關宗社,從前流竄之律,不足以當其罪,聖上雖欲生之,不可得,臣等雖欲一毫緩其律,亦不可得也。請鄭之問,亟命有司,按律處斷,以快神人之憤。申景琥,豈可尋常推考而止乎?請命罷職。措辭見上
崔天柱,請命削去仕版。措語見上答曰,已諭,毋煩,崔天柱事,似有可恕之道,不必深治。
吏曹啓曰,臺諫有闕,政事,取稟。
禮曹,文武科殿試,十二月卄二日,放榜,同月卄七日,雜科覆試,正月十六日,放榜,正月卄六日改擇日。啓。
禮曹判書沈詻上疏。大槪,臣老病沈痼,委頓床席,更無陳力就列之望。況備局及贊禮之任,決難强而行之,伏願聖慈,俯察微悃,亟遞臣職,以便公私事。入啓。答曰,省疏具悉。卿其勿辭,調理察職。以上朝報
吏曹啓目,粘連正言沈玖上疏云云。兩司通避,自古有例,而今則不然,有難便事則不參其論是白在果,第父子間事勢,與他有異,尤涉不便,似當依願是白乎矣。臺諫進退,該曹不敢擅便,上裁,何如?啓依回啓施行。
伴送使林墰出去。
慈殿,侍藥廳問安。答曰,知道。朝報
上在昌德宮。停常參·經筵。
巳時,日暈兩珥,白雲一道如氣,出自兩珥,長各三四尺許,廣皆尺餘。申時,日暈。夜三更,月暈,白雲一道如氣,起自西方,直指東方,長竟天,廣尺許。四更,月暈。
三殿,政院·玉堂問安。答曰,知道。
藥房啓曰,館所郊外,擧動頻數,臣等固以有妨起居爲慮矣。昨於登對,伏聞玉音未暢,咳嗽間作,無乃或因外感而然耶?不審夜來聖體,若何?慈殿·世子氣候,旣因聖敎,得悉其詳,臣等喜幸,豈但不寐,來詣周寢,竝此問安。答曰,知道。別無所患處,卿等勿以爲慮。
慈殿·中殿·世子宮,藥房問安。答曰,知道。
大司諫閔應亨辭職上疏。入啓。答曰,省疏具悉。爾其勿辭,調理察職。傳曰,慈候幾盡復常,罷侍藥廳。
司直南老星兼春秋辭免上疏。入啓。答曰,省疏具悉。爾其勿辭,調理察職。
府啓,鄭之問,亟命有司,按律處斷,以快神人之憤。措辭見上申景琥蔑法自恣之狀,臣等連日論列而未蒙允諭,臣等竊不勝慨惜焉。無乃殿下以臣等所論,或出於風聞,有所不實者乎?都城之內,非遐遠難聞之地,白晝乘轎,非暗昧難見之事,十目所覩,有口皆言,渠亦不敢出隱諱之計,則有何推考而後,更有可知之事乎?曾在先朝,勳貴之養妾子女者非一人,而行婚之際,不敢乘轎,跨馬而行,衆所共知,歷歷可數,今者景琥,一武弁也。乃敢肆然行之而無復顧忌,綱紀之日就紊亂,於此可見。京師,政法之本,而景琥之自恣如此,則在外之人,推此可知,尤不可不懲也。防範一壞,何所不至?此非細故,實係風化,捕盜大將申景琥,請命罷職,以爲懲勵之地。監察崔天柱,爲人狂悖,曾在就拿之日,與同被罪囚者相詰,所見殊無士夫之態,至於拔劍自刎,聞者莫不痛駭,而昨承聖批,以似有可恕之道,不必深治爲敎。臣等竊未曉聖意之所在也。夫天柱之拿,雖或冤枉,而此因公事場所不免之事也。同罪之人,雖或推諉,而自有元情暴白之路,姑待聖鑑分疏之明斷,有何不可,而何必忿然爭詰,至決一死,自陷於悖戾無狀之地哉?殿中之職,糾察百司,爲任甚重,豈可畀諸此人,從他笑罵乎?請崔天柱削去仕版。批答缺以上朝報
傳曰,史官二員待命,騎馬六匹立之,外各司內摘奸。
待敎趙嗣基上疏。大槪,頃因昨日引見時下敎,略陳所懷事。入啓。朝報
傳曰,政事,明日爲之。
上在昌德宮。停常參·經筵。
藥房都提調領議政臣李敬輿,提調吏曹判書臣韓興一,副提調行都承旨臣尹順之啓曰,慈候抵復,藥廳旣罷,色憂纔弭,聖孝冞彰,至於世子沖年,苦疾今愈,臣民之幸,匝域惟均,千載大慶,一時兩逢,豈人事所及,實賴宗社默佑。臣等久伏禁闥,遽爾離違,瞻仰宸極,若隔雲霄,明發有懷,敢來問安。答曰,知道。
大妃殿問安。答曰,知道。出藥房日記
答獻納李正英疏曰,省疏具悉。爾其勿辭,調理察職。
答領·右相箚曰,省箚具悉。刑法者,維持國家之藥石,有國者之常事,祖宗之三尺,予豈敢私焉,卿等亦豈敢忽焉。任其有司,如法治之,可也。
答院曰,爾愛一溟翼耶?我愛宗社矣。私情雖重,國法至嚴,不敢如是無忌憚矣。
答府曰,依啓。李溟翼·崔天柱·鄭之問等事,不允。且所論之說,雖是,似涉問東答西,殊不知予意者也。
答正言李慶億避嫌曰,噫,予之待之謂之薄矣。全昧時務至此,國事其亦殆矣,勿辭。以上出內下記草
備邊司郞廳,以領·右相意啓曰,天下之事,一則成,二三則敗,至於爲國之道,尤當事歸於一,而近來體統紊亂,綱紀解弛,其弊終至於朝命不行,弊瘼日滋,極可寒心。古人曰,中書,政本,天下理亂所係,如非其人,亟去而代以可堪之才,不宜苟充其位,使國體日卑,庶事日隳也。如臣等譾劣,固不敢以古人自期,至於備局,乃卿相所處,凡係設施,必商確可否,會議歸一,稟裁允下。此則便是成命,令出惟行不惟遲,中外諸臣,如有利病之可論者,啓達更張,雖十易之,無妨。若直任己見,各私所司,命令頒布之後,移文各道,一循舊轍,廟堂之令,只爲文具,失信之謗,竟歸國家,此弊不除,雖使碩輔良相,夙夜謨猷,竟無益於國事。況又臣等輕慮淺計,無足爲有無者乎?然不可以一人輕重,廢承弼之義,徒自貶損,以誤國事。請令諸道監司·諸上司·各衙門·各司文移,不輕啓下,而與備局啓稟定奪公事,前後相左者,別査啓聞後,如有廢閣朝命,私自變改者,無論諸上司·各衙門·各司,隨現重處,以存國體,以一政令,何如?答曰,依啓。出備局謄錄
答持平李壽仁疏曰,遞差。
禁府啓目,申最·李溟翼等元情云云。竝只刑推得情,何如?啓依允。申最議處。
司憲府照本,承文著作金堯欽矣。査對不參罪,杖六十奪告身一等。啓依允。
禁府,延曙前察訪南宮集·金憲等元情公事。判府內,金憲段,免賤口數,亦不吐實,殊極痛駭,刑推得情爲旀。南宮鏶乙良,議處。同府李聖徵·李悅等元情公事。判付內,竝除刑推議處。延曙察訪金后夔元情公事。判付內,國綱之解弛,到此地頭,缺視國家如楚越,滔滔此弊,有之久矣。推其設心則實有甚於臨亂逃走者,尋常痛惋爲如乎?此人段,旣已罷推,適其所願之後,巧飾以落馬等說,便生發明之計爲有置。如非病風之人,則罷出拿鞫之說,必不誣陷是去乙,節節欺誣,尤干痛駭如有置。尋常除良,各別嚴刑,以爲懲一勵百,庶使爲人臣者,死於其職。毋敢生巧避之計。
伴送使書目,勅行十九日開城府止宿,所帶春秋之任,令本曹處置事。
獻納李正英辭職上疏。入啓。
兵曹,武科殿試規矩,片箭一巡,騎芻一次落點。
政院啓曰,崔天柱罷職事,命下矣。臺諫方以削去仕版論啓,罷職承傳,不得捧之之意,敢啓。傳曰,知道。
事變假注書金堯欽罷職,代以盧亨夏爲假注書。
大司諫閔應亨上疏。大槪,病勢漸重,冒萬死再伸危懇,乞遞職名事。入啓。下該曹。
領·右相箚子。大槪,請寢史官刑推之命,以盡接下之禮事。入啓。
答吳挺緯等疏曰,省疏具悉。爾等勿待罪。
府啓,請鄭之問,亟命有司,按律處斷,以快神人之憤。請崔天柱削去仕版。措語見上
正言李慶信避嫌。大槪,伏承嚴批,不可一刻冒居言地,請命罷斥臣職。答曰,勿辭,退待物論。
上在昌德宮。停常參·經筵。
藥房都提調李敬輿,提調韓興一,副提調尹順之啓曰,當雪而雨,自夜而朝,不審此際,聖候,若何?臣等猶切憂慮,敢來問安,仍候兩宮起居。答曰,知道。
藥房再啓曰,慈殿進御補中行濕湯,今日當盡。必詳知症候及跗間浮氣有無,然後或連進,或改議用他藥,方可議定,令女醫入診,何如?答曰,依啓。
大妃殿問安。答曰,寢睡安穩,氣候平復,爲慮有弊,命罷侍藥廳矣。今後勿爲問安。
藥房三啓曰,女醫入診後來言,慈殿脈候,寸關尺,皆不過五,至此則平常之脈,而伏承聖敎,跗間輕輕浮氣,亦爲消盡復常云。臣等與諸御醫及鄭後啓等商議,則皆以爲,藥所以攻疾,疾已太半卽止,雖滋補之劑,必有偏勝之患,不如少爲停止。令以滋味補養,待元氣充復,然後商議治本久服之藥,作丸連進爲當。況方進朱砂安神丸,此亦養血安神之要藥云。臣等素昧醫方,而推以理,亦不爲無據,敢此備陳,恭俟睿裁。答曰,依啓。以上出藥房日記
答府曰,不允。出仕事,依啓。出內下記草
上在昌德宮。停常參·經筵。
藥房提調韓興一,副提調尹順之啓曰,當冬之雨,連日沈陰,伏未審此際,聖候,若何?慈殿止藥之後,夜間寢睡起居,亦復何如?侍藥雖罷,臣等不能無區區憂慮,竝伏問安。答曰,知道。慈殿寢睡,亦爲安穩,今後勿爲問安。
大妃殿問安。答曰,知道。出藥房日記
答府曰,不允。李溟翼事,爾等常勸我以不貸貴近。到今所論則不啻相左萬萬矣。
傳曰,近觀臺官啓辭,則其意頗好,頃者王子君事,啓下該曹矣。使之勿論,可也。出內下記草
上在昌德宮。停常參·經筵。
上在昌德宮。停常參·經筵。
傳曰,大妃殿平復後,侍藥廳賞格,前例考啓。出內下記草
上在昌德宮。停常參·經筵。
藥房都提調李敬輿,提調韓興一,副提調尹順之啓曰,昨日今日,終風且寒,不審此際,聖候,若何?慈候向差,仍有日進之效,而世子起居,亦抵平復之境乎?臣等旣遠闕庭,瞻仰倍切,敢來問安。答曰,知道。慈候漸有日進之效,而世子則尙未蘇復矣。
藥房再啓曰,自上進御補中益氣湯,昨日當盡,此藥有補益之功,而無偏勝之患,諸醫皆以爲連進無妨云。此藥加劑入之意,敢啓。答曰,姑爲停止,可也。
傳于政院曰,侍藥廳都提調以下,書啓。以上出藥房日記
答全羅監司沈澤,洪淸監司金汝鈺等疏曰,省疏具悉。卿才允合此任,勿爲控辭,速往欽哉。
答掌令郭之欽,持平任重避嫌曰,禮式路,下馬公門,所以廣敬也,非爲諂也。今者王子君,雖有所失,豈敢以可惡等說,恣意罵辱,無所顧忌乎?讀之未了,不勝驚駭,是乃予不能敬待尊屬,禮讓導率,致人侮辱至此也。自愧不知所諭也。勿辭。
傳曰,史官二員待命,騎馬六匹立之,外各司夜摘奸以來。
答獻納李正英疏曰,省疏具悉。如陳修省警惕之意,予甚嘉爾愛君之誠,其可忽哉?爾其勿辭,調理察職。以上出內下記草
備邊司郞廳,以右議政意啓曰,近來國綱之解弛,體統之紊亂,日甚一日,莫可收拾,言念到此,不覺心寒。今以一事言之,水原爲邑,乃畿輔重鎭,牧民禦衆之任,不可人人授之,而邊士紀病勢,不至深重,監司之罷黜。雖未知其意之所在,而相臣陳啓請仍,聖上又命推勘,則爲監司者,所宜惶懼自省,顧念國事之不暇,而曾未幾何,又用殿最,有若好勝而必遂已意者然,朝家體例,豈可如是?藩臣分義,亦豈容如是?其不有君命,輕視朝廷之罪,不可不治。請京畿監司金光煜,姑先罷黜,以杜日後之漸,宜當,敢啓。答曰,依啓。觀此啓辭則澟然有古大臣之風,予甚欣敬。其令該曹,前水原府使邊士紀,勿罷仍任,使盡其爲國之誠。出備局謄錄
上在昌德宮。停常參·經筵。
藥房都提調李敬輿,提調韓興一,副提調尹順之啓曰,節屆小春,寒過深冬,閭閻大小,亦多傷感,不審此際,聖體,若何?慈候漸向平復,則臣等旣得聞命矣?世子起居,稍有不如向日者云,無乃膳服之或失其宜,而風寒之或乘耶?醫言不至大段,臣等不敢以爲深憂,亦不能無憂,敢來問安。答曰,知道。世子食飮日加,別無他症,但夜間煩轉,睡或不穩,而亦不至大段云。卿等勿以爲慮,亦勿爲問安。
大妃殿·中宮殿·世子宮問安。答曰,知道。
傳于政院曰,世子病患差復後,藥房以下賞格,前例考入,而如無前例,則嬪病患時前例考啓。出藥房日記
傳曰,前瑞興府使李幼泗,善治良吏,屢度見褒,予心嘉焉。今忽身死,殊涉矜惻,其令所經各官,護送喪柩,以示異典。
答平安龍川居前僉使安潤身疏曰,覽爾疏辭,嘉爾爲國之誠,當令廟堂議處焉。
答院曰,不允。出仕事,依啓。以上出內下記草
備邊司郞廳,以領右相意啓曰,以禮曹啓辭,慈殿未寧,症候彌留,至設侍藥廳,上下遑遑,煎迫罔極,幸賴聖上誠孝感天,以致平復。世子違豫,亦在一時,俱已安寧,擧國臣民之慶,莫大於此。曾於辛未年,因仁穆王后愆候平復,陳賀設科,此是已行之規,而目今國恤之時,賀禮一節則旣未可行,代以頒敎八方,以示同慶之意,恐或宜當。科擧亦合依例設行,竝令廟堂議處,何如?答曰,依啓事,傳敎矣。國家無稱慶之擧則已,若因有慶,與四方同慶,則今日慶事,非如自外事功之比,旣關宗社,豈容落莫而止?該曹啓辭事意,實是中外公共之論,至於陳賀一節,三年內設行,先儒已斷其是非,該曹之啓,深得情禮之正。若頒敎取士,自是應行節目,而亦有先朝舊例,倣而行之,似爲宜當。但慈候平復,世子勿藥,旣是聖上止孝止慈,上格祖宗,得荷陰騭,則告廟一款,不可不行。只明年應設之科,不止一二,正値春窮,內外之弊,亦宜軫念,考諸前例,設三百館試,咸聚京師,有初試殿試之規,遠外士子,留滯必久。臣等愚意,爲設庭試,寬其期限,使四方章甫,皆得觀光,則同慶無異而除弊非細,合有變通矣。或言國恤,不宜行庭試,今番已行殿試,廷試·殿試,初無少別,而且非侈大豐豫之事,國恤不爲庭試之說,實無所據。令該曹,稟處,何如?答曰,依啓。告廟一款,辛未年亦爲之乎?相考處之。出備局謄錄
上在昌德宮。停常參·經筵。
答院曰,不允。李溟翼事
答院曰,依啓。郭之欽·任重等事則言雖張皇,實非襯着,殊欠中正之論,良可慨也。雖然所論至此,不得不勉從耳。出內下記草
上在昌德宮。停常參·經筵。
藥房提調韓興一,副提調尹順之啓曰,歲律已窮,寒冱猶劇,不審此際,聖候,若何?慈殿症勢,世子起居,亦復何如?再昨雖承聖批之敎,臣等猶不勝區區憂慮,敢來問安。答曰,知道。旣已復常之後,他無所慮,勿以爲憂。
大妃殿問安。答曰,知道。
傳于政院曰,侍藥廳議藥,同參柳後聖·鄭後啓之功,與御醫輕重,何如?問于提調以啓。以上出藥房日記
答領相李敬輿箚曰,省箚具悉。憂卿之疾恙久矣,今果然矣。慮不淺淺,卿其安心調理。仍傳曰,遣柳後聖看病。
禮曹啓曰,因本曹啓辭,備局回啓,慈候平復,告廟·頒敎·設科等事,傳曰,依啓。告廟一款,辛未年亦爲之乎?相考處之事,傳敎矣。本曹文書,因亂散失,其時之事,未能詳知,考諸政院日記,則只陳賀設科等事,告廟一節,不爲載錄,故臣等當初啓辭,不敢擧論。而廟堂回啓中以爲,告廟一款,不可不行云。蓋凡有陳賀,例行告廟之禮。況今慈殿平復,世子勿藥,實由於聖上止孝止慈,上格祖宗,得荷陰騭之致,誠如大臣所陳。且安知其時,亦有告廟節目而或漏於記錄之間也,告廟頒敎,爲先從速卜日設行,庭試亦依備局啓辭,預爲定日,知會八道擧行,何如?傳曰,依啓。出備局謄錄
上在昌德宮。停常參·經筵。
傳曰,侍藥廳都提調領相李敬輿,鞍具馬一匹賜給。提調判書韓興一,都承旨尹順之,竝加資。議藥同參參議李元鎭,熟馬一匹賜給。史官南龍翼·趙嗣基,竝六品遷轉。御醫李希憲·李絡·鄭聃壽·朴頵·崔有後·安景正,及柳後聖·鄭後啓,命六。鍼醫金尙誠,竝加資,掌務官鄭瑂·張翼漢,各半熟馬一匹賜給。掌務官辛德淸,兒馬一匹賜給。劑藥官金藎誠·安志淵·辛器碩,各上弦弓一張,議六。同參鍼醫趙時稷·黃德裕·崔栶·崔楡·任景夔·盧俊民,各半熟馬一匹賜給。醫女等,從自願免賤,下人等,令該曹米布題給磨鍊。出內下記草
備邊司啓曰,勅使本月十六日起馬,則其行必迅速,凡干策應,不可不預先料理,京畿監司及一路守令,當日內破格爲政,差送,何如?答曰,依啓。
又啓曰,今番勅使,當有儺禮之擧,而呈才人等,皆在三南,道路甚遠,其勢難及於入京之時,極爲可慮,不可不別樣知會,推捉行文,別定驛卒,發馬下送,何如?答曰,允。
又啓曰,勅行牌文,已爲出來,遠接使·館伴·問禮官,令該曹卽刻差出,而遠接使·問禮官,今日內發送。黃海監司,今雖差出,新到手生,事多難便,前監司南翧,限勅使回還間,姑爲仍任,何如?答曰,依啓。
又啓曰,新出身,例於西北赴防,而兩道凶荒,有甚於上年。當此賑救方急之日,出身放料,有費無益,今番出身,亦依上年例,勿爲赴防,何如?答曰,非但國法不可廢,如北道則亦不無土民資賴之事云。寧使自備減節,不猶愈於全廢乎?更議處之。出備局謄錄
上在昌德宮。停常參·經筵。
昧爽,赤雲一道如氣,起自坤方,直指東方,長竟天,廣尺許,良久乃滅。自辰時至午時,日暈。未時,日暈兩珥。夜一更,流星出狼星下,入巽方天際,狀如拳,尾長三四尺許,色赤。
政院·二品以上單子。慈殿·大殿·中殿·世子宮問安。答曰,知道。
備忘記,自予忝位以來,天災地變,物怪人妖,以至非常倫紀之變,幾月斯生,靡有虛日,慄慄危懼,二行缺朝廷不正而不能正之,民生困窮而不能救之。烏在其爲民父母之意?以正四方之責,亦安在哉?靜言思之,咎實在予,天怒民怨,固其所也。益切戰兢,不敢怨尤,而豈可諉諸昏愚自暴自棄也?承旨代予草敎,廣求直言,可以輔予之闕失,救民之困苦,得以弭災之道,實封以聞,言雖有過者,予不罪之。
蔡裕後,以兵曹言啓曰,永思殿親祭時,別雲劍啓下單子中,或有上疏蒙遞之人,或差迎慰使,或差祭官,不得已改磨鍊以入之意,敢啓。傳曰,知道。
尹順之啓曰,勅使時策應,一日爲急,新除授守令,竝當速爲署經發送,而今數三日內,連有齋戒及國忌,令該曹稟處,催促發送,何如?傳曰,除署經,今明日內速爲發送。
傳于尹順之曰,今此大君先來人等,喜報速傳,殊涉可嘉,照例論賞。
備忘記,大妃殿承傳色朴昌壽·劉汝亮,次知內官林友聞,各熟馬一匹。鄭應進差備內官全重性·洪瑑,假司謁文得立,各兒馬一匹賜給。別監朴根賢·李孝植,令該曹木布磨鍊題給。
大司憲洪茂績,執義沈,掌令任義伯啓曰,請鄭之問,亟命有司,按律處斷,以快神人之憤。李溟翼,年少一鄕生也。纔決科第,實未諳朝家體面,其有過擧,勢所然也。以生疏齟齬之蹤,昵侍天威,遽行史官之任,則其誤書□罪,實出於無心妄作。惟其如是,故國人稱冤,公論沸騰,皆以爲若加刑訊,實爲君上之過擧,廟堂之陳箚,兩司之爭執,其意豈淺淺哉?竊恐聖明,宜下沛然之澤,不當堅執至此也。請亟還收李溟翼刑推之命。王子君雖云尊重,亦人臣也。身犯王法,道臣啓聞,備局回啓,俱成罪案,已爲判下於法府,則所當照律,以定其罪,而自上因事有激,遽下勿論之敎,此前所未有之事,夫豈所望於聖明者乎?殿下雖以親親之仁,欲爲饒貸,奈王法何?奈公議何?請還收勿論之命,依備局啓辭照律。水原府使邊士紀,本以遐方微末之人,無絲毫可記之功勞,而數年之間,不次超遷,官至閫帥者,實出於諂事權貴,輦載輸納之故,此則國人之所共知,不可有隱諱也。及授本職,所當竭心盡職,以報國恩之萬一,而渠反輕視本職,偃然以老宰自處,至呈辭狀,已極痛駭,及其罷黜仍任之後,渠益自二字缺不顧戎務,則爲一道方伯者,豈無所聞見,而用其二字缺豈料朝廷,以此之故,至於擧劾方伯,仍遣士紀乎?此前所未有之擧,物論喧騰,莫不駭怪,臣等亦未免驚歎也。監司之任,體面極重,朝廷委以一道之事權,然後體統立而號令行矣?非但我國家流來古規,求諸漢唐以下,無不如是。今以一守令之用殿最,遽至於罷其方伯,則又何必設置方伯,以付褒貶之事乎?紀綱大壞,法令不行,其流之弊,有不可盡言,自古及今,未聞有如此擧措也。此必因近來所謂浮議,而有此駭異之擧,以爲鎭定擧乎?臣等請盡言不諱,以盡忠赤矣。士紀,託跡倖相,備盡醜態,國人皆稱其孽子,凡居官所得之物,一輸於其門,如此等事,衆目睽睽,人言藉藉,安可誣也?雖渠之儕流,亦莫不唾鄙,渠受任以來,屠牛釀酒,日與將官輩,相對樂飮,以將其心而已。專不治官事,只以要譽爲務,往來士夫,皆以其人所爲爲怪愕,莫知其心之所在,此所以致人言之源委也。況近來天災時變,罔有紀極,君臣上下,遑遑憂悶。
