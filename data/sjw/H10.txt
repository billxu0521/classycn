上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上,正朝單子問安。答曰,知道。
李文會啓曰,行大司憲李直輔,執義李基崇在外,掌令韓翼鎭·閔致載未肅拜,尹致任呈辭,一員未差,監察茶時之意,敢啓。傳曰,知道。
韓致應啓曰,同副承旨鄭東榦,今日不爲仕進,卽爲牌招,何如?傳曰,允。
任厚常啓曰,右副承旨尹行頤,年限已過,何以爲之?敢稟。傳曰,許遞,前望單子入之,待下批,牌招察任。
承旨前望單子入之,李貞運落點。
備忘記,故領府事朴宗岳妻金氏,鰲恩君李敬一內外,右議政金思穆,令該曹,歲饌外食物衣資加送,仍令存問以來,行大司憲李直輔,令地方官,歲饌外食物衣資加送,仍令存問,西春君爗內外,故鶴林君焴妻申氏,故廣陵君烻妻辛氏,故安恩君妻尹氏,故判書徐有鄰妻宋氏,竝依昨年例擧行。
王若曰,農者,天下之本也。曰予聞之,王命布農事,命田舍·東郊,善相邱陵·阪險·原隰·土地所宜,五穀所殖,以敎道民。國之所重於民,民之所恃於農者由斯,而豈不大哉?四時之序,春爲之首,春而明農,乃亦有秋,朝而循鐸,野而于耜。我田旣臧,農夫之慶。千箱萬箱,嘉穀可食之物,莫不畢具,使民食之而生也,然後於國知親上服勞之道,於家知事長忠信之義,是所謂天下之爲本者,農也。本立然後,太平可議也。嗚呼,予小子,嗣大曆服,凜凜乎兢兢乎,未嘗敢弛於元元本本之方。噫,以九重之深,察兆民之衆,而雖欲盡知其疾苦,其勢難矣。哀哉元元,其何以生?非方伯·守宰之字撫保恤,其何以生?仰候天氣,以審其時,明諭州縣,專意農功。田野荒廢,思所以修之,守宰怠慢,思所以黜之。善於治而可用者陟之,勤於公而可任者擢之。一黜而人皆幽焉,一陟而人皆明焉。視國事爲家務者,方伯之任也,躬行畎畝,以率其力,安集流亡,專意農桑,糧乏者給之,懶惰者警之。一農不耕,思民之有飢者,一女不織,慮民之有寒者。常念百里之分憂,以答國家之期望,守宰之責也。若反於此,勸之者徒促其耕,戒之者只督其穫,門外惟有吏日來,徵租更索錢,鳴鼓而聚之,擊木而召之,男耕女織,手足難當。於此之時,服勤畎畝,何足以利用,懋力耕耨,何足以厚生?春作秋成,但爲朝疲夕勞之端,時和歲豐,無異年凶歲荒之時,雖欲仰育父母而力不足,又欲育妻子而終身飽,奚暇爲之哉?此則大非予之所望於八道方伯·四都守臣,曁三百六十餘州之守宰者。恭惟我列聖相承,盛德至善,洋溢八域,戴髫垂白之類,莫不被生成之澤,猗歟盛哉。且年穀屢豐,太史書大有於策,黎民相慶賀於野。小子叨位,十焉其載,星孛·水火·雷異之災,無年不有。逮至昨年穡事,尤爲大歉,幾萬生靈,如在漏船之中,一則否德,二則否德。予每對食,則思民之飢而忘其味,遇夜則思民之寒而忘其寢,靜言以思,我心忡忡。又因湖邑守宰之疏本,餓莩之狀,顚連之患,益聞其所不聞,慘矣難言。方春和時,草木群生,皆有以自樂,而惟我赤子,纔經歉歲,憂苦而不知方春之好,愁嘆而不如草木之樂。予猶以自慰者,其惟在於賑賙之盡心而已。未知救死不贍之民,自當新春,能無捐瘠之患,而甁罌之儲,尙有可種之穀,頷顑之餘,尙有昏作之力乎?予之所憂於民者,雖在常年,猶不能弛,況歉荒之纔經,所望於方伯·守宰者,當如何哉?歲首勸農,便成文具,亦列朝已行之事也,予豈敢曰近於文而不爲行之哉?今因綸音之中,兼諭保恤之道,能體此意而對揚,使流民安于畎畝之間,寡人亦無宵旰之憂,卽新春之所望也。方伯·守宰,雖欲放忽,其可得乎?咨爾京畿·湖西·湖南·海西·關東·關西·北關·嶺南·華城·沁都·松都·廣州道·守臣,以至列邑牧·府·郡·縣守令,勉勉於勸農均賦之方,益勵於奠安接濟之責,而若不精白一心,其罪何居?竝以此知悉事,政院,下諭八道四都。
任厚常,以弘文館言啓曰,本館下番闕直,事甚未安,應敎鄭觀綏,副應敎洪冕燮,校理林景鎭,副修撰韓兢履,旣有只推之命,與今日政新除授玉堂,竝待下批,一體牌招,以爲推移入直之地,何如?傳曰,允。
李文會,以吏批言啓曰,天安縣監,降號已準十年之限,還陞郡守,何如?傳曰,允。
有政。吏批,判書金羲淳受由,參判李肇源進,參議曺允遂進,行右承旨李文會進。以鄭尙愚爲大司諫,李章垕爲獻納,柳訸爲持平,李魯集爲正言,朴宗琦爲副校理,姜浚欽爲修撰,金學淳爲副修撰,洪履簡爲司宰僉正,李承達爲兵曹佐郞,高昇甲爲奉常主簿。幼學李師彬,年七十四,今超通政,侍從臣前持平李景熙父,加資事承傳。再政。以宋一衡爲景慕宮令,別兼春秋單朴周壽。
兵批,判書朴宗慶病,參判朴聖集入直進,參議李濟萬病,參知姜彙鈺病,左副承旨任厚常進。副護軍吳翰源·宋文述,副司直趙琮鎭·兪應煥·李惟命·宋翼淵·權烒·李東煥,副司果李潞·李東冕·金啓河·李止淵,竝單付。
任厚常啓曰,守令署經事,命下矣。兩司除在外外,未肅拜人員,竝卽牌招,以爲署經之地,何如?傳曰,允。
任厚常啓曰,守令署經事命下,而憲府則行大司憲李直輔,執義李基崇在外,掌令閔致載·韓翼鎭,持平柳訸牌不進,只有持平尹致任一人,諫院則行大司諫鄭尙愚牌不進,獻納李章垕,正言趙貞喆·李魯集在外,只有司諫愼性眞一人,無以備員署經,行大司諫鄭尙愚,更爲牌招,何如?傳曰,允。違牌人,只推牌招。
傳于任厚常曰,刑·兵換房。
傳于任厚常曰,當該中官,從重推考。
傳于任厚常曰,前翰林朴周壽,別兼差下。
李文會,以都摠府言啓曰,都摠管沈能建,副摠管朴基豐,上下番入直矣。臣能建,見差宗廟春享大祭初獻官,誓戒事,今方出去,卽當替直,而都摠管趙得永在外,副摠管金宗善有式暇,尹長烈·白師誾未肅拜,權常愼·趙弘鎭,謂有身病,二員未差,替直無人,宿衛重地,將未免闕直。在外·式暇外,令政院,稟旨牌招,以爲推移入直之地,何如?傳曰,允。實故人,竝許遞。
李文會啓曰,副摠管權常愼·趙弘鎭·尹長烈牌不進推考傳旨,今方捧入,而宿衛重地,伴直無人,如是違牌,事甚未安,竝更牌招,何如?傳曰,允。
傳于任厚常曰,同副承旨批下,卽爲牌招。
鄭東榦,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
鄭東榦,以禮曹言啓曰,太廟歲首展謁吉日,以何間推擇乎?敢稟。傳曰,以旬前擇入。
鄭東榦,以禮曹言啓曰,景慕宮展謁,每於孟春·孟秋,取稟事,定式矣。今番展謁吉日,以何間推擇乎?傳曰,以太廟展謁日,擇入。
鄭東榦,以禮曹言啓曰,以太廟展謁取稟草記,傳曰,以旬前擇入,以景慕宮展謁取稟草記,傳曰,以太廟展謁日擇入事,命下矣。展謁吉日,令日官池景泌推擇,則今正月初九日·初十日俱吉云,以何日定行乎?敢稟。傳曰,以初九日爲之。
鄭東榦,以禮曹言啓曰,太廟歲首展謁日,一體展謁於永禧殿,而酌獻禮當次之年,則歲首展謁,只行於太廟事,曾有定式矣。今年,卽永禧殿酌獻禮年次,今番太廟展謁時,永禧殿展謁之禮,不爲磨鍊之意,敢啓。傳曰,知道。
李文會,以兵曹言啓曰,今正月初九日,大駕詣宗廟展謁,仍詣景慕宮展謁時,何營軍兵隨駕,何營軍兵留陣,而禁衛營鄕軍,則今旣停番,禁軍及馬步軍,以幾番幾哨磨鍊,餘軍留營,何以爲之乎?敢稟。傳曰,依前例爲之。
鄭東榦,以禮曹言啓曰,今庚午年正朝朝賀諸道所封箋文中,渭原郡守李鐵求,雖非應封官,以別軍職封箋矣。一體看審捧入之意,敢啓。傳曰,知道。
李文會,以禮曹言啓曰,製述文臣年滿五十一歲人員,專經文臣年滿四十一歲人員,竝依前例,減下後,別單書入,而御覽官案,亦爲改修正以入之意,敢啓。傳曰,知道。
鄭東榦,以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
李文會,以兵曹言啓曰,今正月初五日,仁政門百官朝參日次,而動駕相値,在前如此之時,多有退行之例,而法典內當月十一日·二十一日·二十五日,皆是應行之日,以何日定行乎?敢稟。傳曰,知道。
李文會,以禁衛營言啓曰,依定奪,集賢門入直京中哨軍二十名,哨官一員率領,今正月初二日,與御營廳軍,替代入直之意,敢啓。傳曰,知道。
同副承旨鄭東榦疏曰,伏以惟天惟祖宗,佑我宗國,元子宮百日已過,寶牒編進,新元載屆,景祿滋至,歡供殿宮,基鞏磐泰,臣民慶忭,曷有其極?仍伏念臣庸愚譾劣,百無肖似,過蒙兩朝生成之澤,前後歷揚,罔非踰濫,而虛脆之質,素抱貞疾,迂疎之性,不堪需世。向者銀臺特點之命,遽下於嶺邑分符之日,感祝恩造,竭蹶趨承,惟以筋力奔走,不避夷險,爲一半分報效之道矣。向於二所監科掌試之日,至有廟堂請罷試場之擧,書題之不能同時均示,士習之不能前期戒飭,莫非臣之罪也,至今追惟,惶愧無地。八域同慶,多士咸聚,而初場罷榜之擧,實是前所未有之事也。聖敎,雖恕生疎,臣心尙切兢惶,論其負犯,合被重辟,而聖度天大,罰止薄勘,杜門訟愆,只切感祝之私。千萬不自意,銀臺之除旨遽降,特敍之恩命繼下,無狀賤臣,何以得此於聖明之朝也?臣於是,惝怳感激,靡所容措。揆以分義,固當趨膺之不暇,而第臣僨事之蹤,實無抗顔束帶之望,簪履之收,非無方寸之自激,溝瀆之諒,其奈咫尺之有守,天牌儼臨,冒膺無路。玆不得不猥陳危蹙之懇,仰瀆崇嚴之聽。伏乞聖慈,察臣言之非飾,諒臣跡之難安,亟遞臣所帶之職,仍治臣逋慢之罪,以靖私義,以肅朝綱焉。臣無任云云。省疏具悉。爾其勿辭察職。
公忠監司金蓍根疏曰,伏以臣,材非需時,術眛通變,而濫叨一路之重寄,遽値無前之歉歲,莫體宵旰之憂,未效絲毫之報,而凡係民事,無論大小緩急,或疏或章,非止一再,則籌畫之疎闇,事面之屑越,無所逃其罪矣。然而聖明,不惟不加之誅罰,國計之縮,有未暇恤,廟議之難,莫或小靳,劃卽允下,有請必準,其他臣之所未及言者,輒以綸音特施者多矣。此蓋出於如傷若保之念,而非臣之私自感頌者也。第伏念方今急務,雖在於賑濟,而賑濟之外,亦有受還之民,賑民·還民,同是民也,其不可有所輕重也明矣。試取本道穀簿而計之,當捧各穀,爲五十萬三千六百九十九石,而抄戶停退,爲十六萬一千二十五石,又下未捧停退之令,則其數將不下十有餘萬石。而見今歲除隔日,之次邑未捧亦多,目下已捧及前留,合爲三十一萬九千四百七十餘石,而十二萬有贏之飢口賑資,又自其中除出,而還民不啻十倍於賑民,賑民則以其所餘之穀,不能當一月三巡之分,而添還錢四萬八千兩劃下者,亦不過爲穀少諸邑之一二巡排比矣。大抵今年旱荒,遍地皆赤,則雖有三等之分,而較諸常年,俱是被災之邑,當賑之民也。日前臣,自備穀物,擧一道先爲救急,而至於營下公州牧,則親自饋分,烏形鵠面,景色愁慘,而排門盈庭,訴冤願入者,又不可勝數。以如此之民,而旣不入於設賑,且不使之受還,則將何以聊生,而驅而納之溝壑而已,是豈仁政之所可忍乎?況有種然後,可以望秋,有糧然後,可以力農,無種無糧,則嗣歲之憂,恐有甚於今日,而還民之所關,反復重於賑民矣。故玆敢不避屢瀆之嫌,疾聲仰籲。海西穀,限六萬石,及今許劃,則待氷解卽爲船運,得以繼巡給還,均沾懷保之澤,毋失耕作之時,千萬幸甚。臣無任云云。答曰,省疏具悉。事係民事,而便否未可知,令廟堂稟處。
上在昌德宮。停常參·經筵。
任厚常啓曰,行大司憲李直輔,執義李基崇在外,掌令閔致載牌不進,韓翼鎭,持平柳訸傳旨未下,尹致任呈辭,監察茶時之意,敢啓。傳曰,知道。
任厚常啓曰,臣厚常,今日社稷祈穀大祭親祭肄儀進去,下直之意,敢啓。傳曰,知道。
韓致應,以議政府右議政意啓曰,今日社稷祈穀大祭肄議時,進幣爵酒官吏曹判書金羲淳,方在受由中,預差參判李肇源,陳疏尋鄕,無以備員。吏曹判書金羲淳,令政院,牌招進參,何如?傳曰,允。
韓致應,以弘文館言啓曰,本館上番校理臣尹尙圭,下番副校理臣朴宗琦,俱以社稷祈穀大祭祭官,今日議政府肄儀時,晝仕出去之意,敢啓。傳曰,知道。
傳于鄭東榦曰,下直守令留待。
韓致應啓曰,龜城府使李尙謙,旣呈肅單,不爲入來,事體所在,極爲未安。原單子勿施,所當重勘,而本院請推之外,無他可施之罰,何以爲之?敢稟。傳曰,拿處。
以右副承旨李貞運牌不進罷職傳旨,傳于韓致應曰,只推。
以掌令韓翼鎭,持平柳訸再牌不進罷職傳旨,傳于韓致應曰,只推。
以掌令閔致載牌不進罷職傳旨,傳于韓致應曰,只推。
韓致應啓曰,守令署經事命下,已至多日,而憲府則行大司憲李直輔,執義李基崇在外,掌令閔致載·韓翼鎭,持平柳訸未肅拜,只有尹致任一人,諫院則行大司諫鄭尙愚未肅拜,獻納李章垕,正言趙貞喆·李魯集在外,只有司諫愼性眞一人,無以備員署經,兩司未肅拜人員,竝卽牌招,何如?傳曰,更爲嚴飭牌招。
以掌令閔致載牌不進罷職傳旨,傳于韓致應曰,只推。
韓致應啓曰,巨濟府使沈公俊,河東府使李仁泳,端川府使申在恒,雲山郡守韓象默,嘉山郡守李漢極,价川郡守柳相弼,禮山縣監林景運,禮安縣監鄭烈,長連縣監吳慶德,康翎縣監李行敎,諫院則雖已署經,憲府則行大司憲李直輔,執義李基崇在外,掌令閔致載牌不進,持平柳訸未署經,只有持平尹致任一人,無以備員署經。掌令韓翼鎭,疏批已下,卽爲牌招,何如?傳曰,一司除署經。
行大司諫鄭尙愚啓曰,臣才識魯莽,言議巽軟,本不合於淸朝耳目之任,而薇垣除旨,忽下於逖違天陛之餘,召牌荐降,飭敎繼下,義分是懼,冒沒出肅,而第合啓中徐淇修,卽臣之內從也。係是法典應避之嫌,則隨衆聯參,初非可論。如臣情踪者,輒皆冀免,特蒙恩遞,顧臣私義,宜無異同,臣何可一刻晏然蹲冒於臺次乎?請命遞斥臣職,答曰,依啓。
韓致應啓曰,吏曹郞廳來言,歲首應資老人,加資下批政事,取稟。傳曰,當日爲之。
韓致應啓曰,吏曹郞廳來言,政事當日爲之事,命下,而判書金羲淳,參議曺允遂病不來,參判李肇源在外,不得開政云,判書·參議,竝卽牌招,何如?傳曰,允。
韓致應啓曰,吏曹判書金羲淳,參議曺允遂牌不進推考傳旨及罷職傳旨,今方捧入,而開政命下之後,如是違牌,事甚未安,判書更爲牌招,何如?傳曰,允。參議只推,一體牌招。
以應敎鄭觀綏,副應敎洪冕燮,校理林景鎭,副修撰韓兢履牌不進罷職傳旨,傳于韓致應曰,只推。
韓致應,以弘文館言啓曰,本館下番,姑降入直,事甚未安,副修撰韓兢履,旣有只推之命,與今日政新除授玉堂,竝待下批,一體牌招,以爲推移入直之地,何如?傳曰,允。
韓致應,以吏批言啓曰,侍從臣父及閫帥父,年七十人,每於歲首,抄啓加資事,載在法典矣。侍從臣父·閫帥父,年七十人,別單書入之意,敢啓。傳曰,知道。
韓致應,以吏批言啓曰,公忠道應資老人狀啓中,靑陽老人崔光植,只書職銜,不書本資,無以憑考,該道臣推考,使之更報後擧行,何如?傳曰,允。
有政。吏批,判書金羲淳進,參判李肇源在外,參議曺允遂牌不進,行左承旨韓致應進。以申在明爲副校理,鄭元容爲修撰,沈文永爲監察,閔哲儒爲宗簿主簿。兼祭酒單李直輔,軍器直長崔宗大,奉事白達雲,副奉事全泰禧,參奉林鳳宇,竝單付。前同知韓宗纘·李彦忠·張集紹,已上嘉善,今加嘉義。前都正李光德·李樂培,前府使柳光濂,前郡守朴志泓,已上通政,今加嘉善。前僉知李永馥,前五衛將李瑩·康正夏·李顯民·金始東·尹光錫,以上年八十,今加嘉善,加資事承傳。天安郡守李羲耆,陞號事承傳。
兵批,判書朴宗慶病,參判朴聖集入直進,參議李濟萬病,參知姜彙鈺病,同副承旨鄭東榦進。同知鄭希根·崔泰祐·金白雲·權吉山·李仁爀·許·印世龍·李東禹·白鳴鳳·宋翼亨·奉世弘·尹興周·崔達章·金敬壽·金日山·徐岱·朴昌元·金富貴·金世興·車泰世·李光春·姜太己·朴時甲·許厚望·鄭殷周·裴泰運·朴命世·鄭中老·朴思謙·裴世乭·文宋古致·吳奉伊·高泰仲·李泰載·趙貴鶴·崔孟杰·愼昌寬·金成嶷·洪鳳海·金有德·崔逸奉·白萬九·李鐵竹·金德奎·裴積來·邊守京·李億載·李興贊·高先泰·崔泰英,護軍趙德潤,副護軍尹行頤,都摠管朴崙壽,已上竝單付。
以吏曹參議曺允遂再牌不進罷職傳旨,傳于韓致應曰,只推。
傳于韓致應曰,發遣吏郞,諸執事淸齋與否,摘奸以來。
鄭東榦,以都摠府言啓曰,今正月初六日,社稷祈穀大祭親行時,侍衛寶劍守宮,當爲備員,而副摠管尹長烈·白師誾未肅拜,權常愼有身病,四員未差,無以備員。令政院,稟旨變通,仍令該曹,以在京無故人,卽爲口傳差出,待下批牌招,以爲備員侍衛之地,何如?傳曰,允。許遞。
兵曹口傳政事,以南公轍爲都摠管,朴崙壽·林漢浩·尹序東·洪義浩·宋祥濂·金宗善,爲副摠管。
韓致應啓曰,今初六日,社稷祈穀大祭親祭祭文,當爲製進,大提學南公轍,待明朝牌招,何如?傳曰,允。
以京畿水使李近胄狀啓,管下邊將,不能嚴束,使此莫重邊報,致有曠日遲滯之擧,惶恐待罪事,傳于鄭東榦曰,勿待罪事,回諭。
注書李紀淵書啓,臣於本月初一日辰時量,敬奉聖敎,馳往明陵蜂峴,巡審摘奸是白乎,則防路之石築,極其完固,塞谷之荊棘,亦甚峻密,牛馬通路,今非可論,而樵牧潛行,難保必無是白乎乃,峴下之村落頗遠,雪上之蹤跡無痕是白遣。至若樹木段,春秋之播植雖勤,沙石之瘠薄乖宜,尙無茁長成林之美,而大有蓊鬱盤縈之效是白乎旀,峴上結幕處,輪番守直之節,能着實擧行是白如乎。仍詣昭顯墓,局內諸處,詳細看審是白乎,則諸節堅固,莎土完全,古木茂密而成拱,新植茁成而作林是白遣,其守護之節,亦皆無弊是如,兩處所見,一無顯頉之意,敢啓。傳曰,知道。
鄭東榦,以戶曹言啓曰,行大司憲李直輔,方在其子茂朱任所,謹依傳敎,令地方官,歲饌外食物衣資加送,仍令存問,故判書徐有隣妻宋氏,時在其子務安任所,衣資食物及存問等事,令地方官,依昨年例擧行事,分付該道道臣之意,敢啓。傳曰,知道。
鄭東榦,以兵曹言啓曰,今正月初一日立春改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
鄭東榦,以備邊司言啓曰,卽見全羅監司李冕膺狀啓,則以爲,應賑九十處,抄飢爲二十萬六千八百九十四口,待春初開賑,而劃下元賑資折米八萬一千五百石,空名帖價米假令四千石,內下錢及胡椒·丹木價米四千二百石,進上停退除留米八百八十餘石,今以一等所抄,參互二三等追付之數,竝與別巡,統計十三巡,則飢口之多,似不出四百萬口內外,賑穀不足,折米限三萬石加劃事,請令廟堂,稟旨分付矣。今以九萬石折米,將賑四百萬飢民,果有不給之慮,而道啓所論,若是懇至,在朝家議賑之道,更何所惜於三萬石之加請乎?雖欲以某樣穀物加劃,而旣停當捧之後,未知所在者,爲何司何穀,而今聞所捧之數,幾爲三十萬石,竝與留庫而計之,則就其中,又劃加請之米,足可取用。無論某樣米穀,自本道量宜拮据,先爲取用,以竣賑事,果爲便好,以此分付。至於還政之悶急,殆甚於賑政,而見存之穀,盡入於賑資,則今春分還,萬萬罔措。乃有道臣移粟添穀之請。嶺南則旣劃五萬石,而向日該道臣,陳疏請寢,今又加劃,非所可論,關北則七萬石前有所劃,關東則穀本不敷,惟有措手之道,不過兩西穀一條路而已。此與賑資白給有異,無論某衙門穀,固當移此與彼,先濟其急,第其沿儲虛實,姑難遙度,轉輸便否,亦未的知,更加爛商後稟處。濟州牧別儲穀一萬石,卽備預本島之資,島農屢豊,姑無需用,近聞島民,果有還多之弊,且較其道里,湖沿相望,一帆可到,此時萬包穀物,亦云不少。第使道臣,從便運致,無論補賑與添還,以爲取用之地,而待年豊還報之意,一體分付,何如?傳曰,允。
鄭東榦,以備邊司言啓曰,卽見全羅監司李冕膺狀啓,則以爲,本營將士支放,皆出還耗·屯稅,而至於今年,還穀則停退,屯租則災頉,支放見縮,本道守城穀中限三千石,特爲劃下,其代就元穀中,加分添付事,請令廟堂稟旨分付矣。一營支放,專出於還耗·屯稅,而今則耗與稅,俱爲見縮,將士逐朔放下之需,無以拮据,則以守城留條中,姑爲取用,加分還充,殊甚便當,依所請以城還三千石,許令移用,何如?傳曰,允。
鄭東榦,以備邊司言啓曰,公忠監司金蓍根上疏批旨內,事係民事,而便否未可知,令廟堂稟處事,命下矣。取見其疏本,則以爲,方今急務,雖在於賑濟,賑濟之外,亦有受還之民,而試取本道穀簿,則停退外已捧及前留,合爲三十一萬九千四百七十餘石,十二萬有贏之飢口賑資,自其中除出,還民不啻十倍於賑民,而旣不入於設賑,且不使之受還,則嗣歲之憂,恐有甚於今日,海西穀限六萬石,及今許劃爲辭矣。本道還穀之無以繼巡,與湖南果無異同,至有兩道臣,竝此疏請,而其所措處,惟有兩西穀移換之道,更爲爛商,與湖南一體稟處,何如?傳曰,允。
鄭東榦,以備邊司言啓曰,卽見京畿監司金在昌狀啓,則以爲,德積鎭缶島,漂到一船十一名,明是大國人,而書問書答說話,旣甚糢糊,從水從陸,路程亦不分明,譯學一員,卽速下送,詳細問請後,水陸間從願發送事,請令廟堂稟處矣。今此漂人,觀其以書問答之說話,則乃是山東登州府寧海州人之逢風漂到者,而旣無譯學,未及問請,漢學譯官一人,卽令下送,使之詳細問情後,水陸間從願發送,而如欲從水,則越海糧饌,照例以給,捧手票卽爲發送後,只以形止狀聞,留住間禁雜人愼火供饋等節,一依已例,另飭擧行,所着衣袴,亦令造給,以示朝家優恤之意,一體分付,何如?傳曰,允。
校理林景鎭疏曰,伏以三陽泰回,百祿鼎至,臣民歡祝,大小同情。仍伏念臣之謏才薄質,蒲柳善病,本不堪於請朝百執事之末,而濫叨經幄,尤愧匪分,前後六七年所,一未敢晏然承當,視若固有者,非但爲自來情勢之難强而已,此箇不稱之實狀,曾亦屢陳,抑或爲聖鑑之所俯燭,通朝之所共諒也。客冬暫膺,猥登前席,以雷異後三司之緘默違傲,責敎截嚴,不覺惶汗之浹背,繼而有大僚之論罷,蒼黃逬出,恧蹙交中,至今追惟,匪罰伊榮。不自意薄譴未幾,恩敍旋降,日昨除旨,忽下於杜門訟愆之際,召牌儼臨,驚感靡措。況値獻發之交,當與起居之列,曷不欲竭蹶趨謝,以伸區區微忱,而自念失職之罪,雖在混被之科,論其辜負,臣若爲最,今豈以時月之稍久,冒沒放倒,揚揚若無故人哉?坐犯逋慢,冞增悚懍,玆敢陳章,仰瀆崇嚴。伏乞聖明,亟降威罰,竝勘前後之罪,以安微分焉。臣旣不以見職自居,向者所犯,尙有仗馬噤烏之媿,見方仰首蘄免之不暇,顧何敢開口贅說,而竊欲因此而有區區仰勉者矣。伊時臣等不言之罪,臣等亦自知之,殿下則匪怒而誨飭之,大臣則臚列而責罰之,甚盛擧也。繼玆以往,庶幾拭目於振勵董正之效矣。奈之何閱月改歲,依舊寥寥,臺閣媕娜,朝陽之鳴不聞,廊廟端委,衡石之簿多滯,四道萬姓,嗷喁於漏船之中,而終無拯救之良策,一月六對,抛却於笆籬之邊,而徒有來會之成命,恬嬉占便,雖緣群下之不誠,而臣竊以爲我殿下勵精蕫威之治,未克壹此不懈,不能如遇災之初故耳。況今新元敷化,便屬一初之會,正是代天理物,朝乾夕惕,大警動大奮發之機也。儻殿下,日御廈氈,咨詢民國之憂,講確經史之義,擧而措之,如恐不及,上自尊官,下至微僚,提勉而振策之,俾奔走奉行之靡遑,則何憂乎荒政之彌綸,何患乎庶事之叢脞哉?臣之言文短拙,固不足有槪聖聽,而今日急先務,恐無過於此者,草草數語,略暴憂愛。竊願殿下,勿以人廢言,千萬幸甚。臣無任云云。省疏具悉。所陳當體念,爾其勿辭察職。
掌令韓翼鎭疏曰,伏以臣,一至愚極魯百無肖似之人耳,濫荷恩造,備位法從,歷試內外,無往非罪,而至於湖郡繡貶,尤罪之難恕也。然而法綱甚疎,勘律已薄,恩霈曠蕩,告身旋授,繼而有甄敍之命,臣且惶且感,莫知所以措其躬也。今者掌憲除旨,忽下於千萬夢想之外,署經有命,庚牌屢降,臣當怵義畏分,趨承之不暇,而第臣淤泥在身,洗滌無地,其何敢抗顔揚揚,復廁周行乎?噫,臣於居官任職,旣不能猶人,則安得免直指之論斥,而但其多少臚列,或太不着題,或初無苗脈,眞所謂不娶而云撾婦翁者也,臣至今追惟,終未知其何由而致此。向於爰辭,略陳事實,粗暴本情,聖鑑孔昭,照燭無餘,今何必更事覼縷,徒犯瀆擾之罪,而臣之自悼則有之,苟使臣,行己有能見孚,爲政有足可稱,則人之折辱,豈至是乎?惟當屛跡田間,永謝榮塗,以爲息補之道而已,更安敢結綬飄纓,徒惹人嗤笑也?且臣昔叨見職,以聯箚事,臺論峻發,至被刋削之典,伊時臣適臥病在家,只送名帖,則箚辭失當,雖非臣所與,視古人輿疾之義,愧負極矣。人言之來,實所甘心,豈可以日月之稍久,不思所以自靖乎?臺端一步,已是臣鐵限,目下去就,尤無可論。伏乞亟賜鐫改,以勵廉防焉。臣旣不敢自處以臺官,則又豈敢贅及於他,而有懷于中,不能終默。噫,禁酒一事,荒政之要務,耗糜之害,庶幾少息,而但法久而懈,犯者無難,郊甸則幾乎賣買相續,而州縣不能禁止,城內外冒禁者亦多,則現發配贖,其勢踵相接矣。臣竊聞富戶强族,雖犯大釀,初不入於告發,繩樞殘氓,要得鈔忽之利,以爲保命之計者,幾皆被捉,而其中或有一臂之力於法司,則亦免焉,畢竟不得免者,必至窮無告之民也。於是,賣家賣鼎,蕩其産而納贖,尙患不足,其所謂贖錢,亦云哀矣。臣臆計前後贖錢,必不下屢千百,而幾盡消瀜於吏隷校卒之手,則是殘民剝膚之物,適足爲吏校肥己之資而已,荒年禁酒之意,豈亶使然哉?今玆冬春之交,一寒如此,無衣旡褐之民,僅僅卒歲,而長安米貴,無錢可索,則嗷嗷濱死之狀,絶可傷憐,朝家賙恤之政,一時爲急,第患賑資不敷,無以周及。臣謂前後贖錢,盡數收聚,屬之京兆,以爲補助之道,則不害爲貧人失之,貧人得之。乞命有司,從便商畫,俾失之者無怨,得之者有惠焉。臣無任云云。省疏具悉。酒禁事,刑曹法司之不謹也,令廟堂,各別申飭。贖錢付之京兆事,事甚苟且,只令刑曹法司,無使濫捧而已,亦爲嚴飭。爾其勿辭察職。
庚午正月初二日午時,上御誠正閣。下直守令入侍時,同副承旨鄭東榦,假注書金裕憲,記事官朴綺壽·李光文,富平府使金世根,載寧郡守韓用謙,始興縣令閔師寬,以次進伏訖。上曰,下直守令,一一進前,奏職姓名及七事講,可也。世根,進前奏職姓名及七事訖。上曰,此是災年,下去須廉謹善爲對揚也。仍命退。用謙,進奏職姓名及七事訖。上曰,下去善爲之,而軍田糴三政,必着念對揚,可也。命退。師寬,進奏職姓名及七事訖。上曰,此雖是近畿之邑,而須小心善爲之也。命退。仍敎東榦曰,宣諭·別諭,出去除之,可也。命退,承史以次退出。
上在昌德宮。停常參·經筵。
姜彙鈺啓曰,行大司憲李直輔,執義李基崇在外,掌令閔致載·韓翼鎭未肅拜,持平尹致任呈辭,柳訸未署經,監察茶時之意,敢啓。傳曰,知道。
閔耆顯啓曰,左副承旨任厚常,今日不爲仕進,卽爲牌招,何如?傳曰,允。
傳于韓致應曰,都承旨·禮房承旨,分詣受香諸處,奉審摘奸以來。
傳于李貞運曰,下直守令留待。
傳于李貞運曰,下直守令入侍。
以左副承旨任厚常牌不進罷職傳旨,傳于閔耆顯曰,只推。
閔耆顯啓曰,今日齋宿承旨,當爲備員,行右承旨李文會式暇,左副承旨任厚常,旣有只推之命,竝卽牌招,何如?傳曰,竝許遞,前望單子入之,待下批,牌招察任。
承旨前望單子入之,柳烇·姜彙鈺落點。以修撰鄭元容,副修撰韓兢履牌不進罷職傳旨,傳于韓致應曰,只推。
韓致應,以弘文館言啓曰,本館下番,姑降入直,事甚未安,修撰鄭元容,副修撰韓兢履,旣有只推之命,竝卽牌招,以爲推移入直,校理林景鎭,疏批已下,一體牌招察任,何如?傳曰,允。
柳烇,以都摠府言啓曰,今日入直內三廳,武兼禁軍及軍兵等,當爲中日習射,而祈穀大祭親祭齋戒相値,不得設行之意,敢啓。傳曰,知道。
庚午正月初三日未時,上御誠正閣。下直守令入侍時,右副承旨李貞運,記事官李紀淵,記事官朴綺壽·李光文,河東府使李仁泳,巨濟府使沈公俊,禮安縣監鄭烈,禮山縣監林景運,以次進伏訖。上曰,守令,以次進,前奏職姓名七事,可也。河東府使李仁泳,進奏職姓名及七事。上曰,下去惕念對揚,可也。巨濟府使沈公俊,進奏職姓名七事。上曰,海邑多弊,恪勤爲治,可也。禮安縣監鄭烈,進奏職姓名七事。上曰,下去善爲之,可也。禮山縣監林景運,進奏職姓名七事。上曰,七事卽守令之着念爲治之本,而若是誤奏,是豈成說乎?下去着實對揚,無如誦奏七事之地,可也。貞運曰,禮山縣監林景運,七事奏對之際,多有誤錯,推考,何如?上曰,置之,可也。因命守令先退,仁泳等退出。又命退,承史以次退出。
上在昌德宮。停常參·經筵。
藥房都提調金思穆,提調沈象奎,行左承旨韓致應啓曰,歲律載新,景籙滋至,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區下忱,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
姜彙鈺啓曰,行大司憲李直輔,執義李基崇在外,掌令閔致載·韓翼鎭未肅拜,持平尹致任呈辭,柳訸未署經,監察茶時之意,敢啓。傳曰,知道。
傳于閔耆顯曰,惠廳堂上入侍。
傳于閔耆顯曰,畿湖飢,則都民難生。昔在先朝,每軫此弊,當歉歲而其所顧恤於都民,尤爲勤摯。況今畿湖判歉,收租太減,京師市直,必倍常年。又旣有先朝已例,俄筵亦諭於惠堂矣。依丁未例,使之賣穀,而其周給廣濟之道,專在於京兆與五部,若或有落漏濫入者,則令廟堂論罪,斷以重勘。
傳于閔耆顯曰,刑·戶換房。
姜彙鈺啓曰,司諫愼性眞,持平尹致任,俱以親病,投章徑歸,原疏以親祭齋戒,纔已退却矣。所當直捧遞差傳旨及推考傳旨,而此與無端下鄕有異,從重推考,何如?傳曰,允。
以修撰鄭元容,副修撰韓兢履牌不進罷職傳旨,傳于李貞運曰,只推。
李貞運,以弘文館言啓曰,本館下番,姑降入直,事甚未安,修撰鄭元容,副修撰韓兢履,旣有只推之命,竝卽牌招,以爲推移入直之地,何如?傳曰,允。
以修撰鄭元容,副修撰韓兢履牌不進罷職傳旨,傳于李貞運曰,只推。
傳于閔耆顯曰,發遣吏郞,諸執事淸齋與否,摘奸以來。
閔耆顯啓曰,明日大駕,詣社稷入齋室後,王大妃殿·惠慶宮·嘉順宮問安,何承旨進去乎?敢稟。傳曰,同副承旨進去。
傳于鄭東榦曰,明日出宮內門路,以協陽門爲之。
吏曹口傳政事,以吳載紹爲分內醫提調。
鄭東榦,以兵曹言啓曰,明日動駕時,本曹堂上侍衛及導駕,當爲備員,而參知未差,其代令該曹,以在京無故人,口傳差出,待下批牌招,何如?傳曰,允。
吏曹口傳政事,以徐有望爲兵曹參知。
閔耆顯,以吏曹言啓曰,新除授富寧府使金宅基,戶奴呈狀內,矣上典,老母今年七十二歲,無他兄弟,法不當冒赴,入啓遞改云。邊倅親年七十,獨子無兄弟者,許遞,載在法典,富寧府使金宅基,改差,何如?傳曰,允。
閔耆顯,以吏曹言啓曰,新除授朔州府使申綋戶奴呈狀內,矣上典老母年近七旬,一生抱病,目下症形危篤,氣息奄奄,人子情理,實無暫時離捨之望,卽速入啓遞改云。邊地守令圖避,自有其律,而此與無端乞遞有異,改差,何如?傳曰,允。
兵曹啓目粘連,觀此慶尙監司鄭晩錫狀啓,則本營城堞頹圮處,使中軍徐良輔,監董修繕,而時値寒凍,姑爲停役,方待開春矣。同徐良輔,移遷五衛將,旣始之役,難付生手,限畢役仍任事,令該曹稟處亦爲白是臥乎所,城堞修繕,旣始未畢,而監董請仍,曾有已例,中軍徐良輔,依狀請仍任,何如?判付啓,依允。
庚午正月初四日午時,上御誠正閣。右承旨入侍時,右承旨柳烇,假注書金裕憲,記事官朴綺壽,李光文,以次進伏訖。上曰,今番下直守令,皆下去乎?烇曰,未能詳知,而幾盡下去矣。上曰,出去須詳知以入也。命退,承史以次退出。
庚午正月初四日申時,上御誠正閣。宣惠廳堂上入侍時,行都承旨閔耆顯,記事官李紀淵,記事官朴綺壽·李光文,宣惠廳堂上朴宗慶,以次進伏訖。上曰,向來臺臣,以發賣救荒事,有所疏請,當此民食克艱之時,不可無別般施惠之道。況且旣有先朝已例,而其節目果何如耶?宗慶曰,昔在先朝,當壬寅·癸卯之極凶,克念都民之頷顑,特爲發倉而賑貸,定價而從歇,自壬之臘月,至于癸卯四月,分等劃給。又於丁未歉荒,自二月至四月,每月分巡連給。是故兩次大無之歲,得免都人士顚連之患,而其詳定節目,則難於猝乍間仰奏矣。上曰,今年則一遵丁未已例,磨鍊好矣。宗慶曰,都民契活,專賴於畿湖,今當畿湖之失稔,目下遑急,萬不成說。而蓋發賣一款,則雖賑廳主管,其抄戶分俵之節,專在於京兆,若或有濫入冤漏,虛實相混之弊,使聖澤不得廣施,實惠無由下究,則是豈拔例救荒之意乎?發賣詳定價本,每斗爲二錢,而抄出大中小戶及獨戶·寡戶,分等分巡,以爲劃給之地矣。上曰,丁未已例,出去後,考出書入,可也。宗慶曰,昨年歉荒,挽近所無,各道收租,頒降在卽,而比之常年摠數,減縮殆近八十餘萬兩,言念經費,萬萬罔措。且有兩湖貿穀添還之事,而北關所劃米三萬石,因道臣報辭,作錢一款,姑爲置之,則兩湖貿穀價十四萬四千兩,便是無中生有,本廳事勢,尤爲可悶。雖以兩湖言之,當此民食克艱之時,以穀爲名之出於民者,亦不可不念。湖南·湖西各邑自納位太,依丁巳年例,以錢代捧,一以紓民力,一以補經用,於此於彼,俱爲便好,故敢此仰達矣。上曰,依爲之。出擧條宗慶曰,向來筵稟變通後,虛司果之尙未區處者甚多,昨冬都政,亦出三窠,其爲靺韋輩積薪之嘆,誠極可悶。訓鍊院,有文臣三窠,而適有僉正遷轉之代,姑先推移,收用虛司果區處之後,還作文窠,判官·主簿,若値有闕之時,則亦依此爲之,何如?上曰,依爲之。出擧條宗慶曰,今此祈穀大祭親行動駕時,軍兵磨鍊單子,有全數隨駕之敎,而御營廳鄕軍,未免落漏於原單子中,何以爲之乎?上曰,不必改付標以入,出去後分付,使之依前例擧行,可也。因命先退,宗慶退出。又命退,承史以次退出。
上在社稷。停常參·經筵。
姜彙鈺啓曰,行大司憲李直輔,執義李基崇,持平尹致任在外,掌令閔致載·韓翼鎭未肅拜,持平柳訸未署經,監察茶時之意,敢啓。傳曰,知道。
鄭東榦啓曰,備邊司郞廳來言,今日賓廳日次,而動駕相値,不得來會云矣,敢啓。傳曰,知道。
鄭東榦啓曰,司僕寺內乘來言,捲簾毛帳,取稟。傳曰,捲三面。
傳于鄭東榦曰,侍衛軍兵毛具。
姜彙鈺啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
柳烇啓曰,禮貌官來言,百官稟旨就次。傳曰,知道。
閔耆顯啓曰,王大妃殿·惠慶宮·嘉順宮夕問安,何承旨進去乎?敢稟。傳曰,左副承旨進去。
李貞運啓曰,臣以王大妃殿·惠慶宮·嘉順宮,夕問安進去,下直之意,敢啓。傳曰,知道。
以兵曹參知徐有望牌不進罷職傳旨,傳于鄭東榦曰,只推。
鄭東榦啓曰,明日還宮時,兵曹堂上,當爲導駕,參知徐有望,旣有只推之命,更卽牌招,何如?傳曰,允。
以兵曹參知徐有望,牌不進罷職傳旨,傳于鄭東榦曰,只推。
鄭東榦,以兵曹言啓曰,本曹堂上導駕,當爲備員,而新除授參知徐有望未肅拜,令政院,稟旨變通,仍令該曹,以在京無故人,口傳差出,待下批牌招,以爲備員之地,何如?傳曰,允。許遞。
吏曹口傳政事,以韓永逵爲兵曹參知。
以兵曹參知韓永逵牌不進罷職傳旨,傳于鄭東榦曰,只推。
以修撰鄭元容,副修撰韓兢履牌不進罷職傳旨,傳于柳烇曰,只推。
柳烇,以弘文館言啓曰,本館下番,姑降入直,事甚未安,修撰鄭元容,副修撰韓兢履,旣有只推之命,竝卽牌招,以爲推移入直之地,何如?傳曰,允。
傳于鄭東榦曰,侍衛及隨駕軍兵,雨具。
姜彙鈺,以義禁府言啓曰,全羅監司李冕膺狀啓內,珍島郡守閔植罪狀,令攸司稟處事,啓下矣。閔植,時在任所,發遣府羅將,交代後,拿來,何如?傳曰,待待命拿囚。
姜彙鈺,以義禁府言啓曰,京畿水使李近胄狀啓內,德積僉使趙宗弼,爲先罷黜,其罪狀,令攸司稟處事,啓下矣。趙宗弼,時在任所,發遣府書吏,交代後拿來,何如?傳曰,待待命拿囚。
鄭東榦,以兵曹言啓曰,謹依下敎,隨駕禁軍及駕後禁軍·武藝別監內吹·兼內吹·近仗軍士·標下軍兵等處,設粥分饋之意,敢啓。傳曰,知道。
鄭東榦,以訓鍊都監言啓曰,謹依下敎,隨駕將校軍兵等處,饋粥之意,敢啓。傳曰,知道。
鄭東榦,以禁衛營言啓曰,依下敎,本營槍劍軍兵等處,設粥分饋之意,敢啓。傳曰,知道。
鄭東榦,以御營廳言啓曰,謹依下敎,隨駕駕前別抄,兼內吹及留陣將校軍兵等處,設粥分饋之意,敢啓。傳曰,知道。
柳烇,以成均館行大司成意啓曰,本館入直,久任郞廳外,凡郞無敢入直,若有代員替直之事,則依下都監郞官例,草記代直事,曾已定式矣。司成鄭魯榮未肅拜,直講李鍾穆,社稷祈穀大祭第四室祝史進去,典籍沈能稷呈旬,時無入直之員,以他郞官,姑爲代直,何如?傳曰,允。
庚午正月初五日辰時,大駕詣社稷。祈穀大祭擧動入侍時,行都承旨閔耆顯,行左承旨韓致應,右承旨柳烇,左副承旨李貞運,右副承旨鄭東榦,同副承旨姜彙鈺,記事官李紀淵,假注書金裕憲,記事官朴綺壽·李光文,檢校直提學李晩秀,檢校直閣沈象奎·李魯益,以次侍立訖。上具遠遊冠·絳紗袍,乘輿出宣化門。藥房都提調金思穆,提調沈象奎,副提調韓致應等,進前曰,日寒不解,侵早勞動,聖體,若何?上曰,一樣矣。出協陽門,降輿乘輦,由肅章門·進善門·敦化門進發,由洞口內鍾街前夜晝介路,至社稷大門外,降輦乘輿,入大門至壇門外,降輿步詣大次。少頃,上改具冕服,詣壇內,省器次詣省牲位,省牲訖。上曰,省牲·省器罷後,問安勿爲之。出榻敎還御齋室。上曰,入齋室後,問安勿爲之。出榻敎諸臣,以次詣閤。
上在昌德宮。停常參·經筵。
祈穀大祭罷,還內後,內閣·政院·玉堂·藥房口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房·朝廷二品以上·六曹堂上經宿口傳問安。答曰,知道。
鄭東榦啓曰,司僕寺內乘來言,捲簾毛帳,取稟,傳曰,捲三面。
鄭東榦啓曰,今日還宮時,兵曹堂上,當爲導駕,參知韓永逵,旣有只推之命,更卽牌招,何如?傳曰,許遞,令該曹,口傳差出,待下批牌招察任。
鄭東榦,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
姜彙鈺啓曰,行大司憲李直輔,執義李基崇,持平尹致任在外,掌令閔致載·韓翼鎭未肅拜,持平柳訸未署經,監察茶時之意,敢啓。傳曰,知道。
鄭東榦啓曰,御營廳將官來言,今日本廳軍兵,日次私習云矣,敢啓。傳曰,知道。
吏曹口傳政事,以吳翰源爲兵曹參知。
韓致應啓曰,假注書金裕憲,身病猝重,勢難察任,今姑改差,何如?傳曰,允。
傳于姜彙鈺曰,同副承旨入侍。
金裕憲改差,代以朴來謙爲假注書。
李貞運啓曰,卽者副校理朴宗琦,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
柳烇,以弘文館言啓曰,本館下番,連日姑降入直,事甚未安,修撰鄭元容,副修撰韓兢履,旣有只推之命,修撰姜浚欽,自鄕上來云,竝卽牌招,以爲推移入直之地,何如?傳曰,允。
以修撰鄭元容,副修撰韓兢履牌不進罷職傳旨,傳于柳烇曰,只推。
鄭東榦,以都摠府言啓曰,今正月初九日,宗廟·景慕宮動駕時,侍衛·寶劍·守宮,當爲備員,而都摠管朴崙壽,副摠管尹序東未肅拜,朴基豐,以禁衛中軍,陣上進,都摠管南公轍有身病,無以備員,令政院,稟旨變通,仍令該曹,以在京無故人,卽爲口傳差出,待下批牌招,以爲備員侍衛之地,何如?傳曰,允。竝許遞。
兵曹口傳政事,以韓晩裕·洪羲臣爲都摠管,趙德潤·李文會爲副摠管,副摠管單洪羲臣。
柳烇,以奎章閣守宮檢校提學意啓曰,夜間閣內諸處,無事之意,敢啓。傳曰,知道。
柳烇,以弘文館言啓曰,本館上番校理臣林景鎭,以宗廟春享大祭祭官,今日議政府肄儀時,晝仕出去之意,敢啓。傳曰,知道。
左議政金載瓚疏曰,伏以社壇親祈穀之享,瑞雪叶貽牟之象,鑾御穩旋,輿情胥悅,區區歡祝之忱,小大同情。仍伏念臣頃以拭巾之喘,仰請遞鞶之恩,病枕攢手之祝,惟兪音是俟,蓋痛極必呼,卽人情之同然,窮則有變,亦事勢之固宜,而凡民至切之願,天必從之,臣之日前陳懇,亶由於是,而竊自望於聽卑之下者也。聖批誕下,誨諭鄭重,與臣之所自冀,一相反焉,十行一札,耳提面命,在臣身固爲沒世榮感,而論以目下之情與勢,則轉益萬萬悶迫,萬萬隕抑,實不省所以爲達也。噫,今此乞解,是豈不已於可已者耶?臣狗馬之齒,七十除五,非不曰年至,而尙未過耄耋之歲,則陳力就列,今何敢爲辭,而不幸中年嬰疾,到老益痼,自三數年以來,宿症轉入膏肓,頹景漸迫崦嵫,自分爲朝暮人者已久。而昨年則尤覺冉冉沈深,雖是盥巾起居之時,蓋無日不病,而況春冬之間,添劇至再,前旣幾殊僅甦,今又比前尤篤,一番見添,輒至一層落下,而百般危厲之勢,理必無一幸矣。以此醜穢之狀,雖未敢縷縷猥陳,而最是頑積盤據,眞元枯削,病一分進,則氣一分下,病與氣,已到八九分地頭,委綴如尸,居今三箇月矣。人所以爲生者,卽寢與食,而五味全失,一粒不化,喉脘以下,隔若木石,都無以呑下,有形之物。且其痛苦之極,夜必有加,霎時交睫,旋卽驚覺,捧心擁腹,坐臥不得,終夜叫楚,仍爲達曙,除却他許多形證,卽此而必不可支堪則決矣。藥餌便成茶飯,而若水投石,軀殼徒存筋骸,而如紙粘木,每自點檢於己所獨知之處,則可驗其一日不及一日,今則卽所謂待符之喘也。復起爲完,已無其望,抑而從仕,況非可論,此所以日昨陳情之章,不避煩猥,疾聲仰呼者也。臣固知屢瀆爲罪,而若使畏罪而未暴,緣病而瘝職,其爲罪,尤爲大焉,寧被屢瀆之罪,不敢由臣身而病國事也。玆不得不冒萬死更申血懇,惟聖明少垂容光之照,特賜亟許之恩焉。顧今民國憂虞,茫無止畔,而臣叨此三事之列,若有一辭之飾,要爲奉身占便之計,則是負國也欺君也。昭乎神明,臨之在上,臣豈敢爲也?臣之今日情私,惟有得請與得罪兩條路而已。若未蒙曲賜矜諒,俾遂至願,則惟望遄伏威命,以爲爲人臣不誠者之戒,千萬至祝。臣無任云云。答曰,省疏具悉卿懇。前批罄悉予意,卿想必諒予之意,又此辭巽,實非所料也。夫國勢不可不顧,風俗不可不振,捨卿元老,麴糵·鹽梅之功,誰將恃乎?卿之斷斷不可去者此也。況新春初屆,賑濟方張,廊廟久廢,亦爲悶然。卿其安意調治,期有勿藥之喜,則小子之望也,小子之望也。望卿更勿復辭牘,以副小子眷眷之意。仍傳曰,此批答,遣史官,傳諭于左議政。
副校理朴宗琦疏曰,伏以臣,於元朝,歸自駿奔,卽就豹直,今已六日于玆矣。臣之老母,病與齒添,奄奄在床,多日離捨,實無其望,而只緣社享隔日,陪扈義重,黽勉齋居,不敢言私矣。卽接家信,則臣母所患痰咳諸症,挾感闖發,達宵苦劇,專伻委報,促臣歸視,情私煎迫,按住不得,玆敢不避屢瀆,冒犯擅離。伏乞聖慈,亟治臣罪,以肅朝綱,仍遞臣職,以安私分焉。臣無任云云。省疏具悉。爾其勿辭救護。
修撰姜浚欽疏曰,伏以皇穹眷佑,元良誕降,歲律載新,衣尺漸長,奉殿宮含飴之歡,奠宗社盤石之安,臣民慶祝,大小同情。仍伏念臣賦性狷隘,處世眛方,往在丁卯春間,再遭人言,拳踢交加,坑埳在卽,以臣孤畸,理必無幸。迺殿下曲垂恩言,屢加昭晰,天地生成之澤,非臣隕結所能自效,而玉署除旨,忽降於四載逖違之餘,閭里動色,闔門感泣,臣是何人,偏被洪造至此極也?夫人臣遭彈,終古何限,而若臣所遇,寔意慮夢想之所不到也。李萬榮之構臣衊臣,伊時對章,辨之盡矣。今不必更事煩複,若其再疏之窘遁,尤不滿一哂。臣旣以渠初疏,謂出於邪孽之譸張,則渠所自明,宜先辨此,而恐露本色,不敢措一辭發明,但於堂箚一事,諱却六僚之聯名,殆同一人之獨當,何其拙於掉脫,而巧於驅勒耶?設使萬榮生存,其言之呑吐破綻,不待臣言,人皆可知,固不足與之呶呶,況其身已故者耶?至於一僚員之橫擔强引,不避煩聒,臣實莫曉其故。聯名於三年之前,而陳疏於三年之後,古無此例,則餘外競辨,都屬剩語,故臣於其時,畢竟置不與較,而臣之所自悼者,讀書事君,亦嘗奉敎於君子,而徒知詖淫之當距,不識駴機之可畏。一登萬榮之口,則臣身之蒙不潔,已無餘地,以若情踪,無處抗顔,官職去就,非所可論,一日虛縻,添臣一日之罪,玆敢隨牌詣闕,冒瀆崇聽。伏乞亟賜斥退,以勵廉防焉。臣旣永謝西淸,歸緣南畝,豈有餘念於當世,而區區愛君之忱,終有磨滅不得者,身雖不進,言猶可獻,伏願殿下,勿以人廢言。噫,在天爲實理,在人爲實心,合天人而一之,則誠者實理也,誠之者實心也。以實理言,則雖若深奧,以實心言,則極爲淺易。人無賢愚,皆可養心,因吾固有之心,加以眞實之工,則只此便是作聖之階梯,致治之根本。今殿下,春秋鼎盛,閱天下之義理多矣。有實心者,必有實效,凡於一言一動一政一事,務皆以實心做去,讀書講學,必於是,處事接物,必於是,御世範俗,必於是,無一事放過,無一物漫應。當事是非,則必求是非之實,然後定其取舍,察人賢否,則必求賢否之實,然後定其黜陟。如或是非難明,賢否未詳,則默以存心,精以察理,必使陰陽黑白,洞見底蘊,無所疑眩,然後斯可謂實用其心矣。噫,今三公·六卿,果皆賢也,方伯·守令,果皆才也。臣固無間於則哲之明,而若猶未也,民必有受其害者,國亦隨以病矣。進退用舍之柄,旣在造化,則豈可一任其自然,而不能得人以自輔耶?鄕曲千金之室,亦必有數三紀綱之僕,然後可以濟事,況千乘之富,兆民之衆,勢不可以獨治乎?殿下御極十年,百度俱擧,而獨於用人之方,只循常規,而未見有實心求訪之意,此臣所以不揆僭越,眷眷爲言者也。臣無任云云。省疏具悉。所陳切實。爾其勿辭察職。
社稷祈穀大祭親祭敎是時,亞獻官右議政金思穆,終獻官光恩副尉金箕性,進弊爵酒官吏曹判書金羲淳,奠幣爵酒官吏曹參議曺允遂,薦俎官戶曹判書李晩秀,禮儀使禮曹判書沈象奎,典祀官奉常正柳河源,壇司令孫錫祉,壇上執禮副護軍李魯益,壇下執禮司僕正洪羲俊,第一位執尊宗簿正申溆,大祝應敎鄭觀綏,祝史副修撰韓兢履,齋郞副司果洪起燮,捧俎官吏曹正郞李周憲,典簿金民淳,副司果李洛秀,第二位執尊副司果金熙華,大祝校理尹尙圭,祝史副司果李止淵,齋郞副司果韓用儀,捧俎官副司果尹守翼,儀賓都事金命淵,濟用判官趙鎭衡,第三位執尊副校理朴宗琦,大祝副司果李憲琦,祝史副司果洪命周,齋郞副司果趙庭和,捧俎官中部令朴宗稷,刑曹佐郞成永愚,戶曹佐郞李亨會,第四位執尊副司果洪時濟,大祝修撰鄭元容,祝史直講李鍾穆,齋郞副司果朴英載,捧俎官軍資主簿鄭東晏,瓦署別提李在修,刑曹佐郞徐有鎭,盥洗位典籍趙永傑·文養老,爵洗位典籍李彦輔·李埴,亞終獻盥洗位典籍朴思彦,掌牲令典牲判官朴民淳,協律郞掌樂正洪儀泳,贊者引儀成海默·崔日運,謁者兼引儀吳仁昇·金濟運,贊引假引儀禹錫均·金秉淵,祭監監察李鋗·李羲溫。
庚午正月初六日子時,上親行祈穀大祭入侍時,行都承旨閔耆顯,行左承旨韓致應,右承旨柳烇,左副承旨李貞運,右副承旨鄭東榦,同副承旨姜彙鈺,記事官李紀淵,假注書金裕憲,記事官朴綺壽·李光文,檢校直提學李晩秀,檢校直閣沈象奎·李魯益,以次侍立訖。上具冕服,步詣壇內,就板位,行四拜禮,詣盥洗位,盥洗訖,詣壇上國社神位前,三上香,進幣獻酌,大祝讀祝訖。次詣后土氏·國稷·后稷氏神位前,行禮如初訖,降復位。亞獻官·終獻官,行禮如儀訖。上詣飮福位,受胙訖,降復位行四拜禮,徹籩豆訖,復行四拜禮,詣望燎位,燎訖,通禮告禮畢。上還詣祗迎位,祗迎訖,仍詣神室,奉審還安訖,出壇門,還詣齋室。上曰,親祭罷後,問安勿爲之。出榻敎少頃,通禮,跪啓外辦,上改具遠遊冠·絳紗袍,乘輿出大門,降輿乘輦,由夜晝介·鍾街前洞口內路,入敦化門·進善門·肅章門,降輦乘輿,命東榦出標信解嚴,由協陽門還內,諸臣以次退出。
庚午正月初六日午時,上御誠正閣。同副承旨入侍時,同副承旨姜彙鈺,假注書金裕憲,記事官朴綺壽·李光文,以次進伏訖。上命書傳敎曰,明日·翌日,問安勿爲之。仍命退,承史以次退出。
上在昌德宮。停常參·經筵。
姜彙鈺啓曰,行大司憲李直輔,執義李基崇,持平尹致任在外,掌令閔致載·韓翼鎭未肅拜,持平柳訸未署經,監察茶時之意,敢啓。傳曰,知道。
鄭東榦啓曰,來十一日,朝參日次,而元陵忌辰祭齋戒相値,頉稟之意,敢啓。傳曰,知道。
李貞運啓曰,來十一日,輪對日次,而元陵忌辰祭齋戒相値,頉稟之意,敢啓。傳曰,知道。
李貞運啓曰,來十一日,專經文臣殿講日次,而元陵忌辰祭齋戒相値,頉稟之意,敢啓。傳曰,知道。
鄭東榦啓曰,假注書朴來謙,時無職名,令該曹,依例付軍職,冠帶常仕,何如?傳曰,允。
備忘記,車嶺僉使車弘濟,防垣萬戶金龍鳳,下直,各長弓一張,長箭一部,片箭一部,筒兒一箇賜給。
傳于李貞運曰,左副承旨入侍。
傳于柳烇曰,昨未及爲之,貢市堂上,召貢市入於敦化門外,問瘼後,如有弊瘼,則令廟堂,論理草記稟處。
李貞運,以弘文館言啓曰,本館下番闕直,事甚未安,修撰鄭元容,副修撰韓兢履,旣有只推之命,修撰姜浚欽,疏批已下,竝卽牌招,以爲推移入直之地,何如?傳曰,允。
李貞運,以弘文館言啓曰,副修撰金學淳,時在公忠道淸風府,經筵入番事緊,請斯速乘馹上來事,下諭。答曰,依啓。
鄭東榦,以都摠府言啓曰,今正月初九日,宗廟·景慕宮動駕時,侍衛·寶劍·守宮,當爲備員,而副摠管趙德潤·李文會在外,都摠管韓晩裕未肅拜,副摠管洪義浩有身病,無以備員。令政院,稟旨變通,仍令該曹,以在京無故人,卽爲口傳差出,待下批,卽爲牌招,以爲備員侍衛之地,何如?傳曰,允。竝許遞。
以修撰鄭元容·姜浚欽,副修撰韓兢履牌不進罷職傳旨,傳于李貞運曰,只推。
傳于李貞運曰,發遣吏郞,諸執事淸齋與否,摘奸以來。
鄭東榦,以兵曹言啓曰,本曹正郞朴宗璜,身病猝重,無望供職,呈狀乞遞,侍衛之職,不可久曠,改差,何如?傳曰,允。
鄭東榦,以備邊司言啓曰,卽見公忠監司金蓍根報本司辭緣,則以爲,今番空名帖,以一千張狀請,而七百張下來,故分排俵給,則各邑擧皆加請,從願加俵,恐合事宜,空名帖三百張,更爲下送爲辭矣,七百張,如果不足於分俵,則依此分俵之數,三百張加送,何如?傳曰,允。
李貞運,以成均館行大司成意啓曰,今正月初七日,儒生上旬輪次,當爲設行,而大提學南公轍身病,限內不得爲之之意,敢啓。傳曰,知道。
柳烇,以漢城府言啓曰,發賣抄戶之精詳,專在於各洞尊位,尊位之擇差,旣有年前筵敎,則當此抄戶之時,各洞尊位,今亦依舊例擧行,洞任,亦不可不擇,令該部,必以有根着勤幹另擇之意,已爲面飭,而不無圖囑謀免之弊。雖諸上司各軍門,亦依丁未已例,毋得分付頉免之意,申飭,何如?傳曰,依此嚴飭,可也。
鄭東榦,以訓鍊都監言啓曰,本局中軍尹得逵,身病猝重,勢難察任,改差,何如?傳曰,允。
兼戶曹判書李晩秀疏曰,伏以歲籥載新,天休滋至,光輪之頌聲方興,磐泰之基命增鞏,而太社躬禋,瑞雪占豊,鑾蹕穩旋,玉體冞康,凡在駿奔之列,擧切歡抃之忱。臣於月前登對,淸問下及,聖慮惓淃於民憂之緩急,國計之贏縮,臣以節儉二字,略有所對,而識淺辭拙,敷奏未詳,仰孤德意,退猶惶愧。顧今四路大侵,民命近止,縣官常稅,十減八九,畜儲之哀痛,經用之匱竭,卽祖宗累百年來所未曾有,大小遑遑,罔知攸屆,爲今之計,上自太方之供,尙方之御,一切損不急之用,祛無益之費,崇儉則法衛公大帛之冠,制節則惜漢帝露臺之金,然後民可以活,國可以裕,亦庶幾轉災爲祥,迓天降康,而若其承佐對揚之責,亶惟司農之得其人,是豈無似賤臣,所可一日冒據之地哉?臣本憒憒一書生,雖家常日用之着衣噉飯,曾不識調度産業之爲何事,乃使之掌千乘財賦之權,萬萬無是望也。除名之下,再上辭本,悉暴情實,而聖批靳許,責勉殷重,臣妄不自揆,竊謂有司之職,異於華峻,殫竭駑鈍,可學而能,出而膺命,居然月十餘而歲再更矣。其奈材器之所局,性情之所不堪,强而行之,轉益鹵莽,筦庫則徒歸尾閭,簿書則莫辨要領,中外俱匱而備豫沒策,民國日凋而釐弊昧方,坐委郞吏,月糜廩俸。國家制置之本意,先輩經理之碩畫,緣臣而壞了無餘,而譴罰不加,簡書不至,每一思惟,惶汗浹背。況今災荒溢目,公私懸罄,默計一歲支費,凜凜若朝不謀夕,雖使杜預制損益,劉晏掌出納,尙難乎濟其事,豈容以疎迂如臣,奊詬如臣者,虛縻重務,一向任他而不之恤乎?臣庸是憂懼,晝而忘餐,夜而忘寢以思,莫如早解不稱之職,回授可堪之人,俾得整頓廢墜之餘,料理通變之宜,牽架彌縫,少紓此板蕩危急之患,非臣之幸,國事之幸。情切勢迫,言不敢長,片片肝隔,毫無假飾。伏乞聖慈,俯垂諒察,亟命鐫改臣度支之任,不勝大願。臣無任云云。答曰,省疏具悉。予之委卿於度支,亦有年所矣。況當歉年,豈可以重任易遞乎?卿其勿辭,益念對揚之責。
庚午正月初七日午時,上御誠正閣。左副承旨入侍時,左副承旨李貞運,假注書朴來謙,記事官朴綺壽·李光文,以次進伏訖。上曰,俄者下敎,使貢市堂上,招貢市人詢瘼矣。堂上果已入來乎?貞運曰,未及入來矣。上曰,再明是宗廟春享大祭乎?貞運曰,然矣。又奏曰,左相疏批中,有改書出者矣。更遣史官傳諭乎,只當頒布乎?上曰,更爲傳諭,可也。因命退,承史以次退出。
上在昌德宮。停常參·經筵。
姜彙鈺啓曰,行大司憲李直輔,執義李基崇,持平尹致任在外,掌令閔致載·韓翼鎭未肅拜,持平柳訸未署經,監察茶時之意,敢啓。傳曰,知道。
鄭東榦啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李貞運曰,禮房承旨,馳詣宗廟·永寧殿,奉審摘奸以來。
傳于鄭東榦曰,右副承旨入侍。
兵曹口傳政事,以尹致性爲都摠管,閔昌爀·任希存·白師誾爲副摠管。兵曹,副摠管單尹致性。
兵曹,以吳載光爲都監中軍。
李貞運,以弘文館言啓曰,本館下番闕直,事甚未安,修撰姜浚欽·鄭元容,副修撰韓兢履,旣有只推之命,竝卽牌招,以爲推移入直之地,何如?傳曰,允。
李貞運啓曰,校理林景鎭差祭,副校理申在明,副修撰金學淳在外,副校理朴宗琦受由,修撰姜浚欽·鄭元容,副修撰韓兢履牌不進,玉堂上下番俱空,事甚未安。應敎鄭觀綏,副應敎洪冕爕,校理尹尙圭,竝卽牌招,以爲推移入直之地,何如?傳曰,允。
以修撰姜浚欽·鄭元容,副修撰韓兢履牌不進罷職傳旨,傳于李貞運曰,只推。
以應敎鄭觀綏,副應敎洪冕爕,校理尹尙圭牌不進罷職傳旨,傳于李貞運曰,只推。
兵曹,以鄭觀采爲禁軍別將。
李貞運啓曰,明日動駕時,兩司侍臣,當爲進參,除在外·未署經外,未肅拜人員,竝待開門,牌招,何如?傳曰,允。
柳烇啓曰,明日大駕詣宗廟入齋室後,王大妃殿·惠慶宮·嘉順宮問安,何承旨進去乎?敢稟。傳曰,同副承旨進去。
傳于姜彙鈺曰,明日出宮內門路,以協陽門爲之。
姜彙鈺啓曰,昨伏見全羅監司李冕膺狀啓,則靈巖郡守李時晦,移拜訓鍊院正,興德縣監成元柱,移拜軍器副正,限麥秋請仍矣。李時晦,初不移職,成元柱,亦因廟堂草記仍任,則今此請仍,俱爲不審。臣之矇然捧入,至於啓下者,不勝惶悚,而該道臣不可無警,從重推考,原狀啓勿施,何如?傳曰,允。
李貞運,以吏曹言啓曰,卽接通禮院牒報,則以爲,明日宗廟·景慕宮擧動時,左右通禮,不可不備,而左通禮南惠寬,身病猝重,不得進參,卽速變通,以爲備員擧行之地云。通禮院左通禮南惠寬改差,其代,口傳備擬以入之意,敢啓。傳曰,知道。
鄭東榦,以兵曹言啓曰,明日動駕時,本曹郞廳侍衛各差備,當爲備員,正郞未差之代,令該曹,以在京無故人,口傳差出,以爲備員之地,何如?傳曰,允。
吏曹口傳政事,以權烒爲左通禮,具明源爲兵曹正郞。
李貞運,以吏曹言啓曰,今正月十二日,行元陵忌辰祭,獻官,前大司諫鄭尙愚塡差,而時無職名,令該曹,口傳付軍職,何如?傳曰,允。
庚午正月初八日午時,上御誠正閣。右副承旨入侍時,右副承旨鄭東榦,假注書朴來謙,記事官朴綺壽·李光文,以次進伏訖。上曰,科榜已久,分館爲之乎?東榦曰,爲之云矣。上曰,何不出文蹟也?東榦曰,大臣揀擇然後,始出文蹟矣。上曰,揀擇,何不爲之也?東榦曰,大臣有病,不得爲之云矣。上曰,昨日貢市堂上,果卽招致貢市人詢瘼乎?東榦曰,昨已詢瘼云,而草記姑不來呈矣。上曰,承旨亦進去乎?東榦曰,承旨則未承下敎,故不爲進去矣。仍命退,承史以次退出。
上在昌德宮。停常參·經筵。
夜二更三更,月暈。
大駕詣宗廟·景慕宮,春展謁還內後,內閣·政院·玉堂·藥房,口傳問安。答曰,知道。
姜彙鈺啓曰,行大司憲李直輔,執義李基崇,持平尹致任在外,掌令閔致載·韓翼鎭牌不進,柳平柳訸未署經,監察茶時之意,敢啓。傳曰,知道。
李貞運啓曰,玉堂上下番俱空,事甚未安,應敎鄭觀綏,副應敎洪冕燮,校理尹尙圭,修撰姜俊欽·鄭元容,副修撰韓兢履,旣有只推之命,竝更牌招,以爲推移入直之地,何如?傳曰,允。
鄭東榦啓曰,司僕寺內乘來言,捲簾毛帳,取稟。傳曰,捲三面。
傳于鄭東榦曰,侍衛軍兵毛具。
姜彙鈺啓曰,臣以王大妃殿·惠慶宮·嘉順宮,問安進去,下直之意,敢啓。傳曰,知道。
李貞運啓曰,卽者檢閱李光文,謂有親病,陳疏徑出,原疏纔已捧入矣。所當直捧禁推傳旨,而此與無端徑出有異,推考,何如?傳曰,允。
李貞運啓曰,卽者檢閱朴綺壽,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
柳烇啓曰,左右史不可不備,別兼春秋朴周壽,一體牌招入直,何如?傳曰,允。
以別兼春秋朴周壽牌不進罷職傳旨,傳于柳烇曰,只推,更爲牌招。
兵曹口傳政事,小農權管金殷喆,宣傳官申彦模,相換。
以全羅監司李冕膺狀啓,靈光郡人物渰死事,傳于韓致應曰,聞甚矜惻,原恤典外,別加顧恤,渰死人如有生前身還布,竝蕩減事,廟堂區劃,分付。
姜彙鈺啓曰,卽者義禁府都事來言,今日還宮時,衛外擊錚罪人尹商鎭等四人,移送秋曹云矣,敢啓。傳曰,知道。
閔耆顯,以議政府右議政意啓曰,今日景慕宮展拜時,當該引儀,誤爲傳唱,幾致失禮,事之可駭,莫此爲甚,捧現告先汰後拿。常時不善檢飭之贊儀,亦難免其罪,令該府,拿問處之,何如?傳曰,允。
李貞運,以奎章閣言啓曰,原任待敎朴宗薰父喪,依定式,遣檢書官,傳給內賜賻物,致弔勸粥以來之意,敢啓。傳曰,知道。
正言趙貞喆疏曰,伏以臣竊伏惟念,天地之大德曰生,而不能花枯槁之木,父母惟疾之憂,而不能甦癈痼之兒,蓋其理有所不通,力有所不及焉。顧今臣枯槁而至於顚,癈痼而幾於死,難責醫藥之效,永斷蘖之望而我殿下,一朝而花之,百方而甦之。惟天地父母所未能之神功至恩,偏施之於臣之眇然一身,夫小惠可名,大德難言。臣欲無言,豚魚罔別,臣欲言之,腸臆先格。嗚呼,臣家以忠徇國,碧血未乾,蒙被惡名,思議所不到,而祗緣臣父性簡心潔,觸忤多方,臣之兄弟,早竊科名,人憎其覺,神害其盈。於是乎奸凶紏結,必欲甘心,無言不做,無事不張。機毒潛發,運厄相湊,禍燃泉塗,幾湛宗族。倘非我先大王日月之明,臣父九地之冤,何以得雪,臣兄絶徼之竄,何以生還乎?臣又株累若近,罪案易晦,側足危穽,遊身羿彀,號呼宛轉於炎荒荆棘之中者,三十有餘年矣。惟其積瘢難洗,杇木難雕,故喣濡亭毒之功,偏費於兩朝,開鑿解脫之勞,若涉於重關。自耽羅而楸島,自島而陸,陸而移,移而宥,歸見城郭之舊,復廁衣冠之列,尋常對人,怳如夢寢,中夜自撫,忽若後身,是豈臣浮念妄想,或涉髣髴也哉?嗚呼,臣旣丁年去國,皓首還家,骨肉凋隕,門戶凄涼。臣母相見無幾,又終天年,廓乎穹壤,塊獨孑遺,臣身雖生,臣心已死。彈冠嚲綬,念絶當世,畢義盡忠,願在他生,屛伏田廬,符到是竢,千萬不自意恩敍遽降,恩敍未幾,名通朝籍,通籍未幾,復侈以薇垣新命,臣愚不知。側陋如臣,滓穢如臣者,何所槪於聖衷,而刮磨薰洗,如顧而復,如是之至也。竊嘗聞,朝廷用人,厥惟無方,而其所以考課爲準者,要不過文華也,才猷也,氣節也而已。倘或不準於數科之中,筋力奔走,比數於百執事之列者,亦有之矣。乃臣則學未通方,墮落北鄷,身名自棄,書籍爲諱,氓撩作伍,魚釣寄命,貿貿然銀根帝虎之不辨,一切世務,都無所通曉,其視牛衣牧豎,相去不遠矣。性本奊詬,早罹禍患,譬如弱草方萌,嚴霜剝之,柔木未條,震風摧之。志氣低塌,神魄消落,對一素昧,面輒騂烘,遇一微事,心已怔營,重以炎熏瘴謮,顔髮外凋,至慼慘喪,肝肺內蝕,奄奄有癃老之狀,此皆必然之理,實然之形也。豸觸鷹摶,固難容議,霜靴泥鞴,無以自力,臣豈敢不自量度,徒懾義分,妄居不稱之職,重貽一世之恥乎?伏願天地父母,監燭臣實情,鐫改臣職名,因命選部,無復檢擬。俾遂臣沒齒耕鑿,謌咏聖化之至願焉。臣無任云云。省疏具悉。爾其勿辭察職。
檢閱李光文疏曰,伏以臣,離違老父,亦旣久矣。嶺路絶脩,衙信恒疎況當獻歲之初,倍激陟岵之戀,尙不敢冒陳私懇顧臣情理,實無以自聊。卽伏見初二日所發書,則以爲積勞爲祟,宿疴隨添,攝養每失於寒煗,食飮反遜於藥餌,目下症情,其憂實深,而家眷未隨,扶將無人。臣於是,焦灼轉甚,按住不得,玆敢拜章徑行。伏乞聖慈,俯垂鑑諒,亟遞臣所帶之職,仍治臣擅離之罪,以肅朝綱,以便救護,千萬幸甚。臣無任云云。省疏具悉。爾其勿辭救護。
庚午正月初九日卯時,上詣宗廟景慕宮。春展謁擧動入侍時,行都承旨閔耆顯,行左承旨韓致應,右承旨柳烇,左副承旨李貞運,右副承旨鄭東榦,同副承旨姜彙鈺,記事官李紀淵,假注書朴來謙,記事官朴綺壽·李光文,檢校直閣李魯益,以次侍立。時至,通禮,跪啓外辦,上具翼善冠·衮龍袍,乘輿出宣化門。藥房提調沈象奎,副提調韓致應,進駕前奏曰,趁早勞動,聖體,若何?上曰,一樣矣。又奏曰,今日藥房提調一人,當爲監煎,何提調進去乎?上曰,都提調,不爲入來乎?象奎曰,然矣。上曰,副提調監煎,可也。出協陽門·肅章門,降輿乘輦,仍由進善門·敦化門,至宗廟,前通禮跪啓降輦,上降輦乘輿,入廟大門,降輿御齋殿。上曰,入齋殿後,問安勿爲之。出榻敎上改具冕服,就板位行四拜禮,詣殿內奉審,因詣永寧殿。右議政金思穆進前奏曰,日寒甚峭,侵早勞動,聖體,若何?上曰,一樣矣。思穆曰,此去齋殿不近,暫御步輦,恐好矣。上曰,不必然矣。象奎曰,今日動駕時,侍臣不備,只承文判校一員進參,全不成班儀,而政院不能先期整飭,極爲未安,當該承旨推考,何如?上曰,依爲之。衆所共知實病外,不參侍臣,爲先遞差,下義禁府推考,可也。出擧條還御齋殿,展拜後,問安勿爲之事。出榻敎上改具翼善冠·衮龍袍,乘輿出廟大門,降輿乘輦,至觀旂橋,降輦步過,復乘輦至景慕宮門外,降輦乘輿,入宮大門御齋室。上曰,入齋室後,問安勿爲之。出榻敎上改具冕服,就板位行再拜禮,入室奉審,因詣望廟樓,就板位行四拜禮。命書傳敎曰,望廟樓展拜時,百官行禮置之。還御齋室。上曰,展拜後問安,勿爲之。出榻敎少頃,上改具翼善冠·衮龍袍,乘輿以出。兵曹判書朴宗慶進前奏曰,宣傳官申彦模,爲人不合於傳命之任,與小農權管金殷喆,相換,何如?上可之。因出宮大門,降輿乘輦,至觀旂橋降輦步過,復乘輦,至宗廟前路,降輦步過,復乘輦入敦化門·進善門,降輦乘輿,由肅章門·協陽門·宣化門還內,出標信解嚴。諸臣以次退出。
上在昌德宮。停常參·經筵。
藥房提調沈象奎,副提調韓致應啓曰,廟宮展禮,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李貞運啓曰,行大司憲李直輔,執義李基崇,持平尹致任在外,柳訸未署經,掌令二員未差,監察茶時之意,敢啓。傳曰,知道。
李貞運啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
韓致應啓曰,右副承旨鄭東榦,同副承旨姜彙鈺,今日不爲仕進,竝卽牌招,何如?傳曰,允。
備忘記,安義僉使崔秀岡,伐登萬戶吳復運下直,各長弓一張,長箭一部,片箭一部,筒兒一箇賜給。
以別兼春秋朴周壽再牌不進罷職傳旨,傳于李貞運曰,只推,更爲牌招。
傳于李貞運曰,別兼春秋批下,卽爲牌招。
李貞運啓曰,應敎·副應敎·校理二員·副校理一員·修撰一員·副修撰一員未差,副校理申在明,副修撰金學淳在外,修撰鄭元容牌不進,玉堂上下番俱空,事甚未安。未差之代,政官牌招,開政差出,待下批仍卽牌招,以爲推移入直之地,何如?傳曰,允。竝許遞。
李貞運啓曰,吏曹判書金羲淳,參議曺允遂牌不進推考傳旨及罷職傳旨,今方捧入,而開政命下之後,如是違牌,事甚未安,參判李肇源在外,判書更爲牌招,何如?傳曰,允。參議只推,更爲牌招。
以右副承旨鄭東榦牌不進罷職傳旨,傳于韓致應曰,只推。
以吏曹參議曺允遂再牌不進罷職傳旨,傳于李貞運曰,只推。
李貞運啓曰,吏曹判書金羲淳,疏批已下,參議曺允遂旣有只推之命,竝卽牌招,以爲開政之地,何如?傳曰,允。
李貞運啓曰,吏曹判書金羲淳牌不進推考傳旨及參議曺允遂三牌不進,依定式禁推傳旨,今方捧入,而開政命下之後,如是違牌,終不承膺,事體所在,誠甚未安,判書更爲牌招,何如?傳曰,允。參議分揀,更爲牌招。
以全羅監司李冕膺狀啓,樂安郡民家失火事,傳于韓致應曰,聞甚矜惻,元恤典外,別加顧恤事,廟堂區劃,分付。
李貞運,以禮曹言啓曰,永禧殿春奉審酌獻禮當次之年,則酌獻禮前擧行,已有前例矣。今正月二十一日,臣曹,與戶曹堂上,同爲進去,奉審後稟處,何如?傳曰,允。
李貞運,以禮曹言啓曰,卽接定州幼學金亨五所志,則以爲同姓三寸姪良倜,嫡妾俱無子,以其同生弟良第二子文一,欲爲繼後,兩家同議完定,而未及禮斜之前,良夫妻俱歿,拘於常規,不得循例禮斜,依定式,草記稟處事,呈狀矣。凡係繼宗立後者,兩邊與受,明有可據,而不得登聞者,許令該曹,論理草記事,曾有筵奏定式,而門長金亨五所訴旣如此,依定式,金良第二子文一,立爲金良倜之後,何如?傳曰,允。
李貞運,以成均館行大司成意啓曰,本館入直,久任郞廳外,凡郞無敢入直,若有代員替直之事,則依下都監例,草記代直事,曾已定式矣。司成鄭魯榮未肅拜,典籍沈能稷,呈旬有日,直講李鍾穆,方以入直,身病猝劇,呈旬出去,時無入直之員,以他郞官,姑爲代直,何如?傳曰,允。
姜彙鈺,以兵曹言啓曰,宣傳官尹頤東,文臣兼宣傳官朴蓍壽,俱以身病猝重,勢難供職,呈狀乞遞,竝改差,何如?傳曰,允。
姜彙鈺,以備邊司言啓曰,傳曰,昨未及爲之,貢市堂上,召貢市人於敦化門外,問瘼後,如有弊瘼,則令廟堂,論理草記稟處事,命下矣。謹依下敎,招問貢市人等處,則地衣契貢人等,以爲一自辛丑減貢,一千五百張之後,進排漸益增加,莫能支保,依前復貢事也。減貢之後,諸般責應,有增無減,則貢人稱冤,其勢似然,此係不可不矯捄之端,而復貢一事,有難遽議。令該曹,斟量事勢,從長決給,椵板契貢人等,以爲渠貢所供楸板·椵板·楸木·椵木,乃是御供所用,故所産各邑,持戶曹勿侵公文,往貿進排矣。昨年貿來時,所經各邑中,朔寧·兔山,不計公文,勒侵收稅,此後則無敢收稅之意,另加申飭事也。所供係是進排之需,則所經各邑之勒侵收稅,事甚駭然。若有公文,則無得橫侵之意,關飭各該道,軍資監貢人等,以爲渠貢元役價之減縮條,每於豐年,收租多則減縮少,歉歲,收租少則減縮多,而減縮條,例自戶曹,隨縮應下者,往在辛酉,以舊債之不堪減縮,役價預爲斥賣矣。當此大歉之歲,減縮夥多,利歸他人,渠貢形勢,漸至難保。減縮條,若令戶曹,限二千石,以錢例下,則不過三年,自當計除,且各倉上下時,皆有役人雇價,而獨於渠貢無之,每年七八百兩,貢人白地替當,依廣興倉例,磨鍊雇價事也。減縮條之以錢預下,不害爲殘貢蘇瘼之道,而該曹事勢,未知無掣礙之端。役人雇價,兩倉異例,則稱冤無怪,竝令該曹,量宜矯捄。漁夫契貢人等,以爲進排生魚,經尺然後始爲合用,雖於行船設網之時,捉得至艱。況乎冬節合氷之時,船不得行,網不得設,至於捉魚,實非人力所可能者也。往在丁卯年分,特蒙冬三朔全代封之特恩,伊後則半代封而止,弊復如前,將至渙散,而鷹師契之夏三朔,亦以全代封定式,則獨於渠等,未蒙一視之澤事也。冬節合氷捉魚之難,勢所必然,而御供事體,所重自別,全數代封,係是特恩,設有一時之已例,又復倖望,極爲濫屑,置之,生鮮廛市民等,以爲內局封納生蟹,前則每日一百五十介矣。今則畿邑所減五十介,又爲加定,日納爲二百介,而每介受價,僅爲二分餘,落本甚多,負債如山,依漁夫契例,每介錢八分上下事也。內局所納,所重自別,而受價數爻,比之漁夫貢人,多寡懸殊,則其所爲弊,在所當念,令該曹,量宜上下,俾無稱冤之端。雜穀廛市民等,以爲渠廛,與下米廛,破其朔稅,還復日稅事,呈于廟堂及本署,下米廛,七次落空矣。又於癸亥,誣呈所懷,更破日稅,又定朔稅,生業物種,將爲見奪於下米廛人,依前破其朔稅,還復日稅事也。兩廛爭利,在於日稅月稅之間,而日稅則自己丑始,間雖有一時與奪,旋復得訟,爲三十餘年。月稅則自癸亥至今八年行之,論其久近,宜有雜穀廛人之稱冤,隨入隨稅,各分其半,不害爲兩廛均利之道,而互相立落,亦旣多年,利害便否,有難的知,令該署,更査論報後決處。牛廛市民等,以爲耆老所及司僕寺進排乳牛,竝兒犢爲三十四隻矣。司僕寺,雖給路糧錢屯牛錢合六兩五錢,而耆老所,只給間三年,每隻價四兩,其間有頉,則一年改立,少不下七八隻,特爲處分事也。耆老所給價之不如司僕寺,事勢卽然,而市人爲弊,不可不念,令該司從便矯捄。昌廛市民等,以爲近年以來,坊曲諸處,亂貿私皮,恣意放賣,拔例嚴禁事也。私皮亂賣之弊,在所當禁,嚴飭法司,各別禁斷,猪廛市民等,以爲渠廛元役,納於本署者,每朔錢爲三十六兩零。此外各宮各司,無價進排之數,指不勝屈,將至撤市之境,特蒙保存之澤事也。無價進排,爲弊可知。捧甘各宮各司,使勿如前侵責,本署朔納之錢,旣知爲弊之端,則宜有節約之道,令該署査實決處。涼臺廛市民等,以爲近來松商益熾,操縱,榷利,又爲都賈於濟州,出來咽喉之康·海南等地,直爲派送於都會各處。故京城入來,絶無,物種極貴,松商都賈之弊,各別痛禁,依帽子廛人之下往灣府定價,移給於松商例,送人於康津·海南等處,從時價定給於松商及各處事也。松商榷利之弊,貽害本廛,旣聞之後,所當嚴禁,發關該道該府,痛加禁斷。冶匠等,以爲正鐵進排,極爲夥多,而受價每斤爲一錢四分,市價則每斤爲二錢二三分,出債貿充,不能支保,而年前雜鐵廛人之目鐵受價,每斤本爲一錢。因其呼訴,以二錢增價上下,鐵契受價,每斤爲三錢,依鐵契例上下事也。鐵價漸高,收斂充補,則匠手之稱冤,似或無怪,令該曹酌量蘇捄之道,俾爲支保之地。懸房市民等,以爲泮中私屠之淆雜,專由於本館庫直之憑藉亂屠,各處私屠之弊,另加禁斷,各宮進排肉種,爲貿奴愆期,未受肉價,至於六千餘兩之多,特令捧給事也。本館庫直之法外亂屠,所當嚴禁,申飭本館及法司,隨現嚴繩,進排肉種之愆期失價,至於六千餘金,從前申飭,何如?而弊復如是,聞極痛駭,嚴飭內司,宮奴之如是作弊者,一一査出,照數捧給後,使之論報本司,以爲照法嚴勘之地。樺皮廛·綿子廛·淸密廛·鞋廛·東床廛·煙草廛·雉鷄廛·草物廛·眞絲廛·隅廛·內外匙廛·內貰器廛·煙竹廛·門外新床廛市民等,以爲一自通共以後,擧皆失業,將至渙散撤市之境,特復亂廛,俾蒙生活事也。六矣廛外,不許都賈,法意有在,間雖有魚物·鉢里兩廛之特許添入,行之已久,不可遽議闊狹。今此諸廛之呼訴,亦非一二次,言涉希覬,事甚屑越,竝置之,何如?傳曰,地衣契貢事,令該曹論理稟處,椵板契貢事,若如渠言,則各邑勒侵收稅,極甚駭然,嚴飭。軍資監貢事,亦令該曹,商量稟處。漁夫契貢事,全數代封,雖因一時之事,此不必年年爲恒式,若有極難於捉魚之時,則令廚院,稟處變通。生鮮廛事,依所願施行,雜穀廛事,令該署査實稟處,牛廛事,令司僕寺稟處,昌廛事,依所願許施,猪廛事,各別嚴飭於各官各司及該署,涼臺廛事,令該道該府各別操切,冶匠事,依所請許施,懸房事,依施,其外亦依草記施行。
姜彙鈺,以義禁府言啓曰,保放罪人趙,還囚捧供以入之意,敢啓。傳曰,知道。
姜彙鈺,以義禁府言啓曰,通禮院假引儀柳錫均,先汰後拿事,傳旨啓下,而假引儀,以雜歧例,自刑曹擧行,曾有定式矣。柳錫均移送秋曹之意,敢啓。傳曰,知道。
姜彙鈺,以刑曹言啓曰,昨日動駕時,泮民金鏡泰,請罷養賢庫庫直輩設屠賣買事,肆然伏地於衛外矣。本事非但四件之外,文字呼訴言語白活之類,初勿捧供,一切勿施事,曾有受敎,而且其呼籲處所,亦在定式之外,原情勿施,其猥越之罪,自臣曹,考律重勘,何如?傳曰,允。
姜彙鈺,以右邊捕盜廳言啓曰,本廳從事官尹義儉,身病猝重,勢難察任,改差,何如?傳曰,允。
禁府照目粘連,前應敎鄭觀綏,前副應敎洪冕燮,前校理尹尙圭·林景鎭,前副校理朴宗琦,前修撰姜浚欽,前副修撰韓兢履,前掌令閔致載·韓翼鎭等矣傳旨內,今日動駕,侍臣不備,只承文判校一人進參,全不成班儀,竝推考罪,各笞五十收贖,解見任別敍私罪,奉敎依允爲旀,鄭觀綏·洪冕燮·尹尙圭·林景鎭·朴宗琦·姜浚欽·閔致載·韓翼鎭等段,竝只功減一等,韓兢履段,功議各減一等爲良如敎。又啓目,通禮院贊儀金泰行原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,平安前兵使趙原情云云。問目內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,議處,何如?判付啓,依允。又啓目,龜城府使李尙謙原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。
工曹判書南公轍疏曰,伏以歲籥鼎新,邦籙泰來,祗謁太室,鑾蹕穩旋,尺衣漸長,謠謄四重,臣民欣抃,大小惟均。仍念臣於文衡之任,其不可一日冒居者,而今已經歲之久矣。人器之不堪,物情之不叶,不但爲一己之私憂,其累聖簡而傷國體,所關甚重,賁飭辭令,煥黼黻於王朝者,卽此任也,而以臣之無文而居之,丕變儒風,立標準於士林者,卽此任也,而以臣之不材而竊之,誰則不如之心,人皆有之。故名器緣臣而䙝,適足爲不學者之勸,言念及此,豈不寒心?臣於此職,自始有妨賢代斲之嫌,且慙且悸,直欲逃遁不當,而嚴命所迫,事會所急,不能堅持株守。旣又逢國大慶,自謂是千載一遇之嘉會。適於此時,持簡操筆,所撰進一二文字,論述祖宗之功德,贊揚錫類之洪祿,使偉烈盛蹟,卓絶無前之休,巍巍煌煌,洋溢天地。臣雖文辭拙陋,不足觀覽,其事則雅頌所載綿長發之所以歌詠殷周者,可與竝立而傳之無窮,强顔爲之,不能稱塞明旨,而志願所在,未肯讓與於人,仍因蹲據,拖至于今,榮耀已極,復何所望?且臣自近年以來,疾病已痼,最是痰壅血唾之症,甚妨於思索,雖尋常書牘之私自應酬者,極其艱辛,犬馬之齒,亦非强壯之比。昔日之如干所記,今皆遺忘,或當副急應製,血指汗顔,傍觀代悶,以此懶廢憒劣之人,使之主盟詞垣,久而不去,則竊恐四方之士,有以窺朝廷之無人也。昔在仁廟朝,故右議政文忠公張維,上箚辭文衡曰,謂是任爲苦歟,臣不當偏受其苦,謂是任爲榮歟。臣豈敢獨占其榮?顧今宿望諸彦,本自不乏,已授與當次,俱有其人。臣雖不敢爲苦避之計,榮之不欲獨占,則維之言可謂先獲臣心矣。匪據之愧,瘝曠之懼,交切于中,晝夜思度,莫如早解此職之爲安於心,玆敢略具疏本,仰瀆仁覆之天。伏乞聖明,特垂諒察,快賜遞免,公私不勝幸甚。臣無任云云。答曰,省疏具悉。文衡非煩劇之任,而任則重矣。卿其勿辭行公。
吏曹判書金羲淳疏曰,伏以社壇親祼,迓豐年之瑞,宗宮祗拜,展春見之禮,誠敬備至,神人胥欣,回鑾萬安,受籙無疆,蹈舞頌抃,大小同情。仍伏念臣之忝竊誤恩,濫叨見職,亦已七易月而經一大政矣。以才則不可一日冒據,而盤礴至今,以官則未效一事稱報,而僨誤居多,臣誠日夕憂懼,莫省所屆。嗚呼,臣本庸陋,拙於用者也。處冗散則適於性,投要劇則乖其分,而邇來臣之所叨冒,一與臣性分,大相謬焉。臣竊恐聖明所以處臣者,未可爲得其當也。況念選部,重寄也,簡畀之至愼,擔夯之至艱,人情之所兢惕,物論之所睢盱,而匪人也則不可以苟冒,不才也則不可以久處。其理甚著,如日較然,而臣於六臘之間,迭據兩銓之柄,過了京察,亦旣再矣。已試罔效,此其驗也,而上之不能別賢愚而嚴黜陟,次之不能疏潛隱而振淹滯,翹佇之群望莫副,委寄之聖念虛孤,瘢疣之滋,悔吝之生,蓋不可勝計,則臣之罪大矣。倖而免顚越狼狽,式至于今者,罔非我殿下涵貸庇覆之恩也。臣感念眷私之冞重,期欲涓埃之必效者,卽其願也職也,而其奈識愈昏而才愈疎,血指汗顔,徒爲旁觀之笑耳。若復貪榮戀寵,黽勉在職,引日越月,遲廻不去,終至於誤,國家大事,則其罪當何如哉?其後也悔,將亦無及,則不唯臣之自悼不暇,上雖欲全保臣拯濟臣,恐不可得矣。與其底悔而後去,曷若早爲之計,俾臣解脫柄任,斂然退避,則臣庶爲禔身保家之人,而在朝家不害爲禮使之道,公私兩當,事理俱全。臣之以此仰望於我殿下,不啻若赤子之望乳,殿下亦豈不慼然矜念,俯垂體諒之眷乎?且臣有老母,年衰病痼,寧日恒少,氣貌凜奄,而間値冬節,失於將攝,裏虛表熱,風火流注,旬日之間,屢阽危域,此時焦迫,慮無不到,而適値政期,致愆多日。如此實狀,聖明亦或俯燭,少愈餘悸,憧憧在心,而尙今昏帖,未離床褥,扶護醫治,晨夕無暇,政命每下,憂惶一倍,在公在私,均有所妨,以此從政,其勢末由,古人所謂事君日長之語,其眞先獲之至論。倘殿下,深軫推孝之政,亟許釋負之願,不復以職事縻爾,使之安意護養,則臣當子母相對,感頌歌詠,以延桑楡之餘景,卽其萊衣供歡之日,無非華人祝聖之時也。區區此言,出自至懇,聖慈臨鑑,必當憫憐。伏乞亟賜遞解,以幸公私,不勝大願。臣無任云云。答曰,省疏具悉。冢宰重任,雖引親病,職非妨於救護,卿其勿辭行公。
兵曹判書朴宗慶疏曰,伏以歲律載新,景籙滋至,衣尺添線,奉慈歡於含飴,閟宮展謁,寓聖慕於見羹,群情胥悅,八域同情。仍伏念以臣匪才,叨此匪據,倏爾閱屢月而經一歲,素食尸位,無一報效者,亦云久矣。有識者爲臣竊歎曰,彼其也爲國之大司馬者耶?夫甲兵,統轄三營,烽燧,照管八路,銓注而進退靺韋,經費而操切郞吏,城門之鎖鑰,文武之試射,巡綽梗栍,考績計仕,莫不躬行而親檢。千頭萬緖,彼焉能稱塞,左酬右接,彼焉能抵當,其所作爲云者,是不過毁瓦劃墁。臣雖百喙,何辭而自辨之乎?曩時出脚,銜恩畏義,而臣不敢自有其身,至今蹲踞,辭不獲命,而臣不敢屢煩聖聰,淟涊盤礴,若固有之,旣掌兵事,且行臘政,物情益駭,譏謗必至,臣實自知。豈不思求解此職於政過瓜熟之後,以收桑楡之計,而三告未畢,一遞終靳。又復巧値事會,乍入旋出,隨參於承候之列,恭趨於侍衛之班,跡或顚倒,勢不獲已。今若幸其復出,仍又冒居,諒非本情,而且臣所抱貞病,頑痰爲祟,少或觸冒風寒,調護失宜,則幾塊硬物,撐胸亘腹,拘骸牽體,食不消化,飮必停蓄,漉漉津津,遍身有聲,聞者驚耳,見者瞠目,症情危惡,千奇萬怪,屢試刀圭,百劑無靈,年未五十,髭髮盡白。唯其起居動作,姑未有妨在家事務,隨時强策,而傍人觀瞻,亦曰,無傷。然而深於醫者,固已望之而走矣。尙或勸之曰,今若斷却思慮,飮啄淸涼,湔腸滌胃,調氣降火,庶有着手安全之道。臣於年前,爲其水土之佳好,靑郊尺地,營一弊庄,許久試飮,功效甚多。地雖城外,亦便從仕,曾以籌司之劇,知申之近,皆可往來,而一縻此職,遽成鐵限,已過半年。雜飮惡水,病復如前,又加癃痼,盈門之武士,將何以引接,委案之簿牒,將何以句檢?調病則曠務,理事則添呻。噫,疾痛之呼天地也父母也,假使臣,病至危篤,終不免符到,則上雖欲憂憐而體諒,於何所施乎?以公而言,則僨國事,以私而言,則必添病情。唯此二者,宜其疾聲求退,以解識者之惑,而以副醫人之言,抑臣又有至切之懇,先壠事多,太半未就。父墓之埋誌,母山之豎碣,俱非暫暇時日而可就,亦不可替人而代勞。惟有一解此任,專意庀事,而若其兼銜之如惠局重務,不幸當畿湖歉荒之年,國計耗縮,民食罄竭,苟非財賦能幹之人,實難居之。謂臣宿硏而還差者,旣是失當,而臣若楸行,亦當久曠。伏願聖慈,俯賜鑑燭,將臣本兵·惠局及提學之任,竝許遞解,以便公私,不勝幸甚。臣無任云云。答曰,省疏具悉。司馬·惠局·文任,俱爲朝廷之重任,豈可數遞數易乎?卿雖以重任爲辭。予亦以重任爲難,卿其益念重任之不易,以副予專任之義,先山役事,卿其從便往來,勿辭行公。
黃海監司金明淳疏曰,伏以太社親祼,瑞雪占豐,廟宮祗謁,鑾蹕穩旋,新年慶抃之忱,大小惟均。仍伏念臣猥膺藩寄,辭不獲命,行將冒赴矣。臣之父母及本生父母墳山,在於京畿富平·驪州等地,長縻職事,久曠省掃,今當遠離,益切霜露之感。玆陳短章,仰籲於孝理之下。伏乞聖慈,特許臣辭陛前往省,俾伸至情,千萬顒祝。臣無任云云。答曰,省疏具悉。卿其往省焉。
別兼春秋朴周壽疏曰,伏以臣於再昨年草土中,乃以翰苑故事,遽有臣陞六之命,此其罕例也。愧惶之極,不覺淸涕之被面。噫,臣固冥頑如木石,苫堊之喘,尙今苟全,忍見時序之變,每切風樹之感,倏忽之頃,終制已過,冠裳隨改,慨廓之慟,萬念灰冷,豈復有榮途之妄想哉?千萬不自意,今月一日,伏奉聖旨,特差臣別兼春秋,謂是宿硏,而蒙此誤恩,雖甚愚迷,寧不感激?第想疇昔,區區情事,有不忍復叨此銜,抑塞惝怳,不知所措也。且此別兼之任,若値上下番不備之時,則或有曾經者特授之擧,今旣備員,而又以臣差下,聖明之殊恩過寵,何爲而偏被臣身哉?念臣逖違之餘,豈敢不蹶趨承,以效古人不俟駕屨之戒,而荐經喪威,神精迷錯,如散秩冗官,尙難陳力就列。況此左右史記注,上可以論君德,下可以談時政,實兼雖殊,責任無異。豈可冒受而更尋舊步於簪筆之班乎?此臣所以逡巡却顧,召牌之下,承膺無路。玆敢披瀝血懇,仰瀆崇聽,伏願聖慈,諒臣悲苦之情,察臣辭巽之實,特命減下臣別兼之銜,俾安私分,千萬幸甚。臣無任云云。省疏具悉。今見爾疏,殊增感舊之懷,左右不可不備。卽爲入來肅命。
上在昌德宮。停常參·經筵。
辰時,日有左珥。申時,日有左珥。夜一更二更,月暈。
姜彙鈺啓曰,行大司憲李直輔,執義李基崇,持平尹致任在外,柳訸未署經,掌令二員未差,監察茶時之意,敢啓。傳曰,知道。
韓致應啓曰,右副承旨鄭東榦,今日不爲仕進,卽爲牌招,何如?傳曰,允。
李貞運啓曰,臣依定式進詣香室,奉審香祝櫃祝板袱子,則精潔之意,敢啓。傳曰,知道。
傳于李貞運曰,禮房承旨馳詣元陵,奉審摘奸,局內諸陵,一體奉審以來。
李貞運啓曰,吏曹判書金羲淳再牌不進推考傳旨及參議曺允遂四牌不進,依定式禁推傳旨,今方捧入,而開政命下之後,連事違召,終不承膺,事體所在,誠極未安,判書所當更請牌招,而係是一日三牌,何以爲之?敢稟。傳曰,判書更爲牌招,參議只推,亦爲牌招。
姜彙鈺啓曰,吏曹判書金羲淳,參議曺允遂牌不進推考傳旨及罷職傳旨,今方捧入,而開政命下,已至經宿,如是違牌,事甚未安,判書更卽牌招,何如?傳曰,允。參議只推,更爲牌招。
備邊司薦望,以尹致性爲江華留守。
以右副承旨鄭東榦牌不進罷職傳旨,傳于柳烇曰,只推。
有政。吏批,判書金羲淳牌招不進,參判李肇源在外,參議曺允遂進,右承旨柳烇進,啓曰,判書金羲淳牌招不進,參判李肇源在外,小臣獨政未安,何以爲之?敢稟。傳曰,只出緊任。以任厚常爲大司諫,韓啓翼·車敬鎭爲掌令,申在明爲應敎,李止淵爲校理,李錫夏爲副校理,尹日逵爲修撰,趙琮鎭爲副修撰,李載弘爲富寧府使,申純爲朔州府使,吳在臣爲珍島郡守,江華留守單尹致性,行護軍宋銓·白師誾,今加嘉義,通德郞柳師春,幼學夫道勛,以上今超通政,年七十侍從臣父,加資事承傳。
兵批,判書朴宗慶進,參判朴聖集入直,參議李濟萬受由,參知吳翰源病,同副承旨姜彙鈺進。以韓晩裕爲知事,李樂培爲同知,尹益儉爲羽林將,卞世謙爲五衛將,成鳳文爲景福將,李晢爲宣傳官,李永植爲訓鍊僉正,金相宇爲守門將,李惟命爲文兼,李文會爲副摠管,慶尙中軍徐良輔,德積僉使趙宗弼,以上仍任事承傳,護軍李文會·金銑·金始東·尹光錫·李光德·李樂培·柳光謙·康正夏·李永馥·李瑩·李顯民·朴志泓,副護軍任厚常·徐有望·韓永逵·金宅基·李周永·李師彬,副司直申在明,副司果鄭元容·金學淳·崔祉鉉,副司正朴來謙,竝單付。
以慶尙監司鄭晩錫狀啓,密陽府民家失火事,傳于柳烇曰,聞甚矜惻,元恤典外,別加顧恤事,廟堂區劃,分付。
以慶尙監司鄭晩錫狀啓,永川郡民家失火事,傳于柳烇曰,聞甚矜惻,元恤典外,別加顧恤事,廟堂區劃,分付。
姜彙鈺,以兵曹言啓曰,今正月十一日,武臣賓廳武經講書日次,而國忌齋戒相値,不得爲之之意,敢啓。傳曰,知道。
姜彙鈺,以義禁府言啓曰,卽接月令醫員鄭烷手本,則時囚罪人趙,素患痰喘之症,一味苦劇,氣息奄奄,轉側須人,實有難保之慮云。罪人病勢危重,則一邊保放,一邊草記,曾有定式矣。趙,姑爲保放之意,敢啓。傳曰,知道。
姜彙鈺,以司僕寺一二提調意啓曰,備邊司貢市人詢瘼草記批旨,牛廛事,令司僕寺,稟處事,命下矣。本寺及耆老所所用酪牛,例自該廛責立,而本寺則每隻錢五兩,每年上下,耆老所則聞以每隻四兩,間三年上下云。此是流來舊例,而廛人稱冤之端,不在於本寺,在於該所,該所事勢,自本寺無以詳知,令該所,更爲稟處,何如?傳曰,允。
柳烇,以賑恤廳言啓曰,西部部字內池下契任掌林龍仁今月十一日,本洞路傍,得二歲遺棄女兒,洞里居良女張召史,欲爲收養,貧不自食,願爲受料,告于本部,自該部,同日牒呈,故依節目給料,使之乳養之意,敢啓。傳曰,知道。
上在昌德宮。停常參·經筵。
姜彙鈺啓曰,行大司憲李直輔,執義李基崇,持平尹致任在外,柳訸未署經,掌令韓啓翼·車敬鎭未肅拜,監察茶時之意,敢啓。傳曰,知道。
閔耆顯啓曰,左副承旨李貞運,右副承旨鄭東榦,今日不爲仕進,竝卽牌招,何如?傳曰,允。
以右副承旨鄭東榦牌不進罷職傳旨,傳于閔耆顯曰,只推。
以校理李止淵牌不進罷職傳旨,傳于閔耆顯曰,只推。
以修撰尹日逵牌不進罷職傳旨,傳于閔耆顯曰,只推。
傳于姜彙銓曰,同副承旨入侍。
閔耆顯啓曰,假注書朴來謙身病猝重,勢難察任,今姑改差,何如?傳曰,允。
朴來謙改差,代以趙毅淳爲假注書。
閔耆顯啓曰,玉堂上下番俱空,事甚未安,校理李止淵,修撰尹日逵,旣有只推之命,竝更牌招,以爲入直之地,何如?傳曰,允。
閔耆顯,以弘文館言啓曰,新除授副校理李錫夏,時在京畿果川地,經筵入番事緊,請斯速乘馹上來事,下諭。答曰,依啓。
閔耆顯,以弘文館言啓曰,副修撰趙琮鎭,自鄕上來云,卽爲牌招察任,何如?傳曰,允。
鄭東榦,以備邊司言啓曰,珍島前郡守閔植,以本郡漂民,誤報以渰死,至蒙恤典之罪,道臣請罪,該曹出代矣。認生爲死,以漂爲渰者,疎率之罪,固所難免,而第本郡,以劇災之邑,抄飢設賑,此時方張,而今忽遞改,則賑事必當渙散,民情必當騷繹,今姑仍任,待畢賑拿問定罪,何如?傳曰,允。
鄭東榦,以備邊司言啓曰,各道道帥臣春操稟啓,今旣齊到矣。水陸停操,已爲經歲,今年則固當如例擧行,而畿·湖·兩南,今方設賑,此外諸道,亦未免歉。遠近民情,俱爲切悶,有難以詰戎之擧,竝行此時,今春諸道四都諸操及巡歷巡點,竝姑停免,官鎭門聚點,使之另飭設行,無或有名實不副之弊,而至於四道賑邑,民情遑急,到春尤甚,强令徵發,必添騷繹。無論公私賑,凡設賑之邑,與元操,使之一體特停,關東勸武別都試,依例設行之意,分付,何如?傳曰,允。
鄭東榦,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得設行之意,敢啓。傳曰,知道。
鄭東榦,以司僕寺提調意啓曰,兼內乘李載弘,昨日政移拜富寧府使矣,其代令該曹,口傳差出,何如?傳曰,允。
韓致應,以耆老所言啓曰,司僕寺草記牛廛事,本事及耆老所所用酪牛,例自該廛責立,而本寺則每隻錢五兩,每年上下,耆老所則聞以每隻四兩,間三年上下云。此是流來舊例,而廛人稱冤之端,不在於本寺,在於該所,該所事勢,自本寺,無以詳知,令該所,更爲稟處事,允下矣。本所酪粥之設,未知創自何年,而取考丁未刊印冊子,則創始之時,給價於廛人,使之責立酪牛三隻,有間年添價之例矣。到今渠輩,不思當初受錢之事實,只憑目前添價之異同,有此稱冤,極涉猥越,置之,何如?傳曰,允。
庚午正月十二日午時,上御誠正閣。同副承旨入侍時,同副承旨姜彙鈺,記事官李紀淵,別兼春秋朴周壽,記事官朴綺壽,以次進伏訖。上曰,玉堂番次久空,而新除授玉堂,又復違牌,何也?彙鈺曰,或有在外之人,或有身病,未及入來云矣。上曰,旣無大段情勢,則申飭入來,可也。因命退,承史以次退出。
上在昌德宮。停常參·經筵。
姜彙鈺啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
閔耆顯啓曰,右副承旨鄭東榦,今日不爲仕進,卽爲牌招,何如?傳曰,允。
閔耆顯啓曰,假注書趙毅淳,時無職名,令該曹依例付軍職,冠帶常仕,何如?傳曰,允。
備忘記,古豐山萬戶李達彦,在德萬戶金應鼎下直,各長弓一張,長箭一部,片箭一部,筒兒一箇賜給。
傳于姜彙鈺曰,同副承旨入侍。
姜彙鈺啓曰,行大司憲李直輔,執義李基崇,持平尹致任在外,掌令韓啓翼·車敬鎭牌不進,持平柳訸未署經,監察茶時之意,敢啓。傳曰,知道。
以大司諫任厚常,掌令韓啓翼·車敬鎭牌不進罷職傳旨,傳于姜彙鈺曰,只推。
傳于鄭東榦曰,本司來會備堂,來待。
傳于鄭東榦曰,來待備堂入侍。
傳于李貞運曰,小子之久闕展省,幾爲四載,今春決意展拜於健陵·顯隆園矣。更思之,各司各營,雖爲除弊,華民災年之弊,尤爲關念,予所以微誠則悵慕而不可行者也。謹俟歲之稍成,因此思之,顯隆園旣未伸誠矣。來月初一日,懿昭宮回甲之歲,又至於此年,禮謁之擧,在所不已,當詣懿昭墓展拜親祭,孝昌墓,一體展拜,侍衛依京擧動例擧行,服色依前,戎服羽飾磨鍊。
傳于李貞運曰,今番擧動時,旣已省約,係民事者,竝各別省約,植炬及以至民力之所係者,竝以儲置米會減。
傳于姜彙鈺曰,同副承旨入侍。
注書李紀淵病,代以尹命圭爲假注書。
傳于姜彙鈺曰,十五日次對,進定於明日。
姜彙鈺啓曰,明日次對,兩司當爲進參,除在外·未署經外,未肅拜人員,竝待開門牌招,何如?傳曰,允。
閔耆顯,以吏曹言啓曰,今十五日,行景慕宮望祭大祝,前應敎洪冕燮塡差,而時無職名,令該曹,口傳付軍職,何如?傳曰,允。
兵曹口傳政事,以申絅爲兼內乘,副司果單洪冕燮。
李貞運,以禮曹言啓曰,皇壇壇上及祭器等物,每年孟春,戶禮曹堂上,奉審事定式矣。今正月二十四日,臣曹與戶曹堂上,同爲進去奉審後,稟處,何如?傳曰,允。
李貞運,以禮曹言啓曰,每朔各祭享日子,自觀象監,推擇磨鍊,前期三朔報臣曹,則自臣曹,謄書啓下,而來二月內行各祭中,二十九日行城隍發告祭,觀象監,初不磨鍊報來,原啓本中,落漏啓下,誠爲未安。以日子之尙遠,雖及於擧行,臣曹之只憑該監報來,趁未覺察,不勝惶悚,而該監祭享次知官員,不可無飭,令攸司科治,原啓本中,改付標以入之意,敢啓。傳曰,知道。
鄭東榦,以兵曹言啓曰,本曹佐郞朴基宏,身病猝重,屢度呈狀乞遞,宿衛重地,不可久曠,今姑改差,何如?傳曰,允。
鄭東榦,以兵曹言啓曰,同知中樞府事權昌益,老病在鄕,上來無期,五衛將具絳,文臣兼宣傳官申在植,守門將金泰鎭,俱以病難供職,呈狀乞遞,竝改差,小農權管申彦模身病猝重,萬無赴任之望,呈狀乞遞,罷黜,何如?傳曰,允。
鄭東榦,以兵曹言啓曰,來二月初一日,大駕詣懿昭墓,展拜親祭,孝昌墓展拜時,何營軍兵隨駕,何營軍兵留都,而禁軍及馬步軍,以幾番·幾哨磨鍊乎?敢稟。傳曰,訓局馬軍七哨,步軍十哨爲先廂,禁衛營騎士六番,步軍一哨,訓局步軍七哨爲後廂,禁軍六番隨駕,禁衛營留都,御營廳,只率標下,留都可也。
鄭東榦,以兵曹言啓曰,在前幸行時,摠戎使,率訓局餘軍,弘化門外留陣矣,今亦依此擧行,何如?傳曰,允。
李貞運,以漢城府言啓曰,文武科生進回榜人,每年歲首,各部搜訪報來後草記事,曾有定式矣。今年回榜人職姓名年歲居住及登科年月,別單書入之意,敢啓。傳曰,知道。
韓致應,以漢城府言啓曰,發賣時,各軍門無料軍兵及待年軍之最貧殘者,泮民之窮獨無依者,令各該將臣及大司成,親執査櫛精抄,修成冊移送臣府。其餘兵曹之扈輦隊,軍器寺之別破陣,無料貧窮者,內侍府之無料宦侍最貧窮者,竝令精抄,修送臣府,卽是年前已有之例,今亦依此擧行,毋或致有冒濫之意,嚴飭,何如?傳曰,允。
鄭東榦,以御營廳言啓曰,本廳哨官吳致聖,身病甚重,勢難察任,改差,何如?傳曰,允。
注書李紀淵疏曰,伏以臣兄臣止淵,新除授弘文館校理兼春秋館記注官矣。臣之所帶兼銜,揆以公格,在所當遞,玆敢援例陳章,仰瀆崇嚴。伏乞聖明,俯賜鑑諒,特許遞改,以安私分,千萬幸甚。臣無任云云。省疏具悉。疏辭,下該曹稟處。
懿昭墓·孝昌墓幸行時,軍令,來二月初一日出宮,懿昭墓展拜,自闕門七里,親祭孝昌墓展拜,自懿昭墓洞口八里,當日還宮,自孝昌墓洞口五里,以上二十里。
庚午正月十三日午時,上御誠正閣。同副承旨入侍時,同副承旨姜彙鈺,假注書趙毅淳,記注官劉㵙,記事官朴綺壽,以次進伏訖。上曰,完伯疏批,草記稟處事,問之乎?彙鈺曰,備堂方來會本司云矣。上曰,何當入來?彙鈺曰,入來之時,姑未知矣。上曰,都承旨仕進乎?彙鈺曰,然矣。上曰,右副承旨何不入來?彙鈺曰,本來抱病,且有情勢矣。上曰,一番行公後,又復如是乎?上命下番史官曰,今年異於他年,欲行健陵展謁,而事勢爲難,以京擧動例爲之,而前則四日還宮矣。今以三日還宮磨鍊,則庶爲省弊矣。此意往問於左右相以來。仍命退,承史以次退出。
庚午正月十三日未時,上御誠正閣。來待備堂入侍時,右副承旨鄭東榦,假注書趙毅淳,記注官劉㵙,記注官金初燮,禮曹判書沈象奎,吏曹判書金羲淳,兵曹判書朴宗慶,以次進伏訖。上曰,完伯疏批草記中,有從當稟處矣,尙不爲之,必是大臣有病患而然矣。其間,備堂有相議者乎?象奎曰,果以此事,大臣·使臣等會議於本司。故臣等今方相議區劃,而尙未歸一矣。上曰,何以爲之耶?象奎曰,旣有停退,而賑穀除出於新捧,則留庫中分還,太不足凡受還之民,卽實民,此民力農,然後可無失農之慮矣。宗慶曰,還民與賑民,民則一也,而賑穀則今皆區劃於新捧及留庫,所餘無多。且今東作不遠,還民之糊口作農,惟有專靠於還穀,而昨年大無之餘,受還之戶,必多於常年,又有可悶之事,農家多以受還之穀播種,則分還非但農糧一事而已。停退之後,穀簿太縮,湖南事勢,罔措罔措矣。上曰,還穀,民或有不願受者耶?宗慶曰,分還之例,諸道列邑,各自不同,或有戶分,或付願受,而今年則,非特湖南。凡諸道中告歉處,常年不願之戶,必多願受矣。象奎曰,湖南停退,爲八十餘萬石,而新捧不過三十萬石,留庫亦不過五十萬石,其中除出賑資,則比常年應分之數,猶不及其半矣。宗慶曰,道臣疏中所請,則純米十萬石矣。此亦似爲不足,而實無區劃之方耳。上曰,今此登筵,可以區劃以奏乎?羲淳曰,俄於本司會議,未及歸一,而有入侍之命,故入來矣。筵退後出去,更議以奏矣。宗慶曰,湖南常年分還,爲一百二十餘萬石,而昨冬停退爲八十餘萬石,則新捧三十餘萬石,竝留庫見今所存合爲七八十萬石,而頃日所劃賑資中,折米近十萬石,各穀爲八萬石,竝以各穀分數,則殆過三十萬石,此則當取用於本道穀。然則餘穀,似爲四五十萬石,以此推之,則今春分還之不足,幾爲七十餘萬石。雖有均廳貿穀八萬石及嶺南移粟五萬石,尙不爲添還之實。道臣所請之純米十萬石,亦無推移區劃於他道之望。湖西亦請移粟,京畿又有停退,北關之劃賑移粟爲十五萬餘石,關東之穀,本自不敷,元數爲二十餘萬石,只有兩西,而兩西之穀,亦多區劃,更無着手之處,今日國計,可謂罔措。臣雖待罪賑堂,此與賑穀有異,而卽移粟添還之事也。非臣所可與議,而大臣有分付,故臣則來待矣。象奎曰,無論某穀,先定移劃之數爻,然後又從某道區劃,此則出去相議爲之矣。上曰,今日內,更爲入來稟處乎?羲淳曰,日勢已晩,當以草記爲之矣。上曰,明日次對,當進定,大臣入來稟處乎?雖不爲次對,有司堂上,或有入來稟處之事耶?象奎曰,然矣。上曰,若不次對,則有司堂上,明日入來稟處,可也。宗慶曰,昨見湖西道臣往復私書,則今番位太代錢事,大爲實惠,民莫不喜之,感頌德意云。上曰,民之好之也。以不以太納之耶?以錢代之耶?宗慶曰,當此窮春,旣不出穀,又以歇價代納,故兩皆好之也。今聞湖南之如羅州太一石價爲十二兩,他邑則小不下七八兩云,今納一石三兩之價,豈非至歇乎?象奎曰,以今錢荒之錢,納此歇價,故尤爲民惠,太價之高踴,與米價相等矣。宗慶曰,救荒之穀,太勝於米矣。上曰,大同亦皆以米納之乎?宗慶曰,山郡則錢木,沿邑則米也,而皆參半磨鍊矣。上曰,何時上來乎?宗慶曰,收租頒降,當在於念後,而頒降之後,收納則裝載於三晦四初矣。上曰,大同亦有代錢之道乎?宗慶曰,位太代錢,雖有已例,尙云難愼,況大同代錢乎?上曰,先朝時,或有此例乎?宗慶曰,曾有減斗之時矣。上曰,若代錢,則浮費爲難乎?象奎曰,米若執錢,則浮費,亦當以代錢,出於八結戶首,浮費則不難矣。上曰,本廳經用,果何如?宗慶曰,各廳今年捧上減縮,合爲八十餘萬兩,而其中米縮爲十三萬石,雖有舊儲與新捧,恐不可爲一年之需,萬萬罔措矣。上曰,以代錢事,筵中旣發端,明日次對,若來會,則以筵中下敎,問于大臣而來奏,可也。宗慶曰,大同代錢,無前例矣。上曰,事或有拔例爲之者,雖無例何關,而列聖朝,若無前例,則事面亦不可不觀矣。象奎曰,大同代錢,似難行之故,列聖朝,凡係恤民之事,靡不用極,而此則未有行之矣。宗慶曰,禮判所奏果是矣。上曰,陵幸,以京擧動例爲之,則稍可省弊乎?象奎曰,務從省約,民弊似少矣。上曰,旣用京擧動例,則盤纏當給之,前則自整理所爲之乎?象奎曰,然矣。宗慶曰,今則自各其司當給之矣。上曰,二月初爲之,則尤爲省弊之道乎?東榦曰,似然矣。上曰,本府民弊,果何如?象奎曰,雖或有民弊,本府之民,亦當有望幸之願矣。上曰,史官姑不還來乎?東榦曰,未及回還矣。上曰,前則四日還宮矣。今番三日還宮,則日子無不足之慮耶?宗慶曰,水原今年之歉,實所罕有,用京擧動例,則省約已不少,而三日還宮,則無甚爲弊之端矣。上曰,展拜華寧殿,故三日內還宮,爲難矣。若於出宮日,卽行展拜,則三日往還,猶可爲之矣。宗慶曰,先朝,每於正月幸行,其時日力,猶不舒長,而三日往還矣。上曰,陵幸以民弊不可爲,則當展拜於懿昭墓,因又展拜於孝昌墓,當日可以往還矣。又敎曰,陵幸則八月爲之,稍勝於此時耶?象奎曰,秋成後則省弊,似有勝矣。上曰,當有傳敎,禮判,退待擧行,可也。因敎宗慶曰,門外,果何日出去乎?宗慶曰,雖伏承從便往來之敎,而命召在身,故誠難每每煩稟請納矣。上曰,仍佩往來,可也。宗慶曰,事甚惶悚矣。上曰,大臣亦仍佩出城,兵房承旨,其知之也。上命退,備堂象奎等以次退出後,又命兵判進前。上曰,姑勿出去,幸行出令後,軍令卽爲擧行。宗慶退去,上又命退,承史以次退出。
庚午正月十三日申時,上御暎花堂,同副承旨入侍時,同副承旨姜彙鈺,假注書趙毅淳,記注官劉㵙,記事官朴綺壽,以次進伏訖。兵曹判書朴宗慶,進前跪,以軍令,傳納于承旨,承旨納于承傳色,承傳色,奉進于上前。經睿覽後,承傳色,還爲出給于承旨,承旨還爲傳給于兵曹判書,上命退。諸臣以次退出。
上在昌德宮。常參·經筵。
姜彙鈺啓曰,行大司憲李直輔,執義李基崇,持平尹致任在外,柳訸未署經,掌令韓啓翼·車敬鎭牌不進,監察茶時之意,敢啓。傳曰,知道。
鄭東榦啓曰,御營廳將官來言,今日本廳軍兵,日次私習云矣,敢啓。傳曰,知道。
閔耆顯啓曰,行左承旨韓致應今日不爲仕進,卽爲牌招,何如?傳曰,允。
傳于李貞運曰,禮房承旨,馳詣宗廟·景慕宮,奉審摘奸以來。
李貞運啓曰,假注書尹命圭,時無職名,令該曹,依例付軍職,冠帶常仕,何如?傳曰,允。
傳于鄭東榦曰,大臣·備局堂上引見。
傳于閔耆顯曰,惠堂職務相妨,兼帶知義禁,許遞。
鄭東榦啓曰,今此幸行時,何大臣留都乎?敢稟。傳曰,李領府事留都。
以大司諫任厚常,掌令韓啓翼·車敬鎭牌不進罷職傳旨,傳于姜彙鈺曰,只推。
李貞運,以奎章閣言啓曰,明日,卽奉謨堂春孟朔奉審日次,臣等進詣擧行之意,敢啓。傳曰,知道。
李貞運,以禮曹言啓曰,卽接黃州幼學金淑所志,則以爲同姓四寸弟浹,嫡妾俱無子,以其同姓十寸弟元一·第三子運秋,欲爲繼後,兩家同議完定,而未及禮斜之前,元一夫妻俱沒,拘於常規,不得循例禮斜,依定式,草記稟處事,呈狀矣。凡係繼宗立後者,兩邊與受,明有可據,而不得登聞者,許令該曹,論理草記事,曾有筵奏定式,而門長金淑所訴,旣如此,依定式,金元一第三子運秋,立爲金浹之後,何如?傳曰,允。
韓致應,以漢城府言啓曰,孝烈表著者,每式年歲首,抄啓事,曾有定式矣。自各部,搜訪報來,合爲十人,故呈單則移送禮曹,孝烈各人姓名居住,別單書入之意,敢啓。傳曰,知道。
鄭東榦,以司僕寺一二提調意啓曰,今此懿昭墓·孝昌墓幸行時,各差備入把馬磨鍊,別單書入,而其中驛馬,則令兵曹,依例知委各驛,使之直爲入把,何如?傳曰,允。
吏曹啓目粘連,觀此注書李紀淵上疏,則以爲臣兄止淵,新除授弘文館校理兼春秋館記注官矣。臣之所帶兼銜,在所當遞,亟許遞改亦爲白有臥乎所,相避之法,在下當遞是白乎矣,史官所帶春秋兼銜,例不得減下是白如乎,李止淵所帶春秋館記注官之任,今姑減下,何如?判付啓,依允。
江華留守尹致性疏曰,伏以歲籥鼎新,邦籙泰來,尺衣漸長,供含飴之歡,廟宮祗謁,伸見羹之慕,八域欣忭,小大同情。仍伏念臣至庸極陋,百無肖似,歷事三朝,厚沐陶甄之渥,濫躋亞卿,全蔑絲毫之報,居常恧蹙,若隕淵谷。矧今蒲柳已衰,樗櫟無用,隨逐隊行,少效筋力之奔走,棲息江干,只思聖澤之歌詠,以圖一半分不報之報矣。千萬不自意,華誥自天,以臣爲江華府留守兼鎭撫使者,臣雙擎惝怳,且惶且愧,歷屢日而實不知所措矣。夫朝廷之官人,或取其才器,或取其踐歷,而至若臣者,以言乎才器,則空空無當,以言乎踐歷,則蔑蔑無稱,而又況齒邁精消,雖小邑閑局,實無以堪承之望,則大都居留之任,顧何嘗一毫髣髴於臣身乎?保障之寄,何處不重,而惟此沁都,卽海門咽喉之地,八路舟艦之所輻輳,諸島列鎭之所管轄,比他分司,尤有重焉。苟非才猷素著,望實俱備者,無以膺是任,而今乃擧而畀之於無一可取之物,賤臣之畢竟僨誤,貽累聖簡,猶屬餘事,朝家愼揀之政,恐不容若是。臣左右思量,寧犯爲瀆擾之罪,不敢爲冒膺之計。玆敢仰首鳴號,略暴衷懇。伏乞天地父母,俯垂鑑諒,亟遞臣職,以便公私,不勝幸甚。臣無任云云。答曰,省疏具悉。卿其勿辭察任。
庚午正月十四日辰時,上御誠正閣。大臣·備局堂上引見入侍時,右副承旨鄭東榦,假注書尹命圭,事變假注書金錫洪,記注官金初燮,記事官朴綺壽,右議政金思穆,兼戶曹判書李晩秀,行工曹判書南公轍,行知中樞府事韓晩裕,禮曹判書沈象奎,吏曹判書金羲淳,兵曹判書朴宗慶,行都承旨閔耆顯,行護軍李得濟,漢城左尹李光益,刑曹參判李堯憲,行護軍李溏,校理李止淵,以次進伏訖。思穆進前曰,近來日氣,終未快解,聖體,若何?上曰,一樣矣。思穆曰,寢睡·水刺之節,何如?上曰,一樣矣。思穆曰,王大妃殿氣候,何如?上曰,一樣矣。思穆曰,中宮殿氣候,何如?上曰,一樣矣。思穆曰,惠慶宮氣候,何如?上曰,一樣矣。思穆曰,嘉順宮氣候,何如?上曰,一樣矣。思穆曰,元子宮諸節,何如?上曰,依前安過矣。思穆曰,歲律載新,尺衣漸長,尤不勝歡抃之忱矣。上曰,次對爲之。思穆曰,因湖西·湖南兩道道臣上疏,還穀區劃,消詳稟處事,草記蒙允矣。歉歲民情之遑急,兩道殆無異同,而新糴,旣未準捧,留庫又甚不多,計除賑資於其中,則還戶排巡,太半不足,如此事情,兩道一般,而湖南所請折米十萬石,湖西所請各穀六萬石,從其本道,旣無可濟之穀,則勢當從他道許劃,以副其請矣。湖南則就關西所在穀中,別軍餉大米一萬五千石,小米一萬五千石,巡錢穀小米五千石,太一萬石,水原鄕軍接濟條小米五千石,漢城府小米六千九百十二石,湖西則就海西所在穀中,摠戎廳支放米各穀一萬六千五百六石,備邊司自備米各穀二萬四千石區劃,使之從便取用之意,分付兩湖西道臣,何如?上曰,有司堂上·惠堂,所見亦然乎?宗慶曰,昨日會議時,雖不得不如是區劃,而近來穀簿,名存實無。當此窮春,以庫儲出給,斗斛想多減縮,穀名必有紊亂,恐無以轉輸,而沿邑之虛實,亦難的知,誠甚可悶。羲淳曰,兩湖穀簿,旣無着手之道。故就兩西所在穀,如是排比,而第念兩西,以旣捧之穀,出付於人,許多爲弊,可推而知。開倉作錢,又必爲難。爲兩西誠悶然,而勢不可不,從兩西區劃如是矣。上曰,湖西所劃各穀四萬餘石,折米則爲幾石乎?羲淳曰,折米則似爲數萬石矣。上曰,如此則兩湖賑資,能得合用而更無請乎?思穆曰,似可僅僅堪用矣。上曰,依爲之。出擧條思穆曰,護還裁判差倭與渡海譯官,同時出來,許接將滿日限,答書契,當於限前修送矣。蓋其信使易地之請,已過十年之久,而朝廷之至今不許,非但約條之不可輕改,其所謂江戶之意云者,終未有的確可信之端故也。及其辭語轉益懇迫,擧措轉益着急,有不可一向責諭而已。故乃有定送渡海之擧,使之審其虛實,察其情形而來矣。果與執政及島主,丁寧面譚,又得執政信蹟而還,此是江戶之指揮,必非馬島之主張,更無可疑。如是而猶復牢拒,亦非誠信撫綏之道,彼旣以省弊爲懇,我亦無禮數之或礙,旣知情實之別無他慮。今不必又作層節,更事靳持,揆以事理與事勢,許其易地之請,恐爲合宜。以此意,令文任,撰出答書契,使卽傳給於裁判日限之前。若其約條之改定,儀節之講定,書契入送後,亦爲隨便稟處,而左相與臣及諸宰,爛商停當,病未登筵,裁判倭日限漸近,趁此稟定,不容遲待,故敢此仰達矣。上曰,與左相相議乎?思穆曰,然矣。左相初欲登筵稟定,因病未果,而昨出草記草以示,故臣今登筵敢達矣。上曰,諸宰所見,何如?晩秀曰,此事,日昨大臣,以稟處措語示臣,而渡海往還之後,勢難更事靳持矣。晩裕曰,左相,昨有見示,故臣以事勢之不得不然回報,更無他見矣。公轍曰,約條輕改,在所愼重,狡倭情狀,終難的知,前後靳持,專出於此,而到今渡海譯出來之後,事勢似不可不許矣。象奎曰,左相,初欲以草記稟處,以草本送示,故臣亦以到今事勢,不得不如此之意,有所往復,而今番渡海之還,旣無的覰其難信之情狀,則猶復靳持,果無可執而爲辭之端矣。羲淳曰,兩國相與之道,渡海官已還之後,不當更事靳持,臣亦別無他見矣。宗慶曰,臣於此事,自來持重,而旣送渡海之後,我國便是許施矣,雖欲難愼,到今事勢,更無可達之辭,而奉朝賀爲右相時,請送渡海,此則以奸譯事,洞諭島主而牢拒者也。至於今番渡海,與此有異,欲探江戶執政之來在馬島與否,及易地之江戶所請虛實者也。蓋此事當許,則與一館守足矣。何待江戶所請之虛實?若是不當許,則不必知江戶當初渡海之入送,未知其得當,及其渡海以後,無復議到於難愼二字矣。耆顯曰,渡海譯官還來之後,倭人則必謂易地事已準請,而雖以我國言之,節目講定,自是次第件事,此外,無他層節,臣亦無異見矣。得濟曰,諸宰旣皆仰奏,不但事勢之則然,大體言之,通信一也。江戶·馬島,恐不足甚爲較爭矣。光益曰,諸宰擧皆仰奏,臣則別無他見矣。堯憲曰,臣亦別無他見矣。溏曰,臣亦別無他見矣。上曰,諸議雖僉同,或不無歧異之論,當難愼爲之矣。象奎曰,當初通信書契,只送於倭館矣。因關白欲夸耀其國,始請信使直造江戶,因爲定式,則到今易地通信,似無在我國損體之端矣。上曰,然則通信使入送,自何朝爲始乎?象奎曰,臣未能的知,而似自仁廟朝爲始矣。上曰,事又在遠,尤不可不難愼,原任大臣及在外諸宰,亦得與聞乎?晩秀曰,左相草記草,昨日擧皆輪示,而差倭回還,日限將近,勢不可不及今稟定矣。上曰,日限幾何?象奎曰,本是五十日,而來月初旬,卽其滿限矣。上曰,依爲之。出擧條上曰,諸宰奏事,可也。晩秀曰,今番墓所展拜時,擧行凡節,旣已務從省約,則一依先朝庚戌年墓幸已例,爲之,何如?上曰,依此爲之。晩秀曰,見今稅入大縮,經用罔措,凡百用度,無論內外巨細,不可不一切省約。在前災年,九營繕工役,稟旨停止,多有已例。今年則除非有所重,不可不修改處外。凡係營繕之役,一倂姑停,內醫院·尙衣院年例燕貿,係是莫重所用,而亦多有偱例不緊物種。今年則無論節行曆行,不得已時急入用者外,燕貿一事,亦竝姑停,庶爲一分節省之道,以此意,分付兩院,何如?上曰,依爲之。出擧條晩秀曰,今番詢瘼時,因地衣契貢人所懷,備局草記,以爲復貢一事,從長決給事批旨,有令該曹,論理稟處之命矣。取考臣曹定例,則諸處排設及祭享時,各都監鋪陳所用地衣·登每行步席等所入白紋席,合爲三千三百張,而本屬於長興庫元貢矣。以其爲弊多端,自乙亥,分作別貿貢,而至於庚寅,加定一千七百張,又於丁酉,加定三千張,比定例不啻倍蓰,過數加定,事甚無義。故判書鄭民始,曾於辛丑,減去丁酉加定之數,旋因該貢人呼訴,還復其半,仍減一千五百張,此蓋出於斟酌損益,無或濫觴之意也。見今一年都下實數,爲六千五百張,則受價不爲不多,進排雖曰,漸增,有訴輒加,殆同秦求。況且經費大縮之時,復貢一款,初非可論。外此數條弊端,已蒙惠澤,有所矯捄,則到今更無可以決給者,今姑置之,何如?上曰,依爲之。出擧條晩秀曰,因軍資監貢人減縮役價預下事及役人雇價,依太倉例上下事所懷,廟堂草記批旨,有令該曹,商量稟處之命矣。該貢減縮條之當初斥賣,旣非自官所知,而到今幾年之後,稱以還退,敢請近萬金先下於國計罔涯之時,至煩天聽者,極涉猥越,役人雇價之兩倉異例,蓋緣頒祿放料之事體不同故也。而援引不當之例,有此格外呼籲者,民習可駭,所懷內辭緣勿施,狀頭,令該監懲治,何如?上曰,依爲之。出擧條晩秀曰,貢市人詢瘼時,雜穀廛市民與下米廛市民相訟事,廟堂草記批旨,有令本署,稟處之命矣。此訟,兩市民互相紛爭,屢經稟處,本事卽日稅月稅多寡之爭,而日稅無定數,月稅有恒式,其在不擾市之道,非但宜遵恒式,自丙辰以月稅決給。今爲十五年之久,到今銷刻,徒增訟端,似此猥瑣之事,每煩天聽,極涉濫雜,原所懷勿施,狀頭,自臣署科治,此後復有呼訴之弊,則移法司照律重繩之意,嚴飭,何如?上曰,依爲之。出擧條象奎曰,今此幸行還宮時,揷羽之節,當爲磨鍊,而伊日與穆陵忌辰相値矣。謹稽謄錄,則先朝癸卯八月二十六日,元陵幸行還宮,與徽陵忌辰相値,甲辰八月十七日,永陵幸行還宮,與崇陵忌辰齋戒相値,而俱以揷羽磨鍊,己酉二月十五日,弘陵忌辰祭親行還宮時,則以除揷羽磨鍊,己酉之不爲援用兩年已例,蓋以親行忌辰祭而還宮也。今番還宮時,恐當以揷羽磨鍊,而一番經稟後,可以擧行,故敢此仰達。上曰,依爲之。出擧條上曰,雖揷羽,旣値齋日,則鼓吹以鑼鼓擧行乎?象奎曰,似然矣。象奎曰,墓所百官行禮,例於紅箭門外爲之,而先朝有丁字閣庭爲之之命,故玆敢前期仰稟矣。上曰,懿昭墓則紅箭門外下輦,孝昌墓則丁字閣庭下輦行禮乎?今則懿昭墓行禮與,先朝時,似差異矣。象奎曰,儀註磨鍊,則與前別無所異,而惟在臨時闊狹,蓋墓所則紅箭門內,例不設版位,而於丁字閣行禮矣。象奎曰,去乙丑年,以舊長陵基址設屯處,屬之本陵香炭位田事,自臣曹,草記蒙允,而翌年丙寅,因惠堂筵奏,還屬均廳,以他可合處,令該曹,從便望定事定奪,而尙未區劃矣。本陵官,以慶尙道晉州牧大谷里麻津船頭林藪,以量外空閑之地,可合起墾。咸安郡竹山垈小兩面蘆田,亦以無主陳荒處,望定之意,報本曹故,關問其便否,則晉州牧使尹光垂,咸安郡守李重鉉,以其土地尺量,修成冊上送,而果如陵官所報,兩邑望定處,屬之長陵香炭位田,雖於起墾之後,仍免賦稅,以爲收稅補用之意,分付,何如?上曰,依爲之。出擧條宗慶曰,今番幸行時,自懿昭墓,距孝昌墓,有桃著洞靑坡兩歧路,而桃著洞,則路澁而難治,靑坡則路闊而修治亦便。故先朝幸行時,由靑坡作路,今番亦以此路磨鍊乎?上曰,靑坡路,比之桃著洞,路差遠乎?宗慶曰,別無遠近之別矣。上曰,從闊路爲之,以靑坡爲定,可也。宗慶曰,卽伏見軍兵磨鍊草記允下批旨,則御營廳,只馬兵隨駕,其餘則大將皆領率留都,不但標下軍領率,而後廂步軍一哨,禁御營中,指一稟定,然後可以擧行矣。上曰,以禁衛營步軍一哨,磨鍊,可也。宗慶曰,在前墓所經宿時,只守宮大將差出,當日還宮時,則留都大臣·守宮大將,不爲磨鍊,留都及隨駕軍兵,當日聚待矣。今番則何以磨鍊乎?敢此仰達。上曰,幸行時,當日還宮,則守宮留都,不爲磨鍊,曾有前例乎?宗慶曰,先朝庚戌年墓幸時,不爲磨鍊矣。上曰,隨駕軍兵,與留都軍兵,例皆前一日聚待乎?宗慶曰,無論隨駕與留,皆於前一日申時,聚待矣。上曰,留都軍兵,則申時聚待,隨駕軍兵,亦於申時爲之乎?將臣奏之。堯憲曰,隨駕軍兵,則每於當日曉頭聚待矣。宗慶曰,臣曹定式之法意,則雖隨駕軍兵,亦於前一日申時聚待,旣有以京擧動例擧行之下敎,故如是仰稟矣。上曰,依爲之。守宮大將·留都大臣,依例磨鍊,可也。出擧條宗慶曰,幸行時,禁衛營留都,則後廂不可無大將,故敢此仰達矣。上命承旨書傳敎曰,今番幸行時,禁衛大將,爲後廂。上曰,玉堂奏事。止淵曰,三陽泰回,萬品咸新,此政我殿下體元出治之會也。第今歉荒溢目,賙賑方殷,廈氈憂勤,固若靡暇,而惟以益篤典學之工,講明義理,咨訪訏謨,爲目下急先務,則不知不言之中,生民,自被其福,而聖人應天以實之方,亦不外是,此臣之所區區仰望者也。況玆春晷漸舒,法筵將開,政宜招延宿德之士,專委裨補之責,而前後尊禮之道,靡不用極。每於歲首,必申敦勉之敎,以勤招徠之意,而一向遐遯,尙無幡然者。倘殿下,懋積誠意,期於必致,則其在世祿之義,寧有終辭之理,伏願別下敦諭於在外諸儒賢處,致之經席之間,以爲開導聖學,資益治猷之道焉。上曰,所陳甚好,當別下敦諭矣。出擧條東榦曰,今日賓對,兩司無一人進參,事甚未安,違牌諸臺,竝推考,何如?上曰,依爲之。出擧條上命大臣以下先退,思穆等退出。仍命退,承史以次退出。
上在昌德宮。停常參·經筵。
藥房提調沈象奎,副提調韓致應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
惠慶宮進服加減歸脾湯,前方中,人蔘加五分,自今日,一貼式煎入事,榻前下敎。
鄭東榦,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
姜彙鈺啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
鄭東榦啓曰,御營廳將官來言,今日本廳軍兵,日次私習云矣,敢啓。傳曰,知道。
柳烇啓曰,假注書趙毅淳,身病猝重,勢難察任,今姑改差,何如?傳曰,允。
備忘記,宣川府使趙㞳下直,長弓一張,長箭一部,片箭一部,筒兒一箇賜給。
趙毅淳改差,代以徐永輔爲假注書。
徐永輔有頉,代以洪羲祖爲假注書。
大司諫任厚常啓曰,臣才識庸愚,言議拙訥,淸朝耳目之任,初不近似,而至於薇垣長席,責任自別,尤豈有一分堪承之望哉?天牌荐降,義分是懼,雖不得不冒沒出肅,一謝恩命,而第臣於合啓中任焴事,切有私義之難安者,雖非袒免之親,亦異疎遠之族,則其在敦倫之意,不可隨衆聯參。前後臺地,如臣情踪者,輒以此自引,竝蒙恩遞,顧臣處義,宜無異同,其何可一刻晏然於臺次乎?請命遞斥臣職。答曰,依啓。
傳于李貞運曰,今番動駕,於孝昌墓,亦有展拜之命,更思之,懿昭墓之於孝昌墓,旣是稍遠之地,更待後時,只以懿昭墓磨鍊日子,亦以同月初三日擇入,軍令,改付標。
傳于李貞運曰,春到記,明日爲之。處所以明政殿爲之,今日夕食堂到記,收取以來。
姜彙鈺啓曰,行大司憲李直輔,執義李基崇,持平尹致任在外,掌令車敬鎭·韓啓翼牌不進,持平柳訸未署經,監察茶時之意,敢啓。傳曰,知道。
以掌令韓啓翼·車敬鎭牌不進罷職傳旨,傳于姜彙鈺曰,只推。
傳于姜彙鈺曰,今夜弛禁,禁府刑曹時囚,特爲放釋。
姜彙鈺啓曰,臣敬奉聖敎,馳往義禁府,取考囚徒案,則時囚罪人李尙謙,以龜城府使,旣呈肅單,不爲入來罪。金泰行,以贊儀,誤爲傳唱,幾致失禮罪。鄭學耕,以定州牧使,不善典守,罪囚自狀罪。保放罪人趙,以平安兵使,不重使命,擧措駭妄罪,竝依傳敎放釋。仍爲馳往典獄署,取考囚徒案,則御寶僞造罪人八名,結案罪人四名,殺獄罪人二十六名,印信僞造罪人一名,大將牌偸竊罪人一名,因臺啓仍囚罪人二名,捕廳移文罪人四名,俱是重囚,竝爲仍囚。其餘橫叛上典·私掘七塚·欺人取物·他錢不報·侵虐僧徒·潛屠潛釀·僞造稟目·敺人致傷罪人奴天得·金枝成·李道信·朴順弘·朴昌燁·洪周燮·閔楫·權景福·金持光·張奉天·金尙奎·文成彩·姜致大·金學民·朴昌燁·金聖運·林宗浩等十七名,竝依傳敎放釋之意,敢啓。傳曰,知道。
今此春到記試官望中,時無職名人,令該曹,口傳付軍職,何如?傳曰,允。
兵曹口傳政事,副司果單鄭觀綏。
傳于鄭東榦曰,明日出宮門路,以協陽門爲之。
傳于姜彙鈺曰,當該注書汰去。
傳于姜彙鈺曰,飭已施矣,注書汰去分揀。
李貞運,以奎章閣言啓曰,臣等進詣奉謨堂,奉審無頉,而閣內諸處,亦爲無頉之意,敢啓。傳曰,知道。
李貞運,以奎章閣言啓曰,景慕宮望廟樓,今望奉審無頉之意,敢啓。傳曰,知道。
李貞運,以禮曹言啓曰,來二月初五日,行肇慶廟春享祭香祝,本廟官員,前期祗受,而別檢今方入直,令有闕未差,令未差之代,卽令該曹,以在京無故人,口傳差出,以爲受香之地,何如?傳曰,允。
吏曹口傳政事,以白慶楷爲肇慶廟令。
李貞運,以禮曹言啓曰,卽接永禧殿官員所報,則今此春到記試取時,兩官俱爲觀光云。假官依定式,令吏曹,以成均館官員,口傳啓下,以爲替直後,赴試之地,何如?傳曰,允。
鄭東榦,以都摠府言啓曰,今正月十六日,親臨春到記儒生試取時,侍衛寶劍,當爲備員,而副摠管白師誾·閔昌爀·李文會未肅拜,任希存呈辭受由,都摠管沈能建,副摠管洪羲臣,有身病,無以備員,令政院,稟旨變通,仍令該曹,以在京無故人,卽爲口傳差出,待下批牌招,以爲備員侍衛之地,何如?傳曰,允。
兵曹,口傳政事,以金啓洛爲都摠管,洪羲臣·權常愼·李文會·朴宗京·吳載光爲副摠管。
鄭東榦,以兵曹言啓曰,慶熙宮衛將申聖侃,除授在外,過限未上來,依法典改差,何如?傳曰,允。
姜彙鈺,以義禁府言啓曰,明日親臨明政殿,春到記儒生試取時,本府都事八員赴擧,只有二員當直,入直都事·本府入直都事·公事回公都事,明政門·光政門禁亂都事,無以推移,假都事三員,令該曹,口傳差出,以爲分排之地,何如?傳曰,允。
兵曹,懿昭墓幸行時軍令,來二月初三日出宮,懿昭墓展拜親祭,自闕門七里,當日還宮。
上在昌德宮。停常參·經筵。
春到記儒生分製講試取,還內後,內閣·政院·玉堂·藥房,口傳問安。答曰,知道。
韓致應啓曰,行大司憲李直輔,執義李基崇,持平尹致任在外,掌令韓啓翼·車敬鎭未肅拜,持平柳訸未署經,監·茶時之意,敢啓。傳曰,知道。
韓致應啓曰,卽者成均館官員來言,今日到記,堂上一員,當爲押班,而同成均沈象奎在外,知成均南公轍,同成均金羲淳,大司成權常愼,俱有身病,不得進參云,南公轍·金羲淳·權常愼,竝卽牌招,何如?傳曰,允。
備忘記,高嶺僉使尹昇東下直,長弓一張,長箭一部,片箭一部,筒兒一箇賜給。
傳于韓致應曰,侍衛軍兵毛具。
韓致應啓曰,假注書洪羲祖,時無職名,令該曹,依例付軍職,冠帶常仕,何如?傳曰,允。
承旨前望單子入之,洪義浩·金宗善·李存秀·吳翰源·鄭來百落點。
傳于洪義浩曰,守令未差之代,令該曹,口傳差出,使之不日辭朝。
吳翰源,以備邊司言啓曰,今番渡海譯官堂上二人,堂下一人,涉險效勞,竣事復命,不可無酬勞之典,令該院,分等論賞,草記施行之意,分付,何如?傳曰,允。
洪義浩,以吏曹言啓曰,奉常寺奉事崔大寔,受由過限不上來,依例改差,何如?傳曰,允。
金宗善,以成均館同知館事意啓曰,本館入直,久任郞廳外,凡郞無敢入直,若有代員替直之事,則依下都監郞官例,草記代直事,曾有定式矣,司成鄭魯榮未肅拜,直講李鍾穆呈旬,典籍未差,時無入直之員,以他郞官,姑爲代直,何如?傳曰,允。
吳翰源,以訓鍊都監言啓曰,謹依下敎,挾輦把摠沈能俊,哨官趙得和,竝決棍十度之意,敢啓。傳曰,知道。
吳翰源,以禁衛營言啓曰,謹依下敎,槍劍把摠柳光濂,哨官申錫明,各決棍十度之意,敢啓。傳曰,知道。
庚午正月十六日辰時,上詣明政殿。春到記儒生分製講試取,入侍時,行都承旨閔耆顯,行左承旨韓致應,右承旨柳烇,左副承旨李貞運,右副承旨鄭東榦,同副承旨姜彙鈺,假注書尹命圭·洪羲祖,別兼春秋朴周壽,記事官朴綺壽,檢校直閣李存秀,以次侍立。時至,左通禮,跪啓外辦,上具翼善冠·衮龍袍,乘輿出宣化門,由協陽門·銅龍門·集禮門,詣明政殿,降輿陞座。上曰,成均館堂上,無一人入來者乎?耆顯曰,知成均南公轍,同成均金羲淳,大司成權常愼有身病,同成均沈象奎在外云矣。上曰,牌去來催促,可也。上曰,明政門外,諠譁狼藉,各別申飭,可也。上命柳烇,儒生整齊後來奏,讀券官考官,改落點後。上曰,牌去來,連爲催促,可也。上曰,試官中已入來人,先爲行禮,可也。贊儀,唱試官以下四拜,讀券官兼戶曹判書李晩秀,對讀官行副護軍鄭來百,副司果李憲琦,校理李止淵,修撰尹日逵,考官行護軍趙弘鎭·洪義浩,參考官行副護軍徐有望·尹行直及製講儒生,分東西行四拜禮,製講試官,分左右就座。晩秀進前曰,日寒尙峭,聖體,若何?上曰,一樣矣。晩秀曰,寢睡·水刺之節,何如?上曰,一樣矣。晩秀曰,王大妃殿氣候,何如?上曰,一樣矣。惠慶宮氣候,何如?上曰,一樣矣。嘉順宮氣候,何如?上曰,一樣矣。東榦,讀奏儒生入門單子訖,上命書賦題,千倉萬箱農夫之慶,限午時。上曰,試官受點中,幾人不入乎?耆顯曰,南公轍·韓晩裕等四人,姑不入來矣。上命禮房承旨,進前敎曰,殿坐未幾,儀仗差備,多有斜倚雜亂者,申飭,可也。上曰,頒紙時,各別申飭。耆顯曰,懸題前頒紙乎?上曰,唯。東榦曰,講試則無命官,例不得開講云矣。上曰,韓晩裕,考官落點矣,連爲催促。上曰,頒紙時,如前紛遝,當該成均館官員,爲先汰去,頒紙承旨,亦爲遞差。出榻敎上命兵曹判書朴宗慶曰,頒紙時擧行駭然,政院書吏·成均館書吏等,竝決棍十度,可也。耆顯曰,以今日頒紙之紛遝,旣有館郞汰去之命,常時不能申飭之大司成,亦不可無警,推考,何如?上曰,下義禁府推考,可也。出擧條上曰,儀仗庫郞廳,亦令兵判決棍。上敎別雲劍李光益曰,挾輦軍·槍劍軍,太半稀疎,當該挾輦把摠·槍劍將,令宣傳官知入,而以令擧行,事過後,各其營門決棍,可也。上命宣傳官,另禁臺下雜人。上曰,當該當直都事,爲先汰去,令該府,拿問處之。出榻敎上曰,以此單子還下者,憑準儒生,使之越送南庭,呼名打點,可也。耆顯曰,儒生方張做文,待其出送時,呼名似好矣。上曰,然則呈券後,呼名出送,可也。上曰,試官連爲催促,而何至今不入來乎?仍命耆顯書傳敎曰,試官望點下之後,殿坐已久,而尙無一人入來云。紀綱所在,極爲寒心,讀券官·考官,竝越俸一等,參考官,令該府,拿問處之,不飭之試所承旨及入侍承旨,一竝遞差。上曰,越俸有異於遞差,考官韓晩裕,斯速催促,可也。上曰,承旨未差之代,前望單子入之,待下批使之先進參後謝恩。出榻敎上曰,左承旨則監煎進去,似不入於遞差矣。耆顯曰,然矣。上曰,讀券官南公轍,代以漢城判尹金履度差下。出榻敎上曰,參考官李永老·洪秀晩,代以元在明·鄭觀綏差下。出榻敎上曰,參考官元在明·鄭觀綏,與對讀官鄭來百·李憲琦相換。出榻敎上曰,試所承旨,以承旨金宗善差下。出榻敎考官上護軍韓晩裕,讀券官行右承旨李存秀,追後行四拜禮,陞殿就座,存秀進前。上曰,試官中移拜承旨人,仍行試官,可也。上曰,執冊承旨吳翰源爲之,而左承旨監煎後,同爲擧行,可也。仍命開講,上入小次,講訖,科次畢,上出陞座。上曰,儒生今幾許未出乎?義浩曰,餘者尙多,殆難量度矣。晩秀進前曰,今日試券,書三下而書幾券乎?上曰,量爲之,可也。晩秀曰,三券書三下,而正字三下二張,別無優劣,以呈券早晩,書一二乎?上曰,依此爲之,可也。宗善,進居首試券,上親坼名,命宗善,讀入格試券祕封。仍命書傳敎曰,春到記製述賦居首三下一進士金逌根,講居首通幼學柳榮輔,竝直赴殿試,製述之次三下進士洪學淵,講之次略幼學金昌濟,竝直赴會試,製述之次草三下進士洪寅泳,講之次略幼學愼宜奭,各給二分,其外製講入格人,竝令該曹,考例分等施賞。仍又命書傳敎曰,入格儒生,明日待令。上曰,入格儒生,有姑未出去者乎?義浩曰,多有出去者矣。上曰,儒生呼名,仔細爲之,速速出送,可也。賑恤廳堂上朴宗慶曰,發賣抄戶時,各軍門所屬抄送成冊事,京兆,草記蒙允,而此是年前,因特敎擧行之事。且其有籍無籍,區別精抄,反不如京兆之專管擧行,自該府,依例爲之之意,分付,何如?上曰,依爲之。出擧條兵曹判書朴宗慶曰,今番幸行時,司僕寺入把畿驛馬,令兵曹,知委事,該司草記,雖已蒙允,墓所擧動,用京擧動例,則在前無補把之事,今亦依例置之,何如?上曰,依爲之。出擧條上命留承史,使之儒生,盡爲呼名出送,仍乘輿,由明政門·集禮門·銅龍門·協陽門,入宣化門還內。諸臣以次退出。
上在昌德宮。停常參·經筵。
鄭來百啓曰,行大司憲李直輔,執義李基崇,持平尹致任在外,柳訸未署經,掌令韓啓翼·車敬鎭未肅拜,監察茶時之意,敢啓。傳曰,知道。
吳翰源啓曰,御營將官來言,今日本廳軍兵,日次私習云矣,敢啓。傳曰,知道。
洪義浩啓曰,行左承旨韓致應,行左副承旨金宗善,今日不爲仕進,竝卽牌招,何如?傳曰,允。
洪義浩啓曰,來二十一日輪對日次矣,敢稟。傳曰,當次人受點,後日次待令。
吳翰源啓曰,來二十一日朝參日次矣,敢稟。傳曰,停。
傳于吳翰源曰,入格儒生入侍。
傳于鄭來百曰,今番到記,命考到記與書啓中儒生之數比之,書啓多有相左。此則該館不審之致,至於到記·書啓,俱不入參,而有身入場中者,尤萬萬驚駭,先朝到記定式,不啻申嚴,雖名以生進之士子,不敢任意入參。況兩處不錄之儒生,無難入於場屋,國有紀綱,焉敢若是?國子長爲先施以譴削之典,書啓修正成均館官員,押班入參四館所官員,竝令該府拿問,各別從重嚴處,到記·書啓俱不參,而入來儒生,竝停擧以懲,該館下吏等,一一査出,出付刑曹,嚴刑定配。此後若有違越受敎,無難犯憲者,當加於今日處分,以此意付之明倫堂上壁事,亦爲分付。
吏曹口傳政事,以姜彙鈺爲靑松府使,金益淳爲宣川府使。
兵曹口傳政事,以申絅爲宣傳官。
傳于吳翰源曰,當該承旨爲先遞差,當該注書,令該府拿問嚴處。
鄭來百啓曰,臣與右副承旨吳翰源伴直矣。纔已遞差出去,伴直無人,行左副承旨金宗善,所當牌招,而拘於廳規,不得請牌,何以爲之?敢稟。傳曰,牌招。
傳于鄭來百曰,承旨未差之代,前望單子入之,待下批牌招察任。
承旨前望單子入之,徐有望落點。
傳于鄭來百曰,人日製明日爲之,大提學待開門牌招,通方外,試紙用大好紙。
徐有望,以都摠府言啓曰,副摠管吳載光,以武臣堂上朔試射時試官,訓鍊院晝仕出去之意,敢啓。傳曰,知道。
徐有望,以摠戎廳言啓曰,本廳中軍白師誾,身病猝重,勢難察任,改差,何如?傳曰,允。
徐有望,以訓鍊都監言啓曰,謹依下敎,牢子次知知彀官林麓,決棍十度之意,敢啓。傳曰,知道。
洪義浩,以禮曹言啓曰,卽接永禧殿官員所報,則明日人日製,兩官俱爲觀光云,假官依定式令吏曹,以成均館官員,口傳啓下,以爲替直赴試之地,何如?傳曰,允。
洪義浩,以司譯院都提調意啓曰,因備邊司草記,渡海譯官三人,分等施賞事,允下矣。答書契,旣已成送,講定官,今方差出,信行凡事,倭譯專管擧行,從前效勞及來頭任事之人,俱宜稍增其資級,倭學譯官卞世謙·玄烒,特爲加資。今番渡海諸譯,亦合有酬勞之典,堂上譯官玄義洵·崔昔,一體加資,堂下譯官卞文圭,自本院,從願施賞,何如?傳曰,允。
鄭來百,以義禁府言啓曰,京畿監司金在昌狀啓內,宣川府使趙㞳,爲先罷黜,其罪狀,令攸司稟處事,啓下矣。趙㞳今方待命,拿囚之意,敢啓。傳曰,知道。
鄭來百,以義禁府言啓曰,卿宰禁推該府草記,待批下捧供,載在大典通編矣。時囚罪人權常愼,係是宰臣,敢啓。傳曰,知道,付過放送。
庚午正月十七日辰時,上御映花堂。入格儒生入侍時,右副承旨吳翰源,假注書洪羲祖,記注官金良倜,記事官朴綺壽,以次進伏訖。上命綺壽,呼新恩進退,金逌根·柳榮輔·洪學淵·金昌濟·洪寅泳·愼宜奭·鄭基善·鄭東逸·趙德林·玄錫孚·孟明淳·李昇魯·李應信·安允·安亨鎭·梁錫龜·李秉溫·權中復等,以次進前,各奏姓名。上命逌根,誦賦二句,退出頒賞訖,先行頒賞行禮,上命宣傳官內吹三絃待令,仍命賜逌根,使之謝恩。上命書傳敎曰,當該宣傳官爲先汰去,令該曹,口傳差出。仍敎兵,曹判書朴宗慶曰,宣傳官,各別擇差,可也。試射畢,上還內,諸臣以次退出。
上在昌德宮。停常參·經筵。
鄭來百,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐有望啓曰,行大司憲李直輔,執義李基崇,持平尹致任在外,柳訸未署經,掌令韓啓翼·車敬鎭未肅拜,監察茶時之意,敢啓。傳曰,知道。
鄭來百啓曰,御營廳將官來言,今日本廳軍兵,日次私習云矣,敢啓。傳曰,知道。
鄭來百啓曰,大提學南公轍牌不進推考傳旨,今方捧入,而人日製命下之後,如是違牌,事甚未安,更爲牌招,何如?傳曰,允。
鄭來百啓曰,大提學南公轍再牌不進推考傳旨,今方捧入,而人日製命下之後,連事違召,不卽承膺,事甚未安,所當更請牌招,而係是一日三牌,何以爲之?敢稟。傳曰,更爲牌招。
鄭來百啓曰,大提學南公轍,旣已承牌矣。弘文提學朴宗慶,卽爲牌招,以爲同參考試之地,何如?傳曰,允。
傳于徐有望曰,同副承旨,持此御題,與大提學,偕往泮宮,試取以來。
洪羲祖拿處,代以金鎭爲假注書。
傳于鄭來百曰,科次入侍。
傳于鄭來百曰,回榜老人入侍。
金鎭有頉,代以尹景鎭爲假注書。
兵曹,以鄭學耕爲摠戎中軍。
徐有望啓曰,臣與大提學南公轍,偕往泮宮,人日製儒生試取,則收券爲七百九張矣,捧入之意,敢啓。傳曰,知道。
傳于徐有望曰,不爲仕進承旨許遞,前望單子入之,待下批牌招察任。
承旨前望單子入之,鄭尙愚·吳泰賢·南履翼落點。
鄭來百,以兵曹言啓曰,宣薦內禁衛西北別付料及未付料軍官,試射入格人,謹依判下,別單施賞,而馬帖,令司僕寺成給,弓箭箭竹,以軍器寺所在取來頒給之意,敢啓。傳曰,知道。
鄭來百,以御營廳言啓曰,卽聞鷹峰近處雪逕,有虎跡。故發遣將校,細詳摘奸,則果有虎跡矣。城內虎患,極爲驚心,又是宮城至近之處,則其所搜捕之節,不容暫緩。本廳善放砲手五十名,定將校率領行獵,而依前例亦令訓鍊都監·禁衛營,竝力獵捉,何如?傳曰,允。
鄭來百,以訓鍊都監·禁衛營言啓曰,鷹峰近處,有虎跡,令訓鍊都監·禁衛營,竝力行獵事,自御營廳,草記允下矣。訓鍊都監善放砲手六十名,禁衛營善放砲手五十名,將校領率,合力行獵之意,敢啓。傳曰,知道。
徐有望,以義禁府言啓曰,明日人日製時,本府都事,皆爲赴擧,武都事一員,本府入直,而當直入直都事·公事回公都事,無以推移假都事二員,令該曹,口傳差出,以爲分排之地,何如?傳曰,允。
徐有望,以刑曹言啓曰,傳曰,今番到記命考到記,與書啓中儒生之數,比之,書啓多有相左。此則,該館不審之致,至於到記·書啓,俱不入參,而有身入場中者,尤萬萬驚駭,先朝到記定式,不啻申嚴。雖名以生進之士子,不敢任意入參。況兩處不錄之儒生,無難入於場屋,國有紀綱,焉敢若是?國子長,爲先施以譴削之典,書啓修正成均館官員,押班入參四館所官員,竝令該府拿問,各別從重嚴處。到記書啓俱不參而入來儒生,竝停擧以懲,該館下吏等,一一査出,出付刑曹,嚴刑定配。此後若有違越受敎,無難犯憲者,當加於今日處分,以此付之明倫堂上壁事,亦爲分付事,命下矣。成均館書吏李思祖·元興順,各嚴刑一次後,思祖平安道价川郡,興順咸鏡道定平府,竝定配所,卽爲押送之意,敢啓。傳曰,欲觀來頭,定配,特爲分揀。
禁府啓目,參考官李永老·洪秀晩等原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,嚴飭放送爲良如敎。又啓目,當直假都事金永喆原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,汰去,特爲分揀,公罪勘放爲良如敎。又啓目,宣川府使,趙㞳原情云云。傳旨內辭緣,泛稱遲晩,所當請刑是白乎矣,別軍職勿爲請刑,載在大典通編,議處,何如?判付啓,依允。
行都承旨洪義浩疏曰,伏以臣於昨夕公退後,伏見傳敎下者,以賞格別單,黃籤誤書事,有僚員遞差之命矣。書籤付籤,在於申前,故臣旣在座而參看,矇不察飭,臣亦有之。其何可只諉於申後捧入之該房,而獨自晏然乎?玆敢據實仰暴,冀被同罰。伏乞聖明,亟賜鐫遞臣職,以安區區微分,千萬幸甚。臣無任云云。答曰,省疏具悉。卿亦參坐則推考。
庚午正月十八日申時,上御涵仁亭。科次入侍。回榜老人同爲入侍時,右副承旨鄭來百,假注書尹命圭,記注官金初燮,記事官朴綺壽,大提學南公轍,對讀官校理李止淵,副修撰趙琮鎭,以次進伏。回榜老人張德興,入庭下訖。上曰,回榜老人,先爲行禮,行禮則以一坐再至代之。上曰,回榜老人入侍。德興進伏,上命奏職姓名。德興曰,局出身張德興矣。上曰,年紀幾何?德興曰,八十一矣。仍命退,德興退出。上曰,大提學,科次爲之。上曰,收券幾何?公轍曰,七十餘軸矣。上曰,下番對讀官先入。來百,讀告收券單子七百九張。上曰,今番竝賞格,取八人。上曰,待敎朴綺壽,亦爲對讀,兼史一員,使之入來。賤臣,承命出,與劉㵙偕入進伏。上入小次,公轍合考訖,上出陞座。上曰,書等皆塡之。公轍曰,三下等書幾人乎?上曰,諒宜爲之。公轍曰,用三人,何如?上曰,觀其優劣而爲之。公轍書等訖。上曰,次次拆封以奏。來百,拆封讀奏,壯元姓貫,落漏不書,公轍請書違格。上曰,在前如此者,皆拔去乎?旣是初試,則或可闊狹乎?公轍曰,係是封內緊要處,不可曲恕矣。仍書違字拔去。上曰,就落軸中,更取一張。又敎曰,取七人無妨,三下二人,亦未爲不可矣。上曰,題甚易乎?公轍曰,似易而題意實難充作矣。上曰,此題在前多出乎?公轍曰,未能的知,而似不多出矣。上命書傳敎曰,人日製賦居首三下一進士申夔朝,直赴會試,之次三下二洪顯謨,次上幼學李海謙,各給二分,之次次上幼學尹㦪,給一分,其餘次上入格儒生等,竝令該曹,考例施賞。又命書傳敎曰,入格儒生,明日待令。仍命退,諸臣以次退出。
上在昌德宮。停常參·經筵。
鄭來百啓曰,行大司憲李直輔,執義李基崇,持平尹致任在外,柳訸未署經,掌令韓啓翼·車敬鎭未肅拜,監察茶時之意,敢啓。傳曰,知道。
徐有望啓曰,臣有望,入直禁軍戎器點考進去,下直之意,敢啓。傳曰,知道。
徐有望啓曰,臣依定式,進詣仁政殿月臺,入直禁軍戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
傳于徐有望曰,入格儒生入侍。
韓致應啓曰,新除授行左承旨吳泰賢,時在京畿龍仁地,斯速乘馹上來事,下諭,何如?傳曰,允。
韓致應啓曰,假注書尹景鎭,時無職名,令該曹,依例付軍職,冠帶常仕,何如?傳曰,允。
韓致應啓曰,假注書尹命圭,身病猝重,勢難察任,今姑改差,何如?傳曰,允。
尹命圭改差,代以趙秀仁爲假注書。
以左副承旨南履翼牌不進罷職傳旨,傳于韓致應曰,只推。
傳于徐有望曰,瑞蔥臺再明日,以春塘臺設行,侍衛安徐,揷羽。
兵曹口傳政事,護軍單李存秀·金宗善。
鄭來百,以義禁府言啓曰,時囚罪人金永喆,原情公事判付內,汰去特爲分揀,公罪勘放事,命下矣。金永喆,以稽緩制書律,笞五十,公罪收贖放送之意,敢啓。傳曰,知道。
徐有望,以訓鍊都監·禁衛營·御營廳言啓曰,鷹峰近處,有虎跡,昨日發送砲手,合力行獵矣。今日加佐洞近處中,豹虎一頭捉得,謹此封進,而捉虎將卒,自各該營,考例施賞,如有未盡捉者,使之另加遍審,期於搜獵之意,敢啓。傳曰,知道。
禁府啓目,承政院假注書洪羲祖原情云云。傳旨內辭緣,泛稱遲晩,刑推得情,何如?判付啓,分揀放送爲良如敎。又啓目,成均館典籍沈能稷原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。
庚午正月十九日辰時,上御誠正閣。入格儒生入侍時,同副承旨徐有望,假注書尹景鎭,記注官金初燮,記事官朴綺壽,以次進伏訖。儒生等,以次侍立於階下。上曰,次次進奏職姓名,可也。進士申夔朝,進奏職姓名。上曰,年幾何?夔朝曰,四十九矣。生員洪顯謨,幼學李海謙·尹㦪,生員權敎仁,幼學李寀·尹奎鎭,以次進奏職姓名訖。上曰,直赴初試及給分儒生退去,頒賞者頒賞,可也。尹㦪等,祗受四拜後,退出。仍命退,承史以次退出。
上在昌德宮。停常參·經筵。
藥房副提調韓致應啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,卿不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
鄭來百啓曰,行大司憲李直輔,執義李基崇,持平尹致任在外,柳訸未署經,掌令韓啓翼·車敬鎭未肅拜,監察茶時之意,敢啓。傳曰,知道。
徐有望啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
徐有望啓曰,御營廳將官來言,今日本廳軍兵,日次私習云矣,敢啓。傳曰,知道。
徐有望啓曰,假注書趙秀仁,時無職名,令該曹,依例付軍職,冠帶常仕,何如?傳曰,允。
南履翼啓曰,卽者禮曹郞廳來言,永禧殿春奉審,明日爲之事,已爲啓下,而判書沈象奎受由在外,次堂例不得擧行云,何以爲之?敢稟。傳曰,許遞。
兵曹口傳政事,大護軍單沈象奎。
南履翼啓曰,明日永禧殿奉審,禮曹判書,當爲進去,而判書未差,次堂例不得擧行,未差之代,政官牌招開政,待下批牌招察任,何如?傳曰,允。
南履翼啓曰,吏曹判書金羲淳,參判李肇源,參議曺允遂牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,仍以前牌催促。
南履翼,以吏曹言啓曰,新除授工曹佐郞金逌根呈狀內,矣身素患痰癖之症,挾感添劇,時日之內,萬無供職之望,卽速入啓遞改云,身病旣如是,則有難强令察任,改差,何如?傳曰,允。
有政。吏批,判書金羲淳進,參判李肇源式暇,參議曺允遂進,左副承旨南履翼進。以趙德潤爲大司諫,朴宗琦爲校理,洪命周爲副修撰,朴崙壽爲禮曹判書,趙得永爲刑曹判書,李樂培爲同敦寧,任希存爲右尹,宋冕載爲禮曹參議,尹命烈爲兵曹參議,李顯默爲參知,李集斗爲判義禁,趙弘鎭爲知義禁,鄭載慶爲兵曹佐郞,朴宗京爲大司成,柳仁根爲掌樂主簿,朴宗慶爲典牲提調,盧尙熙爲旌義縣監,鄭夏容爲工曹佐郞,珍島郡守閔植,仍任事承傳。
兵批,判書朴宗慶病,參判朴聖集入直進,參議未差,參知未差,同副承旨徐有望進,同知單成鳳文,護軍閔耆顯·洪義浩·李好敏·權昌益·尹頤東,副護軍任厚常·柳烇·李貞運·鄭東榦·吳翰源·李濟萬·柳師春·夫道勛·李商一·洪禹祚,副司直尹尙圭·林景鎭·朴宗琦·韓翼鎭·閔致載,副司果姜俊欽·韓兢履,副司正尹景鎭·趙秀仁,以上竝單付。
徐有望啓曰,御營大將李堯憲,以瑞蔥臺試射放監試事,明日慕華館出去矣。所佩命召及兼帶右邊捕盜大將命召及大將牌傳令牌,何以爲之乎?敢稟。傳曰,竝仍佩往來。
徐有望,以訓鍊都監·禁衛營·御營廳言啓曰,加佐洞近處中豹虎一頭,捉得之後,連爲搜獵,中豹虎一頭,今又捉得於鷹峰東麓,故謹此封進,而捉虎將卒,自各該營,考例施賞,或有未盡捉者,更加搜獵之意,敢啓。傳曰,知道。
徐有望,以禁衛營言啓曰,本營軍色從事官申在植,身病甚重,勢難察任,今姑改差,何如?傳曰,允。
鄭來百,以義禁府言啓曰,濟州牧使李顯宅狀啓內,旌義縣監呂喆永,爲先罷黜,其罪狀,令攸司稟處事,啓下矣。呂喆永,時在任所,依例發遣府羅將,交代後,拿來,何如?傳曰,允。
上在昌德宮。停常參·經筵。
鄭來百啓曰,行大司憲李直輔,執義李基崇,持平尹致任在外,柳訸未署經,掌令韓啓翼·車敬鎭未肅拜,監察茶時之意,敢啓。傳曰,知道。
徐有望啓曰,御營廳將官來言今日本廳軍兵,日次私習云矣,敢啓。傳曰,知道。
徐有望啓曰,來二十五日朝參日次矣,敢稟。傳曰,停。
傳于南履翼曰,今朝聞海伯有病,不得辭朝云,重務久曠可悶,許遞,政官牌招,開政差出,使之不多日內辭朝,傳于徐有望曰,職務相妨,別軍職兼帶宣傳官改差,令該曹,口傳差出。
兵曹口傳政事,以南宮爲宣傳官。
吏曹,兵曹參議單李顯默,兵曹參知單尹命烈,同義禁單趙弘鎭。
有政。吏批,判書金羲淳進,參判李肇源式暇,參議曺允遂進,右副承旨鄭來百進。以鄭觀綏爲副應敎,以尹尙圭爲副校理,以朴大圭爲刑曹參議,以李久源·吳洪錫爲典籍,以徐英修爲司僕主簿,以柳英喆爲校檢,以洪羲臣爲黃海監司,以李溶爲機張縣監,故府使李德顯,贈吏參例兼,同敦寧李樂培考。
兵批,判書朴宗慶進,參判朴聖集入直進,參議李顯默未肅拜,參知尹命烈病,同副承旨徐有望進。以李集斗爲知事,以李顯民·金始東·李光德爲同知,以沈能建·閔耆顯·金銑·金宗善爲副摠管,以尹基赫·柳師春爲僉知,以李彦燦爲五衛將,以李壽聃爲慶熙將,以洪冕燮爲文兼,以李晉會爲都摠都事,以張鎭萬爲訓鍊主簿,以魚錫命爲部將,以王允澤·趙畊鎭爲守門將,以鄭壽觀爲位羅萬戶,同知單卞世謙,護軍金明淳,都摠管單沈能建,以上竝單付。
傳于徐有望曰,二十五日次對,進定於明日,大臣病未來會,只令備堂來會。
徐有望啓曰,明日次對,兩司當爲進參,除在外·未署經外,未肅拜人員,竝待開門牌招,何如?傳曰,允。
南履翼,以弘文館意啓曰,新除授校理朴宗琦,副修撰洪命周,竝卽牌招察任,何如?傳曰,允。
以校理朴宗琦,副修撰洪命周牌不進罷職傳旨,傳于南履翼曰,只推。
徐有望,以都摠府言啓曰,今日入直內三廳武兼禁軍及軍兵等當爲中日習射,而親臨瑞蔥臺相値,不得設行之意,敢啓。傳曰,知道。
徐有望,以訓鍊都監·禁衛營·御營廳言啓曰,鷹峰近處行獵校卒,今日申時量,又捉大虎一頭於肅靖門下鵂巖近處,故謹此封進,而前後所捉,旣爲三頭,更無虎跡,山行軍,仍爲撤還,捉虎將卒,自各該營,考例施賞之意,敢啓。傳曰,知道。
鄭來百,以刑曹言啓曰,宣禧墓所犯斫人,分付刑曹,勘配後草記事,命下矣。謹按律文,則大明律盜園陵樹木條有曰,凡盜園陵內樹木者,杖一百徒三年,犯斫人全起豐,全彦信等,竝依此律照勘,各決杖一百後,起豐黃海道長淵縣,彦信江原道杆城郡,竝徒三年定配所,卽爲押送之意,敢啓。傳曰,知道。
上在昌德宮。停常參·經筵。
自申時至人定,灑雨下雨,測雨器水深,三分。
南履翼啓曰,判義禁李集斗,同義禁趙弘鎭,大司成朴宗京除拜後,過三日不爲出肅,竝依定式推考警責,仍卽牌招察任,何如?傳曰,允。
備忘記,江華留守尹致性下直,長弓一張,長箭一部賜給。
傳于徐有望曰,備局堂上引見。
鄭來百啓曰,郞者義禁府都事來言,時囚無得過三日滯囚,曾有定式矣。時囚罪人趙㞳·沈能稷議處及濟州放未放回啓,當爲擧行,而判義禁李集斗未肅拜,次堂例不得擧行云,判義禁李集斗,卽爲牌招,何如?傳曰,允。
鄭來百啓曰,行大司憲李直輔,執義李基崇,持平尹致任在外,柳訸未署經,掌令韓啓翼·車敬鎭牌不進,監察茶時之意,敢啓。傳曰,知道。
以掌令韓啓翼·車敬鎭牌不進罷職傳旨,傳于鄭來百曰,只推。
南履翼啓曰,吏曹郞廳來言,機張縣監李溶,旌義縣監盧尙熙,兩司俱未署經,除在外·未署經外,未肅拜人員,竝卽牌招,何如?傳曰,允。
鄭來百啓曰,判義禁李集斗牌不進推考傳旨,今方捧入,而開坐命下之後,如是違牌,事甚未安,更爲牌招,何如?傳曰,允。
鄭來百啓曰,開坐事,命下矣。判義禁李集斗,疏批已下,卽爲牌招,何如?傳曰,允。
南履翼啓曰,機張縣監李溶,旌義縣監盧尙熙,憲府則旣已署經,而諫院則行大司諫趙德潤,司諫愼性眞,獻納李章垕,正言趙貞喆·李魯集在外,無以備員署經,何以爲之?敢稟。傳曰,一司除署經。
傳于南履翼曰,文臣製述文武臣殿講,明日爲之,處所以仁政殿爲之。
傳于徐有望曰,明日出宮門路,以協陽門爲之。
傳于南履翼曰,雨勢如此,明日文臣製述專經文武臣殿講,更待下敎爲之。
傳于鄭來百曰,肅拜遲滯,當該中官汰去,令該府,拿問重勘。
徐有望啓曰,副摠管金銑,旣入闕中,不爲肅謝,直爲出去,事甚未安,推考,何如?傳曰,允。
南履翼,以禮曹言啓曰,大報壇祭享,每年三月上旬內,擇日擧行事,定式矣。吉日,令日官池景泌推擇,則來三月初七日爲吉云,以此日定行,而初雖以親祭磨鍊,亦多有攝行之例,今番則何以爲之乎?敢稟。傳曰,以攝行磨鍊。
徐有望,以備邊司言啓曰,御史可合人,抄啓別單書入之意,敢啓。傳曰,知道。
備邊司,御史可合人抄啓,李勉升·洪儀泳·金啓河·徐長輔·姜俊欽·李止淵·權烒·韓用儀·李潞·趙經鎭。
南履翼,以弘文館言啓曰,校理朴宗琦,副修撰洪命周,旣有只推之命,竝卽牌招察任,何如?傳曰,允。
徐有望,以兵曹言啓曰,謹依判下別單,瑞蔥臺時駕後禁軍宋昌殷,柳葉箭貫二中,宋濟謙等二人貫一中邊一中,各弓矢一部,柳孝運等三人邊二中,各弓箭一部,金翼信等四人貫一中,宋宅俊等十二人邊一中,交龍旗奉持李元禎邊二中,各弓一張,金尙仁貫一中,金德禹等八人,矢人元鏡哲邊一中,各箭竹一百介,駕後禁軍金仁瑞,片箭貫一中,弓矢一部,吳彦輔等七人邊一中,各弓一張,交龍旗奉持朴喜英,片箭貫一中邊一中,筒箇一部,蔡重弼貫一中,弓矢一部,李鳳來等三人邊一中,各弓一張,李元禎騎芻二中,上弦弓一張,鄭再郁等二人一中,各箭竹一百介,以軍器寺所在者,取來頒給之意,敢啓。傳曰,知道。
徐有望,以訓鍊都監言啓曰,今番瑞蔥臺試射放時,本局將官·將校·軍兵等,射砲入格之類,謹依判下單子,以司僕寺馬帖,軍器寺弓箭,戶曹木布,依例施賞之意,敢啓。傳曰,知道。
徐有望,以禁衛營言啓曰,瑞蔥臺試射放時,柳葉箭邊一中槍劍把摠柳光濂,哨官申錫明,各箭竹一百介,鳥銃邊一中帳幕軍金老衡等三名,各木一疋,謹依單子判下,以軍器寺箭竹及本營木施賞之意,敢啓。傳曰,知道。
徐有望,以御營廳言啓曰,瑞蔥臺試射放時,駕前別抄柳葉箭入格李愼培,貫一中邊一中,弓矢一部,王福珪等三人邊二中,各弓箭一部,李寬植貫一中,柳漢忠等十四人等邊一中,各弓一張,騎芻入格柳漢忠等十二人一中,各弓一張,帳幕軍鳥銃入格李英春等二人,貫一中,張德羽等八名邊一中,各木一疋,謹依別單判下,以軍器寺弓箭,本廳木施賞之意,敢啓。傳曰,知道。
南履翼,以奉常寺都提調·提調意啓曰,東藉親耕田所種九穀,先農祭後,卽爲起墾付種之意,敢啓。傳曰,知道。
判義禁李集斗疏曰,伏以歲籥載新,天休滋至,邦籙無疆,聖體益康,廟謁社享,克伸誠禮,臣民慶忭,曷有其極?仍伏念臣,性本疎迂儱侗,百無一能,遇事生疣,自訟不敏,而臣於向來待罪見職之時,適因事會,堂疏峻發,論斥備至,議讞之地,漫漶爲言。其所指目,不可以尋常官箴之比,身爲按獄掌法之官。如是做錯,則臣之不合此任,非但自知已明,物情亦出於公議,以此情踪,豈可以時移事往,厭然冒據乎?若或怵分畏義,出位行公,則其在重廉防之道,人謂斯何?以臣處義,固當訟愆之不暇,至若金吾一步,便同鐵限,豈可視若無故,抗顔朝端乎?況臣之癃老賤疾,跨歲彌留,尙在床褥,獻發之際,候班闕參,恒切罪悚,目下情病,俱難冒膺。玆敢略暴衷情,仰陳短章。伏乞聖明,天地父母,俯垂鑑諒,亟遞臣所縻之職,以謝公議,以安私分,千萬幸甚。臣無任云云。
答曰,省疏具悉。官箴之言,何足彈也?卿其勿辭察任。
黃海監司洪羲臣疏曰,伏以三陽布澤,百祿迓祥,星海歡祝,匝域同情。臣於摠廬持被之中,伏奉除旨,以臣爲黃海道觀察使兼巡察使者。臣於是,遞直逬出,達夜私次,惶隕驚愧,誠不知所以自措也。噫,官至刺史爲榮,古人攸言。況臣有八耋老父母在堂,推九重孝理之政,侈一路方伯之任,恩至渥也,榮已極矣。何苦辭爲,而夫藩寄之至難至愼,非人人可叨。上宜量才而授之,下宜揣分而受之。顧臣菲姿薄識,荷兩朝不世之恩,躋二品命德之列,前後歷揚,罔非踰濫。曾在州縣之分符,猶懼不職,進於此而居方面旬宣之地,則人未嘗議到也,臣亦不自期也。殿下何取於臣,而乃有此遺照乎?八路司臬,憂責惟均,而海西之近控畿輔,亦一要衝都會,土地則磽瘠,民俗則獷悍,星使之絡繹也,海防之疎虞也。素稱難治,加之以去年風水之災,民穀俱痒,譬諸兩湖之大無。藉曰,稍勝,而被損諸邑之溢目民憂,固無間耳。矧玆汎舟轉運之役,已有廟籌之區劃知會,則括一省枵然之簿,副千里跂余之望,勢必末由,期又迫促。當此時,雖令智慮周通者居之,尙當却顧逡巡,如臣之拙劣茫昧。其何能拮据彌綸,無負委寄之責乎?畢竟狼狽,可坐而待,此係目下憂恐之端,非直爲自來不稱之實而已。左右思量,終難冒膺,玆敢忙構短章,披瀝肝膈,未暇效緩聲飾辭者例。伏乞聖慈,俯垂諒察,亟收新除之命,回授可堪之材,俾公事無僨,私分獲安,不勝千萬至幸。臣無任云云。
答曰,省疏具悉。卿其勿辭,往欽哉。
修撰尹日逵疏曰,伏以臣,卽先朝化育中一物也。八年在泮,久奉色笑之敎,屢遭登筵,輒承奬詡之音,及臣釋褐之初,念臣先故,恩出常格,旣命以侑祭,又賜以法樂。特除臣記注之職,使之戴花而捧硯,仍廁臣抄啓之列,得以摛毫而較藝。榮動門闌,感結幽明,每中夜追惟,不覺淸淚之被面者,蓋十年于玆矣。塵刹之報,未嘗效於當時,簪履之眷,又徧蒙於今日。間嘗珥筆周旋,依近日月,臣之長短寸尺,已不逃於淵鑑之下。豈意烏帶纔脫,而遽侈玉署之淸銜,絲毫無補,而每荷山藪之包容,臣仰而感戴,俯而循省,榮寵極矣,涯分足矣。此生此世,寧復有他求望,而第臣私情,有不敢自阻於孝理之下者,臣命途畸窮,生纔五齡,已違嚴顔。又於所後,兩親不在,所嘗依而爲命者,只有臣本生母,而母之年,今六十五矣。氣質本甚脆薄,雖在强壯之時,已如癃老之人,而備嘗艱苦,勞悴成疾,屢經喪威,衰鑠無餘。臣雖猥越,職忝經幄,苟可求養,更待何時?況臣自幼虛弱,長益善病,飢飽寒暖,動貽親憂,風雨霧露,恒係慈念。今臣之齒,亦已壯大,而臣母之視臣,無異襁負之兒,慈愛之情,鞠育之恩,有非他人母子之比,而臣則爲子無狀,不能盡子之職。家素淸寒,性又疎迂,甘旨常供,旣未能於董生之躬耕,酒食必有,尤有愧於曾元之體養,桑楡之景漸迫,烏鳥之情益切。若於此時,得一薄廩廚庖,而致其滋味,藥餌而扶其元氣,以之粗安病親,得延餘年,則庶可以少遂人子之至願。伏乞天地父母,俯賜鑑諒,特加矜憐,許令選部,畀臣一小縣,俾爲便養之地焉。臣無任云云。省疏具悉。疏辭,下該曹稟處。
副修撰洪命周疏曰,伏以臣,猥以無似,忝叨經幄,居常愧懼,若無所措。乃於昨年十月,持被直廬,遽有半夜轟燁之異,而綸綍誕降,責躬備至,求言之敎,丁寧懇惻,雖在閒司漫職者,莫不感激聳動。皆欲爭投琅函,對揚休命,則況臣適忝論思,時在禁中。雖是應文備例之言,豈敢不趁時治疏,以備玉署故事,而蓋簡通諸僚,會議陳箚,自是館規也。且有行公之僚,而門鑰已開,則在直者之不得獨箚,亦館規然也。臣於伊時,治箚以待,而適値諸僚之有故,旣無入來之員,而往復之際,日勢漸晩。故不得不以疏代箚,如是之際,未免差遲,不善周旋之罪,自知難逭。迺者大僚論奏,斥之以欠誠,勘之以壞例,事君欠誠,厥罪何居?居官昧例,其愚可知。臣退自前席,惶隕恧蹙,杜門訟愆,久愈未已。聖度天大,曲費辭敎,辨別慰藉,勘以輕罰,臣至今莊誦,感淚被面,曾未幾何。恩敍遽降,職名如舊,天牌儼臨,臣誠驚惶隕越,莫知所以致此也。其在不俟駕屨之義,豈敢爲逋慢之計,而以其僨誤之地,不可復叨也,明矣。聖恩雖出於包容,臣心益切於惶愧,玆將自劾之義,仰浼崇嚴之聽。伏乞聖慈,亟遞臣職,以安微分,仍治臣瀆擾之罪,以肅朝綱焉。臣方乞免,不宜贅他,而事在目下,略此附陳焉。都下士民之所以飢飽,專係鄕農之荒稔,而昨年大歉,挽近所無,公家之常稅太減,則私室之未穫可推。冬寒纔經,春窮尤甚,菜色溢目,聽聞愁慘。迺者賤價發倉之敎,遽下於此際,漢帝方春之詔,不足以專美也。垂髫戴白,欣欣胥悅,恩言纔降,不食而飽,氷竇雪屋之中,爭頌萬年之祝,新年吉祥,孰大於是?第其抄戶之際,如或當入而不入,不當入而濫入,則我聖上如傷之澤,終有未均之歎,有司之臣,似當竭誠對揚,而當入與否,只以外面看過,太半相混,無以的知矣。大抵草室,自是貧寒之家,而草室之中,或有能免飢餓者,瓦屋雖似稍饒之室,而瓦屋之下,亦有朝不慮夕者,則部官之擲奸,不過汎看其外面而已。其中之虛實,將何以覷得也?此則必也詳採其洞中之物論,然後可詳其孰饒而孰窘,此不足而彼有餘也。且抄戶之法,專責於里任,而所謂里任輩,俱是無賴破浪之徒也。其所抄戶之際,夤緣舞弄,變幻貧富之弊,難保其必無也。臣意則更令廟堂,申飭京兆五部,坊曲里任,依先朝乙卯已例,另擇有恒産畏法紀者,使之區別饒窘,稱量虛實,俾無貧富相蒙之弊,以爲廣惠均施之地焉。臣無任云云。省疏具悉。所陳商量者有焉。至於抄戶之變幻,貧富之弊,益加嚴飭,爾其勿辭察職。
敎江華留守尹致性書。王若曰,周家分東西二京,居留之名是倉,漢代置左右三輔,屛翰之責斯專。蓋其委寄也不輕,尤宜老鍊之必授。矧彼水心一府,惟我海口巨防。鎭堡星羅,自來畿甸之唇齒,險阻天設,屹然島門之咽喉。控三路而通舟車之途,比楚方城漢水,連兩府而據金湯之勢,若吳建平西陵。雖當數百載昇平,寧忘丙年之恥,思與二千石共理,誰分乙夜之憂。宸簡在心,廟剡叶望。惟卿,心焉如玉體不勝衣,從容乎經史淹貫之中,不失古家遺範,澹泊於名利躁競之路,儘是忙界間蹤。經筵之啓沃甚多,聲望焉始自玉署,喉司之出納惟允,風采則又長薇垣。藻鑑惟公,幾年半水之掌試,氷蘖爲操,至今三州之口碑。處江湖之間區,知存恬退之志,眷崦嵫之暮景,想切便養之心。堡釐名都,宜素蘊之展布,回翔近地,合晩境之優閒。玆授卿以江華府留守兼鎭撫使,卿其勉恢良圖,祗服寵命,高牙大纛,旣掌管轄之權,繕甲峙粻,宜先備禦之務。眞殿之風雲密邇,警衛以誠,外閣之奎璧輝煌,藏修且勉,自餘裁稟,厥有典章。於戲,陶士行之木屑竹頭,無忽於古人綜理,羊叔子之輕裘緩帶,不害爲儒帥風流。機務餘間,可供舞綵之樂,保障一面,克盡塞袽之方。故玆敎示,想宜知悉。知製敎尹日逵製進。
今正月二十二日午時,上御誠正閣。備局堂上引見入侍時,同副承旨徐有望,假注書趙秀仁,事變假注書金錫洪,記注官金良倜,記事官朴綺壽,兼戶曹判書李晩秀,吏曹判書金羲淳,行護軍閔耆顯·李得濟,漢城左尹李光益,刑曹參判李堯憲,行護軍李溏,江華留守尹致性,校理李止淵,以次進伏訖。晩秀進前曰,日氣連爲陰寒,聖體,若何?上曰,一樣矣。晩秀曰,寢睡·水刺之節,何如?上曰,一樣矣。晩秀曰,王大妃殿氣候,何如?上曰,一樣矣。晩秀曰,惠慶宮氣候,何如?上曰,一樣矣。晩秀曰,嘉順宮氣候,何如?上曰,一樣矣。上曰,諸宰奏事,可也。晩秀曰,今當無前災年,諸道收租實數,太半減縮,言念國計,萬萬罔措,目今當納稅穀利泊之道,不可不十分致意,漕轉事目,纔已啓下行會矣。事目諸條,非不纖悉嚴密,而外邑視若例飭,法久漸弛,違式犯禁之事,不一而足,前後臭載之患,殆乎無年無之,揆以紀綱,誠不勝寒心。今若不別般嚴飭,稅穀之如數準納,有未可必,領運差員之騎船檢飭,法意至嚴,而近聞差員,往往憚於乘險,莫重稅船。只付沙格,許多奸弊,莫能禁戢,畢竟臭載,多由於此。此後領運差員,若不騎船,則護送差員,這卽馳報,以爲照法嚴勘之地。若又知而掩置,則護送差員,亦爲同罪,稅船濫載,法禁,何如?而近來非但元數外添載,私載穀物及板材花草盆諸般雜物,惟意混載,以致船重致敗者,尤極駭痛。稅船到泊後,自臣曹,卽爲搜檢,雖一介如或添載,領運差員,如法重勘。雖以護送一事言之,前此飭令,何等申嚴,則護送諸節,漸益疎漏,差員慢不察飭,沿邑捱過爲事,大洋固宜審愼,而畿沿水道,遷改無常,險灘隱嶼,危道百端,而指路立標等事,不過臨時備例。初不前期預飭,安得無倉卒傾覆之患乎?今年則,各別惕念,隨處善護,或有如前疎忽之弊,則護送差員沿路地方官,別樣論罪,諸道發船日子,皆有定期,而每每晩時裝發,專由於沙格輩逗留弄奸之習。今年尤異常年,裝發到泊,一或違期,當該差員,依法重勘,各漕倉中湖西之貢津倉,穀品米色,最爲麤劣,不堪入用,前後申飭,非止一再。當此歉歲,尤易放忽,另加精捧事嚴飭,湖南之聖堂倉,最多奸弊。雖以昨年事言之,到泊京江之船,忽地燒火,竟至稱以渰死之沙工,見捉於完營。故火燒情節,綻露無餘。如許變怪,前所未有,而該道以格軍四名之未及捉得,尙未消詳更報。雖當歉歲,此等奸頑之類,不可不嚴訊得情,照律勘斷,更爲申飭該道,使之卽速具案登聞,站船與漕船無異,而護送諸節,站船,大不如漕船,至如楊廣等邑以邑治之稍遠於沿路。故尤無吏鄕等看護之節云,事之疎忽,莫此爲甚。此後則站船過去護送形止,依漕船例,沿路地方官,報于本曹之意,另加申飭。稅穀開倉方張,裝發亦不遠,以臣所奏出擧條預爲分付諸道,何如?上曰,漕運事體,法意甚重,卿之筵奏,深爲得體,以此意,申明分付于各該道。若有不謹擧行,自陷罪過之事,則依事目,各別嚴勘事,亦爲申飭,可也。出擧條上曰,此外更無可奏事乎?羲淳等曰,別無仰奏者矣。上曰,玉堂,進前奏事,可也。止淵曰,別無所懷矣。上命書傳敎曰,江華留守留待。又命書傳敎曰,江華留守入侍。因又敎曰,江華留守進前。致性進前。上曰,沁都異於他處,實心對揚,可也。有望曰,今日次對,兩司無一人進參,事甚未安,違牌諸臺,竝推考,何如?上曰,依爲之。出擧條上曰,在昔先朝,若値歉歲,則分遣監賑御史,以察守令之勤慢,而今則差送暗行,甚爲便好,有司堂上,以此意,問議于大臣,暗行御史可合人,抄啓以入,可也。因命諸宰先退,晩秀等退出。又命退,承史以次退出。
上在昌德宮。停常參·經筵。
鄭來百啓曰,行大司憲李直輔,執義李基崇,持平尹致任在外,柳訸未署經,掌令韓啓翼·車敬鎭呈辭,監察茶時之意,敢啓。傳曰,知道。
徐有望啓曰,御營廳來言,今日本廳軍兵,日次私習云矣,敢啓。傳曰,知道。
南履翼啓曰,三品官之無得過三日循例請牌,曾有定式矣。刑曹參議朴大圭,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
鄭來百啓曰,判義禁李集斗再牌不進推考傳旨,今方捧入,而開坐命下之後,連事違召,終不承膺,事甚未安。所當更請牌招,而係是一日三牌,何以爲之?敢稟。傳曰,日事違牌,事甚未安,卽爲牌招。
兵曹口傳政事,以尹敏東,爲宣傳官。
鄭來百啓曰,判義禁李集斗牌不進推考傳旨,今方捧入,而開坐命下,已至經宿,如是違牌,極爲未安,更爲牌招,何如?傳曰,更爲嚴飭牌招。
鄭來百啓曰,判義禁李集斗再牌不進推考傳旨,今方捧入,而飭敎之下,連事違召,終不承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
鄭來百啓曰,判義禁李集斗三牌不進推考傳旨,今方捧入,而開坐命下,已至經宿,連違召命,無意承膺,事體所在,極爲未安。所當更請牌招,而係是一日四牌,何以爲之?敢稟。傳曰,更爲牌招。
傳于南履翼曰,明日專經文武臣殿講,仁政殿命官爲之。
南履翼啓曰,明日仁政殿,專經文臣殿講,命官爲之事,命下矣。何大臣進去乎?敢稟。傳曰,右議政進去。
徐有望啓曰,明日仁政殿專經武臣殿講,命官爲之事,命下矣。何大臣進去?敢稟。傳曰,右議政進去。
南履翼,以弘文館言啓曰,副修撰洪命周,疏批已下,卽爲牌招察任,何如?傳曰,允。
以副修撰洪命周牌不進罷職傳旨,傳于南履翼曰,只推。
以卓命赫囚單子,傳于徐有望曰,付過放送。
以全羅監司李冕膺狀啓,咸平縣人物渰死事,傳于韓致應曰,聞甚矜惻,元恤典外,各別顧助,如有生前身還布,竝蕩減事,廟堂區劃,分付。
徐有望,以備邊司言啓曰,海西穀之移送湖西,當在新道臣下去之後,轉輸之急,一日爲悶,新除授黃海監司,使之明日辭朝,何如?傳曰,允。
徐有望,以禁衛營言啓曰,本營哨官鄭健行,宮城巡邏,無端闕到,事極驚駭,爲先決棍汰去之意,敢啓。傳曰,知道。
上在昌德宮。停常參·經筵。
徐有望,以都摠府言啓曰,今日入直內三廳武兼禁,軍及軍兵等,中日習射,請出標信。傳曰,知道。
鄭來百啓曰,行大司憲李直輔,執義李基崇,持平尹致任在外,柳訸未署經,掌令韓啓翼·車敬鎭呈辭,監察茶時之意,敢啓。傳曰,知道。
徐有望啓曰,御營廳將官來言,今日本廳軍兵,日次私習云矣,敢啓。傳曰,知道。
鄭來百啓曰,判義禁李集斗,四牌不進推考傳旨,今方捧入,而開坐命下,已至經宿,一向違召,終不承膺,揆以事體,極爲未安,所當更請牌招,而係是一日五牌,何以爲之?敢稟。傳曰,宜欲一伸,許遞,前望單子入之,待下批牌招察任。
判義禁前望單子入之,南公轍落點。
傳于南履翼曰,黃海監司留待。
傳于南履翼曰,黃海監司入侍。
備忘記,黃海監司洪羲臣下直,長弓一張,長箭一部,宣川府使金益淳下直,長弓一張,長箭一部,片箭一部,筒兒一箇賜給。
鄭來百啓曰,判義禁南公轍牌不進推考傳旨,方今捧入,而開坐命下之後,如是違牌,事甚未安,更爲牌招,何如?傳曰,允。
兵曹,留都大將單,金文淳。
傳于南履翼曰,文武臣殿講居首人,依例捧傳旨。
南履翼,以弘文館言啓曰,副修撰洪命周,旣有只推之命,卽爲牌招察任,何如?傳曰,允。
南履翼,以禮曹言啓曰,臣崙壽,與戶曹判書臣李晩秀,進詣皇壇奉審,則奉室草芚一浮,雉尾箒一柄,香大廳地衣五張,御齋室草芚一浮,雉尾箒一柄,敬奉閣草芚一浮,懸竹一箇,饌卓巾三件,弊筐一坐,饌卓二坐,鍮煮一箇,籩十五箇,俎床一坐,鍮東海一坐,籩羃五箇,尊羃二箇,鼎羃二箇,雨傘一柄,隅板一坐,大燭臺一坐,鑾刀鈴一箇,咊著一箇,典祀廳地衣六張,闕字牌黃花方席一立,從享位褥一件,地衣一浮,紅紬衣十件,皁紬衣十三件,白紬中單十件,白紬裙十件,白紬帶十件,幞頭一部,价幘冠十部,進賢冠七部,皮弁冠五部,金銅革帶十件,白布襪十件,烏皮履十部,風物所盛柳笥一部,鍾流蘇眞絲三層,罄雉尾羽五層,鍾磬結紅索一艮衣,磬懸絲五把,角搥二柄,琴絃四條,瑟絃三條,琴匣一件,干二箇,戚二箇,舞翟二箇,四層雉尾麾一坐,路北鼗二坐纓四,壇上甲黃幕一浮內二幅,甲黃帳一浮內三幅,內簷甲黃帳二浮內二幅,油遮日六浮內一浮,白布遮日一浮內四幅,白細木內揮帳二浮內二幅,前面黃帳一浮內二幅,黃綿絲中束乼一艮衣,小束乼一艮衣,黃綿絲三甲所一艮衣,中束乼二艮衣,小束乼一艮衣,三甲所二艮衣,排設竹五箇,朱紅漆圓柱杖一箇,從享位白布遮日一浮內二幅,白布揮帳一浮內一幅,小束乼二艮衣,三甲所二艮衣,登軒架白布遮日二浮內一幅,小束乼一艮衣,饌幕白布遮日一浮內二幅,白布揮帳一浮內一幅,小束乼一艮衣,典祀廳油遮日一浮內十張,白布揮帳一浮內一幅,排設竹五箇竝破傷,趁卽改備修補之意,分付,何如?傳曰,允。
徐有望,以兵曹言啓曰,五衛將卞世謙,忠翊衛將高漢祚,景福宮衛將成鳳文,俱以病難供職,呈狀乞遞,慶尙右兵虞候許溶,老母今年七十歲,無他兄弟,法不當遠離赴任,呈狀乞遞,竝改差,何如?傳曰,允。
徐有望,以兵曹言啓曰,專經武臣講官加抄啓人員及減下人員,別單書入之意,敢啓。傳曰,知道。
徐有望,以兵曹言啓曰,內吹螺赤及龍虎營兼內吹等處,今春等習角賞木,依判下別單,分等施賞之意,敢啓。傳曰,知道。
徐有望,以訓鍊都監言啓曰,本局兼內吹,今春等習角賞格,依啓下單子,木綿二十四疋,分等施賞之意,敢啓。傳曰,知道。
徐有望,以禁衛營言啓曰,謹依本營兼內吹,今春等習角賞單啓下金億福等十一名處,木綿各二疋,施賞之意,敢啓。傳曰,知道。
徐有望,以御營廳言啓曰,本廳兼內吹,今春等習角賞格,謹依啓下單子,李喜哲等十一名處,各木二疋,施賞之意,敢啓。傳曰,知道。
吏曹啓目粘連,觀此弘文館修撰尹日逵上疏,則以爲臣之本生母,年今六十五矣。氣質本甚脆薄,雖在强壯之時,已如癃老之人,而備嘗艱苦,勞悴成疾,屢經喪威,衰鑠無餘。臣則爲子無狀,不能盡子之職,家素淸寒,性又疎迂。甘旨常供,旣未能於董生之躬耕,酒食必有,尤有愧於曾元之體養。若於此時,得一薄廩,廚庖而致其滋味,藥餌而扶其元氣,以之粗安病親,得延餘年,則庶可以少遂人子之至願。特令選部,畀臣一小縣,俾爲便養之地亦爲白有臥乎所,尹日逵之親老家貧,菽水難繼之狀,卽通朝之所共知,許畀一縣,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
禁府啓目粘連,向前趙峙亦,軍官旣無陪行諭書之名色,旣已拘營之後,又爲奪去,處事極爲乖當兺除良,與監司同品,無所管焉云云。尤不成體貌,事未前有,亦係後弊,以此照律,何如?判付啓,依允。又啓目粘連,向前沈能稷亦,到記定式,不啻申嚴,而有此儒生之冒入,書啓修正,何等審愼,而身爲館官而不察,以此照律,何如?判付啓,依允。又啓目,平薪前僉使金在潤原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目粘連,濟州牧放未放修啓冊子中,本府所管定配罪人未放秩李致薰乙良,依啓聞施行爲白乎旀,他餘罪人等,令刑曹,稟處爲白遣,放未放修啓時,罪人罪目,例爲具書登聞,而今此李致薰罪名下,多有刪節,事體所在,極爲未安,該牧使李顯宅,從重推考,何如?判付啓,依允。
掌令韓啓翼疏曰,伏以臣,下土之一賤品耳。生長鄕曲,聞見孤陋,記誦口讀,學識蔑裂,僥倖一第,濫通朝籍,內而郞署,外而郵丞,次第歷試,無一報效。只知筋力奔走之爲恭,初無一毫希覬之倖望,千萬不自意,掌憲除命,忽下於廟香陪進之際,臣聞命惝怳,莫省攸措。夫臺閣爲職,是何等淸顯也?上而衮職闕遺,下而官師規箴,大而亂賊誅討,小而言議可否。惟臺諫,主張是擔着是,則儘乎其任之重且大矣。是豈如臣至微賤極庸陋者,所可擬議哉?政目一下,鄰里動色,華誥隨降,門戶生輝,抱此歸鄕,雖幸誇耀於鄰族,其於名器之玷辱何,其於朝廷之嗤點何?署經有命,庚牌屢臨,一日再違,義分是懼,雖不得不章皇出肅,以伸叩謝之忱,而因仍蹲冒,斷無是望,敢陳衷曲,仰干崇嚴。伏乞聖慈,特垂諒察,亟命鐫改臣職名,以重公器,以安私分焉。臣於乞免之章,不宜贅及他說,而目下先務,荒政爲急,方內民憂,湖南爲最,臣是湖南之人,請從所聞之可驚可愕者,略陳之。蓋自初秋,已判大歉,甔石罄竭,閭里蕭條,種種景色,不勝愁慘,及至窮冬甚雪,太半凍餒,男負女戴,就食於他境,而他境亦然。扶老携幼,仰哺於親族,而親族亦然。十室之村,擧火者不過二三,百里之程,餓莩者幾至十數,掘盡草根,牟麥無食實之苖,掠取旅食,行人至絶站之境,傷念及此,令人墮淚,雖使鄭俠圖進流民,恐不能盡其形容。嗚呼,歲之有凶荒,不止一再,遠而辛壬,近而乙丙。猶不至若是遑汲,而邇來十年之豐穰,卒當一年之歉荒,上下民情,若不保朝夕者,其故何哉?此專由於民情狃安,惰農成習,還弊漸痼,罌橐俱罄,侵及鄰族,富戶亦困。近聞田野間相告之語,至云毋寧白納十斗租,不可受食一斗還,其爲切骨之瘼,從可知已。救瘼之道,莫善於均糴,裒多益寡,有國大政,而近年以來,爲守臣者,每患因循依舊不均。糴旣不均,故儲蓄之方,邑各異例,賙賑之資,亦無所賴,屢豐之餘,已自如此,若値荐歉,又將奈何?何幸我殿下,特軫察眉之念,博施浹髓之恩,凡於爲民之政,靡不用極。特給十萬災結,俾免白徵之冤,又下一萬帑錢,以爲救急之資,且以丹椒等種,以補設賑之備,又令身布與還穀,一竝停退,爲窮民接濟之道,何以加此?德至厚也,恩至渥也,而至於各宮房各衙門及營邑間,種種責應,或不無依前徵督,猶爲擾民之端。伏願殿下,特降德音,凡係徵民之節,除非稅米需米外,一切限秋成停退,以爲一分紓民力之道焉。臣伏讀歲首所下綸音,首尾千有餘言,句句惻怛,字字感涕。饑者可以忘饑,寒者可以忘寒。眷眷以甁罌之貯,尙有可種之穀,頷顑之餘,尙有東作之力乎爲憂,丁寧懇到,恩語渙發,嶺·湖父老之扶杖聽之者,必當有少須臾無死之願矣。臣於此,竊有所仰復者,秋而無可穫之稻,則復安有可種之穀,冬而多捐瘠之患,則亦必無昏作之力矣。爲今日方伯守宰者,必當盡心盡誠,以體朝家之德意,而第恐目下捄荒,猶患不贍,來頭農糧,初非可論。當此方春耕耘之時,無種而不能播,無糧而不能耘,則上天之雨晹,雖或時若,下民之失農,勢所必至,言念民事,茫無涯畔,方今種子與農糧,必當以還穀中區劃矣。昨年湖南所捧之還租,臣未知爲幾許包,而始旣難捧,晩又停退,以若穀摠,較若畓結,雖傾庫分給,太半不足,其勢不得不移粟於他道,而此亦恐不可廣布而均施者矣。惟勸分納粟,卽朱夫子南康捄荒之一政也。貧富相資,自是厚風,患難相捄,亦係鄕約,故每當歉荒,亦已行之矣,而第不無勒分强納之事。故至有先朝禁令,其勒之强之,有非朝家之令甲,亦非其人之所願。今若以活百口以上,別施重賞,其次隨所活論賞之意,曉諭一道,則湖南一境豈無幾箇義士耶?士族之只令加資,下賤之但給空帖,在渠便與不施賞等耳。待畢賑,使道守臣,從其願狀聞,分等施賞,則非但爲朝家信令之道,亦足爲民俗勸仁之政矣。目今捄荒之政,非特湖南爲然,兩南亦然。凡係捄荒之政,使之一例擧行,以爲一視之澤焉。臣於此,又有一言可陳者,近日荒政之茫然,究其弊源,則蓋由於奢侈,市井之巾服,殆同朝士之樣,傔僕之袍鞋,依然士夫之儀。此則自有法禁,猶屬細事,雖以士夫家言之,第宅之踰制,飮食之尙侈,轉相務勝,糜費日滋。一容膝之地,或費數三千之金,一下箸之間,不惜數十百之錢,至於鄕曲賤類,亦多效尤。古之衣褐者,今焉衣紬,昔之藁鞋者,今焉皮履,絶不見着繩鞋掩布衣者,爲人傭賃而反恥粟麥之飯,爲人厮役而多着貂鼠之裘,財用安得不竭,風俗安得不薄。惟其財竭也故,民間無儲蓄焉,俗薄也故,鄰里不相捄,今日民勢之莫可支保,職由於此。伏願殿下,申明禁令,毋敢侈濫,抑奢侈以節財用,以務蓄積,則亦足爲捄荒之大政矣。若其抑奢之本,在殿下崇儉之政,卽阼十年以來,未嘗有土木之役,園囿之樂。凡於服御供奉,無一毫華麗之意,且伏聞月前入侍諸臣之言,則元子宮尺衣,多用綿布云,猗歟盛哉。我聖朝家法之崇儉,孰不欽仰也哉?殿下之儉德,無容仰勉,而將此心做去,則何患乎財匱而民貧也?露臺,不過百金之費,而漢帝惜之,燒羊,只是一臠之供,而宋祖却之。漢家殷富之盛,宋朝熙洽之治,實基於此。伏願殿下,先以一儉字,爲躬率之政焉。臣得伏見副修撰洪命周疏本,則於發賣事,悉陳虛實相蒙之弊,而但另擇里任,猶不若專責於班戶尊位,先使里任,區別貧富,而來報尊位後,尊位又從他歧,詳探虛實,修成冊送該部,以爲擧行之地,則似無濫雜之弊矣。且伏聞挾戶與無藉,竝置拔去之中云,此則有不然者,或無家而僦居,或流離而行乞,此眞無告窮民也。今若以無藉與挾戶,一不擧論,則是豈古聖王先斯之意哉?伏願殿下,另飭京兆及五部,無論挾戶與無籍。惟觀其勢之至殘無依,竝許受食,無一冤漏,則將使濱死之民,均被再造之恩,惟聖明採納焉。臣無任云云。省疏具悉。所陳具有條理,可以採施者,令廟堂,知悉擧行。爾其勿辭察職。
敎黃海監司洪羲臣書。王若曰,虞廷勤岳牧之詢,惟賢是用,周家重屛翰之寄,捨卿伊誰?玆輟惟月之班,庸畀宣風之任,眷彼黃海一域,實爲靑邱重藩。環溟嶽廿三州,厥貢也魚鹽銅鐵,連灣塞千餘里,其勢則唇齒輔車。策應難支,燕价相望於孔路,虞憂未弛,唐舶數警於近洋。矧彼延白告飢之餘,尤急龔黃善理之政,疇與我共,僉以卿聞。惟卿,趾美名家,蜚英早歲,才識精敏,恬約卽其家風,姿性端良,文詞乃其餘事,出入於金閨翰苑,玉面風儀,踐歷則銓部銀臺,黑頭名望。自先朝久處於邇密,受知莫如,顧向年暫寄於優閒,老才何妨?成都製錦,已驗剸理之才,海臬受幡,合試盤錯之手。玆授卿以黃海道觀察使兼兵馬水軍節度使·巡察使·海州牧使,卿其勉副寵旨,克殫良猷,明三考黜陟之規,柔不茹剛不吐,懋十連保釐之政,寬以濟恩以懷。氷蘖淸標,知存乃家之成法,甘棠遺愛,且繼阿叔之前功,自餘稟裁之方,有掌故耳,惟今懷保之策,宜肩乃心。於戲,蘇孺文之下車,何難列守之彈壓,范孟博之攬轡,定見一路之澄淸。蓬萊瑞雲,應切戀闕之悃,芙蓉夜燭,可想奉輿之歡。故玆敎示,想宜知悉。知製敎尹日逵製進。
庚午正月二十四日午時,上御誠正閣。黃海監司入侍時,左副承旨南履翼,假注書趙秀仁,記注官金初變,記事官朴綺壽,黃海監司洪羲臣,以次進伏訖。上曰,黃海監司進前。羲臣,進奏職姓名。上曰,今日發行乎?羲臣曰,明當發行矣。上曰,移粟事何以區劃耶?羲臣曰,此事甚悶,分還之外,留穀不敷,且移轉之際,利泊未易,以價代送,旣有前例,此爲兩便之道矣。上曰,以價代送,則彼有貿米之道乎?羲臣曰,旣有價本,則似不難變通矣。上曰,某樣善處,以爲彼此俱便之道,可也。又敎曰,移粟一款,無害於海西乎?羲臣曰,別無利害矣。上曰,更無可奏者乎?羲臣曰,新除之故,不知頭緖,別無更奏者矣。上命黃海監司先退,羲臣退出。又命退,承史以次退出。
上在昌德宮。停常參·經筵。
藥房副提調韓致應啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,卿不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
鄭來百啓曰,行大司憲李直輔,執義李基崇,持平尹致任在外,柳訸未署經,掌令韓啓翼·車敬鎭呈辭,監察茶時之意,敢啓。傳曰,知道。
鄭來百啓曰,假注書趙秀仁,身病猝重,勢難察任,今姑改差,何如?傳曰,允。
傳于鄭來百曰,戶曹判書,率各司久任郞廳入侍。
趙秀仁改差,代以李龍秀爲假注書。
以副修撰洪命周牌不進罷職傳旨,傳于南履翼曰,只推。
以吏曹佐郞金洛龍,奉常參奉申在獻,承文副正字金裕憲,禁推傳旨,傳于鄭來百曰,分揀。
以宣傳官李垕,都摠經歷李章謙,訓鍊判官許濯·李思謙,主簿金彦淳·李莘耆,禁推傳旨,傳于鄭來百曰,分揀。
南履翼,以弘文館言啓曰,副校理尹尙圭,卽爲牌招察任,何如?傳曰,允。
以咸鏡監司永興府人物渰死事,狀啓,傳于鄭來百曰,數十人物之一時渰死,極爲矜惻,原恤典外,會外穀各一石加給,渰死人身還布,竝蕩減,令道臣,慰撫家屬,使之安接事,令廟堂措辭分付。
徐有望,以兵曹言啓曰,軍營之莫嚴者紀律,而禁軍別將鄭觀采,因一微事,言辭駭妄,有關紀律,無嚴莫甚,不可仍置,爲先汰去,何如?傳曰,允。
禁府照目粘連,成均館典籍沈能稷矣。本府議啓內,到記定式,不啻申嚴,而有此儒生之冒入,書啓修正,何等審愼,而身爲館官而不察,以此照律,罪杖六十收贖,奪告身一等,私罪,奉敎依允爲旀,功減一等爲良如敎。又啓目粘連,向前金在潤亦,漂人之問情防守,何等愼重,而輕先還鎭,事多疎忽,揆以法意,極爲驚駭,以此照律,何如?判付啓,依允。
鄭來百,以義禁府言啓曰,卽接月令醫員慶輗手本,則時囚罪人金在潤,屢日處冷之餘,寒痰挾食,轉成關格,胸膈煩悶,四支如束,目下症形,十分危劇云。罪人病勢如此,則一邊保放,一邊草記,曾有定式矣。金在潤,姑爲保放之意,敢啓。傳曰,知道。
庚午正月二十五日申時,上御誠正閣。戶曹判書,率各司久任郞廳入侍時,右副承旨鄭來百,記事官李紀淵,記注官金良倜,記事官朴綺壽,兼戶曹判書李晩秀,司䆃寺主簿朴煐,司宰監直長金照,內資寺主簿宋文圭,內贍寺奉事洪醇浩,義盈庫直長趙學榮,司圃署直長宋翼圭,以次進伏訖。晩秀曰,日候稍舒,聖體,若何?上曰,一樣矣。晩秀曰,寢睡·水刺之節,何如?上曰,一樣矣。晩秀曰,王大妃殿氣候,何如?上曰,一樣矣。晩秀曰,惠慶宮氣候,何如?上曰,一樣矣。晩秀曰,嘉順宮氣候,何如?上曰,一樣矣。仍敎曰,久任郞廳,以次進前,可也。煐,進奏職姓名。上曰,職掌奏之。煐曰,末醬色矣。上曰,遺在奏之。煐曰,末醬七百十石六斗,鹽三百一石二斗矣。上曰,所懷奏之。煐曰,無所懷矣。上命退,煐退出,照進奏職姓名。上曰,職掌奏之。照曰,魚色矣。上曰,遺在奏之。照曰,黃大口二千九百三尾,石首魚八千三百六十七冬音八介,民魚一千六百十九尾,靑魚一萬四百六十一冬音,眞魚三千七百七十七束矣。上曰,有所懷乎?照曰,別無貢弊,無事仰奏矣。命退,照退出,文圭進奏職姓名。上曰,職掌奏之。文圭曰,醬色矣。上曰,遺在奏之。文圭曰,末醬二千六百二十三石五斗二升六合,鹽五百九十二石十三斗八升八合八夕矣。上曰,所懷陳之,可也。文圭曰,無所懷矣。命退,文圭退出。來百曰,內資寺主簿宋文圭,遺在奏對之際,不能審愼,有此遲滯錯誤,不可無警,推考,何如?上曰,今番則安徐,可也。醇浩,進奏職姓名。上曰,職掌奏之。醇浩曰,沙木器色矣。上曰,遺在奏之。醇浩曰,無遺在矣。上曰,有所懷乎?醇浩曰,無所懷矣。命退,醇浩退出,學榮,進奏職姓名。上曰,職掌奏之。學榮曰,油色矣。上曰,遺在奏之。學榮曰,法油三十九石二斗九升一合,眞油六十七石六升四合,黃角八百三斤十一兩二錢,雀舌三斤七兩七錢矣。上曰,所懷奏之。學榮曰,無所懷矣。命退,學榮退出,翼圭進奏職姓名。上曰,職掌奏之。翼圭曰,供上菜蔬矣。上曰,遺在奏之。翼圭曰,無有矣。上曰,所懷奏之。翼圭曰,無矣。命退,翼圭退出。上曰,今日入侍諸人,皆非久任乎?無一人所懷仰奏,皆是無弊衙門乎?晩秀曰,皆非久任,且是殘司,故別無說弊之端矣。來百曰,前宣川府使趙㞳,照律啓目,纔已入啓,而與畿伯相較,猶屬餘事,臣追聞奪符宣傳官之言,則其日奪符時,只以所受密符傳納。故宣傳官,以密符體重,不可無所盛之囊,縷縷爲言,則終不解傳,末乃裂囊投地云。密符事體何等嚴重,盛囊傳納,自是格例,而擧措之悖慢,至於此極。如此之類,不可不別樣嚴勘,以懲頑習,適値該房遞易,未及論罪。故今因言端,敢此仰達,而本院請推之外,無他可施之罰,何以爲之乎?上曰,奪符時擧措悖慢,雖極痛駭,本事旣未詳知。若如宣傳官所言,則不可輕勘而止,原罪目,添問目捧原情,可也。出擧條因命戶判先退,晩秀退出。又命退,承史以次退出。
上在昌德宮。停常參·經筵。
鄭來百啓曰,行大司憲李直輔,執義李基崇,持半尹致任在外,柳訸未署經,掌令韓啓翼·車敬鎭呈辭,監察茶時之意,敢啓。傳曰,知道。
徐有望啓曰,御營廳將官來言,今日本廳軍兵,日次私習云矣,敢啓。傳曰,知道。
鄭來百啓曰,假注書李龍秀,時無職名,令該曹,依例付軍職,冠帶常仕,何如?傳曰,允。
傳于鄭來百曰,左副承旨入侍。
兵曹,以尹得逵,爲禁軍別將。
傳于徐有望曰,上京皆令,不多日內,催促下送。
徐有望,以弘文館言啓曰,副修撰洪命周,旣有只推之命,卽爲牌招察任,何如?傳曰,允。
徐有望,以訓鍊都監言啓曰,今此幸行時,隨駕武藝別監一百五十人處,饌價錢每人各三錢,依例分給之意,敢啓。傳曰,知道。
徐有望,以禁衛營言啓曰,本營騎士將金錫憲,身病猝重,勢難察任,改差,何如?傳曰,允。
兵曹口傳政事,副司果單金逌根。
庚午正月二十六日午時,上御誠正閣。右副承旨入侍時,右副承旨鄭來百,假注書李龍秀,記注官金初燮,記事官朴綺壽,以次進伏訖。上曰,昨日趙㞳添問目後,供辭尙未來到乎?來百曰,傳旨尙未下,故姑未開坐擧行云矣。上曰,今日內,申飭開坐,可也。惠慶宮進服加減歸脾湯,自明日五貼式,日次製入。出榻敎惠慶宮進服加減歸脾湯停止,自今日一貼式,限三貼煎入。出榻敎命退,承史以次退出。
上在昌德宮。停常參·經筵。
徐有望,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
徐有望啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
南履翼啓曰,來初一日輪對日次,而穆陵忌辰祭齋戒相値,頉稟之意,敢啓。傳曰,知道。
徐有望啓曰,御營廳將官來言,今日本廳軍兵,日次私習云矣,敢啓。傳曰,知道。
傳于南履翼曰,左副承旨入侍。
徐有望啓曰,御營大將李堯憲,時無職名,令該曹,口傳付軍職,何如?傳曰,允。
兵曹口傳政事,護軍單李堯憲。
徐有望啓曰,行大司憲李直輔,執義李基崇,持平尹致任在外,柳訸未署經,掌令韓啓翼·車敬鎭牌不進,監察茶時之意,敢啓。傳曰,知道。
以掌令韓啓翼·車敬鎭,罷職傳旨,傳于徐有望曰,只推。
南履翼,以吏曹言啓曰,上京守令,皆令不多日內,催促下送事,命下矣。自臣曹催促,則慈山府使洪羲膺,伊川府使宋守淵,俱以爲身病沈重,時日內萬無登程還任之望云。順安縣令尹應大,以爲母病沈重,離捨還任,亦無其望云,雖未知其病情之如何,而親病之人,勢難强令還任,今姑改差,身病兩守令,特敎催促之下,不卽下去,揆以事體,誠甚未安,推考警責,更爲催促下送,何如?傳曰,竝改差,令該曹口傳差出。
徐有望,以都摠府言啓曰,來二月初三日,懿昭墓展拜時,侍衛寶劍守宮,當爲備員,而都摠管金啓洛差祭,副摠管閔耆顯·金銑·朴宗京未肅拜,吳載光,以訓鍊中軍陣上進,無以備員,令政院稟旨變通,仍令該曹,以在京無故人,卽爲口傳差出,待下批牌招,以爲備員侍衛之地,何如?傳曰,允。許遞。
吏曹口傳政事,以白東運爲伊川府使,洪秀晩爲慈山府使,徐有積,爲順安縣令。
兵曹口傳政事,以朴宗京爲都摠管,李普天·尹序東·李庚運·金處漢爲副摠管。
傳于南履翼曰,今番幸行時,宣禧墓,亦爲展拜親祭,該房知悉。
南履翼,以禮曹言啓曰,來二月初三日,行景慕宮春享大祭,文宣王釋奠祭,初四日行社稷大祭犧牲,小宗伯,與本署提調,當爲前期眼同看品,而本曹參判有闕未差,令政院,稟旨差出,以爲擧行之地,何如?傳曰,允。
南履翼啓曰,因禮曹草記,來二月初三日,行景慕宮春享大祭,文宣王釋奠祭,初四日行社稷大祭犧牲,小宗伯,與本署提調,當爲前期眼同看品,而本曹參判有闕未差,令政院,稟旨差出事,允下矣。未差之代,政官牌招,開政差出,待下批牌招察任,何如?傳曰,允。
有政。吏批,判書金羲淳牌不進,參判李肇源進,參議曺允遂牌不進,行右承旨韓致應進,啓曰,判書金羲淳,參議曺允遂竝牌招不進,小臣獨政未安,何以爲之?敢稟。傳曰,仍爲之。
以趙鍾永爲修撰,洪義浩爲禮曹參判,金宗善爲刑曹參判,洪明浩爲分內醫提調,李亨會爲平市令,沈濂爲橫城縣監,故學生金景學,贈吏參例兼,故通德郞金汝鐸,贈吏議,故學生金聲厚贈僕正,以上同知金始東三代追贈,故通德郞李潤,贈吏參例兼,故進士李長輝,贈吏議,以上同知李顯民兩代追贈,別軍職柳相亮,今加嘉善,加資事承傳,兼養賢主簿單李久源。
兵批,判書朴宗慶病,參判朴聖集病,參議李顯默入直進,參知尹命烈病,同副承旨徐有望進,副護軍單洪羲膺·宋守淵。
以副修撰洪命周牌不進罷職傳旨,傳于南履翼曰,只推。
南履翼,以弘文館言啓曰,副修撰洪命周,旣有只推之命,卽爲牌招察任,何如?傳曰,允。
南履翼啓曰,來二月初三日,懿昭墓親祭,祭文當爲製進,大提學南公轍,待明朝牌招,何如?傳曰,允。
以咸鏡監司曺允大狀啓,富寧等邑地震,民家頹壓,人物壓死事,傳于韓致應曰,海雷地震,俱係非常之災,極爲驚惕,壓死人,元恤典外,各別顧恤,生前身還布,竝卽蕩減。頹壓民戶,亦爲各別顧恤,身還雜役,限今秋蠲減,令道臣,分付守令,招致被災民人,另加慰撫,卽爲鎭安奠接,使一夫一婦,俾無因此驚擾之患,亦令道臣,種種關飭,時時廉探,亦有實效事,分付。
以慶尙監司鄭晩錫狀啓,巨濟府民家失火事,傳于韓致應曰,民家燒火,矜惻甚矣。各別顧助事,分付道臣。
南履翼,以吏曹言啓曰,新除授繕工監假監役金箕書呈狀內,矣身素患痰癖之症,當此換節之時,一倍添劇,萬無供職之望云。身病旣如是,則有難强令察任,改差,何如?傳曰,允。
徐有望,以兵曹言啓曰,今此幸行時,巡將監軍,依例以來二月初二日,受點人員,初三日至使之仍察之意,敢啓。傳曰,知道。
南履翼,以漢城府言啓曰,過期未婚之類,分付各部,搜訪報來,故別單書入,而中東北三部,以無報來之意,敢啓。傳曰,知道。
禁府啓目,前宣川府使趙㞳原情云云。傳旨內辭意,添問目發問,則其所納供,專事漫漶,泛稱遲晩,所當請刑是白乎矣,魯經宣傳官,勿爲請刑,載在大典通編,議處,何如?判付啓,依允。
兵曹,懿昭墓·宣禧墓,幸行時軍令,來二月初三日出宮,懿昭墓展拜,自闕門七里,親祭,宣禧墓展拜,自懿昭墓洞口三里,以上十里,親祭,當日還宮。
庚午正月二十七日午時,上御誠正閣。左副承旨入侍時,左副承旨南履翼,假注書李龍秀,記注官金良倜,記事官朴綺壽,以次進伏訖。上曰,上京守令,已催促下送乎?履翼曰,問于吏曹,則或有已下去者,或有未下去者,故未下去守令,方連爲催促云矣。上曰,出去申飭,卽爲入稟,可也。履翼曰,南壇節祭,在於來初四日,而禁衛大將,例於受香日,淸道進去矣。適以動駕相値,該將臣,當陣上進去,故以此言送于政院矣。上曰,大將旣未往,則或有他人替行之前例乎?履翼曰,向日次對,該將臣入來面議于臣,而亦謂無替進之例云矣。上曰,摠戎使旣不隨駕,是日,摠戎使率旗鼓淸道進去,而進去間則中軍代主將司令,通化門外留陣事,分付,可也。履翼曰,南壇節祭,承旨當爲奉審,而社稷·本覓·三角·漢江諸處節祭,亦在同日矣。承旨盡爲隨駕,何以爲之乎?上曰,差出假承旨二員,使之進去奉審,而監祭則守宮兼史中,使之進去,可也。命退,承史以次退出。
上在昌德宮。常參·經筵。
鄭來百啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
韓致應啓曰,左副承旨南履翼,今日不爲仕進,卽爲牌招,何如?傳曰,允。
傳于鄭來百曰,右副承旨入侍。
鄭來百啓曰,行大司憲李直輔,執義李基崇,持平尹致任在外,柳訸未署經,掌令韓啓翼·車敬鎭牌不進,監察茶時之意,敢啓。傳曰,知道。
傳于韓致應曰,因賑政事思之,都下抄飢,幾爲盡聚,若有虛實相蒙,不當入者入於當入,當入者入於不當入,則烏在其抄飢之義乎?但漏戶無籍之類,必有落漏之患,亦爲詳察抄入,其或有不謹奉行之該府官員,自廟堂,卽爲論罪,俾有懲勵之地,先以此意嚴飭。
傳于韓致應曰,各邑設賑方張,抄飢賑濟之時,能無遺漏之患乎?其所均施之方,專在於各邑守令之盡心而已。今當新春,尤不容一時放忽。凡在守宰之列者,能誠心賑政,期有實效,則惟彼小民,庶免溝壑之患,而亦可爲對揚之本意。若有泛於擧行,不遵朝令者,非但道伯隨現請勘,日後按廉,自可綻露,當卽爲嚴勘,斷不容貸,竝以此,令廟堂,分關分付於設賑道都,又以廟堂,每加警飭事,一體知悉。
以吏曹參議曺允遂牌不進罷職傳旨,傳于韓致應曰,只推。
以副修撰洪命周牌不進罷職傳旨,傳于韓致應曰,只推。
傳于韓致應曰,承旨未差之代,前望單子入之,待下批牌招察任。
承旨前望單子入之,吳淵常落點。
韓致應,以弘文館言啓曰,副修撰洪命周,旣有只推之命,卽爲牌招察任,何如?傳曰,允。
韓致應,以弘文館言啓曰,新除授修撰趙鍾永,以前任北評事,時在咸鏡道鏡城地,經筵入番事緊,請斯速乘馹上來事,下諭。答曰,依啓。
韓致應,以吏曹言啓曰,今此文宣王釋奠祭亞獻官,以大司成當爲塡差,而從二品大司成,則草記塡入事,曾有定式矣。時任大司成朴宗京,資級乃是嘉善,依定式塡差以入之意,敢啓。傳曰,知道。
韓致應,以禮曹言啓曰,卽接掌樂院所報,則文廟祭享所用,只有樂器風物,本無樂工冠服,故例以山川件取用。釋奠祭,與山川祭,若在同日,則亦以社稷所在件取用,前有已例,而來二月初三日行釋奠祭,與先農祭相値,依前例,以社稷所在冠服取用云矣。在前如此之時,推移取用,已有其例,今亦依所報擧行之意,分付,何如?傳曰,允。
韓致應,以禮曹言啓曰,郊壇四孟朔,遣禮郞看審有無頉,自該曹,草記事,定式矣。發遣郞廳,南郊南壇·東郊先農壇·先蠶壇·南郊雩祀壇·北郊祈雨壇·東郊馬祖壇·南郊漢江壇·司寒壇·北郊厲壇,次第摘奸,則各壇壇上及四面紅箭門墻垣階砌,俱爲無頉,而先農壇北邊紅箭門柱木杇傷,卽爲修改事,分付該監,此後看護等節,另加申飭之意,敢啓。傳曰,知道。
徐有望,以兵曹言啓曰,羽林衛將南宮玾,方帶宣傳官,職務相妨,呈狀乞遞,勢難兩處供職,改差,幸行在近,領軍之將,不可不備,與內禁衛將未差之代,竝口傳差出,何如?傳曰,允。
徐有望,以御營廳言啓曰,本廳待年軍崔巖回,別牙兵李巨福·張興喆等,私獵於狗蹲峯近處,中豹虎一頭捉納,故謹此封陳,而先殺砲手崔巖回,待元軍有窠,依例陞實,再殺砲手李巨福,三殺砲手張興喆,木布施賞之意,敢啓。傳曰,知道。
左副承旨南履翼疏曰,伏以臣之偏母,年近七旬,素嬰貞疾,長在床褥,寧日恒少。臣之本生偏母,年迫九耋,癃病沈痼,氣息綿綴,常凜然有朝夕之憂。臣以兩家一身,無他兄弟姊妹,左右扶將,頃刻難捨,以此情理,夫豈有經宿離家之望,而承宣除旨,適下於春曹呈告之時,罪重違召,責止問備。臣誠含恩畏義,冒昧出肅,鎭日仕進,行將一旬矣。每於持被之夕,宮鑰已下之後,街鍾未曙之前,方寸鬱悶,寢夢頻驚,而只以除拜未久,幸行當前,不敢爲言私之計矣。臣之本生母,自昨夕寒疾挾滯,眩暈添症,達夜委劇,粥飮全却。臣方邀醫診議,連試藥餌,焦迫罔措,神心失守,此時違側,非所可論,牌召儼臨,惶蹙彌切。玆敢忙陳短章,仰瀆崇嚴。伏乞聖慈,俯垂矜諒,亟賜遞免,俾得以安意救護,仍治臣違逋之罪,以肅朝綱,千萬幸甚。臣無任云云。省疏具悉。所請依施。
庚午正月二十八日午時,上御誠正閣。右副承旨入侍時,右副承旨鄭來百,假注書李龍秀,記注官劉㵙,記事官朴綺壽,以次進伏訖。上曰,昨見兵曹節目,則還宮時,摠戎中軍,亦率標下軍留陣矣。南壇祭畢後,大將亦淸道乎?來百曰,神輿奉還時,亦淸道矣。上曰,今番幸行時,旗軍洗馬,尙不爲之,依京擧動例爲之,故無之耶?來百曰,未及詳知矣。上曰,宣禧墓歷臨,不至日暮乎?來百曰,自懿昭墓相距,不甚遠似,不至日暮矣。上曰,路程幾里許耶?來百曰,似爲三里矣。上曰,承旨在院者幾人耶?來百曰,都承旨·左承旨·左副承旨,俱病不入來。同副承旨徐有望,緣故出去,在院者,只右承旨韓致應,與賤臣而已矣。命退,承史以次退出。
上在昌德宮。停常參·經筵。
藥房都提調金思穆,提調沈象奎,副提調韓致應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加味六君子湯,自今日五貼式,日次製入事。出榻敎惠慶宮進服加味異功散,自今日,五貼式日次製入事。出榻敎
鄭來百啓曰,行大司憲李直輔,執義李基崇,持平尹致任在外,柳訸未署經,掌令韓啓翼·車敬鎭,傳旨未下,監察茶時之意,敢啓。傳曰,知道。
徐有望啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
徐有望啓曰,御營廳將官來言,今日本廳日次私習云矣,敢啓。傳曰,知道。
鄭來百啓曰,順安縣令徐有積,憲府則雖已署經,諫院則行大司諫趙德潤,司諫愼性眞,正言趙貞喆·李魯集在外,只有獻納李章垕一人,無以備員署經,何以爲之?敢稟。傳曰,一司除署經。
傳于韓致應曰,禮房承旨,馳詣宗廟·景慕宮,奉審摘奸以來。
傳于韓致應曰,都承旨·左承旨許遞,前望單子入之,待下批牌招察任。
承旨前望單子入之,鄭尙愚·李文會落點。
以掌令韓啓翼·車敬鎭,獻納李章垕牌不進罷職傳旨,傳于鄭來百曰,只推。
以副修撰洪命周牌不進罷職傳旨,傳于韓致應曰,只推。
兵曹口傳政事,以沈鑏爲內禁將,成東一爲羽林將。
傳于韓致應曰,發遣吏郞,諸執事淸齋與否,摘奸以來。
以水原留守金履翼狀啓,顯隆園局內樹木,疏剔補植事,傳于韓致應曰,依癸亥年例爲之,益念護養之道事,分付。
以水原留守金履翼狀啓,台峰脫落處修築事,傳于韓致應曰,本府事勢,今因卿之登聞,已知切悶之狀,而莫重陵役,謂之公儲俱枵,誠爲寒心。然必有區劃之擧,然後陵役所入,當爲有裕,此不可不商議,令廟堂,論理草記。
以公忠監司金蓍根狀啓,右道各邑,監賑事·離營事,傳于韓致應曰,今見狀辭,道伯當爲監賑,離營沿路,自多貽弊,凡係害於民者,竝省減擧行事,令廟堂關飭。
韓致應,以弘文館言啓曰,副修撰洪命周,旣有只推之命,卽爲牌招察任,何如?傳曰,允。
韓致應,以弘文館言啓曰,本館下番修撰臣尹日逵,以社稷大祭祭官,今日議政府肄儀時,晝仕出去之意,敢啓。傳曰,知道。
韓致應,以議政府左右相意啓曰,本府每於歲首,例爲觀察使節度使薦,而領議政未差,臣等俱有故,限內不得議薦之意,敢啓。傳曰,知道。
徐有望,以兵曹言啓曰,今正月各廳堂下武臣朔試射,臣曹連因有故,不得爲之之意,敢啓。傳曰,知道。
徐有望,以兵曹言啓曰,謹依下敎,慶熙宮衛將李義燁,嚴棍十五度後汰去,而臣曹常時不能檢飭,致有此雜人攔入之擧,不勝惶恐之意,敢啓。傳曰,知道。
徐有望,以兵曹言啓曰,慶熙宮,雖是空闕,事體,何如,而有此雜人攔入之擧?故臣不勝驚駭,捉致下屬,査問其委折衛將權星應入番之時,尹行義爲名人,無常出入,非止一再云。身爲衛將,不有法意,肆然犯科,萬萬痛駭,衛將權星應,爲先汰去。其罪狀,令該府拿問重勘,攔入之尹行義,亦令攸司,照法嚴繩,何如?傳曰,允。尹行義,已處分矣。李義燁,雖已決棍,同罪也,亦不可輕勘,拿問處之,可也。
徐有望,以禁衛營言啓曰,本營待年軍咸有得,私獵於郊外,中豹虎一頭捉來矣。謹此封進,而捉虎軍,依例施賞之意,敢啓。傳曰,知道。
上在昌德宮。停常參·經筵。
徐有望啓曰,來初五日朝參日次矣,敢稟。傳曰,停。
鄭來百啓曰,行大司憲李直輔,執義李基崇,持平尹致任在外,柳訸未署經,掌令韓啓翼·車敬鎭呈辭,監察茶時之意,敢啓。傳曰,知道。
徐有望啓曰,御營廳將官來言,今日本廳軍兵,日次私習云矣,敢啓。傳曰,知道。
傳于韓致應曰,禮房承旨馳詣受香諸處,奉審摘奸以來。
傳于李文會曰,右承旨入侍。
徐有望啓曰,御營大將李堯憲,摠戎使李溏,以東南關王廟獻官,今方受香出去矣。李堯憲所佩命召及兼帶右邊捕盜大將命召大將牌·傳令牌,李溏所佩密符,竝來請還納,何以爲之?而將兵之任,不可無一刻摠察之人,捕將則在前如此之時,有他邊大將兼察之例,今番則何以爲之?敢稟。傳曰,御將·禁將兼察,摠戎使·訓將兼察,捕將·他邊大將兼察,竝以仍佩往來。
徐有望啓曰,御將禁將兼察·摠戎使訓將兼察·捕將他邊大將兼察事,命下矣。兼察御營大將李光益,兼察摠戎使李得濟,兼察右邊捕盜大將李光益,竝卽牌招聽傳敎,何如?傳曰,允。
傳于韓致應曰,發遣吏郞,諸執事淸齋與否,摘奸以來。
傳于吳淵常曰,前黃海監司留待。
傳于吳淵常曰,前黃海監司入侍。
以副修撰洪命周牌不進罷職傳旨,傳于韓致應曰,只推。
韓致應,以禮曹言啓曰,永禧殿酌獻禮,間二年取稟事,曾有定式,而今年當次矣。酌獻禮吉日,以何間推擇乎?敢稟。傳曰,以二月初十日爲之,儲慶宮一體展拜矣。
韓致應,以奎章閣言啓曰,景慕宮·望廟樓,今朔奉審無頉之意,敢啓。傳曰,知道。
徐有望,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得設行之意,敢啓。傳曰,知道。
徐有望,以備邊司言啓曰,水原留守金履翼狀啓,本府台峰,卽園所相望之處,經潦脫落,修築物力,恭俟處分事,傳曰,本府事勢,今因卿之登聞,已知切悶之狀,而莫重陵役謂之公儲俱枵,誠爲寒心。然必有區劃之擧,然後陵役所入,當爲有裕,此不可不商議,令廟堂論理草記事,命下矣。今見守臣所啓,台峰脫落處,若是浩大,及今修築,不容少緩,而所入財力,見無從他區劃之道,本府貯置庫留在,尙爲一萬五千餘兩之數,役處容入,固難預度。以此量宜取用,待解凍卽爲始役之意,分付,何如?傳曰,允。
徐有望,以兵曹言啓曰,今二月初十日大駕詣永禧殿。親行酌獻禮,詣儲慶宮展拜時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍十五哨,禁衛京軍一哨爲先後廂,禁將只率騎士一番留陣,禁軍六番爲之,扈衛軍官留營,竝置之,可也。
左議政金載瓚疏曰,伏以太歲重新,謁墓蠲吉,鑾儀將啓,輿情載欣。仍伏念覆載極博,而肖翹亦得生理,林蔥雖衆,而疲癃先被仁政,此蓋有生必遂,無物不成,卽天德王道之極功至化也。今臣,語其微則肖翹也,以其病則疲癃也,而宛轉痛苦,若顚連之無告,安得不一籲再瀆,必欲求生於化育生成之下也?臣之告病,月已四改,歲且一換矣。連章屢瀆,以病爲課,非不知罪上添罪,而不如是,則情無以上達,恩無以下逮,而冉冉垂絶之喘,遂無以更占生路故也。目下危厲之狀,已悉於前疏所陳,而今則比之歲初,不但一層轉劇,最是肚浮腹飽,呼吸悶急,卽是鼓脹之先兆,土敗之惡候,而醫官所謂望門而走者也。一縷之氣,頑忍到今,而百道之攻,交萃至此,轉至於着手不得之域,雖使之賴天所賜,得延時月,不得復爲完人審矣,況以今凡百,萬萬無少須臾之理乎?臣之安危存沒,固無足言,而以若危病,縻若重務,下積瘝曠之罪,上靳體諒之恩,一任其害及民國,則國體臣分,是成甚麽貌樣,而若使後人論今,則將謂何如時也?顧今滿目憂虞之端,有如朝不謀夕,雖令小大臣工,奔走率職,尙不知其攸屆。乃以如臣無似,亦忝是任,而加之以四朔癃病,一息危綴,中書便屬養疴,廟務無異束閣,伈伈若無一事之時者,寧或有是理也?今若斥退臣身,改卜賢德,則國事可濟也,民志可係也,宵旰之聖念,可以少弛也,叢脞之庶績,可以復整也。臣亦得以安意調治,幸以不死,則天地再造之德,且可以有始有終矣。此在聖上一轉移之間,而過紆恩禮,竟閟兪許,一日二日,滾到至今者,豈非公私兩病,節節悶迫者耶?前後聖批,轉益隆摯,委毗也如此,責勉也如此,眷眷知遇之恩,旣深且專,臣雖不忠無狀,亦具彝性,生死矢心,塵刹爲報,固是天理人情之所同然者,而奈此病與仇謀,事不從心,四載尸素,罪莫逃於懷祿,一疾膏肓,恨難暝,於入地,此臣所以病裏拊躬,竊自悼傷者也。況自數日,氣息益綴,班上陪扈,已斷其望,路左迎送,亦無可議。將不免偃息床簀於輦路孔邇之地,有臣如此,生亦何爲也?玆敢以見職之決不可久縻,賤疾之實無以可强,披瀝心腔,又此疾聲哀號於天地父母之前,亟垂顧復之義,特賜全保之恩,卽臣之北望九頓,攢手泣祝之至懇血忱也,臣情到此,但有掩抑。臣無任云云。答曰,省疏具悉卿懇。卿之美疴,始因一時之訨,至今彌留,予之憂悶,未嘗一日少弛,惟卿亦豈知予心之如此乎?卿試思之,寡躬否德,艱虞溢目,民生顚連,千頭萬緖,都在於濟民一事,雖須臾不捨,頃刻不忘,其收拾鎭安,未可先度,況於此時,卿可以言病而捨予乎?向以鞠躬盡瘁之義,奉勉於卿者,豈徒爲美辭乎?嗚呼,小子不敏不逮,一切國務及行一事辦一令,專賴匡救輔翼之力,而卿乃邁邁如此,則予何異中流而舍楫哉?是以一日二日,望卿造朝,不料巽牘又至,予於是已非所望,只歎誠淺,未感卿心也,亦不知何以爲辭也。卿若體此之至意,量今之事勢,亟斷來章,一心在國,上天至仁,必眷予小子之國事,卿之愼節,亦必快蘇,歷代事昭然可信矣。予不多誥,予不多誥,卿其安心調養,俟少間卽起視事。仍傳于李文會曰,此批答,遣史官傳諭于左議政。
庚午二月初一日辰時,上御誠正閣。右承旨入侍時,行右承旨李文會,假注書李龍秀,記注官金初燮,記事官朴綺壽,以次進伏訖。上曰,句管堂上出去乎?文會曰,已出去矣。又敎曰,以明日入來之意,分付乎?文會曰,已爲分付矣。上曰,海西句管,誰爲擧行乎?文會曰,李勉兢而方在外矣。又敎曰,句管堂上,以明日早朝入來之意,更爲分付,可也。命退,承史以次退出。
庚午二月初一日申時,上御誠正閣。前黃海監司入侍時,右副承旨吳淵常,假注書李龍秀,記注官金初燮,記事官朴綺壽,以次進伏訖。上敎于羲甲曰,今日入城乎?羲甲曰,俄間入來矣。上曰,今年海西年事,何如?羲甲曰,未免歉荒矣。上曰,不至如兩湖之甚乎?羲甲曰,海西專是穴農,故稍勝處或有之,而風水尤甚處,則偏被歉荒,無異湖南矣。上曰,尤甚處多乎?羲甲曰,海邊尤甚矣。上曰,移粟一事,何以經紀乎?羲甲曰,湖西一路,慘被歉荒,新糴旣未準捧,常賦亦蒙蠲停,大賑當頭,無處着手,廟堂之仰請移粟,諒非獲已,而第本道昨年年事,大爲失稔,民情擧皆遑汲。其中沿海尤甚之邑,雖設賑救急,未爲不可,而各處貿穀之商,已自昨秋,雲集蟻聚,以穀爲名者,不計其價,盡數貿取。彼蚩蚩之類,只取目前之贏利,不念日後之艱乏,而擧以與之,曾不少留。又有公私徵督,窘困莫支,傾其所存,以易錢貨者,旬朔之間,甁甖俱空。因此而納糴未免麤荒,農糧全無蓄貯,村落則炊烟稀起,場市則穀價刁騰。見今春分不遠,東作伊始,農夫之無糧者,田種之無資者,專靠於分糴,而今此四萬石穀,將爲船運,則勢將調發於沿海各邑矣。沿海各邑,較山峽尤爲凶歉。今雖量其緩急,隨時賑貸,揆以民勢,尙憂未濟。矧以渠所望哺之物,盡數出送,而耘耔而不得爲糧,耕播而不得爲種,則哀彼嗷嗷之生,孰無我躬不閱之歎乎?且沿邑之穀,旣爲出送,則民將就食於隣邑,而隣邑之民,又將轉往於他邑,本道之穀,皆是旱田所出之穀也。穀非精鑿,故擧皆麤荒,民不願受,故或多陳腐,彼各邑之民,當方農之時,奔奏於東西之路,計其所得,曾不償往來之費,主客俱困,彼此無實。然則四萬石穀,未足爲湖民盡濟之資,而適足爲海西病民之本也。又況本道各穀之會付,名雖四十七萬石零,而各衙門諸名色及流來懸頉各年停退者,合爲二十二萬八千餘石零。其實則各穀只爲二十四萬餘石,而散在於各邑驛鎭城屯,一邑所在,元來至尠,以如此零星散在之穀,措備四萬之包,則邑邑鳩聚,然後可以充數,沿海若而邑穀簿,雖盡爲區劃,實無足其數之望。其外許多冗費之於邑於民,爲弊甚鉅者,事近猥屑,不敢煩陳,本道之事勢與民情,以臣所見,萬萬悶迫矣。上曰,民則一也,豈有彼此之別?將此與彼,俱爲無害,然後一視之意也。新伯交龜時,以何許料量言及乎?以錢送之,如何?羲甲曰,小臣智慮淺短,何敢有料量之可以言及者,而臣於新海伯處,得聞以錢出送之語矣。大臣有所酬酢,而今若出庫作錢,則恐無以充詳定之數,本道又無他留貯之錢,以錢出送,亦似難矣。上曰,本道之民弊如此,湖西之事勢甚急,故方欲以京司錢,下送湖西矣。羲甲曰,若如此則海西·湖西之民,俱蒙莫大之惠澤矣。設賑之最緊者,卽二月三月也。春和以後,則菜茹之屬漸出,且民亦歸農,故饑口漸減,而此月來月爲最急,固不可遲待海西作錢之上來矣。且本道之還弊,非穀多也,卽穀麤也。近來民人輩,若積數包之穀,則百計謀避受還,故或有石數多寡之不均者,而其實則還穀之數,至小矣。今此四萬石,無論目今作錢與待秋作錢,而明年以後,則四萬石還,永無於海西矣。臣父待罪湖藩時,亦當大賑,請得海西穀二萬石矣。伊時自朝家,特爲貸給京司錢,而所請二萬石,名以湖西移貿穀,依前分還,每年取耗作錢,以報京司之錢,自戊午至丙寅,盡爲備報,而二萬石本穀,則尙今自如而存,今此湖西區劃之所謂摠廳穀,卽此穀也。今若依此例,自京司,先送四萬石價於湖西,而海西所在四萬石,則仍爲別立名色,每年取耗作錢,以報京司之貸下者,則限至幾年之後,京錢畢報,而四萬石則自在矣。見今四處穀簿,日以減縮,臣常萬萬悶歎,如是爲之,則在朝家,不失四萬石穀,在海西,亦永有民食,在京司,自可充所貸,以此以彼,甚爲便當,而湖西亦可及時貿穀,卽爲分賑矣。上曰,海西如此,則關西亦如此乎?羲甲曰,關西,臣所不能知者,不敢仰對矣。上曰,水路比海西如何?羲甲曰,西海之長山串,卽最險處也。海西各邑之在長山以北者,雖常賦正供,亦以作錢上納,卽不能利過長山故也。四萬石設或移送,則勢將就長山以南爲之,況關西則船路,不可不涉過長山,而水路旣險且遠矣。上曰,今此所奏,欲以擧條爲之乎?關西移轉,亦欲依海西爲之,今此筵中所奏,不必以擧條爲之,卽爲書報於關西,湖南·湖西句管堂上及賑堂戶判,以爲明日入侍時商量以奏之地,可也。又敎曰,此外又有可達之辭乎?羲甲曰,近來紀綱漸弛,奸僞日滋,軍丁謀免之弊,愈往愈甚。鄕曲常賤之類,若積十包之穀,便生濫意,只費數緡之銅,受出完文,或稱某勳後裔,或稱某賢遺仍,來呈營邑,圖免軍役,而溯其姓貫,則無非相左,考其族派,則初不近似。且渠祖渠父,世入軍保,於籍於案,俱載名姓,而渠則敢以一張新出之完文,圖頉累世隨行之丁役,設令眞箇是有蔭人子孫,限代免役,自有定規,戰亡人子孫限三代,族親衛及功臣正勳子孫限九代,先賢支裔,除却七般賤役,而許屬相當良役者,卽通編所載也。渠輩旣當澤斬,同爲編戶,則軍保之役,在所難免,況本非蔭裔,冒出完文者乎?至於金枝玉葉之世免軍役,尤何等莫嚴至重之事,而來歷不知之人,輒懷猥屑奸濫之志,暗囑宗簿胥吏,冒稱璿派後裔,爲官長者,不之省察,成給完文,事體屑越,莫此爲甚。軍額苟艱,安得不然?語其弊則雖是民俗之日渝,顧其本則夤緣完文之濫出也。自今以後,無論宗簿寺·忠勳府·禮曹,必也詳考其世系,少無違錯,然後始爲出給完文,而苟或不然,如前濫雜,則該府吏胥,從重科治,不察之該司郞官,隨現論罪,則庶可爲一分矯捄之道,故敢此仰達矣。上曰,近來軍丁,奸僞莫甚,可謂頹紀綱之一端。今聞所奏,益爲駭痛,此不必別立科條,令廟堂申明分付于該府該曹,若有日後冒禁之事,則國憲自在,隨現嚴勘,可也。出擧條仍命前海伯先退,羲甲退出。又命退,承史以次退出。
上在昌德宮。停常參·經筵。
鄭來百啓曰,行大司憲李直輔,執義李基崇,持平尹致任在外,柳訸未署經,掌令韓啓翼·車敬鎭呈辭,監察茶時之意,敢啓。傳曰,知道。
鄭尙愚啓曰,行右承旨李文會,今日不爲仕進,卽爲牌招,何如?傳曰,允。
傳于韓致應曰,傳香承旨,馳詣景慕宮·先農壇·文廟,奉審摘奸以來。
吳淵常啓曰,關西句管堂上金羲淳,湖西句管堂上閔耆顯,賑恤堂上朴宗慶,依下敎來待矣。傳曰,入侍。
鄭尙愚啓曰,大駕詣懿昭墓,入齋室後,王大妃殿·惠慶宮·嘉順宮問安,何承旨進去乎?敢稟。傳曰,同副承旨進去。
徐有望,以兵曹言啓曰,今此幸行時,左邊捕盜大將李光益,以禁衛大將隨駕矣。在前如此之時,有他邊大將兼察之例,回鑾間,右邊捕盜大將李堯憲,姑令兼察,何如?傳曰,允。
徐有望啓曰,因兵曹草記,今此幸行時,左邊捕盜大將李光益,以禁衛大將隨駕矣。在前如此之時,有他邊大將兼察之例,回鑾間,捕盜大將李堯憲,姑令兼察事,允下矣。兼察左邊捕盜大將李堯憲,卽爲牌招聽傳敎,何如?傳曰,允。
徐有望啓曰,摠戎使李溏,南壇淸道事,明日出去矣。所佩密符,何以爲之,而將兵之任,不可一刻無兼察之人,何以爲之?敢稟。傳曰,留陣大將兼察,仍佩往來。
徐有望啓曰,摠戎使,留陣大將兼察事,命下矣。兼察摠戎使李堯憲,卽爲牌招聽傳敎,何如?傳曰,允。
傳于韓致應曰,發遣吏郞,諸執事淸齋與否,摘奸以來。
傳于徐有望曰,明日出宮內門路,以協陽門爲之。
韓致應,以禮曹言啓曰,卽伏見咸鏡監司曺允大狀啓啓下備局者,則明川等四邑地震,極爲驚怪,三四邑以上地震,則解怪祭設行,載在禮典,不可無設祭解怪,解怪祭香祝幣,令該司照例磨鍊,急速下送,四邑中中央邑設壇,隨時卜日設行之意,分付,何如?傳曰,允。
徐有望,以禁衛營言啓曰,今二月初三日懿昭墓·宣禧墓幸行時,本營騎士三番,京中哨軍一哨隨駕事,命下矣。新營則千摠李宅永,把摠金植,哨官鄭汶濟,敎鍊官李昌郁,兼別破陣二名,京標下軍三十五名率領入直,南別營則哨官余敏贊,別騎衛二人,兼別破陣六名率領守直,火藥庫則哨官金鍾宇,別破陣七名率領守直之意,敢啓。傳曰,知道。
徐有望,以御營廳言啓曰,依定奪,集賢門入直禁衛營軍,以本廳京中哨軍,今二月初三日替代,而每三日二十名,哨官一員率領,輪回入直之意,敢啓。傳曰,知道。
庚午二月初二日午時,上御誠正閣。句管堂上·賑恤堂上入侍時,行都承旨鄭尙愚,記事官李紀淵,記注官金良倜,記事官朴綺壽,句管堂上金羲淳·閔耆顯,賑恤堂上朴宗慶以次進伏訖。上曰,向來移粟事,兩西之區劃,尙無動靜。故方欲,召見卿等,昨者前海伯入侍,有多少酬酢,而使之私書爛商於卿等矣。果已聞之否?羲淳等曰,皆得聞之矣。上曰,朝令酌定之後,南民待哺,一時爲急,而尙無移運,何也?羲淳曰,其間往復區劃之故,尙致遷就,而無論關西·海西,若必欲以穀物移屬,則皆致晩時,恐不得及期用之矣。宗慶曰,前海伯筵中酬酢,昨果得聞,而戊午湖西判歉之時,亦有海西移轉之擧,而自司僕·戶曹,推移錢邊,劃給湖西,以海西耗條,年年取剩,流伊還報,此是還寢穀名色也。丙寅臣待罪惠堂時,以各司策應之漸至匱乏,請得還寢條,以補常平穀數。且於昨年,以摠廳支放,又爲筵稟劃付,限年取用,以爲兩便之計,而前海伯所奏之意,雖引戊午之例,而今則京司經用,比前耗縮,且近年以來,常賦應入,亦多蠲減。故錢條推移,實無可擬之道矣。羲淳曰,前海伯則以爲,自京司推移某樣錢,先給湖西,自海西抽出移劃條,每年取耗還本云,而此事外面,驟看則雖似輕便,顧今事勢,亦自不易。故惠堂之言,則專爲經用之難繼矣。上曰,京司經用,雖曰,不足,而兩湖民情,一時悶迫。自京中,先以某樣錢,卽爲推移下送,則來頭劃報之道,自有海西之從長區處矣。宗慶曰,新海伯下往時,以爲移穀之節,實難及期爲之,且船價運貰,反多空費,本道錢邊中,以折米或勅需,當隨力變通,某條區處云云。臣方苦待其報來,而今此聖敎,如是憧憧,當以京司封不動外秋冬所用者,先爲推移下送,而不可不稍俟海伯報來,以觀其如何措置,然後始可爲之矣。上曰,海西雖有錢條辦備之道,移換送去之際,自可遲滯,且待其報來,始欲區處,則日字又致稽緩。道臣旣狀請之矣,朝家又許施之矣。許多待哺之類,日夕渴望之餘,尙無錢穀間發落。言念民事,萬萬矜惻,殆乎寢息不安。揆以國體,寧不苟艱乎?出去後與大臣商議區劃,卽速下送,可也。宗慶曰,許多錢條,勢難馱送,且恐遲滯。自各該道各該邑,就其上納結錢中,使之先爲取用,事甚便好,以此意關諭該道,而兩南之穀,又當窮春,公私磬竭,今雖有錢,必無以爲食。濟州之穀,使之出來,則自可貿取救急矣。上曰,海路移運,能無弊端乎?宗慶曰,濟州官穀萬石,已爲發關出來,以補湖南賑資,而聞私穀多峙,拘於朝禁,不得越海。今若通之,則必大利於湖民矣。羲淳曰,濟州私穀,若許越海買賣,則似可爲南民救急之道矣。宗慶曰,都下市直,比諸歲前稍減,此必是酒禁之效,而且是江上米商,劫於湖沿之執留,初不馱往之致也。上曰,以筵中酬酢,各別關飭,使之勿爲執留,許令往來賣買,以爲均利之地,可也。羲淳曰,海西亦禁私商云,一體關飭,好矣。上曰,湖南之難於上納者,是大同木邊乎?昨年綿農,又極歉荒云,念彼南民,當此艱食遑遑之時,將何以拮据備納耶?今年湖南大同木,竝令代錢捧納,則庶或爲紓民困之一端耶?宗慶曰,屢屢聖敎,寔出於憂恤南民之意,臣等欽仰萬萬,而蓋三南之以木上納者,亦云夥然。惠廳之大同,三營之軍布,兵曹之騎番及各司許多應納,皆是責出於民間,當今饑荒頷顑之際,萬無措手辦備之道,而今此代捧之下敎,實爲南民救涸之惠。第近來戶惠之木儲,漸至苟艱,殆難繼用,是甚悶然矣。向來位太條代錢之敎,亦出於軫念,而伊時見湖南伯書,則以爲關文一到,歡聲如雷。此猶如是,況大同乎?然國家之恩典,不可盡用,民邑之企望,亦難曲副,但有區別之政,然後可免濫觴之患矣。羲淳曰,念彼湖南一道,遭此無前大侵,遑遑之狀,若不保朝夕,而惟我聖上,克軫懷綏之策,頻宣慰諭之音,苟有益下之方,輒用損上之德。節饍供獻之特命停捧,田稅常賦之分等蠲減。還穀之限年停退,舊逋之全數蕩滌,而又從以抄飢而賑之,移粟而繼之。及夫今日,又有大同代錢之敎,哀彼涸轍之命,措諸袵席之安,前後撫恤之澤,可謂靡不用極矣。第朝家雖軫一視之惠,而恩典當有區別之道。就其尤甚之次及稍實之邑,分等區劃,然後始爲實惠下究之道矣。耆顯曰,兩湖民情,如是軫念,德意藹然,極庸感嘆,想當蹈舞歡欣,庶忘饑寒之在身,而湖西年事,比諸湖南,足可謂稍勝,而至若右沿綿農,不免判歉云,此亦合有一視之澤矣。上曰,所言好矣。仍命書傳敎曰,凡係湖南民情,若有一分有益之道,則豈可以惟正之供?有所靳惜,本道綿農,纔經昨年歉荒,又因言端,益知其納木之難。以此事勢,强令納貢,實非恤民之政,尤甚邑當年大同木及都監軍布,竝以純錢代捧,之次邑亦不可無一視之典,折半代捧,湖南旣有代捧之令,湖西民事,亦不可不顧。尤甚邑大同木,依湖南之次邑例,一體代捧事,自廟堂星火分付。宗慶曰,德敎一下,陽春布澤,言念兩湖民情,必當蹈舞如蘇矣。上曰,在昔先朝,若値歉歲,則或差送監賑御史,又別遣繡衣,以察勤慢臧否,實惠誠不少,而蓋監賑與暗行,何者爲勝耶?宗慶曰,親監賑資,督責守令,監賑爲勝,而此時廚傳,亦不可不念。至於暗行,則黜陟能否,按察廉貪,又從而兼爲監賑,可謂兩得之好,而挽近以來,自致有弊,反爲列邑絡騷之端,此誠悶然處矣。羲淳曰,此時不可無暗行,而三南饑饉之餘,癘疫殆遍於一路云,亦爲關念矣。上曰,申時聚待,旣令安徐,則守宮大將,亦令明日入來,可也。又敎曰,永禧殿酌獻禮,旣已擇日矣。謁聖試士,乃是次第應行之例,而纔經昨年歉荒,麥農尙遠,此時咸聚,實難爲之,或有退行之例乎?宗慶曰,以今所見,似無咸聚八方之道,而果有南殿酌獻禮後退行謁聖之例矣。羲淳曰,此是間二年應行之例,而若拘於歲歉,則何難退行乎?宗慶曰,摠管雖備員之時,番次之苟艱,自前已然。至有先朝受敎揭板,不啻截嚴,而近年以來,非但番次之苟艱,每當殿座動駕之時,則草記變通,便成規例,政院捧入,亦若尋常,變通者,恐未必專事規避,捧入者,亦未必專失照檢。然稽昔受敎,自歸違越,揆以事體,極爲未安,而究其有草記變通之如呈課者,則職由於番不循次之致,此後則謹依先朝受敎,申明定式施行,何如?上曰,近來摠管,每當一番侍衛,輒有一番變通,紀綱所在,已極寒心,而受敎違越,其罪何居?若有今番嚴飭之後,復踵前日之事,則當依受敎嚴勘,雖以兵曹言之,又無隨卽請勘之啓,則亦難免不察之失。此則自政院申飭,其捧納入啓之頻數,專在政院之失,此則令知申,各別檢察,可也。出擧條上曰,歲新而月已易矣,左揆愼節,至今進退,尙未接新年顔範,悵觖之極,係以憂念。見今廟務積滯,民憂溢目,移粟救荒,尙無頭緖,寧不切悶?且端揆之獨賢,亦云久矣,朝體豈不苟簡?今則春晷漸和,宿疴易蘇,須圖從近强起,造朝視事,以副予朝夕懸望之意,下番往諭於左相,可也。又敎尙愚曰,卿新自東營上來,今纔登筵,有何可奏之事乎?尙愚曰,臣在東營時,以蔘弊事,有所狀聞,姑無廟堂之回啓,未知朝家之處分,而蓋關東二十六州之民,皆以蔘弊,爲難支之端,村村愁恨,人人荷擔,若得矯救此弊,則可謂通一道均被之惠矣。上曰,關東年事則,何如?尙愚曰,原州二十面中五面,最被大歉,民食遑遑,而當此三南大無之際,難以五面被災之狀啓,請設賑,故臣與判官,私備五百石穀,抄出數千飢口,自歲初賑給,以爲延活之道,橫城一境,又是尤甚,其外諸邑,則或稍稔或免歉矣。上命句管堂上·賑恤堂上先退,羲淳等退出。又命退,承史以次退出。
上在昌德宮。停常參·經筵。
大駕詣懿昭墓親祭後,內閣·政院·玉堂·藥房·朝廷二品以上·六曹堂上口傳問安。答曰,知道。王大妃殿·惠慶宮·嘉順宮,遣承旨問安。答曰,知道。還宮後,內閣·政院·玉堂·藥房·朝廷二品以上·六曹堂上口傳問安。答曰,知道。
傳于韓致應曰,守宮承旨,分詣社稷及受香諸處,奉審摘奸以來。
傳于徐有望曰,侍衛軍兵毛具。
徐有望啓曰,臣以王大妃殿·惠慶宮·嘉順宮問安,進去下直之意,敢啓。傳曰,知道。
傳于韓致應曰,當回甲之辰,展拜禮成,不可無示意之擧,亞獻官右議政金思穆,終獻官光恩副尉金箕性,竝大鹿皮一令賜給,執禮宗簿寺正申溆,大祝副應敎鄭觀綏,竝加資,其餘執事,竝兒馬一匹賜給,守衛官竝陞六,京鄕守僕以下,竝米木布施賞,宣禧墓典監以下,考例施賞,次知中官以下宮屬,依京擧動例施賞。
徐有望啓曰,左邊捕盜大將李光益,以禁衛大將,明日槍劍軍砲放事,慕華館出去矣。所佩命召及大將牌·傳令牌,何以爲之?敢稟。傳曰,仍佩往來。
傳于韓致應曰,翌日諸問安勿爲之。
鄭來百啓曰,卽者義禁府都事來言,今日幸行時駕側鳴錚罪人蔡弘遠等二十四名,移送秋曹云矣,敢啓。傳曰,知道。
吳淵常啓曰,今此京外上言五十四張內,三十九張,以猥濫拔去,十五張分下各該司次,捧入之意,敢啓。傳曰,知道。
傳于吳淵常曰,留院上疏入之。
韓致應,以吏曹言啓曰,今番各處祭享許多享官之排差,極其苟艱。除在外應頉者,殆無見漏之人,而其中南壇祭大祝,初以副司果宋翼淵塡差矣,謂以在外,不受享帖。故以副司果尹致鼎改塡矣,謂有身病,終日書伻,無意進去。故又以副司果洪時濟改塡,則又稱身病,屢次往復,以至日曛,終不出齋。故其代不得已以副司果曺錫正,塡差以入,而莫重祀典,有此稱托,以致淸齋摘奸之遲滯者,事體道理,萬萬駭然,副司果宋翼淵·尹致鼎·洪時濟,竝令該府,拿問處之,何如?傳曰,紀綱所在,極爲駭痛,爲先削職,令該府拿問,各別嚴勘。
徐有望,以扈衛廳留都大臣意啓曰,臣承命留都,一依兵曹啓下事目,率領扈衛軍官軍士,今日待二嚴下,結陣扈衛之意,敢啓。傳曰,知道。
平安監司徐榮輔疏曰,伏以歲籥載新,天休滋至,玉體彌康,尺衣漸長,宗社增磐泰之安,區宇騰輝潤之頌,臣逖違軒陛,再逢新元,區區忭祝之餘,益切戀結之忱。臣於日前,伏見備局關文,以本道穀五萬一千九百餘石,劃給湖南,使之從便取用事,行會矣。昨年湖南之失稔,殆是振古所無,民命近止,若將溝壑,上而我殿下,丙枕憂勤,玉食靡甘,絲綸之出,八方咸仰,蠲恤之政,逈出常格,下而百官憂於朝,萬姓憂於野,臣身雖處外,豈敢食息而忘此憂也?今該道臣之疏控,卽由於賑糶之不繼,而廟堂覆奏,亦其難其愼,計無所出,知其事之難爲,而猶不得不爲之。臣雖至愚,亦豈不知此擧之非可已而不已也?第臣區區之愚,有不可不一陳者,惟聖明垂察焉。今有問於人者曰,使關西,出粟五萬有二千,其費誠大矣。駕千百里之遠洋,致數百艘之利涉,其事誠難矣,而其視湖南累萬生靈之安危生死,孰重孰輕,孰緩孰急?夫人也皆曰,南民之事,爲重且急也,雖臣,亦曰,云爾矣。若使行之,而穀準其數,運能如期,南民得奠於袵席,則雖傾一道之倉儲,竭一道之民力。惟當奔走奉行,如恐不及,萬一行之而無及於南民之濟活,徒使關西一路,顚蹶狼狽而止,則是豈若初不始之之爲愈,而臣豈容默然而已乎?以臣愚意,竊揣事情,實有是慮,此臣所以仰首一籲而不自止也。廟堂所奏中從便取去云者,蓋指船運與作錢二條路耳。船運之難,廟堂之所已悉,故設爲二條,俾開便宜之路也。臣請先以船運一條詳陳之,凡船運之難行,其事有四。一曰,及期之無其術也,二曰,穀物之無以辦也,三曰,公私之費,過於元數,而西民有難保之憂也,四曰,覓船無策而領運無統也。凡此四條,卽其大綱,其餘許多窒礙之端,臣亦不敢一一枚擧也,何謂及期之無其術也?臣道之距湖南,乃是天涯而地角也。歷海·畿·湖三沿而後始至,此亦就本道之終境·湖南之初境而言。若自本道之龍鐵而計之,是歷四沿也,入湖南而又過幾站,是歷五沿也。竊見各道漕稅船達于京師者,槪在於四五月,而嶺南則或拖至六七月,今本道之抵湖南,遠近不翅懸殊,此其爲勢,雖頭運,不免於入夏矣。其後者又不知在於何時,夫移粟也,將以救麥前之饑也。今乃期以深夏,則彼開口望哺之民,將何所及,而惡在於船粟之本意乎?本道穀之移轉,其例絶罕,在昔穀儲陳陳之時,雖或取用,亦皆止於畿內,至若過畿沿而往濟兩湖,在古未之聞焉。豈非因其道遠而無以及期也乎?明知其不能及期,而徒使本道之民,宛轉繹騷,何補之有哉?何謂穀物之無以辦也?廟堂區劃五萬一千九百十二石內,別軍餉大小米各一萬五千石,巡錢穀小米·大豆合折米萬石矣。取考本道穀摠,則別軍餉都數,爲十萬四千九百餘石,而就其中除其各穀三萬五千三百餘石,則大米元數三萬六千五百餘石,小米元數三萬三千餘石,而其中大米五千五百餘石。小米三萬二千餘石,以城餉及摠戎廳請得條,戶曹請劃條除之,則實在大米,爲三萬九百餘石,小米爲九百餘石,小米則非但餘數之不能滿千,年例應下之兵營立番軍兵犒饋米,義州戍卒料不足條,寧邊鐵甕城將士料米,修城物力,皆以此小米及各穀用之,外此以軍餉補餉入用者,該衙門穀,或値不敷,則輒皆推移用下。然則小米與各穀,更無可論,惟大米,驟看雖似可以容手,而例貿蔘價小米,以四兩定式,而穀價每不能準此,則輒以別軍餉大米換用,已成應行之例,其數每年七千九百餘石。今若損此大米,則例貿蔘價,將無以彌縫矣。以巡錢穀言之,大豆爲四萬餘石,小米爲九千九百餘石,而與軍餉田稅,互相通融,一自癸丑各鎭罷斂給代之後,軍餉田稅,歲益耗縮。賴此巡錢穀,而姑爲目前之牽補,且本穀耗條,三分一劃給,穀在各邑,以補民庫。今若更除區劃之數,則各邑民庫,必將大詘,此亦非細故也。凡此兩穀,皆有歸屬,今所區劃,無以除出,且念船運之法,必取穀於沿邑者,以其通船路也。本道會付各穀,雖曰,八十餘萬,槪多積峙於邊峽之僻邑殘鎭,至於平野近水之邑,在在枵然。臣於昨年應旨文字,有所論列,伏惟聖明,已賜俯獨矣。今以沿海之自中和至龍川十二邑及三沿六邑言之,穀摠滿萬者,僅二三邑。其少者或二三千,最下者甫過一千,本道昨年農形,未能免歉。方春排糶,無邑不艱,就此而抽出,已是罔措之甚,而況穀名之不能一遵會案,其來已久。見今倉儲,多是皮雜穀之準折代留,今若按簿而索出大小米,則末由也已。何謂公私之費,過於元數,而西民有難保之憂也。遠輸之穀,必皆添穀斛量,俾勿虧欠,又必密織石子,防其滲漏。今以已捧之穀,欲其斛量之準充石子之精緻,其勢必分排於民間,使之當其量縮,改其石子。今以此綽略揣量,則量斛之縮,每石二三四斗,石子之費,每石七八十文,通計五萬石,則民戶所擔當者,米假令一萬石,錢假令四萬兩,窮春下戶,何以當此?且況出浦之勞,不得不責於民,此又在於準斛改石之外矣。今若督令爲之,則西民之困悴,不幾近於南民乎?船運者必有船貰,本道已例,定州以南,每十石貰一石十斗,郭山以北,每十石貰二石,此皆自本道抵畿沿之例耳。至於湖南轉輸,曾無其例,雖未知其當爲幾何,而若十而貰三,則爲一萬五千石矣,貰四則爲二萬石矣。欲抽於元數之內,則所致者幾何?若別取他穀而給之,則何從而辦乎?況騎船監色駕海之糧,不可不量給也乎?以此論之,公私所失,已遠過於元數矣。何謂覓船無策而領運無統也?本道海船,大抵體小,其大者,極不過四百石容載,而其數甚少,餘皆僅容二百餘石。今五萬石之運,須用船二百餘隻,此非本道之力一時可辦者,至於領運之差員,縱自湖南差來,二百餘船之一時裝發,旣無其術,陸續開洋,先後遲速,莫可預定。又豈一差員之所能管轄也哉?覓船之無策旣如此,領運之無統又如彼,將何以踰越三道,出沒層濤,以期其萬全也乎?船運之不可行,有此四條,雖欲强而行之,竟亦行不得矣。至於作錢取去,比之船運,差有便否,而第其及期之難則等耳。今夫開倉出賣,已與捧糴時執錢,大有不同,以折米責米直,其勢固難矣。最是目下錢荒,誠八路通共之大弊,而本道尤有甚焉。以今歉荒,視今穀價,不可曰,騰踴者,非穀之裕,乃錢之貴也。昨冬本道穀應作錢者,尙未畢捧,此是年例應作民間之早已備豫者也。秋冬者,亦民力最饒之時,而經冬經歲,猶未離於見督,則其艱可知矣。錢者,流行之貨也。一錢而應十錢之役,故數十萬之錢,辦出於一道之內者,由於此也。其不能一時齊到,必差遲四五個月,而或先或後者,亦由於此也。若先入者不出,則後納者無以繼矣。今若使關西十七萬錢,一一輸送於湖南千有餘里之遠,有往而無返,則雖盡括一道之錢,決知其不能矣。是豈一兩月之內所能集也?而秋冬之所不能,又何可責之於春窮之時乎?況今戶曹請劃穀二萬五千石,亦將作錢以去,兩條竝發,應接不暇,縱使徵捧之際,略存緩急,錢之所出,非有別蹊,哀此西民,何以立辦?此又作錢之難行也。無論運輸與作錢,竝賜置之,則誠大幸,如其未也。罷船運之議,以鎭民情,減劃穀之數,以存民食,只留可劃無礙之穀,俾作錢以給,而亦須稍展勿迫,使民紓力,得以措手,則湖南雖枵,恐不無藉此而經紀之道矣。臣自承此命,心肝俱焦,左右思量,不知所以爲計。今欲一言也,則人必曰,是夫也徒以官守之各異,而自占便宜,雖聞南民之殿屎,而若視秦瘠,臣將何辭自解也?遂欲不言也,則明知其事之萬無可行,西民之必底無幸,而不早陳聞,坐送時日,竟致僨誤,又非臣義分之所敢出也。玆敢披瀝陳章,仰徹崇聽。伏乞下臣此疏於廟堂,俾卽稟處,仍治臣瀆撓之罪,以昭法紀,千萬幸甚。臣無任云云。答曰,省疏具悉。今見卿疏,運穀作錢,其大有弊於民,予亦豈不知也。尤因卿疏,益加悶然,予之視民一也。西·南何異?然南則急於目下,易致西民之騷擾,已量如此之弊,有所詢策於備宰,而姑未決定,又將此疏,問于廟堂,使南民有實效,西民亦無貽弊,卿其知之。仍傳于李文會曰,平安監司上疏,有批答之語,而令廟堂知悉,爛商以聞。
行懿昭墓親祭敎是時,亞獻官右議政金思穆,終獻官光恩副尉金箕性,贊禮禮曹判書朴崙壽,典祀官奉常正柳河源,墓司守衛官成義浩,執禮宗簿正申溆,執尊校理朴宗琦,大祝副應敎鄭觀綏,祝史校理李止淵,齋郞副修撰趙琮鎭,贊者引儀崔日運·成海默,謁者兼引儀吳仁昇·玄雲瑞,贊引兼引儀吳俊誠·金秉始,祭監監察安尙默·沈文永。宣禧墓親祭敎是時,亞獻官右議政金思穆,終獻官光恩副尉金箕性,贊禮禮曹判書朴崙壽,典祀官奉常正柳河源,執禮副司果洪冕燮,執尊校理朴宗琦,大祝副司果李敬參,祝史校理李止淵,齋郞副修撰趙琮鎭,贊者引儀崔日運·成海默,謁者兼引儀吳仁昇·玄雲瑞,贊引兼引儀吳俊誠·金秉始,祭監監察安尙默·沈文永。
庚午二月初三日辰時,上詣懿昭墓·宣禧墓。親祭擧動入侍時,行都承旨鄭尙愚,行左承旨韓致應,行右承旨李文會,左副承旨鄭來百,右副承旨吳淵常,同副承旨徐有望,記事官李紀淵,假注書李龍秀,別兼春秋朴周壽,記事官朴綺壽,檢校直提學南公轍,檢校直閣沈象奎·洪奭周·李魯益以次隨駕。通禮啓外辦。上具戎服,乘馬出宣化門。藥房都提調金思穆,提調沈象奎,副提調韓致應進駕前奏曰,春寒尙峭,侵早勞動,聖體,若何?上曰,一樣矣。仍由協陽門·肅章門·進善門·敦化門,駕小駐。通禮跪啓進發。上由鍾閣前路,出崇禮門,至懿昭墓洞口下馬所,下馬乘步輦,詣齋室,降輿入次,入齋室後,問安勿爲之。出榻敎少頃,改具翼善冠·衮龍袍,詣版位,行再拜禮,至墓上奉審訖,入小次。祭時至,通禮啓請行事。上陞自東階,詣版位北向立,行再拜禮,仍行初獻禮,詣尊所,仍詣神位前。尙愚奉香,來百奉爐。上三上香。致應以爵跪進,上執爵,以授淵常,淵常奠于神位前。大祝進神位之右,跪讀祝訖。上還詣版位。亞獻官·終獻官行亞終獻如儀訖。贊禮導殿下,詣望燎位,燎訖。贊禮跪啓禮畢。仍詣版位,行辭墓禮,還御大次。命書傳敎曰,百官揷羽。又曰,自墓所洞口,至崇禮門捧上言。駕前下敎又命書傳敎曰,當該中官汰去,親祭罷後,問安勿爲之。駕前下敎通禮跪啓外辦。上改具戎服,乘輿以出,至降輿所,上降輿乘馬。至宣禧墓下馬所,上下馬乘輿,入大次,入齋室後,問安勿爲之。駕前下敎上改具翼善冠·衮龍袍,詣版位,行再拜禮,至墓上奉審,入小次。祭時至,通禮啓請行事。上詣墓前版位,行禮如右訖。還御大次。通禮跪啓外辦。上改具戎服,乘輿以出,至上馬所,降輿乘馬,進發。由崇禮門·敦化門·進善門·肅章門,入協陽門,上命出標信解嚴。仍由宣化門還內。諸臣以次退出。
上在昌德宮。停常參·經筵。
自卯時至巳時,日暈兩珥。
吳淵常啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
吳淵常啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,行右承旨李文會,同副承旨徐有望,今日不爲仕進,竝卽牌招,何如?傳曰,允。
吳淵常啓曰,御營大將李堯憲,以東關王廟修改事,今日出去矣。兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
吳淵常啓曰,今庚午年京外守令·邊將薦擧單子,依例捧入,而其中應薦不薦人,令該曹察推,何如?傳曰,允。
備忘記,富寧府使李載弘下直,長弓一張,長箭一部,片箭一部,筒兒一箇賜給。
韓致應啓曰,假注書李龍秀,身病猝重,勢難察任,今姑改差,何如?傳曰,允。
傳于吳淵常曰,在外刑曹判書許遞,前望單子入,待下批進去開坐後謝恩。刑曹判書前望單子入之,沈象奎落點。
以慶尙監司鄭晩錫狀啓,東萊府人物渰死事,傳于吳淵常曰,聞甚矜惻,原恤典外別加顧恤,如有生前身還布,竝蕩減事,廟堂區劃,分付。
吳淵常啓曰,行大司憲李直輔,執義李基崇,持平尹致任在外,柳訸未署經,掌令韓啓翼·車敬鎭牌不進,監察茶時之意,敢啓。傳曰,知道。
以掌令韓啓翼·車敬鎭牌不進罷職傳旨,傳于吳淵常曰,只推。
吳淵常,以都摠府言啓曰,今日入直內三廳武兼禁軍及軍兵等,當爲中日習射,而宗廟·永寧殿·景慕宮春奉審相値,不得設行之意,敢啓。傳曰,知道。
吳淵常,以都摠府言啓曰,副摠管金宗善,以刑曹參判,本曹坐起晝仕出去,而逐日赴坐,煩稟未安,入番間除草記往來之意,敢啓。傳曰,知道。
韓致應,以觀象監提調意啓曰,日官譯官之購書刊冊者,納于內閣與本監,則自本監草記請賞,曾有先朝受敎定式矣。本監天文學方書,只有一帙,每當試取及考閱之際,事甚苟艱矣。監生金宗彬·朴致遠,譯官朴㢠秀,購得數理精蘊二帙,曆象考成一帙,律呂正義一帙,而數理精蘊一帙,律呂正義一帙,納于內閣,數理精蘊一帙,曆象考象一帙,納于本監,在前如此之類,多有施賞之例。監生金宗彬·朴致遠,合施加資之典,譯官朴㢠秀,令該院一體加資施賞,而係是恩典,不敢直請。上裁,何如?傳曰,竝加資。
吳淵常,以義禁府言啓曰,副司果宋翼淵·尹致鼎·洪時濟等,拿問各別嚴勘事,傳旨啓下矣。尹致鼎·洪時濟,今方待命拿囚,而宋翼淵,下去京畿永平地云。依例發遣府羅將,拿來,何如?傳曰,允。待待命拿囚。
行大司諫趙德潤疏曰,伏以天休篤棐,重明啓震索之祥,歲籥載新,三陽履泰來之運,諸福咸集,景命愈鞏,凡厥含生,蹈舞維均。仍伏念臣逖違天陛,倏已五載,苫塊之頑命尙延,犬馬之恒誠不泯,寤寐瓊樓,一念如結。乃者薇垣新除之命,及於三年不呼之餘,揆以義分,固當駕屨之不俟,而第悲苦之情,不堪復躡榮塗,僨誤之蹤,豈合重廁周行?左右思量,趨膺無路,瞻望雲天,祗增隕咽。竊念臣,以人器則無尺寸優長,以命塗則歷千百嶔㟢,得有今日,實慮之攸及,而惟我先大王,覆燾侔於上天,顧復踰於慈父,仕籍重甄,聖念輒軫於記舊,郡符特授,恩言屢及於將母,內外歷揚,罔非踰涯,前後陞擢,有同不次,是豈臣才猷文識,有一分可取而然哉?徒以先臣之故,推及其孤寡,俾沾餼廩,以伸其烏鳥反哺之私耳。臣於是仰感肉骨之洪造,俯遂豢養之私情,奉檄爲先,循墻爲後,徒知趨走之是恭,未暇廉防之自恤,每晨昏之際,母子相對,口翻溫綸,頂戴華誥,糜身碎首,不知攸報,龍髯旣邈,蟻蓐莫遂,桑楡短景,尙沐孝理之餘化,簪履舊物,繼叨新服之洪渥,軒輿肉帛之養,至于湖節而極矣。凡今日戴縰垂纓之倫,孰不涵濡於兩聖朝雨露膏澤之中,而如臣母子,能有幾人,祗緣臣不孝無狀,過福招殃,終天之哀,遽纏於罪罷須代之日,蒼黃震剝,血泣星行,人理到此,豈有生全之望,而猶且飮水啄粒,苟延縷息,日居月諸,冠履如常,則其頑亦甚矣。至於束帶彯纓,居然揚揚於簪笏之間,於情於理,寧不悲痛哉?且臣之待罪湖臬也,以判付修啓誤書事,喉啓臺章,相繼峻發,雖蒙聖度天大,曲賜包容,原本特許仍改,薄罰則僅止譴罷,然而綸綍之體,何等嚴重。迷謬之罪,自陷罔赦,至今追思,惶汗浹背。顧何敢以事屬旣往,罰已經勘,厭然冒進,重蹈無嚴之科乎?至若芻蕘賤疾,不宜猥塵天聽,而目下之疾痛號呼,亦不容緩。臣賦質本甚虛脆,殘年又迫衰朽,全身瘾癢之苦,兩脚蹣跚之症,風火所祟,發作無常,而近當換節之交,一倍添劇,見方落席呻,雜試藥餌,時日之內,起色渺然,雖使臣無他情勢,卽此病狀,無望陳力,玆以縣道,猥陳衷懇。伏乞天地父母,諒臣情勢之難强,察臣罪負之難貰,特賜鐫削,以幸公私,兼治其逋慢瀆撓之罪,以肅朝綱,不勝大願。臣無任云云。答曰,省疏具悉。已往事也,何可引矣?卿其勿辭行公。
上在昌德宮。停常參·經筵。
藥房都提調金思穆,副提調韓致應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
吳淵常啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
吳淵常啓曰,備邊司郞廳來言,今日賓廳日次,而左議政金載瓚,有身病,右議政金思穆,藥院問安進,不得來會云矣,敢啓。傳曰,知道。
韓致應啓曰,行右承旨李文會,左副承旨鄭來百,今日不爲仕進,竝卽牌招,何如?傳曰,允。
吳淵常啓曰,卽者義禁府都事來言,時囚無得過三日滯囚,曾有定式矣。時囚罪人趙㞳議處及李度彬·李景一·張錫愚·李鍾仁上言回啓,當爲擧行,而判義禁南公轍,呈辭受由,次堂例不得擧行云,何以爲之?敢稟。傳曰,令次堂擧行。
備忘記,民食以穀不以錢,今此代錢之擧,出於萬不獲已,錢雖下去,若無穀物,從何貿遷?大歉之餘,又當窮春,甁罌俱空,所食旣困,凡係上納之以穀爲名,將何以辦備以納乎?向筵木納之代錢,不可爲均惠,而沿邑之民,尤所軫念,湖南尤甚邑大同米,限三分一待秋收捧,湖西尤甚邑四分一,一體停退事,分付宣惠廳。因此思之,今番移粟之代錢,雖爲西民之除弊,彼兩湖仰哺之類,何以爲食乎?貿穀興販之船,使之往來兩湖,唯意買賣,則亦有所益於南民,此意,已令廟堂之臣關飭,爲道臣守宰者,亦體此意,着念擧行事,分付。
李龍秀改差,代以柳鼎養爲假注書。
以左副承旨鄭來百牌不進罷職傳旨,傳于吳淵常曰,只推。
以同副承旨徐有望牌不進罷職傳旨,傳于吳淵常曰,只推。
吳淵常啓曰,行大司憲李直輔,執義李基崇,持平尹致任在外,柳訸未署經,掌令韓啓翼·車敬鎭牌不進,監察茶時之意,敢啓。傳曰,知道。
以掌令韓啓翼·車敬鎭,獻納李章垕牌不進罷職傳旨,傳于吳淵常曰,只推。
傳于吳淵常曰,當該司鑰,已爲棍治,而不能檢飭別監之承傳色,亦爲罷職。
以副修撰洪命周牌不進罷職傳旨,傳于韓致應曰,只推。
韓致應,以弘文館言啓曰,副修撰洪命周,旣有只推之命,應敎申在明,自鄕上來云,竝卽牌招察任,何如?傳曰,允。
以全羅監司李冕膺狀啓,靈光郡人物五十九名渰死事,傳于吳淵常曰,人物一時渰死,極爲驚惻,不可不拔例顧助。會外米各一石助給,身還布竝蕩減,令道伯設祭,祭文自撰,地方官擧行,招致妻孥,另加存撫事,各別分付,俾有爲民之實惠。
韓致應,以奎章閣言啓曰,景慕宮望廟樓今春大奉審,臣魯益,與本宮提調金文淳,進詣展奉,奉審無頉之意,敢啓。傳曰,知道。
韓致應,以內醫院都提調意啓曰,提調沈象奎,除拜刑曹判書,今日問安,不爲仕進,本院提調,例不得兼帶刑獄之官矣,所帶刑曹判書之任許遞,卽爲牌招,何如?傳曰,內醫提調許遞。
吳淵常,以備邊司言啓曰,平安監司徐榮輔上疏批旨,今見卿疏,運穀作錢,其大有弊於民,予亦豈不知也?尤因卿疏,益加悶然,予之視民一也,西·南何異?然南則急於目下,易致西民之騷擾,已量如此之弊,有所詢策於備宰,而姑未決定。又將此疏,問于廟堂,使南民有實效,西民亦無貽弊,卿其知之事,命下矣。兩湖移穀,不可時日暫緩,更爲關問兩西後,自京司,不計經費,某樣錢中推移代錢下送事,向承筵敎,纔已行會,而關西道臣之疏,海西道臣之報,際此來到。今伏見批旨辭敎,丁寧懇惻,南民之有效,西民之無弊,莫如置其船運而以錢代送。且兩西穀簿,本自不敷,而況今兩道臣疏陳及報辭,俱有減數之請,該道事勢,亦不可不念,就前劃中各減一萬石,關西則別軍餉大米一萬五千石,小米一萬五千石,巡錢穀小米五千石,太一萬石,海西則摠戎廳支放米各穀一萬三千六百四十石零,備局句管自備,小米五千石,唐米二千石,正租五百石,太一千石,粟八百石,皮唐三千石,秋麰三百六十石,稷三千七百石,更爲分排。關西則付之均廳,海西則付之戶曹,各以某樣錢,從便區處,俾無晷刻稽緩,而移劃穀物,亦自該廳該曹,待秋執錢取用之意,一體分付,何如?傳曰,允。
吳淵常,以備邊司言啓曰,本司武郞廳尹膺烈,奔走勤仕,已滿十五朔,依例六品遷轉事,捧承傳施行,何如?傳曰,允。
吳淵常,以御營廳言啓曰,東關王廟有頉先修改處,臣監董後別單書入,而正殿後面臺石傾側處,則該曹,以氷凍未解,勢難始役,今日只開基,竝與左右翼廊壁畫而姑待融解後修改云矣,敢啓。傳曰,知道。
吳淵常,以刑曹言啓曰,依下敎,罪人卞昌瑊·金世煥,譯官韓志道等,今方推覈,而掖隷李時緯·全福仁等,緊出於昌瑊·世煥之招,同爲設計云矣。共謀之狀,旣出囚供,則不可不一例鉤覈,李時緯·全福仁等,出付臣曹,對質嚴覈,何如?傳曰,方自內嚴問後出付矣。
吳淵常,以刑曹言啓曰,依下敎,拘留罪人明興,卽爲放送之意,敢啓。傳曰,知道。
吳淵常,以兵曹言啓曰,加設五衛將李翼海,身病猝重,勢難供職,呈狀乞遞,減下,何如?傳曰,允。
吳淵常,以兵曹言啓曰,因承政院啓辭,邊將應薦不薦人,令該曹察推事,允下矣。判敦寧府事趙尙鎭,行知中樞府事韓晩裕,刑曹判書趙得永,行大〈護〉軍李勉兢·申大顯·崔東岳,同知敦寧府事李樂培,豊安君柳相祚,全豊君李奭培,玉恩君張象元,同知中樞府事宋鍈·李仁秀,行護軍李普天·金明淳·兪漢謨·宋銓·李庚運·尹序東·趙弘鎭·李壽咸·趙萬元·李得濟·曺允精·李彦忠,濟州牧使李顯宅,俱爲應薦而不薦,竝依法典推考警責,何如?傳曰,允。
吳淵常,以兵曹言啓曰,今番幸行時隨駕內吹螺赤安處義等三十名,龍虎營兼內吹兪漢得等十名,吹鼓手金漢益等四十八名,旗手金喜大等七名處,謹依判下成冊,各木一疋施賞之意,敢啓。傳曰,知道。
吳淵常,以訓鍊都監言啓曰,謹依判下,本局兼內吹鄭好大等十二名處,各木綿一疋施賞之意,敢啓。傳曰,知道。
吳淵常,以禁衛營言啓曰,謹依成冊啓下,御前前排牢子元大孫等三十名,巡令手龍石麟等二十八名,各木一疋,信箭手李日成等二名,挾馬旗手李鎭永等十二名,各木二疋,駕後待令吹打手車運斛等五十三名,招搖旗手金潤澤等五名,各木一疋施賞之意,敢啓。傳曰,知道。
吳淵常,以禁衛營言啓曰,謹依成冊啓下,本營兼內吹韓重哲等十一名處,各木一疋施賞之意,敢啓。傳曰,知道。
吳淵常,以御營廳言啓曰,謹依判下,挾馬軍牢子六名,巡令手六名,信箭手二名等處,各木二疋,前排牢子三十名,巡令手二十八名,駕後吹打手四十三名,招搖旗手五名,駕前別抄旗手二名等處,各木一疋施賞之意,敢啓。傳曰,知道。
吳淵常,以御營廳言啓曰,謹依判下,本廳兼內吹十一名等處,各木一疋施賞之意,敢啓。傳曰,知道。
吳淵常,以摠戎〈廳〉言啓曰,謹依成冊啓下,吹鼓手次知敎鍊官金東侃,內下弓矢一部施賞,吹鼓手崔天大等二十九名,招搖旗手金百興等五名,各木一疋,自本廳施賞之意,敢啓。傳曰,知道。
吳淵常,以左邊捕盜廳言啓曰,本廳從事官閔,身病猝重,勢難察任,改差,何如?傳曰,允。
韓致應,以賑恤廳言啓曰,西部大平館契任掌鄭興位,今月初五日本洞路傍,得一歲遺棄女兒,同里居良女鄭召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
禁府啓目,副司果尹致鼎·洪時濟等原情云云。傳旨內辭緣,泛稱遲晩,所當請刑是白乎矣。曾經侍從勿爲請刑,載在大典通編,竝只議處,何如?判付啓,依允。又啓目,公忠水虞候韓國養原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,慶熙宮衛將權星應原情云云。傳旨內辭緣,泛稱遲晩,刑推得情,何如?判付啓,李義燁旣已放送是置,此囚段置從輕,令兵判各別嚴棍放送爲良如敎。又啓目,慶熙宮衛將李義燁原情云云。傳旨內辭緣,泛稱遲晩,所當請刑是白乎矣。年今七十,法不當請刑,議處,何如?判付啓,見其年七十也,特爲放送爲良如敎。
應敎申在明疏曰,伏以寢墓親祼,聖慕克伸,天日晴和,鑾蹕穩旋,臣民忭幸,曷有其極?仍伏念臣卽一天地間窮人耳,生未澡髮,已失所怙,無他兄弟,㷀㷀孑孑,惟偏母是依爲命,幼而襁褓焉乳哺也,衣襪焉手線也,長而義方之指導也,讀寫之課督也,內盡鞠育之恩,外兼父師之責,呼吸食息之頃,跬步出入之際,一氣流通,一念係着,不忍斯須間相離。人孰無母子之親,而如臣情理之至切至悲者,世罕其比,欲報之德,昊天無極,而顧臣爲子不肖,半生窮廬,無以致一日之養,每歎萱暉之遲暮,莫效草心之酬報,晩際晠會,倖占科第,孝理洪造,偏沐兩朝之渥,寒門寸祿,竊附爲貧之義,首尾七八年來,一衣一飯,罔非臣母子瞻天祝聖之日,則恩山德海,未足喩其深且厚矣。區區所自矢者,惟在於生死向前,殫竭奔走,粗效萬分一涓埃之報,而獨無奈其崦嵫景迫,疾病年增,藥餌調將,情焦勢急。粵在丁卯夏間待罪掌憲也,猥誦古人事親日短之語,冒陳餘生乞身終養之願,伊後屢叨館職,輒伸前懇,五朔之內,四蒙救護之恩暇,尙庶幾托賴君靈,獲佑神明,以延臣母垂盡之命,而祗緣臣不孝之罪,上通于天,曾未幾何,奄遭巨創。追惟五十年顧復之恩,觸境依然,欲伸一半分烏鳥之私,今生已矣。悠悠蒼天,此何人斯?揆以常理,宜同皐魚之立哭以死,而頑如石木,苟延視息,三霜迅闋,一縷徒存。臣方慨天廓地,益復靡逮,不自意收簪之寵,遽及於過禫之日,玉署氷銜,乍解旋縻,華誥聯翩,村閭動色,而回瞻堂闈,告喜無處,獨攀楸栢,血淚如瀉。噫,臣之不肖無狀,旣未能下從於泉塗,則顧今日移孝願忠之誠,畢義效命之所,惟在於我聖朝天地父母之下矣。逖違軒陛,倏已四載,法筵橫經,若隔前塵,重入脩門,一覲淸光,退塡溝壑,死無餘恨,此固義分之所當然,抑亦彝性之所自出,耿耿此心,可質穹蒼,固當駕屨之不俟,敢煩天牌之儼辱,而第臣自從銜恤之初,忽嬰難名之疾,始因痰襞之橫肆,終至氣升而喘發,方其劇也,滿面潮熱,如中大酒,喉間亂响,若鉅衆木,及夫氣稍降而喘纔定,則暈眩窒塞,殆沒省覺,如是者月或六七至焉,或四三至焉,屢阽危域,自分無幸,游魂虛殼,尙寄人間,實非始慮之所及也。然其藥石之所攻,榮衛內削,痛楚之所迫,形貌外脫。犬馬之齒,纔踰五旬,蒲柳之質,奄成癃老,齒豁耳鳴,髮白頭童,種種衰相,日甚一日,而最是雙眸暴昏,莫辨稍細之字劃,右脚偏枯,難運至近之行步。假使臣宿病良已,精力如常,卽此二祟,終若無減,則復作完人,斷無其望,雖係閒司漫局,猶難陳力就列,若乃彤庭之趨走,金華之講討,縱欲自盡,其勢末由,咫尺君門,杳若雲天,天之所廢,命且窮矣,撫躬傷悼,生不如死。抑臣於見職,尤有不自安之端焉。向來大僚所以致慨於東壁六通者,亶出爲聖朝惜名器之意,而如臣無似,首被廣選,遂成謬例之口實,若浼當來之群彦,私心恧蹙,有倍同調,當初暫膺,尙悔辭巽之未力,到今何顔,重犯廉恥之大防也哉?以病以情,鐵限在前,恩召之下,進身無路。伏乞聖慈,曲垂哀悶,特許鐫削,仍命選部,勿復檢擬,以全微諒,以卒生成,千萬幸甚。臣於悲苦丐免之章,有何心緖,攙及他說,而憂治慮明,寸誠如丹,收召遁精,附陳瞽言,惟殿下憐而察之。臣竊稽古昔賢臣之納約自牖引君當道者,莫不引其所未足處,而反復致意焉。是以伊尹之訓太甲,懇懇於主善協一,周公之戒成王,勤勤乎所其無逸,蓋此二君,俱以沖妙之齡,統承艱大之業,上焉遇物之誨,無地可承,下焉萬機之煩,無暇養性,窮格之智,未周於敬義,血氣之私,易乘於宴安,苟非協一無逸之眞心刻工,則卒無以克成允德,治升大猷故也。洪惟我主上殿下,粵自嗣服之初,睿質夙就,穆淸純粹,內無聲色遊畋之蠱其心,外有經術禮樂之文其治,學問思辨,政令施措,不勉而中,動合天則,其於進德修業之方,化民成俗之功,宜若無所謂未足處,而獨臣淺蠡微管,粗有所一二窺測者。蓋嘗論之,殿下典學之念,非不篤矣,作輟無常,故每多進銳而退速,殿下求治之誠,非不切矣,悠泛成習,故未免始勤而終怠,納諫容直,雖冠千古,而卒無一事之眞箇採用,立經陳紀,動法三代,而徒見百度之依舊解弛,駸駸然遂至今日,而國勢王綱,漸就陵夷,世道人心,日覺危險,加以天災荐疊,民生困瘁,如人一毛一髮,罔不受病,凜凜乎無一之可恃耳。嗚呼,以我殿下不世出大有爲之姿,當國家閒暇之時,苟能立志以期聖,自强以法天,則臨御十年之間,其必奏庶績於雍熙,囿萬品於陶勻,上可以追先王遹駿之聲,下可以貽聖子燕翼之謨,蔚然爲我東方一治之主,而今其功效,一切反是者,豈不以聖工未足處,偏在於立志自强分上而然耶?夫主善協一者,立志之事也,所其無逸者,自强之事也。然則設使伊·周,仰勉當今之聖德,其所勤勤懇懇者,必不外此四箇字矣。臣固淺陋,不敢自擬於古人,而若其所欲藉手以事君者,則亦惟在是也。故一自叨竊三司以來,前後四五年間,或從實對,或因講義,不揆僭妄,粗備陳勉者,不啻屢矣。雖其文勢語脈,隨時不同,要之一篇主意,則輒以立志自强,爲今日懋聖學勤政治開言路振法綱之表的根基,未嘗不三致意焉。逮至丁卯初冬筵對之日,猥引先正臣李珥立志須於年少時着工等語,反復開陳,則天顔溫粹,衮褒珍重,至今恩言,緘在骨髓,歸詑病母,矢心圖報。不幸慟纏風樹,淚閱星霜,苫堊危喘,萬念俱灰,而惟此一片苦心,眷戀宸極,時常自語于心曰,立志自强,我殿下,旣許臣以體念不忘矣。欲驗眞工之入頭處,則宜從聖學上摸索得來,苟能念終始勿間斷,則其於政治以下諸條,何足道哉?於是乎每接過去之爛紙,獲見講對之成命,則怳惚如威顔之不違而英音之親承,感激悲喜,不能定情。遂編一小冊子,某日遇法講,則必謹以識之,某日遇召對,某日遇別講,則亦必謹以識之,起自戊辰月正,迄于己巳年終,通計兩年日子,七百有零數,而臣所謹識者,乃爲一百八十九度而止,此遜於彼,殊不及三分之一耳。噫,帝王之學,固非亢然端坐終日讀書之謂,而況其機務之少暇也,寒暑之例停也,則一年三分之工,亦不爲不多矣。道學自脩之誠,臣固欽誦,而第伏念講對之一日間斷,非但最妨於緝熙之聖工,其實有大關係切禁戒者存焉。䆠妾士夫之親疎,由此而判焉,遊衍怠傲之張本,由此而兆焉,奇技淫巧之窺覦,由此而售焉,民憂國計之延訪,由此而忽焉,天災時變之交修,由此而略焉,寧不大可懼哉?嗚呼,殿下之聖學,固不可謂之克懋,則殿下之政治,亦安能保其克勤乎?是以籌司之月例晉接,喉院之公事入侍,守令之陛辭勞遣,京官之輪次登對,又從以或行或否,闊略居多,上下解體,專事挨過,以此推之,則言路之不開,法綱之不振,其必次第件事耳。只以近日事言之,歲首賓對,雖在常年,觀聽所關,固爲自別,矧今災荒溢目,虞憂孔殷,而訏謨之地,未聞拯救之長策,耳目之列,竝闕儆戒之良箴,倘微一儒臣數行敷奏,則當日記注之筆,幾無擧條之可書矣。豈嘉猷嘉謨,多有入告,而筵席語祕,臣未之聞歟。不然則今日之言路可知也。親臨泮試,事體之嚴重,果何如也,而試官則承牌委佗,有愧衣裳之倒顚,儒生則攫紙紛遝,難責衿紳之蹌濟,甚至冒入之類,爭先攔出,而終不能摘發一人,繩以當律,則今日之法綱,亦可知也。此固群下之罪,而苟究其本,則是皆我殿下立志自强之工,終有所未足處,故上好下甚之效,至此極矣。易曰,觀我生觀民也,聖人豈欺我哉?嗚呼,今年如此,明年又如此,則日月如流,歲不我與,未審殿下,將於何時,造得群聖之極閫,做得三古之至治,庸副我祖宗生靈蘄望之意乎?此政魏徵所謂明主可爲而不爲,臣所以鬱結長歎者也。昔朱子,嘗以呂大臨變化氣質之說,貼黃以進曰,臣讀此語,奮勵感慨,自此爲學,方有寸進,食芹而美,敢以爲獻,今臣所望,適與相符。誠願殿下,繼自今奮勵感慨,變化氣質,立志自强,足其未足,思欲懋聖學,則必如大禹之寸陰是惜,成湯之日新又新,思欲勤政治,則必如文王之日昃不遑,周公之坐以待朝,思欲開言路,則必如子路之過勿憚改,帝堯之舍己從人,思欲振法綱,則必如唐宗之處置得宜,諸葛之愼賞必罰,持之彌久,行之愈力,如是三數年,而世道有不淸泰,災沴有不消弭,外內臣工,有不奔走率職,群黎百姓,有不於變時雍,則臣請先伏妄言之誅,萬萬甘樂之矣。臣又竊惟念古昔盛時,君臣相儆戒,必援天援祖宗以爲言,然天無迹而祖宗之迹,布在方冊,則法祖宗,乃所以法天也。臣請援我聖祖聖考立志自强之實,爲殿下申復之可乎?在昔英廟甲申,親製祖訓,以授王世孫,而嘗因文義,問以天體,仍下敎若曰,天日夜周行,無暫停息,人君亦當法天也。越六年庚寅,上與王世孫,幸玉堂講學,仍謂世孫曰,古人云舜何人予何人,人之不能爲舜,何也?對曰,凡人立志不固,故未能也。於休大哉?我聖祖五紀無競之烈,旣本於法天自强,我聖考沒世不忘之德,又基於立志期聖,然則立志自强者,豈非我殿下一揆家法,而不可須臾離者乎?伏想殿下,省覽及此,其必愀然如見,寓永慕於羹墻,油然自感,勉聖志於繼述,申望殿下,懋哉懋哉。顧臣所言,極知其支離陳腐,不足以仰槪淵衷,而竊嘗聞孔子論人臣事君之道曰,心乎愛矣,何不謂矣?中心藏之,何日忘之。今此披瀝之辭,皆臣數年以來中心之所藏也。倘殿下恕其狂僭,少加採納,則雖死之日,猶生之年也。臣無任云云。省疏具悉。近日未有鄂鄂之言,今日始聞矣。講對之疎略,晉接之不頻,以至許多事爲,豈無予之過失乎?改之爲貴,當以勵勉之工留心。爾勿以喪餘有病,勿棄啓沃之責,益修侍講之職。
上在昌德宮。停常參·經筵。
鄭來百啓曰,行大司憲李直輔,執義李基崇,持平尹致任在外,柳訸未署經,掌令韓啓翼,車敬鎭呈辭,監察茶時之意,敢啓。傳曰,知道。
徐有望啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,行右承旨李文會,今日不爲仕進,卽爲牌招,何如?傳曰,允。
鄭來百啓曰,時囚議處及上言回啓,令次堂擧行事命下,而同義禁閔昌爀·趙弘鎭,謂以次堂擧行,實罕其例,陳疏到院,原疏以國忌齋戒,纔已退却,而開坐成命,已至經宿,尙不擧行,事體所在,誠極未安,竝推考,何如?傳曰,允。
傳于吳淵常曰,右副承旨入侍。
鄭尙愚啓曰,來初十日永禧殿酌獻禮祭文,當爲製進,大提學南公轍,待明朝牌招,何如?傳曰,允。
徐有望,以兵曹言啓曰,謹依義禁府啓目判下,慶熙宮衛將權星應,嚴棍二十度後,放送之意,敢啓。傳曰,知道。
徐有望,以訓鍊都監言啓曰,本局待年軍尹奉億,攔後哨軍尹奉任,私獵於郊外,大虎一頭捉得矣。謹此封進,而元軍依例施賞,待年軍陞定元軍之意,敢啓。傳曰,知道。
刑曹啓目,罪人卞昌瑊·金世煥等,僞書諺敎,恣意詐傳之狀,旣已承款,依例結案取招,安弼煥·韓志道·金鼎煥·李守熙·全福仁等,加刑照律定配,宮女明興,罪犯狼藉,出於守熙之供,更爲出付臣曹,嚴覈,何如?判付啓,宮中深邃,內外懸絶,自是我朝家法是置,況先朝二紀之間,痛禁掖庭之密逕,嚴立防限之等分,雖至細至微之言,所謂爲宮人爲掖隷者,毋得相對酬答,此是昔日素仰睹熟聞之事是白如乎,予亦恒遵昔日之飭令,每察如彼之弊是加尼,忽有前所未有未聞之驚駭寒心之擧,出於今日,今日之紀綱,何爲頹弛之極也?上項罪人中屬於掖庭者,自內究問,略知事狀,而今又因諸供,益爲明知,尤切驚惋。雖以卞昌瑊言之,聽安漢之慫慂,兼因給賂之說,謂此事可辦,敢生僞造之計,自陷首犯之律,節節痛惡,國法至嚴,斷不容貸是遣,罪人金世煥段置,不念本事之至嚴,只從卞女之所指,始終參謀,情跡自露,三尺之律,焉可得免?罪人韓志道段,急於院薦,言人釀事,事旣由渠,罪安逃免是旀,罪人金鼎煥段置,渠以班名設謀之時,言頭必稱宮人,已極駭悖兺不喩,當初生計,渠爲魁也,只以不爲手犯,免於一律之科是乃,實無異卞·金兩漢之罪犯是遣,罪人安弼煥段置,紹价於卞漢,遂爲同腸,亦豈不痛惡是旀,罪人李守熙·全福仁等段,或從卞女之指揮,或招譯官而來,俱難免干犯之一端是置,大抵本事,卽一譯次上等第也。志道輩之綢繆共議,因作窮兇之擧者,此可謂由小至大是如乎,其先萌通禁之心者,予之所以深慮於今日之風俗是旀,亦以明興言之,甘聽卞漢之指計,以東朝侍衛之宮女,犯如許之罪犯,此是渠之斷案,嚴覈得情,其在刑政,誠如卿言,卿之議讞,可謂得其當乙仍于,罪人卞昌瑊·金世煥,依律捧結案稟處爲旀,其外罪人韓志道·金鼎煥·安弼煥等段,待拷限竝只嚴刑三次後,遠惡島減死爲奴爲旀,罪人李守熙·全福仁等段置,亦待拷限,竝只各別嚴刑後,依所啓施行爲旀,罪人明興段置,一體嚴覈得情爲良如敎。
鄭來百,以刑曹言啓曰,依下敎,罪人安弼煥全羅道康津縣古今島,罪人韓志道慶尙道巨濟府,竝絶島減死爲奴,三倍道押送,而加刑三次,令各該道臣,擧行後押送配所。罪人李守熙平安道昌城府,罪人全福仁咸鏡道端川府,竝流三千里定配所,三倍道押送,亦令各該道臣,加刑一次後,押送配所。罪人明興全羅道珍島郡金甲島定配所,三倍道竝於當日內押送。罪人金鼎煥,仍前嚴囚,待拷訊限箇箇拷察,各別嚴刑,準三次嚴訊後,全羅道靈巖郡楸子島,減死爲奴定配之意,敢啓。傳曰,知道。
刑曹啓目粘連,向前罪人卞昌瑊·金世煥等,敢生窮兇之計,或僞書諺敎,或恣意詐傳節次,旣已承款結案,卞昌瑊斬待時,金世煥絞待時,依法典照律,報議政府詳覆施行,何如?判付啓,依允。
庚午二月初六日辰時,上御誠正閣。右副承旨入侍時,右副承旨吳淵常,假注書柳鼎養,記注官金初燮,記事官朴綺壽以次進伏訖。上曰,刑曹郞廳,已發牌聽傳敎乎?淵常曰,已爲擧行矣。上曰,罪人中明興段,論其罪犯,不下於卞昌瑊,合用一律,而愚迷無知,聽人指嗾,不無參減之典。且況慈殿近侍內人,自刑曹具格刑推,事面亦如何,宜有差等,分付刑曹,若無別般奸情,則以遠惡絶島定配,直爲磨鍊。所謂金鼎煥段,其釀成之罪,浮於昌瑊,除尋常各別嚴刑之意,刑曹郞廳招致,啓板前聽傳,可也。因命退,承史以次退出。
上在昌德宮。停常參·經筵。
徐有望啓曰,行大司憲李直輔,執義李基崇,持平尹致任在外,柳訸未署經,掌令韓啓翼·車敬鎭呈辭,監察茶時之意,敢啓。傳曰,知道。
鄭尙愚啓曰,來十一日朝參日次矣,敢稟。傳曰,停。
鄭尙愚啓曰,來十一日輪對日次矣,敢稟。傳曰,當次人受點,後日次待令。
徐有望啓曰,御營廳將官來言,今日本廳軍兵,日次私習云矣,敢啓。傳曰,知道。
鄭尙愚啓曰,行左承旨韓致應,今日不爲仕進,卽爲牌招,何如?傳曰,允。
傳于吳淵常曰,右副承旨入侍。
徐有望啓曰,明日次對,兩司當爲進參,除在外·未署經外,呈告人員,竝待開門牌招,何如?傳曰,允。
以全羅監司李冕膺狀啓,扶安縣人物渰死事,傳于李文會曰,聞甚矜惻,原恤典外別加顧恤,如有生前身還布,竝蕩減事,廟堂區劃,分付。
徐有望,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得設行之意,敢啓。傳曰,知道。
庚午二月初七日辰時,上御誠正閣。右副承旨入侍時,右副承旨吳淵常,記事官李紀淵,記注官劉㵙,記事官朴綺壽以次進伏訖。上命書傳敎曰,初十日次對,進定於明日。又敎曰,大臣如又懸病,則只令備堂來會,而更爲提稟書出,可也。仍命退,承史以次退出。
上在昌德宮。停常參·經筵。
自午時至申時,日暈兩珥,夜一更二更月暈。
徐有望啓曰,行大司憲李直輔,執義李基崇,持平尹致任在外,柳訸未署經,掌令韓啓翼·車敬鎭牌不進,監察茶時之意,敢啓。傳曰,知道。
李文會啓曰,左副承旨鄭來百,今日不爲仕進,卽爲牌招,何如?傳曰,允。
傳于李文會曰,吏曹判書有闕之代,政官牌招開政。
傳于吳淵常曰,備局堂上引見。
以掌令韓啓翼·車敬鎭,獻納李章垕牌不進罷職傳旨,傳于吳淵常曰,只推。
以行左承旨韓致應掃墳呈辭判付內,遞本職節軍職兺,給由暇爲良如敎。
傳于鄭來百曰,判義禁許遞,今日政差出。
李文會,以吏曹言啓曰,懿昭墓大祝鄭觀綏,加資事,命下矣。雖已資窮未經準職,何以爲之?敢稟。傳曰,勿拘。
有政。吏批,判書未差,參判李肇源進,參議曺允遂進,右副承旨吳淵常進。趙尙鎭爲吏曹判書。又啓曰,新判書命招,同參政事,何如?傳曰,允。
再政。李好敏爲承旨,韓晩裕爲判敦寧,李敬參爲宗簿正,吳載紹爲判義禁,朴宗慶爲內醫提調,金萬鍾爲監役,李德在爲昭顯墓守衛官,鄭國柱·禹宗濂爲懿昭墓守衛官,宗簿正申溆,副應敎鄭觀綏今加通政加資事承傳,李秉淳爲戶曹佐郞,李鍾穆爲德川郡守,學正單崔大寔,行左承旨單李好敏,行右承旨單李文會。兵批,判書朴宗慶病,參判朴聖集病,參議李顯默入直進,參知尹命烈病,左副承旨鄭來百進。沈公燁爲管城將,金廷錫爲鷺梁別將,同知柳相亮·李壽聃,大護軍金羲淳·趙得永,護軍吳泰賢,副護軍南履翼·金守淵,副司果成義浩·金弘柱竝單付,金東侃爲長山別將。
吳淵常,以弘文館言啓曰,副修撰洪命周,旣有只推之命,卽爲牌招察任,何如?傳曰,允。
鄭來百啓曰,卽伏見平安監司李潤謙去秋冬等褒貶啓本,則邊將無一人居下,殊無嚴明殿最之意,推考,何如?傳曰,允。
吳淵常,以吏曹言啓曰,因承政院啓辭,守令薦應薦不薦人,令該曹察推事,允下矣。判敦寧府事趙尙鎭,行知中樞府事韓晩裕,刑曹判書趙得永,行大護軍李勉兢,行大護軍申大顯,行大護軍崔東岳,同知中樞府事宋鍈,同知中樞府事李仁秀,兵曹參判朴聖集,行護軍李普天,行護軍李得濟,行護軍兪漢謨,行護軍李庚運,行護軍趙萬元,行護軍宋銓,行護軍尹序東,行護軍李壽咸,行護軍金明淳,行護軍李彦忠,行護軍曺允精,豊安君柳相祚,全豊君李奭培,玉恩君張象元,同知敦寧府事李樂培,濟州牧使李顯宅,俱爲應薦而不薦,依定式推考警責,何如?傳曰,允
吳淵常,以觀象監提調意啓曰,今庚午年三月初一日乙卯朔日食,雖在天中,食分甚小,不過三秒之微,則人目難以見驗,而以北京法論之,一分以下,不爲救食,今番日食救護一節,不爲擧論之意,敢啓。傳曰,知道。
鄭來百,以刑曹言啓曰,今二月初三日動駕時,前參議蔡弘遠,以其父伸理事,擊錚於衛外矣。蔡弘遠係是朝官,令義禁府擧行,何如?傳曰,允。
鄭來百,以刑曹言啓曰,今二月初三日動駕時,果川童蒙洪叟介,以其父聖元殺獄稱冤事,擊錚於衛外,而取考所納原情,則乃是書退字之議送,違式莫甚,不可一例捧供,勿施懲治,何如?傳曰,允。
鄭來百,以刑曹言啓曰,今二月初三日動駕時,衛外擊錚人等,依筵敎除刑推,捧供以入之意,敢啓。傳曰,知道。
鄭來百,以左邊捕盜廳言啓曰,本廳從事官沈,身病猝重,勢難察任,改差,何如?傳曰,允。
吏曹判書金羲淳疏曰,西坰拜墓,和鑾穩旋,南殿薦祼,吉日載卜,禮隆孝摯,群情胥抃。仍念臣於頃者,猥進辭本,冀釋重負,蓋以義有所難冒,情有所難强,不獲請則不可以已者也。庶幾慈覆之天,俯垂體諒,而逮承聖批,不準所辭,至諭以重任不可以遽解,親病不至於相妨,辭旨委曲,敦勉冞勤,臣拜手莊誦,益不勝惶悶抑菀之至。夫臣前疏所陳,出於至情,言非不切,而猶有所未盡罄露者,欲望聖明之鑑燭難矣。不誠之罪,臣固有之,而欲更暴衷懇,則瀆撓是懼,欲冒沒蹲仍,則廉防可愧,泯慼徊徨,數旬于玆矣。間値政命之下,洊犯違傲,而踵承飭敎,嚴畏義分,雖不免强顔一二出,諒非臣之本情也。進退靡屆,去就無當,臣誠有靦于面,無說可解,知臣者,尙或疑臣,不知臣者,當謂斯何?噫,臣職任之至重,聖諭旣及之,而獨臣才器之不稱,聖鑑尙或遺照,故任之久而斥之不早也。臣於此不能無惑於心,而臣於其初辭之不力,盤礴至今,尤悔之端,不啻山積,而了無一毫之稱報,徒貽四方之譏嘲,此其罪固已萬萬,而遲徊宛轉,日涉畏途,凜乎若太行羊腸之在前,而猶思叱馭而過之,多見其妄矣。若是而不顚躓淪敗者,未之有也。孺子入井,人孰不憐。父母甚焉,必疾聲而救之,臣於殿下,孺子也,其所處之危,不啻匍匐而入,殿下慈仁,其不惻然而拯救之乎?此臣所謂義有所難冒也。臣母年今七十有五矣。癃衰日甚,疢疾浸苦,恒日有凜綴之憂,臥起飮啖,少失將攝之宜,則昏眩沈頓,危證疊見,臣身或離於左右,心悸恐不自安,卽有職事之來逼,有不能句檢,顚錯迷誤者居多焉。此其爲心無兩用,事有相妨,而臣母每戒于臣曰,爾家寒儉,寬約累世,而爾今位于朝崇顯,驟躐盈盛,過越其器,非家之福也。爾又竊君之祿,而無補於國,蹈雎盱之場,而行怨嫉之蹊,不思斂避,以憂母心,非孝也。爾若盡情蘄哀,聖明寧有不矜允?保爾家全爾身,毋忝爾所生,其在乎是,爾其勉之。病中呻囈語,申申在此,如添一病,非藥石之可療。臣誠不肖,聞此言,未嘗不汗發沾背,此臣所謂情有所難强也。由前則以義,由後則以情,而前所未敢畢暴者,今不得不仰首鳴號。言涉煩猥,罪著瀆冒,震惶之極,不知所云。伏乞天地父母,俯諒臣懇,亟解臣職,俾臣得以逍遙散班,安意護養,則臣母病,亦當良已,感戴鴻恩,以永餘年,亦覆載生成之一端也。臣無任云云。答曰,省疏具悉。卿之情理如此,所請依施。
掌令車敬鎭疏曰,伏以臣草茅遐蹤,樗櫟賤材,文不足以分析帝虎,識不足以辨別碔玉,凡於庶司冗稗之職,猶未免贅疣之層生,況其淸朝耳目之任,嘗安有夢寐之所到哉?不意柏府新除,忽下於臣身,臣聞命震駴,五情爽感,罔知所以容措也。顧此掌憲之職,是何等淸選也?立於丹陛之下,獻可替否,對於廊廟之前,論是爭非,其責至重且要,則固不可以如臣處地之寒微知行之魯莽,而濫受冒進也決矣。德海恩山,雖報答之蔑階,梁鵜軒鶴,實愧恧之冞深。是以天牌屢降,日犯逋慢,適因署經有命,暫膺出肅,而因仍蹲冒,有愧廉防。伏乞聖慈,察臣由中之懇,亟命遞改臣職,以重名器,仍治臣瀆擾之罪,以肅朝綱焉。臣於乞免之章,不宜贅他,而區區憂愛之忱,有不能自抑,冒進狂瞽之說於黈纊之下,伏願察邇而擇愚焉。夫設科取士,蓋倣於三物而賓興之,四科而選擧之之古制也。列聖朝以來,伊·傅之賢,管·葛之才,皆從這裏中出來,故其進之也,正其誼而不謀其利,其取之也,極其公而不容其私。夫何近來,廉恥日喪,奔競風生,一經科場,則士習之壞敗,人心之澆漓,實不免識者之短吁長歎也。向者,大僚之箚陳,可謂洞見情狀,眞畫骨子也。至於到記之科,寶座孔邇,璇題至嚴,而猶有爛漫撓攘之弊,則他尙可言哉?苟求振刷之方,惟在造化之如何耳。且寄齋及四學廩士,摠爲四十名,而其選入之規,有窠則試才塡闕,故遐鄕之流,俟闕淹留,日居月諸,備嘗艱苦。逮于中古,泮長憐其情勢,每於歲末通讀時,入格十人外,修其講記,抄其優畫,待窠塡入,勿違次第,如有還鄕之人,當次塡額,則發關起送之意,筵稟定式,故自玆參是選者,不患有司之不公,惟患修業之不精,雖或在家,隨次得選矣。近者舊典不擧,新進爭圖,不論讀畫之多寡,只緣勢力之强弱,或但持劣畫而先入,或不肄七書而冒居,至如畫多首應者,遲待歲月,落莫而歸,若於設場也應講也,眞贗竝鶩,淸濁相混者,未必不由於首善之地,選升之規,已如是紊亂雜揉而然也。伏願聖明,昭下特旨,申明舊制,則琢玉之地,率以禮讓,採珠之際,絶其回曲,專經之士,日造於國學矣。夫天之生才,無間遐邇,人之有秀,不係貴賤,故木不必太山之産而後,可合棟樑之材,玉不必藍田之出而後,宜用簠簋之飾,立賢無方,旁求俊彦,良以此也。猗我聖朝,休治五百年,出自鄕曲,黼黻皇猷之臣,其麗不億,而挽近以來,閴無聞焉,豈其人才之輩出,猶有古今之殊歟?亦或朝家之奬拔,未盡搜訪之道。迺者每當都政,則收用遠人之聖敎,不啻諄複勤摯,而卒歸有名無實,積滯者指不勝摟,抱屈者日以益多,如是而安得免遺珠之歎,亦安得禁錯蹄之風也?伏願聖上,體天地生成之工,任父母化育之恩,無間遐邇,惟滯之才是求,不係貴賤,惟屈之秀是取,則俊乂登庸,而庶績咸熙矣。夫水旱者,聖主所不免,故堯有九載之水,湯見七年之旱,而野無餓殍,民躋熙皞者,以其蓄儲預備,而賑貸及時耳。由是矯制者犯法,而汲黯發倉,失芻者溺職,而距心引罪,是豈非今日之所當法所當戒者哉?迺者四道告歉,而四道之中,湖南爲尤甚,槪聞道路之傳,則已於納稼之時,癸庚旁午,及乎卒歲之際,丘壑相枕,木皮草根,盡沒於飢餬,父子夫婦,相失於顚連,餔店空而行旅絶迹,遺棄多而收養無人。古者,一夫不得其所,若撻于市,況億萬生靈,方急於涸轍之枯乎?于時朝家宵旰接濟之方,已無所不庸其極,或移穀於兩西,或運粟於濟州及關北,至於常貢經費者,特命停減代捧,則其呴哺之殊私,慰安之大德,雖仁覆之天,止慈之父,奚過於此也?但昨仍兩西運穀作錢之弊,俾講南氓西民俱便之道,姑未審廟謨對揚之如何,而南氓不可不往哺,西民不可不運輸,則運輸之際,自不免塗炭之勢,不待明辨而章章矣。蓋兩西之無秋,縱不若兩湖之赤地,以其無秋,加此運輸塗炭,則危急存亡之狀,必竝軼于兩湖矣。此正蒐楚猿而林木殘,採宋珠而池魚殫者也。且作錢者,誠如民食以穀不以錢之聖旨,徒增貽害於西民,無賴濟飢於南氓,則可謂兩失矣。以臣淺見,玆値非常之饑饉,另施非常之變通,然後將見非常之功效矣。竊伏惟喬桐·沁都兩處之軍餉米,旣精且實,如以此米,移哺兩湖,則西民免出穀貿錢之弊,南氓無賣錢買穀之患。況又轉運木道,不遠伊邇,朝發夕弭者乎?或曰,軍餉不可輕動,若比諸矯制發倉,何如?較諸失芻立視,何如也?更待他年之豊穰,準數還輸,則島民姑息糶糴之苦,而自致還色,湖民大蒙拯濟之澤,而不厭厚報矣。臣愚以爲,俱便之道,莫過於此也。伏願聖明,亟令廟堂,商確而施行焉。臣無任云云。省疏具悉。上端兩條,爾言是矣。令該官該曹,另加留意,期有實效。喬·沁穀事,朝令已下矣。亦是詢於廟堂而處之者,民必受效,豈可變令?然其在博議之道,宜有問議,亦使有司之臣究思之。爾以疎逖,有此陳弊,極甚嘉尙。爾其勿辭察職。
庚午二月初八日午時,上御誠正閣。備局堂上引見入侍時,右副承旨吳淵常,假注書柳鼎養,事變假注書金錫洪,記注官劉㵙,記事官朴綺壽,刑曹判書沈象奎,禮曹判書朴崙壽,行護軍閔耆顯·李得濟,漢城左尹李光益,行護軍李堯憲·李溏,校理李止淵以次進伏訖。上曰,諸宰奏事,可也。象奎曰,今番擊錚罪人等捧供事,始因小臣之未肅拜,不得擧行,十一日以前,連値齋日,在前如此之時,有除刑推捧供之例,今亦依此爲之乎?上曰,今番亦除刑推捧供,可也。崙壽曰,昨年冬,以永陵陵上補土處待明春更稟事,命下矣。今當更稟擧行,而今年節序差晩,地脈尙未快解,且三月內,則陵上役事,例不得擧行,姑待秋成後,更爲仰稟擧行似好,故敢此仰達矣。上曰,刑判纔經禮判,亦陳所見,可也。象奎曰,臣於待罪春曹時,已爲奉審,而旣是舊頉,則似非時急矣。上曰,陵役事體,至爲重大,而旣以今月外難以始役,則莫重陵役,不待土脈之解,亦甚未安,待秋成更稟,可也。出擧條又敎曰,日昨移粟代錢事,傳敎已發關行會乎?象奎曰,已行會矣。上曰,能及期下去乎?象奎曰,聞西道下情,則原穀之辦備,設或不難,而及期裝載爲尤難,且兩湖民情,亦知其移粟之難於及時,故皆以代錢之速下爲望云矣,今番處分,誠愜于民望矣。原穀執錢,則當待秋爲之,而民情甚急,本道中各衙門上來之錢,可使推移先用,而但上來者,不及其數,此則當急急下送矣。上曰,大同停退,有實效乎?象奎曰,大同事體甚重,有非藩臣所敢仰請,而自上特敎,實爲民間之大惠矣。上曰,此外更無可稟之事乎?象奎等曰,別無仰奏者矣。上曰,玉堂亦無所奏乎?止淵曰,別無所懷矣。淵常曰,今日賓對,兩司無一人進參,事甚未安,違牌諸臺,竝推考,何如?上曰,依爲之。出擧條淵常曰,日前禁府時囚議處及上言回啓,有次堂擧行之命,而次堂,以上言回啓之次堂擧行,實罕其例,陳疏到院,故原疏退却,推考警責之意,已爲蒙允,而至今終不擧行,誠萬萬未安矣。上曰,議處則申飭勿拘齋日,令次堂擧行,上言回啓,當待判堂,而判堂有實病乎?淵常曰,方以病呈辭,而且聞有新資人,以妨賢爲嫌云矣。上曰,新資者誰也?淵常曰,洪明浩以安胎使,爲新資矣。上曰,此則非筵席可奏之事矣。命書榻敎曰,禁府議處,勿拘齋日爲之。又敎曰,政官申飭,使之初牌入來,可也。仍命諸宰先退,象奎等退出,又命退,承史以次退出。
上在昌德宮。停常參·經筵。
李好敏啓曰,行大司憲李直輔,執義李基崇,持平尹致任在外,柳訸未署經,掌令韓啓翼·車敬鎭呈辭,監察茶時之意,敢啓。傳曰,知道。
吳淵常啓曰,御營廳將官來言,今日本廳軍兵,日次私習云矣,敢啓。傳曰,知道。
吳淵常啓曰,事變假注書金錫洪,身病猝重,勢難察任,今姑改差,何如?傳曰,允。
金錫洪改差,代以洪周命爲事變假注書。
洪命周在外,代以睦台錫爲事變假注書。
以副修撰洪命周牌不進罷職傳旨,傳于鄭來百曰,只推。
鄭尙愚啓曰,明日大駕詣永禧殿入齋室後,王大妃殿·惠慶宮·嘉順宮問安,何承旨進去乎?敢稟。傳曰,左承旨進去。
鄭尙愚啓曰,今日齋宿,承旨當爲備員,而行左承旨李文會,同副承旨徐有望牌招啓辭未下,何以爲之?敢稟。傳曰,牌招。
以左承旨李文會牌不進推考傳旨,傳于鄭來百曰,許遞,前望單子入之,鄭觀綏除授,使之牌招齋直,仍爲進去問安。
以同副承旨徐有望牌不進罷職傳旨,傳于鄭來百曰,許遞,前望單子入之,待下批牌招察任。
承旨前望單子入之,申溆落點。
李好敏啓曰,今日齋宿,承旨當爲備員,而行都承旨鄭尙愚,纔已須資出去矣。所當牌招,而拘於廳規,不得請牌,何以爲之?敢稟。傳曰,牌招。
傳于鄭來百曰,都承旨·同副承旨許遞,前望單子入之,待下批牌招察任。
承旨前望單子入之,李肇源·朴宗京落點。
傳于吳淵常曰,明日出宮內門路,以協陽門爲之。
吳淵常,以兵曹言啓曰,方山萬戶金性濈,於汀灘權管金鼐衡,兩次褒貶居中,其不職可知,竝依例罷黜,何如?傳曰,允。
李好敏,以義禁府言啓曰,刑曹啓辭內,今二月初三日動駕時,前參議蔡弘遠,以其父伸理事,擊錚於衛外,係是朝官,令義禁府擧行事,允下矣。蔡弘遠今方待命,拿囚之意,敢啓。傳曰,知道。
禁府啓目粘連,向前尹致鼎·洪時濟等亦,觀其所供,雖稱實病,而莫重享役,趁不出齋,以致該曹之論啓,揆以事體,誠極駭痛,竝以此照律,何如?判付啓,依允。又啓目粘連,向前趙㞳亦,拘營裨之奪去,與道臣同品之說,旣已自服,不必更論,而宣傳官奪符時,裂囊投地一款,雖以日暮事迫,急於解囊,至以刀尖斷絶,縷縷發明是白乎乃,宣傳官之傳說,承宣之筵奏,俱甚丁寧兺不喩,莫重密符,脫囊徒傳,而曾貯之囊,謂以舊由吏之所備,使作新府使之佩去云者,尤不成事理是白如乎,其擧措之駭悖,供語之漫漶,誠萬萬無嚴,以此照律,何如?判付啓,依允。又啓目粘連,向前韓國養亦,漂人之擅移該鎭,船路之引入畿海,俱係疎虞,不審之失,不可以囚供之發明,有所參恕,以此照律,何如?判付啓,依允。
上在昌德宮。停常參·經筵。
永禧殿入齋室後,內閣·政院·玉堂·藥房口傳問安。答曰,知道。望殿禮後,內閣·政院·玉堂·藥房口傳問安。答曰,知道。酌獻禮後,內閣·政院·玉堂·藥房口傳問安。答曰,知道。還內後,內閣·政院·玉堂·藥房口傳問安。答曰,知道。
藥房都提調金思穆,提調朴宗慶,副提調李肇源啓曰,伏未審日間聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
朴宗京啓曰,判義禁吳載紹,除拜後過三日不爲出肅,依定式推考警責,仍卽牌招察任,何如?傳曰,允。
吳淵常,以都摠府言啓曰,今日動駕時,守宮當爲受點,而副摠管李庚運在外,尹序東未肅拜,二員未差,無以備員受點,未肅拜人,卽爲牌招,以爲備員之地,何如?傳曰,允。
吳淵常啓曰,司僕寺內乘,來言捲簾,取稟。傳曰,捲三面。
鄭觀綏啓曰,王大妃殿·惠慶宮·嘉順宮問安,進去下直之意,敢啓。傳曰,知道。
朴宗京啓曰,事變假注書睦台錫,時無職名,令該曹依例付軍職,冠帶常仕,何如?傳曰,允。
李好敏啓曰,卽者義禁府都事來言,今日還宮時,駕側鳴錚罪人金占金,移送秋曹云矣,敢啓。傳曰,知道。
以副修撰洪命周牌不進罷職傳旨,傳于鄭來百曰,只推。
鄭來百,以弘文館言啓曰,副修撰洪命周,旣有只推之命,卽爲牌招察任,何如?傳曰,允。
庚午二月初十日卯時,大駕詣永禧殿,酌獻禮擧動入侍時,行都承旨李肇源,行左承旨李好敏,行右承旨朴宗京,左副承旨鄭來百,右副承旨吳淵常,同副承旨鄭觀綏,記事官李紀淵,假注書柳鼎養,別兼春秋朴周壽,記事官朴綺壽,檢校提學李晩秀,檢校直閣沈象奎·洪奭周·李魯益以次侍立。時至,通禮跪啓外辦,上具翼善冠·衮龍袍,乘輿出宣化門。藥房都提調金思穆,提調朴宗慶,副提調李肇源進輿前奏曰,侵早勞動,聖體,若何?上曰,一樣矣。思穆曰,今日卽藥房日次也。當有議定湯劑之事,何以爲之乎?上曰,都提調仍留議定,可也。至仁政門外,降輿乘輦,仍由肅章門,出敦化門,詣永禧殿紅箭門外,降輦乘輿,入殿大門,至齋殿門外,降輿入齋殿。少頃,上改具遠遊冠·絳紗袍,詣版位,行望殿禮,西向四拜訖。升自東階,入殿內奉審後,還御齋殿。時至,通禮跪啓請行禮,上具冕服,入詣版位,行四拜禮。宗親文武百官,亦以次行禮。贊禮前導,詣盥洗位盥洗訖。升詣第一室尊所,仍詣神位前,三上香,少退跪,仍執盞奠盞訖。大祝進跪讀祝。贊禮啓請俯伏興平身。上俯伏興平身,次詣各室,以次行禮,如上儀訖。贊禮前導,詣望瘞位望瘞訖。還御齋殿敎曰,酌獻禮後,朝廷問安勿爲之事。出榻敎少頃,鼓三嚴,通禮跪啓外辦。上具翼善冠·衮龍袍,出齋殿,仍詣儲慶宮,至宮大門外,降輦乘輿。入齋殿敎曰,詣儲慶宮後,問安勿爲之事。出榻敎又敎曰,諸司預備。出傳敎仍詣版位,行再拜禮,仍詣神位前奉審,還入齋殿敎曰,展拜後問安勿爲之。出榻敎少頃,回鑾,入敦化門,至仁政門外,降輦乘輿,入協陽門,命出標信解嚴,由宣化門還內。諸臣以次退出。
上在昌德宮。停常參·經筵。
李好敏啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
鄭來百啓曰,來十六日日次儒生殿講日次,而英陵忌辰祭齋戒相値,頉稟之意,敢啓。傳曰,知道。
傳于朴宗京曰,政官牌招開政。
李好敏啓曰,卽者義禁府都事來言,上言回啓,與時囚照律當爲擧行,而判義禁吳載紹未肅拜,次堂例不得擧行云。判義禁卽爲牌招,何如?傳曰,允。
傳于朴宗京曰,右承旨入侍。
注書李紀淵病,代以鄭禮容爲假注書。
李好敏啓曰,行大司憲李直輔,執義李基崇,持平尹致任在外,柳訸未署經,掌令韓啓翼·車敬鎭牌不進,監察茶時之意,敢啓。傳曰,知道。
以掌令韓啓翼·車敬鎭,獻納李章垕牌不進罷職傳旨,傳于李好敏曰,只推。
李好敏啓曰,假注書鄭禮容,時無職名,令該曹依例付軍職,冠帶常仕,何如?傳曰,允。
鄭來百,以弘文館言啓曰,應敎申在明,疏批已下,副修撰洪命周,旣有只推之命,竝卽牌招察任,何如?傳曰,允。
朴宗京啓曰,吏曹判書趙尙鎭,參議曺允遂牌不進推考傳旨及罷職傳旨,今方捧入,而開政命下之後,如是違牌,事甚未安,判書更爲牌招,何如?傳曰,允。參議只推,更爲牌招。
李好敏啓曰,判義禁吳載紹牌不進推考傳旨,今方捧入,而開坐命下之後,如是違牌,事甚未安,更爲牌招,何如?傳曰,允。
傳于李好敏曰,判金吾批下,卽爲牌招。
朴宗京啓曰,行吏曹判書趙尙鎭,參議曺允遂再牌不進推考傳旨及罷職傳旨,今方捧入,而開政命下之後,連違召命,不卽承膺,誠極未安。判書所當更請牌招,而係是一日三牌,何以爲之?敢稟。傳曰,參議只推,與判書更爲牌招。
李好敏啓曰,判義禁吳載紹再牌不進推考傳旨,今方捧入,而開坐命下之後,連事違召,不卽承膺,事甚未安。所當更請牌招,而係是一日三牌,何以爲之?敢稟。傳曰,更爲申飭牌招。
朴宗京啓曰,行吏曹判書趙尙鎭三牌不進推考傳旨,及參議曺允遂三牌不進依定式禁推傳旨,今方捧入,而開政命下之後,連事違召,終不承膺,事體所在,誠極未安。判書所當更請牌招,而係是一日四牌,何以爲之?敢稟。傳曰,參議分揀,與判書更爲牌招。
李好敏啓曰,判義禁吳載紹三牌不進推考傳旨,今方捧入,而開坐命下之後,連事違召,無意承膺,事體所在,萬萬未安。所當更請牌招,而係是一日四牌,何以爲之?敢稟。傳曰,更爲牌招。
李好敏啓曰,判義禁吳載紹四牌不進推考傳旨,今方捧入,而開坐命下之後,屢違召命,終不承膺,揆以事體,萬萬未安。所當更請牌招,而係是一日五牌,何以爲之?敢稟。傳曰,更爲牌招。
以吏曹參議曺允遂四牌不進禁推傳旨,傳于鄭觀綏曰,分揀。
傳于鄭觀綏曰,吏曹判書疏批已下,與參議更爲牌招。
鄭觀綏啓曰,行吏曹判書趙尙鎭牌不進推考傳旨,及參議曺允遂五牌不進依定式禁推傳旨,今方捧入,而開政命下之後,連事違召,無意承膺,揆以事體,誠甚未安,判書更爲牌招,何如?傳曰,允。參議分揀,更爲牌招。
傳于鄭來百曰,見窠皆令差出。
有政。吏批,行判書趙尙鎭未肅拜,參判未差,參議曺允遂進,左副承旨鄭來百進。啓曰,判書趙尙鎭牌招不進,參判未差,小臣獨政未安,何以爲之?敢稟。傳曰,只出緊任。以徐鼎輔爲副應敎,鄭尙愚爲大司成,金履完爲掌樂僉正,趙經鎭爲直講,朴升鉉爲春川府推考敬差官,博川郡守李宗祥,鳳山郡守任聖皐相換。
李好敏,以兵曹言啓曰,同知中樞府事金始東·李顯民,僉知中樞府事尹基赫·柳師春,老病在鄕,上來無期,五衛將尹永圭,前任公忠監營中軍,時在任所,上來間番次苟艱云。內禁衛將林擎翰,文臣兼宣傳官洪冕燮,俱以病難供職,呈狀乞遞,竝改差,何如?傳曰,允。
兵批,判書朴宗慶病,參判朴聖集病,參議李顯默入直進,參知尹命烈受由,同副承旨鄭觀綏進,同知金成集,護軍鄭尙愚·韓致應·李文會·金始東·李顯民,副護軍徐有望·申潊·韓炯·尹基赫·柳師春,副司正睦台錫·鄭禮容,以上竝單付。
李好敏,以刑曹言啓曰,因承政院粘目,別監金秀燁,全事謀避,屢闕番次,捉囚次知,終不入來,而兩次動駕,亦不待令,令攸司嚴繩事,啓下矣。取考律文,則大明律逃避差役條有曰,躱避差役者,杖一百,官司差人句攝公事而抗拒不服者,加本罪二等。金秀燁依此律,杖一百,本罪上加二等,決杖七十後,黃海道平山府徒一年半定配,卽爲押送之意,敢啓。傳曰,知道。
判義禁吳載紹疏曰,伏以眞殿親祼,聖慕克伸,鑾旂穩旋,玉體彌康,群情胥忭,曷有其極?仍伏念臣病伏㱡㱡之中,伏奉金吾除旨,驚惶慙恧,莫省所以措躬也。噫,臣於見職,今已再叨矣。年前待罪時,昏謬顚錯,議讞失當,上孤聖朝懲貪之政,下速物情駭異之譏,至被大僚論斥,極其嚴重,聖度天大,薄罷旋敍,每一追思,惶愧交中。今若以事屬旣往,晏然自恕,揚揚冒赴於已試蔑效之地,臣之一己去就,固不足論,而方今聖明在上,禮使臣隣,豈可一任其放倒而莫之恤乎?且臣大馬之齒,已踰七旬,癃殘衰朽,逐歲轉增,而日前又添毒感於宿症之外,寒熱迭發,肢體遍疼,最是頑痰,溢於胃口,食飮全却,眞元落下,崦嵫餘景,若不保朝夕,以此病情,縱欲拚棄廉義,冒沒膺命,其勢實末由也。洊犯違傲,彌增悚懍,玆敢力疾具疏,仰控崇嚴。伏乞聖慈,俯垂鑑諒,亟收臣金吾之任,以靖私義,仍治臣瀆擾之罪,以肅朝綱,千萬幸甚。臣無任云云。答曰,省疏具悉。一時議讞之失,何足深引?卿其勿辭,卽爲開坐。
行吏曹判書趙尙鎭疏曰,伏以南殿親祼,聖慕克伸,天日晴和,鑾蹕穩旋,臣民慶忭,曷有其極?仍伏念臣姿性迂滯,才具綿薄,鉛刀之割,少不適用,樗櫟之散,老益衰棄,無足備數於器使之末,而猥蒙三聖朝不世之遇,深仁隆渥,浹髓淪肌,絲毫蔑效,惶愧冞深,衰朽比甚,疾病頻仍,榮塗一步,萬念灰冷,唯欲置跡閑散,隨分飮啄,上不負吾君,下不負身心,以爲此生不報之報而已。不自意長銓新除,忽下於杜門養痾之際,臣誠惝怳悸懍,不自覺其四肢之投地也。噫,六官之列,選部最重,周家冢宰,尙矣無容議爲。若其辨別人物,銓敍功能,權衡之所自出也,通塞之所自任也,世道之平陂,朝象之萃渙,稟係乎此職之得人與否,故先儒之論治道,必以愼擇銓官,爲急先務,此豈非聖世之所宜取法,而矧今紀綱解紐,俗習紕繆,奮發更張,此正其時。必將以精白公平爲世所服者,畀之是任,然後始可以將順激揚,導聖化於中正之域,調停彌綸,愜物論於取舍之際,地望之本自淸峻,固非人人可據,而此時承當,誠亦戞戞乎難矣。今乃以骫骳如臣,譾劣如臣者,苟然充擬,不少難愼,堂堂天朝,豈患無人,而謬恩誤點,一至於此乎?臣之庸材菲識,凡於一切世務,便是聾瞽如也,其亦何事之可了,而最是銓選一職,尤所昧昧,官制之沿革,班簿之高下,薦剡考課之法,氏族流品之別,茫乎不省其頭緖,無一通曉,性又疎懶,罕接門刺,聞人之語到銓注,眩晃昏錯,殆若齊人之聞楚語。今若一朝加之於臣,責之以典管一國之政柄,進退一世之人才,則其齟齬扞格,七顚八倒之患,方且立俟之不暇,尙何望於綜名核實,修擧廢墜,少補維新之化哉?然而殿下,猶且任之而勿疑,顧今涇渭混殽,姸媸雜進,而殿下其以臣之精識,足可甄別之耶?臣不敢當是也。躁競成痼,名檢隳壞,而殿下其以臣之力量,足可憚壓之耶?臣不敢當是也。事務繁委,注措旁午,而殿下其以臣之才局,足可練達之耶?臣不敢當是也。於斯數者,決知其不敢當,而猶欲强顔冒膺,則是眞奊詬無恥者之所爲,臣豈忍爲是乎?況念臣之一生貞疾,卽吐血與癖泄是已,此實通朝之所共知,而抑亦聖明之所俯燭也。臣受稟虛脆,與病爲隣,自在强壯之年,已作膏肓之祟,床笫藥石,尙不能自齒於恒人,雖冗漫官司,呈告過半,尋常公役,懸病居多。況今狗馬之齒,奄過七旬,氣血漸益耗縮,神息漸益消落,氣火升而吐咯無常,痰積痞而溏泄頻發,寒暑飮啖之將攝失宜,則如期闖肆,身役心慮之勞悴稍過,則一倍添劇,以此癃痼之狀綿綴之力,雖閉門靜攝,尙患其種種危逆,況此銓地,外而奔走勞役,內而費精極慮,則本症難强之外,添病顚頓,勢所必至,卽此一事,尤非如臣癃喘,所能一日叨冒者也。臣若憑恃寵靈,貪戀華膴,拚棄性命,揚揚彈束,則不衷之災,負乘之寇,猶屬於不遑恤之科,而其爲玷聖簡而䙝名器,此豈細故也哉?臣自受任之後,滿心憂悸,忘寢廢食,憫蹙之情,如羊觸藩,左右參倚,動撣不得,惟有積誠祈懇,速缷重負,庶爲臣究竟之法。玆不得不荐違嚴召,略入文字,仰首鳴號於天地父母之前,字字血腔,毫無假飾。伏乞聖慈,俯賜矜察,亟解臣新叨職名,回授可堪之人,以重官方,以靖私分,不勝大願。臣無任云云。答曰,省疏具悉。銓家之激揚黜陟,毋過乎辨別賢愚,一心在公,而卿疏多陳,予豈煩諭?且病非新症,何必爲引?卿須勿辭肅命,以盡大冢宰之任。
庚午二月十一日午時,上御誠正閣。右承旨入侍時,行右承旨朴宗京,假注書柳鼎養,記注官金良倜,記事官朴綺壽以次進伏訖。上曰,政官牌去來,何以爲之乎?宗京曰,俄者牌不進,而啓辭姑未下矣。上曰,吏判是初拜乎?宗京曰,然矣。上曰,牌去來各別申飭,可也。仍命退,承史以次退出。
上在昌德宮。停常參·經筵。
李好敏啓曰,合辭方張之時,兩司無詣臺之員,事甚未安。除在外·未署經外,呈告人員,竝卽牌招,何如?傳曰,允。
吳淵常啓曰,御營廳將官來言,今日本廳軍兵,日次私習云矣,敢啓。傳曰,知道。
李好敏啓曰,假注書柳鼎養,身病猝重,勢難察任,今姑改差,何如?傳曰,允。
傳于鄭觀綏曰,戶曹判書,率各司久任郞廳入侍。
李好敏啓曰,判義禁吳載紹五牌不進推考傳旨,今方捧入,而開坐命下之後,屢違召命,無意承膺,事體所在,誠極未安,所當更請牌招,而係是一日六牌,何以爲之?敢稟。傳曰,更爲牌招。
以應敎申在明,副修撰洪命周牌不進罷職傳旨,傳于朴宗京曰,只推。
柳鼎養改差,代以任存常爲假注書。
李好敏啓曰,判義禁吳載紹牌不進推考傳旨,今方捧入,而開坐命下,已至經宿,一向違召,無意承膺,揆以事體,極爲未安,更爲牌招,何如?傳曰,允。
李好敏啓曰,行大司憲李直輔,執義李基崇,持平尹致任在外,掌令韓啓翼·申敬鎭牌不進,持平柳訸未署經,監察茶時之意,敢啓。傳曰,知道。
以掌令韓啓翼·車敬鎭,獻納李章垕牌不進罷〈職傳〉旨,傳于李好敏曰,只推。
李好敏啓曰,判義禁吳載紹再牌不進推考傳旨,今方捧入,而開坐命下,已至經宿,連事違召,終不承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
朴宗京,以弘文館言啓曰,應敎申在明,副修撰洪命周,旣有只推之命,竝卽牌招察任,何如?傳曰,允。
吳淵常啓曰,判義禁吳載紹三牌不進推考傳旨,今方捧入,而開坐命下,已至經宿,連事違召,無意承膺,揆以事體,極爲未安。所當更請牌招,而係是一日四牌,何以爲之?敢稟。傳曰,更爲牌招。
吳淵常,以兵曹言啓曰,今月十五日二內禁軍番次矣。該番將未差之代,依承傳口傳擬入之意,敢啓。傳曰,知道。
兵曹口傳政事,以李永建爲內禁將。
吳淵常,以備邊司言啓曰,喬桐水使,今當瓜滿差代,而以設賑之邑,此時遞易,實屬可悶,依他道賑邑守令仍任之例,該水使李近冑,限畢賑仍任,使之專意賑事,何如?傳曰,允。
庚午二月十二日午時,上御誠正閣。戶曹判書率各司久任郞廳入侍時,同副承旨鄭觀綏,假注書鄭禮容,記注官金初燮,記事官朴綺壽,兼戶曹判書李晩秀,戶曹正郞李周憲,兵曹正郞申光軾,宣惠廳郞廳沈厚之,軍資監判官辛景愈,廣興倉直長李漢榮以次進伏訖。晩秀進前曰,日氣和暢,聖體,若何?上曰,一樣矣。王大妃殿氣候,何如?上曰,殿宮氣候一樣矣。上曰,久任郞廳,以次進前,可也。周憲進奏職姓名。上曰,職掌奏之。周憲曰,版籍司·會計司·別例房別營矣。上曰,遺在奏之。周憲曰,版籍司時遺在,錢文二十六萬七千一百九十五兩,木綿二千六百五十二同,布子二百十九同,別營時遺在,米二千七百九十石,田米一百八十九石,太五千八百六石矣。上曰,所懷奏之。周憲曰,無可陳者,而向日奉審皇壇敬奉閣,則以樹木蔭蔽,有所傷損處,朽木二三株斫去恐好,故敢此仰達矣。上曰,無時斫伐,事涉如何,從後擇吉擧行,可也。晩秀曰,日後闕內各處雨漏修改時,擧行似好矣。上曰,依此爲之,可也。又敎周憲曰,本司異於他司,必有可陳之弊,奏之也。周憲曰,事係筵稟者,則判堂登筵稟定,其餘則自下變通,故小臣別無可奏者矣。晩秀曰,西北兩道所捧信蔘元數一百八十斤內,百斤先爲捧置,而年久蠧敗,數斤外幾盡不可用,信行當前,誠萬萬罔措。蓋近來之蔘,全不成樣,糊傅造成,故蠧自中出,無可救止之方。藥房蔘料,所重何如,而臣向在提調時見之,則亦不無此弊矣。今玆停退條八十斤,當捧來於西北兩道,兩道之民,亦知若有信行,則當納此數,然而亦似難猝辦矣。從前信行所入之蔘,至於數百斤之多,故向來講定官發送時,使於今番則以三十斤爲定而來,且蠧蔘,出示倭譯輩,則以爲,更加糊傅,則僅可備用云,臣方欲與大臣,更爲面商後仰奏矣。上曰,兩道之一時備納,亦似有弊,須爛商爲之,可也。上命退。周憲退出。光軾進奏職姓名。上曰,職掌奏之。光軾曰,一,軍色矣。上曰,遺在奏之。光軾曰,木十一同十五疋,布二十二同三十一疋,錢三千八百八十兩矣。上曰,所懷奏之。光軾曰,本色經用之不足,已成痼瘼,年年貸用他色,而一自再昨年,復設三內之後,財用尤爲匱乏,貸用二軍色爲萬兩,引用本色者,洽爲二千兩,昨年又復取貸二軍色,木四十同,錢七千兩,今無備報之道,目下支放,萬萬憫迫。見今急先之務,莫如汰冗兵,而事係軍制變通,臣不敢擅便仰陳矣。上曰,此指三內復設事乎?復設之弊,曾未知其至此,弊雖然矣,而事係軍制變通,當從後詢問判堂處之矣。上命退。光軾退出。厚之進奏職姓名。上曰,職掌奏之。厚之曰,湖南廳江原廳矣。上曰,遺在奏之。厚之曰,湖南廳時遺在,米十二萬七千八百五十九石,太五千三百十石,木二百三十一同三十六疋,錢二萬五千一百六十二兩矣。上曰,所懷奏之。厚之曰,無所懷矣。上命退。厚之退出。景愈進奏職姓名。上曰,職掌奏之。景愈曰,米麪矣。上曰,遺在奏之。景愈曰,米九百二十一石九斗六升,太一千七百九十四石八斗七升,田米五十三石九斗九升矣。上曰,所懷奏之。景愈曰,無矣。上曰,本司有異他司,豈無弊瘼乎?景愈曰,別無顯著之弊矣。上命退。景愈退出。漢榮進奏職姓名。上曰,職掌奏之。漢榮曰,米麪矣。上曰,遺在奏之。漢榮曰,米六千八百四十七石十四斗,太二千三百十六石五斗矣。上曰,所懷奏之。漢榮曰,無可陳矣。上命退。漢榮退出。晩秀曰,以三曆鑄字,十年一次改鑄,而今年爲當次,改鑄擧行事,啓下矣。當此災年,政宜隨事節省,且聞前用鑄字,姑不刓弊云,改鑄之役,姑待明年擧行,何如?上曰,依爲之。出擧條觀綏曰,經筵取稟,日暖間姑停矣,今則春煦漸長,依例入之乎?上曰,自明日入之也。仍命戶判先退。晩秀退出。又命退,承史以次退出。
上在昌德宮。停常參·經筵。
吳淵常,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
吳淵常啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
鄭來百啓曰,明日再明日弘陵忌辰祭齋戒正日,十六日十七日英陵忌辰祭齋戒正日相値,視事頉稟之意,敢啓。傳曰,知道。
吳淵常啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗京啓曰,行大司成鄭尙愚,除拜後過三日不爲出肅,依定式推考警責,仍卽牌招察任,何如?傳曰,允。
吳淵常啓曰,假注書任存常,時無職名,令該曹依例付軍職,冠帶常仕,何如?傳曰,允。
以應敎申在明,副修撰洪命周牌不進罷職傳旨,傳于鄭來百曰,只推。
吳淵常啓曰,事變假注書睦台錫,身病猝重,勢難察任,今姑改差,何如?傳曰,允。
傳于鄭來百曰,左副承旨入侍。
吳淵常啓曰,今日政新除授判義禁,待下批牌招,以爲開坐之地,何如?傳曰,允。
朴宗京啓曰,行吏曹判書趙尙鎭,參議曺允遂牌不進推考傳旨及罷職傳旨,今方捧入,而開政命下之後,如是違牌,事甚未安,判書更爲牌招,何如?傳曰,允。參議只推,更爲牌招。
吳淵常啓曰,行大司憲李直輔,執義李基崇,持平尹致任在外,柳訸未署經,掌令韓啓翼·車敬鎭牌不進,監察茶時之意,敢啓。傳曰,知道。
以掌令韓啓翼·車敬鎭,獻納李章垕牌不進罷職傳旨,傳于吳淵常曰,只推。
睦台錫改差,代以韓相殷爲事變假注書。
傳于朴宗京曰,吏曹判書疏批已下,卽爲牌招。
朴宗京啓曰,行吏曹判書趙尙鎭牌不進推考傳旨,今方捧入,而開政命下之後,連事違召,終不承膺,事甚未安。參議曺允遂傳旨未下,判書更爲牌招,何如?傳曰,允。參議只推,更爲牌招。
有政。吏批,行判書趙尙鎭進,參判未差,參議曺允遂進,左副承旨鄭來百進。以閔耆顯爲吏曹參判,洪明浩爲判義禁,李潞秀爲司饔僉正,尹積圭爲假監役,申綋爲慶源府使,宣泰邦爲昭顯墓守衛官,承文副正字李鐸遠,兼持平朴升鉉竝單付,喬桐府使李近冑仍任事承傳。再政。以閔耆顯爲同經筵,兪漢寔爲工曹正郞。
兵批,判書朴宗慶進,參判朴聖集病,參議李顯默入直,參知尹命烈受由,右副承旨吳淵常進。以金羲淳爲知事,李壽咸·李瑩爲同知,金銑·洪義浩·朴基豐爲副摠管,李師彬·夫道勛爲僉知,林允喆·金進源·玄義洵爲五衛將,朴志泓爲忠翊將,盧仁兢爲景福將,趙泰鎭·千奎錫爲慶熙將,洪羲浚爲文兼,李有暻爲武兼,鄭弘相爲部將,鄭魯誠爲公忠中軍,盧重爲慶尙右兵虞候,康思胤爲魚游澗僉使,吳國善爲方山萬戶,於汀灘權管單金灝,京畿水使李近冑仍任事承傳,副司正單任存常。再政。以李完植爲宣傳官。
吳淵常啓曰,判義禁洪明浩牌不進推考傳旨,今方捧入,而開坐命下,已至多日,如是違牌,事甚未安。更爲牌招,何如?傳曰,允。
鄭來百,以弘文館言啓曰,應敎申在明,副修撰洪命周,旣有只推之命,竝卽牌招察任,何如?傳曰,允。
以應敎申在明,副修撰洪命周牌不進罷職傳旨,傳于鄭來百曰,只推。
吳淵常,以兵曹言啓曰,武藝統長黃大呂,爲先汰去,嚴棍後草記事,命下矣。謹依下敎,黃大呂嚴棍十五度之意,敢啓。傳曰,知道。
吳淵常,以刑曹言啓曰,別監金秀燁,定配分揀事,命下矣。依下敎,金秀燁所到處,卽爲放送事,發關分付于京畿道臣之意,敢啓。傳曰,知道。
吳淵常,以訓鍊都監言啓曰,本局待年軍全明信·鄭泰淳,私獵於梁鐵坪近處,大虎一頭捉得矣。謹此封進,而先殺軍全明信,陞定元軍,再殺軍鄭泰淳,依例施賞之意,敢啓。傳曰,知道。
行吏曹判書趙尙鎭疏曰,伏以臣猥以百無似之蹤,叨此萬不當之任,始則精爽飛越,靡所因極,繼以衷腸憂懣,殆忘寢餐,蚤夜蘄祝,惟在於速缷重負,不啻如縛者之求解,畢暴肝血,冒上辭本,竊庶幾閔覆之仁,無物不遂,鞶帶之褫,不俟終日,及奉聖批,不惟不賜允兪,首尾五十有三言,辭旨鄭重,勉諭隆摯,促臣以勿辭肅命,臣拜稽莊誦之餘,實不勝抑塞悶隘,徊徨罔措之至。夫銓家之激揚黜陟,無過乎辨別賢愚,一心在公,大哉王言,炳若丹靑,有足以感勵群工,鼓動一世,而至若臣者,鑑識之昏謬,力量之淺短,初無一半分近似於是任,則今雖欲仰遵聖訓,對揚盛休,其奈心手不副,智見不透,流品之或淸或濁,何從以激揚之,庶績之孰幽孰明,何從以黜陟之耶?聾瞽之於視聽,決難强責,而日月之於容光,猶有遺照,此必是前疏所陳才具綿薄之說,都歸辭巽之例套,未足以感回天聽也。誠淺辭拙之罪,臣方自訟之不暇,而若其年至病痼之狀,表見於外,尤不可掩,臣請以是而畢其說可乎?臣之狗馬賤齒,今年七十有一歲矣。較之禮經致仕之年,尙亦過之,而只緣臣姿性巽軟,未效奉身而決退,知遇隆深,不忍明時之便訣,然而在愚臣自律之義,必當絶念榮塗,斂跡要津,杜門養病,以畢餘生,則雖似有愧於急流勇退之節,猶可不失爲息黥補劓之義矣。今何忍求退而媒進,毁廉而賭利,褰裳於鍾漏之境,寄足於睢盱之場,徒侈一己之頭銜,不顧四方之指笑乎?藉使臣身無疾恙,足當重任,尙不可冒沒驅策,自歸猖披之科,況臣難醫之疾,積有源委,年積歲加,莫遏下山之勢,潛銷暗鑠,漸成浸水之形。癥癖衝亘,而氣度自致於壅閼,溏泄暴注,而眞元莫可以收拾,枯竭之血也,而潮熱上升,長時吐咯,昏綴之息也,而眩瞀隨發,如墮烟霧,諸般症形,莫非危兆,一月之內,枕席過半,方其劇時,殆若不保朝夕,雖或少歇,不過徒存形殼,況自昨今日來,又因食傷,痰痞泄作,登溷無度,肢節麻木,頭疼神眩,舊症新祟,迭發交攻,目下醜穢之狀,尤無蠢動之勢。倘令臣謝絶煩冗,安意調息,則歲年之喘,庶或少延,而忽於夢想之外,謬膺匪分之寵,憂悸之極,氷炭交中,去就之際,迫隘轉甚,病裏添病,生意索然,此殆臣命卒之秋也。噫,臣本常調凡品,立朝垂四十年,隨分供職,有除輒膺,素無高蹈之風難進之義,則今此新除之下,似不當一味逡巡,且臣厚被洪造,與天無極,圖報一念,耿然如丹,苟有塵露之仰裨,固當湯火之不辭,天官長席,若或藉臣,而酸鹹有可調之道,銓衡有可平之望,則亦豈不顚倒出膺,以效一日之責,而今乃苦守微諒,冥然若木石者,此豈臣全昧義分,甘犯逋慢之誅哉?其必有甚不得已者存焉。臣之昏憒闒茸,不適器使之實,不但臣自知者明,抑亦莫逃於淵鑑之下,則殿下初果何取於臣,而遽侈委畀之眷,終又何恤於臣,而尙靳體諒之私乎?開政有命,庚牌荐降,而趨承無路,積犯違傲,臣罪至此,益無所逃,連章煩聒,非不知萬萬悚懍,而疾病之呼,不敢自阻於天地父母之前,玆又瀝血封章,冒死申籲。伏乞聖慈,念名器之不可冒玷,諒痼疾之實難强策,亟賜鐫改,以安賤分,仍治臣屢瀆之罪,以昭法紀,千萬幸甚。臣無任云云。答曰,省疏具悉。前批已諭,勿辭,卽爲入來肅命。
戶曹參判閔昌爀疏曰,伏以臣卽伏奉今月十七日毓祥宮春享祭祭官帖,以臣差亞獻官者,臣固當聞名竭蹶,趨承之不暇,而以臣阿睹本疾,動輒失儀於升降駿奔,必然之勢,而奈於數月以來,墮落傷臂,臂尙不完,則凡他公役,猶況戞戞乎難哉。臣何敢怵畏義分,强所不能,而又失儀於拜跪之節,重犯罪戾乎?左右思量,承當無路。輒敢疏籲,極知猥越,而玆不得不疾聲仰暴於天地父母之前。伏乞聖慈,俯垂鑑諒,特命該曹,卽賜變通,以重享禮,仍治臣瀆擾之罪,以肅朝綱焉。臣無任云云。答曰,省疏具悉。疏辭,許令該曹改付標。
庚午二月十三日午時,上御誠正閣。左副承旨入侍時,左副承旨鄭來百,假注書任存常,記注官劉㵙,記事官朴綺壽以次進伏訖。上曰,吏曹判書,日前政不爲行公,何也?來百曰,似是新除,故不爲行公矣。上曰,政官牌招開政。出傳敎上曰,判義禁不爲行公,何也?來百曰,有實病云矣。上曰,判義禁許遞,今日政差出。出傳敎仍命退,承史以次退出。
上在昌德宮。停常參·經筵。
夜自一更至四更,月暈。
李好敏啓曰,行大司憲李直輔,執義李基崇,持平尹致任在外,柳訸未署經,掌令韓啓翼·車敬鎭呈辭,監察茶時之意,敢啓。傳曰,知道。
傳于鄭來百曰,右副承旨,馳詣宗廟·永寧殿·景慕宮,奉審摘奸以來。
傳于鄭來百曰,禮房承旨,馳詣弘陵,奉審摘奸,局內諸陵,一體奉審以來。
吳淵常啓曰,事變假注書韓相殷,時無職名,令該曹依例付軍職,冠帶常仕,何如?傳曰,允。
朴宗京啓曰,吏曹參判兼同經筵閔耆顯,行大司成鄭尙愚,旣入闕中,不爲肅謝,直爲出去,事甚未安。竝推考,何如?傳曰,允。
李好敏啓曰,判義禁洪明浩再牌不進推考傳旨,今方捧入,而開坐命下,已至多日,如是違牌,不卽承膺,事甚未安。所當更請牌招,而係是一日三牌,何以爲之?敢稟。傳曰,更爲牌招。
傳于李好敏曰,左承旨入侍。
李好敏啓曰,卽者義禁府都事來言,上言回啓,時囚照律及捧供,當爲擧行,而同義禁閔昌爀,有身病,趙弘鎭差祭,宋祥濂在外,只有判義禁洪明浩一員,無以備員開坐云。同義禁閔昌爀,卽爲牌招,何如?傳曰,允。
李好敏啓曰,同義禁閔昌爀牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
以全羅監司李冕膺狀啓,扶安縣人物渰死事,傳于鄭觀綏曰,人物渰死,極甚矜惻。元恤典外各別助撫,身還布竝爲蕩減,使屍親,毋至悲遑之地,另爲招慰事,措辭分付。
鄭來百,以禮曹言啓曰,卽接永禧殿參奉所報,則本殿今十五日焚香受香,當日爲之,而參奉今方入直,令有闕未差,無以擧行云矣。本殿令未差之代,令吏曹,以在京無故人口傳差出,以爲受香之地,何如?傳曰,允。
吏曹口傳政事,以朴晩壽爲永禧殿令。
吳淵常,以備邊司言啓曰,會寧·慶源開市,旣已完畢,令槐院撰出咨文,別定禁軍,騎撥下送于灣府,使之傳給鳳城將處,以爲轉致北京之地,何如?傳曰,允。
庚午二月十四日午時,上御誠正閣。左承旨入侍時,行左承旨李好敏,假注書任存常,記注官金良倜,記事官朴綺壽以次進伏訖。上曰,承旨出去後,昨日假承傳下敎擧行,可也。好敏曰,未得承命矣。上曰,昨日仕進承旨,似已承命矣。又敎曰,判義禁似無情勢,時囚積滯,勿拘齋日開坐,可也。向有勿拘之下敎,今不必更書出矣,又敎曰,刑曹擊錚回啓,亦當擧行乎?好敏曰,似當擧行矣。上曰,漢城府抄飢,何以爲之云乎?好敏曰,各部連爲抄飢,漢城府連爲修正矣。上曰,漢城府官員,發牌進來申飭,可也。上曰,奉常寺祭物申飭事,昨有所下敎,另加申飭乎?好敏曰,已申飭矣。上曰,下番有所奏乎?綺壽曰,親臨犒饋儀式,自今年載諸日省錄事,向承下敎矣。今番則謹當載入矣。上曰,姑不行犒饋,故不載乎?後必載之,可也。仍命退,承史以次退出。
上在昌德宮。停常參·經筵。
藥房提調朴宗慶,副提調李肇源啓曰,伏未審日間聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
李好敏啓曰,行大司憲李直輔,執義李基崇,持平尹致任在外,柳訸未署經,掌令韓啓翼·車敬鎭呈辭,監察茶時之意,敢啓。傳曰,知道。
吳淵常啓曰,御營廳將官來言,今日本廳軍兵,日次私習云矣,敢啓。傳曰,知道。
吳淵常啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于鄭觀綏曰,同副承旨入侍。
李肇源啓曰,藥房三提調,持湯劑來待矣。傳曰,封入。
傳于朴宗京曰,發遣吏郞,諸執事淸齋與否,摘奸以來。
鄭來百,以奎章閣言啓曰,景慕宮望廟樓,今望奉審無頉之意,敢啓。傳曰,知道。
吳淵常,以義禁府言啓曰,保放罪人金在潤,還囚照律以入之意,敢啓。傳曰,知道。
吳淵常,以義禁府言啓曰,今日坐起時擊錚罪人蔡弘遠,當爲例刑捧供,而曾經侍從勿爲請刑,載在大典通編,蔡弘遠除刑推捧供以入之意,敢啓。傳曰,知道。
吳淵常,以義禁府言啓曰,時囚罪人趙㞳,以杖九十收贖,告身盡行追奪,徒二年半定配照律,功單付籤以入,而大典通編推斷條,有功臣子與孫犯杖流者許贖之文。今其罪犯,有難從輕,臣府不敢擅便,何以爲之?敢稟。傳曰,勿論。
禁府照目粘連,宣川前府使趙㞳矣本府議啓內,拘營裨之奪去,與道臣同品之說,旣已自服,不必更論,而宣傳官奪符時,裂囊投地一款,雖以日暮事迫,急於解囊,至以刀尖斷繩,縷縷發明是白乎乃,宣傳官之傳說,承宣之筵奏,旣甚丁寧兺不喩,莫重密符,奪囊徒傳,而曾貯之囊,謂以舊由吏之所備,使作新府使之佩去云者,尤不成事理是白如乎,其擧措之駭悖,供語之漫漶,誠萬萬無嚴。以此照律,罪杖九十收贖,告身盡行追奪,徒二年半定配,私罪奉敎依允爲旀,功減一等爲良如敎。又照目粘連,公忠前虞候韓國養矣本府議啓內,漂人之擅離該鎭,船路之引入畿海,俱係疎虞,不審之失,不可以囚供之發明,有所參恕。以此照律,罪杖八十收贖,奪告身三等,私罪奉敎依允爲旀,功減一等爲良如敎。又照目粘連,副司果尹致鼎·洪時濟等矣本府議啓內,觀其所供,雖稱實病,而莫重享役,趁不出齋,以致該曹之論啓,揆以事體,誠極駭痛。竝以此照律罪,各杖八十收贖,奪告身三等,竝只私罪奉敎依允爲旀,尹致鼎段,功議各減一等爲良如敎。又照目粘連,平薪前僉使金在潤矣本府議啓內,漂人之問情防守,何等愼重,而徑先還鎭,事多疎忽,揆以法意,極爲驚駭。以此照律,罪杖一百收贖,告身盡行追奪,私罪奉敎依允爲旀,功減一等爲良如敎。又啓目,副司果宋翼淵原情云云。傳旨內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付啓,依允。
庚午二月十五日辰時,上御璿源殿齋室,藥房入診,同副承旨同爲入侍時,提調朴宗慶,副提調李肇源,同副承旨鄭觀綏,假注書鄭禮容,記注官劉㵙,記事官朴綺壽以次進伏。醫官秦泳·卞觀海·李敬培·李惟鑑·吳千根·吳仁豐·趙宗協·秦東秀·趙學魯·鄭重周以次進入。上曰,醫官退立階下。宗慶曰,日氣稍和,聖體,若何?上曰,一樣矣。宗慶曰,王大妃殿氣候,何如?上曰,各殿宮氣候一樣矣。上曰,別無症候,而歲後尙未一番診候,故有入診之命矣。仍命吳千根·趙宗協進前診候千根診候訖,奏曰,脈候左右三部調均,與前一樣矣。上曰,無他症候,而但口味頗不甘,蓋每當春節常如此,不如夏秋冬三節矣。千根曰,此症候實由於春節矣。上曰,今番則自冬已然,不及於秋,未知緣何而然。或有著現於脈候者耶?宗協診候訖,奏曰,脈候左右三部,調均滑潤,別無形現之候,而伏承下敎,口味不甘之症候,實由於痰在胃口,便同本症候,亦由換節之時而然矣。宗慶曰,此旣是痰候,則雖無顯著之症候,議定湯劑恐好,故仰達矣。上曰,醫官奏所見也。千根等奏曰,進御湯劑甚好矣。上曰,當以太和湯之屬爲之耶?千根等奏曰,太和湯誠極好矣。上曰,湯劑進御,則外間似或致煩擾,以茶飮爲名而進御,似好矣。宗慶曰,太和湯卽是調理恒用之劑,外間,雖知之,別無此慮矣。上曰,然則依此爲之也。仍敎曰,貼數當爲幾許?千根等奏曰,貼數則不能倉卒仰對矣。宗慶曰,退出後議定貼數,似好矣。上曰,提調以惠廳事,有下敎事,副提調先爲出去,與醫官議定湯劑,可也。肇源退出,醫官以次退出。上曰,漢城府抄飢事,昨亦言之,而今幾爲之云耶?宗慶曰,今則幾盡抄出云矣。上曰,更加申飭,可也。宗慶曰,每當歉歲,常稅災減則請得穀物,以爲添補需用,而畿湖則停退,西北則移轉,可謂他不暇顧。京廳事勢,尤爲罔措,雖不敢一一煩聞,而至於發賣之穀,自廟堂區劃,已例卽然。第今三道賑資,兩湖添還之餘,無措手拮据之道,勢將先爲取用於賑廳所儲,而所謂所儲,本自不敷,今番用下之後,更無餘儲,其在備預之道,不可無變通之擧。湖南移劃關西穀,本非賑穀,又無所管,竝付均廳,取耗作錢,移納移送於賑廳,以備不時需用之地似好,故敢此仰達矣。上曰,依爲之。出擧條宗慶曰,今當賙賑之政,中外同然,惠澤曠絶,民皆歡忭。雖以湖南言之,穀物移劃代錢之自京司下送者,竝使以本道上納錢換用,羅州等邑米舶多集,民情顯勝於向來云,誠多幸矣。上曰,今則湖西無執留之弊云耶?宗慶曰,關飭後更無此弊云矣。宗慶曰,前權管申彦模,以其身病相換,而又爲呈遞權管,故問其委折,則爲宣傳官時,以新來知面,先進用槌,至於脛足傷折,擔舁歸家,姑幸免死,丁寧病廢云。槌打曹司,自是廳風,豈其用意,而令人病廢,事未前有,此不可無罪。當該宣傳官汰去,何如?上曰,依爲之。出擧條宗慶曰,近來宣傳官事,誠寒心矣。只欲得其資歷,而全不以諳練職事爲意,故擧行每當生疎。今此槌打新來事,亦駭然而極矣。申彦模地閥雖不足,而以特敎除職,比他自別,槌罰狼藉,至於病廢,誠不成說矣。上曰,何爲而至此也?宗慶曰,雖曰,廳風,而豈有如許事體乎?進御太和湯,自今日一貼式煎入事。出榻敎王大妃殿進御加味六君子湯,前方中加天麻·防風各一錢,自今日五貼式日次製入事。出榻敎仍命退,諸臣以次退出。
上在昌德宮。停常參·經筵。
鄭觀綏啓曰,行大司憲李直輔,執義李基崇,持平尹致任在外,柳訸未署經,掌令韓啓翼·車敬鎭呈辭,監察茶時之意,敢啓。傳曰,知道。
鄭觀綏啓曰,御營廳將官來言,今日本廳軍兵,日次私習云矣,敢啓。傳曰,知道。
傳于鄭來百曰,禮房承旨,馳詣受香諸處,奉審摘奸以來。
傳于鄭觀綏曰,在外臺諫竝許遞,政官牌招開政。
鄭來百啓曰,藥房都提調·提調,持湯劑來待矣。傳曰,封入。
鄭來百啓曰,行吏曹判書趙尙鎭,參判閔耆顯,參議曺允遂牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,更爲牌招。
有政。吏批,行判書趙尙鎭進,參判閔耆顯牌不進,參議曺允遂進,同副承旨鄭觀綏進。以金羲淳爲大司憲,李羲甲爲大司諫,洪羲俊爲執義,李錫夏爲司諫,尹錫永爲持平,朴宗璜·洪羲瑾爲正言,申大翕爲漢城主簿,祭酒單李直輔。
兵批,判書朴宗慶病,參判朴聖集病,參議李顯默入直進,參知尹命烈受由,左副承旨鄭來百進。同知單朴志泓,僉知二單千圭錫·趙泰鎭,護軍趙德潤,副司直李基崇·愼性眞·尹致任,副司果趙貞喆·李魯集,副司正韓相殷,以上竝單付。
以公忠監司金蓍根狀啓,恩津縣民家失火事,傳于鄭觀綏曰,聞甚矜惻。元恤典外,別加顧恤事,廟堂區劃,分付。
鄭觀綏,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得設行之意,敢啓。傳曰,知道。
鄭來百,以吏批言啓曰,新除授通禮院左通禮權烒呈狀內,矣身素患痰癖之症,當此換節之時,萬無供職之望云。中部都事李翼舜呈狀內,矣身素患痰癖之症,當此換節,一倍添劇,時日之內,萬無供職之望,入啓遞改云。身病俱如是,則有難强令察任,竝改差,何如?傳曰,允。
鄭觀綏,以兵曹言啓曰,今二月十七日武臣堂上朔試射日次,而以國忌正日,不得爲之之意,敢啓。傳曰,知道。
鄭觀綏,以義禁府言啓曰,時囚罪人趙㞳,杖九十收贖,告身盡行追奪,徒二年半定配,照律公事判付內依允,功減一等事,啓下矣。趙㞳功減一等,杖八十收贖,告身盡行追奪,江原道杆城郡淸澗驛徒二年定配,而以議啓內辭意,具罪目,依例發遣府書吏,押送配所,何如?傳曰,允。
禁府啓目,前參議蔡弘遠擊錚原情云云。問目內辭緣,惶恐遲晩,向前蔡弘遠亦,雖急於爲其父鳴冤,身後追奪,係是生前一律,則輒敢援引誄文中句語注釋,欲爲其父伸理之資,自不覺其不敢言而不忍道,看作欛柄,肆然犯蹕,其外許多遣辭,一念掉脫,少無顧忌難愼之意,人心陷溺,胡至此極?有不可尋常論斷。原情內辭緣勿施,照律重勘,何如?判付啓,此則爲父訟辨也,況大官之爲逆爲否,關係甚大,亦不可以急於伸冤之說,有難輕議,議于大臣稟處爲良如敎。又啓目,金處巖原情云云。問目內辭緣,惶恐遲晩,向前金處巖亦,其子之獄案,姑未完決,而敢以移罪雪冤之計,粧出許多層節,使之疑晦多端,模捉無地,而自不免藉空言而眩公案之歸,已是閃忽叵測,而托名於穉孫,無難駕說,驚動天聽,終又敢云自爲,渠非白徒,則尤安敢急於私計,若是放肆乎?如是之類,不可拘於常格,勿爲請刑,刑推得情,何如?判付啓,縱初鳴金,雖極無嚴,然刑推則過矣,姑爲參酌放送爲良如敎。又啓目粘連,觀此仁同幼學張錫愚上言內辭緣,則以爲矣身父時鼎,叔時夏·時楫三兄弟,逮囚於獄中,今已十有一年矣。矣身之叔,以其十寸之族,居在一舍之地,變出之時,茫然不得聞知,而不能禁遏之罪,身囚牢獄,名登臺啓者,是豈非至冤窮天欲死無地者乎?玆復敢呼籲。伏乞依前下敎,亟命臺省之臣,以爲停論蒙宥之地事,有此呼籲爲白有如乎。其所鳴冤雖如此,尙在臺啓未停之中,有非臣府所可輕議,上言內辭緣,置之,何如?判付啓,放送命下,已爲經歲,到今無停啓之擧者,臺諫事極爲駭然。此亦國綱所關,此意,令兩司知悉事,分付爲良如敎。又啓目粘連,觀此廣州幼學李景一上言,則以爲矣身父成普,庚寅年崔益男之疏獄姓名,雖出於傔人之口招,至於桁楊之殞者,已極至冤是白乎旀,同時同罪之諸人,俱蒙伸理,而獨使矣父,永抱未暴之冤於九原之下,實爲幽明之至恨深痛是白乎等以,有此呼籲爲白有如乎,其所呼籲,初無明白可恕之端,只擧諸罪人蒙恩之例而已,則事係鞫獄,到今年久之後,有難輕議,上言內辭緣,置之,何如?判付啓,問議大臣稟處爲良如敎。又啓目粘連,觀此西部幼學李度彬上言內辭緣,則以爲臣矣身父沖,丙申六月,遭臺臣李在學所啓,以厚謙爲妹壻,厚賊之主張朝論,無不參聞,定配於熊川縣,癸丑四月,不幸身死,而罪名尙在於徒流案,未蒙蕩滌之典。臣矣三寸叔漌,所遭惟均,而特蒙恩宥,又蒙給牒。伏乞俯諒臣矣父至冤之狀,特垂徒流案罪名蕩滌之典事,有此呼籲是白如乎。其所呼籲,以弟放兄否,雖爲鳴冤之端,事旣久遠,亦涉猥越,上言內辭緣,置之,何如?判付啓,問議大臣稟處爲良如敎。又啓目粘連,觀此抱川幼學李鍾仁上言內辭緣,則以爲臣矣身祖時熙,往來光州之地,歷路以朝行間面分,入見志賊而去矣。及其逆志就捕之時,以李掌令三字,出於曆書日記中之故,矣祖之就拿,實由於此,而對質供招入啓後,卽有停刑之命是白乎矣。年迫七十,素抱疾病,致命於獄中,永抱泉壤之幽冤是白如乎。伏乞臣矣祖李時熙,特賜伸理,有此呼籲是白有如乎?前後呼籲,非止一再,而事係鞫獄,極涉無嚴,上言內辭緣,置之,何如?判付啓,事在久遠,本事不可只憑其矣所供而處之,問議大臣稟處爲良如敎。
上在昌德宮。停常參·經筵。
鄭來百啓曰,明日常參·經筵,取稟。傳曰,只晝講。
鄭觀綏啓曰,來二十一日朝參日次矣,敢稟。傳曰,停。
鄭來百啓曰,來二十一日輪對日次矣,敢稟。〈傳曰〉,當次人受點,後日次待令。
鄭觀綏啓曰,行大司憲金羲淳,執義洪羲俊,持平尹錫永未肅拜,柳訸未署經,掌令韓啓翼·車敬鎭呈辭,監察茶時之意,敢啓。傳曰,知道。
傳于鄭來百曰,禮房承旨,馳詣受香所,奉審摘奸以來。
朴宗京啓曰,假注書鄭禮容,身病猝重,勢難察任,今姑改差,何如?傳曰,允。
李肇源啓曰,藥房三提調,持湯劑來待矣。傳曰,封入。
傳于鄭觀綏曰,今聞儲慶宮祭享,多有失措云。當該次知中官,從重推考,當該守僕,爲先除下,令攸司從重科治。
鄭來百啓曰,祀典事體,何等敬謹,而今日儲慶宮祭享時,奠幣節次,不善周旋,致有後時失儀之擧,事之駭然,莫此爲甚,當該獻官,所當重勘,而本院請推之外,無他可施之罰,何以爲之?敢稟。傳曰,拿處。
傳于鄭觀綏曰,同副承旨入侍。
朴宗京啓曰,行吏曹判書趙尙鎭,參判閔耆顯,參議曺允遂牌不進推考傳旨及罷職傳旨,今方捧入,而開政命下之後,如是違牌,事甚未安。參判閔耆顯陳疏到院,而以國忌正日,纔已退却矣。判書·參判,竝更牌招,何如?傳曰,允。參議只推,更爲牌招。
傳于朴宗京曰,吏曹參判上疏入之。
有政。吏批,行判書趙尙鎭進,參判閔耆顯進,參議曺允遂牌不進,右承旨朴宗京進。以鄭元容爲副校理,洪百儀爲左通禮,南公轍爲知經筵,洪奭周爲同經筵,李彦輔爲兵曹佐郞,徐道裕爲兵曹佐郞,權烒爲司僕正,宋啓根爲中部都事。
鄭觀綏啓曰,兵批無緊窠,吏批無送西之人,無政事之意,敢啓。傳曰,知道。
以金遇順爲假注書。
以吏曹參議曺允遂再牌不進罷職傳旨,傳于朴宗京曰,只推。
朴宗京,以吏批言啓曰,侍從臣父年七十以上人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十以上人,別單書入之意,敢啓。傳曰,知道。
鄭來百,以奉常寺都提調·提調意啓曰,祭享所用春等中脯,依定式,今二月十七日始造之意,敢啓。傳曰,知道。
鄭觀綏,以備邊司言啓曰,卽見江華留守尹致性狀啓,則以爲昨年穡事,未免歉荒,春後播種,專靠麰還,而以其應分之數,不得排比,勢所固然,在前如此之時,狀請加分,亦有已例,留庫麰中,限七百石加分事,請令廟堂稟旨分付矣。春耕方始,麰種不足,則不可膠守應分之例,或致失農之慮,留庫麰還七百石,依狀請許令加分,何如?傳曰,允。
吏曹參判閔耆顯疏曰,伏以西坰薦苾,寓聖感於周甲,南殿灌鬯,擧縟禮於吉日,淸蹕穩旋,玉體萬康,欽抃之忱,小大惟均。臣於日前,伏奉敎旨,以臣爲吏曹參判者,臣惝怳悸恐,莫省所以。臣於年前,猥叨是任,辭不獲命,黽勉冒據者,幾一歲矣,夤緣事會,淟涊代斲者,亦屢遭矣。瘡疣百出,醜拙畢露,此實淵鑑之所俯燭,同朝之所共見。向微聖度包容,隨處庇覆,則臣安得終免於大戾哉?至今追惟,感愧交竝。豈料今日,忽以不才無似之賤,復置已試蔑效之地,而例視宿趼,無少留難?噫,銓衡佐貳,何等職任,而四年之間,再誤聖簡,臣之畢竟狼貝,固不足恤,竊恐聖朝綜核之政,其將由臣而紊矣。玆豈細故也哉?臣性本愚鈍,識又空疎,雖尋常百執事之末,尙懼不稱,而每念兩朝恩造,與天無極,非臣隕結,所能仰酬,惟願周旋散秩,筋力自效,爲一分不報之報者,斷斷此心,可質神明,榮塗一步,是豈夢想所到,而通籍十餘年來,颺歷殆遍,涯分已溢,反顧驚惕,罔知攸濟。伏惟殿下,天地於臣,父母於臣,竊庶幾不待臣言之畢,而有以垂惻而曲遂之也。臣不勝攢手祈祝之至。抑臣又有區區私義之不敢自安者,昨秋大僚筵奏,以向年東壁之一政六通,深致慨惜,此實由於重名器嚴銓格之意。臣於其時,亦旣隨參政席,與聞末議,慙悚之極,靡所容措,而當日通望之儒臣,至以此陳疏自引,則在臣自處之道,豈敢以歲月之稍久,厭然自掩,揚揚於僨誤之所哉?天牌屢臨,而趨承無路,玆敢披瀝肝血,仰首鳴呼。伏乞聖明,察臣言之非出飾讓,諒臣情之不可冒膺,亟命鐫改臣新授職名,以全微諒,以安私分焉。臣無任云云。答曰,省疏具悉。卿之引過矣。卿其勿辭,卽爲入來參政。
庚午二月十七日未時,上御誠正閣。同副承旨入侍時,同副承旨鄭觀綏,假注書任存常,別兼春秋朴周壽,記事官朴綺壽以次進伏訖。上曰,臺諫許久闕啓,過齋後卽爲牌招,頃有所下敎,停啓與否,今不必下敎矣。又敎曰,勿爲違牌之意飭之也。上曰,經筵官誰某耶?觀綏曰,戶兵判及朴崙壽·閔耆顯等矣。上曰,職務相妨,戶兵判所帶經筵官許遞,政官牌招開政。仍命退,承史以次退出。
上在昌德宮。停常參,只晝講。
朴宗京啓曰,明日常參·經筵,取稟。傳曰,只晝講。
李好敏啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
李好敏啓曰,左副承旨鄭來百,今日不爲仕進,卽爲牌招,何如?傳曰,允。
吳淵常啓曰,御營廳將官來言,今日本廳軍兵,日次私習云矣,敢啓。傳曰,知道。
李好敏啓曰,假注書金遇順,時無職名,令該曹依例付軍職,冠帶常仕,何如?傳曰,允。
朴宗京啓曰,藥房提調,持湯劑來待矣。傳曰,封入。
以左副承旨鄭來百牌不進罷職傳旨,傳于李好敏曰,只推。
行大司憲金羲淳啓曰,臣於淸朝耳目之任,萬不近似,而都憲除旨,尤係僥濫,自顧怵分畏義,雖已承命出肅,而第臣有合啓當避者,前此陳懇,獲蒙開允,以其事則敦倫也,以其政則體臣也,臣莊誦至今,感惶靡極,而今於更叨,情則猶前,不敢自隱,輒復煩溷。仰惟聖明,庶幾垂諒,而猥越之罪,誠無所逃。臣以此情踪,其何敢一刻晏然於臺次乎?請命遞斥臣職。答曰,依啓。
執義洪羲俊啓曰,臣伏奉亞憲除旨,庚牌儼臨,念臣庸下之品,何敢當淸朝耳目之任,而感恩畏義,冒沒出肅。第於合啓,竊有私義,前陳難安之懇,屢蒙體諒之恩,揆以前後,宜無異同。以此情踪,何可一日晏然於臺次乎?請命遞斥臣職。答曰,依啓。
正言洪羲瑾啓曰,臣言議風采,本不合於淸朝耳目之任,而釋褐未幾,偏蒙洪造,薇垣除旨,忽下於待罪騎省之日,庚牌儼臨,玆不得不章皇出肅,少伸叨謝之忱,而第臣於合啓中,有不得晏然隨參者。在前如臣情地,皆蒙曲諒,俾伸敦倫之誼,今臣處義,宜無異同,顧何敢一日蹲仍於臺次乎?請命遞斥臣職。答曰,依啓。
朴宗京,以弘文館言啓曰,應敎申在明,副修撰洪命周,旣有只推之命,與新除授副校理鄭元容,竝卽牌招察任,何如?傳曰,允。
吳淵常,以都摠府言啓曰,副摠管林漢浩,以工曹參判,景慕宮修改事,晝仕出去之意,敢啓。傳曰,知道。
吳淵常,以兵曹言啓曰,同知中樞府事李光德·李瑩,文臣兼宣傳官李惟命,慶熙宮衛將千圭錫,身病猝重,僉知中樞府事夫道勛,忠翊衛將李民秀·朴志泓,除授在外,上來無期云,竝改差,小農權管金鎭玉,身病沈重,萬無赴任之望,呈狀乞遞。實病旣如此,則不可强令赴任,罷黜,何如?傳曰,允。
吳淵常,以兵曹言啓曰,丁卯式年出身京中居洪,平安道江邊分防啓下後遭故,待闋服發送之意,草記蒙允矣。出身洪,今已闋服,依例自本曹,點考發送之意,敢啓。傳曰,知道。
吳淵常,以備邊司言啓曰,卽見京畿監司金在昌報本司辭緣,則以爲本道劃下空名帖五百張,分俵於設賑邑鎭矣,列邑加俵之請,至再至三。雖以目下所用言之,如鹽藿等種,不可不以錢換貿,而營邑事力,實無措處之策,空名帖限七百張,更卽加劃爲辭矣。本道災荒,雖不如兩湖之甚,而賑資之不足,事勢似然。前下空名帖,較諸實用,數甚不敷,有此加請,限四百張,分付該曹,加數成給,以爲補賑之地,何如?傳曰,允。
吳淵常,以御營廳言啓曰,本廳別將李晦植,身病甚重,勢難察任,改差,何如?傳曰,允。
大司諫李羲甲,掌令韓啓翼·車敬鎭,校理李止淵,獻納李章垕,修撰尹日逵啓曰,噫嘻痛矣。徐邁修之罪,可勝誅哉?本以悖慝之性,濟以麤鄙之行,外若憒劣,內實奰險,以其寒素之地,晩年發軔,鑽刺勢利之塗,兜攬淸要,不出十年,已躋崇顯,一世嗤點,厥惟久矣,而少無畏愼之意,益肆老悖之氣。雖以居銓時事論之,谿壑莫充,賂門大開,惡子助虐,悖侄賣勢,醜聲載路,萬口喧傳,而及夫秉軸之後,姿行威福,把弄權柄,少或違拂,則論罷相續,一有媚悅,則吹噓惟意,不學無識,忘廉沒恥,患得患失,貪權貪利,以拭巾待盡之年,有鳴鍾不已之行,究厥前後,孰非罔赦,而特以渠專政擅勢之故,道路以目,而莫敢發口者,已多年所。向來重臣之疏,卽渠眞贓,則苟有羞惡之心,惟當縮伏訟愆,以謝人言,而迺者重卜之後,又復揚揚得得,依舊龍斷之習,益藉蚓結之勢,至於月正賓筵之奏,而其右袒凶逆,極力愛護之罪,於是乎極矣。噫,彼達淳之肆發凶言,請褒兩人,敢所不敢,忍所不忍者,自有君臣以來,所未見所未聞之極惡大憝也。爲今日臣子者,孰不驚心痛骨,以效逐雀之義,而渠爲首相,身登前席,敢於俯詢之下,少無驚動之意,乃以語皆切實,忠愛之悃溢於辭表,許奬之不已,從以言之非艱,行之惟艱,深加體察,仰勉其允從,前唱後應,左攔右遮,和應之狀,昭不可掩,而至於聖心驚痛,辭敎惻怛,屢下臣子不忍聞不敢承之敎,渠雖腸肚之共連,聲勢之相援,苟〈有〉一分人心一分臣節,卽當惶縮震剝,求死不得,而乃反佯若不聞,而恬若無怪,猶以憂世道之訛謬,慮義理之晦塞等說,挺身助勢,恣意脅持,人理斁矣,臣分絶矣。沐浴請討之義,雖難責之於如渠鄙夫,而其擔當護逆,冒死周遮之狀,律以春秋之法,焉逭黨與之誅,而敢生掉脫之心,顯售顧瞻之習,乃與無所犯之大臣,欲同去就,旋出旋入,營護之罪,終不首實,人不可欺,天其可欺乎?其凶肚逆腸之一串貫來,十手所指,十目所睹,而觀其日前附奏,則陰巧之計,轉益痛惋。噫,伊日所奏,筵本昭在,上款下款,條件不同,前奏後奏,語脈分明,而乃敢以切實忠愛等說,屬之於已承批之筵奏,憂世道慮義理等說,附之於李㙖等之處分,欲爲囫圇汨董,漫漶分疏之計者,言言巧惡,節節凶譎,而其所謂記注誤錯云者,尤是無前之大變怪。蓋伊時下詢,只及於達淳事,天語丁寧,日星昭揭,而今於斷案已具之後,忽拈一左字,指無謂有,變幻事實,歸之於記注之見漏者,情節叵測,罪惡益著,人之無嚴不敬,胡至此極?且況有恂輩圖改筵本之陰謀祕計,今旣綻露無餘,則其所圖生之計,益彰同惡之跡。如此背國死黨欺天誣人之類,付處之典,猶云薄勘,而只緣傳旨之未下,旣允之啓,尙不得擧行,輿情之憤鬱,容有極哉?請亟下罪人徐邁修中道付處傳旨。答曰,不允。
大司諫李羲甲,掌令韓啓翼·車敬鎭,獻納李章垕啓曰,噫嘻痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·獜,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕類,阻遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤。試以渠之招辭觀之,雖優爲謀逆,以不少之人,何可遽然承服,又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之穉少者,梟種稍長,安知不更肆獍惡,如範·吉等所爲者耶?澤遂爛漫同參於啓能凶慘不道之謀,而只誅其身,王章已失,輿憤未洩。其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種,夬施邦刑,獻遂設鞫得情。噫嘻痛矣,從古亂逆何限,而豈有如夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不凜然?到今追究之道,惟在於親屬奴傔之及時訊鞫,而章疏之請,尙未蒙允,此雖出於先大王包涵寬假之至仁盛德,而至於夏賊子女囚禁待年之命,臣等尙今抑鬱,寧欲溘然。夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於獜·亮之稱兵,鏡·虎之凶言,不啻百倍,則古今天下,安有以此賊子女而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭之出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦澤,不可謂當其律。夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛漫酬酢,一室之尋常倡和,推此可知。恭賊正刑之後,一二同情之類,旣無究問之道,而斗恒尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也,是必其夫,暗地指使,爲此嘗試之計。據此一事,劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈。請夏賊子女,亟施跪斬之典,斗恭親屬應坐之類,一依适·雲例施行,斗恒及夏賊親屬奴傔連伊夫妻,竝嚴鞫得情,夬正典刑。噫嘻痛矣。明謙之凶謀逆節,實是亘萬古所無之賊也。身爲閫帥。四字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠五字刀割逆復之愛侄也。一門之內,日夜綢繆,兩賊之間,出沒紹介,危機急變,迫在呼吸。何幸賊謀自綻,天討快行,而誅殛之典,止及其身,收孥之律,尙未擧行,揆以獄體,不免疎虞。以謙以逆復之子,傳襲其父之凶圖。七字刀割鉤覈之路,惟在此賊之盤問,而不加鉤覈,不捧結案,遽爾用刑,只施應坐,而籍産之典,雖已擧行,收孥之律,在所不已。逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲今之趾·夏,則其凶種逆孼之待年與否,更無可論。逆宇以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛搆啓草,欲售欺天之計,此已窮凶絶悖,而於渠猶屬薄物細故。潛藉逆復之姻婭。十三字刀割旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言。有賊如此,不施邦刑,則天綱絶矣,王法壞矣。宇鎭之於善·謙兩賊,一而二二而一也。兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏。思之及此,寧不大可憂而大可懼哉?請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚,夬正王法。噫嘻痛矣,亂逆之變,從古何限,而豈有若嶺啓中諸賊之窮凶極惡者哉?嗚呼,際庚年天崩地坼之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣民耳,抑何凶肚,包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蚩蠢之村氓,乘夜直犯於官府,肆發縛官上京擧兵除惡等語,究其逆節,實有浮於獜·亮,而鯨鯢之戮未加,魑魅之形先滅,雖未及如法結案,而此等凶逆,當施孥戮之典。金樂敎則以玄慶之妻娚,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝。凡此諸賊,雖或有首從之別,而其在誅亂根重獄體之道,不可自外勘斷而止。請時景·時昱,竝施孥籍之律,金樂敎,亟令王府,設鞫嚴覈,快正邦刑。噫嘻痛矣,權奸之凶國禍家,從古何限,而豈有如尹行恁之至妖慝絶巧憯者哉?渠本天生宵小,薄有文技,惟我先大王,念其家聲,置之邇列,自簪筆而躋緋玉,恩至渥也,德至厚也,奈其狼性難改,梟音漸肆,持身汙下,不以士夫而自處,宅心回譎,不識名義之何物,賣寵招權,無所顧忌,利己傷人,看作能事,平生傳襲,卽時凶邪之餘論,密地和應,無非奸賊之悖說,而鬼蜮情狀,莫逃於天鑑之下,故每以行己卑賤作事容易不可任用,俯諭於筵臣,至有小國榮之敎,雖以包容之德,姑緩屛黜,深察跳踉之漸,嚴加裁抑,大聖人則哲之明,凡在臣隣,孰不欽仰,而及夫乙卯以後,朝著肅淸,國是大定,則渠亦自知其舊惡之難容,宿習之莫售,遂復飜身換面,以爲迷藏龍斷之計,情態之巧黠,不啻如見其肺肝,有識之憂,厥惟久矣。逮當庚年崩坼之變,大小哀遑,罔知所爲,渠乃以喪制未闋之身,謂此時之可乘,敢欲盜竊權柄,恣行胸臆,毁棄禮防,闖然冒進,人理之滅絶,已無可言,而出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,濫吹文苑,以奔走號召奊詬無恥之徒,廣植黨援,助爲聲勢,而錢穀甲兵,無不管轄,政注差除,惟意所欲,某則矯稱先旨,使人莫敢誰何,陰濟其私,鄙夫無所不爲,夸張氣焰,大開賂門,親黨家客,口厭四方之贈遺,僕隷賤流,動藉宮掖之嚴密,勢成威立,無復畏憚,延禧禁地,縱賊傔而瘞埋臭胔,湖·嶺諸郡,嗾鄕儒而俎豆厥父,乾沒公貨,與私人而分利,鬻賣腴邑,共癡甥而論價,此猶渠之薄物細故,若其陰陽闔捭,左右欺賣,口蜜腹劍,不翅林甫之奸邪,詐僞反覆,專用蘇·張之手段,其言則假托義理,而其心則壞亂義理,廊廟大臣,視之若無,僚寀兄弟,公行交構,讒慝之口,千百其舌,朝象之洶洶不寧,徒以渠也,廷紳之惴惴不保,豈非若耶?尤所痛惡者,奏藁之役,倡說於公座,瀛棘之逆,營護於暗地,爲凶魁效力之計,手脚益忙,殺薄昭薄德之言,心跡畢露。至於庭籲初發,敢爲推托之辭,告父代撰,陰用寬大之句,當此之時,渠之所謂義理,果安在哉?璁·蕚之論,卽渠素所蓄積,章·蔡之事,是渠他日排布,則每到事會之滾急,不覺眞情之發見,自不得不然耳。向來邪獄,可謂天地之大變怪,王法之所必誅,而處分嚴正,一番廓淸,其功有不在於抑洪水驅猛獸之下,而渠獨楚獄多濫之說,肆然發口,以悅異臭之人,自爲解脫之計,設心造意,事事若此,此等小人,眞朱夫子所謂自朝至暮自頭至足無非罪惡者。渠亦人耳,持此安歸?情狀旣綻,到處狼狽,天地雖大,靡所容身,則畢竟匍匐而歸,還他本色。蓋其千億化身,惟利是趨,利在浚賊則附浚賊,利在異類則附異類,利在邪黨則附邪黨,至於一行刀割天下之惡,始若殊塗,終必同歸,況渠之於逆任,腸肚相連,脈絡交通,眞贓現捉,昭不可掩,況今可發之凶言凶書,卽窮天地亘萬古載籍以來所未有之逆變也。可基則本以行恁之卵育,傳襲行恁之凶肚,爛漫綢繆,如鬼如蜮,爲世指目,厥惟久矣,而及見竄逐之後,輒懷怨懟之心,敢於莫重莫嚴之地,肆發窮凶極悖之說。時發則久爲可賊之豢畜,稔聞可賊之凶言,手段凶書,詬罵天日,此實雲·海之所不道,而苟究其根柢窩窟,一則行恁,二則行恁。何幸我慈聖殿下,俯察輿情,廓揮明斷,特降賜死之命,王章自此可伸,輿憤得以少洩,而第伏念行恁,罪是劇逆,職非大官,則只賜其死,不施藁街之典者,實是四百年所未有之事也。況其從前至妖至慝之負犯情節,今番凶書凶言之根因脈絡,不一盤覈,徑先處斷,臺臣設鞫之請,迄未蒙允,薪島復命之啓,纔已登徹,王章似伸而未可謂克伸,輿情似洩而未可謂夬洩。到今次第應行之律,不可以誅及其身而止。請賜死罪人行恁諸子應坐之類,亟令王府,依律擧行,無俾易種焉。十行八字刀割噫嘻,亂臣賊子,從古何限,而豈有若家煥·承薰·樂敏·哲身等之窮凶情節者哉?主張邪敎,詿誤迷俗,相率入於無父無君之域者,已是亘古所無之變怪,而就以恒儉輩鞫案觀之,其所綢繆排布,至凶絶悖之狀,不可但以邪學言也。請來大舶,裝載兵器,曰,以脅持,曰,以判決云者,卽是适·璉之餘套,而獜·亮之後身也。賴天之靈,旋加誅殛,而向使其計得售,則白蓮黃巾之變,有不足言,而國之爲國,未可知也。追惟及此,不覺毛骨俱悚。恒儉諸賊,雖是凶獰,特不過鄕曲卑微之類,而乃其首惡而指使者,則家煥輩是已。觀於銀子辦出之計,郵卒裝送之謀,可知其逋逃主於淵藪,羌胡伏於輦轂也。春間治獄之時,只以邪黨而誅鋤,或徑先物故,或誅止其身,而儉賊之鞫案始出,渠輩之逆節昭著,則神人之憤,久而益切,實欲手磔口臠而不可及矣。恒儉乃其枝葉,而旣伏典刑,則家煥諸賊之爲厥根柢者,獨可逭於儉賊已施之律乎?請物故罪人家煥·哲身,正法罪人承薰·樂敏,施以孥籍之典。噫嘻痛矣。國榮·陽澤之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極。主張者榮賊,而陽澤焉承望,至於丙申節獻之闕封,己亥宮女之逮訊,而倫綱之斁敗無餘地。處在保護之任,而端陽之例供,肆然廢停,共坐深嚴之地,而宮人之拷掠,期於誣服。亂逆之犯分干紀者,從古何限,而豈有若此輩之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸。至今追思,不覺骨靑膽掉,而髮豎眦裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。陽澤則家已孥籍,官亦追奪,更無加施之律,而至於國榮,則千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而今者陽澤之干犯彰著,其首惡則實榮賊也,凶魁則亦榮賊也。幸賴我先大王,廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。噫嘻時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主。及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早,究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫嚴。特以先大王好生之德,姑不設鞫嚴問,只施絶島荐棘,而王章未加,鬼誅先及,神人之憤,容有極哉?請物故罪人時偉諸子,亟施散配之典。噫嘻痛矣,賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹·姞等句語,排布陰譎,曲堗徙薪之援比,指意凶憯。卽此一段,其沮戲大婚之凶肚,背馳先王之逆節,綻露無餘。渠以今日北面之臣,乘國運不幸之時,而疑亂熒惑,潛圖不逞之計,是可忍也,吁亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之劇逆大憝也。凡在橫目之列者,莫不骨驚膽掉,直欲手磔口臠,而賊性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著,此與身死旣久之後追律之例,大有異焉,不可援用尙魯追施之律。請物故罪人裕,亟施孥戮之典。噫嘻,魯賢,本以不逞之徒,素蓄樂禍之心,凡係怪論悖議,無不主張,及夫裕賊凶疏之際,從容筆談,爛漫謀議,沮戲大婚之凶計,背馳先王之逆節,終始通謀,已是渠斷案,而嗾人停啓之事,看作私好,局子粧出之說,謂非惡逆,或曰,到今義理始正,其時則是非未定,言言悖慢,節節凶惹,同參之罪,渠旣輸款,則在法不當移易,知情之律,今已擧行,則失刑尤當如何?請知情不告罪人魯賢,亟施孥籍之典。噫嘻,在民,手出悖通,身係久囚,則乘機樂禍之習,厥惟久矣。與裕賊爲切隣,以裕賊爲謀主,臭味相同,臓肚相連。及其凶疏之構草也,密勿綢繆,爛漫酬酢,或曰,大婚不成則好矣,或曰,喬木世家不歸正,攘臂倡應,甘心沮戲,其凶肚逆腸,與裕·默兩賊,一串貫來,同參之跡,鞫案昭在,知情之律,失之太輕。請知情不告罪人在民,亟施孥籍之典。噫嘻痛矣,不逞怪鬼之徒,壞世道而禍家國者,從古何限,而豈有如向來悖疏悖通者哉?蓋其一種虺毒之類,自成暗地蚓結之勢,千奇百怪,萃爲淵藪,悖疏悖通,竝道迭發,苟非乾道孔昭,凶謀自綻,慈敎誕宣,處分揮廓,則幾何不伏莽之禍,將至燎原哉?噫,彼洪履猷,卽一乖氣所鍾。渠以幺麽蔭吏,常欲兜攬朝權,陰懷網打之計,倡爲憯毒之擧,昂然自處以窩主渠魁,而嘯聚無賴之類,做出平地之浪,掃盡朝著,將欲何爲?此在渠猶屬薄物細故,尤有所絶悖而窮凶者,渠之造謀用意,專出樂禍,而及其眞贓綻露,情節莫掩,則乃敢憑藉於莫嚴莫重之地,反歸於自渠身背馳,自渠口誣逼之科,此一節爲其斷案,而罰止島配,已是失刑之大者。王章未伸,鬼誅先加,窮凶之情節,無以究覈,積鬱之輿憤,到今益切,次第應行之律,不可以身故,有所容貸。請物故罪人履猷諸子,亟施散配之典。噫嘻痛矣,人心日陷,世道日詿,凶國禍家之變,前後何限,而豈有如向來鞫獄諸賊之窮凶絶悖者哉?噫,彼裕賊,沮戲背馳之凶謀逆節,卽窮天地亘萬古所未有之劇賊,而王章未伸,孥戮尙靳,神人之憤痛,容有極哉?若其梟腸獍肚之爛漫同參,如安默·魯賢·在民等三賊,雖已伏法,其餘鞫囚之關係獄情,干連逆謀者,固宜到底窮覈,打破窩窟,不可以區別首從,輕先酌放也明矣。李晦祥本以裕賊之血黨,參涉凶疏,綢繆和應,或以筆談而酬酢,或以書札而往復,疏後阻隔之說,證左無據,宣力停啓之事,眞贓畢露,渠雖喙長三尺,無以自明,卽此一款,已是斷案,而一次平問,不加拷訊,屢朔抛置,遽然酌處,失刑之大,莫此爲甚。及夫發配之初,謂有吐實之言,恐動禁堂,至有大臣請對,更爲設鞫之擧,則指嗾醞釀之情節,庶乎其卽地盤覈,劈破根窩,而奈其舊習罔悛,凶圖愈肆,一反前招,閃弄疑眩,畢竟以亂言誣招自服,世未有似此至陰慝絶凶慘之劇逆大憝也。以渠負犯,生出獄門,寔出十世宥之聖意,則渠若有一分秉彝之心,豈忍復爲此游辭粧撰舞奸鉤引之計哉?反坐自有當律,誣招宜覈隱情,今此原配所安置之典,論以刑政,萬萬怪當。至於金宇光,以凶賊之私人,朝夕相守,奔走聽令,則其同參謀凶之情節,狼藉難掩,此不可謂以卑微,撓屈三尺也。權思穆係是應坐之類,事當次第擧行,決不可遽議酌放,金千孫雖曰,蒙騃賤類,旣是親密之傔屬,亦係鞫獄之干連,亦不宜全然放釋。請安置罪人李晦祥,島配罪人金宇光,竝令王府,更加嚴鞫,快正典刑,放釋罪人權思穆·金千孫,亟施絶島安置之典。噫嘻痛矣,干常亂紀之賊,從古何限,而豈有如在敏之至妖慝絶凶悖者哉?常懷梟獍之心,莫掩鬼蜮之狀,乘機逞毒,闖呈一疏,上而拶逼聖躬,下而網打朝紳,至曰,受誣於舟梁之大慶,有若眞有誣逼者然,又引故相之對揚,有若不爲辨明者然,末乃以眼無君母等語,憑藉而疑亂,閃忽而譏訕,顯售不逞之習,少無顧忌之心,其爲凶憯,胡至此極?嗚呼,庚申以後,我東方得有今日,是誰之力?洪惟我慈聖殿下,五紀母臨,四載簾帷,保護我聖躬,鞏固我宗祊,義理闡明,朝象和泰,克追先王之遺志,誕擧旣定之文祥,以基我億萬年無疆之休,洪功盛烈,有光史牒,環東土數千里,莫不蹈舞攢頌於慈覆之天,而向來臺臣通儒之處分,罔非稟決慈旨,推明慈德,正大光明,有辭後世,凡有秉彝之心者,孰不頌慈仁仰聖孝,而渠亦北面於慈聖曁殿下之庭者,抑何心腸,至有不欲比肩之凶言,而矢死不欲立於殿下之庭,卽此一款,已是窮天地亘萬古所未有之劇逆斷案,此非但殿下之罪人,實是慈聖之罪人也。究厥情犯,剮戮猶輕,不可使一刻容貸於覆載之間,而今日臣子之忍與之共戴一天,未能手磔而口臠者,凡幾月矣。輿論迭發,聖斷斯赫,特允臺臣之請,王章始可夬伸,輿憤從此少洩,而豈意酌決之命遽下,至令似此凶逆,生出獄門,刑政之乖失,神人之痛惋,容有極哉?噫,彼賊敏,卽一貸頭之逆豎也,此而不嚴覈情節,夬斷常刑,則倫綱斁而義理晦,將至於國不得爲國,人不得爲人,不逞之徒,去益生心,亂逆之起,又復接跡,豈不大可懼哉?旣允群請,而不宜從輕,自有邦憲,而不容少緩。請楸子島減死安置罪人在敏,亟令王府,還爲拿來,嚴鞫得情,夬正典刑。噫嘻痛矣。李東馨之罪,可勝誅哉?莫重莫嚴者,某年之義理也,至精至微者,先朝之秉執也。是以過與不及,均之爲殺無赦矣。彼達淳之假托闡揚,敢提不敢提之事者,已是窮凶絶悖所未有之變怪,而東馨之寅緣事會,憑藉聲討,又復忍提不忍言之言,顯售壞亂挾雜之計者,其所以干犯大義,貽慼聖心,同歸於亂逆之一轍,何其無嚴無忌,至此之極也?蓋達淳之罪,在於干犯義理,東馨之罪,在於壞亂義理,干犯者,旣爲人臣之極罪,則壞亂者,亦豈非人臣之極罪乎?此而尋常處之,先大王二十五年至精至微之大義理,將不免爲此輩之所壞了。思之及此,不覺髮豎而膽掉。此固殿下之罪人,而亦是兩朝之罪人也。島置之典,雖已蒙允,此等怪鬼凶徒,決不可一日容貸。請金甲島安置罪人李東馨,爲先施以荐棘之典。噫嘻痛矣。徐瀅修之罪,可勝誅哉?本以梟獍之種,濟以蛇虺之性,鄙悖陰鷙,凶譎憸邪,百惡竝萃,萬妖具備,而最其罔赦之罪,父事能賊,至行見舅之禮,讎絶母家,全廢謁廟之擧,傳神於能賊,護法於能賊,一世共憤,萬口難防,而及能賊伏法之後,天網太恢,王章不加,渠之尙今戴頭假息於覆載之間者,已是天地好生之德。使渠苟有一分秉彝之性,則所當屛跡息影,改心革面之不暇,而乃反揚揚自處以無故之人,圖占科第,翺翔名塗,自知滓穢之滿身,不爲淸朝之所容,甘與乃祖而背馳,仇視其叔之樹立,東西閃忽,左右迷藏,自許文藝,主張世道,淸官美職,惟意兜攬,內而銓柄,外而藩臬,朝驟暮躐,惟懷患得之心,晝思宵營,罔非樂禍之計,而戕人害物,憑公濟私,必欲充渠谿壑,禍人家國,擧世喧傳,行路側目。論其前後情跡前後罪惡,則渠豈可彈冠束帶,廁之於橫目之列,而敢生叵測之心,益肆跳踉之習,締結於達淳,符同於達淳,畢竟達淳之初筵所奏,都是瀅修之所爛漫綢繆,則臺疏所謂達淳之爲達淳,一則瀅修,二則瀅修云者,眞實際語也,而及夫達淳逬出之辰,力致於畿營咫尺之地,躬謁於昏夜涔寂之時,促膝而坐,握手而語,稱之以事業,許之以死生,盃盤慇懃,形跡狼藉,有耳皆聞,有口皆傳。噫,以達淳大不道之凶言,稱之事業,以達淳大不敬之悖擧,許之以死生者,逆節昭著,凶肚相連,表裏和應,首尾糾結,眞所謂一而二二而一,至於筵本圖改之說出,而渠之斷案眞贓,益難一刻容置於天壤之間矣。夫國家之設置記注,事體至重,法意至嚴,一登史筆之後,雖以人主之尊,加一字不得,減一字不得。從古人臣之干犯於史事者,厥罪何居,而況伊日賓對之筵本,卽我聖上闡明大義遵守先志之一大關捩,則其爲關係於莫重莫嚴,果何如也?而渠敢急於掉脫,暗地指使,悖侄有恂,作俑於前,妖弟淇修,紹介於中,必欲改易其文字,變幻其事實者,古今天下,寧有如許至凶至憯至妖至奸者乎?謂人可誣,人不可誣,謂天可欺,天不可欺,島置之典,雖已特施,其設計造謀,同逆共惡之窮凶情節,不可不盤覈得情。請楸子島安置罪人徐瀅修,設鞫嚴問,快正王法。李魯春本以傾邪之性,濟以反復之行,千億化身,恬不爲愧,百計鑽穴,惟勢是趨,十年嶺海,禍心不悛,一蹴卿月,伎倆漸滑,卵育於煥之,血黨於日煥,爲世指目,厥惟久矣。自近以來,忽又以達淳爲依歸,以瀅修爲腹心,甚至於結爲兄弟,罔念非類之可恥,遂許生死之與同,重牢宴獻壽之說,母喪時致奠之謗,一世喧傳,唾罵四起,畢竟傳襲於瀅修,慫慂於達淳,敢以我先王不忍聞不敢道之說,肆然仰達於殿下之前,以壞我先王之義理,慼我殿下之心,而私書往復,稱以樹立,公肆推詡,看作茶飯。蓋此輩以此等凶說,作爲家計,不知有君父,是可忍也,孰不可忍也?及夫奸狀綻露,聲討方嚴,則叔侄相鬨,互相推諉,傳說狼藉,莫不掩口,渠之前後情節,昭不可掩如此矣。雖以申獻朝之疏觀之,旣是渠之同庚死友,則渠之一言一動,無不參涉,而今其爲說,節節有條理,鑿鑿有根據,此可謂渠之斷案矣。凡今日北面於殿下之庭者,苟有一毫干涉於達淳初筵之奏,則固當明目張膽,沫血請討,況其眞贓已露,證援昭在,此與達淳·瀅修,一而二二而一。如此窮凶絶慝之類,若不嚴加盤覈,快施王章,則亂逆無所知懼,世道無以底定。請巨濟府島配罪人李魯春,亟令王府,設鞫嚴問,明正典刑。噫,彼張錫胤,本以宵小之類,濟以憸邪之行,左右鑽刺,惟利是趨,東西閃忽,惟勢是附,士夫名檢,固不足責之於渠,而右袒裕賊,卽渠斷案。故儒臣趙恒鎭疏斥裕賊也,當日臣僚,尙幸一線言路之不泯,而惟我慈聖之處分儒臣,實緣闕禮一款,非指斥裕一事也。渠獨何心,肆然以奸萌賊膽等說,論斥言者,夫以斥裕之疏,謂之奸萌賊膽,則渠之凶肚逆腸,已不可掩。又況甲子之獄,渠之姓名,緊出於魯賢之招,王府丹書,昭然具載,由前由後,苟論裕賊之血黨,非錫胤而何?情節尙未究覈,輿憤久而益激。島置之律,雖已蒙允,如此奸凶之類,決不可一日容貸於覆載之間。請古今島安置罪人張錫胤,亟令王府,嚴鞫得情,快正典刑。噫嘻痛矣。煥之之罪,可勝誅哉?賦性本自奰慝,行事無非陰戾,發身戚畹之家,濫躋卿孤之列,以貪權樂勢,把作家計,以戕人害物,視爲能事,廣張聲勢,恣行威福,慶刑判於喜怒,殺活變於吐吸,一世屛息,萬人側目。其有奴顔婢膝,脅肩諂媚,則悅其附己,而吹噓奬擢,如恐不及,或能介然有守,稍欲自持,則惡其異己,而排擯擠陷,靡有餘力,於是乎擧一國之嗜利昧義,忘廉沒恥,閃倏如鬼蜮,鄙瑣如駔儈之類,無不匍匐而歸之,棼然珩芾之趨,菀爲淵藪之萃,積威所壓,有識箝口,公憤所在,志士扼腕,惴惴慄慄,莫敢誰何,相對揮手,戒以滅族者,蓋亦積有年數矣。嗚呼,庚申崩坼之變,此何等時也?渠以受恩罔極之人,身爲院相,苟有一分人心,何忍逞其胸臆,而乃敢謂此時可乘,而凶肚愈肆,謂擧世可脅,而猾手轉熟,驟擢私黨,列樹爪牙之勢,廣引醜類,密布耳目之助,瑣瑣之婭,賣其凶焰,齪齪之徒,䑛其殘瀝,朝政蠱壞,世道殺亂,駸駸至於莫可收拾之境,是皆昭布一時之瞻聆,脩播萬口之喧騰,雖至輿儓下賤,竈婢耘夫,擧懷憤惋,戟手唾罵。凡此許多罪惡,已爲渠罔赦之斷案,而其窮凶絶悖之情節,已露於前後筵奏,其所謂降在殿下之廷,以不忍聞於先大王者,不敢言於殿下,則義理湮晦云云。此何語也?殿下以先王之心爲心,群下以事先王者事殿下,卽天理臣分之所當然。若曰,先王之時,雖不忍言,而殿下之時,可以忍言,則天下寧有如許臣節乎?護法傳神,潛授其徒,前茅後殿,一串貫來,至于今番達賊之凶圖,而首意相符,脈絡相通,無不根柢於煥之,本原於煥之。今者大論方張,聲討達賊無君之罪,而若不劈開源頭,掀破窟穴,則將何以訖天討而服人心乎?至於裕賊一款,尤爲渠眞贓。夫裕賊之凶謀陰圖,卽煥之之異身同腸,爛漫綢繆之狀,已不可掩,更生漫漶之計,佯作論責之樣,而乃反奬之以老臣忠愛,詡之以爲國深慮,畢竟論勘,止於問備,當是時也,凡在橫目之列者,孰不肉顫膽掉,思欲手磔口臠,而巷裏私議,莫能倡言,屋下竊歎,不敢顯論,其饕威虐勢,吁亦可怖,而衆正氣死,一至於此,雖莽·卓·懿·溫,何以如此?執跡而誅其心,沿流而溯其源,則裕之所以爲裕,達之所以爲達,一是煥之之所倡,苟究其元惡大憝,則煥之是已。其餘變亂先王之成憲,辜負先王之恩眷,在渠猶屬細故,卽此兩條之奏,焉逭三尺之律?追奪之典,今旣蒙允,則應行之法,不容少緩。請追奪罪人煥之諸子,亟施散配之典。噫嘻痛矣。達淳之罪,可勝誅哉?本以陰譎之性猾濫之習,巧於涉世,盜竊虛譽,工於謀身,兜攬名器,遍歷華要,驟躋崇顯,擧世之指目,有識之唾罵,厥惟久矣,而方其拜相之初,眷注,何如,倚毗,何如?而罔念圖報之義,敢懷叵測之心,初登前席,肆發凶言,大不道大不敬之眞贓綻露,逆節昭著,有不可歷數而枚擧。伏惟我先大王二十五年固守之大義理大秉執,何等精微,何等嚴正,而渠乃包蓄禍心,把作奇貨,以凶國禍家之心,濟輩公營私之習,自任一己之家計,用爲憑藉之欛柄,究其設心造意,已極至凶絶憯,此其死罪一也。渠所謂邪說,卽所謂自唱,做出詤怪之言,繼以憂歎之色,暗中揶揄,白地煽惑,必欲矯誣一世,構陷朝紳,以爲沽名賣權之計,此其死罪二也。及其兩人褒贈之說,忍能發口,直犯手勢,謂君上又脅持,謂朝廷可箝制,干犯先王之大秉執,先王之所不忍聞,而忍之於殿下之前,先王之所不敢道,而敢之於殿下之廷,此有君君臣臣以來所未聞所未有之至凶憯大變怪,此其死罪三也。嗚呼,喉院洗草之事,言猶在耳,語亦抆血,爲今日臣子者,孰敢不銘在心肺,一念洞屬,而今乃以已洗之書本,無難呈納,又諉以此書之竝洗,初不聞知者,急於掉脫,謂天可欺,此其死罪四也。及夫聖心驚惕,玉音掩抑,咫尺前筵,屢降臣子不敢承聞之敎,渠乃昂然相抗,小無畏縮之意,捍然不服,愈肆角勝之氣,俯詢丁寧,則引他說而漫漶,辭旨惻怛,則捨本事而凌踏,當日光景,可謂君綱淪滅,人彝斁絶,此其死罪五也。晩後一疏,去益凶憯,甘心誣逼,恣意背馳,滿腹包藏,無非輕蔑之心,極口張皇,顯售威脅之意,至敢以不得不言諱諫根柢等語,筆之於書,肆然上逼於莫重莫嚴之地,此又人臣之極罪,千古之斷案,此其死罪六也。爲人臣者,有一於此,則在春秋必討,在王法必誅,無所容於覆載之間,而今此六大罪案,咸萃一身,有萬可誅,無一可貫。此不但殿下之罪人,實爲先大王之罪人,不但爲先大王之罪人,卽我英廟曁先世子之罪人也。何幸乾斷廓然,天討已行,而此等凶逆,不可以誅止其身。請賜死罪人達淳諸子,亟施遠地定配之典。日煥性本狠愎,跡又詭祕,托身權凶之門,而腸肚相連,藉賣戚畹之勢,而威福自恣,鄙悖如達·翊者,私以大老,諂諛若龜·獻者,甘爲門生,攘臂抵掌,無非戕害之凶論,東閃西忽,自作逆藪之謀主,一世指目,有識憂歎,厥惟久矣。至如裕賊窮凶絶悖之疏,實非載籍以來所未有之極惡大憝,則苟有一分人心者,孰不骨顫膽掉,至欲食肉寢皮,而渠獨〈何〉心,陰護顯扶,倡出凶論,乃以三揀不爲之說,傳播疑惑,百計興訛,必欲背馳先王,沮戲大婚,究厥心腸,已不勝神人之憤,而其後裕賊之竄在鳳山也,諫長聲討之疏出,則汲汲專伻,巨細皆報。是以裕賊之鞫庭抵賴,亦無非日煥之所先期指揮,此則有口皆言,有耳皆聞。果然在民之招,至以其叔而爲證,卽此一節,尤是斷案,未施肆市之律,而鬼誅先加,其爲輿情之憤惋,容有極哉?何幸天討亟行,追奪之典,今旣蒙允,則次第應行之律,不容少緩。請追奪罪人日煥諸子,亟施散配之典。噫嘻痛矣。亂臣賊子,何代無之,而豈有如漢祿之窮天地亘古今至凶至悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫泄,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證。嗚呼,尙忍言哉?一種不逞之徒,乃敢讎視我君父,必欲謀危我宗國,梟音獍舌,脈絡相通,蛇糾蚓結,腸肚互連,量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢,國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串,苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至。殿下試思之。前乎漢祿而豈有如漢祿,後乎漢祿而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已。以此律而施之於此賊,果可以夬雪君父之讎,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孼,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩。請逆賊漢祿,亟施孥戮之典。噫嘻痛矣。漢祿之子日柱,尙今假息於覆載之間,環東土含生之倫,忍與此賊,共戴一天,而恬然若不知臣死之義者,凡幾年所。彼日柱本以戾氣所鍾,虺毒其性,凶譎奰慝,爲漢祿之是父是子,綢繆陰祕,與觀柱而難兄難弟,以其父罪惡貫盈,慮他日必致彰露,夙宵經營,罔非讎國家而危宗社,年來機關,盡是結淫朋而戕善類,氣焰所使,無事不爲,甚至於自處戚畹,締結煥賊,假托儒名,圖占抄選,蓋欲虛張聲勢,威脅異己,使一世之人,莫敢誰何,不得追提漢祿之凶言故也。其所爲計,吁亦巧且憯矣。況其凶圖逆節,傳襲乃父,主張賊裕悖慝之疏,粧出逆煥忠愛之奏,嘗試於前,和應於後,唱喁邪說,詿誤世道,一轉而爲海玉之凶謀,一門之株連,眞贓畢露,再轉而爲達淳之悖奏,血黨之干犯,斷案已具,千變萬怪,疊生層生,而要其歸,則皆從其父凶圖中出來,與日煥諸賊,一而二二而一,卽其身犯,實諸逆之窩窟,群凶之根柢也。形迹狼藉,萬口喧傳,而謂無明的之端緖,還寢旣允之成命,王法暫伸而旋屈,輿憤乍洩而還菀。請黑山島安置罪人日柱,依初下傳敎,設鞫得情,夬正典刑。噫嘻痛矣。亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連。若其根柢也源委也,莫非此賊,而得保首領,臥斃牖下,凡今日含生之倫,孰不腐心痛骨,如不欲生,而最其大明律一事,卽有天地君臣以來,所未有之極逆大憝也。思之膽掉,言之骨靑,直欲手磔口臠食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮?請追奪罪人龜柱支屬應坐之類,一依尙魯例,施以散配之典。噫嘻痛矣。龍柱之罪,可勝誅哉?本以凶譎之性,濟其狡黠之行,襲一門相傳之論,敢懷射日之凶圖,乘國家不幸之會,主張滔天之禍機,綢繆揣摩,自爲凶徒之謀主,醞釀設施,甘作諸賊之窩窟,鼓倡凶論,爲龜·祿之後殿,排布逆謀,與觀·日而同腸,晝宵經營,莫非凶禍家國,東西嘯聚,必欲網打朝紳,裕賊之凶疏,而指使者此賊也,履猷之悖通,而陰嗾之者此賊也。此乃十手所指,萬口所傳,而當時鋤治,不及巨魁,仍作漏網之魚,便成伏莽之賊。兩煥·裕·玉之元惡大憝,達·瀅·春·翊之陰謀祕計,莫不根柢於此賊,而至於稱以渠父之遺疏,嗾出安默而投呈,必欲疑亂宸聽,漫漶國是,遂使鉗制一世,擠陷異己,其計吁亦巧且憯矣。論其許多凶謀許多逆節,實覆載之所不容,神人之所共憤也。凡今日含生之倫,孰不欲食肉寢皮,而尤有所窮凶而絶悖者。惟我殿下,追念慈聖之盛德,至命承宣之特除,則渠當感泣榮幸之不暇,而罔念恩渥,愈肆狼毒,不懸玉圈,抑何心腸,其怨懟不臣之心,殆有浮於觀柱之請退於親政之初也。卽此一事,萬戮猶輕,如此戎首凶魁,若不嚴加盤覈,則賊徒滋蔓,實有難圖之慮,義理湮晦,將無可明之日。思之及此,寧不凜然而寒心哉?請金甲島安置罪人龍柱,亟令王府,設鞫得情,夬正典刑。李書九薄有才藝,工於反覆,跡其平生,可謂千億化身,而此於渠猶屬餘事。其庚申一疏,設爲問答,極其妖譎,頭䐉於裕疏,張本於達奏,爲劇逆巨魁之前茅嚆矢者,一則書九,二則書九。且其辭疏中斜封墨勅之說,尤非當世之所敢因用,究其指意,萬萬叵測。伊時慈敎,深斥妖邪,特命竄逐,終因煥賊之力救,致有反汗之擧,其爲煥之異身同腸,已不可掩,而況敬臣疏出後,渠敢以忠藎元老,盛推煥之,訾毁賢相,痛斥敬臣,其力護凶魁,箝制人口,渠已自供。今當三賊逆節彰露,聲討方張之時,根窩之如書九,血黨之如書九者,偃息在家,官爵自如,亂臣賊子,將何以知懼乎?請前監司李書九,設鞫得情,夬正典刑。噫嘻痛矣。凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸柱腹,都是禍心,聽言觀眸,罔非戾氣,平生伎倆,專在於凶國而讎君,晝宵營爲,不出於戕人而害物,好惡所到,忠逆立判,利勢所在,逋逃咸萃,附己者謂之向國,而奬拔汲引,如恐不及,異己者謂之背馳,而擠陷網打,無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥·日滔天之禍,鼓倡悖論,馴致裕·玉讎國之計,一番逆變起,而罔不根柢於渠,一番凶獄出,而罔不窩窟於渠,渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣凶焰雖死不衰,餘威歷久尙熾,根窩更有之論,指目有歸,而無敢連討者,明白洞夬之敎,聖批昭揭,而無敢對揚者,一世腐心而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓感德思報願爲鍾秀一死者之口,則雖使鍾秀,對質於鞫庭,必將滿口輸款,而無一辭自明之端矣。噫,敬·觀之窮凶,而染成者渠也,龜·祿之絶慝,而掩護者渠也。渠以爲見驅,則觀鎬曰,見驅,渠以爲非逆,則觀鎬曰,非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之客,托身於榮賊之家,而備盡謟諛之態,至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本於逆祿之凶論,賊龜之陰圖,而直是作賊作逆之一大斷案耳。噫,彼龜·祿輩包藏不軌,謀危宗社,及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙籌長策,龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣。其一而二二而一之狀,不亦凶且憯乎?惟我先大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地,以是而脅持君父,以是而威喝朝野。魯賢之逆變,由是而醞釀,達·瀅之邪說,由是而源委,候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣。臣等合辭所陳,剽竊先王之義理,矯誣先王之秉執者,政謂此也。及其家計已成,而手段漸滑,則誣衊無所不至,譸張無所不有,筵本二跋,旣伏罔赦之案,讆言五條,莫掩自倡之賊,入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉,以渠之眷遇也邇密也,逆祿之八字凶言,旣已自渠口傳說,賊龜之乙未冬悖說,亦必先他人聞知,則何不於先大王一初淸明庶政維新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變,無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張,龜·祿之餘醜,孰從而蚓結乎?然則今日國勢之所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也。龜·祿應坐之典,烏可已乎?特以大官之曾忝也,鬼誅之先加也,故依律處斷,雖恨未及,尙魯已例,在所不已。幸賴乾斷赫然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮。請追奪罪人鍾秀支屬應坐之類,一依尙魯·漢祿例施行。噫,彼鍾厚,性旣陰譎,跡又詭祕,本以蔑識之鄙夫,自知發身之無階,因悖弟托士流之會,而暗覰欺世之術,附逆戚讎國家之論,而遂致美選之濫占,于以威喝一世,把作張氣勢之奇貨,于以指使群凶,自居樹黨與之淵藪,外托遺逸,內執朝柄,把弄威福,如恐或失,藉賣權寵,無所不至。於是乎不逞之徒,逐臭之夫,轉相告引,靡然從之,粗解文字者,自稱高弟,濁亂世道者,願結死友,煥·日之凶而皆其部曲,達·瀅之惡而卽其餘孽,駸駸然至於今日滔天之禍而極矣。是知逆敬之悖口,傳襲於漢祿,則平日之所學得,可以推知,賊觀之凶招,源委於鍾秀,則乃兄之所綢繆,昭不可掩矣。且其願留榮賊之疏,爲渠斷案,鄙悖可醜,伏況賊秀正罪之後,渠之身犯,又如彼昭著,則削逸追奪,雖幸王章之少伸,而次第應行之律,不容暫緩。請追奪罪人鍾厚支屬,亟施散配之典。從古亂逆何限,而其窮凶絶悖至憯極惡,豈有如審度者哉?其疏之全篇指意,句句字字,無非包藏不道中出來,而忍所不忍,壞亂義理,敢所不敢,凌逼天日,陽擠陰護,斁敗百世之倫彝,指東撈西,疑眩一代之耳目,有一於此,已是人臣之極罪斷案,又況帳殿親訊之下,肆發六字之凶言,聞來肉顫,思之膽掉,凡有人心者,孰不欲手磔而口臠哉?何幸乾斷斯赫,王章亟加,夬施藁街之律,少洩神人之憤,而第念凶如此賊,逆如此賊,而誅止其身,戮不及孥,則恐無以懲萬世亂逆之徒,慰一時憤鬱之情,請正法罪人審度,加施孥戮之典。噫嘻痛矣,從古亂逆何限,而豈有若賊㯳之窮凶絶悖者哉?渠以鄕曲鄙微之類,敢懷窮天地亘古今所無之凶肚逆腸,以不敢言不敢聞之凶言,筆之於書,而投呈公門者,其平日醞釀,不問可知。憤痛之極,直欲手磔口臠,而乃以梟獍之心,敢懷狼毒之性,帳前親問,頑忍不服,王府嚴鞫,一直肆惡,終始忍杖,至於徑斃,肆市之典,旣未得施,則國體之虧損,已不成說,神人之憤惋,更無可言。豈可以徑斃之不用極律,擬議於此賊乎?其支屬尙在,則綢繆情節,尙有可覈之地,殪殄無遺,庶爲洩憤之方。臣等以沬飮之忱,合辭仰請矣,及承聖批,以追孥禁令,靳允重法之聖意,實不勝欽仰,而此賊之窮凶絶悖,不可以常典議律,寔爲擧國之公議。請物故罪人㯳支屬,亟令王府,嚴加盤覈,仍施孥戮之典。噫嘻痛矣。人心日陷,義理日晦。惟彼夢賊,以遐鄕卑微之類,乃敢懷不道之心,投罔測之書,此實窮天地亘古今所無之一大變怪也。嗚呼,恭惟我先大王,以根天之孝盡倫之聖,義理則至精至微,秉執則莫嚴莫重,初元綸音,昭如日星,師翰處分,森如鈇鉞,凡東土北面於國家者,莫不知此箇義理之一或背違則兇逆也大憝也。渠獨何心,肆發不忍聞之說,誣逼不敢言之地,全篇指意,至凶絶憯,見之骨靑,思之膽掉,千剮萬斫,不足以洩神人之憤,收孥瀦澤,未足以懲亂逆之心。是豈只勘以治逆常律而止哉?且其包藏設施,決非渠之獨辦,凶書製寫,斷非渠之自爲,而帳前親問,頑忍不服,王府嚴訊,終始抵賴,端緖未露,窩窟莫査,國法之虧損,鞫體之疎漏,萬不成說,一線究覈之道,惟其支屬在耳。臣等不勝悲憤,以加律之請,窮覈之方,日前聯籲,及承聖批,以大非法意靳允,臣等相顧抑鬱之至。夫制法本意,隨時變通,則欲治前古所未有之逆,合施前古所未有之典,而況适·雲已行之律,非無於前者也,支屬盤問之例,非創於今者也。此等之律,不施於此賊而施於何處乎?請大逆不道罪人夢瑞,亟令王府,以适·雲例施行,其支屬之應問者,亦卽拿覈得情,使王法伸而亂本拔焉。答曰,不允。時景事中時夏·時鼎·時楫等事停啓。李翊模事停啓。徐有恂·徐淇修等事停啓。任焴·徐美修等事物故停啓。
掌令韓啓翼·車敬鎭啓曰,噫嘻,逆鏔窮凶之罪,已悉於前啓,今不必更事臚列,而幸賴我慈聖殿下,廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧朝弸塞之冤憤,愈久愈深。請正法罪人鏔,亟施孥戮之典。近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所。今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪。卽此一節,邪術淺深,有不暇論。學逵·與權,俱以家煥之甥侄,承薰之至親,標號之陰慘,花助惟均,迷溺之丁寧,致嗣各證,兇祕之跡,如印一板。寬基則以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露。至與與權而對質,則渠雖喙長,何以自明?雖然,此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩莫不願此事云爾,則凡爲邪術者,尙必知此箇凶謀。況此六囚之至切至密,而豈有不知之理乎?至於今番訊鞫,情節則半吐而半吞,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮。請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。噫嘻痛矣。十數年來,賊勢益肆,人心靡定,顧瞻他日之徒。四字刀割之輩踵相接也。惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒應,揚揚莅任,自同無故,此於渠雖爲薄物細故,而亦可見隱若有恃縱恣無忌之一端。今幸乾斷廓然。四字刀割此等黨與,不可仍置。請周爀,亟令王府,嚴鞫得情,夬正典刑。三啓中諸賊,罪關宗社,憤切神人,往在先朝,旣允臺閣,傳旨未下,故其時憲臣發啓,而伊後登筵,適値拜表發行,上下慶忭之日,仰承縷縷下敎,仍出姑停矣。今於一年二年之後,尙在不連不停之科。噫,先朝依允之盛意,蓋出於俯循輿情,快伸王章,而慶日姑停,不過一時行權,則今不可以未經處分,有所仍置。請亟下三啓依允之傳旨,令該府擧行焉。噫,妖凶之邪學,熾如烈火,爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,而李基讓,子有沈溺之寵億,以凶頑邪魁,擧世指目,基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸。請物故罪人基讓子寵億,姑先施以竄配之典。噫,彼李東萬,則言之便覺汚口。渠於履猷,卽是聲氣漠然之間,而托跡輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷,一串貫來,則主客輕重,初無可論,前後酌配之命,遽下於輿情轉激之際,豈不有乖於誅亂去慝之義哉?請古今島定配罪人李東萬,亟令王府,設鞫嚴問。噫嘻痛矣。宋國仁窮凶絶悖之情節,可勝誅哉?渠以幺麽賤弁,潛懷怨懟,少無忌畏,敢作掛書之變,顯售叵測之計,實是亘古所無之大變怪,而國人之皆曰,可殺者也。端緖綻露無餘,證左昭然具在,則律以三尺,肆市猶輕,而其奈梟腸難化,專事掩有謂無,狼性愈鷙,乃敢忍終如初,積月拷訊,一直抵賴,似此陰慝獰頑之物,抑亦鞫囚之罕有者,竟致凶身徑斃,厲口自滅,則王章無可伸之日矣,輿憤無少洩之時矣,不可以其身之物故,而少緩當律之夬施。請物故罪人國仁支屬應坐之類,亟施島配之典。今番逆獄,卽載籍所未有之變,而何幸凶賊伏法,已施适·雲之例,應問各人,亦皆盤覈正罪,而其中朴紀淳之名,屢出賊供,而特以光郁招內,敬賊所謂紀淳來見之月日,與敬賊文書中所錄,果有相左者。故雖有發捕之請而與如此凶悖之類,往來參尋之跡,旣現於供招,則揆以鞫體,不可不一番盤問,以覈情節。請朴紀淳,亟令王府,拿來嚴問,以重鞫體。答曰,不允。李東萬事中李榮復·金元喜·洪宗益等事停啓。
大司諫李羲甲,獻納李章垕啓曰,罪人克觀,以妖任之同氣,凶謀逆節,爛漫同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,更令王府,嚴鞫得情,夬正王法。逆賊尙魯,卽是千萬古所未有之劇賊,而孥戮之典,旣施旋寢,噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯,亟施孥戮之典。德相·尙喆·九宗三賊,無非極逆大憝,罪關宗社,而臺閣傳啓,積有年所,王章未伸,輿憤愈切。何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也。今當新化休明之日,不可使凶孽逆種,晷刻偃息於覆載之間。請亟下三啓傳旨,令攸司卽速擧行焉。逆鏔罔赦之罪,已悉於前啓,今不必更事臚列,而幸賴我慈聖殿下,廓揮明斷,特施正法之典,擧國弸塞之冤憤,可以少洩,而今旣決案正法,則孥戮之法,便是應行之典。請正法罪人鏔,亟施孥戮之典。噫嘻痛矣。今番嶺賊之其所驅率,雖曰,鋤耰棘矜之徒而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前茅,半夜官門,突入跳踉者,已極凶獰,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止。請絶島爲奴罪人李戒國·劉用孫·金金乭,亟令王府,夬施典刑。噫,李東萬本以妖邪之物,兼以狡慝之性,出沒跳踉,蹤跡陰祕,奔走營逐,心術鄙悖,爲世唾罵,不齒儕類者,亦有年所,而今於悖疏悖通,其所爛漫排布,締結和應之狀,綻露無餘,則渠當卽地款服,自伏常憲,而始於事發之日,慌忙投疏,欲爲掩慝欺蔽之圖,終於訊推之際,反覆吞吐,敢生掉脫之計者,究厥心腸,尤極巧惡。是宜益加刑訊,到底盤鞫,而究覈未竟,遽置末勘。噫,今此酌處,雖出於好生之德意,其在誅亂去慝之道,決不可撓屈王章。請古今島定配罪人李東萬,亟令王府,設鞫得情,夬施典刑。梟示罪人性世,與劇逆載榮,一而二二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施常施之律。請梟示罪人性世,亟施孥戮之典。新除授司諫李錫夏,時在京畿果川地,請斯速乘馹上來事,下諭。答曰,不允。下諭事許遞。李益運事停啓。
禁府照目粘連,罪人蔡弘遠原情公事,議于大臣稟處事,命下矣。謹依判付內辭意,議于大臣,則領中樞府事李時秀,判中樞府事徐龍輔·韓用龜在外,奉朝賀李敬一病未獻議,左議政金載瓚,以爲雖曰,爲父訟冤,而生前之負犯,何如?身後之罪名,何如?則乃敢直訴輦路,欲爲伸辨,已極無嚴,而其所引以爲說,輒及於莫重宸章,又況字句之間,肆然語及於不敢道之地者,尤萬萬驚惋,供辭勿施,依府讞嚴勘,斷不可已矣云。右議政金思穆,以爲負犯旣重,公議甚峻,則罔念畏縮顧忌之道,敢生鳴金訟冤之計者,已是無嚴,且引莫重之文字,欲爲伸辨之援據,尤極駭惋,原供勿施,照律重勘,依府讞施行,實爲得宜矣云。大臣之議如此,蔡弘遠照律重勘,何如?判付啓,大官追律,所關至重,有罪無罪,惟俟朝廷處分是去乙,鳴金訴冤,極爲無嚴,不可以事關四件,有所曲恕是矣。自在昔年,有以四件事鳴冤者,特施放釋之恩典敎是置,此人段置,謹依受敎,從輕特爲放歸田里爲良如敎。又啓目,儲慶宮獻官沈厚之原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目粘連,向前宋翼淵亦,觀其所供,雖是在外,身帶軍銜,任自下鄕,以致移差享官該曹論啓之境,誠甚駭然,以此照律,何如?判付啓,依允。
庚午二月十八日午時,上御誠正閣。晝講入侍時,特進官金履度,持論語第七卷,同知事趙弘鎭,持論語第七卷,參贊官鄭觀綏,持論語第七卷,侍讀官李止淵,持論語第七卷,檢討官尹日逵,持論語第七卷,假注書任存常,持論語第七卷,別兼春秋朴周壽,持論語第七卷,記事官朴綺壽,持論語第七卷,武臣行護軍柳相亮,以次進伏訖。上開卷讀前受音一遍訖,命奏新受音。止淵讀自齊人歸女樂,止不得與之言,仍命解釋章句以奏。上讀新受音一遍訖,命陳文義。止淵曰,今日進講兩章,上章則言聖人之行止,下章則記狂士之議論,觀乎兩章,可以知聖狂之分矣。接輿只守潔身之偏見,不聞體道之大權,故遇孔子,雖知爲聖人,而實不知聖人之心,所以其言之近於譏諷也。孔子則不以所趨之各異,棄其人,必欲與言中正出處之義,使之覺悟而入於吾道,可見聖人之至公爲心,無不可敎之人,而接輿自是己見,不欲聞之,至於趨而辟之之境,聖人雖有過化存神之妙,其於初未接語何哉?若使接輿,信聽夫子之言,矯揉偏見,偕底大道,則未必不爲當世有用之士,而今乃亢然自高,莫肯相絀,故先儒曰,楚狂不幸魯狂幸,蓋魯之狂士,得入聖人陶冶之中,能致斐然成章之美,楚狂則姿稟非不高矣,而自阻於聖人造化之外,終乃至於狂而已,豈不惜哉?由此言之,自是二字,乃人之大病,天下之事理無窮,一人之智慮有限,必也集衆言而用之,以補不逮,然後可以廣聰明而通義理。若中人以下,自暴自棄之類,固無足論,而雖姿質高明,才智通敏者,徒恃己見,不用人言,則必有穿鑿偏滯之患,而至若帝王之道,尤不可一分有自是之意。蓋人君處崇高之位,雖導之使言,常患臣下之嚴畏怵惕,不能盡情,況嵬然自聖,咈言拒諫,則孰敢矯其非乎?故自古帝王之優入聖域者,亦必自以爲不足,必虛心納諫,舍己從人,至於芻蕘之言而擇之,此乃爲聖益聖之道也。我殿下平日政令事爲,動無闕失,而求助一念,不自滿假,未嘗不惓惓於開言路之方,凡有群下之章奏,語到陳勉,必優容嘉納,以示體念之意,此固欽仰萬萬,而夷考敷施之實,罕見採用之效,然則群下之進言者,徒爲承隆重之褒批,以爲一身之榮寵而已矣,實無其言見用而有萬一裨補之幸矣。如此而雖日積公車,日陳嘉謨,反與無言同耳,安在廣言路之義哉?伏願殿下,旣有聽言之量,益勉用言之實,以法古帝王聖益聖之道焉。上曰,所陳好矣。上曰,下番陳之。日逵曰,見齊人歸女樂,季桓子受之,三日不朝,孔子行,讀論語至此章,實廢書興歎處也。孔子以大司寇,攝行相事,纔過三月,魯國大治,亂政如少正卯,而遄伏鯨鯢之誅,射利若沈猶氏,而不飭羔豚之價,男女異行,途不拾遺,大聖人過化存神之妙,於此可見,而龜蒙之域,其將一變至道矣。畢竟以女樂之故,聖人功化,不免爲中途而止,此千古之痛恨也。夫季桓子,久困於陽貨之餘,得專國政,與夫子而從事,正宜發憤自强之時,而目見德政流行,不啻若敏蒲速郵,則其已試之效著矣。且女樂之禍人家國,自古而然,夏妲周褒,前鑑不遠,則彼亦無不知之理,而今於女樂之來,遽然受之,如恐不及者無他,專由於耳目之艶慕,不禁慾火之動盪而然也。方其始受之心,豈不曰,暫時娛樂,何至大損於政治乎,而聖人之行止,國政之治忽,邦運之興衰,已判於三月之內。季桓子身爲國相,不識强隣惎間之計,微服往觀,至再至三,已極寒心,而況導其君於聲色之場乎?定公旣知其嚮用孔子,固亦有爲之君也,而其不爲唐虞之治,削弱而止者,臣則曰,非定公之過,而乃季桓之罪也。可勝痛哉?惟我聖明之世,聲色二字,初非臣等之所仰慮,而第古人之言曰,憂治世憂明主,帝舜大聖人也,而益之所戒,必曰,罔遊于佚,罔淫于樂,殷湯不邇聲色,而桑林六責,亦有曰,女謁盛歟,此豈聖人之眞有是失而有是言乎?治平之世,君臣上下,須以此等事,互相勉戒,自是美事。鄭衛桑濮之音,列於國風,懲創感發,善惡皆師,則季桓此事,不害爲懲創之一助也。蓋非特聲色,凡耳目所寓細微之物,苟或有外物之誘,則其爲害於聖學,實大焉。書字是六藝之一,不可廢,而先賢猶戒以一向好着,亦自喪志。且臣竊伏見古事,在我仁祖朝延陽府院君李時白家,有一名花金絲洛陽紅者,自上思欲一覽,延陽曰,但思治國安民之道而已,取花何爲?臣不敢以花媚君,遂採以棄之,上以此益加厚遇。夫一花之思覽,未足爲累於盛德,而延陽之必如是者,古相憂愛之誠可見,而益加厚遇之聖意,尤有可以仰認者矣。顧今講筵日開,聖學將進之際,外誘之來,視若敵國之在前,雖於燕閒之中,恒存警懼之念,盡聖工於無則加勉之地,是臣區區之望也。上曰,所陳甚好矣。上曰,知事陳之。弘鎭曰,魯狂薰陶於聖人,楚狂外馳於聖人,而悖於理者也。是以人之言曰,楚狂不幸魯狂幸,由此觀之,作成之責,實在於君師之位。伏願聖明,務盡作成之道,雖不入彀之人物,益加薰陶,卽臣區區之望也。上曰,以作成之道爲奏甚好,當留念矣。上曰,特進官陳之。履度曰,三日不朝,孔子行之,蓋三日非久矣,見其不足有爲之兆矣。孔子之前,子路已見之矣。人心之以私意喪天理,無如女樂,又蠱惑,亦無如女樂,沈溺則豈有心於敬禮賢者?大抵君上之不能挽三代之治,職由此也。非特女樂,凡小人之於君子,如晝夜氷炭,君子進則小人嫉之,以往古論之,君子未嘗一日安於朝廷,小人讒間,勢不相容。蓋君上之見小人而易惑者,以其有利口也,常自以爲彼必爲吾助治矣,彼必爲吾進賢矣,終不能退之也。孔子之欲治而不得進用,蓋此也。都在於君上本源上十分到底,終至洞澈光明,見歷代得失,如在目下,見古帝王闕失,如在聖躬,益勉講學中圖治之方。上曰,敷衍之奏尤好,當益加體念矣。上曰,參贊官陳之。觀綏曰,特進經筵官及上下番所奏皆切實,臣無他可陳者矣。上曰,楚狂遇孔子,而以鳳爲喩,則似若知聖人,而觀其所言,未可爲眞知聖人歟?止淵曰,接輿遇孔子,旣以靈鳥之隱見爲言,則未可謂全不知聖人,而但其徒知潔身堅持之道,不聞中正出處之義,至於所見偏以過之,自歸於吾道之異趣矣。上曰,往者不可諫,來者猶可追兩句,古語多有之,其出處則似本於此章,而凡人改過之道,往則已矣,來則可追,此非但楚狂之爲孔子而發,在他人收用之方,亦可謂儘好矣。止淵曰,此兩句,於改過遷善上,可謂緊要之語矣,而蓋追改旣往過失,然後可爲來頭無過之道,古雖有遂事勿說之語,而此往不諫一句,似未十分精微矣。上曰,楚狂諸人,亦是高士,比之孔門諸人,淺深,何如?而可方於誰歟?止淵曰,不敢以臆見方品,而接輿輩,旣是狂士有志者,若薰陶於聖門,則其爲琴張·曾晳之類,亦無怪矣。上曰,楚狂旣不知聖人,則如此之人,不足爲孔子弟子乎?然而楚狂言,有道則見,無道則隱,則非不知出處者也。止淵曰,楚狂不聞聖人中道,魯狂服習聖人之訓,此所謂七十子之服孔子也。楚狂亦從孔子之訓,則當有歸正之望矣。上曰,接輿名陸通,亦出於他書,而接輿二字,如別號乎?止淵曰,謹按小註,接輿名陸通,且接輿之名,似在諸子,而亦未能詳知矣。上曰,如孔子得位,楚狂爲學問人乎?履度曰,性亦耿介,而不逢治世故然矣。若當治世,而孔子得位,則入吾道矣。止淵曰,以有道則見無道則隱見之,則知治世之可出矣。弘鎭曰,耿介拔俗之姿,莊子多類此之人,楚狂不事王侯,高尙其事,雖亂世,無拯濟之意,非學問中人矣。上命掩卷,仍命止淵等曰,有所奏則奏之。止淵等曰,今日法筵,卽歲後初擧也。久曠之餘,得蒙召接,誠不勝欣幸之至。第伏念經筵之極寒稟停,自是不得已之例,而必待日候之稍暖,卽請視事,然後可無許久間斷之患,而今則仲春已過,始爲入稟,雖或連値事故而自致因循,揆以事體,未免稽忽,當該承旨推考,何如?上曰,此非承宣之不稟,自上姑未行之,推考置之。止淵等曰,臣等於日前刑曹罪人卞昌瑊等事,竊不勝驚愕之至,繼之以憂歎也。挽近以來,紀綱頹隳,變怪層生,可謂無所不有,而至於此輩事而極矣。渠以至微之類,假托莫重之地,作此前古所未有之變怪者,已萬萬寒心,而臣等尤有所深憂而遠慮者。蓋掖屬之內而憑藉,外而怙縱,其勢易然,必也常加操切,莫敢橫恣,然後乃可爲防微杜漸之道。故列聖朝嚴束掖隷之方,靡不用極,至有朝臣登對之時,守閤掖隷,屛息惴慄,或恐有抵罪而論勘者,此可見法紀之嚴而懲戢之深矣。自上前後之操制此輩,未嘗饒貸,而此輩暋不畏法,愈往愈極。年前李慶之處分未幾,此漢輩又出,此而敢爲,則何變之不有乎?此專由於紀綱之不立,下習之無嚴,馴致作奸之至此也。伏願從今以後,益加惕勵,先自宮掖之間,凡係婦寺僕隷之屬,律以防範,知所畏忌,使不得萌心干科,且掖隷之編於內案者,更加査櫛,其平日行己之不愼者,根着之不明者,一倂汰黜,另擇操身畏法者,俾無淆雜之弊,雖有小小罪過,一切勿饒,先從其頭目而痛繩之,則不但爲此等奸僞之永杜,亦可爲嚴宮闈之一端,故敢此仰達矣。上曰,爾等所奏,出於無隱,深庸嘉乃,嚴宮闈操近習僕隷等事,當益加留意矣。出擧條命經筵官先退。弘鎭等退出。又命退,承史以次退出。
上在昌德宮。停常參,只晝講。
吳淵常,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
吳淵常啓曰,明日常參·經筵,取稟。傳曰,常參爲之,處所以涵仁亭爲之。
李好敏啓曰,合辭方張之時,兩司無詣臺之員,事甚未安,未署經外,呈告人員,竝卽牌招,何如?傳曰,允。
吳淵常啓曰,御營廳將官來言,今日本廳軍兵,日次私習云矣,敢啓。傳曰,知道。
李好敏啓曰,行右承旨朴宗京,左副承旨鄭來百,同副承旨鄭觀綏,今日不爲仕進,竝卽牌招,何如?傳曰,允。
李肇源啓曰,藥房副提調,持湯劑來待矣。傳曰,封入。
李好敏啓曰,大司憲·執義未差,掌令韓啓翼·車敬鎭牌不進,持平柳訸·尹錫永未署經,監察茶時之意,敢啓。傳曰,知道。
以大司諫李羲甲,獻納李章垕,掌令韓啓翼·車敬鎭牌不進罷職傳旨,傳于李好敏曰,只推。
以左副承旨鄭來百,同副承旨鄭觀綏牌不進罷職傳旨,傳于李好敏曰,許遞,前望單子入之,待下批牌招察任。
承旨前望單子入之,李羲甲·申溆落點。
以應敎申在明,副修撰洪命周牌不進罷職傳旨,傳于吳淵常曰,只推。
兵曹口傳政事,大護軍單金羲淳。
吳淵常啓曰,明日常參,九卿當爲進參,而左參贊金文淳病不進,待開門牌招,何如?傳曰,允。
吳淵常啓曰,明日常參,六曹長官當爲進參,而禮曹判書朴崙壽病不進,待開門牌招,何如?傳曰,允。
吳淵常啓曰,明日常參,兩司當爲進參,未署經外,呈告人員,竝待開門牌招,何如?傳曰,允。
以公忠監司金蓍根狀啓,連山縣民家失火事,傳于吳淵常曰,聞甚矜惻,原恤典外,別加顧恤事,令廟堂區劃,分付。
吳淵常,以內醫院都提調·提調意啓曰,進御藥用,孰非愼重,而蔘劑事體,尤爲自別,今番嶺南春等羅蔘,當捧爲二斤,詳細看審,則品樣旣劣,表裏不同,人巧層生,頭尾互長,無一全體,糊痕狼藉,都是亂眞,莫掩奸僞,旣知如此,而嘗藥之地,何以捧進於湯劑之需乎?今雖舊儲垂罄,未免全數退却,使之改色,從速備納。前後申飭,不啻屢屢,而至於甲寅本院草記批旨,至爲嚴截,則該道擧行,不善致察,至有全數退捧之境,揆以事體,萬萬未安。該道臣鄭晩錫罷職,差使員順興府使洪大淵,拿問處之,審藥醫生,照法嚴繩,何如?傳曰,先朝甲寅定式,不啻至嚴且切,凡在有司之列者,豈敢怠慢?今番以此草記觀之,紀綱所在,極爲寒心。所當各別嚴處,而迎送之弊,不可不念,又觀來頭而處分。道伯越俸一等,守令姑爲戴罪擧行,審藥醫生,竝待畢捧嚴勘,可也。
吳淵常,以都摠府言啓曰,副摠管金宗善,以刑曹參判,本曹坐起晝仕出去,而逐日赴坐,煩稟未安,入番間除草記往來之意,敢啓。傳曰,知道。
李好敏,以義禁府言啓曰,光陽縣竄配罪人李翊模,昨年九月全羅道放未放回啓判付內,放送事命下,而時以臺啓方張,不得擧行矣。今則李翊模旣已停啓,依前下判付放送事,分付該道道臣,何如?傳曰,允。
李好敏,以義禁府言啓曰,三水府遠竄罪人徐有恂,甲山府遠竄罪人徐淇修,丁卯五月咸鏡道放未放回啓判付內,竝放歸田里事命下,而時以臺啓方張,不得擧行矣。今則徐有恂·徐淇修,旣已停啓,依前下判付,竝放歸田里,何如?傳曰,允。
李好敏,以義禁府言啓曰,嶺營獄囚時鼎·時夏·時楫等,因張錫愚之上言,本府回啓判付內,放送命下,已爲經歲,到今無停啓之擧者,臺諫事極爲駭然。此意,令兩司知悉事命下,而臺臣今已停啓矣。時鼎·時夏·時楫等,卽爲放送事,分付該道道臣,何如?傳曰,允。
李好敏,以義禁府言啓曰,時囚罪人蔡弘遠,特爲放歸田里事,命下矣。蔡弘遠放歸田里之意,敢啓。傳曰,知道。
李好敏,以義禁府言啓曰,卽接月令醫員南正吉手本,則時囚罪人宋翼淵,素患疝積之症,猝發於處冷之餘,衝亘肚臍,轉側須人,實有難保之慮云。罪人病勢危重,則一邊保放,一邊草記,曾有定式矣。宋翼淵姑爲保放之意,敢啓。傳曰,知道。
李好敏,以刑曹言啓曰,傳曰,刑曹時囚中臺啓已停者,當自該曹,依前判付島配,而其同罪在囚,旣已物故,又經赦典,特從輕典,嚴刑一次後流配事,分付事,命下矣。悖通儒生中在囚罪人金元喜·李榮復,各嚴刑一次後,元喜慶尙道機張縣,榮復咸鏡道利原縣,竝流三千里定配所,卽爲押送之意,敢啓。傳曰,知道。
庚午二月十九日午時,上御誠正閣。晝講入侍時,同知事沈象奎,持論語第七卷,特進官林漢浩,持論語第七卷,參贊官吳淵常,持論語第七卷,侍讀官李止淵,持論語第七卷,檢討官尹日逵,持論語第七卷,假注書金遇順,持論語第七卷,記注官劉㵙,持論語第七卷,記事官朴綺壽,持論語第七卷,武臣行護軍金煐,以次進伏訖。上開卷,讀前受音一遍訖,命奏新受音。止淵讀自長沮·桀溺耦而耕,止不與易也,仍解釋章句以奏。上讀新受音一遍訖,命陳文義。止淵曰,桀溺之言曰,滔滔者天下皆是也,其言似過矣,當是之時,環顧天下,豈無賢人,列國之中,亦豈無賢君,則不可直歸之於滔滔皆是,而但以沮·溺而觀之,則其言之如此,亦無怪矣。蓋春秋之世,專尙功利,擧世靡然,莫能相尙,雖以管·晏·臧·鄭之賢,亦不免功利之歸,魯之禮樂,甲於諸國,而亦不能用孔子,一變至道,則以沮·溺之方外觀者,安得不以滔滔皆是視之乎?此專由於風俗所尙,天下同歸,非獨春秋之世爲然,戰國縱橫之說,漢晉黃黃·老之術,皆爲當時之俗尙,遂致天下之混然。由此言之,風俗之盛衰,關於時運者,豈不大哉?雖以今時言之,謂之擧一國滔滔,亦非過語也。以奢侈則上自士大夫,下至閭巷,衣服飮食,少無等威,此奢侈之滔滔也,以奔競則朝廷之上,無恬退之風,場屋之間,多鑽刺之習,以至小民,擧皆牟利而就勢,此奔競之滔滔也,以恬嬉則百度懈弛,奔走率職者寡矣,而韋布不能致力於讀書,委巷不能專事於力農,此恬嬉之滔滔也。此政朱夫子所云,膠漆盤中頭出頭沒者也,雖若實無以易之,而若以君師之位言之,一轉移間事,夫君心所向,天下嚮應。雖以往昔而觀之,風俗之善變與不善變,都在於人君之一心上,西漢之尙吏治,東漢之尙名節,晉之佛老,唐之右文,宋之經術,都在於當時人君導率之如何耳。今殿下,亦崇節儉則奢侈自抑矣,重名檢則奔競自息矣,務振刷則恬嬉自去矣,豈可以滔滔皆是,不思挽回之道乎?此乃孔子之志也。孔子則旣無其位,故轍環天下,終不得挽回,殿下旣得聖人之位,又秉挽回之權,若以孔子之心爲心,則化民成俗,定在於是。伏望益加體念焉。上曰,下番陳之。日逵曰,沮·溺輩與孔子之道,其出處行止,自有霄壤之不侔。易曰,天地閉而賢人隱,苟於亂世則賢人之隱宜矣,而若乃聖人之心,如天地之大焉,雖於閉塞之時,其生物不息之心,未嘗休焉。彼沮·溺輩,只守其閉塞則隱之義而已,聖人不能一日忘天下,而沮·溺忘之,聖人不以無道棄天下,而沮·溺棄之,蓋聖人仁也,而沮·溺忍者也,聖人中也,而沮·溺過者也,聖狂之分,固如是矣。然數人者,律之以聖人中道,則誠皆有病處,而若只就數人者而言,則潔身遐擧,澹然自守,確然不移,泥視軒冕,雲看富貴,千載之下,卽其言辭,足以想見其風姿,有不可率然妄議者,則是皆當世之賢人也。使此賢人,不遇於時,遯而長往者,未必非時君之責也。若使時君而用之,則數人者聲名事業,豈在於孫叔敖·令尹子文之下哉?然而竟不用於當時,鳥獸與群而已,此實爲後人之歎惜處也。惟我東方,自列聖朝,菁莪作育之化,洋溢隆洽,山林宿德之士,茅茹而進,羽儀明廷者,指不勝摟,世級日下,風氣漸不如古,目今人才,雖謂之眇然,可也。第念人才之生,代不乏人,昔宋神宗,以人才之難得,發歎於講席,程子對曰,陛下安可以誣天下乎?又嘗曰,天生一世人才,自足了一世之事,在於君人者採用而已。夫士生斯世,幼而學之,壯而行之,窮則獨善其身,達則兼善天下,古訓雖如是,志士之本意,亦何必獨善爲也?顧今之時,亦多有此箇賢人,古人詩曰,中原莫道無麟鳳,自是皇家結網疎,若招之而務積誠意,來之而優加禮待,好爵以縻之,重祿以勸之,則彼懷才有用之類,其將捨聖朝而焉往哉?其已在旌招之列者,期於必致,其外遺逸之在野者,亦思採訪,實爲今日之急務。伏願殿下,於搜羅巖穴登崇俊良之道,益加聖念焉。上曰,知事陳之。象奎曰,程子言聖人不敢有忘天下之心,敢之一字,可以知之。凡天下之治與不治,自聖人視之,皆是己分內事,故以不敢忘下語,聖人猶然矣,況君上乎?有道無道,治與不治,皆是己分內事,而朱子曰,聖人無憂世之心,則固不可也,視一世未治,戚戚憂愁亦非也,此不過以不得位之聖人而汎言之也,至若爲人君上者,則不但以憂愁戚戚論矣,其所用心,不敢一日忘天下,上之所可惕念者,程子此言儘好矣。雖以不得位之聖人,其用心之道,不敢放下,猶尙如此,則朱子之言,果以不得位者泛論之,而似或然矣。若君上則戚戚之過,而有若岌岌,憂愁之甚,而至於恐懼。蓋敢之一字,最可玩味處,必須常常體認乎此箇字,無得一時一日之敢忘焉。上曰,敢字意味儘好,出於何處乎?象奎曰,出於程子稡言。上曰,非程子則不得下敢字矣。特進官陳之。漢浩曰,沮·溺之果於忘世者,時君世主之責也。苟使時君世主,皆得以野無遺賢,則必有勝於沮·溺者矣。俄者下番所奏旁招俊乂,果是好事,而豈可一一旁招爲哉?政令施措之間,苟能盡孚感振作之方,則孟子云願立於朝,周易云雲從龍風從虎,蓋有相感之理,故龍不求雲,虎不求風,而自然類應。爲人上者,苟於政令施措之間,有自然感應之效,則不勞旁招,而俊乂可得矣。上曰,參贊官陳之。淵常曰,上下番及知事特進官,已詳達,更無可陳者矣。上曰,沮·溺,與楚狂相類歟?象奎曰,與荷篠丈人,皆是相類者,而高蹈則果高蹈矣,但與聖人道不同矣。上曰,趣不同耳。楚狂則趨而辟之,故孔子不得與之言,彼沮·溺則孔子何不與之語,而子路之只與相語歟?象奎曰,楚狂則聞鳳兮之歌,知其爲賢流,而欲與之言,但沮·溺則孔子只見耦耕之狀,而使子路問津矣。上曰,孔子苟行道,則此輩人皆爲用歟?象奎曰,然。止淵曰,此皆賢流矣。象奎曰,其下章丈人及逸民,俱是賢者,而所以潔身長往者,不遇之故也。此固辟世者,而雖以已仕者言之,孔子爲魯司寇,見女樂而行,時君雖有賢才而不得用,用之而政令亦如是,則與不用等耳。此不可以往昔事看過,凡於施措上,特加益勉,則當有實效矣。上曰,孔子雖不與言,而子路則旣言之,而何不使曉解耶?止淵曰,子路雖與沮·溺及荷篠丈人與之語,至及於君臣之義長幼之節,而猶不造聖人精微之域,故聞其辟世辟人之言,而不能劈破,使卽曉解矣。象奎曰,記載之際,不無詳略之或殊,而子路或統而言之矣。上曰,於丈人旣爲此言,則以吳氏註觀之。接輿·沮·溺·丈人,俱是楚人,子路亦或爲此言矣。命掩卷,仍命書傳敎曰,刑曹時囚中臺啓已停者,當自該曹,依前判付島配,而其同罪在囚,旣已物故,又經赦典,特從輕典,嚴刑一次後流配事,分付。上曰,在外經筵許遞,未肅拜經筵,竝申飭行公事。出榻敎仍命經筵官先退,象奎等退出。又命退,承史以次退出。
上在昌德宮。只常參,停經筵。
自巳時至申時,日暈。
藥房都提調金思穆,提調朴宗慶,副提調李肇源,啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
李羲甲啓曰,明日常參·經筵,取稟。傳曰,只晝講。
李好敏啓曰,備邊司郞廳來言,今日賓廳日次,而常參相値,不得來會云矣,敢啓。傳曰,知道。
以掌令韓啓翼·車敬鎭,獻納李章垕牌不進罷職傳旨,傳于李羲甲曰,只推,更爲牌招。
李肇源啓曰,藥房都提調·副提調,持湯劑來待矣。傳曰,封入。
李好敏啓曰,右邊捕盜大將李堯憲,以御營大將,明日習陣事,鷺梁出去矣,所佩命召及大將牌·傳令牌,何以爲之?敢稟。傳曰,仍佩往來。
以前兵曹佐郞李彦輔拿處傳旨,傳于李羲甲曰,分揀。
備邊司薦望,以金明淳爲咸鏡監司。
李羲甲,以弘文館言啓〈曰〉,應敎申在明,副修撰洪命周,旣有只推之命,竝卽牌招察任,何如?傳曰,允。
李好敏,以備邊司言啓曰,卽見禮曹粘目,則枚擧東萊府使尹魯東狀啓以爲,公作米年限請退,裁判差倭,到館淹留,已至經年,而不許供億,亦非柔遠之意,公作米退限,嚴加責諭,接待一款,依例許施事,令該曹稟處爲辭,而前後裁判出來者,勿論所幹之何事,姑許接待,已有前例,事係邊情,請令廟堂稟處矣。裁判許接,自有恒規,接待與禮單等節,分付該曹及該府,照例擧行,而至於公作米退限,乃是從前曠蕩之特恩,則看作前例,又此來請者,極爲可駭,嚴加責諭,卽爲入送之意,申飭該府使處,何如?傳曰,特給可也。
李好敏,以兵曹言啓曰,今二月二十日文臣朔試射試官望,備擬受點矣。以殿座相値,不得爲之之意,敢啓。傳曰,知道。
李好敏,以兵曹言啓曰,今二月二十日禁軍戎器點考設行單子,纔已啓下。而殿座相値,以無故日退行之意,敢啓。傳曰,知道。
庚午二月二十日辰時,上御涵仁亭。常參入侍時,行左承旨李好敏,行右承旨朴宗京,左副承旨李羲甲,右副承旨吳淵常,同副承旨申溆,以次先拜陞殿。贊儀唱常參官入就位,東班,右議政金思穆,兼戶曹判書李晩秀,行吏曹判書趙尙鎭,右參贊吳載紹,漢城判尹金履度,禮曹參判洪義浩,掌令韓啓翼,副校理鄭元容,修撰尹日逵,吏曹佐郞金載一,戶曹佐郞李秉淳,禮曹佐郞金世忠,監察宋仁載,司錄閔秉勳,記事官李紀淵,別兼春秋朴周壽,西班,永明尉洪顯周,判敦寧韓晩裕,行工曹判書南公轍,刑曹判書沈象奎,兵曹判書朴宗慶,檢校直閣李存秀,兵曹佐郞李彦輔,刑曹佐郞成永愚,工曹佐郞鄭夏容,假注書金遇順,記事官朴綺壽,以次入就殿庭。贊儀唱四拜,常參官及史官,以次行禮。引儀唱有啓事官陞殿,無啓事官退出,金思穆·鄭元容·尹日逵·韓啓翼·李彦輔,以次陞殿,紀淵·周壽·遇順·綺壽,以次陞殿,相向進伏於楹外,因又進前分左右。好敏曰,都承旨李肇源,以藥院副提調,進去監煎,故未得入侍矣。思穆曰,近日日氣不調,聖體,若何?上曰,一樣矣。思穆曰,寢睡·水刺之節,何如?上曰,一樣矣。思穆曰,王大妃殿氣候,何如?上曰,一樣矣。思穆曰,惠慶宮氣候,何如?上曰,一樣矣。思穆曰,嘉順宮氣候,何如?上曰,一樣矣。思穆曰,元子宮諸節,何如?上曰,安過矣。思穆曰,目今悠悠萬事,無過於講學一事,而開春以後,近始有晉講之命,未知深宮燕閒之中,所作爲者何事,所進覽者何書,而作撤無常,乃如是耶?區區寒曝之憂,切不勝萬萬矣。伏惟寶齡鼎盛,春煦漸長,進修學業,成就德性,此正不可失之機會,而況工夫易間斷,歲月難推尋,苟不能親近儒臣,日有涵泳,則何可望其時敏之效乎?且開筵之際,殆近備數,數次問難,遽命退出,上下之情志莫孚,資益之實效難期。伏望繼自今,益加惕念,毋有作撤無常,徒歸應文之歎焉。上曰,卿之敷陳,極爲深切,小子雖不敏,豈不體行?當益加服膺矣。出擧條思穆曰,目下災荒,民將盡劉,發帑補賑,實出於我聖上如傷若保之盛德·至意,爲方伯·守令者,固當悉心對揚,而以錢作米之際,批比別巡之時,果有實惠之下究乎?雖以湖南言之,關西詳定之價,較諸湖南市直,則必有大相矛盾之慮,從便換送,雖出於不得已之政,列邑之各樣上納,以今民情,如未及趁時收殺,則賑還之疎虞,勢所必至,且聞兩湖之間,多有捐瘠之患云。遠外傳聞,雖不可盡信,以湖南道臣狀聞觀之,間有札瘥爲言,而饑饉·癘疫,例多相仍,今亦安知其必無?而若或餓殍載路,賙賑失時,使無告窮民,塡於溝壑,則是豈王政之所可忍乎?令道臣另講還賑之政,俾有實效,遍察顚連之類,隨卽拯救,仰體朝家德意之意,出擧條申飭,何如?上曰,兩湖歉凶,實是無前之災,自昨年以來,予心憂懼,日夜警惕,今聞卿言,尤增惻然,凡所以奠安接濟之方,依卿所奏,另加嚴飭,俾有實效。如此申飭之後,爲道伯爲守宰者,若有一味玩愒,至於文具之歸,則實非體朝家分憂之意,一體知悉事,分付可也。出擧條思穆曰,言路開閉,實關於有國之興替,而臺閣之寥寥,未有甚於近日矣,況災荒溢目,民生殿屎,漢南之方春賑政,關北之屢日地震,豈無講究消弭之策,守令之臧否,時政之得失,亦豈無隨事可言之端?而無一事彈論者,無一人登聞者,此其故何也?莫非如臣無似,忝叨具瞻之地,不能導率之致,抑恐我殿下來諫之德,或有所未盡而然也?今日常參,乃是歲新後初有之盛擧,另飭登筵之儒臣·臺臣,各陳昌言,一一採用,俾有實效之地宜矣。上曰,言路開閉,自古觀之,莫不治世而開,亂世而閉,吉凶·興亡·消長之憂,亦關於此,予以是每念此箇之義,亦慮近來此弊之在,卿言又如此,極爲好矣。且以今日事言之,常參命下,諸官俱整,而未聞兩司之入參,末乃屢度催促,只有一人之入參。向年常參,已有處分,今又如前循避,國有紀綱,焉可如是?此莫非予小子不能廣言路納昌言之致,而卿亦益加董飭,俾無日後臺閣長鎖言路永杜之弊,宜矣。出擧條思穆曰,今日常參,卽盛擧也,行公臺諫,宜當登筵,敷陳昌言,而無端違牌,不爲入來,國體所在,極涉未安,竝施罷職不敍之典,何如?上曰,依爲之。出擧條思穆曰,昨日藥房草記批旨,有差使員守令戴罪擧行之命矣。進上羅蔘,已爲退送,改備上來之際,自致許久等待,此時三南民事,不可暫曠,使之當日辭朝,先爲下送,何如?上曰,依爲之。出擧條彦輔進伏,上曰,啓事,可也。彦輔曰,無所懷矣。上命書傳敎曰,常參事體,何等嚴重,而兵曹佐郞李彦輔,混爲陞殿,至於登筵,極爲駭然,爲先汰去,令該府拿問嚴勘。又命書傳敎曰,不飭之該房承旨,爲先遞差。彦輔·淵常退出,元容·日逵等進前奏曰,大僚以言路之閉塞,深致慨惜,而聖批優容,俾開來諫之路,登筵諸臣,孰不欽誦?而夫言路云者,非但指衮躬闕失之隨事規諫也,雖於官師僚寀之間,每事規箴,有懷無隱,務歸攸當,偕底大道,則此固同朝忠厚之風,而挽近以來,公車文字,非不日積,而言病陳情之外,言事者絶罕,雖或有言事之章,皆是悠泛平常之談,未見就一事論一事,明言某人·某事之當否,某官·某政之得失。今日朝著之上,大小群僚,豈皆能奉職無愆,隨事盡善而然哉?誠以玩愒爲常,緘默成習也。在昔三代盛時,賢俊布列,宜若無可言者,而猶有常規之美師師之盛,今也則不然,事屬聖躬,則猶有章奏之陳勉,輒被聖度之虛受,而至若廷僚互相規警之擧,寂然無聞,一切廢却,此實非忠厚相愛底道理,而反有掩覆媕婀底氣像,此誠今日之痼習也。然而此固不可專責於群下,苟自上克盡交孚之道,廣推翕受之量,每使下情上通,無所壅蔽,則在下者,亦必當知無不言,而官師之規,論事之章,日進於前矣。然則來諫之道,莫先於交孚情志,而交孚之道,惟在於頻接臣隣,見今講筵日開,咨訪甚勤,而每於開講之暇,頻賜召接,上自朝廷猷爲,下至閭里微細,內而公卿·庶僚之得失,外而方伯·守令之臧否,講論詳悉,日以爲常,則上所謂言路,不期開而自開矣。益加體念於頻接交孚之道,是臣等區區之望也。上曰,言甚切實,當留意矣。出擧條元容等曰,見今三南,値此無前之歉荒,賑政方張,而今日之尤可切悶者,諸道飢民,各相散離,甁罌無儲,里落殆空,春序過半,而見無作農之望云。夫農事,貴在於不失時序,故遂大夫之簡器修政,古太史之順時覛土,皆以民事之不可少緩也。作農之道,稟係於天時·地利·人力三者,而天時·地利,雖得其宜,人力若有所不及,則難望西成之功矣。歲首勸農之綸音,祈穀之親行,固仰認爲民重農之聖念,而溫綸中若曰,糧乏者給之,懶惰者警之,守令之責也,此卽夏諺春省耕助不足,周禮趣稼事以賞罰之意也。若以分遣官吏,督耕迫耘,爲勸相之具,則反歸於擾民,故明臣邱濬之言曰,憫農之詔,非不飭守令以勸相,然尙虛文而非實惠,則農不必勸,今日筵席之間,廟堂之上,日所講究者,皆以助糧興農,爲急先務,則凡居字牧之任者,亦當有先期措備者。然雖助糧種,而若失耕作之期,雖及時候,而若有不均之患,則實惠無以下究,而民事何以責成耶?民事惟在於一豫字,伏願亟令廟堂,申飭諸道方伯·守令,俾盡及時勸相之方,而日後按廉之行,亦以農政勤慢,論勘守令之意,竝爲嚴飭,恐宜矣。上曰,已諭前批,令廟堂別爲申飭,可也。出擧條啓翼進伏,好敏曰,掌令韓啓翼,進前傳啓之際,奏對顚錯,擧措失儀,揆以臺體,不可無警,推考,何如?上曰,依爲之。出擧條啓翼曰,臣言議風采,初不近似於淸朝耳目之任,僻在遐鄕,聞見孤陋,常參有命,新入臺地,體例生疎,做錯非細,至有承宣請推之擧。臣滿心惶恧,無地自容,以此情蹤,何可一刻晏然於臺次乎?請命遞斥臣職。上曰,勿辭。出擧條好敏曰,掌令韓啓翼,一日再啓煩瀆,退待物論矣。上曰,知道。出擧條王大妃殿進御加味六君子湯,前方中去天麻·防風,加蒼朮·白芥子各一錢,自今日五貼式,日次製入事。出榻敎上命退,諸臣以次退出。
上在昌德宮。停常參,只晝講。
自辰時申時,日暈。夜五更,月暈。
李羲甲啓曰,明日常參·經筵,取稟。傳曰,只晝講。
李好敏啓曰,來二十五日,朝參日次矣,敢稟。傳曰,停。
李好敏啓曰,大司憲·執義·掌令一員未差,韓啓翼引避退待,持平柳訸·尹錫永未署經,監察茶時之意,敢啓。傳曰,知道。
傳于李羲甲曰,下直守令留待。
李羲甲啓曰,藥房提調,持湯劑來待矣。傳曰,封入。
李好敏啓曰,卽者,義禁府都事來言,時囚無得過三日滯囚,曾有定式矣,時囚罪人沈厚之議處及保放罪人宋翼淵,當爲照律,而判義禁洪明浩受由在外,次堂例不得擧行云,何以爲之?敢稟。傳曰,令次堂擧行。
以應敎申在明,副修撰洪命周牌不進罷職傳旨,傳于李羲甲曰,只推。
李羲甲,以弘文館言啓曰,應敎申在明,副修撰洪命周,旣有只推之命,竝卽牌招察任,何如?傳曰,允。
傳于申溆曰,武臣堂下朔試射,明日爲之,處所以春塘臺爲之。
傳于申溆曰,明日出宮門路,以協陽門爲之。
以平安監司徐榮輔狀啓,定州牧民家失火事,傳于申溆曰,聞甚矜惻,原恤典外別加顧恤事,廟堂區劃,分付。
申溆,以賑恤廳言啓曰,因傳敎,本廳未分排各倉,今月二十二日爲始,減價發賣於五部都民之意,敢啓。傳曰,知道。
李好敏,以備邊司言啓曰,以信行講定事,講定譯官,纔已下送矣。信蔘單蔘之蔘品釐正,卽是講定中第一事件,有不可只委一譯,專管擧行,而前此渡海官,旣已竣還,且熟諳彼中事情,另擇其尤爲解事者,追後起送,使之合力周旋,別爲講定,期於必竣乃已後,其他諸條,一體講定之意,分付該院。蓋此講定,事係莫大,而若使專付一二象譯,不令地方官董察,有非重事體備疎虞之道,況今番講定,比前尤別,該譯則隨事關由,該府則相機周章。若或有京司所未及指受者,必爲出意見裁處,俾無一事未盡之歎。該譯輩如有不能事事之弊,則這卽報司論勘之意,申飭東萊府使處,何如?傳曰,允。
李好敏,以兵曹言啓曰,今二月二十一日,武臣賓廳講書日次,而晝講相値,不得爲之之意,敢啓。傳曰,知道。
李好敏,以義禁府言啓曰,保放罪人宋翼淵,還囚照律以入之意,敢啓。傳曰,知道。
禁府照目粘連,副司果宋翼淵矣本府議啓內,觀其所供,雖是在外,身帶軍銜,任自下鄕,以致移差享官,該曹論啓之境,誠甚駭然,以此照律,罪笞五十收贖,解見任別敍,私罪奉敎依允爲旀,功減一等爲良如敎。又啓目粘連,向前沈厚之亦,祀典奠幣之失儀,雖云笏記傳唱之顚錯是白乎乃,身爲獻官,亦難免不飭之罪,以此照律,何如?判付啓,依允。
副校理鄭元容,副修撰趙綜鎭等,箚曰,伏以掌令韓啓翼,以臣言議風采,初不近似於淸朝耳目之任,僻在遐鄕,聞見孤陋,常參有命,新入臺地,體例生疎,做錯非細,至有承宣請推之擧,臣滿心惶恧,無地自容。以此情蹤,何可一刻晏然於臺次乎?引避而退,筵席失儀,雖緣生疎,不可以此輕遞言官,請掌令韓啓翼出仕。取進止。答曰,省箚具悉。處置事依施。
庚午二月二十一日午時,上御誠正閣。晝講入侍時,知事南公轍,持論語第七卷,特進官洪義浩,持論語第七卷,參贊官申溆,持論語第七卷,侍讀官鄭元容,持論語第七卷,檢討官趙琮鎭,持論語第七卷,假注書金遇順,持論語第七卷,記注官金良倜,持論語第七卷,記事官朴綺壽,持論語第七卷,武臣行副護軍權逴,以次進伏訖。上開卷讀前受音一遍訖,命奏新受音。元容讀,自子路從而後,止已知之矣,仍解釋章句以奏。上讀新受音一遍訖,命陳文義。元容曰,此章荷篠丈人,亦一隱遯之士,而與接輿·沮·溺,俱相類矣,其深藏固閉,果忘長往之事,雖不過一節之士,而不懷榮祿,潔身避世之淸風高節,則千載之下,尙令人起敬起慕,亦可謂高行特立之士。而非識中庸之聖人,則固難以妄議矣。叔季之人,多不能學事君之道,而惟解仕字之意,故貪冒榮祿,身循富貴之類,反以荷篠·沮·溺等人,藉爲口實,甚至於枉道苟合,患其得失,則朝著濁亂,仕路淆雜,其禍國亂倫之害,反甚於此,此先儒所以有今日救世之道,正當扶起沮·溺等人之語也。今以子路述夫子之意之言觀之,則一語之間,三下義字,曰,不仕無義,曰,君臣之義,曰,行其義也,這義字,政是着眼深玩處,夫所謂義者,卽裁節事理,允歸宜當之謂也。爲人臣者,先須識一義字,然後進退可以得宜,去就可以不苟,出可以伸其道,而不有貪爵循祿之患,處可以守其道,而不至滅跡亂倫之患矣。然而此義字,非但人臣之所當識者也,上之使群下之道亦然,常求其合於義者,然後賢者樂爲之用,而苟或以爵祿與奪之權,視爲御世之欛柄,榮祿以㗖之,富貴以誘之,則廉潔砥礪之士,日益狎遠,循祿苟仕之輩,日益押近。如此而國不危亂者,未之有也,此所以聖人,於君臣之間,特以一義字言之者也。伏願於此等處,亦留聖念,推移體察焉。上曰,所陳甚好矣,下番陳之。琮鎭曰,此章言君臣之義,此乃五倫之一,而亦包五倫之意。夫人臣愛君親上之誠,得之彝性,是則便是父子之親也。君臣之情志,交孚而相信,是則便是有信也。敬禮交盡,毋或䙝昵,是則便是有別也。等威有截,尊卑有分,是則便是有序也。然而必以義一字,言於君臣之倫者,君臣以義而合焉,義者宜也。由君而視之,則宜用則用,宜捨則捨,由臣而論之,則宜進則進,宜退則退,不宜退而退,則至有隱淪之果忘,不宜進而進,則亦至有決性命饕富貴者,蓋揆之以義,均爲失矣。君人之道,亦宜惟義是視,審擇之導率之,偕底盡倫之道。伏願聖上,推類乎經旨,務盡有義之美焉。上曰,知事陳之。公轍曰,此章之上有曰,齊景公曰,老矣不能用,而孔子行,齊人歸女樂,而孔子行,故次係此章,蓋孔子大聖人也,合乎中庸之道而道不行,故至於轍環。接輿·沮·溺·荷篠,則不害爲一節之士,而身欲潔,故至於長往,此皆時君·世主之過也。此章別無文義,而亦足爲監戒之端,方今之時,雖無大聖人之如孔子者,而使彼三人者類,不在野而在於朝,勿使有長往不遇之歎則幸矣。上曰,好矣。公轍曰,上番所奏,卽黃勉齋之言也,而士大夫立身,惟出處二岐而已,亦視其有道無道而已,但聖人則至誠惻怛之心,以濟天下爲己任,不敢暫忘,故雖知道之不行,而猶有惓惓不忍捨之意,彼隱淪者,則果於忘世,只欲自潔其身,故與中庸之道,大甚相反,而後之人,不知聖人之懇惻用心,只在於天下,至如貪饕者,亦皆依托於聖人,欲爲欛柄,此所以勉齋之言,援彼救此,實出於衰世之歎也尙矣。聖人則旣不可得見,而以自潔者·貪饕者較看,則無寧捨此而取彼乎?先正臣李珥,昔在宣祖朝,人有憂棄官者,李珥曰,雖一命之士,皆棄去,則吾國其庶矣夫,若一命之士皆棄去,則國其空虛,而爲其可尙者廉隅也,故至謂國事之其庶,後之世,亦貪饕者抑之黜之,自潔者扶之奬之,則大爲世道之益,此文意義,推此細看,則實有味矣。上曰,特進官陳之。義浩曰,隱與仕分而言之,而范氏註,爲字皆作爲之義也。彼隱淪者,則高尙其志,處作爲邊,果太過矣。至若人臣事君之道,達則固好,而過於作爲,則至於患得患失,更不知有聖人中庸之道,竊以爲,爲人臣事君之道,不徒深察乎爲字之義也,爲君上者,凡於知人用人之際,亦深察乎作爲之太過處爲病痛,則不難乎取捨矣。凡中庸之道,不偏不倚,大公至正之謂也。君上者,不偏不倚,大公至正而臨之,故昔在唐堯之時,野無遺賢,而殷周之世,若伊·傅·呂尙之徒,其在莘野·磻溪版築之時,則與沮·溺者類,不甚相遠,而及夫聖王之相遇也,亦皆出而仕,仕者所以達道也。八元·八凱之時,亦有四凶之患得患失者,則斥絶之放流之,若以此章而推之,則知人用人之際,可知其取舍矣。上曰,好矣。參贊官陳之。溆曰,上下番及知事·特進官,已詳達,更無可陳者矣。上曰,子路所謂潔身亂倫之言,果述夫子之本意耶?荷篠丈人,雖是果忘之隱者,而觀其言辭,亦甚高明,則雖欲潔其身,而豈至於亂倫之境耶?元容曰,丈人旣見其二子於子路,則亦知其長幼之節矣。獨於君臣之義,豈有不知之理,而其所趨,旣偏於絶人逃世,遠害全身,故邈然無救世之志,漸至於不知有君臣之義,則豈不至於亂倫之境乎?以夫子必欲曉人之至意,至使子路反見,則子路此言,必是述夫子之意矣。公轍曰,仕者所以達道也,而若有貪饕患失之弊,則不猶愈自潔者之足以勵世乎?大凡去就取舍之際,所宜諦審乎此等間界,而但欲自潔之不已,則或至於亂倫矣。義浩曰,此以君臣之倫言之,而似非父子之倫矣。上曰,此若子路之言,非夫子之言,而以集註所云而或意其夫子之言者何也?公轍曰,此福州寫本,而其意訓所歸,終難的言,第問于上下番,何如?上曰,朱子亦曰,未知其是否,則固不可論矣。元容曰,反子二字之有無,不敢臆言,而集註亦言,述夫子之意如此,且子路之反見,是夫子所使,則豈可無所授之言乎?故小註亦云述夫子之意,似是無疑矣。琮鎭曰,丈人未必躬亂大倫,似是末流之弊也。有若孟子所云,伯夷隘,柳下惠不恭也。上曰,此果是夫子之本意云爾,則荷篠與接輿·沮·溺一也。上章旣無此箇語,而何獨於丈人,而以亂倫稱之耶?抑荷篠丈人,有甚於彼三人者而然歟?元容曰,此四人者,俱是高尙辟世之隱者,則似別無異同,而於接輿則趨而辟,故不得與之言,於沮·溺則謂之以鳥獸不可與同群,吾非斯人之徒與而誰與云乎,則其語趣,亦一意義矣。上曰,丈人以隱者,故已知子路之反,而至則已行歟?抑不知夫子之聖而然歟?元容曰,丈人已知子路之反,而其心焉以夫子之志於仕而爲非,故所以辟之也。公轍曰,丈人非中行之士,則固不能眞知聖人,然而非直曰,夫子之志於仕也,以其時則固不可行道,而夫子猶且棲遑,故心或非之矣。元容曰,丈人知子路之反,而必有所告,故先自韜光滅跡,不欲與接語,此亦接輿趨而辟之之意也。上曰,以丈人稱者何也?元容曰,似是尊之之意也。上曰,苟可敬尊,則接輿·沮·溺,似無彼此,而獨於荷篠而稱丈人何也?元容曰,接輿·沮·溺,則各有姓名之可傳,故似不必以他稱之,而於荷篠則只記其所遇荷篠之隱者,而以丈人別之也。琮鎭曰,或稱荷簣者,或稱楚狂,而此獨以丈人稱之者,似以年輩之高,或以儀容之偉,若所謂呂梁丈人·河上丈人也。上曰,以子路之性,似不欲受人倨傲,而執恭於丈人者何也?元容曰,子路學力,亦豈不識乎敬長之禮,而以其勇敢行行之性,恭執其禮者,亦必以丈人有可敬之容也。琮鎭曰,子路少時,鷄冠貑佩,未及山竹之括羽,而似有張留侯欲敺圮老底意,而及夫出入聖門,矯化氣質,則至有此禮待丈人之擧也。子貢之貨殖,乃其少時事也,大抵子路·子貢,方其少時,雖有偏處,而皆有矯化之美,聖門薰陶之化,於此等處可見矣。公轍曰,法講事體甚重,語到聖賢處,宜致敬謹,子路雖不與四聖同科,而亦聖門高弟也。上番文義奏對之際,不無語失,其失雖小,不可無警,上番玉堂鄭元容推考,何如?上曰,依爲之。出擧條仍敎曰,不但法筵也,尋常酬酢,所可審愼,不徒子路也,聖門群弟,亦宜敬待矣。公轍曰,我朝四百年忠厚之風,若非罪啓之辭,則雖於朝行儕僚間,不敢忽之矣。上番之言,雖語訓間微失,而經筵事體,旣有互推之規,故如是仰請矣。上曰,經筵則互推乎?公轍曰,然矣。公轍曰,今當鎭日開講之時,經筵不可不備,況於飭敎之後,尤不宜逡巡,同經筵閔耆顯推考,令政院牌招察任,何如?上曰,依爲之。出擧條公轍曰,以東萊公作米退限事,承旨欲仰達,而此有己未之已例矣。上曰,以特給,可也。改書出,可也。元容曰,請掌令韓啓翼處置出仕。上曰,入侍時處置,亦有請出仕之請字乎?出去考例後,以箚請之,可也。命經筵官先退,公轍等退出。上曰,下直守令入侍,賤臣承命出傳,與德川郡守李鍾穆,偕入進伏,上命進前奏職·姓名,敎曰,七事別諭除之,下去着念爲之,可也。仍命下直守令先退,鍾穆退出,又命退,承史以次退出。
上在昌德宮。停常參,只晝講。
武臣堂下朔試射罷,還內後,內閣·政院·玉堂·藥房口傳問安。答曰,知道。
李好敏啓曰,大司憲·執義·掌令一員未差,韓啓翼傳旨未下,持平柳訸·尹錫永未署經,監察茶時之意,敢啓。傳曰,知道。
李羲甲啓曰,明日·再明日寧陵忌辰祭齋戒正日相値,視事頉稟之意,敢啓。傳曰,知道。
李好敏啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,藥房副提調,持湯劑來待矣。傳曰,封入。
以掌令韓啓翼牌不進罷職傳旨,傳于李好敏曰,只推。
傳于李肇源曰,承旨未差之代,前望單子入之,待下批,牌招察任。
承旨前望單子入之,曺允遂落點。
李肇源啓曰,新除授左副承旨曺允遂,時在京畿驪州地,斯速乘馹上來事,下諭,何如?傳曰,允。
以應敎申在明,副修撰洪命周,牌不進罷職傳旨,傳于李羲甲曰,只推。
傳于朴宗京曰,政官牌招開政。
傳于朴宗京曰,在外玉堂許遞,今日政差出。
有政。吏批,行判書趙尙鎭進,參判閔耆顯牌不進,參議未差,行右承旨朴宗京進。以宋冕載爲吏曹參議,趙得永爲大司憲,李貞運爲大司諫,金熙華爲執義,崔履亨爲司諫,韓兢履爲掌令,權烒爲獻納,李鍾運爲正言,朴周壽爲修撰,鄭觀綏爲兵曹參知,朴鳴和爲佐郞,李存秀爲同經筵,金尙元爲典籍。承文博士單朴長輿,咸鏡監司單金明淳。前郡守洪彝浩今加通政,侍從臣前正言洪羲瑾父加資事,承傳。
兵批,判書朴宗慶進,參判朴聖集病,參議李顯默入直,參知未差,行左承旨李好敏進。以曺允大爲知事,李普天·尹光錫爲同知,趙德潤爲副摠管,韓始裕·李周永爲僉知,柳光濂·李秉文爲忠翊將,韓相圭爲慶熙將,李魯集爲文兼,李箕煥爲武兼,徐國輔爲宣傳官,曺海鎭爲守門將。小農權管金守光,同知盧仁兢,僉知李永建,上護軍曺允大,副護軍鄭來百·吳淵常·鄭觀綏·尹命烈·夫道勛·崔柱鉉,副司直洪羲俊·李錫夏,副司果洪羲瑾·趙鍾永,副司正金遇順,護軍李光德·李瑩,以上竝單付。
李羲甲,以弘文館言啓曰,應敎申在明,副修撰洪命周,旣有只推之命,竝卽牌招察任,何如?傳曰,允。
以應敎申在明,副修撰洪命周牌不進罷職傳旨,傳于李羲甲曰,只推。
李好敏啓曰,卽見義州府尹柳畊冬至使先來還渡江狀啓,則後面連幅,不爲着銜,有違格例,事甚不審,推考,何如?傳曰,允。
李好敏,以都摠府言啓曰,今日入直內三廳武兼禁軍及軍兵等,當爲中日習射,而親臨武臣堂下朔試射相値,不得設行之意,敢啓。傳曰,知道。
李好敏,以兵曹言啓曰,今日殿座時,侍衛禁軍等,別將當爲率領,而禁軍別將尹得逵,身病猝重,不得進參,一番內禁衛將沈鑏,使之兼別將擧行之意,敢啓。傳曰,知道。
李肇源,以備邊司言啓曰,卽見廣州留守韓用鐸狀啓,則以爲,東作漸殷,民食益窮,應分無多,絶巡將迫,捄濟之策,惟在於加分,而取考謄錄,則雖非歉荒之歲,數三千石加分,其例班班,元餉留庫中,米三千五百石加分事,請令廟堂稟旨分付矣。雖非歉年,每以巡還不足,輒請加分,今當災歲,有此狀請,其勢固然,元餉留庫中,三千五百石,許令加分,何如?傳曰,允。
李好敏,以備邊司言啓曰,卽見廣州留守韓用鐸狀啓,則以爲,本營昨年秋等都試,以穡事歉荒,退設於今秋矣,今春等都試,一體退設於今秋事,請令廟堂稟旨分付矣。昨秋都試,旣許退行,春等亦爲依狀請,一體退設於秋成後之意,分付,何如?傳曰,允。
李好敏,以御營廳言啓曰,因昨年兩湖穡事之告歉,本廳上番當次湖西軍,以他道軍換次徵立,待今年麥秋,復以湖西軍,依本番徵上事,自備局前已草記蒙允矣。來五月則麥秋已屆,本廳五月·六月當上番軍,以湖西軍,預先知委徵召,以爲均排番次之地,何如?傳曰,五·六月徵番,無異於麥秋前徵番,雖以禁營言之,無異於御營,竝限秋成停番,且兵判旣承筵敎,以此擧行可也。
李羲甲,以奉常寺都提調·提調意啓曰,祭享所用春等中脯三百四十六貼八條,今二月二十二日畢造,而所入牛隻,爲三十五首矣,進上看品中脯二貼,依定式封進之意,敢啓。傳曰,知道。
李肇源,以賑恤廳言啓曰,今日中部四十五契一百五十七戶,東部三十五契,一千二百五十二戶,米二百十五石八斗,分給之意,敢啓。傳曰,知道。
李好敏,以義禁府言啓曰,卽接月令醫員安國元手本,則時囚罪人沈厚之,素患癖積之症,闖發處冷之餘,日夜叫痛,有時昏窒,實有難保之慮云。罪人病勢如此,則一邊保放,一邊草記,曾有定式矣。沈厚之姑爲保放之意,敢啓。傳曰,知道。
副校理鄭元容疏曰,伏以臣之妻父臣金啓洛,方帶知春秋之任矣,臣之所帶兼銜,揆以公格,自在應遞,玆敢援例控章,仰瀆崇嚴。伏乞聖明,俯垂鑑諒,亟賜鐫改,以存公格,以安私分焉。臣無任云云。省疏具悉。疏辭,下該曹稟處。
庚午二月二十二日辰時,上御誠正閣。晝講入侍時,特進官吳載紹,持論語第七卷,同知事閔耆顯,持論語第七卷,參贊官李羲甲,持論語第七卷,侍讀官鄭元容,持論語第七卷,檢討官趙琮鎭,持論語第七卷,假注書金遇順,持論語第七卷,記注官金良倜,持論語第七卷,記事官朴綺壽,持論語第七卷,武臣行副護軍李宗爀,以次進伏訖。上開卷讀前受音一遍訖,命奏新受音。元容讀,自逸民伯夷·叔齊,止無可無不可,仍解釋章句以奏。上讀新受音一遍訖,命陳文義。元容曰,此章,夫子論七子之言行淺深,而終以無可無不可自道之,此五字,包括聖人之全體大用,而五字之中,無字尤爲緊要,無字非用意安排底謂,而與上文無意必固我之無字,自可管應矣。蓋夫子之心,初未嘗存主於事物之可不可,而夫子之心,已具事物當然之理,故應事接物之際,自然不勉而中,無所偏倚,件件事事,四停八當,事之可者,自歸於可,而非吾心之先主於可也。事之不可者,自歸於不可,而非吾心之先主於不可也。如衡之稱物而輕重物也,非衡之先定輕重也,如鏡之照物而姸媸物也,非鏡之先定姸媸也,此固非仁精義熟·從容中道之到聖人地位者,則不可强而學之學而能之者也。人主處崇高之位,四海之廣兆民之衆,萬機之煩,事務至多,酬接至煩,若不於應事接物之前,洞徹本源,窮格事理,則施爲之間,安得當可而可,當不可而不可耶?伏覩近日,頻御經筵,固仰我殿下之所講磨者,不在於文詞·章句之末,而臣等之所期望,豈在於下聖人一等哉?伏願講磨此等章,恒以夫子之道自任,益臻聖益聖之域焉。上曰,所陳甚好矣。下番陳之。琮鎭曰,此章謂虞仲·夷逸,廢中權,夫權者衡也,物之不齊,待權衡而錘其輕重,稱其錙銖,得歸於均平中正也。道有正經,卽是平常不易底義,而但所遇不同,有時參差,不可膠守乎經常,故勘酌損益,伸屈高下,務歸於道,不悖於經,如金秤上稱出,洪纖巨細,得歸於四停八當也。顧此虞仲,遇變而自放,雖是乖於經,而亦能合於權,權而得中,便是這經也,然而後世無人識權字,凡値難平之物難處之事,則不揆經常之乖離,而自附於權道,其流之弊,竝失中權之義,而去道益遠,至有漢儒反經之論,或爲權謀術數之權,或爲機權捭闢之權,其視聖人之權,不啻乖舛,而其於虞仲之中權,亦左矣。大抵權之時義大矣,故聖人有言,可與適道,不可以語權,且易繫論九卦也,至於巽而曰,巽以行權,以居九卦之終,以明聖人精義極工焉,人君處事應物之道,守天下之經,秉造化之權,酬酢萬變,稱停大中,然後可以爲時措之用,而自歸乎中正之道。伏願推類乎經旨,以爲致用之道,亦以爲執端用中之方焉。上曰,同知事陳之。耆顯曰,蓋微子一篇,多記聖人之出處,而朱子亦謂,此聖人所以發嘆於衰世之意也,雖以此章言之,旣敍逸民,而終係之以夫子之無可無不可,則其旨奥矣。若使此箇逸民者類,皆不有傷時之歎,則必樂聞夫子之道,不當至於離群絶俗之境矣。若使夫子之聖焉,而亦得其位,則唐堯之於變時雍,大舜之風動四方,便是轉移間事,而終不得其位,至於四方之歷聘而無所遇焉,則豈非千古之慨恨者乎?凡爲君上者,旣居聖人之位,以孔子之心爲心,以孔子之道爲道,則行之也,尤當不難,而然而人君無獨運之理,亦必相須於在下之賢人,則虞書所謂嘉言罔攸伏野無遺賢,卽其驗也。如此之時,豈有逸民者乎?此實爲人君行道之大經·大法矣。伏願於此等文義處,勿以文字看過,必深加體察,以爲求賢納諫之道焉。上曰,甚好矣。特進官陳之。載紹曰,上下番及同知事,已詳達,更無可陳者矣。上曰,參贊官陳之。羲甲曰,上下番及同知事已詳逹,臣亦無可陳者矣。上曰,此章內七人,俱未必合於先王之法聖人之度,而註亦言,與方外之傷義害敎者殊科,則所以竝列於逸民者此也。然而夫子之如是區別者,以其言行之亦有異同者存而然歟?元容曰,七人深淺,雖或相殊,而率是一節之士也。伯夷·柳下惠,孟子亦許之以聖之淸聖之和,而若夫虞仲·夷逸,則只有淸權之可取,故所以分而言之也。上曰,謝氏註亦曰,立身造行之異,則果有區別者,存於其間歟?琮鎭曰,立身造行,果異矣。上曰,上番畢陳之後,下番陳之。元容曰,伯夷之不降志辱身,柳下惠之不辭小官,夫子亦許之,而虞仲則雖別無事蹟,以倫慮淸權之訓觀之,則似有分等矣。上曰,下番更陳之。琮鎭曰,逸民則同,而立心造行則異,夷之隘·惠之不恭,似有分界,而虞仲則與伯夷同一氣味矣。上曰,無可無不可之義,恐或難解,故朱子必以孟子可以仕可以止之句,屬之此章而爲其集註耶?元容曰,若不以是發明,則果有難解之慮矣。上曰,孟子雖不爲此言,而朱子亦將以此言之耶?元容曰,聖賢事,雖不敢質言,而若非孟子言之,必朱子言之矣。耆顯曰,惟聖人能知聖人,孟子此語,所以知孔子也。元容曰,夫子之百千萬事,都是無可無不可,而此篇多論行止之事,又載逸民之言行,故仍發此言,蓋夫子之志,似爲仕止而發,故朱子,載孟子此言於此章集註者,而其旨始章章矣。琮鎭曰,無可無不可五字,聖人此語外,更無見焉。惟東漢馬援,稱漢高帝以無可無不可,此與孔子之無可無不可,大相逕庭矣。馬援卽東漢之人,而如是看得,則雖漢儒,鮮能解本義,如非朱子,恐難如是發明矣。上命掩卷,仍敎曰,經筵官退去。羲甲曰,昨日晝講正時入啓之時,有湯劑封入相値,待下敎更爲詣閤之命矣。明日·再明日,則連値齋戒,視事將爲頉稟,而再明以後,則限湯劑封入間,經筵官詣閤,待下敎爲之似宜,而不可不經稟擧行,故敢此仰達矣。上曰,湯劑封進,雖以午正爲之,而進御時,有或早或晩之異,經筵詣閤,待下敎爲之,可也。經筵官退出,承史以次退出。
庚午二月二十二日,上御春塘臺。武臣堂下朔試射入侍時,行都承旨李肇源,行左承旨李好敏,行右承旨朴宗京,左副承旨李羲甲,同副承旨申溆,記事官李紀淵,假注書金遇順,別兼春秋朴周壽,記注官朴綺壽,以次侍立。時至,通禮跪啓外辦,上具翼善冠·衮龍袍,乘輿出宣化門,藥房提調朴宗慶,副提調李肇源,進詣前奏曰,早朝勞動,聖體,若何?上曰,一樣矣。因敎肇源曰,今日監煎,副提調擧行,可也。由協陽門·建陽門·銅龍門·明光門·靑陽門,詣春塘臺,降輿陞座,小開門節次,宣傳官如法擧行訖。贊儀唱試官以下四拜,考官,兵曹判書朴宗慶,禮曹參判洪義浩,行護軍李光益,參考官,行副護軍尹行直·李東憲,僉知中樞府事徐翼淳,行四拜,以次陞殿。宗慶進前曰,卽見御營廳鄕軍上番草記草,則五月當湖西鄕軍上番事,預先知委矣。當初待麥秋換番之擧,出於歉歲恤民之意也,麥秋雖過,五月六月,則農務方殷,且經窮春,民情之遑急,無異麥秋以前,此時徵召上番,有非朝家終始顧恤之澤,臣意則限秋成仍停,而該道若過番當,則使之收布禁衛營之停番,旣是爲嶺民之事,則況於湖南,豈無軫念者,而又此五·六月方農之時,何可上番乎?竝一體停番收布,實爲便民之政,故敢此仰達,而草記批答姑未下,不爲擧條矣。上曰,當批下於草記矣。宗慶曰,今日試射,特爲親臨,在渠輩勸奬之道,大有益焉,而此與科試無異,更加嚴飭,俾無殽雜之弊好矣。上可之。宗慶曰,惠廳發賣,自今日爲始,而小臣以堂上,事當進去,而今値殿座,且以試官進參,何以爲之乎?上命書榻敎曰,別侍衛,以次堂擧行,考官,以大護軍金羲淳差下。宗慶退出。好敏曰,訓鍊院官員,不卽待令,矢數執鼓之遲滯擧行,事極駭然,所當重勘,而本院請推之外,無他可施之罰,何以爲之乎?上曰,記過可也。出擧條好敏曰,今日殿座時,近仗軍士之以宣傳官自下問來之事,肆然回奏於帳殿,事未前有,無嚴莫甚,而誤爲指揮之當該宣傳官,所當重勘,本院請推之外,無他可施之罰,何以爲之乎?上曰,事過後拿處可也。出擧條仍命以次發射,而以柳葉箭一巡擧行,入小次,有頃試射畢,上出御帳殿。羲淳曰,應射武臣中參軍鄭成大,無端不參,事甚駭然,令該府拿問處之,何如?上曰,依爲之。出擧條仍敎曰,今番試射,旣以單巡擧行,未滿四矢者及無分人請罪,則特爲安徐,可也。贊儀跪告禮畢,上下榻乘輿,由靑陽門·明光門·銅龍門·建陽門·協陽門·宣化門還內。諸臣以次退出。
上在昌德宮。停常參·經筵。
申溆啓曰,行大司憲趙得永在外,執義金熙華,掌令韓兢履未肅拜,韓啓翼呈辭,持平柳訸·尹錫永未署經,監察茶時之意,敢啓。傳曰,知道。
朴宗京啓曰,假注書金遇順,身病猝重,勢難察任,今姑改差,何如?傳曰,允。
傳于朴宗京曰,右承旨入侍。
禮曹,來四月初二日,行宗廟夏享大祭,親祭取稟,奉敎敬依。
李肇源啓曰,藥房副提調,持湯劑來待矣。傳曰,封入。
以宣傳官尹敏東拿處傳旨,傳于申溆曰,分揀。
以訓鍊參軍鄭成大拿處傳旨,傳于申溆曰,分揀。
李羲甲,以禮曹言啓曰,謁聖吉日,以來月旬後擇入事,命下矣。卽令日官池景泌推擇,則來三月十一日·十二日·十三日·十七日俱吉云,以何日定行乎?敢稟。傳曰,以十二日爲之。
申溆,以禁衛營言啓曰,御營廳湖西鄕軍徵召草記,傳曰,五·六月徵番,無異於麥秋前徵番,雖以禁營言之,無異於御營,竝限秋成停番,且兵判旣承筵敎,以此擧行可也事,命下矣。本營上番全羅道鄕軍,來五月·七月二當,仍爲停番,身布待秋成收捧上送事,本道監·兵使處,發關知委之意,敢啓。傳曰,知道。
申溆,以御營廳言啓曰,本廳湖西鄕軍徵召事草記批旨內,傳曰,五六月徵番,無異於麥秋前徵番,雖以禁營言之,無異於御營,竝限秋成停番,且兵判旣承筵敎,以此擧行可也事,命下矣。公忠左道來五月七月二當,仍爲停番,身布待秋成收捧上送事,本道監·兵使處,發關知委之意,敢啓。傳曰,知道。
申溆,以賑恤廳言啓曰,今日南部五十四契一千七百六十四戶,米二百七十八石七斗,分給之意,敢啓。傳曰,知道。
吏曹啓目粘連,觀此弘文館副校理鄭元容上疏,則以爲,臣之妻父臣金啓洛,方帶知春秋之任矣。臣之所帶兼銜,揆以公格,自在應避,亟賜鐫改,以存公格亦爲白有臥乎所,相避之法,在下當遞,鄭元容所帶春秋館記注官之任,依例減下,何如?判付啓,依允。
庚午二月二十三日未時,上御誠正閣。右承旨入侍時,行右承旨朴宗京,記事官李紀淵,記注官劉㵙,記事官朴綺壽,以次進伏訖。上曰,宗廟祭享單子,以奉敎敬依書出乎?宗京曰,俄已承命書出矣。上曰,昨日新除授修撰朴周壽,姑不肅命乎?宗京曰,以齋日姑未出牌矣。上曰,時帶史官,職務相妨,勢難入直於玉堂,以此意知悉擧行,可也。宗京曰,蓋有除本仕之例矣。上命書傳敎曰,謁聖與試取,當以四月擇行,而此與大比之科有異,謁聖吉日,以來月旬後擇入,齋宿處所,以明倫堂爲之,試取處所,以丕闡堂爲之事,分付。仍命退,承史以次退出。
上在昌德宮。停常參·經筵。
李羲甲啓曰,明日常參·經筵,取稟。傳曰,停。
申溆啓曰,行大司憲趙得永在外,執義金熙華,掌令韓兢履未肅拜,韓啓翼呈辭,持平柳訸·尹錫永未署經,監察茶時之意,敢啓。傳曰,知道。
申溆啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗京啓曰,三品官之無得過三日循例請牌,曾有定式矣。兵曹參知鄭觀綏,除拜後過三日,不爲出肅,事體所在,誠極未安,從重推考,仍卽牌招察任,何如?傳曰,允。
金遇順改差,代以李基承爲假注書。
朴宗京啓曰,假注書李基承,時無職名,令該曹依例付軍職,冠帶常仕,何如?傳曰,允。
李肇源啓曰,藥房副提調,持湯劑來待矣。傳曰,封入。
申溆啓曰,兵曹判書朴宗慶,以兼帶惠堂,發賣穀分給事,明日新倉出去矣,所佩命召,何以爲之?敢稟。傳曰,仍佩往來。
以兵曹參知鄭觀綏牌不進罷職傳旨,傳于申溆曰,只推。
傳于申溆曰,明日次對,大臣病未來會,只令備堂來會。
申溆啓曰,明日次對,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
以公忠監司金蓍根狀啓,洪州牧民家失火事,傳于申溆曰,聞甚矜惻,元恤典外,別加顧恤事,廟堂區劃,分付。
申溆,以兵曹言啓曰,今此謁聖時,文廟及丕闡堂設布帳,當依壬寅年例,令三營擧行,而丕闡堂設布帳外環衛軍,壬寅年,以隨駕軍兵中六哨,除出排立矣,今番則以幾哨磨鍊乎?敢稟。傳曰,六哨排立。
申溆,以兵曹言啓曰,來三月十一日,大駕詣成均館明倫堂齋宿,十二日謁聖酌獻禮後,文武科試取時,何營軍兵隨駕,何營軍兵留陣?禁軍及馬·步軍,以幾番幾哨,而餘軍留營,何以爲之乎?敢稟。傳曰,全數磨鍊,留陣置之可也。
李羲甲,以賑恤廳言啓曰,今日西部城內二十七契三百七十六戶,北部三十九契一千三百十七戶,米二百七十石五斗,分給之意,敢啓。傳曰,知道。
左議政金載瓚箚曰,伏以臣於病伏㱡㱡之中,昨伏見傳敎下者,有謁聖吉日以來月旬後擇入之命矣。鑾旂祗謁於聖廟,乂髦咸造於圜橋,以當次之年,設應行之科,是縟禮也盛擧也,苟使年豐民樂,朝野少事,則豈無歡欣聳觀之美,而第伏念,時有所不可,勢有所難行,顧今四路告歉,半國設賑,殍殣相望,號咷相聞,窮春遑汲之勢,方有盡劉之急,宸憂每切於宵旰,恩綸屢軫於懷保,遠近顚連之民,恃以爲若將回甦,今乃以豐亨暇豫之擧,特設於此際,則事面當何如也,民志將何如也?此臣所謂時有所不可也。今去三月旬後,尙有近一念之遠,兩南近京之地,畿湖全道之士,必當不念顚踣,竝起齊赴,人各費數月十口之資,然後乃可以觀光往返,此旣爲行不得之事,而況都下米貴,一包直七百餘錢,最窮至貧之數,無錢可售,坐而待盡,至有公穀散賣之令,而穀旣不贍,惠未均及,有如勺水於薪火。若使退計來月,則將至弩末之勢,都民之急,無異湖沿,而又以千百咸聚之士,湊泊是時,則主客俱窮,貧富竝竭,更無以措手濟活矣。此臣所謂勢有所難行者也。昨年大比之科,尙且退行,而今以別設之試,必行於極艱之會,以致時與勢之俱詘者,竊以爲不然也。無失年次之限,則春秋無間,苟爲民國之便,則早晩何拘?臣謂三月十二日謁聖試,退以秋成歲登之後,與式年大小科,次第設行,實爲得宜,猥陳愚見,庸備裁處焉。取進止。答曰,省箚具悉卿懇。向於常參,未奉卿面,久益悵然,接見卿箚,不勝奉慰。文廟酌獻,禮之重也,仍設科試,亦國之恒典也,予以禮之重,又兼存羊之義,遵例命之而已,且其異於大比之科故也。今卿所陳,出於守經之論,誠爲得宜,旣有丙寅退行之例,今年謁聖,當更思來歲,卿其知之。仍傳于李羲甲曰,此批答,遣史官傳諭于左議政。
上在昌德宮。停常參·經筵。
藥房副提調李肇源啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,卿不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
李好敏,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
李羲甲啓曰,明日常參·經筵,取稟。傳曰,只晝講。
李好敏啓曰,行大司憲趙得永在外,執義金熙華,掌令韓啓翼·韓兢履牌不進,持平柳訸·尹錫永未署經,監察茶時之意,敢啓。傳曰,知道。
備忘記,方山萬戶吳國善下直,長弓一張·長箭一部·筒兒一箇賜給。
傳于李好敏曰,備局堂上引見。
李肇源啓曰,藥房副提調,持湯劑來待矣。傳曰,封入。
朴宗京啓曰,行吏曹判書趙尙鎭,參判閔耆顯牌不進推考傳旨,今方捧入,而開政命下之後,如是違牌,事甚未安,參議宋冕載在外,判書·參判,竝更牌招,何如?傳曰,允。
以應敎申在明,副修撰洪命周牌不進罷職傳旨,傳于李羲甲曰,許遞。
李羲甲,以弘文館言啓曰,應敎申在明,副修撰洪命周,旣有只推之命,與新除授修撰朴周壽,一體牌招察任,何如?傳曰,允。
朴宗京,以吏批言啓曰,副提學,今當差出,而前望中無故之人,只有二人,以二望擬入之意,敢啓。傳曰,知道。
有政。吏批,行判書趙尙鎭,參判閔耆顯進,參議宋冕載在外,同副承旨申溆進。以洪奭周爲副提學,金相休爲禮曹參議,林景鎭爲司僕正,崔鴻晉爲典籍,徐珌修爲丹城縣監。
兵批,判書朴宗慶病,參判朴聖集入直進,參議李顯默病,參知鄭觀綏未肅拜,行左承旨李好敏進。同知韓相奎,僉知李秉文,副護軍洪彝浩,副司正李基承,竝單付。
以大司諫李貞運,獻納權烒,正言李鍾運,執義金熙華,掌令韓兢履·韓啓翼牌不進罷職傳旨,傳于李好敏曰,只推。
傳于李羲甲曰,在外副提學許遞,前望單子入之,待下批,牌招察任。
副提學前望單子入之,李存秀落點。
李好敏啓曰,禁衛大將李光益,時無職名,令該曹口傳付軍職,何如?傳曰,允。
兵曹口傳政事,副護軍單李光益。
李羲甲,以禮曹言啓曰,嘉順宮進獻三名日方物,依惠慶宮進獻例,已有所磨鍊,改付標啓下,而冬至進獻方物中,全羅監營所封阿多介一坐,代豹皮三張,亦依惠慶宮進獻定例,移定於江原道事筵奏矣。原別單中,改付標以入之意,敢啓。傳曰,知道。
申溆,以戶曹言啓曰,各道年終錢穀御覽會計,每於翌年二十五日,啓請受出,自是定式矣。今年各道會案,幾盡上來,而慶尙道則道內還穀之停退,未捧夥多,考準査正之間,自致遲延,限內不得修正之意,該道道臣,旣已狀聞。全羅道則昨冬糴事,再經停退,分數執摠之際,文簿之浩繁,倍於常年,列邑修勘之隨以差遲,其勢固然,限內不得修正之意,該道道臣,亦已狀聞。公忠道則今年穀簿停退未捧,極其浩多,實無限內修上之路,磨勘期限,許令差退事,移文臣曹,御覽會計,待其會案齊到,修正以入之意,敢啓。傳曰,知道。
申溆,以賑恤廳言啓曰,今日西部城外五十二契二千九百十二戶,米四百六十八石分給,而初巡已畢之意,敢啓。傳曰,知道。
咸鏡監司金明淳疏曰,伏以臣於杜門病伏之中,忽伏奉北藩除旨,海臬之得蒙恩遞,纔一月頃耳,此命又何爲而及也?始也驚疑,中焉愧恧,而繼之而茫然靡措也。噫,臣之向日禁中所經,尙何言哉?肅單已徹,受符在卽,不意舊疾思發,症形更急於平昔,人鬼將辨於頃刻,匍匐出院,擔舁歸次,光景之危惡,擧措之駭慙,姑舍毋論,終至天心驚動,體諒曲垂,譬如孺子无妄,父母惟憂。感泣攢祝之中,罪悚靡安之忱,當復如何?邇來時日稍久,生路始占,則自語於心曰,生逢盛世,受恩偏厚,圖報涓埃,惟有奔走筋力,而疾病如此,又不可以自效,殆天所廢,謂之奈何?追惟曩事,可謂貽羞淸朝,縱或復起爲人,竊願永謝簪笏,屛處江湖畎畝之間,歌詠聖澤,偸保餘生而已。耿耿一念,只在於此,今呻吟不絶於口,床笫未離於身,廟剡忽及,謬恩復墜,有若藩臬之任,非臣莫可?堂堂聖朝,才諝威望之臣,麻列林立,北門鎖鑰,何患管轄之無人,必以隆病如臣者,苟然差遣乎?此臣所以始也驚疑也。雖以私義言之,宦途之得失無常,一身之去就有關,無病而獲除,有病而得解,固其宜也。昔疾則未赴,今疾則强膺,豈云理哉?方面之重,何等愼簡,而數旬之內,遞除相仍,殆若以藩換藩,舍彼取此者然。恩命由臣而屑越,朝體由臣而苟簡,今使臣懷寵怵義,冒昧出膺,則人必曰,病則一也,藩亦一也,一遞一赴,其義安在?向來景像,得無餘悸,是殆不識羞恥之人,臣於此,雖有儀秦之辯,實無以自解,此臣所以中焉愧恧也。抑臣之所大懼者,疾病之作,本無恒期,人不得以測候眹兆,而至於臣病,其驗尤然,俄安而今否,夜平善而朝叫呼,一年之中一月之內,如此等時,指不可勝摟。今雖幸荷王靈,稍向安域,北路綿漠,關嶺際天,氷雪猶堆,邊風惻惻,雖使素無强筋力者,馳驅於其間,尙懼其間關而顚仆,況臣銷鑠之氣,凜綴之息,如草經霜,如蟲始蟄,房闥庭衢之間,動作輒費經營。以此貌樣,尤何以自致於近千里巉巖之遠途乎?萬有一行路之間,霧露不戒,猝復添劇,則觸藩之羊,進退無路,噬臍之麝,懊悔莫追。臣身之生死狼狽,有不足恤,而其爲貽聖上之憂勞,驚中外之聽聞,豈啻如向日辭陛時而已哉?思之及此,毛髮灑淅,此臣所以繼之以靡措者也。至若北方之難於爲治,菲才之不克負荷,猶屬辭巽之例語,亦不暇覼縷煩陳,而左右量度,承膺無路,披瀝肝膈,仰瀆崇嚴。伏乞天地父母,諒臣非飾之辭,察臣難强之狀,亟遞臣咸鏡監司之任,俾公事無僨,私義獲安,不勝大願。臣無任云云。答曰,省疏具悉卿懇。疾病也何傷乎?卿其勿辭,往欽哉。
庚午二月二十五日午時,上御誠正閣。備局堂上引見入侍時,行左承旨李好敏,假注書李基承,事變假注書韓相殷,記注官金初燮,記事官朴綺壽,行大護軍金羲淳,禮曹判書朴崙壽,行護軍李得濟·李溏,校理朴宗琦,以次進伏訖。上曰,諸宰進前奏事,可也。羲淳曰,正當講筵日開之時,特進官數少,聞甚苟艱云,分付弘文館,使之加抄,以爲輪次進參恐好,故敢此仰達矣。上曰,依爲之。出擧條仍命書傳敎曰,政官牌招開政,副提學差出。崙壽曰,嘉順宮冬至進上江原道豹皮,誤爲磨鍊於湖南,更以該道,改付標,何如?上曰,依此爲之,可也。好敏曰,日前常參飭敎,何如?而今日賓對,臺諫無一人進參,事甚未安,推考,何如?上曰,依爲之。出擧條好敏曰,卽見慶尙監司鄭晩錫啓本,則背後連幅,間有不爲踏印處,事涉不審,不可無警,推考,何如?上曰,依爲之。出擧條上曰,謁聖來春退定,而無或有妨於後年當次乎?崙壽曰,永禧殿酌獻禮之間二年爲之,自有定式,而至於謁聖,則本無年次之式,每於永禧殿酌獻禮後,仍行文廟酌獻禮,設科取士,然或視學而不設科,又或有逐年謁聖試士之例及一年再行之例,蓋是特敎擧行之事,非有定於年次而然矣。上命備堂先退,羲淳等退出,又命退,承史以次退出。
上在昌德宮。停常參,只晝講。
李羲甲啓曰,明日常參·經筵,取稟。傳曰,只晝講。
李好敏啓曰,合司方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
李羲甲啓曰,藥房提調,持湯劑來待矣。傳曰,封入。
兵曹口傳政事,護軍單洪奭周。
李好敏啓曰,行大司憲趙得永在外,執義金熙華陳疏,掌令韓啓翼·韓兢履牌不進,持平柳訸·尹錫永未署經,監察茶時之意,敢啓。傳曰,知道。
以掌令韓啓翼·韓兢履,獻納權烒牌不進罷職傳旨,傳于李好敏曰,只推。
以副提學李存秀牌不進推考傳旨,傳于李羲甲曰,更爲牌招。
朴宗京啓曰,卽者,吏曹郞廳來言,丹城縣監徐珌修,兩司俱未署經云,除在外·未署經外,未肅拜·呈告人員,竝卽牌招,以爲署經之地,何如?傳曰,允。
以京畿監司金在昌狀啓,朔寧郡民家失火事,傳于申溆曰,聞甚務惻,元恤典外,別加顧恤事,廟堂區劃,分付。
大司諫李貞運啓曰,臣言議巽軟,年紀衰邁,本不合於淸朝耳目之任,而況臣自來情勢,臺端一步,便成鐵限,豈可以歲月稍久,厭然自掩,不思所以自處也哉?臣於甲寅夏,待罪納言,厚被故重臣李秉鼎之論斥,而其言至以臺閣亡矣爲辭,則自有臺諫以來,未有如臣所措者也。伊後每承除旨,以此自劃,而輒蒙先朝體諒之恩,則臣之難冒之義,已蒙俯燭於先朝,而今於新除之下,其何敢揚揚冒出,自同無故,甘爲忘廉冒恥前後兩截之人哉?庚牌連臨,義分是懼,雖不得不黽勉出肅,少伸叨謝之忱,而因仍蹲據,斷無是望,以此情蹤,實無以一刻抗顔於臺次,請命遞斥臣職。答曰,依啓。
李羲甲,以奎章閣言啓曰,原任待敎朴宗薰父喪卒哭日,依定式遣檢書官,勸肉以來之意,敢啓。傳曰,知道。
李羲甲,以承文院都提調意啓曰,本院寫字官永付司果李東憲,外任今旣遞來,其永付司果,例依還付,以充元額,前銜全承祖·趙仁奎陞實,代以肄習洪允學·白師訥,依例付軍職,冠帶常仕,何如?傳曰,允。
李好敏,以御營廳言啓曰,本廳來三月·四月兩朔應立後部左司屬京畿左道二哨,右道二哨,合四哨軍兵五百十七名,今已逢點整齊矣。三月初一日,與舊番前司軍兵,替代立番後,舊軍放送之意,敢啓。傳曰,知道。
特進官加抄啓,李冕膺·李光益·李溏·洪奭周·宋祥濂·李文會·趙萬元·柳相祚·金宗善·朴宗京·李好敏·金魯敬·閔命爀。
執義金熙華疏曰,伏以臣,伏奉柏府除旨,召牌儼臨,固當蹶趨膺,而第臣之老母,年今八十六矣。居常凜綴,長在床褥,近緣日候不調,所患諸症,挾感添劇,苦痛而未知其處,委頓而不省四到,食飮全却,轉側須人,實無尺地離捨之望,玆隨天牌,略控短章。伏乞聖慈,俯賜鑑諒,亟遞臣所帶之職,以便救護,因治臣瀆擾之罪,以肅朝綱,千萬幸甚。臣無任云云。省疏具悉。本職許遞。
庚午二月二十六日申時,上御誠正閣。晝講入侍時,知事金羲淳,持論語第七卷,特進官李普天,持論語第七卷,參贊官李好敏,持論語第七卷,侍讀官朴宗琦,持論語第七卷,檢討官尹日逵,持論語第七卷,假注書李基承,持論語第七卷,記注官金初燮,持論語第七卷,記事官朴綺壽,持論語第七卷,武臣行護軍柳命源,以次進伏訖。上開卷讀前受音一遍訖,命奏新受音。宗琦讀,自大師摯適齊,止季隨·季騧,仍解釋以奏。上讀新受音一遍訖,命陳文義。宗琦曰,微子一篇,皆記自古賢者出處之義,以卜當世治亂之機,而至此之時,世極衰微,禮樂崩壞,至於伶官之賢者,亦皆避地隱遁,此夫子所以深加嘆傷者也。而末二章,稱周之晠也,則親親而任賢,八士之輩出,此與變風雅篇末思召公之意,同一例也。蓋人才之出,莫盛於周,碩輔·良弼,不可勝記,而夫子之必稱八士者,蓋以一母八子,生而皆賢者,尤可驗其當時世運之休旺,鍾毓之深厚也,此輔慶源所謂可見周時氣數之盛者也。當周之盛也,上則關睢之化,始于房闥之間,螽羽·麟趾之慶,振振詵詵,下則濟濟多士,生此王國,如圭如璋,之楨之榦,盛治備福,家國同休,則此雖氣數之使然,而所以致此者,專由於文王修齊之化,薰蒸瀜液,汪洋寰宇,故在物而爲鳳爲麟,在人而爲俊爲乂,生齒蓄庶,稟質純粹,流于宣王之時,至有伯·達兄弟之異事焉。善人之輩出如此,此所以周家治道之隆而享年之久也。迄于周末,一元文明之運,鍾于尼邱,天縱夫子,夫子之及門諸弟,又皆天下之英才,而至於樂師之賢者,如是之多,誠使時君·世主,擧而用之,則挽回世道,復爲東周,其如反掌,而夫子之道,不容於世,當時賢者,從而深藏遠蹈,故此夫子所以惓惓傷歎而不已也。以此觀之,自古以來,何代無賢,而才難之嘆,又莫近日若。今人語到人才,則必曰,世運寢下,人文漸漓,歸之於末如之何,而祖宗朝四百年培養人才之深仁厚澤,豈亶然哉?顧今林樊隱德之士,下位沈滯之流,豈無其人乎?下有賢者而不能擧,在上者之恥也。伏願自上深惟賢者之用捨,實係世道之治亂,取人勿求於俗臼,立賢無間於疎賤,寤寐俊良,布列在位,振勵頹靡之風俗,拯濟困悴之民生,則世道一變,回漓反淳,周之八士,亦可膺期而生,太平之業,益爲悠久無疆矣。此等篇旨,如是推移,深加體念,區區之望也。上曰,下番陳之。日逵曰,太師摯以下,至師陽磬襄,皆散之四方,此魯末之衰象,而朱子釋之以聖人俄頃之助功化如此,蓋賢者之仕於伶官,是衰世之事,觀於簡兮章,已可知也。今此師摯等八人,亦皆一時之賢,而處於卑屈,不見登庸,實有琴材下調之悲,然此屬於魯之用人之失,不足論也,而若其於衰亂之世,能知出處之義者,則有所受焉。夫子自衛反魯,雅樂得正,樂師·伶官之屬,皆得與聞乎章韶夏頀之全,第以論語中所發者見之,夫子嘗曰,樂始作翕如也,從之純如也,曒如也以成,又曰,師摯之始,關睢之亂,洋洋乎盈耳哉?樂師之受於聖人者,固多矣。夫樂聲和平,聞之者,自令人動盪血脈,消瀜査滓,而況又聖人,臨之以過化存神之竗,師摯輩,擧入於薰炙涵沐之中,一自齊人之歸女樂,魯之君相,沈於淫哇之音,政事日非,衰亂已兆,故聖人則先見其幾,決去三日之後,而師摯以下,亦次第奔避,北風雨雪,相率爲惠好同車之行,其進退行休之義,莫不模楷於夫子,此可見聖人之功化,而朱子之釋,不其然乎?若使夫子,相魯而久於其位,則此箇賢人,皆當隨才顯任,如椳臬楔,各得其用,而功化之溥博,尤如何哉?然夫子有聖人之德,而不得其位,俄頃之化,若是至矣。惟我殿下,以聖人之德,得聖人之位,又享悠久無彊之基,其所以致功化者,亦易矣。古語云,登高而招臂,非加長也,而見之者多,因風而呼聲,非加疾也,而應之者衆,君人者之處高臨下,而因勢利導者,有如是已。顧今世道恬嬉,風俗淆漓,紀綱隳弛,爵賞僥濫,朝象則躁競是事,而少廉潔自守之人,士趨則鑽刺惟工,而無恬雅飭躬之類,歲饑民窮,顚連相繼,冬雷地震,災異疊見,是皆治世之不宜有也。固知在下者,不能對揚於聖功神化之致,然若其所以致中和位育之本,則實在於殿下聖功上,蓋敬天勤民之道,化人成俗之方,與夫立綱陳紀信賞必罰之節,是乃功化之大體,而卽從聖學中流出者。易曰,天行健,君子以自强不息,夫功化之大,莫如天地,而謂之以行健者,乃其誠也。伏願聖明,以誠之一字,實下工夫於講學之中,以爲致功化之道焉。上曰,知事陳之。羲淳曰,上番玉堂所奏,極爲切實,臣無容更陳,而大抵君子進退之際,可見時運消長之理,唐虞三代,尙矣無論,而降自周漢以後,時之治亂,國之隆替,莫不由於用人之如何。爲人君者,誠能辨別賢愚,用捨公明,則鳳凰儀世之美,菁莪樂育之休,從可得矣。是故經曰,旁招俊乂,又曰,立賢無方。伏願於此等處,深留聖念焉。上曰,所奏好矣。因命特進官陳之。普天曰,玉堂·知事,已悉陳之,臣更無可達之辭矣。上曰,參贊官陳之。好敏曰,臣亦別無仰達者矣。上曰,魯之衰世,賢人隱遯,夫子之傷歎,固其宜矣,然而今於末章,以周之八士爲言者,其義,何如?宗琦曰,四乳生八子,而八子又皆賢俊,有周人才之盛,從可知也,此所以置諸終篇,以寓傷今歎古之義矣。上曰,四乳之說,見於何書歟?蓋周之文·武之世,賢士濟濟,羽儀朝廷者,不可殫記,而獨於八士,取而言之,何也?宗琦曰,或曰成王時人,或曰宣王時人,未能的知,然四乳八子,鍾毓英氣,仁德藹然,爲一門之吉祥,爲一國之盛瑞,此所以此篇之取證矣。上曰,八士必是周之世族·大家,而其姓名行跡,如何?宗琦曰,史記亦無出處矣。上曰,賢人之雜於伶官,已是隱淪之象,而又從而散之四方,之齊之楚,則雖與戰國縱橫之世,貪榮逐利之流,周遊四方,朝秦暮梁者,大有異焉,而抑或齊·楚,有勝於魯而然歟?不可以夫子轍環天下之義,比而論之,然此亦不得於世,潔身遐擧之意耶?宗琦曰,此是避世高蹈之士,初無榮祿之在心,不可與戰國遊仕之輩,同日而語矣。羲淳曰,春秋之世,遊宦成俗,朝納履於齊·梁,暮投贄於秦·楚,營逐奔競,專事祿利,而至若伶官輩,則聞夫子之風者也,値此衰亂,志事慷慨,傷大道之不行,覺時勢而見幾,此皆遐世潔操之士矣。上曰,此如沮·溺·接輿之類歟?宗琦曰,大體則同矣。上曰,楚狂接輿,有賢妻之說,或見於何書耶?宗琦曰,未詳矣。上命經筵官先退,羲淳等退出。好敏曰,副提學牌招啓辭,朝已允下出牌矣,俄者推考傳旨,又以更爲牌招批下,何以爲之乎?上曰,原啓辭勿施,以傳旨·批旨,頒布,可也。上曰,副提學已入來乎?好敏曰,方承牌云矣。又奏曰,昨日次對入侍時,注書記注中,有謁聖試退以來春之敎,而日前相箚,則以來夏承批,夏春兩字之間,不可不歸一,故敢此仰稟矣。上曰,來夏之夏字,以歲字改書出,可也。因命退,承史以次退出。
上在昌德宮。停常參,只晝講。
李羲甲啓曰,明日常參·經筵,取稟。傳曰,只晝講。
李羲甲啓曰,來初一日,輪對日次,而禧陵忌辰祭齋戒相値,頉稟之意,敢啓。傳曰,知道。
李好敏啓曰,行大司憲趙得永在外,執義未差,掌令韓啓翼·韓兢履傳旨未下,持平柳訸·尹錫永未署經,監察茶時之意,敢啓。傳曰,知道。
李好敏啓曰,御營廳將官來言,今日本廳軍兵,日次私習云矣,敢啓。傳曰,知道。
李好敏啓曰,行右承旨朴宗京,今日不爲仕進,卽爲牌招,何如?傳曰,允。
李肇源啓曰,藥房副提調,持湯劑來待矣。傳曰,封入。
李好敏啓曰,左副承旨曺允遂,自鄕上來云,卽爲牌招,何如?傳曰,允。
以掌令韓啓翼·韓兢履,獻納權烒,牌不進罷職傳旨,傳于李好敏曰,只推。
李羲甲啓曰,丹城縣監徐珌修,兩司當爲署經,而憲府則行大司憲趙得永在外,執義未差,掌令韓啓翼·韓兢履牌不進,持平柳訸·尹錫永未署經,諫院則大司諫未差,司諫崔履亨在外,獻納權烒牌不進,正言朴宗璜·李鍾運未署經,不得署經,未差之代,政官牌招,開政差出,待下批牌招,以爲署經之地,何如?傳曰,違牌人只推,更爲牌招。
以掌令韓啓翼·韓兢履,獻納權〈烒〉,再牌不進罷職傳旨,傳于李羲甲曰,只推。
李羲甲啓曰,守令署經事,命下矣。掌令韓啓翼·韓兢履,獻納權烒,旣有只推之命,竝更牌招,以爲署經之地,何如?傳曰,允。
李好敏啓曰,御營大將李堯憲,以東關王廟修改事,明日出去矣,兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
李好敏,以兵曹言啓曰,五衛將李彦燦,慶熙宮衛將趙泰鎭,俱以身病猝重,勢難供職,呈狀乞遞,竝改差,何如?傳曰,允。
禮曹參議金相休疏曰,伏以臣於病伏呻吟之中,忽伏奉今月二十五日聖旨,以臣爲禮曹參議者,顧念無似之賤,偏蒙謬恩之加,感惶之極,靡所容措,義分是揆,敢懷逡巡,而第臣難安之端,不但一二而止,蓋臣卽是向來考官中一人也,置對分揀之命,中官初旣誤下,而試牌違傲之罪,竟致同犯而異勘,科場雜亂之弊,大僚繼又歷陳,而有司用情之目,未喩誰指而孰當?由前則幸逭匪榮,不如均被郵罰之爲安,由後則混斥無分,未敢獨以淸脫而自居,所以時日之愈久,冞增悚恧之私情。卽此蹤地,已難冒進,而又於近日,前掌令韓翼鎭,前修撰姜浚欽,相繼投章,而竊觀疏中措語,亦有指切臣身者,或以臣繡啓所陳,謂之初無苖脈,或以臣詢同之辨,謂之橫擔强引,而一則査庭閱實之案,詞證較若觀火,一則其言誠妄之敎,批旨赫如揚日,到今欲售乎漫漶,益見其計之短拙,初無待乎更辨,恐犯戒於已甚。而但緣不獲已之事,厚招無所歸之咎,衆怒群起,一時齊起,狠語囂聲,交口竝作,以身羸孱之身,靡堪睢盱之苦,姑欲避遠乎機鋒,莫若息斂其影跡,玆瀝衷懇,猥瀆崇嚴。伏乞聖明,察臣恧蹙之情,憐臣若畸之私,將臣見帶之職,亟許遞改之恩,以安賤分,以謝人言,別治臣瀆擾之罪,以肅朝綱,不勝幸甚。臣無任云云。省疏具悉。此皆非更引之事,爾其勿辭察職。
庚午二月二十七日未時,上御誠正閣。晝講入侍時,同知事趙弘鎭,持論語第七卷,特進官李堯憲,持論語第七卷,參贊官申溆,持論語第七卷,侍讀官鄭元容,持論語第七卷,檢討官尹日逵,持論語第七卷,假注書李基承,持論語第七卷,記注官金良倜,持論語第七卷,記事官朴綺壽,持論語第七卷,武臣行副護軍李邦城,以次進伏訖。上開卷讀前受音一遍訖,命奏新受音。元容讀,自子張曰,士見危致命,止如之何其拒人也,仍解釋以奏。上讀新受音一遍訖,命陳文義。元容曰,子張執德不弘信道不篤二句語,儘是學者修己之切要語也。弘是寬廣容受之謂,篤是深固牢堅之謂,而德者,指言得於己者故言執,道者,指言有所聞者故言信,蓋得之而知所執,聞之而至於信,則可謂知德與道者,而執之若不以寬廣,則自足偏曲之心易生,自足偏曲,便是狹,狹則德無以進矣。信之若不固,則作轍無常之患乃生,作轍無常,便是怠,怠則道無以立矣。故人之進德之有大小者,由乎執之之有弘有不弘也,造道之有深淺者,由乎信之之有篤有不篤也。然德之爲德,至廣大,道之爲道,至難行,人無以充其限量,而易守於一偏,故非弘字,無以形其廣闊底氣像,人以爲高遠難至,而易廢於中途,故非篤字,無以盡其牢堅底意思,且弘與篤之必待擧而言之者,此二者,不可執一而廢一,弘者易失之不篤,篤者易失之不弘,執德雖弘,若信德不篤,則其所謂德,止於廣闊,而必有隨人走作之慮,信道雖篤,若執道不弘,則其所謂道,止於偏滯,而必有未見全體之患矣。此非躬行踐履之士,無以發這般說話,子張以才高意廣之資質,早遊聖門,得聞忠信篤敬之訓,而至於書諸紳,則亦可謂篤信道者,而晩年悟詣,乃至如此,此一言奚但學者之所當服膺也哉?人主之學,尤異於匹庶,萬物·萬事,皆吾職分,天下·四海,皆吾聰明,器局若有小不弘,則何以容衆而成其德乎?萬幾事務,心志易奪,耳目玩好,私欲易萌,志操若有小不篤,則何以有終而造其道乎?先正臣李珥聖學輯要修己篇內,有恢德量章,次之以敦篤章,卽是弘與篤之意,而論恢德量,以務克己私爲主,論敦篤,以以學爲樂爲先,蓋無私則其德也不得不弘矣,爲樂則其道也不得不篤矣。此二言政好參看,願留聖念焉。上曰,下番陳之。日逵曰,此章所言,蓋論交道,而子夏之言,近於迫狹,子張之言,亦涉過高,朱子謂,初學大略當如子夏,成德大略當如子張,朱子此訓甚切當,而就子張所言中嘉善矜不能一句,非但學者之交道如此,實爲君人者之所當務也。夫人之氣質,有淸濁粹駁之殊,故雖不能無賢知愚不肖之異,而其本然之善,則未始不同,此聖人所謂非天之降才爾殊也,惟在人君作育成就之如何耳。苟其善也,則好而樂之,奬而詡之,行之善者簡拔之,言之善者採用之,如此則天下之人,孰不以善自勉以善樂告也哉?孟子之稱大舜有曰,樂取於人以爲善,又曰,取諸人爲善,是與人爲善,此章嘉善二字,當與孟子樂取之意,可以互看矣。蓋人君盛節,莫如嘉善,不必更論,而至若不能者,人君兼行師道,質之魯鈍者磨勵之,識之蒙瞀者開發之,囿之以含弘廣大之量,施之以齊導矯揉之工,使之變化氣質而復其初,則愚者而可以爲知,不肖者而可以爲賢,不能者而可以爲能矣。若以不能之故,棄而遺之,俾不入於造化陶冶之中,則其亦不能而止耳,豈聖王作人之道也哉?是以書之洪範曰,凡厥庶民有猷有爲有守,汝則念之,不協于極,不罹于咎,皇則受之,夫不協于極,是不能也,而必曰受之者,亦矜之意也。且古者作人之盛,必稱周之文王,在詩之思齊篇曰,肆成人有德,小子有造,古之人無斁,譽髦斯士,雖以文王之時,亦豈人人盡善,箇箇無不能者乎?但其鳶魚作育之化不已也,故所以能如此也。蓋好善優於天下,人君之於人,其善者,固宜見如不及,而其或不能者,亦當包容而敎導,以遂其材,則此章嘉矜二字,儘可謂人君御世之要道。伏願殿下,於此等處,深加體念焉。上曰,知事陳之。弘鎭曰,見危致命見得思義二句語,儘是士夫平生喫緊處,而若不以檢名節勵廉恥二者,尋常做去,勉勉不已,而學力到底,面背粹盎,然後始可以倉猝臨事,不失素守,以至乎動輒無咎,過境不悔,則風敎振維持之效,霜雪凜忠淸之節,屹砥柱於頹波,扶漢鼎於一絲,致命得思之義,豈不大哉?夫何挽近以來,人志靡定,習俗漸下,名檢廉隅,掃地盡矣。當今聖明在上,彝倫孔昭,苟能導率之方,在於勵廉恥,勸懲之效,出於樹風敎,則士夫勵潔身之學,朝廷著恬退之風,以至一世響應,庶乎三代挽回,此在殿下一轉移間事,伏望益加體念焉。上曰,特進官陳之。堯憲曰,上下番旣盡奏,別無仰達者矣。上曰,參贊官陳之。溆曰,上番以執德不弘等語,敷衍仰陳,而時君·世主,每有始勤終怠之患,故政事日益委靡,風俗日就澆漓者,此蓋由於誠字上工夫,有所未盡而然也。方今殿下,務勤忘勞,終始如一日,與儒臣講確經旨,得夫子發揮之功,而致聖學高明之效。伏願殿下,於誠字上,益加體念焉。上曰,知事論見危致命,見得思義,而以樹風敎爲奏,此言儘好矣。士夫之間,廉恥爲重,而名檢之行,近不如古,何以則風敎可樹耶?元容曰,此由於培養之有素,非一朝一夕之遽收其效者也。苟能彰善癉惡,公明御下,則興起觀感,自然如此矣。上曰,當祭而敬,當喪而哀,乃是當然底事,則何以謂士夫之大節耶?元容曰,祭敬喪哀,似易而實難,故以夫子之聖,亦曰,喪事不敢不勉,於我何有哉?於此而能盡其道,則庶可爲立身之大節矣。上曰,此與上文爲禮不敬臨喪不哀,旨意略同矣。元容曰,然矣。上曰,子夏·子張論交之言,各相不同者,以其悟詣之有異耶?弘鎭曰,二子之學論之,則子夏優於篤實,子張歸於過高,故末流之弊,致有刑名黑白之論,皆出於子張之門人,則尤可驗矣。元容曰,二人之稟質,各有篤實過高之不同,故所論亦異,然蓋子張之言,非到聖門地位,則便難行此,子夏之言,的有規模,以學者言之,則當先學子夏之言似好矣。上曰,子張有言行不相符之病矣。元容曰,夫子亦云師也過,蓋人之過高者,有言行不同之患矣。上曰,子貢亦有過言之病,故子貢曰,我不欲人之加諸我也。子曰,賜也非爾所及也。以此觀之,亦可推矣。元容曰,然矣。上曰,子張與宰我,何如?元容曰,優劣不敢質言,而互相有病痛處矣。上曰,子路之死,亦可謂見危致命耶?弘鎭曰,非義之死也,仕於衛輒,已是非義,故不得其死矣。元容曰,爲人臣者,當先審其仕之義與不義,若於旣仕之後,臨難苟免曰,其仕也非義,不當死云,則亦不知其可也。上命掩卷。仍命退,弘鎭等退出,又命退,承史以次退出。
上在昌德宮。停常參,只晝講。
夜五更,巽方有氣如火光。
曺允遂,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
李羲甲啓曰,明日常參·經筵,取稟。傳曰,只晝講。
李好敏啓曰,行大司憲趙得永在外,執義未差,掌令韓啓翼·韓兢履牌招啓辭未下,持平柳訸·尹錫永未署經,監察茶時之意,敢啓。傳曰,知道。
朴宗京啓曰,守令署經事,命下矣。掌令韓啓翼·韓兢履,獻納權烒,旣有只推之命,竝更牌招,以爲署經之地,何如?傳曰,允。
朴宗京啓曰,藥房提調,持湯劑來待矣。傳曰,封入。
以掌令韓啓翼·韓兢履,獻納權烒牌不進罷職傳旨,傳于朴宗京曰,只推。
朴宗京啓曰,守令署經事命下,已至經宿,尙不擧行,事甚未安,掌令韓啓翼·韓兢履,獻納權烒,旣有只推之命,竝更牌招,以爲備員署經之地,何如?傳曰,允。
曺允遂,以訓鍊都監言啓曰,本局待年軍朴三孫·梁再孫,車踰嶺近處,中虎一頭,私獵捉得,待年軍金貴孫·安聖燁,狗蹲峰近處,豹虎一頭,私獵捉得矣,謹此封進,而先殺軍朴三孫·金貴孫,陞定元軍,再殺軍梁再孫·安聖燁,依例施賞之意,敢啓。傳曰,知道。
庚午二月二十八日未時,上御誠正閣。晝講入侍時,知事南公轍,持論語第七卷,特進官趙德潤,持論語第七卷,參贊官朴宗京,持論語第七卷,侍讀官鄭元容,持論語第七卷,檢討官趙琮鎭,持論語第七卷,記事官李紀淵,持論語第七卷,記注官金初燮,持論語第七卷,記事官朴綺壽,持論語第七卷,武臣行護軍柳相燁,以次進伏訖。上開卷讀前受音一遍訖,命讀新受音。元容讀,自子夏曰,雖小道,止以致其道,解釋章句以奏。上讀新受音一遍,命陳文義。元容曰,子夏所云,博學·篤志·切問·近思此四者,可屬知邊事,而未及乎力行而爲仁也。然而曰,仁在其中者,以其行此四者,則心不放而理可存也。夫仁之體,至大而難言,故夫子亦罕言,而於群弟之問,各因其才之高下,敎以求之之方,使之從近易處,畢竟到得極處也,如上山,有千徑·萬蹊,而竟同歸於上處也。雖然,爲之甚難,故以顔子之賢,三月不違,其餘日月至焉,而夫子猶曰,我欲仁斯仁至矣,又曰,未見力不足者,卽此亦可見求仁之道,在近而不在遠也,匹夫一日克己,天下歸仁。況人主居行道之位,如行仁而施仁,則功效之廣,惠澤之及,其可勝言哉?上下千百載時君·世主,不惟不能躬行,竝與求之者而絶罕,則亂日之常多,治日之恒少,豈無由哉?臣於年前,入侍講席,伏聞聖問,若曰,仁於日用·事爲之間,或有一端之見,推類克去,則仁不可勝用。齊宣王之所以止於齊宣,亦不能擴充故也。臣退而相告,有以仰揣聖學之萬一矣。彼齊宣,猶有一端之見,孟子許之以保民而王,況我殿下,睿姿出天,學術高明,爲仁之道,奚但於一端求之哉?苟行之則斯爲仁矣。然而臨御多年,尙未做三代之治者,直以不能力行之故也。伏願益留念於行字上工夫焉。上曰,下番陳之。琮鎭曰,子夏所言近思二字,寔是爲學之要,故程子云,學原於思,洪範曰,思曰睿,睿作聖,思爲睿聖之原,則似乎高遠,而必曰近思云者,要在注心着慮,無或騖虛架空,方可爲爲己之學。昔宋之士,往往有游心高遠,駸駸歸虛無空寂之界,如陸學蔥嶺帶來之弊,故朱夫子與呂祖謙,撮要四子之格言,名之曰近思錄,就中程子所謂鞭辟近裏,卽近思之義也。謝顯道克去矜字,亦近思之效也。近思錄六百二十二條,儘爲六經之階梯,而近理之工,作聖之方,寔載是篇,故猗歟我列聖朝,屢以近思錄,臨講法筵,表章之體察之,典學之工,出治之道,資益爲多,此是殿下家法也。伏願燕護涵養之中,留神省察,以收近思之實效,是臣區區之望也。上曰,知事陳之。公轍曰,日知其所亡,月無忘其所能,可謂好學也已矣。夫好學之要切肯綮,專在於忘之一字,爲學而輒置忘域,則烏在其爲學之實哉?有異於溫故知新之義,而大爲操存時敏之效,是故不加以思字知字,而特以忘之一字言之者,豈非喫緊處乎?蓋帝王之學,異於匹庶,萬幾無暇,易致忘忽,上番旣以仁字,敷衍仰陳,繼之以力行之實,力行,卽不忘之謂也,此等處,益加體察焉。上曰,特進官陳之。德潤曰,上下番及知事所秦俱好,伏願體念焉。上曰,參贊官陳之。宗京曰,百工居肆章兩以字,深有味於爲學之方,蓋學欲博而志不篤,則學無長進之期也,且其篤志之要,專在於以字,此是由而務之專一做去之謂也。伏願於講學上,無少間斷,克臻治道之域焉。上曰,上番之以力行爲奏,參贊官之以博學篤志爲奏者,俱好矣。此學志問思四者,與中庸之博學·審問·愼思·明辨之工同歟?苟欲行此,則亦當從甚工做下乎?元容曰,此章旨義,果與中庸相表裏,而中庸之四者,則以爲擇善而爲志之事也,蓋四者,便是爲學之門路。然而學雖欲博,非篤切近三者,則亦恐悠泛而無歸宿處也,必使四者俱備,然後始乃爲學之全工矣。上曰,此云雖小道必有可觀焉。又曰,君子不爲也,小道何以有可觀者?而旣曰可觀,則君子之不爲,又何也?元容曰,小道,是農圃·醫卜之類,則雖爲淺近,皆是日用之不可無,故謂之有可觀,而各守一能,不可相通,則豈是任道致遠之君子所可爲哉?上曰,小道,非指楊·墨·佛·老之道,是農圃·醫卜之屬,則皆是不可廢之事,而人皆不爲,則其可乎?君子亦不可爲農圃·醫卜之事耶?元容曰,有君子之事焉,有小人之事焉,農圃·醫卜,雖是需用之緊,而俱係小人之所當爲者,非君子之所可學者,樊遲請學稼,而孔子斥之矣。上曰,此云日知其所亡,月無忘其所能,其忘字,足謂篤學之實歟?元容曰,無忘,卽孟子所謂勿忘之義,而日知,卽大學所謂日新之工也,皆是拳拳服膺涵養省察底工夫矣。上命掩卷,仍命經筵官先退,公轍等退出。宗京曰,御將,以東關王廟修改事,逐日進去,而所佩命召及大將牌·傳令牌,每每煩稟去就,極爲悚惶云矣。上曰,使之修改間仍佩往來,可也。仍命退,承史以次退出。
上在昌德宮。停常參,只晝講。
李羲甲啓曰,明日常參·經筵,取稟。傳曰,只晝講。
曺允遂啓曰,行大司憲趙得永在外,執義未差,掌令韓啓翼·韓兢履傳旨未下,持平柳訸·尹錫永未署經,監察茶時之意,敢啓。傳曰,知道。
備忘記,慶源府使申綋下直,長弓一張·長箭一部·片箭一部·筒兒一箇,賜給。
李肇源啓曰,藥房副提調,持湯劑來待矣。傳曰,封入。
以掌令韓啓翼·韓兢履,獻納權烒再牌不進罷職傳旨,傳于朴宗京曰,只推。
朴宗京啓曰,守令署經事命下,已至多日,尙不擧行,事甚未安,掌令韓啓翼·韓兢履,獻納權烒,旣有只推之命,竝更牌招,以爲備員署經之地,何如?傳曰,允。
朴宗京啓曰,守令署經事命下,已至多日,尙未擧行,事甚未安,憲府則行大司憲趙得永在外,執義·掌令一員未差,掌令韓令·韓兢履牌不進,持平柳訸·尹錫永未署經,諫院則大司諫未差,司諫崔履亨在外,正言朴宗璜·李鍾運未署經,只有獻納權烒一人,無以備員署經,未差之代,政官牌招,開政差出,待下批,仍卽牌招,以爲備員署經之地,何如?傳曰,違牌人只推,更爲牌招。
以廣州留守韓用鐸狀啓,本府民家失火事,傳于曺允遂曰,聞甚矜惻,元恤典外,別加顧恤事,廟堂區劃,分付。
以公忠監司金蓍根狀啓,永春縣民家失火事,傳于曺允遂曰,聞甚矜惻,元恤典外,別加顧恤事,廟堂措辭分付。
朴宗京,以吏曹言啓曰,今此寒食祭,宗廟各陵殿宮園墓獻官·執事,當爲磨鍊,而除老病公故,實無推移排比之路,依近例,刑官司饔院官員及雜岐參上·參下年六十以上人員,通瀜塡差以入,而其中時無職名人員,令該曹口傳付軍職,何如?傳曰,允。
朴宗京,以吏曹言啓曰,今此寒食祭,永禧殿獻官,當以從二品磨鍊,除老病公頉,實無推移塡差之路,依近例,以正二品塡差以入之意,敢啓。傳曰,知道。
朴宗京,以吏曹言啓曰,來三月初七日,行大報壇祭獻官,時原任大臣中,當爲塡差,而領府事李時秀,判府事徐龍輔,在外,奉朝賀李敬一,左議政金載瓚,病,判府事韓用龜在外,右議政金思穆,藥院都提調,例不得塡差,何以爲之?敢稟。傳曰,代差。
曺允遂,以都摠府言啓曰,副摠管朴基豐,以禁衛中軍,本營諸將官射會監試事,訓鍊院晝仕出去之意,敢啓。傳曰,知道。
曺允遂,以備邊司言啓曰,嶺劃北穀七萬石轉運之節,關問嶺南道臣矣,卽見該監司鄭晩錫所報,則以爲,北穀運致,有十分掣礙者,漕船留泊只是十二隻,其餘則將以地土船屢百隻定送,而昨冬漁利,擧皆失手,今又漁場未罷,際此裝送,實所不忍,治船發送,雖在今日,載穀回泊,必在麰麥登場之時,且其北穀,皆是小米與皮麰,沿邑則俱非宜土,山郡則難於轉送,多數添糴,亦關來頭民弊,各邑民情,皆不願受,有不可拂其情而益其弊,更觀麥事之豐歉,送船運來爲辭矣。北穀之移送嶺南,將以充報湖南移轉之數,而今見道臣所報,不但船隻之難於多數裝送,添糴大關後弊,轉運重困民力,各邑民情,亦不願受云。事勢旣如此,則不必强使移轉,依道臣所請,北穀轉運一事,姑爲還寢之意,分付,何如?傳曰,允。
掌令韓啓翼疏曰,伏以臣,愚迷昏庸,全沒知識,一登筵席,瘡疣百出,竟至傳啓之顚錯,自速承宣之請推,屛退私次,冞增悚蹙,堂箚請出,益切愧恧,署牌屢臨,承膺無路,鎭日違傲,惶懍靡措。夫臺閣處義,與庶官有異,一經退待之後,便是已遞之職,自有臺閣以來,未曾有冒沒行公者,蓋以公而臺體有損,私而情地難安,進無詣臺之路,退有守株之義,臣雖怵畏義分,更欲趨膺,其於愧臺閣而羞朝廷何哉?玆敢不避猥越,略暴衷懇。伏乞聖明,特垂鑑諒,亟許鐫遞,以存臺規,以安微分,不勝幸甚。仍伏念,臣早失怙恃,且甚貧窶,營窆之際,宅兆不審,枯莎崩土,所見痛迫,移葬之計,其來已久,幸占一穴於臣家近處,年運已屆,吉日已卜,臣無他兄弟,且無子姪,身縻見職,不得歸葬,則山事之狼狽,已無可言,私情之恫憫,尤當如何?徑投尋鄕之章,跡涉猥屑,敢暴由中之懇,祗俟處分,惟殿下特賜哀憐,亟解臣職名,俾便往來焉。臣雖不以臺職自居,而臣以救荒一事,前已略陳之矣。玆將未畢之餘懷,敢效申複之微忱。臣謹按周禮十二荒政,結之以除盜賊一條矣,乍聞近郭僻巷士夫之家,間有五六强盜,身着軍服,手持利刃,半夜倉卒,劫掠錢財,數雖零星,事甚危怕,輦轂之下,猶尙若是,則郊鄙之外,不問可知。顧今冬寒太甚,麰麥已多受病,春雨尙遲,耕播恐又愆期,言念民事,尤爲罔涯,飢饉之餘,必有盜賊,勢使然也。苟無恒産,將無恒心,衣食不足,安知禮節,禮節不知,安有廉恥,廉恥都喪,必將相率而爲盜,諺曰,三日不食,不出賊心者幾希,秋農失稔,飢寒已切骨,而麥農若又告歉,則全活將無望矣,飢而死盜而死,等是死耳,飢則難保朝夕之命,盜則猶有僥幸之望,嘯聚結黨,竊發閭里,掠人錢穀,充己口腹,其情雖甚慼矣,其憂誠非細矣。伏願殿下,另飭左右捕廳及各道討捕營鎭,申嚴戢盜之政,俾杜騷民之患焉。臣無任云云。省疏具悉。竊發事,聞甚可駭,令捕廳·討捕營申飭,爾之本職許遞。
庚午二月二十九日午時,上御誠正閣。晝講入侍時,同知事閔耆顯,持論語第七卷,特進官李光益,持論語第七卷,參贊官李羲甲,持論語第七卷,侍讀官李止淵,持論語第七卷,檢討官趙琮鎭,持論語第七卷,假注書李基承,持論語第七卷,記注官劉㵙,持論語第七卷,記事官朴綺壽,持論語第七卷,武臣行副護軍韓光迪,以次進伏訖。上開卷讀前受音一遍訖,上命奏新受音。止淵讀,自小人之過也,止小德出入可也。上命奏釋義。止淵解釋以奏。上讀新受音一遍訖,上曰,文義陳之。止淵曰,小人之過也必文之義,當與君子之過也如日月之更章參看,而蓋小人之事,無非過者,而雖君子,有時乎不能無過,但君子則無諱過掩咎之心,故聞過則喜,知過則改,此所謂非無過之爲貴,改之爲貴也。小人則有過而惟恐人知,必言辭而彌縫之,形跡而周遮之,此所謂文飾而重其過也。此乃君子小人之分也。由是觀之,文飾乃誠實之反也,實有餘而文不足,則其弊也小,實不足而文有餘,則其弊也無窮,小人之文過,乃其一身之事,固不足恤,而以天下後世論之,文之一字,誠莫大之痼弊也。誠實者罕而矯飾者勝,駸駸歸於虛僞之科,其許多事爲,都不過文具而已。甚至於天人之際,罕見誠心之對越,君臣之間,亦少情志之交孚,法令之信如金石,施措之確有規橅,皆不古若,此皆由於徒尙文飾,而不能誠實做去之致也。試以目今事言之,其一切痼弊,惟文具爲之祟焉,朝著之間,誰有誠心而對揚之者乎。事爲之際,焉有實效之著見者乎?今我殿下,兼君師之責,御導率之地,必也加勉乎誠實底道理,以實心行實政,然後可使文飾之弊,漸次刮去,偕底矯革矣。伏願於此等處,益加聖念焉。上曰,下番陳之。琮鎭曰,此章言信而後諫,夫諫諍之道,人臣忠愛之誠,必欲納君於無過之地,果能誠信惻怛,則庶可孚格君心,君心孚格,則必無以爲謗己之憂。若或誠信,未能惻怛,則是固在下者之罪,而無論誠信之淺深與言或過中,似涉謗訕,在人君之道,皆可翕受而竝容,若不能如是而謂之謗己,則是上下胥失也。在昔人臣,誠信非不惻怛,而若不幸遭値無道之時,如龍逢·比干,不能見容,以至殺身,此千古忠志之士,爲之流涕處也,且人臣,以惻怛之誠,遭英明之主,如漢之汲黯,唐之魏徵,皆惻怛之誠也。武帝·太宗,皆英明之主也,以若英明,非不知其戇直忠愛,而汲黯則擯死淮陽,魏徵則至被會須殺,此田舍翁之意,竟踣其碑,此可見際遇之至難,而永爲百代之惜恨,亦所以治日常少亂日常多,是誠人君之所當戚戚于心,痛加鑑戒也。今我殿下,求言之誠藹然矣,而容諫之量廓如矣,宜有讜論·直言,日至于前,而竊觀近日朝著之間,鯁直之說,寂然無聞,此固群下誠意淺薄言議巽軟之罪,而亦未敢知聖上孚感之化,猶有所未盡而然歟?伏願益懋求言之誠,克恢容直之度,是臣區區之望也。上曰,同知事陳之。耆顯曰,大德不踰閑,小德出入可也之說,蓋是子夏病痛處也。踐履雖篤,而抑揚太過,故此章之言,不能無弊,聖人之道,雖屬小節,而本無未盡合理者也。是故書曰,不矜細行,終累大德,又曰,爾惟德罔小,萬邦惟慶,漢之昭烈亦曰,勿以善小而不爲,勿以惡小而爲之。以此觀之,古之人君,莫不以細行小德小善等說,以爲箴規之資,則此蓋出於一毫之微,不得放過底意思也。伏願殿下,政令施措之間,動靜語黙之際,必以一誠字,以爲根本地,而不踰規矩,無過毫分,勿以小德細行而忽之,是臣區區之望也。上曰,特進官陳之。光益曰,上下番所奏,極爲切實,更無可達者矣。上曰,參贊官陳之。羲甲曰,下番儒臣,旣有所奏,而大抵在下之道,務積誠意,上下交孚,然後進言規諫,爲十分底道理,至於爲人君之道,其人雖或未信,其言不可謂謗,疎逖之蹤草野之臣,憂國愛君之誠,均有得於秉彝者,不識忌諱,至或觸忤,而其心則實出於引君當道,納君無過,豈可以誠信之未曾交孚,仍歸之於謗訕誹謗,而不之開納哉?由是言之,則謗己二字,終欠妥當,而益可見在下者進諫之難矣。苟以未信,謂之謗己,則孰敢盡言不諱乎?伏願深留省察於此等處,克恢納諫之量,廣開來諫之路,俾嘉言罔有伏焉。上曰,大德小德之說,不能無弊,果如知事所奏,而子夏此言,與宰我對哀公問之語,其失同歟?止淵曰,子夏此言,未知何爲而發,而以其責備也,故謂此說有弊,至若宰我之對,乃是失言之大者,不可與此同日語矣。耆顯曰,子夏聖門之高弟,而辭氣之間,抑揚太過,故有此失言之病矣。上曰,君子三變章,其說,何如?止淵曰,子夏篤信聖人,故觀於威儀之際,有此贊歎之語,而其三變云者,非君子有意於變,自然如天道之雨露霜雪,陰陽舒慘,竝行不悖,故自他人觀之,有此三變之異矣。上曰,大德小德章,以朱子之言觀之,似無顯然非之之意,其義,何如?止淵曰,朱子乃惟其言而解之,故無所是非處,而旣以吳氏說,編之集註,則朱子之意,亦可知矣。上曰,子游·子夏,皆聖門高弟,而有言行淺深之不同何也?止淵曰,以子游·子夏問答觀之,二說皆有意見,而但子夏有守約篤實之工,而集註所引程子四條說,多屬子夏邊說去矣。上曰,子夏聖門高弟,而有小德出入之說,漢昭烈後世英主,而乃曰,勿以善小而不爲,然則昭烈,果優於子夏歟?止淵曰,昭烈乃寬仁之善,觀於此言,其資稟之高可知,若使薰陶於聖門,則其地步之優於子夏,亦未可知矣。上曰,昭烈此一言,雖似優於子夏,而若其他子夏所道處,昭烈似有不能說到者,似不必以優劣論也。上曰,有德者,威儀之際,必有儼然底氣像,而孔子之趨公門式負版,亦是儼然處,而九思曰,言思忠,今此其言也屬之意,亦何如?止淵曰,趨公門式負版,乃威儀中節處也,中節然後,方可謂儼然,若徒爲色莊,而不能中節,則豈可謂之儼然乎?至若厲字之義,卽是是非非明白之謂也,似與言思忠之意相合,而集註之解以確字,亦此義也。上曰,君子,乃是成德君子耶?止淵曰,此數章所言君子,皆指成德者言之,而此章之君子,卽指孔子之言也。耆顯曰,此章之君子,不是聖人之謂也,以三變之說觀之,似非直指孔子也。上命掩卷,仍命經筵官先退,耆顯等退出,又命退,承史以次退出。
上在昌德宮。停常參,只晝講。
藥房都提調金思穆,提調朴宗慶,副提調李肇源,啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李羲甲啓曰,來初一日·初二日,禧陵忌辰祭齋戒正日,初三日,懿昭墓忌辰祭齋戒,初四日·初五日,元陵忌辰祭齋戒正日相値,視事頉稟之意,敢啓。傳曰,知道。
李好敏啓曰,行大司憲趙得永在外,執義·掌令一員未差,韓兢履傳旨未下,持平柳訸·尹錫永未署經,監察茶時之意,敢啓。傳曰,知道。
曺允遂啓曰,備邊司郞廳來言,今日賓廳日次,而左議政金載瓚有身病,右議政金思穆藥院問安進,不得來會云矣,敢啓。傳曰,知道。
申溆啓曰,宣惠廳郞廳來言,字恤考修正次請出矣,敢啓。傳曰,知道。
傳于李羲甲曰,禮房承旨,馳詣宗廟·景慕宮,奉審摘奸以來。
備忘記,魚游澗僉使康思胤下直,長弓一張·長箭一部,片箭一部,筒兒一箇,賜給。
李肇源啓曰,藥房三提調,持湯劑來待矣。傳曰,封入。
兵曹口傳政事,副護軍李貞運,副司果金熙華·申在明·尹之鉉·韓啓翼·李朝鉉·洪命周·尹致謙·朴孝臣·尹光心·朴奎壽·柳聖儀·鄭度采·朴基宏·李象鼎·沈厚鎭·李魯新,金啓淵,竝單付。
以掌令韓兢履再牌不進罷職傳旨,傳于朴宗京曰,只推。
朴宗京啓曰,守令署經事命下,已至多日,尙未擧行,事甚未安,憲府則行大司憲趙得永在外,執義·掌令一員未差,掌令韓兢履再牌不進,持平柳訸·尹錫永未署經,諫院則大司諫未差,司諫崔履亨在外,正言朴宗璜·李鍾運未署經,只有獻納權烒一人,無以備員署經,未差之代,政官牌招,開政差出,待下批仍卽牌招,以爲備員署經之地,何如?傳曰,允。
有政。吏批,行判書趙尙鎭進,參判閔耆顯進,參議宋冕載服制,右副承旨李羲甲進。以吳翰源爲大司諫,金星甲爲執義,許臻爲掌令,徐鼎輔爲應敎,李冕昇爲副修撰,尹序東爲左尹,姜運圭爲西部令,洪羲浩爲同經筵,金景璹爲律學敎授,崔命健爲長興府使,李邦億爲海南縣監。左尹單任希存,右尹單尹序東。
兵批,判書朴宗慶病,參判朴聖集入直進,參議李顯默受由,參知鄭觀綏病,同副承旨申溆進。同知單柳光濂,僉知單金進源。
朴宗京啓曰,掌令韓兢履,旣有只推之命,一體牌招,以爲守令署經之地,何如?傳曰,允。
以全羅監司李冕膺狀啓,潭陽府民家失火事,傳于曺允遂曰,災歲又當,失所棲遑,湖南民情,極爲悶然,不可不拔例顧助,元恤典外,各別顧助,會外米各一石加助,燒死人中,如有生前身還布,竝蕩減,燒戶人煙戶雜役,亦爲蕩減,身還布分數停退,使之安堵如舊事,另飭該道事,分付。
李好敏,以義禁府言啓曰,全羅監司李冕膺狀啓內,長興府使柳興源,海南縣監尹守任,爲先罷黜,其罪狀,令攸司稟處事,啓下矣。柳興源·尹守任,俱在任所云,依例發遣府羅將,竝拿來,何如?傳曰,待待命拿囚。
判敦寧李彦植疏曰,伏以臣,見差來三月初三日行先蠶壇初獻官,祀典有國之大事,固當强力就列,不敢言私,而臣氣本虛脆,病又沈纏,桑楡之景未迫,蒲柳之質先衰,形殻徒存,榮衛內鑠,每當寒暄之交,痰癖之症,如期而發,雜試鍼灸,僅得蘇可矣。忽自數昨,猝添泄痢,陸續登溷,殆無貼席之暇,且兼輪行外氣,肢體如縛,頭目眩轉,以此病狀,拜跪於俎豆之所,升降於階級之間,其勢末由,伏地惶悶,罔知攸措,玆敢不避猥越,仰瀆崇嚴。伏乞聖慈,諒臣悲切之懇,特令該曹,亟賜變通,仍治臣瀆撓之罪,以肅朝綱焉。臣無任云云。答曰,省疏具悉。疏辭,許令該曹付標。
庚午二月三十日午時,上御誠正閣。晝講入侍時,知事金羲淳,持論語第七卷,特進官李溏,持論語第七卷,參贊官曺允遂,待論語第七卷,侍讀官李止淵,持論語第七卷,檢討官趙琮鎭,持論語第七卷,假注書李基承,持論語第七卷,記注官金初燮,持論語第七卷,記事官朴綺壽,持論語第七卷,武臣宣傳官南宮玾,以次進伏訖。上開卷讀前受音一遍訖,命奏新受音。止淵讀,自子游曰,子夏之門人小子,止其惟聖乎?上命奏釋義,止淵解釋以奏。上讀新受音一遍訖,命陳文義。止淵曰,此章子游·子夏之言,兩說各守一見,以子夏言論之,大學·小學,滾作一事,易歸施敎之無序,以子夏說論之,大學·小學,分作兩截,難以一理而貫通,二說未免差異矣。游·夏皆聖門高弟,同入文學之科,其造詣似無淺深之懸殊,且夫子所以敎人之方,或於問仁問孝處所答,隨人各異,而至於大·小學之敎,其次序節目,必無間焉。而兩人之所見,若是不同,此無他,就門人中得聞一貫之道者,惟曾子一人而已。如游·夏輩,其見識·踐履,未能透徹,事與理未能合看,故致有此語病,而但子夏,有守約篤信之工,故所言稍合於聖人之敎矣。然二說之同異,姑不須論,而大體以學問體段而言之,則大學爲本,小學爲節目,以學問次序而言之,則小學爲本,大學爲受用,故朱子曰,爲學之道,當於小學上存養已熟,根基已深,到大學,只就上點化出來。門人請授大學,朱子曰,授大學也,須先看小學書,先儒曰,小學書綱領甚好,最切於日用,雖至大學之成,亦不外是,又曰,小學書,信之如神明,以此觀之,灑掃應對,卽修齊治平之本,而必也及時而敎之者,欲其習與知長,化與心成,無扞格之患也,必也先敎以灑掃應對者,欲其自幼少之時,常習於誠敬之事,以致孝悌之道,而卽夫事物之中,因其所知之理,推而究之,以進乎窮格之工也。故程子曰,涵養須用敬,進學則在致知,此是先後次序之別,而卽是徹上徹下處也,非惟學者之事爲然,雖帝王之學,亦如此,日用當行之事,至理所在處,則固無聖凡之殊,亦無尊卑之間,帝王雖以修齊治平爲準的,而亦不可不以孝悌之道爲根基,故古者王公以下以至庶人,八歲皆入小學,文王世子亦云,行一齒讓,而父子·君臣·長幼之道皆得焉,此固三代之制,而猗我宣祖大王,命刊小學集註而敎訓之,以爲化民成俗之方,亦粵英廟,臨御五十年,常以小學書,講論而軆行之,以爲出治之資,此實列聖朝家法也。今殿下以貽燕之謨,懋身敎之方,先從日用·事爲至細至微之事,必加誠敬涵養之工,至於萬事·萬理許多極盡處,推以措之,則非但爲聖學進修之本,亦可爲心法傳授之謨矣。伏願於此章先後本末上,分曉而軆認焉。上曰,下番陳之。琮鎭曰,此章,子游以灑掃應對愛親敬長之道,皆所以爲修齊治平之本,夫灑掃應對,無非孝悌之道,孝悌之道,實爲基地於大人之學也。但其敎有先後之序,事有精粗之分也,不可以灑掃應對之敎,直謂之末節細務而不之敎也。當時子夏所見子夏之門人小子,未知年紀之果幾何,而若或只務灑掃應對之敎,不以誠正修治爲準的,則無怪乎子游之譏也。昔三代以來,人生八歲,敎以灑掃之節·六藝之文,十五歲,敎以窮理正心修己治人之道,此槪論入大學入小學之制,其敎之道,不可以八歲十五歲,畫一而爲拘也。大抵人之姿質,有粹駁之異,成就有遲速之別,其敎之之道,宜隨其知思之通塞·才分之高下,循序而進,俾不躐等,然訓迪之方,最以早諭預敎,爲重且急。昔保傅傳所云,見正事聞正言,無非早諭之道,至有文王胎敎之說,且文王世子篇三善皆得,寔由於孝悌之敎,而一有元良,萬邦以貞之休,亦皆本之早敎也。猗歟,惟天惟祖宗,眷佑我萬億年洪休,元良之衣尺漸長,睿質岐嶷,環東土含生之倫,延頸攢祝之誠,曷有其極?伏惟我殿下貽燕之丕謨,養蒙之聖功,遇物垂誨,日益開發乎睿知,以身設敎,昭示傳授乎心法,此政臣民日夜所蘄望也。且伏聞國初,設置童蒙訓導掌,敎訓童蒙,後改稱童蒙敎官,凡四員矣,此政三代小學之遺法美制也。逮我孝廟時,儒賢之臣,請增置四員,分差於四學,勿論士大夫凡民,一體訓誨,自上從之,後減爲四員,其四員至今自在,而只有敎官之稱,俱無訓蒙之實,便作冗官,莫此爲甚,極爲惜歎。伏願申飭童蒙敎官,使之依法訓敎,以追具訓蒙士俾輔後之道,則庶爲養育人才受用後日之一大助也。適因文義,敢此仰達,惟聖明留神焉。上曰,知事陳之。羲淳曰,聖人敎人之法,必有大小遠近之次序,先傳以小者·近者,然後敎之以大者·遠者,故學者知所趨向,而不失其當行之路矣。以灑掃應對言之,此不過威儀容節間事,則雖是至小至粗,而至大至精之理寓焉。且當循序漸進,不可厭末而求本,則大學誠意正心之工,爲之本也。聖人之敎人,雖日用微細之事,無或放過,而使之不踰規矩矣。方今殿下,御一元之位,摠萬機之煩,而必循根本之地,克察精微之理,動靜·云爲之間,孜孜惓惓,則日就月將,而聖學高明矣,伏願益加留念焉。上曰,特進官陳之。溏曰,玉堂上下番,旣盡奏達,臣無仰達者矣。上曰,參贊官陳之。允遂曰,臣亦別無仰達之文義矣。上曰,昨筵亦有所發問者,而蓋子游·子夏,同是聖門之高弟,則有此所見之不同,或因造詣之淺深而然歟?止淵曰,事有本末而理無本末,學有大小而理無大小,游·夏皆未能洞見理之通貫處,故所言不無參差,而此則別無以優劣論也。上曰,若以兩人之淺深論之,孰爲優歟?止淵曰,游·夏之淺深,固難妄論,而槪以子游之武城事觀之,不無如子張意廣之慮,子夏則所守篤約,故今此章所言,比之子游之言,亦爲稍合於聖人之敎矣。上曰,夏·游之門人,各隨其師之所敎而爲學歟?止淵曰,然矣。孔門高弟,非不欲動遵聖誨,而但見識不齊,一傳再傳,不無弊端,故先儒所言,子張·子夏之過不及,轉而爲楊·墨之誤認仁義者此也。上掩卷,命經筵諸臣先退,羲淳等退出。允遂曰,丹城縣監徐珌修,署經有命,已至多日,而憲府則只有掌令韓兢履一人,連事違牌,諫院則只有獻納權烒一人,無以備員署經,何以爲之乎?上曰,出去後啓辭,可也。王大妃殿進御加味六君子湯,前方中加烏藥·木通各一錢·川芎七分,自今日五貼式,日次製入事。出榻敎仍命退,承史以次退出。
上在昌德宮。停常參·經筵。
巳時,日食。
曺允遂啓曰,來初五日,朝參日次,而元陵忌辰祭正日相値,頉稟之意,敢啓。傳曰,知道。
曺允遂啓曰,行大司憲趙得永,執義金星甲,掌令許臻在外,韓兢履傳旨未下,持平柳訸·尹錫永未署經,監察茶時之意,敢啓。傳曰,知道。
曺允遂啓曰,御營廳將官來言,今日本廳軍兵,日次私習云矣,敢啓。傳曰,知道。
傳于朴宗京曰,下直守令留待。
傳于朴宗京曰,下直守令入侍。
李肇源啓曰,藥房副提調,持湯劑來待矣。傳曰,封入。
李羲甲啓曰,同經筵洪義浩,旣入闕中,不爲肅謝,直爲出去,事甚未安,推考,何如?傳曰,允。
朴宗京啓曰,守令署經事命下,已至多日,而行大司憲趙得永,執義金星甲,掌令許臻,大司諫吳翰源,司諫崔履亨在外,掌令韓兢履牌不進,持平柳訸·尹錫永,正言朴宗璜·李鍾運未署經,只有獻納權烒一人,無以備員署經,何以爲之?敢稟。傳曰,行公外竝許遞,政官牌招開政。
朴宗京啓曰,今日政新除授臺諫,竝待下批牌招,以爲守令署經之地,何如?傳曰,允。
朴宗京,以吏曹言啓曰,新除授長興府使崔命健呈狀內,矣身辭朝歸路,素患痰癖之症,乘時闖發,萬無登程赴任之望,卽速入啓遞改云,雖未知其身病之如何,而辭朝之後,稱病不赴,萬萬駭然,罷黜,何如?傳曰,允。
有政。吏批,行判書趙尙鎭進,參判閔耆顯進,參議宋冕載服制,行右承旨朴宗京進。以金履度爲大司憲,任厚常爲大司諫,金孝眞爲執義,李東冕爲司諫,金洛龍·李敬參爲掌令,李希祖·洪羲弼爲持平,李國標·李鋗爲正言,李文載爲造紙別提,李普源爲長興府使。
兵批,判書朴宗慶病,參判朴聖集入直進,參議李顯默受由,參知鄭觀綏病,左副承旨曺允遂進。同知玄義詢,大護軍趙得永,護軍黃琳,副護軍吳翰源,副司直金星甲·崔履亨·許臻·韓兢履·柳訸·尹錫永,副司果朴宗璜,李鍾運,竝單付。
朴宗京啓曰,丹城縣監徐珌修,諫院則旣已署經,憲府則行大司憲金履度,執義金孝眞,掌令李敬參,持平李希祖牌不進,掌令金洛龍,持平洪羲弼,在外,無以署經,何以爲之?敢稟。傳曰,一司除署經。
傳于朴宗京曰,發遣吏郞,諸執事淸齋與否,摘奸以來。
以執義金孝眞,掌令李敬參,持平李希祖,牌不進罷職傳旨,傳于朴宗京曰,只推。
司諫李東冕啓曰,臣姿性魯莽,言議巽軟,本不合於淸朝耳目之任,而亞諫除旨,忽下於千萬夢想之外,天牌儼臨,義分是懼,雖不得不章皇出肅,少伸叩謝之忱,而第臣區區私義,有不敢冒參聯啓者,臣之再從兄,名在合啓中矣,前叨臺職,以此引避,今此處義,宜無異同,其何可一刻晏然於臺次乎?請命遞斥臣職,答曰,依啓。
李羲甲,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
李羲甲,以奎章閣言啓曰,卽接內需司牒報,則咸興·永興兩本宮四月別大祭時,造燭封香吉日,今月十二日辰時,衣襨·香燭·祭品奉詣吉日,同月十三日卯時,俱吉云,以此日時擧行之意,敢啓。傳曰,知道。
李羲甲,以禮曹言啓曰,毓祥宮展拜,每年季春取稟事,曾有英廟朝受敎矣,展拜吉日,以何間推擇乎?敢稟。傳曰,以望間擇入。延祜宮·宣禧宮·藏譜閣·懿昭廟,謹當歷臨矣。
李羲甲,以禮曹言啓曰,以毓祥宮展拜取稟草記,傳曰,以望間擇入,延祜宮·宣禧宮·藏譜閣·懿昭廟,講當歷臨矣事,命下矣。展拜吉日,令日官池景泌推擇,則今三月十三日·十七日俱吉云,以何日定行乎?敢稟。傳曰,以十七日爲之。
李羲甲,以禮曹言啓曰,來四月初二日,宗廟夏享大祭親行時,省牲·省器之節,依例以親臨磨鍊乎?敢稟。傳曰,依例磨鍊。
李羲甲,以禮曹言啓曰,來四月初二日,宗廟夏享大祭親行時,永寧殿,遣大臣攝行事,知委,何如?傳曰,允。
李羲甲,以禮曹言啓曰,卽接圖畫署手本,則畫員金命遠,以黃海監營帶率軍官,昨年十二月限滿上來時,八朔料錢,瞞告預受,致有文移往復之擧,事未前有,不可仍置,請卽汰去爲辭矣。金命遠之行已鄙悖,旣如此,依手本汰去,何如?傳曰,允。
李羲甲,以禮曹言啓曰,圖畫署畫員金命遠汰去代,本署祿窠,以差備待令畫員李孝彬陞付之意,敢啓。傳曰,知道。
曺允遂,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得設行之意,敢啓。傳曰,知道。
曺允遂,以訓鍊都監言啓曰,瑞蔥臺未畢試別隊馬兵馬上才入格之類,謹依判下單子,以戶曹木布施賞之意,敢啓。傳曰,知道。
左議政金載瓚疏曰,伏以臣,以狗馬之疾,仰貽聖念,昨者,史官再臨,宣傳諭敎,旣詢以情病加減,且問以造朝早晩,拊存備至,辭旨極隆,臣且感且惶,轉益靡措,不得不以勢實難强,罪在方命之由,冒死附奏,而情蹤之萬萬窮隘,比前日加一倍矣。噫,日前批旨,逈出尋常,軫恤之至,有踰顧復,委毗之重,可感木石,至於上天必眷之敎,奉讀未半,聲淚交發,臣雖至迷,亦具彝性,苟可以一分自力,則更何敢言私言病,不念生死前進之義哉?竊自期極力善攝,如得少間,雖使寸寸扶舁,必欲進身前席,粗漏戀軒之忱,畢陳褫鞶之願,而柰此病益纏身,事不從心,一日二日,駸駸爲一月之久,而痛苦之狀,與初無減,凘綴之氣,到今尤劇,蓋其病本旣在於頑積,節候政値於木旺,百般形症,愈久愈痼,而眞元之抵敵不得,潛自受鑠,顧其勢然耳。以是而時欲銳意强策,略試動作,而床笫之內,未離一步,房闥之外,已若千里,手脚麻掉,欲起還仆者,一日而凡屢度矣。尙何可以出門詣公,指日而擬議哉?此所以近侍之回,摭實仰聞,以冀聖慈之少垂矜諒也。噫,臣病臣自知之,有非藥石之所可復醫,而猶有一條可試之方,卽在水土,而臣之父母山下,地是近江,井泉淨冽,若使臣,荷天地再生之恩,獲解在身之任,少試滌腸之工,則庶或爲起死回生之道,前後必呼之情,蓋出於是,而必欲蒙體諒之至仁盛德者也。玆敢不避死罪,更控前懇。伏惟旻覆之天,以生物爲德,而臣亦動息中一物也,惻然垂恤於冉冉將盡之喘,實臣之涕泣攢祝,而至其慢命之罪,自無所逃。惟願遄伏鈇鉞之誅焉。臣無任云云。答曰,省疏具悉卿懇。目今艱虞溢目,國家多事,雖與卿等,與之汲汲焉共治庶務,難可鎭安今日之氣像,況卿有美痾,寡躬不敏,將何望洪濟時憂乎?曩者賓筵,多有大臣之不參,揆以事面,極涉苟艱,卿之難强,予豈不知?予心切悶,是以煩卿,抑又思之,起動出入,以暢其氣,則反有强旺蘇復之喜,卿何不思不忍捨卿而如是眷眷之意耶?望卿安心視事,卽起簉朝,言不在多,竝須諒之。仍傳于朴宗京曰,此批答,遣史官傳諭于左議政。
庚午三月初一日辰時,上御誠正閣。下直守令入侍時,行右承旨朴宗京,假注書李基承,記注官金良倜,記事官朴綺壽,長興府使崔命健,海南縣監李邦億,以次進伏訖。上曰,守令以次進前,奏職·姓名。命健進奏職·姓名。上曰,七事奏之。命健奏七事。上曰,湖南俱是災邑,賑恤等節,着念擧行,以爲安民之道,可也。命除宣諭。仍命退,命健退出。邦億進奏職·姓名。上曰,七事奏之。邦億奏七事。上曰,湖南皆災邑,下去善爲之也。命除宣諭。仍命退,邦億退出,又命退,承史以次退出。
上在昌德宮。停常參·經筵。
李好敏啓曰,行大司憲金履度,執義金孝眞,掌令李敬參,持平李希祖未肅拜,掌令金洛龍,持平洪羲弼在外,監察茶時之意,敢啓。傳曰,知道。
傳于李羲甲曰,禮房承旨,馳詣宗廟·永禧殿·景慕宮,奉審摘奸,仍詣受香諸處,一體奉審摘奸以來。
李好敏啓曰,假注書李基承,身病猝重,勢難察任,今姑改差,何如?傳曰,允。
傳于朴宗京曰,右承旨入侍。
李肇源啓曰,藥房副提調,持湯劑來待矣。傳曰,封入。
李基承改差,代以沈湜爲假注書。
李羲甲,以弘文館言啓曰,本館上番闕直,事甚未安,副校理尹尙圭,卽爲牌招入直,何如?傳曰,允。
以副校理尹尙圭牌不進罷職傳旨,傳于李羲甲曰,只推。
以京畿監司金在昌狀啓,安城郡民家失火事,傳于曺允遂曰,聞甚矜惻,元恤典外,別加顧恤事,廟堂區劃,分付。
李羲甲,以禮曹言啓曰,大祀誓戒之夜,如値陵寢忌辰,則誓戒正時,進定於齋所呼唱起寢之前,留門初更爲之事,曾有先朝受敎矣。今此宗廟夏享大祭受誓戒,在今三月二十四日三更四點子時正刻,而其日適與英陵忌辰相値,誓戒正時,進定於二更,何如?傳曰,允。
李羲甲,以禮曹言啓曰,卽見江原監司洪義謨狀啓,則春川府殿牌作變情節,因該邑之報會査之案,以投燒樣,前已馳啓,而卽接該府使李翼晉牒呈,則本府北內面居驅牛童卓孝得,尋得於昭陽江邊松林下云。作變殿牌,今旣尋得,擧行節次,請令該曹,考例稟處,取考謄錄,則在前如此之時,淨處埋安,已有前例,今亦依此擧行事,分付,何如?傳曰,允。
曺允遂,以兵曹言啓曰,今三月十七日,大駕詣毓祥宮展拜,延祜宮·宣禧宮·藏譜閣·懿昭廟歷臨時,何營軍兵隨駕,何營軍兵留陣?禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,禁軍訓局,全數磨鍊,留陣,依例爲之,留營,置之可也。
朴宗京,以忠勳府言啓曰,本府方有宿弊釐正之事,而本府都事李敬魯,瓜限已滿,行將遞改矣。本府釐弊之事,難付生手,李敬魯仍任本職,使之久任責成,何如?傳曰,允。
李好敏,以義禁府言啓曰,江原監司洪義謨狀啓內,春川府使李翼晉,會査官楊口縣監金思采,狼川縣監韓永建等罪狀,令攸司稟處事,啓下矣。李翼晉·金思采·韓永建,俱在任所云,依例發遣府書吏·羅將,竝拿來,何如?傳曰,允。
曺允遂,以訓鍊都監言啓曰,本局待年軍南仁宅·金道赫,楊州孫哥庄近處,大虎一頭,私獵捉得矣,謹此封進,而先殺軍南仁宅,陞定元軍,再殺軍金道赫,依例施賞之意,敢啓。傳曰,知道。
曺允遂,以禁衛營言啓曰,依定奪,集賢門入直京中哨軍二十名,哨官一員率領,今三月初三日,與御營廳軍替代之意,敢啓。傳曰,允。
庚午三月初二日午時,上御誠正閣。右承旨入侍時,行右承旨朴宗京,假注書李基承,記注官李仁迪,記事官朴綺壽,以次進伏訖。上曰,今則守令無署經之人,而亦無未及辭朝者乎?宗京曰,然矣。上曰,下番何當下去耶?綺壽曰,離闈情私悶迫,而大享前呈辭,極涉惶悚,故過大享後,卽爲呈辭下去矣。上曰,下番李光文,何日入來云耶?綺壽曰,今月初六·七日間入來云矣。仍命退,承史以次退出。
上在昌德宮。停常參·經筵。
李好敏啓曰,行大司憲金履度,執義金孝眞,掌令李敬參,持平李希祖未肅拜,掌令金洛龍,持平洪羲弼在外,監察茶時之意,敢啓。傳曰,知道。
曺允遂啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李羲甲曰,禮房承旨,馳詣懿昭墓,奉審摘奸以來。
傳于申溆曰,同副承旨入侍。
曺允遂啓曰,藥房提調,持湯劑來待矣。傳曰,封入。
李羲甲啓曰,假注書沈湜,時無職名,令該曹依例付軍職,冠帶常仕,何如?傳曰,允。
李羲甲,以弘文館言啓曰,本館上番闕直,事甚未安,副校理尹尙圭,旣有只推之命,校理李止淵,一體牌招,以爲推移入直之地,何如?傳曰,允。
以校理李止淵牌不進罷職傳旨,傳于李羲甲曰,只推。
李羲甲,以成均館同知館事意啓曰,今三月初三日,儒生課試,當爲設行,而大提學南公轍身病,限內不得爲之之意,敢啓。傳曰,知道。
李羲甲,以承文院都提調意啓曰,日食已過,禮部回咨,依例撰出,正書安寶後,定禁軍騎撥下送于灣府,使之入送鳳城將處,以爲轉致北京之地,何如?傳曰,允。
庚午三月初三日辰時,上御誠正閣。同副承旨入侍時,同副承旨申溆,假注書沈湜,記注官劉㵙,記事官朴綺壽,以次進伏訖。上曰,今日懿昭墓奉審,何承旨進去耶?溆曰,禮房承旨李羲甲進去矣。上命退,承史以次退出。
上在昌德宮。停常參·經筵。
李好敏啓曰,行大司憲金履度,執義金孝眞,掌令李敬參,持平李希祖未肅拜,掌令金洛龍,持平洪羲弼在外,監察茶時之意,敢啓。傳曰,知道。
傳于李羲甲曰,禮房承旨,馳詣元陵,奉審摘奸,局內諸陵,一體奉審以來。
李肇源啓曰,藥房三提調,持湯劑來待矣。傳曰,封入。
以開城留守李相璜狀啓,本府民家失火事,傳于申溆曰,聞甚矜惻,元恤典外,各別顧恤事,廟堂措辭分付。
曺允遂,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得設行之意,敢啓。傳曰,知道。
上在昌德宮。停常參·經筵。
藥房都提調金思穆,提調朴宗慶,副提調李肇源啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
惠慶宮進服加味異功散,前方中人蔘加五分,加當歸一錢,自今日五貼式,日次製入事,榻前下敎。
曺允遂啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
曺允遂啓曰,行大司憲金履度,執義金孝眞,掌令李敬參,持平李希祖未肅拜,掌令金洛龍,持平洪羲弼在外,監察茶時之意,敢啓。傳曰,知道。
朴宗京啓曰,明日,大報壇節祭齋戒相値,視事頉稟之意,敢啓。傳曰,知道。
朴宗京啓曰,右副承旨李羲甲,今日不爲仕進,卽爲牌招,何如?傳曰,許遞,前望單子入之,待下批牌招察任。
曺允遂啓曰,事變假注書韓相殷,身病猝重,勢難察任,今姑改差,何如?傳曰,允。
李肇源啓曰,藥房三提調,持湯劑來待矣。傳曰,封入。
承旨前望單子入之,金基厚落點。
韓相殷改差,代以崔大寔爲事變假注書。
傳于朴宗京曰,三日製,今日爲之,大提學牌招。
傳于朴宗京曰,右承旨持此御題,與大提學偕往泮宮,試取以來。
傳于朴宗京曰,發遣吏郞,諸執事淸齋與否,摘奸以來。
傳于朴宗京曰,三日製,賦居首三下一進士沈魯直,直赴會試,之次三下二生員李麟秀,給二分,之次三下進士趙濟晩,給一分,次上生員鄭基善,進士兪茂煥·洪遠謨,生員鄭知容,竝令該曹,考例施賞。
傳于朴宗京曰,入格儒生,明日待令。
曺允遂,以御營廳言啓曰,東關王廟修改處,臣監董畢役後,別單書入之意,敢啓。傳曰,知道。
上在昌德宮。停常參·經筵。
自卯時至未時,灑雨下雨,測雨器水深二分。
申溆啓曰,明日常參·經筵,取稟。傳曰,停。
曺允遂啓曰,御營廳將官來言,今日本廳軍兵,日次私習云矣,敢啓。傳曰,知道。
李好敏啓曰,行大司憲金履度,執義金孝眞,掌令李敬參,持平李希祖未肅拜,掌令金洛龍,持平洪羲弼在外,監察茶時之意,敢啓。傳曰,知道。
李好敏啓曰,右副承旨金基厚,今日不爲仕進,卽爲牌招,何如?傳曰,與右承旨許遞,前望單子入之,待下批牌招察任。
傳于申溆曰,傳香承旨,進詣皇壇,奉審摘奸以來。
傳于李好敏曰,入格儒生入侍。
承旨前望單子入之,金魯應·鄭東榦落點。
李肇源啓曰,藥房副提調,持湯劑來待矣。傳曰,封入。
注書李紀淵病,代以金鎭爲假注書。
以左副承旨鄭東榦牌不進罷職傳旨,傳于申溆曰,只推,更爲牌招。
以左副承旨鄭東榦再牌不進罷職傳旨,傳于申溆曰,只推。
曺允遂,以備邊司言啓曰,卽見摠戎使李溏狀啓,則以爲,北漢山城,乃是保障重地,而門樓·將臺及公廨·寺刹,俱多頹圮,不得不趁今修改,而每當此等事役,輒請補土所殖利錢中二三千兩·空名帖四五百張,以爲補用,而今則殖利錢餘數無多,空名帖四百張,特爲許下事,請令廟堂稟處矣。城樓·公廨之隨毁隨補,卽是不可已之擧,而財力無以從他劃給,至於空名帖,則除非大賑,無得許施,乃是先朝受敎,今不可擬議,使該廳,無論某樣公貨,姑先從便取用,待畢役登聞之意,分付,何如?傳曰,允。
庚午三月初六日辰時,上御誠正閣。入格儒生入侍時,行左承旨李好敏,記事官李紀淵,記注官金良倜,記事官朴綺壽,以次進伏訖。上曰,儒生以次進奏姓名,可也。進士沈魯直進前奏姓名。上曰,年紀幾何?魯直曰,四十六矣。生員李麟秀進前奏姓名。上曰,年紀幾何?麟秀曰,二十二矣。進士趙濟晩,生員鄭基善,進士兪茂煥·洪遠謨,生員鄭知容,以次進奏姓名。上曰,直赴及給分人,竝令先退,施賞人,頒賞行禮,可也。魯直等退出,基善等就庭下頒賞,四拜而退。上命退,承史以次退出。
上在昌德宮。停常參·經筵。
午時未時,灑雨下雨,測雨器水深一分。
曺允遂,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
曺允遂啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
金魯應啓曰,明日·再明日,昭寧園忌辰祭齋戒正日相値,視事頉稟之意,敢啓。傳曰,知道。
曺允遂啓曰,來十一日,朝參日次矣,敢稟。傳曰,停。
金魯應啓曰,來十一日,輪對日次矣,敢稟。傳曰,當次人受點後,日次待令。
曺允遂啓曰,御營廳將官來言,今日本廳軍兵,日次私習云矣,敢啓。傳曰,知道。
曺允遂啓曰,左副承旨鄭東榦,今日不爲仕進,卽爲牌招,何如?傳曰,允。
金魯應啓曰,假注書金鎭,時無職名,令該曹依例付軍職,冠帶常仕,何如?傳曰,允。
李肇源啓曰,藥房副提調,持湯劑來待矣。傳曰,封入。
傳于金魯應曰,西春君回婚不遠云,令梨園,賜三等樂,衣資食物輸送,仍令存問。
以左副承旨鄭東榦牌不進罷職傳旨,傳于申溆曰,只推。
申溆啓曰,行大司憲金履度,執義金孝眞,掌令李敬參,持平李希祖牌不進,掌令金洛龍,持平洪羲弼在外,監察茶時之意,敢啓。傳曰,知道。
以大司諫任厚常,獻納權烒,執義金孝眞,掌令李敬參,持平李希祖牌不進罷職傳旨,傳于申溆曰,只推。
申溆,以都摠府言啓曰,副摠管金宗善,以刑曹參判,本曹坐起,晝仕出去之意,敢啓。傳曰,知道。
申溆,以兵曹言啓曰,僉知中樞府事李師彬,五衛將金進源·玄義洵,忠翊衛將柳光濂,慶熙宮衛將韓相圭,俱以病難供職,呈狀乞遞,竝改差,何如?傳曰,允。
大司憲金履度疏曰,伏以臣,鹵莽蔑劣,最居人下,量分度力,百無攸當,而荷兩朝曠絶之渥,躋八座崇顯之職,歷敭內外,罔非踰濫,憑恃寵靈,視若固有,驟躐之懼,負乘之戒,何嘗暫忽於食息之頃哉?惟是隨分盡力,無至孤恩負德之歸者,一念耿耿,寤寐如結,而以其知識空疎,不足以裨淸明之治,才具魯鈍,莫可以備驅使之列,則桑楡晩計,矢心不渝者,只在筋力奔走,燥濕不擇,以效塵刹之報,其奈蒲質先衰,貞疾纏綿,區區願忠之志,尙懼其莫遂。迺者都憲新除,何爲以謬及於臣也?凡在耳目之任,孰非難愼,而至於霜臺之長,地望甚峻,責任尤重,世道之汚隆,朝象之淸濁,實係於此,上自闕遺,下及糾劾,莫不得此而正之,故雖古之剛方峻潔爲世標準之士,猶且却顧逡巡,未敢自處以倘來,今以如臣者,苟然充位,責之以言議風裁之事,是可曰,爲官擇人乎?臣之平日行己,淟涊柔弱,太沒模稜,入而不能見憚於家人,出而不能見信於朋儕,卽一稚愚無知之土木也。堂堂淸朝,俊彦林立,何取乎土木之無知哉?聞命以來,惶愧滿心,悚汗浹背,歷屢日而莫省措躬之所也。召牌屢臨,承膺無路,寧被違傲之誅,未忍以名器之重,緣臣壞了也。況有私義之萬萬難安者,臣於合辭中袒免之親,決不當隨衆冒參,其在敦尙之政,庶垂體諒之恩,如臣情蹤,均蒙丐遞。伏乞聖慈,俯察懇迫之情,特賜鞶帶之遞,仍治臣逋慢之罪,以肅朝綱焉。旣不以見職自居,則安敢贅陳,而事在目下,不敢終默,玆將由中之悃,竊附無隱之義,幸賜澄省焉。近聞閭巷播傳之說,雖未必的確,新有武藝廳軍兵抄入之擧云,雖不知隷付之何所,名色之何稱,果有是乎,則或慮宿衛之疎虞歟,抑爲觀瞻之賁飾歟?竊伏見北苑寶座之際,陵園禮展之時,儀衛之盛,考之國典,有加而無損,則今日此擧,恐非殿下之所先務也。當此歲歉而春窮,民生倒懸,僵殍載路,廈氈深邃,遐外遑汲之狀,未易盡燭,正宜開廣四達之聰,深軫兆庶之憂,君臣上下,日講奠安之策,如濡手救焚,莫遑他及也。且兵不可以徒設,必藉於財,財不能以徒生,必出於民,雖使府庫之積,充溢有餘,兵額之增,古人所憂,況今公私匱竭,國計哀痛,一粒米之微,一寸布之短,固將貴之如寶玉,不可以妄捐。以殿下愛民節用之德,縱不能汰冗而就簡,又豈可無事而廣費,留精神於不急之務,耗帑藏於無用之地,爲累旣大,所損不細,且猶末耳。臣之所大憂者,人主一動一靜,一政一令,無論得失疵美,貴其光明如日月,使一國之人,咸得以仰見,而此擧則不然,詢咨不及於將相,便否不講於筵席,命令不由於政院,辭敎不出於文字,閭巷知之而朝廷不知,下賤知之而士夫不知,韎韋知之而搢紳不知,宮府一體,尙矣無論,上下相須,寧容有是。不意殿下之厭薄廷臣,若是之甚也,殿下之心必以爲,人主之尊,有時乎獨斷,九重之深,無慮乎宣泄,然好問則裕,殷誥著鑑,不愧屋漏,周雅垂戒,此擧而得且美也,何惜乎與廷臣共之也?此擧而失且疵也,閭巷下賤韎韋之屬,亦足以先窺殿下之淺深,況暇慮廷臣之隱憂竊歎也哉?君臣猶父子,父之於子,豈有可諱之事?子之於父,豈有不知之理?雖殿下不欲以殿下之所作,不干於廷臣,爲廷臣之義,豈敢以殿下之疎外,恝然於殿下,而自阻其無諱之忱也?臣家世厚蒙國恩,愛君憂國之誠,不後於人,而老白首且死,苟有所懷,宜無不盡,今掇拾風傳途聽之說,竊冀芻蕘必擇之休,果使臣之所聞,都是虛妄,則妄言之罪,鈇鉞不辭,萬有一近於此,豈非殿下之惕然改圖者乎?伏願聖明,亟寢軍兵增額之擧,繼自今動靜·政令之間,必愼必嚴,磊落明白,勿自廣以挾人,勿憚煩以厭事,頻御法筵,討論經旨,嘗接臣鄰,講究政事,從欲之治,四方風動,殿下若留神於此,太平萬世之樂,豈止於金鼓·旗麾之賁飾耳目之娛而已哉?臣無任云云。答曰,省疏具悉。掖隷抄選,非剙始之事,昔在先朝,有別技軍武藝出身之名色,而因壯營革罷而汰之,故予遵此而行之者,非輝耳目壯軍威之義,是復舊制也,然能盡言無諱,使予欲無過者,亦卿之忠也。誠喜朝廷有直言極諫之臣也,有何惜一隊兵哉?自然釐正,多致後苑之監臨,卿言亦知當也。方令加選武藝別技軍,竝還付訓局,雖以玉堂·兩司言之,無一人爲予以此敢言者,誠爲慨然,竝須知之。卿其勿辭,益盡諫諍之責。
上在昌德宮。停常參·經筵。
自人定至初九日開東,灑雨下雨,測雨器水深二分。
申溆啓曰,行大司憲金履度,執義金孝眞,掌令李敬參,持平李希祖未肅拜,掌令金洛龍,持平洪羲弼在外,監察茶時之意,敢啓。傳曰,知道。
傳于金魯應曰,禮房承旨,馳詣昭寧園,奉審摘奸,綏吉園一體奉審以來。
傳于申溆曰,同副承旨入侍。
申溆啓曰,藥房提調,持湯劑來待矣。傳曰,封入。
兵曹口傳政事,護軍單李存秀。
申溆啓曰,行都承旨李肇源,右承旨曺允遂,左副承旨鄭東榦,今日不爲仕進,行左承旨李好敏式暇,右副承旨金魯應奉審進去,只有臣一人,伴直無人,左副承旨,所當牌招,而拘於廳規,不得請牌,何以爲之?敢稟。傳曰,竝許遞,前望單子入之,待下批,牌招察任。
承旨前望單子入之,洪奭周·任希存·李庚運·元在明落點。
以廣州留守韓用鐸狀啓,民家失火事,傳于申溆曰,聞甚矜惻,元恤典外,別加顧恤事,廟堂區劃,分付。
傳于申溆曰,留院上疏入之。
申溆,以備邊司言啓曰,卽見江原監司洪義謨狀啓,則以爲,道內還穀,數本不敷,而昨秋穡事,旣未免歉,窮春民勢,實爲苟艱,農糧種子,專靠還穀,以其當分之數,無以塗抹分排,不可不加分者,爲三萬三千石,特蒙準許事,請令廟堂稟旨分付矣。平年加分之數,每不過二萬餘石,則今此三萬三千石之請,雖似過多,歉歲民情,與平年絶異,方春農資,專靠還穀,道臣狀請,必有所商量,留庫中三萬三千石,許令加分,何如?傳曰,允。
副校理鄭元容,副修撰趙琮鎭等,疏曰,伏以臣等,昨伏見大司憲金履度疏批下者,首尾百餘言,懇惻明正,洞示嘉納,先之以從諫如流之意,繼之以不言者慨然之敎。臣等擎讀屢回,衷情自激,惶汗浹背,通夕繞壁,耿耿不寐。惟我殿下容諫之量,求言之誠,卽帀域臣民,所嘗欽服,然而仗馬不鳴,臺烏多噤,莫近日若,爲識者憂久矣。今者都憲一疏,誠朝陽之鳴鳳,而果蒙轉環之聖度,至有極諫之隆諭,此誠淬礪振作之一機會也。臣等欽歎喜聳,繼之以蹙蹙然靡措,顧臣等,以其職則論思也,以其任則補闕也,有事必陳,納君無過之責,臣等與長憲,固無間也。武藝抄隊事,臣等亦側聞於風傳,且有日矣。譾劣聾瞽,未及出一言執論,一則臣等尸素之罪也,一則臣等含默之罪也。有臣如此,將焉用哉?玆敢聯章訟辜,恭俟重譴。惟聖明,亟斥臣等之職,以懲不言者之罪焉。仍伏念武藝事,都憲旣爭之矣,殿下旣從之矣,臣等不須到今覼縷,而試就聖敎中多致臨監事言之。夫武士之試射也,軍兵之較藝也,直一將臣之職也。而前者竊聞多有後苑親臨之擧,而承史不入,朝臣莫知,徒與韎韋近習之屬,以作臨觀遊娛之具,廷臣則罕接而此輩則頻御,講筵則罕開而此擧則頻行,廟謨則罕與講究而技藝則頻爲臨試,憲疏所謂厭薄廷臣云者,誠是直言也。殿下旣使臣等言之,目今可言之事,奚止一二?而請就急先務最大本而略陳之,何謂急先務?賑政是也。諸道百萬飢民,嗷嗷顑頷,日甚一日,里落殆空,煙火不接,捐瘠餓殍,相續道路,可驚可慘之說,喧及都下,此誠遑遑汲汲,晷刻難支之勢。而昨冬以來,廟籌多疎,旣無先事之備,亦乏務實之惠。惟以西路之移錢,自歸西江之斗水,豈有賑政而以錢不以穀者乎?意者,使南民而有錢,則可貿舟商之穀,而今聞傳來之言,則商船所泊,飢民競攫,莫可禁切,故米商相戒,不肯行販,此固事勢之似然。而若無穀可貿,則雖使積錢如山,民將奚食,且聞東峽稍稔之諸郡,立牌禁商,不使斗穀出境,其在官司者各爲其民之道,誠或無怪。而自朝家視之,則實非裒益之道,而無異遏糴之患也。大抵下民,至愚而神,使之洞知朝家恤焉如傷,救焚拯溺之至意,然後心可以固結,死亦無憾恨。而今也退而視田野之間,則有危亡不保之狀,入而視朝著之上,則恬然晏然,殆無猷爲,有若太平無事時氣像,民安得無怨,而怨必有所歸矣。若於似此危急之時,使小民,而不知朝家之德政,則於他日親上事長之義,將何以責之乎?伏願殿下,頻接廟堂諸臣,益究賙救之實政,急講裕食之方策,而至若商舶來往及稍稔處交貿等事,竝令量宜關飭,俾此飢民,皆知拯救之至意焉。何謂最大本?聖學是也。君德之成就,國家之治安,專係於聖學,故祖宗朝傳授之法,是爲之基耳。猗歟,我宣祖大王,雖値西狩之時,猶有枕戈御講之時,亦粤我英宗大王,雖於大耋之年,亦勤三講之工,朝晝時刻,每多相續,寒暑例頉,亦不許稟。於戲,我兩聖朝再造區宇之豐功,五紀治平之隆化,亶由於斯。惟我殿下,自沖年而嗣服,承艱大之丕業,典學尤重,咨治尤急,而例停反多於講日,一講只出於備例,筵儀簡嚴,情志無可孚之道,辭敎淵默,咨訪無傍及之擧,賓對常參,有名而無實,承宣接對,暫入而旋退,民生疾苦,何由而上達,時事得失,何由而轉聞乎?雖使殿下聰明,無一或漏,其在好問察邇之道,得不有慊,而況今閭閻艱窘之狀,小民怨咨之情,殿下必不得以盡燭矣。臨御已久,政令已熟,八域望治,日以拭目,而夫何天災時變,無歲無之,民憂國計,去益罔涯,況今春旱太甚,麥農多愆,群情繹騷,止泊靡所,此尤不自暇逸,勵精勤政之時,而燕安悠泛,只事循常,當此春秋鼎盛,志氣剛健之時,而猶且如此,則將於何時,而望聖學之克勤治功之大成乎?夫人主,非臨朝則卽燕閑也,非接臣隣則卽親宦妾也。近日以來,召接卽罕,進見有時,雖禁省密邇之臣,或屢日屢旬而猶不得一登前席,則惟彼疎逖遐外之臣,尙何言哉?然則是殿下,惟燕閑是好,惟宦妾是親,君臣否隔,上下截遠,志士爲之解體,識者爲之噤口,自古明良治理之世,決無似此爻象,而天地交泰之義,亦安在哉?雖以日前三日製事言之,節製試士,親臨科次,卽國之恒典也。今番則只令文任,考編以入,其在愼重科試聳動多士之道,恐不當若是,而此等常行之事,殿下之厭接臣隣,猶如此,則其於相須交孚之盛,尙何望哉?此今日廷臣之所共憂歎不已者也。伏願殿下,克立己志,大加警惕,頻開法筵,勤接諸臣,以爲法先裕後之謨焉。臣等忝叨經幄,每陪筵席,而學識空疎,聞見寡陋,旣不能先事開導,裨益一分,今當求助責難之會,徒效陳腐之說,尤增悚恧,罪無所逃,惟冀聖明,勿以人廢言焉,臣等無任云云。答曰,省疏具悉。爾等所陳,眞是鐵中錚錚之言也,可不體念?科次代行,適値夜深而然也,試武親臨,非徒抄選而行也。節試有定,固爲設試之致,然爾等言直,當益念疏陳諸條矣。
庚午三月初八日午時,上御誠正閣。同副承旨入侍時,同副承旨申溆,假注書金鎭,記注官金良倜,記事官朴綺壽,以次進伏訖。上曰,諸承旨今日仕進,幾人也?溆曰,左承旨式暇,右承旨·左副承旨,以病皆未仕進矣。上曰,奉審承旨誰也?溆曰,金魯應矣。上曰,近來次對,久未爲之,可悶,只令諸宰來會,亦甚苟艱矣。向者左相疏批,已爲悉諭予意,次對設行,似必入來矣。再明日次對,與經筵相値,明日雖齋日,再明日次對,進定於明日事,使之書頒。仍敎曰,大臣近日,如可强病,則明日次對進參之意,入侍注書,出往傳諭。又敎曰,大臣若不入來,則次對傳敎,還收,可也。仍命退,承史以次退出。
上在昌德宮。停常參·經筵。
金魯應啓曰,明日常參·經筵,取稟。傳曰,停。
任希存啓曰,行大司憲金履度,執義金孝眞,掌令李敬參,持平李希祖未肅拜,掌令金洛龍,持平洪羲弼在外,監察茶時之意,敢啓。傳曰,知道。
任希存啓曰,御營廳將官來言,今日本廳軍兵,日次私習云矣,敢啓。傳曰,知道。
進御太和湯,自今日停止事,榻前下敎。
藥房口傳啓曰,臣等,今伏承承傳色口傳下敎,則聖體以感候,頭疼稍緊,兼有滯候,至下太和湯停止之命,區區下情,不勝憂慮之至,此時診察,不容暫緩。伏乞亟許臣等率醫官入診,以爲議定當進湯劑之地,千萬顒祝,惶恐敢啓。答曰,知道。雖似稍緊,不甚大段,何必入侍?卿等早爲退去宜矣。
藥房口傳再啓曰,臣等,猥陳口啓,未蒙召接之命,相顧抑鬱,轉益憂悶,當此換節之時,寒暖不適,此時感候,旣似稍緊,則診察諸節,議進當劑,尤豈可少遲乎?臣等雖伏承早退之敎,下情焦迫,玆敢相率更籲,卽許臣等率醫官入診,千萬顒祝,惶恐敢啓。答曰,知道。和解之劑議入,此是一時症候,不必煩啓,卿等待煎入卽爲退去,自明日,勿爲口啓宜矣。
進御藿香正氣散,一貼煎入事,榻前下敎。
金魯應啓曰,藥房都提調·提調,持湯劑來待矣。傳曰,封入。
傳于申溆曰,留院上疏入之。
以全羅監司李冕膺狀啓,全州府民家失火事,傳于任希存曰,聞甚矜惻,原恤典外,別加顧恤事,廟堂區劃,分付。
以平安監司徐榮輔狀啓,義州府民家失火事,傳于任希存曰,聞甚矜惻,元恤典外,別加顧恤事,廟堂區劃,分付。
獻納權烒疏曰,伏以臣,忝叨言地,凡幾遭矣,直以顓蒙汚下,疲懦衰昏,未嘗出一言論一事,以裨聰聽,輒復黽勉冒膺,若固有之者,非敢以言責自居,祗緣違傲之是懼,未暇尸素之爲愧矣。日前伏見批旨之下於都憲者,轉環之量,卓越百王,從繩之美,聳動具臣。噫,仲虺述成湯之功曰,改過不吝,吉甫美宣王之德曰,衮職有闕,惟仲山甫補之,夫不稱其無過,而稱其改過,不美其無闕,而美其補闕,是則古昔聖賢交相儆戒之意也。今殿下翕受之盛,敷納之休,直與殷湯·周宣,匹美而有光,太平萬歲,其將自今日始,而凡在瞻聆,孰不攢頌而欽歎也哉?第臣噤默之失,於是益著,聖敎之下,惶愧恧蹙,益不知措躬之所也。夫人臣之義,實在無隱,諫官之責,尤貴盡言,臣雖庸愚,粗知斯義,而當言不言,淟涊媕婀,上勤聖心之憂慨,下招物論之嗤點,官以諫名,將焉用彼?猶復抗顔冒居,泯默遲回,則不但私心之愧蹙,其爲淸朝之羞恥,當復如何?玆敢不避猥越,冒陳衷懇。伏乞聖慈,亟賜鐫削,以勵具僚,以安賤分,不勝幸甚。臣旣以不言自引矣,今於自引之章,又不能一言以副我殿下求助之意,則是重貽羞於臺閣,而終無以自效一日之責也,敢以目下數事,冒浼附陳,冀聖明之垂察焉。嗚呼,殿下以今日國計爲何如也,民憂爲何如也?屢豐之餘,半國告歉,而公私罄竭,中外遑汲,懍乎有瓦解土崩之形,幸我殿下,惕然憂勤,賑捄措劃之策,輒飭廟堂,蠲減裁省之恩,屢登絲綸,捐內帑之銅,移兩西之粟,其所施設,靡不用極,則庶幾鶉衣鵠形之類,咸獲自全,無有顚連溝壑之憂。而傳聞之說,轉益驚心,殍殣相望,至發於章奏,札瘥間有,亦登於道啓,凡今設賑之邑,雖未知殍殣者幾人,札瘥者幾人,而一夫一婦,皆我赤子,默想光景,寧不慘然?九重深邃,雖未俯矚其宛轉捐瘠之狀,而以殿下如傷若保之仁,時有念及於此,則必將如蘇軾所謂雖八珍之美,投箸而不忍食者矣。殍殣札瘥之說,旣已登聞,則在朝家警動飭勵之政,豈可以區劃之已盡,賙濟之已勤,不問其死生,不考其勤慢,一任之而無所問乎?道有道伯,邑有守宰,其所對揚,宜無歇後,而尋常水旱盜賊之災,古人猶且日進於人主之前,況玆殍殣札瘥之孔慘,而其可諱乎?宜令道臣,嚴飭守宰,賑邑之殍殣者·札瘥者,毋敢欺蔽,逐名枚報,又從以廉探其虛實多寡,俾卽一一登聞,而如或畏罪匿災,不以實報,終至於現發者,亦必勘以加倍之律,則庶幾益加畏愼,悉心賙活,其於救死恤急之道,大有實效,豈但考勤慢而已哉?臣又竊伏聞,災異之作,未必便危人國,惟遇災而無恐懼之心則國危,懼災而無修省之實則國危,歷觀前史,往迹皎然,聖學高明,寧不洞見?殿下卽阼以來,雷異星孛之驚,回祿旱魃之災,殆難更僕數,而求言之敎,只是當日之應文,弭災之政,未見來後之實效,纔屬過境,已置忘域,雖曰罪己責躬,不可長留在胸中,而其於恐懼修省之實,則相去遠矣。至於向來關北地震之變,旣不出於邸報,人皆未得其詳,而浹旬震動,屋瓦皆崩,傳說所及,極爲驚異,是誠史策之所罕見,豈可以道里之稍遠,時日之已久,恬若相忘,不以爲憂?而乃殿下,未嘗以此警動,求助於臣庶,此臣之所竊疑也。臣嘗伏見國朝故事,則雖外邑之小小氛䘲,往往災孽,靡不播示中外,克加修弭,況此坤軸之震驚,非比尋常流行之災,而多日示警,又在於豐沛興王之故都,其爲可畏,孰甚於此?殿下若以一時之求助,爲近於文具,而不欲行之云爾,則宜先加意於實政之下究者,臣又未之見焉,是非徒無實,竝與文具而闕如也。古人有言曰,應天以實不以文,文猶闕焉,況其實乎?伏願自今以往,凡於災異之來,勿以巨細而有間,勿以遠近而異視,克推實心,益勉消弭之道焉。凡今百度俱弛,庶績咸墮,可言之事,何止一二?而災荒溢目,民命近止,則察眉之憂,不可以不熟講也。警異層生,大小恬嬉,則端本之政,不可以不先慮也。惟此數條之說,自知膚淺,不足以仰槪天聽,而竊謂當今切急之務,亦無過此。惟聖明,留意毋忽則幸甚。臣無任云云。省疏具悉。今覽疏語,切直時務,予心益惕,當加意致思勉勵修省之方。至於守宰之不以實報等者,勘以加倍之律事,亦是警刷之一端,亟令行會,以知朝家遇災另飭之意事,分付廟堂。爾其勿辭察職。
上在昌德宮。停常參·經筵。
藥房都提調金思穆,提調朴宗慶,副提調洪奭周啓曰,伏未審夜間,聖體,若何?昨日湯劑進御之後,感候諸節,快臻差復之喜,而寢睡·水刺之節,亦何如?臣等率諸御醫,趁早入診,詳察聖候,議定繼進湯劑爲宜。臣等不任區區伏慮,敢來問安,竝此仰稟。答曰,知道。比昨差勝,湯劑姑停,不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加味六君子湯停止,順氣二陳湯,自今日五貼式,日次製入事,榻前下敎。
任希存,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
金魯應啓曰,明日常參·經筵,取稟。傳曰,停。
李庚運啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
任希存啓曰,備邊司郞廳來言,今日賓廳日次,而左議政金載瓚有身病,右議政金思穆藥院問安進,不得來會云矣,敢啓。傳曰,知道。
任希存啓曰,御營廳將官來言,今日本廳軍兵,日次私習云矣,敢啓。傳曰,知道。
元在明啓曰,假注書金鎭,身病猝重,勢難察任,今姑改差,何如?傳曰,允。
金鎭改差,代以洪敬謨爲假注書。
行大司憲金履度啓曰,臣本鹵莽庸下,萬不近似於淸朝耳目之列,而猥叨風憲之職,粗效一日之責,塗聽之說,雖自附於無隱,狂瞽之言,本無望於有槪,及伏奉批旨,十行辭敎,鄭重懇惻,轉環之量,翕受之德,卓粵百王,允邁千古,褒嘉之寵,開諭之敎,若慈詔迷,如燭揭昏,反汗不吝於卽地,言路永恢於他日,傳聞聳喜,傍觀動色,臣百回莊誦,感涕被面,躬逢盛際,受此恩言,雖卽日退塡邱壑,萬萬無憾,衷情益激,叩謝是急,他不暇顧,冒沒肅命。而至若都憲責任之重,實非如臣譾劣,苟然充位者,言議風裁之所出,世道朝象之所係,則人器之不合,望實之無稱,非徒自知之明,抑亦同朝之所知,是豈恬然自處,不念名器之玷壞臺閣之貽羞哉?況臣於合辭中袒免之親,實有私義之決難參啓者,前旣冒陳,後若弁髦,則其在守株之義,不免兩截之歸,以聖人遂物之仁,庶垂體諒,前後臺地之以此陳懇者,均蒙丐遞,今臣情勢,宜無異同。以此情踪,其何可晏然於臺次乎?請命遞免臣職。答曰,向日卿疏,實出老成之臣憂愛之心,予亦非以只一臺疏見之,又不以一風憲之長塞責於一日者知之,固知卿心之所在,予庸是慼慼而感於心焉。今卿玆因臺規,欲引而辭,惜乎不能久在於臺閣也。然其在禮使之道,不可强使察任,依啓。
以大司諫任厚常,獻納權烒,執義金孝眞,掌令李敬參,牌不進罷職傳旨,傳于李庚運曰,只推。
任希存啓曰,御營大將李堯憲,以本營習陣事,明日鷺梁出去矣,兼帶右邊捕盜大將,命召及大將牌·傳令牌,何以爲之?敢稟。傳曰,仍佩往來。
洪敬謨在外,代以朴齊聞爲假注書。
金應魯,以成均館同知館事意啓曰,文廟守僕,依宗·社守僕例,試才抄擇,別單啓下事,曾已定式矣。守僕李好學瓜朔之代,以事知守僕,依定式試才抄擇,備三望受點,別單書入之意,敢啓。傳曰,知道。
任希存,以御營廳言啓曰,本廳待年軍李龍福,別牙兵張興哲·崔巖回等,私獵於郊外,大虎一頭,捉得於忘憂峴近處,故謹此封進,而先殺砲手李龍福,待元軍有窠,依例陞實,再殺砲手張興哲,三殺砲手崔巖回,木布施賞之意,敢啓。傳曰,知道。
禁府啓目,三水前府使鄭宅休原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。又啓目,春川府使李翼晉,楊口縣監金思采,狼川縣監韓永建等原情云云。問目內辭緣,泛稱遲晩,李翼晉·韓永建等段,所當請刑是白乎矣,曾經侍從,勿爲請刑,載在大典通編,竝只議處爲白乎旀,金思采段,刑推得情,何如?判付啓,依允爲旀,金思采段,除刑推議處爲良如敎。
李庚運,以義禁府言啓曰,卽接月令醫員崔學修手本,則時囚罪人李翼晉,素患痰癖之症,添劇處冷之餘,有時衝逆,呼吸牽痛,症形危惡,實有難保之慮云矣。罪人病勢如此,則一邊保放,一邊草記,曾有定式矣。李翼晉姑爲保放之意,敢啓。傳曰,知道。
持平李希祖疏曰,伏以臣,以海隅鯫生,學識蔑裂,才器淺短,晩歲一第,實是僥倖,出身之後,伏蒙我殿下,俯念先祖臣,推及後裔,拔之於耕漁之間,而置之於淸顯之班,臣退伏田野,每與臣老母,北向攢手,相對感泣,此生此世,實無涓埃報效之望矣。往在昨年之八月,皇穹眷佑,元良篤降,繼四百長發之祥,基億萬無疆之休,窮巷匹庶,無不蹈舞欣忭,而臣則適丁母病之危重,不得趨進京闕,入參賀班,區區微忱,夙宵耿耿,月前來伏旅次,密邇城闉,粗伸瞻天之誠,而棲屑之中,自致身病,淹留時月,欲歸未歸,此際柏府除命,忽下於千萬夢想之外,臣聞命震驚,罔知攸措。嗚呼,臺閣何等重地,言責何等重任,則曷嘗有如臣之卑微,如臣之庸愚,冒居於是地·是任?而今玆誤恩,曾不難愼,一朝畀之,視以宿趼,此亶出於我殿下追思先臣之聖意,而臺職由是而不淸,言責由是而不重,玷汚名器之罪,臣實難免。況同朝僚寀之彦,亦豈無羞與比肩之心乎?然則臺端一步,便成鐵限,實不敢貪戀寵榮,冒沒承膺,故天牌屢降,輒犯違傲,惶隕益切,罪戾增深。抑臣於大司憲臣金履度疏批,有萬萬震悚慙恧者。噫,臺閣者,卽人主耳目之官也,上自衮職闕遺,下至時政得失,有聞輒言,有見輒陳,以爲裨補我亶聰明之聖治,卽其職耳。然而如臣骳骩庸魯者,濫玷是官,媕婀度日,噤默爲事,乃使忠君愛國直截懇到之言,出於長僚,而曾未效一日之責,中朝之歎,至有慨惜之敎,我殿下容直之量,徠諫之德,雖夏禹·殷湯之盛,無以加此,上有堯·舜之聖,而群下無以對揚而補導之,此實群下死有餘罪之罪也。顧臣爲人,何敢以臺閣自處?而顧其職則臺閣也,其何敢晏然復以見職自居,不思自訟之道哉?伏乞聖明,亟遞臣職,仍命選部,更勿檢擬於臺銜,以重公器,以安私分焉。臣於乞免之章,不宜贅陳,而敢以一得之愚,仰塵四聰之明。伏乞勿以人廢其言。臣竊伏念我殿下,以天縱之聖,居君師之位,春秋鼎盛,學問淵博,八域臣民,延頸拭目,佇見太平之化者,今玆十年矣。然而因循架漏,悠悠泛泛,迄未蒙至治之澤,則一世之缺望,群情之抑鬱,日以益深矣。夫自古明聖之君,欲做郅隆之治,則必使正人君子之明道術審治體者,置諸左右,而日三晉接,討論經史,規箴之言,日進於紸纊之下,補導之方,每達於筵席之上,故涵養德性,成就極工,正所謂一日之間,接賢士大夫之時多,親宦官·宮妾之時少者也。是以睿學無時間斷,聖心無時放過,由是而道躋光明,由是而治臻馨香。於乎美哉,三代以後,崇儒重道之規,招賢禮士之法,無如我朝之盛。自國初以來,山林之間,旌招聯翩,巖阿之中,禮羅廣張,經術之士,林立於館閣,宿德之儒,羽儀於朝端,故晝講·夜對,奥旨昭釋,朝納夕誨,情義交孚,則唐虞都兪之盛,殷周陶甄之化,未嘗有過於此者也。臣於近日,得見朝紙,則招徠賢俊,尙矣無論,而三晝講筵,幾皆停免。夫朝夕之寸陰可惜,則何獨晝講而止?散致之齋日相値,則自有召對之例,而今焉一次經筵,或近齋居,遂不召接,臣恐殿下涵養本源之工,未必純亦不已,而一曝十寒,豈不爲當今切實之戒哉?伏願殿下,先立大志,卽下猛省之工,以堯·舜·文·武之道,爲當行之事業,而延致林樊之遺逸,置諸左右,日開講筵,下詢治道,轉及當時之急務,而目今諸路告歉,赤子嗷嗷,亦爲博採嘉猷,得盡賑濟之道,使彼顚壑之民,期於蘇完,則發政施仁之道,亦從講席上做來矣,豈不休哉,豈不盛哉?臣無任云云。省疏具悉。爾以疎逖之人,言出忠悃,深爲嘉乃,當留念。爾其勿辭察職。
上在昌德宮。停常參·經筵。
金魯應啓曰,明日常參·經筵,取稟。傳曰,停。
李庚運啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
元在明啓曰,假注書朴齊聞,時無職名,令該曹依例付軍職,冠帶常仕,何如?傳曰,允。
傳于金魯應曰,兵曹判書有闕之代,政官牌招開政。
李庚運啓曰,大司憲未差,執義金孝眞,掌令李敬參,持平李希祖牌不進,掌令金洛龍,持平洪羲弼,在外,監察茶時之意,敢啓。傳曰,知道。
以大司諫任厚常,獻納權烒,執義金孝眞,掌令李敬參,持平李希祖牌不進罷職傳旨,傳于李庚運曰,只推。
元在明,以吏曹言啓曰,宗廟獻官,前承旨朴宗京,景慕宮獻官,前承旨李好敏,俱爲塡差,而時無職名,令該曹口傳付軍職,何如?傳曰,允。
元在明,以吏曹言啓曰,徽陵告由祭獻官,前承旨曺允遂塡差,而時無職名,令該曹口傳付軍職,何如?傳曰,允。
兵曹口傳政事,護軍單李好敏·朴宗京,副護軍單曺允遂。
金魯應,以戶曹言啓曰,宗廟北墻頹圮處改築吉日,令日官全宗周推擇,則今三月十三日卯時爲吉云,以此日時擧行,何如?傳曰,允。
金魯應,以禮曹言啓曰,卽接淸安幼學李榮芳所志,則以爲,同姓四寸弟春芳,嫡·妾俱無子,以其同姓十寸兄台芳第二子麟起,欲爲繼後,諸族相議,衆論歸一,而未及禮斜之前,台芳夫妻俱沒,拘於常規,不得循例禮斜,依定式草記稟處事呈狀矣。凡係繼宗立後者,兩邊與受,明有可據而不得登聞者,許令該曹,論理草記事,曾有筵奏定式,而門長李榮芳所訴旣如此,依定式李台芳第二子麟起,立爲李春芳之後,何如?傳曰,允。
兵曹判書朴宗慶疏曰,伏以玉體愆候,憂在无妄,不日康復,勿藥有喜,顧臣冒忝保護,區區懽忭之忱,萬倍於人,仍伏念臣,年來病情之殆同癃痼,卽聖明之所已俯燭也。只緣委畀之隆重,分義之嚴畏,黽勉强策,奔走供職,而嘗所就閒之願,如縛求解,所以向上一疏,乞遞見職,乃是臣不獲已之擧,而忱誠淺薄,聖兪彌靳,至以重任不可數遞,役事從便往來爲敎,臣誠惶懼悶迫,不知攸措也。噫,臣之叨據此任,一經年七易月,亦已久矣,雖使幹蠱强健之人當之,以其時則宜欲其一遞。今臣者,人器庸疎,軍旅何知,疾患侵尋,筋力何殫?式至今幸免罪戾,不至顚仆者,亦莫非恩覆之所曁·王靈之攸濟耳。政欲憑恃寵眷,姑且蹲冒,不敢復爲瀆至之請,以效尺寸之報,而第臣病根旣久,危症敗兆,變幻迭發,昨於藥院仕進之時,唾咯鮮血,所失不少,胸膈閔懣,如有掛罥,頭顱疼痛,若受撞觸,神精迷亂,聽視不明,昏昏若墜入雲霧中,是固無前之別症,傍觀莫不危臣而悶臣,此症與他不同,究其源委,實爲深緊,若不及今醫治,任他度了,則一添再添,終必無幸。大抵調病之最忌者,莫過於心勞神疲,而臣之所帶諸職,非劇務則重任也,以此劇務重任,雖欲一日閒坐,專意攝養,其勢固不可得,而公私狼狽,兩無可言。倘蒙天地好生之德,俾得解此機務,投身散秩,勞瘁得以稍舒,醫藥得以自便,庶幾痊可,復爲完人,則將來日月,何莫非爲殿下任使之時哉?想不待臣言之畢,而惻然垂諒矣。玆敢疾聲呼籲於崇嚴之下。伏願聖明,亟將臣本兵·藥院諸任,竝許遞免,以便公私,不勝幸甚。臣無任云云。答曰,省疏具悉。卿之職,卽古所稱大司馬也,卿之處地,亦自別於他人也。是以予之委畀於卿者,非徒處地之自別而然,管鑰之檢也,軍旅之制也,穀簿之摠也,賑濟之策也,何莫非予之所望於卿之善擧其任,而卿之不可一日放過者也?卿之情理,予非不知,而只以國事體重,難於解免,由是曩者之所請,予不能從其言,意外辭牘,至於此際,審卿美痾之發,在於藥院嘗藥之時云。失其所圖,極甚爲悶,卿本强健,調養自瘳,豈可以一日之微症,遽遞其兩帶之重任哉?然其在禮使之道,不可一向强勉,所帶本兵·藥院兩任,姑爲許遞。卿須勿辭,專意護治。
上在昌德宮。停常參·經筵。
自巳時至申時,日暈。
夜自一更至四更,月暈。
金魯應啓曰,明日常參·經筵,取稟。傳曰,停。
李庚運啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
元在明啓曰,御營廳將官來言,今日本廳軍兵,日次私習云矣,敢啓。傳曰,知道。
洪奭周啓曰,行右承旨任希存,今日不爲仕進,卽爲牌招,何如?傳曰,允。
傳于金魯應曰,禮房承旨,馳詣宣武祠,奉審摘奸以來。
元在明啓曰,假注書沈湜,身病猝重,勢難察任,今姑改差,何如?傳曰,允。
沈湜改差,代以洪羲祖爲假注書。
李庚運啓曰,行大司憲李直輔,掌令金洛龍,持平洪羲弼在外,執義金孝眞,掌令李敬參,持平李希祖牌不進,監察茶時之意,敢啓。傳曰,知道。
以大司諫任厚常,獻納權烒,執義金孝眞,掌令李敬參,持平李希祖牌不進罷職傳旨,傳于李庚運曰,只推。
兵曹口傳政事,大護軍單朴宗慶。
元在明啓曰,行吏曹判書趙尙鎭,參判閔耆顯,參議宋冕載牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允,參議只推,一體牌招。
元在明啓曰,行吏曹判書趙尙鎭,參判閔耆顯牌不進推考傳旨,今方捧入,而開政命下,已至經宿,連事違招,無意承膺,事甚未安,參議宋冕載陳疏入啓,判書·參判,竝更牌招,何如?傳曰,允,參議批下,一體牌招。
李庚運啓曰,卽者,義禁府都事來言,時囚議處與照律,及春川府殿牌作變罪人稟處,當爲擧行,而判義禁洪明浩在外,次堂例不得擧行云,何以爲之?敢稟。傳曰,許遞,今日政差出。
李庚運啓曰,今日政新除授判義禁,待下批牌招,以爲開坐之地,何如?傳曰,允。
元在明,以吏批言啓曰,侍從臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十以上人,別單書入之意,敢啓。傳曰,知道。
有政。吏批,行判書趙尙鎭進,參判閔耆顯進,參議宋冕載進,左副承旨元在明進。以金履度爲兵曹判書,李直輔爲大司憲,南惠寬爲司諫,朴宗慶爲判尹,李肇源爲左尹,曺允遂爲兵曹參議,韓晩裕爲判義禁,李魯新爲吏曹佐郞,金龍淳爲戶曹正郞,韓兢履爲宗簿正,李炫章爲監察,南公轍爲內醫提調。忠勳都事李敬魯,仍任事承傳。
兵批,判書未差,參判朴聖集病,參議未差,參知鄭觀綏入直進,同副承旨申溆進。護軍吳毅常,副護軍李羲甲·金基厚·鄭東榦·金履載·金履喬·李顯默·李師彬,副司直李東冕,副司正朴齊聞,竝單付。
李庚運啓曰,新除授兵曹判書金履度,卽爲牌招,命召傳授,何如?傳曰,允。
李庚運啓曰,兵曹判書金履度牌不進推考傳旨,今方捧入,而命召傳授,一時爲急,如是違牌,事甚未安,更爲牌招,何如?傳曰,允。
李庚運啓曰,兵曹判書金履度再牌不進推考傳旨,今方捧入,而命召傳授,一時爲急,連事違召,不卽承膺,事甚未安,所當更請牌招,而係是一日三牌,何以爲之?敢稟。傳曰,更爲牌招。
李庚運啓曰,兵曹判書金履度三牌不進推考傳旨,今方捧入,而命召傳授,一時爲急,連事違召,不卽承膺,事體所在,誠甚未安,所當更請牌招,而係是一日四牌,何以爲之?敢稟。傳曰,更爲牌招。
李庚運啓曰,兵曹判書金履度四牌不進推考傳旨,今方捧入,而命召傳授,一時爲急,連違召命,無意承膺,事體所在,誠極未安,所當更請牌招,而係是一日五牌,何以爲之?敢稟。傳曰,更爲牌。
李庚運啓曰,判義禁韓晩裕牌不進推考傳旨,今方捧入,而開坐命下之後,如是違牌,事甚未安,更爲牌招,何如?傳曰,允。
李庚運啓曰,判義禁韓晩裕再牌不進推考傳旨,今方捧入,而開坐命下之後,連事違召,不卽承膺,事甚未安,所當更請牌招,而係是一日三牌,何以爲之?敢稟。傳曰,更爲牌招。
李庚運啓曰,判義禁韓晩裕三牌不進推考傳旨,今方捧入,而開坐命下之後,連事違召,不卽承膺,事體所在,誠甚未安,所當更請牌招,而係是一日四牌,何以爲之?敢稟。傳曰,更爲牌招。
傳于李庚運曰,呈告刑曹判書許遞,前望單子入之,待下批,牌招察任。
刑曹判書前望單子入之,李集斗落點。
兵曹口傳政事,大護軍單沈象奎。
元在明,以禮曹言啓曰,卽接永禧殿令所報,則本殿今十五日望焚香,殿官中一員,十四日當爲祗受,而參奉李一中,受由下鄕,令今方入直,無以擧行云。依定式假官,令吏曹,以成均館官員口傳啓下,以爲替直受香之地,何如?傳曰,允。
元在明,以弘文館言啓曰,副修撰李勉昇,時在公忠道忠州地,經筵入番事緊,請斯速乘馹上來事,下諭,傳曰,依啓。
吏曹參議宋冕載疏曰,伏以臣,今日所叨之職,臣何嘗自期於夢寐,而世豈或以此而擬議哉?念臣家本單寒,人則譾劣,百無一長,最居人下,猥荷先朝特達之知,自在講製之列,偏蒙陶甄之澤,恩山渥海,不足以喩其大。邇來十年之間,內而華貫,外而字牧,前後歷敭,罔非僥濫,毫髮不藉於吹噓,頂踵都歸於造化,臣之一身,不敢自有,卽我先大王與殿下賜也。涯分已溢,報答無階,負乘之懼,凜若墜淵,千萬不自意,三銓除旨,忽下於受暇省掃之際,松楸動色,閭里聳觀,自奉恩命,益不覺感淚之交逬,而措躬之無所也。噫,三銓之爲任,果何等難愼也?地望淸峻,旣無首亞之別,而通塞之間,必經可否,排擬之際,亦必參聞,雖使古之名碩處之,尙此却顧而逡巡,豈可使如臣至愚懵沒知識者,苟然充數,不少留難哉?臣之自已顚沛,固不足恤,而在淸朝愼簡之方,寧容如是?臣之聞命,已至多日,而適因先隴之有事,日昨始歸私次,天牌儼臨,承膺無路,玆不得不略瀝肝血,仰瀆崇嚴,言出於中,毫非飾讓。伏乞聖慈,俯垂矜諒,亟遞臣新授職名,俾公器重而私分安焉,千萬幸甚。臣無任云云。省疏具悉。爾其勿辭察職。
上在昌德宮。停常參·經筵。
李庚運,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金魯應啓曰,明日常參·經筵,取稟。傳曰,停。
李庚運啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李庚運啓曰,御營廳將官來言,今日本廳軍兵,日次私習云矣,敢啓。傳曰,知道。
洪奭周啓曰,行右承旨任希存,今日不爲仕進,卽爲牌招,何如?傳曰,允。
元在明啓曰,假注書洪羲祖,時無職名,令該曹依例付軍職,冠帶常仕,何如?傳曰,允。
李庚運啓曰,兵曹判書金履度,疏批已下,卽爲牌招,命召傳授,何如?傳曰,允。
以黃海監司洪羲臣狀啓,薦新生石首魚,限內不得封進,惶恐待罪事,傳于金魯應曰,勿待罪事,回諭。
李庚運啓曰,行大司憲李直輔,掌令金洛龍,持平洪羲弼,在外,執義金孝眞,掌令李敬參,持平李希祖,牌不進,監察茶時之意,敢啓。傳曰,知道。
以大司諫任厚常,獻納權烒,執義金孝眞,掌令李敬參,持平李希祖,牌不進罷職傳旨,傳于李庚運曰,只推。
元在明啓曰,吏曹郞廳來言,承旨有闕,政事,取稟。傳曰,前望單子入之,待下批牌招察任。
承旨前望單子入之,金履喬落點。
以慶尙監司鄭晩錫狀啓,宜寧縣民家失火事,傳于李庚運曰,聞甚矜惻,元恤典外,別加顧恤事,廟堂區劃,分付。
司諫南惠寬啓曰,臣於見職,本不近似,年前忝叨納言,伊時賓對有命,而以前任湖邑時事,名登繡啓之論列,納言之任,乃是遭罹後初除之職,揆以廉防,不得進參矣。登筵大僚,以工謀爲主等說,論斥深峻,至請罷職之典,仍施停望之罰。夫工謀,人臣之大戾,停望,朝著之極罰也。官以諫爲名者,遭此論勘,尙何顔面,復齒班行乎?第念言責之任,異於庶官,苟有情地之難安,則引避不出,自是流例,而今乃歸之於工謀,罰之以停望,則臺閣處義之規,其將緣臣而壞了無餘。臣尙今追惟,恧蹙靡措,其在自靖之義,臺端一步,永作鐵限,寧被鈇鉞之誅,不敢爲進身之計者決矣。今玆亞諫除旨,出於屢年逖違之餘,臣義重叩謝,情急一暴,不得不章皇出肅,而顧臣難冒之義,如右所陳,則豈可諉之於事在久遠,一刻晏然於臺次乎?請命遞斥臣職。答曰,勿辭,亦勿退待。
李庚運啓曰,司諫南惠寬,避嫌承批之後,不爲傳啓,直爲出去,事甚未安,推考,何如?傳曰,允。
李庚運,以義禁府言啓曰,保放罪人沈厚之,還囚照律,李翼晉,還囚議處以入之意,敢啓。傳曰,知道。
禁府照目粘連,儲慶宮獻官沈厚之矣本府議啓內,祀典奠幣之失儀,雖云笏記傳唱之顚錯是白乎乃,身爲獻官,亦難免不飭之罪,以此照律,罪笞五十收贖,解見任別敍,私罪奉敎依允爲旀,功減一等爲良如敎。又照目粘連,向前李翼晉段,蓋此獄事,關係之至重何如,而作變情節,雖曰覈得,殿牌去處,終涉疑眩,而已經登聞之後,殿牌尋得,大與査案相左,其在重獄體之道,不可輕勘是白遣,金思采·韓永建等段,雖與前後當査之本倅,容有差間,而會査事體,實爲重大,矇然不察之罪,在所難免,竝只以此照律,何如?判付啓,依允。又照目粘連,向前鄭宅休亦,身在邊倅,管下鎭將之作故,實係邊情,而偃然使公兄替報,事甚可駭,其在重邊情懲後弊之道,不可以諉因身病而有所參恕,以此照律,何如?判付啓,依允。又照目粘連,因春川府推考敬差官朴升鉉啓本,刑曹回啓內,罪人朴光福段,殿牌作變情節,結案取招,移義禁府,具格處斷,奴次先段,道臣與敬差官,竝以隨從區別,請施次律,臣曹不敢遽然論勘,待結末,令該府一體稟處事,判付內依允爲旀,首犯,自本道擧行事,命下矣。蓋此莫重殿牌,有此作變之狀,慶元爲其首謀,光福被其指使,若使慶元生存,則當先伏當刑,而光福,不過隨從,一獄之大辟二人,似涉過重,而慶元旣已徑斃,光福又捧結案,事當依狀請施行是白乎矣,旁照他大辟之律,亦有分隨從之例,人命至重,其在恤刑之道,不可遽然決處,下詢大臣,處之,何如?判付啓,光福旣已隨從,慶元自是首犯,則以首犯之致斃,用律於隨從,則實非朝廷重刑政惜人命之意,向前罪人朴光福段,施以次律爲良如敎。
兵曹判書金履度疏曰,伏以臣於日昨,荷恩言之曠絶,伸私義之郞當,臺銜獲解,微分始安,感誦攢祝之忱,誠不知圖報之何所,千萬不自意,中權新命,忽下是際,驚惶震惕,不覺五體之投地也。噫,臣之本末長短,臣不自陳,雖天日之無微不燭,亦何以洞悉而無遺也?臣姿性魯鈍,又蔑學識,旣不足以備數於人,而五十窮奇,自分爲天地間無用之物,幸蒙我先大王如天之恩造,拂拭於枯項黃馘之下,陶甄於和風時雨之中,始發跡於蔭途,終致身於靑雲,是豈臣糞土樗櫟,有一分可取而然。譬如草木昆蟲,無所補於天地,而天地好生之德,不自遺於微細也。逮至我聖上光御,左右兜攬,歷試內外,不出十年之間,奄致八座之列,驟躐冥升,古有是否,頂踵都歸於造化,身心未奉於塵刹,每中夜思惟,只有汗淚之交逬,而迺者,重任遽縻,召命旁午,豈則哲之明,或忽於任官惟賢之義歟,抑臣之涯分已盈,罪戾將速而然歟?何其人器官方之不相稱萬萬也?六官之長,何莫非天工人代?而大司馬,尤有重焉,摠中外中戎之政,秉大小韎韋之權,周官之平邦國,漢制之嚴宿衛,卽其大者,而雖以簿書·機務之繁且重者言之,繕甲蒐乘,兼轄諸營,典守經用,不下度支,黜陟政注,亦有銓衡之責。苟非威望足以鎭人,訏謨足以慮遠,才諝足以幹蠱者,則寧可以無人而不備其官,不可以承乏而用違其材,矧今治化淸明,俊乂相望,欲稱其官,何患無人?而必以百無能萬不似衰朽庸陋之賤臣,一朝而畀之,不少留難,何哉?萬鈞之重,非僬僥之所勝,千里之途,非駑駘之所先,國事之僨誤,一身之狼狽,猶是向後事耳。題目一出,物情驚怪,識者之竊歎,武夫之解體,必無可言,而一世之䙝名器,四方之輕朝廷,竊恐由此而啓之。臣於此,雖欲憑恃寵靈,從他笑罵,揚揚然出而膺命,誠有所怵惕而踖踧者矣。上非其人而授之,謂之誤恩,下非其材而受之,謂之貪天。臣雖不肖,亦嘗粗知四維之重,而不敢徒以趨走之爲恭也。百爾揣量,蠢動無路,違逋之餘,衷情轉迫,敢將咫尺之章,略暴肝膈之懇。伏乞聖慈,諒臣匪飾之辭,察臣不才之實,亟命鐫改臣本兵重任,回授可堪之人,以重公器,以安私分,不勝大願至祝。臣無任云云。答曰,省疏具悉。本兵重任,非卿威風才望,難可行大司馬之責,且傳授命召,不可緩時,卿其入來,肅命受符。
行右承旨任希存疏曰,伏以臣本疎拙一窮儒也,徒以先故,濫蒙異數,出身未幾,驟躋宰列,其間敭歷,不爲不多,一未嘗藉人吹噓,歷數廷臣,根孤植弱而偏沾雨露之澤者,無如臣一人,臣雖愚迷,寧不感惶?然其樗櫟之材,無補於當世,塵刹之報,有乖於素期,所嘗自矢於平日者,惟是隨遇殫竭,不避險夷而已。雖赴湯蹈火,猶且不辭,何況處之近密,任以喉舌?世所稱淸要之任,莫過於承宣,而臣旣無情勢,又是宿趼,苟使臣凡百可以依樣於職次,則豈敢爲辭巽之計乎?第臣年未三十,偶因風濕,再經耳瘡,遂有聽瑩之症,平交親友,一席相對,語聲稍低,輒多錯聽,血氣旣衰,此症漸加,曾於辛酉辭疏,已陳其梗槪,伊後前席,亦必俯燭其實狀矣。蓋於至敬至嚴之地,內有所不足,則恐懼之意,先動其中,故注聽之際,疑眩益多,雖或賴傍人之耳提,亦不免擧措之顚錯。夫筵席擧行,專在於承宣,而今臣犬馬之齒,已踰六旬,非但筋力之銷鑠無餘,名以承宣,旣難於登筵,則其何可徒恃寵靈,冒行承宣之事乎?一肅恩命,粗伸叩謝之忱,三日銀臺,已極一身之榮,若復强其不能,不思所以自處之道,則古人所謂大則大狼狽,小則小狼狽者,卽其必至之勢也。臣身狼狽,固不足恤,莫重命令,倘或入於誤聽,出以誤傳,則其於國體,豈細故也哉?思之及此,不勝悚懍,此臣所以寧被逋慢之誅,決不可久據於匪據。噫,身帶夙夜之任,偃息在家,日違召命,不知義分之可畏,措躬踧踖,此何人斯?玆不得不冒入文字,仰暴實情。伏乞聖慈,俯垂矜諒,亟許鐫免,仍令選部,勿復照擬於承宣之望,俾爲公私兩便之道焉。臣無任云云。答曰,省疏具悉。卿之病勢如此,本職許遞。
上在昌德宮。停常參·經筵。
申溆啓曰,明日常參·經筵,取稟。傳曰,停。
李庚運啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
元在明啓曰,判尹朴宗慶,除拜後過三日,不爲出肅,依定式推考警責,仍卽牌招察任,何如?傳曰,允。
元在明啓曰,三品官之無得過三日循例請牌,曾有定式矣。兵曹參議曺允遂,除拜後過三日,不爲出肅,事體所在,誠極未安,從重推考,仍卽牌招察任,何如?傳曰,允。
傳于申溆曰,禮房承旨,馳詣宗廟·景慕宮,奉審摘奸以來。
元在明啓曰,新除授右副承旨金履喬,時在京畿驪州地,斯速乘馹上來事,下諭,何如?傳曰,允。
李庚運啓曰,行大司憲李直輔,掌令金洛龍,持平洪羲弼,在外,執義金孝眞,掌令李敬參,持平李希祖,牌不進,監察茶時之意,敢啓。傳曰,知道。
以大司諫任厚常,司諫南惠寬,獻納權烒,執義金孝眞,掌令李敬參,持平李希祖,牌不進罷職傳旨,傳于李庚運曰,只推。
以兵曹參議曺允遂牌不進罷職傳旨,傳于李庚運曰,只推。
以公忠水使李石求啓本,洪州牧人物渰死事,傳于金魯應曰,許多人物之一時渰死,極爲矜惻,元恤典外,別加顧助,如有生前身還布,一竝蕩減事,分付。
元在明啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
元在明,以御營廳言啓曰,本廳中軍金處漢,身病甚重,勢難察任,改差,何如?傳曰,允。
金魯應,以戶曹言啓曰,宗廟北墻四間許改築之役,今已完畢之意,敢啓。傳曰,知道。
元在明,以兵曹言啓曰,宗廟北墻外面一間許缺落處,今已畢築矣。晝察夜巡軍,解送直所之意,分付,何如?傳曰,允。
元在明,以御營廳言啓曰,宗廟北門下北墻外面一間許缺落處,今已修築,把守軍還入直所,將則解送之意,敢啓。傳曰,知道。
李庚運,以義禁府言啓曰,因春川府推考敬差官朴升鉉啓本,本府回啓判付內,光福旣已隨從,慶元自是首犯,則以首犯之致斃,用律於隨從,則實非朝廷重刑政惜人命之意,向前罪人朴光福段,施以次律事,命下矣。大典通編推斷條有曰,殿牌作變者,移義禁府設鞫,爲從分輕重,絶島或極邊定配。罪人朴光福,絶島減死定配,奴次先,極邊定配事,分付道臣,何如?傳曰,允。
申溆,以成均館同知館事意啓曰,文廟守僕,依宗·社守僕例,試才抄擇,別單啓下事,曾已定式矣。守僕金寶述汰去之代,以生徒守僕,依定式試才抄擇,備三望受點次,別單書入之意,敢啓。傳曰,知道。
禁府照目粘連,三水前府使鄭宅休矣本府議啓內,身在邊倅,管下鎭將之作故,實係邊政,而偃然使公兄替報,事甚可該,其在重邊情懲後弊之道,不可以諉因身病而有所參恕,以此照律,罪杖八十收贖,奪告身三等,私罪奉敎依允爲旀,功減一等爲良如敎。又照目粘連,春川府使李翼晉,楊口縣監金思采,狼川縣監韓永建等矣本府議啓內,李翼晉段,蓋此獄事,關係之至重何如?而作變情節,雖曰覈得,殿牌去處,終涉疑眩,而已經登聞之後,殿牌尋得,大與査案相左,其在重獄體之道,不可輕勘是白遣,金思采·韓永建等段,雖與前後當査之本倅,容有差間,而會査事體,實爲重大,曚然不察之罪,在所難免,竝只以此照律罪,李翼晉段,杖八十收贖,奪告身三等,金思采·韓永建等段,各笞五十收贖,解見任別敍,竝只私罪奉敎,竝只分揀放送爲良如敎。
上在昌德宮。停常參·經筵。
藥房都提調金思穆,提調南公轍,副提調洪奭周,啓曰,伏未審日間,聖體若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
申溆啓曰,明日常參·經筵,取稟。傳曰,只晝講。
元在明啓曰,御營廳將官來言,今日本廳軍兵,日次私習云矣,敢啓。傳曰,知道。
傳于元在明曰,大臣·備局堂上引見。
傳于申溆曰,各宮展謁,來秋更爲擇入。
洪奭周啓曰,行左承旨李庚運,今日不爲仕進,卽爲牌招,何如?傳曰,許遞,前望單子入之,待下批,牌招察任。
承旨前望單子入之,尹鼎烈落點。
以執義金孝眞,持平李希祖,司諫南惠寬,獻納權烒,牌不進罷職傳旨,傳于元在明曰,只推。
以左副承旨尹鼎烈牌不進罷職傳旨,傳于金魯應曰,只推。
以平安監司徐榮輔狀啓,順川郡民家失火事,傳于申溆曰,聞甚矜惻,元恤典外,別加顧恤事,廟堂區劃,分付。
元在明啓曰,御營大將李堯憲,以本營習陣事,今方鷺梁出去矣。兼帶右邊捕盜大將,所佩命召及大將牌·傳令牌,何以爲之?敢稟。傳曰,仍佩往來。
兵曹,以鄭學畊爲御營中軍。
申溆,以奎章閣言啓曰,景慕宮望廟樓,今望奉審無頉之意,敢啓。傳曰,知道。
元在明,以都摠府言啓曰,副摠管金宗善,以刑曹參判,本曹坐起晝仕出去,而逐日赴坐,煩稟未安,入番間,除草記往來之意,敢啓。傳曰,知道。
洪奭周,以吏曹言啓曰,繕工監假監役官尹積圭,除拜後過限未出仕,依例改差,何如?傳曰,允。
元在明,以刑曹言啓曰,僞造諺敎罪人卞昌瑊·金世煥,竝出付御營廳,梟示警衆事,命下矣。罪人卞昌瑊·金世煥,卽爲出付該營之意,敢啓。傳曰,知道。
元在明,以御營廳言啓曰,罪人卞昌瑊·金世煥,大會京鄕軍兵及坊民於沙場,梟示警衆之意,敢啓。傳曰,知道。
庚午三月十五日午時,上御誠正閣。大臣·備局堂上引見入侍時,右承旨元在明,假注書洪羲祖,事變假注書崔大寔,記事官朴綺壽·李光文,左議政金載瓚,右議政金思穆,兼戶曹判書李晩秀,行工曹判書南公轍,行大護軍金羲淳,兵曹判書金履度,禮曹判書朴崙壽,吏曹參判閔耆顯,行護軍李得濟·李光益·李堯憲·李溏,大司諫任厚常,掌令李敬參,副校理鄭元容,副修撰趙琮鎭以次進伏訖。載瓚等曰,春序已闌,風氣猶峭,此時聖體,若何?上曰,一樣矣。載瓚等曰,寢睡·水刺之節,何如?上曰,一樣矣。載瓚等曰,日前以感候欠和,至有太和湯停止之命,今則諸節,快復常度乎?上曰,太和湯不善消下,兼有食滯爲祟,今則雖未可謂快復,而便如常矣。載瓚等曰,王大妃殿氣候,何如?上曰,一樣矣。載瓚等曰,惠慶宮氣候,何如?上曰,一樣矣。載瓚等曰,嘉順宮氣候,何如?上曰,一樣矣。載瓚曰,臣久未登筵,近來元子宮凡節,何如?上曰,比前一樣矣。思穆曰,今伏承下敎,諸節尙未臻快復,正氣散只進一貼,而久未診候,下情悶鬱矣。上曰,每當春節,年年如此,有非一時之症,而今則比日前差勝矣。思穆曰,太和湯進御,旣未滿貼數,且經感候,更爲入診詳察,然後可以議定繼進之湯劑矣。上曰,今則差可,診候則後日次爲之,好矣。上敎載瓚曰,卿之愼節,閱歲彌留,今日登筵,誠爲多幸,比來諸節,果何如?載瓚曰,狗馬賤疾,跨歲闖發,劇歇無常,今此登筵,亦非病愈而然也。只以逖違天陛,已五易月而一經歲,區區戀結之忱,自不得已,況前後史官之傳宣溫音,非止一再?雖於房闥之內,實無起動如常之望,而揆以義分,如負大何,今果寸寸扶舁,幸遂瞻依耿光之願,病勢則一向沈痼,加減無常矣。上曰,卿之今日出脚,爲國事誠萬幸矣。其間廟謨,必多積滯,必有所料量矣。載瓚曰,臣之病餘神思,不得一一照檢,而間亦有草記稟處,似無大段積滯之事矣。上曰,卿之疾,大體差勝乎?載瓚曰,犬馬之齒,已踰六旬,元氣衰鑠,收拾無望矣。上曰,次對爲之。載瓚曰,兩西穀之移轉兩湖,固當以本穀運送,添還繼巡,而特以節序已晩,轉輸切難,不得已以錢代送,而此亦兩西錢貨,無以及時拮据,又不得已以戶惠廳所在錢,姑先貸送,本穀則仍付之戶惠廳,以是而兩西則無運粟之勞,兩湖則無絶還之患,非不爲兩便之道。但兩西旣以詳定折價,故兩湖亦以詳定分糶,而旣無以貿穀添還,終不免以錢分給云,以此詳定之數,較今市直之高,則果爲太半不足。民受一石之價,未售半包之穀,而秋將以一石備納,又添以耗色落諸般雜費,然則其所以救急者,適足爲貽害矣。目前之資活甚少,秋後之徵納極大,雖緣事勢之自不得不如此,而在民情則切可冤悶。當此無前大賑之時,別加無前廣惠之政,實爲拯救之急務實政,至於公家之多少得失,有不暇念。及兩湖移轉米各穀合七萬石,今年耗特命蕩減,以改色例,只令秋納本色,允合災歲恤民之道,故敢此仰達。且兩西穀之分屬戶惠廳者,戶惠廳旣以詳定價,下送兩湖矣。秋成後區處時,一從詳定價,執錢充報,更勿加減於此數之意,分付戶惠廳,何如?上曰,卿之所奏甚好。且若有一分有益於饑民,則豈可少惜?依爲之。出擧條上曰,如是則民弊少除,而實惠亦未必爲多,該道擧行,得無難事乎?載瓚曰,當此歉荒,在民間得寸亦寸,斯可謂實惠矣。思穆曰,此可謂大惠矣。載瓚曰,江界三大弊,卽蔘還田三政也。蔘則種絶而價廉也,還則民散而穀積也,田則以民散之故,在在陳荒,而白地徵稅也。向因道臣之陳請,蔘旣添價,還又減摠,而惟是田政,未及矯弊,而第以陳荒之勒稅者,劃卽査頉之意,關飭該道矣。頃見道臣之因邑報報司者,則以爲,本邑民戶,十空七八,無論元結與加耕,太半是陳處徵稅,而餘存之民,將至盡散。故加耕則先減官用,略加査正,至於元結,則王稅至重,矯捄沒策,以他火田稅條,移施充納,而猶爲不足,莫可通變者,今爲七百八結九十九負二束矣。此若不及此蠲頉,則勢不得不徵已骨之民,稅不毛之地,朝夕荷擔之類,終必至於全一境盡空爲辭,而冀蒙朝家特施之典矣。蓋本邑三弊中,蔘還則雖不可曰,到底釐改,而猶得略略塗抹,去其切急之勢,但此田弊,未改量之前,更無着手之道。蓋改量,實爲上策,而量檢之際,一或失宜,則民邑,必當兩相狼狽,此則固不可容易設施。然則田則已陳,稅則自在,不得不懸空徵出於地與民俱空之墟,民安得不窮且逃也?前後懷保之恩,若偏於江界,土貢莫重於蔘稅,而不惜萬餘金添價,公穀莫嚴於還政,而尙許幾千石減摠,則土地惟正之供,非不爲重,而亦未必加重於蔘與還也。蔘還旣施曠典,而田稅獨此偏苦,有非一視之義,況本邑民情,方在十分地頭?以今事勢,將無以依樣設邑,而七百結元穀,亦不過多。臣意則特循道臣倅臣之請,亟許永頉,以爲江民息肩之幸,恐不可已,故敢此仰達矣。上曰,依爲之。出擧條上曰,蔘還兩弊,已有蠲減之事,而此事亦入於應旨冊子乎?載瓚曰,應旨冊子,臣病未及詳閱,而此事往復道帥臣,有所爛熳消詳矣。上曰,江界蔘弊,比諸關東,何如?載瓚曰,比於關東,爲尤甚矣。上曰,諸宰之意,何如?晩秀曰,今此大僚所奏,則專以江界田結之弊爲言矣。載瓚曰,式年監試初試,以八月念間推擇矣。監試必設於八月,卽每式年應行之期,而但今年則異於平年,若於秋獲之前,八路設場,則遠近儒生,必多艱窘之弊,此不可不念,依昨秋慶科已行之例,以九月念間,更爲推擇,何如?上曰,右相所見,何如?思穆曰,夏節纔過,秋穀未登,外邑艱窘之患,政在於此時矣。上曰,依爲之。出擧條載瓚曰,昨年,以東萊水營移營與掘浦間形止便否,廣詢于道帥臣,待啓聞更爲稟定之意,筵稟行關矣。今過周年,仍無聲息,而帥臣則或有移職者,或有瓜遞者,道臣則未及巡到,且當災政,尙此因循,容或無怪,而帥臣則居在怎地,事係當職,而朝令若置忘域,司關仍作休紙,終一年竟無一言而止者,豈有如許事體乎?當該帥臣,姑先緘辭從重推考,道臣亦難免稽忽之失,推考,更待秋巡,詳爲躬審後,指陳可否,論理登聞之意,分付,何如?上曰,依爲之。出擧條載瓚曰,向來僞造諺敎之變,事變一至於是,隱憂深慮,寧欲無言?是宜無首從竝置極律,而分等傅生,失刑已大,至於已結案兩囚,尙何有待時不待時之可論乎?依年前僞造傳敎罪人已用之律,出付軍門,梟示警衆,斷不可已矣。上曰,依爲之。出擧條仍敎曰,三覆詳覆,自是決獄難愼之意,而刑曹議讞,政院稟奏,初皆以待時爲說,此非尋常罪犯,而殆若輕罪樣爲之,故屢有下敎於政院,而政院之稟,亦多糢糊,尙未及處分者此也。仍敎在明曰,此等事,以政院之不能消詳仰對之致,有稽滯之歎,此後則政院知此意,着念爲之,可也。載瓚曰,此等極罪,豈可遲待三覆乎?思穆曰,三覆則親臨爲之,時原任大臣·九卿·三司入參,法意至重,擧措甚大,而至於詳覆,則自政府擧行矣。大抵法者,天下平也,當初刑曹之勘以待時,亦法也。人命關係,有非自下之所可法外仰請者,今以特敎頒布,似好矣。載瓚曰,此罪人已捧結案,則自下直請,亦未爲不可矣。上曰,大臣直請,果不爲如何矣,梟示事,則當出付御營廳乎?載瓚曰,然矣。載瓚曰,近日酒禁,漸爲解弛,聞閭巷之間,公肆賣買,街路之上,亦多酗亂云。法禁之不嚴,不但酒禁,而今此酒禁,專出於爲民救荒之政,民不畏法,官不另禁,將有有始無終之歎。都下如此,京外可知,烏在其設禁之本意哉?誠不勝萬萬寒心。法司堂上,兩捕將,竝從重推考,以十分糾察更加嚴禁之意,分付,何如?上曰,酒禁命下之後,雖不一一詳知其禁法之解弛與否,而以卿之所奏觀之,非止一再,由此可知蕩然無忌,揆以國綱,誠極寒心。法府堂上及捕將,竝越俸一等,益加着念,期於對揚事,申飭,可也。出擧條載瓚曰,近來邊禁,尤爲蕩然,以包蔘事言之,松·灣之間,私造潛越之弊,逐年增加,至於今番節行而尤甚,若此不已,則包蔘之法,不久將罷。然而邊邑則未卽搜察,外邑則初不糾治,以致邊門莫嚴之禁,都無界限,苟有法綱,寧容乃爾?分付灣府·松都及産蔘各處,使之灣上則絶潛越之患,京外則杜私造之弊,而凡有現發,斷以當律,官長之不能禁斷者,各施制書之律,以此意行關嚴飭,何如?上曰,依爲之。出擧條載瓚曰,濬川司之不能濬川久矣,大川則漸就陻塞,小川則擧皆壅閼,若經一番雨水,川邊民戶,盡爲沈墊,而甚至於通衢大路,間或有阻水難通之時。昨秋略始濬役,而節晩還停,及今未雨之前,洞加疏滌之功,不容少忽,以此分付該司,卽速擧行。至於川邊石築,卽三營所管,而一任崩頹,全未修改,間多石沈土決,與平地無異之處,當初肇設之意,豈亶然也?三營將臣,竝推考,使之隨卽修改,何如?上曰,依爲之。出擧條上曰,卿之向來科弊箚子,誠切至,其言非不爲好矣。但其試官擧子中誰某有所犯,則可直陳無諱,故伊時批答,亦言之矣。載瓚曰,陳箚後病未登對,故不得仰陳餘懷,今因下詢,可以略達矣。大體目今科弊,誠如臣所陳,而至於試官擧子之張三李四,有所犯科,臣豈盡知乎?如欲摘發,卽有司存。漢之陳平,對文帝決獄錢穀之問曰,決獄則問廷尉,錢穀則問治粟都尉。臣固不敢自擬於古人,而陳平一言,至今稱其得體矣。上曰,大臣與他自別,若知誰某之有犯,則豈可不言?此與陳平事有異矣。上曰,正卿·亞卿乏人,或有陞擢者乎?載瓚曰,昨年因無前大慶,多有陞資之人,且位著乏人,自是美事,誠不急矣。昔在宣廟朝,有一宰臣年過七十,猶在亞卿之列,時値耆堂之無人,以嘉善特許入耆社,由此觀之,陞擢之難愼,有如是矣。載瓚曰,參下官之登科十年,許令出六,卽法典所在,今亦有榜後限滿之人云,依例陞六之意,分付銓曹,何如?上曰,依爲之。出擧條載瓚曰,月前珍島郡守,以賑邑,請仍於已出代之後,而新差郡守,仍爲無故作散,待後窠卽爲甄復之意,分付銓曹,何如?上曰,依爲之。出擧條載瓚曰,漢城左尹李肇源,行護軍趙弘鎭,俱合參聞廟謨,竝備局堂上差下,使之察任,何如?上曰,依爲之。出擧條上曰,各道賑政,今至何境,而果有接濟之實效云乎?載瓚曰,諸道道臣守臣,必當盡心對揚矣。上曰,向來都下發賣,亦能有實惠乎?載瓚曰,擧都下而論之,則誠如九牛之一毛,而得之者則爲惠不少矣。上曰,無當入不當入者之相混乎?載瓚曰,如欲毫分縷析,則豈無虛實相蒙之慮,而自上觀之,均是楚人之得失矣。仍奏曰,臣雖愚迷,寧不知義分之爲懼,而臣之前後四疏,實無毫分飾言,天日在上,豈敢爲一分占便之計哉?臣之病勢,抑爲通朝之所共知,今日之强策登筵,亦只爲仰暴血懇,冀蒙體諒之恩故也。臣之一身顚沛,雖不足恤,而以此病擔此任,則必僨國事,不待知者而可知。蓋疾痛之呼父母,窮窘之呼天地,人理之常,而天地玄遠,有不可以呼訴,則今於殿下之前,臣安得不冒死祈祝乎?上曰,今見卿顔貌,比前似勝矣,卿勿過辭焉。載瓚曰,臣之抱嬰奇疾,爲二十年于玆,而近益闖肆添谻,筋力澌綴,實無收拾奔策之望矣。上曰,春和調攝,自可勿藥,右相獨賢,亦云多矣,今卿造朝,可以共濟,誠爲萬幸也。載瓚曰,縷縷煩瀆,非不悚惶,而臣之此言,亦非出於便訣退去之計也。其在與國休戚之義,固當不恤一身,而解此重擔,然後可尋生路,區區血祝,唯冀造化之生成矣。上曰,卿之病,非一時偶然之症乎?載瓚曰,數十年膏肓之祟,如水漬紙,實非一時之症矣。上曰,古有臥閤論道之言,目下賑政及關係民國大事,或草記論理,病可强則有時登筵,如是行氣,亦必有差勝之喜矣。載瓚曰,聖敎及此,臣不覺有淚無從,感激之餘,旋切抑塞而已。上曰,大臣就座,諸宰奏事,可也。晩秀曰,三曆鑄字,例於十年一改,今年爲當次,故自雲觀,言送臣曹,而當此災年,務從省費,臣曹以退於來年之意,向已草記蒙允。而有文跡,然後雲觀,亦可以憑據云,以今日筵稟之意,更自臣曹知委似好,故敢此仰達矣。上可之。晩秀曰,信蔘元卜定,爲一百八十餘斤,自臣曹已捧者,爲一百一斤零,其間大差倭時用下,及倭學廳捧授除之留置臣曹者,六十四斤八兩零,而其間蠹傷無餘,完蔘只有一斤許。此皆西北民之膏血也,思其出處,固已矜閔,且以累萬金不貲之財,飜成一二掬無用之屑,臣用是憂閔。擇其蠹損中稍勝者六斤十三兩許,合爲八斤,出給倭譯,使之改造,前日以此議于大臣,則亦以爲便好,而臣不敢擅便,敢此仰達矣。上曰,依此爲之。公轍曰,日前玉樞丹·淸心元·蘇合元別製時所入麝香二百六十四部,先爲取用於戶曹矣,依例會減之意,分付,何如?上可之。光益曰,祿牌僞造罪人,元無同謀者,渠以自書自做納招,今無更覈之端,以此照律,何如?上曰,依此爲之。堯憲曰,臣營字內樹木連城茂密處,多有妨於城堞,從便疏剔,係是不可已之事,故敢此仰達矣。上曰,依此爲之。堯憲曰,疏剔之時,臣當往來看審,係是門外,出去時,當言送政院矣。上曰,命召仍佩往來,可也。厚常·敬參·元容·琮鎭等曰,噫嘻,痛矣。徐邁修之罪,可勝誅哉?本以悖慝之性,濟以麤鄙之行,外若憒劣,內實奰險,以其寒素之地,末年發軔,鑽刺勢利之塗,兜攬淸要,不出十年,已躋崇顯,一世嗤點,厥惟久矣,而少無畏愼之意,益肆老悖之氣。雖以居銓時事論之,谿壑莫充,賂門大開,惡子助虐,悖姪賣勢,醜聲載路,萬口喧傳,而及夫秉軸之後,恣行威福,把弄權柄,少或違拂,則論罷相續,一有媚悅,則吹噓惟意。不學無識,忘廉沒恥,患得患失,貪權貪利,以拭巾待盡之年,有鳴鍾不已之行,究厥前後,孰非罔赦,而特以渠專政擅勢之故,道路以目而莫敢發口者,已多年所。向來重臣之疏,卽渠眞贓,則苟有羞惡之心,惟當縮伏訟愆,以謝人言,而迺者重卜之後,又復揚揚得得,依舊龍斷之習,益藉蚓結之勢,至於月正賓筵之奏,而其右袒凶逆,極力愛護之罪,於是乎極矣。噫,彼達淳之肆發凶言,請褒兩人,敢所不敢,忍所不忍者,自有君臣以來,所未見所未聞之極惡大憝也。爲今日臣子者,孰不驚心痛骨,以效逐雀之義,而渠爲首相,身登前席,敢於俯詢之下,少無驚動之意,乃以語皆切實忠愛之悃溢於辭表,許奬之不已,從以言之非艱行之惟艱,深加體察,仰勉其允從,前唱後應,左攔右遮,和應之狀,昭不可掩。而至於聖心驚痛,辭敎惻怛,屢下臣子不忍聞不敢承之敎,渠雖腸肚之共連,聲勢之相援,苟有一分人心一分臣節,卽當惶縮震剝,求死不得,而乃反佯若不聞,恬若無怪,猶以憂世道之訛謬,慮義理之晦塞等說,挺身助勢,恣意脅持,人理斁矣,臣分絶矣。沐浴請討之義,雖難責之於如渠鄙夫,而其擔當護逆,冒死周遮之狀,律以春秋之法,焉逭黨與之誅,而敢生掉脫之心,顯售顧瞻之習,乃與無所犯之大臣,欲同去就,乍出旋入,營護之罪,終不首實,人不可欺,天其可欺乎?其凶肚逆腸之一串貫來,十手所指,十目所睹,而觀其日前附奏,則陰巧之計,轉益痛惋。噫,伊日所奏,筵本昭在,上款下款,條件不同,前奏後奏,語脈分明,而乃敢以切實忠愛等說,屬之於已承批之筵奏,憂世道慮義理等說,附之於李㙖等之處分,欲爲囫圇汩董,漫漶分疏之計者,言言巧惡,節節凶譎,而其所謂記注錯誤云者,尤是無前之大變怪。蓋伊時下詢,只及於達淳事,天語丁寧,日星昭揭,而今於斷案已具之後,忽拈一左字,指無謂有,變幻事實,歸之於記注之見漏者,情節叵測,罪惡益著,人之無嚴不敬,胡至此極,且況有恂輩圖改筵本之陰謀祕計,今旣綻露無餘,則其所圖生之計,益彰同惡之跡,如此背國死黨欺天誣人之類,付處之典,猶云薄勘,而只緣傳旨之未下,旣允之啓,尙不得擧行,輿情之憤鬱,容有極哉?請亟下罪人徐邁修中道付處傳旨。上曰,不允。出擧條厚常·敬參等曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密昌凶論,慫慂恒簡,爲渠羽翼,糾結厚·獜,自作窩主,待國洞執命之日,擬占台府。當李潭秉銓之時,把弄朝權,且以醴酒之說大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耇·輝師興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之說,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤。試以渠之招辭觀之,雖優爲謀逆,以不少之人,何可遽然承服?又以爲如欲殺之則速出斬之等語,肆然發惡,而太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之穉少者,梟種稍長,安知不更肆獍惡,如範吉等所爲者耶?澤遂爛熳同參於啓能凶慘不道之謀,而只誅其身,王章已失,輿憤未洩。其陰凶情節,其弟萬無不知之理,請遲晩後物故罪人啓能,亟施孥籍,趾賊等凶種,夬施邦刑,獻遂設鞫得情。上曰,不允。出擧條在明曰,大司諫任厚常等,傳啓之際,誤讀笏記,做錯非細,竝推考,何如?上曰,依爲之。出擧條厚常等曰,臣等俱以無似,猥忝耳目之列,而賓對有命,冒沒登筵,傳啓之際,誤讀字句,至有承宣請推之擧,臣等滿心惶恧,無地自容,以此情踪,其何敢一刻晏然於臺次乎?請命遞斥臣等之職。上曰,勿辭,亦勿退待。出擧條厚常等曰,噫嘻,痛矣,從古亂逆何恨,而豈有如夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不凜然?到今追究之道,惟在於親屬奴傔之及時訊鞫,而章疏之請,尙未蒙允,此雖出於先大王包涵寬假之至仁盛德,而至於夏賊子女囚禁待年之命,臣等尙今抑鬱,寧欲溘然?夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於獜·亮之稱兵,鏡·虎之凶言,不啻百倍,則古今天下,安有以此賊子女而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭之出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收奴瀦澤,不可謂當其律。夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地。今於事端旣露之後,尤不容暫緩盤覈,請夏賊子女,亟施跪斬之典,斗恭親屬應坐之類,一依适·雲例施行,斗恒及夏賊親屬奴傔連伊夫妻,竝嚴鞫得情,夬正典刑。上曰,不允。出擧條厚常等曰,噫嘻,痛矣。明謙之凶謀逆節,實是亘萬古所無之賊也。身爲閫帥。四字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠六字刀割逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討快行,而誅殛之典,止及其身,收孥之律,尙未擧行,揆以獄體,不免疎虞。以謙以逆復之子,傳襲其父之凶圖。八字刀割鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已。逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽。而好石之以年未滿循例爲奴者,揆以邦刑,萬萬乖當,夫待年國法,乃是尋常治逆之律,而至於此賊,實無異於古之适·雲今之趾·夏,則其凶種逆孽之待年與否,更無可論。逆宇以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭。十三字刀割已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可論。有賊如此,不施邦刑,則天綱絶矣,王法壞矣。宇鎭之於善·謙兩賊,一而二二而一也,兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?請明謙。以謙,亟施孥戮,逆復庶子好石,亟施處絞,遲晩罪人宇鎭,捧根脚夬正王法。上曰,不允。出擧條厚常等曰,噫嘻,痛矣。亂逆之變,從古何限,而豈有若嶺啓中諸賊之窮凶極惡者哉?嗚呼,際庚年天崩地坼之痛,大小中外,惟有血泣攀號,直欲無生而已,噫,彼逆魁時景等兄弟,渠亦今日臣民耳,抑何凶肚,包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蚩蠢之村氓,乘夜直犯於官府,肆發縛官上京擧兵除惡等語,究其逆節,實有浮於獜·亮,而鯨鯢之戮未加,魑魅之形先滅,雖未及如法結案,而此等凶逆,當施孥戮之典。金樂敎則以玄慶之妻娚,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝。凡此諸賊,雖或有首從之別,而其在誅亂根重獄體之道,不可自外勘斷而止,請時景·時昱,竝施孥籍之律,金樂敎,亟令王府,設鞫嚴覈,快正邦刑。上曰,不允。出擧條厚常等曰,噫嘻,痛矣。權奸之凶國禍家,從古何限,而豈有如尹行恁之至妖慝絶巧憯者哉?渠本天生霄小,薄有文技,惟我先大王,念其家聲,置之邇列,自簪筆而躋緋玉,恩至渥也,德至厚也,奈其狼性難改,梟音漸肆,持身汙下,不以士夫而自處,宅心回譎,不識名義之何物,賣寵招權,無所顧忌,利己傷人,看作能事,平生傳襲,卽是凶邪之餘論,密地和應,無非奸賊之悖說,而鬼蜮情狀,莫逃於天鑑之下,故每以行己卑賤作事容易不可任事,俯喩於筵臣,至有小國榮之敎,雖以包容之德,姑緩屛黜,深察跳踉之漸,嚴加裁抑,大聖人則哲之明,凡在臣隣,孰不欽仰,而及夫乙卯以後,朝著肅淸,國是大定,則渠亦自知其舊惡之難容,宿習之莫售,遂復飜身換面,以爲迷藏龍斷之計,情態之巧黠,不啻如見其肺肝,有識之憂,厥惟久矣。逮當庚年崩坼之變,大小哀遑,罔知所爲,渠乃以喪制未闋之身,謂此時之可乘,敢欲盜竊權柄,恣行胸臆,毁棄禮防,闖然冒進,人理之滅絶,已無可言。而出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,濫吹文苑,以奔走號召奊詬無恥之徒,廣植黨援,助爲聲勢,而錢穀甲兵,無不管轄,政注差除,惟意所欲,甚則矯稱先旨,使人莫敢誰何,陰濟其私,鄙夫無所不爲,夸張氣焰,大開賂門,親黨家客,口厭四方之贈遺,僕隷賤流,動藉宮掖之嚴密,勢成威立,無復畏憚。延禧禁地,縱賊傔而瘞埋臭胔,湖·嶺諸郡,嗾鄕儒而爼豆厥父,乾沒公貨,與私人而分利,鬻賣腴邑,共癡甥而論價,此猶渠之薄物細故,若其陰陽闔捭,左右欺賣。口密腹劍,不翅林甫之奸邪,詐僞反覆,專用蘇·張之手段,其言則假托義理,而其心則壞亂義理。廊廟大臣,視之若無,僚寀兄弟,公行交構,讒慝之口,千百其舌,朝象之洶洶不寧,徒以渠也,廷紳之惴惴不保,豈非若耶?尤所痛惡者,奏藳之役,倡說於公座,瀛棘之逆,營護於暗地,爲凶魁效力之計,手脚益忙,殺薄昭薄德之言,心跡畢露,至於庭籲初發,敢爲推托之辭,告文代撰,陰用寬大之句,當此之時,渠之所謂義理,果安在哉?璁蕚之論,卽渠所素蓄積,章·蔡之事,是渠他日排布,則每到事會之滾急,不覺眞情之發見,自不得不然爾,向來邪獄,可謂天地之大變怪,王法之所必誅,而處分嚴正,一番廓淸,其功有不在於抑洪水驅猛獸之下,而渠獨爲楚獄多濫之說,肆然發口,以悅異臭之人,自爲解脫之計,設心造意,事事若此,此等小人,眞朱夫子所謂自朝至暮自頭至足無非罪惡者。渠亦人耳,持此安歸,情狀旣綻,到處狼狽,天地雖大,靡所用身,則畢竟匍匐而歸,還他本色。蓋其千億化身,惟利是趨,利在浚賊則附浚賊,利在異類則附異類,利在邪黨則附邪黨,至於一行刀割天下之惡,始若殊塗,終必同歸,況渠之於逆恁,腸肚相連,脈絡交通,眞贓現捉,昭不可掩,況今可·發之凶言凶書,卽窮天地亘萬古載籍以來所未有之逆變也?可基則本以行恁之卵育,傳襲行恁之凶肚,爛熳綢繆,如鬼如蜮,爲世指目,厥惟久矣,而及其竄逐之後,輒懷怨懟之心,敢於莫重莫嚴之地,肆發窮凶極悖之說。時發則久爲可賊之豢畜,稔聞可賊之凶言,手投凶書,詬罵天日,此實雲·海之所不道,而苟究其根柢窩窟,一則行恁,二則行恁。何幸我慈聖殿下,俯察輿情,廓揮明斷,特降賜死之命,王章自此可伸,輿憤得以少洩。而第伏念行恁,罪是劇逆,職非大官,則只賜其死,不施藁街之典者,實是四百年所未有之事也。況其從前至妖至慝之負犯情節?今番凶書凶言之根因脈絡,不一盤覈,徑先處斷,臺臣設鞫之請,迄未蒙允,薪島復命之啓,纔已登徹,王章似伸,而未可謂克伸,輿情似洩,而未可謂夬洩,到今次第應行之律,不可以誅及其身而止。請賜死罪人行恁諸子應坐之類,亟令王府,依律擧行,無俾易種焉。上曰,不允。出擧條厚常等曰,。十一行刀割厚常等曰,噫嘻,亂臣賊子,從古何限,而豈有若家煥·承薰·樂敏·哲身等之窮凶情節者哉?主張邪敎,詿誤迷俗,相率入於無父無君之域者,已是亘古所無之變怪,而就以恒儉輩鞫案觀之,其所綢繆排布,至凶絶悖之狀,不可但以邪學言也。請來大舶,裝載兵器,曰,以脅持,曰,以判決云者,卽是适·璉之餘套,而獜·亮之後身也。賴天之靈,旋加誅殛,而向使其計得售,則白蓮·黃巾之變,有不足言,而國之爲國,未可知矣。追惟及此,不覺毛骨俱竦,恒儉諸賊,雖是凶獰,特不過鄕曲卑微之類,而乃其道惡而指使者,則家煥輩是已,觀於銀子辦出之計,郵卒裝送之謀,可知其逋逃主於淵藪,羌胡伏於輦轂也。春間治獄之時,只以邪黨而誅鋤,或徑先物故,或誅止其身,而儉賊案始出,渠之逆節昭著,則神人之憤,久而益切,實欲手磔口臠而不可及矣。恒儉乃其枝葉,而旣伏典刑,則家煥諸賊之爲厥根柢者,獨可逭於儉賊已施之律乎?請物故罪人家煥·哲身,正法罪人承薰·樂敏,施以孥籍之典。上曰,不允。出擧條厚常等曰,噫嘻,痛矣。國榮·陽澤之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極,主張者榮賊,而陽澤焉承望,至於丙申節獻之闕封,己亥宮女之逮訊,而倫綱之斁敗,無餘地矣。處在保護之任,而端陽之例供,肆然廢停,共坐深嚴之地,而宮人之拷掠,期於誣服,亂逆之犯分于紀者,從古何限,而豈有若此輩之至凶極悖者乎?雖以弘·瞻之凶肚,來黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸。至今追思,不覺骨靑膽掉,而髮豎眦裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也,決矣。陽澤則家已孥籍,官亦追奪,更無加施之律,而至於國榮,則千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而今者陽澤之干犯彰著,其首惡則實榮賊也,凶魁則亦榮賊也。幸賴我先大王,廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。上曰,不允。出擧條厚常等曰,噫嘻,時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比戚聯之人,至欲擬擧於握兵任,長惡助勢,便一窩主,及夫賊宇之輸款,而渠之眞贓,畢露無餘。推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道。及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖。而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫嚴,特以先大王好生之德,姑不設鞫嚴問,只施絶島荐棘,而王章未加,鬼誅先及,神人之憤,容有極哉?請物故罪人時偉諸子,亟施散配之典。上曰,不允。出擧條厚常等曰,噫嘻,痛矣。賊裕之罪,可勝誅哉?辛酉夏一疏,抱凶蓄禍,暗售梟獍之腸,都人尹結等句語,排布陰譎,曲堗徙薪之援比,指意凶憯,卽此一段,其沮戲大婚之凶肚,背馳先王之逆節,綻露無餘。渠以今日北面之臣,乘國運不幸之時,而疑亂熒惑,潛圖不逞之計,是可忍也?吁,亦憯矣,亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中,不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,陰然自況者,尤何等窮天地所無之劇逆大憝也?凡在橫目之列者,莫不骨驚膽掉,直欲手磔口臠,而賊性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,益彰著,此與身死卽久之後追律之例,大有異焉,不可援用尙魯追施之律。請物故罪人裕,亟施孥戮之典。上曰,不允。出擧條噫嘻,魯賢,本以不逞之徒,素蓄樂禍之心,凡係怪論悖議,無不主張,及夫裕賊凶疏之際,從容筆談,爛熳謀議,沮戲大婚之凶計,背馳先王之逆節,終始通謀,已是渠斷案,而嗾人停啓之事,看作私好,局子粧出之說,謂非惡逆,或曰,到今義理始正,其時則是非未定,言言悖慢,節節凶慝,同參之罪,渠旣輸款,則在法不當移易,知情之律,今已擧行,則失刑尤當如何?請知情不告罪人魯賢,亟施孥籍之典。上曰,不允。出擧條厚常等曰,噫嘻,在民,手出悖通身係久囚,則乘機樂禍之習,厥惟久矣。與裕賊爲切隣,以裕賊爲謀主,臭味相同,臟肚相連,及其凶疏之構草也,密勿綢繆,爛熳酬酢,或曰,大婚不成則好矣,或曰,喬木世家不歸正,攘臂倡應,甘心沮戲,其凶肚逆腸,與裕·默兩賊,一串貫來,同參之跡,鞫案昭在,知情之律,失之太輕。請知情不告罪人在民,亟施孥籍之典。上曰,不允。出擧條厚常等曰,噫嘻,痛矣。不逞怪鬼之徒,壞世道而禍家國者,從古何限,而豈有如向來悖疏悖通者哉?蓋其一種虺毒之類,自成暗地蚓結之勢,千奇百怪,萃爲淵藪,悖疏悖通,竝道迭發,苟非乾道孔昭,凶謀自綻,慈敎誕宣,處分揮廓,則幾何不伏莽之禍,將至燎原哉?噫,彼洪履猷,卽一乖氣所種,渠以幺麽蔭吏,常欲兜攬朝權,陰懷網打之計,倡爲憯毒之擧,昂然自處以窩主渠魁,而嘯聚無賴之類,做出平地之浪,掃盡朝著,將欲何爲?此在渠猶屬薄物細故,尤有所絶悖而窮凶者,渠之造謀用意,專出樂禍,而及其眞贓綻露,情節莫掩,則乃敢憑藉於莫嚴莫重之地,反歸於自渠身背馳,自渠口誣逼之科,卽此一節,爲其斷案,罰止島配,已是失刑之大者,王章未伸,鬼誅先加,窮凶之情節,無以究覈,積鬱之輿憤,到今益切,次第應行之律,不可以身故,有所容貸。請物故罪人履猷諸子,亟施散配之典。上曰,不允。出擧條厚常等曰,噫嘻,痛矣。人心日陷,世道日詿,凶國禍家之變,前後何限,而豈有如向來鞫獄諸賊之窮凶絶悖者哉?噫,彼裕賊,沮戲背馳之凶謀逆節,卽窮天地亘萬古所未有之劇賊,而王章未伸,孥戮尙靳,神人之憤痛,容有極哉?若其梟腸獍肚之爛熳同參,如安默·魯賢·在民等三賊,雖已伏法,其餘鞫囚之關係獄情,干連逆謀者,固宜到底窮覈,打破窩窟,不可以區別首從,輕先酌放也,明矣。李晦祥本以裕賊之血黨,參涉凶疏,綢繆和應,或以筆談而酬酢,或以書札而往復,疏後阻隔之說,證左無據,宣力停啓之事,眞贓畢露,渠雖喙長三尺,無以自明,卽此一款,已是斷案,而一次平問,不加栲訊,屢朔抛置,遽然酌處,失刑之大,莫此爲甚。及夫發配之初,謂有吐實之言,恐動禁堂,至有大臣請對,更爲設鞫之擧,則指嗾醞釀之情節,庶乎其卽地盤覈,劈破根窩,而奈其舊習罔悛,凶圖愈肆?一反前招,閃弄疑眩,畢境以亂言誣招自服,世未有似此至陰慝絶凶慘之劇逆大憝也。以渠負犯,生出獄門,寔出十世宥之聖意,則渠若有一分秉彝之心,豈忍復爲此游辭粧撰,舞奸鉤引之計哉?反自有當律,誣招宜覈陰情,今此厚配所安置之典,論以刑政,萬萬乖當。至於金宇光,以凶賊之私人,朝夕相守,奔走聽令,則其同參謀凶之情節,狼藉難掩,此不可謂以卑微,撓屈三尺也。權思穆係是應坐之類,事當次第擧行,決不可遽議酌放。金千孫雖曰,蒙騃賤類,旣是親密之傔屬,亦係鞫獄之干連,亦不宜全然放釋。請安置罪人李晦祥,島配罪人金宇光,竝令王府,更嚴鞫,快正典刑,放釋罪人權思穆·金千孫,亟施絶島安置之典。上曰,不允。出擧條厚常等曰,噫嘻,痛矣。干常亂紀之賊,從古何限,而豈有如在敏之至妖慝絶凶悖者哉?常懷梟獍之心,莫掩鬼蜮之狀,乘機逞毒,闖呈一疏,上而拶逼聖躬,下而網打朝紳,至曰,受誣於舟梁之大慶,有若眞有誣逼者然,又引故相之對揚,有若不爲辨明然,末乃以眼無君母等語,憑藉而疑亂,閃忽而譏訕,顯售不逞之習,少無顧忌之心,其爲凶憯,胡至此極?嗚呼,庚申以後,我東方得有今日,是誰之力?洪惟我慈聖殿下,五紀毋臨,四載簾帷,保護我聖躬,鞏固我宗祊,義理闡明,朝象和泰,克追先王之遺志,誕擧旣定之文祥,以基我億萬年無疆之休,供功盛烈,有光史牒,環東土數千里,莫不蹈舞攢頌於慈覆之天,而向來臺臣通儒之處分,罔非稟決慈旨,推明慈德,正大光明,有辭後世,凡有秉彝之心者,孰不頌慈仁仰聖孝?而渠亦北面於慈聖曁殿下之庭者,抑何心腸,至有不欲比肩之凶言,而矢死不欲立於殿下之庭,卽此一款,已是窮天地亘萬古所未有之劇逆斷案,此非但殿下之罪人,實是慈聖之罪人也。究厥情犯,剮戮猶輕,不可使一刻容貸於覆載之間,而今日臣子之忍與之共戴一天,未能手磔而口臠,凡幾月矣。輿論迭發,聖斷斯赫,特允臺臣之請,王章始可夬伸,輿憤從此少洩,而豈意酌決之命遽下?至令似此凶逆,生出獄門,刑政之乖失,神人之痛惋,容有極哉?噫,彼賊敏,卽一貸頭之逆豎也,此而不嚴覈情節,夬斷常刑,則倫綱斁而義理晦,將至於國不得爲國,人不得爲人,不逞之徒,去益生心,亂逆之起,又復接跡,豈不大可懼哉?旣允群請,而不宜從輕,自有邦憲,而不容少緩。請楸子島減死安置罪人在敏,亟令王府,還爲拿來,嚴鞫得情,夬正典刑。上曰,不允。出擧條厚常等曰,噫嘻,痛矣。李東馨之罪,可勝誅哉?莫重莫嚴者,某年之義理也,至精至微者,先朝秉執也,是以過與不及,均之爲殺無赦矣。彼達淳之假托闡揚,敢提不敢提之事者,已是窮凶絶悖,所未有之變怪,而東馨之夤緣事會,憑藉聲討,又復忍提不忍言之言,顯售壞亂挾雜之計者,其所干犯大義,貽慼聖心,同歸於亂逆之一轍,何其無嚴無忌,至此之極也?蓋達淳之罪,在於干犯義理,東馨之罪,在於壞亂義理,干犯者,旣爲人臣之極罪,則壞亂者,亦豈非人臣之極罪乎?此而尋常處之,先大王二十五年至精至微之大義理,將不免爲此輩之所壞了,思之及此,不覺髮豎而膽掉,此固殿下之罪人,而亦是兩朝之罪人也。島置之典,雖已蒙允,此等怪鬼凶徒,決不可一日容貸。請金甲島安置罪人李東馨,爲先施以荐棘之典。上曰,不允。出擧條厚常等曰,噫嘻,痛矣。徐瀅修之罪,可勝誅哉?本以梟獍之種,濟以蛇虺之性,鄙悖陰鷙,凶譎憸邪,百惡竝萃,萬妖俱備,而最其罔赦之罪,父事能賊,至行見舅之禮,讎絶母家,全廢謁廟之擧,傳神於能賊,護法於能賊,一世共憤,萬口難防。而及能賊伏法之後,天綱太恢,王章不加,渠之尙今戴頭假息於覆載之間者,已是天地好生之德,使渠苟有一分秉彝之性,則所當屛跡息影,改心革面之不暇,而乃反揚揚自處以無故之人,圖占科第,翶翔名塗,自知滓穢之滿身,不爲淸朝之所容,甘與乃祖而背馳,仇視其叔之樹立,東西閃忽,左右迷藏,自許文藝,主張世道,淸官美職,惟意兜攬,內而銓柄,外而藩臬,朝驟暮躐,惟懷患得之心,晝思宵營,罔非樂禍之計。而戕人害物,憑公濟私,必欲充渠谿壑,禍人家國,擧世喧傳,行路側目,論其前後情跡前後罪惡,則渠豈可彈冠束帶,廁之於橫目之列,而敢生叵測之心,益肆跳踉之習,締結於達淳,符同於達淳,畢竟達淳之初筵所奏,都是瀅修之所爛熳綢繆,則臺疏所謂達淳之爲達淳,一則瀅修,二則瀅修云者,眞實際語也。而及夫達淳逬出之辰,力致於畿營咫尺之地,躬謁於昏夜涔寂之時,促膝而坐,握手而語,稱之以事業,許之以死生,杯盤慇懃,形跡狼藉,有耳皆聞,有口皆傳。噫,以達淳大不道之凶言,稱之以事業,以達淳大不敬之悖擧,許之以死生者,逆節昭著,凶肚相連,表裏和應,首尾糾結,眞所謂一而二二而一,至於筵本圖改之說出,而渠之斷案眞贓,益難一刻容置於天壤之間矣。夫國家之設置記注,事體至重,法意至嚴,一登史筆之後,雖以人主之尊,加一字不得,減一字不得,從古人臣之干犯於史事者,厥罪何居,而況伊日賓對之筵本,卽我聖上闡明大義遵守先志之一大關捩,則其爲關係於莫重莫嚴,果何如也?而渠敢急於掉脫,暗地指使,悖姪有恂,作俑於前,妖弟淇修,紹介於中,必欲改易其文字,變幻其事實者,古今天下,寧有如許至凶至憯至妖至奸者乎?謂人可誣,人不可誣,謂天可欺,天不可欺,島置之典,雖已特施,其設計造謀同逆共惡之窮凶情節,不可不盤覈得情。請楸子島安置罪人徐瀅修,設鞫嚴問,快正王法。上曰,不允。出擧條厚常等曰,李魯春本以傾邪之性,濟以反復之行,千億化身,恬不爲愧,百計鑽穴,惟勢是趨,十年嶺海,禍心不悛,一蹴卿月,伎倆漸滑,卵育於煥之,血黨於日煥,爲世指目,厥惟久矣。自近以來,忽又以達淳爲依歸,以瀅修爲腹心,甚至於結爲兄弟,罔念匪類之可恥,遂許生死之與同,重牢宴獻壽之說,母喪時致奠之謗,一世喧傳,唾罵四起,畢竟傳襲於瀅修,慫慂於達淳,敢以我先王不忍聞不敢道之說,肆然仰達於殿下之前,以壞我先王之義理,慼我殿下之心,而私書往復,稱以樹立,公肆推詡,看作茶飯,蓋此輩,以此等凶說,作爲家計,不知有君父,是可忍也,孰不可忍也?及夫奸狀綻露,聲討方嚴,則叔姪相鬨,互相推諉,傳說狼藉,莫不掩口,渠之前後情節,昭不可掩,如此矣。雖以申獻朝之疏觀之,旣是渠之同庚死友,則渠之一言一動,無不參涉,而今其爲說,節節有條理,鑿鑿有根據,此可謂渠之斷案矣。凡今日北面於殿下之庭者,苟有一毫干涉於達淳初筵之奏,則固當明目張膽,沬血請討,況其眞贓已露,證援昭在?此與達淳·瀅修,一而二二而一,如此窮凶絶慝之類,若不嚴加盤覈,快施王章,則亂逆無所知懼,世道無以底定。請巨濟府島配罪人李魯春,亟令王府,設鞫嚴問,明正典刑。上曰,不允。出擧條厚常等曰,噫,彼張錫胤,本以宵小之類,濟以憸邪之行,左右攢刺,惟利是趨,東西閃忽,惟勢是附,士夫名檢,固不足責之於渠,而右袒裕賊,卽渠斷案,故儒臣趙恒鎭疏斥裕賊也。當日臣僚,尙幸一線言路之不泯,而惟我慈聖之處分儒臣,實緣闕禮一款,非指斥裕一事也。渠獨何心,肆然以奸萌賊膽等說,論斥言者,夫以斥裕之疏,謂之奸萌賊膽,則渠之凶肚逆腸,已不可掩,又況甲子之獄,渠之姓名,緊出於魯賢之招,王府丹書,昭然具載,由前由後,苟論裕賊之血黨,非錫胤而何?情節尙未究覈,輿憤久而益激,島置之律,雖已蒙允,如此奸凶之類,決不可一日容貸於覆載之間。請古今島安置罪人張錫胤,亟令王府,嚴鞫得情,快正典刑。上曰,不允。出擧條厚常等曰,噫嘻,痛矣。煥之之罪,可勝誅哉?賦性本自奰慝,行事無非陰戾,發身戚畹之家,濫躋卿孤之列,以貪權樂勢,把作家計,以戕人害物,視爲能事,廣張聲勢,恣行威福,慶刑判於喜怒,殺活變於吐吸,一世屛息,萬人側目。其有奴顔婢膝,脅肩諂媚,則悅其附己而吹噓,奬擢如恐不及,或能介然有守,稍欲自持,則惡其異己,而排擯擠陷,靡有餘力。於是乎擧一國之嗜利昧義,忘廉沒恥,閃倏如鬼蜮,鄙瑣如駔儈之類,無不匍匐而歸之,棼然珩芾之趨,菀爲淵藪之萃。積威所壓,有識箝口,公憤所在,志士扼腕,惴惴慄慄,莫敢誰何,相對揮手,戒以滅族者,蓋亦積有年數矣。嗚呼,庚申崩坼之變,此何等時也,渠以受恩罔極之人,身爲院相,苟有一分人心,何忍逞其胸臆,而乃敢謂此時可乘,而凶肚愈肆,謂擧世可脅,而猾手轉熟,驟擢私黨,列樹爪牙之勢,廣引醜類,密市耳目之助,瑣瑣之婭,賣其凶焰,齪齪之徒,䑛其殘瀝,朝政蠱壞,世道殺亂,駸駸至於莫可收拾之境,是皆昭布一時之瞻聆,脩播萬口之喧騰,雖至輿儓下賤竈婢耘夫,擧懷憤惋,戟手唾罵。凡此許多罪惡,已爲渠罔赦之斷案,而其窮凶絶悖之情節,已露於前後筵奏,其所謂降在殿下之廷,以不忍聞於先大王者,不敢言於殿下,則義理湮晦云云,此何語也?殿下,以先王之心爲心,群下,以事先王者事殿下,卽天理臣分之所當然,若曰,先王之時,雖不忍言,而殿下之時,可以忍言,則天下寧有如許臣節乎?護法傳神,潛授其徒,前茅後殿,一串貫來,至于今番達賊之凶圖,而首尾相符,脈絡相通,無不根柢於煥之,本原於煥之。今者大論方張,聲討達賊無君之罪,而若不劈開源頭,掀破窟穴,則將何以訖天討而服人心乎?至於裕賊一款,尤爲渠眞贓,夫裕賊之凶謀陰圖,卽煥之之異身同腸,爛熳綢繆之狀,已不可掩,更生漫漶之計,佯作論責之樣,而乃反奬之以老臣忠愛,詡之以爲國深慮,畢竟論勘,止於問備。當是時也,凡在橫目之列者,孰不肉顫膽掉,思欲手磔口臠,而巷裏私議,莫能昌言,屋下竊歎,不敢顯論,其饕威虐勢,吁亦可怖,而衆正氣死,一至於此,雖莽卓懿溫,何以如此?執跡而誅其心,沿流而溯其源,則裕之所以爲裕,達之所以爲達,一是煥之之所倡,苟究其元惡大憝,則煥之是已,其餘變亂先王之成憲,辜負先王之恩眷,在渠猶屬細故,卽此兩條之奏,焉逭三尺之律?追奪之典,今旣蒙允,則應行之法,不容少緩。請追奪罪人煥之諸子,亟施散配之典。上曰,不允。出擧條厚常等曰,噫嘻,痛矣。達淳之罪,可勝誅哉?本以陰譎之性,猾濫之習,巧於涉世,盜竊虛譽,工於謀身,兜攬名器,遍歷華要,驟躋崇顯,擧世之指目,有識之唾罵,厥惟久矣,而方其拜相之初,眷注何如,倚毗何如,而罔念圖報之義,敢懷叵測之心,初登前席,肆發凶言,大不道大不敬之眞贓綻露,逆節昭著,有不可歷數而枚擧。伏惟我先大王二十五年固守之大義理大秉執,何等精微,何等嚴正,而渠乃包蓄禍心,把作奇貨,以凶國禍家之心,濟背公營私之習,自任一己之家計,用爲憑藉之欛柄,究其設心造意,已極至凶絶憯,此其死罪一也。渠所謂邪說,則卽所以自唱,做出謊怪之言,繼以憂歎之色,暗中揶揄,白地煽惑,必欲矯誣一世,構陷朝紳,以爲沽名賣權之計,此其死罪二也。及夫兩人褒贈之說,忍能發口,直犯手勢,謂君上可脅持,謂朝廷可箝制,干犯先王之大義理,壞亂先王之大秉執,先王之所不忍聞,而忍之於殿下之前,先王之所不敢道,敢之於殿下之廷,此有君君臣臣以來所未聞所未有之至凶憯大變怪,此其死罪三也。嗚呼,喉院洗草之事,言猶在耳,語亦抆血,爲今日臣子者,孰敢不銘在心肺,一念洞屬?而今乃以已洗之書本,無難呈納,又諉以此書之竝洗,初不聞知者,急於掉脫,謂天可欺,此其死罪四也。及夫聖心驚惕,玉音掩抑,咫尺前筵,屢降臣子不敢承聞之敎,渠乃昂然相抗,小無畏縮之意,悍然不服,愈肆角勝之氣,俯詢丁寧,則引他說而漫漶,辭旨惻怛,則捨本事而凌踏,當日光景,可謂君綱淪滅,人彝斁絶,此其死罪五也。晩後一疏,去益凶憯,甘心誣逼,恣意背馳,滿腹包藏,無非輕蔑之心,極口張皇,顯售威脅之意,至敢以不得不言諱諫根柢等語,筆之於書,肆然上逼於莫重莫嚴之地,此又人臣之極罪,千古之斷案,此其死罪六也。爲人臣者,有一於此,則在春秋必討,在王法必誅,無所容於覆載之間,而今此六大罪案,咸萃一身,有萬可誅,無一可貰。此不但殿下之罪人,實爲先大王之罪人,不但爲先大王之罪人,卽我英廟曁先世子之罪人也。何幸乾斷廓然,天討已行,而此等凶逆,不可以誅止其身。請賜死罪人達淳諸子,亟施遠地定配之典。上曰,不允。出擧條厚常等曰,日煥性本狼愎,跡又詭祕,托身權凶之門,而腸肚相連,藉賣戚畹之勢,而威福自恣,鄙悖如達·翊者,稱以大老,諂諛若龜獻者,甘爲門生,揚臂抵掌,無非戕害之凶論,東閃西忽,自作逆藪之謀主,一世指目,有識憂歎,厥惟久矣。至如裕賊窮凶絶悖之疏,實是載籍以來所未有之極惡大憝,則苟有一分人心者,孰不骨顫膽掉,至欲食肉寢皮?而渠獨何心,陰護顯扶,倡出凶論,乃以三揀不爲之說,傳播疑惑,百計興訛,必欲背馳先王,沮戲大婚。究厥心腸,已不勝神人之憤,而其後裕賊之竄在鳳山也,諫長聲討之疏出,則汲汲專伻,巨細皆報,是以裕賊之鞫庭抵賴,亦無非日煥之所先期指揮,此則有口皆言,有耳皆聞。果然在民之招,至以其叔而爲證,卽此一節,尤是斷案,未施肆市之律,而鬼誅先加,其爲輿情之憤惋,容有極哉?何幸天討亟行,追奪之典,今旣蒙允,則次第應行之律,不容少緩。請追奪罪人日煥諸子,亟施散配之典。上曰,不允。出擧條厚常等曰,噫嘻,痛矣。亂臣賊子,何代無之,而豈有如漢祿之窮天地亘古今至凶至悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿情莫泄,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證,嗚呼,尙忍言哉?一種不逞之徒,乃敢讎視我君父,必欲謀危我宗國,梟音獍舌,脈絡相通,蛇糾蚓結,腸肚互連,量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢。國勢日就岌嶪,彝倫幾至斁喪,千怪百變,疊生層出,以至於達賊不道之奏,如貫一串,苟求其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至。殿下始思之,前乎漢祿而豈有如漢祿,後乎漢祿而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已,以此律而施之於此賊,果可以夬雪君父之讎,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩。請逆賊漢祿,亟施孥戮之典。上曰,不允。出擧條厚常等曰,噫嘻,痛矣。漢祿之子日柱,尙今假息於覆載之間,環東土含生之倫,忍與此賊共戴一天,而恬然若不知臣死之義者,凡幾年所。彼日柱本以戾氣所鍾,虺毒其性,凶譎奰慝,爲漢祿之是父是子,綢繆陰祕,與觀柱而難兄難弟,以其父罪惡貫盈,慮他日必致彰露,夙宵經營,罔非讎國家而危宗社,年來機關,盡是結淫朋而戕善類,氣焰所使,無事不爲,甚至於自處戚畹,締結煥賊,假托儒名,圖占抄選,蓋欲虛張聲勢,威脅異己,使一世之人,莫敢誰何,不得追提漢祿之凶言故也。其所爲計,吁亦巧且憯矣,況其險圖逆節,傳襲乃父,主張賊裕悖慝之疏,粧出逆煥忠愛之奏,嘗試於前,和應於後,唱喁邪說,詿誤世道,一轉而爲海玉之凶謀,一門之株連,眞贓畢露,再轉而爲達淳之悖奏,血黨之干犯,斷案已具,千變萬怪,疊生層出,而要其歸則皆從其父凶圖中出來,與日煥諸賊,一而二二而一,卽其身犯,實諸逆之窩窟,群凶之根柢也。形迹狠藉,萬口喧傳,而謂無明的之端緖,還寢旣允之成命,王法暫伸而旋屈,輿情乍洩而還菀。請黑山島安置罪人日柱,依初下傳敎,設鞫得情,快正典刑。上曰,不允。出擧條厚常等曰,噫嘻,痛矣。亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連,若其根柢也源委也,莫非此賊,而得保首領,臥斃牖下,凡今日含生之倫,孰不腐心痛骨,如不欲生?而最其大明律一事,卽有天地君臣以來,所未有之極逆大憝也,思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日?譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未快施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮?請追奪罪人龜柱支屬應坐之類,一依尙魯例,施以散配之典。上曰,不允。出擧條厚常等曰,噫嘻,痛矣。龍柱之罪,可勝誅哉?本以凶譎之性,濟其狡黠之行,襲一門相傳之論,敢懷明日之凶圖,乘國家不幸之會,主張滔天之禍機,綢繆揣摩,自爲凶徒之謀主,醞釀設施,甘作諸賊之窩窟,鼓倡凶論,爲龜祿之後殿,排布逆謀,與觀日而同腸,晝宵經營,莫非凶禍國家,東西嘯聚,必欲網打朝紳,裕賊之凶疏,而指使之者此賊也,履猷之悖通,而陰嗾之者此賊也。此乃十手所指,萬口所傳,而當時鋤治,不及巨魁,仍作漏網之魚,便成伏莽之賊,而煥·裕·玉之元惡大憝,達·瀅·春·翊之陰謀祕計,莫不根柢於此賊,而至於稱以渠父之遺疏,嗾出安默而投呈,必欲疑亂宸聽,漫漶國是,遂使箝制一世,擠陷異己,其計吁亦巧且憯矣。論其許多凶謀,許多逆節,實覆載之所不容,神人之所共憤也。凡今日含生之倫,孰不欲食肉寢皮,而尤有所窮凶而絶悖者,惟我殿下,追念慈聖之盛德,至命承宣之特除,則渠當感泣榮幸之不暇,而罔念恩渥,愈肆狼毒,不懸玉圈,抑何心腸,其怨懟不臣之心,殆有浮於觀柱之請退於親政之初也。卽此一事,萬戮猶輕,如此戎首凶魁,若不嚴加盤覈,則賊徒滋蔓,實有難圖之慮,義理湮晦,將無可明之日,思之及此,寧不凜然而寒心哉?請金甲島安置罪人龍柱,亟令王府,設鞫得情,夬正典刑。上曰,不允。出擧條厚常等曰,李書九薄有才藝,工於反復,迹其平生,可謂千億化身,而此於渠猶屬餘事。其庚申一疏,設爲問答,極其妖譎,頭腦於裕疏,張本於達奏,爲劇逆巨魁之前茅嚆矢者,一則書九,二則書九,且其辭疏中斜封墨勅之說,尤非當世之所敢引用,究其指意,萬萬叵測。伊時慈敎,深斥妖邪,特命竄逐,終因煥賊之力救,致有反汗之擧,其爲煥之異身同腸,已不可掩,而況敬臣疏出後,渠敢以忠藎元老,盛推煥之,訾毁賢相,痛斥敬臣,其力護凶魁,箝制人口,渠已自供,今當三賊逆節彰露,聲討方張之時,根窩之如李書九,血黨之如李書九者,偃息在家,官爵自如,亂臣賊子,將何以知懼乎?請前監司李書九,設鞫得情,夬正典刑。上曰,不允。出擧條厚常等曰,噫嘻,痛矣。凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸拄腹,都是禍心,聽言觀貌,罔非戾氣,平生伎倆,專在於凶國而讎君,晝宵營爲,不出於戕人而害物,好惡所到,忠逆立判,利勢所在,逋逃咸萃,附己者,謂之向國,而奬拔汲引,如恐不及,異己者,謂之背馳,而擠陷網打,無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥·日滔天之禍,鼓唱悖論,馴致裕·玉讎國之計。一番逆變起,而罔不根柢於渠,一番凶獄出,而罔不窩窟於渠,渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶焰雖死不衰,餘威歷久尙熾。根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀,對質於鞫庭,必將滿口輸款,而無一辭自明之端矣。噫,敬觀之窮凶,而染成者渠也,龜祿之絶慝,而掩護者渠也,渠以爲見驅,則觀鎬曰,見驅,渠以爲非逆,則觀鎬曰,非逆,耳濡口滑,看作茶飯,先入之見,掩諱不得,慣聞之處,丁寧納招,則龜祿,秀敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之客,托身於榮賊之家,而備盡諂諛之態,至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜祿輩,包藏不軌,謀危宗社,及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩護龜祿輩眞贓之妙籌長策。龜祿之眞贓旣掩,則鍾秀之身計得矣,鍾秀之身計旣得,則龜祿之眞贓掩矣,其一而二二而一之狀,不亦凶且憯乎?惟我先大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計?而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則若可扶植者然,肆然上逼於莫重莫嚴之地,以是而脅持君父,以是而威喝朝野,魯賢之逆變,由是而醞釀,達瀅之邪說,由是而源委,候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣。臣等合辭所陳,剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二跋,旣伏罔赦之案,讆言五條,莫掩自倡之跡,入告出語,變幻無常,左闔右捭,機關至密,千罪萬惡,擢髮難數。而臣等之最所憤嫉而痛惋者,又有在焉,以渠之眷遇也邇密也,逆祿之八字凶言,旣已自渠口傳說,賊龜之乙未冬悖說,亦必先他人聞知,則何不於先大王一初淸明庶政維新之會,斷去宿處,嚴斥凶論,使夫迷溺不悟者,曉然知龜祿之不可染跡,而乃反附麗依歸,推詡尊仰,壞亂世道,詿誤人心,以致許多逆變,無限厲階,而其惡稔矣,其禍極矣。若使當日朝廷之上,初不生出一鍾秀,則龜祿之賊勢,何由而鴟張,龜祿之餘醜,孰從而蚓結乎?然則今日國勢,所以至於痛哭流涕之境者,雖源於龜祿,而助成者鍾秀也,雖發於敬觀,而主張者鍾秀也,則論其罪犯,有浮於龜祿·敬觀,而敬賊已施之律,尙難貸也,龜祿應坐之典,烏可已乎?特以大官之曾忝也,鬼誅之先加也,故依律處斷,雖恨未及,尙魯已例,在所不已,幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮。請追奪罪人鍾秀支屬應坐之類,一依尙魯·漢祿例施行。上曰,不允。出擧條厚常等曰,噫,彼鍾厚,性旣陰譎,跡又詭祕,本以蔑識之鄙夫,自知發身之無階,因悖弟托士流之會,而暗覰欺世之術,附逆戚讎國家之論,而遂致華選之濫占,于以威喝一世,把作張氣勢之奇貨,于以指使群凶,自居樹黨,與之淵藪,外托遺逸,內執朝柄,把弄威福,如恐或失,藉賣權寵,無所不至。於是乎不逞之徒,逐臭之夫,轉相告引,靡然從之,粗解文字者,自稱高弟,濁亂世道者,願結死友,煥日之凶,而皆其部曲,達瀅之惡,而卽其餘孽,駸駸然至於今日滔天之禍而極矣。是知逆敬之悖口,傳襲於漢祿,則平日之所學得,可以推知,賊觀之凶招,源委於鍾秀,則乃兄之所綢繆,昭不可掩矣。且其願留榮賊之疏,爲渠斷案,鄙悖可醜,伏況賊秀正罪之後,渠之身犯,又如彼昭著,則削逸追奪,雖幸王章之少伸,而次第應行之律,不容蹔緩。請追奪罪人鍾厚支屬,亟施散配之典。上曰,不允。出擧條厚常等曰,從古亂逆何限,而其窮凶絶悖至憯極惡,豈有如審度者哉?其疏之全篇旨意,句句字字,無非包藏不道中出來,而忍所不忍,壞亂義理,敢所不敢,凌逼天日,陽擠陰護,斁敗百世之倫彝,指東撈西,疑眩一代之耳目,有一於此,已是人臣之極罪斷案,又況帳殿親訊之下,肆發六字之凶言,聞來肉顫,思之膽掉,凡有人心者,孰不欲手磔而口臠哉?何幸乾斷斯赫,王章克加,夬施藳街之律,少洩神人之憤,而第念凶如此賊,逆如此賊,而誅止其身,戮不及孥,則恐無以懲萬世亂逆之徒,慰一時忿鬱之情。請正法罪人審度,加施孥戮之典。上曰,不允。出擧條厚常等曰,噫嘻,痛矣。從古亂逆何限,而豈有若賊㯳之窮凶絶悖者哉?渠以鄕谷鄙微之類,敢懷窮天地亘古今所無之凶肚逆腸,以不敢言不忍聞之凶言,筆之於書,而投呈公門者,其平日醞釀,不聞可知,憤痛之極,直欲手磔口臠,而乃以梟獍之心,敢肆狼毒之性,帳前親問,頑忍不服,王府嚴鞫,一直肆惡,終始忍杖,至於徑斃,肆市之典,旣未得施,則國體之虧損,已不成說,神人之憤惋,更無可言,豈可以徑斃之不用極律,擬議於此賊乎?其支屬尙在,則綢繆情節,尙有可覈之地,殪殄無遺,庶爲洩憤之方,臣等以沫飮之忱,合辭仰請矣。及承聖批,以追孥禁令,靳允重法之聖意,實不勝欽仰,而此賊之窮凶絶悖,不可以常典議律,寔爲擧國之公議。請物故罪人㯳支屬,亟令王府,嚴加盤覈,仍施孥戮之典。上曰,不允。出擧條厚常等曰,噫嘻,痛矣。人心日陷,義理日晦,惟彼夢賊,以遐鄕卑微之類,乃敢懷不道之心,投罔測之書,此實窮天地亘古今所無之一大變怪也。嗚呼,恭惟我先大王,以根天之孝盡倫之聖,義理則至精至微,秉執則莫嚴莫重,初元綸音,昭如日星,師翰處分,森如鈇鉞。凡東土北面於國家者,莫不知此箇義理之一或背違,則凶逆也大憝也,渠獨何心,肆發不忍聞之說,誣逼不敢言之地,全篇指意,至凶絶憯,見之骨靑,思之膽掉,千剮萬斫,不足以洩神人之憤,收孥瀦澤,未足以懲亂逆之心,是豈只勘以治逆常律而止哉?且其包藏設施,決非渠之獨辦,凶書製寫,斷非渠之自爲,而帳前親問,頑忍不服,王府嚴訊,終始抵賴,端緖未露,窩窟莫査,國法之虧損,鞫體之疏漏,萬不成說,一線究覈之道,惟其支屬在耳。臣等不勝悲憤,以加律之請窮覈之方,日前聯籲,及承聖批,以大非法意靳允,臣等相顧抑鬱之至。夫制法本意,隨時變通,則欲治前古所未有之逆,合施前古所未有之典,而況适·雲已行之律,非無於前者也,支屬盤問之例,非創於今者也?此等之律,不施於此賊,而施於何處乎?請大逆不道罪人夢瑞,亟令王府,以适·雲例施行,其支屬之應問者,亦卽拿覈得情,使王法伸而亂本拔焉。上曰,不允。出擧條敬參曰,噫嘻,逆鏔窮凶之罪,已悉於前啓,今不必更事臚列,而幸賴我慈聖殿下,廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深。請正法罪人鏔,亟施孥戮之典。上曰,不允。出擧條敬參曰,近日妖凶之邪學,熾如烈火,勢急滔天,實爲國家呼吸之憂,而幸賴我慈聖,殿下,特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所。今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶。銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不暇論。學逵·與權,俱以家煥之甥姪,承薰之至親,標號之陰慘,花助惟均,迷溺之丁寧,致·嗣各證,凶祕之跡,如印一板。寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然,此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩莫不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮。請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,快正典刑。上曰,不允。出擧條敬參曰,噫嘻,痛矣。十數年來,賊勢益肆,人心靡定,顧瞻他日之徒,四字刀割之輩,踵相接也,惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故,此於渠雖爲薄物細故,而亦可見隱若有恃,縱恣無忌之一端。今幸乾斷赫然,四字刀割此等黨與,不可仍置。請周爀,亟令王府,嚴鞫得情,快正典刑。上曰,不允。出擧條敬參曰,三啓中諸賊,罪關宗社,憤切神人,往在先朝,旣允臺閣,傳旨未下,故其時憲臣發啓,而伊後登筵,適値拜表發行,上下慶忭之日,仰承縷縷下敎,仍出姑停矣。今於一年二年之後,尙在不連不停之科,噫,先朝依允之盛意,蓋出於俯循輿情,快伸王章,而慶日姑停,不過一時行權,則今不可以未經處分,有所仍置。請亟下三啓依允之傳旨,令該府擧行焉。上曰,不允。出擧條敬參曰,噫,妖凶之邪學,熾如烈火,爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,而李基讓,子有沈溺之寵億,以凶頑邪魁,擧世指目,基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸。請物故罪人基讓子寵億,姑先施以竄配之典。上曰,不允。出擧條敬參曰,噫,彼李東萬,則言之便覺汚口,渠於履猷,卽是聲氣漠然之間,而托跡輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷,一串貫來,則主客輕重,初無可論,前後酌配之命,遽下於輿情轉激之際,豈不有乖於誅亂去慝之義哉?請古今島定配罪人李東萬,亟令王府,設鞫嚴問。上曰,不允。出擧條敬參曰,噫嘻,痛矣。宋國仁窮凶絶悖之情節,可勝誅哉?渠以幺麽賤弁,潛懷怨懟,少無忌畏,敢作掛書之變,顯售叵測之計,實是亘古所無之大變怪,而國人之皆曰,可殺者也。端緖綻露無餘,證左昭然具在,則律以三尺,肆市猶輕,而其奈梟腸難化,專事掩有謂無,狼性愈鷙,乃敢忍終如初,積月拷訊,一直抵賴,似此陰慝獰頑之物,抑亦鞫囚之罕有者,竟致凶身徑斃,厲口自滅,則王章無可伸之日矣,輿情無少洩之時矣,不可以其身之物故,而少緩當律之快施。請物故罪人國仁支屬應坐之類,亟施島配之典。上曰,不允。出擧條敬參曰,今番逆獄,卽載籍所未有之變,而何幸凶賊伏法,已施适·雲之例,應問各人,亦皆盤覈正罪,而其中朴紀淳之名,屢出賊供,而特以光郁招內,敬賊所謂紀淳來見之月日,與敬賊文書中所錄,果有相左者,故雖無發捕之請,而與如此凶悖之類,往來參尋之跡,旣現於供招,則揆以鞫體,不可不一番盤問,以覈情節。請朴紀淳,亟令王府,拿來嚴問,以重鞫體。上曰,不允。出擧條敬參曰,新除授行大司憲李直輔,時在全羅道茂朱府,掌令金洛龍,時在公忠道洪州地,持平洪羲弼,時在天安地,請竝斯速乘馹上來事,下諭。上曰,依啓。出擧條厚常曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,更令王府,嚴鞫得情,快正王法。上曰,不允。出擧條厚常曰,逆賊尙魯,卽是千萬古所未有之劇賊,而孥戮之典,旣施旋寢,噫,此賊之未伏王章,徑自隕斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯,亟施孥戮之典。上曰,不允。出擧條厚常曰,德相·尙喆·九宗三賊,無非極逆大憝,罪關宗社,而臺閣傳啓,積有年所,王章未伸,輿憤愈切。何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也。今當新化休明之日,不可使凶孽逆種,晷刻偃息於覆載之間。請亟下三啓傳旨,令攸司卽速擧行焉。上曰,不允。出擧條厚常曰,逆鏔罔赦之罪,已悉於前啓,今不必更事臚列,而幸賴我慈聖殿下,廓揮明斷,特施正法之典,擧國弸塞之冤憤,可以少洩,而今旣結案正法,則孥戮之法,便是應行之典。請正法罪人鏔,亟施孥戮之典。上曰,不允。出擧條厚常曰,噫嘻,痛矣。今番嶺賊之其所驅率,雖曰,鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前茅,半夜官門,突入跳踉者,已極凶獰,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止。請絶島爲奴罪人李戒國·劉用孫·金金乭,亟令王府,夬施典刑。上曰,不允。出擧條厚常曰,噫,李東萬本以妖邪之物,兼以狡慝之性,出沒跳踉,蹤跡陰祕,奔走營逐,心術鄙悖,爲世唾罵,不齒儕類者,亦有年所,而今於悖疏悖通,其所爛熳排布,締結和應之狀,綻露無餘,則渠當卽地款服,自伏常憲,而始於事發之日,慌忙投疏,欲爲掩匿欺蔽之圖,終於訊推之際,反復呑吐,敢生掉脫之計者,究厥心腸,尤極巧惡,是宜益加刑訊,到底盤鞫,而究覈未竟,遽置末勘,噫,今此酌處,雖出於好生之德意,其在誅亂去慝之道,決不可撓屈王章。請古今島定配罪人李東萬,亟令王府,設鞫得情,夬施典刑。上曰,不允。出擧條厚常曰,梟示罪人性世,與劇逆載榮,一而二二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也,設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施常施之律。請梟示罪人性世,亟施孥戮之典。上曰,不允。出擧條厚常曰,新除授正言李國標,時在慶尙道榮川地,正言李錥,時在柒谷地,請竝斯速乘馹上來事,下諭。上曰,依啓。出擧條厚常曰,大臣旣有所奏,臣亦有區區所懷,敢此仰達矣。昨年歉荒,挽近罕有,以殿下愛民之聖德,凡厥捄荒之政,靡不用極,環東土數千里生靈,庶幾奠濟,而其中酒禁一事,尤爲荒政之急務,試以目下之實效言之,穀價之不至甚踊,詞訟之不至甚繁,民食之不至甚匱,實賴禁釀之效也。臣則以爲此非但荒政之急務,實爲生民之至計,蓋都下戶口,殆近五萬,而其中大酒家,至爲數千餘戶之多云,名以酒家,則一年所釀,多或至數百石,小不下百餘石,統而計之,則一年都下之糜穀,至於幾十萬石乎,通八路計之,則其數之夥然,比之都下,又不啻倍蓰,天生一歲之穀,元有此數,擧一國之穀,而太半歸之於酒料,民安得不困,國安得不貧乎?昨秋年事,雖曰,大歉,天災流行,無國無之,而只以一年之歉荒,吾東之民,獨無以聊生者,此無他,酒之糜財,其來已久,而公私之貯蓄,素無餘存故也。臣之所大憂者,若或以麥農之稍登,秋事之稍熟,來頭有所弛禁,則其流之害,將有甚於前日矣。以朝令言之,設禁未過周年,漸不如初,將至解弛之境云,臣請另飭諸法司及各道,凡諸酒禁之令,加意嚴束,勿以年事之豊歉,有所闊狹焉。上曰,依啓。出擧條在明曰,今日賓對,兩司諸臺,無端違牌,不爲進參,事甚未安,竝推考,何如?上曰,依爲之。出擧條上命大臣以下先退,載瓚等退出。又命退,承史以次退出。
上在昌德宮。停常參,只晝講。
金魯應,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
申溆啓曰,明日常參·經筵,取稟。傳曰,只書講。
金魯應啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
金魯應啓曰,御營廳將官來言,今日本廳軍兵,日次私習云矣,敢啓。傳曰,知道。
洪奭周啓曰,左副承旨尹鼎烈,今日不爲仕進,卽爲牌招,何如?傳曰,允。
金魯應啓曰,行大司憲李直輔,掌令金洛龍,持平洪羲弼在外,執義金孝眞,掌令李敬參,持平李希祖牌不進,監察茶時之意,敢啓。傳曰,知道。
以大司諫任厚常,司諫南惠寬,獻納權烒,執義金孝眞,掌令李敬參,持平李希祖牌不進罷職傳旨,傳于金魯應曰,只推。
兵曹,以金處漢爲摠戎中軍。
傳于洪奭周曰,行公外玉堂竝許遞,政官牌招,開政差出,待下批牌招察任。
有政。吏批,行判書趙尙鎭進,參判閔耆顯牌不進,參議宋冕載牌不進,同副承旨申溆進。以洪羲俊爲應敎,以金學淳爲校理,以洪命周爲校理,以李東冕爲副校理,以姜浚欽爲副修撰,以尹之鉉爲左通禮,以金虎振爲典籍,以崔斗顯爲假監役,以金履度爲軍器提調,訓鍊都監提調單金履度,禁衛提調單金履度,御營提調單金履度,祭酒單李直輔,前同知洪若浩年八十一,今加嘉義,侍從臣持平洪羲弼父加資承傳,故水使朴時佐贈兵參例兼,故通德朴萬慶贈左承旨,已上同知朴志泓兩代,故通德柳彬贈戶參例兼,故郡守柳聖溥贈左承旨,故通德柳畛贈僕正,已上同知柳光濂三代。兵批,判書金履度病,參判朴聖集病,參議曺允遂入直進,參知鄭觀綏病,右承旨金魯應進。護軍任希存·李庚運·趙,副司直徐鼎輔·李止淵·朴宗琦·尹尙圭,副司果李勉昇·李墷·沈鈁·兪理煥·趙㯖·南圭采·全熙龍·李在嵩·愼必復·權拚·金虎振·韓錫倫·邊始暹·金聲振·金履迪,副司正洪羲祖竝單付。
以吏曹參議宋冕載牌不進罷職傳旨,傳于申溆曰,只推。
以應敎洪羲俊,校理金學淳,副校理李東冕,副修撰姜浚欽牌不進罷職傳旨,傳于申溆曰,只推。
傳于金魯應曰,左副承旨批下,卽爲牌招。
以左副承旨尹鼎烈牌不進罷職傳旨,傳于申溆曰,宜欲一伸,許遞。
以水原留守金履翼狀啓,台峯脫落處補築之役,經始十日告訖,當初始役之仰請也,只憑前例之謄置,所計物力,殆涉餔張,到今若是相左,惶恐待罪事,傳于申溆曰,勿待罪事,回諭。
申溆,以禮曹言啓曰,因大臣筵達,式年監試,初試以九月念間,更爲推擇事,允下矣。監試初試,旣已退定,則諸科初覆試及放榜,亦當次次退定,故令日官池景泌,一體更爲擇吉,原粘目中,改付標以入之意,敢啓。傳曰,知道。
洪奭周,以吏曹言啓曰,公忠都事朴慶九呈狀內,矣身素患痰癖之症,當此換節之時,一倍添劇,時月之內,萬無供職之望,卽速入啓遞改云,身病旣如是沈篤,則有難强令赴任,改差,何如?傳曰,允。
金魯應,以左邊捕盜廳言啓曰,本廳從事官朴升煥,身病猝重,勢難察任,改差,何如?傳曰,允。
左副承旨尹鼎烈疏曰,伏以臣,姿本庸愚,跡又畸弱,不足備數於百執事之末,而偏蒙我聖上拔擢之眷,節次推遷,濫躋緋玉,居常懍惕,若隕淵谷。逮至再昨冬,伏奉關西按覈使特差之命,其事也關係不輕,其職也責任甚重,毋論其虛其實,誰是誰非,在臣對掦之道,但當精白一心,到底摭實,毋負我殿下委任之恩,斷斷此心,神鬼可質,嚴査窮詰,至再至三,啓語務歸實境,跋辭略附微見,萬目所覩,灼如觀火。而忽於待罪西邑之日,得見前應敎臣徐能輔上疏,則以臣按査時啓語之相左,滿紙劻勷,辭氣勃勃,詬辱凌踏,罔有紀極,天下事可謂無不有也。以其甘心於前伯之餘氣,空然移怒於臣身,抑何故也?貽羞簪紳,莫此爲甚。臣請以其疏之所臚列者,反復之可乎,今以臣之盤詰於營下胥校,關問於管內列邑,執以爲言,然則行査之際,於何盤詰,又於何關問?勿詰於胥校,勿問於列邑,但從御史之兩啓,直歸於無一爽實云爾,則方快於心耶?奸裨布列,犴狴嚇喝,暗地關節等云云,又指誰而言耶?然則朝家行査之際,御史亦有所私探而知之者耶?公簿之變幻日月,增減數爻,咎臣以不曾覺此,臣則以爲御史之不覺,至此之甚也。其疏旣曰,錢穀出入,罪囚勘科,各有公文,布在列邑,御史亦知公文之一在巡營,一在列邑也耶,然則四十州守宰,變幻公簿,納媚於狼狽臨歸之道臣者,亦可異也。且謄本之說,尤極可笑,道臣關題之事涉錢穀,大係不法者,果若眞箇目擊,則何不以踏印之元本,竝卽披來,作爲明證,而乃有此苟且謄本之擧乎?旣有謄本,則又何不以謄本內句節,質言其某邑某關題,以爲較看於元本,以彰臣掩護之罪耶?周牢之法外濫刑,臣亦言之,而怙終反坐,豈可以平民賊刑言哉?崔致赫之凶書,無辭自服於平問之下,卽一營之所共知也。渠以幺麽下吏,敢生鴆殺監司之計,此等處固宜十分嚴處,而御史則反爲訟冤,其爲計雖出於聲罪前道臣,而獨奈後弊之難言何哉?嚴守佃之被放後月餘致死,邑報之指日,不啻丁寧,則繡啓之稱以當下致命,疏辭之證以獄中致斃,此亦果目擊而然耶?兵營餘剩錢之猪糠,垈稅驛站之防役,事在於丁卯冬,營在邑在之節目,昭昭無疑,卽一路之所知也,而御史以爲遞歸時爲之,又曰,節目粧出,亦在其復命之後。御史旣暗行於安州·平壤等地,而眞若不聞不知,則其暗行可知也。若知其丁卯已擧行之事,而構捏之是急,乃反責臣以曲爲周遮,譏臣以不已勞乎,則告君之辭,何其太無嚴也?巡耗作錢時,外邑瞞報,便成前例,則一再題飭,豈皆出於操縱耶?且各樣應賣之穀比巡耗,什之八九,雖至勒捧,未必爲監司之專利,況再退者,只昌城·陽德二邑,而昌城則爲三兩四戔,陽德則不過三兩詳定之價,則書啓所謂詳定尙矣,市直外勒捧七八戔云者,是豈成說乎?臣所云不必爲操縱,實是稱停之論,而志趣所在之譏,又何太無難耶?加分耗査徵米事,臣於査啓,纖悉無漏,繡啓臚列之外,多是臣詳覈窮査者也,夫加分者,卽貪饕之最大者也。果如繡啓所陳,兩年加分,爲近三萬包,則彼監司者,焉逭烹阿之律乎?戊辰年啓後加分,卽前伯之所當知者,而耗爲一百六十石,此外無一包自巡營加分者,揆以常理,參以恒情,爲監司者,苟有擅分取利之心,則道內穀摠,到處充積,多數加分,不患無術,何苦爲一百六十包零星之取耗,又何苦爲捨却許多腴邑,乃於楚山·平南·馬馬海·從浦一邑三鎭至可憐處,有此如干穀包之許分也哉?玆豈非事出仍襲,亦可見意非苟爲?而今以一百六十包之因邑報追分者,竝與混分偸弄之査徵者而混同,名之曰,近三萬石之肥已私用云爾,則當者似不服矣。所謂混分也,偸弄也,的是列邑監色之罪,而自巡營,覈出査徵,此是屬公之物也,或不爲區處,自在於各該邑鎭,或帖給於例下,或酬應於親知,臣於査啓,逐條詳列,斷之以公物私用,而然而其實,則此是査徵屬公,元非公簿中幻弄者也。又況私用,亦有許多般,比之於潤橐,煞有間焉,則臣所謂殊涉情外,豈非平允之論乎?勅錢之借貸京差,卽本營已行之謬例,非前道臣創開,而論以典守之法,烏可無罪?此臣所以論斷於査啓者矣。至於放債一節,自有瞭然易知者,京差之受去者,各有其人,則京差持去之外,有甚別般錢五萬兩私自殖利者乎?先除利條,文蹟昭在之說,其誰信之,藉令監司,貪鄙無厭,有利條先除之心,則出給之前,必先定幾數之除減,不過對面卽決者也。又況彼此與受,自是陰事,則有甚文歵,且豈可以幾緍之內幾數先除之意,筆之於書,置之巡營,入於御史之眼耶?那移下吏之無一箇勘罪之說,又何言也?營吏安宅祺輩受刑,此非勘罪而何也?金店開壙,非監司之私設也,京中各衙門,差人持筵奏關文,下來設店,此是年年已例也,道臣烏可禁其設店?且設店則例有路稅別將之名色,自巡營差送,此亦節目中事也。京差則稱以元稅,別將專掌店稅,稅之多寡,初非巡營之所管,苟有酷責之心,則責之於路稅別將可矣,而所謂路稅別將,卽巡營之私人也。自我送之,自我責之,以至蕩産,事不近理,至於設店牟利之輩,初不句管於路稅別將,則店壙之廢與不廢,奚干於巡營之酷不酷?專昧事理,言之無難,乃至於是耶。贖鍰事,臣以爲當贖而贖,則累貫之捧,不爲罪也,不當贖而贖,則葉錢之徵,亦爲罪也。然而摠而言之,則過萬之數,不爲不多,臣於査啓,亦嘗言之,而考之該營謄錄,則贖鍰之元例應上下,便是不易之典,上下之外,尙有餘數,則防役也,捄弊也,宴集時帖給也,都會時例下也,卽八路通行之規,不此區別,竝以歸私橐爲罪者,是果識事理者之言乎?臣所云容或無怪者,有何分疏之證耶?大抵繡衣奉命,何等重任,論人勘人,先捉眞贓而後,是可以質言矣。監司不法之狀,旣如彼狼藉,則卽日出道,嚴治吏校,窮覈文書,可也,而不此之爲,有若捕風而捉影,如許繡啓,於古有否?且臣行査之時,臣竊自私語於心曰,兩啓旣質言,則徹底嚴覈,道理當然,行關列邑,一包米一緍錢,一度刑一枝棍,其他直囚移囚放送贖配,竝令懸註,詳錄日月,自巡營行關者,自該邑牒報者,點墨之關係巡營者,盡數搜來,較看於營在文蹟,雖謂之極査苛覈,非過語也。及其修啓之時,臣非不知繡啓之殆沒着落,而事體至重,商量甚熟,論列之間,婉辭平說,在御史,可感非可怒,而忽地凌辱,語無倫脊,竊怪夫兩啓臚列,殆近數十條件,而今此疏陳,只以數條,復申前說,臣未知其他條列,自知其失實而然耶。臣於奉命時,聖敎若曰,衣冠之人自廢者,御史旣有指的,此事虛實易知,一體行査,以此言之,則兩啓之大節拍,專在於衣冠人一端,所謂肅川車哥,龍岡金哥,御史旣指名矣。車哥之本事爽實,且置勿論,金哥則六月間,以武斷之罪,受刑於監司,八月間,又以風化之罪,受刑於御史矣。御史自其手,推治金哥之父子,乃反以此事,爲前道臣之罪,其奏語之荒唐,乃如是矣。自己之處事旣如此,告君之無憚又如此,而左右凌轢,直肆詬罵,至以巧詐回互等題目,容易加之於同朝相敬之地乎?其口氣之自來悖戾,卽一世之所共嗤,聖明之所嚴斥,而猶不知戢,公肆躑躅,殆若街童巷豎之裸體戟手者然,臣未知其可也。且御史之言,輒稱監司可畏,不敢入城內一步地,直自普通門外,越江潛走,西土之人,莫不駭笑,可哀云云,儘是自道語也。大抵是是非非,自有一世之公論,繡啓是,則御史雖不自言其是,人必曰,是矣,査啓非,則臣雖自言不非,人必謂非也。當之者,豈可奮筆扼腕,自以爲是,然後方可使是非定而黑白分也?橫逆之來,雖不足呶呶,私心慙慟,如不欲生,忽於此際,伏奉除旨,以臣爲承政院左副承旨,逖違之餘,固當蹶,叩謝恩命,粗伸微分之不暇,而顧臣戮辱備至,遭罹罔測,雖欲拚棄廉隅,束帶殫冠,而其奈淸朝之四維何哉?召牌之下,進身無路,玆敢披瀝肝血,仰瀆崇嚴。伏乞天地父母,諒臣心之至痛,察臣言之至悲,亟遞臣職,仍勘臣罪,以爲爲人臣奉命不忠者之戒焉。臣無任云云。省疏具悉。彼則走阪之勢也,其言之稱停與不稱停,以公心見之,孰不辨之乎?爾其勿辭察職。
庚午三月十六日午時,上御誠正閣。晝講入侍時,同知事趙弘鎭,持論語第七卷,特進官金宗善,持論語第七卷,參贊官金魯應,持論語第七卷,侍讀官鄭元容,持論語第七卷,檢討官趙琮鎭,持論語第七卷,假注書洪羲祖,持論語第七卷,記事官朴綺壽,持論語第七卷,李光文,持論語第七卷,武臣行護軍鄭學耕,以次進伏訖。上開卷讀前受音一遍訖,命奏新受音,元容讀自子夏曰,仕而優則學,止必也親喪乎。上命奏釋義。元容解釋以奏。上讀新受音一遍訖,命陳文義,元容曰,子夏論仕與學,而先言仕者,似爲時而發也。蓋非學則無以知致君澤民之道,非仕則無以行致君澤民之道,故必也相資,而不可偏廢矣。惟君上,已居澤民治人之位,則所當勉者,尤是學一條也。近而言切要,則矯揉氣質,窮格事物,遠而言功效,則挽回風俗,陶鑄一世,莫非由這學上做來。其所謂學,非在於文字章句之末,而必有體驗理會之工,然後方可以得力而收效矣。雖以今日自止言之,如講學而優,則必先體驗此學字,如講竝爲仁,則必先理會此仁字是也。近講論語,今幾垂畢矣。程子之言曰,窮得論·孟,自有要約,以此觀他經甚省力,蓋魯論七篇之內,一章一句,何莫非可法者,而亦有要約之自得處,伏願於燕濩溫繹之間,細究深玩,先從一二句喜處,從此體念之理會之,則得力甚切,着工甚易,更加聖念,是臣之望也。上曰,下番文義陳之。琮鎭曰,曾子謂子張難與竝爲仁矣,夫爲仁之道,由乎誠實惻怛,而亦以友輔仁,故仁是成己成物之道也。子張卽聖門高弟,雖不及於顔子之三月不違,而亦可到日月至焉之科,然曾子謂之難與竝爲仁者,以子張務外自高之病,夫欠向裏之工,故歸於務外欠謙受之意,故至於自高。張橫渠論此章,而曰,學者,須先去客氣,夫客氣,卽粗暴而不能誠實,故人之於己,無樂告以善之益,己之於人,無切偲相長之效也。學者爲仁之方,宜戒乎是,帝王之學,尤有大焉,一國興仁天下歸仁之方,全係誠明眞實之工,而若或有務外之弊,則難成敬以直內之工,若或有自高之意,則易歸傲然自聖之科。大抵作聖之道,宜以至誠不息爲本,而亦宜以顔子以多問寡,以能問不能爲法,乃可以成己成物,以至於化民成俗之際,仁不可勝用,凡於此等文義,亦加省察,是臣區區之望也。上曰,同知事陳之。弘鎭曰,仕而優則學,優者暇也,仕宦之人,亦豈無可學之餘力乎?今之士大夫,一登仕籍,便不留意於學文之工,文識蔑如,名檢掃地,已無望於仕優學學優仕而相資交須之道矣。帝王之萬機餘暇,淸燕涓濩,比之則朝士之仕宦餘暇也,當於此際,益懋緝熙之工,克典終始之學,然後必也使卿士之仕優不學者,有所觀感作成之美,則是之爲人君導率之方,伏願益加體念焉。上曰,特進官陳之。宗善曰,今日自止,別無可陳之文義矣。上曰,參贊官陳之。魯應曰,同知事及玉堂上下番已陳之,臣無可達之辭矣。上曰,同知事,以人臣之仕而優,比諸人主之萬幾餘暇,此言果好矣。人主當於萬幾之暇,不可不學,如此章仕優則學之義,而何以則可以如此乎?元容曰,優是有餘力之謂也,人主亦當於萬幾之暇,不可少忽,而恒存勤孜之心,然後可無間斷之患矣。上曰,曾子·子游,謂子張未仁難爲仁,子張行高少實,則固難以爲仁矣,然夫子則可以此責勉,而曾子·子游,與子張同門之友,而有此譏斥之語者,得無害於友道乎?元容曰,切偲相責,固是朋友之道也。子張旣有過高之行,務外之意,則爲其友者,豈可不如是相責乎?上曰,稱以難與竝爲仁者,反無辭迫之嫌乎?元容曰,竝是共之之意也。子張旣務外,則已無噄緊之工,人不可以相輔矣,旣自高,則人無切偲之助,已不可以輔人矣。故言其人不可輔己,己亦不可輔其人,而稱竝字,蓋其言子張之病處,而難字,亦有不迫底意矣。弘鎭曰,同門之友,交須責難,亦是美事,且其堂堂二字,善形容自高之意,以其自高之故,難與竝爲仁矣。上曰,曾子·子游,則亦未必以此言,筆之於書,而此其門人之所記矣,雖以此篇題觀之,亦云皆記弟子之言矣。弘鎭曰,然矣。上曰,曾子曰,人未有自致者也,必也親喪乎,此固人情之所不能已者,故曾子發此言乎?元容曰,聖賢則每事,皆極其至,而中人以下,則惟於親喪,至情之發,自不能已,故指言其良心之可見也。上曰,曾子以此言,謂之聞諸夫子,則此是夫子之言歟。元容曰,然矣。弘鎭曰,父母之喪而盡其道,卽人之大關節極盡處,故必也親喪爲言矣。上曰,上章子游言喪致乎哀而止,與此必也親喪者相類乎?弘鎭曰,其致乎哀而止者,雖若相似,而實非同發之言矣。上曰,子張之彈琴成聲,足可見過於薄之致,而亦是難爲仁之一端矣,且以此章之親喪自致之義參看,則餘哀未盡之時,有此琴調之自諧,則亦可謂有欠於自致之道矣。元容曰,除喪未久,固當有餘哀之不能自已者,而其聞子夏之琴聲哀而不成曰,先王之制禮,不敢過也云爾,則子張之行,終過於薄,故猶欠於盡其極之道矣。上命掩卷。弘鎭曰,當此日開講筵之時,玉堂上下番,多有實故之人,番次苟艱云,申飭,何如?上命魯應曰,出去後有實故玉堂,竝錄入,可也。仍命經筵諸臣先退,弘鎭等退出。又命退,承史以次退出。
上在昌德宮。停常參,只晝講。
夜自一更至五更,月暈。
金魯應啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
金魯應啓曰,來二十一日,朝參日次矣,敢稟。傳曰,停。
申溆啓曰,來二十一日,輪對日次矣,敢稟。傳曰,當次人受點,後日次待令。
申溆啓曰,三皇忌辰日親行望拜禮,前期一日以稟事,曾有受敎矣。今十九日,毅宗皇帝忌辰日,親行望拜禮,何以爲之?敢稟。傳曰,謹當行禮於奉室矣。
申溆啓曰,謹當行禮於奉室事,命下矣。齋宿處所,以何處爲之乎?敢稟。傳曰,以摛文院爲之。
申溆啓曰,明日齋宿,再明日奉室行禮相値,視事頉稟之意,敢啓。傳曰,知道。
傳于申溆曰,回還使臣留待。
傳于申溆曰,回還使臣入侍。
金魯應啓曰,行大司憲李直輔,掌令金洛龍,持平洪羲弼在外,執義金孝眞,掌令李敬參,持平李希祖牌招啓辭未下,監察茶時之意,敢啓。傳曰,知道。
以大司諫任厚常,司諫南惠寬,獻納權烒,執義金孝眞,掌令李敬參,持平李希祖牌不進罷職傳旨,傳于金魯應曰,只推。
申溆啓曰,卽伏見全羅監司李冕膺監賑狀啓,則雨水滲漏,黣痕滿紙,封啓事體,何等愼重,而封裹之疎率,事極未安,原狀啓,係是民事,雖不得不捧入,而該道臣,不可無警,推考,何如?傳曰,允。
洪奭周啓曰,吏曹郞廳來言,承旨有闕,政事,取稟。傳曰,前望單子入之,待下批牌招察任。
承旨前望單子入之,尹命烈落點。
傳于金魯應曰,明日出宮門路,以協陽門爲之。
以全羅監司李冕膺伏啓,順天府防踏鎭民家失火事,傳于申溆曰,聞甚矜惻,別加顧恤事,廟堂區劃,分付。
申溆,以戶曹言啓曰,臣晩秀,與正郞臣金龍淳,依定式,進詣彰義宮藏譜閣奉審,則姑無頉處之意,敢啓。傳曰,知道。
金魯應,以兵曹言啓曰,在前奉室行禮時,墻外環衛,以訓局軍五哨磨鍊,而或有外各營入直軍,訓將都領環衛之例矣,今番則何以爲之乎?敢稟。傳曰,入直軍磨鍊。
金魯應,以兵曹言啓曰,明日齋宿時,侍衛禁軍等,別將當爲率領,而禁軍別將尹得逵,身病猝重,不得進參云,一番內禁衛將沈鑏,使之兼別將擧行,何如?傳曰,允。
金魯應,以兵曹言啓曰,來四月初一日,大駕詣宗廟齋宿,初二日夏享大祭親行時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍十五哨,爲先後廂,禁軍四番,馬軍五哨隨駕,御營廳留陣,可也。
金魯應,以訓鍊都監言啓曰,本局哨官邊在華,身病猝重,勢難察任,改差,何如?傳曰,允。
金魯應,以禁衛營言啓曰,本營哨官閔時榮,身病猝重,勢難察任,改差,何如?傳曰,允。
庚午三月十七日午時,上御誠正閣。晝講入侍時,同知事洪義浩,持論語第七卷,特進官李好敏,持論語第七卷,參贊官洪奭周,持論語第七卷,侍讀官鄭元容,持論語第七卷,檢討官趙琮鎭,持論語第七卷,記事官李紀淵,持論語第七卷,記事官朴綺壽,持論語第七卷,記事官李光文,持論語第七卷,武臣行副護軍洪龍健,以次進伏訖。上開卷讀前受音一遍訖,命奏新受音。元容讀自曾子曰吾聞諸,止皆歸焉,解釋章句以奏。上讀新受音一遍,命陳文義。元容曰,曾子答陽膚之言甚好,而上一節,尤合着念處,民散二字,朱夫子釋之以情義乖離,蓋君之於民,情以固結,義以維繫,使民而仰事俯育,安生樂業,猛政苛法,不及其身,則以好生惡死之常性,豈有喜罪抵辜之理哉?苟或不然,使之徭役侵虐,飢寒逼切,則情已乖矣,義已離矣,民志渙散,不復相屬,作奸犯科,出於迫不得已,而及陷於罪,然後從而刑之,此鄒經所謂罔民也。堯·舜之時,好生之德,洽于民心,民亦以堯·舜之心爲心,玆用不犯于有司,而大禹之下車泣辜者,亦非但哀矜其民也,自哀其上失其道也。雖以漢唐言之,漢之文·景時,囹圄空虛,至哀·平之季,赭衣相續於道,歲斷死囚千餘人,至唐太宗時,鵲巢於大理府,死囚歲爲二十餘人,幾致刑措,夫三代漢唐之民,其民一也,而民情之截然不同者,專在於在上者使民之道,而其罪也亦未必其民之罪矣。然而旣不能使之無刑,則任獄訟之責者,固當盡哀矜之意,而後世酷吏,或有利在殺人之言,或有得展一月足吾事之語,若此輩,不可與論於哀矜與否,而反有喜刑之心,可勝歎哉。夫刑獄者,人命之所係也,參錯訊鞫,極天下之至苦,鞭扑箠擊,極天下之至慘,死者不可復生,刑者不可復完,此固仁人君子之所以惻怛哀矜處。漢書之論刑法,有曰,滿堂飮酒,一人嚮隅而悲泣,一堂爲之不樂,王者之於天下,猶一堂之上,一人不得其平,則爲之悽愴,此是哀矜之意,而皐陶所以以恤一字,斷千古訟獄之政矣。近來勿論京外,奸僞層生,獄訟繁興,平民化爲盜賊,赤子多入陷穽,雖使有司者,一一平允,皆得其情,固當可哀可矜之不暇,而況公私倒錯,曲直眩亂,竝與其情而不得者乎?且重罪之參涉死囚者,一入之後,徒登文簿,當決不決,動逾年歲,苟有其情者,滯死於犴狴之中,已極可矜,而或有一寃枉橫罹之人,一入不出,號泣於枷鎖之中,宛轉於桁楊之下,畢竟呼籲無所,而含寃瘐死,則王政之所不忍,而干和之一大端也。且況外邑重囚,亦多有朝家之所不知者,尤豈不可哀之極耶?伏願每當刑獄之政,尤盡欽恤之意,愼擇獄官,頻行審理,平允聽斷,務得得情勿喜之政,而自上每體念於失道民散一句,亦於平日政令之間,恒軫情義維繫之方,則一日,二日,雖未遽見其效,歲久月積,自然有觀感之效矣。深加警惕,常留聖念,是臣區區之望也。上曰,下番陳之。琮鎭曰,此章言陽膚爲士師,此與柳下惠爲士師同其職,其職始昉於少昊爽鳩氏,而千古能稱此職者,以皐陶爲最,夫以刑獄之官,而期于無刑,能弼五敎,亶由於大舜欽恤之德矣。猗歟,我先大王,推欽恤之澤,行齊導之化,審理文案,雖値齋居之時,輒一一親覽,審愼裁處,仍命重刊無寃錄,行之中外,至命刑漢城府,無得如前囚人於各司拘留間,若是不得不囚之罪,則令囚之典獄,一一懸錄入啓,故以此濫囚之弊永杜,而都民賴以支保,咸頌欽恤之盛德,歿世不忘之民情,大可見矣。但近來,大小犯奸者層生,有加無減,凡陷罪犯禁者,若非迷頑者,卽奸黠强梁者,而就中無依之細民固少,而多是有挾有恃者,或挾官長之權力,或恃士夫之顔情,無難犯奸之後,因夤請囑,畢竟法律,有時低仰,罪戾有時倖免。雖以京外還穀一事,其設施法意,一以備陰雨,一以備水旱,究其本,則皆出於小民膏血,其典守之法,至重不輕,而爲官長者,間間有那移反作之習,邑吏輩,偸竊幻弄,甚至於一吏所逋,至爲累千百石,而揆之大明律,則合置重辟,爲官長者,或躬犯而不知愧懼,或見瞞而不知,或知之而掩覆,未能依律嚴斷。而獨於至窮無依之小民,若或斗米斛粟之未及準輸,則桁楊囚繫,多至蕩敗,於是乎小民,不直其官長之心,而怨咨明興,夫致使小民而怨其官長,非細憂也。試以湖南元穀簿言之,自是三十萬餘石,而率多虛簿,値此大歉,無以賑濟,唯望西路穀之移賑,西路之還穀,亦安保其無虛錄乎?無論此弊彼弊,都由乎朝家不能信令,爲典守者,寢啓無忌憚之心,而轉滋奸犯之輩也。大抵敎化粱肉也,刑罰藥石也,宜以粱肉爲本,而藥石則不得已用之,其不得已而用之之際,亦宜以哀矜之心,爲恤之德,周行於其中,一以爲信令必罰之政,一以爲畏罪遷善之路,庶爲聖代省刑罰奠民生之道,玆因文義,敢此仰陳,伏願體念焉。上曰,同知事陳之。義浩曰,上下番,以士師章哀矜欽恤之義,各有敷陳矣。蓋得其情,則哀矜勿喜,豈但爲一士師之所當念乎?實千古恤刑者之所柯則也。唐虞之世,刑期無刑,民協于中,孔子曰,導之以禮,齊之以刑,有恥且格,皆與此義同也。爲國之禮樂刑政,表裏交須,闕一不可,而從古聖王,尤兢兢乎恤刑愼獄之道,良以此矣。恭惟我先朝,二紀間治法政謨,何莫非嵬蕩難名,而最是欽恤之政,終始不懈,此臣等之所嘗欽仰贊嘆者,而八域生民,有於戲不忘之思也。我殿下,監于成憲,具載方冊,固知繼述體行之在於是,而近來刑獄之弊,上下番俄亦詳陳矣。內而都下掌法之官,外以方伯守宰之臣,未聞有士師哀矜之實,囹圄多滯,法令漸弛,非細憂也。刑罰不中,則民無所措手足者,不幸近之,臣又以目下事,因此有仰勉者矣。日前兩罪人之正法,實幸王章之快施,而殿下若由是而求,則臨御十餘年,朝廷間刑政之彰癉陟罰,終有欠於赫然振勵之效,而或者掖屬近習之恩澤干求者,猶未能一嚴斥而嚴防之,故噫,彼無嚴無識之流,無所忌憚,年來屢有此等變怪之干犯,此實爲殿下惕然警動處,而亦可爲哀矜勿喜之一端矣。繼自今,宮府一體,益懋嚴正公明之治,頻飭京外有司之掌刑獄者,一遵先朝成規,則必有丕變之實效矣。顧臣區區憂愛之忱,因文義仰達,伏願深加體念焉。上曰,所奏甚好矣。又敎曰,特進官陳之。好敏曰,上下番及同知事,已悉陳之,臣則更無可達之辭矣。上曰,參贊官陳之。奭周曰,上下番及經筵,皆以哀矜勿喜之意,推演爲說,其言皆好矣。刑人殺人,固非人情之所可喜,而曾子必誡之以勿喜者,蓋以抉擿隱伏,發露欺蔽,苟非慈仁惻怛之君子,或不免有喜心之萌故也。後世之用刑者,其殘刻昏謬,顚倒枉直者無論,而雖號爲嚴明之人,不以其有罪爲可怒,則輒以得情爲可喜,此所以過於刑僇,而桁楊刀鋸之日繁而不止也。夫古先聖王之時,仁義德化,洽于人心,庠序學校,粲然大備,蚩蚩之氓,旣有以安生樂業,而不罹於罪,又有以漸仁摩義,而不陷於咎,當是之時,而自抵於大辟之科者,是眞化外之氓,殺之而不足惜者也。然聖人之心,猶有所不忍也,奏當之日,爲之不聽樂不御酒肉,況後世之民,旣不爲制其恒産,又未嘗道以德禮,使之矇然無知,而陷於刑辟,其爲可矜,尤當如何?試以目下事言之,民生之困滯,固已久矣,而重以昨年之大侵,饑荒溢目,捐瘠相繼,喁喁無告之氓,迫於死生之憂,往往起而爲盜賊,兩湖竊發之公行,已不勝其流傳之藉藉,此輩旣陷於盜賊,則雖不得不以法治之,而究其所本,職由於飢寒之切身,亦豈非哀矜處乎?況大饑之餘,甁罌盡磬,蠲貸之惠,雖出常格,而當納之數,尙復夥然,以彼顚連顑頷,救死不贍之危,將何以堪其催科之紛然乎?旣不能如期輸納,則國有常法,又不得不隨之以鞭扑,加之以囚繫,哀彼黔黎,皆吾赤子,旣不能預備蓄貯之實,勤講賑濟之策,以救其濱死之命,而又從以侵擾督責之,顧其可哀可矜,尤當如何哉?陽膚一士師耳,其所哀矜之心,唯當在於決獄得情之際,而人君爲民父母,敎養之責,皆吾分內,必使哀矜之心,無時而不存乎中,然後始可有實惠之下究者,伏願另加體念焉。上曰,子貢言君子惡居下流,下流之可惡,人孰不知,而獨稱以君子者,何也?元容曰,知惡下流,固是人情之所同然,而非君子志道之人,則易或浸入於不善之地矣。上曰,言不善者,何患無人,而奚獨以紂爲言耶?元容曰,此所謂衆惡咸歸也,不善莫甚於紂,故言不善者輒稱紂,而紂亦於其始,豈有若此之甚哉?惟以爲惡日久,遂爲不道之極矣。義浩曰,此時之鑑戒,不遠於紂,且不善者,未有甚於紂矣。上曰,曾子之答陽膚,必以哀矜勿喜爲言者,或陽膚之爲人,有不足於此等處,故曾子亦就其不足處言之耶?元容曰,陽膚之爲人,不能詳知,而哀矜勿喜四字,實爲獄官之要道,故以此告之矣。刑獄本是可哀之事,則雖常人,似可以必無喜心,而蓋鉤覈隱情,則自恃己明,喜心從生,故古人,亦以此喜字,謂喜己之能也。俄者參贊官所奏儘好矣。上曰,孟莊子之其他可能也與其是難能也云者,與甯武子之其知可及其愚不可及之也,難能是不可及者,事雖異而旨略同耶?元容曰,可能是可及之意也,難能是不可及之意也,斷章取義,則略可相同矣。上曰,雖以此觀之,莊子之賢,可推而知矣。元容曰,獻子是魯之賢大夫,謂之社稷之臣,而莊子能繼其父之道,則可知其賢矣。上命掩卷。元容曰,論語畢講後,當以詩傳繼講矣。近來召對,講詩傳至第十卷,而尙未畢講矣。法講畢講論語後,若繼講於召對畢講之前,則一冊兩講,亦未爲不可,然似涉重疊,開講之暇,間行召對,以爲畢講於繼講之前似好,故敢此仰達矣。上曰,所奏果好矣,而一冊兩講,亦未爲不可,法講雖於無故日連開,將至來月,而若以溫繹停止,則日氣漸熱,講日將少,故欲因以繼講矣。仍命經筵官先退,義浩等退出。上曰,西春君之子,落職頗久,且當其家稀有之慶,不可無示意之擧,分付銓曹,待窠收用,可也。又命退,承史以次退出。
庚午三月十七日未時,上御誠正閣。回還使臣入侍時,同副承旨申溆,假注書洪羲祖,記事官朴綺壽·李光文,正使朴宗來,副使金魯敬,以次進伏訖。上曰,遠路行役,其能利涉耶?書狀落後,何日當入來乎?宗來曰,數日內,似可入來矣。上曰,彼中事情,亦詳知以來乎?宗來曰,留館時,未逢可信之人,實難詳探,而大體皇帝之節儉勤政,頗有聲聞,但苛察太甚,告訐成習,以至細之事,有匿名書之變,至有章親王·廣親王査覈之擧,不無明小暗大之患矣。上曰,章親王非近族乎?宗來曰,十餘寸云矣。上曰,近則無兵革之事乎?宗來曰,苗匪猶未踏平,而海浪賊之患,無歲無之,甚至僭稱王號,巢穴漭蒼,實無打破之勢云矣。魯敬曰,以此賊之未平,年年用兵,天下之財力,盡入於此,民窮財竭,職由於此云矣。上曰,掃蕩之難,若是甚乎?魯敬曰,出沒海島,窟宅難尋,實無拔本之道矣。上曰,其巢穴在何處云乎?魯敬曰,往往多在於登·萊州海島間,故彼人,或有爲他日貴國之隱憂爲言者矣。上曰,登·萊與我國何道,隔海相接乎?宗來曰,黃海道沿海及江華仁川等地,皆不遠矣。上曰,與京師亦不遠矣。仍敎曰,彼中豐歉,何如?宗來曰,關內外或豐或歉,而未免穴農矣。上曰,關內外,以山海關爲限乎?宗來曰,然矣。魯敬曰,臣等未見皇居之時,想必其壯麗殷富,可爲瓌觀矣,及其入也,市廛之彫弊,財産之艱乏,殆無足觀,然人心之一分維持者,特以皇帝之勤於政事,一心爲民之故也。臣等元朝賀班,見其大臣以下宰相之列,則間有老成之可觀者,而擧皆年少剽輕之類,大勢則衰運矣。上曰,漢人則至今有悲憤慷慨者乎?魯敬曰,乾隆時則大明忌諱,滿人亦不厭聞,今則漢人,百倍畏約,雖情親之間,不敢發口,而間或有不滿皇帝者,至於其節儉勤學,則同然稱道矣。宗來曰,皇帝自假崇儉篇義理辨等文字,以自警云,可知其勤學勤政,而但欠於苛刻,失之察汶,一小民以至微事,直訴皇帝,大臣往査,此等處可謂衰相矣。魯敬曰,留館時,或逢文士,則輒問以貴國王聰明睿智講學明理等說,彼以侏◆椎髻之流,尙有如此之言,皇帝之右文重學,推可知矣。宗來曰,辭陛時,大僚有呂宋國有無詳探以來之言,故果爲旁搜極探,則呂宋,本非入貢之國,而果有呂宋之名云,故臣等語禮部曰,向來漂人,更爲入送,則可以還送云爾,則胥班輩言內,非文字可通之國,故不得回送云矣。上曰,我國所聞,能不入去乎?魯敬曰,彼雖或知之,不向我國人說到,且彼人不必欲詳知,而若有年事歉荒之問,則對以二道設賑,其他免歉云矣。上曰,對以好樣言乎?魯敬曰,若或問講規,則以三講召對等良法美制,詳言以對,則彼亦樂聞而稱賀矣。上曰,與何許人,相知酬酢乎?魯敬曰,戶部主事李林松,偶然相逢矣。上曰,皇帝之子,何如?宗來曰,長則年二十,而太凡常,次則年十七,而面頗酷肖,無可稱之事,第三兒八歲,頗有稱道,而臣等不得見之矣。魯敬曰,第二子則姸美而已矣。上曰,皇帝顔貌,何如?魯敬曰,凡眼則似有遠光,而無英氣之發見矣。上曰,皇帝庚辰生矣,或有衰相乎?魯敬曰,肌膚少凋矣,見其屢次出行,每着一件弊裘,宮殿之上,不改丹靑,雖作應行之遊戲,而亦不留心矣。上曰,人品則與乾隆,何如?宗來曰,乾隆英主也,治法政謨,不可同日而語矣。上曰,滿人多有將相云,爲人則滿勝於漢乎?魯敬曰,滿人亦多純實者矣。上曰,正副使皆初行乎?宗來曰,然矣。上曰,入我境後,沿路麥農,何如?宗來曰,淸北則雨澤稍過,淸南則適中,庶可有麥矣。上曰,來時見箕伯,而內衙失火處,亦見之乎?魯敬曰,燒燼爲五十四間,而方張經紀矣。上曰,平安兵使,以何事相較乎?魯敬曰,京外文武官之抗禮,非曰,無例,至於奉命出壃之使,則監·兵使,無抗禮之法矣。昨年臣之入安州也,兵使趙乘轎子,舁至軒上,故待其出去後問其例,則乃曰,抗禮事然矣,臣果恕而不言矣。翌曉又如之故,招其兵房軍官,傳喝責之,則答云體例間事,將來若爲嶺伯則可知之云。臣行已無素,不能見重,自取如許之奊詬,而臣旣奉國命之故,有關後弊,不得已使之捉送親裨,則終不送之,多發悖說,故以至於狀罷之境矣。上曰,近又有與畿伯相較者矣。魯敬曰,近來此等事,誠變怪矣。上命正副使先退,宗來等退出。又命退,承史以次退出。
上在昌德宮。停常參·經筵。
金魯應啓曰,行大司憲李直輔,掌令金洛龍,持平洪羲弼在外,執義金孝眞,持平李希祖未肅拜,掌令李敬參呈辭,監察茶時之意,敢啓。傳曰,知道。
元在明啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪奭周曰,咸鏡監司留待。
傳于元在明曰,咸鏡監司入侍。
備忘記,咸鏡監司金明淳下直,長弓一張,長箭一部,片箭一部,筒兒一箇賜給。
以刑曹參判金宗善焚黃呈辭,傳于金魯應曰,給由,府院君內外墓,澆奠床備給。
申溆啓曰,明日奉室行禮時,九卿當爲進參,而行吏曹判書趙尙鎭,行刑曹判書李集斗,漢城判尹朴宗慶,俱以病不進,竝卽牌招,以爲淸齋之地,何如?傳曰,允。
申溆啓曰,明日奉室行禮時,兩司長官當爲進參,而行大司憲李直輔在外,大司諫任厚常,卽爲牌招,以爲淸齋之地,何如?傳曰,允。
申溆啓曰,明日奉室行禮時,兩司侍臣,當爲進參,除在外外,未肅拜·呈告人員,竝卽牌招,以爲淸齋之地,何如?傳曰,允。
以執義金孝眞,掌令李敬參,持平李希祖,司諫南惠寬,獻納權烒牌不進罷職傳旨,傳于申溆曰,只推。
元在明,以備邊司言啓曰,濬川今將始役,而本司見無財力,又無從他拮据之路,節序漸晩,工役是急,湖南三漕倉漕軍減額身布代錢每年七百餘兩,自戶曹捧送於舟橋司,而舟橋司,則餘財有裕,以此布代錢,限五年預下移送於濬川司,以爲及時始役之地。其代自本司,明年爲始,限二年直爲準報於舟橋司,則實爲兩便之道,以此意分付戶曹及濬川司,使之卽速擧行,何如?傳曰,允。
尹命烈,以賑恤廳言啓曰,五部都民處再巡發賣米,今月十九日爲始,分排各倉,分給之意,敢啓。傳曰,知道。
敎咸鏡監司金明淳書。王若曰,海西之旌纛未行,纔諒卿病,關北之鎖鑰寔重,旋簡予心,出自次月之邇班,去作福星於遐徼。眷彼數千里古咸吉之域,卽我萬億年肇王迹之鄕,元氣扶輿,雲雨護興龍之地,朔風高厲,山川拓眠馬之墟,譬姬家之復陶,俗儉而民質,控漢塞之恒碣,士練而兵强,視諸道爲虎踞之雄。嗟,邇來多蝟起之弊,弓馬之藝業漸廢,蓋緣錢貨之行商,蔘貂之徵求益滋,殆同鍾乳之告盡,邊禁蕩弛,易致兩界之爭桑,戎器朽殘,難資萬里之橫草。向者亂民猾吏,固宜德威之竝行,至若海弊倉逋,尤合矯革而乃已,念百年灰燼之荐閱,雖已蠲恤之從優,況數邑海雷之震驚,亦當奠安之是務,豈可使邦家根本之地,漸成凋荒之區?每以予宵旰憂勤之衷,政擇旬宣之彦,最是藩寄之重,才其難焉,爰諮廟剡之公,屬之誰也?惟卿,以地則宗國喬木,爲人也當世宏材,飭躬詩禮之家,內行純篤,儲望宰輔之器,餘事文章,荷先朝奬詡之恩,自在韋布之列,篤中宸倚毗之眷,俾參廊廟之謨,宅心於謹愼公平,所處自別,見推以文學政事,奚適靡宜,歷蔭路而綰銅章,始也有棲枳之歎,長銀臺而貮銓部,今欲試憇棠之治。玆授卿以咸鏡道觀察使兼兵馬水軍節度使·巡察使,咸興府尹,卿其祗服寵章,克勉茂績,惟公廉先務,可以平物而勵人,惟寬猛不偏,可以容衆而馭遠,攬范滂之轡,列郡望風,褰郭賀之帷,巡路聳覩,漸摩懷綏之道,其試經綸雲雷,築鑿鍜敹之方,宜念綢繆陰雨,平楡塞之市,使不生釁,尤嚴豆江之防,俾毋敢來往,自餘制置,式遵彝規。於戲,紓予北顧之憂,宣此下究之澤,旌旄載道,固知仲山甫永懷,罇爼折衝,其勉大名府出鎭,故玆敎示,想宜知悉。知製敎臣趙琮鎭製進。
庚午三月十八日辰時,上詣摛文院。奉室行禮齋宿入侍時,行都承旨洪奭周,左承旨尹命烈,右承旨元在明,左副承旨金魯應,同副承旨申溆,記事官李紀淵,假注書洪羲祖,記事官朴綺壽·李光文,檢校提學李晩秀,檢校直提學南公轍,以次侍立。時至,左通禮跪啓請外辦,上具翼善冠·衮龍袍,乘輿出宣化門。藥房都提調金思穆,進駕前奏曰,趁早勞動,聖體,若何?上曰,一樣矣。由協陽門·肅章門·進善門,至摛文院,通禮跪啓請降輿,上降輿入齋室。上曰,留待咸鏡監司入侍。在明,賤臣綺壽·光文,咸鏡監司金明淳,以次進伏訖。上曰,職姓名奏之。明淳奏訖,上曰,北道,我家之龍興舊地,豊沛故鄕也,況卿與他自別,須百倍對揚也。上曰,北道還弊,自昔偏甚云,卿其知之乎?明淳曰,遠外所聞,自多未詳,而或因曾經北道道臣守令者之言,槪略聞之,南關則不甚夥多,而至於北關之茂山·鍾城等邑,則殆過數十萬包,還摠則年年有增,民戶則年年有減,此固難支之勢云矣。上曰,何以則可以釐正乎?明淳曰,從前道臣,豈不知此弊之至斯,而實無猝然矯捄之策,故不得着手矣。臣當於交龜時,與前道臣,爛熳商確,思所以爲一分對揚之道矣。仍又奏曰,北道各陵春奉審,例於今月內奉審後狀聞,而舊伯,旣未及奉審矣,臣之下去時,安邊·文川兩邑陵寢則當於今月內奉審,咸興則勢將以來月奉審矣,狀聞則竝以來月爲之乎?上曰,雖或差遲,同時封啓,可也。仍敎曰,還弊之至於如此,誠甚可悶,如有釐正之道,則寧失於民?不忍其一任流害,卿須量宜矯捄,可減者減之,可革者革之,以疏以啓,隨卽登聞,可也。明淳曰,聖敎至此,臣當以疏啓聞,隨陳愚見也。上曰,北關我國地方中最遠,王化有難遍及,爲守令者,若不十分導揚,則必多難化之端,守令殿最,亦須嚴明爲之也。仍命咸鏡監司先退,明淳退出。又命退,承史以次退出,諸臣以次侍立。
上在昌德宮。停常參·經筵。
親臨摛文院齋宿後,內閣·政院·玉堂·藥房經宿口傳問安。答曰,知道。
奉室行禮還內後,內閣·政院·玉堂·藥房口傳問安。答曰,知道。
申溆啓曰,明日常參·經筵,取稟。傳曰,只晝夕講。
金魯應啓曰,行大司憲李直輔,掌令金洛龍,持平洪羲弼在外,執義金孝眞,持平李希祖未肅拜,掌令李敬參呈辭,監察茶時之意,敢啓。傳曰,知道。
元在明啓曰,御營廳將官來言,今日本廳軍兵,日次私習云矣,敢啓。傳曰,知道。
傳于尹命烈曰,戶房承旨與禮曹堂上·戶曹郞廳,依定式,馳詣宣武祠,奉審摘奸以來。
元在明啓曰,御營大將李堯憲,明日以本廳字內斫木看檢事,東門外出去矣,兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
申溆,以弘文館言啓曰,校理金學淳,副校理李東冕,副修撰姜浚欽,旣有只推之命,竝卽牌招察任,何如?傳曰,允。
以校理金學淳,副校理李東冕,副修撰姜浚欽牌不進罷職傳旨,傳于申溆曰,只推。
元在明,以都摠府言啓曰,今日入直內三廳武兼禁軍及軍兵等,當爲中日習射,而奉室行禮相値,不得設行之意,敢啓。傳曰,知道。
元在明,以備邊司言啓曰,災年之防塞徵債,外邑則道臣狀請,都下則備局草記,待允下行會京鄕,自是應行不易之例。近聞法司,不無債訟聽理之事云,故自本司,更爲發甘申飭矣,日前京兆,以熊川民徵債事,杖囚督捧,極其狼藉,致有訟民遮道呼冤之弊。廟堂之遵事目知委,不啻申嚴,則法司犯科,若是無難,揆以事體,萬萬未安,漢城府聽訟堂上罷職,當該郞廳,先汰後拿,從重勘處,何如?傳曰,徵債防塞,雖於平年外道民情,由此騷然,況當無前之災?又有朝家之飭令,而無難犯科,國有紀綱,烏可然乎?當該堂上,爲先削職,下義禁府推考,郞廳亦爲先汰後拿,從重勘配,此後法司,如有似此理外朝禁中事之聽訟而摘發者,卿等隨卽論勘,可也。
元在明,以備邊司言啓曰,卽見水原留守金履翼報本司辭緣,則以爲,本府補賑空名帖二百張,前已發賣,繼巡排用,而穀物外鹽藿等種,勢將以錢換貿,而用旣艱乏,計無推移,限三百張,亟許加劃爲辭矣。本府空名帖,前旣以二百張許施,而今請又如此,一百張加數下送,以爲補賑之地,何如?傳曰,允。
元在明,以備邊司言啓曰,卽見水原留守金履翼狀啓,則以爲,本府,頻年荐歉,民食極艱,穀摠大縮,還戶日漸增加,分穀今幾蕩盡,當農助給,限麥接濟,實無排比之望,不得不加分之數,猶爲一萬五千八十石零,留庫各穀中準數加分事,請令廟堂,稟旨分付矣。一邑加分,殆過一萬五千石者,實爲過多,而本府民情,絶異於常年,農糧口食,專恃還穀,守臣所請,當有商量,留庫各穀一萬五千八十石零,許令加分,何如?傳曰,允。
申溆,以承文院提調意啓曰,冬至使臣回便齎來咨文中,有賜物事,使臣參宴事,以來頭使行奉表稱謝之意,先具咨文,正書安寶後,定禁軍騎撥,下送于灣府,使之入送鳳城將處,以爲轉致北京之地,何如?傳曰,允。
元在明,以義禁府言啓曰,卿宰禁推該府草記,待批下捧供,載在大典通編矣。時囚罪人任希存,係是宰臣,敢啓。傳曰,依例捧供。
元在明,以訓鍊都監言啓曰,本局哨官趙得和,受由過限,病益難强,改差,何如?傳曰,允。
元在明,以右邊捕盜廳言啓曰,本廳從事官李益緖,身病猝重,勢難察任,改差,何如?傳曰,允。
尹命烈,以賑恤廳言啓曰,今日中部四十三契一百五十七戶,西部城內二十六契三百七十四戶,南部五十四契一千七百七十一戶,米三百六十一石十斗分給之意,敢啓。傳曰,知道。
庚午三月十九日卯時,上詣奉室行禮入侍時,行都承旨洪奭周,左承旨尹命烈,右承旨元在明,左副承旨金魯應,同副承旨申溆,記事官李紀淵,假注書洪羲祖,記事官朴綺壽·李光文,檢校提學金祖淳·李晩秀,檢校直提學南公轍,以次侍立。時至,通禮跪啓請外辦,上具翼善冠·衮龍袍,乘輿出摛文院,由明禮門,至齋殿門外。通禮跪啓請降輿,上降輿入齋殿。上曰,入齋殿後,問安勿爲之事。出駕前下敎上改具翼善冠·黑圓領袍,出齋殿,至朝宗門外,降輿詣奉室立板位。贊禮跪啓請四拜興平身,上行四拜禮,因入室奉審,又詣大報壇·敬奉閣,一體奉審,上復乘輿詣齋殿。上曰,奉室行禮後,問安勿爲之事。出駕前下敎命書傳敎曰,戶房承旨與禮曹堂上,馳詣宣武祠,奉審以來。通禮跪啓請外辦,上還具翼善冠·衮龍袍,乘輿出齋殿,命皇朝人子孫·陪臣子孫中參班儒武入侍,以次進奏職姓名。仍命退出,由明禮門·進善門·肅章門·協陽門,入宣化門還內,諸臣以次退出。
上在昌德宮。停常參,只晝夕講。
藥房都提調金思穆,提調南公轍,副提調洪奭周啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
申溆啓曰,明日常參·經筵,取稟。傳曰,只經筵。
金魯應啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
元在明啓曰,備邊司郞廳來言,今日賓廳日次,而左議政金載瓚有身病,右議政金思穆藥院問安進,不得來會云矣,敢啓。傳曰,知道。
洪奭周啓曰,今三月二十二日,祿都目政事爲之之意,敢啓。傳曰,知道。
傳于申溆曰,書狀官留待。
傳于元在明曰,書狀官入侍。
金魯應啓曰,行大司憲李直輔,掌令金洛龍,持平洪羲弼在外,執義金孝眞,掌令李敬參,持平李希祖牌不進,監察茶時之意,敢啓。傳曰,知道。
以大司諫任厚常,司諫南惠寬,獻納權烒,執義金孝眞,掌令李敬參,持平李希祖牌不進罷職傳旨,傳于金魯應曰,只推。
注書李紀淵病,代以金陽淳爲假注書。
申溆,以弘文館言啓曰,校理金學淳,副校理李東冕,副修撰姜浚欽,旣有只推之命,竝卽牌招察任,何如?傳曰,允。
以校理金學淳,副校理李東冕,副修撰姜浚欽牌不進罷職傳旨,傳于申溆曰,只推。
申溆啓曰,明日朝講爲之事,命下矣。領事當爲入參,而領議政有闕,左議政金載瓚,右議政金思穆有身病,在前如此之時,有政府西壁及知事代入之例矣。知事沈象奎受由,南公轍·金羲淳,左參贊金文淳,右參贊吳載紹,竝待開門牌招,以爲推移入侍之地,何如?傳曰,允。受由知事許遞。
申溆啓曰,明日朝講,兩司當爲進參,除在外外,未肅拜·呈告人員,竝待開門牌招,何如?傳曰,允。
元在明,以都摠府言啓曰,副摠管朴基豐,以文臣朔試射試官,訓鍊院晝仕出去之意,敢啓。傳曰,知道。
元在明,以兵曹言啓曰,今日各廳堂下武臣朔試射時,訓鍊院僉正朴浚模,主簿金時和·金衡遠,參軍鄭成大,武臣兼宣傳官卞永植·金榮秀,部將李宗馨·鄭弘相,俱未滿四中,依定式各決棍十度,部將李晉保,柳葉箭二中,騎蒭一中,以矢數計之,則雖未滿四中,騎蒭例有倍劃之規,依此例不爲決棍,至於身病及呈辭受由人等,退試次,姑爲懸頉以入之意,敢啓。傳曰,知道。
尹命烈,以賑恤廳言啓曰,今日東部三十六契一千二百五十二戶,北部三十九契一千三百十戶,米三百九十三石三斗分給之意,敢啓。傳曰,知道。
禁府啓目,漢城府前左尹任希存原情云云。傳旨內辭緣,惶恐遲晩,推考罪,杖一百收贖,告身進行追奪,私罪,奉敎依允爲旀,功減一等爲良如敎。又啓目,漢城府判官金載儁原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,長興前府使柳興源原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。
庚午三月二十日午時,上御誠正閣。晝講入侍,回還書狀官同爲入侍時,知事南公轍,持論語第七卷,特進官尹序東,持論語第七卷,參贊官元在明,持論語第七卷,侍讀官洪命周,持論語第七卷,檢討官尹日逵,持論語第七卷,假注書洪羲祖,持論語第七卷,記事官朴綺壽,持論語第七卷,李光文持論語第七卷,武臣行副護軍元毅鎭,書狀官李永純,以次進伏訖。上讀前受音一遍訖,命讀新受音,解釋章句以陳。命周讀自子貢曰君子之過也,止而亦何常師之有。上讀新受音一遍,仍敎曰,文義陳之。命周曰,謹按君子之過也,如日月之食,此一節,極有味矣。夫日月之本體,光明瀅澈,無一瑕疵,而有時薄蝕,及其更也,還其本體之光明,君子之過也,亦猶是矣。至於衆人,則與此相反,諱其所失,猶恐人知,是知過而不能改也,終至文過遂非之歎,遂無可改之日,何可比論於日月之更乎?君子則進德行善,而或有過失,未嘗不知,知未嘗不改,子曰,顔氏之子,殆庶幾乎,又曰,不貮過,自古賢聖,以改過爲貴,而不以無過爲稱也。仲虺之誥,贊頌成湯,而不曰,無過,必曰,改過不吝,然則有過必改,反有勝於初無過失,唯此必改遷善之方,苟無猛然自省,則一日二日,未免因循。夫中庸一篇,卽聖人極工,而其中知仁勇三達德,尤爲喫緊着工處,而三者之中,惟勇尤切,知仁之行,除非惟斷乃成之功,則無以責其效矣。向以掖隷抄選事,都憲一疏,不終日而翻然允從,此是我殿下勇斷之德,臣固知欽仰攢頌之不暇,竊伏念以是推行,進進不已,則何善不遷,何過不改乎?易之益卦曰,君子以見善則遷,有過則改,蓋取其風雷之象,而風雷者天之勇也。今以日月之明,處九五之位,臣不敢窺測乎某事爲過,某政爲失,而以殿下聰明睿智,每於機務之暇,燕閒之間,反躬自省,若有一分未穩當之事,則便是過也。曾子曰,日三省吾身,至於服食居處之際,日用事爲之間,無非日省之事,伏願少加留念於勇往直前之工,則其於政令施措之方,庶幾有日月之明,風雷之象矣。此非但殿下一身上工夫,將爲我東生靈無疆之福也,是臣區區之望也。上曰,下番陳之。日逵曰,子貢所云文·武之道未墜於地者,蓋答公孫朝焉學之問,而卽所以明夫文·武之道統,接於夫子也就中焉不學以下一句語,尤可見聖人不可及處,夫子生知之聖也,靈襟不測,睿視無涯,自他人觀之,則焉有可學之事,又焉有可師之人哉?而聖人之心則不然,不自爲聖,樂取於人,以多問寡,以能問不能,是以問禮於老聃,問官於郯子,學琴於師襄,殆若無事焉不學,無人焉不師,此夫子所以聖益聖集大成,而子貢所言,蓋指此等處也。夫以生知之聖,於學於師,猶如是求之,況學知以下困勉之人者乎?若乃處於君上之位,則尤於此,不可忽焉,人君以藐然一身,臨于兆民之上,一日萬幾,酬應甚繁,苟不開廣四聰,集合群策,則以有限之聰明,顧何以栽決衆務乎?故古人之言曰,以天下之目爲目,則明無不見,以天下之耳爲耳,則聰無不聞,以天下之心爲心,則睿無不思,古者聖帝明王所以鼓舞天下,皆用此道也。夫師之云者,非獨賢於我之稱,雖於一言一事之間,苟可以有助於我者,則亦足謂師也,蒭蕘可詢,則蒭蕘師也,狂夫必擇,則狂夫亦師也,瞽矇之誦,暬御之箴,是皆師也,斲輪之言,貫珠之諷,又皆師也。孟子之稱大舜,有曰,自耕稼陶漁,以至爲帝,無非取於人者,夫旣有取於耕稼者陶漁者,則是爲之師也,此章何常師之義,蓋如此矣。今我殿下,聰睿有臨,機務不滯,固無待乎群下之仰裨,然書曰,好問則裕,自用則小,毋自廣以狹人,人之愚者而自有一得,言之淺者而亦具一理,在上者宜兼聽廣納,撮其要領,制其權度,是所謂集衆善而爲一己之用,而其所以要領權度之方,在於本源上工夫,在我之衡鑑精明,然後長短是非,可以辨別,雖發言盈庭,而自無眩亂之蔽矣,伏願於此留念焉。上曰,知事陳之。公轍曰,此章言過也人皆見之,更也人皆仰之,有過而改之,則光明正大之象,人皆仰之,此固是聖人之美事,而臣則以爲,過也人皆見之,這最是難處矣。蓋人孰無過?改之爲貴,改過之難,亦有甚於無過矣。夫上而天心之悅豫,下而人心之欽仰,莫不由於改過從善之際,今殿下,以堯·舜之姿,睿學夙就,宜若無過,而雖大聖人,不能無過,有則改之,尤有光於聖德矣。凡於日用事爲之得失間,可以爲過者,則必也使人人皆得而見之,然後庶幾無文過遂非之失矣。若夫君臨億兆之上,深居九重之內,或因一時一事之闕失,便生羞愧底意,其或有大臣知之乎,臺閣知之乎,外朝知之乎?如此思量之間,自諱之心,不期萌而自萌,然則本過之上,又添一過矣。古人有言曰,宮府一體,宋臣司馬光曰,平生無不可對人言者,伏願於此等言體念,冀無平日諱過之失,則恐或爲聖益聖之道矣。上曰,所奏甚好矣。特進官陳之。序東曰,上下番及知事皆言之,臣無可達之辭矣。上曰,參贊官陳之。在明曰,下番以焉不學何常師之文義,其曰,取人爲善,好問則裕,自用則小,敷衍爲說者果好矣。人君以雷霆之威,處億兆之上,萬一有傲然自聖之意,則實無開廣聖聰之道,其曰,詢于蒭蕘,又曰,愚者千慮,必有一得,人孰無可取之一端乎?且咨訪之間,徒爲文具,不以實心,則亦難見採用之實效,伏願益加體念焉。上曰,子貢曰,夫子焉不學,何常師之有,子貢聖門高弟,能親炙善觀,深知夫子之學,故其言如此,若下子貢一等者,則其不能如是爲對乎。命周曰,子貢善觀聖人者也,其對公孫朝之問,明言聖人備衆善集大成之美,此固子貢高人一等處,而至如不及子貢之賢者,則其所明辨詳告,似不得如是矣。上曰,賢者識其大,不賢者識其小,旣是不賢者,則亦何能識其小者乎?命周曰,不賢者,非謂其不善者也,卽指衆人而言也。下及後世,文·武之道,雖無兼備而得於身者,而古語曰,人各有一能,然則一能一藝,求其本則莫非文·武道中一事,是以賢者則識大,不賢者亦識小者也。上曰,不賢者之義,如君子小人之小人云者乎?公轍曰,言雖異而意則同矣。上曰,此言文·武之道未墜於地在人者,抑謂道統之傳耶,抑謂禮樂刑政儀文節目間事耶?命周曰,如非節目間事,而直指道統而言,子貢之言,恐不當如是,而朱子曰,若論道體,則不容如是,此言實爲切當矣。日逵曰,此章言文·武之道,但指其禮樂文章等節目而已,非謂道體之全也。其道體則已備於聖人一身上,而至於零碎節目之事,間或有未及知之者,故其曰,入太廟每事問者,亦焉不學之聖意也。上曰,其曰,焉不學何常師者,卽指老聃·師襄者流而言耶?命周曰,如問禮學琴,皆是何常師之事也。上曰,夫子生知之聖,無待於學而可致,而宜無可師之人,今曰,焉不學者,何也?公轍曰,生知者只言聖人之姿質也。至於工夫之際,豈可無師乎?命周曰,夫子雖是生知之聖,而猶不自聖,勉勉不已者,尤有光於生知之之姿,如或謂德已成矣,工已盡矣,而不勉時習之工,何以至大而化之之境耶?此等處深加留念,無以聖學之高明,有所自足,百尺竿頭,更進一步,則實爲聖益聖之道矣。上曰,夫子若自言其自家道學,則以焉不學何常師爲言,不害爲謙悒之道,而其在子貢贊揚之道,必當以天縱難名之說爲對,恐爲子貢之道理也。命周曰,焉不學何常師之之言,恐無嫌於贊揚之辭矣。公轍曰,是乃聖人自謙之意,足可爲揄揚夫子之心矣。上命掩卷。公轍進前曰,向筵都提調之請入診也,以待後日次爲敎矣。今日藥院啓辭,又以不必入侍爲批,臣不勝區區下情,敢此仰請矣。上曰,今已快差,太和湯,待秋間更進矣。仍敎曰,卿以藥院提調,何不問候?公轍曰,非都提調,則或有不爲問候之時矣。上命書狀官進前曰,遠路行役,無事往來乎?仍敎曰,彼中事情,別單聞見及正副使所奏之外,或有達者乎?永純曰,臣不得一一詳探入於別單,而大體皇帝,則政太煩苛,害歸於民者多矣,餘無可達之辭矣。上曰,柵內搜檢,亦無頉乎?永純曰,然矣。惠慶宮進服加味異功散,前方中去山査肉,加天麻·半夏麯各一錢,川芎五分,自今日五貼式,日次製入事。出榻敎上命書狀官先退,永純退出。仍命經筵諸臣先退,公轍等退出。又命退,承史以次退出。
庚午三月二十日申時,上御誠正閣。夕講入侍時,知事南公轍,持論語第七卷,特進官尹序東,持論語第七卷,參贊官尹命烈,持論語第七卷,侍讀官洪命周,持論語第七卷,檢討官尹日逵,持論語第七卷,假注書洪羲祖,持論語第七卷,記事官朴綺壽,持論語第七卷,李光文持論語第七卷,以次進伏訖。上讀前受音一遍訖,命奏新受音。命周讀自叔孫武叔語大夫於朝曰,止多見其不知量也。上曰,釋音奏之。命周解釋以奏。上讀新受音一遍,仍命陳文義。命周曰,子貢以孔門高弟,深知聖人,故今斥叔孫武叔之語,以宮墻爲譬,以明孔子之道,以曉叔孫之愚矣。臣之期望於殿下者,亦不下於孔子,而臣則蠡測管窺,見得宮墻之內,百官之富,終不如子貢之觀孔子,此無他,臣之庸愚魯鈍,未得其門故也,而抑或殿下之宮墻,過於數仞而然耶?不然則此必我殿下,以孔聖之質,不能行孔聖之道故也。聖人之道,本非別般物事,卽是日用當行之事也,殿下亦於心身上工夫,必以孔聖自期,今日行一政,明日做一事,以至大而化之之境,則臣雖迷劣,亦幸窺測其萬一。而殿下每於晉接之時,過於淵默,欠於開發,上下情志,不得相孚,繼自今無論賓對與經筵,或詢訪得失,講論政謨,則自然有英華之發外,惠澤之下布,而使在廷臣僚,仰觀殿下,如子貢之觀孔子,則始可見宗廟之美,百官之富矣,伏願留念焉。上曰,下番陳之。日逵曰,子貢以夫子之道,譬諸宮墻,可謂善喩,而亦可謂善觀聖人矣。臣請以宮墻二字,更加形容而陳之。蓋聖人之道,具萬善集衆美,而至於大成,有若平地上起一大屋子,仁義中正,是其基址也,忠信篤敬,是其棟宇也,學問思辨,其從入之蹊逕也,誠正格致,其修治之材具也,散之以詩書禮樂,這便是府庫之畜積也,發而爲道德光輝,這便是丹艧之焜煌也。以言乎範圍規度,則宏遠廣博,以言乎條理排布,則綜密精深,蓋其全體大用,無所不備,此所謂宗廟之美,百官之富也,而若自外視之,則有如泰山喬嶽,峻極于天,實無千仞一蹴之勢,故顔子所以有仰高卓立之歎也。苟不入其門踐其閾,則孰知其集衆成大之盛也哉?夫子之宮墻固若此,雖以古昔帝王言之,三代以上之聖王,皆立此宮墻,繼世之賢君雖立,而規模甚淺狹焉,若漢唐以下之中主,或有望其門者,而其不見戶庭者亦多矣。夫自不入而已,豈無可入之路而然乎?其可入之路,惟學是已,今我聖明,勤於典學,固仰其深造乎聖域,而臣等所望,則不但在於造聖域而已,殿下豈可不以立宮墻自期乎?伏願先立其根基,次第進修,以至於光輝煥發之地焉。上曰,所奏甚好矣。仍敎曰,知事陳之。公轍曰,別無可達之辭,而下番之宮墻門路等說,敷會以陳者果好矣。蓋不得聖人之門墻,則至有子貢賢於夫子之言,得門墻之道亦難矣。孔門弟子中,惟顔子·子路諸人,得其門墻,子貢亦能親炙薰陶,故爲此入門墻之語,後世入其門之方,專在於學一條,下番所奏誠然矣,以此體念焉。上曰,特進官陳之。序東曰,上下番陳之,臣無可達之辭矣。上曰,參贊官陳之。命烈曰,臣亦別無可陳之語矣。上曰,叔孫武叔,未知何許人,而至曰,仲尼豈賢於子貢云,則其爲人,推此可知矣。命周曰,然矣,聖人之道,極博極大,如非得其門者,固難知其有道之象,而至叔孫武叔者,則尤無足道矣。上曰,下章云毁仲尼,叔孫之不知聖人固也,至於毁之,則不可但以不足責爲言矣。公轍曰,毁夫子之人,豈可以不足責,泛然斥之,此實是小人惡人也。命周曰,聖人之道,如太虛浮雲,斂然無跡,故凡人之所難知,而至於敢生毁之之計,則是固小人惡人者矣。日逵曰,聖人則道大德廣,渾厚含蓄,未易見其畦際,而子貢之言語明辨,比諸聖人,是其偏處,武叔但見其偏處,而不知其全體,故有是言矣。上曰,長沮·桀溺,非不知孔子之聖,而以道不同之故,至歸侮聖之科,至於武叔,則反有甚於沮·溺輩矣。命周曰,沮·溺則猶可謂自好者,至於武叔,則尤異於此矣。日逵曰,大文中,亦言其不知量也,蓋量有小大淺深,有斗斛之量焉,有河海之量焉,有天地之量焉,聖人則天地也,河海也,以武叔輩斗斛之量,何可以測度乎?宜其爲不知而至於毁也。上曰,其曰,夫子之墻數仞者,亦顔子所云仰之彌高,如有所立卓爾之義耶?命周曰,然矣。上曰,子服景伯,亦何如人耶?命周曰,景伯出處,未及詳記,固未知何許者,而雖以此章見之,旣聞武叔之言,不能嚴責,而乃反告於子貢,其爲人之不明,從可知矣。上曰,此言夫子之云,不亦宜乎?旣不知夫子,而有子貢賢於之言,則無怪其如是爲言,而其中亦有警戒之意,如宰我晝寢,於汝何誅之義耶?命周·日逵曰,誠如聖敎矣。上命掩卷,仍敎經筵官先退,公轍等退出。又命退,承史以次退出。
上在昌德宮。停常參,只經筵。
申溆啓曰,明日常參·經筵,取稟。傳曰,只經筵。
元在明啓曰,來二十五日,朝參日次,而明陵忌辰祭齋戒相値,頉稟之意,敢啓。傳曰,知道。
元在明啓曰,御營廳將官來言,今日本廳軍兵,日次私習矣,敢啓。傳曰,知道。
洪奭周啓曰,左副承旨金魯應,今日不爲仕進,卽爲牌招,何如?傳曰,允。
洪奭周啓曰,假注書金陽淳時無職名,令該曹,依例付軍職,冠帶常仕,何如?傳曰,允。
傳于申溆曰,召對爲之。
以左副承旨金魯應牌不進罷職傳旨,傳于洪奭周曰,只推。
以大司諫任厚常,司諫南惠寬,執義金孝眞,持平李希祖牌不進罷職傳旨,傳于元在明曰,只推。
傳于洪奭周曰,吏判批下,政官牌招開政,待下批牌招,同參政事。
有政。吏批,判書未差,參判閔耆顯式暇,參議宋冕載進,同副承旨申溆進。以朴宗慶爲吏曹判書。又啓曰,判書朴宗慶牌不進,參判閔耆顯式暇,小臣獨政未安,何以爲之?敢稟。傳曰,只出緊任。
傳于申溆曰,見窠皆令差出。
傳于申溆曰,有實故玉堂竝許遞,今日政差出。
以趙尙鎭爲判尹,朴宗慶爲知經筵,申在明爲校理,李泳夏爲副校理,尹尙圭爲副修撰,朴鳴和爲公忠都事,吳泰膺爲漢城判官,兼掌令李永純,兼持平朴升鉉,以上減下。
兵批,判書金履度進,參判朴聖集病,參議曺允遂病,參知鄭觀綏入直,右承旨元在明進。以沈象奎爲知事,洪義浩·鄭學畊爲副摠管,安㮡爲僉知,沈擇之·白泳鎭·崔昔爲五衛將,鄭東勳爲忠翊將,金觀洙·安得謙爲慶熙將,沈漢永爲武兼,尹致儉爲大興中軍,南耆喆爲慶尙右兵虞候,尹聖佐爲古豐山萬戶,上護軍趙尙鎭,護軍洪若浩,副護軍尹鼎烈,副司正金陽淳,以上竝單付。
申溆啓曰,明日朝講,兩司當爲進參,除在外外,未肅拜·呈告人員,竝待開門牌招,何如?傳曰,允。
元在明,以都摠府言啓曰,副摠管朴基豐,以禁衛中軍,本營諸將官射會監試事,南別營晝仕出去之意,敢啓。傳曰,知道。
尹命烈,以賑恤廳言啓曰,今日西部城外五十二契二千九百十四戶,米四百六十八石九斗分給,而再巡已畢之意,敢啓。傳曰,知道。
禁府啓目粘連,向前金載儁亦,荒年徵債,徑稟停止,則身爲法官,無難聽理,事甚可駭,旣有從重勘配之命,施以定配之典,何如?判付啓,依允。又啓目,向前柳興源亦,災結法意,何等嚴重,而一任吏手,漫不檢飭,其所偸弄,若是夥然,不可以非其身犯,有所參恕,以此照律,何如?判付啓,依允。
刑曹啓目粘連,康翎縣殺獄罪人官奴者斤老味獄事段,被踢之處,旣是要害,則一踢致命,其勢固然,不踰十日,亦係法文,嚴刑得情爲白乎旀,黃州牧殺獄罪人林益信獄事,致命之遲速,雖緣傷處之緊歇,見踢之後,不可曠日而幸免,詞證旣云三四之踢,正犯之曰,以一踢,欲爲掉脫之計者,殆近和水之謀,嚴刑得情爲白乎旀,黃州牧殺獄罪人黃再正獄事段,當初惹鬧,雖近酒酗,執椎奪椎之說,渠不發明,則頭腦撞破,難逭手犯,更加嚴訊得情爲白乎旀,黃州牧殺獄罪人盧得龍獄事段,旣有姻婭之誼,小無睚眦之嫌,而適因添醉之際,遽至猛踢之境,則難逭三尺之法,依前訊推爲白乎旀,黃州牧殺獄罪人宋同伊獄事段,原其所犯,非欲必害,回身實出捍勢,揮斧不覺當鋒,暮夜之際,額角忽中,仍至死境,則不待詞證,可驗實因,加刑得情爲白乎旀,文化縣殺獄罪人黃孟松獄事段,致死雖或遲緩,被踢旣係要害,對質之際,反歸語塞,嚴覈輸款爲白乎旀,安岳縣殺獄罪人金道尺獄事段,以實因觀之,腎部被踢,以詞證言之,則乃弟傳說,其妻酬酢,旣非塗聽,況渠逃躱,情跡難掩,嚴刑輸款爲白乎旀,安岳縣殺獄罪人張千龍獄事段,相鬨非起無端,所擊亦關有心,拳毆足踢,四處傷損,俱係要害,對質之際,畢竟語屈,其所納供,無異輸款,嚴訊得情爲白乎旀,海州牧殺獄罪人李召史獄事段,要害傷處,必致速死,正干雖或互換,旣經三査,畢竟歸一,罪人斯得,嚴刑輸款爲白乎旀,海州牧殺獄罪人文者斤老味獄事〈段〉,至親之間,田宅之爭,揆以道理,不當若是,以弟害兄,拔刀揮刺,以至致命,嚴覈償命,毋至失刑爲白乎旀,海州牧殺獄罪人林斗擧獄事段,惹鬧不無私憾,踢縛乃是要害,致命殆同頃刻,嚴訊得情爲白乎旀,鳳山郡殺獄罪人李春已獄事段,當初鬪鬨,旣出渠家,致打之亦由渠手,傷處果在脅肋,則合施當律,嚴訊取服爲白乎旀,長淵縣殺獄罪人徐行一獄事段,被踢於虛怯之肚腹,則乃是速死之處,況旀辱及其母,則爲子之情,讎視猛踢,勢所必然,依前訊推,期於得情爲白乎旀,新溪縣殺獄罪人張奉喆獄事段,被踢於臟腑腎岸之處,乃是要害,則致命於一宵兩日之間,便同當下,兇身之招,一踢自服,嚴刑取服爲白乎旀,瑞興府殺獄罪人李京白獄事段,當初所犯觀之,裹席渠之所爲,踢腎渠之所爲,對質無辭發明,立證有驗指的,嚴訊輸款爲白乎旀,瑞興府殺獄罪人崔同伊獄事段,七年同室,旣非反目,半夜刺刃,乃是毒手,不待立證,渠旣自服,嚴訊輸款爲白乎旀,谷山府殺獄罪人金中三獄事段,起鬧雖在移怒,猛踢腎囊,至再至三,要害重傷,當爲速死,雖欲發明,詞證若是明的,加刑得情爲白乎旀,遂安郡殺獄罪人柳春慶獄事段,當初縛打,雖言賊情之覈實,畢竟戕殺,蓋緣渠手,正犯之律,無容更議,嚴刑輸款爲白乎旀,康翊縣殺獄罪人鄭學祚獄事段,一身要害,腎囊最重,則渠所以兇,緊着當處,毒手之下,旣握且牽,竟至致命,合施當律,依前訊推爲白乎旀,甕津府殺獄罪人金成祿獄事段,其所聲罪者,別無指的,手鎌刺助,渠旣自服,殺妻代命,亦有其律,嚴刑得情之意,竝只分付道臣,何如?啓,殷栗縣殺獄罪人官奴者斤老味段,傷痕明著,情跡昭然,道跋曹讞,一辭同焉,同罪人,如前嚴訊,期於得情。黃州牧殺獄罪人林益信段,一踢三踢,殆近五十步之百步,況旀死者踢者,俱是儕類,含憤雪憤,尤極痛惡,同罪人,更加嚴刑,依法償命爲旀,黃再正段,酒氣所使,憤起傍觀,推杖一下,被者自仆是如乎,到今成獄,手脚已露是去乙,一味抵賴,專事掉脫,極甚兇獰,連訊取服,施以當律爲旀,盧得龍段,殺越常出於些隙,狂心多在於憤頭,而至於此獄段,睚眦少無於平日,致命不幸於混醉,況旀當者老?而踢者少,究其本跡,或異於包藏是加喩,直驅三尺之科,有非審核之政,同罪人獄事段,議于大臣處之爲旀,宋同伊段,怯於捧捍之來,將手所執之物,欲爲防遮,夜昏難辨,刃柄向身,彼接我加,事勢或然。道臣邂逅之論,卿曹非欲之言,皆有所據之端,亦議大臣處之爲旀,文化縣殺獄罪人黃孟松段,憑藉公物,至於殺命,生前摘奸,死後檢證,若是明的,各別考訊,期於處斷爲旀,安岳縣殺獄罪人金道尺段,乃妻乃弟,眞若傳說,他證他招,猶屬餘事,罪合償命之科,嚴訊取服,斷不可已是旀,張千龍段,一夫大呼,衆人莫犯,東益致死,實是撞着,反覆參閱,難乎脫免,同罪人,期於嚴訊取服爲旀,海州牧殺獄罪人李召史段,勿論本事之如何,欲爲移禍至親,遂作漫漶之計者,極爲兇毒。且七歲穉兒之對,若是纖悉,則究思景色,可謂慘然是如乎,各別推訊,以雪死者之冤爲旀,文者斤老味段,萬有可殺,一無可恕,倫常何如,田宅,何如?以利忘義,自犯不容之極罪,至今偃息,已是失刑之大者。正風振俗之政,必先治於此等處,嚴加考訊,斯速償命爲旀,林斗擧段,童孫答丁,已是怨祟,踢餘緊縛,尤是悖習,別無可疑,另加訊推爲旀,鳳山郡殺獄罪人李春已段,證招有的,獄完事決。且推諉渠姪,情狀痛惡,不可不各別嚴訊,如前覈得,期於取服爲旀,長淵縣殺獄罪人徐行一段,死者發怒,鎌火遄加於母身,憤氣所激,腸肚不顧於緊歇,五査共著,三宿何迅,可謂毒且猛而極矣,傷與斃而明矣是矣。夫論獄之法,必拔其跡而恕其情,求其死而置其生,且死者之獰毒,素是隣里之熟覩,當日之光景,苟爲人情之難忍。若使爲人子,而不能以身捍危,終使健夫壯漢,迫辱於老母,則罪莫大焉,無所容逃。然則行一之處事,反勝乎束手之不孝,寧有踢足之專罪?斷以償命,實違綜明之道,議于大臣稟處爲旀,新溪縣殺獄罪人張奉喆段,兇身自服,傍觀自在,成獄償命,無容更議,嚴刑得情爲旀,瑞興府殺獄罪人李京白段,傷處要緊於人身,檢證難免於償命,更加刑推,期於卽速得情,斷以當律爲旀,崔同伊段,以夫殺妻,多因於汚穢之行,而到今此獄,非無情跡之綻露,同居七年,産遺三孩,結髮重情,義難如是是去乙,勒成憯言,構於死地,悍毒所使,殘命終棄,而及於納供之際,推諉發明,專意呑吐,情狀痛惡,莫甚於此,各別嚴刑,期於承款爲旀,谷山府殺獄罪人金中三段,醉酗移怒,不計死生,已極憤痛,而其所犯跡,更無疑眩,族親明招,誰怨誰咎?衆目同參,爲詞爲證,更加嚴訊,期於得情爲旀,遂安郡殺獄罪人柳春慶段,他事勿論,身係捕盜,戕害平民,咆哮恐喝,酷刑毒施,經日致死,究之情跡,無可生端,如前刑訊,斷以當律爲旀,康翊縣殺獄罪人鄭學祚段,十手難掩,萬口難防,畢竟被罪,渠焉能免?如前嚴刑,取服償命爲旀,甕津府殺獄罪人金成祿段,兇心毒性,至犯殘忍之擧,律以刑憲,難免三尺之刑是置,期於訊服爲良如敎。
行吏曹判書趙尙鎭疏曰,伏以殷寢之親祼載涓,堯墻之聖慕將伸,情文允協,小大交忭,仍伏念臣之濫叨見職,今已兩箇月矣。以臣最駑下之材,至癃痼之疾,初豈有一毫堪承之望,而再控血懇,反媒鄭重之恩批,屢違嚴召。只增逋慢之大戾,臣誠仰感俯怵,罔知攸爲,遂不得不章皇肅命,暫伸叨謝之忱,黽勉行政,粗效一日之責,而若其廉義之放倒,去就之昌披,臣心惶恧,尙靦面目,四方瞻聆,將謂斯何?夫冢宰之爲任,蓋欲其調劑流品,彌綸庶績,而非直爲榮輝一身之資,則人臣之居是職者,又豈敢全昧量入之戒,貽累則哲之明乎?若臣者,倥侗之材器而衰頹也,故尤爲無用,昏短之精識而沈疾也,故愈覺不逮,纔閱班簿,旋復遺忘,冒赴政席,率多顚錯,注措之際,胥吏竊笑,題目之下,物議群譁,種種瘡疣,指不勝摟,目下牽補,尙患沒策,則其於振淹疏滯,甄功敍能之道,尤不可以與論也明矣。朱夫子所云大則大狼狽,小則小狼狽者,正爲臣準備語,灼見其如此,而猶欲貪冒榮寵,淟涊時月,則此與蹲池之老鳳,戀棧之病驥,何以異哉?噫,臣雖無似,亦是陶甄中一物耳。臣之一生頂踵,何莫非涵濡雨露之渥,而今此蚊山之重負,殆甚孺子之入井,倘殿下,特垂憫恤之私,早賜鞶帶之褫,則僨事之誅,辜恩之罪,庶乎可以知免矣。苟或馴至屢朔,任他伎倆,則物議層激,而必至於難平矣,尤悔山積,而必陷於重戾矣。當此之時,殿下雖欲庇覆之全安之,恐不得卒其惠也,興念及此,豈不懍然而體粟乎?且臣之宿病,去益危苦,已無恒人自比之望,而最是癖泄之症,近當木旺之節,肝火上逆,左積隨動,氣力耗縮,不能抵敵客邪,脾胃削弱,不能運化飮啖,中脘壅閼,頻成關格,大腸虛滑,仍作泄便,方其滾急之時,不暫耐住,未及登溷,間多遺矢,津血日就枯涸,眞元無路扶接,纔經一番暴注,陡覺一層落下,崦嵫之境,勢所固然,自量病源,理必無幸,似此貌樣,奔走驅策,其勢末由,由前而不稱之實,破綻無餘,由後而難醫之疾,蠢動不得,力不從心,謂之何哉?矧今大享不遠,誓戒只隔,進幣瓚爵之禮,本自重大,又是臣職掌內所當爲者,苟使有一分可强之勢,豈敢不虔誠竭力,以效駿奔之義,而以若病情,以若癃喘,百爾思量,趨造無望。今雖欲强策羸骸,冒登享班,其奈淸齋之地,不潔甚悚,莫重之禮,失儀是懼,臣身顚仆,初非敢暇恤也。臣自穢症頻數之後,凡係享事,不敢趨走。邇來五六年之間,雖或見差於享官,不避瀆擾之誅,每煩呼籲之擧,得蒙聖明之俯燭,輒荷體諒之洪私,此實通朝之所稔知,而私心之感惶無地者也。舊症則比前有加,陪享則事體自別,到今尤安得不擧實陳暴,以冀終始曲諒之澤乎?此是臣不可不速褫之一端,而跡殆涉於飾辭占便,罪實著於曠禮虧分,有臣若此,生不如死。伏乞聖慈,念名器之不宜久褻,諒賤疾之決難自力,將臣所帶之職,亟行鐫免,回授可堪之人,以重祀典,以幸公事,仍治臣冒瀆之罪,俾安私分,不勝大願。臣無任云云。答曰,省疏具悉。享事重而銓曹次也,卿旣以病之難强於享事爲辭,予亦以享事體重,兼附禮使之義,所帶冢宰,姑爲許遞。
庚午三月二十一日辰時,上御誠正閣。朝講入侍時,右參贊吳載紹,持論語第七卷,同知事洪義浩,持論語第七卷,特進官李肇源,持論語第七卷,李光益,持論語第七卷,參贊官洪奭周,持論語第七卷,掌令李敬參,持論語第七卷,獻納權烒,持論語第七卷,侍讀官洪命周,持論語第七卷,檢討官尹日逵,持論語第七卷,假注書洪羲祖,持論語第七卷,記事官朴綺壽,持論語第七卷,李光文持論語第七卷,以次進伏訖。上讀前受音一遍訖,仍敎新受音奏之。命周讀自陳子禽謂子貢曰,止如之何其可及也。上曰,釋音奏之。命周解釋以奏,上讀新受音一遍,仍命陳文義。命周曰,子貢之形容聖人者,多有取譬之言,上章以宮墻譬之,又以日月喩之,至於此章,言如天之不可階而升者,一節深於一節,意義各有所在,宮墻則以其易知易曉而言也,日月與天,則以其明白高遠而言也。皆所以揄揚聖德,開導愚蒙之意,而其中如天之不可階而升一句觀之,則夫子之道,如天之高,終無跂及之道,而後世學者,將有自劃之慮矣。孔子,自生民以來,未有之聖也,孔子以後,固無孔子之聖,而然學者進修之工,豈可以高遠難行,不思所以下學而上達乎?孟子曰,所願者學孔子,顔子曰,舜何人也,余何人也?古語曰,聖人,與凡人同。以是推之,雖孔子之聖,猶有可及之道,而且濂溪之言曰,賢希聖聖希天,聖人亦一天也,而天亦有可希之道矣。今我殿下所處之位,卽天位也,所行之事,卽天工也。以天位而行天工,一事一政,皆欲合於上天之心,則舍孔子之道,而將何所取則乎?此等處活看甚好,勿以子貢不可階而升之言,謂之難行,而凡於聖學上用工,必求階而升之道,是臣區區之望也。上曰,所奏甚好矣。仍敎曰,下番陳之。日逵曰,子張一篇,多記門人之言,以明夫子之道德,而其中子貢之天姿穎悟,晩年造詣,益爲高遠,其所以形容聖人者,非比他人,其言之親切明著者,又莫如得邦家以下句語。此章立之斯立,道之斯行,綏之斯來,動之斯和四條,蓋設言其得位行道,則政敎功化,當如是也。分而言之,則立之道之綏之動之者,是聖人之政敎也,斯立斯行斯來斯和者,是聖人之功化也。孟子曰,所過者化,所存者神,上下與天地同流,濂溪曰,大順大化,不見其跡,莫知其然,此章四句語,蓋與孟子·濂溪之言,意義同矣。然夫子之時,適値氣數之變,衰周天地,養之已多,而不得其位,故其道之全體妙用,只存乎身,而天下之民,不得被其澤,是則生民之不幸也。惟我殿下,旣有邦家,得夫子未得之位,則其於政敎功化之施,亦易然矣。第觀今日之民象,恒産不制,則未可謂立之斯立也,奸宄不息,則未可謂道之斯行也,風俗乖離,則未可謂綏之斯來也,群生殿屎,則未可謂動之斯和也,若是者,未知何爲而然也。抑恐殿下政敎所自出之本源,固有所未及於夫子,故所以功化之不能如夫子也。張橫渠之言曰,爲生民立命,爲萬世開太平,伏願繼自今,於本源上,益加聖工,政敎焉功化焉,必以此章四條,看作期治之準,以爲立民命開太平之道焉。上曰,所奏好矣。仍敎右參贊陳之。載紹曰,玉堂之言甚好,而臣則無可達之辭矣。上曰,同知事陳之。義浩曰,此篇上下三章,卽叔孫武叔·陳子禽輩不知聖人之言也。惟此兩人,生竝一世,大聖人道德光輝,豈有不知不聞之理,而子貢以聖門高弟,在於言語之科。且聘于齊吳,反魯侵地,其功亦大,故彼兩人者,素無學識,且蔽私見,乃反以子貢謂賢於夫子,是不知聖人賢人之各有分量故也。子貢之對,一節加於一節,宮墻日月之喩,終比於天之不可階升,儘乎晩節進德,眞箇有善觀聖之工矣。凡人之不識聖賢分量者,猶有此患,況爲人上者?知人則哲,關係尤重,此唐·虞之際,亦有惟帝其難之訓也。語曰,大奸似忠,大智似愚,倘於知人用人之際,明不足以察奸,私或有以蔽公,賢邪相混,愚智莫辨,則其爲貽累,奚但止於不知聖賢之分而已哉?此等處亦必推移參看,益懋公明用舍之鑑,是臣區區之望也。上曰,以知人用人,敷衍爲說者,甚好矣。仍敎曰,特進官陳之。肇源曰,臣無可陳之語矣。光益曰,臣亦無可達之辭矣。上曰,參贊官陳之。奭周曰,下番以立道綏動四句,有所敷衍陳勉,其言誠甚好矣。覽此四句之中,亦有先後次序,蓋立之斯立一句,卽其所當先者也。集注以立爲植其生,夫足其衣食,簡其力役,安其生樂其業,上足以養父母,下足以育妻子,此所謂植其生也。苟不能然,則顚連困窮,救死不贍,尙奚暇論於仁義德敎之施哉?目今民産未制,黎元困悴,雖在平時,固已不能無愁歎之聲,一經歉荒,朝不保夕,顑頷流離,十室九空,竊惟乙丙之中,穆然下頫,亦必不能忘宵旰之慮矣。旣不能使之植其生,則其於道之綏之動之之功,又何暇議到哉?吾夫子,聖而無位,故使子貢之言,終歸於假說之辭,今殿下,行夫子之道,而又得邦家之位,一民之不得其立者,不望于我殿下而何望哉?顧其立之之道,不在他求,卽吾夫子之道而已,吾夫子之道,不可他求,亦惟吾夫子之書而已。夫子之書,論語爲最要,今殿下,一部論語之講,殆將告畢矣。程子有言,讀論語者,有讀了後全然無事者,有知好之者,有不知手之舞之足之蹈之者,又有曰,未讀時,是這箇樣,旣讀後,又只是這箇樣,便是不曾讀,臣未敢知廈氈討論之餘,燕閒玩賾之中,所得者果爲幾何,而旣讀之後,果有以大異於未讀之前耶。帝王之學,又與韋布不同,有得於心,必見于事,有得于身,必及於民,其功效之所及,不可揜也。竊願殿下,反躬自省,如有所得於一部論語者,必推而見諸政令注措之實,使八域民生,咸被斯立之效,如其未也,直自今日爲始,必求所以實心講究,實地體驗,毋使一日三講,徒歸侈觀之文具,是臣區區之望也。上曰,所奏甚好矣。上曰,陳子禽,果何如人耶?命周曰,夫子,自生民未有之聖人,而陳亢乃曰,仲尼豈賢於子貢,亦可謂不知量之人矣。上曰,參贊官以立道綏動四者之中,以立之斯立爲本者,果好矣,何以則可以見立之斯立之效乎?命周曰,殿下一心上工夫,苟有勇往直前之意,則道亦不遠於人,繼自今益懋立之之道,則庶可見道綏動三者之次第從欲矣。奭周曰,植民生之道,無過於節用愛民,宋臣李沆爲相,而語人曰,治天下之道,不出於節用愛人,使民以時,夫李沆,一相臣,而其言如此,爲人上者,其於此兩節,可不留念乎?上曰,或云子禽,爲子貢弟子,其必但知渠師之尊,不知夫子之聖,故發此言耶?命周曰,子禽雖是子貢之弟子,而子貢,乃是夫子之弟子,則固不可尊其師而反逼於其師之師矣。蓋渠以管蠡之見,不知其宮墻之高,日月之明,只緣子貢之聰敏明辨,可得易見,至有此言,而且有子禽亦爲孔子弟子之說矣。奭周曰,子夏之西河,西河之民,亦知爲賢於夫子,此所謂小人之腹,不能揣大聖人範圍者也。上曰,方今之世,若有夫子之聖,則人皆能知之,而其無子禽輩之患乎?命周曰,世級日降,聖人已遠,雖有子貢之賢,亦難知之,何況乎夫子之聖也哉?上曰,夫子轍環天下,不得行道,甚至有陳子禽之譏侮,則其曰,其生也榮者,何也?命周曰,此亦設言得邦家以後之事,堯·舜之民,比屋可封,則夫子之民,豈不及於唐·虞之風乎?此之謂其生也榮也。上曰,子貢之形容聖德,無過於是,使他人贊揚,則恐不能如是明言矣。日逵曰,立道綏動此四節,聖人之極功,而其所形容,不啻若溫良恭儉讓而得之之語矣。上曰,立之綏之義,亦與老者安少者懷之意同歟?命周曰,然矣。上曰,如非子貢之明辨,而若初入聖門者,則必不得量聖賢之分矣。命周曰,初入聖門,未及進德,則模寫夫子,亦是至難之事矣。義浩曰,觀乎猶天之不可階升之言,尤可見子貢晩益精深,而宜其有一貫之褒矣。上命掩卷。敬參·烒·命周等曰,請亟下罪人徐邁修中道付處傳旨。措辭見上上曰,不允。出擧條敬參·烒曰,請遲晩後物故罪人啓能,亟施孥籍,趾賊等凶種,快施邦刑,獻遂,設鞫得情。措辭見上上曰,不允。出擧條敬參等曰,請夏賊子女,亟施跪斬之典,斗恭親屬應坐之類,一依适·雲例施行,斗恒及夏賊親屬奴傔連伊夫妻,竝嚴鞫得情,快正典刑。措辭見上上曰,不允。出擧條敬參等曰,請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚快正王法。措辭見上上曰,不允。出擧條敬參等曰,請時景·時昱,竝施孥籍之律,金樂敎,亟令王府,設鞫嚴覈,快正邦刑。措辭見上上曰,不允。出擧條敬參等曰,請賜死罪人行恁諸子應坐之類,亟令王府,依律擧行,無俾易種焉。措辭見上上曰,不允。出擧條敬參等曰,以下一行刀削上曰,不允。出擧條敬參等曰,請物故罪人家煥·哲身,正法罪人承薰·樂敏,施以孥籍之典。措辭見上上曰,不允。出擧條敬參等曰,請物故罪人國榮,亟施孥籍之典。措辭見上上曰,不允。出擧條敬參等曰,請物故罪人時偉諸子,亟施散配之典。措辭見上上曰,不允。出擧條敬參等曰,請物故罪人裕,亟施孥戮之典。措辭見上上曰,不允。出擧條敬參等曰,請知情不告罪人魯賢,亟施孥籍之典。措辭見上上曰,不允。出擧條敬參等曰,請知情不告罪人在民,亟施孥籍之典。措辭見上上曰,不允。出擧條敬參等曰,請物故罪人履猷諸子,亟施散配之典。措辭見上上曰,不允。出擧條敬參等曰,請安置罪人李晦祥,島配罪人金宇光,竝令王府,更加嚴鞫,快正典刑,放釋罪人權思穆·金千孫,亟施絶島安置之典。措辭見上上曰,不允。出擧條敬參等曰,請楸子島減死安置罪人在敏,亟令王府,還爲拿來,嚴鞫得情,夬正典刑。措辭見上上曰,不允。出擧條敬參等曰,請金甲島安置罪人李東馨,爲先施以荐棘之典。措辭見上上曰,不允。出擧條敬參等曰,請楸子島安置罪人徐瀅修,設鞫嚴問,快正王法。措辭見上上曰,不允。出擧條敬參等曰,請巨濟府島配罪人李魯春,亟令王府,設鞫嚴問,明正典刑。措辭見上上曰,不允。出擧條敬參等曰,請古今島安置罪人張錫胤,亟令王府,嚴鞫得情,夬正典刑。措辭見上上曰,不允。出擧條敬參等曰,請追奪罪人煥之諸子,亟施散配之典。措辭見上上曰,不允。出擧條敬參等曰,請賜死罪人達淳諸子,亟施遠地定配之典。措辭見上上曰,不允。出擧條敬參等曰,請追奪罪人日煥諸子,亟施散配之典。措辭見上上曰,不允。出擧條敬參等曰,請逆賊漢祿,亟施孥戮之典。措辭見上上曰,不允。出擧條敬參等曰,請黑山島安置罪人日柱,依初下傳敎,設鞫得情,快正典刑。措辭見上上曰,不允。出擧條敬參等曰,請追奪罪人龜柱支屬應坐之類,一依尙魯例,施以散配之典。措辭見上上曰,不允。出擧條敬參等曰,請金甲島安置罪人龍柱,亟令王府,設鞫得情,夬正典刑。措辭見上上曰,不允。出擧條敬參等曰,請前監司李書九,設鞫得情,夬正典刑。措辭見上上曰,不允。出擧條敬參等曰,請追奪罪人鍾秀支屬應坐之類,一依尙魯·漢祿例施行。措辭見上上曰,不允。出擧條敬參等曰,請追奪罪人鍾厚支屬,亟施散配之典。措辭見上上曰,不允。出擧條敬參等曰,請正法罪人審度,加施孥戮之典。措辭見上上曰,不允。出擧條敬參等曰,請物故罪人㯳支屬,亟令王府,嚴加盤覈,仍施孥戮之典。措辭見上上曰,不允。出擧條敬參等曰,請大逆不道罪人夢瑞,亟令王府,以适·雲例施行,其支屬之應問者,亦卽拿覈得情,使王法伸而亂本拔焉。措辭見上上曰,不允。出擧條敬參曰,請正法罪人鏔,亟施孥戮之典。措辭見上上曰,不允。出擧條敬參曰,請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。措辭見上上曰,不允。出擧條敬參曰,請周爀,亟令王府,嚴鞫得情,夬正典刑。措辭見上上曰,不允。出擧條敬參曰,請亟下三啓依允之傳旨,令該府擧行焉。措辭見上上曰,不允。出擧條敬參曰,請物故罪人基讓子寵億,姑先施以竄配之典。措辭見上上曰,不允。出擧條敬參曰,請古今島定配罪人李東萬,亟令王府,設鞫嚴問。措辭見上上曰,不允。出擧條敬參曰,請物故罪人國仁支屬應坐之類,亟施島配之典。措辭見上上曰,不允。出擧條敬參曰,請朴紀淳,亟令王府,拿來嚴問,以重鞫體。措辭見上上曰,不允。出擧條烒曰,請金甲島爲奴罪人克觀,更令王府,嚴鞫得情,夬正王法。措辭見上上曰,不允。出擧條烒曰,請逆賊尙魯,亟施孥戮之典。措辭見上上曰,不允。出擧條烒曰,請亟下三啓傳旨,令攸司,卽速擧行焉。措辭見上上曰,不允。出擧條烒曰,請正法罪人鏔,亟施孥戮之典。措辭見上上曰,不允。出擧條烒曰,請絶島爲奴罪人李戒國·劉用孫·金金乭,亟令王府,夬施典刑。措辭見上上曰,不允。出擧條烒曰,請古今島定配罪人李東萬,亟令王府,設鞫得情,夬施典刑。措辭見上上曰,不允。出擧條烒曰,請梟示罪人性世,亟施孥戮之典。措辭見上上曰,不允。出擧條奭周曰,掌令李敬參,兩司合啓傳啓之際,罪人姓字,有所誤奏,事甚未安,推考,何如?上曰,依爲之。出擧條敬參曰,臣素不近似於淸朝耳目,而朝講有命,冒沒登筵,迺於傳啓之際,誤讀一字,致有承宣請推之擧,臣於是乎滿心惶恧,無地自容,以此情踪,不可一刻晏然於臺次,請命遞斥臣職。上曰,勿辭,亦勿退待。出擧條上命經筵諸臣先退,載紹等退出。又命退,承史以次退出。
庚午三月二十一日午時,上御誠正閣。晝講入侍時,同知事洪義浩,持論語第七卷,特進官李肇源,持論語第七卷,參贊官申溆,持論語第七卷,侍讀官洪命周,持論語第七卷,檢討官尹日逵,持論語第七卷,假注書金陽淳,持論語第七卷,記事官朴綺壽,持論語第七卷,記事官李光文,持論語第七卷,武臣副護軍申大坤,以次進伏訖。上開卷讀前受音一遍訖,命奏新受音,命周讀自堯曰咨爾舜,止公則說,仍解釋章句以奏。上讀新受音一遍訖,命陳文義。命周曰,堯曰,一篇,堯·舜·禹·湯·文·武相傳之治法,莫非後世百王之柯則,而其中所重民食喪祭一句,尤爲緊重處也。書曰,民惟邦本,本固邦寧,記曰,民以食爲天,然則民者,國之本也,食者民之天也。凡在君上之位,不可不以民食爲爲政之本,而今夫食喪祭三者,雖各爲一事,然喪與祭之盡情盡禮,亦在足食後事,此孟子所以以養生送死之無憾爲王道之始也。顧今民窮財竭,莫甚於近日,此豈但一時歉荒之致也?殿下臨御以後十年之間,雨暘以時,稼穡不,民有安堵之樂,國有屢豐之喜矣,今之困窮,忽至此極,道路傳聞,不勝其愁慘,此其故何哉?大抵秦漢以後,則田制廢而兼竝者多,貧者益貧,富者益富,今日之民情,亦由於兼竝之家多而然耶。兼竝之家,雖云積穀積財,畢竟用之,終歸於民矣,此不可謂由是而民窮也。昔我宣祖大王,自龍·灣回蹕之後,出軍資倉米三千石,賑之都民,其時雖是八年兵火之後,而猶有此米,能作賑資矣。今則內無興造之役,外無戍邊之弊,而公家之府庫匱竭,民室之甁罌俱罄,誠是求其說不得者也。第今侈風太盛,衣章無等夷之分,飮食多金錢之費,卒遇歉荒,至於顚連,此豈獨愚民無恒心之致也?古人曰,不見形,遠察其影,臣今隨其影而推其源,則或者在上導率之地,其於節儉之方,猶有多少未盡分處耶?禮記曰,國無九年之蓄曰,國不足,無六年之蓄則曰,急,無三年之蓄,則國非其國。伏願殿下,繼自今服食居處之際,雖係常行之事,務從省約,儉德日彰,則朝廷儉矣,朝廷儉則百官儉矣,百官儉則下民儉矣,擧國觀感,當至於安富之境矣,惟聖明留念焉。上曰,所陳好矣,下番陳之。日逵曰,堯曰篇第一義,允執其中四字是已,此非但堯·舜·禹三聖人之傳授心法,實千古臨民御世者之捨他不得者。蓋中也者,不偏不倚,無過不及之名也,凡日用事物上,莫不有當然洽好處,而或失於偏倚,或易於過不及也。故曰,執中也,執之一字,又甚緊重,然時有萬變,事有萬殊,而中則無定體,在小處而有小處之中,在大處而有大處之中,於彼時而有彼時之中,於此時而有此時之中,譬若權衡尺度,輕重長短,隨遇而異,但不失其平直而已。殷湯之建中下民,虞舜之執兩端用中,皆以是道,帝王治平之具,莫有大於一中字矣。第以今日言之,殿下之動靜語默,政令施措之間,萬事萬理,宜可以一中字做去,臣不必的指一二而言之矣。蓋中者天理之公也,不中者人欲之私也,爲人上者,必先去己私,然後始可以行公正之道,由是言之,公之一字,乃執中之本也。殿下如欲行中道,則先於公字上着力,凡百猷爲動,無不以是,則上自朝廷,下至四方,不言之中,自有所觀感效則之化矣。伏願於此,留念焉。上曰,同知事陳之。義浩曰,子張篇末,旣以夫子之得邦家者爲言,而堯曰篇首,乃以堯·舜·禹傳授咨命之訓及成湯·武王誓政令之事,歷敍具載,以明夫道統相傳,前後一揆,而堯·舜·湯·武,則得其位行其道,至於吾夫子,則雖接夫道統之傳,然在於下而不得其位,只以堯·舜以來治法旨訣,誦以傳之。若顔子爲邦之問,而以行夏之時,服周之冕,乘殷之輅答之者,亦與此章,同一義也。大抵論語二十篇之大旨,皆不外此。沕然相合於孟子終篇,鋪敍之規若是,聖門之徒傳守表章之苦心至意,同條共貫也。今我殿下,則居其位行其道,勉勉乎精一執中之工,必以舜何人予何人自期,則吾夫子之所未施於當日者,皆可按此而行之,豈不休哉?此等處,伏願深留聖意焉。上曰,特進官陳之。肇源曰,周有大賚,善人是富,蓋紂之時,所賚而富者,皆惡人也。武王克商,亟擧錫予之政,惟善人是先,夫富之爲言,卽旣方穀之意也,雖以下段民食喪祭言之,非富則何以盡其禮乎?武王此擧,非徒獨厚於善人,將以爲天下勸也,後世人主之於以富善人者,不過爵賞而已,苟或不審乎善惡之分,嚬笑彰癉,反歸於富惡人之歎,則豈非大可畏乎?此等處深加體認之工,是臣區區之望也。上曰,參贊官陳之。溆曰,上下番及同知事·特進官已詳達,臣無可陳者矣。上曰,此章卽堯·舜·禹·湯·武相傳之心法著明者,不當入於論語者,而掇入於末篇者,何也?命周曰,三代聖人之後,道統之傳,惟在於孔子,故門人之以此編,入於論語之末篇,蓋有意焉。上曰,堯·舜·禹·湯·文·武相傳之心法,卽尙書之所載者,旣又言之於此章,則何爲詳言其堯·湯·武之事,獨於舜·禹之事,略言者,何也?命周曰,堯之授舜,只是允執其中一言,而舜之命禹,益之以人心惟危,道心惟微,惟精惟一三言,詳略雖異,而其心法則一也。義浩曰,三聖一揆,雖不能仔細言之,蓋可以明矣。上曰,此章之記錄者誰也?抑孔門弟子之言耶?義浩曰,弟子之常所聞之者,故記之者此也。上命掩卷。仍敎曰,經筵官退去。義浩等退出,上曰,政官牌去來催促,可也。又命退,承史以次退出。
庚午三月二十一日未時,上御誠正閣。夕講入侍時,同知事洪義浩,持論語第七卷,特進官李光益,持論語第七卷,參贊官元在明,持論語第七卷,侍讀官洪命周,持論語第七卷,檢討官尹日逵,持論語第七卷,假注書金陽淳,持論語第七卷,紀事官朴綺壽,持論語第七卷,記事官李光文,持論語第七卷,以次進伏訖。上開卷讀前受音一遍訖,命奏新受音,命周讀自子張問於孔子曰何如,止知人也,仍解釋章句以奏。上讀新受音一遍訖,命陳文義,命周曰,論語之七篇將終,而必以子張之問政結之者,豈無所以而然哉?政者,卽是治國平天下之政,而且答問政者,未有如此章之備,故編入末篇,以繼上章堯曰之下,是爲夫子之道,卽堯·舜之道也。夫子之政,卽堯·舜之政也。夫子之盛德大化,於斯至矣,而復提知命·知禮·知言三知字係之,以明爲政之本,孔門弟子編次之法,大可見矣。然則三知屬己,治平屬人,治己治人,雖非兩道,而本末先後,則有不可紊矣,故曰,欲治其國者,先齊其家,欲齊其家者,先修其身。今我殿下,一念求治,夙宵靡懈,固宜從欲之治,指日可期,而夫何於變之俗?尙矣無論,愁怨之歎,近有益甚,臣愚死罪,竊以爲我聖上治己之工夫,猶有所未盡,而治人之實效,亦有所未廣也。伏願殿下,必以治己二字,爲治國之本,則宗社之幸也,生民之福也。上曰,下番陳之。日逵曰,論語七篇,蓋主乎學,故以學之一字,揭之首篇,而又以知命·知禮·知言三件事,爲篇末之結語者,卽所以明夫爲學者,必行此三者,然後君子之事乃備也。夫知命,是知天底事,知言,是知人底事,而知禮則是修身之要道。中庸曰,思修身,不可以不知人,思知人,不可以不知天,聖人此訓,論語·中庸,互相發明,而爲學之本,實不出於三者之外,則弟子編錄於聖訓,而必以此終始之者,其意深矣。大抵論語一書,爲六經之最,其辭近而其指則遠,其文簡而其理則博,於帝王治世之方,尤爲切要。我殿下,典學惟勤,乃今日畢講此書,未知殿下之有得於此書者,果何如乎?伏願殿下,以得於論語者,施諸政令事爲之間,使臣等有以見爲學之實效焉。上曰,同知事陳之。義浩曰,上下番,皆以篇末三條,敷陳之矣。聖經賢傳中論語一部,爲最喫緊切要處,學者之爲君子,人主之致治平,都不外此,首章末章,皆以君子爲言,前後三節,亦自有照應,蓋知命則可以爲不慍之君子矣,知禮則必有朋來之樂矣,知言則豈無學習之悅乎?記者於此兩章,所以示該本末成始終之工也。故程子曰,未讀論語時,是這樣人,旣讀論語後,是這樣人,則是與不讀無異,宋臣趙普,不過是開國勳業之佐,而其言曰,佐階下致太平,言雖過矣,而槪亦有得乎讀論語之效者也。我東先輩,不記其誰某,而有一積工於魯論者曰,我讀論語,而眼前之事事物物,皆自魯論中出來云。至今傳爲美談,學者篤工,其功如此,則今殿下,鎭日開筵,三講勤接,旣已訖講此魯論一部書矣,推平日心得之工,顯諸行事,期有體驗發用之實效,俾無書自書之歎,是愚臣區區之望也。上曰,所奏好矣。上曰,特進官陳之。光益曰,臣無可達者矣。上曰,參贊官陳之。在明曰,上下番及同知事,旣詳奏矣,臣無可陳矣。上曰,出納之吝,在君上始爲惡德,而在有司,未必爲惡,故出納之吝,謂之有司矣。不然則歷敍四惡之中,恐不可如是立言也。命周曰,以物與人,而慳吝在心,則與人雖多,不以爲惠,在下之人,猶不可如此,況處君上之位,而何可行此等之手段乎?至於有司,卽是典守之職也,出納之吝,容或無怪,而終非美事。日逵曰,出納之吝,比諸上三惡,不無輕重之分,而其爲害於政則一也,故如是立言耳。上曰,慢令謂之賊,何也?命周曰,令始緩矣,而期乃促焉,則民必抵罪而害之,故謂之賊也。上曰,此言不知言不知人也者,蓋大奸似忠,其言似是而非矣,豈可以言而知人耶?命周曰,知言亦是工夫已到後事也,如至知言之境,則人之是非邪正,可以辨矣,又旣知人,則似忠之奸,寧有不辨之理也?日逵曰,人心之動,因言而宣,易曰,吉人之辭寡,躁人之辭多。以此觀之,則知言實爲知人之方矣。上曰,集註云言之得失,可以知人之邪正,人或有言行之不相符者,則亦豈可直歸之於邪人乎?命周曰,或有口倢而行不善者,或有言訥而行則敏者,降在後世,知人之難,類如是矣,在上之人,尤當以知人爲先務也。上曰,知言苟非堯則哲之明,則實難知人,兼看言行,方可以知人也。命周曰,誠如聖敎矣。旣不可以言語知人,則固當先聽其言,後驗其跡,竝看言行,恐爲知人之要道矣。上曰,大註亦因項羽事,而大抵吝之極害於事,從可知也。命周曰,聖敎誠然矣。在上之人,有如項羽之吝,則是乃爲惡矣。上命掩卷,仍敎曰,論語今已畢講,自明日,以詩傳繼講溫繹,頉稟權停,可也。又命經筵官退出,承史以次退出。
庚午三月二十一日申時,上御誠正閣。召對入侍時,參贊官申溆,持孟子第一卷,侍讀官洪命周,持孟子第一卷,檢討官尹日逵,持孟子第一卷,檢校待敎朴綺壽,持孟子第一卷,假注書金陽淳,持孟子第一卷,記注官劉㵙,持孟子第一卷,紀事官李光文,持孟子第一卷,以次進伏訖。上命開卷讀之,命周讀自孟子見梁惠王,至利吾國乎。上曰,下番讀之。日逵讀自孟子對曰王,止不奪不饜。上曰,參贊官讀之。溆讀自未有仁,止何必曰利。上曰,閣臣讀之。綺壽讀自孟子見梁惠王王立,止不樂也。上曰,注書讀之。賤臣讀自詩云經始,止豈能獨樂哉。上曰,上番讀之。㵙讀自梁惠王曰寡人,止多於隣國也。上曰,下番讀之。光文讀自不違農時,止天下之民至焉。上曰,文義陳之,可也。命周曰,時君世主之欲治其國者,莫不以得人爲難,而雖或得人,亦豈易聖人乎哉?孔子後,幾千百年,始有孟子,而孟子之先見梁王,安知非天以孟子,眷顧於惠王乎?惠王旣遇如孟子之聖,則固當先問以修齊治平之術,而其最初一言,不出於利字之外,千載之下,可勝歎哉?孟子所對,只以仁義二字,聊作對症之劑,以救惠王利欲之病,如使梁王,深信聖人,尊事仁義,則先王之道,豈難復行於魏·梁之方乎?今我殿下,始講孟子之書,而欲行孟子之道,則必以仁義二字爲出治之本,是臣區區之望也。上曰,下番陳之。日逵曰,孟子七篇,蔽一言曰,遏人欲存天理而已。由於天理之公而爲仁義,發於人欲之私而爲利,利欲公私之分,卽治亂興亡之幾也。蓋自周衰之後,擧天下靡然從功利之說,皆以富强爲治務,爭奪爲能事,而不復知有先王仁義之敎也。是以孟子,於梁王問利之初,必先以仁義二字爲對,欲其開發善心,格去邪思,其反覆引喩之說,都不出於遏欲存理之意。若夫利天下之心,則雖聖人,亦豈無之,而但聖人,不以利爲利,以仁義爲利,故其利及於天下。好利之弊,非但齊·梁之君,後世帝王之不能復三代之治者,率由於私欲之不克去而然也。蓋天理務爲十分存得,人欲不容一毫不去,存遏之工必如此,然後乃可爲仁義之治,伏想聖學高明,必有所洞見此理,而更於孟子之訓,反身省察,益加聖工。上曰,參贊官陳之。溆曰,梁惠王得遇如孟子之聖,則其所先問,宜在於修仁義行王道之事,而不此之爲,先以一利字說去,此乃戰國之君,志趣卑下,只要其目前之利,而不知仁義之利其國,終不能用孟子,而一王之業,卒莫致於當世,此臣所以慨恨於梁王,而爲後來人主之所鑑戒者矣。上曰,閣臣陳之。綺壽曰,今此首章義利之辨,實爲孟子七篇中綱領,而可與尙書人心道心之說參看矣。蓋道心屬義邊,人心屬利邊,俄筵亦以三代以後人君,初無精一執中之工,故未能善治,有所下詢,聖敎誠至當矣。義中未嘗無利,雖以易所云利者義之和一句觀之可知,而苟或專以利爲利,則亦未必利焉,可驗於此章所陳,而後世人辟,未能明辨於義利界分,治常少而亂常多,可勝慨惜?就以下章言之,行仁義之效,至於民樂其樂,加剝割之政,至興是日曷喪之謠,此豈非已往之明效大驗乎?然而徒善,亦不足以爲政,必如第三章所云制民之産,然後可見行仁義之實。顧今災荒溢目,廈氈之上,憂民一念,早夜憧憧,蠲稅停貢,發政施仁,凡所以損上益下之方,靡不用極,至如梁惠王移粟一事,固無足言,而然猶傳聞之說,或不無餓莩之患云,此實由於蓄積無素之致,而竊恐我殿下,不無有欠於古聖王制民産之政,更加留神,區區之望也。上曰,第一章後義而先利,甚至於不奪不饜,孟子此語,可以爲後世爲人臣者之戒,而猶不能超脫於利欲之場,自取其禍,抑何心歟?命周曰,凡爲人臣者,雖非孟子之戒,愛君敬長,乃是秉彝之性也,可謂磨滅他不得,而往往有此等之類者,俱是失其本性者,雖有孟子之戒,亦不能入也。故曰,未有仁而遺其親者也,未有義而後其君者也。上曰,此云天下之民至焉,此則行王之效也。以程子註觀之,孔·孟之所遇雖不同,孔子以尊周爲本,孟子以行王勸時君,則聖賢時措之義,竝行不悖歟。命周曰,聖敎誠然矣。孔子之時,則天下猶知尊周,而至於孟子時,則七國爭雄,生民塗炭,故所以以王道勸齊·梁之君矣,所處雖殊,其揆則一也。上曰,此云五十者可以衣帛,七十者可以食肉,然則五十者,不可以食肉耶?命周曰,七十五十者,衣帛食肉,非是界限之截然有定,蓋以血氣旣衰之後,則非帛不暖,非肉不飽,故以五十七十而言也。上曰,以張南軒小註觀之,亦可見老幼之有別矣。命周曰,蓋其衰老之後,可以衣帛食肉,而雖非衰老之人,如或羸弱而有病,則何可曰,非老而不帛不肉乎?然而以七十五十爲言者,老少之別,亦寓於其中矣。上曰,孔子語簡而意備,孟子之言,必諄復之不已者,欲其梁王之易曉而然。命周曰,此與堯之命舜,舜之命禹,可以參互看也。堯則只以允執厥中四字命之,舜則益之以三言,非欲其諄復也,意實在於易曉而然也。上曰,經始靈臺以下,蓋言文王與民偕樂之事也。後世人君,亦能以與民偕樂爲心,則雖有興作之役,民不爲怨歟。命周曰,民以安逸爲樂,勞役爲苦,纔有興造,已非安逸也,安有偕樂之意乎?日逵曰,以迭道而使民,則民勞而不怨,必不得已而有用民力處,則亦豈可不使乎?但無失其迭道而已。上曰,語云使民以時,苟有不得已土木之役,則何可以百姓之勞,而不之使役乎?命周曰,民雖至愚,亦謂之神矣,土木之役,在渠固爲勞苦,而如果不獲已之事,則必無怨咨之意,而反有樂赴之效也。我國鼎定之初,用八道之民,築斯都城,至於數年之久,而未聞其時,有怨咨之聲,此亦不獲已之故也。上曰,此利字與元亨利貞之利,大不同歟?命周曰,梁王所欲之利,卽是利欲之利也,非四德之利也。上曰,此云數罟不入洿池,則魚鱉不可勝食,此亦斧斤以時入山林之意同歟?命周曰,數罟卽密網也,以密網取魚,無異盡物取之之意,而古有山澤之官,亦有山澤之禁也。與斧斤以時入山林之意參看,則魚鱉不可勝食之意,可以攄得矣。上曰,此云賢者而樂此,賢者之樂,於何可見歟?命周曰,聖人誨人之法,每多因勢利導之事,而梁王顧雁鹿而問之,故孟子亦以此答之。此下靈臺·湯誓爲證,亦可見賢者後樂此之意也。上曰,河內河東之移民移粟,卽王政之所不廢者,而是亦末也,不如養生喪死無憾之爲王道之始,故以五十步百步,引喩之耶?命周曰,聖敎誠然矣。移民移粟,自是王政之末節,而且以隣國之民不少,寡人之民不多之語看之,則梁王之心,初不出於愛恤,而亦是利欲之心也。上曰,移民移粟,與我國募民之例,而小註曰,民自移其粟云爾,則亦商賈通貨之類耶?命周曰,與今海西穀移送湖南之擧似同,而如是之際,商賈之通貨,自在其中矣。上曰,梁王之移民移粟,自矜以盡心者,有欠辭遜,齊宣則以觳觫章見之,似有優劣之分矣。命周曰,假使梁王,眞行善政,有國之人,固當自以爲不足,而梁王則不然,反生誇矜之意,其不能用孟子之言,固其勢也,而至於齊宣,則其所藹然之心,猶有可觀處矣。上曰,隣國指接壤之國耶?命周曰,雖以民少民多之語觀之,似是接壤之國也。上命掩卷,仍敎經筵官退出。溆曰,玉堂多有實故,而鎭日開講,番次苟艱,何以爲之乎?上曰,無端違牌,頻數替直,此後則更勿如是之意,分付弘文館,可也。仍命退,承史以次退出。
上在昌德宮。停常參,只經筵。
申時,灑雨下雨,測雨器水深一分。
申溆,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
申溆啓曰,明日再明日,英陵忌辰祭齋戒正日,二十五日六日,明陵忌辰祭齋戒正日相値,視事頉稟之意,敢啓。傳曰,知道。
申溆啓曰,御營廳長官來言,今日本廳軍兵,日次私習云矣,敢啓。傳曰,知道。
申溆啓曰,卽者吏曹郞廳來言,今日祿都目政事當爲之,而判書朴宗慶未肅拜,參判閔耆顯,參議宋冕載病不來,不得開政云,竝卽牌招,以爲開政之地,何如?傳曰,允。
申溆啓曰,禁衛大將李光益,以南壇奉審事,今日出去矣,兼帶左邊捕盜大將命召及大將牌·傳令牌,何以爲之?敢稟。傳曰,仍佩往來。
傳于申溆曰,詣臺臺臣同爲入侍。
以司諫南惠寬,獻納權烒牌不進罷職傳旨,傳于申溆曰,只推。
申溆啓曰,吏曹判書朴宗慶,參判閔耆顯,參議宋冕載牌不進推考傳旨及罷職傳旨,今方捧入,而開改命下之後,如是違牌,事甚未安,判書·參判,竝更牌招,何如?傳曰,允。參議一體牌招。
傳于申溆曰,今日朝講時,閤外喧聒,至徹於啓講肅嚴之地,雖在常時,無敢如此,況於斯時乎?追聞所起喧者,是喉院·玉堂之隷,事未前有,誠極痛惡。當該下隷,令兵曹,各別嚴棍二十度後,卽移刑曹嚴刑,當日內押送遠道定配,當該頭目,亦令刑曹,另加刑推汰役,承旨一竝遞差,注書先汰後拿。雖以兵曹言之,閤門禁喧,係是職分,今日兵曹事,將何如也?入直騎堂,姑先遞差,郞廳與注書,同一體嚴勘,玉堂今當開講之時,鎭日詣閤,遞易殊悶,姑爲推考,不飭之閤門武藝廳,令攸司,從重科治,承旨有闕之代,前望單子入之,待下批牌招察任。
承旨前望單子入之,尹長烈·尹序東·尹益烈·尹命烈·尹鼎烈·尹行直落默。
尹序東啓曰,新除授行左承旨尹長烈,時在京畿長湍地,斯速乘馹上來事,下諭,何如?傳曰,許遞。
傳于尹序東曰,右承旨許遞,與有闕之代,前望單子入之,待下批牌招察任。
承旨前望單子入之,南履翼·徐有望·宋文述落點。
尹序東啓曰,吏曹判書朴宗慶,參判閔耆顯,參議宋冕載再牌不進推考傳旨及罷職傳旨,今方捧入,而開政命下之後,連事違召,不卽承膺,事甚未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,更爲牌招。以吏曹參議宋冕載牌不進罷職傳旨,傳于尹序東曰,只推。
兵曹口傳政事,護軍單洪奭周。
以吏曹參議宋冕載牌不進罷職傳旨,傳于尹序東曰,只推。
尹行直啓曰,卽者校理洪命周,修撰尹日逵,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
尹行直啓曰,晝講時刻將屆,玉堂上下番俱空,事甚未安,校理申在明,副校理鄭元容·李泳夏,修撰朴周壽,副修撰趙琮鎭·尹尙圭,竝卽牌招,以爲推移入直之地,何如?傳曰,允。
以校理洪命周,副校理李泳夏,修撰尹日逵·朴周壽,副修撰尹尙圭牌不進罷職傳旨,傳于尹行直曰,只推。
尹益烈啓曰,卽者檢閱李光文,謂有情勢,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
尹益烈啓曰,卽者檢閱朴綺壽,謂有官規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
尹行直啓曰,左右史,不可不備,別兼春秋朴周壽,一體牌招入直,何如?傳曰,允。
尹行直啓曰,吏曹判書朴宗慶,參判閔耆顯,參議宋冕載三牌不進推考傳旨及禁推傳旨,今方捧入,而開政命下之後,連事違召,無意承膺,事體所在,誠極未安。判書·參判,所當更請牌招,而係是一日四牌,何以爲之?敢稟。傳曰,參議分揀,與判書·參判,一體更爲牌招。
傳于尹行直曰,政官仍以前牌催促。
傳于尹行直曰,見窠皆令差出。
有政。吏批,判書朴宗慶牌不進,參判閔耆顯式暇,參議宋冕載進,同副承旨尹行直進。啓曰,判書朴宗慶牌招不進,參判閔耆顯式暇,小臣獨政未安,何以爲之?敢稟。傳曰,只出緊任,以金魯敬爲右尹,申溆爲兵曹參知,吳洪錫·李埴爲兵曹佐郞,李厚典爲禁府都事,注書單李光文。
尹益烈,以兵曹言啓曰,同知中樞府事尹光錫,老病在鄕,上來無期云,五衛將林允喆,景福宮衛將盧仁兢,文臣兼宣傳官洪羲俊·李魯集,俱以身病猝重,勢難供職,呈狀乞遞,竝改差,何如?傳曰,允。
兵批,判書金履度進,參判朴聖集入直,參議曺允遂病,參知未差,左副承旨尹益烈進。以趙重瞻爲同知,尹衡東爲五衛將,崔彦耇爲景福將,朴周壽·曺鳳振爲文兼,吳在臣爲武兼,同知南允卨,僉知尹文東·尹彦喆·李運春,護軍尹長烈,副護軍金履喬·金魯應·元在明·尹命烈·尹鼎烈·申溆·鄭觀綏,副司直洪羲俊·金學淳·李東冕,副司果姜浚欽·李一愚,以上竝單付。
以左承旨南履翼牌不進罷職傳旨,傳于尹行直曰,只推。
尹益烈啓曰,新除授右副承旨徐有望,時在京畿楊根地,同副承旨宋文述,時在全羅道全州地,竝斯速乘馹上來事,下諭,何如?傳曰,竝許遞,前望單子入之,待下批牌招察任。
承旨前望單子入之,趙萬元·李羲甲落點。
洪羲祖汰去,代以尹景鎭爲假注書。
以別兼春秋朴周壽牌不進罷職傳旨,傳于尹行直曰,只推。
尹益烈,以禁衛營言啓曰,謹依定式,臣光益進詣南壇,奉審摘奸,則壇上與階砌·紅箭門內外,俱爲無頉,松木則漸就蒼鬱,禁樵守護等節,另加申飭之意,敢啓。傳曰,知道。
尹益烈,以義禁府言啓曰,時囚罪人金載儁本府議啓內,荒年徵債,經稟停止,則身爲法官,無難聽理,事甚可駭,旣有從重勘配之命,施以定配之典事,判付內,依允啓下矣。金載儁,告身盡行追奪,黃海道白川郡金谷驛,徒三年定配,而以議啓及判付內辭意,具罪目,依例發遣府羅將,押送配所,何如?傳曰,允。
尹益烈,以兵曹言啓曰,謹依下敎,弘文館使令李永福,爲先決棍二十度之意,敢啓。傳曰,知道。
尹益烈,以兵曹言啓曰,謹依下敎,政院使令池有泉,決棍二十度後,竝與弘文館使令李永福,移送刑曹,使之嚴刑遠配之意,敢啓。傳曰,知道。
尹益烈,以兵曹言啓曰,謹依下敎,閤門外不能禁喧結束色書吏安希天,近仗軍士張景哲,各決棍十度之意,敢啓。傳曰,知道。
尹益烈,以刑曹言啓曰,傳曰,今日朝講時,閤外喧聒,至徹於啓講肅嚴之地,雖在常時,無敢如此,況於斯時乎?追聞所起喧者,是喉院·玉堂之隷,事未前有,誠極痛惡,當該下隷,令兵曹,各別嚴棍二十度後,卽移刑曹嚴刑,當日內押送遠道定配,當該頭目,亦令刑曹,另加刑推汰役事,命下矣。承政院使令池有泉,弘文館使令李永福,各嚴刑一次後,有泉平安道龍川府,永福咸鏡道洪原縣,竝遠地定配,卽爲押送之意,敢啓。傳曰,知道。
尹益烈,以刑曹言啓曰,傳曰,今日朝講時,閤外喧聒,至徹於啓講肅嚴之地,雖在常時,無敢如此,況於斯時乎?追聞所起喧者,是喉院·玉堂之隷,事未前有,誠極痛惡,當該下隷,令兵曹,各別嚴棍二十度後,卽移刑曹嚴刑,當日內押送遠道定配,當該頭目,亦令刑曹,另加刑推汰役事,命下矣。承政院頭目使令金昌文,弘文館頭目使令金廷煥,各嚴刑一次,放送之意,敢啓。傳曰,知道。
右副承旨尹鼎烈疏曰,伏以臣伏奉恩除,以臣爲承政院右副承旨矣,第臣與新除授行都承旨臣尹序東,爲三寸叔姪,揆以法例,在下當遞,玆敢援例陳章。伏乞聖慈,亟遞臣職,以存公格,以安私分焉。臣無任云云。省疏具悉。本職許遞。
注書李紀淵疏曰,伏以臣,卽伏見傳敎下者,有注書先汰後拿之命,而喉院以假注書洪羲祖,捧傳旨以入云矣。院隷檢飭,專在於實官,則今於處分之下,臣實當勘,而一時假僚,替捧現告,臣豈敢以休告在家,晏然幸逭乎?玆敢短章自首,仰瀆崇嚴。伏乞聖明,俯垂洞察,亟命嚴處,以安私分,千萬幸甚。臣無任云云。省疏具悉。爾亦難免,一體拿勘。
檢閱李光文疏曰,伏以臣,俄於注書汰拿之命,已不勝惶蹙,而今又伏見注書李紀淵到院之疏,其所自引旣如彼,則臣之難安,於是乎益甚矣。蓋院隷察飭,自是上注書之職分,而臣實主其事,則豈敢以職非見帶,有所自恕,而諉之於僚員,晏然若無事者哉?治疏將上之際,伏見李紀淵疏批下者,臣尤萬萬悚恧,靡所容措,玆敢短章自列,徑出禁扄。伏乞聖慈,俯垂鑑諒,亟下處分,以肅朝綱,以安私心焉。臣無任云云。省疏具悉。爾之職雖曰,注書,今之任乃是翰林,非謂全無所失,亦異目下所帶,爾之猶如注書樣陳疏自訟,豈不近於塞責乎?然今亦使爾爲注書,始論不飭之罪,次施拿問之典。
持平李希祖疏曰,伏以臣之不敢冒據臺職之義,悉暴於前疏,仰冀天日之照燭,得遂匹夫之初志,不自意誠未格天,辭不達意,反賜優容之批,至承忠悃之敎,臣瞻天感泣,伏地悚惶,誠不知措躬之所也。嗚呼,臣直不過草野之賤·蟣蝨之微,幸際我殿下千一之盛會,不棄菅蒯,愛及屋烏,拔諸疎逖之賤,置之侍從之班,零替之門,榮光極矣,遐僻之鄕,寵渥溢矣。分義所在,固當糜粉身骨,殫竭心力,蹶供職,以報涓埃之萬一者,豈非臣之至榮大願也?然而迷滯之見,守株之義,有萬萬不敢當者。夫今之臺閣,亦古之臺閣,任言責而補闕遺,勵直氣而進讜言,上格君心,下糾官師,歷觀前史,國家之治亂安危,朝廷之言議得失,專係於臺官,其所選任,固非庶官之比。況復我聖朝用人之制,先看門閥,次看才器,雖其門閥華顯,而言議不足以動人,則不敢居是職也,雖其才器足以可尙,而門閥不足以備數,則亦不敢居是職。今臣之地閥,則一國皆知其卑微,才器則擧朝皆知其庸下,而顧其職則臺閣也,假令逐日詣臺,夙夜在公,其何能出一言而發一謨,以補我聖上淸明之治哉?直不過貽笑於當世,取譏於後日,而汚濊名器之罪,濫叨非分之責,蝟集於一身而已,此非但臣心之惶懍踧踖,豈不大有妨於朝家爲官擇人之規哉?是故,臣之前疏,累累泣懇者,實非備例飾讓,斷斷此心,可質神明,今若貪戀恩寵,揚揚冒居,則自顧方寸,便是兩截,旣不能自靖其身,顧何以不負其職?左右量度,迷見已痼,天牌屢臨,承膺無路,有臣如此,生不如死,伏願殿下,俯察愚衷,亟許鞶遞,仍命選部,更勿檢擬於臺望焉。臣今不以臺閣自處,則一言尾附,固所不敢,而第目今大無之歲,又當窮春,到處餓殍之報,聞極慘切。雖以都城內言之,市價太高,列廛之米,幾乎乏絶,閭巷貧民,貿貿來肆,不盈升龠,歎息虛歸,情狀可矜,景色愁慘。近聞西路舟運之穀,京倉貢物之米,便爲江邊都賈,廛中富漢之積儲,私藏之物,姑不斥賣,日增其直,待其騰踴,欲牟厚利,職此之故,市價漸高,饑民許多矣。伏願殿下,亟命市司及法司,摘發儲蓄米穀不賣之五江都賈,四廛富民,卽令出賣,平定厥價,使都城窮民,隨價隨買,則庶免顚仆溝壑之患,此實都城中萬民之願。臣無任云云。省疏具悉。今閱爾疏,嘉乃陳弊,予於昨日講對,語及梁惠王移粟事,有所論及於玉堂矣,玆因爾疏,益有覺焉。大抵市直刁登,多由於該署之猶未檢察,而若如爾疏,勒令出賣,殆無近於梁惠王移粟之事乎?然令廟堂,商議稟處,爾其勿辭察職。
庚午三月二十二日卯時,上御誠正閣。朝講入侍,詣臺臺臣同爲入侍時,領事金思穆,持詩傳第一卷,特進官朴崙壽,持詩傳第一卷,特進官李普天,持詩傳第一卷,同知事趙弘鎭,持詩傳第一卷,參贊官元在明,持詩傳第一卷,大司諫任厚常,持詩傳第一卷,掌令李敬參,持詩傳第一卷,侍讀官洪命周,持詩傳第一卷,檢討官尹日逵,持詩傳第一卷,假注書金陽淳,持詩傳第一卷,記事官朴綺壽,持詩傳第一卷,記事官李光文,持詩傳第一卷,執義金孝眞,以次進伏訖。思穆曰,竝讀章下註乎?上曰,法講體重,除之,可也。上開卷,命奏新受音。命周讀自關關雎鳩,止章八句,仍解釋章句以奏。上讀新受音一遍訖,命陳文義。命周曰,詩之三百篇,以周南爲首篇,周南之中,又以關雎爲首章,聖人刪詩之意,蓋可見矣。聖人之極工,卽是治國·平天下之事,而治平之本,亶在於修齊,周之享八百之基業,有百男之吉慶,無不本於關雎之化也。今我殿下,始講詩傳,而此章又是開卷第一義也,深體此章之義,以修齊爲治平之本,則我國,亦可卜億萬年無彊之休矣,念哉。上曰,所陳甚好,當體念矣,下番陳之。日逵曰,詩可以見性情,孔子曰,關雎,樂而不淫,哀而不傷,朱子繼之曰,爲此詩者,得其性情之正也。夫因詩而見作詩者之性情,則亦可因作詩者,而見文王之性情,又可因文王之性情,推以知夫天下人性情之莫不一於正也。第以此章論之,形容后妃之德如此,當知文王之德又如此,文王后妃之德如此,當知修·齊·治·平之功化又如此,其功化如此,故所以發見於咨嗟詠歎之間者,又如此詩,可以見性情者,不其然乎?朱子曰,讀關雎詩,便使人有齊莊中正意,又曰,此詩之冠於三百篇,如記言毋不敬,書言欽明文思,朱子此訓,皆爲其性情之得正而發之者也。殿下於今日經筵,始講此章,伏願以性情之正四字,看作開卷第一義,深加體念而省察焉。上曰,領事陳之。思穆曰,詩之本意,蓋出於心而發於言,民俗歌謠,可見於音響節族之間。以此觀之,人心之邪正,民俗之善惡,專在於人君之德化,德化亦非別般事也,廈氈燕閑之中,酬接言動,莫非當然底道理,則四方聽聞,亦必觀感,性情之正,自發於言,而登諸歌謠,達於鄕黨矣。然則人君之動靜云爲,豈不重且大哉?今日開講,卽詩傳首卷也。伏願殿下,於此等處,益加體認,使我東億萬生靈,咸囿導率之化,則亦將採謠俗而被管絃矣,是爲臣區區之望也。上曰,切實矣,同知事陳之。弘鎭曰,關雎一篇,正家之始,而首于三百,被之管絃,用之邦國,用之鄕人,蓋由文王緝熙敬止之學,刑于妻御于邦,故先儒以爲,夫婦正則父子親,父子親則君臣敬,所謂正心以正朝廷,正朝廷以正百官,正百官以正萬民者也,莫非文王聖學,推以導率,使群下各務正家之學焉,惟殿下,體念典學焉。上曰,留意矣,特進官陳之。崙壽曰,儒臣與領事·同知事仰奏,臣無更達之辭,而關雎之冠於三百篇者,卽生民之始,百福之源,如易之首乾坤,而自家而國·天下之化,莫非人君躬行之效,文王之德,始自宮闈,天下之夫婦父子君臣之倫,正焉。同知事,以文王聖學中於緝熙敬止,仰對,而大抵乾健坤順之義,文王聖姒之所以仰體者,不出於敬淑二字,此等處,正合留念矣。上曰,好矣,特進官陳之。普天曰,諸臣已詳達之,臣無可陳者矣。上曰,參贊官陳之。在明曰,大抵詩三百,必以關雎爲首者,其旨大矣,此章乃生民之始,百福之源,而抑亦爲敎化之本。以麟趾之效應言之,振振公子,吉慶無彊,實基於此,而至於風化觀感之盛,則始自閨房,推至鄕黨·邦國·天下,以召南一篇觀之,江沱汝漢之間,莫不被文王后妃之化,民俗之變,風謠之美,有如草尙之風,豈不盛哉?此蓋出於文王性情之正,而其功效之著見者,如彼其盛大,臣亦以導率二字,有所仰奏,而民心之善惡,風俗之淳漓,實惟在於在上者導率之如何。伏願於此等處,留心省察焉。上曰,關雎一篇之朱子大旨,文王生有聖德,又得聖女爲配,化行俗美爲釋,假使文王之德,雖不如此,聖女之化,可及於周南八百里耶?命周曰,陰敎自是化國之道,而雖有后姒之聖德,又不有文王之德,則周之治化,安得如是之隆也?是乃乾坤之道也,只有坤道之行,而不有乾道之運,則萬物從何而生之乎?必也乾坤正後,可以成矣。上曰,此云寤寐思服·輾轉反側等句語,此果誰人之語耶?命周曰,集註以爲,宮人之詩,後學當歸重於朱子矣,似無可疑,而且其時宮人,亦被文王之化,雖皆爲賢,其化國布德之心,豈如文王之切乎?然則思服·反側,必是文王之事也。上曰,窈窕淑女,君子好逑,是見太姒後語乎?未見而爲此語乎?或曰,非文王之語也,宮中之人所言云,此說,何如?命周曰,集註以爲宮人,見后妃之盛德,作此詩云爾,則似是后妃入宮後事也。弘鎭曰,大抵詩乃樂章,專是諷詠嗟嘆之文也,非如易經·書經訓解,於字句之間,惟從活看,則詩人之意,或可見之矣。崙壽曰,以釋經之旨,觀之,當以朱註歸重,誠如儒臣所奏,而諷詠嗟嘆之際,詩人之意,亦多有活看處矣。命周曰,看書之法,以平順看之則爲好,何必未免於回繞,而況以下章琴瑟友之·鐘鼓樂之等句看之,則豈是宮人預作之語耶?上曰,關雎大旨,以起興他物,引起所詠之詞爲釋,則曰興,而不曰興而比者,何也?命周曰,先儒亦多以興·比爲言,而大抵興中,每多帶得比體者,非但關雎一章爲然,此則諸篇興體,多有如此處矣。上命掩卷,思穆曰,朝晝異候,聖體,若何?上曰,一樣,各殿·宮氣候,亦一樣矣。此後朝講,大臣鎭日登筵,似爲難矣,政府西壁,雖非下敎,使之輪入,可也,玉堂知而擧行也。厚常等進前,上曰,傳啓只擧末端,可也。厚常等曰,請亟下罪人徐邁修中道付處傳旨。上曰,不允。出擧條厚常等曰,請遲晩後物故罪人啓能,亟施孥籍,趾賊等凶種,夬施邦刑,獻遂,設鞫得情。上曰,不允。出擧條厚常等曰,請夏賊子女,亟施跪斬之典,斗恭親屬應坐之類,一依适·雲例施行,斗恒及夏賊親屬奴傔連伊夫妻,竝嚴鞫得情,夬正典刑。上曰,不允。出擧條厚常等曰,請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚,夬正王法。上曰,不允。出擧條厚常等曰,請時景·時昱,竝施孥籍之律,金樂敎,亟令王府,設鞫嚴覈,夬正邦刑。上曰,不允。出擧條厚常等曰,請賜死罪人行恁諸子應坐之類,亟令王府,依律擧行,無俾易種焉。上曰,不允。出擧條厚常等曰。以下一行三字刀削厚常等曰,請物故罪人家煥·哲身,正法罪人承薰·樂敏,施以孥籍之典。上曰,不允。出擧條厚常等曰,請物故罪人國榮,亟施孥籍之典。上曰,不允。出擧條厚常等曰,請物故罪人時偉諸子,亟施散配之典。上曰,不允。出擧條厚常等曰,請物故罪人裕,亟施孥戮之典。上曰,不允。出擧條厚常等曰,請知情不告罪人魯賢,亟施孥籍之典。上曰,不允。出擧條厚常等曰,請知情不告罪人在民,亟施孥籍之典。上曰,不允。出擧條厚常等曰,請物故罪人履猷諸子,亟施散配之典。上曰,不允。出擧條厚常等曰,請安置罪人李晦祥,島配罪人金宇光,竝令王府,更加嚴鞫,夬正典刑,放釋罪人權思穆·金千孫,亟施絶島安置之典。上曰,不允。出擧條厚常等曰,請楸子島減死安置罪人在敏,亟令王府,還爲拿來,嚴鞫得情,夬正典刑。上曰,不允。出擧條厚常等曰,請金甲島安置罪人李東馨,爲先施以荐棘之典。上曰,不允。出擧條厚常等曰,請楸子島安置罪人徐瀅修,設鞫嚴問,夬正王法。上曰,不允。出擧條厚常等曰,請巨濟府島配罪人李魯春,亟令王府,設鞫嚴問,明正典刑。上曰,不允。出擧條厚常等曰,請古今島安置罪人張錫胤,亟令王府,嚴鞫得情,快正典刑。上曰,不允。出擧條厚常等曰,請追奪罪人煥之諸子,亟施散配之典。上曰,不允。出擧條厚常等曰,請賜死罪人達淳諸子,亟施遠地定配之典。上曰,不允。出擧條厚常等曰,請追奪罪人日煥諸子,亟施散配之典。上曰,不允。出擧條厚常等曰,請逆賊漢祿,亟施孥戮之典。上曰,不允。出擧條厚常等曰,請黑山島安置罪人日柱,依初下傳敎,設鞫得情,夬正典刑,上曰,不允。出擧條厚常等曰,請追奪罪人龜柱支屬應坐之類,一依尙魯例,施以散配之典。上曰,不允。出擧條厚常等曰,請金甲島安置罪人龍柱,亟令王府,設鞫得情,夬正典刑。上曰,不允。出擧條厚常等曰,請前監司李書九,設鞫得情,夬正典刑。上曰,不允。出擧條厚常等曰,請追奪罪人鍾秀支屬應坐之類,一依尙魯·漢祿例施行。上曰,不允。出擧條厚常等曰,請追奪罪人鍾厚支屬,亟施散配之典。上曰,不允。出擧條厚常等曰,請正法罪人審度,加施孥戮之典。上曰,不允。出擧條厚常等曰,請物故罪人㯳支屬,亟令王府,嚴加盤覈,仍施孥戮之典。上曰,不允。出擧條厚常等曰,請大逆不道罪人夢瑞,亟令王府,以适·雲例施行,其支屬之應問者,亦卽拿覈得情,使王法伸而亂本拔焉。以上竝措辭見上上曰,不允。出擧條孝眞等曰,請正法罪人鏔,亟施孥戮之典。上曰,不允。出擧條孝眞等曰,請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。上曰,不允。出擧條孝眞等曰,請周爀,亟令王府,嚴鞫得情,夬正典刑。上曰,不允。出擧條孝眞等曰,請亟下三啓依允之傳旨,令該府擧行焉。上曰,不允。出擧條孝眞等曰,請物故罪人基讓子寵億,姑先施以竄配之典。上曰,不允。出擧條孝眞等曰,請古今島定配罪人李東萬,亟令王府,設鞫嚴問。上曰,不允。出擧條孝眞等曰,請物故罪人國仁支屬應坐之類,亟施島配之典。上曰,不允。出擧條孝眞等曰,請朴紀淳,亟令王府,拿來嚴問,以重鞫體。以上竝措辭見上上曰,不允。出擧條厚常曰,請金甲島爲奴罪人克觀,更令王府,嚴鞫得情,夬正王法。上曰,不允。出擧條厚常曰,請逆賊尙魯,亟施孥戮之典。上曰,不允。出擧條厚常曰,請亟下三啓傳旨,令攸司,卽速擧行焉。上曰,不允。出擧條厚常曰,請正法罪人逆鏔,亟施孥戮之典。上曰,不允。出擧條厚常曰,請絶島爲奴罪人李戒國·劉用孫·金金乭,亟令王府,夬施典刑。上曰,不允。出擧條厚常曰,請古今島定配罪人李東萬,亟令王府,設鞫得情,夬施典刑。上曰,不允。出擧條厚常曰,請梟示罪人性世,亟施孥戮之典。以上竝措辭見上上曰,不允。出擧條在明曰,大司諫任厚常等,傳啓之際,罪人名字,有所誤讀,竝推考,何如?上曰,依爲之。出擧條厚常等曰,臣等俱以無似,猥添耳目之列,朝講有命,冒沒登筵矣,迺於傳啓之際,有所誤讀,至有承宣請推之擧,臣等於是乎慙恧無地,不可一刻冒據於臺次,請命遞斥臣等之職。上曰,勿辭,亦勿退待。出擧條在明曰,上番玉堂,誤奏解釋,推考,何如?上曰,置之。仍命領事以下先退,思穆等退出,又命退,承史以次退出。
庚午三月二十二日午時,上御誠正閣。晝講入侍時,特進官朴崙壽,持詩傳第一卷,同知事趙弘鎭,持詩傳第一卷,參贊官尹益烈,持詩傳第一卷,侍讀官鄭元容,持詩傳第一卷,檢討官趙琮鎭,持詩傳第一卷,假注書金陽淳,持詩傳第一卷,記事官朴綺壽,持詩傳第一卷,記事官李光文,持詩傳第一卷,武臣行副護軍李吉培,以次進伏訖。上開卷讀前受音一遍訖,命奏新受音。元容讀自葛之覃兮,止章六句,仍解釋章句以奏。上讀新受音一遍訖,命陳文義。元容曰,詩經三百篇,首之以關雎,次之以葛覃,關雎,形容文王之德,葛覃,形容后妃之德,文王后妃,旣有是德,故百福之攸原,萬化之攸本,而周家之卜年八百,本支百世,皆肇於此,詩經之所以以此二章,弁諸卷首者也。讀此詩,則二南之盛德至化,如春風和氣,千載之後,尙令人感發心志矣,雖以此章言之,以后妃之已貴已富,親執絺綌織絍之勞者,非克勤·克儉之德,能如是乎?蓋以后妃之至德,固宜有此勤儉之事,然亦未必不由於文王修齊之道,有以先之,以與之合德,爲之內助,永鞏王業之本矣。伏惟我朝治法政謨,動則周家,列聖朝王妃,多行親蠶禮,而英宗大王,嘗敎筵臣曰,冕服大帶,卽內殿之親蠶織造者也,筵臣對以三代後盛事,此固我聖祖勤儉之至德,而與周家葛覃之詩,匹休矣。伏願殿下,遠法文王修齊之化,近法聖祖勤儉之德,則治化之盛,自可上侔姬周矣,深留聖念焉。上曰,所陳甚好矣,下番陳之。琮鎭曰,詩首關雎,而以葛覃係其次,夫帝王家,以修齊爲本,而后妃之德,以勤儉爲先,周之聖妃,居坤極之尊,躬絺絡之事,至於服之而無斁,雖以漢馬后染繒之儉,何能及此葛覃之義乎?大抵儉之反,卽奢也,奢之弊,害及生民,勢所必至,唐人有云彤庭所分帛,本自寒女出。夫人國所用一線一縷,皆出於小民之杼柚,而惟周后葛覃之化,卽周家興王業之助也,猗我列聖朝,屢行親蠶親耕之禮,此寔出於勤儉之至德,而與周家匹休矣。伏願殿下,懋繼述之道,推勤儉之化,以爲貽燕之謨,則百萬生靈,必被覆燾之化矣,深留聖念焉。上曰,所陳好矣,同知事陳之。弘鎭曰,此章,卽贊揚后妃之實事者,如漢之馬后,而猗我聖朝,頒布耕織圖於搢紳,尙傳爲當時之一美事。伏願聖明,於此益懋繼述之道焉。上曰,好矣,特進官陳之。崙壽曰,此章之表著實德,實非他人頌禱之可比,而周家基業,專以稼穡勤儉爲重,八百年綿兆,寔由於此。伏願聖明,無論公私,益懋服勤·服儉之道焉。上曰,勤儉二字好矣,參贊官陳之。益烈曰,上下番與經筵·特進官,皆以勤儉仰奏,而勤儉之工,豈獨后妃絺絡而已哉?帝王之政令施措,必貴於勤儉,雖於燕閒之暇,勿忘勤儉二字,念念在玆,則夏后惜陰之工,周王時敏之效,亦不外是,益加體念焉。上曰,以此下註觀之,后妃勤儉之德,可以詳知,而勤儉二字,不但后妃之道爲然,凡爲人主者,尤不可不念矣。然而後世之人主與后妃,鮮有是德者,何也?元容曰,勤儉二字,誠人君之所當克行者,而後世之不及三代者,以不能躬行故也,人主而躬行文王之德,后妃而躬行太姒之德,則豈有不及文王·太姒之理乎?上曰,勤儉,固是難行,而況貴者,尤難於能勤,富者尤難於能儉,何以則可行此道耶?元容曰,古人云,樂土之民,逸,逸則已不能勤儉矣,民猶如此,況人主,處崇高之位,有四海之富,非猛省力行,則固難以能勤能儉矣,恒以文王·大禹之至昃惜陰,卑服惡衣之德爲心則好矣。上曰,勤儉孝敬四字,固人之所難行者,而后妃能有是德,故章下註,亦言是皆德之厚而人所難云矣。元容曰,此章,是后妃所自作,故別無贊美之辭,三章之中,無勤儉孝敬四字,而深玩微旨,則自有可知者矣。且勤儉四者,已貴·已富·已長·已嫁之後,尤所難行者,故集註之意,亦如此矣。上命掩卷,仍敎經筵諸臣先退,崙壽等退出。益烈曰,御營大將李堯憲,以字內伐木事,明日出去東門外矣,兼帶右邊捕盜大將命召及大將牌·傳令牌,何以爲之乎?上曰,仍佩往來。出擧條又命退,承史以次退出。
庚午三月二十二日未時,上御誠正閣。夕講入侍時,特進官李普天,持詩傳第一卷,同知事趙弘鎭,持詩傳第一卷,參贊官尹行直,持詩傳第一卷,侍讀官鄭元容,持詩傳第一卷,檢討官趙琮鎭,持詩傳第一卷,假注書金陽淳,持詩傳第一卷,記事官朴綺壽,持詩傳第一卷,記事官李光文,持詩傳第一卷,以次進伏訖。上開卷讀前受音一遍訖,命奏新受音。元容讀自采采卷耳,止章四句,仍解釋章句以奏。上讀新受音一遍訖,命陳文義。元容曰,此章,卽后妃思念君子之詩也。蓋人之常情,凡有思念,易有悲愁悽愴之懷,而看此詩,則思非不切,憂非不深,而其貞靜幽閑之德,寬緩和平之意,發諸性情,溢於言辭,思而不至於悲,憂而不至於傷,可謂得性情之正,而哀而不傷者也。此固后妃之盛德,而蓋文王,於閨門之內,克盡修齊之道,故內而有后妃之賢助,外而有群下之觀感,二南之間,化行俗美,如草蟲·殷其雷諸詩,卽大夫之妻,思其君子之詩,而亦皆和平宛轉,不怨不傷,深得乎性情之正。文王風化之所由及,有如此者,而上行下效之道,凡事皆然,此章別無以拈出章句仰奏文義者,而亦可有推移省察處矣。上曰,所奏甚好矣,下番陳之。琮鎭曰,此章,卽周家后妃思念君子之意,大抵詩道,以得性情之正爲本,而性情之正,卽不外乎人情之常理,而聖·凡無間焉。夫爲后妃,而思念其君子,亦出於性情之正也,視乎文王爲人君止於仁,爲人父止於慈之意,所遇雖異,而其盡性情之正則一也。當時漢南之國,亦被觀感之化,至有草蟲之詠,以應卷耳之章焉,視之提籠忘采葉之意,雖若同情,而惟此卷耳詩之意,最爲哀而不傷之美,寔是性得其正之義也,貞靜專一之德,修齊和樂之化,溢於詩外,有足以觀感矣。夫天道,不能獨運,必待坤道,而萬物流亨,各得遂其性焉,似此文義,亦宜推類而體認,惟願聖明,深留意焉。上曰,同知事陳之。弘鎭曰,此章,別無可達之文義,而太史採詩,先王觀詩,可見其人心之感發於當時,而后妃之盛德至化,此篇中多見其溢於言外矣。上曰,好矣,特進官陳之。普天曰,臣無可達之辭矣。上曰,參贊官陳之。行直曰,上下番已陳之,此章,亦無文義之可達者矣。上曰,此章,亦可見后妃之盛德,而文王修齊之化,亦可以推知矣。元容曰,然矣,后妃固有是德,而亦由文王修齊之化,有以致之也。上曰,此章,別無文義之可問者矣。仍命掩卷,經筵官退出,弘鎭等退出。又命退,承史以次退出。
上在昌德宮。停常參·經筵。
尹益烈啓曰,行大司憲李直輔,掌令金洛龍,持平洪羲弼在外,執義金孝眞,掌令李敬參呈辭,持平李希祖未肅拜,監察茶時之意,敢啓。傳曰,知道。
尹序東啓曰,右承旨南履翼,今日不爲仕進,卽爲牌招,何如?傳曰,允。
尹序東啓曰,判尹趙尙鎭,除拜後過三日不爲出肅,依定式推考警責,仍卽牌招察任,何如?傳曰,允。
尹行直啓曰,卽者吏曹郞廳來言,明日親臨誓戒時,本曹判書朴宗慶,以讀誓文官,當爲進參,而未肅拜,不得擧行云,卽爲牌招,何如?傳曰,允。
尹序東啓曰,新除授行左承旨趙萬元,時在水原地,斯速乘馹上來事,下諭,何如?傳曰,允。
尹景鎭有頉,代以朴熙顯爲假注書。
尹序東啓曰,假注書朴熙顯,時無職名,令該曹,依例付軍職,冠帶常仕,何如?傳曰,允。
傳于李羲甲曰,召對爲之。
傳于尹益烈曰,當該待令頭目中官,爲先罷職,待令堂上中官,一竝亦爲罷職,行首待令郞廳中官削職,其外待令郞廳中官,一竝罷職,作罪中官,爲先刊名,永黜內侍府,政院知悉。
尹行直啓曰,吏曹判書朴宗慶,牌不進推考傳旨,今方捧入,而明日親臨誓戒時,讀誓文官,當爲進參,如是違牌,事甚未安。更爲牌招,何如?傳曰,允。
尹行直啓曰,吏曹判書朴宗慶再牌不進推考傳旨,今方捧入,而明日親臨誓戒時,讀誓文官,當爲進參,如是屢違,事甚未安。所當更請牌招,而係是一日三牌,何以爲之?敢稟。傳曰,更爲牌招。
尹行直啓曰,吏曹判書朴宗慶三牌不進推考傳旨,今方捧入,而明日親臨誓戒時,讀誓文官,當爲進參,一向違召,終不承膺,事甚未安。所當更請牌招,而係是一日四牌,何以爲之?敢稟。傳曰,更爲牌招。
傳于尹行直曰,出宮門路,以協陽門爲之。
尹序東,以吏曹言啓曰,今此宗廟夏享大祭祭官中,時無職名人,令該曹,口傳付軍職,何如?傳曰,允。
庚午三月二十三日申時,上御誠正閣。召對入侍時,參贊官李羲甲,持孟子第一卷,侍讀官鄭元容,持孟子第一卷,檢討官趙琮鎭,持孟子第一卷,假注書朴熙顯,持孟子第一卷,記注官金良倜,持孟子第一卷,記事官朴綺壽,持孟子第一卷,以次進伏訖。上命開卷讀之,元容讀自梁惠王曰,寡人願安承敎,止使斯民飢而死也。上曰,下番讀之。琮鎭讀自梁惠王曰,晉國天下莫强焉,止王請勿疑。上曰,參贊官讀之。羲甲讀自孟子見梁襄王,止誰能禦之。上曰,文義陳之。元容曰,孟子以省刑罰·薄稅斂,言於梁惠王,夫刑罰·稅斂,有國之所不可無,故孟子只以省與薄,稱之,刑罰者,是懲治罪辜,有國常典,稅斂者,是賦斂土地,國有正供,則似無省繁厚薄之可論,而孟子之言,眷眷於省薄二字,則可知時君之政,不能乎省且薄也。漢之文·景,不可與論於三代之治,而刑罰則囹圄空虛,幾致刑措之風,不可但謂之省矣,稅斂則多賜民租,間有全除之歲,不可但謂之薄矣,然則省薄與否,顧不在於時君政令之如何哉?伏惟我國,治化則仁厚立基,土俗則生業豊裕,就此二者論之,刑罰則皆有禁條律文,不越乎大明之章,通編之典,稅斂則定爲田稅大同,以寓什一之規,均賦之法,則其始也,非不省且薄也。然而法久弊生,財竭民匱,刑罰則有司之聽斷不公,而罪犯愈多,外邑重囚,多有朝家所不知之罪,稅斂則土地之陳廢已久,而徵稅如故,火田新耕,反多朝家所不知之稅,此二弊,若不得隨處矯救,則民生之受害,日以益甚矣。然而此固不可以一政令·一擧措之間,得以矯革者也,必也聖志先定,咨治日勤,恒與廟堂諸臣,隨事講究,實心矯蘇,則治效之及,何可量言哉?集註亦以此二者,爲仁政之大目,而今日目下之最急務也,伏願恒留睿念焉。上曰,下番陳之。琮鎭曰,孟子一部宗旨,卽遏人慾存天理,而存·遏之功用,以拯濟生民爲準,故其對梁王之問,至以率獸食人爲戒,以啓警惕之心,以導惻隱之端。大抵國依於民,民依於食,食不自生,生於小民竭力昏作之中,粒粒辛苦,爲聖王所深惜,故伊耆氏八蜡,有虎貓之祭焉。蓋以田豕食苗,田鼠耗穀,而虎與貓能制之,故帝堯祭而報之也,此由乎愛民惜穀之至意也,至唐玄宗,有飼馬養鷄之事,而杜甫有國馬竭豆·官鷄輸稻之詠,深寓憂歎之意焉。夫鷄坊糜穀,固無幾矣,而志士詩人,爲憂若是者,雖一斗米·一石粟,歸於禽獸之食,則必有匹夫受其害者矣,宋臣司馬光之言曰,天之生財,元有此數,不在於上,則在於下,此誠必然之理也。孟子之時,列國之君,廣苑囿·務征伐,而竭民力·奪民時,旣不能裕食之原,且厚斂於民,以養禽獸,使生民塗炭溝壑,而莫之救,故孟子以率獸食人爲戒,懇到哀痛焉,而孟子終不得位,未能拯濟斯民。今我殿下,居聖人之位,恤民之念,晝宵罔間,飭農之敎,屢形絲綸,臣等固嘗欽仰,而伏願以一匹夫或不得所,爲聖人之恥,則億萬生靈,必被下究之實惠矣,適因此章文義,敢此陳達矣。上曰,參贊官陳之。羲甲曰,上番儒臣之所奏,極爲好矣。漢文之時,敦尙風敎,謹守律令,廷尉奏當,未嘗闊狹而低昂,故囹圄空虛,幾乎刑措,露臺之築,惜費不爲,宮中尙儉,衣不曳地,故天下田租,或減半或全減,而自漢·唐以下,時君世辟,非不欲省刑罰·薄賦斂,而刑賞威慶,或由喜怒,繁文瑣律,民不得措其手足,刑罰以之益繁,不急之務,不緊之事,日以糜費,財用匱竭,賦斂以之益重。是故,刑者,除亂禁暴,而必曰,禁網疎闊,國用殷富,非不爲好,而必曰,藏富於民,伏願深留聖念於省刑罰·薄賦斂之本,以爲丕應徯志之地焉。上曰,梁惠王,恥其國之東敗西喪,至有一灑之心,則其志固在於辟土地朝秦·楚,局量固小矣,以是之故,初不知百里可王之道耶?元容曰,梁王此言,固出於報私怨不勝憤之志,則其私慾之交蔽,可知矣,私慾旣熾,則何可與論於天德王道,而局量之淺小,亦由於此矣。上曰,梁襄王,固是望不似人君,就不見所畏,而孟子之出語人者,果何如耶?元容曰,襄王雖如此,爲其臣者,固不當私譏其君,而孟子則處賓師之位,固有異於其臣矣。上曰,孟子云,彼奪其民時,使不得耕耨,以養其父母,雖列國之時君世主,豈欲使其民奪其時,而不得養耶?元容曰,凡時君世主,孰不欲農時之不可奪,養育之得其所,而但仁政不加,惠澤不究,外困於兵革之患,內困於土木之役,則失時不得養之害,自然如此矣。上命掩卷,仍命玉堂先退,元容等退出,又命退,承史以次退出。
上在昌德宮。停常參·經筵。
受誓戒罷還內後,內閣·政院·玉堂·樂房口傳問安。答曰,知道。
尹益烈啓曰,行大司憲李直輔,掌令金洛龍,持平洪羲弼在外,執義金孝眞,掌令李敬參呈辭,持平李希祖未肅拜,監察茶時之意,敢啓。傳曰,知道。
南履翼啓曰,御營廳將官來言,今日本廳軍兵,日次私習云矣,敢啓。傳曰,知道。
尹序東啓曰,右尹金魯敬,除拜後過三日不爲出肅,依定式推考警責,仍卽牌招察任,何如?傳曰,允。
尹序東啓曰,三品官之無得過三日循例請牌,曾有定式矣,兵曹參知申溆,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于尹序東曰,政官牌招開政。
傳于尹益烈曰,當該中官推考。
尹序東啓曰,吏曹判書朴宗慶,參判閔耆顯,參議宋冕載牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
尹序東啓曰,吏曹判書朴宗慶,參判閔耆顯,參議宋冕載再牌不進推考傳旨及罷職傳旨,今方捧入,而開政命下之後,連事違召,不卽承膺,極爲未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,更爲牌招。
傳于李羲甲曰,留院上疏入之。
以行都承旨尹序東牌不進推考傳旨,傳于李羲甲曰,更爲牌招。
以左副承旨尹益烈,同副承旨尹行直牌不進罷職傳旨,傳于李羲甲曰,只推,更爲牌招。
傳于李羲甲曰,都承旨·左副承旨·同副承旨批下,卽爲牌招。
傳于尹行直曰,召對爲之。
尹序東啓曰,吏曹判書朴宗慶,參判閔耆顯,參議宋冕載三牌不進推考傳旨及禁推傳旨,今方捧入,而開政命下之後,連事違召,不卽承膺,誠極未安。判書陳疏到院,而以國忌正日,原疏纔已退却矣,與參判,所當更請牌招,而係是一日四牌,何以爲之?敢稟。傳曰,原疏捧入。
傳于尹序東曰,吏曹判書批下,參議分揀,與參判·參議,一體牌招。
尹序東啓曰,吏曹判書朴宗慶牌不進,參判閔耆顯,參議宋冕載四牌不進推考傳旨及禁推傳旨,今方捧入,而開政命下之後,連事違召,終不承膺,揆以事體,誠極未安。判書更爲牌招,參判所當更請牌招,而係是一日五牌,何以爲之?敢稟。傳曰,參議分揀,與判書·參判,更爲牌招。
尹序東,以備邊司言啓曰,義州府尹柳畊,以其身病,呈狀乞遞。聞病勢沈重,有難强令察任,今姑許遞,何如?傳曰,允。
尹益烈,以濬川司言啓曰,濬川自松杞橋,今日始役之意,敢啓。傳曰,知道。
吏曹判書朴宗慶疏曰,伏以臣於日前,爲疾恙所困迫,冒昧上章,祈解中權,伏蒙蓋高之聽,曲循必呼之情,十行恩批,首尾數百有餘言,鄭重懇惻,委曲隆摯,旣褫重任,又許調養,是誠孔邇閔覆之仁,愛之欲其生也。臣雙擎莊誦,不覺淸涕之被面,而竊幸花鳥東山,棲身養疴,飮啄巖泉,料理刀圭,賴天之靈,終獲良己,則自此光陰,無往非我聖主賜也,不料京兆之銜,卽日復授,居未幾,忽有此天官冢宰之命,不審殿下,何故而復紆誤恩也?噫,是任也,職責甚鉅,地望最重,進退黜陟之權,安危治亂之機,非向者司馬之比,而論臣病狀,則旬日之間,少無痊可,語臣才具,則周行之列,素蔑稱道,纔遞旋除,朝西暮東,不過一歲之中,周流二銓之間。臣是何爲者,而每竊不敢當之寵榮,乃至於此乎?驚惶憂悸,懍惕震慄,歷日經宵,益不知置身之所也。梁鵜軒鶴之譏,負乘致寇之戒,猶屬臣身,而以殿下則哲之明,揀選朝彦,豈無茂才之可堪?今乃以如臣才劣而病痼者,必置是任,少無難愼,下之所以祈免於前日,上之所以體諒於前日,兩無所當,擧措之顚倒,聽聞之駭惑,何其乃爾也耶?鄒傳所謂前日之辭是,則今日之受非者,豈不彷彿於今臣所處也?臣何忍辭巽於彼,冒出於此,自歸於昌披放倒之科乎?臣之去就,於是乎決矣。祿政誓戒,旣犯違傲,今又有召,亦不進身,情蹙勢迫,如窮無歸。且念,前堂之以病解職,寔出重享禮使之聖意,則顧臣疾痛,宜有一視之恩,玆敢冒死呼籲於天地父母之前,言非假飾,情合曲諒。伏冀聖慈,俯垂矜察,亟命收還臣新授職名,俾公器重而私分安焉。臣無任云云。答曰,省疏具悉。卿於日前辭章也,予以本兵,異於他任,煩務妨於養疴,姑從遞免,欲便一時之不安,豈有捨卿之本意?況今之授卿大冢宰者,亦是解卿大司馬之義,卿亦何有乎承膺之難,而爲辭之言,至於此耶?況卿本强毅,加以端方,予之倚毗斯任,非但卿之資歷之應薦而已,須體至意,久掌衡鑑,剗革宿弊,辨別人才,期以對揚,毋負明諭,予所望也,勿辭卽爲入來肅命。
副校理李泳夏疏曰,伏以臣,以百無肖似之姿,受兩朝隆摯之恩,曾前所叨,已踰涯分,而猥辱錫類之寵,畀以分憂之責。在臣分義,固宜當官盡職,竭力殫誠,仰而報答殊恩,俯而不負素志,而空疎湔劣,觸事生疣,居官數載,無一善狀,恩召內遷,愧懼交中。乃者海西繡衣之啓,始著賤臣不職之罪,其所論斷,雖止於不察二字,而第伏念,故犯罪也,不知亦罪也。苟使臣,才足以剸繁理劇,明足以察奸摘伏,無曠芻牧之任,克盡民社之責,則雖欲爲罪,其有辭乎?府讞恕以有據,聖鑑亦已俯燭,而臣心愧恧,若無所容,薄勘旋敍,非罪伊榮,今玆玉署新命,又何爲而及於臣身哉?噫,十室如斗之邑,猶不克堪承,況經幄論思,責任,何如,地分,何如?豈容如臣無狀,復玷宿趼者哉?臣於屢年逖違之餘,不禁軒陛戀結之忱。況今講筵日開,聖學將就之時,一登文石,獲覲耿光,是固臣子之至願,而其奈情勢之如右,進身之無路,何哉?且臣有目下悶迫之私,臣之老母,夙抱蛔積之病,久成膏肓之疾,數十年來,寧日恒少,忽自歲翻以後,添得風痺之疾,加以痰火之氣,舊症新祟,迭發交作,時刻凜凜,晝宵遑遑,于今三朔,首尾如一。臣方左右扶將,不得暫離,間値享官公役,屢已懸頉,今臣所叨,雖無自引之情勢,實難離側而赴公,天牌有臨,末由承膺,逋慢之罪,實無所逃。伏乞聖明,俯垂鑑諒,亟命鐫遞臣職,以便救護,仍治臣瀆擾之罪,以肅朝綱焉。顧今春晷方長,講筵頻開,廈氈淸燕,群彦咸造,討論聖經之旨,講磨當世之務,此誠帝王之盛節,昭代之美事也。一此不懈,無少間斷,則緝熙之聖學,可以益臻於高明,右文之治敎,可以方駕於熙隆,豈不休哉?顧臣謏聞薄識,何敢與論於學問之功,而竊有區區愚見,仰備聖人之擇焉,古人爲學之方,皆有專門之業,經·史·子·集,何所不讀,章句記問,何所不及,而若其用力之最苦,心得之最精,主乎一而平生用不盡者,各有一部書,爲之根本焉,若趙普之於論語,梁邱之於易經,兒寬之於尙書之類,是也。雖以帝王之學言之,惟我英宗大王,躬行心得於小學一部,寶齡,雖躋於大耋,而講論不廢於是書,五十年治法政謨,皆從是書而推去。今殿下,聖質天縱,睿學夙就,自在周衣之干尺,已著殷宗之典學,矧今三講召對,頻接臣僚,探賾問難,造詣深極,則詩書百家之語,伏想已無所不覽矣。然而三講召對,非殿下之創設,卽國朝之已例,則自止先定,講論數時,奏讀之儀,或不無應文備例之時,詩書百家,非一人之所言,卽連篇而累秩,則涉獵甚博,聰明未周,繙閱之際,實無以盡着領會之工,臣未知殿下,於三講召對之外,亦有着工於幽獨燕閒之時乎?詩書百家之中,別有專力於聖賢心法之書乎?九重深䆳,非臣所聞知,而苟無是也。抑有一說,六經·語·孟,何者非可讀,何者非專治,而若其篇簡而意盡,綱領而條目,用之邦國,而爲帝王經綸之學,用之鄕塾,而爲卿士俊民之學,無所處而不當者,卽大學一部書,是已,故先儒論爲學次第,以大學爲先,次論語,次孟子,次中庸。蓋所云論·孟·中庸,所言非一時,所記非一人,惟此書首尾俱備,易以推尋也,故曰,讀書,從易曉易解處去,若理會得此,何書不可讀,何理不可究,何事不可處?又曰,大學一書,如行程相似,自某處到某處幾里,識得行程,須便行始得,若只讀得空殼子,無益也,故自古聖賢之學,未有不規模於是,根基於是。近而修身,推而齊家治國,皆出於一部中綱領條目,而西山之衍義,瓊山之衍義補,以至我國輯略類義等書,皆敷演是書,推廣其義,以開示天下後世,今欲就工夫之易爲力,詳略之無不擧,爲一部專門之學,捨是書何以哉?伏願深留聖意,毋曰前日之已讀,毋曰旨義之已通,三講召對之餘,詩書百家之外,以大學一書,常目在前,專治於斯,理會於斯,以爲聖學根本·修己治人之方焉。殿下臨御以來,諸臣章奏之嘉納賜批者,果皆記有而採用之乎?其言之不槪聖心者,且置勿論,其中可尙而可用者,若非言民國重事,卽是論上躬闕失,言之者,未必皆忠臣直士,而率皆居今之世,論今之政,其爲切中時弊,矯救急務,比之前代名碩忠讜奏議,尤爲緊且要焉,故殿下,輒賜恩批,有曰可嘉,曰留念,曰服膺,轉圜之量,孰不欽仰,而及其施措之際,罕有採用之實。傳曰,翕受敷施,又曰,非知之艱,行之惟艱,翕受而不能敷施,則烏在其翕受之義,知之而不能行之,則烏在其知之之義乎?殿下立志而不能堅守,行高而低視群下,有此本源之病,而臣則曰,此無他,未得其要領故也。蓋公車日積,所言者非一事,言之者非一人,雖以聰明睿知之聖,豈能盡記而不遺乎?故今日知其爲某事,而日久則遺忘,見疏知其爲可用,而批下則仍置。且其中陳腐常談,不能動人主之聰聽,一年二年,支離玩愒,雖使賈誼陳疏,陸贄論事,豈有聽言之實效乎?古之明王,以官人賢不肖,言事得失,或黏之屋壁,或書之屛几,以備觀省。伏願繼自今,凡大小章奏之可以施諸事爲,可以裨補闕遺者,別成冊子,刪節箚錄,置之座側,朝夕省覽,以彰翕受敷施·知行竝至之實焉。臣於目下事,又有可言者,事雖微細,敢忘匡救之義?臣伏見日昨承旨下批者,以一姓六人,同時點下,觀瞻莫不致訝,臣未敢知承宣前望,果爲承乏而然耶?抑或恩點之偶然漫及,未及照管耶?聖朝官人,孰非爲重?堂堂尙書之省,實係聖朝惟允之任,其爲不輕而重,果何如哉?今乃一時恩點,專萃一姓,驟看外面,有若戲劇者然,恐非聖王愼簡之道也,事屬已往,來猶可追。伏願深留聖意於施措之間,無致人情之滋惑焉。臣無任云云。省疏具悉。前望點下,旣非初授,亦是應任之人,亦係用人之際,爾之事,豈不駭妄?名以爲言,此不施罪,知之。
行都承旨尹序東,左副承旨尹益烈等疏曰,伏以臣等,卽伏見副校理李泳夏陳疏到院者,以一姓六人之點下於承宣前望,有所論列,臣等不敢晏然在職,相率徑出。伏乞聖慈,亟遞臣等之職,以謝人言,以安私分云云。答曰,省疏具悉。卿等非自望也,卿等何可徑出?卽爲入來。
同副承旨尹行直疏曰,伏以臣,卽伏見副校理李泳夏到院之疏,則以一姓六人之點下於承宣前望,有所論列,而臣亦伊日恩點中一人也,姓貫雖異,姓字旣同,人言之來,有不敢晏然在職,玆敢短章呼籲,徑出禁扃。伏乞聖明,亟遞臣職,以謝人言,以安私分,千萬幸甚。臣無任云云。省疏具悉。已言於前批,勿辭察職。
庚午三月二十四日申時,上御誠正閣。召對入侍時,參贊官尹行直,持孟子第一卷,侍讀官申在明,持孟子第一卷,檢討官趙琮鎭,持孟子第一卷,假注書朴熙顯,持孟子第一卷,記注官李仁迪,持孟子第一卷,記事官朴綺壽,持孟子第一卷,以次進伏訖。上命開卷讀之,在明讀自齊宣王問曰,止可得聞乎,上曰,下番讀之。琮鎭讀自孟子對曰,仲尼之徒,止無以則王乎?上曰,參贊官讀之。行直讀自曰德何如則,止莫之能禦也。上曰,注書讀之。賤臣讀自曰若寡人者,止聞之胡齕。上曰,上番讀之。仁迪讀自曰王坐於堂上,止曰牛何之,上曰,下番讀之。綺壽讀自對曰將以釁鍾,止不識有諸,上曰,文義陳之。在明曰,孟子一書,專是要正人心,而其所親切於帝王治平之道者,尤在於保民而王四字,蓋民依於國,國依於民,民不見保,而能行王道者,未之聞也。然其保民之要,又不過擧斯心加諸彼而已,臣不暇遠引前代,而惟我列聖朝熙洽之治,皆本於如保赤子之德,至於賑救災荒,尤庸眷眷。已去庚午之慘歉,殆甚於今日,而惟我英廟朝,至誠濟活,以至親臨弘化門,聚會坊民父老,誕宣下敎,若曰,今日臣民,卽列祖聖考愛恤者也。凡其父兄,以常愛什物,付之子弟,爲子弟者,愛之護之,猶恐或傷,況予億兆士庶,豈比一時愛護什物,而方在塗炭,莫能濟活?卽此辭敎之惻怛哀痛,足令斯民,無所恨於溝壑矣。逮至先朝甲寅,八域告歉,而若恫如傷,宵旰憂勤,凡其備豫賙恤之方,靡所不用其極,卒迓來牟之慶,無一捐瘠之患,民到于今,於戲不忘,則保民而王,又莫盛於兩朝矣。庚午之舊甲重回,甲寅之往事如昨,而災荒之溢目,又適相符,殿下繼述之美,顧不重於保民乎?伏願益加體念焉。上曰,所奏甚好矣。上曰,下番陳之。琮鎭曰,孟子對齊宣王,以無以則王乎?此乃尊王黜覇之意也。夫行仁義之謂王道,主詐力之謂覇術,王·覇之相去,不啻千里,而當時管·商功利之說,衍·儀縱橫之論,榛塞天下,陷溺人心,以詭遇獲禽爲說,視王道如笆籬邊物,故以孟子之言,爲迂遠而闊於事情,不但當時之人爲言,雖如宋之陳亮,豪傑之士也,而王金·覇鐵之分,未能辨別焉。司馬光,九分人也,而猶嘗疑孟子之言,至著疑孟篇,故朱子痛辨昭㫼,使孟子全篇之旨,炳若日星於百世。夫行王之道,無他焉,善推在吾之善心而已,仁心之苗脈,惻隱是己,齊宣以羊易牛之擧,卽亦惻隱之心,而此與宋宗漱水避蟻,不食燒羊之意,槪同焉。孟子所云仁術,與程子諫折柳之意,其事相反,其義則同,苟能擴充仁心,則自可爲行王政之根本,如周官法度,有關雎·麟趾之意,則可行矣,且王·覇之分,約以言之,不出義·利兩箇字焉。南軒張栻有言曰,無所爲而爲者,義也,有所爲而爲者,利也,譬如見赤子匍匐入井,惻然趨而救之者,是無所爲而爲者也,若爲要譽鄕黨而救之,則是有所爲而爲者也,朱子嘗謂南軒此言,與孟子養氣·性善之說,同功焉。夫人主,欲辨王·覇之分而推行焉,則先審乎誠·僞之別,涵養乎誠正之工,克去乎文僞之弊,則自可爲行王道之根基,而詐力功利之說,不能入矣。伏願殿下,深加聖念焉。上曰,參贊官陳之。行直曰,齊王之問,遽及於桓·文之事者,蓋其立志之不高也,又當戰國之時,未聞有王道之說,而習於耳目者,專以功利之事,爲當時之急矣,以是之故,問政之初,未暇論於王政之如何,而但有言於覇道之可聞者,固其然矣。朱夫子有言曰,一等讓與於別人,自處於二等,則可謂自暴自棄者也,居於二等者,自不遠於一等,而其戒之嚴且切,猶如是矣,又況專昧於行仁義之王道,而獨騖於主詐力之覇術者乎?其意趣之汚下,可見於此矣。夫王·覇之相去,不啻千里,而人主欲辨王·覇之分,則惟在於立志之如何耳。伏願殿下,深加聖念焉。上曰,仲尼之徒,無道桓·文之事者,聖人之徒,果無一言道桓·文之事耶?在明曰,桓公九合諸侯,不以兵車,微管仲,吾其被髮左袵等語,旣是孔子之所嘗道,則可見聖人不沒人一善之德矣。豈其門徒,口未嘗一道桓·文之事哉?所未嘗道者,特其功利之事耳。是以,董仲舒之言曰,仲尼之門,五尺之童,羞稱五覇者,所以甚言其貴王賤覇之義也。上曰,齊王以易牛之心,保民,則可以王矣,而終不推恩者,何歟?在明曰,人之於禽獸,同生而異類,其所惻隱,只在於見聞之所及,非若人之於人,同類而相親,故仁民易,愛物難矣,今齊王之易其所難,雖未免次序之倒行,而亦可見資質之不凡。況如孟子之大賢良師,曠千載而一遇,則宜若有爲,而惜乎其不忍於物者,暫發之善端,而終未反求者,私欲蔽之也,所蔽之欲,卽下文所謂闢土地朝秦·楚,而汲汲於利我之私,則安有仁政之及民乎?此誠千古志士之所歎也,此等處,政合惕念存戒矣。上曰,無以則王乎,以字之義,果何歟?在明曰,孟子之所欲勸者,王道,而齊王之所欲知者,覇功,枘鑿固已不合,而譬如大匠,不爲拙工改廢繩墨,則不得不以王道告之而已。上曰,齊王初問桓·文之事,而孟子對以仲尼之徒無道桓·文之事者矣,齊王忽以一德字,直接於下,以問孟子者,其義,何歟?在明曰,孟子所對未之聞也四字,其於五覇功利之圖,黜之賤之,便有斬釘截鐵之意,而齊王之天姿超穎,已於言下,領會其意,故開口便說德字,以示承敎之意也。上曰,德字意義似然,故所以下詢者也。上曰,五尺童子,羞稱五覇,五覇不必盡如桀·紂,而孔門童子,亦爲羞稱者,何耶?在明曰,孔門尺童之羞稱五覇,非謂其事事皆不可稱也。桓·文所以見小於聖門者,爲其先詐力而後仁義,若其假仁借義之中,亦自有功烈之不可泯者,齊桓盟于首止,以定王室之亂,伐燕國而不有其地,此其最難及處也。豈可與桀·紂,比而同之哉?雖然,帝王之學,不志於堯·舜,則此政先儒所謂已將第一頭地,讓與別人者也,堯·舜之所以爲堯·舜,直不過一循天理而已,苟欲一循天理,則不容不克去己私。昔我肅廟御製日新軒記,有若曰,若其日新之本,必自割斷一箇私字而始,大哉王言,臣等雖賤陋,區區所仰望於殿下者,亶在於爲堯爲舜,桓·文事功,雖有一二長處,顧何足道哉?伏願益加體念焉。上曰,牽牛而過堂下,齊王旣在堂上,而以釁鍾之牛,過其堂下者,果何如耶?在明曰,此於文義,別無所關,故先輩之論,亦鮮及此,而第念,齊王之世,去古未遠,而牽牛過堂,或出於禮野意眞之俗耶?抑或齊王所坐之堂,不是深宮淸燕之中,而偶在乎離宮別館而然歟?上曰,齊王之以羊易牛,果與孟子所謂見牛未見羊之意,同也,則倘於其時,牛羊竝過,羊亦必在於見舍之中耶?在明曰,聖敎至此,藹然仁心,有以仰揣,此實生靈之福也。齊王所以不忍於牛者,卽因其觳觫之形,感觸於自然之善端也,若見其羊,則此心之將發,何異於彼牛之不忍歟?若使齊王,同見牛羊,而以小易大,則誠如百姓之言,此章以下許多推恩之論,何自而更發也乎?上曰,保民而王,莫之能禦之禦字,果與沛然孰能禦之意,同耶?在明曰,誠如聖敎矣。蓋禦之爲字,有捍禦禁止之義,王者之無敵於天下,實由保民之政,湯所以七十里而興,文王所以百里而王者也,保民而至於無敵,則夫孰能捍禦禁止乎?上命掩卷,仍命玉堂先退。在明等曰,命退之下,固知奏達之惶悚,而適有區區所懷,不敢不陳。俄伏見副校理臣李泳夏疏批下者,有若曰,名以爲言,此不施罪,夫言可用則採之,不可用則置之,此誠帝王之盛節也,臣等三復莊誦,無任感歎矣,及見其原疏,則遣辭措語,不勝駭歎。旣曰,莫不致訝,又曰,有若戲劇,末乃結之以人情滋惑,此誠萬萬理外之說也。夫帝王之爵人用人,譬如上天之降下雨露,設或有過厚處,自是上天之造化耳,雖至愚之下民,曷嘗敢歸造化於戲劇,而亦安有致訝滋惑之端乎?若或其人,不合其任,而忽侈中批之特恩,或緣曲徑私蹊,致誤越格之異數,則職在惟允,固當繳納,責在論思,亦當匡救,苟使泳夏之言,一分近似於此,則臣等安敢不顧僚窠之誼,有此論罪之擧乎?究其本情,則不過妄發,而論其語勢,則不但全沒着落,大有欠於嚴畏敬謹之道,恐不可但以駭妄,置而勿論。臣等職非諫諍,雖不敢直請勘律,伏望嚴加處分,俾懲其罪,則亦足爲飭勵導率之一端,故惶恐敢達矣。上曰,玉堂之言,是矣。承宣點下,固出偶然,而粤在先朝,亦有似此之恩點矣。在明曰,臣等亦嘗知之矣。上曰,其所爲言,果不可但以駭妄論,而俄旣下批,職亦異他,姑置則好矣。在明曰,如臣等輩,濫叨經幄,固已貽羞於淸朝,而如此駭妄之疏,出於經幄之職,臣等所以論泳夏者,所以惜其職也。且殿下,旣知其爲罪,而不賜處分,則有欠於振刷之政,此尤臣等之所以仰悶者也。上曰,玉堂之言,誠是矣,當卽處分矣。在明等退出,上命書傳敎曰,向者批旨,以其言官之故,雖不加罪,今因玉堂之言,更爲思之,論其駭妄之罪,亦是振紀綱之道,副校理李泳夏,施以譴罷之典。又命退,承史以次退出。
庚午三月二十四日子時,上御仁政殿。受誓戒入侍時,行都承旨尹序東,右承旨南履翼,左副承旨尹益烈,右副承旨李羲甲,同副承旨尹行直,假注書金陽淳·朴熙顯,記注官金良倜,記事官朴綺壽,檢校提學李晩秀,檢校直閣李存秀·洪奭周,以次侍立。上具遠遊冠·絳紗袍,乘輿出宣化門,藥房提調南公轍進駕前曰,侵夜勞動,聖體,若何?上曰,一樣矣。由協陽門·肅章門·仁政門至月臺,通禮跪啓降輿,上降輿,詣板位南向立,引儀唱在位百官行四拜禮訖,讀誓文官韓晩裕進,讀誓文訖,在位百官,復行四拜禮訖,通禮詭告禮畢,仍請還內,上乘輿出仁政門,由肅章門·協陽門還內,諸臣以次退出。
上在昌德宮。停常參·經筵。
藥房提調南公轍,副提調尹序東啓曰,親臨誓戒,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
尹益烈啓曰,行大司憲李直輔,掌令金洛龍,持平洪羲弼在外,執義金孝眞,掌令李敬參呈辭,持平李希祖未肅拜,監察茶時之意,敢啓。傳曰,知道。
尹益烈啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
尹益烈啓曰,御營廳將官來言,今日本廳軍兵,日次私習云矣,敢啓。傳曰,知道。
傳于尹行直曰,禮房承旨馳詣明陵,奉審摘奸,局內諸陵,一體奉審以來。
傳于南履翼曰,召對爲之。
李羲甲啓曰,吏曹判書朴宗慶再牌不進,參判閔耆顯,參議宋冕載五牌不進推考傳旨及禁推傳旨,今方捧入,而開政命下之後,一向違召,尙不承膺,揆以事體,萬萬未安。判書·參判,所當更請牌招,而判書係是一日三牌,參判係是六牌,何以爲之?敢稟。傳曰,參議分揀,與判書·參判,更爲牌招。
李羲甲啓曰,吏曹判書朴宗慶,參判閔耆顯,參議宋冕載牌不進推考傳旨及罷職傳旨,今方捧入,而開政命下,已至經宿,如是違牌,尙不擧行,誠甚未安。判書·參判,竝更牌招,何如?傳曰,允。參議只推,更爲牌招。
李羲甲啓曰,吏曹判書朴宗慶,參判閔耆顯,參議宋冕載再牌不進推考傳旨及罷職傳旨,今方捧入,而開政之命,已至經宿,一向違召,無意承膺,揆以事體,極爲未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,更爲牌招。
李羲甲啓曰,吏曹判書朴宗慶,參判閔耆顯,參議宋冕載三牌不進推考傳旨及禁推傳旨,今方捧入,而開政命下,已至經宿,連事違召,終不承膺,事體所在,誠極未安,判書·參判,所當更請牌招,而係是一日四牌,何以爲之?敢稟。傳曰,參議分揀,與判書·參判,仍以前牌催促。
備邊司薦望,以趙興鎭爲義州府尹。
有政。吏批,判書朴宗慶進,參判閔耆顯進,參議宋冕載進,右副承旨李羲甲進。以洪冕燮爲副應敎,李燁·沈鈁爲典籍,金文淳爲分內局提調。義州府尹單趙興鎭,承文博士單柳春東,副正字單蔡弘韻,奉常直長單朴長輿。再政。以趙鍾永爲副校理。
兵批,判書金履度病,參判朴聖集病,參議曺允遂病,參知申溆進,右承旨南履翼進。副護軍單宋文述·徐有望·柳畊,副司正單朴熙顯,同知單金觀洙。
尹益烈,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得設行之意,敢啓。傳曰,知道。
尹益烈,以都摠府言啓曰,副摠管洪義浩,以禮曹參判,宗廟夏享大祭犧牲看品事,晝仕出去之意,敢啓。傳曰,知道。
南履翼,以戶曹言啓曰,臣晩秀與正郞臣李周憲,工曹參議臣愼宜學,佐郞臣鄭夏容,依定式,進詣於義本宮奉審,則姑無頉處之意,敢啓。傳曰,知道。
庚午三月二十五日辰時,上御誠正閣。召對入侍時,參贊官南履翼,持孟子第一卷,侍讀官申在明,持孟子第一卷,檢討官趙琮鎭,持孟子第一卷,假注書朴熙顯,持孟子第一卷,記注官金良倜,持孟子第一卷,記事官朴綺壽,持孟子第一卷,以次進伏訖。上命開卷讀之。在明讀自曰有之,止固知王之不忍也。上曰,下番讀之。琮鎭讀自王曰然,止以羊易之也。上曰,參贊官讀之。履翼讀自曰王無異於百姓,止謂我愛也。上曰,注書讀之。賤臣讀自曰無傷也,止遠庖廚也。上曰,上番讀之。良倜讀自王說曰,止合於王者,何也?上曰,下番讀之。綺壽讀自曰有復於王者,止非不能也。上曰,文義陳之。在明曰,觳觫一章,大抵是反求吾心之要旨妙訣,而惟此戚戚焉三字,尤有義意喫緊處。夫戚戚者,心動而有所慘傷之貌也,上段旣曰王說,而下段忽有戚戚,似若相反,而其實則此心,由說而動,由動而戚,自不覺其至於慘傷也。是固宣王之天姿穎拔,默契仁術之訓,而苟非孟子據理之極,知言之要,深得夫開導誘掖之術,則亦何能使宣王,復萌前日不忍之心也哉?以此觀之,賢者之有益於人主,誠有不可誣者矣。昔宋臣翊善黃裳,進言時君曰,若欲進德修業,須尋天下第一人,乃以朱子爲對,眞嘉謨也,今之林下讀書之士,雖未必爲朱子,豈不得爲朱子之徒耶?雖未必爲天下第一等人,豈不得爲當世第一等人耶?如臣蔑學,苟充橫經之列,其於仰贊德業之進修,殆同航斷港而求之海也。今在旌招之列者,亦多其人,若自朝家,盡誠禮而招延,則彼皆世祿之臣,君臣之義,無所逃於霄壤,必當賁然來思,仰贊聖工矣,伏望深留聖意焉。上曰,所奏甚好,當體念矣。上曰,下番陳之。琮鎭曰,此章,屢言心字,大抵吾人,均有是心,是心受之天,天之雨露霜雪,無非造化,而其生物之心,周行於四時,所生之物,人爲最靈,而亦各有是心,故程子有言,一命之士,存心愛物,必有所濟,況乎帝王仁民及物之心乎?然而心本只是一箇,而其原於性命之正者曰,道心,其發於形氣之私者曰,人心,故舜·禹傳授之際,曾無別般妙詮要訣,只以人道危微之旨,諄諄勉戒之,而人心,危殆而不安,道心,微隱而難見,及夫孟子,始拈出四端之說,以發前聖之所未發焉。夫端之爲言,卽其苗脈端緖,而惻隱云者,卽仁心苗脈,隨感而發見處也,聖人之心,純是天理,固無夜氣之可言,而其四端之隨所遇而各自發見,亦未始有不同也。且此章所云,於心有戚戚焉者,尤有默契感發之妙焉,雖聖賢,存養酬酢之際,尤宜從此等時節境界,而深加擴充之工,賓師之敎導,朋友之切偲,亦宜因此感契處而自牖納約,易有力焉。昔程子曰,論語讀了後,有得一兩句喜者,有知好之者,有不知手之舞足之蹈者,近來法筵論語,已講畢矣。伏想燕濩之中,必有深契體認於全部者,就是而涵養乎聖工,擴充乎聖心,是固臣等區區蘄望者,而近日召對,以孟子進講,而小臣,以於心戚戚四字,提奏於文義之中。伏願聖明,尤於此等處,深加推察引伸之工,以爲心法精一之方焉。上曰,參贊官陳之。履翼曰,上下番皆已盡陳義,臣則別無仰達者矣。上曰,齊宣王,不忍於觳觫之牛,善心乍發,故孟子之言,因其善端,開導以推恩保民之方,而齊王惻隱之心,雖乍發於見牛之時,此心非恒有,故終無推恩保民之效耶?在明曰,聖敎至當矣。若使齊王,因此愛物之心,反求於仁民之本,則當戰國功利之時,得當世聖賢之佐,其所保民而王天下,豈不如運掌之易,而其奈欲之所蔽,旋牿此心,何哉?上曰,以此觀之,則下於齊王一等之人,則雖此戚戚之心,初不發耶?在明曰,人性本善,除非下愚不移,則聞人之誠心開導,未嘗不動心,心一動,則便有戚戚意矣。上曰,戚戚之心,非不有之,而若無孟子之言,則戚戚二字,亦何以發耶?在明曰,聖問及此,臣實欽仰,從古人君,雖有上聖之姿,不能無待乎師友之助益,況其下者乎?觀於成湯之伊尹,文王之太公,槪可知矣。齊王易牛之心,雖發於一時之惻隱,利欲纏繞,旋已忘之,忽因孟子之一言,此心復萌,以至戚戚,賢者之益,果何如哉?小臣旣奏招延之說,得奉體念之批,竊仰翕受之德,而第伏念我聖上,臨御十年之間,化理淸平,聖學高明,而戔戔玉帛,罕聘於邱園,皎皎白駒,未騰於歌謠,誠不免一代之欠典矣。大抵致賢之道,不在於文具,在於至誠,未有至誠而不能動者也,申望殿下,擺脫循例之文具,益篤必致之至誠,使彼林樊守道之士,畎畝自樂之賢,擧皆于于而來,羽儀王庭,則豈不重有光於聖世乎?上曰,至誠二字甚好,當服膺矣。上曰,齊王旣動戚戚之心,孟子導之以推恩之要,而齊王之恩,終不及於百姓,若使孟子,復有何等敎誨之術,則可使齊王,眞有推恩保民之功效耶?抑終不能使然耶?在明曰,孟子往來齊·梁,處·其賓師之位,雖與委質爲臣者有異,然其七篇之中,論事君,則不過曰格君心之非,一正君而國定,要其主意,則思欲今日格一非,明日格一非,粹然一出於正,于以定其國而已矣。惜乎齊王,汨於功利,疑其迂闊,終不見用,則奉身而退,不枉其道,孔子之轍環天下,便成吾道之不幸,則孟子復有何術,終格齊王扞格之心哉?此誠志士之所共歎惜者也。雖以委質爲臣者言之,其所藉手事君,亦不過曰納約自牖,陳善閉邪,至誠勤懇,恐有遺失而已,至於時君世主之終不見用則天也,亦將奈何?爲臣者,惟當盡其分,爲君者,亦當察其誠,此所謂臣·主俱榮者也,此等處深加體念,是所望也。上曰,惻隱之心,則於民切於物緩,推廣仁術,則仁民易愛物難,切緩難易之不同,何歟?在明未及諦聽,遽以宣王倒行失序之義,仰對,則上曰,非此之謂也,仍敎示本章集註。在明曰,臣有聽瑩之病,未及承聆聖敎,惶恐待罪,而第念惻隱推廣,有心上說·術上說之異,蓋惻隱者,發於本心之明,則宜切於同類相親之人,而惟其切也,故仁之也,易推廣者,出於行仁之術,則漸緩於同生異類之物,而惟其緩也,故愛之也,難矣。今齊王不忍一牛,可謂易於其所難,而恩不加於百姓,可謂緩於其所切也,此皆欲一字,爲之蔽也,豈非倒行失序之事乎?上曰,大抵愛物,見於目前,故易也,而齊王雖不愛民,若見無罪就死地,則亦當救之歟?在明曰,聖敎至當矣。齊王旣能不忍於物矣,若於目前,同見無罪就死之民,則其所救活,似必先此而後彼,況安有不救之理哉?但仁民之政,不可論其耳目之及不及,而齊王,終不能反求其本,故至於興甲兵危士臣,而亦莫之恤,可勝歎哉?上曰,齊王旣不忍於觳觫之牛,而又不可廢者釁鍾,故易之以目下未見之羊,此孟子所以許其仁術者也,而耳目所不及之處,無罪就死之物,亦必多矣。若欲盡施不忍之心,則其將如梁武帝以麪代犧然後,可也,此豈理也哉?在明曰,誠如聖敎矣。不忍之心,發於禽獸之將死者,只緣見其生聞其聲而然也,至治之世,雖曰鳥獸魚鱉之咸若,不過形容其功化之極也,曷嘗如梁武之持素戒殺,至廢宗廟之犧牲乎?集註所謂用之以禮者,深得先王澤物之心矣,然雖於見聞所不及處,若知其一時濫殺,則仁人之心,亦不無惻然之發,故在昔肅廟朝,因臺臣陳疏,特罷牛黃別供,事在國朝寶鑑,大聖人恩及禽獸,有如此矣。上曰,此因駱粥之事也。上曰,惻隱之發也,人物可以同矣,而以難易言之者,何歟?在明曰,切緩難易之分,俄已仰陳,而觀於孔子廏焚傷人乎不問馬之義,則人物輕重之序,此可推矣。上命掩卷,仍命玉堂先退,在明等退出。王大妃殿進御順氣二陳湯停止,加減蔘蘇飮五貼製入。出榻敎又命退,承史以次退出。
上在昌德宮。停常參·經筵。
李羲甲啓曰,明日經筵,取稟。傳曰,停。
趙萬元啓曰,行大司憲李直輔,掌令金洛龍,持平洪羲弼在外,執義金孝眞,掌令李敬參呈辭,持平李希祖未肅拜,監察茶時之意,敢啓。傳曰,知道。
傳于趙萬元曰,召對爲之。
李羲甲啓曰,來初二日宗廟夏享大祭親祭祭文,當爲製進,大提學南公轍,待開門牌招,何如?傳曰,允。
趙萬元啓曰,同副承旨尹行直,今日不爲仕進,卽爲牌招,何如?傳曰,與都承旨·左副承旨,更爲牌招。
以都承旨尹序東牌不進推考傳旨,傳于李羲甲曰,今番事,非承旨之所可如此者,況玉堂被罪,前批悉諭,寧有引義?若終不入來,是慢君命而事違傲也,以此申飭,與左副承旨·同副承旨,仍以前牌催促。
行都承旨尹序東,左副承旨尹益烈等疏曰,伏以臣等,日前伏承承宣除旨,而前望蒙點者,皆是同堂之諸人,聚首相顧,感惶冞切,一門榮耀,爲世所罕,感激恩數,張皇出肅,不暇盈滿之戒,只切憂懼之忱,迺者副校理李泳夏之疏出,而儘乎福過而災,器盈則溢,臣等驚惶罔措。忙投短章,擅離禁直,冀許見職之却免,以謝人言之峻激,及奉批旨,恩諭鄭重,召牌繼降,飭敎申嚴。臣等義分是懼,蒼黃趨承,今何敢更有逡巡,爲伸情勢,而第其疏中,有曰,觀瞻莫不致訝,又曰,前望果爲承乏而然,曰恩點偶然漫及,曰其爲任,不輕而重,曰有若戲劇者然,末乃結之曰,無致人情之滋惑,惟此六條論列,遣辭措語,實非尋常之匡救,有若朝廷之大事。人之爲言,有一於此,當之者處義,固當拚死自畫,而況此六者,實是臣等闔門兢惶,無地容措者也。聖德之貽累於官人,卽是臣等之故也,人情之滋惑於施措,亦是臣等之故也,一則臣等也,二則臣等也。假令臣等將此所遭,徒憑寵靈,淟涊盤礴,自同無故之人,則聖德之貽累,深於一節,人情之滋惑,不啻十倍,參前倚衡,遂成鐵限,玆不得不冒死聯籲,不避煩瀆之誅。伏乞聖慈,亟遞臣等之職,以謝人言,以安私分,千萬幸甚,臣等無任云云。傳于李羲甲曰,都承旨·左副承旨上疏還出給,更爲嚴飭,卽爲入來。
庚午三月二十六日申時,上御誠正閣。召對入侍時,參贊官趙萬元,持孟子第一卷,侍讀官申在明,持孟子第一卷,檢討官趙琮鎭,持孟子第一卷,假注書朴熙顯,持孟子第一卷,記注官劉㵙,持孟子第一卷,記事官朴綺壽,持孟子第一卷,以次進伏訖。上命開卷讀之,在明讀自曰不爲者,止是折枝之類也。上曰,下番讀之。琮鎭讀自老吾老,止獨何如?上曰,參贊官讀之。萬元讀自權然後,止王請度之。上曰,注書讀之。賤臣讀自抑王,止快於心歟。上曰,上番讀之。㵙讀自王曰否,止將以求吾所大欲也。上曰,下番讀之。綺壽讀自王之所大欲,止緣木而救魚也。上曰,文義陳之。在明曰,上章旣言一羽輿薪,此章又言折枝,所以甚言王之不王,不爲,非不能之意,此實聖賢憫時救俗之苦心也,孟子之應聘齊·梁,其意亶在於勸行王道,故因齊王戚戚心動之會,明辨其不能不爲之分,欲使齊王,立其有爲之志耳。倘令齊王,事事服膺於孟子之訓,眞箇有爲於王道,則五年七年之間,固有成就之理,而當是之時,功利之陷溺人心,久矣,齊王以若中主之姿,又無席藉之蔭,則雖有仁民之政,其王天下,顧安能易如折枝乎哉?臣於此章文義,竊有仰慨於殿下者。殿下之臨御,今已十年矣,世道反有日下之歎,民生未蒙至治之澤,此曷故焉?且勿論國朝四百年積累熙洽之休,而惟我先大王二十五年覃恩遺澤,浹人肌髓,臣於待罪下邑時,亦嘗見蠢蠢愚氓,說及先王時事,而涕泗橫流者,則沒世不忘之情,大可見矣。然則其從也輕,不翅十倍於齊民也,殿下所以承藉者,若是其深且厚,一治之易,又不翅孟子所謂事半而功倍者矣。奏未畢,上曰,藥房副提調入侍。出傳敎仍命注書出傳,賤臣承命出傳,還入進伏。上曰,慈殿氣候違和,明日經筵命停,今日召對,亦難爲之,而間斷可悶,故行之矣,今有藥房副提調入侍事矣。在明曰,今承聖敎,下情不勝憂慮。文義雖未畢奏,臣等退去,何如?上曰,少間如有暇,則當復召對,明日亦無不可矣。仍命玉堂先退,在明等退出,藥房副提調尹序東,趨入進伏。上曰,承候官連日入來,藥房提調間日入來。仍命曰,湯劑,何以爲之耶?序東曰,更探夜間動靜,明日議定矣。上可之,仍命副提調先退,序東退出,又命退,承史以次退出。
上在昌德宮。停常參·經筵。
尹益烈啓曰,明日·再明日·三明日,宗廟夏享大祭親祭齋戒,初二日,動駕相値,視事頉稟之意,敢啓。傳曰,知道。
尹行直啓曰,來初一日,輪對日次,而宗廟夏享大祭親祭齋戒相値,頉稟之意,敢啓。傳曰,知道。
尹益烈啓曰,合辭方張之時,兩司無詣臺之員,事甚未安。除在外·肄儀進去外,未肅拜·呈告人員,竝卽牌招,何如?傳曰,允。
趙萬元啓曰,御營廳將官來言,今日本廳軍兵,日次私習云矣,敢啓。傳曰,知道。
尹行直啓曰,臣行直,今日宗廟夏享大祭親祭肄儀進去,下直之意,敢啓。傳曰,知道。
李羲甲,以弘文館言啓曰,本館上番校理臣申在明,下番副修撰臣趙琮鎭,俱以宗廟夏享大祭祭官,今日議政府肄儀時,晝仕出去之意,敢啓。傳曰,知道。
尹益烈啓曰,行大司憲李直輔,掌令金洛龍在外,執義金孝眞,持平李希祖牌不進,掌令李敬參肄儀進去,持平洪羲弼未署經,監察茶時之意,敢啓。傳曰,知道。
以大司諫任厚常,執義金孝眞,持平李希祖牌不進罷職傳旨,傳于尹益烈曰,只推。
李羲甲,以弘文館言啓曰,副修撰尹尙圭,旣有只推之命,與新除授副應敎洪冕燮,副校理趙鐘永,竝卽牌招察任,何如?傳曰,允。
以副應敎洪冕燮牌不進罷職傳旨,傳于李羲甲曰,只推。
傳于尹益烈曰,啓字誤踏當該中官,令該府拿處。
以李光文囚單子,傳于尹益烈曰,付過放送。
以李紀淵囚單子,傳于尹益烈曰,付過放送。
李羲甲啓曰,新除授注書李光文,卽爲牌招入直,何如?傳曰,允。
傳于尹益烈曰,召對爲之。
以洪羲祖囚單子,傳于尹益烈曰,付過放送。
以李允吉囚單子,傳于尹益烈曰,分揀放送。
傳于李羲甲曰,各宮展謁,有待秋之命,以懿昭墓內茶禮,謹爲親行故也,更思之,旣無春秋之禮,退行秋屆之後,於情於理,極爲未安。內茶禮,命戚臣中代行,而各宮展謁,雖有些少違式,以四月旬前擇入。
李羲甲,以禮曹言啓曰,卽接永禧殿令所報,則本殿來四月初一日朔焚香,殿官一員,今二十九日,當爲祗受,而參奉李一中,受由下鄕,令今方入直,無以擧行云,依定式假官,令吏曹,以成均館官員,口傳啓下,以爲替直受香之地,何如?傳曰,允。
趙萬元,以御營廳言啓曰,本廳千摠李鐵求,以別軍職,職務相妨,改差,何如?傳曰,允。
右尹金魯敬疏曰,伏以臣,萬里銜命,首尾殆半年矣,跋涉於山海之間,驅馳於風霜之域,早夜侁侁,惟僨誤是懼,幸荷王靈,使事告竣,雨雪楊柳,曾不幾時,輶車載旋,文階重登,獲昵香案之前,仰承溫粹之音。臣誠且欣且榮,方切蹈抃之忱,京兆除命,忽下此際,積違之蹤,固當不竢駕屨,祗肅恩命,以伸戀結之微誠,第臣窮命多舛,過福招災,忽於渡江之後,遽遭子婦之慼。聞報驚霣,神爽飛越,入門號咷,肝腸摧蝕,而殯喪在側,靷襄迫期,肅肅淸嚴之地,有非犯染之蹤所可冒入,庚牌下臨,坐犯違傲,伏地悚懍,不知攸措,抑臣有萬萬難安者。臣於復命之後,得見前平安兵使趙供辭,則目瞪口呿,寧欲無言?當日光景之駭悖,一行之有眼者,皆見,一路之有耳者,皆聞。渠雖巧舌,不可掩諱,而況聖敎,引經据法,處分赫然嚴截,則在渠道理,固當悔過悛心,自服其罪之不暇,而乃反不知畏縮,張皇恣肆,盛氣而辨之,遊辭而飾之,敢欲上眩天鑑,下惑群聽。渠是幺麽一武帥耳,何得蔑視朝廷,傍若無人,至此之極也?噫,高坐轎上,舁至階前,雖平日私相從遊之間,苟加相敬,則元無如許傲慢之儀,況身爲邊帥,接見奉命之人乎?古人之櫜鞬迎路,非所以尊其人,卽所以敬君命也,其恪守藩度,禮待王人,亦可謂至矣。及其末流之爲弊,跋扈陸梁,無所顧忌,臣之所大憂者,實不在於臣之一時見輕而已,若此不已,西塞荒遠之地,不復知朝廷之當尊,使命之爲重,幾何不效河北驕悍之習乎?臣誠不欲泚筆費辭,自損事體,然苟使臣,行己有素,見重當世,則雖渠驕妄無識之類,終始慢侮,豈至於斯?上辱君命之重,下貽同朝之羞,亦何心彈冠於卿宰之列,擧顔於搢紳之間哉?伏乞聖明,亟賜鐫削,以爲奉使不職者之戒焉。臣無任云云。答曰,省疏具悉。一武帥駭妄之罪,人皆知之,卿何必呶呶自彈乎?卿其勿辭行公。
庚午三月二十七日申時,上御誠正閣。召對入侍時,參贊官尹益烈,持孟子第一卷,侍讀官申在明,持孟子第一卷,檢討官趙琮鎭,持孟子第一卷,假注書朴熙顯,持孟子第一卷,記注官李仁迪,持孟子第一卷,記事官朴綺壽,持孟子第一卷,以次進伏訖。上命開卷讀之,在明讀自王曰,若是其甚,止孰能禦之。上曰,下番讀之。琮鎭讀自王曰,吾惛,止而可爲也。上曰,參贊官讀之。益烈讀自是故明君制民之産,止民之從之也輕。上曰,注書讀之。賤臣讀自今也制民之産,止治禮義哉。上曰,上番讀之。仁迪讀自王欲行之,止盍反其本矣。上曰,下番讀之。綺壽讀自五畝之宅,止孟子集註大全卷之一,上曰,文義陳之。在明曰,文義則從當敷陳,而臣有區區所懷,先此仰達矣。聖經賢傳,旣與他書異焉,召對事體,雖與經筵有間,亦自不輕而重矣,昨日召對,大文則以次讀訖,而文義則賤臣纔達,五六轉語,未及畢陳而退矣。若只奏今日自止中文義,則事欠誠實,心竊未安,殿下深惜工夫之一日間斷,故雖如昨日聖心憂慮之中,亦許臣等之晉接,以實心懋實工之聖意,實出於至誠,而臣等反以欠誠之事,塞責而退,則厥罪大矣。臣之愚意,先陳昨日未畢之文義,自上亦須發問於可問之條,然後次陳今日自止中文義,恐合事宜,故敢此仰達。上曰,業欲下敎而未果矣,大文則讀已訖,故雖命新付自止,而至於文義,則昨旣未畢焉,今安可不陳乎?雖昨日所講以上文義,無所不可,方欲以此下敎,而上番之言,如此,依所懷爲之,而此後如有似此之事,則須以先陳未畢之義,爲定規也。在明曰,聖敎如此,昨筵未畢之文義,從頭至尾,更陳一通,何如?上曰,昨日所陳,果未詳聽,從頭更陳,可也。在明曰,上章旣言一羽輿薪,此章又言折枝,所以甚言王之不王,不爲,非不能之意,此實聖賢憫時救俗之苦心也。孟子之應聘齊·梁,只欲勸行其王道,故因齊王戚戚開悟之際,明辨痛說於不能不爲之分,欲使齊王,立其有爲之志耳。齊王若於此時,能言言曲從,事事服膺,眞正有爲於保民而王四字,則五年七年之間,庶有成就之望,而當是之時,專尙功利之術,何國不然,而至於齊國,則尤有甚焉,桓公是五覇之祖,管·晏爲覇輔之首,則假仁濟私,已成一國之規模。夫以宣王中主之姿,又無先世可藉之謨,則雖勉從孟子之訓,力行仁民之政,其於王天下之大成就,恐未必容易如折枝也。臣於此章文義,竊有仰慨於殿下者,殿下臨御天位,今已十年,而生民未蒙至治之澤,世道反有日下之歎,此曷故焉?臣則以爲,殿下之不能平治,眞是不爲也,非不能也,何以知其然也?國朝四百年積累熙洽之休,且不暇論,而惟我先大王二十五年盛德至善,浹人肌髓,臣於昔年待罪下邑,亦嘗見蠢蠢愚氓,說及先朝時事,汪然流涕者,沒世不忘之情,大可見矣。殿下苟能留念民事,爲蠲一役,則民必曰,此我先王之餘澤也,爲興一利,則民必曰,此我先王之遺惠也,然則驅以之善,其從也輕,不翅十倍於齊民也。殿下所以紹述謨烈,若是其盛大,則一治之易,又不翅孟子所謂事半而功倍者矣,然而不能平治一國者,此豈非不爲,非不能之眞箇明驗乎?且念從古人君,孰不願治其國,而終於不能者,其病固多,論其大者,則徇己欲也,拒人諫也。臣竊覵殿下,聖質純粹,凡於聲色貨利馳騁弋獵,無一嗜好之可議,則人君之淸修寡慾,恐無過於殿下者矣。包納之量,恢廓淵藪,規箴之來,一例翕受,至若近日事,政如先儒所謂懲忿窒慾,摧山塡海者也,人君之從諫如流,又莫盛於殿下者矣。先王惠澤之入人深,旣如彼,聖朝施措之無闕失,又如此,而終不能平治者,豈眞不能而然耶?是誠不爲之病也,病在不爲,則殆甚於上二者之病,蓋徇欲拒諫之病,一朝開悟,尙可有爲故也。先正臣文簡公成渾之言曰,夫醫病者,必知病根,然後能施對證之劑,以祛其病,苟不知病根,而但曰,藥石而已,則鍼砭雖具,病無祛時,此眞格言也,臣誠萬萬惶恐,而妄竊以爲聖躬病根,着在於不立志·不自强而已矣。立志,體也,自强,用也,殿下誠能卓然立志於平治,勉勉自强,體乾不息,則病根一祛,百體從令,致賢養民之政,範世陶俗之功,自是節目間事耳,然養民之本,在於致賢,致賢之本,又在於自修。先儒云,人君不自修,則無以致賢,賢者不至,則民卒不可得以養矣,人君自修之工,顧不重且大歟?然自修·致賢之本,又在於立志,志一立,則無求而不可致。假如漢武帝之中主,立志於求仙,則文成·五利之徒,至焉,立志於征伐,則衛靑·霍去病之輩,至焉,立志於息民,則田千秋·趙過之屬,至焉。此猶如此,況大於此者乎?殿下誠能立志於致賢養民,則安知無可與共國之賢,出而輔佐乎?以此觀之,則立志自强四字,實爲聖躬對證之良劑也,賤臣之自來仰勉,不外於此,今因不爲非不能之義,愚衷倍激,誠欲罄竭所懷,而迫曛凌遽,草草敷陳,伏願深加體念焉。上曰,今日自止中文義,繼陳,可也。在明曰,齊王能自言其惛,又能自知其志之不能自立,必待孟子之輔而敎之,則此其心地一段開明處也,固可有爲,而觀於請嘗試之一語,可知其功烈之卑,終不能有爲矣。夫試之爲言,疑之也,躬逢千載一遇之大賢,面承丁寧反復之良誨,而猶且疑焉,而强欲試之,則其先入之見,有以間之也。顔淵聞夫子四勿之訓,言下卽喩曰,請事斯語,先儒以此,爲顔子大勇處,同一請字,而今以齊王之言,比諸顔子,則不知落下幾層矣。先正臣文成公李珥有言曰,志之不立,其病有三,一曰,不信,二曰,不智,三曰,不勇,旨哉言乎,若使齊王,篤信孟子之敎,勇而行之,如顔子之信夫子而事其語,則畢境成就,爲如何哉,臣俄以立志自强,屢屢仰陳矣,觀於齊王·顔子,益可見立志不立志之效,截然若霄壤。伏願殿下,更以信·智·勇三字,深加聖念焉。上曰,下番陳之。琮鎭曰,昨日講自止中,有曰,推恩足以保四海,又曰,善推其所爲,此兩推字最切要,所包廣大,與大易引而伸之,觸類而長之之義,同,而亦與大學致知之致字,類焉,聖人造語下字之旨義,可以見矣。所謂推恩之恩,卽其不忍之心,善端之萌也,且能以不忍之心,行不忍之政也,雖以帝堯言之,自克明俊德,以至于平章百姓,皆是恩之推也,譬如泉之方達,不爲壅閼,則不舍晝夜,終放于四海,且如牛山之木,不爲牛羊之所牿,則可全雨露之所滋,而成就大材也。齊宣王易牛一事,固是此篇命意,而且賴孟子開導之誨,始有德何如可王之言,繼有戚戚焉之意,終有明以敎我之語,此莫非善端之發見,而但不能推恩,亦不能善推,故畢竟如泉之壅,如萌之牿,不能使斯民,獲被不忍人之政,此誠千古之所惜歎,而人主之所當惕念監戒者也。伏願殿下,每於開卷臨文之時,克軫類推之道,推而擴之,凡係推恩之政,克盡善推之方,以體大易引伸之義,以驗大學致知之工,則孟子王道之說,庶可得行於今日矣,是臣區區之望也。琮鎭又曰,齊宣王請明以敎我,此與梁惠王願安承敎之語,誠意有加焉者,而孟子告之以驅民之善之道,又告之以盍反其本之由。不但此耳,言道德則必陳堯·舜,言征伐則必援湯·武,陳於王前,丁寧申複,而其許多說話,許多條目,宣王終無一半分敷施。獨於伐燕一事,只是孟子與沈同,私相酬酢,未嘗一言勸王伐之,而宣王得聞傳說,便契于心,勇斷而行之,果乎興甲兵危士民,以快其心,此無他焉,功利之說,先入乎中,纔聞泛論伐燕之言,輒生貪人土地之心焉。且當時列國,孰不沈惑於管·晏功利之餘論,而齊人尤有甚焉,夫公孫丑之輩,遊於聖人之門,而尙有但知管·晏之歎,致有子誠齊人之責焉,宣王亦於功利之說,耳濡目染,纏繞沈溺。且宣王之臣,王驩之便侫,陳賈之逢迎者,昵近左右,從而爲之辭,以遏宣王慙悔之心,以沮孟子行王之說焉,雖使孟子之賢聖,時或進見,其必扞格不入也,不幾近乎一薛居州乎?此孟子所以有十寒一曝之歎也。夫帝王格心之道,宜如殷宗之置傅說於左右,朝夕納誨,終始典學,乃可收輔導成就之效矣。昨日臣等伏承聖敎,若曰,一日之頃,間斷爲悶,故雖如今日之時,亦行召對,臣等退而相顧,欽仰榮感,莊誦聖敎,不勝懽喜之忱,昔聖人云,一言可以興邦,昨日殿下之敎,卽是一言興邦之會也。仍伏念,如臣愚鹵空疎者,日叨經筵,固爲萬萬愧恧,而抑亦綴拾經傳章句,粗效敷奏,雖不足以裨效塵剎,而比之管·晏功利之說,容或勝焉。伏願殿下,每推昨日下敎之意,以做一日罔間之工,發問多般,討論講究,以爲聖學實工之助,卽臣等顒祝之忱也。上曰,參贊官陳之。益烈曰,上下番所奏,至矣盡矣,臣則別無仰達者矣。上曰,挾山超海,爲長者折枝,所以甚言齊王不爲非不能之形,以勸其勇行王道者,此聖賢救時之苦心,而非謂以齊而王,若是其易者,上番所奏,誠是矣,但擴而充之,則何所不爲,而齊王終不推恩,何歟?在明曰,齊王不能力行孟子之言,已兆於請試之語,蓋其先入之見,膠固於功利之私,故孟子之於齊王,論仁義則必稱堯·舜,談征伐則動引湯·武,而齊王若不聞也者。至於伐燕曰,可云云之說,不過答沈同私問之語,而惟此一事,則齊王斷然力行,惟恐不及者,適中其私意之所欲也,下番所陳,如見齊王之用心矣。以此觀之,擴充仁民之政,非可論於齊王也,可勝歎哉?上曰,齊王之笑而不言者,有何意也?至於采色聲音,便嬖使令,雖自言吾不爲是,而夷考其所大欲,則專在於純用覇術,欲闢土地,欲朝秦·楚矣,夫旣有如彼之欲,而謂無嗜欲之私者,亦恐非誠實之語耶?在明曰,下詢及此,聖學造詣之卓絶,可以仰想,笑而不言一段,先輩已有論說,多以爲出於齊王羞惡之心也,蓋欲吐出其大欲之眞心,則誠恐有違於孟子王道之訓,而又不忍反復然諾於俄頃之間,故自不免笑而不言也。此章小註亦云,夫欲朝秦·楚莅中國,自世俗言,則以爲有志,以聖人觀之,苟不本乎公理,特出於忮求矜伐之私耳,人之所欲,固有大小之別,而欲於大者,未必不欲於小者,則齊王之於許多嗜好,自言不爲者,徒出於不欲示其小之意,心不誠實,於此可見矣。上曰,孟子以鄒人·楚人之戰,誠心譬曉,齊王縱不能反本擴充,力行王道,而一政令·一擧措之間,亦無服膺聖訓之微效,孟子之不遇於齊,尙切千古志士之恨者,上番前日所奏,甚好,而齊王之終不覺悟,何若是其甚歟?在明曰,齊王亦非昏庸之君,而不能自拔於功利之俗,王道尙矣,至無一事之可觀,此誠無他,王·覇之分,其初甚微,而畢竟成就之判異者,義與利矣。齊王之平生篤信,只在於管·晏之說,則其將無所往而不求利矣,安有一事之依俙髣髴於聖門所謂勝慾之義乎?戰國之君,惟滕文公,勇於服義,而恨其國小力弱,遇孟子而無所施耳。上曰,孟子以五畝之宅,樹之以桑,屢言於齊·梁,而未聞當時有能行此政者,若以此章之制度爲國,則可以王天下耶?在明曰,蓋亦反其本之本,卽發政施仁之謂,而盍反其本之本,卽使民有常産之謂也。五畝樹桑以下諸條,又是民産之本,此所謂王政必自經界始,而保民而王,實本於此矣,臣以致賢養民之說,俄已略陳,而大抵保民而王四字,實是今古不易之論也。書曰,可畏非民,夫蚩蠢疲殘之氓,有何可畏,而特下此一字者,所以明夫水能載舟,亦能覆舟之義,庸垂萬世人辟之炯戒也,人君雖聖如堯·舜,天下之大,兆民之衆,安能一一懷保乎?是以,保民之術,莫切於擇守令,朱子嘗以方伯爲守令之本,廟堂爲方伯之本,朝廷爲廟堂之本,畢竟以萬化之原,歸本於人主之一心者,政爲此也,然則保民之本,在於知人善任。粤在祖宗朝,親密臣隣,無異於家人父子,至於各司郞官之來呈草記者,亦令召接,頻賜輪對,人人焉聽言觀貌,察其能否,以此之故,用之各當其才,任之必奏其效,方伯·守令之得人,於斯爲盛,民蒙其澤,世致昇平矣。今也則不然,朝臣晉接,截有界限,不時賜對,亦自希闊,如臣蔑裂之輩,雖幸何天之龍,日覲耿光,而或有十年立朝,一未登文陛者,則殿下聰明睿知,雖出百王,將何以察識某人之當於何任,而選擇牧民之良材乎?此治化所以遠不及於古昔也。倘殿下,頻接臣僚,數賜輪對,以復祖宗朝美規,則知人保民之要道,亶在是矣,伏願體念焉。上曰,民無恒産,放辟邪侈,無不爲已,及陷於罪,然後從以刑之,是罔民也,孟子此言,非徒爲戒於齊王,豈非後世人主之惕念處耶?在明曰,聖敎及此,實東土生靈之福也。夫大禹之聖,承堯·舜執中之統,則當是時也,豈有一民之橫罹非罪者,而猶且下車泣辜,蓋爲人上者,恒存惻怛之心,民雖自犯罪戾,而猶我陷之也。況漢·唐中主以下,其政令施措,不近於罔民者,幾希,而罔念得情哀矜之意,專尙暴戾威猛之氣,此其所以民不見保,而亂亡相尋者也。伏願殿下,常存今日之心,行一政則必曰,豈其罔民歟,罰一人則必曰,無乃罔民歟?一念戒愼,惟恐或傷,則保民之道,莫大於此,而實爲萬億年靈長之休矣。上命掩卷,仍命玉堂先退。在明等退出。益烈曰,注書李光文·李紀淵竝蒙放,而前假注書洪羲祖,亦以當日擧行注書,先爲拿囚矣,係是同罪異罰,敢此仰稟。上曰,一體放送,傳敎書頒,可也。上命書榻敎曰,王大妃殿進御加減蔘蘇飮前方中,蘇葉減五分,加片芩五分,二貼製入。又命退,承史以次退出。
上在昌德宮。停常參·經筵。
趙萬元啓曰,御營廳將官來言,今日本廳軍兵,日次私習云矣,敢啓。傳曰,知道。
尹行直,以禮曹言啓曰,傳曰,各宮展謁,有待秋之命,以懿昭廟內茶禮,謹爲親行故也,更思之,旣無春秋之禮,退行秋屆之後,於情於理,極爲未安。內茶禮,命戚臣中代行,而各宮展謁,雖有些少違式,以四月旬前擇入事,命下矣。展謁吉日,令日官池景汝推擇,則四月初八日爲吉云,以此日定行乎?敢稟。傳曰,以此日爲之。
傳于尹行直曰,各宮展謁,更以初十日爲之。
傳于李羲甲曰,召對爲之。
傳于尹序東曰,發遣吏郞,諸執事淸齋與否,摘奸以來。
趙萬元,以都摠府言啓曰,今日入直內三廳武兼禁軍及軍兵等,當爲中日習射,而宗廟夏享大祭親祭齋戒相値,不得設行之意,敢啓。傳曰,知道。
尹行直,以禮曹言啓曰,卽接公忠兵使崔朝岳單子,則以爲,同姓四寸弟宗岳以宗孫嫡妾俱無子,以其同姓四寸弟景岳第一子業得,欲爲繼後,諸族同議完定,而未及禮斜之前,宗岳夫妻俱歿,拘於常規,不得循例禮斜,依定式草記稟處事,呈單矣。凡係繼宗立後者,兩邊與受,明有可據,而不得登聞者,許令該曹,論理草記事,曾有筵奏定式,而門長崔朝岳單辭,旣如此,依定式,崔景岳第一子業得,立爲崔宗岳之後,何如?傳曰,允。
南履翼,以戶曹言啓曰,臣晩秀,與佐郞臣金芝淳,依定式,進詣鄕校洞於義宮,奉安閣奉審,則姑無頉處之意,敢啓。傳曰,知道。
南履翼,以戶曹言啓曰,臣晩秀,與佐郞臣金芝淳,進詣慶熙宮,差備及內各司,依節目,眼同看審後,有頉處,別單書入,而修改則擇日擧行,何如?傳曰,允。
南履翼,以戶曹言啓曰,文昭殿碑閣·蠶壇碑閣·追慕洞碑閣·淨業院碑閣·流霞亭·大嬪宮,依定式,發遣本曹郞廳奉審,則文昭殿碑閣·蠶壇碑閣,姑無頉處,追慕洞碑閣,四面墻垣瓦子,間間脫落,淨業院碑閣,雨漏一庫,流霞亭,雨漏二庫,懸板一坐·紗籠破傷,墻垣瓦子,間間脫落,萬懷堂,回簷椽木四箇朽傷,大嬪宮正堂蘆簾二浮破傷,分付各該司,使之卽速修改之意,敢啓。傳曰,知道。
趙萬元,以備邊司言啓曰,卽見黃海兵使徐英輔報本司辭緣,則以爲,本營還穀,本自不敷,又因京司關,營本府原穀作錢,爲四千餘石,春窮轉深,種糧難辦,以本營當分之數,無以排巡,均役廳句管留庫穀中,限二千石,特許加分爲辭矣。本營不敷之穀,加之以近五千石作錢,窮春種糧,勢當極艱,依所報,以均廳句管穀留條中二千石,許令加分,何如?傳曰,允。
庚午三月二十八日申時,上御誠正閣。召對入侍時,檢校直閣洪奭周,持孟子第一卷,參贊官李羲甲,持孟子第一卷,侍讀官趙鍾永,持孟子第一卷,檢討官尹尙圭,持孟子第一卷,記事官李紀淵,持孟子第一卷,記注官金良倜,持孟子第一卷,記事官朴綺壽,持孟子第一卷,以次進伏訖。上命開卷讀之,鍾永讀自孟子集註,止世俗之樂耳。上曰,下番讀之。尙圭讀自王曰,好樂,止爲王言樂。上曰,閣臣讀之。奭周讀自今王鼓樂,止不與民同樂也。上曰,參贊官讀之。羲甲讀自今王鼓樂,止同樂則王矣。上曰,注書讀之。賤臣讀自齊宣王問曰,止於傳有之。上曰,上番讀之。良倜讀自曰若是,止不亦宜乎。上曰,下番讀之。綺壽讀自臣始至,止不亦宜乎。上曰,文義陳之。鍾永曰,孟子云,今之樂,由古之樂,而若論制作與聲音,則古今豈有相似之理乎?特其與民之意,無今古之別也,我朝鄕雅樂,頗有分別,而總論聲音之本,則平順和婉,有三代之遺音。臣嘗聞諸樂院,則蓋古之樂,聲音甚緩,而句節甚簡,故有平遠之意,而挽近以來,聲音則轉成繁促,句節則反益瑣細,與古判異云,甚非可喜者也,聲音大關於治道,有不可以泛過者也。凡於祀享與燕饗,所用之樂,必求其平淡緩順之音,以啓一治休明之運,是臣區區之望也。上曰,下番陳之。尙圭曰,此章文義,又有言外之旨,蓋聲音與政敎相通,故聞其樂而知其政,孔子之放鄭聲,季札之觀周樂,亦可以驗矣。夫古樂·今樂之不同,上番旣仰陳,而聖世韶頀之樂,後代哇淫之音,雖不可比論,而齊王旣云好樂,故孟子從其所好而言之,此是因其勢而利導之意也。若使孟子,遭遇聖明,則其所進言,必以禮樂之大本,作爲一王之制度,而其奈齊王之不得開納而推類,何哉?伏願殿下,每於此等處,究孟子之本旨,慨齊王之昏庸,常以克去一時之嗜好,動法先王之政敎,以獨樂·同樂之意,用爲鑑戒之本焉。上曰,閣臣陳之。奭周曰,此篇首章大指,專在於與百姓同樂焉。夫樂民之樂者,民亦樂其樂,憂民之憂者,民亦憂其憂,然必先憂民之憂,而始可以樂民之樂,故宋之范仲淹,身爲布衣,而猶以先天下憂·後天下樂,爲心,而況於撫九有而子庶民者乎?大舜·文王之民,咸囿於雍熙之化,宜無一夫之不得其所者,而大舜,猶以黎民阻饑,爲憂,文王,猶曰視民如傷,今日民生之可憂,視虞·周時,果如何哉?雖在平時,其愁嘆之聲,不絶於閭里之間,矧値無前之歉荒,頷顑流離,十室九空,賑貸蠲恤之恩,雖已靡不用極,而兩湖之消息,尙多慘矜。夫以十年屢豐之餘,一遇歉荒,猶且如此,見今小民之杼柚已罄,公家之蓄積已竭,設糜之資,亦患難繼,而數月以來,旱氣頗甚,流聞麥農,又將失稔云,以今國計,以今民憂,若重遭饑荒,則其爲汲汲遑遑,尤當如何,而來頭之事,將不知稅駕之所矣。仰惟乙·丙宵旰之中,憂勤惕勵,宜無所不至,而竊覵諸絲綸注措之間,尙未有警懼振作之實,廊廟訏謨之地,若是恬嬉晏閒,又不聞有先事講究之策,將何以底豫天心,轉災爲祥,而又何以使彼哀呼濱死之民,有一分慰悅奠安之效乎?顧今聖學日勤,講筵頻開,勤政之本於講學者,殿下旣得之矣,夫帝王之學,不亶在於方冊上空言,而必以見諸實用爲貴。伏願從今以往,益加惕然警動,引接廊廟之臣,日講懷保之方,而宮禁之中日用百爲,一以節省爲主,一器之饌,而念簞·瓢之屢空,一領之衣,而念短褐之不揜,與民同憂之方,若是其至,則與民同樂之慶,必有可觀,伏望體察焉。上曰,所陳甚好矣。上曰,參贊官陳之。羲甲曰,上下番儒臣及閣臣所奏,俱好矣。夫古樂·今樂,雖有節奏之不同,器製之各殊,而大樂之本,未嘗以古今異焉。蓋樂之本,卽和也,人心旣和,則聲和而氣和,以至天地之和,莫不畢應,則咸英·韶頀,亦可復作於今日,而叔季以降,敎化陵夷,民生困瘁,擧以愁苦之心,發爲怨咨之聲。於是乎全欠雍熙舒泰之響,率是噍殺悽惋之音,古之樂,遂與今之樂,不同,而與政敎相通,故世道之汚隆,從以驗矣。見今諸道,値歉荒之災,百姓有顚連之患,干和之憂,方殷,而感和之道,爲急矣,閣臣所奏,尤切於時務。伏願深加省察,施諸注措,導迎和氣焉。上曰,所陳甚好矣。上曰,齊王聞孟子之言,變色而有慙愧之意,及其有問,不過曰可得聞歟而已,孟子又曰,與民同樂則王矣,而齊王亦無反覆問難,齊王之無足有爲,斯可見矣。鐘永曰,變色,果是慙愧之義,故臣則以爲,猶賢於不變色而不知愧矣。若觳觫章,則齊王之自有善處,而不能覺悟也,故其說長,此章則齊王之己所不能,反顧自愧也,故其辭簡,所以二章之語勢不同,惟其羞愧而不見效,則所以齊·梁之君,終未做得至治者也。奭周曰,變乎色者,歉然悚蹙之貌,蓋齊王亦自知其所好不正,不足聞於孟子,而今於孟子之問,不覺愧慙滿心,猝難飾辭粧撰,故其答如是直言之,此則齊王之一端長處,而恨不得感發推類,開納聖訓耳。上曰,鐘鼓管籥之外,與民同樂之本,果莫先於行仁政,而下番所云因勢利導之言,亦似近理,然其有要道可聞者耶?鐘永曰,凡事之可以與衆同之者,卽天理所在也,不與衆同之者,卽一己之私也,人君若以大公至正之道,克去己私,無所拘孿而係着,則以之莅民,以至治國,自然天理流行,而萬品同和矣。羲甲曰,今此聖問,及於與民同樂之要,誠我東方生靈之福矣。今以四海之廣,兆民之衆,如欲人人同樂,事事同樂,則非但其勢末由,竟歸於徒勞而止,必也以民心爲心,民之所惡惡之,民之所好好之,憂樂休戚,與百姓同之,則此實與民同樂之要道也。人欲之私未祛,天理之公未復,則雖欲與百姓,同其憂樂,亦不可得矣。孟子一篇旨義,專在於遏人欲·擴天理之分,故如下章好貨·好勇·好色之辨,亦莫不以與民同之,爲感發推類之本矣。上曰,文王之囿七十里,果在於三分天下之後,而孟子之對,以於傳有之,亦誠然乎?鍾永曰,孟子之對,誠以於傳有之故也。至於註說所云三分有二之後者,竊疑文王之時,地方至小,而七十里之囿,自後世而想像,則終涉廣大,故註說所引,欲爲後人解惑者矣。上曰,殺其麋鹿,如殺人之罪,則何異於率獸而食人耶?鍾永曰,殺獸之罪,眞箇治之以殺人之律,則臣未敢知,而大抵其法禁之嚴重,可知矣。上曰,爲阱之喩,或無過乎?鍾永曰,爲阱之喩,卽因四十里地方而爲說如此,而若言及民之害,則奚但曰爲阱而已?通國皆將受害,孟子之言,亦非過語也。奭周曰,囿者,非後世園囿之謂也,度郊外閑曠之地,號爲國囿,而雉兔芻蕘,取之而無禁,而今夫齊王之囿,民之犯禁者,其律若是嚴重,則爲阱之言,不亦宜乎?上命掩卷,因命玉堂先退,鍾永等退出。又命閣臣退出,奭周退出,又命退,承史以次退出。
上在昌德宮。停常參·經筵。
藥房都提調金思穆,提調南公轍,副提調尹序東啓曰,伏未審日間,聖體若何,寢睡·水刺之節,何如?王大妃殿調攝中氣候,何如?加減蔘蘇飮,連爲進御之後,諸節果有差勝之效乎?臣等率諸御醫,趁早入診,詳承症候,議定繼進湯劑,爲宜,臣等不任區區伏慮,敢來問安,竝此仰稟。答曰,知道。症候少有差減之效,湯劑連爲進御,下情不勝慶幸,繼進與否,卿等入侍議定,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
趙萬元啓曰,備邊司郞廳來言,今日賓廳日次,而宗廟夏享大祭親祭齋戒相値,不得來會云矣,敢啓。傳曰,知道。
傳于尹行直曰,禮房承旨馳詣宗廟·景慕宮,奉審摘奸,仍詣受香所,一體奉審摘奸以來。
尹行直啓曰,明日大駕詣宗廟,入齋室後,王大妃殿·惠慶宮·嘉順宮問安,何承旨進去乎?敢稟。傳曰,左副承旨進去。
傳于尹序東曰,發遣吏郞,諸執事淸齋與否,摘奸以來。
傳于趙萬元曰,明日出宮內門路,以協陽門爲之。
南履翼,以戶曹言啓曰,時御所內各司,依定式,發遣本曹正郞臣李周憲,與兵曹參議臣曺允遂,佐郞臣鄭載慶,東所衛將臣崔昔,西所衛將臣尹衡東,南所衛將臣韓大洪,北所衛將臣沈擇之,眼同看審後,有頉處別單書入,而修改則擇日擧行,何如?傳曰,允。
趙萬元,以御營廳言啓曰,依定奪,集賢門入直禁衛營軍,以本廳京中哨軍,來四月初一日替代,而每三日二十名,哨官一員率領,輪回入直之意,敢啓。傳曰,知道。
庚午三月二十九日辰時,上御誠正閣。藥房入診入侍時,都提調金思穆,提調南公轍,副提調尹序東,記事官李光文,記注官李仁迪,記事官朴綺壽,檢校直閣李魯益,以次進伏,醫官秦泳·卞觀海·李敬培·李惟鑑·吳千根·吳仁豐·秦東秀·鄭重周·安昌禧,楹外進伏訖。思穆曰,早朝日氣,連爲陰冷,聖體,若何?上曰,一樣矣。思穆曰,寢睡·水刺之節,何如?上曰,一樣矣。思穆曰,王大妃殿夜來諸節,益有差勝之效乎?上曰,症候以痰滯爲祟矣,今則視昨益臻復常,而湯劑更爲議進,可也。思穆曰,當問于承候官,而詳議以定也。又奏曰,惠慶宮氣候,何如?上曰,一樣矣。思穆曰,嘉順宮氣候,何如?上曰,一樣矣。思穆曰,診候旣久,醫官亦來待,使之診察,好矣。上曰,諸節一安,不必入診矣。思穆曰,近來早冷,如此,夜氣益峭,閭巷間往往有輪感云,此時侵晨將事之擧,易致節宣之失宜,不勝悶迫矣。上曰,慈候旣安,享禮亦重,且日氣不甚冷,一年一二次躬行之禮,豈可廢乎?王大妃殿進御加減蔘蘇飮前方中,去蘇葉加蘇子一錢,枳殼減三分,二貼製入。出榻敎仍命退,思穆等退出,又命退,承史以次退出。
上在昌德宮。停常參·經筵。
上詣宗廟,入齋室後,王大妃殿·惠慶宮·嘉順宮,遣承旨朝問安。答曰,知道。
省牲省器後,內閣·政院·玉堂,藥房口傳問安。答曰,知道。王大妃殿·惠慶宮·嘉順宮,遣承旨夕問安。答曰,知道。
趙萬元啓曰,來初五日朝參日次矣,敢稟。傳曰,停。
趙萬元啓曰,司僕寺內乘來言,捲簾,取稟。傳曰,捲三面。
尹行直啓曰,禮貌官來言,百官稟旨就次。傳曰,知道。
尹益烈啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
尹序東啓曰,今日王大妃殿·惠慶宮·嘉順宮夕問安,何承旨進去乎?敢稟。傳曰,左承旨進去。
趙萬元啓曰,臣以王大妃殿·惠慶宮·嘉順宮夕問安進去,下直之意,敢啓。傳曰,知道。
尹行直,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
尹行直以成均館知館事意啓曰,本館入直久任郞廳外,凡郞無敢入直,若有代員替直之事,則依下都監郞官例,草記代直事,曾已定式矣。直講趙經鎭,典籍李久源,俱爲差祭,司成鄭魯榮,以身病呈旬,時無入直之員,以他郞官姑爲代直,何如?傳曰,允。
庚午四月初一日辰時,上詣宗廟。夏享大祭親祭擧動入侍時,行都承旨尹序東,行左承旨趙萬元,右承旨南履翼,左副承旨尹益烈,右副承旨李羲甲,同副承旨尹行直,記事官李光文·李紀淵,別兼春秋朴周壽,記事官朴綺壽,檢校提學李晩秀,檢校直提學朴宗慶,檢校直閣洪奭周·李魯益,以次隨駕。時至,通禮跪啓外辦。上具遠遊冠·絳紗袍,乘輿出宣化門,藥房都提調金思穆,副提調尹序東,進輿前奏曰,侵早動駕,聖體,若何?上曰,一樣矣。出協陽門·肅章門,至仁政門外,通禮啓請降輿乘輦,上降輿乘輦。序東進圭,上執圭,由進善門,出敦化門,至宗廟大門外,降輦乘輿,上釋圭,序東跪受圭,由廟大門入齋殿。上曰,問安勿爲之。出榻敎小頃,通禮跪啓外辦,上具冕服以出。序東進圭,上執圭,詣東神外版位,西向立。引儀唱行禮,上行四拜禮,仍詣廟內第一室奉室,次詣各室,奉審如上儀訖,通禮前導詣省器位,視滌濯,執事者,以次擧羃告潔,上仍詣永寧殿,行望殿禮,詣殿內奉審,省器竝如上儀訖,入齋殿,上曰,展謁後,問安勿爲之。出榻敎小頃,通禮跪啓外辦。上仍具冕服以出。右議政金思穆曰,勞動之餘,聖體,若何?上曰,一樣矣。思穆曰,自此詣省牲位,亦云不近,暫御步輦,是臣區區之望也。上曰,不必然矣。仍詣省牲位,南向立,禮儀使朴崙壽啓請省牲,掌牲令率其牢屬,北向擧手曰,循,諸大祝各巡牲一帀,西向擧手曰,充,俱還復位。省牲訖,禮儀使導上至齋殿門外,上釋圭,序東跪受圭,上仍入齋殿,諸臣以次侍立。
上在昌德宮。停常參·經筵。
夜自五更至初三日開東,灑雨下雨,測雨器水深五分。
還內後,內閣·政院·玉堂·藥房口傳問安。答曰,知道。
趙萬元啓曰,司僕寺內乘來言,捲簾,取稟。傳曰,捲三面。
傳于尹行直曰,藥房·內閣·政院·玉堂·朝廷經宿問安及翌日問安,竝勿爲之。
尹行直啓曰,明日常參·經筵,取稟。傳曰,只晝講。
尹行直以奎章閣檢校提學意啓曰,夜間閣內諸處,無事之意,敢啓。傳曰,知道。
傳于尹行直曰,召對爲之。
以全羅監司李冕膺狀啓,靈光郡荏子島人物渰死事。
傳于南履翼曰,人物渰沒,若是夥多,極爲矜惻。令道伯招致其妻孥,另加慰恤,原恤典外,各各助給加恤典,如有生前身還布及煙戶雜役,一竝蕩減,俾使遐民,期有實效之地事,廟堂行關申飭。
尹行直,以奎章閣言啓曰,參下檢書官仕滿三十朔出六事,旣有定式矣。檢書官金履疇,仕日已滿三十朔,依定式六品職遷轉事,分付吏曹,何如?傳曰,允。
尹行直,以內醫院都提調·提調意啓曰,御藥所需,至爲愼重,無得踰越月令,而嶺南三月令封進靑大竹,月限已過,尙不上納,事體所在,極爲悚然。該道臣鄭晩錫,從重推考,封進官,令該道指名捧現告,拿問處之,仍卽封進之意,各別嚴飭,何如?傳曰,允。
尹行直,以弘文館言啓曰,副應敎洪冕燮,校理洪命周,修撰尹日逵,旣有只推之命,竝卽牌招察任,何如?
趙萬元,以兵曹言啓曰,去春等能麽兒考講時,訓鍊院判官許濯,義盈主簿洪重鉉,守門將徐纘修三次不通,訓鍊院判官金樂九,主簿柳英漢·姜在謙·李載豐·金應晦·金敬彦·任震白,武臣兼宣傳官宋文永·尹敬烈·柳民儉·趙雲豪·宋觀培·金五運,部將金漢鼎·鄭達倫·魚錫命·金致和·權喜成,守門將崔舜鳳·李行敏·鄭達行·金繼祖·林福明·李光根·金重麗,工曹佐郞李象坤,義禁府都事宋旼祥二次不通,都摠府都事韓應浩,訓鍊院主簿李齊年,武臣兼宣傳官李邦榮,部將曺允鵬·李永配,守門將金應燁一次不通,竝依定式,從重推考,何如?傳曰,允。
宗廟夏享大祭親行敎是時,亞獻官右議政金思穆,終獻官光恩副尉金箕性,進幣瓚爵官吏曹判書朴宗慶,奠幣瓚爵官吏曹參議宋冕載,薦俎官戶曹判書李晩秀,禮儀使禮曹判書朴崙壽,典祀官奉常寺正柳河源,廟司令權太應,宮闈令尙膳金振玉,尙膳安裕福,尙膳韓敬善,尙膳李奇遠,尙醞智達成,尙醞金宜祿,堂上執禮禮曹參議金相休,堂下執禮校理申在明,執尊副司果洪羲浚,司諫南惠寬,吏曹佐郞李魯新,典籍李久源,副司果李東永,副司果李朝鉉,副司果尹孝植,副司果朴升鉉,副司果鄭祖榮,副司果任㸁,副司果尹致謙,副司果韓用儀,副司果李永純,掌令李敬參,獻納權烒,大祝副司果徐鼎輔,副應敎洪冕燮,副司果李止淵,司僕寺正林景鎭,副司果姜浚欽,校理洪命周,修撰尹日逵,副修撰尹尙圭,副修撰趙琮鎭,副司果金學淳,副校理趙鐘永,副校理鄭元容,副司果李憲琦,副司果朴宗琦,修撰朴周壽,祝史副司果朴蓍壽,副司果尹應大,副司果李潞,副司果李景熙,副司果沈厚鎭,副司果李鐘運,副司果尹錫永,副司果沈能稷,副司果朴孝臣,副司果兪應煥,副司果朴基宏,副司果洪羲瑾,副司果洪起燮,副司果趙庭和,副司果申在植,齋郞副司果李在秀,尙衣直長柳鼎養,副司果兪理煥,副司果鄭元善,副司正金載明,奉常直長朴長輿,副司正閔鼎秀,副司正金裕憲,副司正李濟翼,副司正洪周命,副司果柳訸,副司正徐永輔,副司正李儒象,副司正李羲準,直講趙經鎭,捧俎官戶曹正郞金龍淳,副司果李洛秀,尙衣主簿洪秉翼,瓦署別提李在修,司僕判官李在純,造紙別提李文載,濟用判官趙鎭衡,刑曹正郞徐有鎭,刑曹正郞成永愚,工曹佐郞鄭夏容,南部令尹弘鎭,司僕主簿徐英修,中部令朴宗稷,戶曹佐郞金芝淳,工曹佐郞金永受,盥洗位承文判校朴升用,典籍朴思彦,爵洗位禮曹正郞洪宅柱,典籍金尙元,亞·終獻盥洗位典籍崔鷗晉,掌牲令典牲判官朴民淳,協律郞掌樂正洪儀泳,贊者引儀崔日運,引儀成海默,謁者引儀高景漢,兼引儀吳仁昇,贊引兼引儀金岳淵,兼引儀玄雲瑞,祭監監察柳暕·安尙默,七祀獻官繕工副正鄭東元,祝史兵曹佐郞徐道裕,齋郞司饔奉事李憲承,功臣獻官漢城庶尹朴宗敬,祝史兵曹佐郞鄭載慶,齋郞義盈奉事鄭冑煥。
庚午四月初二日子時,上詣宗廟,夏享大祭親祭後,還宮入侍時,行都承旨尹序東,行左承旨趙萬元,右承旨南履翼,左副承旨尹益烈,右副承旨李羲甲,同副承旨尹行直,記事官李光文·李紀淵,記注官金良倜,記事官朴綺壽,檢校提學李晩秀,檢校直提學朴宗慶,檢校直閣洪奭周·李魯益,以次侍立。時至,通禮跪啓外辦,上具冕服以出。禮儀使前導至東門外,跪啓執圭,序東進圭,上受圭,入自正門,詣版位,西向立,禮儀使啓請行事,軒架作保太平之樂,保太平之舞,作樂八成,上行四拜禮,仍行晨祼禮,禮儀使前導,詣盥洗位盥手,陛自阼階,詣第一室尊所,南向立,登歌作保太平之樂,保太平之舞,仍詣神位前,北向跪,益烈奉香盒,行直奉香爐跪進,上三上香,進幣瓚爵官奉幣跪進,上執幣獻幣,以幣授奠幣瓚爵官,奠于案,上俯伏興平身,次詣各室,上香祼鬯獻幣竝如上儀,降自阼階復位。少頃,行初獻禮,上陛自阼階,詣第一室尊所,南向立,登歌作樂如初儀,上詣神位前,北向跪,進幣瓚爵官酌醴,奉爵跪進,上執爵獻爵,以爵授奠幣瓚爵官,奠于神位前,上少退跪,大祝進讀祝文訖,上俯伏興平身,次詣各室,進爵讀祝如右禮,降自阼階復位,謁者引亞獻官·終獻官,以次行禮訖,禮儀使啓請飮福,上陛自阼階,詣飮福位,西向跪,飮福訖,上降復位,行四拜禮,仍詣望燎位,燎訖,禮儀使跪啓禮畢。上出東門,禮儀使啓請釋圭,上釋圭,序東跪受圭,上還御齋殿,親祭罷後,問安勿爲之。出榻敎少頃,通禮跪啓外辦,上改具遠遊冠·絳紗袍,以出乘輿。藥房都提調金思穆,副提調尹序東曰,徹宵將事,侵曉動駕,聖體,若何?上曰,一樣矣。行直曰,小臣與何承旨仍留,看審修掃乎?上曰,與右副承旨,同爲看審,可也。益烈曰,親享事體,何等敬謹,而第六室大祝洪命周,讀祝之際,做錯非細,極爲未安,推考,何如?上曰,依爲之。出擧條仍至廟大門外,降輿乘輦,序東跪進圭,上執圭,仍進發,由敦化門入進善門,降輦乘輿,上釋圭,序東跪受圭,自肅章門入協陽門,命出標信,解嚴,仍還內,諸臣以次退出。
庚午四月初二日午時,上御誠正閣。召對入侍時,參贊官尹行直,持孟子第一卷,侍讀官鄭元容,持孟子第一卷,檢討官尹尙圭,持孟子第一卷,記事官李紀淵,持孟子第一卷,記注官李仁迪,持孟子第一卷,記事官朴綺壽,持孟子第一卷,以次進伏訖。上命開卷讀之。元容讀自齊宣王問曰,止句踐事吳。上曰,下番讀之。尙圭讀自以小事大者,止保其國。上曰,參贊官讀之。行直讀自詩云畏天之威,止寡人好勇。上曰,注書讀之。賤臣讀自對曰,王請無好小勇,止王請大之。上曰,上番讀之。仁迪讀自詩云王赫斯怒,止安天下之民。上曰,下番讀之。綺壽讀自書曰,天降下民,止惟恐王之不好勇也。上曰,文義陳之。元容曰,齊王以好勇,謂之有疾,而孟子答以惟恐王之不好勇,兩勇字,字雖同,而其爲義則各異,齊王之所謂勇,卽是血氣之小者也,孟子之所謂勇,卽是義理之大者也。夫勇居達德之一,而與仁智相須而竝行,不可廢一,故非仁則天理難行,而血氣用事,非知則事物難格,而義理不明,此章旨義,雖在勇字,而與初大文仁知二字,自相管應矣。然則成德之要,豈不在此,而就以聖學一事言之,則進德修業·立志自强之道,專在於勇底道理,伏願留念焉。上曰,下番陳之。尙圭曰,此章之要,專在於勇字,而其中精義,則尤在於大之一字矣,蓋勇字大小之別,雖以凡人言之,不懲血氣之忿,而不施義理之用,則固無足與有爲矣。蓋非剛確堅固,易於失其身,若委靡頹惰,則亦難以保其家,況人君總百官而莅兆民,不可有者,血氣之勇也,不可無者,義理之勇也,血氣之怒,如或過中,則群下固不得以措手足,而義理之勇,如或不足,則無以進德修業·立志自强者,果如上番所奏矣。夫勇者,不必强猛與忿怒之謂也,乾乾夕惕,自强不息者,勇也,摠攬權綱,廓揮乾斷者,亦勇也,聖學之不無間斷,乃非勇也,政治之不得勤勵,亦非勇也,雖以知·仁·勇之三達德言之,其知仁之所以行之者,乃是勇字上工夫矣。竊伏覵殿下於政令施爲之際,未或以血氣之怒,一嘗有過中之擧,聖度寬洪,如天慈覆,臣雖愚迷,豈不仰揣,而第臨御以來,筵席仰陳,章奏所言,輒皆以振刷奮發,爲仰勉之資,而言非一再,便若陳腐,不足仰槪於聖心,而蓋群下之區區憂愛,同然一辭,則亦可推愛君之衷,同得秉彝,而殿下果不足於此而然歟?紀綱解弛,小大恬嬉,日甚一日,莫可收拾,此固群下不能對揚之罪,而至若造化之權,惟在於殿下,夫振起將頹之綱,挽回三代之治,則是殿下之責也。漢之文帝,不過後世中主,而燕居雖若淵默,聽政一是雷勵,能成小康之治,幾致刑措之風,今日臣等之所仰望於殿下者,固以堯·舜·文·武之德,有是期勉,而豈或在於漢·唐中主之治乎?伏願恒留聖念於義理之勇,以作振刷奮發之方焉。上曰,參贊官陳之。行直曰,上下番所奏切實,臣無容更陳矣。上曰,孟子謂齊王曰,王旣好勇,亦一怒而可以安天下之民,則惟恐王之不好勇也。夫齊王之勇,旣是血氣之小,不識義理之大,則聞孟子之言,而可能領會大旨,以一怒字,知爲安天下之要道乎?元容曰,孟子旣以文·武之事,援引詳告,則齊王亦豈有不能聞知之理,而但學問無素,血氣用事,不識乎天理·人欲之分,初若安於承敎,而終必不能服行,故齊王之所以止於齊宣也。上曰,齊王常有血氣之勇,而不知義理之勇,故今此孟子之言,乃以文·武之道,廓而大之,則能不爲高遠難行,而且能認得這怒字,出於義理之正,而非比於自家一時血氣之發耶?自以謂有疾,則果亦自知其勇之爲血氣之然耶?行直曰,孟子以文·武之道,詳言之,使之隨見擴充,而齊王雖知之,血氣用事,見理不明,不能服行,而非不知其短處矣。元容曰,凡人於血氣姿稟之間,不能無病痛處,而自知之果難,自知之,而自言之爲尤難,齊王旣自言其有疾,如下章好貨·好色之類,竝言不諱,誠是可意處,而但蔽於私欲,不能克己力行,故雖聞聖人之言,而竟無實效,似是領略大旨,而不思沈潛服膺之道然矣。上曰,知·仁·勇,是天下之三達德,則此固義理之勇,而帝王之所不可無者也,至若血氣之所出,何足以勇言之耶?元容曰,聖敎誠然矣。天理人欲,竝不相容,若少有血氣之私,則其所謂勇,直不過小忿疾怒,而不可謂之勇矣。行直曰,文·武之勇,卽建天地·明義理之盛德大業,而孟子特因齊王好勇之說,推類而援證也,豈可以齊宣之勇,比而論之於文·武之勇哉?上曰,勇·貨·色三者,皆是齊王自謂之有疾,而勇則人主之所必有也,孟子特因齊王之言,有因勢利導之訓,而若使齊王無是言,亦可以爲勇之道,告之耶?元容曰,觳觫章,雖無齊王之言仁,而旣有惻隱之發見,故孟子因其端而告之,況齊王旣言其勇,則尤豈不以此告之哉?上命掩卷。元容曰,向日經筵,有領事與西壁輪回推移備員進參之敎矣,領事若有故,則西壁與知事中一人代入,乃是古例,此後若値領事有故之時,則自政院循例請牌乎?頻請牌招,若涉煩瀆,則自政院指揮入來乎?不可不一番經稟酌定,故敢此仰達矣。上曰,頻數請牌,果甚煩瀆,此後則自下指揮,輪回入參,可也。雖以臺諫事言之,賓對之請牌,亦是近來事也,雖若如例請牌,而每於朝講命下之後,承旨預知其進不進,前期入稟,玉堂亦知悉此意,可也。因命玉堂先退,元容等退出,又命退,承史以次退出。
上在昌德宮。停常參,只晝講。
自開東至午時,灑雨下雨,測雨器水深一寸二分。
尹行直啓曰,明日常參·經筵,取稟。傳曰,只晝講。
尹益烈啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
尹益烈啓曰,卽者義禁府都事來言,時囚無得過三日滯囚,曾有定式矣,時囚罪人柳興源照律,尹守任·李承達捧供當爲擧行,而判義禁韓晩裕有身病,同義禁閔昌爀·宋祥濂在外,只有趙弘鎭一人,無以備員開坐云。判義禁韓晩裕,卽爲牌招,何如?傳曰,允。
尹益烈啓曰,判義禁韓晩裕牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
注書李紀淵病,代以尹命圭爲假注書。
尹行直啓曰,卽伏見廣州留守韓用鐸雨澤狀啓,則封裹疎忽,霑濕狼藉,事體所在,極爲未安。原狀啓係是民事,故雖不得不捧入,而該守臣不可無警,推考,何如?傳曰,允。
傳于尹行直曰,守令未差之代,令該曹口傳差出,使之不日辭朝。
吏曹口傳政事,以李魯新爲北靑府使,李象坤爲藍浦縣監。
尹益烈啓曰,行大司憲李直輔在外,執義金孝眞,掌令李敬參·金洛龍,持平李希祖牌不進,洪羲弼未署經,監察茶時之意,敢啓。傳曰,知道。
以大司諫任厚常,司諫南惠寬,獻納權烒,執義金孝眞,掌令李敬參·金洛龍,持平李希祖牌不進罷職傳旨,傳于尹行直曰,只推。
尹命圭有頉,代以洪羲祖爲假注書。
以副應敎洪冕燮,校理洪命周,修撰尹日逵牌不進罷職傳旨,傳于李羲甲曰,只推。
尹益烈,以都摠府言啓曰,副摠管趙弘鎭,以同知義禁府事,本府坐起,晝仕出去之意,敢啓。傳曰,知道。
李羲甲,以吏曹言啓曰,今四月初七日行泰陵忌辰祭,獻官前參議朴大圭塡差,而時無職名,令該曹口傳付軍職,何如?傳曰,允。
兵曹口傳政事,副護軍單朴大圭。
李羲甲,以禮曹言啓曰,各陵·園·墓今春植木播橡,纔已畢役,株數·斗數區別報來,故依定式,別單書入,而順康園局內,樹木茂密,今無加植處云矣,敢啓。傳曰,知道。
尹益烈,以兵曹言啓曰,慶熙宮衛將金觀洙身病猝重,勢難供職,呈狀乞遞,守門將曺海鎭除授在外,過限未上來,竝改差,何如?傳曰,允。
禁府啓目,海南前縣監尹守任原情云云。問目內辭緣,泛稱遲晩,所當請刑是白乎矣,別軍職勿爲請刑,載在大典通編,議處,何如?判付啓,依允。又啓目,兵曹前佐郞李承達原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又照目粘連,長興前府使柳興源矣本府議啓內,災結法意,何等嚴重,而一任吏手,漫不檢飭,其所偸弄,若是夥然,不可以非其身犯,有所參恕,以此照律,罪杖一百收贖,告身盡行追奪,私罪,奉敎依允爲旀,功減一等爲良如敎。
庚午四月初三日辰時,上御誠正閣。晝講入侍時,同知事閔耆顯,持詩傳第一卷,特進官洪奭周,持詩傳第一卷,參贊官尹行直,持詩傳第一卷,侍讀官鄭元容,持詩傳第一卷,檢討官尹尙圭,持詩傳第一卷,記事官李光文,持詩傳第一卷,記注官李仁迪,持詩傳第一卷,記事官朴綺壽,持詩傳第一卷,武臣行副護軍元晦鎭,以次進伏訖。上開卷讀前受音一遍訖,敎曰,前受音則只首章讀六義,卽古規也,此後亦當如此。仍命讀奏新受音,元容讀自南有樛木,止螽斯三章章四句,仍解釋章句以奏。上讀新受音一遍訖,命陳文義。元容曰,此二章,形容后妃之盛德,贊頌福祿之繁多,而樛木章樂只之樂字,螽斯章宜爾之宜字,尤有善形容之意,蓋后妃之盛德,以惠逮下,至仁晠化,入人者深,故在下者,皆心悅誠服,至於樂之不已,則非德之盛者,能如是乎?螽斯章言,有此群處和集之美,則自有子孫衆多之盛,故下一宜字,宜是當然之謂,則后妃之有是德而有是福,自在於宜字之中,此雖群下稱願頌禱之辭,而實有是理,故旱麓章之福祿攸降,思齊章之則百斯男,卽其驗也。蓋人主處至尊之位,有四海之富,所可願者,是福祿之繁盛,故下之所以頌禱,上之所以願欲,固在於此,而福祿是在天者,則人固不可以期必,亦不可以欲之而得。然福善之道,其理孔昭,故有曰自求多福,有曰干祿豈弟,福與祿,似不能以可求可干之事,而有配命之德,豈弟之德,福祿自至,故自其自我致之之道而言求與干矣。朱子曰,洪範之祥言五福,詩傳之多言福祿,蓋爲歆動人主之意,夫人主若以求福之心,克修厥德,則奚但一時福祿之爲美哉?誠是社稷生民之福也。伏願殿下,深留聖意焉。上曰,下番陳之。尙圭曰,上番所奏甚好。此二章宗旨,實不外此,無容他義之更達,而蓋有是德則有是福,其理昭然,人君有積德累仁之盛,則福祿之繁衍,卽是必至之理也,故曰,根深者枝葉茂,德厚者福祿長。以樛木章內之義言之,則福祿之綏,必在於樂只君子,以上下諸章統言之,則關雎·葛覃·卷耳·樛木,極言后妃之德,然後乃有螽斯之詩,有德有福之理,有如是矣。后妃之德,何可勝言,而德之盛者,尤在於逮下,貴賤有分,尊卑截嚴,而德惠下逮,至於群下之心悅誠服,究其本則亦由於文王修齊之化,有以先之,與之合德,爲其內助,卜年八百,本支百世之慶,實基於此。伏願殿下,恒以文王修齊之化,爲法,以爲有是德有是福之道焉。上曰,同知事陳之。耆顯曰,樛木,頌福履之綏,螽斯,比子孫之衆,福祿之盛,莫如子孫之衆多,而又莫盛於麟趾之以仁厚與公子矣。其詞雖主后妃,而朱子以言詩者,或專美后妃,而不本於文王,爲誤,蓋后妃之德,固不爲無助,其實則皆文王修齊之效也。下番之以修齊仰勉者,誠好矣,而求福之本,實在於是矣,此等處益加體念,是臣區區之望也。上曰,特進官陳之。奭周曰,上下番及同知事,皆以求福之效,爲二章宗旨者,固然矣。大抵見解文字,有正義,有餘意,文王修齊之德,后妃逮下之惠,致有此福履子孫之盛,則是正義,而以餘意推之,螽斯章群處和集之和字,極有味矣。蓋和故福祿降,則和爲求福之本矣,所謂心和則氣和,氣和則形和,形和則聲和,聲和則天地之和應焉者也,以此推看,則室家閨壼之間,和氣充溢,故瑞慶流衍,宜其有子孫振振之慶也。若就人君分上言,則朝廷之上,庶僚輯睦,閭里之間,百姓安樂,無怨恨勞苦之歎,然後人和而天地和,萬物育焉,諸福臻矣,若其致和之本,則要在人主一心上養正之工耳,喜怒哀樂之發而皆中節,謂之和,而有一分過處,便非和也。且七情中,忿慾最難中節,忿懥之色,玩好之病,皆失其正,而乖和之甚者,苟於本源之地,克下涵養之工,常以懲忿窒慾爲心,以極乎心和而天地和,則百祥咸集,內而子孫千億,宜君宜王之慶,外而雨順風調,百姓和雍之休,有不期然而然者矣。伏願於和字上留神焉。上曰,參贊官陳之。行直曰,諸臣已悉陳無餘,臣則無他可達之義矣。上曰,樛木·螽斯,皆是形容后妃之德,而亦由文王修齊之化,下番所奏誠好矣,何以則能盡修齊之道,而有化行俗美之效耶?元容曰,治平之要,在於修齊,而修齊之本,在於本源涵養之工,蓋人主一心,卽敎化之所由出也,特進官所奏,儘得之矣。耆顯曰,特進官以朝廷輯睦·閭里安樂,就人君分上引喩爲說者,此言甚好。蓋上之人,惠以逮下,然後群下亦樂其德,而同寅協恭,有上下交孚之美,而致和之效,無遠不及矣。尙圭曰,福善之理在天,天何言哉?雖以匹夫之微,善無不福,慶延子孫,況人君有體天行道之德,而上帝監臨者乎?上曰,樛木似比體,而何以爲興也?興體之中,亦有兼比體者而然耶?元容曰,雖以關雎章見之,實兼比體,而亦以爲興,蓋興·比體相似,而略以章句之義,別之矣。奭周曰,興·比相近而異體,興者,引物以起吾意,比則只是說實事,而下面無說破底意,此所以異處,而朱子小註,詳言之矣。上掩卷,命同知事以下先退,耆顯等退出,又命退,承史以次退出。
上在昌德宮。停常參·經筵。
自卯時至巳時,灑雨下雨,測雨器水深三分。
李羲甲啓曰,明日常參·經筵,取稟。傳曰,停。
趙萬元啓曰,合辭方張之時,兩司無詣臺之員,事甚未安。除在外,未署經·未肅拜·呈告人員,竝卽牌招,何如?傳曰,允。
趙萬元啓曰,御營廳將官來言,今日本廳軍兵日次私習云矣,敢啓。傳曰,雨勢如此,待後日次爲之。
趙萬元啓曰,右承旨南履翼,同副承旨尹行直,今日不爲仕進,竝卽牌招,何如?傳曰,允。
趙萬元啓曰,行大司憲李直輔在外,執義金孝眞,掌令李敬參·金洛龍,持平李希祖牌不進,持平洪羲弼未署經,監察茶時之意,敢啓。傳曰,知道。
以大司諫任厚常,司諫南惠寬,獻納權烒,執義金孝眞,掌令李敬參·金洛龍,持平李希祖牌不進罷職傳旨,傳于趙萬元曰,只推。
趙萬元啓曰,假注書洪羲祖時無職名,令該曹依例付軍職,冠帶常仕,何如?傳曰,允。
注書李光文病,代以李儒象爲假注書。
以右承旨南履翼,同副承旨尹行直牌不進罷職傳旨,傳于李羲甲曰,竝許遞,前望單子入之,待下批牌招察任。
承旨前望單子入之,李貞運·徐有聞落點。
趙萬元,以兵曹言啓曰,今四月初四日立夏改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
庚午四月初四日辰時,上御誠正閣。晝講入侍時,同知事趙弘鎭,持詩傳第一卷,特進官李文會,持詩傳第一卷,參贊官尹益烈,持詩傳第一卷,侍讀官鄭元容,持詩傳第一卷,檢討官尹日逵,持詩傳第一卷,假注書洪羲祖,持詩傳第一卷,記注官劉㵙,持詩傳第一卷,記事官朴綺壽,持詩傳第一卷,武臣行副護軍李寅植,以次進伏訖。上開卷讀前受音一遍訖,仍命奏新受音。元容讀自桃之夭夭,止桃夭三章章四句。上曰,釋音以奏。元容解釋章句以奏。上讀新受音一遍訖,仍敎曰,文義陳之。元容曰,此章別無拈出章句,仰奏文義者,而章下大旨曰,文王之化,自家而國,男女以正,婚姻以時,此是發明本章之義也。此時文王后妃,極其造端之道,有幽閒貞靜之德,有鍾鼓琴瑟之樂,閨壼之內,和氣洋溢,江·漢之間,敎化大行,當時士女,無不觀感之·傚則之,而其在平日,皆有和順積中·經禮自持之行,故於其于歸之時,亦必有宜家之賢矣。雖以文王之聖,豈能以家喩戶說,使其男女,必各得其正,使其婚姻,必各得其時哉?誠以閨門之內,敎化大行,而推及之功效,自如此矣,故先儒曰,文王非人人化之也,修吾身於此,功傚自見於彼,是如太王有爰及姜女,聿來胥宇之德,而當是時,內無怨女,外無曠夫。蓋敎化,本也,治效,末也,未有無其本而有其末者,故此章內則但稱于歸人之賢,而朱子則推其本而歸重於文王之化,大學之言齊家治國之事,亦引用此詩曰,宜其家人而後,可以敎國人。凡在上者,恒念其宜民·宜人·宜國之化,由於宜家之德,先自閨門燕閒之際,以至動靜語默之間,必思所以爲下民觀感傚則之道,則必有戒懼之心,而無放忽之事矣,此章雖無文義之可陳,而如是推看,亦好矣。上曰,下番陳之。日逵曰,此章文義,上番所奏,旣盡且詳,臣無容更言者,而竊以爲,此章所言,卽詩人推轉想度之語耳,彼女子之賢否,詩人亦豈知之,而特因其以正以時,推知其嫁者之必賢也,又因其嫁者之賢,而想見其必宜家室也。夫一時偶見之女子,尙能如此,則一國之成俗,可以推矣,一國之成俗如此,則敎化本源之地,尤可想矣,文王正家之治,吁亦盛矣哉?蓋此三章之要,專在一宜字,宜也者,和順之意也,和則不乖,順則不逆,不乖不逆而後,家道以正,夫然則宜室·宜家云者,不但爲女子言,尤合於男子身上看,和順之德,積於吾身,孝敬慈義,各極其道,則家室之和平,不勞而成矣。在於匹庶而猶然,況人君者,以天下爲一家,敎成于家,而行乎國,達于天下,使天下之室家,各得其宜者,是分內事也,故程之言曰,治天下,必以正家爲先,天下之家正,則天下治矣。伏願聖明,於此章宜之一字,深加體認,敎化法于文王,治效期于西周,使今日域內,咸得有宜家之樂焉。上曰,同知事陳之。弘鎭曰,上番玉堂已陳之,而此章之之子于歸,宜其室家,卽指女子嫁者,而詩人稱之,大學之引喩,以宜其家人而後,可以敎國人者,卽古人活看文字,推而及遠之道也。蓋文王之刑妻御邦,敎化及人者,何莫非自修化人之功,而以至江沱汝漢之間,莫不被其化,而致有此宜家·宜室之樂,則是所謂宜其家後,可以敎國人者也。此等處實爲君上之所留念,而今殿下講詩經矣,自關雎正家之始,以至樛木之化·螽斯之慶,而皆是詩人所諷詠,文王之敎化者,其所以化人成俗之道,專在於導率之得其宜,伏願體念焉。上曰,特進官陳之。文會曰,大旨曰,文王之化,自家而國,此之謂家齊·國治·天下平之道也。大學曰,欲齊其家者,先修其身,欲修其身者,先正其心,欲正其心者,先誠其意,然則齊家·治國·平天下之道,莫不本之於誠意·正心之工,而一誠字,尤有重焉。伏願於誠字上,益加體念,是臣區區之望也。上曰,參贊官陳之。益烈曰,玉堂及同知事,已悉陳之矣,臣無可達之辭矣。上曰,男女正婚姻時,皆由於文王之化,故江漢出遊之女,亦皆變淫奔之俗,則男女婚姻之際,亦可以推知,然文王之敎化,無處不行,則奚但稱男女婚姻之事耶?非但此也,人主之政,莫先於敎化,何以則敎化之得行,如文王之盛際乎?元容曰,詩自關雎至螽斯,皆稱文王后妃之德,而至此章,始言于歸人宜家之賢,蓋文王后妃之德,先著於婚姻之始,故在下觀感之道,亦先於婚姻,而且婚姻,男女人倫之始者也,此而得其正,則其餘自可推矣。大抵敎化之行,不越乎人主一心外,吾心旣正,吾身旣修之後,擧斯加彼,上行下效,皆是轉移間事也。上曰,之子于歸,卽指嫁者而言也,有宜室家之賢,則可知其賢,而此皆統言其時士女之賢歟?詩人適見于歸之人言耶?元容曰,人之被化,亦有先後深淺之別,則當時之人,亦安知皆有是行,而江漢遊女,亦變前俗,則可知女子之多賢矣,詩人見嫁者之賢而詠嘆之者,其時風俗之美,敎化之行,有可以想像矣。上命掩卷,仍敎經筵官先退,弘鎭以下退出。王大妃殿進御枳梗二陳湯三貼製入事。出榻敎又命退,承史以次退出。
上在昌德宮。停常參·經筵。
申時,日暈兩珥。
藥房都提調金思穆,提調南公轍,行左承旨趙萬元啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿調攝中氣候,何如,惠慶宮氣候,何如,嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,王大妃殿調攝中氣候,比前尤勝,下情益不勝萬幸,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李羲甲啓曰,明日再明日泰陵忌辰祭齋戒正日相値,視事頉稟之意,敢啓。傳曰,知道。
趙萬元啓曰,御營廳將官來言,今日本廳軍兵日次私習云矣,敢啓。傳曰,知道。
趙萬元,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
趙萬元啓曰,備邊司郞廳來言,今日賓廳日次,而左議政金載瓚有身病,右議政金思穆藥院問安進,不得來會云矣,敢啓。傳曰,知道。
趙萬元啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于徐有聞曰,召對爲之。
李羲甲,以內醫院都提調·提調意啓曰,副提調尹序東,今日問安,不爲仕進,卽爲牌招,何如?傳曰,與本職許遞,前望單子入之,待下批牌招察任。
以右副承旨李貞運牌不進罷職傳旨,傳于趙萬元曰,許遞,前望單子入之。
承旨前望單子入之,尹鼎烈落點。
趙萬元啓曰,行大司憲李直輔在外,執義金孝眞,掌令李敬參·金洛龍,持平李希祖牌不進,洪羲弼未署經,監察茶時之意,敢啓。傳曰,知道。
李儒象有頉,代以趙毅淳爲假注書。
趙萬元啓曰,假注書趙毅淳,時無職名,令該曹依例付軍職,冠帶常仕,何如?傳曰,允。
趙萬元啓曰,明日泰陵忌辰祭,傳香禮房承旨當爲齋宿,新除授同副承旨尹鼎烈,卽爲牌招,何如?傳曰,允。
李羲甲啓曰,吏曹郞廳來言,承旨有闕,政事,取稟。傳曰,承旨前望單子入之,待下批牌招察任。
承旨前望單子入之,洪義浩落點。
傳于趙萬元曰,差備不飭之各殿·宮承傳色內官,一竝罷職。
傳于趙萬元曰,當該中官,一竝汰去。
以大司諫任厚常,司諫南惠寬,獻納權烒,執義金孝眞,掌令李敬參·金洛龍,持平李希祖牌不進罷職傳旨,傳于趙萬元曰,只推。
李羲甲,以吏曹言啓曰,成均館司成鄭魯榮呈狀內,矣身素患痰癖之症,挾感添劇,時月之內,萬無供職之望云,繕工監副奉事權敎仁呈狀內,矣身素患痰癖之症,每當換節之時,一倍添劇,萬無供職之路云。鄭魯榮·權敎仁之身病,俱如是沈篤,則不可强令察任,竝改差,何如?傳曰,允。
庚午四月初五日辰時,上御誠正閣。召對入侍時,參贊官徐有聞,持孟子第一卷,侍讀官鄭元容,持孟子第一卷,檢討官尹尙圭,持孟子第一卷,假注書洪羲祖,持孟子第一卷,記注官劉㵙,持孟子第一卷,記事官朴綺壽,持孟子第一卷,以次進伏訖。上命開卷,上番讀奏。元容讀自齊宣王見孟子於雪宮,止人不得則非其上矣,上曰,下番讀奏。尙圭讀自不得而非其上者,止亦非也,上曰,參贊官讀奏。有聞讀自樂民之樂者,止未之有也,上敎注書讀奏。賤臣讀自昔者齊景公,止吾何修而可以比於先王觀也,上曰,記注官讀奏,㵙讀自晏子對曰,止爲諸侯度,上曰,記事官讀奏。綺壽讀自今也不然,止爲諸侯憂,上曰,文義陳之。元容曰,孟子以與民憂·樂之意,對齊宣王之問,而蓋王者之憂·樂,出於天理之公,則其憂其樂,自可以與民同之,而若出於一己之私,則其憂其樂,不與民相關矣。雖以此章言之,省其耕斂,補其不足,則出於公天下之心,故其民也皆願遊豫,而擧切樂其樂之心矣,飮食若流,流連荒亡,則出於循一己之私,故其民也,皆有胥讒作慝,而少無樂其樂之意矣。夫君之於民,猶心體之相須,歡欣痛痒,無不相關,故當民之憂其憂也,若己之憂,當民之樂其樂也,若己之樂,此眞王者爲民之大政,而憂與樂,實相反,樂之似易,憂之似難,然樂生於無憂,則憂先於樂,其勢似然,故宋臣范仲淹之言曰,先天下之憂而憂,後天下之樂而樂。苟使在上者,先憂其憂,視民如己,盡如傷若保之惠,懋恤窮賑飢之澤,一夫之飢,一婦之寒,恒以爲己憂,遂使其民,皆得以安生樂業,無所可憂,則樂始生於其中,而眞可謂與民同樂矣。顧今歲値歉荒,諸路設賑,未知廈氈之上,憂民之聖念,恒有勤孜,而第伏覩恤典則特賜帑財,還穀則特命停退,賑資則特命區劃,玉食靡甘之敎,至發於絲綸,域內生民,孰不仰認至意,而見今賑政,將垂畢矣,果皆使惠澤下究,而生民無顚連之患乎?苟或有塡壑餓莩之歎,則終有欠於殿下憂民之政,蓋八域之中,一民之不獲其所,一物之不遂其生,皆殿下之責也。伏願殿下,恒念乎憂·樂與民之道,凡屬民事,少無放忽,而雖於召接諸臣之時,閭里之艱難,民生之疾苦,隨事咨訪,使之無微不達,每有階前萬里之心,則畢竟至同樂之地,而莫不由先憂中出來矣,深加體念焉。上曰,下番陳之。尙圭曰,上番所奏甚好,而此章第一義,果不出於樂民之樂·憂民之憂矣。蓋君臣猶父子,父豈不以其子之憂爲憂·其子之樂爲樂,君豈不以其民之樂爲樂·其民之憂爲憂哉?苟不能同其憂·樂,而獨樂於上,則雖使所樂能得其正,猶有民不得之歎,況所樂未必得其正者乎?必先憂民之憂,然後乃可以樂民之樂,故古人云,先憂後樂者,良以此也。此章亦云,然而不王者未之有也,其憂·樂,實是王者之道,而孟子之歷聘齊·梁,眷眷不已者,何莫非濟民行王之道,而當時齊·梁之君,專以功利之心,徒求富强之術,私欲膠中,竟難回悟,仁義之說,格而不行,可勝歎哉?每於此等處,深留鑑戒焉。上曰,參贊官陳之。有聞曰,上下番已悉陳矣,臣無可達之辭矣。上曰,此章與上章孟子因莊暴好樂之語,而告齊王以與衆樂樂之義,略同矣。下番所謂不與民同樂,則所樂雖得其正,猶爲不可,況不得其正者乎云者,甚好矣。蓋與民同樂之道,不得其正,則非所以與民同樂之意也,何以則得其與民樂,而得其正之要道乎?元容曰,樂之不得其正,則是爲一己之私,而非天理之公,必不得以與民同之,而其樂也,苟能與民同之,則可知其得其正矣,然而與民同樂之道,惟一視天下,無一毫之私心,然後始可以議到矣。尙圭曰,與民樂得其正之道,果不出於公私二者,此亦非高遠難行之事也,一動一靜,一政一令,皆出於至公無私,則下民之心悅誠服,自不能已矣。是故,文王之靈臺,齊宣之雪宮,同是宮室臺榭,而靈臺之時,民皆歡樂之,雪宮之作,民皆愁怨之,此無他,皆由於理欲公私之分矣。上曰,孟子曰,不得而非其上者,非也,此蓋接續上文之意而言也。集註曰,下不安分,上不恤民,夫下之不安分,亦由於上之不恤民,何以則能盡恤民之道,而使下民,皆得以安其分耶?元容曰,在下者,雖不得其樂,輒非其上,則此是不安分之甚者也,固無足論,而在上者,則苟能以下民之不安分,非其上之心,而專由於上之不恤而然,則憂民之心,自可以發矣。凡民有恒産而後有恒心,苟使制其産而安其生,能於仰事俯育之際,不至憂飢亂心之境,則豈有不安分之理哉?然則安民之道,在於恤民,恤民之本,莫先於制産矣。上曰,此云一遊·一豫,爲諸侯度,則似亦非可已之事,而其或反爲諸侯之憂者,不得乎其適中之道而然耶?元容曰,遊豫與流連,似是同一遊也,而或爲之度,或爲之憂者,誠以其心之出於爲民,出於爲己之有不同也,於此而亦可見天理人欲之別矣。上命掩卷,仍敎儒臣先退,元容·尙圭退出,又命退,承史以次退出。
上在昌德宮。停常參·經筵。
夜自二更至初七日開東,灑雨下雨,測雨器水深七分。
趙萬元啓曰,行大司憲李直輔在外,執義金孝眞,掌令李敬參·金洛龍呈辭,持平李希祖未肅拜,洪羲弼未署經,監察茶時之意,敢啓。傳曰,知道。
趙萬元啓曰,右副承旨李羲甲,今日不爲仕進,卽爲牌招,何如?傳曰,許遞,前望單子入之,待下批牌招察任。
以同副承旨尹鼎烈牌不進罷職傳旨,傳于徐有聞曰,許遞,前望單子入之,待下批牌招察任。
承旨前望單子入之,曺允遂·吳翰源落點。
以左副承旨曺允遂,同副承旨吳翰源牌不進罷職傳旨,傳于徐有聞曰,竝許遞,前望單子入之,待下批牌招察任。
承旨前望單子入之,申漵·鄭觀綏落點。
趙萬元,以備邊司言啓曰,卽見統制使申大偀狀啓,則以爲,本營支放穀移轉,自有法例,無論所劃多寡,各邑如數輸納矣。今年則參互支放,與賑資,從略均排於兩南,而湖南各邑,則徒事全寢,終至頉報於該道監營謄報回題,仍不輸送。如例輸送之物,專事相持之計者,大違法例,亦關事面,目下接濟之狼狽,已無可言,而日後將無句管行令之路,求禮縣監鄭殷祥,光陽縣監李殷會,樂安郡守李普榮,順天府使趙晉和等罪狀,請令廟堂稟處矣。統營穀之散在諸道者,專屬於統營,本非該道之所關,每年取耗,如數移轉,以爲支放之需,卽是不易之例,特以今年絶異於常年,而不以常例責之,故道臣急於還賑,不遑他念。不得不以道內見在之穀,不計某衙門所屬,竝爲本道民救急之資,統營餉穀,非不知爲重,而論報本司,屢請執留,而自本司亦爲曲循其請,至令以嶺南移轉穀,換送統營矣,此可見迫不獲已之致,而實非道臣故爲執留之意也。至於帥臣,則以此有定數之穀,取爲將士十二排朔之需,各有名色,加減不得,一或不足,必請給代,而今則乃以一道一年之耗,專付本道,一未取來,將無以措手塗抹,顧安得不萬萬罔措,而一關再關,徵督乃已乎?道·帥臣所處之地,雖爲不同,所當之時,均是切悶,此皆由於廟堂初不能從長料理,兩相區處,以至於致煩上聞之擧矣。至於四邑守令,則此非守令之故也,穀摠雖係於統營,命令專承於監營,道臣之所不許,而守令安敢擅自輸送乎?帥臣之請罪,只爲體例,而若論以事勢,元無足爲罪矣,更以道臣·帥臣,往復相議,與受之際,無或過執挪移之節,各從便宜,以爲兩無相礙之意,自本司發關分付。守令則切勿以今年變例爲例,此後則凡於統餉徵發進退之間,無敢少違,自抵重律之意,另加嚴飭,何如?傳曰,允。
上在昌德宮。停常參·經筵。
申溆啓曰,明日常參·經筵,取稟。傳曰,停。
趙萬元啓曰,來十一日朝參日次矣,敢稟。傳曰,停。
申溆啓曰,來十一日輪對日次矣,敢稟。傳曰,當次人受點,後日次待令。
趙萬元啓曰,御營廳將官來言,今日本廳軍兵日次私習云矣,敢啓。傳曰,知道。
趙萬元啓曰,行大司憲李直輔在外,執義金孝眞,掌令李敬參·金洛龍呈辭,持平李希祖未肅拜,洪羲弼未署經,監察茶時之意,敢啓。傳曰,知道。
趙萬元啓曰,事變假注書崔大寔身病猝重,勢難察任,今姑改差,何如?傳曰,允。
傳于申溆曰,召對爲之。
崔大寔改差,代以韓錫祉爲事變假注書。
備邊司遷望,以李身敬爲北兵使。
以慶尙監司鄭晩錫狀啓,薦新生竹笋進上,限內不得封進,惶恐待罪事,傳于申溆曰,勿待罪事,回喩。
以慶尙監司鄭晩錫狀啓,固城縣人物渰死事,傳于徐有聞曰,聞甚矜惻,元恤典外,別加顧恤,渰死人如有生前身還布,蕩減事,廟堂區劃,分付。
申溆,以禮曹言啓曰,卽接齊陵令所報,則本陵陵上庚方欄干柱石與駕石相接處,塗灰剝落,而柱石半片缺落,故量其缺落處,則高爲四寸三分,廣爲九寸五分許云矣。莫重陵上石物,有此缺落之事,極爲驚悚,而此與石物頹圮,有異,慰安之擧,不爲磨鍊,修改等節,依定式開城府留守進去奉審後,稟處,何如?傳曰,允。
徐有聞,以賑恤廳言啓曰,北部安國洞契任掌尹命信,今月初六日本洞路傍,得一歲遺棄女兒,同里居良女金召史,欲爲收養,西部車子里契任掌金潤玉,今月初六日本洞路傍,得一歲遺棄女兒,同里居良女金召史,欲爲收養,貧不自食,皆願受料,告于本部,自各該部,同日牒呈,故依節目竝爲給料,使之乳養之意,敢啓。傳曰,知道。
庚午四月初七日辰時,上御誠正閣。召對入侍時,參贊官趙萬元,持孟子第一卷,侍讀官趙鐘永,持孟子第一卷,檢討官尹尙圭,持孟子第一卷,假注書趙毅淳,持孟子第一卷,記注官金良倜,持孟子第一卷,記事官朴綺壽,持孟子第一卷,以次進伏訖。上命開卷,上番讀之。鐘永讀自從流下而忘反,止惟君所行也,上曰,下番讀之。尙圭讀自景公悅,止好君也,上曰,參贊官讀之。萬元讀自齊宣王問曰,止勿毁之矣,上曰,注書讀之。賤臣讀自王曰,王政,止哀此煢獨,上曰,上番讀之。良倜讀自王曰,善哉,止於王何有,上曰,下番讀之。綺壽讀自王曰,寡人,止於王何有,上曰,文義陳之。鐘永曰,孟子言文王之治岐,而自耕者九一,以下至於恤四窮處,不過是五六件事,而以此推去,能成八百年之基業矣。今以我家治法,比觀於周之盛時,則其事多有相似者,如言耕者九一,則今之田稅所收,至爲輕歇,猶未滿九一之數,如言仕者世祿,則蔭官之稱,推先蔭之餘,而如功臣·嫡長·承襲等職,亦莫非世祿也。以言於關市,則道路之關,本無收稅,惟於都下市廛,有所分等應役,而初無征利之可論,外邑則於場市間,或有收稅處,亦有不收稅處,而摠以言之,則亦可謂譏而不征也。以言於澤梁,則自設均役以來,始有魚鹽收稅,而此亦與民同利也,不是禁民漁採也,雖謂之澤梁無禁,可也,以言乎罪人,則除非大惡·大逆外,曷嘗用收孥之典乎?謂之罪人不孥,亦可也。至於漂渰燒燼之殘獨戶恤典,亦必加數賙給,而如過時未婚之助婚與遺棄兒給料等事,無非所以恤四窮之意也,良法美制,燦然可觀,無損於姬周之盛,而治化之終有少遜者,何也?張橫渠之言曰,法立而能守,則德可久,業可大,蓋德業,亦多有守法中出來者,以臣賤慮,論今事勢,則譬如其室雖美,而人不知其處之,其器雖好,而人不知其用之,美法不能自行,而以致治效之邈然者也。雖以目下急務言之,當此歉荒之歲,三南民情,驚心慘目,其所傳聞,非止一事云,曾於先朝癸卯,七道設賑,其在丙午·甲寅,八道設賑,而其時民情,晏然自如,獨於今年,雖値一時之歉,亦是屢豐之餘,而民生遑汲之狀,不啻倍甚於向年,臣誠訝惑,究其說而不得也。竊伏聞先朝時,如田稅大同·新舊還餉·軍身布·奴婢貢等,可以停減與代捧者及雜稅·雜令之可以許免而許施者,凡有廟堂營邑之稟請,無一不允可,至於進供物膳,亦竝特敎停免,則此皆紓民力·解民困之大政也,故以穀活民,則其數實少,而爲惠甚大。顧今宵旰之憂,勤勤眷眷,靡不用極,有司之臣,亦莫不殫心奉職,以圖對揚,則雖其財粟漸竭,古今異宜,就其節目事件之間,或有參差不齊之患,若以實心實惠,期有實效,則先朝已行之良法美制,皆可以遵行於今日矣。古語云,欲法堯·舜,當法祖宗,今欲追文王之治岐,以求其發政施仁之效,則亦願殿下,先念於繼述先朝之政法焉。上曰,所奏甚好矣。上曰,下番陳之。尙圭曰,此章之義,昨亦以憂民之憂,樂民之樂,仰奏,而晏子言之,景公悅之,大戒興發之後,至作相說之樂,其時君臣上下之間,其氣像之好,有可以想像者矣。夫五音,宮爲君,商爲臣,則君臣相悅之樂,宜取乎宮·商之音,而此以角·徵爲之者,角是民也,徵是事也,故君臣之懽悅,亦由於民事之得成,槪可見其義,而自古君相之重民事,有如是矣。其詩曰,畜君何尤?是畜止其君之欲,而不爲所尤之謂也,夫人之所不能無者,欲也。凡於耳目口鼻四體安佚,聲色玩好甘肥華麗之物,無非可欲者,而凡人尙難自止其欲,況君上居崇高富貴之位,苟有所欲,則何事不成,而亦誰可以能使畜止乎?然而爲人臣而陳善閉邪,導達主意,使人主已萌之欲,能畜而能止,爲人主而舍己從人,嘉納昌言,以人臣畜君之言,不尤而不過,則上下之間,情志之交孚,氣像之和泰,自可底治平之績矣,故孟子釋之曰,畜君者,好君也,爲人主者,恒以臣下咈意止欲之言,知出於愛君之心,然後始可以言易入而志相通矣。自古極治太平之世,未有君臣之情志不得交孚,而能成其績者也,君臣之情志交孚,卽天地交泰之像也,天地交泰,然後萬物和而各遂其生也。伏願深加體念焉。上曰,參贊官陳之。萬元曰,上下番皆已仰奏,臣則別無可達者矣。上曰,景公聞晏嬰之言,大戒出舍,始興發補不足,至於作君臣相悅之樂,此所謂一言足以感君心,而景公始乃興發耶?鐘永曰,聖敎然矣。大抵始興發之始字,其於文勢,便作一關隘處,故由前而不能興發,由後而始乃大悅之意,皆可以見矣。尙圭曰,晏子之言,固善矣,而景公之悅,亦賢矣,人君聞昌言嘉謨,而外雖勉從,不能心悅,則此非誠心,而亦無實效矣。上曰,好貨·好色,人之欲也,其在人君,尤當深戒,則孟子所對,雖出於開導宣王之意,而人君若因此言,反又認以好貨·好色而無所害,則其將如何?鐘永曰,人君若以欲用孟子之意,至有好貨·好色之事,則固當竝與與百姓同之一句語,而用其言矣,如是則何憂之有?上曰,哀此煢獨一句,雖是引用詩傳,而四窮之中,偏擧煢獨而言,何也?鐘永曰,此是擧一而包三也,鱞寡孤獨,皆在此中矣。上曰,齊王之言曰,王政可得聞歟?此是眞箇不知王政之爲何事而然耶?鐘永曰,試以觳觫章中何如則可以王之問,觀之,可知齊王之實不知王政之爲何事矣。上曰,善哉言乎之言,果是善心所發耶?鐘永曰,聖敎然矣。蓋其時遊說之士,專以功利之說,進於其君,而以孟子之大聖,初發王政二字,故齊王亦始聞而誠喜之矣。上曰,孟子曰,內無怨女,外無曠夫,而凡所謂四窮者,無世無之,則雖於聖王之世,豈可謂以全然無之乎?鐘永曰,怨女曠夫,豈有全無之理耶?詩云,周餘黎民,靡有孑遺,而亦非謂無一遺民也,雖經傳上往往有此等句語,固當領會大旨,而不以辭害意者矣。上曰,曠夫怨女,蓋於聖王時,則似當少矣。鐘永曰,聖敎然矣。尙圭曰,雖此時,何可必其曠夫之無一人,而大抵怨女曠夫,卽是不獲其所者也,雖一夫一婦,如有不獲其所者,則是皆君上之責,而所當惻然·惕然者也。上曰,不以好貨·好色,爲說如此,則豈無王政之可言者乎?鐘永曰,新安陳氏所云,因其近似而發揮之者,儘好矣,孟子所論,蓋出於此意,而若以治道爲說,則行仁政三字,是爲大本矣。上曰,以楊氏註所云,天理之所有,人情之所不能無者,與天理人情同行異情等句語,觀之,則其所戒絶之意,與孟子所言,略有不同處矣。鐘永曰,孟子則只因齊王之言端而爲之說,楊氏則直就天理人欲上分開爲說,故其言頗有不同,而其實則推廣孟子之本意者矣。上命掩卷,仍敎曰,向日之雨,尙患不足,夜雨雖未多,猶勝於不來矣,農形,果如何云耶?萬元曰,秋牟雖有後時之歎,而春牟頗有蘇成之望,至於注秧,則似猶未足矣。上命玉堂先退,鐘永等退出,又命退,承史以次退出。
上在昌德宮。停常參·經筵。
夜自三更至初九日開東,灑雨下雨,測雨器水深四分。
申溆啓曰,明日常參·經筵,取稟。傳曰,經筵爲之。
趙萬元,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
趙萬元啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
趙萬元啓曰,御營廳將官來言,今日本廳軍兵日次私習云矣,敢啓。傳曰,知道。
備忘記,古豐山萬戶尹聖佐下直,長弓一張,長箭一部,片箭一部,筒兒一箇賜給。
洪義浩啓曰,左副承旨尹益烈,今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之,李好敏落點。
趙萬元啓曰,兵曹郞廳來言,北兵使下批政事,取稟。傳曰,當日爲之。
洪義浩啓曰,卽者吏曹郞廳來言,政事當日爲之事,命下,而判書朴宗慶,參判閔耆顯,參議宋冕載俱以病不來,不得開政云。判書·參判·參議,竝卽牌招,何如?傳曰,允。
洪義浩啓曰,吏曹判書朴宗慶,參判閔耆顯,參議宋冕載牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,更爲牌招,何如?傳曰,參議只推,與判書·參判,更爲牌招。
趙萬元啓曰,行大司憲李直輔在外,執義金孝眞,掌令李敬參·金洛龍,持平李希祖牌不進,洪羲弼未署經,監察茶時之意,敢啓。傳曰,知道。
大司諫任厚常,司諫南惠寬,獻納權烒,正言李國標·李鋗,執義金孝眞,掌令李敬參·金洛龍,持平李希祖牌不進罷職傳旨,踏啓字,傳于申溆曰,今日政差出。
傳于申溆曰,今夜弛禁。
申溆啓曰,明日朝講,兩司當爲進參,除在外·未署經外,未肅拜人員,竝待開門牌招,何如?傳曰,允。
鄭觀綏,以兵曹言啓曰,再明日動駕時,本曹堂上守宮及侍衛,當爲備員,參議·參知未差之代,令該曹以在京無故人,口傳差出,待下批牌招,以爲備員之地,何如?傳曰,允。
鄭觀綏,以兵曹言啓曰,五衛將李徵五身病猝重,勢難供職,呈狀乞遞,改差,何如?傳曰,允。
傳于申溆曰,傳命誤傳中官,從重推考。
有政。吏批,判書朴宗慶進,參判閔耆顯進,參議宋冕載牌不進,同副承旨申溆進。啓曰,大司諫今當差出,而擬望之人乏少,外任竝擬,何如?傳曰,允。以閔命爀爲大司諫,以宋稚圭爲執義,以金啓河爲司諫,以李永純爲掌令,以洪聖肇爲掌令,以鄭元容爲獻納,以閔養世爲持平,以趙貞喆爲正言,以朴奎壽爲正言,以李文會爲大司成,以趙德潤爲禮曹參判,以李羲甲爲刑曹參議,以洪奭周爲同經筵,以兪應煥爲吏曹佐郞,以任驥材爲工曹佐郞,以李友信爲繕工副奉事,以吳載光爲會寧府使,以李光錫爲興海郡守,以崔日運爲平邱察訪。檢閱李光文,鏡城府使李身敬竝單付。前同知韓德樹年九十六,今加嘉義加資事,承傳,故通德趙載任贈吏參例兼,義州府尹趙興鎭考,故學生金最齡贈工參例兼,金昌運贈左承旨,故通德金尙說贈僕正,同知金觀洙三代。再政。以南履翼爲楊州牧使,以申在明爲應敎,以金學淳爲副校理,以李錫夏爲司成,以安光貞爲刑曹正郞。兵批,判書金履度病,參判朴聖集入直進,參議未差,參知未差,右副承旨鄭觀綏進,同知安得謙,北兵使李身敬,護軍尹序東·鄭尙愚·黃琳,副護軍尹益烈·南履翼·李羲甲·曺允遂·李貞運·尹鼎烈·吳翰源·尹行直,副司正洪羲祖·趙毅淳竝單付。
申溆,以吏批言啓曰,庚午式年生員回榜老人前同知韓德樹,方在公忠道瑞山地,而身病危重,不得上來,依定式加資下批後,嘉義敎旨及白牌,成給本家之意,敢啓。傳曰,知道。
鄭觀綏啓曰,左右史不可不備,注書李光文,旣已還付檢閱,卽爲牌招入直,何如?傳曰,允。
吏曹口傳政事,以鄭來百爲兵曹參議,以金履喬爲兵曹參知。
以吏曹參議宋冕載再牌不進罷職傳旨,傳于鄭觀綏曰,只推。
禁府啓目粘連,向前李承達亦,身爲騎郞,閤外喧聒,至徹啓講之地,而不能禁斷,溺職之罪,在所難免,以此照律,何如?判府啓,依允。又啓目粘連,向前尹守任亦,災結法意,何等嚴重,而專委吏手,漫不致察,偸弄之數,若是其夥然,不可以身無所犯,有所寬恕,以此照律,何如?判府啓,依允。
上在昌德宮。停常參,經筵爲之。
徐有聞啓曰,行大司憲李直輔,執義宋稚圭,掌令李永純·洪聖肇,持平閔養世在外,洪羲弼未署經,監察茶時之意,敢啓。傳曰,知道。
申溆啓曰,明日動駕相値,視事頉稟之意,敢啓。傳曰,知道。
申溆啓曰,今日朝講,領事當爲入參,而領議政未差,左議政金載瓚,右議政金思穆有身病,在前如此之時,領事或有故,則政府東西壁及知事有代入之例矣。左參贊金文淳,右參贊吳載紹,知事南公轍·朴宗慶,竝卽牌招,以爲推移入參之地,何如?傳曰,允。
申溆啓曰,臣溆依定式進詣香室,奉審香祝樻·祝板袱子,則精潔之意,敢啓。傳曰,知道。
兵曹口傳政事,副司果單朴周壽。
以兵曹參知金履喬牌不進罷職傳旨,傳于趙萬元曰,只推。
洪義浩啓曰,卽者吏曹郞廳來言,興海郡守李光錫,兩司當爲署經,而憲府則行大司憲,〈李〉直輔,執義宋稚圭,掌令李永純·洪聖肇,持平閔養世在外,洪羲弼未署經,諫院則行大司諫閔命爀未肅拜,司諫未差,正言趙貞喆·朴奎壽在外,只有獻納鄭元容一人,無以備員署經云。行大司諫閔命爀,卽爲牌招,以爲署經之地,何如?傳曰,允。
洪義浩啓曰,守令署經事,命下,而憲府則只有在外未署經之員,無以署經,何以爲之,而諫院則行大司諫閔命爀牌不進,司諫未差,正言趙貞喆·朴奎壽在外,只有獻納鄭元容一人,無以備員署經。行大司諫閔命爀,更爲牌招,以爲署經之地,何如?傳曰,兩司除署經。
傳于洪義浩曰,行公外,玉堂竝許遞,前望單子入之,待下批牌招,推移入直。
玉堂前望單子〈入〉之,應敎洪羲俊,副應敎洪冕燮,校理李基崇·徐長輔,副校理尹致後,修撰李惟命落點。
洪義浩啓曰,新除授校理徐長輔,方在職牒還授中,何以爲之?敢稟。傳曰,蕩滌敍用。
以應敎洪羲俊,副應敎洪冕燮,校理徐長輔,修撰李惟命牌不進罷職傳旨,傳于申溆曰,只推。
申溆,以弘文館言啓曰,校理李基崇,時在公忠道忠州地,副校理尹致後,時在全羅道任實地,經筵入番事緊,請竝斯速乘馹上來事,下諭。答曰,依啓。
洪義浩啓曰,明日大駕詣毓祥宮,入齋室後,王大妃殿·惠慶宮·嘉順宮問安,何承旨進去乎?敢稟。傳曰,同副承旨進去。
申溆啓曰,明日動駕時,兩司侍臣,當爲備員,除在外·未署經外,呈告人員,待開門牌招,何如?傳曰,允。
傳于趙萬元曰,明日出宮內門路,以協陽門爲之。
傳于鄭觀綏曰,當該排設司鑰,竝汰去。
兵曹,以鄭學畊爲都監中軍,吳毅常爲御營中軍。
禁府照目粘連,兵曹前佐郞李承達矣本府議啓內,身爲騎郞,閤外喧話,至徹啓講之地,而不能禁斷,溺職之罪,在所難免,以此照律,罪笞五十收贖,解見任別敍,私罪,奉敎依允。又啓目粘連,海南前縣監尹守任矣本府議啓內,災結法意,何等嚴重,而專委吏手,漫不致察,偸弄之數,若是其夥然,不可以身無所犯,有所寬恕,以此照律,罪杖一百收贖,告身盡行追奪,私罪,奉敎依允爲旀,功·議各減一等爲良如敎。
庚午四月初九日卯時,上御誠正閣。朝講入侍時,右參贊吳載紹,持詩傳第一卷,知事金羲淳,持詩傳第一卷,特進官宋祥濂,持詩傳第一卷,特進官金魯敬,持詩傳第一卷,參贊官徐有聞,持詩傳第一卷,司諫金啓河,持詩傳第一卷,侍讀官趙鐘永,持詩傳第一卷,檢討官尹日逵,持詩傳第一卷,假注書趙毅淳,持詩傳第一卷,記事官朴綺壽,持詩傳第一卷,記事官李光文,持詩傳第一卷,以次進伏訖。上開卷讀前受音一遍訖,命奏新受音。鐘永讀自肅肅兔罝,止兔罝三章章四句,仍解釋章句以奏。上讀新受音一遍訖,命陳文義。鐘永曰,此章大旨,專言化行俗美,賢才衆多之像,而兔罝之武夫,不過野外一獵夫也,雖有赳赳之容,可用之才,謂之公侯干城則可矣,而至謂之以公侯腹心,則泛看似不襯合。蓋文王則穆穆垂拱,居於深宮之內,而兔罝之武夫,則遠在野外,同心同德,豈能易乎?惟其德化之廣施,亶在君心之先正,而使民觀感,知所作興,故程子云,聖人感天下之心,如寒暑雨暘,無不通·無不應者,政爲此也。以故,君心所向,卽爲萬民之表,而君心欲行仁義之治,則道學之士,進焉,欲成富强之業,則政事之才,用焉,欲修文敎,則必有黼黻鴻猷之人,欲尙武力,則必有鍊達戎務之人,而皆莫不爲同心同德之士矣。文王之時,則化其不美之俗,以成美俗,而今俗則本自美焉,惟我先朝二十五年至治之化,洽于民心,至今有於乎不忘之思,則殿下所以作成人才之道,尤易爲力,而其本則實在於君上之自修身心上工夫,以致化民而成俗耳。大學之明德於天下,中庸之篤工而天下平,亦不外於君心之先正,而苟能盡作成之方,使人才蔚興,則公侯腹心之賢,奚但止兔罝之野人哉?惟殿下留念焉。上曰,下番陳之。日逵曰,兔罝三章,蓋可見文王作人之盛矣。第以首章干城二字,觀之,干城云者,卽指兔罝野人之才,足以捍外禦內,若甲兵之利·金湯之固也,然此特擧其武人而已,雖以文才言之,文王章所謂疏附奔奏,先後禦侮者,稱其得人之盛也,蓋無論文·武兩才,旣其作成之有素,故所以致用之不乏。試以武事論之,伐崇伐密,皆文王用武之時,非必謂兔罝之人,得用於此時,而棫樸章曰,周王于邁,六師及之,則其在六師之列者,安知非此輩人乎?況用人之道,尤貴乎老才,則聖人作成之功,亦爲貽燕之資,卷阿章之吉士藹藹,江漢詩之武夫洸洸,未必不由於是矣。夫力於菑田者,反以自養,勤於種材者,反以自庇,作人之才而爲用於國,亦無異焉,則有國之急先務,莫過於是,而人君之盛功,必見於作人者,固如此矣。世級寢降,暴棄成習,人才雖云漸不如古,而上之人,若施之以鼓舞變化之道,則何患無可用之人乎?孟子曰,待文王而興者,凡民也,凡民之流,猶可以作而興焉,況不爲凡民者乎?當此人才眇然之時,殿下於作人二字,益加留念,務盡其道,是臣區區之望也。上曰,西壁陳之。載紹曰,玉堂上下番已仰奏,臣無可達之辭矣。上曰,知事陳之。羲淳曰,兔罝野人,卽是賤人,而其才如此,則見此而文王作人之化,可推而知,伊時朝著人才之多,亦可推知。夫人才者,常時培養成就,然後乃有人才,始可以用之朝廷,各當其職矣,若不預爲培養而成就,則必無人才,朝廷之得用人才,誠難矣。得用人才之道,無他,養之有素,知之則明,任之則久而已,殿下於此等文字,無或有書自書·我自我之患,而留念於養之素·知之明·任之久之道,是臣區區所願也。上曰,特進官陳之。祥濂曰,野人之可用如此,則人才莫盛於三代之時,而非今日之比也,詩云,濟濟多士,文王以寧,於此可見文王作人之效。至若我東,則幅圓甚少,人才之收用,不甚難焉,顧今人才,難保其多,而搜羅之道,不可不留念,故敢此陳達,伏願聖明懋哉。魯敬曰,上番玉堂,已爲仰奏,臣無可達之辭矣。上曰,參贊官陳之。有聞曰,臣亦無可達者矣。上曰,此章固是化行俗美之意,而何以則可使化行而俗美,以致賢才之衆多乎?鐘永曰,俄者以導率作成之意,有所仰陳,先念於作成培養之道,則化自行而俗自美矣,其俗美則賢才自可蔚興矣。上曰,旱麓詩云,周王壽考,遐不作人,旣有大德,則必得其壽,固其宜也,而壽考之所以作人者,何也?鐘永曰,豈弟君子,遐不作人者,以有德,故能作人也,周王壽考,遐不作人者,謂其作人之功以壽考,故能致深遠之效矣。日逵曰,人才作成,是非一朝一夕可必之事,聖人久於其道,則功化尤有所著矣。上命掩卷,啓河進前奏曰,臣庸愚湔劣,本不合於淸朝耳目之任,而亞諫除旨,忽下於千萬夢想之外,朝講有命,天牌儼臨,義分是懼,雖不得不章皇出肅,冒沒登筵,而第臣於啓辭中區區私義,有不可冒參者。從前忝叨臺職,以此引避,輒蒙體諒之恩,則前後處義,宜無異同,其何可一刻晏然於臺次乎?請命遞斥臣職。上曰,依啓。出擧條啓河退出,上曰,經筵入侍諸臣,每於前一日,預爲入稟,可也。有聞承命後奏曰,玉堂或有實故或未差,番次苟艱云矣。上曰,行公外玉堂知入也。仍命西壁以下先退,載紹等退出,又命退,承史以次退出。
庚午四月初九日午時,上御誠正閣。晝講入侍時,知事金羲淳,持詩傳第一卷,特進官宋祥濂,持詩傳第一卷,參贊官趙萬元,持詩傳第一卷,侍讀官趙鐘永,持詩傳第一卷,檢討官尹日逵,持詩傳第一卷,假注書洪羲祖,持詩傳第一卷,記事官朴綺壽,持詩傳第一卷,記事官李光文,持詩傳第一卷,武臣行副護軍金益彬,以次進伏訖。上開卷讀前受音一遍訖,仍命新受音讀之。鐘永讀自采采芣苢,止芣苢三章章四句,解釋章句以奏。上讀新受音一遍,仍敎曰,文義陳之。鐘永曰,此章別無深義,而大抵文王之時,其民安樂,室家和平,婦人采芣苢而爲樂者也,詩三百篇,皆是諷誦詠歎,使人得其性情之正者,故字句間語助辭,亦多有可觀處矣。是以,孔子說詩,有釋民之秉彝,好是懿德,而曰,民之秉彝也,故好是懿德也,本句之外,不過添入兩箇也字,一箇故字,而亦有可以詠歎者。今此芣苢三章,皆重疊爲辭,所變換者,惟是采有等六字,而旣采旣有,以掇以捋,以至袺之於衣,襭之於袵,箇中亦可見整整不亂,雍容安閒之意,而幾乎盡出而難盡其狀矣。且薄言二字,政是不着心,不用力,而自然和平之意,直與鳶飛魚躍,同其氣像,諷詠玩繹,自有無限之味,每於此等詩,益加省覽,恐好矣。上曰,下番陳之。日逵曰,上番已陳之,別無可言者,而此云采芣苢,卽女子採桑採葛之類也,固無足稱,而但其文體甚好,句語之排布,辭氣之宛轉,殆若有壤歌·衢謠之象。古人云芣苢章,作者添一辭不得,讀者加一言不得,又有明儒之說,讀詩而不知芣苢章之味,不可語詩者,專以氣像和平而言也。蓋當時百姓,纔經獨夫之虐,幸際父母之邇,歡欣鼓舞之心,自發於風謠詠歎之間,以至婦人女子雍容和樂,則何莫非文王之德化,而今殿下臨御以來,凡所以化民成俗之道,靡不用極,而竊觀閭里之下,生民之疾苦滋甚,糴糶之流害,刑獄之繁滯,無非憂愁怨恨之端,則設有謳吟之作,其於此章之氣像,曷嘗跂哉?此無他,雖有致治之心,而不得致治之方故也。若夫視民如傷,不遑暇食,必以文王自期,一日二日,聖學將就,使萬民有所觀感而興起,則安知無周南正風之作,復覩於今日也?上曰,知事陳之。羲淳曰,婦人無事,采此芣苢,特一至微細之事也,固無足爲詩人之詠歎者,然以小推大,至微亦顯之義,亦在其中。蓋以婦人之無知,當此至小之事,猶能整暇雍容,乃有次第條理,則可見其家室相樂·和順積中之美也,豈可以一婦女之事,泛看乎?若推以男子分上言,則乃是朝吟暮誦,溫古知新之學也,大於此則聖人格致誠正之工,亦有次第條理之可以推看者,而其所以工夫節次,爲學方術,雖於此等文義,足可以旁照以看矣。上曰,特進官陳之。祥濂曰,上下番及知事已陳之,臣無可達者矣。上曰,參贊官陳之。萬元曰,儒臣及知事已言之,臣亦無可陳之辭矣。上曰,此章,亦專以化行俗美爲語,朝者已言之,而何以則敎化大行,使之家室和平,致有采芣苢相樂之美乎?鐘永曰,化俗亦有淺深,蓋設敎以導俗,則其功猶爲淺近,而先修我身心上工夫,如大學所云三綱領·八條目,則使民瞻仰而興作者,尤有深效矣。上曰,此章,大抵無別義,如下番所云,明儒以爲不知芣苢章,不可語詩之說,及上番所云語助辭多有可觀之說皆好,而亦足以推移看得矣。鐘永曰,此章文義之推移看得,聖敎誠然矣。上命掩卷,經筵諸臣先退,羲淳以下退出,又命退,承史以次退出。
庚午四月初九日未時,上御誠正閣。夕講入侍時,知事金羲淳,持詩傳第一卷,特進官金魯敬,持詩傳第一卷,參贊官李好敏,持詩傳第一卷,侍讀官趙鐘永,持詩傳第一卷,檢討官尹日逵,持詩傳第一卷,假注書趙毅淳,持詩傳第一卷,記事官朴綺壽,持詩傳第一卷,記事官李光文,持詩傳第一卷,以次進伏訖。上開卷讀前受音一遍訖,命奏新受音。鐘永讀自南有喬木,止漢廣三章章八句,仍解釋章句以奏。上讀新受音一遍訖,命陳文義。鐘永曰,此詩三章,皆言漢之廣江之永,而程子釋之曰,水之爲限而不可踰,以興禮義之爲閑而不可犯也。此則以江·漢爲禮義之興,而朱子則以喬木起興,江·漢爲比,其句法語意,略有不同,而其曰,端莊靜一,非復前日之可求,則此非禮義而何哉?彼江·漢之遊女,卽是閭巷間貿貿愚婦,而一有禮義,人不敢犯,況鄕黨自好之士與讀書之士大夫,能以禮義自持者乎?詩云,相鼠有體,人而無禮,則可知深惡痛嫉之意,而管仲素知治法者,其言亦曰,禮義廉恥,國之四維,禮義所關,蓋若此矣,每於敎民化俗之事,有可以興禮義·勵廉恥者,則必須加念焉。上曰,下番陳之。日逵曰,周南十一篇,南國之詩,只有漢廣·汝墳二篇。夫江·漢之間,固非一國,而被文王之化則同也,欲盡載其詩則不勝其多,不載則無以見聖人御邦之化,故所以編錄之止於此耳。然卽此漢廣一詩,而文王敎化之盛,諸國風俗之美,可以反偶,亦奚以多爲哉?蓋道之汚隆,治之得失,觀於其世之風俗而可知也,故易之觀卦九五曰,觀我生,君子無咎,象曰,觀我生,觀民也。夫我生云者,謂政敎施爲之出於我也,觀民云者,謂察民之俗而驗己之道也,其曰,君子無咎云者,蓋言觀民而皆爲君子之俗,然後我乃無咎也,今此漢廣之美俗,實是君子無咎,而文王化民之功,吁亦至矣。殿下今日臨講此詩,必以化民成俗之道,益勉聖功,而若乃致功化之要道,則不越乎上番所陳禮義二字。夫子曰,導之以德,齊之以禮,有恥且格,江·漢之俗,所以變其淫亂者,是卽有恥而格者也,雖以文王之敎化,捨禮義而亦安所施哉?伏願殿下,深加留意焉。上曰,知事陳之。羲淳曰,上下番玉堂已爲陳達,臣無文義之可奏者矣。上曰,特進官陳之。魯敬曰,此章,別無文義之可達者矣。上曰,參贊官陳之。好敏曰,臣無可以仰達之文義矣。上曰,禮記云,女子無故不出閨門之外,則江·漢之女好遊,何也?鐘永曰,雖以小註所云大堤曲,觀之,蓋其地方風氣,各自不同,本以好遊成俗故也。羲淳曰,女子化之,卽男子化之,及於女子也,此可見文王之化,深且遠矣。上曰,文王之化,自近而遠,至及於江·漢,則此章尤可見文王之德矣。鐘永曰,文王時在豐鎬,而江·漢之地則蓋遠矣,然而能先及,則其德化之盛,可知矣。上命掩卷,經筵官先退,羲淳等退出,又命退,承史以次退出。
上在昌德宮。停常參·經筵。
大駕詣毓祥宮展拜後,內閣·政院·玉堂·藥房口傳問安。答曰,知道。仍詣宣禧宮展拜後,內閣·政院·玉堂·藥房口傳問安。答曰,知道。王大妃殿·惠慶宮·嘉順宮,遣承旨問安。答曰,知道。還內後,內閣·政院·玉堂·藥房口傳問安。答曰,知道。
藥房都提調金思穆,提調南公轍,副提調洪義浩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如,嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
申溆啓曰,明日常參·經筵,取稟。傳曰,只經筵。
趙萬元啓曰,備邊司郞廳來言,今日賓廳日次,而動駕相値,不得來會云矣,敢啓。傳曰,知道。
李好敏啓曰,行大司憲李直輔,執義宋稚圭,掌令李永純·洪聖肇,持平閔養世在外,洪羲弼未署經,監察茶時之意,敢啓。傳曰,知道。
趙萬元啓曰,司僕寺內乘來言,捲簾,取稟。傳曰,捲三面。
洪義浩啓曰,行大司成李文會,除拜後過三日不爲出肅,依定式推考警責,仍卽牌招察任,何如?傳曰,允。
申溆啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
傳于洪義浩曰,飭已施矣,掌樂提調竝敍用,仍任前職及諸任。
兵曹口傳政事,大護軍單沈象奎。
有政。吏批,判書朴宗慶進,參判閔耆顯牌不進,參議宋冕載牌不進,同副承旨申溆進。以南公轍爲兵曹判書,徐鼎輔爲司諫,洪重鉉爲監察,金鍾虎爲長興主簿,申爲假引儀,安聖謩爲引儀。
再政,訓鍊都監提調單南公轍,禁衛營提調單南公轍,御營廳提調單南公轍。
兵批,判書未差,參判朴聖集病,參議鄭來百入直進,參知金履喬未肅拜,右副承旨鄭觀綏進。同知單崔彦耉,護軍李元植,副司直金啓河·申在明·洪命周·金學淳竝單付。
鄭觀綏啓曰,新除授行兵曹判書南公轍,卽爲牌招,傳授命召,何如?傳曰,允。
鄭觀綏啓曰,行兵曹判書南公轍牌不進推考傳旨,今方捧入,而命召傳授,一時爲急,如是違牌,事甚未安。更爲牌招,何如?傳曰,允。
鄭觀綏啓曰,行兵曹判書南公轍再牌不進推考傳旨,今方捧入,而命召傳授,一時爲急,連事違召,不卽承膺,事甚未安。所當更請牌招,而係是一日三牌,何以爲之?敢稟。傳曰,更爲牌招。
李好敏啓曰,卽者義禁府都事來言,今日動駕時,駕側鳴錚罪人有德,移送秋曹云矣,敢啓。傳曰,知道。
申溆啓曰,明日朝講,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
申溆,以弘文館言啓曰,應敎洪羲俊,副應敎洪冕燮,校理徐長輔,修撰李惟命,旣有只推之命,竝卽牌招察任,何如?傳曰,允。
以吏曹參議宋冕載牌不進罷職傳旨,傳于洪義浩曰,只推。
以應敎洪羲俊,副應敎洪冕燮,修撰李惟命牌不進罷職傳旨,傳于申溆曰,只推。
以獻納鄭元容牌不進罷職傳旨,傳于申溆曰,只推。
徐有聞,以戶曹言啓曰,時御所內各司雨漏修改吉日及敬奉閣後面逼近松雜木斫去吉日,令日官全宗周推擇,則今四月十二日卯時爲吉云,以此日時擧行,何如?傳曰,允。
徐有聞,以戶曹言啓曰,謹依下敎,宣禧宮簾帳·地衣修改吉日,令日官金性錡推擇,則今月十三日辰時爲吉云,以此日時擧行,何如?傳曰,允。
趙萬元,以訓鍊都監言啓曰,本局哨官李周彦受由下鄕,身病甚重,改差,何如?傳曰,允。
李好敏,以刑曹言啓曰,掌樂提調竝罷職,當該典樂,令刑曹勘配,樂工,令刑曹取招後,嚴刑照律定配事,命下矣。樂工金漢尙,各別嚴刑,反復究問,則所供內以爲,渠以樂工,所食至薄,當此歉歲,萬無糊口之望,餓死丁寧,故敢以螻蟻之賤,肆然伏地,冀蒙資生之道,自究所犯,萬死無惜,而初不與渠之同僚共議,渠自爲之云矣。謹按律文,則大典通編推斷條有曰,凡亂言者,杖一百流三千里,金漢尙,依此律照勘,待拷限決杖一百後,咸鏡道利原縣,流三千里定配所押送,典樂申敬國,平安道价川郡定配所,卽爲押送之意,敢啓。傳曰,知道。
徐有聞,以賑恤廳言啓曰,五部都民處,三巡發賣米,今月十一日爲始,分排各倉,分給之意,敢啓。傳曰,知道。
校理徐長輔疏曰,伏以臣,至庸極陋,百無一取,幸際明時,濫廁仕籍,奔走執事之末,無往非罪,而惟以夷險殫竭,爲一分報效之道矣。其奈才識淺短,隨處生疣,迺於昨年,忝叨監試二所參試之任,不善周旋於懸題之時,致有廟堂草記論勘之擧,尙今追惟,惶愧交切。職在參聞,而施措之際,旣不能强立己見,人多冒入,而紛拏之弊,亦不能前期檢飭,竟至初場罷試之境,僨誤之罪,合被大何,聖度天大,恕以生疎,草草薄勘,匪罪伊榮,而臣心兢蹙,益無容措。千萬不自意,瀛銜特授,恩敍繼降,召牌且屢臨矣,經歲逖違之餘,況値講對日聞之時,揆以分義,固當蹶趨承之不暇,而顧以僨事之蹤,仰感特恩,抗顔進身,匪臣區區所敢出也。仍伏念,臣之老父,素患癖積之症,當此換節之時,一倍添劇,委頓床笫,食飮全却,重以感冒外侵,眞元內鑠,而臣方左右扶將,實無暫時離捨之望,私義旣難冒膺,情理又此煎迫,玆不得不冒陳衷懇,仰瀆崇嚴。伏乞聖慈,俯垂諒察,亟遞臣所帶之職,仍治臣逋慢之罪,俾便救護,以安私分,千萬幸甚。臣無任云云。省疏具悉。爾其勿辭救護。
庚午四月初十日辰時,上詣毓祥宮。擧動入侍時,行都承旨洪義浩,行左承旨趙萬元,行右承旨李好敏,左副承旨徐有聞,右副承旨鄭觀綏,同副承旨申溆,記事官李紀淵,假注書趙毅淳,記事官朴綺壽·李光文,原任直閣沈象奎,檢校直閣洪奭周·李魯益,以次侍立。時至,通禮跪啓外辦,上具翼善冠·衮龍袍,乘輿出宣化門。藥房都提調金思穆,提調南公轍,副提調洪義浩進前曰,早朝勞動,聖體,若何?上曰,一樣矣。思穆曰,今日卽日次也,殿·宮承候時,臣等中一人,當留本院,何以爲之乎?上曰,都提調仍留,可也。仍出協陽門,降輿乘輦,由肅章門·進善門,出敦化門,至鍾閣街上,命書榻敎曰,貢市堂上率貢市人,還宮時鍾漏街上待令。至毓祥宮大門外,降輦乘輿,入齋室,問安勿爲之。出榻敎少頃,上詣板位,行再拜禮,仍入室奉審,仍詣冷泉亭,行四拜禮,入室奉審,還御齋室,命書傳敎曰,當該不飭之頭目中官,罷職,當該中官,竝令該府拿問嚴飭。義浩曰,奉安閣行禮時,寶劍侍衛,經入內庭,事甚未安。當該摠管,竝推考,何如?上曰,依爲之。出擧條仍詣延祐宮,行再拜禮,入室奉審如上儀,展拜後,問安勿爲之。出榻敎還御齋室,命書傳敎曰,諸司預備。通禮跪啓外辦,上乘輿出宮大門,降輿乘輦,至宣禧宮大門外,降輦乘輿,入齋室,問安勿爲之。出榻敎少頃,詣板位,行再拜禮,入室奉審,還御齋室,命書傳敎曰,頭目中官推考,當該長番中官竝罷職。有頃,通禮跪啓外辦,上乘輿出宮大門外,降輿乘輦,至彰義宮西門,降輦乘輿,入齋室,問安勿爲之。出榻敎詣藏譜閣板位,行四拜禮,又奉審如禮,仍詣懿昭廟,行再拜禮,入廟奉審,還御齋室,展拜後,問安勿爲之。出榻敎命書傳敎曰,諸司預備。通禮跪啓外辦,上乘輿而出,敎好敏曰,俄者彰義宮西門外,侍衛雜亂,令兵判査問委折於各差備侍衛,可也。仍由宮大門,降輿乘輦,至鍾閣前路,命書傳敎曰,貢市堂上,率貢市頭目人入侍。仍駕少駐,貢市堂上金羲淳,率各貢各市人進前。上曰,使之陳瘼,可也。仍敎羲淳曰,貢市人等如有所懷,自備局捧納論理,草記稟處,可也。命退,羲淳率貢市人退出。好敏曰,俄者以彰義宮西門外侍衛雜亂,有令兵判査實以聞事,下敎矣,問于兵判,則以爲,交龍旗差備到西門外排設處留住,故各差備侍衛,因此雜亂云矣。仍進發,由敦化門·進善門·肅章門,至協陽門降輦所,降輦乘輿,命書傳敎曰,掌樂提調竝罷職,當該典樂,令刑曹勘配,當該樂工,令刑曹取招後,嚴刑照律定配。又命書傳敎曰,不飭之兵曹判書,爲先遞差,其代政官牌招,開政差出,待下批傳授命召。又命書傳敎曰,當該禁喧郞廳,爲先汰去,令該府拿問嚴勘。又命書傳敎曰,軍士房承旨推考。入協陽門,命出標信解嚴,由宣化門還內,諸臣以次退出。
上在昌德宮。停常參,只經筵。
未時,日暈。
趙萬元,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
申溆啓曰,明日常參·經筵,取稟。傳曰,只經筵。
李好敏啓曰,行大司憲李直輔,執義宋稚圭,掌令李永純·洪聖肇,持平閔養世在外,洪羲弼未署經,監察茶時之意,敢啓。傳曰,知道。
趙萬元啓曰,御營廳將官來言,今日本廳軍兵日次私習云矣,敢啓。傳曰,知道。
趙萬元啓曰,行兵曹判書南公轍三牌不進推考傳旨,今方捧入,而命召傳授,一時爲急,連違召命,終不承膺,事體所在,誠極未安。所當更請牌招,而係是一日四牌,何以爲之?敢稟。傳曰,更爲牌招。
洪義浩啓曰,假注書趙毅淳,身病猝重,勢難察任,今姑改差,何如?傳曰,允。
吏曹口傳政事,別兼春秋單朴綺壽。
申溆啓曰,左右史不可不備,別兼春秋朴周壽,卽爲牌招入直,何如?傳曰,允。
申溆啓曰,翰圈爲之事,命下矣,別兼春秋朴綺壽受由在外,只有別兼春秋朴周壽,檢閱李光文二人,無以備員擧行。曾經翰林一員,依例令該曹口傳單付別兼春秋,以爲牌招會圈之地,何如?傳曰,允。
吏曹口傳政事,別兼春秋單申在植。
兵曹口傳政事,副司果單朴綺壽。
傳于趙萬元曰,兵曹判書疏批已下,更爲牌招。
以司諫徐鼎輔牌不進罷職傳旨,傳于申溆曰,只推。
傳于洪義浩曰,當該承傳色,從重推考。
趙毅淳改差,代以朴來謙爲假注書。
奎章閣直閣四點,朴周壽·曺鳳振·徐俊輔,以上取三人,奎章閣待敎圈點四點,李光文·李龍秀·洪敬謨,以上取三人。
傳于洪義浩曰,政官牌招開政,內閣提學·直提學差出。
申溆啓曰,吏曹判書朴宗慶,參判閔耆顯牌不進推考傳旨,今方捧入,而開政命下之後,如是違牌,事甚未安。參議宋冕載受由在外,判書·參判,竝更牌招,何如?傳曰,允。
有政。吏批,判書朴宗慶牌不進,參判閔耆顯進,參議宋冕載受由,同副承旨申溆進。啓曰,判書朴宗慶牌招不進,參議宋冕載受由在外,小臣獨政未安,何以爲之?敢稟。傳曰,仍爲之。以金履度爲工曹判書,徐榮輔·南公轍爲奎章閣提學,朴周壽爲奎章閣直閣,李龍秀爲奎章閣待敎,南公轍爲軍器提調,尹應大爲兵曹正郞,金魯文爲慶安察訪,洪奭周·李存秀爲奎章閣直提學。錦豐君單朴崙壽,校書提調二單,徐榮輔·南公轍,副提調二單,洪奭周·李存秀,校理單朴周壽,正字單李龍秀。
兵批,行判書南公轍病,參判朴聖集病,參議鄭來百入直進,參知金履喬未肅拜,左副承旨徐有聞進。大護軍單金履度。
以全羅監司李冕膺狀啓,南原縣民家失火事,傳于徐有聞曰,聞甚矜惻,元恤典外,別加顧恤事,廟堂區劃,分付。
申溆啓曰,明日朝講,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
趙萬元啓曰,新除授北兵使李身敬,時在會寧府任所,而有除朝辭赴任之命矣。密符則以前北兵使李元植所佩密符仍佩,諭書則安寶,使院吏齎傳,何如?傳曰,允。
申溆,以弘文館言啓曰,應敎洪羲俊,副應敎洪冕燮,修撰李惟命,旣有只推之命,竝卽牌招察任,何如?傳曰,允。
趙萬元,以兵曹言啓曰,今四月十一日武臣賓廳武經講書日次,而中日相値,不得爲之之意,敢啓。傳曰,知道。
翰林本館會圈三點,李紀淵·李龍秀·洪敬謨·朴齊聞·金陽淳,已上取五人。
行兵曹判書南公轍疏曰,伏以,日吉辰良,禮展宮謁,鑾蹕穩旋,玉體萬安,臣民慶幸,曷有其極?仍念臣,以才則文質無當,以性則疎懶惡煩,出謀發慮,尙矣毋論,筋力奔走,猶難自效。以臣之身,較今百執事之職,何者爲當,則自知其不足居一,而荐被眷遇,兜攬華膴,恩山德海,終無酬報,榮塗要津,汔不知止。臣雖不自求而致此,畢竟國事無毫髮之益,罪累有邱山之積,身與名俱敗,則其與貪榮戀寵·喪廉沒恥者,直五十步百步爾。臣每以此思量,幾乎寢不安而食不甘矣,今此本兵重任,又奚爲而至哉?夏官之設,始見於周官,大備于唐典,兵部掌民兵廂軍·武擧武選·金吾衙司·大將出征之事,職方掌城隍·堡塞·烽堠之數,駕部掌輦輅·車乘·廐牧·傳驛之政,庫部掌軍器·儀仗·鹵簿·什物·供帳之具,名雖一官,實兼衆務,苟非文·武全材,望實俱著者,莫宜居之。臣少以文墨小技,備員禁近,無一報稱,至於軍旅之事,尤所未學,藉曰學之,矧此精力已衰,決知其不能堪矣。顧今疆域晏如,國家不以兵事爲急,聊且假之於臣,政注之按例擧行,財幣之如干出入,若可使之東塗西抹,牽補架漏,而得一國最孱劣·至庸陋之一措大,名之曰大司馬,則五營軍校,其有不目笑而鼻侮之者乎?然此猶指向後措置,自外觀瞻而言也。臣之所自矢者,量分度能,知足戒滿,旣往雖不可追,桑楡猶或自收,誠不欲以已試蔑效之身,尸居戀祿,更辱淸朝,斷斷此心,神明可質,曾於辭東銓疏本,竭誠備陳。伏想聖明,其或記有之矣。東西雖殊,銓則一也,數三年來,迭據此席,有若非臣莫可者然,有知足戒滿之心而無其實,有量分度能之言而無其踐,守拙自在,則足可爲平平無罪之人,而居然淸議之見棄,而鄙夫之同歸,無以自立於人世之間,豈不大可懼而深可念者哉?噫,君之於臣,雖曰義重,亦以恩結,臣之於君,雖以趨命爲恭,而亦以不進爲禮,保全終始之謂相須·相悉,拘執不捨之謂拂其素性,守廉隅,所以存禮防也,持一身,所以尊朝廷也,受符事急,召牌踵臨,而揆分揣義,承膺無望,玆敢披瀝肝血,仰瀆崇嚴。伏乞聖慈,諒臣至懇,亟賜遞免,以幸公私焉。臣無任云云。答曰,省疏具悉。以卿之才望,豈不堪大司馬之職耶?授符事重,卽爲入來肅命。
行大司成李文會疏曰,伏以,祗謁諸宮,聖慕克伸,回鑾萬安,群情胥忭。仍伏念,臣於前月,偶經重疾,眞元尙未蘇完,陳力姑非暇論,而間者享官特進,未敢言私,觸冒雨風,添感叫苦,此際伏奉除旨,以臣爲成均館大司成者,臣於是,撫躬慙惶,若無所容。臣之叨忝見職,亦已屢矣,雖緣怵畏嚴命,或嘗一再出膺,而未始不屢犯逋慢之罪者,誠以人器之太不相稱,情勢之本自難安故耳。且況昨冬慶科,猥膺試命,未幾大僚之箚,盛陳科場之弊,大抵鎖院之規,昉於唐·宋,乃所以截內外之限,杜僞倖之逕,而其制甚美,其法至嚴,近來世道日下,奸竇百出,欲言其詳,良覺寒心。此皆由於有司之溺其職,奚可專責乎士習之不古,而第其所論諸條,雖無指的,苟或爲主司,而一毫疑似於是,則揆以常憲,合置何辟?伊時諸臣之新經試役者,擧皆陳疏自引,臣亦試官中一也,今玆職名,又在考試,顧何敢諉之以官是宿趼之地,科異大比之制,而厭然行公,以增一世之笑罵也哉?以情以病,趨承無路,冒違召命,短章自列。伏乞聖明,俯垂鑑諒,特許鐫遞臣職名,仍治臣瀆擾之罪,以肅朝綱,不勝幸甚。臣無任云云。答曰,省疏具悉。大僚之箚陳,只擧科弊而言,於卿何有?勿辭行公。
兵曹參知金履喬疏曰,伏以,臣煢然含恤,苫堊三載,視息苟延,喪制甫訖,而除旨居然再及矣,臣聞命以來,怛焉而疚,惕然而驚,謂可以進身乎,則餘哀未忘,心肝如摧,謂不可以進身乎,則逖違已久,衷情自激,左右揣量,歷日惝怳,誠不知何以爲心也,噫,凡人之情,有子而莫不冀其榮顯者,豈不以子之榮顯,爲能養其親,而已享其樂也,若臣則不然,以臣之不肖,而備官于朝,可謂榮矣,而愚昧冥,動輒顚沛,流離契闊,適足爲親憂,而其於人子之職,未嘗一分爲也,幸賴我殿下天地之仁,曠絶之澤,旣拯之於坎穽之中,又使遂其便養之願,特畀藩臬之任,得有奉檄之喜,臣母子兄弟,聚首攢祝,謂此日之永久,庶至願之少伸,而風樹不定,奄纏至痛,嗚呼,朝家之德意,若是隆厚,而臣之命塗,至此畸窮,則是誠臣之不孝無狀,獲罪神明之致,雖其頑若木石,一縷僅全,亦何忍彯纓結綬,復事榮塗之馳逐哉?念臣昔在殿下銅龍之日,叨陪橫經之席,而中間七載,跡阻軒墀,起廢之後,重入修門,依近耿光,曾不數月,旋卽出藩,繼而守制,星霜屢換,戀結愈積,今此恩命之下,不俟駕屨,固臣分義情理之所當然,而其奈私懷蘊轖轉身不得,何哉?且臣宿抱貞疾,齒髮早頹,喪威銷削,榮衛益虧,今當換節之際,重添痰眩之症,食飮全却,呻吟不絶,宛轉牀玆,爲日已多,以臣之情之病,實無束帶供職之望,玆敢披瀝衷懇,仰瀆崇嚴。伏乞聖慈,俯垂哀憐,特察悲苦之情,兼軫疾痛之呼,亟賜鐫改,俾安私分,千萬幸甚。臣無任云云。省疏具悉。爾其勿辭察職。
庚午四月十一日卯時,上御誠正閣。朝講入侍時,特進官李晩秀持詩傳第一卷,右參贊吳載紹持詩傳第一卷,特進官趙德潤持詩傳第一卷,同知事洪奭周持詩傳第一卷,參贊官鄭觀綏持詩傳第一卷,獻納鄭元容持詩傳第一卷,侍讀官趙鍾永持詩傳第一卷,檢討官趙琮鎭持詩傳第一卷,假注書趙毅淳持詩傳第一卷,記注官李仁迪持詩傳第一卷,記事官李光文持詩傳第一卷,以次進伏訖。上開卷讀前受音一遍訖,命奏新受音,鍾永讀自遵彼汝墳,止汝墳三章章四句,仍解釋章句以奏,上讀新受音一遍訖,命陳文義。鍾永曰,汝墳之詩,前二章言夫婦之情,後一章言君臣之義,民於安樂無事之時,亦難保其審於君臣之義,而況於勞苦倦極之時,能愛其君如父母者,若非文王之盛德,則何以致此哉?文王所以爲民父母者,亦非恭己正南面而已,卽其視民如赤子,常存撫愛故也,蓋人子之於父母,問衣燠寒,問何食飮,以至疾痛疴癢,無不聞知,而至於赤子,雖有飢寒勞苦,其情不能自達,故爲民上者,必先察民情,盡其懷保之方,如保赤子者此也。雖以文王之使民者言之,民莫不以土木興作之役,謂之勞苦,而經始靈臺,庶民子來者,以文王之心,出於與民同樂,而非出於峻宇雕墻也,民莫不以干戈征伐之事,視以死地,而周王于邁,六師及之者,亦以伐密伐崇之役,出於安民之計,而非出於窮兵黷武也,君之視民,如視赤子,則民旣信愛於其君矣,雖有勞役,豈可憚乎?今殿下憂民惓惓,屢形於絲綸,向來八道民隱之下問,亦出於至誠惻怛之意,則民固仰望殿下,如父母之邇,而殿下不以視赤子者視民,則民將何恃而爲命乎?三代之治天下,莫不本之於人情,而今時之民,卽三代之民也,其爲治法,亦無古今之殊焉,竊願殿下,每於察民情之道,必盡先事之憂,懋實之惠,使爲斯民者,仰戴父母,如文王之盛時焉。上曰,下番陳之。琮鎭曰,汝墳章卽南國之詩,而周公采而編之周南,夫汝墳之地,在岐周之南之左,江·漢之地,在岐周之南之右,而汝·漢之間,閭巷歌謠,必多可觀,而惟以庶人婦女之二詩錄之者,實有周公之微意存焉,蓋匹庶之女,揆以常情,則情愛狎昵之私,難以克去,而尊君親上之意,鮮能深知,故杕杜言我心傷悲,伯兮言甘心首疾,豈有勸以德義乎?惟此汝墳之婦女,愛慕文王,而曰,父母孔邇,以告其夫子,則卽此可見男女皆化於文王之敎也,民之視文王爲父母,則文王視民如赤子之心,亦可推見矣。夫文王修齊之化,固是大本,而若其推行之道,亦資乎周·召之贊治承流,雖以文王暨太姒之德,若非周·召協輔對揚之功,則汝·漢四十國之間,恐未必沐化之若是溥博也,譬之上天,以生物爲心,而猶不能獨運,必資乎坤道,雖天地合德,而若非四時之吏,五行之佐,則萬物亦何以咸遂乎?此是詩外之意,而亦自有灼然可推者矣,今日環東土億兆生靈,愛戴我殿下如父母,是億兆生靈,皆殿下赤子也,殿下亦宜視之如赤子,深推修齊之化,廣布懷保之德,仰體天地生物之心,竝究周·召宣政之方,使愚夫愚婦,皆知愛君親上之義,則可以與周比隆矣,適因文義,敢此仰陳,伏願深留聖意焉。上曰,西壁陳之。載紹曰,臣別無可達之辭矣。上曰,同知事陳之。奭周曰,詩者,曲陳小民之情,民之室家憂樂,無不載之,則非但此章而已,此三章,卽是婦人,喜其君子行役而歸之意,則觀詩之法,無出於曲察人情,爲君上而不能曲察人情,則民必有饑饉疾苦,散而之四之患矣。顧今民憂溢目,奠安之民無多,殿下於此父母孔邇之句,惻然動心,曲察民情,使匹夫匹婦,無不得其所之患焉。昔者英廟朝,講鴇羽之詩,聖念至及於邊戍,伏願殿下,每體念於此等詩,期有講學之實效,是臣區區之願也。上曰,特進官陳之。晩秀曰,上下番玉堂及同知事,皆已陳達,臣別無可達者,而此章有曰,父母孔邇,文王之化,非但及於此江·沱·汝·漢之間而已,三分天下有其二之地,盡如是矣。先朝二十五年,西自義州,南至東萊,民間疾苦,守令治否,無不洞察,況如此災荒之時,則凡何道何民之饑窮者,自上無一不下燭,上自朝紳,下至小民,無有遠近內外,皆有光明燭一炷,恒在頭上臣之參見,如昨日矣。今殿下愛民憂民之誠,非不懇惻勤摰,而恐未如前日之盛矣,今殿下日開三講,小臣樂而進,欣然而退,第臣等則近侍也,故知如此盛擧,而彼八方之民,則不知殿下於宮中,如何爲政,如何愛民矣。伏願殿下,遠法文王,近法先朝,使八方之民,亦如臣等之密邇,以爲孔邇之天焉。上曰,所陳切實,當留念矣。德潤曰,諸臣已爲陳達,臣無可陳者矣。上曰,參贊官陳之。觀綏曰,臣亦別無可達之辭矣。上曰,此章專是文王之敎化,而民之思望之情,至有父母孔邇之語矣,何以則可以致此乎?鍾永曰,俄者已有所仰陳,而常以如傷若保之念,克盡察隱恤窮之道,則何患於文王時之不如乎?晩秀曰,大哉王言,有此何以致此之敎矣,非但今日當此章而已,伏願殿下,每於常時,念念不已焉。奭周曰,文王德化,行於閨壼之內,而其化乃及於江·沱·汝·漢之遠,後世人君,每以幽獨之中,隱微之際,爲人所不知而不加愼焉,殊不知感應之理,捷於桴鼓也。今殿下誠於燕閒幽獨之際,提掇修省,一如臨筵對卷,晉接臣僚之時,則斯民之蒙被聖化,自當有不期然而然者矣。上曰,文王率商之叛國以事紂,則此可見文王之聖,而叛國何能以文王之命,至於事紂耶?鍾永曰,紂之政酷烈,而文王以德化施於民,眞所謂饑者易爲食,渴者易爲飮也,以故雖有紂之叛國,賴文王命,猶不得不事紂矣。上曰,叛國何不歸文王,而猶有事紂者乎?鍾永曰,聖人者,公天下之心也,未嘗以天下自私也,故三分有二,亦是民心所歸,不得已而有之也,所以叛國雖多,而亦不遽歸於文王者矣。上曰,若無文王,而使殷紂,全有其三分之二,以之爲治,則民將何如耶?鍾永曰,旣云叛國,則民心已離矣,旣云王室政酷,則君亦虐其民矣,上下相忘,尤無可論者矣。上曰,雖使他國之不如文王敎化者,率此叛國而事之,紂政旣如彼,則民之怨必將不歸於他國矣。鍾永曰,聖敎然矣。晩秀曰,聖體,若何?上曰,一樣,各殿宮氣候亦一樣矣。晩秀曰,時任閣臣無實職,則口傳付軍職,例也,原任直閣沈象奎,時非檢校,而口傳付軍職,有違格例,當該兵曹堂上,推考,何如?上曰,依爲之。出擧條元容進前跪。上曰,只擧末端,可也。元容曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄,請金甲島爲奴罪人克觀,更令王府,嚴鞫得情,快正王法。上曰,不允。出擧條元容曰,逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,經自殞斃,已極神人之憤矣,假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍經斃,則孥戮之法,其將不施乎?罪在罔赦,事關後弊,請逆賊尙魯亟施孥戮之典。上曰,不允。出擧條元容曰,德相·尙喆·九宗三賊,無非極逆大憝,罪關宗社,而臺閣傳啓,積有年所,王章未伸,輿憤愈切,何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命未卒之志也,今當新化休明之日,不可使凶孽逆種,晷刻偃息於覆載之間,請亟下三啓傳旨,令攸司卽速擧行焉。上曰,不允。出擧條元容曰,逆鏔罔赦之罪,已悉於前啓,今不必更事臚列,而幸賴我慈聖殿下廓揮明斷,特施正法之典,擧國弸塞之冤憤,可以少洩,而今旣決案正法,則孥戮之法,便是應行之典,請正法罪人鏔亟施孥戮之典。上曰,不允。出擧條元容曰,噫嘻,痛矣,今番嶺賊之其所驅率,雖曰,鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,䝱驅村丁,自作前矛,半夜官門,突入跳踉者,已極凶獰,而賊魁凶言,無難傅,說於推覈之時,看作能事,節節頑惡,論其罪犯,決不可以島配遠竄而止,請絶島爲奴罪人李戒國·劉用孫·金金乭,亟令王府,夬施典刑。上曰,不允。出擧條元容曰,噫,李東萬,本以妖邪之物,兼以狡慝之性,出沒跳踉,蹤跡陰祕,奔走營逐,心術鄙悖,爲世唾罵,不齒儕類者,亦有年所,而今於悖疏悖通,其所爛熳排布,締結和應之狀,綻露無餘,則渠當卽地款服,自伏常憲,而始於事發之日,慌忙投疏,欲爲掩匿欺蔽之圖,終於訊推之際,反覆呑吐,敢生掉脫之計者,究厥心腸,尤極巧惡,是宜益加刑訊,到底盤鞫,而究覈未竟,遽置末勘。噫,今此酌處,雖出於好生之德意,其在誅亂去慝之道,決不可撓屈王章,請古今島定配罪人李東萬,亟令王府設鞫得情,夬施典刑。上曰,不允。出擧條元容曰,梟示罪人性世,與劇逆載榮,一而二二而一也,換着軍服,潛入禁庭,粧出纏帶,暗售網打,是何等排布設施,是何等凶謀祕計也。設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施常施之律,請梟示罪人性世亟施孥戮之典。上曰,不允。出擧條元容曰,新除授正言趙貞喆時在京畿長湍地,司憲執義宋稚奎時在公忠道懷德地,掌令李永純時在京畿振威地,掌令洪聖肇時在黃海道黃州地,持平閔養世時在公忠道鴻山地,請竝斯速乘馹上來事,下諭。上曰,依啓。出擧條命觀綏書傳敎曰,檢校待敎朴綺壽陞六。命書傳敎曰,直閣·待敎圈點爲之。命書傳敎曰,翰圈爲之,前檢閱朴綺壽別兼口傳差下,命書傳敎曰,檢提學金祖淳·李晩秀,檢校直提學朴宗慶,檢校直閣洪奭周·李魯益,令本閣牌招,仍命經筵諸臣先退,晩秀等退出,又命退,承史以次退出。
庚午四月十一日午時,上御誠正閣。晝講入侍時,同知事閔耆顯持詩傳第一卷,特進官趙德潤持詩傳第一卷,參贊官洪羲浩持詩傳第一卷,侍讀官趙鍾永持詩傳第一卷,檢討官趙琮鎭持詩傳第一卷,假注書趙毅淳持詩傳第一卷,記注官李仁迪持詩傳第一卷,記事官李光文持詩傳第一卷,武臣行護軍尹頣東,以次進伏訖。上開卷讀前受音一遍訖,命奏新受音,鍾永讀自麟之趾,止麟之趾三章章三句,仍解釋章句以奏,上讀新受音一遍訖,命陳文義。鍾永曰,此章專言文王后妃之仁厚,以及於公子之仁厚者也,仁厚二字,乃是麟之趾張本,而后妃公子之仁厚,亦由於文王之仁厚矣,先儒所論仁之一字甚多,或曰,仁者心之德而愛之理,或曰,仁者天地之正理,或曰,仁者以天地萬物爲一體,或以克己復禮爲仁,或以敬恕爲仁,而若以管攝此心之要切處爲言,則博學而篤志,切問而近思,則仁在其中矣,一句語最好着工,蓋天下事物之理,常在方寸,心德自全故也。文王天資固是聖人,而仁之爲體,得於緝熙之學者居多,後之欲致麟趾之仁者,曷不以文王之學爲學哉?我家家法,本自仁厚,聖子神孫,繼繼承承,式至今日,元良誕降,景祿彌昌,關睢麟趾之盛,幸得以仰見矣,而聖學益勤,三講日開,文王緝熙之工,殆無加焉。夫所謂緝熙者,接續光明之謂也,一有間斷,則豈能求其博學篤志切問近思之效耶?惟願聖上,不自滿暇,日新又新,養得仁體,貽厥燕謨,以致麟趾之盛,則竊謂萬億年無彊之休,自今伊始矣。上曰,下番陳之。琮鎭曰,麟之趾之義,旣以文王后妃,比擬於麟,以其公子,比類於趾,至於吁嗟麟之麟,直以其公子喩之曰麟也,大抵麟之性仁厚,而古之人謂之王者之瑞,或謂黃帝·堯·舜之時皆有麟,至事不經,見此難臆信,而獜之有無,亦非有輕重於治化矣。昔庚戌之歲,孔子誕生之時,麟吐玉書,以繡紱繫獜角,此固千古稱道之盛,而惟此麟趾之麟,雖非眞麟而最爲千古之吉慶矣,夫麟趾章之仁厚,孰不稱頌,而徒知仁厚之爲仁厚,而不能深究仁厚推行之政,則是不過徒善之歸,此奚足與論於可興可觀之義哉?程子曰,有關雎麟趾之意,可行周官法度,夫周官法度,固不可徒行,而若仁厚之心,不能推行,則亦何能使民物,竝囿於春風和氣之中哉?且文王旣有百世本支之盛,凡周之士,亦世其美,譬若獜鳳之爲聖世瑞也,讀詩之法,推其興比之旨,尋其言外之意,方爲周洽圓備。伏願殿下體念焉。上曰,同知事陳之。耆顯曰,麟之趾之定之角,自下而上也,公子公姓公族,自近而遠也,以彼興此者,莫非文王刑家之化也。文王修身而后妃化之,后妃修身,而子孫宗族皆化之,則大學修齊治平之道,備於此矣,人主一身,爲萬化之本,一或不正,則無以正其家,一有不誠,則無以正其心,且自期之道,亦必以堯·舜·文王之治天下看,作當爲之事矣。伏願殿下於此等文字,亦必以一誠字推去,以躋於治平之域焉。上曰,特進官奏之。德潤曰,玉堂及同知事已爲陳奏,臣無可達者,而文王以天縱之聖,資緝熙之工,日新又新,故后妣之德又如此,致有此公子公族之多,則此豈一時之效哉?今殿下又以天縱之聖,日三開講,從此而庶幾乎文王之德矣,臣父於先大王冑筵日三講之時,十年出入矣,每於講筵,以作撤無常,則易有妨於聖學之緝熙,仰達矣。伏願殿下,無或間斷焉,小臣再次登筵,旣無文義之所陳,敢以家庭所聞之言奏之。伏乞體念焉。上曰,文義外所奏切實,當留念。上曰,參贊官陳之。義浩曰,諸臣已奏,臣無可達者矣。上曰,此言德修于身,而子孫宗族,皆化於善,何以則德可修而致此美耶?鍾永曰,德者,得乎天而自有者也,修之一字,始爲人之着工處,而修德非他也,只從典學上推去矣。上曰,序以麟趾爲關雎之應,由關雎之化,而有此麟趾之慶耶?鍾永曰,聖敎然矣,先有關雎之德,故能有麟趾之仁矣。上曰,關雎以下諸篇中,惟兔罝章,可見政化及處,而其外皆形容聖德而已,此詩則只言獜趾公子,不言文王后妃之德,抑不言聖德,而聖德政化,亦自在其中而然耶?鍾永曰,麟者四靈之一,而最稱爲仁獸者,旣曰麟矣,則麟之一字,已非凡君世主所可方也,惟文王后妃,可以當之矣。耆顯曰,孔子曰,惟孝友于兄弟,施於有政,凡人君敎化之行於天下者,莫不自家而國,國而天下矣,周南詩中,以政治論之,則似是一兔罝章而已,今此麟趾等詩實皆政化之所自出矣。上命掩卷,仍命經筵諸臣先退,耆顯等退出,又命退,承史以次退出。
庚午四月十一日未時,上御誠正閣。夕講入侍時,同知事閔耆顯持詩傳第一卷,特進官趙德潤持詩傳第一卷,參贊官申潊持詩傳第一卷,侍讀官趙鍾永持詩傳第一卷,檢討官趙琮鎭持詩傳第一卷,假注書趙毅淳持詩傳第一卷,別兼春秋朴周壽持詩傳第一卷,記事官李光文持詩傳第一卷,以次進伏訖。上開卷讀前受音一遍訖,命奏新受音,鍾永讀自維鵲有巢,止鵲巢三章章四句,仍解釋章句以奏,上讀新受音一遍訖,命陳文義。鍾永曰,此章卽文王正家之化,及於南國者也,三章中雖無關雎之窈窕淑女,何彼穠矣之曷不肅雍等句語,而其曰之子于歸,百兩御之,則車服之盛可觀,卽此而知其有當此盛儀之婦德者矣,曷不肅雍者,卽天子女下嫁而不挾貴之德,雖與此詩諸侯女嫁諸侯之義,略有不同,而所以和敬之道,則自天子達于庶人,所以齊家者一也,故堯之觀厥刑于二女,文王之刑于寡妻,莫不於敬字上推去,故二南之化,本於齊家,齊家之道,本於修身,修身之要,則敬爲之本,敬之一字,於舜·文王刑于之德,尤爲本焉,伏願體念焉。上曰,下番陳之。琮鎭曰,周公採此鵲巢諸詩,被之管絃,用之鄕黨邦國,以爲化天下之資,且燕禮,二南爲房中之樂,鄕飮鄕射,皆合樂關雎·鵲巢,夫文王以後,成·康之化,足驗詩之有實效也,然而百代之下,未聞鵲巢之風,復行於世者,政坐徒讀章句,不能體認也,夫詩之敎誠大矣。伏願聖上,深推修齊之化,以寓詩道之敎,則風動之化,庶幾有其效矣。上曰,同知事陳之。耆顯曰,周南之關雎,召南之鵲巢,同是閨門之化,自近而遠,其詩也哀而不傷,樂而不淫,詩之出於性情之正者也。伏願殿下於此詩,深加體念焉。上曰,特進官陳之。德潤曰,臣無可達者矣。上曰,參贊官陳之。潊曰,臣亦別無可達者矣。上曰,此詩猶周南之有關雎,若無關雎,則此詩無由作,而由此詩而文王后妃之德,尤可以觀乎?鍾永曰,關雎·鵲巢,固爲相應,而以言乎德化,則自近及遠,自上達下,有所分別矣。上曰,二詩之弁於二南者,固各有本旨,而此時文王,未及爲天子矣,若爲天子,則文王后妃之德,或有同異於此時耶?鍾永曰,文王上而爲天子,則德化似尤勝矣。上曰,觀詩之法,似不當如此矣。文王爲天子之時,亦當如此時之化矣。上命掩卷,仍命經筵諸臣先退,耆顯等退出,又命退,承史以次退出。
上在昌德宮。停常參,只經筵。
申潊啓曰,明日常參·經筵,取稟。傳曰,只經筵。
鄭觀綏啓曰,行大司憲李直輔,執義宋稚圭,掌令李永純·洪聖肇,持平閔養世在外,洪羲弼未署經,監察茶時之意,敢啓。傳曰,知道。
申潊啓曰,假注書朴來謙時無職名,令該曹依例付軍職,冠帶常仕,何如?傳曰,允。
以獻納鄭元容牌不進罷職傳旨,傳于申潊曰,只推。
傳于徐有聞曰,義州府尹留待。
傳于鄭觀綏曰,義州府尹入侍。
備忘記,義州府尹趙興鎭下直,長弓一張,長箭一部,片箭一部,筒兒一箇賜給。
傳于徐有聞曰,當該中官,令該府拿問嚴處。
傳于徐有聞曰,承傳色李允吉罷職,代加設長番內官李奇遠差下,政院知悉。
申潊,以奎章閣言啓曰,新除授提學南公轍,直提學洪奭周,直閣朴周壽,待敎李龍秀,待明朝牌招察任,而提學徐榮輔,時在藩任矣,以藩任除拜閣職,則曾有遞來後肅謝之例,以此意自本閣下諭,直提學李存秀,時在京畿安山地,乘馹上來事,一體下諭,何如?傳曰,允。
傳于申潊曰,承旨未差之代,前望單子入之,待下批牌招察任。
承旨前望單子入之,李存秀落點。
申潊啓曰,新除授行左承旨李存秀,時在京畿安山地,斯速乘馹上來事,下諭,何如?傳曰,許遞,前望單子入之,待下批牌招察任。
承旨前望單子入之,宋知濂落點。
申潊啓曰,新除授右副承旨宋知濂,時在光州牧任所,斯速乘馹上來事,下諭,何如?傳曰,允。
傳于申潊曰,當該承傳色,從重推考。
申潊啓曰,行都承旨洪義浩,行左承旨趙萬元,行右承旨李好敏不爲仕進,左副承旨徐有聞須資出去,右副承旨宋知濂在外,院中只有臣一人,伴直無人,左副承旨徐有聞,所當牌招,而拘於廳規,不得請牌,何以爲之?敢稟。傳曰,牌招。
傳于申潊曰,當該中官爲先罷職,令該府拿問,嚴勘。
申潊,以奎章閣言啓曰,牙牌體重,無敢違召,曾有受敎定式,而直閣朴周壽,謂有情勢,不爲承牌,事體所在,萬萬未安,所當重勘,而本閣請推之外,無他可施之罰,何以爲之?敢稟。傳曰,申飭入來。
申潊,以奎章閣言啓曰,新除授直閣朴周壽,飭敎之下,無意承膺,牙牌事體,何等重大,而一向違召,事未前有,揆以法意,萬萬未安,本閣請推之外,無他可施之罰,何以爲之?敢稟。傳曰,飭敎之下,如是屢煩,極爲駭然,委折令政院問啓以入。
申潊啓曰,問啓以入事,命下矣。問于直閣朴周壽處,則以爲,臣前後所叨之職,無非濫受,而臣何嘗固辭必遞也,至於新除閣銜,臣有臣父遺言,昨日會圈,臣仲父之引病徑出,誠有以也,臣情到此,抑塞哽咽,五內摧裂,雖知牙牌之所重,而不有受敎,敢違召命,臣罪臣實自知,嶺海金木,惟俟處分,此外無他可達之辭云矣,敢啓。傳曰,此事予素洞燭者,玆因啓辭,益加愴然,但故重臣遺言,是懼盈之美意,自上授除,亦是以直閣之地處,故有此閣職之除,此亦予之所有意而命也,然終若以此,難於行公,逡巡辭避,則一肅之後,來頭豈無體諒之道?牙牌體重,閣銜自別,不可一向違召,嚴飭肅命。
以應敎洪羲俊,副應敎洪冕燮,修撰李惟命牌不進罷職傳旨,傳于申潊曰,只推。
申潊,以弘文館言啓曰,應敎洪羲俊,副應敎洪冕燮,修撰李惟命,旣有只推之命,竝卽牌招察任,何如?傳曰,允。
傳于申潊曰,左承旨·右承旨許遞,前望單子入之,待下批牌招察任。
承旨前望單子入之,金魯敬·李魯益落點。
申潊啓曰,明日朝講,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
申潊,以奎章閣言啓曰,新除授提學·直提學·直閣·待敎,敎旨安寶次,濬哲之寶請出之意,敢啓。傳曰,知道。
申潊,以奎章閣言啓曰,本閣直提學新除後校書館副提調,自本閣啓下,曾有定式矣,新除授直提學李存秀·洪奭周,例付校書館副提調,吏曹誤爲單付,自本閣雖不必更爲啓下,而該曹之昧例擧行,事甚未安,當該政官,推考,何如?傳曰,允。
徐有聞,以賑恤廳言啓曰,今日中部四十三契一百六十一戶,西部城內二十五契三百七十四戶,南部五十四契一千七百七十二戶,米三百六十二石二斗,分給之意,敢啓。傳曰,知道。
禁府啓目,中官許昌福原情云云。傳旨內辭緣,泛稱遲晩,所當請刑是白乎矣,曾經長番內官勿爲請刑,載在大典通編,議處,何如?判付啓,依允。又啓目,中官李昌成·趙文遠等原情云云。傳旨內辭緣,泛稱遲晩,所當請刑是白乎矣,曾經長番內官勿爲請刑,載在大典通編,議處,何如?判付啓,依允。又啓目,禁喧郞廳具明源原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。
庚午四月十二日卯時,上御誠正閣。朝講入侍時,右參贊吳載紹持詩傳第一卷,知事金羲淳持詩傳第一卷,特進官李普天持詩傳第一卷,李堯憲持詩傳第一卷,參贊官徐有聞持詩傳第一卷,司諫徐鼎輔持詩傳第一卷,侍讀官趙鐘永持詩傳第一卷,檢討官趙琮鎭持詩傳第一卷,假注書朴來謙持詩傳第一卷,記注官金良倜持詩傳第一卷,記事官李光文持詩傳第一卷,以次進伏訖。上開卷讀前受音一遍訖,命奏新受音,鍾永讀自于以采蘩止章四句,上命奏釋義,鍾永解釋以奏,上讀新受音一遍訖,命陳文義。鐘永曰,此章卽諸侯夫人誠敬奉祭之詩也,誠敬二字何處不宜?而奉祭之時,尤宜致誠者,以其格神之道,非誠莫可故也,蓋誠之爲字,其義至精,雖以漢儒博學,亦未曾說破,至于宋儒而後,爲說甚多,有云不息之爲誠,又云不欺之爲誠,程子則曰,無妄,朱子則又加眞實二字,殆無餘蘊,而若以經傳所載觀之,則中庸一書,始盛言之,其發言處則十六章所云微之顯,誠之不可揜一句是也,以此誠字,接續爲說於齊明盛服,以承祭祀之下,則又是以誠格神之驗也,故孔子所云明乎郊社禘嘗,則治國如示掌者,非謂只此一事,可辦治國也,卽其事事物物皆有實理,而聚精會神,自此發見故也,易所云盥而不薦,有孚顒若,亦言其盥手酌鬯之初,誠意之專一,有加於未及薦獻之時,故孚信所及,爲民顒仰者也,然則治國臨民之際,亦有奉祭致誠之可驗其妙者,此雖不過婦人之一事,而亦須廣覽善推,存誠意於治法之間,恐好矣。上曰,下番陳之。琮鎭曰,此詩言南國夫人,亦被文王之化,能以誠敬奉其祭祀,夫以丈夫男子,能盡誠敬之道固難矣,而其以夫人能如是也,尤爲可貴矣,當時諸侯之祀宗廟也,籩䇺之實必備矣,肥腯之牲必薦矣,而此獨擧其沼池之蘩而言之者,可見其在誠而不在物也,若使誠意淺薄,則雖腆爼明粢,神且不格矣,使誠意洞屬,則雖澗谿之毛,薀藻之菜,可薦於神明,故易曰藉用白茅,孔子釋之曰,茅之爲物薄而用可重也,惟此采蘩之詠,意蓋類此矣,然而南國夫人之能如是,實由文王之化,則周家重祀典之意,亦可仰認矣,試就思齊詩一篇,參互看之,其首章言思齊太任,文王之母,太姒嗣徽音,其次章言惠于宗公,神罔時恫,刑于寡妻,以御于家邦,又其下言雍雍在宮,肅肅在廟,由此推之。文王追遠之德,奉先之孝,以至刑家之化,覃及南國,致有采蘩之詩焉,且此詩之末,繼言僮僮祈祈,正若記所謂陶陶遂遂,如將復入,尤可見誠敬之心,猶在於旣祭之後也。大抵人主明誠居敬之工,推孝化民之道,政宜一念洞屬,恒若祖宗之靈,陟降在上,雖燕閑幽獨之際,儼若觀盥之時,至若事天也臨民也,常存如承大祭之意,則其爲聖學就將之道,風化導率之方,大有實效也必矣,伏願聖明,深加體認焉。上曰,參贊陳之。載紹曰,玉堂上下番所奏,極爲該備,臣無容更陳矣。上曰,知事陳之。羲淳曰,大抵祭祀,禮之重者,聖人有言曰,明乎郊社之禮,禘嘗之義,治國其猶視諸掌乎?其所謂明者,只在乎誠敬二字而已,是以郊焉而天神格,廟焉而人鬼享,苟如是也,其誠敬之能盡,槪可見矣。夫以男子之學識聞見,而能盡誠敬,猶以爲難,況婦人之識見,不及男子,而亦能致誠盡敬於祀享之禮者,顧不尤難耶?且婦人而如是,則男子敎導之有素,亦可見矣,蘋蘩至微之物也,采蘩至小之事也,而可薦於鬼神者,以其有夫人誠敬之故也,婦人之無知,而能爲男子所難爲之事者,以其有男子齊家之化也。昔文王有刑妻御邦之化,而周家治國之化,實不外是,是以觀於南國夫人之誠敬,而可以見諸侯齊家之治矣,觀於諸侯齊家之治,而可以知文王造端之化矣,難化者婦人,而婦人能化,則斯爲聖化之極處,凡人猶然,況爲人主者,御于家邦,其可不勉於齊家二字乎?伏願聖明,常常存心於齊家二字,是臣區區之望也。上曰,特進官陳之。普天曰,臣別無仰達之文義矣。堯憲曰,臣亦無仰達者矣。上曰,參贊官陳之。有聞曰,臣亦無所仰達矣。上曰,采蘩章,是南國夫人,被文王之化,能盡誠敬,以奉祭祀之詩,而誠敬二字,最爲宗旨,夫誠敬工夫,事事物物,無處不當者也,俄者玉堂,亦有所陳,而何以則非但祭祀,隨處誠敬,能如祭祀之時乎?鐘永曰,誠是不息之工也,敬是主一之義也,每事每物,務有主宰,無所間斷,則誠敬工夫,斯爲至矣,其要專在於存心與不存心之間矣。上曰,夙夜在公之公字,當從朱子註耶?鐘永曰,然矣,蓋謂宗廟之中也。上曰,公桑之說亦好耶?鐘永曰,旣存兩說,則臣不敢妄論,而但奉祭時誠敬,固當倍加於蠶事,且僮僮祈祈等文法,宛似祭祀時貌樣矣。上掩卷,命臺諫進前。鼎輔進伏奏曰,臣本空疎,耳目之任,自知不合,而新除亞諫,尤不近似,此際朝講有命,庚牌屢降,感恩怵義,冒沒出肅,而因仍行公,斷無其望,況臣於合啓,私義難安,曾叨臺地,屢蒙體諒,則揆以前後,宜無異同,以此情悰,何可蹲冒於臺次乎?請命遞斥臣職。上曰,依啓。出擧條命臺諫先退,鼎輔退出。仍命經筵諸臣先退,載紹等退出,又命退,承史以次退出。
庚午四月十二日午時,上御誠正閣。晝講入侍,義州府尹同爲入侍時,知事金羲淳持詩傳第一卷,特進官李普天持詩傳第一卷,參贊官鄭觀綏持詩傳第一卷,侍讀官趙鐘永持詩傳第一卷,檢討官趙琮鎭持詩傳第一卷,假注書朴來謙持詩傳第一卷,記注官金良倜持詩傳第一卷,記事官李光文持詩傳第一卷,宗臣西春君爗,武臣行副護軍趙文彦,義州府尹趙興鎭,以次進伏訖。上開卷讀前受音一遍訖,命奏新受音,鐘永讀自喓喓草蟲,止章七句,上命奏釋義,鐘永解釋以奏,上讀新受音一遍訖,命陳文義。鐘永曰,此詩卽大夫行役,而其妻思念者也,大抵詩三百篇,皆欲使人得其性情之正,而直就七情發處,曰憂心,曰心悅,曰傷悲,全篇之以此說去者,則此詩爲最,一婦人之憂於當憂,喜於當喜,亦關風俗,至云南國被化,則其大夫其國君性情之正,尤可知矣。蓋七情者,聖凡所同有,而旣發以後,自有中節不中節之異,故朱子亦云未發之時,氣不用事,有善而無惡者此也,苟非恒存涵養之功,則發時雖欲中節,何可得乎?我殿下於政令施爲之際,雖無過用七情,以示於群下者,而仰惟殿下,追列聖艱大之業,則必有憂思矣,念先朝付托之重,則必有哀慕矣,上奉殿宮,問寢視膳,日承氣候康寧,則必有歡喜之誠矣,或於政令擧措之際,群下有不善奉行者,則亦必有怒處矣,此外之萬機酬酢,亦無往而非七情所用,則遇事接物,果皆一一中節乎?如其發皆中節,則堯·舜·湯·文之聖,無以過,萬一或有不中節之時,則其爲累於德而害於事,豈小憂也哉?如草蟲詩所言者,只是閭巷賤卑之發於情者也,固不足論,而處於帝王崇高之位,則所任至大,尤不可忽焉,每於事物未接之時,恒懋存養之工,事物方受之際,更加省察之方,以致中和之極工,臣所仰望者矣。上曰,下番陳之。琮鎭曰,此章卽行役大夫之妻,思其君子,而發之爲詩者也,大抵思字之義,引伸而論之,心之發爲思,思之正爲懿,故孔子云,詩三百,一言以蔽之曰思無邪,且洪範言思曰睿,睿作聖,夫三百之詩,皆由於思,作聖之工,亦由乎思,思之所係,若是綦重,思之當愼,亦若是緊要。夫此心本虛之時,卽這思之前也,酬酢事爲之時,卽這思之後也,這思之時節境界,卽若周濂溪所稱善惡之幾也,此學者所宜深加省察,毋至差毫謬千之患也。若或及其對人接物之際,方欲愼其思,則是已晩矣,事爲之間,雖有差失過誤,已無及矣,必先於幽獨燕閑之際,務加涵養用敬之法,以澄其本源,以立其根基,久久眞積,然後隨感而發,觸事而動,必免發無中節之患,雖喜怒哀樂,皆得其宜,可無此心走作之弊,酬酢萬變,庶可皆得其正,此雖此章本旨之外,而亦有臨文推類之方,伏願深留聖念焉。上曰,知事陳之。羲淳曰,此章別無文義,而儒臣所奏儘好矣,臣則別無可以仰奏者矣。上曰,特進官陳之。普天曰,臣亦無可達之文義矣。上曰,參贊官陳之。觀綏曰,臣亦無可達矣。上曰,大夫之妻,因其時物之變,思其行役之苦,則可見文王之化,往而益深,詩人之意,亦足可見,而此不過思其君子而已,別無深意之可見者乎?鐘永曰,聖敎誠然,然而無可見處,政有可見處也。上曰,大夫行役,是文王往靈臺時行役耶?鐘永曰,旣云大夫在外,則似是大行役,而別無註釋之所出者矣。上掩卷,命義州府尹進前奏職姓名,興鎭進奏職姓名訖。上曰,義州異於他處,係是關防重地,且與彼地接境,下去後須小心着實爲之也。又敎曰,七事除之,承旨宣諭,可也。觀綏承命宣諭訖。命義州府尹先退,興鎭退出,又命經筵諸臣先退,羲淳等退出。上命書傳敎曰,今日入侍下番玉堂,文義之際,奏對低微,從重推考。又命書傳敎曰,承宣承書之際,有所做錯,罷職。仍命退,承史以次退出。
庚午四月十二日未時,上御誠正閣。夕講入侍時,知事南公轍持詩傳第一卷,特進官李堯憲持詩傳第一卷,參贊官申潊持詩傳第一卷,侍讀官趙鐘永持詩傳第一卷,檢討官趙琮鎭持詩傳第一卷,假注書朴來謙持詩傳第一卷,記注官劉㵙持詩傳第一卷,記事官李光文持詩傳第一卷,以次進伏訖。上開卷讀前受音一遍訖,命奏新受音,鐘永讀自于以采蘋,止章四句,上命奏釋義,鐘永解釋以奏,上讀新受音一遍訖,命陳文義。鐘永曰,采蘋章,亦采蘩章之一般意也,如欲觀文義,則有齊季女一句語,卽言少而能敬之意,而敬之爲字,其說甚多,固不必張皇拖引,而註說有曰,采蘩見其始終之敬,采蘋見其少而能敬,此宜參看也。且於章下大旨,采蘩則曰能盡誠敬,以奉祭祀,采蘋則只曰能奉祭祀此則蒙上文也,且左傳曰,風有采蘩采蘋,雅有行葦泂酌,昭忠信也,忠信二字,卽是誠敬之謂,而采蘩采蘋之於行葦泂酌,其詩義之大小淺深,亦宜參互而究索也,且竊念采蘩,則諸侯夫人之奉祭也,諸侯之國,儀物必盛備,而無所槪及,凡朝享祭享,所以致誠則同,而儀不及物,惟曰不享,故采蘩詩,不及儀物之盛,而只以僮僮祈祈,說得婦人之形貌,至於采蘋,則筐筥錡釜,以盛以湘,以奠牗下,而纖悉畢書者,政以少女之能處於此,可見故也,其於語趣文勢之間,各有攸當,此亦爲看詩之好處矣。上曰,下番陳之。琮鎭曰,此章言大夫之妻,少而能敬夫,其稟質固美矣,而亦由敎化之所覃矣,此固此詩之所詠歎,而若就人之質美者而槪論之,是猶良金美玉耳,然使美玉而不加琢磨之功,則難成乎璋彝矣。使良金而不資爐鞴之力,則難作乎銑鉉矣使美質之人,而不用自治之工,亦無導率之化,則亦猶鑛之歸耳,此猶擧其質美者而言之。大凡人受天地二五之精以生,故五常之性,固無古今之異,而若其氣質,不能無粹駁淸濁之分故,朱子云稟得木氣多則少剛强,稟得金氣多則少慈祥。由是推之,變化氣質之道,尤爲大焉,而其變化之道,寔係在上之導率,故堯·舜率天下以仁,而天下之民歸仁,苟不如是則反是矣,觀乎周時,凡民待文王,而皆能興起於鳶魚作成之化,以至南國之遠,咸囿風草之中,溯以上之。文王純粹之聖質,卓越百王,固可驗矣,然孟子云文王望道,若未之見焉,詩云於緝熙敬止,卽此數言,亦可見文王典學之實工矣,若使文王,自謂已質之純粹,而或忽乎緝熙之眞工,則道岸誕登之道,將何以階焉,化民御邦之治,其何以推焉?二南之詩,亦何由而作焉哉?觀書之法,政宜反覆推究,故若是猥陳,伏願深察焉。上曰,知事陳之。公轍曰,小註東萊呂氏曰,煩而不厭,久而不懈,慶源輔氏曰,采蘩見其始終之敬,采蘋見其少而能敬,此兩句語,卽指祭祀之事,而臣意則不獨祭祀爲然,學問事爲,無處不當,爲人主者,苟能擧斯加彼,煩而不至於厭,久而不至於懈,自少能敬,始終如一,則其功效之著見者,當如何哉?近伏見殿下連日三講,孜孜不解,聖學必有實效,聽聞亦甚欣悅,聖上之銳意講學,臣不勝欽歎,而凡事銳意之後,易致懈怠,伏願殿下,深察乎此章之旨,益加勉孜,俾無始勤終怠之患焉。上曰,所陳甚好矣。又敎曰,特進官陳之。堯憲曰,臣別無可陳之文義矣。上曰,參贊官陳之。潊曰,臣亦無可陳者矣。上曰,此章大義,大夫之妻,能盡誠敬,以奉祭祀,而祖先享其祭,家人美其事者也,大略與上篇文義相同,而別無他文義之可見者乎?鐘永曰,然矣,兩篇旨意,專美其誠敬奉祭,而無他文義之所及者也。上掩卷,公轍進前奏曰,近來日氣雖和,朝暮則頗有涼意,伏未審聖體,若何?上曰,一樣矣。公轍曰,寢睡·水刺之節,何如?上曰,一樣矣。公轍曰,王大妃殿氣候,何如?上曰,一樣矣。公轍曰,惠慶宮氣候,何如?上曰,一樣矣。公轍曰,嘉順宮氣候,何如?上曰,一樣矣。公轍曰,臣誠萬萬惶悚,而本職辭疏之際,草草數語,只擧其槪矣,臣以無似不肖之身,本兼諸職,實無堪承之望,臣之自知者明矣,夷險燥濕,臣豈敢爲揀擇去就之計?而筋力奔走,實無以强策,且內閣之銜,雖是宿硏,而今則裒然爲閣中之長,榮寵極矣,而又添一職,其爲惶懍罔措,當如何哉?伏惟天地父母,至慈至仁,愛欲生之,俾蒙終始之澤焉,至若狗馬賤疾,雖不敢續續登聞,而到此地頭,情窮勢迫,有此煩達。伏乞先自內閣之任,特賜遞斥焉。上曰,卿之資歷,可當此任,且兵判之任,視吏判猶爲輕矣,而吏判旣行公,則兵判豈可辭乎?且內閣旣是宿硏,則尤異於新除矣,疏批已悉諭,卿其勿辭,可也。仍命經筵諸臣先退,公轍等退出,又命退,承史以次退出。
上在昌德宮。停常參,只經筵。
自巳時至人定,灑雨下雨,測雨器水深七分。自人定至十四日開東,灑雨下雨,測雨器水深一寸七分。
申溆啓曰,明日再明日,順陵忌辰祭齋戒正日相値,視事,頉稟之意,敢啓。傳曰,知道。
李魯益啓曰,行大司憲李直輔,執義宋稚圭,掌令李永純·洪聖肇,持平閔養世在外,洪羲弼未署經,監察茶時之意,敢啓。傳曰,知道。
金魯敬啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,工曹判書金履度,除拜後過三日不爲出肅,依定式推考警責,仍卽牌招察任,何如?傳曰,允。
兵曹口傳政事,護軍單李存秀。
申溆,以奎章閣言啓曰,新除授直閣朴周壽,屢煩飭敎之下,終不承膺,以罪爲限,事體所在,極甚未安,所當重勘,而本閣請推外,無他可施之罰,何以爲之?敢稟。傳曰,飭敎之下,何敢如是乎?申飭入來,可也。
傳于李魯益曰,連日有飭,非不再矣,直閣之職,異於三司,豈可如是無難?不可以守遺言之故,有所勿論而止,奎章閣直閣朴周壽,爲先遞差,令該府拿問處之。
傳于申溆曰,連日飭敎,何等反覆,在前直閣,毫無難安之端,一向違傲,以不入來爲主,國有紀綱,焉可如此有駭然之事?其在尊國體之道,不可不嚴勘,時囚罪人朴周壽,京畿楊根郡守差下,今日內補除下送,其前官遞付京職。
吏曹口傳政事,楊根郡守單朴周壽。
以應敎洪羲俊,副應敎洪冕燮,修撰李惟命牌不進罷職傳旨,傳于申溆曰,只推。
申溆,以弘文館言啓曰,校理徐長輔由限已過,卽爲牌招察任,何如?傳曰,允。
以校理徐長輔牌不進罷職傳旨,傳于申溆曰,只推。
申溆,以奎章閣言啓曰,待敎李龍秀疏批已下,卽爲牌招入直,何如?傳曰,允。
金魯敬,以備邊司言啓曰,貢市人詢瘼事,命下矣。取見其所懷,則狗皮契貢人等以爲,庚申年冬至方物加磨鍊時,元卜定之擧行於湖南者,關東契人誣訴禮曹,奪取換定於關東,故呈訴備局,元卜定渠貢,依前擧行加磨鍊,則自關東擧行事處決矣。關東契人,呈訴於惠廳,元卜定亦爲奪去,且昨年冬至方物三令之磨鍊於湖南者,呈訴禮曹,又爲換道於關東,依前還屬於湖南事也,冬至方物加磨鍊,在於庚申,而湖南擧行者,雖使換定於關東,元卜定則依前擧行矣。今春因關東契人之訴,使惠廳査處,加卜定外,元卜定,竝爲移付於關東,此爲本契呼訴之端,而決折未幾,又復如此,事甚猥屑,置之,至於禮曹之換道一事,昨年加磨鍊時加卜定,竝付湖南。又於今春,竝元卜定而移屬關東,未知果何委折,而今其稱冤,似或無怪,更令該曹査實報來後決處,帽子廛市民等以爲,戊午冬,因帽子之絶乏,特軫都民帽子廣布之道,關西錢二萬五千兩,特令貸下,使之貿來,有稅帽一百隻每年二千五百兩排年備納矣。今則餘在不過五千兩,僅爲二十隻貿來之價,帽子絶乏,又復如前,漸至渙散,關西錢二萬五千兩,更令貸下,則每年二千五百兩,依前備納事也,當初爲軫本廛之弊,許貸關西錢,排年備納者,蓋出於朝家特恩,而到今本錢,尙未準納,又復請貸,帽子之絶貴,近年雖尤甚,而不可以本廛之艱乏,輒許公貨之貸用,況今關西錢路,實無責出之勢,故廛人之以此呼訴,果非一再,而不得許施矣。今以年前格外之恩,引以爲例,又此煩瀆,極爲猥越,置之,鉢里廛市民等以爲,庚子年間,自戶曹有大火爐數十箇備納於都政,其後仍爲捧甘取用,還爲出給,火爍不用,自今爲始,自戶曹造成入用,而或依他物種例,給價取用事也。都政時火爐之捧甘取用,雖有已例,一時所用,至於數十,太過分數,如有火爍傷破,尤不宜責用貽弊,分付戶曹,從長區處,俾絶後弊。樺皮廛·雉鷄廛·淸蜜廛·床廛·衣廛·草物廛·鞋廛·煙草廛·綿子廛·眞絲廛·長木廛·隅廛市民等以爲,通共以後,擧皆失業,將至渙散撤市之境,特復亂廛,俾蒙生活事也,通共之令,行之已久,便成科條,今此諸廛人之各陳所願,就其中雖不無一二難言之弊,可悶之端,朝令不可銷刻,衆願難以各循,屢煩此訴,亦甚猥越,置之,懸房市民等以爲,懸房本爲二十四座,而中間以泮民之稀少,三座懸房,自歸不設矣,年前因特敎,更設一座於廣禮橋近處,未復二座,依廣橋例,更於往十里·纛島復設事也。懸房設置,本有定數,無端加設,事甚不可,且郊外異於城內,難以遽議新設,置之,何如?傳曰,狗皮貢弊事,今見所訴,必是禮曹換道之故,而委折自上未可詳知,令該曹着實擧行,俾有實效,帽廛市弊事,更令本署稟處,使彼此俱無貽弊之端,鉢里廛市弊事,數旣夥多,貽弊必然,此後更勿一毫貽弊於市民,善爲處之事,分付,諸樣廛市民亂廛復設事,若有一二難言之弊,豈可以朝令銷刻?衆願難循,無變通之道,與諸宰另加爛議處之,懸房市民事,依草記爲之,可也。
金魯敬,以都摠府言啓曰,副摠管鄭學耕,以訓鍊中軍,本營諸將官射會監試事,訓鍊院晝仕出去之意,敢啓。傳曰,知道。
徐有聞,以賑恤廳言啓曰,今日東部三十六契一千二百五十二戶,北部三十九契一千三百十戶,米三百九十八石三斗,分給之意,敢啓。傳曰,知道。
徐有聞,以賑恤廳言啓曰,今日西部城外五十二契二千九百十三戶,米四百六十八石六斗分給,而依丁未年例,三巡發賣,今已畢巡之意,敢啓。傳曰,知道。
吏曹判書朴宗慶疏曰,伏以臣有區區切悲之懇,再昨圈坐,不參徑出,及見圈錄,臣姪周壽之名,裒然爲首,除旨遽降,牙牌繼至,驚惶震懍,猶屬不暇,而顧臣叔姪之情懇,與他有異,噫,臣先兄有臨沒之托於臣曰,彼周壽也不幸濫第,今爲翰林,已是非分,使其病父,常懷憂懼,至若內閣之銜,寧有是理?而萬有一進此一步,則尤有所不忍,吾病危矣,人之愛子,生死無間,君其知之,臣泣受此言,益覺有賢父兄,而在傍參聞,亦皆感歎,今臣兄墓草三宿,豈敢以日月之稍久,遽忘其言,而不爲之言乎?若臣情私,無足關聽,揆以人情,庶不相遠,而緣臣不肖,未有公議之見諒,至被今日之誤恩,臣之遺兄,不仁甚矣,牙牌體重,豈敢不知?先朝受敎,豈敢違越?臣本自愚迷,使臣姪屢違牙牌,冒犯受敎,不惟不罪,乃反曲庇,問啓批旨,諄複懇惻,叔姪相對,雙擎掩泣,而亦不知變。夫以臣家休戚與共之地,生死向前之願,若有一分進身之望,則臣豈不指導,而渠豈不承膺乎?兩日相持,屢煩飭敎,是要君恩而慢君命,論其所犯,則由前由後,皆臣之罪也,嶺海鐵銊,若不先施於臣身,則其可曰國有法乎?玆敢冒入文字,首實號籲。伏乞聖上,俯賜鑑燭,亟命有司,治臣罪犯,以存國綱,千萬幸甚。臣無任云云。答曰,省疏具悉。三昨卿姪之被圈於閣也,其日予喜甚,自謂曰報故重臣之一道,在於此也,卽加點批,未暇於重臣之遺言,豈以忘其前日已聞之言而然?噫,卿家果何家也,親同肺腑,義共休戚,予之所除之者,職由此故,且屢代奕世之門,何患乎一直閣之不爲,而予寧有必欲使卿姪行公後乃已者乎?悲哉,故重臣臨沒之言,予固善其故重臣之意,而嘉其卿之又若是懇至也,予何不聽?然國之所以重之於扶持者,紀綱也,若使故重臣,覩於今日,決不作前日之訓,必敎之以不俟駕屨,爲第一義,家訓猶可從,國綱豈不重也?孝可移於君,忠可移於親,從遺言者孝也,答召命者忠也,何不以孝親之道,移之於君耶?可謂兩無所失,予之連日飭勉,良以此也,以卿乃心王家之心,自有改悟,牙牌體重,分義截嚴,使卿姪卽爲肅謝,以副予望。
奎章閣待敎李龍秀疏曰,伏以臣於本月十二日,伏奉除旨,以臣爲承仕郞·奎章閣待敎·兼知製敎·校書館正字者,繼又華誥下頒,牙牌儼降,榮光所被,門閭動色,義分是懼,不敢違傲,章皇出肅,退而自省,怵惕惶愧,誠不知所以措躬也。噫,是職也,以深嚴圖書之府,奉雲漢奎璧之藏,古所稱天祿·石渠·龍圖·文淵,不足喩其地分之淸切焉,職是之故,寧考盛際,遴選特嚴,至于今日,簡畀尤峻,苟非鴻匠宿儒,可以厭伏衆望,則莫宜冒玷,而迺如臣者,直不過眇然一新進耳,箕裘詩禮,而學未通方,簪筆周旋,而懼切踰分,惟以厭避榮途,謹守拙規,爲一分苟安之計,千萬不自意濫被洪私,判違素志,重是末僚,而名廁圈中,愼惟恩批,而榮紆格外,歷數前後之與選,未有鹵莾蔑劣如臣之比,則臣雖無恥,奈官名何哉?今若憑恃君父之寵靈,承藉家庭之庇蔭,昵近龍光,冒居豹直,視以倘來,恬若固有,則忝墜家聲,貽譏當世,猶屬臣一身私憂,而其爲累聖簡而玷淸選,非細故也,左右參倚,無望仍蹲,義在必辭,不暇緩聲,玆敢悉暴寸幅,仰控短籲。伏乞聖慈,特垂諒察,亟許還收新命,以重官方,以安私分,千萬幸甚。臣無任云云。省疏具悉。爾其勿辭察職。
庚午四月十三日卯時,上御誠正閣。朝講入侍時,右參贊吳載紹持詩傳第一卷,特進官李光益持詩傳第一卷,李溏持詩傳第一卷,同知事洪奭周持詩傳第一卷,參贊官洪義浩持詩傳第一卷,獻納鄭元容持詩傳第一卷,侍讀官趙鐘永持詩傳第一卷,檢討官趙琮鎭持詩傳第一卷,假注書朴來謙持詩傳第一卷,記注官劉㵙持詩傳第一卷,記事官李光文持詩傳第一卷,以次進伏訖。上開卷讀前受音一遍訖,命奏新受音,鐘永讀自蔽芾甘棠,止章三句,上命奏釋義,鐘永解釋以奏,上讀新受音一遍訖,命陳文義。鐘永曰,此章專爲召伯而作也。召伯常時憇息棠下,而過去之後,思其人而不見,故至愛其所憇之棠,夫愛其人而樹木猶愛,則其人之可愛,從可知矣,思其德而過去猶思,則其時之所思,亦可見矣,此非但召公之德,亦是文王之化,有以致之也。慶源輔氏註曰,周公在內,近於文王,故雖有德而不見,召公在外,遠於文王,故功業明著,夫以文王之聖,而德化之所暨,猶有遠近之別,則爲治不亦難哉,唐堯,聖君也,而亦曰平章百姓,百姓昭明,此指畿內民庶先躋昭明之域也,其曰協和萬邦,黎民於變時雍者,指遠方之民,不過變惡爲善而已,故化民之道,必也視遠如近,到得此十分地頭,然後方爲帝王之極致矣。雖然爲人君者,若欲近民,則其弊又有在焉,彼小民蚩蚩,惠澤已極,而或望難繼之恩,堂陛至嚴,而或有踰分之事,以致朝廷不尊,而紀綱漸隳,又欲懲是而遠之,則閭里愁怨之聲,畎畝艱難之狀,漠然置之於不聞不知之域,是豈在上者視民如子之意乎?今此召公之憇於棠下也,雖不知行何德政,而試以召誥觀之,則其曰丕能諴于小民,其曰用顧畏于民嵒者,眷眷重言,莫不以諴小民,爲祈天命之本,當時文·武之德,近如昨日事,而召公所以憂勤者,常若未治未安之時,召公之愛民,此亦足以想得矣。召公,一方伯也,尙能如是,況臨御四方,以治億兆之衆者乎?伏願聖上,每以視遠如近之道,爲諴小民之本焉。上曰,下番陳之。琮鎭曰,此南國之民,懷召伯之德,久而不忘,至愛其所憇之甘棠,而戒勿剪拜也,旬宣之遺德固不淺,而愛慕之民情,大可見矣,及宋寇準,知巴東縣,多美政,蜀人思之,竝愛其所種雙栢,譬之甘棠,且唐之魏徵,雖非方伯之職,而以面折廷諍,著稱千古,宣宗召徵五世孫謩,聞其手笏尙在,歎曰此笏乃今甘棠,凡愛慕思想者,輒以甘棠諭之,亦可見召公之德,久而愈彰也,然而召公所布之政,乃文王之德也。文王雖有修齊之化,而若非召公之旬宣,則其所流行於南國,何能若是溥博也哉?若或如殷之用飛廉·惡來,則雖如文王之化,必不下究矣。召公雖有王佐之才,而若非文王之任用,則亦何以展布乎?昔太公坐茅而釣,若將終身,向非獵車之載歸,則太公直一坐茅之漁父耳,惟可獨善其身,顧何以輔導王化乎?此其明驗也,大抵覽此詩,則南國之民情,召公之賢,文王之化,竝可見矣,而文王得人之美,最可推而驗之矣,夫聖君必得賢臣,然後德化乃可以下究,故召公作卷阿詩,有曰鳳凰鳴矣。于彼高崗,梧桐生矣,于彼朝陽,夫鳳凰謂高世之賢才也,梧桐謂治朝之賢君也。召公勉戒成王之際,蓋有深意存焉,今我聖明,覽此詩之際,推類卷阿之詩,以相參互,則詩人之深意,亦必有可見處矣。伏願深留聖意焉。上曰,西壁陳之。載紹曰,儒臣所奏已盡之,臣無容更陳矣。上曰,特進官陳之。光益曰,臣別無可陳之文義矣。溏曰,臣亦無可達者矣。上曰,同知事陳之。奭周曰,此章卽召南之首,而一篇根柢,皆在於此,蓋二南中周南言文王修齊之化,召南言南國被化之盛者也,江·沱·潛·漢,距岐周甚遠,而其德化之所及,無減於閨門宮壼之內,則召公甘棠之效,顧不大歟?夫雖有聖君,而不任賢臣,則無以宣其化矣,雖有賢臣,而不遇聖君,則無以展其才矣,是以此章大旨,亦云召公循行南國,以布文王之政,然則此章雖若譽召公,而其實所以譽文王者也。試以我國言之,兩南與西北,道里雖遠,而比諸南國之於岐周,則猶可謂近矣,道臣巡察之職,卽召公之舊任也,未知列路方伯之臣,皆能如召公甘棠之化耶?敎化者,朝廷之所自出,而道臣之所藉手宣布者也,臣亦未敢知殿下今日之敎化,果能無愧於周文耶?臣愚死罪,竊以爲不如也。夫敎化之本,不在乎他,只在乎周南之關雎·麟趾等詩而已,所謂修身齊家者是也,此則尤所當務,而且以目前事言之,列路方伯,旣不能盡意揀選,陛辭之時,只循例引接,面飭數語而已,至於守宰,則尤不致意,若是而脈絡何以流通,德澤何以遠究乎?昨年秋,特下聖諭,廣詢民瘼,伊時德意,曠絶無比,彼下土愚氓,亦皆鼓舞欣聳,雖毫釐絲髮之弊,艱難疾苦之狀,謂可以悉陳於九門深穆之中,太平萬歲,攢手齊祝,而到今實效漠然,災民失望,臣未知伊時道臣之所採進者果如何,而就其中亦豈無一二事可備採用者哉?夫如是也,則雖使今日道臣,有如召公之賢,恐無所藉手者。伏願殿下,繼自今先自聖躬,克盡修齊之道,內而著關雎麟趾之化,外而擇方伯守宰之臣,俾德化貫徹,聲敎遠暨,則周家二南之化,庶幾復見於今日矣。上曰,參贊官陳之。義浩曰,臣則別無可達之文義矣。上曰,此詩以召伯之宣布德化,南國之人,思之如此,只言愛其樹,則其人之尤可愛可知矣,未知召伯,行何德政而致此耶?上番所奏諴小祈永之說,果是棠下所宣之政,而民之所愛者,必於甘棠者,亦何故耶?鐘永曰,諴小祈永,是召公輔主治民之本領也,至於南國所宣之政,卽觀風察俗聽理決訟等事,而諴小祈永之意,亦在其中矣,民之愛甘棠者,非必甘棠而已。蓋其過去之後,隨處寓慕,如看山則山亦可愛,看水則水亦可愛,故偶然見此樹於召伯所憇之地,思戀之心,自不覺其油然而生矣。上曰,文王之敎化雖盛,若非召公爲之宣布,則不如是之下究耶?鐘永曰,然矣,俄者同知事亦有所奏,而大抵敎化宣揚之功,在於方伯守宰之臣者多矣。上曰,召公旣爲一方之伯,以布文王之德,則必有威儀如後世所稱布政司之樣,而茇舍於棠下,未知何故耶?鐘永曰,古者威儀之盛未必如後世,而雖有威儀,亦未必不坐於棠下,蓋召伯旬宣之際,或採探民隱,或聽決詞訟,故簡其威儀,憩息樹陰,以宣恩德,則其引而進之於前,務盡近民之意,可見矣。上掩卷,命臺諫進前。元容曰,三司合啓,兩司合啓,以憲府不備,今日姑停。上曰,傳啓只擧末端,可也。元容曰,請金甲島爲奴罪人克觀,更令王府,嚴鞫得情,夬正王法。上曰,不允。出擧條元容曰,請逆賊尙魯亟施孥戮之典。上曰,不允。出擧條元容曰,請亟下三啓傳旨,令攸司卽速擧行焉。上曰,不允。出擧條元容曰,請正法罪人鏔,亟施孥戮之典。上曰,不允。出擧條元容曰,請絶島爲奴罪人李戒國·劉用孫·金金乭,亟令王府,夬施典刑。上曰,不允。出擧條元容曰,請古今島爲奴罪人李東萬,亟令王府,設鞫得情,夬施典刑。上曰,不允。出擧條元容曰,請梟示罪人性世,亟施孥戮之典。措辭竝見上上曰,不允。出擧條仍命臺諫先退,元容退出。鐘永曰,校理徐長輔由限已過,牌招,何如?上曰,出去後草記,可也。義浩曰,玉堂多有實故,番次甚苟簡云矣。上曰,方今講筵日開,上番玉堂,勿令出直,可也。仍命經筵諸臣先退,載紹等退出。又命退,承史以次退出。
庚午四月十三日午時,上御誠正閣。晝講入侍時,特進官李光益持詩傳第一卷,同知事洪奭周持詩傳第一卷,參贊官李魯益持詩傳第一卷,侍讀官趙鐘永持詩傳第一卷,檢討官趙琮鎭持詩傳第一卷,記事官李紀淵持詩傳第一卷,記注官劉㵙持詩傳第一卷,記事官李光文持詩傳第一卷,宗臣西春君爗,武臣行副護軍尹衡東,以次進伏訖。上開卷讀前受音一遍訖,命奏新受音,鐘永讀自厭浥行露,止章四句,因解釋章句以奏,上讀新受音一遍,命陳文義。鐘永曰,行露章文義,與漢廣略同,而三章之旨,一節深於一節,驟看不無疑訝處,蓋女子當强暴之辱,則惟當拒理嚴斥,使之不復萌心,而只曰豈不夙夜,謂行多露,何其婉曲之甚也?雖朝暮之願從,畏行路之有露,若無露則可以從乎?下章雖速我獄,室家不足云者,稍勝於上章之言,而亦欠於痛絶之意,及夫第三章亦不女從一句語,始見其貞信自守,專一不渝之行,終焉起敬千載,想像其雅操矣,漢廣之女,望之而不可犯,行露之女,願言而不可親,若犯而不得狎,均之爲文王所化,而此尤勝於漢廣之女也,不染汚俗,不事二夫,專靜潔白之操,雅飭幽閒之態,雖比諸烈夫雅士,何以加此哉?士夫之忠淸剛直,以禮事君者,便是男子之貞女也,忠烈豈二致哉?是故坤卦文言曰,坤道其順乎,承天而時行,孔夫子釋之曰,君道也臣道也,夫道也妻道也,其義一也,觀於下章羔羊大夫之節儉正直,雍容自得之旨,尤可驗矣,廉潔持身,貞信自守,同其趣也,衣服有常,言語有度,同其儀也,此兩章相爲表裏,有如是矣。夫節度正直,卽人臣之藉而事君者,晏嬰,齊之賢相也,乃有狐裘之儉,公孫,漢之佞相,而亦有布被之儉也,雍容自得,乃君子之存乎中而發諸外者,故霍光有進止有常之美,張九齡有風采動人之儀,是以見其政而知其德,觀其貌而知其人,方今聖人在上,化理淸明,固不敢有所仰勉,而每於晉接臣隣之際,見其進止周旋,衣服儀容,言語動靜,則可知其所守之如何矣,此等處亦合鑑戒,伏願益懋體念焉。上曰,下番陳之。琮鎭曰,此詩言南國在位者,化文王之政,皆節儉正直,蓋西北方,羔羊甚蕃惟此南國,自岐視之則爲南,而自天下之中視之則乃西也,以甚蕃之羔羊,爲士夫之裘衣,則此非奢而乃儉也,且婁敬,戍卒也。嚴光,釣徒也,而皆衣羊裘,則其非珍品,亦可證也。又以素絲爲總緎,不用彩線爲華飾,此亦昭其儉也,其曰退食自公,委蛇委蛇,乃沒階逞顔色以後底氣象,而容儀舒泰,俯仰無怍,此其正直之驗也。斯可爲具僚之矜式,而苟究其本,則文王卑服之德,后妃葛覃之化,所以致然也,書曰玆殷庶士,怙侈滅義,服美于人,謂其徒尙衣服之華侈,以矜誇於人,當殷周竝時,而所尙若是懸殊,尤可見導率之如何耳。大抵人臣以正直自持,然後下可以不負所學,上可以不負所事,而至若節儉二字,卽士大夫本色也,若不能儉則奢心必滋矣,若不能節則用財必竭矣,奢心旣滋,財用且竭,則其勢必至於商財貪賄,掊克生民而後已,不如是則其何以供其奢華也哉?餼廩捧錢,雖使豐裕,若不能自抑私心,則以予隣里鄕黨之風,固是末由行之,而一人之家計,恐亦難繼,況玆我朝餼廩,京官極爲些微,固不足以代耕,而但奢侈之風,日熾月盛,衣服等節,競相華麗,滔滔皆是,其來久矣。習熟見聞,不知羞愧,反以衣服儉朴者,爲恥事,上番引公孫弘布被要名事,有所仰陳,而臣意則竊以爲,西漢之人,猶能以侈爲羞,以儉爲美,故公孫設爲布被,以釣美譽,而若使釣名之人,居今之世,以布爲被,則名不可釣,而適足爲招哂受侮之資矣。若使稍有識見者,望見朝士衣服之華,必覰其志操不潔,如非貪財商賄之類,則必是掊克之人也,此固觀人知人之一端,昭不可掩也,我東曾有淸白吏之選,當初法意,甚爲深遠,士大夫廉恥拘檢,蓋亦多賴,而是法之廢閣,今已久矣。且淸白吏獎用之擧,絶然未見,而後裔錄用之典,亦又絶罕,閭巷傳語,至謂淸白吏子孫,率多窮餓不遂,此雖俚諺,而其無勸獎則可知矣,習俗澆薄,反以淸白爲可哂之資,卽此一事,已足寒心。且近來法禁解弛僭濫成習,燕市貿緞之禁,粵自先朝,不啻嚴明,寔出於崇儉袪奢之盛德至意,而猶復無難犯科,不少畏憚,且故老有云,曾昔士夫家婦女,不識倭緞之爲何物,而今也則不然,以不得爲限,以服飭爲能,競誇爭羨,凡玆數事無非風俗日卑之由也。近世士夫,頓忘蒼生,全不留念,民生困瘁,受以爲祟,至於國用匱竭,若將朝不謀夕,苟求其由,則節用之道,未得其要,而崇儉之政,未及推行之致也。伏願聖明,深察近日奢侈之痼弊,仰法朝宗節儉之至德,上自宮禁,裁節而務儉,凡係日用,無或近華,且嚴飭卿士大夫,使以衣服華麗爲可愧,以儉素爲可貴,以爲朝廷導率之道,則閭巷俗尙,必有風草之效矣,賤臣恒以奢侈之弊,每爲深遠之憂,適因文義,偎煩仰陳,更伏望另加體念,以爲矯捄之道焉。上曰,特進官陳之。光益曰,臣則別無仰陳者矣。上曰,同知事陳之。奭周曰,此章委蛇委蛇,退食自公之句,深味而體察之,則其大夫之正直,可以十分想到矣,蓋其立朝行己,無一出於正,內省不疚,德容藹然,故其退也,亦心安氣舒,雍容整暇,有如是矣。凡人每於稠坐衆會之際,擧皆修飭矜莊,或不失其儀,而及夫退處幽獨之中,則易致放倒懈忽,是以詩人屋漏不愧之戒,溫公如在上前之工,莫非愼獨之道也,而彼大夫者,退食委蛇之狀可見其存乎中而發諸外,幽顯無間,進退一致者也,此足以就學問上體認矣。顧今法筵日開,典學勤孜,臣等固所欽仰,而恒於燕閒幽獨之中,克下涵養省察之工,一如召接臣隣,穆然臨御之時,表裏瀅澈,氣象嚴正,無間斷於學問,無放過於涓濩,而若一於嚴正,則亦欠於中和之道,所以孔子之燕居申申,無適不當者也。伏願於此等處,益加推廣而體認焉。上曰,參贊官陳之。魯益曰,上下番及知事所陳俱切實,臣則無容更達矣。上曰,行露羔羊兩章之義,上番以沕合爲說者,甚有理矣,女子之貞潔專一,大夫之節儉正直,莫非觀感文王之化所在生輝如春風和氣,而二章之連編,果有義意歟?鐘永曰,詩人編輯之意,旣未能的知,而行露女子之貞信自守,羔羊大夫正直自守之意,則槪相同矣。上曰,此兩章文義,別無深意,而下番之以節儉二字,推演說去,歸之於導率之如何,其言甚好,而蓋文王之化,自近而遠,女子而有貞潔之操,大夫而著節儉之風。大抵過化存神,無物不遂而然耶?抑導率之方,有這切要而然歟?鐘永曰,節儉之要,莫過於以禮防限,使民知有羞惡之心,則斯可爲入儉之方矣,不懋其本,徒著法禁使錦綉者服絺葛,金玉者飮瓦陶,則其可得乎?夫惡儉而好奢,人之常情,若能節文天理,導達廉防,從之以治法政敎,則何患無丕變之效哉?奭周曰,上番以禮字爲節儉之本,此果不易之確論也,禮記云國儉用禮,國奢用儉,孔子曰,與其奢也寧儉,蓋謂有不中禮之儉故也,顧今人心日渝,習俗益澆,華麗遍世,制度紊亂,可謂國奢矣。今若徒以防限禮節,則不無矯枉過直之慮矣,下番所云導率二字,果是切要語也,先自上躬,力行節儉,從以黜陟賞罰之權,導率群下,痛革舊習,則一國觀感,靡然從之,允爲袪奢向儉之休,而此下番所云先自宮禁爲始之說所以發也。向者臣適因文義,語及輦轂之不必華飾,儀仗之不必錦彩之事,略有仰陳矣,雖豐亨豫大之時,固不可奢爲,況當國用日耗,財賦不贍之際,尤豈不惕然修省,撙節防限也哉?上掩卷,因命經筵以下先退,光益等退出,又命退,承史以次退出。
庚午四月十三日未時,上御誠正閣。夕講入侍時,特進官李光益持詩傳第一卷,同知事洪奭周持詩傳第一卷,參贊官洪義浩持詩傳第一卷,侍讀官趙鐘永持詩傳第一卷,檢討官趙琮鎭持詩傳第一卷,假注書朴來謙持詩傳第一卷,記注官李仁迪持詩傳第一卷,記事官李光文持詩傳第一卷,以次進伏訖。上開卷讀前受音一遍訖,命奏新受音,鐘永讀自殷其雷,止章六句,因解釋以奏,上讀新受音一遍,命陳文義。鐘永曰,此詩大旨,亦與汝墳草蟲一般矣,但三詩只是從役者之妻所言,而其從役者無一詩,又於三詩之內,不言從役之爲何事,是皆未曉處,然而三詩輒擧時物之變遷,有曰伐枚伐肄,又曰,采薇采薇至於殷其雷,則雷雖四時皆有,而亦如遇風雨思行者之時,然則時之一字,於役民爲大事矣,雖以經典所載者言之,其云使民以時,不奪農時,時使薄斂等句語,無不審察於役民之在何時焉,觀於三詩,婦女之感時興思若此,則在上者之役民,亦豈不重且難哉?役民非但行役也,動衆皆役民也,故孔子作春秋,而如城郞城中邱,築臺于郞,築臺于薛,凡係用民之事,無一不書者,非不知城爲禦暴保民之所,臺爲遊觀小築之所也,所譏者在於不時與過時之久也,今聖上臨御以來,未嘗有一役民之事,此誠民情之感頌處,而非以此一時爲言也,雖於他時,或有不得已用民處,則每察災歲與農節,無有不時之歎,亦爲愛民之一助矣。上曰,下番陳之。琮鎭曰,此章別無深奧之旨義,不必强覓敷陳,而就其章句之間而吟詠咀嚼,則音響節族,寬緩和平,燁然有感動人者存焉,其曰殷其雷在南山之陽,最爲韻折高亮,其曰振振君子,稱其信厚之德,而帶得慰勉底意,其曰歸哉歸哉望其句當幹事而還,非要未竣而徑歸也,其字句之重言復言,不嫌其複褥,寔是繾綣思望之至情也,似此音韻氣像,政爲正風之腔調也,後之作詩者,皆本之風·雅·頌,而風體蓋多焉,槪言以家數,則唐之詩家八百,宋之詩家六百,就中言夫婦之思望,行役之將迎者,固亦不少,大抵音節狹促,旨意淺俚,使人讀之,鮮有昌郁流動之味,竟不及三百篇令人感動處,故邵康節所云自從刪後更無詩,吁有以也,古人云,詩三百篇,權輿乎賡載歌,是歌言元首明哉,股肱良哉,以答帝舜喜哉起哉之詠,夫上下責難,交相勉戒,實是作詩之本旨也,觀此殷雷之詩,不須强覓文義,而惟就其和平之餘響,勉德之微意,而涵濡以體之,推類以伸之,則庶可爲治詩之實效,伏願聖明留念焉。上曰,特進官陳之。光益曰,儒臣所奏已悉之,臣無容更陳矣。上曰,同知事陳之。奭周曰,此章別無推演之辭矣。上曰,參贊官陳之。義浩曰,臣亦無可達之文義矣。上曰,此章專言從役在外,其妻思念之意,則似無別般深意,而下番所奏甚好,何以則不爲强覓,而自求其言外之意也?鐘永曰,下番之言信好,誠如聖敎,而大註振振謂之信厚,則信字顧不尤好耶?且旣言歸哉,則可知其行役之有歸期矣,旣言振振,則可知其君子之有厚德矣,三章皆平易和緩,絶無怨咎愁苦之意,於此可見其性情之正矣。上曰,旣言歸哉歸哉則果卽歸耶?鐘永曰,此則爲未歸之詩,而其後之歸不歸,未可知也。奭周曰,歸哉歸哉者,望其歸之言也,然則其時之未及歸,可知也。上掩卷,命經筵以下先退,光益等退出,又命退,承史以次退出。
上在昌德宮。停常參·經筵。
李魯益啓曰,行大司憲李直輔,執義宋稚圭,掌令李永純·洪聖肇,持平閔養世在外,洪羲弼未署經,監察茶時之意,敢啓。傳曰,知道。
傳于申潊曰,禮房承旨馳詣宗廟·景慕宮奉審摘奸以來。
洪義浩啓曰,右承旨徐有聞今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之,宋冕載落點。
洪義浩啓曰,新除授右副承旨宋冕載時在京畿長湍地,斯速乘馹上來事,下諭,何如?傳曰,許遞,前望單子入之,待下批牌招察任。
承旨前望單子入之,宋祥濂落點。
傳于李魯益曰,時囚罪人李昌成·趙文遠,杖一百,奪告身三等後,收贖放送。
申溆,以奎章閣言啓曰,明日卽奉謨堂夏孟朔奉審日次,臣等進詣擧行之意,敢啓。傳曰,知道。
金魯敬,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得設行之意,敢啓。傳曰,知道。
金魯敬,以備邊司言啓曰,卽見平安監司徐榮輔狀啓,則以爲,道內各邑鎭穀簿,自來不均,以其當分之數,較諸應受之戶,則難免絶巡,窮民之方春資活,專靠還穀,定州等二十三邑鎭折米二萬六千九百十二石,餉還留庫中特許加分事,請令廟堂稟旨分付矣。本道元還,每患不足,雖在豐歲,亦請加分,昨年雖幸免歉,窮春必當艱食,道臣所請固當從施,而但近三萬石加分,終涉過多,況今穀簿漸縮,分條偏多,則嗣歲之慮,有不可不念,留庫中折米二萬石,許令加分,至於祥原等三邑城餉請分,旣有乙卯已例,亦爲許施,何如?傳曰,允。
金魯敬,以備邊司言啓曰,全羅前前水使尹芮圭在任時,犯用本營公錢至過一千餘兩,致有時水使枚報本司之擧,故甘飭秋曹,使之嚴督徵送矣。今過一年,無意備納,而該營急於賑資,前後論報,非止一再,近來閫邑之恣用公貨,初不還報,流弊竝及官民,犯者終無所坐,仍成鬼錄,都歸烏有者,專由於法紀漸壞,略無顧忌之致,事之痛駭,莫此爲甚,而況此營錢,旣係賑資,則比他公貨,尤爲緊急,決不可任其延拖,前水使尹芮圭,令該府拿問嚴勘,犯用錢,令秋曹刻期督捧,罔夜下送,何如?傳曰,允。
李魯益,以義禁府言啓曰,時囚罪人李昌成·趙文遠,各杖一百,奪告身三等後,收贖放送事,命下矣。李昌成·趙文遠,各杖一百收贖,奪告身三等,放送之意,敢啓。傳曰,知道。
上在昌德宮。停常參·經筵。
藥房提調南公轍,副提調洪義浩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
惠慶宮進服加味異功散前方中,去天麻,自今日五貼式,日次製入事,榻前下敎。
申溆啓曰,明日常參·經筵,取稟。傳曰,只經筵。
金魯敬啓曰,行大司憲李直輔,執義宋稚圭,掌令李永純·洪聖肇,持平閔養世在外,洪羲弼未署經,監察茶時之意,敢啓。傳曰,知道。
金魯敬啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于金魯敬曰,留院上疏入之。
申溆啓曰,明日朝講,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
傳于申溆曰,翰林召試,明日爲之,處所以春塘臺爲之。
申溆啓曰,明日殿座相値,視事,頉稟之意,敢啓。傳曰,知道。
傳于金魯敬曰,明日出宮門路,以協陽門爲之。
申溆啓曰,翰林召試,明日爲之事,命下矣。監事以下館閣堂上竝待開門牌招,何如?傳曰,允。
注書李紀淵赴試,代以沈湜爲假注書。
申溆,以奎章閣言啓曰,景慕宮望廟樓今望奉審,無頉之意,敢啓。傳曰,知道。
申溆,以奎章閣言啓曰,臣等進詣奉謨堂,奉審無頉,而閣內諸處,亦爲無頉之意,敢啓。傳曰,知道。
金魯敬,以刑曹言啓曰,別監金應漢,身佩酒壼,泥醉街路,現發於廉探,飭禁截嚴之下,渠以掖隷,無難犯科,事極駭然,金應漢,自臣曹査問重繩之意,敢啓。傳曰,當此酒禁至嚴之時,身爲掖隷,作此犯科,究厥罪狀,萬萬痛惡,其在懲勵之政,不爲嚴勘難以戢他,掖隷爲先除下,令刑曹嚴刑三次後,絶島定配。不飭之頭目,亦爲除下後,令訓局嚴棍三十度後定配,司鑰亦爲汰去,令攸司照律勘配,其同謀作奸之類,一一査出,亦爲各別勘配,而出番別監,亦爲除有罪無罪,竝令禁營決棍放送。
傳于洪義浩曰,別監不飭之承傳色罷職。
傳于金魯敬曰,刑曹判書,從重推考。
傳于洪義浩曰,當該中官金應昌·宋文英罷職,金文浹削職。
傳于金魯敬曰,當該中官推考。
金魯敬,以訓鍊都監言啓曰,謹依刑曹草記批旨,頭目別監金禧盛,嚴棍三十度後定配次,移送該曹之意,敢啓。傳曰,知道。
金魯敬,以禁衛營言啓曰,謹依刑曹草記批旨,出番別監柳晦榮·金昌器·文裕基·朴繼英·宋興仁·崔守謙·趙宗默·李春英,各決棍十度後,放送之意,敢啓。傳曰,知道。
金魯敬,以刑曹言啓曰,掖隷金應漢査問重繩草記批旨內,當此酒禁至嚴之時,身爲掖隷,作此犯科,究厥罪狀,萬萬痛惡,其在懲礪之政,不爲嚴勘,難以戢他,掖隷爲先除下,令刑曹嚴刑三次後,絶島定配,不飭之頭目,亦爲除下後,令訓局嚴棍三十度後定配,司鑰亦爲汰去,令攸司照律勘配,其同謀作奸之類,一一査出,亦爲各別勘配,而出番別監,亦爲除有罪無罪,竝令禁營決棍放送事,命下矣。犯禁別監金應漢,嚴刑究問,則所供內以爲,再昨遭其妻喪,買取板材之路,逢着親知人李世根於壯洞近處,問賣酒處,則世根指示趙姓兩班家,故與世根同往飮之,欲爲歸家,更飮買得一壼而佩來,被捉於禁隷,而世根一人外,更無作伴同飮之類云矣。渠以掖隷,不有飭禁之截嚴,如是冒禁,萬萬痛惡,謹依下敎,嚴刑一次後,慶尙道巨濟府絶島定配,當日內押送,而令配所道臣,待栲限次次加刑二次後,押送配所,頭目別監金禧盛,平安道永柔縣定配所押送,司鑰文仁行,謹按律文,則大明律不應爲條有曰,凡不應得爲而爲之,事理重者,杖八十,斷獄條有曰,藏匿罪人,不行捕告者,減罪人罪一等,名例云,二罪俱發,以重者論,文仁行絶島定配罪,減一等,決杖一百後,徒三年定配於黃海道黃州牧,一體押送,同飮人李世根,不畏法禁,敎人買飮,與之同醉,趙在翼身爲士子,宜知法令,而釀酒發賣,如是無難,究其情跡,極爲可惡,竝自臣曹考律勘配之意,敢啓。傳曰,知道。
金魯敬,以義禁府言啓曰,全羅前前水使尹芮圭,令該府拿問嚴勘事,傳旨啓下矣。尹芮圭下去公忠道魯城地云,依例發遣府書吏拿來,何如?傳曰,允。
修撰尹日逵疏曰,伏以職備顧問,淸朝之極選也,身處經幄,布衣之至榮也,如臣無似,濫叨是任,昵侍香案,屢經講對,雨露之澤,若偏於一物,螢爝之微,無補於太陽,才疎任重,實難堪承,而區區私義,又有所萬萬未安者,肅顒法宮,講筵方開,咫尺禁庭,下隷相鬨,喧咶之聲,至徹寶座,揆以國綱,卽一變怪,若論不飭之罪,固無彼此之殊,而在銀臺則或遞或拿,在玉署則罰止問備,恩遇雖出於曲庇,悚惶冞切於私心,臣於見職,尙此蹲據,豈眞無一段廉隅而然哉?誠以向日前席,飭諭鄭重,陪講是重,處義爲輕,竊自謂要在一遞,何論早晩,緘之在心,黽勉隨行,伊後四登經筵矣,日前又參陪班矣,然猶淟涊不去則是眞忘廉冒恥之人,臣豈忍爲此?況自數日,素患痞氣,挾感添劇,種種危症,雖未敢煩陳,奄奄床玆,殆不省四到,情旣難强,病又如此,瞻望觚稜,末由進身,此又臣罪上添罪也。伏望聖慈,俯垂矜諒,特許鐫免,以安賤分,以肅朝綱焉。臣方丐免之不暇,而事在目下,不容泯默,略此贅陳,惟殿下勿以人廢言,夫輔導君德,專在講筵,朝講事體,尤爲嚴重,大臣之必以時任入參,乃是職兼經筵之故,而大臣如或有故,則政府西壁之代入,雖有可據之例,此必絶罕之事也。近日群下之所仰望於殿下者,無過於勤講學三字,而何幸聖念孜孜,日行三講,瞻聆所曁,莫不欣抃思見緝熙之工,誕屆于日新又新,而適於此時,大臣有故,乃以罕有之例,便作常行之事,其於國體,不瑖有損,左右兩相,雖年高眼昏,拈出句語,敷陳文義,似無所妨若特下別諭,使之輪回入參,則以大臣體國之誠,念經筵之體重,必將更迭造朝矣,惟殿下勉之哉。向來閤門之喧咶,已極駭聽,而飭墨未乾,又有樂工之伏地,今日紀綱,誠可謂無如之何矣,憂時悶俗,若賈生者在今日,則其太息流涕當如何哉?竊念駕前擊錚,上前伏地,實是前史所無,而獨於我國或有此例,蓋出於祖宗朝恤民隱之特恩,而紀綱漸弛,堂陛不嚴,閭閻下賤,小不如意,則擊錚伏地,視若茶飯,此實不可使聞於隣國也。固宜嚴立科條,一切禁斷,而八域之億兆至繁矣,民生之怨咨多端矣,在下而抱冤莫伸者,無路上達,則亦非聖王通下情之德意也,擊鼓鳴冤,雖是法令,雖是法令之所許,而申聞鼓不在禁中,尋常外人,見猶不得,況可以入擊乎?便同有名而無實,此所以擊錚伏地,無由永禁也。在昔宋朝,有登聞鼓院,其節目之詳,雖無以臆料,旣已設院達官,則其不在禁中,亦可模索,臣意則申聞鼓,出置闕外,屬之法司,如有來擊者,依擊錚例捧供入啓,若非四件事,而有涉猥越者,則分輕重嚴加懲勵,以禁其濫雜之患,實合公私兩便之道。今若下詢大臣,講定節目,以爲永久遵行之地,則伏地擊錚之弊,將不令而自止矣,有國所重,莫如刑章,王府議讞,所宜稱停,而一入圓扉,鮮有全釋,身雖無罪,必加罪名,有識之竊歎,非今斯今,而至於月前京兆堂郞事,尤有甚焉。若使其堂郞,眞有違令之罪,而其所納供徒事粧撰,則是欺罔天聽也,論其罪狀,豈但止於違令之律?而聞其本事,果如所供,旣非懲債,又未嘗囚禁督捧,不過爲遐土之寡女,欲推當捧之物於京居之富民而已,然則事皆脫空,宜無可罪之端,訟案俱在,亦非難覈之事也。雖以愛民之聖念,特降勘罪之敎,旣命金吾拿勘,則覈實定罪,乃是金吾之職,觀其爰辭,如有可疑,則請以更査,可也。考其事實,知其非罪,則請以上裁,亦可也。其堂郞之無罪,有口皆言,而禁堂獨未及聞之乎?宰臣之盡奪告身,郞官之三年徒配,此何等重典,而强引不當之律,加諸無罪之人,設置金吾之意,果安在哉?漢臣張釋之爲廷尉時,有犯蹕者,天子欲誅之,釋之據法爭難,其人得不死,今此禁堂,俱是文士,而獨不讀漢史一部乎?因一訟民之誣訴,致有法官之抵罪,此路一開,後弊有難勝言,臣謂當該金吾堂上,竝從重推考,以警來後,斷不可已也。顧玆草草數語,無足仰裨聖治,而古人有云,先從隗始,今若先自臣言,亟加採施,則四方願忠之士,莫不聞風而至,將見嘉言罔伏,公車日積,豈不休哉,豈不美哉?臣無任云云。省疏具悉。大臣豈有無故不入參筵之理?何有於別諭之有無?且向有代行之敎,大臣不入,亦安知由此而然?爾言中年高眼昏等說,極爲妄率,申聞鼓復設事,係是重大之典,令廟堂商確稟旨,金吾議律,亦是因廟堂之啓,而金吾承敎議讞者,則豈有如此之事?不允。爾則不可不懲其妄言之罪,施以削職之典。
上在昌德宮。停常參·經筵。
申時酉時,灑雨下雨,測雨器水深四分。自人定至夜二更,灑雨下雨,測雨器水深二分。
洪義浩啓曰,明日常參·經筵,取稟。傳曰,停。
金魯敬啓曰,御營廳將官來言,今日本廳軍兵,日次私習云矣,敢啓。傳曰,知道。
李魯益啓曰,行大司憲李直輔,執義宋稚圭,掌令李永純·洪聖肇,持平閔養世在外,洪羲弼未署經,監察茶時之意,敢啓。傳曰,知道。
洪義浩啓曰,今日殿座承旨,當爲備員,而左副承旨宋知濂在外,何以爲之?而同副承旨申潊不爲仕進,卽爲牌招,何如?傳曰,允。
洪義浩啓曰,知春秋金啓洛,弘文提學朴宗慶,同春秋趙弘鎭,奎章閣直提學同春秋洪奭周牌不進推考傳旨,今方捧入,而翰林召試命下之後,如是違牌,事甚未安,奎章閣直提學洪奭周,疏批未下,知春秋·弘文提學·同春秋,竝更牌招,監春秋金載瓚·金思穆命招不進,何以爲之?敢稟。傳曰,允。監事更爲命招。
洪義浩啓曰,假注書沈湜,時無職名,令該曹依例付軍職,冠帶常仕,何如?傳曰,允。
申潊啓曰,明日朝講,領事當爲入參,而領議政未差,左議政金載瓚,右議政金思穆,有身病,在前如此之時,有政府東西壁及知事代入之例矣,左贊參金文淳受由,右參贊吳載紹,知事南公轍·金羲淳·朴宗慶,竝待開門牌招,以爲推移入參之地,何如?傳曰,允。
申溆啓曰,明日朝講,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
申潊,以奎章閣言啓曰,直提學洪奭周,疏批已下,卽爲牌招察任,何如?傳曰,允。
申潊,以弘文館言啓曰,應敎洪羲俊,副應敎洪冕爕,校理徐長輔,修撰李惟命,旣有只推之命,竝卽牌招察任,何如?傳曰,允。
宋祥濂,以戶曹言啓曰,慶熙宮差備內椽木修改吉日,令日官全宗周推擇,則今四月十七日卯時爲吉云,以此日時擧行,何如?傳曰,允。
申潊,以禮曹言啓曰,卽接忠州幼學權璿所志,則以爲,同姓六寸兄,嫡妾俱無子,以其同姓八寸弟睻第三子寭,欲爲繼後,諸族相議,衆論歸一,而未及禮斜之前,夫妻俱沒,拘於常規,不得循例禮斜,依定式草記稟處事呈狀矣,凡係繼宗立後者,兩邊與受明有可據,而不得登聞者,許令該曹論理草記事,曾有筵奏定式,而門長權璿所訴,旣如此,依定式權睻第三子寭,立爲權之後,何如?傳曰,允。
奎閣章直提學洪奭周疏曰,伏以臣伏奉今月十一日除旨,以臣爲奎章閣直提學者,天點纔降,牙牌儼臨,臣悸懼雖深,遁逃無路,趨拜恩命,秖擎華誥,退而循省,不自覺其汗浹背也。夫內閣,至淸選也,直學,至華銜也,我朝設閣之規,蓋倣宋之龍圖天章,宋之直學士,卽今之直提學也,其選比他僚特峻,名德如范仲淹,文章如歐陽修者,皆以是榮其銜,然猶往往以爲加官之虛號,而無任職之實,非若今之居是官者,左右禁近,資啓沃而備顧問也,顧以臣才學之不逮,望實之俱輕,私門滿盈之可懼,年少躐揚之太驟,何莫非必辭之端,而此猶臣一已事耳。抑臣之所大恐者,上累聖朝懋官之政也,臣聞明主之官人也,量能而後授之,敍績而後進之,詢諸公議,大同而後用之,瘝其職者,三考而絀,無異能者,終身不遷,雖一命之位,斗食之稍,不可以徼倖獲也,不可以恩寵冒也,而況於淸要華膴乎?今臣之策名立朝,十有六年矣,待罪內閣,亦已七年于玆矣,周旋於密邇之列,儤直於深嚴之地,與聞銀臺之出納,叨陪金華之講討,顧其所歷任,不爲不要且久矣,伈伈而居,憒憒而行,隨隊而進,素飽而嬉,若問何事之可稱報效,何語之可以裨益,則臣猶惘然而不能對,況以天鑑之至明,豈或未燭其無用之實耶?夫旣已燭之矣,而譴斥不加,榮寵反侈,此臣所以惝怳驚惑而不敢一日安者也,今臣所叨,卽前日已試蔑效之地,而其位則又進一步矣,非其人而畀之則謬,非其任而冒之則殆,冥升者,其顚必疾,驟盈者,其溢必亟,臣旣上爲朝廷名器惜,又不能不下爲身家私致其憂也,情之眞者,不容文辭之繁者,近乎飭,臣言雖拙,實出衷曲。伏乞聖慈,俯賜鑑諒,亟將臣新授職名,特行鐫改,則公私不勝大幸。臣無任云云。答曰,省疏具悉。以前日已試之故,予之授之,亦由此,勿辭行公。
庚午四月十六日卯時,上御春塘臺。翰林召試入侍時,行都承旨洪義浩,行左承旨宋祥濂,行右承旨金魯敬,右副承旨李魯益,假注書朴來謙·沈湜,記注官劉㵙,記事官李光文,待敎李龍秀,以次侍立。以司謁口傳下敎曰,監事不入來,遣史官入來之意,傳諭。時至,通禮,跪啓外辦,上具翼善冠·衮龍袍,乘輿出宣化門,由協陽門,出建陽門。上曰,監事尙不入來乎?義浩曰,然矣。上敎曰,召試體重,强疾入來之意,更遣史官,傳諭,可也。來謙承命退出,進發仍詣春塘臺,諸臣以次侍立。奎章閣提學南公轍,檢敎直閣李魯益,待敎李龍秀,進前奏曰,日氣淸和,聖體,若何?上曰,一樣矣。公轍曰,王大妃殿氣候,何如?上曰,一樣矣。公轍曰,惠慶宮氣候,何如?上曰,一樣矣。公轍曰,嘉順宮氣候,何如?上曰,一樣矣。上敎曰,監事牌去來,催促,可也。湜承命出,上命書傳敎曰,右列喧譁狼藉,禁喧郞廳,令該府拿問處之,又命書傳敎曰,帳殿咫尺之地,注書行步遲緩,爲先汰去,令該府拿問處之。又命書傳敎曰,假注書沈湜拿處,代以奎章閣待敎李龍秀差下。上曰,監事許傳諭史官入來乎,知入,可也。賤臣承命出,與傳諭史官韓錫祉,偕入進伏,錫祉曰,左右相皆以爲,情病俱苦之中,數日以來,添得輪感,委頓床席,實無入來之望,極爲惶悚云矣。上曰,昨日堂疏後,似以此難於入來矣。命書傳敎曰,監事,俱以病難進參爲言,召試,更待來後退定,通禮跪告乘輿,上乘輿由靑陽門·建陽門·協陽門,還內,諸臣以次退出。
上在昌德宮。停常參·經筵。
申潊,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
申潊啓曰,明日常參·經筵,取稟。傳曰,經筵爲之。
申潊啓曰,來二十一日,朝參日次矣,敢稟。傳曰,停。
申潊啓曰,來二十一日,輪對日次矣,敢稟。傳曰,當次人受點,後日次待令。
申潊啓曰,行大司憲李直輔,執義宋稚圭,掌令李永純·洪聖肇,持平閔養世在外,洪羲弼未署經,監察茶時之意,敢啓。傳曰,知道。
申潊啓曰,御營廳將官來言,今日本廳軍兵,日次私習云矣,敢啓。傳曰,知道。
申潊啓曰,右參贊吳載紹,知事南公轍·金羲淳·朴宗慶牌不進推考傳旨,今方捧入,而朝講事體甚重,如是違牌,事甚未安,竝更爲牌招,何如?傳曰,允。
申潊啓曰,今日朝講,講官不備,時刻已過,頉稟之意,敢啓。傳曰,知道。
傳于申潊曰,大臣旣爲懸病,經筵皆已違牌,晝夕講,無異朝講,以停書頒。
禮曹,來五月初二日,行景慕宮夏享大祭親祭,取稟,奉敎恭依。
徐有聞啓曰,右副承旨李魯益,今日不爲仕進,卽爲牌招,何如?傳曰,許遞,前望單子入之,待下批牌招察任。
傳于申潊曰,經筵牌去來不飭之在院承旨,竝爲先遞差,下義禁府推考,其代前望單子入之,待批下牌招察任。
傳于申潊曰,都承旨及在外承旨竝許遞,前望單子入之,待下批牌招察任。
承旨前望單子入之,李肇源·徐有聞·金會淵·韓永逵·鄭來百·金基厚落點。
徐有聞啓曰,新除授行都承旨李肇源,時在京畿楊州地,同副承旨韓永逵,時在京畿楊根地,竝斯速乘馹上來事,下諭,何如?傳曰,竝許遞,前望單子入之,待下批牌招察任。
以右承旨金會淵牌不進罷職傳旨,傳于徐有聞曰,許遞,前望單子入之,待下批牌招察任。
承旨前望單子入之,鄭尙愚·吳泰賢·李永老落點。
兵曹口傳政事,副護軍單李魯益。
傳于徐有聞曰,前咸鏡監司留待。
傳于鄭來百曰,前咸鏡監司入侍。
鄭來百啓曰,卽者義禁府都事來言,時囚,無得過三日滯囚曾有定式矣,時囚罪人許昌福·具明源,當爲議處,李允吉當爲捧供,而判義禁未差,次堂例不得擧行云,未差之代,政官牌招,開政差出,待下批牌招,以爲開坐之地,何如?傳曰,允。
李永老啓曰,吏曹判書朴宗慶,參判閔耆顯牌不進推考傳旨,今方捧入,而開政命下之後,如是違牌,事甚未安,參議未差,判書·參判更爲牌招,何如?傳曰,允。
有政。吏批,判書朴宗慶進,參判閔耆顯進,參議未差,右承旨徐有聞進。以南履翼爲吏曹參議,金熙華爲司諫,徐能輔爲修撰,洪奭周爲左尹,朴宗京爲右尹,宋冕載爲兵曹參議,朴思彦爲直講,李彦柱爲義盈主簿,曺允大爲判義禁,洪養默爲光州牧使,弘文正字單李龍秀,禮曹判書朴崙壽,兼藝文提學沈象奎,同成均沈象奎,尙衣提調沈象奎,掌樂提調沈象奎·朴崙壽,典醫提調沈象奎,瓦署提調朴崙壽,以上仍任事承傳,江華分敎官單姜百源。
再政。兼待敎單李龍秀。
兵批,行判書南公轍病,參判朴聖集病,參議未差,參知金履喬入直進,左副承旨鄭來百進。護軍洪義浩·李肇源·李好敏·趙萬元,副護軍宋冕載·金會淵·宋知濂·韓永逵,副司直徐鼎輔,副司果金載謙,副司正朴來謙,竝單付。
鄭來百啓曰,判義禁曺允大牌不進推考傳旨,今方捧入,而開坐命下之後,如是違牌,事甚未安,更爲牌招,何如?傳曰,令次堂擧行。
傳于李永老曰,守令有闕之代,令該曹口傳差出,使之不日辭朝。
吏曹口傳政事,以徐有望爲楊州牧使,洪履簡爲密陽府使。
以申光軾囚單子,傳于鄭來百曰,分揀放送。
以沈湜囚單子,傳于鄭來百曰,分揀放送。
李永老啓曰,明日朝講領事,當爲入參,而領議政未差,左議政金載瓚,右議政金思穆有身病,在前如此之時,有政府東西壁及知事代入之例矣,左參贊金文淳受由,右參贊吳載紹,知事南公轍·金羲淳·朴宗慶,竝待開門牌招,以爲推移入參之地,何如?傳曰,大臣旣已懸病,只晝夕講。
以應敎洪羲俊,副應敎洪冕爕,修撰李惟命牌不進罷職傳旨,傳于李永老曰,只推。
李永老,以弘文館言啓曰,副應敎洪冕爕,修撰李惟命,旣有只推之命,竝卽牌招察任,何如?傳曰,允。
徐有聞,以吏批言啓曰,新除授宗簿寺正韓兢履,除拜後過限未肅拜,依例改差,何如?傳曰,允。
徐有聞,以吏批言啓曰,新除授公忠道都事朴鳴和呈狀內,矣身素患痰癖之症,適因毒感,一倍添劇,時月之內,萬無起動供職之望云,身病旣如是,則有難强令赴任,改差,何如?傳曰,允。
李永老,以都摠府言啓曰,副摠管趙德潤,以武臣堂上朔試射試官,訓鍊院晝仕出去之意,敢啓。傳曰,知道。
李永老,以義禁府言啓曰,卿宰禁推,該府草記,待批下捧供,載在大典通編矣。宋祥濂·金魯敬,俱是宰臣,敢啓。傳曰,知道。
獻納鄭元容啓曰,請金甲島爲奴罪人克觀,更令王府,嚴鞫得情,快正王法。請逆賊尙魯,亟施孥戮之典,請亟下三啓傳旨,令攸司卽速擧行焉。請正法罪人鏔,亟施孥戮之典。請絶島爲奴罪人李戒國·劉用孫·金金乭,亟令王府,夬施典刑。請古今島定配罪人李東萬,亟令王府,設鞫得情,夬施典刑。請梟示罪人性世,亟施孥戮之典。答院曰,不允。措辭竝見上。
庚午四月十七日酉時,上御誠正閣。前咸鏡監司入侍時,左副承旨鄭來百,假注書李龍秀,兼春秋金良倜,記事官李光文,前咸鏡監司曺允大,以次進伏訖。上敎允大曰,今日入來乎?允大曰,俄間入來矣。敎曰,北道年事,何如?允大曰,野農不至失稔,故不害爲豐登矣。敎曰,有何弊瘼之可陳者乎?允大曰,臣有四五條仰陳之事,欲以擧條仰達矣。敎曰,奏之,可也。允大曰,北路距京師遼遠,民俗自來椎魯,而猶有淳樸之風矣,近來癡濫漸長,淆漓成習,爲弊日痼,猝難收拾,而其中最大者,有二焉,一曰軍丁厭避也,二曰科擧奔競也。軍丁之弊,則本道班閥鄕人爲首,武列次之,其下則歸於軍丁,而謂是至賤之役,不齒恒人之類,故以其淆濫之習,擧懷厭避之心,一丁有闕,塡代無路,有族者責之於族,無族者責之於里,其族其里,無以代定,不得已以虛名望納,而自族里中,擔當應役,此社如此,彼社亦然。今年如此,明年復然,所謂軍案,漸成虛錄,將至於無一丁而後已,邊上待變之地,戎政之疎虞,寧不凜然而寒心乎?科擧之弊,則朝家特設道科,十年一試,文取六人,武取四百人,一以爲勸獎人士之地,一以爲慰悅遐遠之資矣。中年以來民生漸繁,詐僞日滋,以武科言之,則平日之不知操弓者,臨時周旋,作奸圖取,四百出身,無一能射而其身及子孫弟姪,竝免軍役,是朝家名得四百健兒,而實失數千軍丁也。以文科言之,則在昔設科之初,中才以下,擧皆自停,惟上才乃赴,今則吏胥市井之輩,無不赴試,亦多倖占者,以此之故,干囑營求,無所不有,已成痼疾,莫可救藥,制科取人之意,果安在哉?向所以勸獎慰悅之政,適足以壞其心術,誤其風俗,而使有志者解體而憂嘆,若不及今矯捄,則關北一路,其將爲等棄之地,臣愚淺見。自今以後,革罷十年道科之規,而武科則別設步兵都試名色,每年監營及南北兵營,親騎衛都試之餘,咸聚管下諸邑,團束軍兵,試柳葉箭·片箭·鳥銃三技,定規矩限幾巡,監營取二十人,南北兵營各取十人,竝直赴殿試,積十年合取四百人,以準道科四百之數,則從前厭避軍丁之類,庶可樂赴軍額,而亦可爲臨急有用之軍矣。至於文科則間五年差定京試官,奉賦策御題,下去本道,道科原定試邑,試取一道多士,收券上京,御前考試,如乙卯本道賓興科例,入格者,竝賜第,每番取三人,合兩五年,以準道科六人之數,則奔競倖占之習,始可以少息。夫如是,則軍弊祛而戎政克完,科弊革而士趨稍整,亦可謂回淳反樸,一擧兩得之道矣,然而此其大略也,若夫擧行節目,在於有司之臣,令廟堂稟處,何如?上曰,依爲之。文武科弊,若如卿言,誠爲悶然,此道以龍興舊基,關防重地,其所培養作成之方,比他道尤爲自別,不可不從長變通,永革宿弊,令廟堂論理以聞,可也。出擧條又所啓,臣伏聞新道臣所傳,則自上深軫北路還弊,至有寧失之下敎,臣於是,實不勝欽仰攢頌,繼之以感泣,敢不以目下矯捄之道,對揚聖意之萬一乎?臣於再昨年,厚州長津看審之行,路由甲山·三水,遍察關防形便,蓋此三·甲兩邑,處在鴨江近地,與彼壤相接,其爲待變之重,無異於關北之六鎭·關西之七邑,而邑樣之凋殘,民生之困瘵,已至莫可收拾之境,臣採探物情,詢問故老,則蓋其百瘼蝟集之中,最難支吾者,民少還多之弊也。甲山還餉各穀爲十四萬六千餘石,還民不過二千三百餘戶,以應分穀分排磨鍊,則大戶所受,爲八九十石,中下戶爲六七十石,三水還餉各穀爲五萬二千餘石,還民不過八百餘戶,以應分穀分排磨鍊,則大戶所受爲五十餘石,下戶爲四十餘石,每當捧糴之時,民人輩,作農所收之穀,半不及於受還當納之數,其有寸土隻牛者,盡爲斥賣僅僅了當,而若其無土無牛之類,逃亡之外,更無他策,逐年如此,流散相續,戶口漸縮,徭役益繁,勢將至於無民而後已矣。爲今日矯弊之策,莫如減還而如欲移轉他邑,則洪原·北靑·利原·端川,爲最近之境,而程途猶爲三四百里,且其中間,重巒疊嶂,在在險峻,牛輸馬載,其勢末由,以此之故,前後營邑之臣,不敢生意於轉輸,雖欲發賣移貿於他邑,而兩邑穀價,自來至歇,無以準詳定之價,故亦不得變通。臣愚淺見,竊以爲勿以詳定價爲準,限幾石,從時直作錢後,更以詳定價,移貿於南關穀少之邑,則在朝家,雖不無多少所失,爲三·甲民蘇捄之道,無過於此矣。茂山府邑樣,稍勝於三·甲,而還多之弊,甚於兩邑,蓋其還餉各穀,爲二十五萬餘戶石,而還民不過五千餘以應分穀,分排磨鍊,則大戶所受,殆近百石,小殘戶亦不下數十石,以此之故,民不得支堪,昨年民隱條陳中,以會寧·富寧·鏡城三邑量宜移轉之意,有所仰請。自今春,已令以二萬石分排輸送,而三邑雖曰隣境,程途或過二三百里,間多大嶺,輸運極難,若欲作錢移貿,則其穀價之至歇,與三·甲一般,此亦依三·甲例,一體變通,然後民生可得奠安,竝令廟堂,稟處,何如?上曰,北道還多之弊,曾已洞燭,已言於新道伯辭陛之時,續聞卿之筵奏,爲北民極爲切悶,必有更張矯捄之道,然後使朝家無憂,北民有賴,此意,大臣諸宰,另加知悉,聚會精神,爛議稟處,可也。出擧條又所啓,北關烽燧,亦有不可不變通者,敢此仰達矣。三水之別害鎭,有一烽,無前後相應,而獨自擧火,當初設施,有未可曉,而魚面鎭自作堡前,各有烽,連應於三水·甲山諸烽,以至南兵營矣,一自厚州復設之後,罷魚面自作兩烽,而移設於厚州,使之連應於東五鎭,由三·甲南兵營而達於監營。以此路言之,則自厚州至監營,爲八百餘里,而毋論厚州烽,六鎭都聚於南兵營,而乃至於監營,故監營則無以辨厚州六鎭之烽,而脫有警急,將不得隨處應變矣。今則厚州旣已復設,儼成巨鎭,若自厚州,連設烽燧,以接別害獨擧之烽,又自別害,連設烽燧,由長津以達於監營,則程途不過五百餘里之近,亦可以辨別六鎭及厚州兩路之烽矣,其於報警備虞之道,實合事宜,而高原郡北熊望山有烽燧,前應文川天佛山烽,其間爲四十里,而一望平鋪,無礙相準矣。往在庚寅,故將臣張志恒摘奸之行,謂以兩烽稍遠,難於傳準,啓請更設烽燧於中間鳳儀峙,而一烽設置之際,民弊不少,臣於巡審之行,屢過三烽之下,蓋熊望·天佛,皆是高峯,屹然相對,而鳳儀則地形低下,且在偏西矣,臣試爲採探物情,皆以爲日晴則熊望·天佛之烽,朗然相應,雲暗則雖有鳳儀之烽,亦無以連準云。以此推之,則此烽之設,全沒關係,無益於邊警,有害於民邑矣,咸興中峯烽燧,亦是張志恒啓請所設,而其後庚子,道臣李命植,因民情狀請革罷,今此鳳儀峙烽燧,亦依中峯烽燧例,特爲撤罷,以除民弊,似合便宜,竝令廟堂,稟處,何如?上曰,烽燧設立,所以嚴警守備緩急者,存革與否,事關邊政,亦難遽命,令廟堂與該曹判書,商議稟處,可也。出擧條又所啓,三水府別害鎭,有産金處,三·甲·長津之民,冒禁投入,暗地掘取云,故臣於到任之後,密遣廉探,隨現捕捉,嚴刑定配,首尾相續,而利之所在,不計死生,配者在前,犯者踵後,眞所謂誅之則不可勝誅也。臣聞度支所儲之金,數甚不敷,而以其有出無入,逐年漸縮,亦因設法禁採,貿取極難云,國家初不用金則已,旣已不得不需用,而防其採取之路,則其將從何處得之乎?蓋其設禁之意無他,每於採取之際,或犯入塚墓,或鑿破田畓,民受其害,怨者多端故也,惟此別害鎭金穴,在於深山窮峽之中,村閭絶遠,人煙不通,無一抔墳塚,無一片田土,而金脈甚盛,掘取至易,所以貧窮無依之民,不顧法禁,冒沒潛採,晝伏夜沒,奸竇百出,邑倅鎭將,長時譏詗,而猶未得一截掃蕩,永絶根本。以此之故,雖有禁採之名,而其實則偸採之類,無時無之,而終莫能禁遏者也,臣愚淺見,以爲莫若自朝家,特許設店,使民入採而收其稅納,略補度支之用下,以其贏餘,俾資窮民之生涯,實爲公私兩便之道矣,令廟堂,稟處,何如?上曰,採金設禁,其意攸在,而近來外邑,專不着意,未能摘發潛採之弊,揆以國綱,固極寒心,而卿言又如此,政合經用民利之便,宜令戶曹,着意擧行,俾有實效之地,可也。出擧條又所啓,北路以邊門鎖鑰之地,兼豐沛枌楡之鄕,列聖朝優恤獎拔,與他自別,在昔有文至亞卿承宣者,武至閫帥州牧者,而雖以先朝言之,武臣韓光濟,特授別軍職,官至水使,魏光翼·韓栢林,俱以蔭職,至府使,其餘武弁之入屬壯勇營,官至營將邊倅者,亦爲三四人,足以聳動觀瞻,慰悅遐外矣。近年以來,絶無擧擬於此等之職,本道儒武之人,擧皆解體,無所奮發,實非優待豐鄕激勸遠人之意,臣意淺見,以爲自今爲始,凡係北路之人,毋論文蔭武,特爲獎用,隨材任使,無致幽鬱之歎,似合事宜,以此另飭銓曹,俾有實效,何如?上曰,人才獎拔,何論京外之遠近?朝家收用,不在門地之寒閥,而自前筵席章奏之間,多有歷擧此事而言者,業以振刷收用之意,亦有言於銓曹矣,尙今漠然於對揚,烏在其飭勵之意乎?令兩銓,申明知悉,期有朝家懷遠人之實政事,分付,可也。出擧條來百曰,平安監司徐榮輔,前以內閣檢校直提學,今爲提學矣,敎諭書,依例改書,安寶下送,何如?上曰,依爲之。出擧條命前咸鏡監司先退,又命退,承史以次退出。
上在昌德宮。停常參,只晝夕講。
自辰時至人定,灑雨下雨,測雨器水深七分。
李永老啓曰,明日常參·經筵,取稟。傳曰,只經筵。
李永老啓曰,行大司憲李直輔,執義宋稚圭,掌令李永純·洪聖肇,持平閔養世在外,洪羲弼未署經,監察茶時之意,敢啓。傳曰,知道。
徐有聞啓曰,同副承旨金基厚,今日不爲仕進,卽爲牌招,何如?傳曰,允。
徐有聞啓曰,假注書朴來謙,身病猝重,勢難察任,今姑改差,何如?傳曰,允。
以同副承旨金基厚牌不進罷職傳旨,傳于徐有聞曰,只推。
朴來謙改差,代以尹命圭爲假注書。
李永老啓曰,卽伏見前咸鏡監司曺允大在任時封進狀啓,則去月二十五日封發,而今始來到,撥路申飭,前後,何如?而如是屢滯,事甚駭然,前道臣推考警責,何如?傳曰,允。
以副應敎洪冕爕,修撰李惟命牌不進罷職傳旨,傳于李永老曰,只推。
李永老,以弘文館言啓曰,副應敎洪冕爕,修撰李惟命,旣有只推之命,竝卽牌招察任,何如?傳曰,允。
以副應敎洪冕爕,修撰李惟命牌不進罷職傳旨,傳于李永老曰,只推。
李永老啓曰,卽者義禁府都事來言,時囚捧供及議處,令次堂擧行事,命下矣。同義禁閔昌爀在外,宋祥濂方在禁推中,趙弘鎭陳疏,無以擧行云,何以爲之?敢稟。傳曰,竝許遞,政官牌招開政。
李永老啓曰,吏曹判書朴宗慶,參判閔耆顯,參議南履翼牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,參議只推,與判書·參判,更爲牌招。
李永老啓曰,吏曹判書朴宗慶,參判閔耆顯,參議南履翼再牌不進推考傳旨及罷職傳旨,今方捧入,而開政命下之後,連事違召,不卽承膺,事甚未安,判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,更爲牌招。
李永老啓曰,吏曹判書朴宗慶,參判閔耆顯,參議南履翼三牌不進推考傳旨及罷職傳旨,今方捧入,而開政命下之後,如是違牌,終不承膺,事體所在,誠甚未安,判書·參判,所當更請牌招,而係是一日四牌,何以爲之?敢稟。傳曰,參議分揀,與判書·參判,竝待開門牌招。
李永老啓曰,明日朝講,領事當爲進參,而領議政未差,左議政金載瓚,右議政金思穆有身病,在前如此之時,有政府東西壁及知事代入之例矣,左參贊未差,知事朴宗慶受由,右參贊吳載紹,知事南公轍·金羲淳,竝待開門牌招,以爲推移入參之地,何如?傳曰,大臣旣已懸病,只晝夕講。
李永老,以兵曹言啓曰,來五月初一日,大駕詣景慕宮齋宿,初二日夏享大祭親行時,何營軍兵隨駕,何營軍兵留陳,而禁衛營鄕軍,旣爲停番,御營廳鄕軍,亦自來五月朔停番矣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,依太廟祭享例爲之。
左議政金載瓚箚曰,伏以臣病未供職,已過半年矣,日前之力疾登筵,雖出於少伸微忱,而旋又添頓,一味偃處,賓筵久停而臣未簉朝,廟享親將而臣未參班,事事瘝曠,罪無所逃,而至於鎭日法講,一未得趨參,筵規緣臣而甚艱,講體緣臣而未備,臣每承開講有命,竊自歡祝之餘,繼之以惕然悚慼,不知所以自措也。噫,聖主秉燭,日臨三筵,盛世之嘉會也,周旋文陛,說經談書,人臣之至榮也,臣躬逢嘉會,濫叨至榮,區區先覩之忱,彝情卽然,而伏況前後仰勉,旣在典學,則今於晉晝三接之時,披竭謏見,裨補聖工,卽臣之斷斷至願,實倍他人,而一病尙苦,微誠莫伸,館吏之來問進否,輒不免懸病而止,拊念中心,每自傷悼,而又於昨日,以臣之故,詣閤諸臣,旣會且歸,跡涉慢蹇,罪關孤負,惶隕悶隘,威罰是俟,而況於日前修撰尹日逵之疏,尤有所萬萬難安者,臣所自訟而儒臣先言之,臣所自悶而儒臣先發之,古人所謂實獲心者是耳。噫,臣遲暮之年,雖已摧頹,迷瞀之視,尙辨句讀,苟無賤疾之適苦,豈待人臣而乃知?而目下情實,勢在難强,以致儒臣之言,眷眷于是,俯仰惶愧,益無自容,至於京兆債訟事,果有未必然者,凡甲錢乙用,還推于乙通謂之債也懲也,何必本利相殖而後,方可謂債乎?荒年之防塞債訟,卽所以息訟紓民,而少待來秋,始許聽理者,乃法令也,京兆爲八方之準,而乃爲此懲乙償甲之訟,是豈非債訟而不有違於禁令耶?廟堂之請勘,只論其違禁,則本訟之是非,在所不問也,伊日草記,直不過如斯,而儒臣問備之請,反及金吾,若非廟堂之草記,豈有金吾之議讞乎?苟究其本,着在臣身,臣豈容晏然而已乎?臣冒據非據,宜去不去,因一微事,物議拂鬱,固所自反,尙誰爲尤?一病之外,又添一情勢,如是而更何可以大官言哉?伏乞亟命斥退,使朝廷重法,禁嚴焉。取進止。答曰,省箚具悉卿懇。卿之難於日入講筵,予所知之。且講規雖嚴,國務酬接,稍間於賓對,以是不能强卿致焉,又思之,年老大臣,使之連赴晨朝,有違禮敬之道,故繼有代入之敎,玉堂,亦非不知事狀之如此,而疏語若是妄率,良覺寒心,京兆債訟事,大抵廟堂之登聞者,必有多般商量然後爲之,獨於此事,豈有泛過之理?卿不必以是引義,則辭箚實是卿之過於思量處,望卿安心勿辭,間登講筵,以補予之不逮,雖以翰試言之,成命已下,尙無擧行,於國體豈不未安?卿亦諒之,待後日下敎,承召主試,仍傳于李永老曰,此批答,遣史官,傳諭于左議政。
右議政金思穆箚曰,伏以勤聖學一事,卽今日大小臣庶之所仰望蘄祝者,而竊覸近日,法筵日開於三晝,聖工冞篤於一念,終始典學之盛,復覩今日,而緝熙光明之效,實基於是,區區欣抃之忱,豈無日覲耿光之願也?衰質無望於趨走,賤疾有妨於登對,連事懸病,居常恧蹙,果然儒臣之疏出,而臣之罪著矣。念臣以齒則宜去之年也,以病則難醫之疾也,緃荷幈幪之聖恩,冒居匪據之任,自顧昏耄之實狀,萬無强策之路,尸素之譏,勢所當來,瘝曠之責,自知難逃,縮伏惶隕,罔知攸措,而且況召試之退定,法講之連停,莫非緣臣闕參之致也,國體所在,苟艱莫甚,有臣如此,將焉用哉?冒陳短箚,仰瀆崇嚴。伏乞聖慈,亟賜斥退,以便公私,不勝大幸。取進止。答曰,省箚具悉卿懇。左相箚批已言之,於卿何傷?卿須安心勿辭,亦入講席,以副予意,仍傳于李永老曰,此批答遣史官傳諭于右議政。
知事沈象奎,禮曹判書朴崙壽聯名疏曰,伏以今日紀綱,雖曰掃地,豈有如日前樂工事之萬萬驚悚者哉?幺麽賤伶,乃敢以至猥越之事,肆然號聒於嚴衛咫尺之地,誠一變怪,罪殺無赦,以其蟣蝨至賤微之故,只令刑配末勘,臣等於伊日,亦參陪衛之班,惶汗浹背,餘悸悼心,臣等職是提擧,苟能選擇於平時,操束於臨事,則豈有此駭妄無嚴之習乎?不飭之責,臣等爲首,固不容委罪於樂師,而聖度天大,不惟不施加等之典,薄罷不踰日而恩敍旋降,曾未幾何,諸任又竝仍矣,辜負賤臣,何以得此?惶隕恧蹙,實不知置身之所也,噫,臣等俱以無似,濫廁崇班,觸事生疣,無往非罪,而臣象奎則久忝一提擧之任,該院事務,莫不專管,職之不擧,罪實加重,臣崙壽,則嚮年北苑廻鑾時,以鼓吹之趁未待令,至於置對,而旋蒙分揀之恩,追惟愆尤,尙切惶愧,今玆溺職,視前尤大,如是而郵罰不加,職名自如,則人誰畏罪?法將奚恃?思之及此,懍懼冞倍,在臣等處義,尤豈敢以叨恩逭罰爲幸,而厭然自恕也哉?玆敢短章自列據實聯籲。伏乞聖慈,俯垂鑑諒,亟遞臣等本兼諸任,仍命有司,勘以當勘之律,以存公法,以安私分,不勝幸甚。臣無任云云。答曰,省疏具悉。卿等,以不飭旣有罷職之命,而以飭已施仍任,是扶紀綱之一端,不必更事引義,卿等勿辭行公。
同義禁趙弘鎭疏曰,伏以臣以疎才鹵質,猥忝金吾之職,屢當議讞,觸事疎率,自分其僨誤者久矣,乃者前修撰尹日逵疏出,而盛言曩時京兆堂郞勘罪之失當,責之以不請更査,不請上裁,勘臣以從重推考之典,此蓋臣與僚堂,謹遵判付,詳考律文而依前例入啓者也。顧臣迷闇之見,誠不及張釋之之奏當,亦不識言者所謂請査請裁,通變之術,致此請推之論而至曰不讀漢史一部,爲法官而不識常用之律文,則尙可責前代之史乎?臣於是慙恧惝怳,莫省措躬之所也,從此金吾一步,爲臣永謝之地,玆敢呼籲於紸纊之下。伏乞聖慈,諒臣至懇,鐫臣職名,而亦令選部,勿復檢擬於金吾之望,千萬幸甚。臣無任云云。答曰,省疏具悉。卿無所失,勿辭行公。
弘文正字李龍秀疏曰,伏以臣與弘文館副校理臣趙鐘永,有娚妹應避之嫌矣,臣之所帶春秋兼銜,揆以格例,在所當遞,玆敢略入文字,仰瀆崇嚴。伏乞聖慈,俯垂諒察,特命選部,照例遞改,以存公格,不勝幸甚。臣無任云云。省疏具悉。疏辭,下該曹稟處。
庚午四月十八日未時,上御誠正閣。晝講入侍時,同知事閔耆顯,持詩傳第一卷,特進官朴宗京,持詩傳第一卷,參贊官鄭來百,持詩傳第一卷,侍讀官趙鐘永,持詩傳第一卷,檢討官尹尙圭,持詩傳第一卷,假注書李龍秀,持詩傳第一卷,記注官金良倜,持詩傳第一卷,記事官李光文,持詩傳第一卷,武臣副護軍白泳鎭,以次進伏訖。上開卷讀前受音一遍訖,命奏新受音,鐘永,讀自摽有梅,止章四句,上命奏釋義,鐘永,解釋以奏,上讀新受音一遍訖,命陳文義。鐘永曰,摽有梅章,所以稱貞女自守者,而箇中亦可見義理經權之別矣。大抵女子之性,本自拙弱,言不能出口,而此則自言其志,有遑遑汲汲之狀,揆以婦女之常情,終非妥穩,故試以註說觀之,則惟慶源輔氏,謂之以無隱情無隱志,又謂之以發乎情止乎禮義,頗示許與之意,而其他安城劉氏,東萊呂氏諸說,皆未免有少貶之意。且朱子說有曰,以爲女子自作亦不害,又有問曰,何以入正風,則答曰,當文王與紂之世,方變惡入善,未可全責備,其所云亦不害也,未可責備也,皆非十分洽好底稱道語,而但其女子所處,則大義所關,未暇顧於細謹也。是其心貞信自守,篤於爲善,而夫所謂立而化之,則可與權者,亦指此等處也。是以編詩,詩在於二南,而聖人之存之以爲正風者,一則可見其變惡入善之俗,一則可見其勸善懲惡之意矣。上曰,下番陳之。尙圭曰,此章之旨,南國女子,貞信自守,發乎情而止乎禮義者,皆不失其正,此可見文王敎化之遠及矣。大抵使男女婚姻以時,卽是王政之大者,故周禮仲春令會男女者,雖於一年之中,不失婚時之義,亦可見也。日前召對時,孟子文義,聖敎若曰,治世必無怨女曠夫,臣於此欽仰萬萬矣,蓋聖明之世,治化大行,然後始可以無怨女曠夫者,男女婚姻以時故也,如欲使彼閭卷百姓,皆不失婚嫁之時,無一夫一婦之不獲其所,則苟非君上愛民之德,恤民之政,靡不用極,則何以致此乎?此所當常加體念處也,且此章之懼不及時,但指婚姻之時而推而言之,則天下萬事,皆不出於時之一字,不失時則成,失時則不成,農夫之農事,方春之時,如或有違失,則罔亦有秋,學者之學問,幼少之時,不得立基地,則老而無成,外此凡事,莫不皆然,旣已過時之後,追悔無及矣,況人君,以艱大之基業,治億兆之民庶,任大而責重,尤當如何?苟或失進德修業之時,則何以成大有爲之治乎?必也乾乾夕惕,自强不息,無一時之間斷,則時敏之功,日新之效,自可以致矣,雖於此等處,每以時之一字,反隅而省覽,則可以有益於聖學矣。上曰,同知事陳之。耆顯曰,上番玉堂,亦有所陳,而第一章,謂求我庶士,迨其吉兮,第二章,謂迨其今兮,第三章謂迨其謂之,可知其遑遑汲汲之情,自不禁其切至也。此詩,似不當入於正風,而以女子之貞信自守,故編之召南,刪述之意,亦可見,而殷周之際,風俗丕變,方變惡入善,故朱子,亦以爲此詩,不失其正矣。孔子曰,導之以德,齊之以政,有恥且格,風俗汙隆,專在於敎化,而上有好者,下必有甚焉,聖人之一動一靜,豈不爲敎養之具乎?大舜之時,命夔典樂而敎胄子,周禮以鄕三物敎萬民,而賓興之,箕子八條目,後世無傳焉,而此皆敎養之具也,挽近以來,都下風俗淆漓日甚,彼下賤,固難責之以貞信,而此是敎養之化,未盡而然也,非特女子爲然,士風日頹,士習日壞,近無讀書自重之士,專是科目之學,而擧皆駸駸然日就於喪廉沒恥之地,可不悶然乎?國家之敎養人才,實爲目下緊急之務,而列聖朝培養作成之化,豈不若文王壽考遐不作人之時乎?伏願深留聖意於作成人才之方焉。上曰,特進官陳之。宗京曰,臣則別無可以仰奏者矣。上曰,參贊官陳之。來百曰,臣亦別無可達之文義矣。上曰,章下大旨,卽指南國被文王之化,女子知以貞信自守,則此亦可見敎化之行矣,大抵敎化之行,何以則可耶?鐘永曰,此章則專指文王之敎化,而蓋敎化所施,隨其時世而不同矣,夏尙忠,殷尙質,周尙文,則三代損益,亦觀其時俗尙之如何而爲政焉,雖以今之時俗觀之,其有不足者,則思所以補之,其有太過者,則思所以損之,以懋損益之政,則其中亦可有設敎成俗之效矣。上曰,何謂之以其實七兮而亦有意義耶?鐘永曰,只言其自多爲少矣,六兮八兮,無所不可,而其曰七兮者,欲以吉兮爲協韻而然矣。上掩卷,命經筵諸臣先退,耆顯等退出,又命退,承史以次退出。
庚午四月十八日申時,上御誠正閣。夕講入侍時,同知事閔耆顯,持詩傳第一卷,特進官朴宗京,持詩傳第一卷,參贊官李永老,持詩傳第一卷,侍讀官趙鐘永,持詩傳第一卷,檢討官尹尙圭持詩傳第一卷,假注書李龍秀,持詩傳一第卷,記注官劉㵙,持詩傳第一卷,記事官李光文,持詩傳第一卷,以次進伏訖。上開卷,讀前受音一遍訖,命奏新受音,鐘永讀自嘒彼小星,止章五句,上命奏釋義,鐘永解釋以奏,上讀新受音一遍訖,命陳文義。鐘永曰,此章卽南國夫人,惠于其下,而衆妾美之者也,二章連稱寔命二字,命是天賦之分,而分之一字爲稱甚多,蓋如名分福分才分命分等語,無非所謂分也,而統論之,則分數與分限也,其曰福分者,在養之故,詩曰豈弟君子,求福不回,其曰名分者,在防閑之故,詩曰,勉勉我王,綱紀四方,至於才分則發揮性之仁義,底是才故,才非是不好字,而常患人之不能擴充之耳,命分亦惟在於循其天賦,無有違越而已,而人於命也,鮮能守分,故富民墻屋,皆被文繡,而奢侈以之踰分,斗筲小器,致位鐘鼎之列,而官職以之踰分,又或少凌長賤凌貴,而風俗漸薄,等級以之踰分,此皆過於分數之所致也。程子云常思天下父子君臣夫婦兄弟,有多少不盡分處,此則指其不及於分數也,故朱子,於大學序,特言其學者所當盡其性分之所固有,職分之所當爲,以垂嘉訓,勉其着力,我聖上,於典學上每念性分之所有,而寧過於自修,不宜有不及之歎,其於風俗邊,每思等分之有限,而寧致其不及,不宜有過濫之弊,則此等處亦好推移而廣覽矣。上曰,下番陳之。尙圭曰,此云寔命不同,又云寔命不猶,而集註以爲命,謂天所賦之分也。夫樂天知命,聖賢君子之能事,而今以微賤之妾媵,乃能知分安命,無所怨尤,守其天所賦之定限,而不敢違越如此,豳風破斧章註,以爲披堅執銳之人,皆聖人之徒也,今此南國之婦女,雖謂之皆聖人之徒,可也。文王敎化之遠及二南,近日講筵文義,連爲仰陳者,而今於此章,亦有可見者矣,且章下註,呂氏所謂上好仁而下必好義者,其意甚好,蓋君臣上下,固當各盡其道,而未有上好仁而下不好義者也,如四牡皇皇者,華之勞使臣如采薇,出車之勞,將帥在上者,旣盡其恩愛,故在下之人,亦曰王事靡盬,曰我行不來,其勤於王事,竭力盡誠者,皆由於在上者有以感化之故也,此自古人君之所當體念也。上曰,同知事陳之。耆顯曰,此章別無文義,臣無可奏者矣。上曰,特進官陳之。宗京曰,臣亦無可奏之義矣。上曰,參贊官陳之。永老曰,臣亦無可陳者矣。上曰,此章別無深義之可言者矣。仍掩卷,命經筵諸臣先退,又命退,承史以次退出。
上在昌德宮。停常參,只晝夕講。
李永老啓曰,明日常參·經筵,取稟。〈傳曰〉,只經筵。
李永老啓曰,行大司憲李直輔,執義宋稚圭,掌令李永純·洪聖肇,持平閔養世在外,洪羲弼未署經,監察茶時之意,敢啓。傳曰,知道。
李永老啓曰,假注書尹命圭,時無職名,令該曹依例付軍職,冠帶常仕,何如?傳曰,允。
李永老啓曰,吏曹判書朴宗慶,參判閔耆顯再牌不進推考傳旨及參議南履翼牌不進罷職傳旨,今方捧入,而開政命下,已至經宿,如是違牌,事甚未安,判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,更爲牌招。
李永老啓曰,吏曹判書朴宗慶,參判閔耆顯牌不進推考傳旨,今方捧入,而開政命下,已至經宿,如是違牌,事甚未安,參議南履翼陳疏入啓,判書·參判,竝更牌招,何如?傳曰,允。參議與判書·參判,一體牌招。
李永老啓曰,時囚捧供及議處,令次堂擧行事,命下矣。今日政新除授金吾堂上,竝待下批牌招,何如?傳曰,允。
吏批啓曰,判書朴宗慶牌不進,參判閔耆顯牌不進,小臣獨政未安,何以爲之?敢稟。傳曰,只出緊任。
有政。吏批,判書朴宗慶牌不進,參判閔耆顯牌不進,參議南履翼進,行都承旨洪奭周進。以金履度爲左參贊,趙萬元爲左尹,李存秀爲同經筵,沈象奎·鄭尙愚·李趾永爲同義禁,朴孝成爲宗簿正。再政。左參贊單吳載紹,右參贊單金履度,知義禁單沈象奎。
兵批,行判書南公轍進,參判朴聖集入直,參議宋冕載在外未肅拜,參知金履喬病,左副承旨元在明進。以李文會爲副摠管,李惟鐸爲五衛將,崔柱鉉爲忠壯將,朴綺壽爲文兼,李宗爀爲黃海水使,柳相穆爲羅州營將,上護軍金文淳,護軍鄭尙愚·吳泰賢,副護軍徐有聞·李永老·鄭來百·金基厚,副司正尹命圭,竝單付,前虞候權思正,前武兼鄭宅亨,以上今加折衝,加資事承傳。
李庚運啓曰,知義禁沈象奎,同義禁鄭尙愚·李祉永牌不進推考傳旨,今方捧入,而開坐命下之後,如是違牌,事甚未安,竝更牌招,何如?傳曰,允。
傳于洪奭周曰,都承旨·左承旨·右承旨·左副承旨·右副承旨·同副承旨,竝許遞,前望單子入之,待下批牌招察任。
承旨前望單子入之,洪奭周·李庚運·韓致應·吳翰源·韓興裕·元在明落點。
洪奭周啓曰,新除授承旨韓興裕,方在職牒還授中,何以爲之?敢稟。傳曰,蕩滌敍用。
以同副承旨韓興裕牌不進罷職傳旨,傳于洪奭周曰,只推,更爲牌招。
傳于吳翰源曰,翰林召試,明日爲之,處所以春塘臺爲之。
吳翰源啓曰,翰林召試,明日爲之事,命下矣。監事以下,館閣堂上,竝待開門牌招,何如?傳曰,允。
傳于吳翰源曰,再遣史官,及其復奏,連以病勢難强,不得入參云,未知愼節彌留,尙不快差乎?不勝奉慮,翰試體重,而非但此事有重,況先日撤試,明又退期,聽聞,果何如?予之政令,果何如?卿心之不安,亦何如?卿等勿以卽起視事爲嫌,體予至意,若猶不從予請,勢將更如前日之樣,實是憫然,此意,史官往左右相第,傳諭以來。
吳翰源啓曰,明日殿座相値,視事,頉稟之意,敢啓。傳曰,知道。
傳于吳翰源曰,明日出宮門路,以協陽門爲之。
李龍秀赴試,代以南秉寬爲假注書。
李庚運,以兵曹言啓曰,今四月二十日,文臣朔試射試官,已爲受點,而殿座相値,不得爲之之意,敢啓。傳曰,知道。
吏曹啓目粘連,觀此弘文館正字李龍秀上疏,則以爲,臣與弘文館副校理趙鐘永,有娚妹應避之嫌,臣之所帶春秋兼銜,照例遞改,以存公格亦爲白有臥乎所,相避之法,在下當遞是白乎矣,李龍秀方帶奎章閣待敎是白乎則,閣臣所帶春秋,例不得減下是白如乎,趙鐘永兼帶春秋館記注官之任,今姑減下,何如?判付啓,依允。
吏曹參議南履翼疏曰,伏以臣不過倥侗一賤品耳,鳧雁之跡,本無關於江湖,禽鳥之饗,分太濫於鍾鼎,居常愧懼,若隕淵谷,不意我聖明,特施曠達之恩,旬月之間,外而百里之寄,內而三銓之任,除旨聯翩,瞻聆赫然,此豈臣夢寐之攸及哉?涯分已隘,感淚無從,區區自效之誠,惟在於蹶趨簉,以圖不報之報,而第念臣才質綿薄,見聞愚蒙,雖閑司謾職,猶懼不稱,況此所叨,地望尤別,苟非其人,不可竊吹,且臣生養家,俱有篤老偏母,無他兄弟姊妹,臣以兩家一身,左右扶將,刀圭之節,甘旨之供,非臣在傍,替行無人,前後在職之時,輒以是控免亦屢矣,以私以公,承應無路,臣何敢曼辭飾讓,有若占便而然哉?梁鵜之譏,負乘之懼,在臣身猶屬餘事,而其於玷公器而辱聖簡,所關不輕,玆敢冒入文字,仰瀆崇嚴。伏乞天地父母,諒臣情之非出於例辭,念臣才之不合於淸選,特許鐫改,以重名器,以安私分,千萬幸甚。臣無任云云。省疏具悉。爾其勿辭察職。
同副承旨韓興裕疏曰,伏以臣自登繡啓,便一泉下人矣,罪案則冒不法也,身名則蒙不潔也,上以貽羞朝廷,下而玷辱祖先,生無以抗顔於世,死無以瞑目於地,則臣之生猶死也。人方驅之以鼎钁,而殿下寬之以嶺海,則是殿下愛之欲生也,跡擯春雷,與死爲隣,而頌騰星海,獲霑霈澤,則是天欲生還也,死中得生,夢外非眞,尙何敢以陽界人自處,彈冠彯纓,復廁於朝端也哉?在臣自靖之道,惟當屛伏訟愆,誓以自廢,故在謫而不離房闥,十五朔如一日,歸家而不出戶庭,七箇月于今日矣,生不如死,死且無幾,千萬不自意前望特點,忽下蟄伏之中,罪名尙在而仍降蕩滌之命,違召竢勘,而又蒙只推之恩,收簪之眷,逈出格外,於是乎枯荄復華,死灰復燃,恩出再造,若夢初醒,逖違之餘,豈無瞻天之願,而息補之戒,已斷立朝之念,寧犯違傲之誅,實無趨承之勢,玆不得不略暴衷懇,仰干崇嚴。伏乞聖慈,俯垂諒察,亟命鐫削臣職名,以安私分,以謝人言,第臣之所自悼者,四叨州縣,一無善狀,惟知愛惜身名,粗勉謹拙規模,在官則徒費薄廩,歸家則還他本分,未敢有一毫肥己之念,民不以貪虐爲怨,人亦不以貪污爲目,豈意垂死之境,冒此罔測之名耶?誠使臣,不法貪污,一如繡衣之言,就事論事,按贓請律,殺之則可而辱之不可也。今其爲說,段段不法,句句肥己,至曰非士夫所爲,又曰使人大慙,全篇譏辱,有若私讐者然,彼亦士夫也,是豈士夫口氣?臣亦同朝也,是豈同朝厚風?臣於爰辭,非不知逐條辨明,而此繡衣之復命,最先於諸道,臣名又在於論啓之首,時又臺言,請絶行査之路,一招再招,臣雖極口發明,而不足取信,反涉粧撰,故付之無辨,秖竢公議,知臣者,以臣爲畏怯,不知臣者,疑臣有眞贓,含冤至此,昭洗無日,伊後諸道繡啓中諸倅,多有行査者,今則行査之路開矣。伏乞殿下,特推一視之念,亟降行査之命,收聚臣在任時文書之載錄者,質問於該掌諸吏,如有一分肥己之跡,則臣請伏烹阿之典,惟聖明哀之許之,臣於自辨之章,雖不敢章皇爲說,而若其前招未盡之說,則不得不一鳴矣,彼所謂百八石虛留云者,可謂欲巧而反拙,誠使臣,果欲染指於此,則許多穀簿,何患無名色之可以掩跡者耶?出道五日,凡係吹覓之端,無所不至,而慮或生頉於倉吏,獨於反庫一節,初不擧論,今忽目之曰,虛留者,誠不滿一笑,且所謂倉吏査出條三件,劃付補廳之月日,具在營邑去來之文簿昭載,則曰無歸屬者何也,曰減數者亦何也?其外諸條,雖不足呶呶,而亦令一一明査,毋使臣生爲累人,死爲冤鬼焉。臣無任云云。省疏具悉。爾其勿辭察職。
庚午四月十九日午時,上御誠正閣。晝講入侍時,知事南公轍,持詩傳第一卷,特進官洪義浩,持詩傳第一卷,參贊官洪奭周,持詩傳第一卷,侍讀官趙鐘永,持詩傳第一卷,檢討官尹尙圭,持詩傳第一卷,假注書尹命圭,持詩傳第一卷,記注官劉㵙,持詩傳第一卷,記事官李光文,持詩傳第一卷,武臣內禁將沈鑏,以次進伏訖。上開卷,讀前受音一遍訖,命奏新受音,鐘永,讀自江有汜,止章五句,命奏釋義,鐘永,解釋章句以奏,上讀新受音一遍訖,命陳文義。鐘永曰,江有汜三章,卽媵妾頌美嫡妻者也,初章之其後也悔,乃此詩之張本,而始而不我以者,私慾也,終而遂能悔者,天理也,天理與私慾,人皆有之,而貴賤上下,無所差殊,若以君德進修之工言之,則悔之一字,至爲切要,蓋聖帝明王,則天資純粹,初無失德,故成湯之改過不吝,文王之不諫亦入,固無待乎加勉,而每見英明之主,常多過處,亦能善悔,故秦穆公悔不用蹇叔之言,而遂覇西戎,漢武帝,見秋風而悔心萌,卽下輪臺之詔,不墜文·景之業,此二君,雖不及於聖主之自無過失,而其悔也亦是長處也。聖人之勸勉學者,亦不貴無過,而貴其能悔過,故孔子獨稱顔子爲好學,至曰顔氏之子,其庶幾乎者,以其不遠復而无祗悔也,至於仲弓,則敎之以主敬行恕之工,而猶不及於顔氏之克復,故譬諸用藥,則顔子是一服藥打疊了這病,仲弓是服藥調護,漸漸消磨了,由此觀之,則顔子克復之工,豈非專出於无祗悔三字耶?我聖上,天資卓越,無一闕德,群下之欽仰,未常不切,而雖或有過失處,必須亟加省悔,如顔氏之克復,則於聖學進修上,似爲監戒之道矣。上曰,下番陳之。尙圭曰,上番以悔字文義,屬之君德上仰陳者,儘好,無容他義之更達矣,蓋悔者,卽改過遷善之機,修己感人之本也。周易復卦,不遠復三字,專由於一悔字矣,雖聖賢,未臻於大而化之之域,則或不免有過不及處,而自古英明之主,常多過處,亦能善悔,悔之如雷風之速,改之如日月之更者,尤有光於聖德矣。是故,論語曰,君子之過也,如日月之食焉,過也人皆見之,更也人皆仰之,唐臣陸贄之言亦曰,商書,仲虺述成湯之德曰,改過不吝,周詩,吉甫美宣王之功曰,衮職有闕,惟仲山甫補之,成湯聖君也,不稱其無過而稱其改過,周宣賢主也,不美其無闕,而美其補闕,惟以改過爲能,不以無過爲貴,然則帝王之德,莫盛於改過不吝矣,如或有過而恥露,一毫有文飾掩覆之意,則此政與悔字相反矣。且此章註說,先儒,以始而不我以者,私慾之害也,終而遂能悔者,天理之復也,彼南國一婦人,尙能祛私慾而復天理,況君子稟純剛之氣,加之以學問之工乎?大抵人之善惡,國之存亡,皆在於天理人慾之分矣,伏願以此首章之悔字及註說之分言理與慾者,推移省覽焉。上曰,知事陳之。公轍曰,上番之以悔之一字,爲君德上仰勉者,其說果好,自古帝王英風稍勝,則易至於有過,蓋下聖人一等,則或不免有過,故必愼於無過之時,無底有悔,悔是明邊事,改是勇邊事,顔子或恐有過而知過,則必改,至於漢武,則自恃英明而不難作過,雖使有悔過之時,此不足爲法,然則與其有過後能悔,初不如用工於初無過之爲好,伏願省察於無過之前,而罔或少忽焉。上曰,特進官陳之。義浩曰,玉堂·知事,已悉陳之,臣更無可達之辭矣。上曰,參贊官陳之。奭周曰,此章,別無他文義,而知事所奏,初無過,玉堂所奏能悔過,兩說俱好,可爲竝行而不可廢者,而若其用工之次序,則當先務初無過,而後務能悔過,事事中理,初無過失,爲第一道理,而過而能悔,儘亦高處,苟非聖人,則難可盡善,而不能無過,故每於事爲之際,固當以初無過爲準的,而如或專用力於無過,而忽於改過,則其弊易至於恥其有過而文以飾之,然則反不如有過能悔之爲愈,伏願各採兩說,隨事省察焉。上曰,此詩以嫡妻之惠於媵妾,謂被后妃夫人之化,則雖以文王之盛德,亦必有藉於后妃之賢然後,其化可行耶?鐘永曰,旣有文王之盛德,故能致關雎之化,旣有關雎之化,故能致鵲巢之美,以至此詩之亦被至化,則其本,莫不先自於文王之盛德矣。公轍·奭周等曰,近來日候不調,聖體,若何?上曰,一樣矣。公轍等曰,王大妃殿氣候,何如?上曰,一樣矣。公轍等曰,惠慶宮氣候,何如?上曰,一樣矣。公轍等曰,嘉順宮氣候,何如?上曰,一樣矣。上命經筵官先退,公轍等退出,又命退,承史以次退出。
庚午四月十九日未時,上御誠正閣。夕講入侍時,知事南公轍,持詩傳第一卷,特進官洪義浩,持詩傳第一卷,參贊官吳翰源,持詩傳第一卷,侍讀官趙鐘永,持詩傳第一卷,檢討官尹尙圭,持詩傳第一卷,假注書李龍秀,持詩傳第一卷,記注官李仁迪,持詩傳第一卷,記事官李光文,持詩傳第一卷,以次進伏訖。上開卷讀前受音一遍訖,命奏新受音,鐘永讀,自野有死麕,白茅包之,止一章三句,上命奏釋義,鐘永解釋以奏,上讀新受音一遍訖,命陳文義。鐘永曰,此章大體,與漢廣行露相似矣,蓋於此時,文王德化,洋溢於二南之間,女子能以貞潔自守,則聖人之功,斯可見矣,而臣竊有疑於此焉,女子則其貞潔,能有可稱,而其男子者,則强暴之習,猶有未化者,抑何故耶?朱子於漢廣章,有曰,漢廣行露,豈婦人蒙化?而男子則非,又繼以解之曰,偶然有此樣詩,說得一邊耳,此究索經旨,務從平易之論也,其於行露章,則豐城朱氏所論,以漢廣行露,分之以周·召二南被化之深淺,此則有若以時世地方爲別之說也,至於此詩,則安城劉氏,以行露死麕二詩,直斷之以女已貞而男未正,以臣淺見,參互玩繹,則朱子說,最甚平穩,豐城朱氏說,亦爲其次,而惟安城劉氏說,終恐不免硬定之病,竊願將此三詩與三註說,反覆玩覽,定其得失優劣,則於經旨上,亦似爲深得之資矣。上曰,下番陳之。尙圭曰,此詩中,有女懷春,吉士誘之等語,或近於男女相悅之語,故元明間諸儒,或疑爲淫奔之詩,然以末章舒而脫,脫兮無感我帨,無使尨也吠之言觀之,則有凜然不可犯之意,集傳所解,儘得詩意矣。大抵二南諸詩,皆以風俗敎化爲本,而至於周南之漢廣,召南之行露,與此章,乃是化之將行而俗之將變者也,故尙不免有情欲之感强暴之患,而習俗之革淫而歸貞,治化之變惡而趨美,於此尤可見矣。蓋前日之淫亂,卽商紂之餘風也,今日之貞信,乃文王之敎化也,民俗之美惡,傳係於在上者導率之如何,而若言導率之本,則惟在於君上一念之萌,天理人欲之分也,此豈非惕然處乎?伏願深加體念焉。上曰,知事陳之。公轍曰,此章別無可奏之文義矣。上曰,特進官陳之。義浩曰,臣亦無可奏者矣。上曰,參贊官陳之。翰源曰,臣亦別無可奏者矣。上曰,誠如上番所陳男女之說矣,蓋男女一也,而南國女子,先被文王之化,其爲男子者,則不能被化,豈有是耶?鐘永曰,臣於經旨,誠不敢以臆見仰對,而蓋竊思關雎章盛稱后妃之德,而必曰幽閒貞靜,鵲巢之章,亦以鳩性靜專,狀其后德,靜之一字,卽是婦女至美之德也。濂溪太極圖說,盛論乾道成男,坤道成女,二氣交感,化生萬物之妙,而其終則以主靜二字,爲立人極之本焉,故李方子云,人生而靜,性之本體者此也,每於衰亂之世,人情紛糾,而喜動而女性主靜,其爲感化入善之道,似或有勝於欲動情勝之男子而然也,但不敢以此一說,直斷而妄論之矣。上掩卷,命經筵諸臣先退,又命退,承史以次退出。
上在昌德宮。停常參·經筵。
藥房提調南公轍,副提調洪奭周啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
大殿·王大妃殿·中宮殿·惠慶宮·嘉順宮,藥房口傳問安。答曰,知道。
李庚運啓曰,行大司憲李直輔,執義宋稚圭,掌令李永純·洪聖肇,持平閔養世在外,洪羲弼未署經,監察茶時之意,敢啓。傳曰,知道。
吳翰源啓曰,明日常參·經筵,取稟。傳曰,大臣懸病,只晝夕講。
李庚運啓曰,御營廳將官來言,今日本廳軍兵,日次私習云矣,敢啓。傳曰,知道。
李庚運啓曰,備邊司郞廳來言,今日賓廳日次,而殿座相値,不得來會云矣,敢啓。傳曰,知道。
洪奭周啓曰,今日殿座,承旨當爲備員,而行左承旨李庚運,同副承旨韓興裕,今日不爲仕進,竝卽牌招,何如?傳曰,允。
備忘記,楊州牧使徐有望下直,長弓一張,長箭一部,片箭一部,筒兒一箇賜給。
李庚運啓曰,御營大將李堯憲,以本營習陣事,明日鷺梁出去矣,兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
以輪對官書啓,傳于吳翰源曰,皆首望,已受者,以次爲之。
以同副承旨韓興裕牌不進罷職傳旨,傳于洪奭周曰,只推,更爲牌招。
以同副承旨韓興裕再牌不進罷職傳旨,傳于洪奭周曰,只推,更爲牌招。
洪奭周啓曰,同副承旨韓興裕三牌不進禁推傳旨,不得循例捧入,何以爲之?敢稟。傳曰,只推,更爲牌招。
洪奭周啓曰,同副承旨韓興裕四牌不進禁推傳旨,不得循例捧入,何以爲之?敢稟。傳曰,許遞,前望單子入之,待下批牌招察任。
承旨前望單子入之,李好敏落點。
李庚運啓曰,知義禁沈象奎,同義禁鄭尙愚,李祉永再牌不進推考傳旨,今方捧入,而開坐命下之後,如是違牌,不卽承膺,事甚未安,所當更請牌招,而係是一日三牌,何以爲之?敢稟。傳曰,竝許遞,前望單子入之,待下批牌招察任。
金吾堂上前望單子入之,知義禁朴宗慶,同義禁趙萬元·李得濟落點。
李庚運啓曰,時囚捧供及議處,令次堂擧行事,命下已至多日,尙未擧行,事甚未安,知義禁朴宗慶牌不進,同義禁趙萬元在外,只有李得濟一人,無以備員開坐,知義禁,更卽牌招,何如?傳曰,在外同義禁許遞,前望單子入之,待下批牌招察任。
同義禁前望單子入之,宋祥濂落點。
傳于李庚運曰,宋祥濂分揀放送,同罪諸人,竝分揀放送。
傳于李庚運曰,啓字誤踏中官,令該府拿問處之。
李庚運啓曰,時囚捧供及議處,令次堂擧行事,命下已至多日,尙未擧行,事甚未安,知義禁朴宗慶,同義禁宋祥濂牌不進,只有李得濟一人,無以備員開坐,知義禁·同義禁,竝更牌招,何如?傳曰,竝許遞,前望單子入之,待下批牌招察任。
金吾堂上前望單子入之,李好敏·金宗善落點。
吏曹口傳政事,檢閱單金陽淳。
事變假注書韓錫祉書啓,臣承命敬奉聖敎,馳往傳諭于南部會賢坊長興洞契議政府左議政金載瓚所住處,則以爲,明日翰試,以臣之病未承命,史官致勤三臨,聖敎至頒十行,反復誨諭,諄諄若提命,而夜漏將撤,丙枕達宵,臣震越惶迫,益自罔措,臣雖萬萬愚迷,亦具省覺,豈不知莫重國試?緣臣再退則大關國體大關臣分,而臣不但目下賤疾,實無以蠢動趨承而已,俄者之所未及附達者,今始略暴情實,賤疾則雖使顚仆在卽,更何敢言病於荐召之下?而第日前堂疏所論,極其深重,至於禁堂請推之一款,外面則雖指禁堂,裏許則專着臣身,其所縷縷爲言,無非向臣身說去,拶逼侮詈,更無餘地,臣之所遭,反不若直說顯斥,而名以大臣,若是受罹,殆所未聞,況重推禁堂,卽是罰及臣身,此乃淸朝未有之事,中書初見之恥,臣心之惶恧危蹙,益無可言,如是而乃以日昨一箚,謂以自伸,今若揚揚若無故而晏然造公,臣當作何許樣,而四維之壞,自臣而伊始也,雖被方命之誅,萬無以抗顔班行,進身修門,臣情到此,只有惶隕,不知攸達云矣,敢啓。答曰,夜於史官之回,重遣史官,勉諭予意,曉漏將四明,燭待至,朝接附奏,審卿浼浼,予非召試不參爲之重事,方今艱虞百端,憂慮萬集,卿已如此,予亦不知何以振勵,豈非沓沓?堂疏債訟事,前已言矣,其事予何必更費多辭?卿固先於予而解思,而何以自引至此之過?望卿體予心腹之誥,則自有幡然改悟之意,安心勿辭,視事論道事,遣史官傳諭。
吳翰源,以奎章閣言啓曰,直提學李存秀,疏批已下,卽爲牌招察任,何如?傳曰,允。
李庚運,以都摠府言啓曰,今日入直內三廳武兼禁軍及軍兵等,當爲中日習射,而親臨翰林召試相値,不得設行之意,敢啓。傳曰,知道。
吳翰源,以禮曹言啓曰,來五月初二日,景慕宮夏享大祭親行時,省牲省器之節,依例以親臨,磨鍊擧行乎?敢稟。傳曰,依例磨鍊。
李庚運,以備邊司言啓曰,卽見開城留守李相璜狀啓,則以爲今年歉荒,蔀屋生涯,專靠公穀,而時値麥嶺,種糧俱乏,將至廢農之境,各倉各鎭各穀中,限四千二百石,特許加分事,請令廟堂,稟旨分付矣。本府以近畿之地,昨歲秋事,猶未免歉,當此春夏之交,麥未登場,民多窮乏,今此加分之請,揆以平歲,似不過多,該府事情,亦必有斟量者,依守臣所請,四千二百石,許使加分,以紓渴望之民情,何如?傳曰,允。
李庚運,以義禁府言啓曰,全羅監司李冕膺狀啓內,海南前縣監尹守任罪狀,令攸司稟處事,啓下矣。尹守任,今方待命,拿囚之意,敢啓。傳曰,知道。
直提學李存秀疏曰,伏以臣年淺而驟躐卿列,學蔑而遍歷華貫,居常懍惕,若隕淵谷,迺於日前省墓歸路,祇奉有旨,以臣爲奎章閣直提學,使之乘馹上來者,臣於是,益不勝兢惶恧蹙之至,臣忝叨閣職,周旋於密邇之列,亦已十有七年矣。今於見任更,事煩籲,或近飾讓,而區區情實,竊有所不得不然者,朝家之設置內閣,妙揀才彦,蓋所以奉列聖之謨訓,賁昭代之治化,而以至於從容顧問,則職兼玉署之橫經潤色,絲綸則任均,藝苑之視草,不特以地淸銜侈,爲一代極選而已,以臣鹵莽,以臣空疎,本不足以充文學之選,廁詞臣之列,曾前僥冒,已是才分之所不逮,人望之所不到,一念愧懼,食息靡安,而其時則臣年纔弱冠耳,尙冀尺寸之長進,庶圖萬一之報效,而昏懶之性,不能自强,鈍拙之才,終無所就,荒嬉放逸,虛抛歲月,今焉爲四十無聞之人,慨焉騂歎,蓋已無及,多年近列,底蘊畢露,想不待臣之自陳,而天鑑孔昭,固已照燭其百無肖似之實矣。噫,程功課能,黜幽陟明,王政所重,庶官猶然,況此深嚴之地,華峻之選乎?聖朝寬大,緃不追理,臣辱聖簡玷名器之罪,至若更進一步,有若獎用者然,則其爲仰累淸朝核實之政,當如何也?堂堂金華之班,初非臣隨品序陞之地,臣雖欲貪榮恃恩,恬若固有,而其於物議之嗤點何哉?雖然,此只以人器不稱言耳,在私心,尤有所悸恐怵惕者,不敢不一暴於仁覆之天,念臣不才無能,早竊科第,蒙被我先朝念舊之恩,隆眷異數,逈絶涯分,釋褐三日,已玷淸塗,驟居人先,歷揚華顯,古人二不幸之戒,臣旣犯矣。自是以往,節次推遷,官秩漸進,踐歷愈峻,自參外至卿班,世所稱淸官華選,殆無臣所未經者,臣是何人,兜攬至此,不有人非,必有鬼責,逡巡退縮,非出克讓,憂畏懦怯,實由中情,以殿下愛欲生之念,其所曲庇而矜諒,又豈待臣言之畢哉?臣旣聞新命,來伏私次,亦已屢日,左思右度,不敢出而祇肅,敢陳短章,仰瀆崇聽。伏乞聖明,將臣新授直學之銜,亟許鐫改,以重官方,以安私分,不勝幸甚。臣無任云云。答曰,省疏具悉。卿其勿辭行公。
庚午四月二十日辰時,上御春塘臺。翰林召試入侍時,行都承旨洪奭周,行右承旨韓致應,左副承旨元在明,右副承旨吳翰源,假注書尹命圭,南秉寬,記注官李仁迪,記事官李光文,待敎李龍秀,以次侍立。時至,通禮跪啓外辦,上具翼善冠·衮龍袍,乘輿出宣化門,公轍等進前曰,早朝勞動,聖體,若何?上曰,一樣矣。由協陽門·建陽門·靑陽門,仍詣春塘臺,命翰林召試,試官行禮,監事金思穆,知事南公轍,同知事洪奭周,對讀官趙鐘永,尹尙圭,行禮訖,諸試官就座。思穆進前曰,時當麥秋,日候稍冷,聖體,若何?上曰,一樣矣。思穆曰,寢睡·水刺之節,何如?上曰,一樣矣。思穆曰,王大妃殿氣候,何如?上曰,各殿宮氣候一樣矣。思穆曰,賤疾闖發,屢違召命,誠萬萬惶悚,故今玆力疾入來,而其間連停講筵,召試又爲退行,拖至今日,此莫非緣臣無狀之致,如臣者,但願速退而亟降威罰,以重國體焉。上曰,召試有命,而若屢退,則誠有國體損傷之慮矣,大臣今果入來,誠甚幸矣,左相則病患,何如云耶?思穆曰,聞間添微感,而不至大段云矣。命書傳敎曰,左副承旨元在明,試所承旨差下,仍命書題曰,暎花堂銘,限午時,又命試所承旨,落後收券以來,通禮跪啓禮畢,仍由靑陽門·建陽門·協陽門還內,諸臣退出。
庚午四月二十日午時,上御誠正閣。翰林召試科次入侍時,左副承旨元在明,假注書南秉寬,記注官李仁迪,記事官李光文,監事金思穆,知事南公轍,同知事洪奭周,對讀官趙鐘永·尹尙圭,以次進伏訖。上命科次,取三人,公轍,書等訖,上命坼封以奏,在明,坼奏新及第金陽淳,新及第洪敬謨,承政院注書李紀淵訖,在明曰,左右史,不可不備,翰林召試。被選人金陽淳,令該曹口傳付職,牌招入直,何如?上曰,依爲之。出擧條光文曰,時政記纂修事緊,新除授翰林金陽淳,使之署前行公,何如?上曰,依爲之。出擧條上命試官先退,思穆等退出,又命退,承史以次退出。
上在昌德宮。停常參,只晝夕講。
吳翰源啓曰,明日常參·經筵,取稟。傳曰,只晝夕講。
吳翰源啓曰,來二十五日,朝參日次矣,敢稟。傳曰,停。
李庚運啓曰,行大司憲李直輔,執義宋稚圭,掌令李永純·洪聖肇,持平閔養世在外,洪羲弼未署經,監察茶時之意,敢啓。傳曰,知道。
吳翰源啓曰,右參贊金履度,除拜後過三日,不爲出肅,依定式,推考警責,仍卽牌招察任,何如?傳曰,允。
李庚運啓曰,行左副承旨李好敏,今日不爲仕進,卽爲牌招,何如?傳曰,允。
李庚運啓曰,卽者義禁府都事來言,時囚議處及捧供,令次堂擧行事命下,而同義禁李得濟有身病,李好敏未肅拜,只有金宗善一人,無以備員開坐云,同義禁李得濟·李好敏,竝卽牌招,何如?傳曰,允。
兵曹口傳政事,護軍單金宗善。
以全羅監司李冕膺狀啓,淳昌郡民家失火事,傳于韓致應曰,聞甚矜惻,元恤典外,別加顧恤事,廟堂區劃,分付。
李庚運,以都摠府言啓曰,副摠管金宗善,以同知義禁府事,本府坐起晝仕出去之意,敢啓。傳曰,知道。
李庚運,以兵曹言啓曰,今四月二十一日,武臣賓廳講書日次,而晝講相値,不得爲之之意,敢啓。傳曰,知道。
禁府啓目,海南前縣監尹守任原情云云。問目內辭緣,泛稱遲晩,所當請刑是白乎矣,別軍職勿爲請刑,載在大典通編,議處,何如?判付啓,依允。又啓目,中官李允吉原情云云。傳旨內辭緣,泛稱遲晩,所當請刑是白乎矣,長番內侍,勿爲請刑,載在大典通編,議處,何如?判付啓,依允。又啓目,中官池長浩原情云云。傳旨內辭緣,泛稱遲晩,所當請刑是白乎矣,長番內侍,勿爲請刑,載在大典通編,議處,何如?判付啓,依允。又啓目粘連,向前具明源亦,駕前咫尺之地,樂工之肆然瀆撓,萬萬無嚴,而身爲騎郞,不能禁斷,溺職之罪,在所難逭,以此照律,何如?判付啓,依允。又啓目粘連,向前許昌福亦,莫重公事,不能審愼,誤爲啓下,誠極駭然,以此照律,何如?判付啓,依允。
禮曹參議金相休疏曰,伏以臣猥以不材之魯質,向膺持斧之重任,非昩空往而空返,庶幾無怨而無怒,第念任使之聖意,不敢不仰答,對揚之臣分,不敢不俯竭。是以負罪者,雖在勢要,而卽斷以法,犯科者雖有情故,而不貸以私,惟事直前而盡分,縱至取敗而罔恤,雖然暗行難悉裏面,密探易致爽誤,故每當按査,另加根究,有十分之信而無一分之疑,然後始乃按簿論列。臣常自以爲有罪而倖逭者,容或有之,無罪而橫罹者,決知無是臣之處心行事,如斯而已。大抵人情之諱短,素稱落訟者說冤,能知其罪,反躬自服,見人千百,難得一二,況於事關贓污,尤是累及身名,言之者雖奉公而擧職,當之者輒顧私而興怨,就以臣所論諸人而言之,皆無平日之宿憾,或有親知之舊誼,倘非所値之不幸,何心無故而樹敵?至若伊時洪州牧使韓興裕,則稱有戚分,謂慣顔面,又於出道之夕,屢煩請謁以入,頗說情親之誼,要垂矜憐之意,苟可以半分原恕,顧何忍一筆句斷,而其奈私不掩公?又是事已難掩,遂至倉庫之封閉,竟致邊遠之竄配,則其怒臣固也,怨臣宜也,而今見疏本,不但怨怒於臣身。又欲眩亂其本事,非彼添罪於罔上,必此當坐於誣人,玆事辨否,大有關係,而第其爲說,極涉荒唐,惚慌有若夢囈風譫,決不似有省覺具精神者言語。聞人有爰辭發明,則手脚盡露,無辭可明,而忽欲發明,聞人有詞案行査者,則援證備具,無事可査,而忽又請査,見人章疏中對辨之語。有云欲巧反拙者,則掇拾其話句,突然作沒頭尾之說曰,欲巧反拙,見人書札間打罵之辭,有云不滿一笑者,則依樣其口氣,卒着無意趣之說曰,不滿一笑,恰如效顰之兒戲,不覺令人而絶倒。其意必自以爲如是,則足可爲反駁毒手,而殊不知見之者不省爲何說,則顧何能眩於傍聽之聰,而售其疑亂之計也?苟非知其罪而强談,文不成說,抑是迷於心而罔悟,語自無倫,究其眞情,固不足多辨而論以事面,又不可不辨。蓋臣所論不法之事,不啻幾許條,而今其所請行査者,只是二段,其一,卽海三倉留庫米,充納大同,而本米一百二十二石六斗之虛留者之謂也,其一,卽倉色處法外徵捧,而以別付補廳樣,瞞報營門者之謂也。臣請略陳其梗槪,其所謂倉穀虛留者,大同上納時,大同米一百八石,作錢六百十五兩六錢,自爲取用,而元大同不足之數,無以充納,則使其時吏房金學璉,私通於海三倉色吏,黃潤昇等三人,使各出幾石米,以充大同百八石之數,而大同十七斗作斛,還米十五斗作斛,還米一石,不能準大同一石之數。於是每石加二斗,以充百八石之數,則還米所入,卽一百二十二石六斗,而此數爲虛留實數,其時金學璉私通,及所謂作入大同米尺文,與金學璉·黃潤昇等,侤音尙今藏在於臣所,一按其簿,瞭如指掌,雖欲漫漶,其可得乎?而今觀其疏語,則但知大同米賣食之數,不知還米充納時加入之數,而謂之百八石虛留,卽此一事,其言之昏謬虛謊,無足採聽,可推而知也。其所謂倉色處法外徵捧,而以別付補廳,瞞報營門者,於丁卯捧還時,査出倉色輩私分之穀,而以其私分之罪,勒徵各穀耗一百六十一石四斗五升二合,謂之再耗條。又於倉分時,以爲剩餘之穀,不宜使倉屬專呑,就每石奪取二升,所奪各穀,爲一百九十三石十斗一升,謂之分給剩條。又於各倉執錢時,以錢之無色落,元石數定價外,別徵色落錢,而收聚之數爲一百五十四兩五錢,如是徵斂,未及歸私橐,而徑入於營門廉探,使之査報,則彌縫無路,以別付補廳樣瞞報於營門,而不但取考補廳文書,初無移送之事,其時補廳色吏韓相九侤音內,以爲因營關,以別付補廳之意。雖爲論報,而初無劃付之事,金學璉侤音內,以爲因營關,雖報以別付補廳,而其實則未嘗移付,各倉虛留之米,欲以此換名充數云云,今其文蹟,一一備在於臣所,雖欲發明,其可得乎?而今乃曰,劃付補廳之月日,具在營邑去來之文簿昭然,然而去來之文簿,臣亦見之,其於瞞報何?劃付之月日,雖曰具在,而其無文書何?至於所謂曰無歸屬,曰減數云者,似指臣書啓中語,而臣啓中,初無是語,此又可見其說之謬妄謊誕,無足較辨者也。臣且於其行査之請,又有爲之懍然而危,惻然而憐者,其言曰收聚臣在任時文書之載錄者,質問於該掌諸吏,如有一分肥己之跡,則臣請伏烹阿之典,彼其意,必以時移事冷,萬無行査之理外,爲此行險僥倖之壯談,而事有不可測者,自上依其言,特命行査,則其所謂文書載錄者,不是別件,而印蹟執贓者,昭然皆在於臣所,其所謂該掌諸吏,又不是別人。卽金學璉·黃潤昇·韓相九諸人等,而其首服之侤音,又昭然皆在於臣所,不但此也,需米之混入王稅,而加徵價錢也,雇馬補役廳乾沒錢之別修成冊也,納賂差任,富民勒婚,島氓徵錢,許多條件,許多文蹟,皆至今宛然不泐,若或撥灰吹火,一齊旣宿而復露,則事將奈何?罪當如何?此實自取之災,當此時,又欲怨怒臣耶?如是其危而不能覺悟,此臣所以憐之者也。雖然,彼旣如是稱冤,則死爲怨鬼,其言亦不無是慮。伏乞下臣司敗,使之一番對質,使臣言一或差爽,則臣甘伏反坐,彼亦不能件件昭晰,則本罪之外,又難免罔上之科,如此然後,彼方無辭,而臣亦可以自明其不憚大吏,生死向前之本心也。臣無任云云。省疏具悉。韓興裕事,旣經勘罪矣,到今何必以其疏更事對擧?爾其勿辭察職。
庚午四月二十一日午時,上御誠正閣。晝講入侍時,特進官趙德潤,持詩傳第一卷,同知事趙弘鎭持詩傳第一卷,參贊官韓致應,持詩傳第一卷,侍讀官趙鐘永,持詩傳第一卷,檢討官尹尙圭持詩傳第一卷,假注書南秉寬,持詩傳第一卷,記事官李光文,持詩傳第一卷,記事官金陽淳,持詩傳第一卷,武臣副護軍徐有建,以次進伏訖。上開卷,讀前受音一遍訖,命奏新受音,鐘永,讀自何彼穠矣,止章四句,解釋章句以奏,上讀新受音一遍訖,命陳文義。鐘永曰,此章,專稱王姬下嫁,能敬且和者也,貴爲天子之女,易有挾貴之驕,而敬而不驕,豈非文王德敎之致耶?蓋驕之一字,爲害甚大,故孔子曰,如有周公之才之美,使驕且吝,其餘不足觀也已,夫人臣之勳勞富貴,孰有加於周公者?然而狼跋詩所云公孫碩膚,赤舃几几者,卽指周公能遜大美之德矣,至若人君所處,則其位至尊,其勢易驕,尤非人臣之比,而富貴之驕,猶是末也。凡於遇事接物,恒有自聖自足之意,則無非驕也,而驕是氣盈,政謂此也,故程子云富貴驕人,固不善,學問驕人,害亦不細,人之美業,莫如學問,而學問亦不可驕,況其他乎?今殿下,亦於典學與政法之間,雖有無歉於古昔聖王處,在殿下自修之道,則恒若有歉,不自滿暇,無一分自足自聖之心,則此於驕盈之戒,恐似有助矣。上曰,下番陳之。尙圭曰,此章美旨,專在於肅雝二字,朱夫子,釋之以和敬,此與大旨中驕字,政是相反者也,大凡家國安危之機,實由於驕與敬之分,可不愼哉?蓋婦人之德,切戒驕矜,主於和敬,故此章所以歎美者是也,而君子學問之道,亦不外乎此,是以經傳中稱聖人之德,必以和敬兼言者多矣。思齊章贊美文王之德曰,雝雝肅肅,論語形容孔子之德曰,申申夭夭,程子曰,今人不怠惰放肆,必大嚴厲。由此觀之,帝王氣象,尤貴於和而不流,敬而不嚴,然後宮闈溢雍睦之休,事爲底平夷之美,至於晉接臣隣之際,溫諭開納,則可見忠愛藹然,情志交孚矣。今因文義,敢玆仰陳,伏願此等處,亦加留神焉。上曰,同知事陳之。弘鎭曰,此詩卽召南之末而可見文王之化矣。試以二南中樛木螽斯等諸篇觀之,莫非文王正家之化,而此章,則美王姬之下嫁而有肅雝之德焉,其氣象之藹然,千載之下,可以象想,則太史所以採詩,聖人所以編詩者,蓋以敎化風俗之美爲重焉,殿下每於此等處,體認而推類之,深軫化行俗美之方,是臣區區之望也。上曰,特進官陳之。德潤曰,上下番及同知事,已悉陳之,臣無容更達矣。上曰,參贊官陳之。致應曰,臣亦別無可奏者矣。上曰,王姬之德,非不肅雝,而此言曷不肅雝,王姬之車,只見其車服之盛,而何以能知王姬之可以肅雝耶?鐘永曰,俄者下番,以雝雝在宮,肅肅在廟,贊稱文王之德而仰陳之矣。文王先自肅雝,故其敎亦及於諸侯,至於淸廟之詩,所以祀文王者,而其云於穆淸廟,肅雝顯相,指諸侯之肅雝也。然則其敎之先及王姬,亦可知矣,而不待見其車服之盛然後可知矣。上曰,諸臣所奏能敬且和之說,皆好矣,而此外似無別般深義矣。仍命掩卷,經筵官先退,德潤等退出,又命退,承史以次退出。
庚午四月二十一日未時,上御誠正閣。夕講入侍時,特進官趙德潤,持詩傳第一卷,同知事趙弘鎭持詩傳第一卷,參贊官李庚運,持詩傳第一卷,侍讀官趙鐘永,持詩傳第一卷,檢討官尹尙圭,持詩傳第一卷,假注書南秉寬,持詩傳第一卷,記事官李光文,持詩傳第一卷,記事官金陽淳,持詩傳第一卷,以次進伏訖。上開卷,讀前受音一遍訖,命奏新受音,鐘永,讀自彼茁者葭,止章三句,解釋章句以奏,上讀新受音一遍,命陳文義。鐘永曰,騶虞章,乃二南之末篇,而如聞咸英韶濩曲終之音矣,當其時也,天壤之間,和氣充溢,草木禽獸,如是繁殖則此莫非文王德化之盛,而所以致德化者,大學所云爲人君止於仁,是也,故此章大旨,亦曰仁民之餘恩。又曰,仁心自然,蓋仁之爲體至大,固不敢張皇敷陳,而若以仁之發用處爲言,則感發動蕩,天理流行,無所停滯而壅閼者,是也。明道之言,引醫書有曰,手足痿痺,爲不仁於一身,血脈氣息,不能貫通,則人何能爲人乎?以國喩身,其理亦然,如禮樂刑政錢穀甲兵之事,雖似迂遠於爲仁之方,而若就事事物物上,各得其宜,擧措悉備,無一停滯壅閼之弊,風雷鼓動,使人感發,則精神暢達,德化可行矣。聖姿卓越,實無有歉於文王之仁,而惟發用處,恐或有不及於文王之時,故德化之盛,未見如騶虞詩之所稱,每以感發動蕩底氣象,益加存念恐好矣。上曰,下番陳之。尙圭曰,此章,蓋因田獵而作也,而若使國南諸侯,無仁民愛物之德,則雖有壹發五豝之盛,只不免孟子所謂疾首蹙頞矣,有何歎美之至此也?以此詩觀之,則當時南國之民,懽欣鼓舞之象,充溢宇宙,此皆文王德化之所及也,豈不盛哉?本章文義,則此外別無可達,而周南·召南,畢講於今日矣,孔子曰,人而不爲周南·召南,其猶正墻而立也歟,雖今人,孰不讀二南,讀之者無論賢愚,亦孰不欽歎,而旣讀之後,猶復如前也,每有書自我自之歎,故朱子嘗訓學者曰,讀二南了,還不正墻面而立否,意思都不相粘,濟得甚事,帝王之學,尤爲自別,豈但以讀是書解是意,爲能事,二南中所載,皆是殿下已分內事也。凡於日用之間,常存躬行之工,是臣區區之望也。上曰,同知事陳之。弘鎭曰,文王齊家之德,至於南國諸侯而化之,詩人頌美贊歎,則其風敎之盛,可以象想矣,凡於學問功化上,每存體念焉。上曰,特進官陳之。德潤曰,玉堂及同知事,已悉陳之,臣則別無可達者矣。上曰,參贊官陳之。庚運曰,上下番及同知事所奏皆好,伏願體念焉。上曰,南國諸侯,被文王之化,其化之盛,及於昆蟲草木之類,則文王之化,何如而至於斯耶?鐘永曰,臣旣以仁說仰陳矣,文王雖有盛德至化,若無鼓動發施之功,則何由行乎?專在聖人運用之間矣。弘鎭曰,文王緝熙敬止之工,至於於穆不已,故其功化如是矣。尙圭曰,文王之致此功化,非有別般道理,始自至近之地,修身而齊家,故致有此二南之盛,此初非高遠難行之事也。上命掩卷,經筵官先退,德潤等退出,又命退,承史以次退出。
上在昌德宮。停常參,只晝夕講。
吳翰源啓曰,明日常參·經筵,取稟。傳曰,只晝夕講。
李庚運啓曰,御營廳將官來言,今日本廳軍兵,日次私習云矣,敢啓。傳曰,知道。
李庚運啓曰,行大司憲李直輔,執義宋稚圭,掌令李永純·洪聖肇,持平閔養世在外,洪羲弼未署經,監察茶時之意,敢啓。傳曰,知道。
洪奭周啓曰,行左副承旨李好敏,今日不爲仕進,卽爲牌招,何如?傳曰,允。
李庚運啓曰,臣庚運,今日入直禁軍戎器點考進去,下直之意,敢啓。傳曰,知道。
李庚運啓曰,臣依定式進詣仁政殿月臺,入直禁軍戎器點考則無頉,仍以傳敎內辭意勞問,則亦皆好云矣,敢啓。傳曰,知道。
吳翰源,以弘文館言啓曰,副應敎洪冕燮,修撰李惟命,旣有只推之命,竝卽牌招察任,何如?傳曰,允。
以副應敎洪冕燮,修撰李惟命牌不進罷職傳旨,傳于吳翰源曰,只推。
吳翰源,以弘文館言啓曰,修撰徐能輔,時在京畿廣州地,經筵入番事緊,請斯速乘馹上來事,下諭。答曰,依啓。
吳翰源,以禮曹言啓曰,卽接永同幼學金行大所志,則以爲同姓七寸姪漢尹,嫡妾俱無子,以其同姓六寸兄漢晉第三子宗祿,欲爲繼後,諸族相議,衆論歸一,而未及禮斜之前,漢晉夫妻俱歿,拘於常規,不得循例禮斜,依定式草記稟處事,呈狀矣。凡係繼宗立後者,兩邊與受,明有可據,而不得登聞者,許令該曹,論理草記事,曾有筵奏定式,而門長金行大所訴,旣如此,依定式,金漢晉第三子宗祿,立爲金漢尹之後,何如?傳曰,允。
李庚運,以左邊捕盜廳言啓曰,本廳兼從事官李蓍明,身病猝重,勢難察任,改差,何如?傳曰,允。
庚午四月二十二日未時,上御誠正閣。晝講入侍時,知事金羲淳,持詩傳第二卷,特進官金宗善,持詩傳第二卷,參贊官元在明,持詩傳第二卷,侍讀官趙鐘永,持詩傳第二卷,檢討官尹尙圭,持詩傳第二卷,假注書南秉寬,持詩傳第二卷,記事官李光文,持詩傳第二卷,記事官金陽淳,持詩傳第二卷,武臣五衛將李運春,以次進伏訖。上命開卷,讀新受音,鐘永,讀自汎彼柏舟,止逢彼之怒賦也,解釋章句以奏,上讀新受音一遍訖,命陳文義。鐘永曰,柏舟詩,卽婦人不得其夫之辭,而五章之內,無一怨言,凡說心字處爲五句,則非但隱憂在心也,卽所以反求諸吾心者也,其溫柔敦厚之義,於斯可見,而此詩之居於變風之首,以承正風之末者,亦以此也,第二章所云我心匪鑑,不可以茹,蓋亦憂思中出來之語,而其云不可茹者,卽是不可度物,若使事物得其平正,則有何忖度之難,而惟其處變之時,故其爲難度如此。夫處變云者,非必如柏舟婦人之所遇也,天下事物之處置爲難者,無非變也,故孟子曰,人有德慧術智者,常存乎疢疾,張橫渠亦曰,經歷艱難險阻,然後其心亨通,歷觀前史,備經險阻艱難者,無如晉文公,而終成覇者之業,桓文之事,雖非聖帝明王之可倫,而蓋其處困心亨之美,則其理灼然矣,苟於事物上,或遇措置爲難之處,必先反求諸聖心,恒思不失其正之道,則此亦爲酬酢應變之要法矣。上曰,下番陳之。尙圭曰,臣則別無文義之仰奏者,而蓋此詩,卽婦人之不得於其夫之辭也,然而無一分怨怒之言,而句句有自反之語,溫柔不迫,政得變中之正者,故所以居變風之首,此莫非先王德化之所及,而婦人亦知處變之正焉,此亦可爲體念之一端矣。上曰,知事陳之。羲淳曰,上下番,以此章之居變風之首,正風之末仰奏者,誠好矣,而必也究見其何如而居變之首正之末,然後方有味矣。大抵治化污隆,可見於風謠,感發善端,懲創逸志,而關雎爲正風之首,柏舟爲變風之首,蓋夫婦之道,有如天地,關雎則文王之德,可見,柏舟則衛國之亂,可知矣。詩云刑于寡妻,以御于家邦,中庸曰,造端乎夫婦,試以關雎柏舟之詩,推類而看之,則亦足爲一監一戒之資矣。上曰,特進官陳之。宗善曰,上下番及知事所奏,切實矣,伏願留念焉。上曰,參贊官陳之。在明曰,臣則別無仰奏者矣。上曰,此章內,別無深義之可以發問處矣。仍命掩卷,又命經筵官先退,羲淳等退出,又命退,承史以次退出。
庚午四月二十二日未時,上御誠正閣。夕講入侍時,知事金羲淳,持詩傳第二卷,特進官金宗善,持詩傳第二卷,參贊官吳翰源,持詩傳第二卷,侍讀官趙鐘永,持詩傳第二卷,檢討官尹尙圭,持詩傳第二卷,記事官李紀淵,持詩傳第二卷,記事官李光文,持詩傳第二卷,記事官金陽淳,持詩傳第二卷,以次進伏訖。上開卷,讀前受音一遍訖,命奏新受音,鐘永,讀自我心匪石,止章六句,解釋章句以奏,上讀新受音一遍,命陳文義。鐘永曰,臣於俄者因我心匪鑑句語,以事物上或遇處置爲難者,必先反求諸心,不失其正之意,有所仰陳矣。蓋存心之工,固爲修身之要,而必須敬義夾持,內外交須,然後可就全德之美,故此云我心不可轉,又云我心不可卷,而亦必曰,威儀棣棣,不可選也,其存乎中者盡美,而發於外者又善,則婦人之賢可知,而夫威儀者,所以收攝身心者也。是以,衛武公作抑戒詩,而首章發語有曰,抑抑威儀,維德之隅,又云敬愼威儀,又云敬爾威儀,一篇之中,屢致意焉,果如章下大旨所云莊姜之詩則莊姜,卽武公之子婦也,其必有奉承武公之敎訓者,而武公抑詩所戒,亦非空言也,淇奧之詩,乃衛人贊美武公之辭而有曰,瑟兮僴兮,赫兮咺兮,大學之傳三章,引用此句而曰,威儀也。然則武公,蓋嘗修飭威儀,燦然具備,故朱子亦許以聖賢之徒焉,今以威儀棣棣句語,推用實工,益懋修身之要,則將見聖學上實效,而淇奧之美,亦何以加此也哉?伏願留念焉。上曰,下番陳之。尙圭曰,上番之引衛武公抑戒詩威儀二字,敷演仰陳者,果好矣。然雖以學者之工言之,如或專務威儀之修飾,少忽治心之實工,則易致外有餘而內不足之嘆矣,至於帝王,氣象尤有異於凡人,以言乎修身之道,則存心養性之工,當爲本源,而外面威儀之收攝,亦屬第二也。以言乎遇事接物之時,則所貴乎豁達通暢,無少礙滯,當如宋太祖洞開重門,正如我心之像,以言乎晉接臣隣之際,則若主於儀節,又過淵默,則上下漠然,情志難通矣,時或簡其威儀,必也導以誠意,俾盡忠告之悃,然後實爲交孚之道矣。昨日,亦以此意略有所奏,而另加體察,是臣區區之望也。上曰,知事陳之。羲淳曰,詩者,性情之所發也,故性情正,則詩亦正矣,柏舟之詩,道得婦人怨傷之情,則似有悽惋憤悶之意,而全篇旨義,忠厚惻怛,怨而不迫,朱夫子所謂止乎禮義而中喜怒哀樂之節者,此也。蓋詩者,寓物寫景,尋常流出,而自有本源所養,不可不理會得也,君子誠能存心以正,涵養全體,則遇諸事物,發爲文章,志氣淸明,色辭溫和,得天地之中和,協韶頀之正聲,可以觀感於斯,興起於斯矣,勿以等閑詠言,尋常看過,每加體認,益懋存養之工焉。上曰,特進官陳之。宗善曰,上下番及知事所奏俱好,臣則更無可陳之義矣。上曰,參贊官陳之。翰源曰,臣亦別無可達之辭矣。上曰,此詩卽婦人不得於夫而作也,然而不必以詩中辭意,專主以覽,如威儀棣棣等句語,則推移他看得,果儘好矣。鐘永曰,聖敎誠然矣,非必專主於章內文義也,如時世也風氣也,亦可以觀矣。上命掩卷,又命經筵先退,羲淳等退出,又命退,承史以次退出。
上在昌德宮。停常參,只晝夕講。
李庚運,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
吳翰源啓曰,明日常參·經筵,取稟。傳曰,只晝夕講。
李庚運啓曰,行大司憲李直輔,執義宋穉圭,掌令李永純·洪聖肇,持平閔養世在外,洪羲弼未署經,監察茶時之意,敢啓。傳曰,知道。
李庚運啓曰,御營廳將官來言,今日本廳軍兵,日次私習云矣,敢啓。傳曰,知道。
洪奭周啓曰,行左副承旨李好敏,今日不爲仕進,卽爲牌招,何如?傳曰,允。
備忘記,羅州營將柳相穆下直,長弓一張,長箭一部,片箭一部,筒兒一箇賜給。
李庚運啓曰,掌令李永純,正言趙貞喆下諭後,過限不上來,依定式遞差傳旨及禁推傳旨,捧入之意,敢啓。傳曰,禁推分揀。
吳翰源,以弘文館言啓曰,副應敎洪冕燮,修撰李惟命,旣有只推之命,竝卽牌招察任,何如?傳曰,允。
以副應敎洪冕燮,修撰李惟命牌不進罷職傳旨,傳于吳翰源曰,只推。
李庚運,以義禁府言啓曰,頃因內醫院草記,嶺南三月令封進靑大竹,過限守令,令該道,指名現告,拿問處之事,允下。故行會該道,卽接慶尙監司鄭晩錫牒呈,則以密陽前府使洪養默,指名現告矣,洪養默,移拜光州牧使,而自密陽任所,未及赴任云,依例發遣府羅將,拿來,何如?傳曰,民事可念,今番則分揀。
吳翰源,以敦寧府言啓曰,北漢奉安御牒譜冊,府郞廳曝曬時奉審,則今春雪水,間或滲漏,至有樻褓沾濕之患,故府郞廳更爲發送,使之開鎖,仍爲移安于西上房,修改後以待秋成還安之地,何如?傳曰,允。
庚午四月二十三日午時,上御誠正閣。晝講入侍時,特進官朴崙壽,持詩傳第二卷,同知事李存秀持詩傳第二卷,參贊官洪奭周,持詩傳第二卷,侍讀官趙鐘永,持詩傳第二卷,檢討官尹尙圭,持詩傳第二卷,假注書南秉寬,持詩傳第二卷,記事官李光文,持詩傳第二卷,記事官金陽淳,持詩傳第二卷,武臣行副護軍李宅永,以次進伏訖。上開卷讀前受音一遍訖,命讀新受音,鐘永,讀自綠兮衣兮,止章四句,解釋章句以奏,上讀新受音,命陳文義。鐘永曰,此章大旨,以綠衣黃裏,比之於賤妾尊顯,正嫡幽微,此非莊姜不賢也,卽賤妾尊顯故也,賤妾之尊顯,非賤妾之罪也,卽莊公之失德也。苟究莊公惑於嬖妾之由,則心之昏蔽,在於一處而然也,若能好賢如好好色,則親賢士大夫之時多,而接宦官宮妾之時,亦當自少矣,心無兩用,政謂此也。試以邶鄘衛三十九篇,歷考而統論之,則如簡兮·北門·北風·干旄·考槃等詩,無非賢者在野之詩,而賢者之不見親於朝廷,可知矣,此雖非一時所作之詩,而其國之待賢者如此,則烏可無宮妾嬖寵之患乎?每以善可監惡可戒之道,如當詩人極道不美處,必思着念於相對邊工夫,則其效甚多,此雖非章內文義,而亦似有益於實用矣。上曰,下番陳之。尙圭曰,此詩以綠衣黃裏,綠衣黃裳,以比當時正嫡幽微,賤妾尊顯矣。大抵嫡妾,名分之當嚴,固無論,天下萬事,次序顚倒,名分不明,則國不得以治矣,故易之履卦曰,辨上下定民志,上下之分明然後,民志定,民志定然後,始可言治矣,衛國此時之事,固不可以常理論之,而歷觀前代安危治亂,莫不由於名分之明與不明矣,此等詩,無非監戒者矣。上曰,特進官陳之。崙壽曰,此章莊姜,不幸當處變之時而能不失其正,故所以居變風之首也,以綠衣黃裳,比其嫡妾之失序,而蓋其要旨,則有曰我思古人,俾無訧兮,每事思師,古人則方臻無過之域矣,此不但以莊姜一事言之,人君酬接萬幾,撫臨億兆,凡政令施措之間,每思古人之所爲,則自然無過尤,以此章小註朱子之訓觀之,有曰古人所爲,洽與我合,便是至善,此等處,益加留念焉。上曰,同知事陳之。存秀曰,此章綠是間色而爲衣,黃是正色而爲裳,則以上下之失其序,比諸嫡妾之失其位,然而此豈可但以嫡妾之失位觀之?比之君子小人,則君子易退而小人易進,蓋色之雜者靡然,故炫於目者易矣,色之正者淡然,故悅於眼者寡矣,有若君子修身正直,故寡合,小人迎意阿順,故易合,此章雖因嫡妾之分而作也,而推以看之於君子小人,若或君子在野,小人在位,則國不得以治矣,然則其在人君辨賢邪淑慝之道,以此詩監戒,恐好矣。上曰,參贊官陳之。奭周曰,此章以綠衣黃裳,取比於嫡妾之失序,而衣裳之制,亦貴正色而賤間色者,可知矣。大抵古人之於事事物物,莫不欲其正也,故於衣服飮食器用居室之間無所不致其意,故必曰割不正不食,席不正不坐,而至如堂室之制,必向南而背北,亦可見其貴陽明而惡幽陰矣,夫靑朱黃白黑,謂之正色者,以其純而不雜也,紅綠碧紫騮,謂之間色者,以其雜而不純也,古人之貴純而惡雜者,有如是矣。譬之君道,則欲行王道而雜之以偏覇焉,雖任賢人而雜之以小人焉,名爲仁義禮樂而實參以權謀術數焉,外事聖經賢傳,而內溺於耳目玩好焉,此皆所謂雜而不純者,匪獨取比於嫡妾之分而已也,俄者同知事,以君子小人之別,推以陳之者,誠好矣。人雖未易知,而亦有可知之道,亦不過察其純雜之分而已,才辯智能,雖或不足,而終始一節,表裏一致者,皆是君子邊人也,譬如衣服之有正色也,外似可喜,才亦可取,而隨俗變改,內外殊操者,便是小人邊人也,譬如衣服之有間色也。此章之旨,如是推看,似切於實用,故敢此仰達。上曰,莊姜賢而失位,而能無怨意,只有我思古人,俾無訧兮之語,則益見其賢矣,此非但一婦人之善處也,何以則每事之所難處,能有思古無訧之道耶?鐘永曰,大抵我思古人,卽莊姜不得於莊公以後事也,人於平時,雖無過尤,若當變時,則性情或不得其平,眩於是非,得失之際,而轉致錯誤之過矣,須於平常無事之時,恒存格致之工,事到面前,隨時應變,如臨陣制敵之法,則自當無訧矣。上曰,此章別無他文義之發問者。仍命掩卷,又命經筵官先退,崙壽等退出,又命退,承史以次退出。
庚午四月二十三日未時,上御誠正閣。夕講入侍時,特進官朴崙壽,持詩傳第二卷,同知事李存秀,持詩傳第二卷,參贊官韓致應,持詩傳第二卷,侍讀官趙鐘永,持詩傳第二卷,檢討官尹尙圭,持詩傳第二卷,假注書南秉寬,持詩傳第二卷,記事官李光文,持詩傳第二卷,記事官金陽淳,持詩傳第二卷,以次進伏訖。上開卷讀前受音一遍訖,命讀新受音,鐘永,讀自燕燕于飛,止佇立以泣興也,解釋章句以奏,上讀新受音一遍,命陳文義。鐘永曰,此章內,別無强覓文義,敷演仰陳者,而只於綴句遣辭處,亦有可以玩繹者矣,其曰燕燕于飛,差池其羽,而差池二字,註釋以不齊之貌,蓋燕者雙飛之鳥也。莊姜·戴嬀,德同愛均,而一去一留,其事不齊,此於因物起興之中,煞有帶得比體意思矣,女子有三從之義,而至若莊姜,則三從之義俱絶,而情理切悲之人也,然而正嫡之尊,非如戴嬀之媵,故以義自守,老於衛國,此則禮之正也,女子不出門,卽禮也,而戴嬀之歸,遠送于野,疑若有違於禮,而當其處變,禮亦隨變,此則情之厚也,至於瞻望不及,泣涕如雨,則方其時衛之國事,有不忍言而其所隱痛者,亦可知矣,雖無莊姜德行言語之著見於字句間者,而諷誦玩索,其旨深遠,且女子出嫁而及其還歸於本國也,自有經禮,不可踰閑,故莒夫人向姜,不安莒而歸其國,左傳載其事而註云不安者,琴瑟不和也,琴瑟雖不和,何可以此而還歸乎?孔子作春秋,特書莒人入向,以示貶意,則以向姜較之莊姜,實爲大不及處,且若泉水章,則衛女思衛而不得歸,載馳章則許穆夫人,聞父母之國方危而歸于衛,朱子斷之曰,泉水,得禮之經,載馳,處事之變,而於許穆夫人,與其賢而不以貶焉,聖賢所論女子還歸之經禮與變禮,亦有可以參看者矣。上曰,下番陳之。尙圭曰,此章字句間文義,上番已悉陳之,別無他義之强覓仰奏者矣。上曰,特進官陳之。崙壽曰,此章文義,別無拈出而仰達者矣。上曰,同知事陳之。存秀曰,章內字句文義,上番已陳之,臣則無別般仰陳者矣。上曰,參贊官陳之。致應曰,臣亦無所仰奏者矣。上曰,女子無故不出門,而莊姜之遠送于野,終無嫌於禮制,而亦可謂禮中之權道乎?鐘永曰,若使戴嬀,暫歸本國,則莊姜必無野送之理,而此則大歸也,恩情甚厚,不得不然,禮緣人情,政指此等處也,故處變之時,亦有不可局於小禮者,是以朱子,無示貶辭,先儒諸說,亦不曾到此矣,雖以泣涕如雨句語見之,似或過於哀而不傷之意,而此亦遇變之情爲然矣。上曰,上番所陳泉水載馳之朱子註說,儘好矣,而謂以過於哀而不傷者,亦當然耶?鐘永曰,此是送別之詩也,只言送別,則何至於泣涕如雨乎?此所以謂或過於哀而不傷者矣。崙壽曰,以註解諸說觀之,當時衛國,幾至危亡,則此非但敍離別之恨而已,泣涕如雨四字,似非過於哀者也。鐘永曰,但敍別離之情,則泣涕如雨,實有涉於過哀,而眷念國事,已無可言,故隱痛在中,泣涕於送別之時,如是看得,則哀傷極矣,非所當謂過哀矣。上命掩卷。崙壽曰,來五月初八日,嘉順宮誕辰,陳賀節目,當爲磨鍊,而其日與長陵忌辰相値矣,謹稽謄錄,則在前如此之時,以無故日啓稟退行,曾有定式,而初九日·初十日·十一日,連値齋日,以十二日退行,何如?上曰,依爲之。出擧條仍敎曰,今番誕辰陳賀節目,卽初定之擧也,當一依先朝惠慶宮誕辰初定節目擧行,而其時陳賀與否,詳考以入,可也。上曰,楊根郡守朴周壽,雖是補外,使之從便往來,以爲承候之意,承旨出去分付,可也。上曰,玉堂上下番,何其久直耶?鐘永曰,下番則修撰趙琮鎭,明日當替直云,而上番則頃日有勿令出直之下敎,故不爲替番矣。上曰,有可替番者乎?鐘永曰,校理二員則在外,一員則校理徐長輔,有之矣。上曰,上番玉堂,善陳文義,仍令久直而下番交替,可也。仍敎曰,下番如欲交替,則當與趙琮鎭交替乎?尙圭曰,然矣。上曰,然則使趙琮鎭,明日替直,可也。仍命經筵官先退,崙壽等退出,又命退,承史以次退出。
上在昌德宮。停常參,只晝夕講。
吳翰源啓曰,明日常參·經筵,取稟。傳曰,只晝夕講。
李庚運啓曰,行大司憲李直輔,執義宋穉圭,掌令洪聖肇,持平閔養世在外,掌令一員未差,持平洪羲弼未署經,監察茶時之意,敢啓。傳曰,知道。
洪奭周啓曰,行左副承旨李好敏,今日不爲仕進,卽爲牌招,何如?傳曰,允。
李庚運啓曰,卽者義禁府都事來言,時囚無得過三日滯囚,曾有定式矣,時囚罪人具明源·許昌福照律,李允吉·尹守任·池長浩議處,當爲擧行,而判義禁曺允大未肅拜,次堂例不得擧行云,判義禁卽爲牌招,何如?傳曰,允。
李庚運啓曰,判義禁曺允大牌不進推考傳旨,今方捧入,而開坐命下之後,如是違牌,事甚未安,更卽牌招,何如?傳曰,允。
傳于李庚運曰,時囚罪人李允吉·許昌福·池長浩,分揀放送。
傳于元在明曰,右副承旨入侍。
傳曰,不能檢飭之上注書,令該府拿問處之。
李庚運啓曰,金吾擧行,何等嚴重,而罪人金性完具格拿來,命下之後,謂以待命府外,不得具格於拿來之際,而只爲具格於嚴囚之時云,其所擧行,萬萬駭然,當該都事,所當重勘,而本院請推之外,無他可施之罰,何以爲之?敢稟。傳曰,爲先汰去,令該府拿問嚴勘。
備忘記,長番內官金昌舜,永黜內寺府。
以上注書李紀淵拿處傳旨,傳于李庚運曰,分揀。
吳翰源,以弘文館言啓曰,副應敎洪冕燮,修撰李惟命,旣有只推之命,竝卽牌招察任,何如?傳曰,允。
以副應敎洪冕燮,修撰李惟命牌不進罷職傳旨,傳于吳翰源曰,只推。
李庚運,以兵曹言啓曰,御營廳鄕軍停番矣,建陽門·銅龍門,東營入直御營軍,依前例,以訓局軍替代之意,分付,何如?傳曰,允。
李庚運,以刑曹言啓曰,西部居良人孫信榮,以寡女高召史養子,含慍於其母之不任家産,敢以罷養之說,先自發口,向其母不順說話,罔有紀極,而曹庭推問之下,渠亦不能發明,其在正風敦俗之政,不可刑治而止,謹按律文,則大典通編推斷條有曰,係關倫常罪,人雖微罪,京司草記,又曰,罪犯綱常,情理深重者,杖一百流三千里,孫信榮,依此律,決杖一百後,流三千里定配所於咸鏡道端川府,卽爲押送之意,敢啓。傳曰,知道。
李庚運,以右邊捕盜廳言啓曰,本廳從事官李一愚,治賊之際,擧措極涉妄錯,汰去之意,敢啓。傳曰,知道。
禁府啓目,長番中官金性完,原情云云。傳旨內辭意,發問目施威嚴問,反覆盤詰則至以挾雜犯分,輸款納招,一一遲晩,旣與抵賴有異,雖不加刑,究厥所爲,萬萬無嚴,此等之類,不可循例議讞,所當直請嚴勘,而旣有捧招以聞之命,上裁,何如?判付啓,觀此供辭,謂之挾雜,謂之獨奏,言若挾雜齊奏,則當然乎?一言而蔽之曰,愚悖之習,罪人段,依律各別嚴勘爲良如敎。
禁府照目粘連,罪人金性完矣口招公事判付內,觀此供辭,謂之挾雜,謂之獨奏,言若挾雜齊奏,則當然乎?一言而蔽之曰,愚悖之習,罪人段,依律各別嚴勘罪,從重論,杖一百收贖,告身盡行追奪,流三千里定配,私罪奉敎依允。
禁府照目粘連,禁喧郞廳具明源矣本府議啓內,駕前咫尺之地,樂工之肆然瀆撓,萬萬無嚴,而身爲騎郞,不能禁斷,溺職之罪,在所難逭,以此照律,罪杖八十收贖,奪告身三等,私罪奉敎依允爲旀,功減一等爲良如敎。又啓目,前義禁府都事呂東根原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目粘連,向前尹守任亦道啓則罪人逃失,在於二月十五日,囚供則二月十七日,巡到時罪人待令是如爲白乎,則其所逃失,似不在於十五日內,而道啓旣如此,則囚供有難準信,緣坐罪人不僅防守之罪,在所難免,以此照律,何如?判付啓,道啓囚供,如是相左,以不謹防守之罪,照勘爲良如敎。
庚午四月二十四日午時,上御誠正閣。晝講入侍時,特進官金履度,持詩傳第二卷,同知事閔耆顯持詩傳第二卷,參贊官元在明,持詩傳第二卷,侍讀官趙鐘永,持詩傳第二卷,檢討官趙琮鎭,持詩傳第二卷,記事官李紀淵持詩傳第二卷,記事官李光文,持詩傳第二卷,記事官金陽淳,持詩傳第二卷,武臣行副護軍趙雲衢,以次進伏訖。上開卷讀前受音一遍,命讀新受音,鐘永,讀自燕燕于飛,下上其音,止章六句,仍解釋章句以奏,上讀新受音一遍,命陳文義。鐘永曰,朱子於燕燕章有曰,同氣溫和,理義精密,秦漢以後,無此等語,繼之曰,讀書至肇修人紀,深誦歎之,由此觀之,似若指先君之思,以勖寡人一句語,而蓋朱子所謂理義精密四字,亦非必以一句拈論也,詞氣之溫和,無容更言,而只就理義邊玩究,則前三章,但敍別懷,其辭至簡,末一章則備說戴嬀之賢,以明相與之意,凡人常情,每於別離之際,有贈言之禮,而又況莊姜所處,則情理之煩冤愁鬱,使人惻傷者,雖欲無自己說話而不可得也,且如欲言,則莊姜與戴嬀之間,何言不可?而凡屬自己之善處,則一不及焉,蓋其自言善處,則莊公之過,由己而益彰故也,然則前三章,是隱莊公之惡,末一章,是揚戴嬀之善,隱惡揚善底道理,非但婦女能之也,聖賢與帝王,皆若此,故舜之大知,亦由於隱惡而揚善焉,隱惡而揚善,非不美矣,而先須明辨其善惡,然後始可以揚之,亦可以隱之,雖以此詩論之,倘使莊姜認,莊公爲善,謂戴嬀爲惡,則於戴嬀,自無所損德,而惟莊姜,自不免於嬖妾同惡之人矣,差毫繆千,豈不在於此等處乎?且況居君上之位,務盡用人之方,則賢愚淑慝,尤不容不明辨,而先儒云,隱惡是廣大能容,揚善是明光不蔽,竊願臨下之際,必先辨別之工,以造乎廣大高明之域,則非但以理義精密爲言也,亦將有實用之收效矣。上曰,下番陳之。琮鎭曰,燕燕末章,言其心塞淵,又言淑愼其身,至言以勖寡人,夫莊姜·戴嬀,所遭之時,所處之變,殆是創見,而其能就事而雍容,不以煩冤愁鬱之境,渝其溫惠淑愼之心,終以思先君之義,勸勉莊姜於大歸之時,故朱子論此章,謂以詞氣溫和,理義精密,至比之畫工傳神,夫采蘩詩所云僮僮祁祁,只言其儀容,而猶謂之畫出賢婦人,惟此燕燕詩,直道出賢婦人心事,如傳神之活畫,且先儒言,變風猶有如是之婦人,謂之以先王之澤,試就戴嬀觀之,戴嬀陳女也,陳之先,卽胡公,胡公,乃舜之遺裔,而周武王,封胡公於陳,以封舜祀,以長女大姬妻之,戴嬀之賢能若是,可以推驗其所出來矣,蓋舜之大德,濬哲允塞,自陳國而溯以上之,雖甚遼遠,而戴嬀塞淵之美,亦可見帝舜遺化,而衛公承莊宣之後,興恢衛國,亦有秉心塞淵之美,似此篇什章句之間,要看緊切處,則宜就諸其心塞淵四箇字,深究體驗焉。上曰,特進官陳之。履度曰,上番以隱惡揚善,推演仰陳,其言甚切要矣,臣則無容更達矣。上曰,同知事陳之。耆顯曰,詩者,卽性情之所發,故可見列國之風氣,詩人之稟賦,美德性之形容,感惡行之懲創,人之善惡,有不可掩矣,關雎之詩,哀而不傷,道得中和,故居國風之正首,此詩則所處稍異,而詞氣惠順,不失其正,故亦繫于國風之首矣,蓋莊姜所遭之變,戴大歸之際,卽人理之所絶悲之境,而少無憤惋悶鬱之色,誠信相符,勸勉藹然,所以處置得正,擧措和平也,集註楊氏所云,誠得之矣,此等處,諷詠而深味之,則尤合於實地光明之道矣。上曰,參贊官陳之。在明曰,此章別無文義,而上下番及同知事,已悉陳之,臣則無他仰達者矣。上曰,今日自止中,別無發問處矣。命掩卷,仍命經筵以下先下退,履度等退出,又命退,承史以次退出。
庚午四月二十四日午時,上御誠正閣。右副承旨入侍時,右副承旨元在明,假注書南秉寬,記事官李光文,記事官金陽淳,以次進伏訖。上命書傳敎曰,近來紀綱日頹,堂陛掃地擊錚上言,不在四件,恣意呼訴,其弊流入宮掖,以至今日中官橫濫之習,放恣無嚴,罔有紀極,若不嚴處,難懲來後,長番中官金性完,爲先刊名內寺府,令該府具格拿來,嚴囚南間後,嚴刑捧招以聞事,分付于義禁府,仍敎曰,此傳敎急速出去頒布,使之卽爲擧行也,賤臣承命出來。又命書榻敎曰,判義禁,先開坐後謝恩。仍命退,承史以次退出。
庚午四月二十四日未時,上御誠正閣。夕講入侍時,特進官金履度,持詩傳第二卷,同知事閔耆顯持詩傳第二卷,參贊官李庚運,持詩傳第二卷,侍讀官趙鐘永,持詩傳第二卷,檢討官趙琮鎭,持詩傳第二卷,假注書南秉寬,持詩傳第二卷,記事官李光文,持詩傳第二卷,記事官金陽淳,持詩傳第二卷,以次進伏訖。上讀前受音一遍訖,命奏新受音。仍敎曰,講章自止之,或二或四章,何也?鐘永曰,晝·夕講連行之時,全篇累章,或涉過多,故每以分章,付入籤紙矣。追伏聞,向者知經筵金羲淳,以或有不必分章處,則不分章之意,有所仰達者云,故今講自止,適連章矣。仍奏曰,日氣漸益向熱,進講之篇,若有章多處,則不可不從便分章矣。上曰,此章亦分章讀之,可矣。鐘永,讀自日居月諸照臨下土,止寧不我報,賦也。上命釋章句文義,鐘永釋義以奏。上讀新受音一遍,命陳文義。鐘永曰,莊姜不見答於莊公,故呼日月而訴之,而每章皆曰,胡能有定。莊公之不能有定,卽其狂惑之致也,固無足論,而大抵定之一字,於事爲之上,不可已者也。故曰,知止而后有定,而定靜安慮得五者,以次而做去焉。三代以後,如漢文帝·唐太宗·宋仁宗,皆是賢明之君,而終不能做得三代之治者,以其志趣本無先定,故功業歸於淺卑,此君子所以慨歎者也。臣伏承萬萬榮感之下敎,日登講筵,絲毫不能仰裨,而至若區區願忠之誠,則願殿下之爲堯·舜爲湯·文,以此而祈望之顒祝之矣。若以漢唐以下少康之君,望之於殿下,則此與謂吾君不能者,何以異哉?試觀當今之時弊,則朝象也,國事也,民志也,俗習也,無一定向,以至簿書期會之微細者,而無一定例,無一定限,百萬生靈,如坐漏船之上,悠悠泛泛,靡所止泊,此豈非切悶而深憂耶?聖姿卓越,實無歉於三代之聖,而以言于國事,則漢唐少康之治,亦難企焉。靜究其故,則專由殿下之聖志,未有先定而然也。夫天下大器也,而舜之托於夏禹也,亦曰,朕志先定,詢謀僉同,鬼神其依,龜筮協從,聖主所以定志者,蓋若此,而今殿下之所定志,則果何如耶?如以仁義之治爲定,則三代之盛,亦可以做得矣,如以富强之業爲定,則雖非王道之純,而後世猶有捨不得處,此亦可以做得矣,惟在殿下一定志之間耳。此固非此章文義,而區區所蘊,適因定字而仰陳之。竊願殿下,先定大志,擧以措之於事業,俾臣等獲見三代至治之盛,深所祝焉。上曰,下番陳之。琮鎭曰,此詩,言莊姜呼日月而訴之,此與疾痛呼父母,倦極訴天地,其意蓋類焉。莊姜於莊公齊體也,其憂歎之情,悲切之心,宜訴于莊公,而乃反呼訴於遼遠之日月者,此坐莊公昏蔽之致也。莊公內有莊姜之淑德,而尙不能照察,則外而有石碏之純忠,而其不能用也決矣。若使祝鮀之佞,宋朝之美,在乎其時,則莊公必悅之矣。夫如是,則莊公之昏蔽,固難開導,而其昏蔽之由,必始乎私意橫着,陷溺膠固,致有莊姜訴日月之歎也。大抵人主,若不能明察,則閨闥之近,隔如千里,若能明察,則萬里而階前,八荒而庭衢也。且宇宙間至明之象,莫如日月,其徑千里,容光必照,然而覆盆之下,幽室之中,猶有所未及照者,無幽不燭之難,有如是矣。人君若欲無幽不燭,則先着公心,克去私慾之蔽,然後本源虛明,萬象昭森,無所障隔,洞照四方,故唐聶夷中詩語,願以君王心作光明燭,夫然後,匹夫匹婦,庶免幽冤無告之患矣。且日月之所以明,由乎無私照,此與天無私覆之義同焉。帝王欲與日月合其明,則宜推奉三無私之心,以法無私照之象,最爲切要,故敢此敷演而仰陳焉。上曰,特進官陳之。履度曰,大抵學問之極工,治法之至善,惟在於定之一字,上番所奏切實要約矣,伏願體念焉。上曰,同知事陳之。耆顯曰,以此篇中德音無良,父兮母兮等數句看之,莊姜實有自怨自艾之意,而無一分怨懟之言,此與綠衣燕燕諸章之旨同矣,而其中逝不古處一句,看得甚好,若以古道自處,則莊公豈致危亂之事,莊姜,亦豈罹幽微之患哉?說命曰,事不師古,惟克永世,匪說攸聞,然則事事師古,然後始可無弊矣,而治象之漸不如古者,皆由於不法古之致也。帝王之學,豈有大於以古道自處者乎?一言一事,能合於古,則無愧於三代之治也。上番,以定字文義敷陳者,誠好矣。聖志一定,自期以古聖王之治,則三代休明之象,可復見於今日矣,豈不休哉?伏願於此體念焉。上曰,參贊官陳之。庚運曰,同知事,以逝不古處之古字,已有所仰陳者矣。古處本章註曰,古道相處,古處二字,有可以推類看去矣。凡人於事爲上,不能克祛己私,則便不師古,是以群下之勉君德也,動輒以堯·舜三代爲期者,此亦師古之意也。在上則以三代自期,而責臣以啓沃之任,在下則以堯·舜其君爲期,而以古人事君之道,爲己分內事者,是上下交勉於古處者也。必於古處二字,留神省察,是臣區區之望也。上命掩卷,仍命經筵官先退。又命退,承史以次退出。
上在昌德宮。停常參,只晝夕講。
藥房提調南公轍,副提調洪奭周啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
吳翰源啓曰,明日常參·經筵,取稟。傳曰,只晝夕講。
李庚運啓曰,行大司憲李直輔,執義宋穉圭,掌令洪聖肇,持平閔養世在外,掌令一員未差,持平洪羲弼未署經,監察茶時之意,敢啓。傳曰,知道。
李庚運啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
洪奭周啓曰,行左副承旨李好敏,今日不爲仕進,卽爲牌招,何如?傳曰,允。
禮曹,來五月初八日,綏嬪邸下誕辰陳賀,以十二日退行事,命下矣。應行節目,參考前例磨鍊爲白去乎,依此擧行何如?啓。旣承慈敎,不欲張大,權停爲良如敎。
傳于洪奭周曰,政官牌招開政。
有政。吏批,判書朴宗慶進,參判閔耆顯,參議南履翼牌不進,行都承旨洪奭周進。以金直淳爲掌令,鄭度采爲正言,沈象奎爲工曹判書,趙弘鎭爲刑曹參判,宋祥濂爲工曹參判,金熙龍爲典籍,李普漢爲禁府都事,金良倜爲銀溪察訪,朴太應爲司宰僉正,李勉兢爲知經筵,吳載紹爲分內局提調。兼瓮津僉使單李宗爀,故及第權檜,贈注書例兼,分館前身死,依法典贈職。再政。以金永受爲宗廟令。
兵批,判書南公轍進,參判朴聖集病,參議宋冕載入直進,參知金履喬病,行左承旨李庚運進。啓曰,全羅兵使,今當差出,而擬望之人乏少,他道水使及守令,竝擬,何如?傳曰,允。以洪義浩爲副摠管,朴致明爲慶熙將,朴基碩·尹範興爲守門將,李石求爲全羅兵使。護軍宋祥濂·金魯敬·林漢浩,副護軍韓興裕·申溆·吳文常·權思正·鄭宅亨,副司直李永純,副司果趙貞喆。
傳于李庚運曰,騎馬六匹立之,史官二員待命。
以吏曹參議南履翼牌不進罷職傳旨,傳于洪奭周曰,只推。
吳翰源,以弘文館言啓曰,副應敎洪冕燮,修撰李惟命,旣有只推之命,竝卽牌招察任,何如?傳曰,允。
以副應敎洪冕燮,修撰李惟命牌不進罷職傳旨,傳于吳翰源曰,只推。
以統制使申大偀狀啓,各邑軍餉穀屢度催促,終無皁白,自顧失職,惶恐待罪事,傳于李庚運曰,勿待罪事,回諭。
以統制使申大偀狀啓,松田各處失火委折,探査之間,封啓日字稽晩,惶恐待罪事,傳于李庚運曰,勿待罪事,回諭。
中使李昌成,兼春秋李仁迪書啓,臣等於本月二十五日申時量,敬奉聖敎,馳往御營廳摘奸是白乎則,千摠一員,哨官一員,敎鍊官一員,管下別破陣十二名,管下鄕軍三十名無頉是白遣,仍往東營摘奸是白乎則,騎士將一員,哨官一員,管下騎士二十五人,管下鄕軍四十名,無頉是白遣,仍往惠化門摘奸是白乎則,護軍一員,部將一員,守門軍六名,卜直二名,無頉是白遣,仍往成均館摘奸是白乎則,入直官一員,書吏二十八人,守僕六人,使令七名,無頉是白遣,仍往養賢庫摘奸是白乎則,入直官一員,書吏四人,庫直一名,使令三名,軍士一名,無頉是白遣,仍往集春門摘奸是白乎則,守門軍五名,無頉是白遣,仍往集春營摘奸是白乎則,哨官一員,軍兵三十名,無頉之意,敢啓。傳曰,知道。
中使李允吉,事變假注書韓錫祉書啓,臣等於本月二十五日申時量,敬奉聖敎,馳往義禁府·刑曹·戶曹·兵曹·漢城府·司憲府·奉常寺,當直備邊司嫡奸是白乎則,無頉之意,敢啓。傳曰,知道。
洪奭周,以吏批言啓曰,侍從臣父年七十人,每於歲首抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十以上人,別單書入之意,敢啓。傳曰,知道。
韓致應,以戶曹言啓曰,各道年終錢穀御覽會計,待公忠道·全羅道·慶尙道會案上來,修正以入事,前已啓下矣。三道會案,今纔齊到,御覽會計,受出修正之意,敢啓。傳曰,知道。
吳翰源,以禮曹言啓曰,郊壇四孟朔,遣禮郞看審,有頉草記事,曾有定式矣。發遣郞廳,南郊南壇,東郊先農壇,先蠶壇,南郊雩祀壇,北郊祈雨壇,東郊馬祖壇,南郊漢江壇·司寒壇,北郊厲壇,次第看審,則先農壇·先蠶壇·祈雨壇·馬祖壇,壇上及四面紅箭門·墻垣·階砌,俱爲無頉,而南壇東南北三邊紅箭門,柱根塗灰,雩祀壇四面紅箭門,柱根塗灰,竝剝落,漢江壇北邊紅箭門,箭木二箇朽落,司寒壇東北邊紅箭門,柱根塗灰,厲壇東邊紅箭門柱根塗灰,竝剝落,卽爲修改事,分付該監,而此後看護等節,另加申飭之意,敢啓。傳曰,知道。
李庚運,以備邊司言啓曰,卽見京畿監司金在昌狀啓,則以爲昨年穡事歉荒,停捧之數,極其夥多,應分之穀數,比前大縮,排比無路,留庫各穀中,限一萬二千石,特許加分事,請令廟堂稟處矣。本道穡事,昨年不免歉荒,停捧旣多,應分隨縮,當此農節,還分與種糧,難以排比,道臣所請,事勢卽然。依狀請各穀一萬二千石,許使加分,何如?傳曰,允。
李庚運,以御營廳言啓曰,本廳騎士都試時,各技優等人,別單書入之意,敢啓。傳曰,知道。
李庚運,以義禁府言啓曰,罪人金性完,杖一百收贖,告身盡行追奪,流三千里定配,照律公事判付內,依允啓下矣。罪人金性完,杖一百收贖,告身盡行追奪,咸鏡道慶興府,流三千里定配,而以判付內辭意,具罪目,依例發遣府書吏,押送配所,何如?傳曰,允。
禁府照目,粘連海南前縣監尹守任矣,本府議啓內,道啓則罪人逃失,在於二月十五日,囚供則二月十七日,送到時,罪人待令是如爲白乎則,其所逃失,似不在於十五日,而道啓旣如此,則囚供有難準信。緣坐罪人,不謹防守之罪,在所難免,以此照律,罪杖一百,加一等,杖六十收贖,告身盡行追奪,徒一年定配,私罪奉敎依允爲旀,功議各減一等爲良如敎。又啓目,全羅前前水使尹芮圭,原情云云。傳旨內辭緣,泛稱遲晩,所當請刑是乎矣,曾經閫帥,勿爲請刑,載在大典通編,議處,何如?判付啓,依允。又啓目粘連,向前呂東根亦,罪人之具格拿來,旣有成命,則所當依傳敎奉行,而罪人待命,已在於傳旨啓下之前,故未及具格拿來云者,其所擧行,誠極疎漏。揆以事體,萬萬駭然,以此照律,何如?判付啓,依允。
左議政金載瓚疏曰,伏以,臣情踪旣在必退,官職便同已遞,日昨附奏,略暴以自處之義矣。臣之從前乞免,只緣一病,而尙且七封章而再尋單,遑遑垂死求活,而今則病與情竝劇,若其不容少已必伸乃止者,情反爲重,較之病而不啻爲加一倍矣。在朝家黜陟之政,則黜而已,論一夫去就之義,則去而已,宜黜而不黜,當去而不去,是上下俱失,而士大夫廉防遂息矣。臣雖不佞,粗承敎於古人,今豈容爲是哉?噫,臣膺是任,是豈臣本心,而愧深食言,痛在沒齒,已得罪於君子之論,居未嘗一日忘恥,進未嘗一日忘退,而至懇未蒙體諒,微蹤不免低徊,居然爲四年之久。今此滄浪之歎,臣亦自知其自取也。蓋堂疏所論者,初不過極其尋常,廟堂只遵令甲,金吾只奉承傳,要之爲循例常行之事,而猶且激一番之怒,惹一場之鬧。全篇歸趣,煞有鋪敍這裏伏線,指向有在,若訕若詈,極意噴薄,而至於末梢請勘,語其本則却非別人,臣固不足言,壞體貌而辱薦紳,雖謂無餘地,諒非過耳。噫,朝廷之情志未孚,則一言反遭疑怒,士夫之風氣漸乖,則百度罔不破敗,而臣又不去於可去之時,則竝與一脈四維,由臣而益復墜地也,此所以寧被重誅,見職不可就也。今若就臣而論臣,則其所去來,卽是鳧雁於江湖,而語其官則公孤也,以其處則百僚之長也,辭受不輕,出處有關,其無以忍恥冒據於不可堪之位者,決矣。伏乞特推禮使之義,亟循乞退之願,以爲整朝綱勵具僚之道,不勝至祝。臣無任云云。答曰,省疏具悉卿懇。今接卿牘,予欲無言。夫國之所以爲恃,專在老成,而卿旣當矣,民之所以具瞻,必先廟堂,而卿旣居矣。堂疏之語,何有乎卿之一分難安,而辭引之章,若是過耶?今之事勢,不可以一朝一夕挽回,卿或免副,尤不可以坐在漏船之中,言一堂疏,何足彈也?卿其安心勿辭,卽起視事,以副予眷眷之望。仍傳曰,此批答,遣史官,傳諭于左議政。
庚午四月二十五日午時,上御誠正閣。晝講入侍時,特進官朴崙壽,持詩傳第二卷,同知事趙弘鎭,持詩傳第二卷,參贊官吳翰源,持詩傳第二卷,侍讀官趙鐘永,持詩傳第二卷,檢討官趙琮鎭,持詩傳第二卷,假注書南秉寬,持詩傳第二卷,記事官李光文,持詩傳第二卷,記事官金陽淳,持詩傳第二卷,武臣行副護軍尹壽民,以次進伏訖。上開卷,讀前受音一遍訖,命讀新受音。鐘永,讀自日居月諸出自東方,止章六句,釋義以奏。上讀新受音一遍,命陳文義。鐘永曰,此詩,在莊姜不見答於莊公之後,則更無可望者矣,然而寧不我報,報我不述等語,猶有餘意,且旣知莊公之狂惑,而責之以不循義理者,豈非待之至厚耶?大凡人生世間,五倫爲大,父子兄弟,天屬之親也,君臣·夫婦·朋友,義合者也,而至若報施之理,則天屬與義合,亦無異焉。父雖不慈其子,子不可以不孝,君雖不愛其臣,臣不可以不忠,夫雖薄於其妻,妻亦不可以不盡禮,此乃常經也,通義也,而後世以降風俗衰薄,雖以兄弟與朋友之間言之,往往有見施而不見報,則輟之弊故,孔子所謂所求乎朋友,先施之未能焉者,亦以厚於所施而不望其有報也。莊姜之於莊公,雖知其必無所報,而猶云報我不述,則可見康叔之餘烈,武公之遺敎,至莊姜而不替,而終始賢淑之德,益可驗焉。推此心以去,則三代以後,不待人以君子長者之道者,乃所施之至薄者也。今於在上出治之道,將此今日臣民望之待之,有如熙皞之世,而勿以衰薄之俗,劃之於不足責,則非但臣民所處,不自就於卑賤也。其於聖躬上,自任也亦大,自待也亦高,畢竟臣民所以仰報者,豈有不厚之理哉?適因報字文義,推及於古今所以施報之理,而仰冀其不輟之施焉。上曰,下番陳之。琮鎭曰,此章則別無文義之可以仰陳者,而兩章所言出自東方,東方自出者,只指日月所出,非有深義。然而竊觀四方之中,惟東爲貴,東方於四時屬春,於四德屬仁,皇極經世書,亦以皇王帝覇,分排於四時。爾雅曰,空洞之人武,太蒙之人信,丹穴之人智,太平之人仁。夫太平,卽東方之謂也,東方之中,惟我朝鮮,尤爲貴焉。疆域則不過數千里,而物産則弓馬鹽鐵稻魚竹箭絲麻之屬,各隨其土壤之宜而豐饒焉,風氣則蓋仁善者居多。今我殿下,以聰明睿智之姿,承祖宗文明之治,御東方生物之域,比之虞舜之諸馮,顧何遜焉,顧今中州,堯·舜·文·武之道,孔·孟·程·朱之學,其將墜地,揆以天理,吾道東矣,堯·舜·孔·孟道學之傳,卽我殿下分內事也,而目今世道日卑,百弊滋生,其中尤甚之弊,卽文具也虛僞也。周禮卽周公致太平之書,而朱子謂其弊大段煩屑,大凡煩文瑣節,亦今日之弊也。爲今之務,莫如刪去文具虛僞之習,鏟盡煩文瑣節之目,基之以誠實,本之以典學,則其爲一國興仁之道,不外乎是矣。殿下或以堯·舜之治,爲高遠難行,則是誠程子所謂非蒼生之福也。臣適因文義,拈出東方二字,若是敷陳,雖涉傅會,而其理則具可以灼見,若使吾東方,親見堯·舜之治,則非但吾東方幸甚也,天下幸甚,萬世幸甚。此在殿下方寸上矣。伏願聖明,勿以人廢言,而深留聖念焉。上曰,特進官陳之。崙壽曰,上番,以報字之義仰奏,下番,以東方之說仰陳者,好矣,而此章之內,報字正好切實看得矣。莊姜則自處以古道,而莊公則不以古道相報,莊姜所以期望於莊公者,惟古道而已矣。臣於日前講筵,亦以古道二字仰奏,而事事物物,當以古道自處,所謂古道,非別般件事,日用之間,只行當然底道理,則便是古道,如此處,體察而深省焉。上曰,同知事陳之。弘鎭曰,此章,上有燕燕,下有終風,皆是人倫之變者,故編諸變風之首矣。其曰,日居月諸,則呼訴於日月也,父兮母兮,則呼訴於父母也,不但此章文義如是也,人君之於民庶也,當如日月之照臨,父母之愛育矣。此詩之旨,以此推看政好,伏願體念焉。上曰,參贊官陳之。翰源曰,此詩莊姜,不得於莊公,故呼日月而訴之,莊公昏暴,則莊姜之呼訴於日月,不得不然,如莊公之時,固不足道,而雖於聖明之世,民生或有勞苦其心者,則亦不無冤呼悲訴於日月,擧望上天之雨露,遍及於下土矣。殿下處至尊之位,聖姿卓越,明竝日月,無遺不照,無微不燭。方今晝夕講筵,鎭日開設,搢紳章甫,閭巷匹庶,莫不欽仰讚歎,堯·舜三代之至治,庶幾獲覩。竊願講畢掩卷之後,講筵臣僚,勿許卽退,咨詢治政,討論得失,以至民間疾苦,無不畢陳,如有可以裁擇者,或賜開納,則亦是問學中工夫,而藹然求助之意,內外交修之道,亦在其中矣。於此留神,是臣區區之望也。上曰,莊公之惡,不可責之以義理,而莊姜則曰,報我不述,以莊公之爲其所天,故雖未知其畢竟莊公之能覺悟,而如是爲說,卽亦義理之當然耶?鐘永曰,觀於莊公之惡德,則終難望其感悟,而其在莊姜自處之道,則雖以終身爲期,必欲其感悟者,愛之至待之厚也,此於莊姜,果是當然底道理矣。崙壽曰,莊姜之於莊公,愛之切而望之深矣,不必以聽與不聽在彼,而惟盡在我之道看之,莊姜之心,則惟望其必感悟而悔過矣,以此看此章之旨,似好矣。上曰,此章,別無文義之深究者矣。仍命掩卷。崙壽曰,嘉順宮誕日應行節目,一如惠慶宮已行之例事,旣承筵敎矣。取考謄錄,則在昔先朝戊戌之十月,始爲定號,而其時則誕日已過,無容可議,而己亥·庚子兩年,以私制中故,亦不得擧行,至辛丑,始以親上箋文·表裏陳賀,磨鍊擧行矣。今番援引之例,則當遵辛丑節目,以此擧行乎?上曰,依此爲之,而節目磨鍊以入,可也。崙壽曰,物膳則正朝及冬至,或有追後擧行之例,而誕辰則有異於節目矣,物膳,以當日進上爲定好矣。上可之。惠慶宮進服加味異功散,前方中,加白茯神·遠志各一錢,自今日五貼式,日次製入。出榻敎上命經筵官以下先退,崙壽等退出。又命退,承史以次退出。
庚午四月二十五日午時,上御誠正閣。夕講入侍時,特進官朴崙壽,持詩傳第二卷,同知事趙弘鎭,持詩傳第二卷,參贊官元在明,持詩傳第二卷,侍讀官趙鐘永,持詩傳第二卷,檢討官趙琮鎭,持詩傳第二卷,假注書南秉寬,持詩傳第二卷,記事官李光文,持詩傳第二卷,記事官金陽淳,持詩傳第二卷,以次進伏訖。上開卷,讀前受音一遍訖,命讀新受音。鐘永,讀自終風且暴,止悠悠我思比也,解釋章句以奏。上讀新受音一遍,命陳文義。鐘永曰,臣於終風之詩,想像莊公之爲人,譬之於病,可謂末可醫之症也。聖人所取於詩者,卽取善勸惡懲之義,而至於此詩,惡亦已甚,懲之云者,猶難狀言,而就向這箇裏面,亦好細看,蓋其時有如石碏之純臣,則莊公如是狂暴,而胡不諫也?雖未知其諫而不聽,而所進諫之著見者,卽不過州吁之好兵而已,此非他故也。必以莊公之失德,多在於閨闥之內,外臣不得知,故不能諫也。然則備知莊公之惡者,宜莫如莊姜之詳,而其在莊姜之道,必無不諫之理也。及其終不得變惡,則雖以莊姜,不忍斥言之賢,其所著詩,垂之於天下萬世,莫顯于隱,有若此矣。後儒,或以此詩,謂出於指譏莊公,而此則恐不然。註說,以此詩謂當繼於綠衣之下,日月當爲其次,燕燕又當最後,而朱子取之。若然,則綠衣只言嫡妾倒置之分,日月在於不見答之後,燕燕在於莊公之身後,而終風則在日月之前,其於失德之初頭,猶有可爲之道,故莊姜之斥言如此者,非指譏也,卽欲其感悟而悔改也。夫以日月詩之猶不言失德者,豈有怨辭於不見答之前之理乎?其編詩次第與註說得失,必須如是參看,無使莊姜之賢,疑有未盡之歎,恐好矣。上曰,下番陳之。琮鎭曰,此章言顧我則笑,又言謔浪笑敖,此莊公非有愛敬之誠,只出於戲慢之意,此固不足論矣,而昔韓昭侯言愛,一嚬一笑,夫人主之嚬笑,寔是賞罰慶刑之所係,而至若包拯之罕笑,固見稱矣。御史之哄堂,誠可戒矣,然而笑生於喜,喜生於心,此是聖凡之所同然也,故笑而中節,不至傷易,則凡於對人接物之際,可爲導達和氣,交孚情志之端矣。是以魯頌曰,載色載笑,匪怒伊敎,唐臣詩有云龍顔一解四海春,比如上天之風雨霜露,無非敎也,而春風和氣,未嘗不流行於其中矣。孔子聞子路之言而哂之,哂與笑有異,含得非之之意,而先儒謂夫子之哂,由實敎點也。夫子聞子游之對,而菀爾而笑,是喜門弟子之賢而發笑也。夫子嘗言予欲無言,子貢云夫子不言,小子何述焉,夫觀聖人之道,宜觀其心,不宜但觀聲音笑貌,然而言笑之際,容色之間,亦有觀感儀式之道矣。凡人主晉接臣隣,尤宜以交孚情志,導達以和氣,可以與言則酬酢如響,可以爲喜則天笑爲新,發皆中節,以爲愛嚬笑之義,亦不宜過慳乎言笑,俾無孔門何述焉之歎,則抑亦爲無非敎之一道矣。適因文義,略陳討外之意,惟聖明留神焉。上曰,特進官陳之。崙壽曰,上下番皆已仰奏矣,此章則,別無拈出敷陳者矣。上曰,同知事陳之。弘鎭曰,昨今進講,則別無文義之可陳者矣。上曰,參贊官陳之。在明曰,臣亦無可仰奏者矣。上曰,上番所奏終風詩,非出於彰君之惡者,誠好矣,而以其顧我則笑,謔浪笑語等句語觀之,似不免於指斥莊姜,非不知此詩之傳于後世,而其言如此,此非近於彰惡耶?鐘永曰,終風且暴等語,不忍指斥,皆以比喩爲說。且此詩中,只顧我則笑,謔浪笑敖,惠然肯來,莫往莫來,四句外,無他語及於莊公,而其四句,亦是屬於莊姜身邊接待之厚薄而已,若欲言莊公之惡德,則豈但止於四句乎?由此觀之,可謂隱惡,而不可謂彰惡矣。崙壽曰,聖問至當矣。古人亦於此章起疑,註疏以此詩謂指州吁而言,此亦近於穿鑿之論也。試以顧我則笑,惠然肯來等句看之,則莊姜之猶有望於莊公者,可見矣。集傳云,日月則已絶之時也,終風則未絶之時也,以其未絶也,故其言近於指斥,而苟不如此,則難望莊公之悔悟遷善,故不得不如是矣,以此看解似好矣。上命掩卷,仍命經筵官以下先退,崙壽等退出。又命退,承史以次退出。
上在昌德宮。停常參,只晝夕講。
李庚運,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
吳翰源啓曰,明日常參·經筵,取稟。傳曰,只晝夕講。
鄭觀綏啓曰,行大司憲李直輔,執義宋穉圭,掌令金直淳·洪聖肇,持平閔養世在外,洪羲弼未署經,監察茶時之意,敢啓。傳曰,知道。
洪奭周啓曰,行左副承旨李好敏,今日不爲仕進,卽爲牌招,何如?傳曰,許遞。前望單子入之,待下批,牌招察任。
承旨前望單子入之,鄭觀綏落點。
洪奭周啓曰,新除授承旨鄭觀綏,方在罷散中,何以爲之?敢稟。傳曰,敍用。
以黃海監司洪羲臣啓本,罪人文仁行,黃州牧到配事,傳于鄭觀綏曰,分揀放送事,分付該道道臣。
傳于洪奭周曰,守令有闕之代,令該曹口傳差出,使之一兩日內,辭朝。
吳翰源,以弘文館言啓曰,副應敎洪冕燮,修撰李惟命,旣有只推之命,竝卽牌招察任,何如?傳曰,允。
以副應敎洪冕燮,修撰李惟命牌不進罷職傳旨,傳于吳翰源曰,只推。
李庚運,以都摠府言啓曰,副摠管趙弘鎭,以刑曹參判,本曹坐起,晝仕出去之意,敢啓。傳曰,知道。
韓致應,以備邊司言啓曰,卽見水原留守金履翼狀啓,則以爲安山·振威·龍仁·始興·果川等邑還不敷,排巡沒策,農務方殷,無以助給,安山等屬五邑所在餉租,留庫中七千四百五十九石零,特許加分事,請令廟堂,稟旨分付矣。秋糴旣多停退,春糶難以排巡,況當農節,種糧多窘,守臣加分之請,必有斟酌民情而然。依狀請餉租七千四百五十九石零,特許加分,何如?傳曰,允。
李庚運,以兵曹言啓曰,來五月初一日,大駕詣景慕宮展拜,仍行夏享大祭,省牲·省器時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,入直磨鍊,訓將都領,禁營留陣,可也。
李庚運,以兵曹言啓曰,考見諸道今春官鎭門聚點狀啓,則公忠兵使崔朝岳狀啓中,道內編伍軍兵聚點時,靑山縣器械服色,間有渝破云,黃海兵使徐英輔狀啓中,道內團束軍兵聚點時,豐川等五邑鎭,戰馬瘦駑,服色麤劣,軍器什物,不無執頉云,全羅前兵使吳載重狀啓中,道內束伍軍兵聚點時,長水縣軍兵隊伍,間有老弱,器械服色,亦多渝弊,鍊習之節,不無生疎云,慶尙左兵使趙岐狀啓中,道內束伍軍兵聚點時,靑松等四邑,各樣裝器,率多渝傷,馬匹瘐瘠,軍伍有闕云矣。官鎭門聚點,旣係詰戎之政,軍器什物,乃是陰雨之備,則常時不能檢飭,亦不修改,致有此執頉之擧,其在戎政,誠甚疎忽。各該道執頉,當該邑鎭守令·邊將,竝推考警責,何如?傳曰,允。
李庚運,以訓鍊都監言啓曰,御營廳鄕軍停番間,建陽門·銅龍門·東營入直軍,以本局軍替代事,自兵曹草記,蒙允矣。建陽門把摠一員,別武士二人,軍六十名,銅龍門哨官一員,軍三十名,東營哨官一員,軍四十名,與御營廳將官·軍兵替直,金虎門入直把摠,移直於建陽門,而倂待標信,來五月初一日爲始,擧行之意,敢啓。傳曰,知道。
李庚運,以御營廳言啓曰,本廳鄕軍停番間,建陽門·銅龍門·東營入直軍,以訓局軍替代事,自兵曹草記,蒙允矣。建陽門·銅龍門·東營入直將官·軍兵,來五月初一日,與訓局將官·軍兵,待標信替代後,下番鄕軍,仍爲放送,而建陽門把摠,依例移直於新營,入直騎士,該番將率領仍直,東營新營,則京標下及京中哨軍,合三十名,別破陣十二名式,輪回入直之意,敢啓。傳曰,知道。
李庚運,以兵曹言啓曰,內禁衛將沈鑏,身病猝重,勢難供職,呈狀乞遞,改差,何如?傳曰,允。
韓致應,以賑恤廳言啓曰,南部朴井契任掌姜龍得,今月二十六日,本洞路傍,得一歲遺棄男兒,洞里居良女池召史,欲爲收養,貧不自食,願爲受料,告于本部。自該部,同日牒呈,故依節目給料,使之乳養之意,敢啓。傳曰,知道。
鄭觀綏,以義禁府言啓曰,尹守任,杖六十收贖,告身盡行追奪,徒一年定配,照律公事判付內,依允,功議各減一等事,命下矣。尹守任,功議各減一等,減徒加杖,杖九十收贖,奪告身四等之意,敢啓。傳曰,知道。
庚午四月二十六日午時,上御誠正閣。晝講入侍時,同知事李存秀,持詩傳第二卷,特進官金魯敬,持詩傳第二卷,參贊官洪奭周,持詩傳第二卷,侍讀官趙鐘永,持詩傳第二卷,檢討官趙琮鎭,持詩傳第二卷,記事官李紀淵,持詩傳第二卷,記事官李光文,持詩傳第二卷,記事官金陽淳,持詩傳第二卷,武臣行副護軍朴宗和,以次進伏訖。上開卷,讀前受音一遍訖。命奏新受音,鐘永,讀自終風且曀,止章六句,仍解釋章句以奏。上讀新受音一遍,命陳文義。鐘永曰,此詩之三章四章,言其暫開復蔽之惡,愈往而愈甚矣。蓋學問者,將欲措之實用耳。今殿下,若見民俗之狂暴者,如終風所比,則其將以何道治之耶?非必民皆然也,其中,或不無冥頑巧詐與獷悍勁强之類,而惟其天理未泯,良知未喪,亦未嘗無暫開之時焉。治敎所施,須及於暫開之時,而不至於復蔽而已。狂暴之人,如醉人樣,方其醉時,昏無省覺,而乘其小醒,戒以良箴,則亦有聽從之理,設使有終風之人物,亦必於暫開之時,淳淳然諭之,以孝悌忠信之敎,禮義廉恥之訓,則有恥且格,反復勝於齊之以刑矣。聖人雖明德在躬,而亦必新民然後,方爲至善之極工。取覽此等詩,推用於化民之道,似好矣。上曰,下番陳之。琮鎭曰,邶詩到終風,而莊公之昏暴,於是乎極矣。然而亦或惠然而肯來,則是乃昏蔽之中,亦不能無順心之暫開,若使莊公,有臣而積誠納約於一點開明之時,雖其昏暴若是,而亦安知無一分回悟之漸?惟此莊公之時,有鄭莊公焉,鄭莊置武姜於潁,自絶子母之恩,其悖倫稔惡,實浮於衛莊狂暴之失,而及聞穎考叔愛其母之言,悔而賦大隧,遂爲子母如初,若使衛莊,有臣得如穎叔者,則亦可謂不無回悟之理矣。衛臣之有石碏焉,碏爲州吁使,陳人竝誅其子厚,此爲伸君臣之義,不恤父子之私恩,故君子謂石碏爲純臣。蓋石碏,當莊公寵州吁之時,極力陳諫,而莊公不聽,此乃莊公昏暴之已極之後也,其不見聽,果如是矣。若使石碏,預諫於綠衣詩未作之際,以爲防微杜漸之道,則其言庶或有可入之方矣。宋郭后,自瑤華宮而復于坤極也,人謂之金枝詞,唱和悽惋,能感宋宗之意,而其時孔道輔·范仲淹之至誠危忠,實多回天之力焉。夫石碏,若能陳諫於最初幾微之時,猶不能覺悟,則宜移晩年大義滅親之心,以效史魚尸諫之忠,以盡人臣以死繼之之義,則莊公,亦豈無一分感悟之道?莊姜亦庶有見答之望矣,衛公之倫綱,庶不至若是墜絶矣。噫,莊公,乃武公之子也,武公,有睿聖之德,而嘗悔過作詩以自警焉。至若莊公,狂蕩之姿,雖不能動遵武公之遺規,而若只就一悔字而服膺,則庶不至於終風詩之作矣。凡讀書法,以經文參看于史,究其得失繆正之分,則此亦爲尋繹義理之一端矣。伏願體念焉。上曰,同知事陳之。存秀曰,衛莊公,狂暴無常之狀,比之於終日之風,帶得悲怨之情,其惡尤可知矣。燕燕日月等數章,卽莊公以後追敍之詞,故但道惻怛自傷之意,而至於此章,則乃莊公在世狂蕩之時,故兼致憤怨激怒之情,竊庶幾感悔覺悟之心,而終不可得矣。蓋人之七情,當喜而不喜,當怒而不怒,則是爲反常底道理,而詩之善形容,亦可以觀矣。上曰,特進官陳之。魯敬曰,此章,別無可陳之文義矣。上曰,參贊官陳之。奭周曰,今日自止,別無文義之可陳,而下番玉堂,以看書法,有所仰奏者,臣竊有因此而申繹者矣。大抵讀書之法,須先求其本文大指,虛心玩味,熟講而精思之,則自然有無窮之趣,如是而後,始可推及於言外之意,而讀詩之法,尤與他書自別,諷誦詠歌,以求詩人本指之所在,則一唱三嘆之際,自不覺其有得,不在乎字抉句摘,以墮於傅會假借之病,又不在乎援据該博,以陷於支離牽强之科也。就以此篇論之,柏舟綠衣,日月終風,皆是莊姜不得於君之詩,而或呼日月以致其怨咨之情,或思古人以盡其處變之道,至於終風,則莊公之狂惑昏暴,一章甚於一章,而莊姜之眷戀蘄望,一節深於一節,一則曰,悠悠我思,一則曰,願言則懷忠愛眷眷之心,愈往而愈不能已。譬如屈原之被放於楚,而寓忠誠於離騷九歌之作,一篇之中,三致意焉。冀幸其君之一悟,而不忍晷刻之暫忘,千載之下,誦其詩讀其書者,尙爲之感激流涕,其時之君,終不能幡然覺悟,此等處只以此意求之,則有可以感發者,有可以監戒者,有可以惕然警懼者,卽所謂本文大指也。至於石碏之諫與不諫,穎考叔·孔道輔之引證,究其大意,亦非不好,而揆以讀經說詩之法,終近於太泛濫太支蔓,臣則所見若是,故敢此仰達矣。上曰,此章專言狂蕩暴疾,一節深於一節,備道莊姜之哀冤傷嘆,愈往而尤愈甚,蓋欲使莊公,或有一分感悟,而終是昏蔽沈惑,不知此等之言之可以惕然警動,此莫非不能悔過自省之致耶?鐘永曰,聖敎誠然矣。書云惟聖罔念作狂,惟狂克念作聖,聖狂之分,只在一念之間,而莊公暴慢無常若此,則於其終風二字,足已驗其終不可悔改矣。奭周曰,人之無悔悟之心者,蓋有所沈惑,七情昏蔽而然也。莊姜雖備陳自傷之意,末又顯斥而激警,終不得覺悟者,所以嬖妾之沈溺昏惑也。大抵君子易疎,小人易親者,亦如是矣。上命掩卷,因命經筵諸臣,先退,存秀等退出。上命書傳敎曰,景慕宮夏享親行,只以省牲省器磨鍊。又敎曰,門路,由弘化門館峴爲之,以此意,分付各該司,可也。又敎曰,六月健陵忌辰祭獻官,以領敦寧塡差,而華寧殿奉審,一體爲之,可也。仍命退,承史以次退出。
庚午四月二十六日未時,上御誠正閣。夕講入侍時,同知事李存秀,持詩傳第二卷,特進官金魯敬,持詩傳第二卷,參贊官吳翰源,持詩傳第二卷,侍讀官趙鐘永,持詩傳第二卷,檢討官趙琮鎭,持詩傳第二卷,假注書南秉寬,持詩傳第二卷,記事官李光文,持詩傳第二卷,記事官金陽淳,持詩傳第二卷,以次進伏訖。上開卷讀前受音一遍訖。命讀新受音,鐘永,讀自擊鼓其鏜,止于林之下賦也,釋義以奏。上讀新受音一遍,命奏文義。鐘永曰,此詩,蓋從軍者之怨辭也。他國姑勿論,雖以衛國言之,文公時,有定之方中之詩,可謂役土功矣,城於楚邱,亦可謂築城矣,爲狄所侵,乃有熒澤之戰,亦可謂用兵矣,而民何嘗怨苦如此詩者乎?此則以愛民之誠,爲安民之計,故民亦樂其有興復之業焉。其事雖同,而其怨苦與頌美之不同者,豈不以用民之本旨,有異而然耶?我國之用民者亦多矣,都城之內,雖無大興作,而小小土功,則未嘗無之。觀於外邑,則公廨之繕葺也,城堞之補築也,道路·橋梁之修治也,亦無非所以用民也。以言乎軍卒,則昇平日久,方內無警,雖無兵革之憂,而如鄕軍上番及水陸習操等事,不可謂全然息兵,則往往離其父母,捨其妻子,鬻農牛賣釜鼎,不憚百里數百里之行,其情狀之惻然可矜,實不下於身冒鋒鏑之苦矣。列聖朝深仁厚澤,浹洽民心,故民固有愛戴之情,而無怨嗟之聲,惟從上令,習以爲常,然而在殿下視民如傷之意,則豈以怨與不怨有間哉?抑又思之,則其可憐惻,反有甚於呼怨之民矣。殿下於玩覽此詩之時,深察於衛文公用民而民不怨之情,推廣愛民之仁,常使至誠惻怛之意,示之於民,則至愚而神者,民也,其所愛戴之情,如赤子之就慈母,設有用民之力,亦必忘其勞苦矣,伏願留念焉。上曰,下番陳之。琮鎭曰,此詩從軍者,自言其危苦之情也。大抵土功也,城役也,莫非用民之力也,雖以逸道而使民,方其使之之時,其爲勞苦,有足憫惻,況乎從征之役,操戈戟而冒鋒鏑,其危苦之狀,比之土功城役,尤甚者也。此詩舊說,謂是州吁伐鄭之時,果如是說,則衛民,爲州吁之所虐,而不見其所恤,故從軍者,自言其危苦若是耳。以采薇詩觀之,有曰,載飢載渴,又曰,我心傷悲,夫周人伐玁狁之勞,未必有甚於衛人伐鄭之役,而但采薇詩,非從征者自言也,乃在上之人,預察其情,代爲其說而慰恤之也。故治世之詩,在上者代爲之言,如采薇之詠焉,亂世之詩,只是在下者自言,如擊鼓之章焉,凡於此等詩,如是看得,恐是爲要矣。上曰,同知事陳之。存秀曰,俄者上番,以恤民之言陳之者,誠好矣。土功也,城役也,從軍也,皆是民生莫苦之事,而彼從軍者,反羨土國城漕之人者,以其有鋒鏑死亡之患,故愁苦之歎,自不得不發於其言,民心之厭患難而樂安處者,蓋其常情也,故從軍之役固無論,如有一分勞苦之事,逼拶其身,則愁怨之心,無異於從軍之苦矣。我國則重熙累洽,方內無虞,如此從軍之事,非所議到,而爲民者,若或値水旱饑饉之憂,貪官汚吏之虐,則其愁苦之心,卽何異於從軍之苦哉?方今聖念憧憧,蔀屋艱難之狀,無所不燭,有若無一夫不獲之歎,而博施濟衆,堯·舜其猶病諸,又不知幾人,不得蒙愛恤之至澤哉?此則有匪一國之財力所可一一拯濟者也,昔朱子,守南康時有言曰,君心一出於正,然後守土之臣,憑藉皇靈,得治其民,大凡民生之苦樂,係於守土之臣,善者憑藉皇靈,不善者猶知畏法,有恤民之澤而無虐民之政者,皆由於君心一正之致矣。必於平常無事時,能如此然後,雖當兵革之時,民皆自然有親上死長之心,而無所愁怨之言矣。擊鼓詩,雖非目今取喩之襯着者,而恤民之意則同矣,以此推看似好矣。上曰,特進官陳之。魯敬曰,上下番及經筵官,已悉陳之,臣無容更奏,而其曰,土國城漕,我獨南行者,蓋苦其征役,而愁怨之心,發於其言者矣。國之使民,固是當然之事,而使之於可已而不已,則便有勞苦愁怨之心,俄者上下番,以熒澤之戰,采薇之詩,敷陳者好矣。夫熒澤戰采薇詩,則使民於當使處,故民不怨,擊鼓則使民於不當使之處,故民皆愁苦,在上者,當監戒於如此處,謹於使民常常警省矣,伏願留神焉。上曰,參贊官陳之。翰源曰,玉堂及經筵官,以恤民愛民之事仰奏者,甚切實矣,臣則別無可達者矣。上曰,土國城漕,我獨南行云者,以其從軍勞苦之役,有甚於土國城漕,故其言若此,雖在昇平無事之時,民有所用力,則其所勞苦,無異於鋒鏑死亡之危,何以則使斯民,有如靈臺子來之民耶?鐘永曰,聖敎及此,恨不使小民,承聆此惻怛之德音矣。土國城漕,比之從軍,果是輕役,而自平民觀之,所謂輕役,亦是勞苦也。靈臺之民,不以爲勞者,卽於築臺之前,已知文王與民同樂之意故也。孔子作春秋,如城郞城中邱等事,必書示貶,而至於魯僖公修閟宮復泮宮,而不書者,以祖廟與學校,所重自別,故聖人亦不貶焉。特進官所奏,不可使民於不當使之地者,其說儘好,人君之愛民,如周文王,用民如魯僖公,則民亦趨事赴功,不憚其勞矣。存秀曰,用民之力,不但貴乎以時也,其在常時,德澤下究,則民心自然固結矣。民心固結,則雖當兵革之時,樂赴王事,自無愁苦之心矣。魯敬曰,儒臣亦以城郞之事言之,而使民不但以時也,使之於不當爲之事者,皆非使民之道也。鐘永曰,非但城郞之不時也,新作南門,亦在示貶,此則可已而不已者也。春秋之貶,蓋指久時與不時,可已不已者,而其事,爲三四件矣。上曰,擊鼓其鏜,當在於我獨南行句下,而反在其上,何也?鐘永曰,此是賦也,直就其事而爲說,故擊鼓用兵,不可不先言,而我獨南行,卽其寫情矣。魯敬曰,便是卽景也,將言從軍南行,故先言擊鼓用兵矣。上曰,此言從役,舊說以州吁爲說者,然耶?鐘永曰,此外,無他考據,不可不從舊說矣。魯敬曰,以平陳與宋之句觀之,必是州吁之時也。上曰,註說竝擧宋衛陳蔡,而此獨言陳宋何也?旣言平陳與宋,則蔡亦在其中耶?鐘永曰,蔡亦在其中,故果不竝擧矣。魯敬曰,有若擧大數而言之者矣。上命掩卷,仍命經筵官以下先退,存秀等退出。又命退,承史以次退出。
上在昌德宮。停常參,只晝夕講。
吳翰源啓曰,明日常參·經筵,取稟。傳曰,只晝夕講。
鄭觀綏啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
吳翰源啓曰,來初一日輪對日次,而景慕宮夏享大祭齋戒相値,頉稟之意,敢啓。傳曰,知道。
吳翰源啓曰,今此端午帖製述人中,時無職名人,令該曹,口傳付軍職,何如?傳曰,允。
兵曹口傳政事,副司果韓兢履·鄭魯榮,金。
鄭觀綏啓曰,行大司憲李直輔,執義宋穉圭,掌令金直淳·洪聖肇在外,持平洪羲弼未署經,閔養世牌不進,監察茶時之意,敢啓。傳曰,知道。
以司諫金熙華,獻納鄭元容,持平閔養世牌不進罷職傳旨,傳于鄭觀綏曰,只推。
吳翰源,以弘文館言啓曰,副應敎洪冕燮,修撰李惟命,旣有只推之命,竝卽牌招察任,何如?傳曰,允。
以副應敎洪冕燮,修撰李惟命牌不進罷職傳旨,傳于吳翰源曰,只推。
吏曹口傳政事,以成永愚,爲靑陽縣監。
以慶尙監司鄭晩錫狀啓,新寧縣流來吏逋各穀査出事,傳于韓致應曰,還穀逋欠,何邑不然?至於嶺邑,殆尤甚焉。今觀狀辭,逋吏之不畏國法,狼藉幻弄,從中作奸,已無餘地,且以守令言之,或未覺察,或未收殺,或未督捧,致使國穀如是虧欠,俱極駭然。守令勘罪,逋吏用律,道臣旣已啓請,令廟堂,與備局諸宰,爛商以啓,俾使遐土猾吏,有懲創之道事,分付。
李庚運,以都摠府言啓曰,副摠管金處漢,以摠戎中軍,本營諸將官射會監試事,訓鍊院晝仕出去之意,敢啓。傳曰,知道。
韓致應,以濬川司言啓曰,濬川,今日畢役之意,敢啓。傳曰,知道。
鄭觀綏,以義禁府言啓曰,京畿監司金在昌狀啓內,始興前縣令趙儀逵罪狀,令攸司稟處事,啓下矣。趙儀逵今方待命,拿囚之意,敢啓。傳曰,知道。
禁府照目,粘連前義禁府都事呂東根矣,本府議啓內,罪人之具格拿來,旣有成命,則所當依傳敎奉行,而罪人待命,已在於傳旨啓下之前,故未及具格拿來云者,其所擧行,誠極疎漏,揆以事體,萬萬駭然。以此照律,罪笞五十收贖,解見任別敍,私罪。奉敎依允。又啓目,始興前縣令趙儀逵原情云云。問目內辭緣,泛稱遲晩,刑推得情,何如?判付啓。除刑推議處爲良如敎。又啓目粘連,向前尹芮圭亦,莫重公貨,謂以補賑,無難取用,多年不報,至有該營之論報,籌司之請勘,揆以法意,萬萬駭然。不可以零錢之無多,有所參恕,以此照律,何如?判付啓,依允。
庚午四月二十七日午時,上御誠正閣。晝講入侍時,同知事閔耆顯,持詩傳第二卷,特進官李溏,持詩傳第二卷,參贊官鄭觀綏,持詩傳第二卷,侍讀官趙鐘永,持詩傳第二卷,檢討官趙琮鎭,持詩傳第二卷,假注書南秉寬,持詩傳第二卷,記事官李光文,持詩傳第二卷,記事官金陽淳,持詩傳第二卷,武臣宣傳官李晳,以次進伏訖。上開卷,讀前受音一遍訖,命讀新受音。鐘永,讀自死生契闊,止章四句,釋義以奏。上讀新受音一遍,命陳文義。鐘永曰,此言死生契闊與子成說,至有于嗟闊兮,不我活兮之歎,則若將不復見家室之樂矣。兵者死地,而惡死喜生,人之常情也。然而考諸左傳伐鄭之役,五月而還,則從軍雖苦,猶有歸期,且從軍者,雖赴危地,而未必盡死,則死生契闊之言,卽亦愁怨之意也。惟其從軍之外,亦有勞苦其民,俾不得安居而樂業,室家之屬,骨肉之親,生離死別,散之四方,則尤爲惻然者也。昔孔子過泰山之下,有婦人哭者,夫子,使子路問之,婦曰,吾舅死於虎,吾夫又死於虎,吾子又死,夫子曰,何爲不去?婦曰,無苛政。夫子曰,苛政猛於虎。蓋其婦人,三世傷虎,而猶不往避於他鄕者,以其無苛政之苦也,故後儒云,苛政之害,雖未至死,而朝夕愁苦,不如死之爲愈。然則苛政之苦,非但以猛於虎爲言也,亦可謂有甚於從軍之怨也。欲察苛政之弊,則莫過於愼擇近民之官,而非但愼擇而已,必於守令辭陛之時,臨筵宣諭,勉以察隱,或有差員入侍,則亦宜詢訪邑弊,究其實惠,使斯民咸有室家奠居之樂,無懷死生契闊之歎,恐好矣。上曰,下番陳之。琮鎭曰,此詩,以擊鼓名篇者,可見從軍者,臨陣擊鼓,感而思其家室也,凡聲之感,各以類應,試以金石絲竹言之,竹聲,泛而擥,故聽管竽之聲,則思聚衆焉,絲聲,廉而裁,故聽琴瑟之聲,則思志義焉,石聲,瘠而辨,故聽磬聲,則思死封疆之人焉,鐘聲橫而盛,故聽鐘聲,則思武焉。況鼓聲閎而淵,壯而遠,周禮冒鼓之制,必用啓蟄日,以應陽數發越之氣,故平居者聞之,便發雄厲之思,而軍中之尤重是器,不啻鐃鐸鉦鐲矣。以是而挑勇敢之氣,激奮厲之勢,雖征戍勞苦之時,思念家室之際,若一聞塡然之聲,則弱者强,倦者興,激得勇往直前之氣,便忘室家顧戀之思,此蓋古人倡勇敢之奇策,而雖王者仁義之師,未嘗不用是器也。惟此衛兵,當登陣臨戰之際,聞鏜然之鼓聲,了無勇敢激厲之思,反有室家思戀之言,至曰,死生契闊,與子成說,又曰,于嗟闊兮,不我活兮,臨戰聞鼓,尙無鬪志也。如此則可見衛政衰亂,風俗萎薾,民生勞苦仳離,未暇念親上死長之義,未能有先公後私之心,至有作此擊鼓之詩。然則看得此等詩,宜戒衆情之泮渙,以思人心之固結,而至以王者作樂之道言之,鐘鼓磬管,卽不過載樂之器,而樂之本,則在乎心和而氣和矣。孔子云,鐘鼓,怒者擊之則武,憂者擊之則悲,喜者擊之則樂。伏願深推夫子此言而留神焉。上曰,同知事陳之。耆顯曰,小民之産業不豐,終歲契活,不過䃫石之資,而匹夫匹婦,結髮相逢,意外有兵革征戍之事,則生離死別,不得不有悲苦愁怨之辭,今看擊鼓詩,尤可惻然警省矣。兵革固無論,凶年之苦,有甚於兵革,孟子曰,凶年饑歲,君之民老弱轉于邱壑,長者散而之四方者,幾千人矣,昨年穡事,至於大無,民生之顚連愁苦之狀,有不可勝言,而氈廈之上,何以一一察其無告之情哉?歲首綸音及二月初,備忘記下者,愛民惻怛之德意,溢於辭表,莫不欽仰讚歎,頓忘愁苦之情也。方今賑事垂畢,而麥農亦有豐登之望,然而前年死亡之人不知其幾人矣。伏願克推愛民之實心,每曰,匹夫匹婦,或有不獲之歎乎?憧憧一念,恒存乎中,則自然民心無愁苦之情,而切愛戴之忱矣。上曰,特進官陳之。溏曰,臣則無仰陳者矣。上曰,參贊官陳之。觀綏曰,臣亦別無仰奏者矣。上曰,此章別無文義矣。仍命掩卷,經筵官以下先退,耆顯等退出。又命退,承史以次退出。
庚午四月二十七日未時,上御誠正閣。夕講入侍時,同知事閔耆顯,持詩傳第二卷,特進官李溏,持詩傳第二卷,參贊官韓致應,持詩傳第二卷,侍讀官趙鐘永持詩傳第二卷,檢討官趙琮鎭,持詩傳第二卷,假注書南秉寬,持詩傳第二卷,記事官李光文,持詩傳第二卷,記事官金陽淳,持詩傳第二卷,以次進伏訖。上開卷,讀前受音一遍訖,命讀新受音,鐘永,讀自凱風自南,止章四句,釋義以奏。上讀新受音一遍,命陳文義。鐘永曰,有七子之母,不能安其室,而其母之子,能善如此。又其七子皆善,人之善惡,固不係於世類矣。雖以衛之一國言之。莊公·莊姜,夫婦之善惡不同,石碏·石厚,父子之善惡不同,衛壽·衛朔兄弟之善惡不同,不可以一室之內骨肉之親,斷其人之善惡者,明矣,而若以七子之善,欲蓋其母,則此非孝子慈孫,不能掩其惡之公案也,又以其母之惡,推之於其子,則亦非聖人罰不及嗣之經法也。此等處,宜不可無彰善癉惡之政,而且況後俗頹薄,傷倫悖紀之變,往往間出者乎?我朝治法,未嘗無彰癉之政,而人情安於故常,未有感發懲創之效焉。以言乎彰善,則各道有孝烈之啓,而該曹稟覆,按例擧行,其中不無虛實相蒙之弊,又不無過濫猥雜之患,而亦不可以如此之故,不示興觀之意,以言乎癉惡,則倫紀所關,風化所乖,不可不嚴法痛繩,而必有朝家修明申戒之飭,然後中外有司之臣,一倍悚動,雖有可以草草了勘者,亦或刑配重治,不敢放弛,此豈可以循常按例之事,能致化民成俗之功哉?伏願殿下,覽此詩之有善有惡,益思推廣於彰癉之政,以收實效恐好矣。上曰,所陳好矣,下番陳之。琮鎭曰,詩三百篇,言人子事親之處常處變,不一其所遇,而未有如凱風之哀痛惻怛焉。夫陟岵,卽思親之義也,南陔白華,雖有聲無辭,而以束晳補亡之詞推之,乃養親之旨也,小弁,乃處變之詩,而章句辭氣之間,不能無顯露底意,惟此凱風之詩,若未見大旨,只就經文而觀之,則只是七人,共言其母劬勞之恩也。以凱風之長養萬物,喩其母,以叢生多刺之惡木自比焉,其曰,母氏聖善,只是攢頌之至情也,其曰,我無令人,自謂無一善人也,了無隻字半句之道出所遇之變,此誠不顯其親之惡,而於此,自可見七子,皆眞孝子也。註言一門昆弟,皆舜耕歷山之氣象,又引韓愈羑里操曰,臣罪當死兮,天王聖明,此固道出文王之心事,惟此二說,政合於援比此章之意,而昔羅仲素,言天下無不是底父母,朱子取而註之於孟子言舜處,若以羅豫章此言,喩此七孝子之心,則似亦襯當矣。蓋此詩之所以然者,亦可見敎化之所曁矣。衛之康叔·武公,固必有興孝之餘烈,而究其本,則亦莫非文王之遺澤入人也深矣。自邶風,距文王之時雖若遼遠,而唐民猶有堯之遺風,然則周文之遺化,有不可誣矣。以此深推,而留神於化民善俗之政焉。上曰,同知事陳之。耆顯曰,上下番所陳皆好矣,此外別無敷陳者矣。上曰,特進官陳之。溏曰,臣則無所仰達者矣。上曰,參贊官陳之。致應曰,臣亦別無仰奏者矣。上曰,此章別無文義,不必强覓矣。仍命掩卷,經筵官以下先退,耆顯等退出。又命退,承史以次退出。
上在昌德宮。停常參·經筵。
午時未時,灑雨下雨,測雨器水深四分。
吳翰源啓曰,明日常參·經筵,取稟。傳曰,停。
鄭觀綏啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
吳翰源啓曰,端午帖製述人,旣已抄啓矣。大提學南公轍,待開門牌招,以爲出韻科次之地,何如?傳曰,允。
以司諫金熙華,獻納鄭元容牌不進罷職傳旨,傳于鄭觀綏曰,只推。
禮曹來五月十五日,中宮殿誕日陳賀應行節目,參考前例磨鍊爲白去乎,依此擧行,何如?啓,權停爲良如敎。
吳翰源,以弘文館言啓曰,副應敎洪冕燮,修撰李惟命,旣有只推之命,竝卽牌招察任,何如?傳曰,允。
禁府照目,粘連全羅前前水使尹芮圭矣,本府議啓內,莫重公貨,謂以補賑,無難取用,多年不報,至有該營之論報,籌司之請勘,揆以法意,萬萬駭然,不可以零錢之無多,有所參恕,以此照律,罪杖一百收贖,告身盡行追奪,私罪。奉敎依允爲旀,功減一等爲良如敎。又啓目,向前趙儀逵亦,觀於道啓,參以囚供,該縣昨歲之歉荒,至於設賑,當年民還之未及準捧,蓋緣事勢之使然,雖與反弄而有異是白乎乃,揆以糴政,誠難免違法之罪,以此照律,何如?判付啓,依允。
庚午四月二十八日午時,上御誠正閣。晝講入侍時,同知事趙弘鎭,持詩傳第二卷,特進官宋祥濂,持詩傳第二卷,參贊官元在明,持詩傳第二卷,侍讀官趙鐘永持詩傳第二卷,檢討官趙琮鎭,持詩傳第二卷,假注書南秉寬,持詩傳第二卷,記事官李光文,持詩傳第二卷,記事官金陽淳,持詩傳第二卷,武臣行副護軍鄭潤弼,以次進伏訖。上開卷,讀前受音一遍訖,命讀新受音。鐘永,讀自雄雉于飛,止實勞我心興也,釋義以奏。上讀新受音一遍,命陳文義。鐘永曰,此詩,乃從役者之婦人所言也。謝上蔡·呂東萊諸註,皆以軍旅爲說,其所從役,果是軍旅之事,則死生之關係,又非尋常行役,可比也。思戀憂念之際,容或有怨恨之辭,而其所引興,卽說道雄雉之舒緩自得,上下飛鳴如彼,而人則煩勞急促,不安其居,故其意若曰,可以人而不如鳥乎者也,其曰,自詒伊阻,實勞我心等語,殊無一分怨上之情,而惟是自言其懷而已,故註說,亦以不怨人爲稱焉。蓋其詞氣之溫和平順,得於性情之正,而在變風之時,尤驗先王之遺澤,康叔之餘烈,猶有不泯者存,詩可以觀,在於此等處矣。上曰,下番陳之。琮鎭曰,三百篇中,行役者妻,思其君子之詩,凡八篇,而惟此雄雉詩,最爲懇至,見雄雉之舒緩自得,翻懷行役之煩勞也。此是婦人之詩,而齊有牧犢采薪者,年老無妻,見雉雌雄,相隨和鳴,援琴而歌之,傳爲樂府,而李白·韓愈,俱著雉飛操深得風人之體矣。顧今我國,外無兵革之苦,內無土木之勞,沿邊防戍,率是土兵,亦非他邑民遠戍者也。禁·御兩營上番軍,亦近多捧布除番之時,則未可謂從役者甚多,而惟兵曹騎兵上番,數雖不夥多,列邑輪番抄上之時,色吏輩,先覘有牛隻有田區,而有事故不得上番者,編錄督行,以要情債,替執他民,轉相操縱,如是者,不可勝數,而往往有自願上番者,則實貧窮無依之民,而上京則受料糊口,守門捆屨,以故騎兵率多不實,此極可悶可矜者,而況昨年穡事大歉,災邑之民,流離入東峽海西等地,稍實處者,不知幾數,而男負女戴,流入輦轂之下者,又不知幾千,此與都民之流往有間,王事之往役判異,而其飢困行役之狀,慘不忍言矣。當初流散之時,豈有寸銅斗糧乎?只有數三間屋廬,又不得斥賣,空手離發,丐食沿路之狀,如在目中。殿下爲民父母,憫惻憂恤之念,溢於絲綸之中,屢降蠲減之命,臣固常欽仰,而今因文義中從役二字,竝陳流民行役之苦。伏願益軫哀矜惻怛之念,俾今日生民各安其業,無賦此雄雉詩者,誠爲幸甚矣。上曰,同知事陳之。弘鎭曰,此詩,卽婦人之思其從役君子而作也。思之則曰,自貽伊阻,念之則曰,實勞我心,其言溫柔不迫,實出於性情之正,此莫非先王敦敎化厚風俗之致也。觀詩之道,當觀如此處,講到此等詩,必於敎化風俗上,留神焉。上曰,特進官陳之。祥濂曰,程子云風詩中,以雄雉章當爲第一,蓋謂其得性情之正也。此婦人,固是賢矣,而苟非先王逸道使民之遺澤,入人深者,則其觀感之正,安能至於斯乎?竊願以逸道使民四字,恒存於淵衷之中,每當使民之地,克加審愼焉。上曰,參贊官陳之。在明曰,此章自止內,亦別無文義之仰奏者矣。上曰,君子從役,則其婦人思念之詩,有難哀而不傷,怨而不怒,而此詩之獨不然者,先王德化,使人得性情之正而然耶?鐘永曰,喜怒哀樂,發而得正,皆敎化之功,而益可見天理之賦於人者,無古今之異矣。上命掩卷,經筵官以下先退,弘鎭等退出。又命退,承史以次退出。
庚午四月二十八日午時,上御誠正閣,夕講入侍時,同知事趙弘鎭,持詩傳第二卷,特進官宋祥濂,持詩傳第二卷,參贊官鄭觀綏,持詩傳第二卷,侍讀官趙鐘永,持詩傳第二卷,檢討官趙琮鎭,持詩傳第二卷,記事官李紀淵,持詩傳第二卷,記事官李光文,持詩傳第二卷,記事官金陽淳,持詩傳第二卷,以次進伏訖。上開卷,讀前受音一遍訖,命奏新受音。鐘永讀自瞻彼日月,止章四句,仍解釋章句以奏。上讀新受音一遍,命陳文義。鐘永曰,此言不忮不求,何用不臧,一句,卽婦人戒其夫之辭,而蓋軍旅之間,尤以忮求爲戒,故辭功讓能,皆美事也。孟之反奔而殿,策馬入門,則孔子稱其不伐,范宣子士匀,讓中軍於荀偃,而韓起·欒黶,亦皆辭之,左氏美其能謙,凡若此類,不可悉數,而大抵不忮不求,卽聖門所稱克己之術,求仁之方也,此非但以賢婦人所戒觀之也,於學者事,最爲着工處,忮求二字,雖是異名,而原其所從出,則求而已,苟無爭名趨利之心,則豈有妬賢疾能之事乎?忮害由於偏私貪求,專以勢力,一藝一能,罔不被猜,半資寸祿,徒知躐取,旣無見賢思齊之美,又無修身待用之實,而捷徑枉路,攀援成習,君子之廉防,日以壞損,此非在上之人,不以大公至正之心,爲之御下而臨衆,量才授職,愼賞必罰,以絶其忮克媒衒之路,則莫可爲也,故新安胡氏,於雄雉末章,許之以發乎情止乎禮義,而不忮不求,亦是禮義律身中出來者也。雖以匏有苦葉章觀之,其曰,深則厲,淺則揭者,卽欲量度禮義之謂也,非徒男女婚姻之際也。凡士大夫之出處行藏也,官職之去就也,事謀之從違也,贈給之辭受也,無非所以量度禮義,深厲淺揭處,而其於在上出治之位,則爲用也尤大,如中庸之執其兩端而用其中,大學之物有本末,事有終始,亦莫非較長絜短,酬酢萬幾者也。苟無禮義爲防皆有分定者,則風俗趨尙,亦不以廉恥爲重,而徒以奔競爲事,駸駸之弊,自歸於有忮有求,患得患失之境。伏願聖念,溯究弊源之所從來,而必思養廉恥制禮義之道,以做陶囿一世之治焉。上曰,下番陳之。琮鎭曰,不忮不求四箇字,發於衛女戒其夫之詞,而實爲千古士君子自警之良箴也。蓋不以貧富動其心,榮辱嬰其欲,然後始爲不忮不求之道,故孔子見子路之不恥縕袍,引此句而美之。若分而言之,則秦誓所云人之彦聖,若己有之者,與媢嫉者,果是忮與不忮之別也。至若求字,有善惡邊兩義,如求放心也,求賢師也,求良友也,便是屬善邊也,求爵祿也,求名譽也,求貨財也,率皆屬惡邊也。昔程伊川,居講官不爲妻求封,范純夫問其故,且問今日陳乞恩例,義當然否?先生曰,今之士大夫,道得箇乞字,甚慣恬雅之操,令人想像,而世級日下,奔競成習,圖占榮利,恬不知恥,不幾近於東郭墦間,可勝嘆哉?人主,若欲捄得此弊,則當以禮義率下,而下章量度禮義,深厲淺揭之旨,可推於士夫行藏進退之義,而亦又包得廉恥二字,管仲所云禮義廉恥,是爲四維之說,亦足尙矣。譬如立一間屋子,合用四楹,若缺一楹,則屋便壞矣。伏願聖明,扶植四維,以爲礪世囿化之道焉。上曰,同知事陳之。弘鎭曰,雄雉章不忮不求之義論之,則用可謂善形容,而至於匏有苦葉之詩,則嘆禮義之壞亂,慨彝倫之歝敗,取比而賦陳,藹然於詞氣之間,而兩章之旨義,可推於學問上工夫。蓋猜貪放肆,最爲切忌,監戒於是,體察于是,猛加着力,純而不已,是臣區區之望也。上曰,特進官陳之。祥濂曰,瞻彼日月,悠悠我思,道之云遠,曷云能來四句語,卽婦人思念君子之言,而可以取喩於學者進學修業之工。蓋行役之人,日居月諸,畢竟歸來,而至於學者,則終身孜孜,常若不及,故曰,工夫易間斷,歲月難推尋,學問上用工勤篤,若是之切矣。且以文王之德,惟有望道未見之誠,克致純亦不已之域,維我殿下,春秋鼎盛,睿姿卓越,三晝晉接,萬幾乾綱,勤學勤政,無容更勉,而每以萬里初行爲心,亦以一分滿假爲戒,克立純不已之工,庸致誕登岸之休焉。上曰,參贊官陳之。觀綏曰,臣別無可陳之辭矣。上曰,不忮不求,何用不臧之語,孔子取戒於子路,而雖閭巷匹庶之言,亦多推類而監戒處,如綿蠻黃鳥,止于丘隅等句,亦引用語也。若欲依此辭法,就事物上引用詩傳句語,則何如而可?鐘永曰,看詩之法,孟子爲最,蓋以意逆志也。詩之本旨,不必艱險,故斷章取義,無適不可,如不顯維德,借爲幽隱之義,於緝熙敬止,釋以止善之意,聖人之引用處,類如是矣。弘鎭曰,詩之爲體,泛應曲當,斷章而取義,無處不通暢矣。上命掩卷,因命經筵以下先退,弘鎭等退出。又命退,承史以次退出。
上在昌德宮。停常參·經筵。
午時,雨雹,狀如小豆。午時,灑雨下雨,測雨器水深九分。
吳翰源啓曰,明日常參·經筵,取稟。傳曰,停。
鄭觀綏啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
鄭觀綏啓曰,行大司憲李直輔,執義宋穉圭,掌令金直淳·洪聖肇在外,持平洪羲弼未署經,閔養世牌不進,監察茶時之意,敢啓。傳曰,知道。
以司諫金熙華,獻納鄭元容,持平閔養世牌不進罷職傳旨,傳于鄭觀綏曰,只推。
吳翰源,以弘文館言啓曰,副應敎洪冕燮,修撰李惟命,旣有只推之命,修撰徐能輔,自鄕上來云,竝卽牌招察任,何如?傳曰,允。
以副應敎洪冕燮,修撰李惟命牌不進罷職傳旨,傳于吳翰源曰,只推。
李庚運啓曰,新除授全羅兵使李石求,時在公忠水營任所,而有除朝辭赴任之命矣。密符,則以前所授密符仍佩,諭書則安寶,使院吏齎傳,何如?傳曰,允。
以平安監司徐榮輔啓本,罪人金禧盛,永柔縣到配事,傳于鄭觀綏曰,分揀放送事,分付。
李庚運,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得設行之意,敢啓。傳曰,知道。
李庚運,以都摠府言啓曰,副摠管趙弘鎭,以刑曹參判,本曹坐起晝仕出去之意,敢啓。傳曰,知道。
李庚運,以兵曹言啓曰,本曹正郞尹應大,身病猝重,屢度呈狀乞遞。宿衛重地,不可久曠,今姑改差,何如?傳曰,允。
李庚運,以兵曹言啓曰,慶熙宮衛將李壽聃,身病猝重,勢難供職,呈狀乞遞,改差,何如?傳曰,允。
禁府照目,粘連始興前縣令趙儀逵矣,本府議啓內,觀於道啓,參以囚供,該縣昨歲之歉荒,至於設賑,當年民還之未及準捧,蓋緣事勢之使然,雖與反弄有異是白乎乃,揆以糴政,誠難免違法之罪。以此照律,罪杖一百收贖,告身盡行追奪,私罪奉敎依允爲旀,功議各減一等爲良如敎。
平安監司徐榮輔疏曰,伏以,臣冒叨見職,歲已再改,逖違軒陛,亦云久矣,區區犬馬之性,實不勝戀結之忱。臣本昏劣拙滯,不足比數於恒人,而遭際兩朝,謬蒙拔擢,前後揚歷,輒出分外。至於雄藩重任,尤不可擬議,除拜之初,已自分其不堪,及其辭未獲命,辭陛而出也,聖上,特致臣前席,諄諄詔諭,俾臣以對揚聖化,臣受恩罔極,致位崇顯,圖報之願,結在衷曲,豈不欲俯竭駑鈍,仰承明命也哉?臣竊觀本道事勢,財力已竭而公私蕭然,民風日頹而紀綱壞盡,戎政久弛而邊防無恃,百弊蝟興,莫可收拾,殆乎賞不能勸而罰不能懲,譬如巨廈將傾,凜凜乎有朝夕難支之形。縱使臣,强壯無疾病,顧其才具力量,決不能擔夯大任,整頓欹器,況臣病乘其衰,福過其分,形骸外凋,精力內鑠,居常厭厭,若墮煙霧,對人酬酢,未管先後,一日二日,沁沁然無所猷爲,千緖萬端,忽忽若付之相忘,居然三載之間,惟見蓄積益罄,民生益詘,無一事可道,而徒糜厚廩而已,中夜自歎,多負初心,撫躬慙汗,無所自容。若不早卽引去,必將漸致僨誤,此臣所以夙宵憂懼,不知所出也。且臣竊有私情之至切至迫者,臣母年垂八耋,素抱貞疾,痰積之在內者,轉輾成痼,凡有寒煖之不適,飮噉之失宜,輒致發作,俄頃之間,安否頓異,一月之內,寧日無多,臣於在京供職之日,請急者數矣。本職控辭之疏,亦陳其難於從宦之狀,此聖明之所俯燭,同朝之所共諒。夫專城榮養,人情之至願,而臣之見帶,非特專城之比,甘旨之供,刀圭之用,何求不得?將奉便養,視從前居藩,不翅過之。自其西來,志體粗適,疾恙稍罕,臣每一入省,且喜且懼,寸情凜然,如履薄氷,而年歲漸高,眞元漸損,駸駸如下山之日,乃於三月之初,忽患別症,僅而獲全,其得有今日,乃天幸耳。自是以後,諸節又下一層,夏序已屆,未換冬衣,燠室重衾,轉側須人,臣心煎灼,當復如何?若賴天之靈,幸而無添,極意調治,則迨此天氣之未甚熱,寸寸前進,庶可達於私次。竊自思量,辭遞須代,自有層節,失今不圖,將致深夏,臣安得不日急一日也?古人有言事親日短,事君日長,政道臣今日情事也。臣有一弟,出系叔父,臣於臣母,乃是獨身,非臣看護,更無他人,起居飮食,須臣扶將,而臣身帶重務,雖不得不乘其少間,出而治事,方寸已亂,萬念都灰。惟母側之暫離爲悶,尙安得外而貪戀蹲仍,內而奔奏周行也?縱使抑情供職,心身異用,何事可做?伏惟我殿下,上奉殿宮,以孝爲治,如臣情理,宜蒙首加矜憐,倘賜俯察,亟遞臣職,廻授可堪之人,許臣長暇,以養老母之餘年,臣母之自此光陰,皆聖上賜也,之恩之德,臣宜如何報也?言出至懇,不知所裁,惟聖上㦖之憐之。且臣於日前,伏奉內閣除命,有旨誕宣,榮動遐土,且惶且感,若無容措。夫閣職至爲淸峻,而提學地望益重,藩臣兼帶,尤別常格,非臣庸下所可濫叨。臣方以懇迫之私,仰首鳴號,齎誠默禱者,惟遄解藩節,獲遂歸養,固不敢張皇費辭於他官之不稱,而顧臣情理分量,雖於解歸之後,其無以冒膺也明矣。聖朝體諒之恩,亦宜竝賜刊免,不以內外而有間也,臣不勝千萬顒祝。臣無任云云。答曰,省疏具悉。卿之情理如此,所帶藩任許遞。
上在昌德宮。停常參·經筵。
未時申時,日暈。
藥房提調南公轍,副提調洪奭周啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
大殿·王大妃殿·中宮殿,惠慶宮·嘉順宮,藥房口傳問安。答曰,知道。
鄭觀綏啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
吳翰源啓曰,明日景慕宮夏享大祭齋戒相値,視事頉稟之意,敢啓。傳曰,知道。
李庚運啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
傳于吳翰源曰,禮房承旨馳詣宗廟景慕宮,奉審摘奸以來。
傳于鄭觀綏曰,日前堂疏,可謂駭妄極矣。反覆思之,不知其義之何在,債訟自有有司之責,大臣只論守法之不勤,請勘而已,豈有一毫他意之參錯?況國務多繁,予心悶切,其爲三司之臣,雖就事論事,但言實際。若以大臣有所失,明言其所以然,事理堂堂,焉敢以眩昏爲說,使輔相難安,庶事叢脞乎?前修撰尹日逵,姑先投畀湖沿,以懲言不以誠之罪。
傳于李庚運曰,目今朝野多艱,民生受困,予小子夙夜耿耿,罔敢或遑,而奈之何一政令一事爲,未能盡出於實措政,以卿論道日少,引義去深,匡輔無人,廟務久滯之致,向日玉堂事,誠妄矣。然卿旣居大官,當以知相規之言可矣,亦付之一笑亦可矣,卿何不諒?且又思之,三司之臣,職在論思,何言之不可陳,何事之不可啓?是故雖上有闕失,直言無諱,此乃我朝四百年淸朝之美風,而卿何不思?予非謂堂疏是矣。卿之處地,異於庶僚,必有寬弘廣大之心,區區引於不當引之義,未知如何,故予始終言之耳。箕伯奏薦,亦是緊重之政,望卿須卽擬入,勿使小子,過加悶慮,幡然悟改,安心視事,以副眷勉之意事,遣史官,傳諭于左議政。
吳翰源啓曰,明日大駕詣景慕宮,入齋室後,王大妃殿·惠慶宮·嘉順宮問安,何承旨進去乎?敢稟。傳曰,左承旨進去。
傳于李庚運曰,明日出宮內門路,以協陽門爲之。
傳于洪奭周曰,發遣吏郞,諸執事淸齋與否,摘奸以來。
以副應敎洪冕燮,修撰李惟命·徐能輔牌不進罷職傳旨,傳于吳翰源曰,只推。
吳翰源,以弘文館言啓曰,副應敎洪冕燮,修撰李惟命,旣有只推之命,竝旣牌招察任,何如?傳曰,允。
以副應敎洪冕燮,修撰李惟命牌不進罷職傳旨,傳于吳翰源曰,只推。
鄭觀綏啓曰,行大司憲李直輔,執義宋穉圭,掌令金直淳·洪聖肇在外,持平洪羲弼未署經,閔養世牌不進,監察茶時之意,敢啓。傳曰,知道。
以司諫金熙華,獻納鄭元容,持平閔養世牌不進罷職傳旨,傳于鄭觀綏曰,只推。
以平安監司徐榮輔狀啓,平壤府民家失火事,傳于韓致應曰,聞甚矜惻,元恤典外,別加顧恤事,廟堂措辭分付。
兵曹口傳政事,上護軍徐榮輔。
李庚運,以兵曹言啓曰,今四月各廳堂下武臣朔試射,臣曹連因有故,不得爲之之意,敢啓。傳曰,知道。
李庚運,以備邊司言啓曰,卽見黃海監司洪羲臣狀啓,則以爲本道還穀,數旣不敷,昨年穡事,未免失稔,東作方殷,農糧種穀,實無分排之望,道內會付穀留庫中,各穀限四千石,特許加分事,亟令廟堂,稟旨分付矣。本道應分之數,雖在常年,尙患不敷,況當昨歲,未免失稔,政値農節,民情多艱,道臣狀請,必有所斟量事勢者,留庫中各穀四千石,許使加分,以爲及時種糧之地,何如?傳曰,允。
李庚運,以禁衛營言啓曰,依定奪集賢門入直京中哨軍二十名,哨官一員率領,來五月初一日,與御營廳軍,替代入直之意,敢啓。傳曰,知道。
鄭觀綏,以義禁府言啓曰,慶尙監司鄭晩錫狀啓內,河東前府使尹綏東罪狀,令攸司稟處事,啓下矣。尹綏東今方待命,拿囚之意,敢啓。傳曰,知道。
修撰徐能輔疏曰,伏以,臣性旣狷隘,識又淺短,誠徒切於無隱,而不能與人俯仰,志則在於盡職,而未暇恤他怨怒。慘被蹈籍,身名僇辱,蟄縮楸廬,自分爲明時之棄物。千萬不自意,玉署寵除,有隕自天,繼以馹召有命,恩榮所被,鄕里動色。官職去就,雖無可論,恬然不動,懼在偃便,蒼黃登途,歸伏私次,而金華一步,鐵限萬重,冒違召牌,益增罪戾。玆敢略暴情實,仰瀆崇嚴。伏乞遞臣所帶職,仍命有司,治臣逋慢之罪,以肅朝綱,不勝幸甚。仍伏念臣之昨年一疏,是豈臣可已而不已,亦豈臣務立己見,以與人較長短哉?誠以所懼者,屢十州物情之沸鬱也,所痛者,四百年關和之隳壞也。竊自以爲好善惡惡之性,天賦旣均,忠君憂國之志,常情無異。儻或使先迷者,緣臣一言,翻然悔悟,則將頹之關和,尙可以復整,方沸之物情,庶可以少鎭。不意前承旨臣尹鼎烈之疏出,而不惟相反於臣疏,又與其前者査案,節節矛盾,臣誠瞠然而駭,慨然而喟,寧欲無言。嗚呼,何其不思之甚也?藉如其疏,穀直之勒增也,還上之加分也,査穀之私用也,勅貨之擅動也,平民之惡刑也,殺死之浪籍也,俱不足爲辜,則何如者,方可謂之辜乎?此而不謂之辜,則祖宗以來,礪世範俗之金石典憲,皆將爲無用之空言乎?彼疏中許多狂叫,且置勿論,只就其疏與査啓之前後橫決者,略言之。其言穀直之操縱,則査啓所謂屢費題飭者,今變爲一再題飭,査啓所謂順安等四邑,定州等十二邑,今只爲昌城·陽德二邑者,何也?其言兵營餘剩錢之區處,則査啓所謂一千六十兩,遞歸時始爲出給防役者,卽戶房營吏吳錫耇之招也,所謂遞歸之時,豈非戊辰冬?臣之復命之後,而今忽曰,事在丁卯,節目昭然,至以臣之疏辭,謂之告君之辭,何太無嚴?噫,直陳者爲無嚴乎,不直陳者爲無嚴乎?其言加分耗事,臣之書啓所稱,昨年加分一萬三千餘石,不爲啓聞,今年加分,亦不下此數者,統指應留中加糶,而耗條之不爲會錄,歸於入己而言也。無論混分與擅分,其爲加分一也,會錄則無罪,不會錄則有罪而已。査啓之中,多張名目,以眩萬三千之數,已是疑亂之計,而今疏則竝與此數而掩諱之,忽曰,前伯所當知者,耗爲百六十石。然則其餘不會錄之數,果誰當之也?其言穀物之歸屬,則査啓輒稱以幕裨吏屬之帖給,與京鄕親知之酬應,而今疏忽又揷入例下二字,隱然歸之於流來前例之狀。何許前例,敢以公穀,擅給於私人也?其言勅錢私殖事,其所謂利條除減,不過對面卽決者,又何言之太沒體貌也?監司雖無恥,忍可與市井賤類,對面質劑,如駔儈之爲乎?惜其志趣之歎,不能不復爲此人發也。其疏所以把持臣,驅勒臣者,卽不爲出道之說,而所謂監司可畏,不敢入城者,尤不滿一笑。御史之出道不出道,本無定規,況臣雖無似,職忝王人,設使臣眞箇不敢入城,則臣之疲軟,固不足說。身爲藩臣,咆喝奉命之王人,俾不敢接跡於其地者,又果何許罪也?以彼爲道臣瀝血籲冤之一段苦心,反不自覺其驅入於罔赦之科,言之無倫,誠不足掛齒。其疏所謂龍岡金哥事,亦有足以覰其虛妄者,其査啓則曰,辭令間乍發之言,其疏則曰,武斷之罪,其所謂乍發者,果何語之乍發耶?乍發異於屢發,故諱之耶?金樂海,卽金表老之六寸孫,而臣於出道時,果使兼官懲治者也,臣之所繩者,風化之罪也,監司之所犯者,捧賂之跡也。又況樂海與表老父子,爲再從孫之間,則以其親族之故,混淪說金哥父子,以疑眩之,吁,亦欲巧而反拙矣。外此諸條,如欲悉辨,殆無異於與醉漢講俎豆,無寧任他跳踉也。蓋臣之前疏本意,非出於攻彼,只欲詳陳其事理法意,則顧其語勢,不得不拶逼於彼。苟有可辨之辭,據理自辨,誠亦無怪,而今觀其疏之全篇旨意,不在於自辨,而惟在於爲道臣辨明,竝與其前日按啓中已句斷之案,一切欲顚倒漫漶之。夫道臣,固前日之道臣也,按使,亦前日之按使也,臣疏之前猶置諸半白半黑之科,臣疏一出之後,乃忽爲粹然無瑕之人,似此事理,固非如臣憃愚樸拙者,所敢曉也。且況臣之前疏中,箚着於彼者,專在巧詐回互四箇字,而其謂之巧詐回互者,卽以其依違彼此,含糊是非,似抑似揚,半呑半吐也。今其滿紙叫嚷,盛氣張皇,只是爲道臣鳴冤之章,而於此一款之最着自己者,曾未有一句辨明,殆亦自知其理窮辭屈,而不敢置喙耶?抑或一片精神,都在於替彼分疏,而猶未暇及於自家身上耶?蔽以一言,朝廷之羞,於斯至矣,莫非臣不自量力,恃心妄言之致,惟願亟被嚴譴,以快人心焉。臣雖不敢以見職自居,愛君一念,銷鑠不得,敢此附陳焉。自古名臣碩儒之進言於其君,必以勤學爲先,是豈徒欲爲觀美而然哉?誠以天理非人欲消長之分,非學不能知,國家治亂安危之機,非學不能扶,是必講之也審,辨之也明,踐之也篤,然後其所知者不惑,而所扶者固,苟或不從事於學,與夫學焉而講之有不審,辨之有不明,踐之有不篤,其於天理人欲之分,已自不能不惑,而國家安危之機,遂從而判焉,可不畏哉?臣於在鄕之日,伏聞我殿下,奮發大志,日開三講,此誠古聖王時敏日新之基,太平萬歲,其自今伊始,凡在瞻聆,孰不欽仰攢頌也哉?然而聖人,不以己聖而自足,旣切矣復磋之,旣琢矣復磨之。文王之日昃不遑,周公之夜以繼日,皆以不自足也,惟其不自足,故終至於足。殿下試於臨講問難之際,淸晝燕閑之時,默自點檢,所以講之者果無不審乎,辨之者果無不明乎,踐之者果無不篤乎?此三者,無一不慊於殿下之心,則益加勉勵,期臻於悠久高明之域,一有不足,則猛然警省,克下眞工,凡於開講之辰,不徒致意於句讀,必須詳難於奧義,不徒言之於字句,亦必體之於身心,不徒說之於帷幄,亦必驗之於政令,以至一動一靜一施一措,一以聖訓爲準,德何以不若堯·舜,治何以不及唐虞?大抵經席之上,貴在情志流通,上旣虛心而顧問,下亦披肝而對揚,雖於掩卷之後,凡賢聖訓謨,歷代治亂,以及閭里休戚,無微不陳,上下古今,出入論辨,非徒有浹洽融液之益,其於開廣聰明,裨益治謨,豈淺淺哉?惟殿下,勿以人廢言。臣無任云云。省疏具悉。
上在昌德宮。停常參·經筵。
吳翰源啓曰,明日常參·經筵,取稟。傳曰,停。
李庚運啓曰,來初五日朝參日次矣,敢稟。傳曰,停。
李庚運啓曰,司僕寺內乘來言,捲簾,取稟。傳曰,捲三面。
李庚運啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
事變假注書韓錫祉書啓,臣於本月三十日戌時量,敬奉聖諭,馳往傳諭于南部會賢坊長興洞契議政府左議政金載瓚所住處,則以爲臣,悚恧靡措,日夕俟譴之中,近侍侵夜來臨,聖諭滿紙諄複,憂之以廟務多滯,誨之以引義去深,首尾屢百有餘言,指導焉開釋焉,懃懃若耳提面命,臣奉讀十回,且惶且感,益不知何以自措也。噫,大小勤攻,盛世之勝事也,官師相箴,淸朝之美規也,臣雖萬萬愚迷,豈不知堂疏之出於箴攻,而第以臣無似,猥忝匪據,情志未孚於同朝,疑怒先發於微事,一紙拶侮,殆無餘蘊,致使不干之禁堂,替臣受勘,中書無前之恥,自臣身伊始。蓋本事至小,故爲恥至大,今若諉以本事之至小,便忘爲恥之至大,不思所以自處之義,則是眞沒恥也,忘廉也,何面可顯,何辭可諉,而四維之重,自今日始壞也,其何以備三司長百僚,而不得罪於聖朝士大夫之列乎?日前疏引,辭不達意,旣未承曲諒之恩,又未蒙亟施之罰,私心之惶隕迫隘,一日而甚一日矣。臣於是,雖被積逋之誅,實所甘心,更何敢爲進身一步之計乎?至於箕伯薦剡,事體至重,決不可一時虛徐,而以今情勢,旣無以見職自居,則晏然若無故而備例奏薦,實非私分之所敢出者。惟願遄伏嚴譴而已,震恐之至,不省攸達云矣,敢啓。答曰,禁漏將撤,天色啓晨,尙遲史官之回,必謂卿心庶幾有覺,以副予望。一幅附奏,依舊踵至,卿胡如此,卿胡如此?予於是,明燭審示,實欲無辭。噫,予固知卿之言,出於尊朝廷重四維之義,而予亦豈無爲卿陳一言者?卿以爲尹日逵疏語如何也?或謂之疑之,則尙可似然,若直歸之於致怒於大臣云,則不然,此何大事,彼焉致怒?予決知其不出於怒也,是以予之日前處分也,只懲輕率之語,昨夜投畀之命也,再言不誠之罪,輕且率,乃是渠之罪,不以誠,亦是渠之罪,而謂之曰疑曰怒,則近於深誅。況物議自在,禁堂之誤致議讞,又何必曰不干也?雖使卿之所云忘恥沒廉言之,竊尤不當。設令以卿,眞有難處於他事,其於斯日國勢奈何?寧忍引之以情勢,而予亦忍能從之乎?卿雖浼浼,予則斷斷,言不在多,自有體諒。若回心改思,自此視事,以副至意,國事何等幸甚?深須察之事,更遣史官傳諭。
鄭觀綏,以刑曹言啓曰,別監崔聖裕·林致亨·朴道恒·李命淳等,爛熳泥醉,酗拏街路,被捉於禁隷處,渠以掖隷,當此禁令至嚴之時,無難犯禁者,揆以紀綱,萬萬痛駭,竝自臣曹,査實嚴勘之意,敢啓。傳曰,掖隷犯科,他事尙或容矣,至於酒禁,決不恕矣。況日前所犯,便是渠輩之初犯此禁,若有一分畏戢之心,豈敢無嚴若是之極?屢煩辭敎,只爲煩屑之甚矣。不飭之承傳色,爲先令該府拿問嚴勘,司鑰,今夜內,令刑曹,流二千里定配,此漢等,竝嚴刑一次取招後,令訓局,待擧動後,出去露梁沙場,大張軍威,回示三帀後,決棍五十度後,下送配道,更加嚴刑,絶島定配,首漢旣已頭目,頭目治繩,姑爲安徐,出番別監,待擧動後,仍其回示場,嚴棍三十度後放送,日後若有復犯者,當用加等之律,另加惕念事,分付內侍府及掖庭署·各宮房。
事變假注書韓錫祉書啓,臣於本月初一日寅時量,敬奉聖諭,馳往傳諭于南部會賢坊長興洞契議政府左議政金載瓚所住處,則以爲臣於昨夜,敢以草草數語,猥暴不敢承命之斷斷情私,違傲之誅,伏地顒俟。卽又史官儼臨,誕宣聖敎,一札十行,反復懇摯,節節開晰之敎,拔蒙而牖迷,怳如躬登前席,親承天語,雙擎九頓,感淚無從。雖使臣實有私義之萬分難强者,聖念若是懃眷,聖恩若是隆厚,固宜他不遑恤,抑情聞命,而第臣寧被嚴誅,尙未知悟者,卽以其以臣之故,壞了四維,則所關係者,不但臣一己之私而已。噫,與禮義而竝列爲四維者,卽廉恥也,國無是則替,人無是則餒,而天下古今之所共由者也。事無大小,義無微顯,凡於出處辭受之節,一或有失,則是忘廉也,忘恥也。匹庶之賤,尙不可如是,臣則平日之所自勉而自戒,未嘗不憧憧于斯須之間,而況今所處,與匹庶大有異焉。若使跡涉放倒,罪歸虧壞,則臣雖不足言,在國體當何如,而將何以眎四方而謝輿議乎?臣之所大懼者,實在于此,以箚以疏,悉暴至懇,而非是與堂疏較短量長,必事齗齗者也。竊庶幾天日之照,俯賜監諒,而誠不敷心,語未達意,致使恩禮之重,未免坐邀,罪上之罪,益無所逃,而不敢爲進身之計,又況儒臣投畀之命,萬萬過中,尤爲臣滿心難安,措躬無所者。今以臣逋違之故,處分至及儒臣,使經幄之臣,蒼皇去國,雖以此一事,在臣又添以一層情勢矣。由前由後,轉益惶隘靡措,惟願遄被方命之誅云矣,敢啓。答曰,卿之辭非再,予之諭亦屢矣,今何多誥?實未知卿所云卿之壞四維者爲何事,若無卿出膺之報,予雖視事臨朝,豈有快於意哉?卽起幡然,期於登筵,聽予面諭事,遣史官更爲傳諭。
事變假注書韓錫祉書啓,臣於本月初一日午時量,敬奉聖諭,馳往傳諭于南部會賢坊長興洞契議政府左議政金載瓚所住處,則以爲,迷執終難變改聖諭,轉益震隕,不敢偃處私次,今方走伏金吾門,恭俟鈇鉞之誅云矣,敢啓。傳曰,知道。
李庚運啓曰,卽者議政府錄事來言,左議政金載瓚以爲,荐伏承傳諭下者,辭敎轉益嚴重,衷情萬萬惶隕,走伏金吾門外,恭俟方命之誅云,仍納命召,何以爲之?敢稟。傳曰,如此待命,徒致予心之不安,於卿於予,有何所益?萬萬過當,卿其安心還第事,遣史官傳諭,仍傳命召。
洪奭周啓曰,卽者義禁府都事來言,左議政金載瓚,今方待命於金吾門外云,係是大臣去就,敢啓。傳曰,知道。
李庚運啓曰,左議政金載瓚,又使錄事來言,情地漸益惶隘,罪負未蒙郵罰,雖伏承萬萬悚悶之敎,而威命未下之前,不敢爲轉動一步之計,更爲泥首縮伏,只願遄被重誅云,仍納命召,何以爲之?敢稟。傳曰,昨旣達宵,今又相持,非但瞻聆之如何,其在於卿體國之義,事理不然。予亦不復更煩前辭者,豈以爲卿無言而然?予則斷持前心而已,焉可以只從目下之多艱,歸之於待卿不以實之地乎?若於此批之後,一向逡巡,則是不體予款曲之意,予將不安者尤甚矣。諒斯之至意,還第視事事,遣史官傳諭,更傳命召,還第後,傳諭史官復命事,亦爲分付。
李庚運啓曰,左議政金載瓚,又使錄事來言,進不得被勘,退無以承命,進退之間,俱合重誅,荐敎雖極,悚隕迷諒,益切窮隘,更爲冒萬死胥命,乞伏積違之罪云,仍納命召,何以爲之?敢稟。傳曰,今之此擧,是予未能感卿之致。自顧慙然,雖使卿體之,尤倍予心之不安,望卿卽爲還第,予亦待卿還第之後,當就睡。一體諒悉事,遣史官傳諭于左議政,仍傳命召。
事變假注書韓錫祉書啓,臣於本月初一日申時量,敬奉聖諭,馳往傳諭于中部堅平坊典洞契議政府左議政金載瓚胥命處,仍傳命召,而旣伏承還第後復命之命矣。大臣今已還第,故臣則仍爲復命之意,敢啓。傳曰,知道。
鄭觀綏啓曰,同義禁李好敏,時無職名,令該曹,口傳付軍職,何如?傳曰,允。
兵曹口傳政事,護軍李好敏。
傳于韓致應曰,當該不善指揮之刑房承旨遞差,雖以昨夜刑曹草記言之,其事非不緊切,而當夙駕將戒,其時則亦天色未明,何可以事係刑政之事,無難率爾登徹乎?揆以事體,有非肅嚴之道,刑曹判書,施以越捧三等之典。
傳于韓致應曰,承旨有闕之代,前望單子入之,待下批,牌招察任。
承旨前望單子入之,金履喬落點。
傳于韓致應曰,刑曹郞廳爲先汰去,令該府拿問重勘。
韓致應啓曰,臣與同副承旨鄭觀綏伴直矣,纔已遞差出去,新除授同副承旨金履喬,家在城外,右副承旨吳翰源監祭進,伴直無人,左副承旨元在明,卽爲牌招,何如?傳曰,允。
吳翰源,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
洪奭周啓曰,今此宗廟·各陵·殿·宮·園·墓端午祭祭官,當爲磨鍊,而老病公故外,實無推移排比之路。依近例,刑官及司饔院官員年六十以上,通融塡差以入,而其中時無職名人員,令該曹,口傳付軍職,何如?傳曰,允。
洪奭周,以司饔院監膳提調意啓曰,鷹師貢人等呼訴內,京貿山雉,今已垂乏,將無以推移封進云。依前傳敎定式,今日爲始,各殿宮日下生雉,以活鷄全數代封之意,敢啓。傳曰,知道。
金履喬,以義禁府言啓曰,前修撰尹日逵,姑先投畀湖沿,以懲言不以誠之罪事,承傳啓下矣。尹日逵,公忠道唐津縣投畀,而以承傳內辭意,具罪目,依例發遣府羅將,押送配所,何如?傳曰,允。
金履喬,以義禁府言啓曰,通禮院假引儀柳煥民,令該府拿問處之事,傳旨啓下,而假引儀,則以雜岐例,自刑曹擧行,曾有定式矣。柳煥民,移送刑曹之意,敢啓。傳曰,分揀放送。
金履喬,以刑曹言啓曰,酗酒掖隷崔聖裕等査實嚴勘草記批旨內,掖隷犯科,他事尙或容矣,至於酒禁,決不恕矣。況日前所犯,便是渠輩之初犯此禁,若有一分畏戢之心,豈敢無嚴若是之極?屢煩辭敎,只爲煩屑之甚矣。不飭之承傳色,爲先令該府拿問嚴勘,司鑰,今夜內,令刑曹,流二千里定配,此漢等,竝嚴刑一次取招後,令訓局,待擧動後,出去露梁沙場,大張軍威,回示三帀後,決棍五十度後,下送配道,更加嚴刑,絶島定配,首漢旣已頭目,頭目治繩,姑爲安徐,出番別監,待擧動後,仍其回示場,嚴棍三十度後放送。日後若有復犯者,當用加等之律,另加惕念事,分付內侍府及掖庭署·各宮房事,命下矣。犯科別監等,今方嚴刑究覈,而司鑰車順甲,依下敎,咸鏡道端川府,流二千里定配所,先爲押送之意,敢啓。傳曰,知道。
金履喬,以刑曹言啓曰,酗酒掖隷崔聖裕等査實嚴勘草記批旨內,掖隷犯科,他事尙或容矣,至於酒禁,決不恕矣。況日前所犯,便是渠輩之初犯此禁,若有一分畏戢之心,豈敢無嚴若是之極?屢煩辭敎,只爲煩屑之甚矣。不飭之承傳色,爲先令該府拿問嚴勘,司鑰,今夜內,令刑曹,流二千里定配,此漢等,嚴刑一次取招後,令訓局,待擧動後,出去露梁沙場,大張軍威,回示三帀後,決棍五十度後,下送配道,更加嚴刑,絶島定配,首漢旣已頭目,頭目治繩,姑爲安徐,出番別監,待擧動後,仍其回示場,嚴棍三十度後放送。日後若有復犯者,當用加等之律,另加惕念事,分付內侍府及掖庭署·各宮房事,命下矣。犯科別監崔聖裕·林致亨·朴道恒·李命淳等,嚴刑究問,則所供內,以爲渠輩,俱以掖隷,酒禁至嚴,無路買飮,故同僚別監李命淳家,釀酒小許,渠輩四人,昨日會飮於命淳家,乘昏歸路,被捉於禁隷處,而渠輩四人外,無他同飮之人云矣。謹依傳敎,崔聖裕等四名,今方出付訓局,待回示嚴棍後,聖裕,全羅道興陽縣鹿島鎭,致亨,靈光郡荏子島鎭,道恒,羅州牧智島鎭,命淳,康津縣古今島鎭,竝絶島定配,卽爲押送,而令配所道臣,嚴刑一次後,押送各其配所之意,敢啓。傳曰,知道。
李庚運,以訓鍊都監言啓曰,別監崔聖裕·林致亨·朴道恒·李命淳等,鷺梁沙場,大張軍威,回示三帀後,各決棍五十度,定配次移送該曹,出番別監韓命洽·朴順禧·李完植·林德亨·康俊明·金和中·林得圓·李元亨·高聖孫·尹宗運·李禧元·洪道郁·吳昌潤·徐仁炫等,各嚴棍三十度,放送之意,敢啓。傳曰,知道。
金履喬,以刑曹言啓曰,依下敎,與掖隷爭詰之班奴龍伊,嚴刑究問,則所供內,以爲昨日路上,逢着所親武監名不知崔哥,因事言詰之際,其同僚名不知孫哥別監,適來見之,責以言辭之不恭,故遽生忿心,極口慘辱,無所不至,而又於發捕之時,逃躱不現,自顧所犯,萬死無惜云矣。謹按律文,則大明律毆制使條,有曰,凡奉制命而毆之者,杖一百徒三年,罪人拒捕條云,犯罪逃走拒捕者,本罪上加二等,罪人奴龍伊,杖一百,徒三年,罪加二等,決杖一百後,流二千五百里,定配所於咸鏡道利原縣,卽爲發配,而令配所道臣,加刑一次後,仍卽押送配所之意,敢啓。傳曰,知道。
禁府啓目,中官金宜祿原情云云。傳旨內辭緣,泛稱遲晩,所當請刑是白乎矣,長番內侍,勿爲請刑,載在大典通編,議處,何如?判付啓,依允。
禁府啓目,河東前府使尹綏東原情云云。問目內辭緣,觀其所供,一與道啓相反,專事發明,終不直陳,究厥情狀,萬萬痛駭,刑推得情,何如?判付啓。諸般犯條,節節明白是去乙,敢生掉脫之計,尤極駭然,如前除良,嚴覈捧口招以聞爲良如敎。
庚午五月初一日辰時,上詣景慕宮展拜。仍行省牲·省器,親行肄儀入侍時,行都承旨洪奭周,行左承旨李庚運,行右承旨韓致應,左副承旨元在明,右副承旨吳翰源,同副承旨鄭觀綏,記事官李紀淵,假注書南秉寬,記事官李光文,記事官金陽淳,檢校提學李晩秀,檢校直提學朴宗慶,直提學李存秀,檢校直閣李魯益,待敎李龍秀,詣閤侍立。時至,通禮跪啓外辦。上具翼善冠·衮龍袍,乘輿出宣化門。藥房提調南公轍進前曰,早朝勞動,聖體,若何?上曰,一樣矣。由協陽門·建陽門·集禮門,至明政門外,降輿乘輦,出弘化門,至館前路,降輦步行,仍詣宮大門外,降輦乘輿,入齋室後,問安勿爲之。出榻敎少頃,上具遠遊冠·絳紗袍,出齋室。通禮前導詣廟庭板位,行再拜禮訖,由東階陞詣廟內奉審,仍詣省器位視滌濯,諸執事擧冪告潔,仍詣望廟樓展拜時,百官行禮置之。出榻敎展拜後問安勿爲之。出榻敎仍詣省牲位親覽,仍行肄儀,命以單拜行禮,禮畢還入齋室,少頃,通禮跪啓外辦。上具翼善冠·衮龍袍,出次乘輿,出宮大門外,降輿乘輦,至館前路,降輦步過。當該假引儀,事過後,令該府,拿問處之。出駕敎復乘輦進發,入弘化門,降輦乘輿,入集禮門·銅龍門·建陽門·協陽門還內。諸臣以次退出。
上在昌德宮。停常參·經筵。
金履喬,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
吳翰源啓曰,明日再明日,寧陵忌辰祭齋戒正日相値,視事頉稟之意,敢啓。傳曰,知道。
金履喬啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
注書李紀淵病,代以金周默爲假注書。
洪奭周啓曰,假注書金周默,時無職名,令該曹,依例付軍職,冠帶常仕,何如?傳曰,允。
金履喬啓曰,行大司憲李直輔,執義宋穉圭,掌令金直淳·洪聖肇在外,持平洪義弼未署經,閔養世陳疏入啓,監察茶時之意,敢啓。傳曰,知道。
以司諫金熙華,獻納鄭元容牌不進罷職傳旨,傳于金履喬曰,只推。
洪奭周,以吏曹言啓曰,新除授成均館典籍李墷·沈鈁,除拜後,俱爲過限,未肅拜,竝依例改差,何如?傳曰,允。
韓致應,以戶曹言戶啓曰,臣晩秀今日,以全羅道群山倉·聖堂倉,慶尙道右漕倉漕船點檢事,出來江上矣,左漕倉所屬昌原等八邑,己巳條田稅·大同合米一萬二千三百七十四石零,太二千三百十八石零,本倉元漕船十四隻分載,追後來泊于西江前洋,故一體點檢之意,敢啓。傳曰,知道。
吳翰源,以禮曹言啓曰,卽接昭寧園守奉官所報,則今此端午祭享,兩官當爲進參,而守奉官李敦夏,以親病呈辭下鄕,勢無及期上來云,守奉官李敦夏改差,其代,令該曹,以在京無故人,口傳差出,以爲備員將事之地,何如?傳曰,允。
吏曹口傳政事,以李濟翼爲昭寧園守奉官。
吳翰源,以禮曹言啓曰,卽接德山幼學朴宗允所志,則以爲同姓七寸姪正煥,嫡妾俱無子,其同姓二十二寸弟景春第二子基光,欲爲繼後,兩家諸族,相議完定,而未及禮斜之前,正煥夫妻俱歿,拘於常規,不得循例禮斜,依定式,草記稟處事,呈狀矣。凡係繼宗立後者,兩邊與受,明有可據,而不得登聞者,許令該曹,論理草記事,曾有筵奏定式,而門長朴宗允所訴旣如此,依定式,朴景春第二子基光,立爲朴正煥之後,何如?傳曰,允。
金履喬,以兵曹言啓曰,禁軍來秋冬等都試,因政府及本曹有故,不得設行,今已過時矣。在前如此之時,每有仍停都試,代行祿試射之例,今亦依此擧行,何如?傳曰,允。
金履喬,以兵曹言啓曰,兩湖被災尤甚邑所在上番騎兵,自己巳十一月當,至庚午五月當,停番,其代以京畿·海西·關東騎兵上番矣。今已限滿,來七月當爲始,依前排番之意,分付各該道·帥臣處,何如?傳曰,允。
金履喬,以禁衛營言啓曰,本營千摠李鐵求,職務相妨,勢難察任,改差,何如?傳曰,允。
護軍李好敏疏曰,伏以,臣卽見吏曹享帖,見差永禧殿享官,臣固當竭蹶趨膺,以效駿奔之誠,而第臣昨於金吾參座歸路,猝得毒感,達夜叫苦,而素患風熱之症,挾感肆毒,兩頰浮高,連齒作痛,食飮全却,委頓床玆。以此病情,萬無陳力將事之勢,玆敢忙陳短章,仰瀆崇嚴。伏乞聖慈,亟命變通,以幸公私,仍治臣瀆擾之罪,以肅朝綱,千萬幸甚。臣無任云云。答曰,省疏具悉。許令該曹改付標。
持平閔養世疏曰,伏以,臣庸愚湔劣,最居人下,雖於淸朝百執事之末,固不足備數,尙可與論於耳目之官也哉?早年釋褐,僥濫已極,榮途進步,夢想非到,只宜屛處於田野,疎散於江湖,隨分飮啄,樂此昇平,區區所願,無過於是矣。不自意栢府新命,忽下於鄕廬病蟄之中,纔拚華誥,繼有馹召,門闌動色,閭里與榮,不知無似,何以得此於聖明之世也。造化洪宣,樗櫟無棄,義分攸在,駕屨不俟。臣於是,早夜趲程,來肅天門,少伸竭蹶之忱,而若乃見帶之職,則夫豈可一日蹲冒者哉?臣之才識,不足以裨補闕遺,臣之言議,不足以獻替可否,如是而濫居其任,苟然充位,笑罵從他,榮祿是貪,則臣身之畢竟狼狽姑捨,其爲累聖簡而玷名器,爲如何耶?俯仰循省,決難堪承。且況痰眩宿疾,已成貞固,行役之餘,一倍越添,頭目顫暈,神精迷瞀,種種危症,嚴不敢煩陳,而目下形狀,時月之內,尤無以供職,故玆不得不冒犯達傲,略入文字。伏乞天地父母,察臣衷懇,憐臣賤恙,亟賜遞改,以安微分焉。臣於丐免之章,不宜贅他,而事係憂悶,不容泯默,敢此附陳,惟聖明垂察焉。當此無前之歉荒,上所以庇覆斯民,下所以依賴邑倅,顧何如也,而罔念委毗之重,以肥己爲急務,不顧顚連之危,以剝民爲能事者,豈有如鎭川倅者耶?雖以昨年田政言之,本縣入於尤甚,災減之數,視元結幾爲三分之二,則分俵於民間者,不過若干結,而其餘盡歸私用,宮結收納,無論豐歉,自有每結七兩零常定之例,而謂以市價之高踊,加徵元數外九兩之錢,取其剩餘。以言乎糴政,則停退何等大霈,而掩置營關,鞭扑至於歲末,以言乎賑事,則勸分自有朝禁,而意在沽譽,侵虐及於饒戶,其他捧稅時加斂錢緍,差役時廣開賄門等,許多不法之狀,便是渠薄物細節,掊克之政,衆口呼冤,醜惡之聲,一路喧傳,論以國法,如許貪墨之流,不可置之於字牧之列。臣謂鎭川縣監洪夔謨,亟令有司,施以當律,以爲懲一勵百之地,斷不可已也。臣無任云云。省疏具悉。疏辭若如爾言,大違國法,令該道査啓,勿辭察職。
禁府啓目,刑曹佐郞禹錫龜原情云云。傳旨內辭緣,泛稱遲晩,刑推得情,何如?判府啓。除刑推議處爲良如敎。又啓目粘連,向前金宜祿亦,身爲中官,不飭掖隷,酗拏街路,被捉禁隷,事極可駭,以此照律,何如?判付啓,依允。又啓目,河東前府使尹綏東口招云云。謹以判付內辭意,發問目屢回盤覈,則諸條所犯,雖不能全然掩諱,贓物區處,多歸之軍器修補,而一味漫漶,終不直陳,究厥所爲,誠極痛駭,所當請刑是白乎矣,旣有捧口招以聞之命,上裁,何如?判付啓。貪墨不法,比比有之,而今番尹綏東事,尤極駭痛。專事肥己,犯禁陷科,無所不有,此若不嚴加勘律,不可以勵飭日後汚吏之輩,何必以綻露之事,煩問於細節?卽加議處,繩以當律爲良如敎。
上在昌德宮。停常參·經筵。
金履喬啓曰,行大司憲李直輔,執義宋穉圭,掌令金直淳·洪聖肇在外,持平洪義弼未署經,閔養世差祭,監察茶時之意,敢啓。傳曰,知道。
傳于吳翰源曰,當該中官推考。
吳翰源啓曰,掌令洪聖肇,下諭後過限不上來,依定式,遞差傳旨及禁推傳旨捧入之意,敢啓。傳曰,知道。
以前掌令洪聖肇禁推傳旨,傳于吳翰源曰,分揀。
上在昌德宮。停常參·經筵。
自午時至申時,日暈。
吳翰源啓曰,明日常參·經筵,取稟。傳曰,停。
金履喬啓曰,行大司憲李直輔,執義宋穉圭,掌令金直淳在外,一員未差,持平洪義弼未署經,閔養世差祭,監察茶時之意,敢啓。傳曰,知道。
傳于吳翰源曰,禮房承旨馳詣宗廟,永禧殿·景慕宮,奉審摘奸,受香諸處,一體奉審摘奸以來。
金履喬啓曰,行大司諫閔命爀,旣入闕中,不爲肅謝,直爲出去,事甚未安,推考,何如?傳曰,允。
李庚運,以兵曹言啓曰,今月初七日,一內禁軍番次矣。該番將未差之代,依承傳,口傳擬入之意,敢啓。傳曰,知道。
兵曹,以金益彬爲內禁將。
吳翰源,以成均館大司成意啓曰,本館入直久任郞廳外,凡郞無敢入直,若有代員替直之事,則依下都監郞官例,草記代直事,曾已定式矣。司成李錫夏呈旬,直講趙經鎭,典籍李允源俱爲差祭,時無入直之員,以他郞官姑爲代直,何如?傳曰,允。
左議政金載瓚疏曰,伏以,臣之當勘之罪,決無以竟日倖逭,而泥首圓扉,成命終靳於一兪,偃息私次,嚴誅尙貸於三日。雖欲冒死申懇,而跡反涉於僭妄,苟使泯伏俟勘,則罪實添於傲慢,俯仰靡措,五內如煎。玆不得不以獄中上書之義,疾聲仰號焉。噫,人臣事君,不失身爲大,進不以其道,失也,退不以其時,亦失也。臣於進身之初,全喪素守,七顚八倒,今又忘廉冒恥,不退於當退之時,是一身而二失也。身旣有失,忠無所資,則更何藉而事我君父乎?臣固知此箇義,諦易他不得,擺棄他不得,寧伏方命之律,不忍爲自失其身之人,開晰之諭,豚魚宜感,而臣不得承命,誨誡之敎,木石可回,而臣不得承命,國體有損,私分漸壞,而臣又不自遑念,惟以遄被鈇鉞之誅,自分而自蘄者,是豈臣全無所以而然哉?臣雖至迷且愚,亦嘗聞古人之緖論矣,辭受焉絲毫必爭,去就焉尺寸無易者,匪直爲一己耳,乃所以先守身而忠事君者也。臣固不及古人萬萬,而蓋此心之竊自期,未嘗不耿耿在此,今若竝與古人之末節粗迹,而拚去無餘於白首垂死之時,豈不爲私心之所傷痛者耶?斷斷迷諒,神天臨上,實非因事占便之計也,亦非宦成思退之意也。區區迷執,實有攸在,而所關係者,抑又非細,此所以前後呼號而不自止者也。伏況藩任薦望,促命荐降,事體至重。若使臣,有一分可强之勢,則豈敢曠日至此,而相職自在必褫,廟剡決難冒當。日前附奏之末,略控情實,有罪而已,更無以容措,隕越之至,求死不得,玆敢瀝血畢露。伏乞曲賜矜諒,亟降威罰,警一世而礪百工,千萬至祝。臣無任云云。答曰,省疏具悉卿懇。卿之改圖,予日望之,巽牘又至,予誠不曉卿意之所執也。卿之進,有何七顚八倒,今有何忘廉冒恥者乎?輔相之重,何如也,去就之大,又何如也?言不合乎,計不聽乎?予於卿,未嘗失敬禮之意,卿於予,有何必去之義乎?今因一微小之妄言,予便舍卿,予之事果何如也?卿便決退,則卿之事,其可曰合於義乎?萬萬無是理也。卿雖日上十章,予志已斷,不在多誥,望卿諒此切至之懇,無復固執,卽起視事。薦望之多日遲滯可悶,亦卽擬入。仍傳于金履喬曰,此批答,遣史官,傳諭于左議政。
上在昌德宮。停常參·經筵。
藥房都提調金思穆,提調南公轍,副提調洪奭周啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加味六君子湯,自今日五貼式,日次製入事,榻前下敎。
吳翰源啓曰,明日常參·經筵,取稟。傳曰,停。
金履喬啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
李庚運啓曰,備邊司郞廳來言,今日賓廳日次,而左議政金載瓚有身病,右議政金思穆,藥院問安進,不得來會云矣,敢啓。傳曰,知道。
洪奭周啓曰,假注書金周默,身病猝重,勢難察任,今姑改差,何如?傳曰,允。
金履喬啓曰,行大司憲李直輔,執義宋穉圭,掌令金直淳在外,一員未差,持平洪羲弼未署經,閔養世牌不進,監察茶時之意,敢啓。傳曰,知道。
以司諫金熙華,獻納鄭元容,持平閔養世牌不進罷職傳旨,傳于金履喬曰,只推。
金周默改差,代以沈啓錫爲假注書。
傳于金履喬曰,執義疏批,令地方官傳諭。
李庚運,以兵曹言啓曰,禁軍別將尹得逵,身病猝重,時月之內,無望供職,呈狀乞遞矣。實病旣如此,則領軍之任,不可暫曠,改差,何如?傳曰,允。
兵曹,以吳毅常爲禁軍別將。
吳翰源,以弘文館言啓曰,修撰李惟命,旣有只推之命,徐能輔疏批已下,副修撰尹尙圭,連呈辭單,不爲行公,竝卽牌招察任,何如?傳曰,允。
李庚運,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得設行之意,敢啓。傳曰,知道。
執義宋穉圭疏曰,伏以,臣猥以庸陋之資,積負逋慢之罪,尋常兢惕,豈敢以獲逃刑章而自已?第因召命近得少間,庶幸淵鑑已燭無似之實,微分粗遂邱壑之安。忽於夢寐之外,復叨憲職,遽承馹召,臣怵焉驚心,憮然失圖,罔知所以措躬也。臣之空疎鹵莽,前後陳暴,已盡底蘊,今無新說可以仰塵聖聰,臣如有寸長可補萬一,君臣大義,臣亦粗聞其不可廢矣。每奉恩旨,輒控危懇,不以僭越爲懼者,豈其立揚之願,獨不如人耶?臣雖迷暗,自知則明,誠不敢貪戀榮寵,玷汙名器也。噫,爲政在於得人,用人須覈名實,以臣駑劣,備數冗散,猶非淸朝爲官擇人之意。況臺憲之職,上以匡輔君德,下以糾繩百僚,顧其責任,何等緊重,而臣之僥冒,非止一再,擧措乖當,胡至此極?有識之寒心,蓋已久矣。今臣揚揚冒進,有若己分之所當得,則適足貽累於淸明之政,而終亦爲公論之所不容,此何獨臣身之狼狽而已哉?抑又臣所患痰癖痔漏諸證,比年益痼,戶庭動作,尙不能任意,而每當春夏,一倍添劇,見方宛轉床席,日夕㱡㱡,雖欲强策冒膺,其勢亦末由矣。玆敢冒死哀籲,冀蒙鑑諒,瀆擾之誅,實所甘心。乞伏聖慈,曲加矜察,收還召旨,鐫削職名,仍命有司,治臣之罪焉。臣無任云云。答曰,省疏具悉爾懇。予惟出治,必資於爲學,講得此義,近尤深切,三講頻開,罔敢或懈,而此時思想,政在爾等林下之士,聯除憲職,繼降馹召,巽牘又至,而遐心莫回,延竚之餘,大失所圖。爲政在於得人,用人須覈名實,果如爾疏之云,則置之經席,裨補予德者,政須講學明理之人,而苟欲循名而責實,亦捨爾其誰哉?一時愼節,自可良已,幡然改圖,卽起簉朝,以資予朝夕啓沃,深所望焉。同副承旨金履喬製進。
上在昌德宮。停常參·經筵。
自開東至辰時,有霧氣。
金履喬啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
吳翰源啓曰,明日·再明日,長陵忌辰祭齋戒正日,初九日·初十日,獻陵忌辰祭齋戒正日,十一日,孝昌墓忌辰祭正日相値,視事頉稟之意,敢啓。傳曰,知道。
備忘記,黃海水使李宗爀下直,長弓一張,長箭一部,片箭一部,筒兒一箇,賜給。
洪奭周啓曰,假注書沈啓錫,時無職名,令該曹,依例付軍職,冠帶常仕,何如?傳曰,允。
李庚運啓曰,事變假注書韓錫祉,病身猝重,勢難察任,今姑改差,何如?傳曰,允。
韓錫祉改差,代以鄭利海爲事變假注書。
傳于洪奭周曰,再昨批中,悉予衷曲,庶幾卿之幡然易慮,至今待之,薦望不入,卿終不欲諒予之心乎?設使卿有眞箇可去之義,予之挽卿之苦心如此,則卿之爲予勉回初見,固是當然之事。況卿初無可去之義,而予之必不欲舍卿乎?上下之情志分義,萬不可如是相持,徒使八方之瞻聆滋惑,卿何不念公耳國耳之義乎?玆復申誥,西伯薦代,卽爲擧行。候班賓對,竝爲簉朝,以答予意,以濟國事事,遣史官,傳諭于左議政。
事變假注書韓錫祉書啓,臣於本月初六日未時量,敬奉聖諭,馳往傳諭于南部會賢坊長興洞契議政府左議政金載瓚所住處,則以爲,臣自伏承日昨聖批,恩造轉益出常,罪犯轉益罔赦,伏地戰恐,汗淚交逬,只願卽地就勘,少贖必誅之罪。不惟不加以威罰,乃以十行溫諭,誕頒德音,所以開誨慰拊之盛,愈往愈摯,有罪如臣,而得此曠絶之恩於君父者,歷數終古,臣是一人耳,臣於是,五內崩迫,益不省何以爲達矣。臣之所遭,今將二旬,而躬奉幾番恩敎,身負幾層罪戾,恩日益深,罪日益重。今則殿下,雖欲曲爲臣地,而臣無以逭於自當被之律矣。不念君恩之若是庇護,甘犯死罪之若是深重者,決非常情之所出,而臣之迷不知悟,式至于今者,實是臣至愚之見。竊以爲臣今被罪,然後朝綱可整,私義可伸,而大夫士一脈維持廉防,庶可免塗地無餘矣。罪止一身,而其有關於國體世道,誠亦不細,此所以罪實甘心,而終不敢承命者也。況藩薦之由臣曠日,苟究是罪,鈇鉞亦輕,以前以後,而臣若幸逭,則是國無典憲,寧有是也?泥首屛息,惟金木是俟而已云矣,敢啓。答曰,知道。翹竚之中,見卿附奏,依舊聽我邁邁之辭,爲卿慨惜。卿果何故被罪,然後朝綱可整,私義可伸,廉防可免塗地云乎?予則實未曉卿意之何居,卿可謂自貽伊戚矣。大凡人臣,欲退便退,爲其君者,不亦難乎?卿毋徒懷自好之心,而果於舍予也,雖經涉歲月,斷無聽卿之理,卿其諒之,卿其諒之。先自薦望,卽爲擧行事,更爲遣史官傳諭。
金履喬啓曰,行大司憲李直輔,執義宋穉圭,掌令金直淳在外,持平洪羲弼未署經,閔養世牌不進,掌令一員未差,監察茶時之意,敢啓。傳曰,知道。
以司諫金熙華,獻納鄭元容,持平閔養世牌不進罷職傳旨,傳于金履喬曰,只推。
兵曹,以鄭觀采爲御營中軍。
以修撰李惟命·徐能輔,副修撰尹尙圭牌不進罷職傳旨,傳于洪奭周曰,只推。
洪奭周,以弘文館言啓曰,修撰徐能輔·李惟命,副修撰尹尙圭,旣有只推之命,竝卽牌招察任,何如?傳曰,允。
洪奭周,以吏曹言啓曰,今此獻陵忌辰祭獻官,前承旨鄭觀綏塡差,而時無職名,令該曹,口傳付軍職,何如?傳曰,允。
兵曹口傳政事,副護軍單鄭觀綏。
李庚運,以都摠府言啓曰,副摠管金宗善,以同知義禁府事,本府坐起,晝仕出去之意,敢啓。傳曰,知道。
禁府啓目粘連,向前禹錫龜亦,承傳奉行,何等時急,而身在入直,不卽待令,事極稽緩,難逭重勘,以此照律,何如?啓依允。又啓目粘連,向前尹綏東亦,板材事,無論本道與他道邑民,犯斫初不査治,謂以屬公,多歸私用,已是法外兺除良,還穀之擅賣,庫錢之那移,差任時捧賂,富民錢私貸等事,雖以軍器修葺,私賑經紀時,多少補用,有所發明是白乎乃,邑査·道啓,旣已丁寧,則貪汚肥己之罪,在所難逭,以此照律,何如?判府啓,依允。又啓目粘連,觀此全羅監司李冕膺啓本,則備陳法聖倉漕船過限裝載之事,仍以爲靈光郡守李素,法聖僉使趙惠鎭罪狀,竝令攸司,覆啓拿處亦爲有置,大同漕轉,事目至嚴,而李素段,本郡雖是尤甚邑,三分一停餘之穀,拖至四晦,尙未準捧,趙惠鎭段,謂以該邑大同之未納,許久遲滯,今始裝發,其在重正貢嚴漕轉之道,不可以荒年民勢之艱乏,有所參恕,李素·趙惠鎭,竝拿問處之,何如?判付啓,依允。又啓目粘連,觀此京畿監司金在昌狀啓,則以爲龍仁縣囚推罪人朴三奉,係是錄啓重囚,而去正月二十二日,越獄逃躱,今過百日之限,尙未捉得,該縣令徐有聲,所當依法典罷黜是白乎矣,該縣以尤甚邑,賑政姑未了畢,其罪狀,待畢賑,令該府,拿問處之,恐末知何如是白乎乙喩,令攸司,稟處亦爲有置,錄啓罪人,不謹防守,以致逃躱,過限未捕,誠極駭然,拿問勘處,在法當然,而道臣以該邑賑事之未畢,有所狀請,該縣令徐有聲,姑令戴罪擧行,待賑政了畢,拿問處之,何如?判府啓,依允。又照目,粘連中官金宜祿矣本府議啓內,身爲中官,不飭掖隷,酗拏街路,被捉禁隷,事極可駭,以此照律,罪杖八十收贖,奪告身三等。私罪奉敎依允爲旀,公罪勘放爲良如敎。
掌令洪聖肇疏曰,伏以,臣特一遐土賤品,以材則樗櫟無當,以質則蒲柳先衰,骫骳聵劣,百不猶人,而幸蒙先大王菁莪之化,久處薤鹽之地,屢承華衮之褒,感激銘鏤,攢手祝聖,臣民無祿,喬山之劍舄莫攀,褥蟻之微誠未效,徊徨掩抑,生不如死之久矣。逮我聖上,御極當天,化理重恢,文敎誕敷,衰暮一第,猥通朝籍,賢關之職,郞署之銜,感激天恩,惶蹙靡措。私竊以爲,古人所云報先主忠陛下之職,亶在今矣。命道多舛,間得貞疾,屛伏草野,望絶榮途。千萬不自意,栢府新命,遽降於荒江寂寞之濱,華誥纔宣,馹召繼降,榮動蓬蓽,寵驚隣里,雙擎九頓,瞻天隕越,不知無狀賤臣,何以得此於聖明之朝也?因伏惟念,國之有臺閣,非獨備員而已。匡救君德,則有懃懃懇懇之節,糾正官司,則有謇謇諤諤之風,然後上可以拾遺九重,下可以規覈庶僚。如臣不肖,雖閒司冗官,猶難逐隊隨行,況於淸朝耳目之任,尤何可承當也哉?,抑又重思之,微軀之虛辱聖眷,已極惶蹙,而又何敢堅臥於家,重犯傲慢之罪乎?玆以力疾竭蹶,冀一望見淸光,粗暴微誠於肅謝而退矣。適當春夏之交,加以驅馳之役,素患風痺,如期闖發,手脚麻木,神精迷錯,床笫爲命,飮啗須人,昏昏旅次,動撣不得,徒積違傲之罪,恭竢斧鉞之誅。伏乞聖慈,天地父母,特垂矜閔,卽賜鐫改,仍治臣逋慢之罪,以肅朝綱焉。臣旣不以見職自居,不宜贅及他說,而區區憂愛之忱,泯滅不得,玆拾陳腐之說,以備紸纊之聽,惟聖明垂察焉。自古國家爲治之本,只在於聖人之一心,聖人治心之學,惟在於誠實,至其化民之要,則又在於勤儉,是以堯·舜之執中,殷湯之日新,莫非誠實之學也,夏禹之惜陰,文王之卑服,莫非勤儉之道也。學旣誠實,德又勤儉,則天下國家,豈有不躋於至治者耶?惟我殿下,以堯·舜·殷湯之姿,勉夏禹·周文之學,宵衣旰食,勵精圖治。試以近日所聞言之,法講召對,連日有命,不以祈寒盛暑而或有停輟,則大聖人勤學之意,已不勝欣仰萬萬,而八域群生,莫不拭目引領,以爲堯·舜之治,庶幾復見於今矣。宗社無疆之休,實基於是矣,豈不休哉,豈不盛哉?奈之何比年以來,天災時變,無歲無之,夏雲屯膏,南土酷旱乾之災,冬雷愆陽,北路驚震虩之變,民情嗷嗷,物論洶洶。此固是上天仁愛我聖上,警戒我聖上,欲使因災修德,若商宗·周宣之爲也。然政令施措之間,未聞有振刷奮發之擧,發倉賑窮,則似有實效,而生靈遑汲之狀,歇泊無所,制節謹度,靡不切至,而都鄙侈靡之風,貴賤無分,恬嬉偸惰,晏若無故,足可爲寒心也,玆曷故焉?無乃聖學,雖極高明,猶或有一間之未達於誠實,聖德雖已隆洽,亦或有一毫之未盡於勤儉耶?伏願殿下,益勉聖學,益修聖德,頻召經術之士,不時晉接,討論微奧之旨,講習治安之道,念終始典于學,則執中日新之工,必效唐·虞·殷湯之誠實,惡衣卑服之德,必體夏禹·周文之勤儉,以誠心行儉德,則可以致位育之功,可以鞏盤泰之基,天人一理,必有感應之效,君民一體,豈無觀感之美乎?表端影直,源淸流潔,上行下效,自有置郵之速,如是則馨香至治,可以比隆於三王五帝之盛,而永有辭於天下萬世矣。伏望聖上,留心澄省焉。臣無任云云。省疏具悉。所陳當留念。
上在昌德宮。停常參·經筵。
金履喬啓曰,行大司憲李直輔,執義宋穉圭,掌令金直淳在外,持平洪羲弼未署經,閔養世呈辭,掌令一員未差,監察茶時之意,敢啓。傳曰,知道。
李庚運啓曰,來十一日朝參日次,而孝昌墓忌辰祭齋戒相値,頉稟之意,敢啓。傳曰,知道。
吳翰源啓曰,來十一日輪對日次,而孝昌墓忌辰祭齋戒相値,頉稟之意,敢啓。傳曰,知道。
以修撰李惟命·徐能輔,副修撰尹尙圭牌不進罷職傳旨,傳于吳翰源曰,只推。
傳于洪奭周曰,留院公事入之。
事變假注書鄭利海書啓,臣於本月初六日戌時量,敬奉聖諭,馳往傳諭于南部會賢坊長興洞契議政府左議政金載瓚所住處,則以爲臣半日之內,再伏承聖諭,而滿幅辭敎,轉益嚴重,衷情震懍,罔知自措。臣之罪到今,而尤合重誅,更何敢費辭仰奏,益犯無忌憚之罪乎?進無以奉承成命,退無以遄伏常刑,伏地嗚泣,只願亟降威罰,少贖前後罔赦之罪焉云矣,敢啓。答曰,知道。
金履喬啓曰,議政府錄事來言,左議政金載瓚,以爲夜下聖批,萬萬震懍,不敢偃息私次,走伏金吾門外,恭俟鈇鉞之誅云,因納命召,何以爲之?敢稟。傳曰,昨日批旨,有何所謂嚴重之語,而卿至於胥命乎?卿雖急於決去,欲謂之嚴重,而予則望卿之心如渴,豈可爲無於心之嚴重之語乎?萬萬過矣,卿雖百般爲引去之道,予亦皆有應之之道。望卿無自勞苦,卽爲安心還第,仍卽視事。卿見此批,猶欲爲引,則雖非寡眛之所知,予則有斷於心者,卿其諒之事,遣史官傳諭,仍傳命召。
金履喬啓曰,卽者義禁府都事來言,左議政金載瓚,今方待命於金吾門外云,係是大臣去就,敢啓。傳曰,知道。
金履喬啓曰,左議政金載瓚,又使錄事來言,罪戾未勘,衷情轉迫,雖伏承縷縷聖敎,不敢承奉,更爲泥首胥命,惟俟金木之誅云,仍納命召,何以爲之?敢稟。傳曰,前批已諭,卿何爲如是乎?勿辭卽爲還第事,遣史官傳諭,更傳命召。
金履喬啓曰,左議政金載瓚,又使錄事來言,前後罪負,未伏常憲之前,荐敎雖摯,迷諒自在,更爲冒死胥命,乞被當被之律云,仍納命召,何以爲之?敢稟。傳曰,前諭已悉予心之所蘊,卿何不諒予之甚也?予欲舍卿,何至於若是相持乎?必不欲舍,而卿乃不諒如此,一番胥命,猶使予心,惄焉不安,況至再至三,使予自愧其誠淺乎?噫,君相相須之義,果何如,而卿忍邁邁於予乎?卿若見此惻怛之言,而不卽還第,還而不卽視事,是非予負卿,卿實負予。雖書之史冊,後人將以卿爲如何也?予言不再,卿其卽卽安心還第,仍卽視事事,遣史官傳諭,更傳命召,史官見還第後回奏。
事變假注書鄭利海書啓。臣於本月初七日酉時量,敬奉聖諭,馳往傳諭于中部堅平坊典洞契議政府左議政金載瓚胥命處,仍傳命召,而臣旣伏承還第後回奏之命矣,大臣今已還第,故臣則仍爲復命之意,敢啓。答曰,知道。
金履喬,以兵曹言啓曰,今月初十日,二內禁軍番次矣。該番將未差之代,依承傳,口傳擬入之意,敢啓。傳曰,知道。
兵曹口傳政事,以閔宗爀爲內禁將。
金履喬,以義禁府言啓曰,時囚罪人金宜祿,杖八十收贖,奪告身三等,照律公事,判付內,依允,公罪勘放事,命下矣。金宜祿,杖八十,以公罪收贖,放送之意,敢啓。傳曰,知道。
金履喬,以義禁府言啓曰,因全羅監司李冕膺啓本,本府回啓內,靈光郡守李素,法聖僉使趙惠鎭,竝拿問處之事,判付內,依允啓下矣。李素時在任所,依例發遣府書吏拿來,趙惠鎭,以領運差使員,未及上來,亦爲發遣府書吏,所到處拿來,何如?傳曰,待待命拿囚。
上在昌德宮。停常參·經筵。
嘉順宮誕日,大殿·王大妃殿·中宮殿·惠慶宮,內閣·政院·玉堂·朝廷二品以上·六曹堂上·奉朝賀口傳問安。答曰,知道。嘉順宮,內閣·政院·玉堂·朝廷二品以上·六曹堂上·奉朝賀單子問安。答曰,知道。
金履喬啓曰,行大司憲李直輔,執義宋穉圭,掌令金直淳在外,持平洪羲弼未署經,閔養世呈辭,掌令一員未差,監察茶時之意,敢啓。傳曰,知道。
吳翰源啓曰,三皇忌辰日望拜禮,前期一日以稟事,曾有定式矣。今初十日太祖高皇帝忌辰日,親行望拜禮,何以爲之?敢稟。傳曰,北苑謹當躬行矣。
傳于李庚運曰,再明日次對,進定於明日。
李庚運啓曰,備邊司郞廳來言,再明日次對,進定於明日事,命下,而大臣俱有身病,不得來會云矣,敢啓。傳曰,知道。
傳于金履喬曰,左相批答中,已聽之矣。投畀罪人尹日逵放送事,分付。
李庚運,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得設行之意,敢啓。傳曰,知道。
左議政金載瓚疏曰,伏以,臣負必誅之罪,而身不蒙勘,有必伸之義,而誠未格天,霜露罔非敎化,而木石不改頑性,上下相持,積損國體,今已二十有餘日矣。至於再昨夜所下批旨,萬萬非所敢承聞者,五內震剝,求死不得,歸命司敗,金木惟俟,罪不加身,恩反浹肥,三胥纔徹,一札誕宣,德音溫粹,慰誨懇至,傍觀亦爲聳感,臣心益切嗚泣,屢瀆爲懼,更籲無階。雖不得不抑情退歸,而罪未勘之前,跡是幸逭,情固自如,天地至廣,而如窮人之無歸,父母孔邇,而若孺子之望哺,區區所仰祝於至仁至慈之下者,惟在於曲費造化,特垂矜恤,使此匹夫之賤,亦得以獲全微諒,不喪大防,無至爲進退無所據之人,則我聖朝作人之盛,未必多讓于成周,而臣之含恩感德,與天無極,他世之報,隕結是期也。噫,臣罪愈積而情愈急,乃以待誅之蹤,不避墜分之懼,而至於昨日煩瀆,而罪上之罪,益加一層。然而犯難逭之罪,抱至懇之情,可已不已,愈往愈切者,蓋有所不容不爾者在耳。竊庶幾天日之明,不靳一兪,而且臣情勢之外,又添情勢,日前儒臣處分,極其過中。以言獲罪,本非美事,而罪又過當,有關刑政。況使儒臣,由臣而罰至編管,臣則晏然若無故,豈有是也?卽此一事,已成鐵限,到今去就,更無可言。伏乞竝加監諒,亟降明命,不勝幸甚。治疏將上,史官來傳聖敎,明日賓對,俾臣進參,臣於近日震懍遑迫之中,宿症越添,益復危綴,目下實狀,無以力疾趨朝,尤增戰恐,乞被威罰焉。臣無任云云。答曰,省疏具悉卿懇。棲屑之餘,愼節乍添,不勝奉念。過境,卿何更提也?卿心予已諒之,予心卿亦必諒之矣。予以至誠,無隱待卿,卿亦以此答予,上下交相勉勉,情志流通,使世道日尊,國事日濟,豈不休哉?予方勉勉,而亦以此勉勉於卿,卿其可不以盡瘁爲心乎?儒臣事,投畀非但爲拶逼於卿,而卿旣以此爲逡巡之端,則何難於賜環乎?卿其勿辭,安心調理,俟少間卽起視事,以副予至意。仍傳于吳翰源曰,此批答,遣史官傳諭于左議政。
上在昌德宮。停常參·經筵。
金履喬啓曰,行大司憲李直輔,執義宋穉圭,掌令金直淳在外,持平洪羲弼未署經,閔養世呈辭,掌令一員未差,監察茶時之意,敢啓。傳曰,知道。
洪奭周啓曰,行左承旨李庚運,今日不爲仕進,卽爲牌招,何如?傳曰,允。
吳翰源啓曰,堂下官之無得陳疏擅行,自有定式矣。副修撰尹尙圭,謂有情私,呈疏徑行,原疏纔已退却,而揆以事體,萬萬未安。所當重勘,而本院請推之外,無他可施之罰,何以爲之?敢稟。傳曰,拿處。
傳于洪奭周曰,近見諸道狀啓,則賑事次第垂畢,而麥亦向熟矣。今則民情之遑急,比之冬春果何如,而不至於捐瘠乎?麥農一皆豐稔,可使飢民獲飽而有裕乎?雨暘均適,今年無秧坂之憂,飢饉之餘力,能使田畝盡闢,而無荒廢之歎乎?流亡者相率而還歸鄕里乎?南中之厲疫,今已乾淨,而無札瘥之患乎?大抵勞來懷保之政,何時不汲汲,而至如目下諸路,則如人之新經大病,大病之後,調息保護之功,十倍於平常之日,然後可以爲完人。哀彼無故之民,慘經歉荒,其幸而免於死亡者,一則上天之仁,二則上天之仁。賴天之仁,旣千辛萬苦,而得生於冬春之間矣,今若不能盡懷保調息之策,不免於旣生而復死,則其不孤天心,而失人和乎?爲方伯守·令者,勿以畢賑而放心,麥熟而弛慮,益加勉勉於勞來懷保之方,俾此遺餘之民,得以安生復業事,下諭今年設賑各道·各都道守臣處。
以司諫金熙華,獻納鄭元容,持平閔養世牌不進罷職傳旨,傳于金履喬曰,只推。
洪奭周啓曰,明日望拜禮,承旨當爲備員齋宿,而行左承旨李庚運牌不進,更爲牌招,何如?傳曰,允。
吳翰源啓曰,明日親行望拜禮時,闕字牌及爐·盒,當爲奉來,門路,以何處爲之乎?敢稟。傳曰,以永肅門爲之。
吳翰源啓曰,明日親行望拜禮時,九卿當爲進參,而吏曹判書朴宗慶,漢城判尹趙尙鎭病不進,倂卽牌招,以爲備員淸齋之地,何如?傳曰,允。
吳翰源啓曰,明日親行望拜禮時,兩司長官,當爲進參,而行大司憲李直輔在外,何以爲之?而行大司諫閔命爀,卽爲牌招,何如?傳曰,允。
吳翰源啓曰,明日親行望拜禮時,兩司侍臣,當爲備員,除在外·未署經外,未肅拜·呈告人員,竝卽牌招,何如?傳曰,允。
備邊司薦望,以李晩秀爲平安監司。
傳于洪奭周曰,政官牌招開政,平安監司下批。
洪奭周啓曰,吏曹判書朴宗慶,參判閔耆顯,參議南履翼牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,更爲牌招。
有政。吏批,判書朴宗慶牌不進,參判閔耆顯進,參議南履翼進,右副承旨吳翰源進。以夫宗仁爲掌令,吳淵常爲兵曹參知,曺允大爲知經筵,姜碩龜爲同義禁,朴宗慶爲宗簿提調,趙永傑爲禮曹正郞,吳洪錫爲兵曹正郞,南鼎來爲刑曹佐郞,鄭浣爲刑曹佐郞,李在修爲工曹佐郞,李英重爲廣興守,趙徽鑑爲珍島郡守,金虎振爲金泉察訪。成均博士崔大寔,行平安監司李晩秀,兼春秋洪宅柱竝單付。廣興守金履禮今加通政,侍從臣檢閱金陽淳父加資事承傳,前縣監羅東旭今加通政加資事,覆啓判下。再政。以朴宗慶爲戶曹判書。
兵批,行判書南公轍進,參判朴聖集病,參議宋冕載入直進,參知未差,同副承旨金履喬進。啓曰,京畿水使·公忠水使,今當差出,而擬望之人乏少,曾經堂上兵使及他道守令,竝擬,何如?傳曰,允。以徐榮輔爲知事,金履禮爲僉知,兪漢宗爲忠壯將,金宗煥爲慶熙將,元毅鎭爲公忠水使,林麓爲古今島僉使。同知崔寔,僉知朴致明,護軍吳載重,副司直洪聖肇,副司果韓啓重·李周豐,副司正沈啓錫竝單付。平安道節度使單李晩秀。
吳翰源啓曰,明日親行望拜禮時,九卿當爲進參,今日政新除授戶曹判書,待下批牌招,以爲淸齋之地,何如?傳曰,允。
傳于金履喬曰,明日出宮門路,以協陽門爲之。
洪奭周啓曰,吏曹郞廳來言,本曹判書有闕,政事,取稟。傳曰,當日爲之。
金履喬,以義禁府言啓曰,公忠道唐津縣投畀罪人尹日逵放送事,承傳啓下矣。尹日逵,卽爲放送事,分付該道道臣之意,敢啓。傳曰,知道。
金履喬,以都摠府言啓曰,副摠管鄭學耕,以訓鍊中軍,挾輦軍點考事,晝仕出去之意,敢啓。傳曰,知道。
上在昌德宮。停常參·經筵。
親行皇壇望拜禮還內後,內閣·政院·玉堂·藥房口傳問安。答曰,知道。
申時,灑雨下雨,測雨器水深一分。
藥房都提調金思穆,提調南公轍,副提調洪奭周啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金履喬啓曰,行大司憲李直輔,執義宋穉圭,掌令金直淳·夫宗仁在外,持平洪羲弼未署經,閔養世呈辭,監察茶時之意,敢啓。傳曰,知道。
金履喬啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于韓致應曰,戶房承旨與禮曹堂上·戶曹郞廳,依定式,馳詣宣武祠,奉審摘奸以來。
傳于吳翰源曰,禮房承旨,馳詣孝昌墓,奉審摘奸以來。
金履喬啓曰,事變假注書鄭利海,身病猝重,勢難察任,今姑改差,何如?傳曰,允。
洪奭周,以吏批言啓曰,新除授成均館司成李錫夏呈狀內,矣身素患痰癖之症,當此換節之時,萬無供職之望云。本曹佐郞兪應煥呈狀內,矣身素患痰癖之症,時日之內,萬無供職之望云。身病旣如是沈篤,則有難强令察任,竝改差,何如?傳曰,允。
有政。吏批,判書未差,參判閔耆顯進,參議南履翼進,行都承旨洪奭周進。以徐榮輔爲吏曹判書,趙德履爲兵曹佐郞,朴宗慶爲禮賓提調,柳英喆爲直講,李憲祖爲健陵令。訓鍊都監提調單朴宗慶。
兵批,行判書南公轍病,參判朴聖集病,參議吳淵常未肅拜,參知宋冕載入直進,同副承旨金履喬進。啓曰,兵批無緊窠,吏批無送西之人,無政事之意,敢啓。傳曰,知道。
金履喬啓曰,卽者吏曹郞廳來言,珍島郡守趙徽鑑,兩司俱未署經,而諫院則正言朴奎壽·鄭度采未署經,行大司諫閔命爀,司諫金熙華,獻納鄭元容,竝卽牌招,憲府則行大司憲李直輔,執義宋穉圭,掌令金直淳·夫宗仁在外,持平洪羲弼未署經,只有閔養世一人,無以備員署經,何以爲之?敢稟。傳曰,諫院長官及城上所,先出牌。
庚午五月初十日卯時,上詣北苑。皇壇望拜禮入侍時,行都承旨洪奭周,行右承旨韓致應,左副承旨元在明,右副承旨吳翰源,同副承旨金履喬,記事官李紀淵,假注書沈啓錫,記事官李光文·金陽淳,直提學李存秀,檢校直閣李魯益,待敎李龍秀,以次詣閤。時至,通禮跪啓請外辦。上具翼善冠·衮龍袍·玉帶,乘輿出宣化門。藥房提調南公轍,副提調洪奭周,進輿前奏曰,早朝勞動,聖體,若何?上曰,一樣矣。仍由協陽門·建陽門·靑陽門至幕次,通禮跪啓請降輿。上降輿入幕次,因敎曰,入小次後,問安勿爲之。小頃,上改具黑圓領袍,仍詣版位。通禮跪啓請行四拜禮,上行四拜禮。通禮啓請跪,上跪,執事者焚香訖。通禮啓請行四拜禮,上行四拜禮,通禮前導,還御幕次。敎曰,望拜禮罷後,問安勿爲之。仍改具翼善冠·衮龍袍,出幕次,敎曰,雨意如是,參班儒·武,使之退去,可也。奭周曰,昨日所下傳敎中,有下諭于設賑各道之命矣。而華城·廣州亦係是設賑處,一體下諭乎?上曰,各都道守臣五字,添書頒布,可也。由靑陽門·協陽門,入宣化門還內,諸臣以次退出。
上在昌德宮。停常參·經筵。
吳翰源啓曰,明日常參·經筵,取稟。傳曰,停。
金履喬啓曰,行大司憲李直輔,執義宋穉圭,掌令金直淳·夫宗仁在外,持平洪羲弼未署經,閔養世呈辭,監察茶時之意,敢啓。傳曰,知道。
鄭利海改差,代以裵相仁爲事變假注書。
吳翰源啓曰,珍島郡守趙徽鑑,兩司當爲署經,而憲府則行大司憲李直輔,執義宋穉圭,掌令金直淳·夫宗仁在外,持平洪羲弼未署經,只有閔養世一人,諫院則行大司諫閔命爀,司諫金熙華,獻納鄭元容牌不進,正言朴奎壽·鄭度采未署經,無以署經,何以爲之?敢稟。傳曰,違牌人,更爲牌招。
以司諫金熙華,獻納鄭元容牌不進罷職傳旨,傳于吳翰源曰,只推。
吳翰源啓曰,守令署經事,命下,而憲府則行大司憲李直輔,執義宋穉圭,掌令金直淳·夫宗仁在外,持平洪羲弼未署經,只有閔養世一人,諫院則行大司諫閔命爀,司諫金熙華,獻納鄭元容牌不進,正言朴奎壽·鄭度采未署經,無以備員署經,何以爲之?敢稟。傳曰,違牌人,竝許遞,政官牌招開政,待下批牌招。
有政。吏批,行判書徐榮輔未肅拜,參判閔耆顯進,參議南履翼牌不進,右副承旨吳翰源進。啓曰,判書徐榮輔在外未肅拜,參議南履翼牌招不進,小臣獨政未安,何以爲之?敢稟。傳曰,仍爲之。以曺允遂爲司諫,洪冕爕爲司諫,李止淵爲獻納,柳鎭澤爲吏曹佐郞,金啓河爲司成,申光誨爲漢城主簿,高景漢爲造紙別提,權太應爲永川郡守。
兵批,行判書南公轍病,參判朴聖集病,參議吳淵常入直進,參知宋冕載病,行左承旨李庚運進。僉知金宗煥,護軍閔命爀·李啓胄,副護軍羅東旭,副司直金熙華·鄭元容竝單付。
以吏曹參議南履翼牌不進罷職傳旨,傳于吳翰源曰,只推。
吳翰源啓曰,珍島郡守趙徽鑑,諫院則雖已署經,憲府則行大司憲李直輔,執義宋穉圭,掌令金直淳·夫宗仁在外,持平洪羲弼未署經,只有閔養世一人,無以備員署經,何以爲之?敢稟。傳曰,一司除署經。
以大司諫曺允遂牌不進罷職傳旨,傳于金履喬曰,只推。
司諫洪冕爕啓曰,臣素蔑言議,不合於耳目之任,而亞諫除旨,遽下於夢想之外。署經有命,天牌儼臨,怵畏義分,雖不得不章皇出肅,而第臣於合啓中,有袒免之親,以不可聯參之義,屢煩崇嚴,輒蒙體諒之恩,今臣處義,宜無前後之異同,以此情踪,其何可一刻晏然於臺次乎?請命遞斥臣職。答曰,依啓。
李庚運,以都摠府言啓曰,今日入直內三廳武兼禁軍及軍兵等,當爲中日習射,而孝昌墓忌辰祭正日相値,不得設之行意,敢啓。傳曰,知道。
李庚運,以禁衛營言啓曰,騎士都試時優等人,別單書入之意,敢啓。傳曰,知道。
上在昌德宮。停常參·經筵。
吳翰源啓曰,明日常參·經筵,取稟。傳曰,停。
金履喬啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
傳于李庚運曰,騎馬八匹立之,史官·宣傳官各四員待命,東·西·南·北郊麥農登熟善否,看審以來。
金履喬啓曰,持平洪羲弼,以其親病,投章徑歸,原疏纔已退却矣。所當直捧遞差傳旨及禁推傳旨,而此與無端下鄕有異,從重推考,何如?傳曰,允。
金履喬啓曰,行大司憲李直輔,執義宋穉圭,掌令金直淳·夫宗仁,持平洪羲弼在外,閔養世牌不進,監察茶時之意,敢啓。傳曰,知道。
以大司諫曺允遂,獻納李止淵,持平閔養世牌不進罷職傳旨,傳于金履喬曰,只推。
以修撰徐能輔·李惟命牌不進罷職傳旨,傳于吳翰源曰,只推。
吳翰源,以弘文館言啓曰,修撰徐能輔·李惟命,旣有只推之命,竝卽牌招察任,何如?傳曰,允。
注書李紀淵書啓,臣於本月十二日午時量,敬奉聖敎,馳往東郊,看審麥農是白如乎,出興仁之門,自鍾巖·石串,逶迤過蘆原上下契及坪里·尾阿里等諸處,至惠化門外,這這詳察是白乎則,大體兩麥,俱爲豐登,而秋牟,則以昨冬無前之寒,不無所傷是乎乃,落種旣優於常年,成實亦賴於時雨是白遣,至於春牟段,擧皆茁茂,方張發穗,而無論山野燥濕,一望同然,黃雲滿地,翠浪連空。老農之言,皆謂挽近初有,而今則雖有意外之災,萬無受損之慮是如爲乎旀,行路遠方之人,皆云所經數百里外,亦盡登稔是如,若使八路,皆得如此,則可謂大同之豐,而秋牟當於念前穫取,春牟可至晦間刈食,場市米直,亦得因此稍減云。而村里景狀,雖經歉荒,相顧歡喜,庶忘宿飢是白乎旀,至若畓農,則臣所經諸處,無論早晩稻幾皆移秧,而雖無爭水之患,稍有待雨之望是白齊,臣則因爲復命之意,敢啓。答曰,知道。
兼春秋劉㵙書啓,臣於本月十二日午時量,敬奉聖敎,馳往西郊,弘濟院·梁鐵坪·磚石峴·黔巖內外坪及高陽·元堂·新院內外坪所經諸處,看審麥農登熟善否是白乎則,秋牟間或黃熟,幾至收穫,而春牟及小麥,俱是向實,而無論原隰,油油芊芊,大有豐年之望是白如乎,招致各處老農,詳問麥農善否則,皆以爲,無前之大豐是白乎所,民事萬幸之意,敢啓。答曰,知道。
事變假注書裵相仁書啓,臣於本月十二日午時量,敬奉聖敎,馳往南郊,看審麥農登熟善否于鷺梁及果川下北面新分村黑石里·始興東面成桃花里·牛臥皮等處是白乎則,秋牟幾皆向熟,春牟小麥,亦爲成實,而無論原隰,油油芊芊,大有豐稔之望是白如乎,所經諸處,招致老農,詳問麥農善否則,自春以來,雨澤以時滋潤,兩麥登豐,挽近所無,民情洽然是如是白乎所,民事萬幸之意,敢啓。答曰,知道。
兼春秋洪宅柱書啓,臣於本月十二日午時量,敬奉聖敎,馳往北郊,海等村·芚夜面內外坪及所經諸處,詳細看審是乎則,秋牟間或黃熟,幾至收刈,而向熟者過半是白乎旀,春牟則俱是成實,而未及向實者少是白乎旀,牟麥茁長處,擧皆如盤水樣,毋論山野,一體大登是乎所,老農咸以謂無前大豐是如,民心欣欣之意,敢啓。答曰,知道。
李庚運,以摠戎廳言啓曰,本廳中軍金處漢,身病猝重,勢難察任,改差,何如?傳曰,允。
禁府照目,河東前府使尹綏東矣本府議啓內,板材事無論本道與他道,邑民犯斫,初不査治,謂以屬公,多歸私用,已是法外兺除良,還穀之擅賣,庫錢之那移,差任時捧賂,富民私貸等事,雖以軍器修葺,私賑經紀時,多小補用,有所發明是乎乃,邑査·道啓,旣已丁寧,則貪汚肥己之罪,在所難逭,以此照律,罪杖一百收贖,告身盡行追奪,流三千里定配。私罪奉敎依允爲旀,功減一等爲良如敎。又啓目粘連,副修撰尹尙圭原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。又照目粘連,刑曹前佐郞禹錫龜矣本府議啓內,承傳奉行,何等時急,而身在入直,不卽代令,事極稽緩,難逭重勘,以此照律,罪杖一百收贖,告身盡行追奪。私罪奉敎依允。
兵曹,以李近胄爲摠戎中軍。
金履喬,以義禁府言啓曰,時囚罪人尹綏東,杖一百收贖,告身盡行追奪,流三千里定配,照律公事批旨內,依允,功減一等事,命下矣。尹綏東,功減一等,杖一百收贖,告身盡行追奪,黃海道谷山府所串驛,徒三年定配,而以議啓內辭意,具罪目,依例發遣府羅將,押送配所,何如?傳曰,允。
平安監司李晩秀疏曰,伏以,臣千萬非意,伏奉除旨,以臣爲平安道觀察使,臣誠且惶且愧,莫省措躬之地。古昔官人,內外自有輕重,而今之藩臣,卽唐虞之四岳,漢之良二千石,責任之殷重,固無間於三宅三俊。國有八藩,朝家之倚若長城,莫如西門鎖鑰,而近年以還,蓄積日益匱竭,關防日益疎虞,民生日益殿屎,風俗日益渝變,重以鬱攸之災,間歲荐發,每經一番震盪,輒增一層凋弊,營邑蕭然,如經兵燹。雖幸年穀屢登,疆場無事,而百弊如毛,收拾沒策,藉使管·葛復生,難乎善其後矣。臣本疎迂憒劣,最居人下,而厚被兩聖朝陶鎔拔擢之恩,世所稱華貫峻秩,膴仕要地,年除月遷,左兜右攬,居然冠八座而建三節矣。默計前後踐歷,曾無一職一事絲毫報答之可紀,而譴罰不加,恩寵彌隆,中夜思惟,汗淚交逬。從今以往,惟有漸謝簪笏之濫榮,復還布素之本分,優遊餘生,歌詠聖澤,毋招鍾漏之譏,以圖塵刹之報,卽臣之願也。今又一埤之以四十二州彈壓澄淸之任,萬萬非臣之所可堪也。況臣曩叨北藩,瘡疣百出,得免大戾,亦云幸耳,則解節未過三載,本道尤重北路,臣之不稱是職,奚獨鉛刀之不可再割而已哉?參倚前衡,承膺無路,略控短章,仰瀆崇聽。伏乞聖明,俯垂鑑察,亟命遞改臣新授職名,以重藩寄,以安私分,不勝幸甚。臣無任云云。答曰,省疏具悉。卿其勿辭往欽哉。
刑曹參判趙弘鎭疏曰,伏以,臣以鹵闇之性,衰憒之質,濫膺秋曹佐貳之任者,今纔旬有餘日矣。日前以掖隷草記之非時呈徹,判堂至被越俸之典,臣於是,誠不勝萬萬恧蹙之至。臣於其時,赴坐出禁,嚮夕還家矣,夜間禁吏,詗執別監之酗酒者四人,推閱於曹郞,而來告於臣,臣聞來驚駭,齋宵瀆擾之非時,矇未思到,卽令草記,只使該吏,往告於判堂而已。出禁者臣也,修啓者臣也,而畢竟蒙勘,判堂替當,臣則倖逭,顧臣情勢,豈不誠慙赧無地哉?宜卽首實,以暴倖逭之狀,而間有節享往役,旋又連値齋日,尙此泯默,臣實自愧,人將謂何?今始略陳事實於紸纊之下。伏乞聖慈,俯察事情,削臣所叨之職,以爲移罪倖免者之戒焉。臣無任云云。答曰,省疏具悉。卿亦一體越俸。
戶曹參判閔昌爀疏曰,伏以,臣素患阿睹之疾,劇歇無常,方其劇時,戒在蹉跌,而步履極艱,故凡於享班之升降駿奔,每涉慢蹇而失儀。前後所以疏籲變通,非敢爲護疾之私計,實出於虔誠之長慮,豈有他哉?廼者,臣伏見該曹享帖,以臣爲景慕宮望祭獻官者。少愈之時,非無隨差輒膺,如無難事,期自盡於往役之義,而今則手臂墮傷,多月未瘳,旣有妨於拜稽,視瞻昏瞀,當夜益甚,將不能於進止。臣手奉享帖,徊徨悶隘,玆不得不干冒崇嚴,據實陳暴於天地父母之前。伏乞聖慈,俯垂鑑諒,特許變通,以重享禮,勘臣罪負,以肅朝綱,千萬幸甚。臣無任云云。答曰,省疏具悉。許令該曹改付標。
上在昌德宮。停常參·經筵。
吳翰源啓曰,明日常參·經筵,取稟。傳曰,停。
金履喬啓曰,合辭方張之時,憲府無詣臺之員,事甚未安,除在外外,呈告人員,卽爲牌招,何如?傳曰,允。
大司諫曺允遂啓曰,臣空疎湔劣,百無肖似,耳目重寄,自知不合,而怵畏義分,一再冒膺,居常愧恧,若無所容。乃於年前,猥叨見職,以李書九及敬臣事,啓請拿鞫,兩造鉤覈矣。忽因此事,厚被僚臺譴罷之論,至以壞損臺體,侵斥深峻,尙今追惟,愧汗浹背。臣旣忝居長官,反遭僚斥,則論以所遭,非比尋常,貽羞臺閣,罔有紀極。臣雖迷顓,亦具廉隅,從此臺端一步,鐵限在前,何可諉之以時移事往,抗顔復廁於言責之列乎?署經有命,天牌遽降,固宜趁卽叩謝,仰暴情踪,而身病適苦,蠢動無路,今始來避,所失尤大,請命遞斥臣職。答曰,勿辭,亦勿退待。
金履喬啓曰,大司諫曺允遂,避嫌承批之後,不出姑停望,直爲出去,事甚未安,推考,何如?傳曰,允。
金履喬啓曰,行大司憲李直輔,執義宋穉圭,掌令金直淳·夫宗仁,持平洪羲弼在外,閔養世牌不進,監察茶時之意,敢啓。傳曰,知道。
以持平閔養世牌不進罷職傳旨,傳于金履喬曰,只推。
傳于金履喬曰,都承旨·左承旨·右承旨·左副承旨·右副承旨·同副承旨許遞,前望單子入之,待下批,牌招察任。
承旨前望單子入之,閔耆顯·趙萬元·李文會·趙弘鎭·金魯敬·閔命爀落點。
李文會,以弘文館言啓曰,修撰徐能輔·李惟命,旣有只推之命,竝卽牌招察任,何如?傳曰,允。
以修撰徐能輔·李惟命牌不進罷職傳旨,傳于李文會曰,只推。
兵曹口傳政事,護軍單洪奭周。
金魯敬,以都摠府言啓曰,副摠管朴基豐,以禁衛中軍,本營諸將官射會監試事,南別營晝仕出去之意,敢啓。傳曰,知道。
金魯敬,以兵曹言啓曰,五衛將李惟鐸,訓鍊判官弼聖賚,俱以身病猝重,勢難供職,呈狀乞遞,竝改差,何如?傳曰,允。
禁府啓目粘連,向前尹尙圭亦,陳章徑行,雖緣情理之切急,論以法意,不免違例,以此照律,何如?判付啓,付過放送爲良如敎。
戶曹判書朴宗慶疏曰,伏以,臣卽一庸人耳,顯官要職,左右兜攬,至於迭據兩銓而極矣。急走之躓,不衷之災,指日可俟,而冒沒蹲據,黽勉行政,公而無對揚之實,私而爲勞瘁之祟,狗馬賤疾,近又添劇,委身床笫,寄命刀圭,大小緊慢,無往非疾痛害事者也,方擬疏籲,以冀體諒。不意昨者,伏奉除書,移拜度支,不審聖明,何取於臣,而又加誤恩也?噫,財賦罄縮,民生困瘁,莫今時若,而當此弩末哀痛之時,又値殿屎飢荒之餘,雖使如杜預·劉晏之有計慮善理財者處之,猶懼其不濟,況若臣空疎,兼管惠局,已試蔑效,殿下之所嘗洞燭,而亦所嘗憫恤者也?今乃以一國掌賦之職,又畀臣身,而少無難愼,恩旣偏重,例固罕有。臣之立見僨敗,害及民國,已無可言,而上以累則哲之明,下以招物議之譏,亦非細故也。聞命以來,憂恐靡措,伏枕呻囈,如添一病,苟非然者,臣何忍費辭飾讓於殿下之前,規免有司奔走之地乎?言實由中,恩必體下,玆敢不避猥越,短章呼籲。伏乞聖上,俯賜鑑諒,亟解臣新授戶曹判書之任,回授可堪之人,以幸國計,以安私分,不勝幸甚。臣無任云云。答曰,省疏具悉。惟卿勿辭,對揚戶部之新命。
上在昌德宮。停常參·經筵。
藥房副提調閔耆顯啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,卿不必入侍矣。王大妃殿·中宮殿·惠慶宮·嘉順宮口傳問安。答曰,知道。
李文會,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李文會啓曰,明日常參·經筵,取稟。傳曰,停。
李文會啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
閔耆顯啓曰,行左副承旨金魯敬,行右副承旨趙弘鎭,行同副承旨閔命爀,今日不爲仕進,竝卽牌招,何如?傳曰,允。
傳于李文會曰,禮房承旨馳詣宗廟景慕宮,奉審摘奸以來。
傳于李文會曰,當該承傳色,令該府,拿問處之,當該曹司中官,爲先從重推考。
傳于李文會曰,明日次對,依例來會。
李文會啓曰,明日次對,兩司當爲進參,除在外·未署經外,呈告人員,竝待開門牌招,何如?傳曰,允。
傳于李文會曰,左相旣不入參,明日次對勿爲之,二十日次對,進定於再明日。
李文會啓曰,行大司憲李直輔,執義宋穉圭,掌令金直淳·夫宗仁,持平洪羲弼在外,閔養世牌不進,監察茶時之意,敢啓。傳曰,知道。
以大司諫曺允遂,獻納李止淵,持平閔養世牌不進罷職傳旨,傳于李文會曰,只推。
李文會,以弘文館言啓曰,修撰徐能輔·李惟命,旣有只推之命,竝卽牌招,何如?傳曰,允。
以修撰李惟命·徐能輔牌不進罷職傳旨,傳于李文會曰,只推。
李文會啓曰,鍾漏法意,至爲嚴重,前後申飭,尤何等截嚴,而今夜更漏未下之前,先打人定之鍾,事未前有,萬萬驚駭。輕先傳漏之軍人及鍾閣守直官·軍人等,一竝令該曹,依律科罪,不能檢飭之當該兵曹堂上,推考,何如?傳曰,允。
李文會,以兵曹言啓曰,更漏未下之前,鍾聲先聞,故使之査實,則泥洞街鼓誤傳,以致徑打人定云。鍾漏法意,何等嚴重,而有此徑打之擧者,事未前有,萬萬駭然。當該鍾閣守直官,令該府,拿問嚴勘,傳漏軍,令攸司,照法重繩,何如?傳曰,允。
傳于李文會曰,同副承旨批下,卽爲牌招。
行同副承旨閔命爀疏曰,伏以,惟天惟祖宗,篤佑我邦家,元良誕降,尺衣漸長,擧國懽慶,彌久彌切。臣適縻下邑,跡阻班聯,鰲忭之忱,無以自伸。廼者福星垂照,吉地鞠兆,胎室之封,卜在隣縣,猥以下乘之賤,得備執事之末者,列郡之常例也,其所陳力者,臣分之當爲也,徒切與榮之私,初無可紀之勞。及其工役告竣,寵典渙宣,紫泥遠頒,恩資遽降於臣身,一自聞命以來,惝怳悸懍,不省所以措躬也。徊徨悶隘,承當無路,直欲籲天,以請反汗,而跡滯外官,不敢唐突,恧蹙盤礴,亦云多時,月前薇垣除旨,自來情勢,旣不敢以見職自居,區區私懇,無以附陳,淟涊至今,祗增兢惶,豈意恩遞未幾,華誥又侈於喉院,仰感恩造,圖報罔極,以臣逖違戀結之忱,豈不敢竭蹶趨承,粗伸叩謝之義,而罔功之賞,訖未收還,冒進之戒,終難拚棄,鵜梁之嘆,不但有愧於臣心,狙繡之譏,實恐貽羞於淸朝。噫,亞卿峻秩,周官所稱命德之器也,苟非人望久著於周行,才具足需於當時者,上不可以輕授,下不可以冒據。近世以降,雖云名器漸輕,位著澆濫,亦何嘗有如臣儱侗,如臣鈍劣,而混廁於卿班者哉?況臣旣非地方之官,且兼差員之名,敦匠之勞,亦無足可稱,其在核實酬功之道,恐不宜若是濫竽也明矣。且臣於見職,尤有所萬萬難安者。粵在再昨夏喉院請對也,溺職之罪,無復餘地,蓋其思慮不周,太涉妄率,事面之猥越,全欠謹嚴,堂疏所云恇怯失措者,猶屬忠厚之官箴,究其所失,合被大何,而循例遞免,未勘當律,至今追惟,不覺體栗而顔騂。今若諉以歲月之稍久,不顧廉防之放倒,揚揚復廁於僨誤之地,則臣雖靦然,人將謂何?伏乞聖明,念盛世四維之重,軫微臣匹夫之諒,亟下明命,收還臣資級,以寓古明主不僭賞之義,仍令選部,永鐫臣名於惟允之任,以爲人臣無似不職者之戒焉。公私幸甚,不勝大願。臣無任云云。答曰,省疏具悉。卿其勿辭行公。
上在昌德宮。停常參·經筵。
中宮殿誕日,大殿·王大妃殿·惠慶宮·嘉順宮,內閣·政院·玉堂·朝廷二品以上·六曹堂上·奉朝賀·大司諫口傳問安。答曰,知道。中宮殿,內閣·政院·玉堂·朝廷二品以上·六曹堂上·奉朝賀·大司諫單子問安。答曰,知道。
李文會啓曰,明日常參·經筵,取稟。傳曰,停。
李文會啓曰,行大司憲李直輔,執義宋穉圭,掌令金直淳·夫宗仁,持平洪羲弼在外,閔養世呈辭,監察茶時之意,敢啓。傳曰,知道。
備忘記,長番內官趙文遠·朴喜敏竝罷職,崔吉昌削職,勿揀赦典。
李文會啓曰,明日次對,兩司當爲進參,除在外·未署經外,呈告人員,竝待開門牌招,何如?傳曰,允。
李文會,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
左議政金載瓚箚曰,伏以,今日次對,以臣之未得入參,至有明日退行之命,臣不勝萬萬惶悶。臣今已就職矣,日次賓對,豈敢不趨簉?況特敎來會,尤豈或無端懸頉耶?第臣二十餘日泄痢,元氣殆盡,自三昨日,忽大寒戰發熱,仍不省事,過一宿而始覺痛處,無處不痛。凡肌熱頭疼,虛煩虛嘔,百體如碎,汗逬如漿等症,卽是近日所謂輪行傷寒,而寒熱始痛者爲尤重,醫云若愼藥善調,則挨過數日,庶或自解,若失攝則不知轉變爲何症。臣今以此病狀,明日起動,固已行不得,而設使扶舁强進,因此觸傷,則是固臣性命之關也。伏乞特賜俯燭,許以旬日之暇,則謹當盡意調治,待病差卽圖簉朝,卽臣區區之祝。取進止。答曰,省箚具悉卿懇。愼節奉慮,若以愼節不參,則予豈强請?勿辭安心調理。仍傳于李文會曰,此批答,遣史官,傳諭于左議政。
上在昌德宮。停常參·經筵。
李文會啓曰,明日常參·經筵,取稟。傳曰,停。
李文會啓曰,行大司憲李直輔,執義宋穉圭,掌令金直淳·夫宗仁,持平洪羲弼在外,閔養世牌不進,監察茶時之意,敢啓。傳曰,知道。
李文會啓曰,行左副承旨金魯敬,行右副承旨趙弘鎭,行同副承旨閔命爀,今日不爲仕進,竝卽牌招,何如?傳曰,允。
備忘記,會寧府使吳載光下直,長弓一張,長箭一部,片箭一部,筒兒一箇,賜給。
傳于李文會曰,大臣·備局堂上引見。
閔耆顯啓曰,藥房三提調持湯劑來待矣。傳曰,封入。
以大司諫曺允遂,獻納李止淵,持平閔養世牌不進罷職傳旨,傳于李文會〈曰〉,只推。
李文會啓曰,卽者檢閱金陽淳,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
李文會啓曰,卽者檢閱李光文,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,與別兼春秋申在植·朴周壽,一體牌招,以爲推移入直之地,何如?傳曰,允。
以別兼春秋朴周壽牌不進罷職傳旨,傳于李文會曰,只推。
注書李紀淵病,代以洪周命爲假注書。
傳于趙萬元曰,今日次對不參兩司行公諸臺,竝遞差,下義禁府推考,不飭之當該承旨,爲先罷職,令該府,拿問嚴勘。
趙萬元啓曰,臣與行右承旨李文會伴直矣,纔已罷職出去,伴直無人,行同副承旨閔命爀,卽爲牌招,何如?傳曰,允。
趙萬元啓曰,行同副承旨閔命爀牌不進,伴直無人,更爲牌招,何如?傳曰,允。
趙萬元,以弘文館言啓曰,修撰徐能輔·李惟命,旣有只推之命,竝卽牌招察任,何如?傳曰,允。
趙萬元,以刑曹言啓曰,因兵曹草記,承政院啓辭,誤傳街鼓及徑打人定軍人等,令攸司照法重繩事,命下矣。謹按律文,則大典通編用刑條,有曰,常時犯軍令死罪者,軍士杖九十,誤打傳漏軍金福同·趙尙文,徑打人定鍾閣軍金千得·金三才·鄭得潤·金光連等,依此律,各決杖九十度,放送之意,敢啓。傳曰,知道。
義禁府啓目,鍾閣守直官尹佐殷原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,承傳色中官吳信甲原情云云。傳旨內辭緣,泛稱遲晩,所當請刑是白乎矣,曾經長番內官,勿爲請刑,載在大典通編,議處,何如?判付啓,依允。
平安監司李晩秀疏曰,伏以,臣猥膺藩寄,行將辭陛矣。臣之父母墳山,在於京畿南陽地,職事所縻,久曠省掃,今當遠離,益增霜露之感,敢將微懇,仰煩崇聽。伏乞聖慈,特許往省,俾伸至情,不勝幸甚。臣無任云云。答曰,省疏具悉。卿其往省焉。
檢閱金陽淳疏曰,伏以,臣之珥筆登筵,持被華省,亦已月餘日矣。以新進而玷淸選,以疎蹤而處深嚴,已非臣夢寐之所期,而恩渥所推,臣父又蒙晉秩之命,臣仰感寵榮,俯增懍惕,誠不省所喩也。抑臣有區區私懇,而嚴不敢煩慁,亦非以實之道,輒敢呼籲焉。臣之父母,年皆七耋有餘,衰謝日甚,而疾病頻仍,臣之本生母,年又加衰,癃疾愈痼,沈奄床褥之日常多,近又滯泄數日,氣損眼眩,寢睡飮啖,俱愆常度,委帖爲日,久廢起居,臣以淹直,曠不定省,戀菀悶灼,情益難任,急於歸護,冒陳短章,徑出禁扄。伏乞聖慈,俯賜諒察,亟遞臣所帶之職,以便救護,仍治臣擅離之罪,以肅朝綱焉。臣無任云云。省疏具悉。爾其勿辭救護。
庚午五月十六日午時,上御誠正閣。大臣·備局堂上引見,藥房入診,同爲入侍時。行右承旨李文會,記事官李紀淵,假注書沈啓錫,事變假注書裵相仁,記事官李光文·金陽淳,右議政金思穆,行漢城判尹趙尙鎭,行兵曹判書南公轍,戶曹判書朴宗慶,行都承旨閔耆顯,行護軍李光益·李堯憲·李溏,校理趙鍾永,待敎李龍秀,以次進伏,醫官吳千根·趙宗協,進伏於楹外訖。思穆等曰,數日日氣過熱,聖體,若何?上曰,一樣矣。思穆等曰,寢睡·水刺之節,何如?上曰,一樣矣。思穆等曰,王大妃殿氣候,何如?上曰,一樣矣。思穆等曰,惠慶宮氣候,何如?上曰,一樣矣。思穆等曰,嘉順宮氣候,何如?上曰,一樣矣。思穆曰,今日臣等入侍時,與前日入診醫官待令事,命下,故醫官吳千根·趙宗協二人,今爲待令矣。上曰,次對後入診,可也。仍命書榻敎曰,藥房三提調,次對同爲入侍。上曰,次對爲之。思穆曰,卽見咸鏡監司金明淳狀啓,則以爲見今麥嶺尙遠,東作方殷,而當分各穀,亦多不足,各邑所在元還餉與交濟久置留庫條中,折米限四千石,特許加分事,請令廟堂,稟旨分付矣。時當麥嶺,排巡不足,至有狀請加分之事,而比年以來,已多許施之例,今此道臣所請四千石,亦必有酌量多寡而然,依狀請許施,何如?上曰,依爲之。出擧條思穆曰,卽見前平安監司徐榮輔報備局辭緣,則以爲本營內衙營建財力,假令爲六千餘兩,而本營別餉庫別備錢五萬兩及歲入錢一萬二千兩,合六萬二千兩內,除其應下三萬四千九百餘兩,則每年除留爲二萬七千餘兩,而甲子火災後,自乙丑至庚午六年條,劃給本營,使之貿充燒燼之代,自明年爲始,每年二萬七千兩,亦將會錄,就此中限五千兩,特許劃下,則以各庫記留中如干儲置者,姑先推移取用,待別備錢之來上,還爲充報爲辭矣。本營內衙,今方營建,大役伊始,財力不敷,荐遭火災之餘,事勢似然,宜有從便區劃之道,而道臣,今以別餉庫別備錢明年會錄條中五千兩,特許劃下,則姑先推移取用爲請者,其所措處,甚爲便當,依所報許施之意,分付,何如?上曰,依爲之。出擧條思穆曰,新除授全羅兵使李石求,親病甚重,呈狀乞遞,而聞其情理,不可强令赴任,許遞,何如?上曰,依爲之。出擧條思穆曰,特敎次對,尤爲自別,而今日懸病之備堂甚多,實病·實故外,竝推考。行護軍李肇源,行右副承旨趙弘鎭,備局堂上差下之後,今又不參,一體推考,申飭行公,何如?上曰,依爲之。出擧條思穆曰,齋日不遠,惠慶宮進服粟米飮,自十八日至二十二日煎入之意,敢此仰達矣。上曰,依此爲之,可也。上曰,日前各道下諭以後,其果有對揚之效乎?思穆曰,今幸麥農大登,民心稍定,且承下諭之後,爲道臣·守宰者,孰敢有一毫泛忽之理乎?上曰,麥農今則無慮乎?思穆曰,三南沿邑,聞已刈食,京畿亦不久收穫云矣。上曰,麥農大體同然乎?思穆曰,秋牟落種者,慮爲冬寒所損矣,當春雨暘得宜,發芽結實,比常年尤勝,而到處同豐云矣。上曰,大臣就座,諸宰奏事。宗慶曰,向因貢市詢瘼草記批旨內,帽廛市弊事,更令本署稟處,使彼此俱無貽弊之端事,命下矣。往在戊午,爲軫該廛凋殘之弊,關西錢中二萬五千兩,特令貸下,添補本錢,限年分捧,今其未減,只餘兩年條五千兩,而該廛之難支,今昔所同,朝家之軫念,前後無異。關西留庫某樣錢中,限一萬五千兩貸下,與前貸未減者,每年二千兩分捧,則雖未滿百隻之價,庶可爲十年之計,於公於私,無甚貽弊,故敢此仰達矣。上曰,依爲之。出擧條宗慶曰,向來兩湖區劃之穀,惠廳旣爲貿置而當作錢矣。其中二萬石,則已爲移劃於內司,而一番仰稟之後,可以區處,故敢此奏達矣。上曰,以沁都貿銀條,代錢劃定好矣。宗慶曰,亦有作銀之例矣。上曰,銀與錢一矣,作錢,可也。宗慶曰,然則當以此行關乎?上曰,不以備局行關,自惠廳爲之,可也。宗慶曰,當以均廳爲之矣。上曰,依此爲之也。溏曰,北漢行宮門樓役事,今將垂畢,而臣一次躬審後,當爲畢役狀啓,故敢此仰達矣。上可之。上曰,玉堂有所懷乎?鍾永曰,無仰達者矣。文會曰,今日賓對,兩司無一人進參,事甚未安,竝推考,何如?上曰,依爲之。出擧條仍命次對諸臣先退,尙鎭等退出。上敎宗慶曰,戶判則以閣臣同爲入侍,宜矣。因命藥院三提調進前,醫官以次入診。千根·宗協等,以次進前,診候訖。千根曰,左右三部調均,而兩關,似有滑意,似是胃口有痰候矣。宗協曰,三部調均,而脾胃,似有痰候矣。上曰,年前偶經滯症,因又彌留,近日則口味,雖不至厭進,而每有膈間滯氣,不善消化,日昨又經微感,脈度果無他症耶?千根等曰,今則別無外氣,而滯候旣是宿症,濕痰又緊,議定當進湯劑,好矣。上曰,湯劑則出去議定,而此是調理之劑,三提調輪回監煎,雖有稟定之事,必勿口啓,可也。進御加味二陳湯,自今日一貼式煎入事。出榻敎嘉順宮進服加味六君子湯,自今日五貼式,日次製入事。出榻敎因命醫官先退,千根等退出。又命都提調以下退出,諸臣以次退出。
上在昌德宮。停常參·經筵。
趙萬元,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
趙萬元啓曰,明日常參·經筵,取稟。傳曰,停。
趙萬元啓曰,來二十一日,朝參日次,而顯隆園忌辰祭正日相値,頉稟之意,敢啓。傳曰,知道。
趙萬元啓曰,來二十一日,輪對日次,而顯隆園忌辰祭正日相値,頉稟之意,敢啓。傳曰,知道。
趙萬元啓曰,行大司憲李直輔,執義宋穉圭,掌令金直淳·夫宗仁,持平洪羲弼在外,一員未差,監察茶時之意,敢啓。傳曰,知道。
趙萬元啓曰,行左副承旨金魯敬,行右副承旨趙弘鎭,行同副承旨閔命爀,今日不爲仕進,竝卽牌招,何如?傳曰,允。
趙萬元啓曰,藥房提調,持湯劑來待矣。傳曰,封入。
以右承旨李文會罷職傳旨,傳于趙萬元曰,分揀。
以右承旨李文會拿處傳旨,傳于趙萬元曰,分揀。
以曺允遂·李止淵·閔養世囚單子,傳于趙萬元曰,竝分揀放送。
趙萬元啓曰,行右承旨李文會,旣有分揀之命,卽爲牌招,何如?傳曰,允。
以修撰徐能輔·李惟命牌不進罷職傳旨,傳于李文會曰,只推。
李文會,以弘文館言啓曰,修撰徐能輔·李惟命,旣有只推之命,竝卽牌招察任,何如?傳曰,允。
李文會,以吏曹言啓曰,今此各宮廟夏享祭祭官中,時無職名人員,令該曹,口傳付軍職,何如?傳曰,允。
趙萬元,以賑恤廳言啓曰,南部松峴契任掌朴允喆,今月十六日,本洞路傍,得一歲遺棄女兒,同里居良女金召史,欲爲收養,貧不自食,願爲受料,告于本部。自該部同日牒呈,故依節目給料,使之乳養之意,敢啓。傳曰,知道。
上在昌德宮。停常參·經筵。
惠慶宮進服人蔘二錢重粟米飮,自今日一貼式煎入事,榻前下敎。
李文會啓曰,明日常參·經筵,取稟。傳曰,停。
趙萬元啓曰,行大司憲李直輔,執義宋穉圭,掌令金直淳·夫宗仁,持平洪羲弼在外,一員未差,監察茶時之意,敢啓。傳曰,知道。
趙萬元啓曰,行左副承旨金魯敬,行右副承旨趙弘鎭,行同副承旨閔命爀,今日不爲仕進,竝卽牌招,何如?傳曰,竝許遞,前望單子入之,待下批牌招。
以修撰徐能輔·李惟命牌不進罷職傳旨,傳于李文會曰,只推。
閔耆顯啓曰,藥房副提調,持湯劑來待矣。傳曰,封入。
承旨前望單子入之,金熙周·宋冕載·申在明落點。
李文會,以弘文館言啓曰,修撰徐能輔·李惟命,旣有只推之命,竝卽牌招察任,何如?傳曰,允。
趙萬元啓曰,新除授左副承旨金熙周,時在慶尙道安東地,斯速乘馹上來事,下諭,何如?傳曰,允。
以修撰徐能輔·李惟命牌不進罷職傳旨,傳于李文會曰,只推。
兵曹口傳政事,護軍李庚運,副護軍元在明·吳翰源,副司果沈能稷,以上竝單付。
宋冕載,以備邊司言啓曰,卽見全羅監司李冕膺狀啓,則以爲昨年歉荒,近古所無,如干應分,已至罄竭,移劃轉運,亦難排比,道內各邑鎭留庫各穀中,限十萬石特許加分事,請令廟堂,稟旨分付矣。本道纔訖濟賑之政,民情正急殷農之務,而閭里之間艱食日甚,應分之粟亦已告罄,此時道臣陳請,必有所斟酌事情而然。道內各邑鎭留庫穀中,限九萬石特許加分,俾爲排比接濟之地,何如?傳曰,允。
宋冕載,以御營廳言啓曰,本廳別將趙文彦,身病甚重,勢難察任,改差,何如?傳曰,允。
宋冕載,以司僕寺提調意啓曰,旌義前縣監呂喆永遞任進上馬二匹,今纔上來,禾毛色別單書入,依例內廐立養之意,敢啓。傳曰,知道。
行兵曹判書南公轍疏曰,伏以,臣待罪本兵,亦已數月矣。詩書禮樂,平生願學,而迄今無聞,甲胄軍旅,猝然當着,而安能有爲?材力自量,勉强亦難,而頃緣受符事重,義分是怵,張皇出肅,因仍蹲據,此豈臣一毫有貪榮冒進之心而然哉?間或一再赴政,而按簿循例,漫無可稱,錢布之出入,徒憑郞吏之口。都試取才之自有期限,而或因疾病而抛置,曹事營務,茫無頭緖,百爾思量,不如早自引退,毋重辜負,爲不報之報矣。至於所帶文衡之任,初何嘗萬一之髣髴,而自叨本職以後,又添一夙宵難安之端。夫左掌文柄,右執兵權,陸敬輿·歐陽脩·杜元凱·郭子儀,合而爲一,然後始可論此,而以臣之蔑學謏才,兜攬龍斷,若固有之,不復知有羞恥之事,天下寧有是耶?負乘致寇,周易著戒,彼其不稱,詩人所譏,每書長銜,怵焉驚心,自知眇福,災必及身,似此危蹙之狀,非臣自言,同朝知舊,猶有未相悉者,況可望九重之自達,而宸心之俯諒乎?前大提學徐榮輔,未及行公,而臣果代之,代斲之媿,久切于中,而今則榮輔,又解藩節而來矣。移臣所授,今有其人,況詞垣戒壇之一時竝萃,不但爲一己之私憂者耶?凡人之才,自有攸當,趙魏老與滕薛大夫之各隨其長,亦可見惟才是用之古意也,文學鞱靲之相兼,此盛世人物之所難能,而今乃責之於冗常一人之身,用人如此,安有實效?臣受聖朝不世之恩,華要旣皆躐取,糜粉在所不辭,今欲飾辭爲文,以效世人辭官故事,則臣心先自羞澀,傍觀亦皆竊笑。然念臣之所叨,則分有所不可處矣,力有所不可堪矣,諉之以主恩之必欲一報,托之以臣身之不敢自有,一向前進貪戀而已,則恩終不可報,而身終不可全,誠不知其稅駕於何地也。爲是之懼,瀝血申籲。伏乞天地父母,俯察衷懇,亟解臣本兵·文衡之任,回授可堪,以幸公私焉。臣無任云云。答曰,省疏具悉。卿不必以此所拘者,卿其勿辭行公。
上在昌德宮。停常參·經筵。
申在明啓曰,明日·再明日,顯隆園忌辰祭齋戒正日相値,視事頉稟之意,敢啓。傳曰,知道。
宋冕載啓曰,行大司憲李直輔,執義宋穉圭,掌令金直淳·夫宗仁,持平洪羲弼在外,一員未差,監察茶時之意,敢啓。傳曰,知道。
宋冕載啓曰,時囚毋得過三日滯囚,曾有定式矣。時囚罪人吳信甲·尹佐殷,當爲議處,而判義禁曺允大呈辭受由,次堂例不得擧行云,何以爲之?敢稟。傳曰,使之次堂擧行。
傳于申在明曰,顯隆園受香閣臣,仍爲奉審摘奸,健陵·華寧殿,一體奉審以來。
申在明啓曰,檢閱金陽淳,由限已過,卽爲牌招入直,何如?傳曰,允。
傳于申在明曰,飭已施矣,楊根郡守朴周壽補外之任改差,令該曹,口傳付軍職,以爲承候。
申在明啓曰,藥房都提調,持湯劑來待矣。傳曰,封入。
兵曹口傳政事,副司果單朴周壽。
申在明啓曰,明日傳香,禮房承旨當爲齋宿,而行右承旨李文會,纔已須資出去矣。所當牌招,而拘於廳規,不得請牌,何以爲之?敢稟。傳曰,許遞,前望單子入之,待下批,牌招察任。
承旨前望單子入之,尹羽烈落點。
尹羽烈,以弘文館言啓曰,修撰徐能輔·李惟命,旣有只推之命,竝卽牌招察任,何如?傳曰,允。
傳于宋冕載曰,發遣吏郞,諸執事淸齋與否,摘奸以來。
以修撰徐能輔·李惟命牌不進罷職傳旨,傳于尹羽烈曰,只推。
宋冕載,以兵曹言啓曰,今五月二十日,文臣朔試射日次,而顯隆園忌辰祭齋戒相値,不得爲之之意,敢啓。傳曰,知道。
宋冕載,以御營廳言啓曰,本廳騎士將李海昇,身病甚重,勢難察任,改差,何如?傳曰,允。
禁府啓目粘連,向前吳信甲亦,以長番內侍,擧行不能審愼,致煩嚴敎,事極可駭,以此照律,何如?判付啓,依允。又啓目粘連,向前尹佐殷亦,更漏未下,人定先打,揆以法意,誠極駭然,以此照律,何如?判付啓,依允。
上在昌德宮。停常參·經筵。
藥房都提調金思穆,提調南公轍,副提調閔耆顯啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加味六君子湯前方中,去山梔,加白芥子一錢,自今日五貼式,日次製入事,榻前下敎。
申在明啓曰,行大司憲李直輔,執義宋穉圭,掌令金直淳·夫宗仁,持平洪羲弼在外,一員未差,監察茶時之意,敢啓。傳曰,知道。
傳于尹羽烈曰,禮房承旨馳詣受香諸處,奉審摘奸以來。
閔耆顯啓曰,假注書沈啓錫,身病猝重,勢難察任,今姑改差,何如?傳曰,允。
閔耆顯啓曰,藥房三提調,持湯劑來待矣。傳曰,封入。
沈啓錫改差,代以朴熙顯爲假注書。
傳于申在明曰,右副承旨許遞,前望單子入之,待下批,牌招察任。
承旨前望單子入之,朴宗京落點。
申在明啓曰,卽伏見刑曹坐不坐單子,則連四日無緣不坐,詞訟劇地,委屬可悶。當該堂上,推考警責,何如?傳曰,允。
申在明啓曰,臣與右副承旨宋冕載伴直矣,纔已許遞出去,伴直無人,右副承旨尹羽烈,所當牌招,而拘於廳規,不得請牌,何以爲之?敢稟。傳曰,牌招。
申在明,以都摠府言啓曰,今日入直內三廳武兼禁軍及軍兵等,當爲中日習射,而顯隆園忌辰祭齋戒相値,不得設行之意,敢啓。傳曰,知道。
上在昌德宮。停常參·經筵。
巳時,日暈。
申在明啓曰,行大司憲李直輔,執義宋穉圭,掌令金直淳·夫宗仁,持平洪羲弼在外,一員未差,監察茶時之意,敢啓。傳曰,知道。
尹羽烈啓曰,明日常參·經筵,取稟。傳曰,停。
申在明啓曰,來二十五日,朝參日次矣,敢稟。傳曰,停。
趙萬元啓曰,行右承旨朴宗京,今日不爲仕進,卽爲牌招,何如?傳曰,允。
趙萬元啓曰,藥房提調,持湯劑來待矣。傳曰,封入。
傳于申在明曰,奉審閣臣入侍。
申在明啓曰,假注書朴熙顯,時無職名,令該曹,依例付軍職,冠帶常仕,何如?傳曰,允。
以慶尙監司鄭晩錫狀啓,進上生竹笋,限內不得封進,惶恐待罪事,傳于申在明曰,勿待罪事,回諭。
庚午五月二十一日酉時,上御誠正閣。奉審閣臣入侍時,同副承旨申在明,假注書朴熙顯,記事官李光文·金陽淳,檢校提學金祖淳,以次進伏訖。祖淳曰,日間聖體若何,連進湯劑,諸節,若何?上曰,一樣矣。祖淳曰,王大妃殿氣候,若何?上曰,一樣矣。祖淳曰,惠慶宮氣候,若何?上曰,一樣矣。祖淳曰,嘉順宮氣候,若何?上曰,一樣矣。上曰,奉審諸處,皆無頉乎?祖淳曰,園上丁字閣·碑閣奉審則無頉,祭物·祭器看審則皆精潔,諸執事摘奸則無頉,故仍爲監祭,仍詣健陵奉審,則皆無頉,仍詣華寧殿奉審,則亦無頉矣。上曰,陵上莎草,今則茂盛耶?祖淳曰,果爲靑茂,而似因稍旱之故,間或有枯損處矣。上曰,胎峯,何如?祖淳曰,地雖近,而相距十里,不得往審,望見之則樹木蔚然,且來龍樹木,亦皆善長,而若干有松蟲之災,陵火巢內,間間有之,亦不大段。但泉水間多渴處,顯隆園祭井,則至於枯涸,以健陵祭井水用之矣。上曰,有書啓,可奏者乎?祖淳曰,別無仰陳者,而丙寅年,禦牧軒,以急速營建之故,數年以後,大樑欹側,至於以木支之之境,如是之事,不必自戶曹修補,而使留守改葺,則似好矣。且樑頭爲煙氣所傷,皆爲坼裂,若移回煙桶,則似無是患矣。上曰,然則自備局行關可乎?祖淳曰,不必然矣。以私書轉及,未爲不可。上曰,沿路農形,何如?祖淳曰,牟麥則可謂無前大豐,有水根處,則間多移秧者,乾播亦多爲之,而邇來稍旱,方切一霈之望矣。今年節序頗緩,秋牟則間間食新,春牟則今月晦間,似可刈之矣。上曰,閣臣先退。祖淳退出。仍命退,承史以次退出。
上在昌德宮。停常參·經筵。
惠慶宮進服人蔘二錢重粟米飮,自明日停止事,榻前下敎。
申在明啓曰,行大司憲李直輔,執義宋穉圭,掌令金直淳·夫宗仁,持平洪羲弼在外,一員未差,監察茶時之意,敢啓。傳曰,知道。
尹羽烈啓曰,明日·再明日,健元陵忌辰祭齋戒正日相値,視事頉稟之意,敢啓。傳曰,知道。
趙萬元啓曰,行右承旨朴宗京,今日不爲仕進,卽爲牌招,何如?傳曰,允。
備忘記,京畿水使柳相亮,公忠水使元毅鎭下直,各長弓一張,長箭一部,片箭一部,筒兒一箇,賜給。
趙萬元啓曰,藥房都提調,持湯劑來待矣。傳曰,捧入。
傳于尹羽烈曰,申飭已施,今番再次酒禁犯科司鑰·別監,特爲放送事,分付各該道道臣。
以承傳色口傳下敎曰,俄者司鑰等放送事,旣有下敎,而初次酒禁犯科掖隷金應漢事,所犯的實,而今番掖隷犯科事,專恃該曹査實草記處分矣。追後聞之,則本事未瑩刑政者,無論內外,必當平正,而其時該曹,査實何如,而有此草記乎?今日內開坐,其時執捉吏隷,各別窮覈,掖隷若有一分所犯,則將有如何處分,而斯速擧行事,分付。
傳于尹羽烈曰,刑曹判書許遞,前望單子入之,待下批牌招。參判未差之代,行護軍洪奭周除授,一體牌招,使之先開坐後肅謝。
刑曹判書前望單子入之,沈象奎落點。
吏曹口傳政事,刑曹參判洪奭周除授事承傳。
以修撰徐能輔·李惟命牌不進罷職傳旨,傳于趙萬元曰,只推。
趙萬元,以弘文館言啓曰,修撰徐能輔·李惟命,旣有只推之命,竝卽牌招察任,何如?傳曰,允。
以平安監司徐能輔狀啓,平壤府民家失火事,傳于尹羽烈曰,聞甚矜惻,原恤典外,別加顧恤,而廟堂措辭分付。
尹羽烈,以兵曹言啓曰,禁軍來秋冬等祿試射時,別試鐵箭三矢俱越一百五十步人,別單書入之意,敢啓。傳曰,知道。
尹羽烈,以兵曹言啓曰,文臣兼宣傳官曺鳳振,身病猝重,勢難供職,呈章乞遞,朴綺壽除授在外,過限未上來,竝改差,何如?傳曰,允。
尹羽烈,以兵曹言啓曰,謹依下敎,省記色書吏全季成,決棍六度之意,敢啓。傳曰,知道。
尹羽烈,以兵曹言啓曰,謹依下敎,政院頭目使令李壽正,決棍十度之意,敢啓。傳曰,知道。
尹羽烈,以刑曹言啓曰,今二月十九日,內醫院官員,以都提調意啓曰,進御藥用,孰非愼重,而蔘劑事體又爲自別,今番嶺南春等羅蔘當捧爲二斤,詳細看審,則品樣旣劣,表裏不同,人巧層生,頭尾互長,無一全體,糊㾗狼藉,都是亂眞,莫掩奸僞,旣知如此,而嘗藥之地,何以捧進於湯劑之需乎?今雖舊儲垂罄,未免全數退却,使之改色從速備納,前後申飭,不啻屢屢,而至於甲寅本院草記批旨,至爲嚴截,則該道擧行,不善致察,至有全數退捧之境,揆以事體,萬萬未安,該道臣鄭晩錫罷職,差使員順興府使洪大淵,拿問處之,審藥醫生,照法嚴繩,何如?傳曰,先朝甲寅定式,不啻至嚴且切,凡在有司之列者,豈敢怠慢?今番以此草記觀之,紀綱所在,極爲寒心,所當各別嚴處,而迎送之弊,不可不念。又觀來頭而處分,道伯越捧一等,守令姑爲戴罪擧行,審藥醫生,竝待畢捧嚴勘可也事命下,而進上蔘劑,今已畢納矣。謹按律文,則大明律合和御藥條,有曰,凡御藥揀擇不精者,杖六十,制書有違條,有曰,凡捧制書,有所施行而違者,杖一百,名例云二罪俱發,以重者論,審藥崔啓進,依此律從重論,決杖一百放送,而至於御生等,待畢捧嚴勘,旣有成命,則固當與審藥,同爲上來,一體俟勘,而恬不知畏,初不來待,揆以紀綱,萬萬痛駭,令該道臣,從重照勘之意,敢啓。傳曰,知道。
敎京畿水使柳相亮書。王若曰,舟師置節度者有六,孰非襟帶之重防,畿沿竝湖海而統三,最是笠轂之隆簡,爰擇虎臣於諸弁,特畀龍驤之萬艘,睠玆喬桐開營,類彼細柳出鎭,護漢師咽喉之地,千軸舸檣,控沁府唇齒之形,三方管轄,練操則黃龍靑雀,關防勝玉塞之城,折衝乎西鯢南鯨,門庭臨金樞之海,略倣崧陽號管理之制,寔同甕津兼蒭牧之規,較嶺海統制之方,尤稱畿右之巨障,推地水時義之重,宜擇師中之丈人,夫孰有加於隆毗,斯誠不可以輕授,惟卿,山西將種,海東名家,韜鈐雄閎,跡同班超之投筆,箕裘謹愼,才兼卻縠之敦詩,鉤陳護紫薇之垣,荷先朝之隆獎,矗石下靑冥之鉞,慕名祖之英聲,本之以廉勤,濟以文識,兼得乎威武,綽乎綜詳,惟一心酬報之誠,平日同儕之推重,況三道統禦之任,向者乃父之歷敭,玆授卿以京畿水軍節度使兼三道統禦使·喬桐府使,卿其祗服寵章,克誥戎務,兼民社之責,政貴寬明,控水陸之防,威在鎭禦,屢百年升平之際,寧忽陰雨之撤桑,數十鎭師律之嚴,宜推煙塵之橫草,海鶻船制,可追古名將奇籌,雲鳥陣形,亦資水軍帥雄略,趁雙親回甲之歲,養以專城,審群校括丁之方,務在防汛,凡胄敹矛礪之擧,莫非江海之備袽,矧水溢土鹹之餘,宜恤軍民之艱食,自餘裁稟,厥有典常。於戲,舳艫緻堅,孰云江南之洗足,裘帶鎭撫,所貴淮上之收心,父政子修,且見制閫之茂績,河淸海晏,罔忽保障之遠圖,故玆敎示,想宜知悉。知製敎臣趙琮鎭製進。踏啓字。
行大司憲李直輔疏曰,伏以臣自頃以來,再叨兩銜,繼承馹召,隕越于下,罔知攸措。竊念臣所帶之職,責任甚重,而顧以千萬無似,十餘年間,乍解先縻,常在身上,歷數往昔,曾所未聞,仰累則哲,大損國體,矯誣之辜,上通於天矣。凡人少踰涯分,必有餘殃,如臣過濫,無與爲比,悸恐成疾,迷罔失心,殆同狂惑之人,苟有蔓飾,神必殛之,倘蒙鞶遞之恩,獲免盜竊之罪,則益當含仁佩義,銘鏤於地下矣。惟我殿下,天地父母,臣之涕泣懇禱於慈覆之下,亦已久矣。終始生成之澤,日夜顒望之至,英宗大王,嘗下敎於筵臣曰,予不欲以爵祿羈縻,非其願而强之,大哉聖人之訓,試可以爲萬世帝王之法程也。臣以欺天大戾,不敢自齒恒人,有懷欲陳,則惶愧囁嚅,而犬馬之誠,終不能自抑,玆因祈免之章,仰獻僭妄之說,臣於戊辰閏月,伏奉御製別諭,若曰,予當以顔淵·舜何人爲心,上下數百有餘言,慨然興懷,勤勤懇懇,臣至于今百回莊誦,三復感歎,有以仰我殿下奮發大志,寤寐鴻猷,至於如此也。仍恭惟殿下,以勛·華之資,懋洛·閩之學,天旣錫以長發之慶,又申以告戒之勤,則其所睠顧,可謂極矣。仰答休命,專在於聖學之日就,而時接朝紙,法講每患停輟,竊恐緝熙之工,有不及於古先哲王,中夜輾轉,不能成眠者數矣。伏聞近者,天心赫然,日三開筵,光復舊規,太平萬世,實基於此,瞻望雲霄,不勝懽忭之忱。夫人心至危,頃刻之間,易有放失,惟是沈潛乎經傳之旨,爲維持此心之方,而一時或輟,德性有懈,且古人曰,天下之至樂,莫過於讀書,朱子以爲,去古旣遠,禮樂蕩然,成於樂者,固不可得。然只是讀書,理會道理,可以令人蹈舞處,便有此意思,讀到不忍捨處,方是見得趣味,蓋於天經地緯,民彝物則之道,格致誠正,修齊治平之法,爲所當爲,則理順心安,而樂意生,樂意生則欲破不能,此所以爲理義之悅於心,猶芻豢之悅於口者,而聖謨賢訓,無非形容此樂也。故諷誦之際,自然感發善端,而有無限悅樂之意,擧天下之物,無以易之,眞若嗜好之存,而非無所勉强也,由此以往,不忍蹔捨,雖欲間斷,而不可得矣。聖學高明,伏想於樂中之趣,已有所深得,而然學問之工,最怕間斷,纔覺間斷,便是接續,故以覺爲第一義,一覺之後,自强不息,無或少懈,以天下之大勇,行天下之大道,如日月之明,江河之決,則爲堯爲舜,沛然莫之能禦也。知仁勇三達德,勇居其末,以成功之在此也。宋臣彭思永曰,人臣不能以天事君,則是不忠也。臣每誦斯語,以爲出於憂愛之深切也。維天之命,於穆不已,無一時之間斷,人君修德,有所間斷,而人臣不以體天之道仰勉,則此乃吾君不能,其謂之不忠也宜矣。翕受敷施之聖德,中外咸切欽誦,而粵在盛際,朝野之間,極言竭論日積公車,以古視今,幾乎寂寥無聞,此固群下不能對揚之致,而無乃拜昌之休,亦有遜於大禹而然歟?伏願殿下,特加勉勵於聖益聖之道,以明四目達四聰,取於人而爲善爲法焉。噫,邇來仁天之警告,屢見於上,生民之困瘁,已極於下,人心遑遑,有若危亡之禍,迫在朝夕,而至於北關,浹旬地震,前古所無之變,此殆皇穹,欲默啓淵衷,以警惕大振作,爲挽回泰運,迓續新休之秋也。昨冬以來,九重宵旰之憂,三道賙恤之命,聖心憧憧,靡不用極,庶可以廣濟群生,而目今景象,公私枵然,餓莩載路,竊發相繼,數年之內,如遭荐荒,則國計民事,將不知至於何境也。五行相旺,水旱循環,理數之所不免,惟其感動皇極,斡旋造化,乃至德淵微自然之應也。中和位育之功,自夫思慮之微,培植推廣,以至裁成輔相,無一事之不盡,若不能致中和,則山崩川渴者有之,天地安得而位乎?先儒有言,一念不是,上帝震怒,況於動靜云爲之間,幽獨隱微之中,或有不合於天意,則其何以轉災而爲祥乎?雖以殷湯之聖,猶未知獲戾于上下,慓慓危懼,若將隕于深淵,其畏天敬德之實,有如是矣。伏願殿下,希天之學,惟日孜孜,以嚴恭寅畏,爲一心之主宰,以至誠無息,法乾道之流行焉。元朝錫齎,地方存問,格外殊渥,又及於善地就養之中,雖以歲時恩典,不敢終辭,而慙赧之私,不能自已,自古以辭本之屑越爲懼,多有呈狀本道之已例,而臣則因循未及遵行矣。頻數封章,旣有所不敢,重以病與年深,神精昏短,末由治疏,早晩欲行呈狀之規,敢此仰達,而史官傳批,自先朝屢許停止,今則驛路廚傳,尤爲大弊,店次染氣,轉益熾盛,決非邇列往來之時也,悉暴衷曲,仰瀆崇嚴,彌增死罪之至。臣無任云云。答曰,省疏具悉卿懇。予之不見卿,今幾年矣。緇衣之眞誠未篤,白駒之遐心莫回,顧以仄席昧昧之思,非不欲屢勤招延,期於必致,而天時向熱,憫卿衰老,別諭敦迫,反涉文具,故自春徂夏,闕焉至今,想德流悵,予懷方切,際見卿疏,闡發乎聖賢精微之訓,反復乎天人警懼之理,凡所以開益寡躬,裨贊時政者,靡不用極,眷眷忠愛之試,藹然如接于紙面,而況其纔覺間斷,便是接續,故覺爲第一義等語,尤是予小子頂門上一針,則予雖不敏,敢不思所服膺,而予亦因此焉有復於卿者矣。覺之爲道,最貴於得先覺而覺其未覺,湯·文之師伊·呂,豈非爲其先覺而然歟?當今之世,欲求先覺,捨卿伊誰?卿旣引古人以天事君之義,拈出覺一字,欲補予之不逮,則何不思幡然改圖,賁然來思,俾予寡昧寔賴先覺之覺,而永無未覺之歎乎?美疢雖念,天和當復,卿須體予如渴之思,稍俟涼生,卽起簉朝,出入講筵,朝夕納誨,是所企期,而至於風憲之長,卽先正行道之職,師儒之席,亦多士矜式之所,則又將捨卿而誰任哉?不腆歲遺,式遵舊典,而每見巽牘,尤庸愧恧,卿勿過辭,副予至望焉。同副承旨申在明製進。踏啓字。
傳于申在明曰,大司憲疏批,令地方官傳諭。
上在昌德宮。停常參·經筵。
夜自三更至五更,灑雨下雨,測雨器水深四分。
申在明啓曰,行大司憲李直輔,執義宋穉圭,掌令金直淳·夫宗仁,持平洪羲弼在外,一員未差,監察茶時之意,敢啓。傳曰,知道。
趙萬元啓曰,行右承旨朴宗京,今日不爲仕進,卽爲牌招,何如?傳曰,允。
傳于尹羽烈曰,禮房承旨馳詣健元陵,奉審摘奸,局內諸陵,一體奉審以來。
趙萬元啓曰,藥房提調持湯劑來待矣。傳曰,封入。
申在明,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得設行之意,敢啓。傳曰,知道。
刑曹啓目,依下敎,再次酒禁犯科掖隷執捉吏隷,各別嚴覈,則吏則諉之於不知,隷則歸之於臆逆者,究厥情狀,俱極痛惡,待栲限更加嚴刑,期於得情,何如?判付啓,今番掖隷犯禁之刑曹草記,極甚糢糊,而適値動駕之日,只以該曹勘斷處之,然末後更思之,此非如許之事,獄訟本無內外,勿論掖隷平民,明正其所犯,繩以重律,然後乃可謂廷尉當是如乎。又以吏隷招觀之,言甚未瑩,其非眞的執贓則可知,然則烏可爲刑政之本意,而渠輩從中用奸,爲害平民,枉直沕亂,致使法曹貽羞,國綱掃地者,豈有若此之甚哉?一推可燭百事,卿等先自今日,嚴飭吏隷,痛革前習是矣。此隷段,決有隱情,更加施威嚴問,期於取服,如有服招,仍以照律以入爲旀,此亦非因此而解前日之禁矣。雖掖屬,更有明的犯禁,該曹卽爲入啓論勘,自上亦有加倍,今日之處置乙仍于,知悉擧行爲良如敎。
上在昌德宮。停常參·經筵。
申在明啓曰,大司憲李直輔,執義宋穉圭,掌令金直淳·夫宗仁,持平洪羲弼在外,一員未差,監察茶時之意,敢啓。傳曰,知道。
尹羽烈啓曰,明日常參·經筵,取稟。傳曰,停。
趙萬元啓曰,行右承旨朴宗京,今日不爲仕進,卽爲牌招,何如?傳曰,允。
趙萬元啓曰,藥房都提調持湯劑來待矣。傳曰,封入。
傳于申在明曰,都承旨·右承旨竝許遞前望單子入之,待下批牌招察任。
承旨前望單子入之,鄭尙愚·權常愼落點。
申在明啓曰,新除授承旨權常愼,方在削職中,何以爲之?敢稟。傳曰,蕩滌敍用。
申在明啓曰,摠戎使李溏,明日以北漢行宮奉審及公廨修補處看審事出去矣,所佩密符,何以爲之?敢稟。傳曰,仍佩往來。
上在昌德宮。停常參·經筵。
未時申時,灑雨下雨,測雨器水深六分。
藥房都提調金思穆,提調南公轍,同副承旨申在明啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
申在明啓曰,行大司憲李直輔,執義宋穉圭,掌令金直淳·夫宗仁,持平洪羲弼在外,一員未差,監察茶時之意,敢啓。傳曰,知道。
申在明啓曰,明日常參·經筵,取稟。傳曰,停。
申在明,以內醫院都提調·提調意啓曰,副提調鄭尙愚,今日問安,不爲仕進,卽爲牌招,何如?傳曰,允。
申在明啓曰,藥房都提調·提調,持湯劑來待矣。傳曰,封入。
傳于申在明曰,大臣·備局堂上引見。
申在明,以弘文館言啓曰,修撰徐能輔·李惟命,旣有只推之命,竝卽牌招察任,何如?傳曰,允。
申在明啓曰,行都承旨鄭尙愚,行左承旨權常愼,行右承旨趙萬元不爲仕進,左副承旨金熙周在外,右副承旨尹羽烈須資出去,院中只有臣一人,伴直無人,右副承旨尹羽烈,所當牌招,而拘於廳規,不得請牌,何以爲之?敢稟。傳曰,爾外竝許遞,前望單子入之。
承旨前望單子入之,金在昌·金銑·李羲甲·李永老·鄭觀綏落點。
傳于申在明曰,新除授承旨,待下批牌招察任。
傳于申在明曰,京畿監司未差之代,政官牌招開政。
傳于申在明曰,見窠皆令差出。
有政。吏批,行判書徐榮輔在外未肅拜,參判未差,參議南履翼進,同副承旨申在明進。啓曰,行判書徐榮輔在外未肅拜,參判未差,小臣獨政未安,何以爲之?敢稟。傳曰,只出緊任,以尹益烈爲大司諫,李錫夏爲司諫,朴孝臣爲持平,鄭元容爲獻納,徐鼎輔爲副應敎,朴宗來爲工曹判書,閔耆顯爲左尹,尹序東爲右尹,韓義運爲兵曹參知,尹鼎烈爲兵曹參議,徐榮輔爲知經筵,趙萬元·李肇源爲同經筵,李文載爲平市主簿,權常愼爲京畿監司,宋畊玉爲楊根郡守,李尙岳爲富寧府使,羽林衛將李義倜,兼司僕吳仲權,以上今加嘉善加資事承傳。再政。以元在明爲大司成,柳晊爲司宰僉正,呂榮徽爲校檢,成殷柱爲引儀,金敦喜爲瓦暑別提,李章玉爲假監役,金敬直爲公忠都事。
兵批,行判書南公轍進,參判朴聖集入直,參議吳淵常病,參知未差,左副承旨李永老進。啓曰,全羅兵使今當差出,而擬望之人乏少,他道守令,竝擬,何如?傳曰,允。以曺允大·朴宗柱·韓致應爲副摠管,李台翊爲五衛將,朴履榮爲都摠經歷,李載豐爲訓鍊判官,趙琮鎭·李在秀爲文兼,徐春輔爲全羅兵使,金憲柱爲全州營將,成範鎭爲惠山僉使,知事單洪宅福,僉知單閔宗爀,李泳爲南陽監牧官,上護軍李集斗,護軍閔耆顯·鄭尙愚·權常愼·趙萬元·韓致應·趙弘鎭·朴宗京·金魯敬·李文會·閔命爀·李海愚,副護軍宋冕載·金履喬·尹羽烈·金熙周·曺允遂·李石求,副司直洪冕爕·李止淵·閔養世,副司正朴熙顯,都摠管曺允大,京畿節度使權常愼,以上竝單付。
以修撰徐能輔·李惟命牌不進罷職傳旨,傳于申在明曰,只推。
庚午五月二十五日辰時,上御誠正閣。大臣·備局堂上引見入侍時,同副承旨申在明,假注書朴熙顯,事變假注書裴相仁,記事官李光文·金陽淳,左議政金載瓚,右議政金思穆,判敦寧韓晩裕,行兵曹判書南公轍,刑曹判書沈象奎,行大護軍金羲淳,禮曹判書朴崙壽,戶曹判書朴宗慶,行護軍李光益·李堯憲,副校理趙鍾永,以次進伏訖。載瓚等曰,時當炎節,朝晝異候,聖體若何?寢睡水刺之節,何如?上曰,一樣矣。載瓚曰,湯劑連進,滯候諸節,加減若何?上曰,別無效矣。似是藥非當劑而然,十貼所進,或値滯劇,則間多未進之時,前後所進,似不滿五貼許矣。湯劑更爲議定則好矣。載瓚等曰,王大妃殿氣候,若何?上曰,一樣矣。載瓚等曰,惠慶宮氣候,何如?上曰,一樣矣。載瓚等曰,嘉順宮氣候,何如?上曰,一樣矣。上曰,左相登筵,今幾日矣?載瓚曰,三月以後,今始入來矣。上曰,愼節今果差安耶?載瓚曰,臣病則近雖差勝實無快祛之望矣。臣之罪積如山,前後恩諭,鄭重諄複,實非賤臣所可堪承者,今日入來,專爲被勘之地矣。上曰,向日玉堂之事,毋論善不善,豈可呶呶爲辨,徒傷事面哉?雖以國事言之,上下相持,若使後人,考諸史冊,以今日當作何世,而卿之屢次爲引,乃不爲深思之致也。載瓚曰,上敎至當矣。臣亦不敢以向日事,覼縷陳達,而罪負如臣,終未蒙勘,則臣分虧矣,國體壞矣。勘以當律,然後臣心可安,國綱可擧,臣之斷斷一心,都在於勘律而退矣。向曰批旨中,如爲其君不亦難乎之敎,最是爲人臣不敢承聞之語也。大抵王言一出,八方傳之,左右史書之,此尤臣萬萬難赦之罪也,此而未勘,則其奈王憲何,臣分何哉?惟願遄加金木之誅焉。上曰,事屬旣往,更勿煩說也。今日卿之出脚,國事可幸,向日下敎以爲不安於卿心,則還收何難?命書傳敎曰,向日大臣勉諭中,自人臣欲退,至不亦難乎十四字抹去。載瓚曰,聖敎至此,臣何敢一一更達乎?思穆曰,滯候終未復常,則入診詳察,然後可以議定湯劑矣。上曰,不必入診,次對後,出去議定以入,可也。上曰,次對爲之。載瓚曰,慶尙監司鄭晩錫狀啓,新寧縣流來反浦査出事,有令廟堂與備局諸宰,爛商以啓之命矣。取見其狀啓,則以爲,吏奸倉逋,前後何限,而未有若新寧之忒甚,蓋自丁巳以後,宿逋未充,新逋相仍,一吏一奴之所負,多至三千餘石,少不下四五百石,各穀虧欠,至爲一萬九千餘石之多,不能覺察,亦未督捧之守令,丁巳以後南正和·金魯正·宋倫載·朴南源·洪秉宷等罪狀,竝令攸司稟處,而爲今之計,隨其勢力,無論代穀代錢,年年除耗收捧,代穀還作本色,貸錢散貿他邑,則庶爲收殺之一道,至於吏逋,千石以下,特貸一縷,嚴法重繩,若其三二千石逋吏,如不亟施當律,則偸弄國穀之弊,莫可防禁,逋吏朴相祜·朴以厚等,竝施一律爲辭矣。蕝爾小邑之二萬石吏逋,前所未有,良欲無言,以逋穀收捧,守令勘罪,逋吏用法三件事,與諸宰往復相議,而逋穀則今已推上朝廷之後,惟當嚴法峻刑,刻期充捧,而第以二萬之包,竝徵一邑之內,而不念弛張,直加蕫督,則穀未準捧,民先受弊,一依逋邑近例,減其耗而限以年,一年所捧,定以幾石,每於年終,別修成冊報本司,以考其勤慢,亦自本司,時遣備郞,按考其實捧數爻,若於已排之年,未準當捧之數,則守令,與掩逋末發之罪同勘,道臣,施違書之律,嚴立界限,明示科條,則不出多年,可以次第充上,以此嚴飭道臣,使之惕勤擧行。丁巳後五守令,必有査發報營者,又必有略自始捧者,亦或有不能査發,又未始捧者,蓋其同罪之中,似不無箇裏輕重,竝令該府,拿問捧供,分等勘律,至於逋吏用法,無論法文之有無,凡今逋負之吏,斷置極律,然後可以警衆,可以立法,今此二吏之罪,固當依道啓,竝施一律,而但道啓中,有曰,丁巳以後宿逋未充云,然則丁巳以前,亦不無已宿之逋,可以推知,且兩吏之躬犯與流逋與否,姑無以指一決折,此一款,更爲另加窮覈,從詳論啓後,更爲稟處,何如?上曰,依爲之。出擧條載瓚曰,卽見慶尙監司鄭晩錫狀啓,則以爲順興吏民反逋各穀,爲七千七百三十四石,就其中二千八百十五石,已爲收捧,仍未捧吏逋,爲三千三百八十三石,民反爲一千五百三十五石,蓋自甲子,逐年反臥,逐年增加,以至於此,不能覺察之守令甲子以後尹在陽·成肯柱·鄭澣·權漢緯等罪狀,令攸司稟處,而本邑,本自殘弊,吏民中可捧者,已於昨冬,隨力收捧,見今未捧之數,實無一二年內了殺之望,依比安·居昌等邑例,限五年除耗分捧事,請令廟堂,稟旨分付矣。順興以殘之邑,吏民逋負,至過四千餘石之多,及今徵捧,不可少忽,而第當歉荒之餘,有難一時準捧,依比安·居昌已施之例,許令除耗限年,就次分捧,而定以幾石,限以幾年之後,形止報本司,以爲憑考之地,甲子以後守令,令該府拿問,分輕重勘處,何如?上曰,依爲之。出擧條載瓚曰,卽見廣州留守韓用鐸狀啓,則以爲,今番公賑所入穀物,折米合爲一千三百九十石零,較諸劃下賑資折米一千二百石,則不足爲一百九十石零,今春狀請加分耗中移報事,請令廟堂稟處矣。賑資初不敷,飢口後漸添多,若爾包不足之數,其勢固然,以常年加分耗一百九十石零,依所請許令移報,何如?上曰,依爲之。出擧條載瓚曰,前咸鏡監司曺允大,以道科筵奏,而有令廟堂論理以聞之命矣。取見其擧條,則以爲,北路最大弊者,軍政厭避也,科擧奔競也。軍丁則謂是至賤之役,擧懷厭避,將至於無一丁而後已。科擧則十年一試,文取六人,武取四百人,而詐僞日滋,武科四百出身,無一能射,而其子孫,竝免軍役,文科惟上才乃赴,而今則吏胥市井,無不赴試,自今以後,革罷十年道科之規,武科則別設步兵都試名色,每年監營及南北兵營親騎衛都試之餘,咸聚管下諸邑,團束軍兵,定規矩限幾巡,監營取二十人,南北兵營各取十人,竝直赴殿試,積十年合取四百人,以準道科四百之數,文科則間五年差定京試官,奉賦策御題下去,試取於道科原定試邑,收券上京,御前考試,每取三人,合二五年,以準道科六人之數爲辭矣。文科之五年分試,步兵之別設都試,雖爲抑奔競禁厭避之一道,而第文武道科之十年排定者,法意有在,科制不輕,今不可遽議變更,從徐爛商,向後稟處,何如?上曰,依爲之。出擧條載瓚曰,前咸鏡監司曺允大,以道內烽燧事,有廟堂與該曹商議稟處事,命下矣。取見其擧條,則三水別害鎭,有一峯,獨自擧火,魚面鎭自作堡,前各有烽,而自厚州復設後,罷魚面,自作兩烽,移設於厚州,以達於監營,程道爲八百餘里,若自厚州,連設烽燧,以接別害獨擧之烽,又自別害,連設烽燧,由長津以達監營,則不過五百餘里,報警備虞,實合事宜,而高原熊望山,文川天佛山兩烽之間,有鳳儀峙一烽,無益於報警,有害於民邑,全沒關係,當爲撤罷云矣。前道臣所論列,若是詳備,關隘之形便,程道之遠近,如在目中,無容持難,但烽燧之,或設或撤,所關極爲不輕,務加愼審,允合事宜,令南關帥臣,待秋成躬進周察,從意見一一論啓後,更爲稟定似好,故敢此仰達矣。上曰,依爲之。出擧條載瓚曰,前咸鏡監司曺允大,以三·甲·茂山還弊筵奏,而有大臣諸宰爛議稟處之命矣。取見其擧條,則以爲甲山·三水,民少還多,漸至支存不得之境,在今矯捄之策,莫如減還,而如欲移轉,則疊嶂險峻,運輸無路,如欲移貿,則穀價自來至歇,無以準詳定,今若限幾石,從市直作錢後,更以詳定價,移貿於穀少邑,則蘇弊之道,無過於此,茂山還弊,尤甚於三·甲,此亦依三·甲例,一體變通爲辭矣。北關諸邑中,三·甲·茂山,穀多民少,莫可支保之弊,卽朝廷之素所稔悉,而地險而無以移穀,價歇而無以執錢,以至於耗上生耗,年加歲增,今則勢到弩末,民與邑,兩不相保矣。到今變通之方,惟有移貿而已,減摠而已,而江界還弊,亦不得不創用此例矣。前道臣所奏之外,豈有他見,而第新道臣,今才莅任,使之更加審量,具意見論理啓聞,以爲指一稟之地處,何如?上曰,依爲之。出擧條載瓚曰,卽見統制使申大偀狀啓,則以爲,去月十二日以後,巨濟等處松田被火,合爲二邑八鎭,而巨濟則一月之內,六次失火,以致延及諸鎭,蓋松田失火,庚申年備邊司關內,地方官勿罷決杖,尤甚處拿問定罪云,故不敢指一仰請。巨濟府使沈公俊,南村別將崔廷虎,玉浦萬戶李漢國,永登萬戶朴仁積,長木浦別將林益泉等罪狀,令廟堂稟處,固城縣令李悌彬,加背梁萬戶申光國,知世浦萬戶鄭雲浹,栗浦權管朴枝茂等不勤救熄之責,在所難免,三鎭邊將,固城鄕色,龜山留鎭將,從輕重決棍爲辭矣。松田失火,合爲二邑八鎭,而況巨濟之一月六次,尤爲萬萬驚駭,當該地方宮及鎭將罪狀,所當從重論勘,而災歲迎送,在所當念,竝依勿罷之例,各施決杖之典,似合事宜,以此分付,何如?上曰,依爲之。出擧條載瓚曰,今番酒禁,專爲救荒之策,而行禁已過半年,且兩麥登稔,諸路畢賑,民憂有漸紓之望,今則合有弛張之道,此後則私家祀享,許令用酒,大小宴會,亦不必一切嚴禁,而至於大釀及酗酒,旣有自來禁令,此則切勿因此少弛,另爲洞禁,俾絶如前蕩然之弊,以此意,嚴飭法司及捕廳,何如?上曰,各別嚴飭事,分付可也。出擧條載瓚曰,頃因平安前兵使趙狀啓,上土鎭移設慈城便否,關問道臣矣。卽見平安前監司徐榮輔狀啓,則枚擧江界府使全爔,節度使李潤謙牒呈,以爲今此上土鎭見居之處,局勢甚窄,土品未饒,慈城則雉堞尙完,可以據守,勝於時居之地,而但其工役之費,約可爲六百餘金,帥臣所論待秋經紀,不害爲循時紓力之道,至於物力,則就今年加分耗條中,折米二百石,臨時劃給,俾爲經紀事,請令廟堂稟處矣,上土之移設於慈城,形便果爲得宜,財力亦當省減,道臣及前後帥臣之論,若是循同,待秋成許令移設,而容入物力,以加耗折米二百石劃給,俾爲相時經紀之地,何如?上曰,依爲之。出擧條載瓚曰,胎室加封之邑,以縣陞郡,旣有已例矣。報恩縣,胎室加封之後,宜卽陞郡,而該曹仍循至今,尙在縣監之列,依例陞郡守之意,分付銓曹,何如?上曰,依爲之。出擧條載瓚曰,京畿監司,以賑事當前,前以限畢賑仍任,仰請蒙允矣。今則賑政已訖,麥秋且屆,待賑簿修報後差代之意,分付該曹,何如?上曰,依爲之。出擧條載瓚曰,上護軍曺允大,吏曹判書徐榮輔,右參贊金履度,備堂還差,使之察任,新差堂上李肇源·趙弘鎭,日前問備之後,亦不行公,處義太過,事體未安,竝推考,申飭察任,何如?上曰,依爲之。出擧條思穆曰,湯劑何以爲之?上曰,依俄者下敎,出去後議爲之。載瓚曰,臣每當登筵,以此告達,雖知惶蹙之極,而揆以臣情,萬無察職之望,惟願殿下,必遞臣職,一以爲國事之無曠,一以爲臣分之自安,則實爲公私俱便之道矣。上曰,卿勿更煩也。上曰,大臣就座,諸宰奏事。公轍曰,軍器僉正一窠,陞作副正,以爲庶流武弁陞資階梯,而終未有一定之制,一番收用之後,新資者絶罕,有欠慰悅之方,臣意則已經軍器副正後,時帶守令及兵虞候者,隨其地處履歷,收用於每六臘,五窠陞資之外,曾經守令虞候,而時帶副正者,亦爲通融擬望,則用道稍廣,似有益於疏鬱之方,而事係官制,下詢大臣處之,何如?上曰,大臣之意,何如?載瓚曰,僉正之陞作副正,以爲陞資之階者,果出於疏鬱振淹之意,今若稍廣其路,仍爲一定之制則似好矣。思穆曰,軍器僉正一窠,陞作副正,盖出於收用庶流之意,而一如訓副例爲之,則雖有已經守令之人,自副正又爲外除,然後始可擬入於陞資之望,器副似無異於訓副,而其在用人稍廣疏鬱無滯之道,兵判所奏,允合事宜矣。上曰,將臣之意,何如?光益曰,臣於登筵之後,始聞所奏,未及料量矣。堯憲曰,臣亦無見矣。上曰,更爲爛議以啓可也。出擧條公轍曰,西北武士抄上付料,蓋出於懷綏聳勸之擧,而挽近以來,法久弊生,非本道之試藝抄上,而在京圖差者,間多有之,河朔武士擧懷落莫之外,設施本意,幾至蕩然,此事旣有節目所在,當自臣曹,申明復舊,而未經筵稟,則此後此等之弊,難保其必無,從今以後,自京苟充之習,一切嚴防,一以示朝家柔遠之意,一以爲武藝激勸之方,而如是申飭之後,如或有不遵令式者,當該堂上及別付料兵房,隨規論勘,圖囑入屬之類嚴刑充軍之意,成節目,更爲申飭,何如?上曰,依爲之。出擧條公轍曰,統制使,雖不受節制於觀察使,而賑政,朝家一付之道臣,故從前無獨啓之例,至於裨校之些少納穀,如干效勞,此何足煩聞,而無難請賞,極爲猥屑,元啓本還下送,統制使申大偀,從重推考,何如?上曰,依爲之。出擧條象奎曰,日前雖伏承再次酒禁犯科掖隷施威嚴問之命,而適値齋日,未及擧行,故今將退去開坐,而臣自下追聞,則被捉四人之中,三人素是不飮者云,尤豈非萬萬曖昧者乎?今番判付中,雖掖隷如更有犯禁者,該曹卽爲論勘,則自上亦有加倍今日處置之敎,臣尤不勝欽仰之至矣。書吏則以在家之故,雖不目擊於被捉時光景,而大抵身爲禁吏,與使令同爲巡詗,卽是設法之意,而渠則偃然在家,只使使令,有此執捉之擧者,已是渠罔赦之罪,故已自臣曹,嚴治徵後,而使令則初不詳審,混同呈課,直驅人於犯科者,烏得免誣人之律哉?此等處似當用加等之律,律文則徒三年流三千里,斷不可已也。上曰,不必更爲草記,直爲擬律以入也。宗慶曰,凡係經費,孰不節用,而近來度支之日就凋殘,可謂弩末,常年稅入,入不當出,又値昨年歉荒,災減之數,十居六七,國計之傷痛,已無可言,目下調過之道,莫如汰冗費杜尾閭,惟其財用,不可無限節,故有朔圖有定例,外此則有司不敢闊狹,而朔圖定例之外,又有前例名色,各司之徵索,非襲謬則濫觴,若不及今釐正,則誠有難支之弊,前例中除非筵稟定式及事勢之不可已者,則切勿捧甘之意,分付各司,如是定頉之後,雖或有科外責出之事,亦勿許施,何如?上曰,依爲之。出擧條今當國用之匱竭,尤不可不克加留意,而際於卿言,極其穩當,各別飭甘,俾無日後法外煩甘貽弊之事,可也。宗慶曰,每當國役,木物之取用於都庫者,法意有存,而十數年內,別設木物色,稱以備預之需,貿取材木,無歲無之,通計十年,則假令爲五六萬兩,及其有役處,則每不合用,非卜定則別貿,此豈爲備預之本意哉?從今木物色,永爲革罷,依前取用都庫,俾無從他貿取,事甚便好,敢此仰達矣。上曰,依爲之。出擧條宗慶曰,別例房之闕外待令,曾因事役之時急而創始也。今則別無事役,而多數員役,長時待令,旣無意義,且不無耗費,姑令退歸本曹,何如?上曰,依爲之。出擧條宗慶曰,臣雖未及詳考本曹文書,蓋聞經費區劃之方,則年前壯勇營革罷以後,八萬餘石米之移屬於本曹者,流伊用下,以補每年不足之數,而假令一年應下之米,當爲十二萬石許矣。以今年言之,災減居多,收租菫爲五萬石,北營流來所餘,不過三萬餘石,合爲九萬餘包,以此九萬石之數,較諸歲用十二萬之包,則不足者,當爲三萬餘石,若不及今區劃,則萬無分排經用之道,而本曺則元無貿米以用之例,惠廳則自是貿遷有無之司也。本曹雖當經費優足之時,或有惠廳錢米推移去來之事,自臣曹,送錢于惠廳,貿米以用,以爲年年蓄積,俾無窘急之患,事甚便好,以此爲之,何如?上曰,依此爲之,可也。宗慶曰,以軍器副正事,兵曹判書,俄有筵稟詢問之擧,而臣待罪西銓時,以此事,欲爲一番仰稟而未果者矣。大抵器副陞資,雖是庶流疏鬱之政,本寺之正,階在副正之上,若以陞資定式,則捨正而就副,其爲倒施之政矣。且若以器正,如訓正陞資之規,以器副,又爲陞資之階,則是新資五窠之外,加設二窠,將爲七窠矣。此豈非過濫之政乎?臣意則爛商後,更爲定式似好矣。公轍曰,以官方論,則戶判之言,亦自儘好,而臣之俄者所奏,因前日疏滯定式,稍廣其路之意也,事段各異矣。訓正與器正,俱是宣薦武弁之窠,而庶流則無可區處之道,俄者所奏,專爲疏滯而言者矣。載瓚曰,一窠之加設,非不知憫然,而庶流振淹之方,只此一窠而已。若如戶判之言,則不必每都政循例爲之,擇其履歷地處,情勢冤屈者,兵判臨政更稟爲之,似好矣。思穆曰,臣待罪西銓時,以器副陞資之人,一次收用,其後更無此政,以器正爲拘,不以副政區處,亦非疏滯之政矣。上曰,器正與副正,皆爲陞資之階,則竝新資五窠,將爲七窠矣。然則新差者雖好,而未滿朔遞來者,必多厭之矣。此是每都政前,中軍營將,筵稟作窠者耶?公轍曰,然矣。器正雖無區處,七窠作窠太過矣。宗慶曰,此不可遽然稟定之事也。公轍曰,器副事,俄旣詳陳,而器正事,臣當追後爛商,更爲稟處矣。上曰,玉堂有所懷乎?鍾永曰,無仰達者矣。上曰,臺諫去就奏之。在明曰,憲府有在外及未差者,故朝以茶時啓辭入之,諫院則二員皆末署經,三員未差,故臺諫無入來者矣。命書榻敎曰,進御加味二陳湯前方中,陳皮加五分,山査肉減五分,去蘿葍子蓮翹麥芽,加倭黃蓮五分,自今日一貼式煎入。上命備堂先退,載瓚等退出,又命退,承史以次退出。
上在昌德宮。停常參·經筵。
金銑啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
金銑啓曰,行大司憲李直輔,執義宋穉圭,掌令金直淳·夫宗仁,持平洪羲弼在外,朴孝臣牌招不進,監察茶時之意,敢啓。傳曰,知道。
鄭觀綏啓曰,明日常參·經筵,取稟。傳曰,停。
李永老,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
李永老啓曰,藥房提調持湯劑來待矣。傳曰,封入。
鄭觀綏,以弘文館言啓曰,修撰徐能輔·李惟命,旣有只推之命,竝卽牌招察任,何如?傳曰,允。
金銑啓曰,卽者義禁府都事來言,時囚無得過三日滯囚,曾有定式矣。時囚罪人吳信甲·尹佐殷,當爲照律,而判義禁未差,同義禁李好敏有身病,姜碩龜在外,只有金宗善一人,無以備員擧行云,判義禁朱差之代,政官牌招,開政差出,待下批牌招,以爲開坐之地,何如?傳曰,允。
申在明,以吏批言啓曰,報恩縣監陞郡守事,命下矣。時任縣監李靖會,已經五品,郡守下批之意,敢啓。傳曰,知道。
有政。吏批,行判書徐榮輔在外未肅拜,參判未差,參議南履翼進,同副承旨申在明進。啓曰,行判書徐榮輔在外未肅拜,參判未差,小臣獨政未安,何以爲之?敢稟。傳曰,只出緊任,以李集斗爲判義禁,朴民淳爲刑曹正郞,李尙烈爲南陽府使,報恩郡守單李靖會陞郡守事承傳。
兵批,行判書南公轍進,參判朴聖集入直,參議吳淵常病,參知韓義運病,左副承旨李永老進。啓曰,兵批無緊窠,吏批無送西之人,無政事之,敢啓。傳曰,知道。
金銑啓曰,判義禁李集斗牌不進推考傳旨,今方捧入,而開坐命下之後,如是違牌,事甚未安,更爲牌招,何如?傳曰,允。
金銑啓曰,判義禁李集斗再牌不進推考傳旨,今方捧入,而開坐命下之後,如是違牌,不卽擧行,事甚未安,所當更請牌招,而係是一日三牌,何以爲之?敢稟。傳曰,更爲牌招。
金銑啓曰,判義禁李集斗三牌不進推考傳旨,今方捧入,而開坐命下之後,連事違召,無意承膺,揆以事體,極爲未安,所當更請牌招,而係是一日四牌,何以爲之?敢稟。傳曰,更爲牌招。
以副修撰徐能輔·李惟命牌不進罷職傳旨,傳于鄭觀綏曰,只推。
以大司諫尹益烈,獻納鄭元容,持平朴孝臣牌不進罷職傳旨,傳于金銑曰,只推。
鄭觀綏,以承文院都提調意啓曰,院製述官李泳外任代,前監牧官金亨遠差下,使之付軍職,冠帶常仕,何如?傳曰,允。
金銑,以義禁府言啓曰,頃因前京畿監司金在昌狀啓,龍仁縣囚推罪人逃失未捕之該縣令徐有聲,待畢賑拿問處之事,自本府覆啓蒙允,行會該道矣。卽接該道臣牒報,則該縣今已畢賑,而徐有聲,亦爲上來待命,拿囚之意,敢啓。傳曰,知道。
金銑,以義禁府言啓曰,公忠監司金蓍根査啓內,鎭川縣監洪夔謨罪狀,令攸司稟處事,啓下矣。洪夔謨,自任所未及上來云,依例發遣府羅將拿來,何如?傳曰,允。
金銑,以義禁府言啓曰,新寧前縣監南正和·金魯政·宋倫載·朴南源·洪秉宷等,竝令該府,拿問捧供,分等勘律事,傳旨啓下矣。金魯正·宋倫載·洪秉宷等,今方待命,竝拿囚,南正和,以時任金山郡守,方在任所,朴南源,下去京畿楊州地云,依例發遣府羅將,竝拿來,何如?傳曰,允。未及拿來者,竝使之待待命拿囚。
金銑,以義禁府言啓曰,順興前府使尹在陽·成肯柱·鄭澣·權漢緯等,竝令該府拿問,分輕重勘處事,傳旨啓下矣。尹在陽·成肯柱·權漢緯等,今方待命,竝拿囚,鄭澣,已爲身故云,罪名勿論,何如?傳曰,允。
金銑,以義禁府言啓曰,京畿前監司金在昌狀啓內,陽智縣監申錫耇罪狀,令攸司稟處事,啓下矣。申錫耇,今方上來待命,拿囚之意,敢啓。傳曰,知道。
上在昌德宮。停常參·經筵。
鄭觀綏啓曰,明日常參·經筵,取稟。傳曰,停。
金銑啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
鄭觀綏啓曰,來初一日,輪對日次矣,敢稟。傳曰,當次人受點,後日次待令。
鄭觀綏啓曰,三品官之毋得過三日,循例請牌,曾有定式矣,新除授刑曹參議尹鼎烈,大司成元在明,除拜後過三日不爲出肅,事體所在,誠極未安,竝從重推考,仍卽牌招察任,何如?傳曰,允。
金銑啓曰,判義禁李集斗四牌不進推考傳旨今方捧入,而開坐命下之後,連違召命,終不承膺,事體所在,誠極未安,所當更請牌招,而係是一日五牌,何以爲之?敢稟。傳曰,更爲牌招。
李羲甲啓曰,藥房都提調持湯劑來待矣。傳曰,封入。
以大司諫尹益烈,獻納鄭元容牌不進罷職傳旨,傳于金銑曰,只推。
金銑啓曰,判義禁李集斗牌不進推考傳旨今方捧入,而開坐命下,已至經宿,如是違牌,不卽承膺,事甚未安,更爲牌招,何如?傳曰,允。
金銑啓曰,判義禁李集斗再牌不進推考傳旨今方捧入,而開坐命下,已至經宿,連事違召,終不承膺,揆以事體,誠甚未安,所當更請牌招,而係是一日三牌,何以爲之?敢稟。傳曰,更爲牌招。
鄭觀綏,以弘文館言啓曰,修撰徐能輔·李惟命,旣有只推之命,竝卽牌招,何如?傳曰,允。
以修撰徐能輔·李惟命牌不進罷職傳旨,傳于鄭觀綏曰,只推。
以全羅監司李冕膺啓本,畢賑後願納民人,開錄馳啓,以待該廳稟處事,傳于李義甲曰,夙宵憧憧,而罔或少忽者,卽南民之庶免顚連之患,而有一分安接之幸,以爲朝家萬一之慮矣。今接來啓,自此南道之赤子,不至於向者罔涯之境,而道伯·守宰之誠心對揚,以答前後飭諭,推此可知。又見別單,納粟之民,若此數多,焉可以石數之多寡,忽於褒賞之典,其二千石以上納粟者,竝五衛將除授,使之下批,未加資者,亦爲加資,亦隨其資階,實職通用擬入,其餘從其分數,區別論賞。且以守令言之,自出廩穀,又踰一二千石者,可合激勸之道,一體尤加論賞事,分付賑恤廳。
以慶尙監司鄭晩錫各邑願納私賑人別單,傳于李羲甲曰,許多生靈,拯拔於塗炭之中,莫非道臣·守宰殫竭奉公之致,而今又見別單,士民之願納者,若是夥多,而納粟之石數,又若是千包內外者,極爲嘉尙。其聞風爭先,赴公忘財,實是罕有之事,其尤納之慶州人金漠權,永川人李有亨等,爲先分付該曹,實職及五衛將中,隨其資階,擬望以入,使之上來肅拜,而未加資者加資,其外全東秀段,爲其兄,自納千石,尤合褒賞,雖未知前例之如何,而令該廳,拔例論賞,其外亦爲分等論理,區別以聞事,竝爲分付賑恤廳。
以公忠監司金蓍根啓本,守令賑政最著者,私賑民人等,令該廳考例稟處事,傳于李羲甲曰,賑事無故順畢,極爲多幸,納其一二千石者,守令則勿論一二千石,拔例論賞,民則二千石者,特爲實職擬入,其外區別論賞事,分付賑恤廳。
金銑啓曰,判義禁李集斗疏批已下,卽爲牌招,何如?傳曰,允。
鄭觀綏,以吏曹言啓曰,新除授繕工監副奉事李友信,受由過限不上來,依例改差,何如?傳曰,允。
金銑啓曰,判義禁李集斗牌不進推考傳旨今方捧入,而開坐命下,已至經宿,連事違召,無意承膺,事體所在,誠極未安,更卽牌招,何如?傳曰,允。
李永老,以備邊司言啓曰,軍餉居末拿問,居二決杖,居三推考,還上居末決杖,居二推考,居三勿論,旣有元事目,還上未準捧居末拿問,而若邊地守令,則依前決杖,舊還未準捧守令論罪事,載在通編矣。卽見公忠監司金蓍根,慶尙監司鄭晩錫,統制使申大偀捧未捧狀啓,則公忠道還上居末鎭岑縣監鄭履元,居二燕岐縣監林沔浩,軍餉居末連山縣監尹毅東,居二燕岐縣監林沔浩,居三定山縣監嚴載,慶尙道元會常賑居末醴泉兼任龍宮縣監韓百源,居二昌寧縣監徐應輔,軍餉居末丹城前縣監鄭枻,居二山淸縣監金載春,居三固城縣令李悌彬,軍布作米居末新寧縣監尹憲圭,居二龍宮縣監韓百源,居三安義縣監韓復衍,別會穀居末柒谷府使閔修顯,丙寅別置米居末安義縣監韓復衍,統營所管軍餉居末固城縣令李悌彬,居二南海縣令鄭履權,居三金山郡守南正和,玄風縣監金用默云矣。所當依事目勘處,而設賑邑,自前有分揀之例,鎭岑·燕岐·連山·定山·醴泉·昌寧·丹城·山淸·固城·龍宮·柒谷·南海·金山·玄風等諸邑守令,竝姑勿論,新寧·安義,旣是救急之邑,與賑邑無異,亦當有參恕之道,一體分揀之意,分付,何如?傳曰,允。
持平朴孝臣啓曰,噫噫,逆鏔窮凶之罪,已悉於前啓,今不必更事臚列,而幸賴我慈聖殿下廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深,請正法罪人鏔,亟施孥戮之典,近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,庶幾拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所,今於嚴鞫之下,始迷終悟之說,都是粧撰,力拒痛挽之跡,了無可證,沉溺之自如,可以推知,而又況恒·儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖。噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨養成部落,凡諸排布設施,皆出其手,而訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,郞此一節,邪術淺深,有不暇論,學逵·與權,俱以家煥之甥姪,承薰之至親,標號之陰慘,花肋惟均,迷溺之丁寧,致嗣各證,兇祕之跡,如印一板,寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明,雖然此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩莫不願此事云爾,則凡爲邪術者,尙必知此箇兇謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮,請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。噫噫,痛矣。十數年來,賊勢益肆,人心靡定,顧瞻他日之徒,五字刀割之輩,踵相接也。惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故,此於渠,雖爲薄物細故,而亦可見隱若有恃,縱恣無忌之一端,今幸乾斷赫然,五字刀割此等黨與,不可仍置,請周爀,亟令王府,嚴鞫得情,快正典刑,三啓中諸賊,罪關宗社,憤切神人,往在先朝,旣允臺閣傳旨未下,故其時憲臣發啓,而伊後登筵,適値拜表發行,上下慶忭之日,仰承縷縷下敎,仍出姑停矣。今於一年二年之後,尙在不連不停之科。噫,先朝依允之盛意,蓋出於俯循輿情快伸王章,而慶日姑停,不過一時行權,則今不可以未經處分,有所仍置,請亟下三啓依允之傳旨,令該府擧行焉。噫,妖凶之邪學,熾如烈火,爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,而李基讓子,有沈溺之寵億,以凶頑邪魁擧世指目,基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸,請物故罪人基讓子寵億,姑先施於竄配之典。噫,彼李東萬,則言之便覺汚口,渠於履猷,卽是聲氣漠然之間,而托跡輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷,一串貫來,則主客輕重,初無可論,前後酌配之命,遽下於輿情轉激之際,豈不有乖於誅亂去慝之義哉?請古今島定配罪人李東萬,亟令王府,設鞫嚴問。噫噫,痛矣。宋國仁窮凶絶悖之情節,可勝誅哉?渠以幺麽賊弁,潛懷怨懟,少無忌畏,敢作掛書之變,顯售叵測之計,實是亘古所無之大變怪,而國之人皆曰可殺者也。端緖綻露無餘,證在昭然具在,則律以三尺,肆市猶輕,而其奈梟腸難化,專事掩有謂無,狼性愈鷙,乃敢忍終如初,積月拷訊一直抵賴,似此陰慝獰頑之物,抑亦鞫囚之罕有者,竟致凶身徑斃,厲口自滅,則王章無可伸之日矣,輿憤無少洩之時矣。不可以其身之物故,而少緩當律之夬施,請物故罪人國仁支屬應坐之類,亟施島配之典。今番逆獄,卽載籍所未有之變,而何幸凶賊伏法,已施适·雲之例,應問各人,亦皆盤覈正罪,而其中朴紀淳之名,屢出賊供,而特以光郁招內,敬賊所謂紀淳來見之月日,與敬賊文書中所錄,果有相左者,故雖無發捕之請,而與如此凶悖之類,往來參尋之跡,旣現於供招,則揆以鞫體,不可不一番盤問,以覈情節,請朴紀淳,亟令王府,拿來嚴問,以重鞫體,新除授掌令夫宗仁,時在全羅道濟州地,掌令金直淳,時在京畿驪州地,司諫院司諫李錫夏,時在果川地,請竝斯速乘馹上來事,下諭。答府曰,不允。下諭事依啓。
判義禁李集斗疏曰,伏以臣病伏私次,累日呻之中,伏蒙判金吾除旨,天牌遽降,揆以義分,所當不俟駕屨,粗伸叨謝之忱,而臣於向來,待罪見職,以其堂疏論列之遣辭深重,雖蒙一番體諒之恩,而顧其所遭,豈以尋常官箴,少伸廉防,有若無故者然,揚揚冒進之地也?旣以議讞漫漶,侵斥備至,則金吾一步,便成鐵限,情跡之難安,不可以時月之稍久,有所晏然,且臣目今病狀,衰頹之餘,重經關格,兼以泄痢,度數無定,食飮全却,今幾浹旬,尙在床褥,轉側須人,雖於房闥之內,蠢動無路,以情以病,俱難强策,召牌荐臨,末由承應,短章自列,猥陳疾痛之呼,冒瀆崇聽。伏乞聖慈,天地父母,俯垂鑑諒,亟遞臣所帶之職,仍治臣違傲之罪,以肅朝綱,以安私分,千萬幸甚。臣無任云云。答曰,省疏具悉。已諭於前批,勿辭行公。
全羅監司李冕膺疏曰,伏以臣迂滯之性,拙於幹務,貞痼之疾,難以應煩,而冒叨重寄,猝値大無,夙宵憂煎,茫無計策,畢竟其濟,寔荷王靈,南民之保有今日,伊誰之賜?一則閔覆之天也,二則閔覆之天也。年分準請,事逾常格,歲末停糴,恩出特旨,而頒以帑金,濟其窮乏,溫綸所及,婦孺感泣,嶺租島麥,駕海陸續,而惠繈之屢萬許貿,浿粟之代錢移送,積費宸慮,殆無遺籌,雖至常賦之重,或減其直,或緩其限,大農之入,莫能支計,而苟利於民,則一切寬貸,遂使百萬墊危之命,賴以全活,式至今日,眞所謂赤子不言,慈母之心,無不副其欲者也。猗歟盛哉。以臣匪才,無所猷爲,仰承朝家之指畫,而隨方接濟,俯勉守宰之殫竭,而悉心宣揚,區區寸忱,盡瘁而已。今幸賑事告畢,麥秋稍登,鶉鵠向蘇,流亡亦還,宵旴南顧之憂,庶可以少紓,而饑疫相仍,輒復如期,漸染呻吟,近益熾滋,行丐或至顚連,村閻間有札瘥,雖是流行之厄運,而未可謂一民之全無捐瘠,孤負聖畀,惄然慙痛,如添一病,臣於向來,迫於民情之遑急,罔念國計之大絀,屢犯瀆撓,妄干恩澤,雖荷聖批之曲循,每切私心之惶懼,賙饋方張,謬悠之罪,不趐山積,而無暇請勘,事竟之後,惟嚴譴是俟,仍伏念臣之冒當匪據,歲且再周,積瘁成疾,榮衛受損,日食不滿數勺,夜睡或未交睫,一經勞動,輒致層劇監賑之行,頻涉危厲,而幸得不殊,勘簿之際,全失照檢,而僅歸了當,忍死拚命,力盡精竭,今焉賑政旣訖,民情稍舒,則心氣益復委苶,病祟益復澌劇,收拾不得,勉强無望,昏倒㱡㱡,朝夕待盡,雖在平常無事之時,旬宣之地,非養病之坊,況今賑餘民事,尙如亂麻,恤隱蘇瘵,不可少緩,奮勵剸理,尤爲急務,而以若病狀,何以自效其萬一乎?生還故山,猶屬臣一己之私願,以聖朝終始爲民之念,不及今早賜區處,則瘡痍甫起,經萬死而僅生者,又將由臣而盡劉也。寧不哀矜而懍惕乎?每一念至,衷情倍覺熬迫,度日不啻如年,玆不得不冒死疾呼,此非臣自爲之計,祈延殘喘,實是爲南民請命者也。伏乞天地父母,俯垂鑑諒,亟命鐫罷,使此未冷之屍,及今舁還,徯蘇之民,及今安保,公私萬萬幸甚。臣無任云云。答曰,省疏具悉。卿之事似然矣,藩任特爲許遞。
京畿監司權常愼疏曰,伏以臣性本疎迂,識又蔑裂,不足備淸朝百執事之末,而屢叨師儒之長,一無對揚之效,士趨不端,而平日不能表率,試事宜嚴,而臨時不能檢飭,乃於春初泮儒到記時,臣之不職之罪,益彰著無所逃矣。臣罪大譴薄,且惶且愧,縮伏訟愆,無地自容,千萬不自意,以承宣前望,特蒙恩點,繼以有收敍之命,臣誠惝怳感激,不知負罪微臣,何以得此於聖明,召牌之下,固當竭蹶趨承,不俟駕屨,而舊罪尙未盡勘,新除不敢遽膺,坐犯違傲,惟大何是俟,聖度天大,特賜遞免,私分粗安,感祝冞深,曾未踰日,除旨又降,以臣爲京畿觀察使,臣聞命霣越,揆分怵惕,益不知所以措躬也。噫,方面之寄,不輕而重,至於畿內,又居諸藩之首,內而竝釐三輔,外而兼管四都,自非才猷夙著,望實俱稱者,莫宜居之,豈有空疎愚魯而苟然充備,如臣今日者哉?顧今民瘼日深,而臣之明,不足以遍察幽隱,政紀日紊,而臣之威不足以憚壓橫猾,宜飭者戎政,而臣無振刷弛廢之能,宜愼者考課,而臣無鑑別賢否之識,以臣之才,而居是之任,其萬萬不相稱,不待人見,而臣實自知,況念列邑設賑之餘,饑民之全活者,如大病之後,元氣未復,其懷保奠安之道,尤是目下不容少緩者,以臣之隨事憒劣,顧何以指揮列邑,措畫方便,仰寬我聖上憂民之念哉?臣左右思量,實無堪承之望,玆敢略陳短章,仰暴衷懇。伏乞聖慈,俯垂鑑諒,亟收臣新授藩任,以便公私,不勝幸甚。臣無任云云。答曰,省疏具悉。卿其勿辭往欽哉。
慶尙監司鄭晩錫疏曰,伏以臣一介孤賤,本無寸長,微如筦庫,卑如抱關,猶懼其疲軟不勝,況玆七十州旬宣澄淸之任,揆分量材,太不依俙,不啻若聾聵之責五音,僬僥之强千匀,故始奉除旨,再控微懇,未蒙準許,反辱溫諭,臣誠感激恩私,怵畏義分,黽勉冒膺,居然已歲一周,而竟未布宣德意,少塞任使,乃反召致殃咎,酷被歉荒,群生阽危,全道設賑,機務益繁,擔夯益重,冥擿而顚倒,牽架而挨過,在朝在夕,無時非獲戾,曰大曰小,無事非俟勘,反躬循省,滿心震惕,廼者貢蔘之全退,而臣之罪益著矣。噫,御供事體,本自嚴重,藥用進獻,尤宜敬謹,而臣實不肖無狀,奉職怠慢,旣不能先事戒飭,又不能臨封審擇,若論其罪,合置何辟,本院請罷,猶屬薄勘,而惟殿下,聖度天大,曲加包容,郵罰止於越俸,臣始焉感泣,繼以惶蹙,益不知措躬之所也。夫不職者必顯斥,有罪者無倖逭,然後法紀肅具僚警,而庶事不至於叢脞,今臣罪若是重,罰若是輕,而擁旄樹牙,晏若無故,臣雖知識愚昧,志氣鄙下,貪戀榮祿,放倒廉隅,而其於上而刑政之乖謬,下以物議之嗤點何哉?孽由自作,義在必退,宜亟自列,恭俟處分,而未及準封,先自冒控,揆以臣分,尤有所萬萬悚惶,且賑政方殷,民憂孔劇,區區私義,有不暇言,淟涊盤礴,冥然若無所省覺,而對人,未嘗不騂顔汗背,今焉供進僅準,薄勘苟完,更不可一日蹲據,以重添無恥無忌之罪,玆敢冒入文字,仰瀆崇嚴。伏乞天地父母,察臣罪之不可終貰,諒臣情之決難仍冒,亟鐫臣職,重勘臣罪,以肅朝綱,以安私分,千萬幸甚。臣無任云云。答曰,省疏具悉。嚴飭來後,勿辭察任。
刑曹參議尹鼎烈疏曰,伏以臣之月前一疏,非欲與人爭閑氣,只爲査事顚末之詳陳而已。及伏承聖批下者,諭之以彼則走坂之勢,申之以公心見之,孰不辨之,大哉王言。臣於是,百拜莊誦,榮感交中,乃者徐能輔再疏出,而比之前疏,益無倫脊,彼亦簪纓之列,則何敢以此等口氣,肆然仰徹於紸纊之前乎?臣不欲汚口與之上下論辨,而彼旣以臣疏與査案,節節矛盾,執以爲言,敷陳條件,則亦不容一向泯默也。曰穀直事也,臣疏之拈出昌城·陽德者,蓋爲其三報定價,只此兩邑故也。有甚前後之橫決者乎。曰兵營錢事也,彼雖以吳錫耇之招爲言,而査啓尙在,臣焉敢誣,錫耇之招,則以爲,渠非該掌,只陳所聞,糢糊說去,該掌吏安宅祺·文博之供,則丁寧質陳,故取考該邑·該驛之前後節目,月日瞭然,何乃捨却該掌之供,而歸重於錫耇之招乎?曰加分耗事也,臣之査案具在,所謂加分,一百六十石而已。其他査徵屬公之數,皆是繡啓外査得論列者,則疑亂掩護之說,又何其太無端也?今以例下二字之揷入疏中,搆臣以一罪案,誠不滿一哂,査案中穀數分排,質言前例之應下,則跋辭,又何必以二字,疊言複言耶?曰勅貨事也,前謂取殖者,今云擅動,擅動雖有謬例,烏可無罪,臣豈不論斷於査啓中乎?至於龍岡金哥事,監司之所推治者,卽金瓚·金珪·金樂海也。御史之所推治者,亦金瓚·金樂海也。卽彼所謂表老三父子中二人也。御史若眞箇知無罪被刑於巡營,則固宜憫恤之不暇,胡爲反加刑囚於杜門號泣一鄕稱冤之人乎?所謂疑眩者何事,混淪者何說,臣未可曉也。蓋其一篇命意,直歸臣於爲道臣分疏之科,把持凌轢,惟意搆捏,有若臣疏與査啓,一切相反者然,未知何許句節,果有顚倒漫漶之執跡也耶?噫,如有可辨之段,可明之事,則何不極意剖破,而無寧任他云云乎?移怒於不干之人,反詈以題外之言,此殆前所未聞之事也。大抵按廉與按覈,其爲奉命則同也。御史與道伯,與臣素昧則一也。於此於彼,何所容私,何所愛憎,所以査啓也,對章也,明言事事之虛實,直陳條條之是非而止。臣何曾扶抑於這間也哉?若其巧詐回互,卽千古宵小之目,彼乃公然加之於人,又反曰何不辨明,辨明云者,事之虛實,言之是非之謂也。今謂人曰爾是小人,其人曰吾豈小人云,則其可謂善於辨明乎?眞兒童迷藏之說也已。至若爲道臣瀝血籲冤云者,何其言之不擇也?彼果眞知爲他人尋常說道之言,則固不足責,而若認以辱說相加,則有國之所重者風敎,朝廷之所尙者禮讓,獨不念含血噀人,先汚其口耶?臣雖疲劣,豈可更與呶呶,徒增噂沓,而以此情踪,抗顔周行,實無其望,除旨之下,趨承末由,短章自列,冒控崇嚴。伏乞聖慈,俯賜鑑諒,刋臣職名,以快人心,治臣瀆撓,以肅朝綱,不勝幸甚。臣無任云云。省疏具悉。一向如此,徒涉煩屑,爾其勿辭察職。
上在昌德宮。停常參·經筵。
金銑啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
鄭觀綏啓曰,明日常參·經筵,取稟。傳曰,停。
備忘記,京畿監司權常愼下直,長弓一張,長箭一部賜給。
李永老啓曰,藥房提調持湯劑來待矣。傳曰,封入。
傳于李永老曰,左副承旨入侍。
鄭觀綏,以弘文館言啓曰,修撰徐能輔·李惟命,旣有只推之命,與新除授副應敎徐鼎輔,一體牌招察任,何如?傳曰,允。
以副應敎徐鼎輔,修撰徐能輔·李惟命牌不進罷職傳旨,傳于鄭觀綏曰,只推。
金銑啓曰,判義禁李集斗三牌不進推考傳旨今方捧入,而開坐命下,已至經宿,連違召命,無意承膺,事體所在,萬萬未安,所當更請牌招,而係是一日四牌,何以爲之?敢稟。傳曰,更爲牌招。
傳于李羲甲曰,左承旨許遞,前望單子入之,待下批牌招察任。
承旨前望單子入之,李好敏落點。
申在明啓曰,判義禁李集斗牌不進推考傳旨今方捧入,而開坐命下,已至多日,連違召命,無意承膺,事體所在,誠極未安,更爲牌招,何如?傳曰,允。
申在明啓曰,判義禁李集斗再牌不進推考傳旨今方捧入,而開坐命下,已至多日,連事違召,終不承膺,揆以事體,試甚未安,所當更請牌招,而係是一日三牌,何以爲之?敢稟。傳曰,更爲嚴飭牌招。
申在明啓曰,判義禁李集斗三牌不進推考傳旨今方捧入,而嚴飭之下,終不承膺,事體所在,誠極未安,所當更請牌招,而係是一日四牌,何以爲之?敢稟。傳曰,令次堂擧行。
以行左承旨李好敏牌不進推考傳旨,傳于李羲甲曰,更爲牌招。
以大司諫尹益烈,獻納鄭元容牌不進罷職傳旨,傳于申在明曰,只推。
李永老,以都摠府言啓曰,副摠管朴基豐,以禁衛中軍,本營諸將官射會監試事,南別營晝仕出去之意,敢啓。傳曰,知道。
持平朴孝臣啓曰,請正法罪人鏔,亟施孥戮之典。請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,快正典刑。請周爀,亟令王府,嚴鞫得情,快正典刑。請亟下三啓依允之傳旨,令該府擧行焉。請物故罪人基讓子寵億,姑先始以竄配之典。請古今島定配罪人李東萬,亟令王府,設鞫嚴問。請物故罪人國仁支屬應坐之類,亟施島配之典。請朴紀淳,亟令王府,拿來嚴問,以重國體。
京畿監司權常愼敎書。王若曰,殷畿止千里之民,宜先厥本,漢家置三輔之職,惟難其人,玆撤次月之班,爰畀福星之任,睠彼諸路二千石,最玆王甸卅七州,壁壘近接城闉,任諸陵供護之道,旌節坐鎭山海,兼四都保障之銜,朝廷命令之所由先,若周兩陜,舟車轉輸之共湊會,比宋三京,土瘠民貧,甚於關東磽确之地,役繁賦重,由乎都下徵發之端,未回氓風之淳,況値昨歲之儉,十二荒政,固恃前刺史之著治,九重宸憂,政擇新方伯之代斲,惟卿,淸朝雅望,故家令儀,早從事於文章,蠟鳳翔翥,間廁跡於蔭仕,枳鸞棲遲,受知先朝,以靑衿而叨侍,策名初服,侈緋玉之超頒,分州紱於驪江,勝哦松之標致,抗師席於鱣舍,期考藝之公明,宰列聯翩,幾年日月之依近,襟度虛曠,邇來江湖之逍遙,欲使展布其良材,宜試屛藩之重寄,玆授卿以京畿觀察使兼兵馬水軍節度使水原府留守·開城府留守·江華府留守·廣州府留守巡察使,卿其祗服寵命,往愼乃司,殿最明嚴,宜勉柔不茹而剛不吐,民庶摩撫,當使樂其業而安其生,値賑政之纔成,亶合凋瘵之蘇治,矧戎務之久弛,政須組練之精明,邦畿爲四方之根,宣此風化而浹髓,道伯卽諸州之長,可以廉勤而律身,野麥之眡順年,莫或民憂之少忽,倉粟之擁虛簿,其思吏猾之嚴懲,其餘稟裁,自有彝典。於戲,作藩重地,憩棠隆毗,旗纛近北斗之城,可慰仲山永懷之志,鎖鑰控左輔之域,且勉開封鎭安之治,故自敎示,想宜知悉。知製敎臣趙琮鎭製進。
庚午五月二十八日午時,上御誠正閣。左副承旨入侍時,左副承旨李永老,假注書洪周命,記事官李光文·金陽淳,以次進伏訖。上曰,京畿監司今在院乎?永老曰,留待矣。上曰,畿伯曾有入侍之例乎?永老曰,或入侍或不入侍矣。上曰,近因滯氣,連進湯劑,此症難於久坐,法講召對,許久停輟,誠庸憫然,少俟差可,當御講筵,而此後日熱漸劇,法講則將不久稟頉,而召對別講,欲乘晨夕少涼之時,時時召接,玉堂上下番,預爲講究好箇文義,此後登筵之時,敷奏爲可,以此意傳之也。仍命退,承史以次退出。
上在昌德宮。停常參·經筵。
未時申時,灑雨下雨,測雨器水深二分。
申在明啓曰,合辭方張之時,兩司無詣臺之員,事未安,除在外·未署經外,未肅拜·呈告人員,竝卽牌招,何如?傳曰,允。
申在明啓曰,行大司憲李直輔,執義宋穉圭,掌令金直淳·夫宗仁,持平洪羲弼在外,朴孝臣牌不進,監察茶時之意,敢啓。傳曰,知道。
李羲甲啓曰,日明常參·經筵,取稟。傳曰,停。
李永老,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
備忘記,全州營將金憲柱下直,長弓一張,長箭一部,片箭一部,筒兒一箇賜給。
金在昌啓曰,藥房副提調持湯劑來待矣。傳曰,封入。
傳于李永老曰,左副承旨入侍。
李羲甲,以弘文館言啓曰,副應敎徐鼎輔,修撰徐能輔·李惟命,旣有只推之命,竝卽牌招察任,何如?傳曰,允。
以副應敎徐鼎輔,修撰徐能輔·李惟命牌不進罷職傳旨,傳于李羲甲曰,只推。
以大司諫尹益烈,獻納鄭元容,持平朴孝臣牌不進罷職傳旨,傳于申在明曰,只推。
李永老啓曰,密符親納例也,而前公忠水使李石求,謂有身病,使褊裨替納,極爲未安,從重推考,何如?傳曰,允。
李永老,以都摠府言啓曰,副摠管鄭學畊,以訓鍊中軍,本營諸將官射會監試事,北營晝仕出去之意,敢啓。傳曰,知道。
申在明,以義禁府言啓曰,卽接月令醫員李周基手本,則時囚罪人李素,屢日處濕,伏暑挾食,轉成泄痢,度數煩數,眞元大脫,症形不輕云,罪人病勢危重,則一邊保放,一邊草記,曾有定式矣。李素,姑爲保放之意,敢啓。傳曰,知道。
禁府啓目,旌義前縣監呂喆永原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,新寧前縣監金魯正·宋倫載·朴南源·洪秉宷等原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,順興前府使尹在陽·成肯柱·權漢緯等原情云云。傳旨內辭緣,泛稱遲晩,所當請刑是白乎矣。尹在陽·權漢緯段,曾經侍從,勿爲請刑,載在大典通編,議處爲白乎旀,成肯柱段,刑推得情,何如?判付啓,依允爲旀,成肯柱段,除刑推議處爲良如敎。又啓目,龍仁縣令徐有聲原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,靈光郡守李素原情云云。問目內辭緣,泛稱遲晩,所當請刑是白乎矣,曾經敦寧都正,勿爲請刑,載在大典通編,議處,何如?判付啓,依允。又啓目,陽智縣令申錫耇原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又照目,承傳色吳信甲矣本府議啓內,以長番內侍,擧行不能審愼,致煩嚴敎,事極可駭,以此照律,罪杖八十收贖,奪告身三等,私罪,奉敎依允爲旀,功減一等爲良如敎。又照目,鍾閣守直官尹佐殷矣本府議啓內,更漏未下,人定先打,揆以法意,誠極駭然,以此照律,罪笞五十收贖,解見任別敍,私罪,奉敎依允爲旀,功減一等爲良如敎。
庚午五月二十九日辰時,上御誠正閣。左副承旨入侍時,左副承旨李永老,假注書朴熙顯,記事官李光文·金陽淳,以次進伏訖。上曰,都承旨今日仕進乎?永老曰,藥院進矣。上曰,昨日下敎,果傳于玉堂耶?永老曰,依下敎傳之矣。上曰,傳之以何?永老曰,聖敎有曰近以滯候,久撤法講,今則日熱,不久亦當頉稟矣,欲乘朝夕未甚熱之時,召對別講,間間爲之,玉堂預爲講究好箇文義,以待召接可也之意,傳于玉堂矣。上曰,全羅監司,何不差出耶?永老曰,別無監司有闕爲稟之例矣。上曰,雖至明日再明日間開政,果無所急之事耶?永老曰,然矣。上命退,承史以次退出。
上在昌德宮。停常參·經筵。
藥房都提調金思穆,副提調金在昌啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
申在明啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
申在明啓曰,行大司憲李直輔,執義宋穉圭,掌令金直淳·夫宗仁,持平洪羲弼在外,朴孝臣牌不進,監察茶時之意,敢啓。傳曰,知道。
李羲甲啓曰,明日常參·經筵,取稟。傳曰,停。
李永老啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于李羲甲曰,禮房承旨馳詣宗廟·景慕宮,奉審摘奸以來。
李羲甲,以內醫院都提調意啓曰,提調南公轍,今日問安,不爲仕進,卽爲牌招,何如?傳曰,允。
金在昌啓曰,藥房都提調·副提調持湯劑來待矣。傳曰,封入。
傳于李好敏曰,左承旨入侍。
李羲甲,以弘文館言啓曰,副應敎徐鼎輔,修撰徐能輔·李惟命,旣有只推之命,竝卽牌招察任,何如?傳曰,允。
以內醫院提調南公轍牌不進推考傳旨,傳于鄭觀綏曰,當湯劑連日煎入之時,雖有勿爲番番入參之敎,此是無時之謂,非日次之不參之謂也。近來日次,每有請牌之啓,固已怪於心,而實不知其何義,今日之提擧之難於入赴候班,而又疊違牌者,以湯劑奏效,且只老大臣,則入參無關於事體而若此耶,政院招致該院掌務官,此意傳于都提擧。
以副應敎徐鼎輔,修撰徐能輔·李惟命牌不進罷職傳旨,傳于李羲甲曰,只推。
以大司諫尹益烈,獻納鄭元容,持平朴孝臣牌不進罷職傳旨,傳于申在明曰,只推。
李永老,以兵曹言啓曰,今五月各廳堂下武臣朔試射,臣曹連因有故,不得爲之之意,敢啓。傳曰,知道。
李永老,以御營廳言啓曰,集賢門入直禁衛營軍,以本廳京中哨軍,來六月初一日,依例替代入直之意,敢啓。傳曰,知道。
副校理趙鍾永,副修撰趙琮鎭等箚曰,伏以臣等,伏聞近日,玉候欠和,連進湯劑,區區下情,不勝憂灼之至,俄伏見傳敎下者,以內醫院提調南公轍,日次候班,違牌不進,有提飭於都提擧者矣。當此湯劑連進之時,凡在保護之列,義當鎭日趨參,不遑自暇,而惟我聖上,特命以勿爲番番入參者,已是格外之曲念也。自下彈誠之道,惟在日次之聯進,則今此提調之違召,雖未知其有何事故,而分義誠禮,萬萬未安,其在飭勵之政,不容但已。請內醫院提調南公轍,亟施勘處,以重事體焉。取進止。答曰,省箚具悉。提調事,誠極未安,爾箚亦如此,施以越俸三等之典。
庚午五月三十日辰時,上御誠正閣。左承旨入侍時,左承旨李好敏,假注書朴熙顯,記事官李光文·金陽淳,以次進伏訖。上曰,藥房都提調入來乎?好敏曰,仕進矣。上曰,提調入來乎?好敏曰,今日不爲入來矣。上曰,都承旨如不進去,則何以爲之耶?好敏未及仰對,上曰,史官知之乎?陽淳曰,都承旨如不進去,則他承旨代去矣。上曰,史官亦去乎?光文曰然矣。上曰,何史官進去乎?光文曰,輪回進去矣。惠慶宮進服加味異功散前方中,去遠志縮砂,加烏藥一錢,益智仁五分,自今日五貼式,日次製入。出榻敎上命退,承史以次退出。
上在昌德宮。停常參·經筵。
申在明啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
申在明啓曰,行大司憲李直輔,執義宋穉圭,掌令金直淳·夫宗仁,持平洪羲弼在外,朴孝臣牌不進,監察茶時之意,敢啓。傳曰,知道。
李羲甲啓曰,明日常參·經筵,取稟。傳曰,停。
李永老啓曰,來初五〈日〉朝參日次矣,敢稟。傳曰,停。
傳于申在明曰,平安監司留待。
傳于申在明曰,平安監司入侍。
備忘記,平安監司李晩秀下直,長弓一張,長箭一部,片箭一部,筒兒一箇賜給。
傳于李永老曰,吏·兵曹歲抄點下者,依例捧傳旨。
李羲甲,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
申在明啓曰,卽者義禁府都事來言,時囚無得過三日滯囚,曾有定式矣。時囚罪人呂喆永·徐有聲·申錫耇·尹在陽·洪秉宷·成肯柱·權漢緯·金魯正·宋倫載·朴南源等當爲議處,而判義禁李集斗,有身病,次堂例不得擧行云,判義禁,卽爲牌招,何如?傳曰,使之次堂擧行。
李羲甲,以弘文館言啓曰,修撰徐能輔,李惟命,旣有只推之命,竝卽牌招察任,何如?傳曰,允。
以修撰徐能輔,李惟命牌不進罷職傳旨,傳于李羲甲曰,只推。
傳于申在明曰,在院承旨竝罷職,下義禁府推考。
傳于申在明曰,兵曹參判許遞,其代,都承旨金在昌除授,使之先擧行後謝恩。
金在昌啓曰,藥房副提調,持湯劑來待矣。傳曰,封入。
傳于金在昌曰,承旨有闕之代,前望單子入之,待下批牌招察任。
承旨前望單子入之,閔耆顯·李存秀·金基厚·鄭東榦·李魯益·金魯應落點。
傳于金魯應曰,傳命遲滯當該傳命司謁,事過後,竝令攸司科治。
吏曹口傳政事,兵曹參判單金在昌。
以同副承旨金基厚牌不進罷職傳旨,傳于李魯益曰,只推。
傳于鄭東榦曰,政官牌招開政,全羅監司差出。
傳于鄭東榦曰,見窠皆令差出。
有政。吏批,行判書徐榮輔在外未肅拜,參判未差,參議南履翼進,行都承旨閔耆顯進。啓曰,判書徐榮輔在外未肅拜,參判未差,小臣獨政未安,何以爲之?敢稟。傳曰,只出緊任,以閔命爀爲左尹,朴崙壽爲同義禁,李冕膺爲同經筵,金羲淳爲全羅監司,宋旼祥爲庇仁縣監,李種德爲直講,李羲斗爲典牲判官,金世忠爲顯陵令,徐英修爲引儀,沈能鎭爲造紙別提,嚴喆爲繕工副奉事,韓陵君單李海愚,承文正字單蔡弘韻,故令徐有復贈吏參例兼,全羅兵使徐春輔考,東學訓導單崔道彬,左尹單尹序東,右尹單閔命爀,知義禁單朴崙壽。
兵批,行判書南公轍病,參判金在昌病,參議吳淵常入直進,參知韓義運病,右承旨鄭東榦進,大護軍李冕膺,護軍金銑·朴聖集,副司果金亨遠,竝單付。
鄭東榦啓曰,卽者義府都事來言,時囚議處,使之次堂擧行事命下,而知義禁朴崙壽未肅拜,同義禁姜碩龜在外,只有同義禁金宗善一人,不得備員開坐云,知義禁,卽爲牌招,何如?傳曰,允。
傳于鄭東榦曰,都承旨,同副承旨竝許遞,前望單子入之,待下批牌招察任。
承旨前望單子入之,金相休·尹行直落點。
傳于鄭東榦曰,右副承旨,同副承旨竝許遞,前望單子入之,待下批牌招察任。
傳于金相休曰,右副承旨許遞,前望單子入之,待下批牌招察任。
傳于金相休曰,承旨未差之代,前望單子入之,待下批牌招察任。
承旨前望單子入之,宋文述·申溆·鄭觀綏落點。
以大司諫尹益烈,獻納鄭元容,持平朴孝臣牌不進罷職傳旨,傳于鄭東榦曰,只推。
藥房口傳啓曰,臣等卽伏承口傳下敎,有湯劑不順下,今日湯劑不爲進御,湯劑自今日停止之敎,臣等不勝憂悶焦灼之至,議定繼進湯劑,不容少緩,玆敢仰籲。伏乞亟許臣等率醫官入診,千萬顒祝,惶恐敢啓。答曰,知道。
以承傳色口傳下敎曰,湯劑進御而不順下,此後湯劑,雖更爲議定,今日湯劑,不爲進御,湯劑自今日停止,榻敎書出。
傳于鄭東榦曰,宜欲一伸,兵曹判書兼帶藥房提調之任,許遞。
吏曹口傳政事,以金履度爲內醫提調。
以李好敏·李羲甲·李永老·鄭觀綏·申在明囚單子,傳于鄭東榦曰,分揀放送。
金相休啓曰,新除授承旨鄭觀綏,方在罷散中,何以爲之?敢稟。傳曰,敍用。
鄭東榦啓曰,卽見校理李基崇縣道到院之疏,則後面連幅,不書臣字,有違格例,所當還下送,而係是言辭,故雖不得不捧入,不可無警,推考,何如?傳曰,允。
吏曹口傳政事,檢閱單洪敬謨。
金相休啓曰,新除授檢閱洪敬謨,卽爲牌招入直,何如?傳曰,允。
以檢閱洪敬謨牌不進罷職傳旨,傳于鄭東榦曰,只推。
鄭東榦啓曰,檢閱李光文·金陽淳,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,與別兼春秋朴周壽·申在植,竝卽牌招,以爲推移入直之地,何如?傳曰,允。
鄭東榦啓曰,檢閱洪敬謨,旣有只推之命,一體牌招,何如?傳曰,允。
傳于鄭東榦曰,檢校待敎朴綺壽所帶別兼春秋之任,今姑減下。
禮曹,今六月十八日大殿誕日陳賀時應行節目,參考前例,磨鍊爲白去乎,依此擧行,何如?判付啓,權停爲良如敎。
禮曹,今六月十八日惠慶宮誕辰陳賀時應行節目,參考前例,磨鍊爲白去乎,依此擧行,何如?判付啓,旣承慈敎,權停爲良如敎。
以全羅左水使安橚狀啓,忠愍祠失火,不勝惶恐待罪事,傳于金相休曰,勿待罪事,回諭。
鄭東榦,以吏曹言啓曰,前寶城郡守權師億,方在禁錮中,限滿前,例不得入於歲抄,而義禁府移文,初無禁錮等語,論理措辭,昨年十二月歲抄,循例書入於被謫蒙放秩,已蒙給牒之典矣。歲抄法意,本自嚴重,禁錮律名,又爲不輕,而因該府之漏落要語,以致臣曹之矇然擧行者,事體誠甚未安,當該義禁府堂上,從重推考,權師億所授職牒傳旨,勿施,何如?傳曰,允。
鄭東榦,以兵曹言啓曰,謹依下敎,政院六房行首書吏全鴻喆·洪胤進·金守正·白弘運·朴弘修·朴聖汲等,大張軍威,各嚴棍二十度之意,敢啓。傳曰,知道。
鄭東榦,以兵曹言啓曰,謹依下敎,在院書吏金樂賢·金景燁·白明麟·金命煥·張錫祚·崔雲翊·廉景行·丁致遠等,決棍十度之意,敢啓。傳曰,知道。
金相休以司僕寺一二提調意啓曰,判官李在純,纔已滿瓜矣。本寺多有擧行之事,難付生手,今姑仍任,何如?傳曰,允。
鄭東榦,以義禁府言啓曰,前承旨李好敏,下義禁府推考事傳旨啓下,而卿宰禁推該府草記,待批下捧供,載在大典通編矣。李好敏係是宰臣,敢啓。傳曰,知道。
行兵曹判書南公轍疏曰,伏以臣自近日以來,所患宿症,一倍添劇,頑痰衝亘,食飮全却,若將不保朝夕,而適忝保護之任,又當湯劑進御之時,必欲於奏效停止之間,殫竭誠力,殞斃爲期,乃於數昨,忽得暴泄,登溷頻數,元氣不能收拾,少有呑下,輒成關隔,達夜叫痛,與死爲隣,不得已懸病於日次,違傲於召命,欲以數行文字,仰請譴罰,而尙未能自力,際下嚴敎,萬萬震懍,有非臣子所敢承聞而自安者。臣雖疾病昏暗,全無省覺,聞此王言,寧不心驚,至於玉署諸臣,聯章請罪,規箴之言,臣固當蹶然樂聞,而至以分義誠禮等語,論列甚嚴,末又斷之以勘處,雖於尋常職事,得此罪則猶曰十死不足贖,而三尺不可逭,況於莫重嘗藥之地乎。縱荷聖度之包容,罰止越俸,而臣心危蹙,如添一病,勘不當罪,生不如死,今日監煎,亦不能如例仕進者,不但目下症形,末由運動,誠以堂箚體重,未蒙勘處之前,實無以冒沒進身,臣情到此,其亦悶且隘矣。罪在罔赦,義當必伸,玆敢略具疏本,仰首鳴號。伏乞聖明,念國體之不容如此,亟令有司,議臣當被之律,嚴行勘斷,使公議伸而具僚警焉。臣無任云云。答曰,省疏具悉。疏辭已知之矣,卿其勿辭,察嘗藥之任。
校理李基崇疏曰,伏以臣才疎樗櫟,景迫桑楡,蟄伏鄕廬,自分爲聖世之棄物者久矣。不意玆者,猥叨見職,華誥遽降,馹召繼至,蓽門生輝,鄕里聳觀,臣於積違之餘,宜卽扶舁登途,一肅恩命以伸叩謝之忱,而時適賤疾危苦,委頓床笫,雖欲强策衰骸,而將起旋仆,長路跋涉,萬無其望,故稍俟少間,以爲趨簉之計,而轉轉沈痼,一向無減,荏苒之間,爲日稍久,終無力疾之勢,徒積逋傲之辜,欲進未進之頃,已至閱朔虛縻矣。惶隕之極,又添一病,今始略構短章,冒控實狀,有臣如此,罪合萬隕,又況臣蒲柳之質,衰謝無餘,雖無實病之時,倀倀昏耗,便一聾瞽,顧何能效力於橫經之席,仰裨於顧問之列乎?從此玉署一步,卽是臣自畫之地,瞻望雲天,只憎戀結之忱而已。伏乞天地父母,諒臣病狀,卽賜鐫免,因治臣違傲之罪,以肅朝綱,以安私分焉,臣方自訟之不暇,顧何敢贅及他說,而區區憂愛之忱,不能自已,於病伏涔涔之中,略附愚衷,冒瀆宸聽,惟聖明裁察焉。顧今朝著之象,可言者何限,而就中綱紀一事,尤爲目下急切之憂。噫,綱紀不立,則庶事顚倒,百度解弛,固不可以收拾也。朱夫子有言曰,綱紀不能自立,必人主之心,公平正大,無徧側之私,然後有所繫而立,竊覵殿下近日處分,嚴明正大,至若掖隷之加倍痛繩,樂工之特命遠配,寔出於振肅頹綱之盛德至意,臣跧伏草野,得接朝紙,固不勝攢祝欽仰之至,宜其丕變之效,翹足可俟,而然而朝政猶欠於振刷,民風莫變於渝惰,上下相凌,等夷無別,內而法司之科禁,解紐不張,外而州縣之命令,壅閼不通,庶事由此而顚倒,百度由是而懈弛,朝野之間,有識竊歎,此蓋殿下之政令施措,尙有欠於乾剛之斷故也。伏願殿下,特加三思,臨事之際,夬示奮勵,發號之間,益勉揮廓,使朝著有肅淸之效,民風有齊整之實,則此不過殿下一心上轉移間事耳。苟如是則臣雖老死溝壑,猶生之年。臣無任云云。省疏具悉。所陳好矣,當留念,爾其勿辭,從速上來察職。
平安監司李晩秀敎書。王若曰,趙閱道歷典下邑,携鶴琴若是簡耶?寇平仲暫出北門,掌魚鑰非此莫可,肆予十行恩綍,畀卿一路福星,睠玆關西一區,實惟海東重鎭,距京都五百里山川,識殷師之封,按浿四十州溝洫,講周井之制,軍國之經費是賴,錢穀庤卅年之儲,民庶之産業有餘,貨財埒千戶之富,第向日撫御之多失,伊玆土弊瘼之俱興,若大病之新經,逖矣西土,念苛政之餘烈,哀彼下民,良牧之治是宣,舊染縱祛,回祿之災又報,新憂尙存,防禁不嚴,壃卒警三稏之采,侈靡轉甚,驛隷愧七繌之衣,南海吏民,必待孔刺史之來莅,西蜀士女,政須張知州之撫摩,惟卿,識慮深宏,風儀凝重,早膺奎閣之遴選,在昔先朝,曾試華都之保釐,卽予初服,戶部之籌畫久畀,朝論推爲通才文苑之聲譽素優,詞章特其餘事,望實之廓其地步,爲哭也無適不宜,孝友之本乎天姿,居家而惟德是好,北藩之良績旣著,西臬之僉擧允諧,玆授卿以平安道觀察使兼兵馬水軍節度使·都巡察使·管餉使·平壤府尹,卿其往愼乃司,祗服予命,下車問瘼,當勉捨舊而圖新,解印望風,宜思揚淸而激濁,石鍾之乳復出,莅民若崔公之賢明,合浦之珠重還,處官如孟氏之廉潔,恩信卽安邊之本,惟接應克勤厥功,淸儉是正俗之方,若振刷必革宿弊,於戲,階前萬里,倘體敷心之言,關外一隅,庶弛察眉之慮,吾今行且召矣。卿其往惟欽哉,故玆敎示,想宜知悉。知製敎李龍秀製進。
庚午六月初一日辰時,上御誠正閣。平安監司入侍時,右副承旨鄭觀綏,假注書洪周命,記事官李光文·金陽淳,平安監司李晩秀以次進伏訖。上曰,平安監司進前,晩秀進伏,上曰,職姓名奏之。晩秀仰奏職姓名,上曰,今日啓程而何處止宿?晩秀曰,日已向晩,可抵高陽矣。晩秀曰,日熱漸劇,聖體,若何?上曰,一樣矣。晩秀曰,臣因藥院聞之,玉候以滯氣,久欠天和,連進湯濟云,臣不勝區區伏慮之忱,而近日諸節,加減,何如?上曰,滯症尙未快祛矣。晩秀曰,王大妃殿氣候,何如?上曰,各殿宮氣候一樣矣。上曰,以卿之才望聲績,不必勖之,而箕營本是關防重地,比他道尤別焉,下去後,須誠心對揚,期於蘇弊也。晩秀曰,小臣以無似賤品,偏蒙聖恩,連叨重寄,惶感之極,誠不知攸達矣,知慮所及,敢不殫誠竭力,而才猷甚薄,威望素乏,今此重任,萬無堪承之望矣。上曰,箕營距京,爲幾里耶?晩秀曰,五百五十里矣。上曰,水土,何如?晩秀曰,較諸他道,則謂之善地,而臣曾屢見矣。近年以來,荐經回祿,積弊成痼,營邑凋殘,民困兵疲,蓄積防禦,實無緩急之可恃云,誠爲深慮矣。上曰,農形何如云耶?晩秀曰,畿·湖近以旱氣,不無受傷處,而關西則牟麥大登,雨澤亦洽云,預爲欣幸矣。上曰,當此盛熱,無事下去也。命宣諭別諭,仍命箕伯先退,晩秀退出,又命退,承史以次退出。
庚午六月初一日酉時,上御誠正閣。藥房入診入侍時,都提調金思穆,右承旨金魯應,待敎李龍秀,假注書朴熙顯,記事官李光文·金陽淳以次進伏,醫官秦泳·卞觀海·李敬培·李惟鑑·吳千根·吳仁豐·李漢臣·趙宗協·秦東秀·鄭重周楹外進伏訖,思穆曰,近來日氣雖熱,朝晝異候,玉候調攝之節,似當不宜,此時聖體,若何?上曰,一樣矣。寢睡·水刺之節,何如?上曰,一樣矣。思穆曰,王大妃殿氣候,何如?上曰,一樣矣。思穆曰,惠慶宮氣候,何如?上曰,一樣矣。思穆曰,嘉順宮氣候,何如?上曰,一樣矣。思穆曰,俄者已有所啓,而湯劑不爲順下,滯候尙未奏效而然矣。臣不勝憂慮焦灼之忱矣。上曰,湯劑不順下者,向已下敎,而見方有此症,如非進御後卽坐之致,則或湯劑中有何材料,不善導滯而然耶?思穆曰,二陳湯者,蓋導痰之劑也。連進七貼,而尙不順下,則其不順下之時多乎?上曰,順下者多,不順下者少矣。思穆曰,使諸醫診察脈候,然後湯劑加減之道,似勝矣。上曰,醫官入診,吳千根·趙宗協入診後,千根等曰,左右三部調均,而兩關脈度,猶有滑大之候,胃脘中痰滯,尙未快解矣。上曰,雖未快復,少有減節,日勢已晩,今日之內,則湯劑不必更進矣。思穆曰,然則退出議定,明日煎進矣。本院提調事,雖未知其病故之如何,而揆以分義,萬萬駭然,臣自承昨日下敎,事當卽爲請勘,而本院,與廟堂有間,以僚宷論僚宷,亦關朝體,雖未論勘,而於臣心,尤不勝悚惶矣。上曰,昨日下敎,卽事體之當然,這事而提調之上疏,其過矣,堂箚亦過矣。思穆曰,聖敎誠然矣,實爲萬萬可駭。上曰,疏中之辭意,亦過矣。思穆曰,當此逐日監煎之時,提調不可不備員,未差之代,令該曹口傳差出,何如?上曰,依爲之。出擧條上曰,進御加味二陳湯前方中,去川芎,加唐木香五分,自明日一貼式煎入。出榻敎上曰,進御加味二陳湯,自今日停止。出榻敎上命大臣先退,思穆退出,又命退,承史以次退出。
上在昌德宮。停常參·經筵。
申溆啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
申溆啓曰,行大司憲李直輔,執義宋穉圭,掌令金直淳·夫宗仁,持平洪羲弼在外,朴孝臣牌不進,監察茶時之意,敢啓。傳曰,知道。
鄭觀綏啓曰,明日常參·經筵,取稟。傳曰,停。
曺允遂,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
備忘記,富寧府使李尙岳下直,長弓一張,長箭一部,片箭一部,筒兒一箇賜給。
金相休啓曰,新除授右副承旨宋文述,時在全羅道礪山地,斯速乘馹上來事,下諭,何如?傳曰,許遞,前望單子入之,待下批牌招察任。
承旨前望單子入之,金履載落點。
以別兼春秋申在植·朴周壽,檢閱李光文·金陽淳牌不進罷職傳旨,傳于鄭觀綏曰,只推更爲牌招。
李存秀啓曰,藥房提調,副提調,持湯劑來待矣。傳曰,封入。
鄭觀綏,以弘文館言啓曰,修撰徐能輔·李惟命,旣有只推之命,竝卽牌招察任,何如?傳曰,允。
以修撰徐能輔·李惟命牌不進罷職傳旨,傳于鄭觀綏曰,只推。
以大司諫尹益烈,獻納鄭元容,持平朴孝臣牌不進罷職傳旨,傳于申溆曰,只推。
兵曹口傳政事,副護軍單李魯益。
以右副承旨金履載牌不進罷職傳旨,傳于金相休曰,只推。
有政。吏批,行判書徐榮輔在外未肅拜,參判未差,參議南履翼進,左承旨金相休進。啓曰,判書徐榮輔在外未肅拜,參判未差,小臣獨政未安,何以爲之?敢稟。傳曰,只出緊任。又啓曰,禮曹參議,今當差出,而擬望之人乏少,承旨及外任,竝擬,何如?傳曰,允。以鄭東榦爲禮曹參議,朴宗來爲判義禁,朴祖壽·兪武煥爲禁府都事,徐有升爲星州牧使,司僕判官李在純仍任事承傳,故承旨閔百昌贈吏參例兼,右尹閔命爀考。
兵批,行判書南公轍病,參判金在昌病,參議吳淵常入直進,參知韓義運病,同副承旨申溆進。以張漢宗爲水原監牧官,趙存常爲楊花別將,護軍閔耆顯,副護軍任厚常·金魯應·尹行直·宋文述·金基厚·李亨謙·崔命健·柳得源·安宅仁·李鎭恒,竝單付。
申溆啓曰,新除授判義禁朴宗來,卽爲牌招,以爲開坐之地,何如?傳曰,允。
傳于金相休曰,右承旨未差之代,前望單子入之,待下批牌招察任。
承旨前望單子入之,曺允遂落點。
金相休啓曰,吏曹郞廳來言,庇仁縣監宋旼祥,兩司俱未署經云,除在外·未署經外,未肅拜呈告人員,竝卽牌招,以爲署經之地,何如?傳曰,允。
金相休啓曰,守令署經事命下,而憲府則行大司憲李直輔,執義宋穉圭,掌令金直淳·夫宗仁,持平洪羲弼在外,朴孝臣牌不進,諫院則大司諫尹益烈,獻納鄭元容牌不進,司諫李錫夏在外,正言朴奎壽·鄭度采未署經,無以擧行,何以爲之?敢稟。傳曰,違牌人只推,更爲牌招。
以大司諫尹益烈,獻納鄭元容,持平朴孝臣再牌不進罷職傳旨,傳于金相休曰,只推。
申溆,以備邊司言啓曰,本司武郞廳沈尹泰,奔走勤仕,又滿十五朔,依例陞敍或守令除授事,捧承傳施行,何如?傳曰,允。
申溆,以禁衛營言啓曰,本營哨官方承圓,受由過限,依例汰去之意,敢啓。傳曰,知道。
知義禁朴崙壽,同義禁金宗善等疏曰,伏以臣等卽伏聞有時囚罪人等,令次堂議處之命矣。第伏念王府議讞,事體至重,捧供外,次堂例不得擧行,法意甚嚴,而間因特敎,雖或奉行揆諸經法,終難冒當,玆敢援例聯籲,仰瀆崇嚴。伏乞亟收替行之命,俾關和重而格例存焉,臣等無任云云。答曰,省疏具悉。判義禁許遞,未差之代,令政院,政官牌招開政待下批使之擧行。
判義禁朴宗來疏曰,伏以臣卽伏奉除旨,以臣爲判義禁府事者,開坐有命,天牌踵臨,固當竭蹶趨膺,不俟駕屨,而第時囚中新寧前縣監朴南源,卽臣之諸父行也。議處照律,方將次第擧行,此則首堂例爲主管,而親旣强近,屬又居尊,顧臣私義,其何可晏然冒當,以論其罪之重輕,以擬其律之上下者哉?伏惟聖明,敦倫爲治,雖以臺啓之重,苟有此等處義,亦皆輒蒙體諒,則臣何敢自阻,而不思所以仰籲乎?左右思量,承膺無路,玆敢略陳短章,仰瀆崇聽。伏乞聖慈,天地父母,特賜俯諒,亟遞臣新授之職,以安私分,仍治臣違傲之罪,以肅朝綱焉。臣無任云云。答曰,省疏具悉。此則令次堂擧行,卿其勿辭行公。
申溆啓曰,判義禁朴宗來,疏批已下,卽爲牌招,以爲開坐之地,何如?傳曰,允。
上在昌德宮。停常參·經筵。
申溆啓曰,行大司憲李直輔,執義宋穉圭,掌令金直淳·夫宗仁,持平洪羲弼在外,朴孝臣牌不進,監察茶時之意,敢啓。傳曰,知道。
金相休啓曰,明日常參·經筵,取稟。傳曰,停。
曺允遂啓曰,左副承旨鄭觀綏,右副承旨金履載,今日不爲仕進,竝卽牌招,何如?傳曰,竝許遞,前望單子入之,待下批牌招察任。
承旨前望單子入之,趙萬元·元在明落點。
李存秀啓曰,新除授行左承旨趙萬元,時在京畿水原地,斯速乘馹上來事,下諭,何如?傳曰,許遞,前望單子入之,待下批牌招察任。
承旨前望單子入之,金履載落點。
李存秀啓曰,藥房都提調·副提調,持湯劑來待矣。傳曰,封入。
金相休,以弘文館言啓曰,修撰徐能輔·李惟命,旣有只推之命,竝卽牌招察任,何如?傳曰,允。
以大司諫尹益烈,獻納鄭元容,持平朴孝臣牌不進罷職傳旨,傳于申溆曰,只推。
曺允遂啓曰,假注書洪周命,身病猝重,勢難察任,今姑改差,何如?傳曰,允。
洪周命改差,代以李羲準爲假注書。
以左承旨元在明再牌不進罷職傳旨,傳于申溆曰,只推。
金相休啓曰,庇仁縣監宋旼祥,兩司當爲署經,而大司諫尹益烈,獻納鄭元容,持平朴孝臣,旣有只推之命,竝卽牌招,以爲署經之地,何如?傳曰,允。
傳于申溆曰,知義禁未差之代,前望單子入之,待下牌招察任。
知義禁前望單子入之,宋祥濂落點。
吏曹口傳政事,同義禁單宋祥濂。
金相休啓,庇仁縣監宋旼祥,兩司當爲署經,而憲府則行大司憲李直輔,執義宋穉圭,掌令金直淳·夫宗仁,持平洪羲弼在外,朴孝臣牌不進,諫院則大司諫尹益烈,獻納鄭元容牌不進,司諫李錫夏在外,正言朴奎壽·鄭度采未署經,無以署經,何以爲之?敢稟。傳曰,違牌未署經及在外人,竝許遞,前望單子入之,待下牌招署經。
臺諫前望單子入之,大司憲李冕膺,執義申,掌令南必錫·高應觀,持平李允行·崔璧大,司諫柳漢謨,司諫崔時淳,獻納柳河源,正言權漢緯·吳鵬南落點。
申溆啓曰,前望修正,何等愼重,而今日臺諫前望中權漢緯,方在拿處中矣。該曹初不付籤,至蒙恩點,臣之矇然捧入,不勝惶悚,而當該吏曹堂上,不可無警,推考,何如?傳曰,允。
申溆啓曰,新除授正言權漢緯,以前任順興府使,方在拿處中,何以爲之?敢稟。傳曰,許遞,前望單子入之,待下批牌招察任。
正言前望單子入之,李英發落點。
曺允遂,以都摠府言啓曰,副摠管朴基豐,以禁衛中軍,本營諸將官褒貶講坐起事,南別營晝仕出去之意,敢啓。傳曰,知道。
曺允遂,以備邊司言啓曰,卽見公忠監司金耆根狀啓,則以爲,還餉不敷,每患排巡之不足,而至於今年,則賑資餘數,從略分還,則麰還加分,爲一萬二千六百七十二石零云矣。本道民情,絶異常年,當夏還政,果爲悶急,塗抹添分,勢所固然,而第還穀法意,至嚴且重,道臣之先加分後啓聞,事涉不審,有違格例,從重推考,何如?傳曰,允。
金相休,以禮曹言啓曰,卽接旌義前監牧官金景佑所志,則以爲,從孫胤礎,嫡妾俱無子,以其同生弟瀛礎第二子冑,欲爲繼後,兩家諸族,相議完定,而未及禮斜之前,胤礎夫妻俱歿,拘於常規,不得循例禮斜,依定式草記稟處事呈狀矣。凡係繼宗立後者,兩邊與受,明有可據而不得登聞者,許令該曹,論理草記事,曾有筵奏定式,而門長金景佑所訴旣如此,依定式金瀛礎第二子胄,立爲金胤礎之後,何如?傳曰,允。
以慶尙監司鄭晩錫狀啓,河東府民家失火事,傳于李存秀曰,民家失火,聞甚矜惻,原恤典外,別加顧恤事,廟堂區劃分付。
申溆,以義禁府言啓曰,保放罪人李素,還囚議處以入之意,敢啓。傳曰,知道。
禁府啓目,鎭川縣監洪夔謨原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,新寧前縣監南正和原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目粘連,向前李素亦,該郡旣以最尤甚,民勢極艱,則大同捧納,雖難責之以常年,事目旣是至嚴,裝發亦有定限,而停餘當捧之穀,不能刻期催督,以致過限,揆以法意,有難參恕,以此照律,何如?判付啓,依允。又啓目粘連,向前申錫耇亦,本邑昨年歉荒,無異尤甚,民間艱乏,誠如囚供,而但還上法意,至嚴且重,新還未捧,若是夥多,不可以荒年民勢,有所容貸,以此照律,何如?判付啓,依允。又啓目粘連,向前呂喆永亦,客舍失火,出於白晝,而不卽救滅,鬱攸之患,至及於莫重殿牌,事極驚駭,難逭重勘,以此照律,何如?判付啓,依允。又啓目粘連,向前徐有聲亦,錄啓罪人,不善防間,以致逃失,過期未捕,事極可駭,以此照律,何如?判付啓,依允。又啓目粘連,向前尹在陽段,甲子反逋,數雖不多,在任之時,未卽準捧,不可以磨勘前貶歸,有所參恕是白遣。成肯柱段,其所勘簿,在於兼任後數日之間,則許多穀包之未及翻閱,容或無怪,而逋穀旣發之後,難免不察之罪是白遣,權漢緯段,三載居官,徒擁虛簿,奸猾偸弄,一未摘發,畢竟反逋,至於此多,論以常法,難逭重勘,竝只以此照律,何如?判付啓,依允。
禁府啓目粘連,向前金魯正·宋倫載·朴南源·洪秉宷等亦,觀其所供,金魯正段,在任時徵逋,爲五百六十石,外此無所現發是如爲白乎旀,宋倫載段,因繡啓査逋之徵捧,爲三千餘石是如爲白乎旀,朴南源段,六千八百餘石逋欠,已盡收殺,至於巨逋,則末由督捧,區別報營,以冀登聞是如爲白乎旀,洪秉宷段,舊逋雖未督捧,二千餘石新逋,非渠所當是如,俱有所發明兺不喩,且以南正和所供觀之,邑査之未能詳盡,亦可反隅,上項四囚所供中,與邑査相左委折,竝令道臣,更加詳査狀聞,然後稟處,何如?判付啓,諸供若是相左,令道臣親執査啓事,申明嚴飭爲良如敎。
申溆,以義禁府言啓曰,卽接月令醫員李德厚手本,則時囚罪人宋倫載,屢日就囚之餘,寒感挾食,轉成血痢之症,登溷頻數,元氣大脫,症形危重云,罪人病勢如此,則一邊保放,一邊草記,曾有定式矣。宋倫載姑爲保放之意,敢啓。傳曰,知道。
知義禁朴崙壽疏曰,伏以臣昨伏見判堂批旨,時囚中前縣監朴南源議處,有令次堂擧行之命矣。親旣强近,屬又居尊,臣之私意,與判堂無異,成命之下,不敢冒當,玆敢據實仰籲。伏乞亟遞臣金吾之職,以安私分,仍治臣瀆擾之罪,以肅朝綱,不勝幸甚。臣無任云云。答曰,省疏具悉。卿之所帶知義禁之任,今姑許遞。
右副承旨金履載疏曰,伏以臣含恤茹痛,守制郊廬,三霜已訖,餘哀未忘,迺於昨者,伏奉承宣除旨,而私義難安,召牌之下,冒犯違傲,惟大何是俟,聖度天大,特賜遞改,曾未踰日,復有此恩命,臣惝怳震越,情激于中,自不覺淸淚之被面也。噫,臣蒙殿下再生之恩,得有今日,而以情則至窮蹙,以跡則至臲,豈敢復意於榮途之翺翔,而尙記臣海島蒙宥之後,初奉除旨也,臣母促臣登塗,送臣至門,嗚咽感恩之辭,丁寧願忠之戒,申申懇懇,言猶在耳。臣亦勉承母訓,復廁仕路,豈意臣之不孝無狀,行負神明,奄失所恃,永纏至痛,禮制有限,而巾服如常,恩眷不遺,而簪履復收,臣祗奉恩牌,復攬朝衣,念前事之如昨,覺衷情之抑塞,瞻望象魏,足不能進,臣情到此,良亦慼矣。且臣稟質素薄,屢嬰奇疾,苫堊以來,凘礫無餘,近又重添暑感,兼以風眩,宛委床席,實難轉動,以情而如彼難抑,以病而又如此難强,逖違耿光之餘,徒切戀結之忱,而末由隨牌進身,小伸區區之忱,自念臣罪,尤難容貸,玆敢忙陳短章,略暴情懇。伏乞天地父母,亟遞臣所帶之職,以安私分,以肅朝綱,千萬幸甚。臣無任云云。答曰,省疏具悉。爾其勿辭察職。
上在昌德宮。停常參·經筵。
曺允遂啓曰,行大司憲李冕膺,執義申,掌令南必錫·高應觀,持平崔璧在外,李允行傳旨未下,監察茶時之意,敢啓。傳曰,知道。
金履載啓曰,明日常參·經筵,取稟。傳曰,停。
曺允遂啓曰,藥房提調,持湯劑來待矣。傳曰,封入。
以修撰徐能輔·李惟命牌不進罷職傳旨,傳于金履載曰,只推。
金履載,以弘文館言啓曰,修撰徐能輔·李惟命,旣有只推之命,竝卽牌招察任,何如?傳曰,允。
金相休啓曰,庇仁縣監宋旼祥,兩司當爲署經,而憲府則行大司憲李冕膺,執義申,掌令南必錫·高應觀,持平崔璧在外,李允行牌不進,諫院則行大司諫兪漢謨,司諫崔時淳,正言李英發·吳鵬南在外,獻納柳河源牌不進,無以署經,何以爲之?敢稟。傳曰,違牌人只推,更爲牌招。
以修撰徐能輔·李惟命牌不進罷職傳旨,傳于金履載曰,只推。
金相休啓曰,庇仁縣監宋旼祥,兩司當爲署經,而憲府則行大司憲李冕膺,執義申,掌令南必錫·高應觀,持平崔璧在外,李允行牌不進,諫院則行大司諫兪漢謨,司諫崔時淳,正言李英發·吳鵬南在外,獻納柳河源牌不進,無以署經,何以爲之?敢稟。傳曰,竝許遞。政官牌招開政,待下批牌招察任。
有政。吏批,行判書徐榮輔在外未肅拜,參判未差,參議南履翼進,右副承旨金履載進。啓曰,判書徐榮輔在外未肅拜,參判未差,小臣獨政未安,何以爲之?敢稟。傳曰,只出緊任,以李勉兢爲大司憲,柳畊爲大司諫,李基崇爲執義,李惟命爲司諫,沈厚鎭·李敬參爲掌令,趙民和·朴基宏爲持平,趙琮鎭爲獻納,姜浚欽·尹致謙爲正言,李冕膺爲判尹,嚴思勉爲長城府使,祭酒單李直輔,金銑爲同經筵。
兵批,行判書南公轍病,參判金在昌病,參議吳淵常病,參知韓義運入直進,左副承旨曺允遂進。上護軍趙尙鎭,大護軍李冕膺,護軍兪漢謨·趙萬元,副護軍尹益烈·鄭觀綏,副司直宋穉圭·申·李錫夏·崔時淳·夫宗仁·金直淳·南必錫·洪羲弼·朴孝臣·崔璧·鄭元容·柳河源,副司果鄭度采·朴奎壽·吳鵬南·李英發,竝單付。
金履載,以弘文館言啓曰,本館下番闕直,事甚未安,應敎洪羲俊,副應敎徐鼎輔,副校理趙鍾永,與修撰徐能輔,旣有只推之命,竝卽牌招,以爲推移入直之地,何如?傳曰,允。
以大司諫柳畊,司諫李惟命,正言姜浚欽,掌令沈厚鎭,持平趙民和·朴基宏牌不進罷職傳旨,傳于曺允遂曰,只推。
曺允遂啓曰,明日次對,兩司當爲進參,除在外外,未肅拜人員,竝待開門牌招,何如?傳曰,允。
金相休,以吏曹言啓曰,今此明陵忌辰祭典祀官兼大祝,前校理趙民和塡差,而時無職名,令該曹口傳付軍職,何如?傳曰,允。
兵曹口傳政事,副司果單趙民和。
金履載,以禮曹言啓曰,卽接靑山幼學陸秀夏所志,則以爲族姪天擎,嫡妾俱無子,以其同姓二十八寸弟鳳年第二子在鎭,欲爲繼後,兩家諸族,相議完定,而未及禮斜之前,鳳年夫妻俱歿,拘於常規,不得循例禮斜,依定式草記稟處事呈狀矣。凡係繼宗立後者,兩邊與受,明有可據而不得登聞者,許令該曹論理草記事,曾有筵奏定式,而門長陸秀夏所訴旣如此,依定式陸鳳年第二子在鎭,立爲陸天擎之後,何如?傳曰,允。
禁府照目,旌義前縣監呂喆永矣本府議啓內,客舍失火,出於白晝,而不卽救滅鬱之患,至及於莫重殿牌,事極驚駭,難逭重勘,以此照律,罪杖八十徒二年定配,以公罪收贖,奉敎依允爲旀,功減一等爲良如敎。
獻納趙琮鎭啓曰,臣言議風采,初不近似於淸朝耳目之任,而千萬夢想之外,薇垣除旨,忽下於持被玉署之際,天牌儼臨,且感且恧,黽勉出肅,粗伸叨謝之忱,而第臣於合啓之中,有袒免之親,其在敦倫之義,不當聯參,在前如臣處地者,擧皆引避,輒蒙體諒之恩,臣之情地,宜無異同,以此情踪,其何可一刻晏然於臺次乎?請命遞斥臣職。答曰,依啓。
全羅監司金羲淳疏曰,伏以臣無能蔑技,疎鈍蒙昧,一空空人耳。徒以遭明時値倖會,沐浴乎兩朝涵濡之澤,前後所叨竊顯要華膴,無一近似於臣者,而臣輒冒居,謬玷殆無不遍,臣實日夕危懼,若臨履深薄,而所幸邇來處散,庶爲臣寡悔之道耳。不料湖藩新除,忽及於此際,臣自聞此命以來,益復凜然悸恐,不省所喩。噫,左嶺右海,綰財賦而輸魚鹽,以供上都者,湖南是已,國計之所恃,民命之所賴,方之他路,不啻倍蓰,而一遇昨年之大歉,官無儲而野無藏,民無得以自活,故船粟而哺之,輿錢而濟之,蠲其賦弛其糴,大費九重之憂勞,然後始得以拯溺而救焚,南民之保有今日,亦云幸耳。然瘡痍甫起,而呻吟不已,溝壑纔脫而袵席莫奠,譬如涸轍之魚,幸而沾勺水,而殘鮮焦鬛,圉圉無生意,而況秋後之憂,甚於受災之歲,停免復徵,新舊竝督,杼柚㮙罄,閭井繹騷,民於是,必有忘昔者之幸生,而反以生爲憂者,使天而豐,尙有此患,如其不然,又當如何?雖使善計者當之,亦必却顧而茫然,顧乃一埤之疎鈍如臣,蒙昧如臣者,竊恐爲朝家紕繆之政,無過於是者,臣若不自揆度,倖進冒赴,以誤一方事,則哀此小民,去益困矣。如器之將墜,而失於扶顚,如疾之待蘇,而加於少愈,臣旣料及於此,而强而受命,義之所不敢出也。抑臣有情私所切,不容不仰暴者,臣母年今七十有五矣。漸到癃衰,病隨而頻仍,臣於恒日,咨寒暄寢啖,以時醫藥,尙有失宜,愆和之時,尋常出門,或至竟晷,則心憧憧不安,臣若怵義分而終或南赴,則時當暑月,子母俱往,勢有不可,離捨曠月,情所不堪,如欲遲待將迎,亦有不可以預料者,情到難言,末由强爲,猶且行之,不惟在臣爲難,慈心於子,戀極而憂,憂則有損,其勢則然,以子貽此,失於子道,尤大矣,苟非然也。專城恩養,亦恒情之至願,臣何必冀懇之縷縷至此乎?臣旣以非才陳辭,輒又攙論其私,極知不敢,厥罪亦大,而事君之義,理當無隱,推孝之政,宜蒙矜恕,忘其僭猥,言不知裁。伏乞聖慈,察臣才之難冒,念臣情之難强,遞臣藩寄,回授材彦,以重國事,以幸私情,不勝大願。臣無任云云。答曰,省疏具悉。卿其勿辭,待秋涼將親,下往欽哉。
上在昌德宮。停常參·經筵。
藥房都提調金思穆,提調金履度,右承旨金相休啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
曺允遂,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金履載啓曰,玉堂備員間,視事頉稟之意,敢啓。傳曰,知道。
曺允遂啓曰,行大司憲李勉兢,執義李基崇,掌令李敬參在外,沈厚鎭陳疏入啓,持平趙民和牌不進,朴基宏未署經,監察茶時之意,敢啓。傳曰,知道。
傳于曺允遂曰,大臣·備局堂上引見。
金履載啓曰,明日祈雨祭齋戒,再明日,三明日明陵忌辰祭齋戒正日相値,視事頉稟之意,敢啓。傳曰,知道。
金履載,以內醫院都提調·提調意啓曰,副提調李存秀,今日問安,不爲仕進,卽爲牌招,何如?傳曰,允。
金相休啓曰,藥房都提調·提調,持湯劑來待矣。傳曰,封入。
以大司諫柳畊,正言姜浚欽,持平趙民和牌不進罷職傳旨,傳于曺允遂曰,只推。
曺允遂啓曰,庇仁縣監宋旼祥,兩司當爲署經,大司諫柳畊,正言姜浚欽,持平趙民和,旣有只推之命,掌令沈厚鎭,疏批已下,竝卽牌招,以爲備員署經之地,何如?傳曰,允。
掌令沈厚鎭疏曰,伏以臣本至庸極陋,百無一似,而涵濡先朝陶鎔之化,偏蒙殿下湔拂之恩,策名淸時,進身榮途,區區願忠,結轖于中,第其螢爝何以補日月之光,蟣蝨無以效涓埃之報,居常心口相語者,只欲隨事殫誠,一心直遂,謏才蔑識,全未經事,年前待罪北靑,奉職無狀,孤負分憂,竊謂先自一日之責,無愧平生之志,果不自料,事乃大謬,査逋始櫛鼠狗之竊,積怨朋起於雁鶩之列,遂至身名一敗,貽辱朝廷,莫非孽由自作,將誰咎哉?杜門訟愆,無面可顯,聖度天大,特加包容,宥環之聖澤未幾,滌瑕之洪恩荐降,隕結之報,寤寐不忘,迺者栢府新除,何爲謬及此罪累之賤也,手奉華誥,惝怳冥迷,不省所以自措也。嗚呼,粗有知識,何所事於小邑,苟能誠信,寧不孚於下屬,而威無足以見憚,明不能以折奸,致使無前之變,創起於目前者,是何足以自立於法從之列,而抗顔朝班,揚揚若無故之人,復蹈宿趼哉?賞罰,人主之大柄,廉隅,臣子之大節,雖使臣愚昧無恥,貪榮冒進,殿下安用此一鄙夫,而同朝之士夫,亦豈不㗛罵哉?縱欲聖恩,無物可棄,自顧公議,有難自解,左右量度,承膺無路。伏乞聖明,特命選部,亟改臣職名,以爲爲臣不忠者之戒焉。臣於引咎之章,不敢贅及他說,而第玆見聞之所及,不能有所泯默,玆敢略陳焉。還上之政,法意最重,半留半分,一以爲春耕不足之補,一以爲歲荒救飢之資,而顧今分還則如前,而留庫則全無,設以昨年告歉言之,初無留庫之穀,全沒救民之策,哀彼南民,殿屎相屬,流離盈路,今以一年之歉荒,而猶尙如此,假令荐逢年饑,則國胡以相恤,見今虛留之無邑不然,庫藏蕩然,不可爲後日之慮也。若問其故,則此皆下吏之逋負,而遂使今年仍置,明年不捧,竟至屢千石之空虛,蓋其弊源,守令不過一二年之遞易,而吏輩則生長其邑,稔知穀簿,移來移去,胡亂文簿,使之泛看,不得其要領,而渠則絶簿盜弄,指無謂有,無所不至,官長則便如過客,何以熟知其頭緖之繁亂,名色之變換?若不及今矯捄,永無釐正之道,臣謂盡査八道郡邑留庫穀,盡得其原數後,亦令各邑,査出流逋,盡數捧積,而第此災年菫過,吏亦不料生,竝許寬緩徵捧,一無欠縮,則留庫之穀,可無虛留,而設或有後日之災歲,救荒之策,亦似有條理矣。今以穀剩全乏,或請得於關西,或請移於海西,而兩西亦安知無此弊也?臣本無知,顧此一得之愚,不足爲車薪之盃水,而事在目下,不得不冒昧煩陳,惟聖明垂察焉。臣無任云云。省疏具悉。所陳,令廟堂稟處,爾其勿辭察職。
司諫李惟命疏曰,伏以臣猥以無似,獲蒙恩私,二載西邑,得遂便養之願,母子相對,祗切攢祝而已。不意月前,玉署特點,有隕自天,臣於逖違之餘,固當蹶趨承,不俟駕屨,而臣之偏母,年過七十,宿病沈淹,首尾三朔,一直無減,朝晝之際,證情頓異,頃刻之間,苦歇無狀,臣早失所怙,終鮮兄弟,凡於救護之節,藥餌之方,非臣親檢,無人替行,故召牌之下,鎭日違傲,閱月虛縻,罪戾徒積,本職未遞之前,無非臣俟勘之日矣。薇垣新除,又下於此際,繼伏聞賓對有命,臣於臺地,雖無一分堪承之望,而若其一登前席,獲瞻耿光之願,豈敢後於他人乎?第臣母病,一味凜綴,目下情私,實無晷刻離捨之勢,玆敢忙陳短章,仰瀆崇嚴。伏乞聖慈,俯垂鑑諒,亟遞臣新授職名,以便救護,仍治臣逋慢之罪,以肅朝綱焉。臣無任云云。省疏具悉。爾其勿辭救護。
曺允遂啓曰,守令署經事,命下矣。憲府則行大司憲李勉兢,執義李基崇,掌令李敬參在外,沈厚鎭牌不進,持平朴基宏未署經,一員未差,諫院則大司諫柳畊,正言姜浚欽牌不進,司諫李唯命受由,獻納未差,正言尹致謙在外,無以備員署經,何以爲之?敢稟。傳曰,違牌人只推,更爲牌招。
以大司諫柳畊,正言姜浚欽,掌令沈厚鎭再牌不進罷職傳旨,傳于曺允遂曰,只推。
持平趙民和啓曰,臣言議風采,本自蔑裂,耳目重任,初不近似,而持憲除旨,忽下於千萬夢想之外,署牌屢降,荐犯違傲,揆以分義,極涉悚惶,雖不得不章皇出肅,粗伸叨謝之忱,而第臣於合啓中,有私義之不可冒參者,從前如臣處地者,皆陳敦倫之義,輒蒙體諒之恩,今臣處義,宜無異同,且賓對未參,雖緣情地之難安,承宣請推,尤切私心之悚恧,以此情踪,其何可一刻晏然於臺次乎?請命遞斥臣職。答曰,依啓。
以應敎洪羲俊,副應敎徐鼎輔,副校理趙鍾永牌不進罷職傳旨,傳于金履載曰,只推。
以修撰徐能輔再牌不進罷職傳旨,傳于金履載曰,只推。
金履載,以弘文館言啓曰,本館下番闕直,事甚未安,應敎洪羲俊,副應敎徐鼎輔,副校理趙鍾永,修撰徐能輔,旣有只推之命,竝卽牌招,以爲推移入直之地,何如?傳曰,允。
以應敎洪羲俊,副應敎徐鼎輔,副校理趙鍾永,修撰徐能輔牌不進罷職傳旨,傳于金履載曰,只推。
金履載,以弘文館言啓曰,本館下番闕直,事甚未安,應敎洪羲俊,副應敎徐鼎輔,副校理趙鍾永,修撰徐能輔,旣有只推之命,竝卽牌招,以爲推移入直之地,何如?傳曰,允。
以應敎洪羲俊,副應敎徐鼎輔,修撰徐能輔再牌不進罷職傳旨,傳于金履載曰,只推。
金履載,以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
傳于金履載曰,發遣吏郞,諸執事淸齋與否,摘奸以來。
王大妃殿以承傳色諺書,下敎于金履載曰,有拘忌事,欲奉主上,暫時避寓于慶熙宮,而主上不從,故遷延日子矣。定以明日,欲與嘉順宮一體移御,此意傳于大臣,奏于大殿,待處分擧行。
金履載啓曰,時原任大臣,有稟達事,來詣請對矣。傳曰,入侍。
金履載啓曰,入直玉堂,有稟達事,來詣閤外請對矣。傳曰,入侍。
傳于金履載曰,坐直承旨入侍。
金履載啓曰,時原任大臣,有稟達事,更爲求對矣。傳曰,入侍。
金履載啓曰,入直玉堂,有稟達事,更爲求對矣。傳曰,入侍。
傳于金履載曰,大臣俄奉慈敎請對,以其事涉急遽爲奏,故更爲仰勉慈心,而至有不安承聞之敎,當初予心之難於奉承者,誠如大臣所奏重大云云,而今則慈敎,如是懇至,其在順志之一道,不可膠守前言,明日當詣慶熙宮,而此是往來者,告廟一節勿爲磨鍊,王大妃殿·嘉順宮,亦當姑欲移御,以此擧行,祗迎處所,依前例磨鍊。
曺允遂啓曰,卽者中樞府錄事來言,領府事李時秀,以爲再次求對,誠未仰格,慈敎之下,尤極震懍,走伏金吾,恭俟嚴誅云矣,敢啓。傳曰,卿之此擧,萬萬過矣。勿辭安心還第事,遣史官傳諭。
曺允遂啓曰,卽者議政府錄事來言,左議政金載瓚,右議政金思穆,以爲前席屢瀆,未承兪音,及奉慈敎,轉益震懍,走伏金吾,恭俟鈇鉞之誅云,仍納命召,何以爲之?敢稟。傳曰,卿等之此擧,萬萬過矣,勿辭安心還第事,遣史官傳諭,竝傳命召。
曺允遂啓曰,卽者義禁府都事來言,領府事李時秀,左議政金載瓚,右議政金思穆,今方待命於金吾門外云,係是大臣去就,敢啓。傳曰,知道。
傳于曺允遂曰,明日慶熙宮動駕,軍兵隨駕大殿,訓局馬步軍兵中折半,大將率領,爲先廂,馬步軍折半及昌德·慶熙宮闕內外入直馬步軍及兩營騎士,爲後廂,而到鍾樓兩旁排列,而殿宮駕過後,鱗次隨嘉順宮,後廂軍兵尾局磨鍊,挾輦軍以四百名磨鍊,禁·御兩營大將率步軍標下,一則留陣於宗廟上路,一則留陣於鍾樓前路,摠戎使把子·石橋邊兩旁排立,禁軍全數磨鍊,留營置之。
傳于曺允遂曰,慶熙宮動駕後當往來,而挾輦軍一百名,鎗劍軍六十名磨鍊,仗馬儀仗安徐,禁軍一番,先後廂,以內外營入直軍各二百名,訓將只率前排旗鼓若干名數磨鍊,百官只備堂隨詣,不緊侍衛除之,留陣置之。
傳于金履載曰,明日慶熙宮動駕後,每日六承旨,從次一員式問安於慈宮,而夕問安及湯劑進服之節,分承旨書啓以聞,後來此闕,則元承宣如彼闕時例,分承旨書啓,則亦如此闕例爲之。
曺允遂啓曰,明日動駕時,兩司侍臣,當爲進參,除在外受由未署經外,未肅拜人員,竝待開門牌招,何如?傳曰,允。
傳于金履載曰,都承旨·左承旨許遞,前望單子入之,待下批牌招察任。
承旨前望單子入之,洪義浩·尹鼎烈落點。
兵曹口傳政事,護軍單李存秀,副護軍單元在明。
曺允遂,以都摠府言啓曰,今六月初六日大駕先就鍾樓祗迎,移次慶熙宮時,侍衛寶劍,當爲備員,而副摠管鄭學耕,以訓鍊中軍,陣上進,朴基豐以禁衛中軍,陣上進,三員未差,無以備員,令政院稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,竝許遞,前望單子入之,待下批牌招察任。
副摠管前望單子入之,李文會·趙萬元·朴宗京·李好敏·金魯敬落點。
以副摠管前望單子,傳于曺允遂曰,李好敏敍用。
傳于曺允遂曰,分都摠管,以禮判朴崙壽,刑判沈象奎,分副摠管,以護軍閔耆顯·鄭尙愚除授,分都事,政院差出事,分付。
分都摠都事四望,以李吉會·柳聖台·南熙·卞浩德爲分都摠都事。
以朴來謙·洪羲祖爲分假注書。
傳于曺允遂曰,明日出宮內門路,以協陽門爲之。
傳于曺允遂曰,王大妃殿,嘉順宮明日出宮內門路,以賓陽門爲之。
金履載,以禮曹言啓曰,今六月初六日大殿,王大妃殿,嘉順宮移御慶熙宮時,王大妃殿,嘉順宮出宮儀註,直爲書入各殿宮之意,敢啓。傳曰,知道。
曺允遂,以兵曹言啓曰,今六月初六日王大妃殿移次慶熙宮時,侍衛軍兵,當爲磨鍊,而取考謄錄,則殿宮動駕時前後牌軍,例以訓局軍四百名磨鍊矣,今亦依此擧行,何如?傳曰,允。
曺允遂,以兵曹言啓曰,今六月初六日嘉順宮移次慶熙宮時,侍衛軍兵,當爲磨鍊,而取考謄錄,則殿宮動駕時,前後牌軍,例以訓局軍四百名磨鍊矣,今亦依此擧行,何如?傳曰,允。
金履載,以觀象監提調意啓曰,本監最緊方書購來者,納于內閣與本監,則自本監草記請賞,曾有先朝受敎定式矣。本監天文學方書,秩數不多,每當試取考閱之際,事甚苟艱矣。日官皮景厚,本監官生全在信,譯官金亨宇,寫字官金榮大,購得數理精蘊二帙,曆象考成一帙,律呂正義一帙,西洋曆法一帙,而數理精蘊一帙,律呂正義一帙,西洋曆法一帙,納于內閣,數理精蘊一帙,曆象考成一帙,納于本監,在前如此之類,多有施賞之例,日官皮景厚,施以加資之典,譯官金亨宇,寫字官金榮大,令該院,一體加資施賞,本監官生全在信,自本監依願施賞,而係是恩典,不敢直請,上裁,何如?傳曰,依法典施賞。
義禁府啓目粘連,向前洪夔謨亦,諸條發明之供,道査各人之招,旣皆脫空,不須更論,而宮結事段,雖云節目之遵行,旣是荒年之穀,出自民力,則不思裁量,以致剩餘之此多,不可以俱有歸屬,有所參恕,以此照律,何如?判付啓,依允。又啓目粘連,向前南正和亦,觀其所供,參考府上文書,則戊午秋因繡啓就拿,逋穀二千一百六十餘石之準數徵捧,伊時供招,至今現在,而今以丁巳戊午之欠逋,又入於邑査者,事甚訝惑,其在覈實之道,不可據議勘斷,更令道臣,詳査狀聞後稟處爲白乎旀,滯囚可悶,行査諸囚,竝姑保放,何如?判府啓,依允。又照目粘連,順興前府使尹在陽·成肯柱·權漢緯等矣本府議啓內,尹在陽段,甲子反逋,數雖不多,在任之時,未卽準捧,不可以磨勘前貶歸,有所參恕是白遣,成肯柱段,其所勘簿,在於兼任後數日之間,則許多穀包之未及翻閱,容或無怪,而逋穀旣發之後,難免不察之罪是白遣,權漢緯段,三載居官,徒擁虛簿,奸猾偸弄,一未摘發,畢竟反逋,至於此多,論以常法,難逭重勘,竝只以此照律罪,尹在陽·成肯柱段,各杖八十收贖,奪告身三等,權漢緯段,告身盡行追奪,徒三年定配,勿揀赦前,私罪奉敎依允爲旀,成肯柱段,功議各減一等爲良如敎。又照目粘連,靈光郡守李素矣本府議啓內,該郡旣以最尤甚,民勢極難,則大同捧納,雖難責之以常年,事目旣是至嚴,裝發亦有定限,而停餘常捧之穀,不能刻期催督,以致過限,揆以法意,有難參恕,以此照律,罪杖八十收贖,奪告身三等,私罪,奉敎依允爲旀,議減一等爲良如敎。又照目粘連,陽智縣監申錫耇矣本府議啓內,本邑昨年歉荒,無異尤甚,民間艱乏,誠如囚供,而但還上法意,至嚴且重,新還未捧,若是夥多,不可以荒年民勢,有所容貸,以此照律,罪杖八十收贖,奪告身三等,私罪,奉敎依允爲旀,功減一等爲良如敎。又照目粘連,龍仁縣令徐有聲矣本府議啓內,罪人不善防守,以致逃失,過期未捕,事極可駭,以此照律,罪杖七十收贖,告身盡行追奪,徒一年半定配,私罪,奉敎依允爲旀,功議各減一等爲良如敎。
曺允遂,以義禁府言啓曰,時囚罪人權漢緯,告身盡行追奪,徒三年定配,勿揀赦典,照律公事判府內,依允啓下矣。權漢緯告身盡行追奪,江原道原州牧丹邱驛,徒三年定配,勿揀赦前,而以議啓內辭意,具罪目,依例發遣府羅將,押送配所,何如?傳曰,允。
曺允遂,以義禁府言啓曰,時囚罪人徐有聲,杖七十收贖,告身盡行追奪,徒一年半定配,照律公事。判付內依允,功議各減一等事,命下矣。徐有聲功議各減一等,減徒加杖,杖一百收贖,告身盡行追奪,放送之意,敢啓。傳曰,知道。
庚午六月初五日辰時,上御誠正閣。大臣·備局堂上引見入侍時,左副承旨曺允遂,假注書李羲準,事變假注書裴相仁,記事官李光文·金陽淳,左議政金載瓚,右議金思穆,刑曹判書沈象奎,右參贊金履度,禮曹判書朴崙壽,戶曹判書朴宗慶,行護軍閔耆顯·李得濟·李光益·李肇源·李堯憲·李塘,校理徐長輔以次進伏訖。載瓚曰,日熱近甚,聖體,若何?上曰,一樣矣。載瓚等曰,寢睡·水刺之節,何如?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,惠慶宮氣候,何如?上曰,一樣矣。載瓚等曰,嘉順宮氣候,何如?上曰,一樣矣。載瓚等曰,元子宮諸節,何如?上曰,與前一樣矣。思穆曰,二陳湯進御,至今日爲二十貼,水刺諸節,漸有奏效者乎?上曰,比前一樣矣。思穆曰,醫官方來待閤外,入診詳察,更定湯劑爲宜矣。上曰,別無可論之症,姑不必診候矣。上曰,次對爲之。載瓚曰,卽見全羅前監司李冕膺報本司辭緣,則以爲,濟州別儲牟米輸來實數,爲八千六百七十三石零,當以本色竝耗捧納,而右沿牟麥,近被黃蟊之災,移轉穀物之竝督,實無其路,牟米一石,代以租二石七斗五升,從便換作,待秋收捧,穀名則何以稱之,磨勘於何衙門爲辭矣?本道元牟還,數旣夥然,而今以近萬石移轉牟,添付竝督,其勢實難,依狀請準折換租,待秋捧納,名以濟州牟代租,句管於本司之意,分付,何如?上曰,依爲之。出擧條載瓚曰,卽見全羅前監司李冕膺狀啓謄報,則以爲,珍山·礪山·咸悅等三邑雹災,殆遍一境,牟麥兩種,酷被其害,當此牟還開倉之日,萬無如數準捧之路,三邑皮牟眞麥三千五百四石零,特許作租事,請令廟堂稟旨分付矣。三邑雹災,若是孔酷,牟麥受傷,殆遍一境,民事萬萬驚歎,本道捧還,旣無其路,當年應捧條中皮牟眞麥三千五百四石零,依狀請許令換租,待秋捧上,何如?上曰,依爲之。出擧條載瓚曰,卽見公忠監司金蓍根狀啓,則以爲,公賑用下各穀折皮,爲十萬五千三百二十四石零,許除公私穀,則不足條折米,爲七千二百七十六石零,以嶺南穀中米一千二百十八石零,補還穀中米四千六百八十六石零,北穀中米三百三十二石零,營賑穀中米一千三十八石零,分排取用,請令廟堂稟旨會減矣。劃下賑穀,若或不足,則事當狀聞加請,待備局行會後施行,而初不狀請,直爲取用,末乃請減於賑簿旣勘之後者,大失格例,極涉疎率,該道臣從重推考,穀物則旣已排用於賑資不足之代,許令會減,何如?上曰,依爲之。出擧條載瓚曰,今幸兩麥登場,四道畢賑,而民生尙在瘡痍,穀簿無不迷亂,賑後收拾之難,殆甚於賑前,若非自初始事者,實無以懷保釐刷矣。凡賑道道臣及守令之瓜後仍任者,雖使如例差代,其外則守令,限今年勿許遷轉,至於湖南道臣,瓜旣不遠,病實難强,不得已特賜體諒,而他道則俾無得爲瓜前圖遞之計,自政院,另加察飭之意,分付,何如?上曰,依爲之。出擧條載瓚曰,卽見濬川司所報,則以爲,近來川渠之堙塞,卽由於川內造家投棄汚穢等弊,而此弊不祛,則雖濬無益,庚辰節目中,疏渠處或有執頉,則當該參軍部官,卽地論罪事,定式截嚴,而一自辛亥,五上司外不得推治部屬事,定式之後,本司難以句管申飭,一依庚辰節目,後舊例遵行爲辭矣。辛亥定式之後,除非上司,則無得推治部屬,而但濬川司,則與他司有異,疏濬之役,旣在於部字內,而自本司不得句管,檢飭部屬,則果不無多少掣礙之端,此後則依庚辰節目施行之意,分付,何如?上曰,依爲之。出擧條載瓚曰,卽見前慶尙前左水使元永冑報備局辭緣,則以爲,本營所屬多大·西生·包伊·西平等四鎭,列在倭路要衝之地,責應煩苦,鎭民流亡,若不及今矯捄,必致罷鎭之境,而本營及東萊·釜山·開雲·豆毛,曾有軍民疊役之弊矣。本營則前水使狀請蒙頉,東萊則前府使陳疏蠲免,釜山則御史書啓除減,開雲·豆毛則前監司枚報廟堂,果蒙筵稟,身布則移送,責應則會減,而今此四鎭,獨未蒙一視之澤,四鎭疊役軍四百六十八名,依他例移送於道內七十一州,包伊·西平之責應於倭館者,亦依開雲·豆毛例,會減於儲置,則可無邊民渙散之慮爲辭矣。東萊及釜山·豆毛·開雲等一邑三鎭軍民疊役之弊,前因道帥臣狀請及繡啓,今已蠲免,而惟此多大·西生·包伊·西平四鎭,爲敵路要衝,與三鎭無異,爲軍民痼弊,與三鎭無異,而至於蠲役釐弊之惠,則及於三鎭,而不及於四鎭,宜有向隅之歎,且非均施之政,一依東萊三鎭已施之例,凡移送與會減之節,從便釐捄,俾無殘鎭偏苦之弊,以此分付該道道臣,何如?上曰,依爲之。出擧條載瓚曰,頃因摠戎使李塘狀啓,北漢山城及公廨寺刹修改物力,毋論某樣公貨,從便取用後登聞事,草記蒙允矣。卽見該廳所報,則以爲,所入物力錢,合爲三千八百十九兩零,以本廳所在銀代錢中,姑先取用爲辭矣。本城修補之役,今已告訖,而所入財力,旣無從他拮据之道,已令該廳所在銀代錢,姑爲取用矣。依所報以此會減之意,分付,何如?上曰,依爲之。出擧條載瓚曰,頃以貢市人詢瘼草記中各廛亂廛復設事,有爛議處之之命矣。市民之以此呼訴,前後非一,而通共許賣,今已二十年之久,且當初令甲,有異於一時試可之意,今不可遽議,置之,何如?上曰,依爲之。出擧條載瓚曰,臣有區區所懷,敢此仰達矣。日前承宣及院吏處分,臣意則恐爲過中之擧矣。承宣職在出納,凡於疏章,若有未安者,則退却,可也。或往復而使之改其句語,亦可也。不此之爲,則固有所失,而在院承旨,一竝罷職,倉皇對吏,景色極爲愁沮,至若院吏,皆是蒙騃蠢蠢,直一蟣蝨之賤,有何知識乎?設有知識,卿宰之疏箚,渠何敢議到乎?治罪各有攸當,若有渠輩之所犯科者,則只令攸司,從重科治,無所不可,至有命入各營前排閤外棍治之擧,伊日光景,都下驚恐,且聖上威怒,何等愼重,而遽加之於此等至賤之流乎,臣伏聞在昔肅廟朝,治一憲吏,仍下敎曰,宋太祖誤治一吏,終日不樂,而予則自治憲吏之後,殆至終年不樂。仍命優恤其妻孥,伊時臣民,莫不欽仰攢祝,且孝宗朝,嘗下敎於先正臣宋時烈曰,凡於施措,制怒爲難,若有可怒之事,則輒經夜而處之,庶無過當之擧矣。文王一怒而安天下,而猶不大聲以色,聖人之心法,有可以仰認矣。今此處分,臣則謂殿下治心之工,有所未盡而然也。旣往之事,今不必更爲提達,而從今以後,益加審愼於此等處焉。上命就座,上曰,諸宰以次奏事。象奎曰,昨年禁釀時勘律,以大明律私茶條,杖一百徒三年,倣而行之矣。向日大臣所奏,非所以洞弛酒禁,大釀及酗酒,設禁自如,若有犯科,則亦宜依此律用之,而不可不一番經稟,今者大臣旣登筵,下詢處之,何如?上曰,大臣之意,何如?載瓚曰,臣已聞之,而有所酬酢者矣。大釀酗酒之禁,固自在,犯者議以此律好矣。上曰,右相之意亦同乎?思穆曰,臣亦別無異見矣。上曰,依此爲之。崙壽曰,今年雨澤,自春慳閟,立夏以後,連爲頻仍,兩麥旣幸登稔,三農庶幾無愆矣。夏至已過,初庚漸近,而方當移秧之節,跨朔旱乾,一霈尙遲,言念民事,誠甚渴悶,此時圭璧之薦,恐不容少緩,初次祈雨祭,不卜日今初七日三角·木覓·漢江,依例遣堂下三品官,虔誠設行,何如?上曰,大臣之意,何如?載瓚曰,初庚不遠,節序漸晩,此時祈雨,一日爲急,依禮堂所奏,不卜日設行好矣。思穆曰,秧節已晩,一霈尙靳,此時祈雨,不容少緩矣。上曰,依爲之。出擧條允遂曰,今日賓對,兩司諸臺,無一人進參,事甚未安,竝推考,何如?上曰,依爲之。出擧條思穆曰,二陳湯,將連爲煎進乎?上曰,加製以入,可也。思穆曰,後日日次,則切願特許診察焉。上曰,日次前後,當召見矣。王大妃殿進御六君子湯,自今日停止事。出榻敎仍令大臣諸宰先退,又命承史退出,諸臣以次退出。
庚午六月初五日戌時,上御誠正閣。時原任大臣,入直玉堂請對入侍時,右副承旨金履載,假注書李羲準,記事官李光文·金陽淳,領府事李時秀,左議政金載瓚,右議政金思穆,校理徐長輔以次進伏訖。時秀曰,近日旱炎孔熾,聖體,若何?上曰,一樣矣。時秀曰,伏聞連進湯劑云,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,中宮殿氣候,何如?臣久未登筵,有此問候矣。上曰,與前一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。時秀曰,元子宮諸節,何如?上曰,胎毒近則少減,姑一樣矣。時秀曰,臣於病伏私次之際,伏聞左右相,以慈殿諺敎下者,將有求對之擧,故臣亦趨造,伏見慈敎,誠不勝驚遑萬萬矣。臣未敢知拘忌之爲何拘何忌,而雖以閭巷言之,稍有知識之人,猶不道拘忌二字,況以堂堂千乘之國,有此不卜日移御之命,擧措若是急遽,事面若是苟且,諺敎中殿下不從之敎,臣等固已欽仰我殿下光明正大之德矣。慈敎雖如是,臣等萬無奉承之道,伏願昻稟慈旨,亟寢成命焉。載瓚曰,領府所奏,誠守經之論,凡拘忌云者,卽不過巫卜輩不經之說,揆以常理,豈有是乎?慈敎實出於保護聖躬之至意,而殿下居至尊之位,百靈呵護,萬祥咸湊,何有乎拘忌與否乎?以殿下聖學之高明,灼然俯燭其無是理,而一夜之間,有此擧措,非但都下人心之驚惑,有不可言,彼八方之聽聞,當以爲,如何?凡於帝王家,雖有一時臨幸之事,亦當先期命戒,不宜草率,況移御何等重大之事,而今乃不時命下,若是急遽乎?凡事屬聖躬,臣等固無所不用其極,而此則有不然者。決知其萬萬無是理,而徒知承奉之爲分義,則臣等雖不足言,其於國體何,事面何耶?伏願加聖三思,期回慈念焉。思穆曰,兩大臣之所陳,誠得矣。拘忌二字,非帝王家所可道者,決無是理,臣等豈敢以事屬聖躬,爲重大,而黽勉奉承乎?時秀曰,雖咫尺之地,尋常行幸,亦不可如是急迫,何況移御乎?載瓚曰,非但聽聞之駭惑,寧有如許事理乎?臣決知其萬萬不可奉承矣。上曰,日前慈殿,已有此下敎,而事體之重大,拘忌之不經,誠如卿等之所奏,予亦豈不知之?自初縷縷仰陳,不得奉承者,良以此也。卿等之言如此,第當更爲仰稟,而慈敎亦出於不得已之事,似難一向違拂,事甚難處矣。時秀曰,今承下敎,誠不勝欽昻攢祝,慈敎有可奉承之事,亦有不可奉承之事矣。上曰,事體如此,故自初不敢奉承矣。載瓚曰,殿下若仰稟慈殿,卽寢成命,則非但中外臣民之欽頌,左右史書之簡冊,傳之後世,其將尤有光於聖德矣。上曰,予非不知之,而移御亦有事故而然矣。長輔曰,拘忌本非正大之事,移御卽是愼重之擧,雖尋常閭巷之間,不爲拘忌者亦多,而若或移徙,則必也難愼之,擇以吉日,以重其事矣。況帝王之居,將欲移御,而寧可若是急遽乎?奏未畢,上曰,已諭於大臣玉堂,姑止之,大臣先退,可也。時秀曰,臣等謹當退俟處分矣。上曰,第當昻勉,而姑未敢知允從與否,故不得指一下敎,卿且竢之。仍命退,大臣承史以次退出。
庚午六月初五日初更四點,上御誠正閣。坐直承旨入侍時,右副承旨金履載,假注書李羲準,記事官李光文·金陽淳以次進伏訖。上曰,入告慈殿,則下敎曰,大臣之爭執,不當若是,予心不覺慙愧矣。俄者下敎,非但專出於拘忌也。兩闕之往來,自前多有如此之時,有非大臣一向爭執之事,勿復如是之意,言于大臣爲敎,到今事勢,誠有不得不然者,自下順志之道,惟當奉承而已。承旨須退傳此敎也。履載曰,俄者大臣所奏,誠得當矣。移御一事,何等重大,而其爲不合於事理,有駭於聽聞,當如何裁?殿下今以順志爲敎,夫事之所當奉承者,奉承之爲順志,而至若不當奉承者,則期於勉回,以循事理,然後是可謂之順志也。若非大段顚倒之事,則今者下敎,如是縷縷,大臣豈不奉承乎?伏願更以不當奉承之意,誠心導達焉。上曰,須卽出去,詳傳此敎也。履載曰,俄下慈敎拘忌二字,終有所未安,故姑不頒布矣。上曰,卽爲頒布擧行也。仍命退,承史以次退出。
庚午六月初五日二更五點,上御誠正閣。時原任大臣,入直玉堂求對入侍時,右副承旨金履載,假注書李羲準,記事官李光文·金陽淳,領府事李時秀,左議政金載瓚,右議政金思穆,校理徐長輔以次進伏訖。時秀曰,入侍承宣之出傳下敎,詳爲承聆矣。慈敎丁寧懇至,臣等誠不勝惶悚矣。若非大關國體,則何敢屢瀆之不已乎?今於中夜,頒此傳敎,則八方聽聞,其將,何如?當今民俗多訛,誠不知轉成何樣,傳說亦豈非可悶乎?拘忌旣屬聖躬,則臣等豈敢或忽於奉承,而今此移御之重難,有大於拘忌之事,臣等明知其然,而徒欲奉承,則是負我殿下也。臣豈忍爲此哉?思穆曰,擧行節次之窘急,亦不可不顧矣。時秀曰,擧行諸節,特其末節,半夜求對,更爲仰陳者,誠以事體道理,有不容不如是矣。載瓚曰,八方之聽聞姑舍,雖數百里提封之國,稍存規模,則考諸往牒,未聞有如此擧措,不意昇平之時,有此顚倒之擧,臣等忝在三事之列,何敢奉承乎?事屬聖躬,臣等縷縷仰達,實萬萬悚惶,而使國體無損,事理得當,亦是爲殿下地,誠不敢顧少嫌而累大德矣。上曰,予亦非不知此箇事體,而慈敎自初懇至,屢次仰陳,未蒙允從,到今事面,勢將不得不奉承矣。載瓚曰,臣等豈不反復思惟,而決是不可奉承者矣。上曰,予亦知其如此,故更爲仰奏,或冀慈心之轉回矣。今則實無以期於勉回,到此地頭,奉承之外,恐無他道矣。時秀曰,決非奉承之事,何以奉承乎,移御豈造次可爲之事乎?上曰,此異於移御,只奉慈殿慈宮,則不當曰移御,自前多有往來之事,慈敎旣如此,在下之道,不可不擧行矣。移御之後,第當觀勢仰稟,以爲還御之地矣。長輔曰,大臣亦豈不知奉行之爲順志,而有此更爲求對之擧乎?語未畢,上曰,玉堂不必更奏矣。上曰,英廟朝及先朝,有移御之例,而今則有異於移御,以此曉諭也。時秀曰,此非一兩日蹔爲移次之事,則豈非移御乎?臣等旣登前席,不能得請而退,則安用臣等爲哉?上曰,俄已下敎,以此擧行。仍命書傳敎曰,大臣俄奉慈敎請對,以其事涉急遽爲奏,故更爲仰勉慈心,而至有不安承聞之敎,當初予心之難於奉承者,誠如大臣所奏重大云云,而今則慈敎,如是懇至,其在順志之一道,不可膠守前意,明日當詣慶熙宮而此是往來者,告廟一節,勿爲磨鍊,王大妃殿,嘉順宮,亦當姑欲移御,以此擧行,祗迎處所,依前例磨鍊。上曰,出而卽爲頒布。時秀等曰,臣等旣伏聞慈敎,已極嚴重,今於傳敎中,至有不安承聞之敎,臣等尤萬萬悚惶,謹當退俟嚴譴矣。仍退出,命承史退,承史諸臣以次退出,
上在慶熙宮。停常參·經筵。
大駕詣祗迎所,入幕次後,內閣·政院·玉堂·藥房口傳問安。答曰,知道。
木覓·漢江神位板過去時祗迎後,內閣·政院·玉堂藥房口傳問安。答曰,知道。
大殿·王大妃殿·嘉順宮移御後,內閣·政院·玉堂·藥房,朝廷二品以上,六曹堂上,奉朝賀單子問安。答曰,知道。
惠慶宮,遣承旨朝問安。答曰,知道。
申溆啓曰,行大司憲李勉兢,執義李基崇,掌令李敬參在外,沈厚鎭牌不進,持平朴基宏未署經,一員未差,監察茶時之意,敢啓。傳曰,知道。
曺允遂啓曰,司僕寺內乘,來言捲簾,取稟。傳曰,捲三面。
曺允遂啓曰,卽者兵曹郞廳來言,今日動駕時,別侍衛不可不備員,本曹判書南公轍,有身病,不得進參云,卽爲牌招,何如?傳曰,允。
傳于曺允遂曰,別侍衛,令次堂擧行。
兵曹口傳政事,分都摠管二單沈象奎·朴崙壽,分副摠管二單閔耆顯·鄭尙愚。
傳于曺允遂曰,分都摠管沈象奎,分副摠管閔耆顯·鄭尙愚,竝許遞,前望單子入之,待下批牌招察任。
分副摠管前望單子入之,閔耆顯·金宗善·金魯敬落點。
吏曹,以尹益烈·任厚常爲兵曹參議,以金履喬·朴大奎爲分兵曹分兵曹參知,以李潞·尹錫永爲分兵曹正郞,以朴升鉉·朴宗璜爲分兵曹佐郞,以韓晩裕·吳載紹爲分內醫提調。
傳于金履載曰,禮房承旨,馳詣受香所,奉審摘奸以來。
曺允遂以司僕寺一二提調意啓曰,今此移御時,例自加出內乘一員差出,而使之上下闕分入直矣。今番亦爲依例,令該曹口傳差出,以爲擧行,而還御後卽爲減下,何如?傳曰,允。
兵曹,以李章謙爲假內乘。
申溆,以義禁府言啓曰,今日擧動時,王大妃殿·嘉順宮左右考喧都事,當爲備員,假都事四員,令該曹差出,以爲分排之地,何如?傳曰,允。
金相休啓曰,藥房都提調·提調,持湯劑來待矣。傳曰,封入。
申溆啓曰,臣溆以惠慶宮問安,進去下直之意,敢啓。傳曰,知道。
曺允遂啓曰,分假注書洪羲祖·朴來謙,時無職名,令該曹依例付軍職,冠帶常仕,何如?傳曰,允。
分承旨鄭來百書啓,臣於當日申時量,問安于惠慶宮是白乎,則答曰,知道敎是白遣,湯劑進服後,諸節一樣之意,敢啓。傳曰,知道。
以大司諫柳畊,正言姜浚欽,掌令沈厚鎭牌不進罷職傳旨,傳于申溆曰,只推。
申溆啓曰,守令署經事,命下矣。大司諫柳畊,正言姜浚欽,掌令沈厚鎭,旣有只推之命,竝卽牌招,以爲署經之地,何如?傳曰,允。
申溆啓曰,庇仁縣監宋旼祥,兩司當爲署經,而憲府則行大司憲李勉兢,執義李基崇,掌令李敬參在外,沈厚鎭牌不進,持平朴基宏未署經,一員未差,諫院則大司諫柳畊,正言姜浚欽牌不進,司諫李惟命受由,獻納未差,正言尹致謙在外,無以備員署經,何以爲之?敢稟。傳曰,違牌人只推,更爲牌招。
以修撰徐能輔牌不進罷職傳旨,傳于金履載曰,只推。
金履載,以弘文館言啓曰,本館下番姑降入直,事甚未安,修撰徐能輔,旣爲只推之命,卽爲牌招,何如?傳曰,允。
兵曹口傳政事,大護軍單沈象奎,護軍單李好敏。
刑曹判書前望單子入之,趙得永落點。
傳于金相休曰,刑曹參議前望單子入之,待下批牌招察任。
刑曹參議前望單子入之,任厚常落點。
金相休以司饔院都提調意啓,今此大殿·王大妃殿,嘉順宮移御慶熙宮矣。明日爲始,中宮殿,惠慶宮供上,當自昌德宮捧入,而係是御供,自下不可循例擧行,何以爲之?,敢啓。傳曰,從便擧行。
金履載,以承文院都提調意啓曰,闕內各司,竝爲移接於各其處所矣。本院旣在於慶熙宮,亦爲移接之意,敢啓。傳曰,知道。
曺允遂,以兵曹言啓曰,依下敎,慶熙宮內外營,以昌德宮入直軍中磨鍊除出,使之移直,內軍堡十處,外軍堡十三處把卒,每處各二名,令三營隨其字內,擺立昌德宮軍號,自時御所,量宜排立之意,分付,何如?傳曰,允。
曺允遂,以訓鍊都監言啓曰,因兵曹草記,昌德宮內外各營入直馬步軍兵及局出身等,磨鍊除出,各其將官率領,移直於慶熙宮,內外各營軍餔七處每處把卒各二名及別巡邏,竝依例擧行之意,敢啓。傳曰,知道。
曺允遂,以御營廳言啓曰,今此慶熙宮移次時,依兵曹草記,東營入直騎士二十五人內十人,該將官率領仍直,十五人則待標信除出,騎士將一員率領,移直於北二營,而宮墻內外軍餔八處把卒各二名及字內別巡邏,亦爲依例擧行之意,敢啓。傳曰,知道。
禁府啓目粘連,鎭川縣監洪夔謨矣本府議啓內,諸條發明之供,道査各人之招,旣皆脫空,不須更論,而宮結事段,雖云節目之遵行,旣是荒年之穀,出自民力,則不思裁量,以致剩餘之此多,不可以俱有歸屬,有所參恕,以此照律,罪笞四十收贖,附過還職,私罪,奉敎依允爲旀,功減一等爲良如敎。
庚午六月初六日卯時,上詣慶熙宮擧動入侍時,行都承旨洪義浩,左承旨金相休,右承旨曺允遂,左副承旨尹鼎烈,右副承旨金履載,同副承旨申溆,記事官李紀淵,假注書李羲準,記事官李光文·金陽淳,檢校直提學朴宗慶,檢校直閣沈象奎,直提學李存秀·洪奭周,檢校直閣李魯益,待敎李龍秀以次侍立,時至,通禮跪啓請外辦,上具翼善冠,衮龍袍,乘輿出宣化門,藥房都提調金思穆,提調金履度進輿前奏曰,昨今極熱,侵夜酬接,趁早勞動,聖體,若何?上曰,一樣矣。思穆曰,分提調望筒,姑未批下,何以爲之乎?命書榻敎曰,分內局提調,皆以首望爲之。義浩曰,分兵曹堂郞望筒,姑未批下,何以爲之乎?命書榻敎曰,分兵曹堂郞,皆以首望爲之。仍出協陽門·肅章門,至仁政門外降輿所,通禮跪啓請降輿乘輦,上降輿乘輦,由進善門·敦化門,仍進發至鍾街祗迎所,通禮跪啓請降輦,上降輦,入幕次,漢江·木覓祈雨祭神位板過去時,通禮跪啓請出次祗迎,上出詣板位,鞠躬祗送,通禮跪啓請還入幕次,上還入幕次,分內局提調,以檢校直閣沈象奎差下事。出榻敎分內局提調沈象奎所帶秋判,許遞,前望單子入之,待下批牌招察任事。出榻敎通禮跪啓請出次,上詣板位,祗迎王大妃殿·嘉順宮輦輿,義浩曰,司宰監奉事鄭堉,駕前咫尺之地,扶腋以過,萬萬駭然,所當重勘,而本院請推之外,無他可施之罰,何以爲之乎?上曰,事過後拿處,可也。通禮跪啓請乘輦,上乘輦,仍進發,由興化門·建明門·廣達門·顯謨門入內,命出標信解嚴,諸臣以次退出。
上在慶熙宮。停常參·經筵。
自申時至酉時,灑雨下雨,測雨器水深一寸九分。
大殿·王大妃殿·嘉順宮,內閣·政院·玉堂·朝廷二品以上,六曹堂上,奉朝賀翌日單子問安。答曰,知道。惠慶宮,遣承旨朝問安。答曰,知道。
藥房都提調金思穆,提調金履度,副提調尹鼎烈啓曰,陪奉殿宮,移次勞動,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·嘉順宮,口傳問安。答曰,知道。
申溆啓曰,行大司憲李勉兢,執義李基崇,掌令李敬參在外,沈厚鎭牌不進,持平朴基宏未署經,一員未差,監察茶時之意,敢啓。傳曰,知道。
金履載啓曰,來十一日朝參日次矣,敢稟。傳曰,停。
金履載啓曰,來十一日輪對日次矣,敢稟。傳曰,當次人受點,後日次待令。
洪義浩啓曰,右承旨曺允遂,今日不爲仕進,卽爲牌招,何如?傳曰,允。
金履載啓曰,臣履載以惠慶宮朝問安,進去下直之意,敢啓。傳曰,知道。
傳于金履載曰,禮房承旨,馳詣明陵,奉審摘奸,局內諸陵,一體奉審以來。
洪義浩啓曰,假注書李羲準,身病猝重,勢難察任,今姑改差,何如?傳曰,允。
傳于申溆曰,同副承旨入侍。
金相休啓曰,藥房都提調,持湯劑來待矣。傳曰,封入。
李羲準改差,代以尹命圭爲假注書。
分承旨元在明書啓,臣於當日申時量,問安于惠慶宮是白乎則,答曰,知道敎是白遣,湯劑進服後,諸節一樣之意,敢啓。傳曰,知道。
申溆,以備邊司言啓曰,龍仁縣令徐有聲,以罪人見失,限內未捉,道臣請勘,該府照律矣。昨年道內守令之同罪者,以賑事當前,旣已仍任,今不可一仍一否,且賑事雖畢,邑弊民憂,殆甚於賑前,而況聞治績頗著,民皆願留,依昨年已施之例,亦爲仍任,罪人,令該道該邑,刻期譏捕,何如?傳曰,允。
傳于申溆曰,留院上疏入之。
申溆啓曰,庇仁縣監宋旼祥,兩司當爲署經,而憲府則行大司憲李勉兢,執義李基崇,掌令李敬參在外,沈厚鎭牌不進,持平朴基宏未署經,一員未差,諫院則大司諫柳畊陳疏,司諫李惟命受由,獻納未差,正言姜浚欽牌不進,尹致謙在外,無以備員署經,何以爲之?敢稟。傳曰,違牌人只推,更爲牌招。
以正言姜浚欽再牌不進罷職傳旨,傳于申溆曰,只推。
申溆啓曰,庇仁縣監宋旼祥,兩司當爲署經,而憲府則行大司憲李勉兢,執義李基崇,掌令李敬參在外,沈厚鎭陳疏,持平朴基宏未署經,一員未差,諫院則大司諫,獻納未差,司諫李惟命受由,正言姜浚欽再牌不進,尹致謙在外,無以備員署經,未差之代,政官牌招,開政差出,待下批牌招,以爲署經之地,何如?傳曰,允。
金履載,以弘文館言啓曰,本館下番姑降入直,事甚未安,修撰徐能輔,旣有只推之命,與應敎洪羲俊,副應敎徐鼎輔,竝卽牌招,以爲推移入直之地,何如?傳曰,允。
以應敎洪羲俊,副應敎徐鼎輔,修撰徐能輔牌不進罷職傳旨,傳于金履載曰,只推。
金履載,以弘文館言啓曰,本館下番姑降入直,事甚未安,修撰徐能輔,旣有只推之命,卽爲牌招入直,應敎洪羲俊,副應敎徐鼎輔,旣有只推之命,與今日政新除授玉堂,待下批,一體牌招察任,何如?傳曰,允。
有政。吏批,行判書徐榮輔在外未肅拜,參判未差,參議南履翼進,左承旨金相休進。啓曰,判書徐榮輔在外未肅拜,參判未差,小臣獨政未安,何以爲之?敢稟。傳曰,只出緊任。
以吳翰源爲大司諫,韓用儀爲掌令,朴在冀爲持平,李泳夏爲獻納,尹久東爲校理,李東冕爲修撰,李止淵爲副修撰,朴孝成爲靈光郡守,鄭漪爲高城郡守,李是釬爲陽智縣監,龍仁縣令單徐有聲仍任事承傳,譯官金亨宇,寫字官金榮大,已上折衝加資事承傳,日官皮景厚,今加通政加資事承傳。
兵批,行判書南公轍病,參判金在昌病,參議吳淵常病,參知韓義運入直進,同副承旨申溆進。副護軍單柳畊,副司直單沈厚鎭·趙民和·趙琮鎭。
申溆啓曰,正言姜浚欽,旣有只推之命,一體牌招,何如?傳曰,允。
傳于金相休曰,將薦圭璧,靈雨滂沱,豈無示意之事?三角·木覓·漢江祭官,各上弦弓一張,執事竝不粧弓一張施賞。
尹命圭有頉,代以柳榮五爲假注書。
傳于金履載曰,明日當詣昌德宮往還,該房知悉。
申溆啓曰,明日擧動時,兵曹節目及別雲劍守宮望,當爲磨鍊,而判書南公轍,謂以情地惶懍,不爲擧行,事體所在,萬萬未安,從重推考,何如?傳曰,允。令次堂擧行,申飭行公。
傳于金履載曰,別侍衛,令次堂擧行。
金相休啓曰,明日大駕詣昌德宮後,王大妃殿嘉順宮問安,何承旨進去乎?敢稟。傳曰,左副承旨進去。
傳于金履載曰,明日出宮內門路,以廣達門爲之。
金履載啓曰,明日動駕時,兩司侍臣,當爲進參,除在外·未署經外,未肅拜人員,竝待開門牌招,何如?傳曰,允。
以右承旨曺允遂牌不進罷職傳旨,傳于申溆曰,只推。
申溆啓曰,正言姜浚欽三牌不進,依定式,遞差傳旨及禁推傳旨,捧入之意,敢啓。傳曰,知道。
以正言姜浚欽三牌不進禁推傳旨,傳于申溆曰,分揀。
以大司諫吳翰源,獻納李泳夏,掌令韓用儀牌不進罷職傳旨,傳于申溆曰,只推。
以應敎洪羲俊,副應敎徐鼎輔,修撰徐能輔再牌不進罷職傳旨,傳于金履載曰,只推。
以校理尹久東,副修撰李止淵牌不進罷職傳旨,傳于金履載曰,只推。
金履載以奎章閣守宮檢校提學意啓曰,夜間閣內諸處,無事之意,敢啓。傳曰,知道。
金履載,以禁衛營言啓曰,今此慶熙宮移次時,依兵曹草記,宮墻內外軍舖八處把卒各二名及字內別巡邏,竝爲依例擧行之意,敢啓。傳曰,知道。
金履載,以禁衛營言啓曰,本營內山三牌禁松軍金昌連來告內,去夜初更量,南小營北門近處御營廳騎士金允宅五歲女兒,爲虎囕去云,故定送將校摘奸,則果如所告矣。城內虎患,極爲驚心,人命致傷,尤係慘惻,本營砲手四十名,爲先定送行獵,而亦令訓鍊都監御營廳,多定善手,竝力獵捉,何如?傳曰,允。
金履載,以訓鍊都監御營廳言啓曰,謹依禁衛營草記批下,南小營近處獵虎次,善放砲手各四十名,將校率領,合力擧行之意,敢啓。傳曰,知道。
大司諫柳畊疏曰,伏以臣卽一空疎湔劣之賤品耳。言議骳骪,風裁蔑裂,淸朝耳目之任,初不一毫近似,前後叨拜,無非踰濫,而未嘗出言論事,以塞一日之責,況此諫長之職,爲任尤別,有非如臣輩所可一時冒居者,而除旨遽下,召牌屢降,臣之逖違文陛,亦已久矣。戀結之誠,得於彝性,叩謝之忱,豈俟駕屨,而第臣家,方有痘疫之憂,肅肅淸禁,無以出入,故積犯違傲,末由蠢動,惶隕之極,罔知攸措,玆敢齋沐陳章,以暴不稱之實。伏乞聖慈,亟賜鐫免,以安私分,以肅朝綱,不勝幸甚,抑臣於目下事,有萬萬憂嘆者,敢此歷陳,惟聖明垂察焉。君上之一動一靜,萬民之所瞻仰,八方之所傳誦,是以雖闕內大小之臨軒,城中尋常之動駕,必也先有命戒,諏吉筮期,儀衛供奉,莫有疎虞,內自輦轂之下,外至郊鄙之遠,莫不曉然知是擧之爲何名,是行之爲何事,而其或有非時之擧,倉猝之行,則識者之懷憂,民間之竊議,尙不勝其紛紜。況且別宮移御,是何等至重至大之事,而今殿下,一朝獨斷,半夜發令,不顧事面之輕遽,不念軍民之驚惑,宵衣待明,夙駕以出,擧措之倉皇,光景之急迫,殆無擬比,以殿下高明之聖德,何爲此萬萬非常之過擧也?臣伏覩再昨慈敎下者,今此移御之聖意,非有別般事端,只緣拘忌之故,臣未敢知所拘者何事,所忌者何說,而聖心之驚動至此也。噫,所謂拘忌二字,不過陰陽之家巫卜之輩不經,傅會之說,閭巷士民之稍識義理者,猶且羞道而不信,何況居帝王之尊,示萬民以不忒者乎?惟我殿下,秉乾剛之德,爲神人之主,萬祥湊集,百靈呵護,春秋富有,聖學日踰,享千乘之至樂,膺萬年之太平,起居動靜之間,自天佑之,吉無不利,俗所謂拘礙避忌,豈可容議於其間,而今乃遽信不經之俗說,有此莫大之擧,大僚爭執而不得,滿城驚惶而靡定,以至蹕路不能淸除,殿宇未及整理,考諸往牒,曾有是否。臣非不知慈聖殿下,篤於聖躬之保護,我殿下,急於慈心之承順,而其奈八方之瞻聆何,百世之譏議何?倘殿下,不以臣言之狂妄,反求諸道,其必有怵惕於聖心者矣。旣往不可及,方來猶可追,伏願聖上,淵然深思,惕然改圖,仰稟慈旨,卽日還御,而繼自今,似此拘忌之說,勿留淵衷,以光聖德,以答億兆仰望之請焉。臣無任云云。省疏具悉。還御事,當仰稟慈旨而下敎,爾職許遞。
掌令沈厚鎭疏曰,伏以擧措得宜,則人心悅服,擧措失宜,則人心疑阻,敬事而信,著於魯論,感人而和,垂於易訓,是以聖帝明王,一動一靜,大中至正,必至於民情胥悅,少無疑阻於其間也。惟我聖上,學究天人,動遵禮義,宜無一毫過中之擧矣。昨者移御一事,雖出於一時避寓,而大僚筵達,反成金吾之恭俟,玉署面稟,未蒙轉環之兪音,違咈群情,不涓吉日,蒼黃動駕於一夜之間,擧措有欠於安詳,人情由是而疑阻,莫知端倪,競相告諭,臣固不敢仰度事面之如何,顧今國體之損傷,有不可言,而恐非大聖人處事之得正合宜也。往者已焉,來猶可追,伏願殿下,繼自今更加三思,克回天心,還御正殿,則非獨小臣之願,抑亦一國臣民之願也。且以前藥院提擧事言之,逮湯劑進御之時,徑先違牌,未免顚錯,當呈疏自劾之際,誤拈文字,遽致天怒,是固不無罪眚,而其在朝廷處分,則削之,可也。使之出仕,可也。及夫動駕之日,至使亞堂擧行,在渠置不生不滅之科,於國違一黜一陟之典,實非淸朝之盛擧也。惟願聖上,亟加剛決,寬嚴得中,是臣區區之望也。至於喉院小吏之類,不過趨走使令之隷,有何知識,而遽加天威,反歸過當,豈意聖明之朝,有此非常之擧哉?此雖微細,有關國綱,惟殿下亟加修飭,務歸至當焉。臣本愚蠢,蔑如無知,豈敢以言官自處,而顧玆國事泮渙,人情沸騰,不得冒昧煩陳,而其他可言之事,非一非再,言路之閉塞,敎文之挾雜,莫非事係治道,若此不已則,臺端成含默之風,王言失鄭重之體矣,亦豈可不爲寒心哉?且臣於再昨,妄陳一疏,至承勿辭之批,感激天造,無地自容,今於言事之餘,敢爲辭巽之擧哉。第臣之情勢,實有不可冒膺臺職者,已悉於前疏,至蒙聖朝之俯燭,固不敢贅及,而若復因仍蹲冒,則其於廉隅之損虧士夫之嗤罵何哉?伏乞聖上,特命刋改,以重臺體,以嚴公法焉。臣無任云云。省疏具悉。敎文事,未知何敎文之挾雜,爾何不明白指陳耶?爾則許遞。
庚午六月初七日辰時,上御景賢堂。同副承旨入侍時,同副承旨申溆,記事官李紀淵,記事官李光文·金陽淳,以次進伏訖。上曰,政院及各司,今已安接乎?溆曰,幾盡入處矣。上命退,承史以次退出。
上在慶熙宮。停常參·經筵。
大駕詣昌德宮後,藥房·內閣·政院·玉堂口傳問安。答曰,知道。
王大妃殿·嘉順宮,遣承旨問安。答曰,知道。
大駕還詣慶熙宮後,藥房·內閣·政院·玉堂口傳問安。答曰,知道。
金履載啓曰,明日常參·經筵,取稟。傳曰,停。
申溆啓曰,行大司憲李勉兢,執義李基崇,掌令李敬參,持平朴在冀在外,掌令韓用儀陳疏,持平朴基宏未署經,監察茶時之意,敢啓。傳曰,知道。
申溆啓曰,司僕寺內乘,來言捲簾,取稟。傳曰,捲三面。
洪義浩啓曰,今日動駕,承旨當爲備員,而左副承旨尹鼎烈,不爲仕進,卽爲牌招,何如?傳曰,允。
金履載啓曰,臣以王大妃殿·嘉順宮問安,進去下直之意,敢啓。傳曰,知道。
傳于申溆曰,出宮內門路,以賓陽門爲之。
金相休啓曰,藥房都提調,持湯劑來待矣。傳曰,封入。
以左副承旨尹鼎烈牌不進罷職傳旨,傳于申溆曰,只推。
金履載,以禮曹言啓曰,昨日甘霈,驟䨙旋止,旱乾之餘,猶未周洽,再次祈雨祭,不卜日今初十日龍山江·楮子島,依例遣宰臣設行事,知委,何如?傳曰,允。
金相休,以吏曹言啓曰,今此楮子島祈雨祭典祀官兼大祝,前校理宋翼淵塡差,而時無職名,令該曹口傳付軍職,何如?傳曰,允。
金履載啓曰,明日祈雨祭齋戒相値,視事頉稟之意,敢啓。傳曰,知道。
傳于金履載曰,發遣吏郞,諸執事淸齋與否,摘奸以來。
申溆啓曰,卽者義禁府都事來言,今日還宮時,駕側鳴錚罪人金召史,移送秋曹云矣,敢啓。傳曰,知道。
傳于申溆曰,侍衛軍兵,不能整齊,該營大將,爲先從重推考,不飭之軍士房承旨罷職。
傳于申溆曰,當該燈燭房中官,爲先削去本職,着枷嚴囚典獄。
傳于申溆曰,當該中官,竝令該府,拿問嚴勘,不飭之頭目中官,亦爲從重推考。
傳于申溆曰,飭已申矣,慶興府遠地定配罪人金性完,特爲放送事,分付該道道臣。
傳于申溆曰,刑曹坐起,勿拘齋日,今日內擧行。
傳于申溆曰,中官都在豐,分揀放送。
傳于申溆曰,飭已施矣。韓學春·金文浹,分揀放送。
傳于申溆曰,開陽門守門將,爲先汰去。
以掌樂僉正金履完拿處傳旨,傳于申溆曰,分揀。
以考喧都事兪武煥拿處傳旨,傳于申溆曰,分揀。
分承旨宋冕載書啓,臣於當日申時量,問安于惠慶宮是白乎則,答曰,知道敎是白遣,湯劑進服後,諸節一樣之意,敢啓。傳曰,知道。
金履載,以弘文館言啓曰,本館下番姑降入直,事甚未安,修撰徐能輔,副修撰李止淵,旣有只推之命,竝卽牌招,以爲推移入直之地,何如?傳曰,允。
以修撰徐能輔牌不進罷職傳旨,傳于金履載曰,只推。
金履載,以弘文館言啓曰,本館下番姑降入直,事甚未安,修撰徐能輔,旣有只推之命,卽爲牌招入直,何如?傳曰,允。
以修撰徐能輔再牌不進罷職傳旨,傳于金履載曰,只推。
傳于申溆曰,留院上疏入之。
以司諫李惟命,獻納李泳夏,正言姜浚欽牌不進罷職傳旨,傳于申溆曰,只推。
申溆啓曰,庇仁縣監宋旼祥,兩司當爲署經,司諫李惟命,獻納李泳夏,正言姜浚欽,旣有只推之命,掌令韓用儀,疏批已下,與大司諫吳翰源,一體牌招,以爲署經之地,何如?傳曰,允。
司諫李惟命啓曰,臣言議風采,本不合於淸朝耳目之任,而薇垣除旨,忽下於夢想之外,陳疏請急,雖緣情私之懇迫,一向違傲,分義甚悚,今始隨牌出肅,以伸叩謝之忱,而第臣於合啓中,有區區私義之不可冒參者,前此再叨臺地,以此引避,輒蒙體諒之恩,前後處義,宜無異同,其何可一刻晏然於臺次乎?請命遞斥臣職。答曰,依啓。
申溆啓曰,守令署經事,命下矣。憲府則行大司憲李勉兢,執義李基崇,掌令李敬參,持平朴在冀在外,朴基宏未署經,掌令韓用儀牌不進,諫院則大司諫吳翰源,獻納李泳夏牌不進,司諫未差,正言尹致謙在外,無以署經,何以爲之,而正言姜浚欽,疏批已下,卽爲牌招,何如?傳曰,允。違牌人只推,更爲牌招。
金履載以奎章閣守宮檢校提學意啓曰,夜間閣內諸處,無事之意,敢啓。傳曰,知道。
申溆,以刑曹言啓曰,罪人都在豐,依下敎卽爲解枷放送之意,敢啓。傳曰,知道。
申溆,以訓鍊都監言啓曰,謹依下敎,永肅門入直局別將,移直於崇義門,建陽門入直把摠,移直於元內入,北營入直堂上將官,移直於新營,禁衛營·御營廳內外直處,依例以各該營將官,入直之意,敢啓。傳曰,知道。
申溆,以禁衛營言啓曰,謹依訓局草記批旨,建陽門·銅龍門·西營·延和門·南營等五處入直訓局將官,以本營將官替代,而新營入直把摠,依例移直於建陽門之意,敢啓。傳曰,知道。
申溆以禦營廳言啓曰,謹依訓局草記批旨,東營·集春營·北二營·東營等四處入直訓局將官,以本廳哨官替代,而新營入直千摠把摠,亦爲移直於北二營之意,敢啓。傳曰,知道。
申溆以訓鍊都監禁衛營·御營廳言啓曰,發送砲手,合力行獵於南小營近處矣。昨日南小洞前麓,捉得一獸,狀如胡狗,長可數尺餘者,而周行搜覓,更無虎跡,山行軍姑爲撤還之意,敢啓。傳曰,知道。
刑曹啓目,黃州良女金召史擊錚原情內,以爲矣夫,率畜官妓櫻桃矣。櫻桃因其母之欲奪其志,醉愬矣夫,誓以同死,拔矣夫所佩之刀,先刺矣夫,仍刺渠腹而死,則以此直歸於刺人之科者,有乖法文,特爲昭晰云,曹啓目內所供如此,上裁,何如?啓判付內,獄事已決處是去乙,敢生掉免之計者,極爲駭痛是乃,其時道跋,俱極詳核,大臣回啓,亦有審愼,而不得已啓請代殺是如乎,萬口喧傳,十目所覩,莫甚於斯獄乙仍于,因該曹之啓依施是置,今觀其妻之所訴,又若是丁寧,大抵孤掌不鳴,正合於此獄是遣,愚漢賤女,俱極十分信的,而亦不可以其妻之自辨夫冤,有所緩獄,然求生必死,致疑無疑,此又是決折之法,令該道臣,另加推訊,各別審覈爲良如敎。
副修撰李止淵疏曰,伏以臣遭逢聖明,出入經幄,竊覸我殿下,聖學高邁,睿識宏深,居處而講義理之正,動作而遵禮法之經,庶幾三代之復作,而百世之可範矣。臣管見不足以盡測,謏聞不足以仰裨,而區區期望之心,惟在乎聖而益聖,無有過失,則夫豈意今日擧措之一反至此哉?噫,移御大事也,臣庶之觀聽係焉。拘忌俗說也,經典之依據蔑焉。今以堂堂千乘之尊,行一國之大事,而顧乃引之以俗說,事勢之蒼黃而不恤也,體面之虧損而不顧也。不踰時日,排拒群請,有若不爲則不已者然。殿下若認而爲是,而斷而行之,則是見理不明也。若知其不是,而强而行之,則是立志不固也。理不明則臨事而欠於裁量,志不固則遇物而易於撓奪,於斯二者,何莫非殿下自反處乎?且夫保護聖躬,固是慈心之攸篤,而奉承辭敎,亦出孝道之當然,揆以常情,復孰曰不可,而陰陽忌避,本不關於保護之大節,開達勉回,尤有光於奉承之盛德,則何可諉之遂事,而不思所以改圖乎?昔唐太宗,避暑別宮,監察馬周,諫其不可,彼一時遊豫之擧,未必爲大失着,而琅函隨上,彤筆繼垂,今殿下之所自待,臣僚之所仰勉,豈欲在於唐朝君臣之下哉?抑臣尤有所深憂者,自古馭世之道,必以躬行敎化,爲第一要務,而目今風俗不醇,民志漸溺,無稽不經之說,訛誤誑誘,駸駸有莫可挽回之象,殿下處君師之位,任導率之責,一動一靜,粹然無不出於正,然後始可以表準四方,丕新一世,而迺爲俗忌之所動,有此非常之過擧,彼蚩蚩之氓見之,必將曰,君王大聖,尙或如此,吾曺小人,安敢不信?家諭戶傳,靡然相從,則殿下,將何辭而解其惑也?殿下平日所講者,非正理經法則已矣,不然則迨此一失之幾,毋慳三思之工,不遠而復,如日之更,則理之正法之經,自當了然可見,而更稟慈旨,卽日還御,想不待臣言之畢矣。竊謂人臣進言之道,先事則易,後事則難,而所恃者,惟殿下轉圜之量,遠出尋常,故末後草率之談,自附無隱,冀或有槪,惟聖上,恕察而裁擇焉。仍伏念臣於前月,猥忝臺地,自犯違傲,致勤嚴命,而旋蒙聖度寬大,郵罰不加,臣負罪懷恩,感惶至今,又於千萬意想之外,玉署除旨,有隕自天,當此番次苟艱之時,何敢爲逡巡之計,而第臣母病,本症之外,又添暑癨,痞滯轉劇,泄度頻數,全廢食飮,委頓床席,臣方寸焦熬,左右扶護,時日之間,實難離捨,庚牌荐降,趨膺無路,玆敢略暴實狀於黈纊之下。伏乞聖慈,俯垂矜憫,特遞臣職,俾便救護,仍治臣蹇慢瀆撓之罪,以肅朝綱,千萬幸甚。臣無任云云。省疏具悉。已諭於前批,爾其勿辭,救護母病。
正言姜浚欽疏曰,伏以臣於見職,宿趼也。苟非難冒之情,宜無必辭之義,而屢違天牌,鎭日爲課,甚或至再至三而不知止者,非樂爲也,非占便也。良以自來情勢,便成鐵限,屢蒙除旨,輒控微諒,非但同朝之所知,抑恐聖明之俯燭,是以除拜屢日,蠢動無路,若不知慢命之爲懼,有臣如此,生不如死,其在聖朝官人之道,亦豈可使如臣無似,曠日虛縻,以累循名責實之政哉?玆敢仰首鳴號,畢露肝膈。伏乞聖慈,亟遞臣職,以安私分,仍治臣罪,以肅朝綱焉。日昨慶熙宮移御之擧,命出半日,蹕路已戒,大小蒼黃,聽聞驚惑,或疑殿下,不能無信於拘忌,而臣則以爲,此非聖心之所欲,特以順志之孝,仰循止慈之情,則殿下想亦已悉於拘忌之不足信也。然窮理之法,格得九分,未格一分,則卽此一分未格處,便爲他日學問之病,殿下若已十分窮格,明知其無一分可信,則慈孝相感,豈無勉回之道乎?此其窮格之工,猶有未盡也。臣觀閭巷間巫卜之輩,每言如此則吉,如彼則否,而及其偶中則自以爲通神,不驗則便委之天命,今殿下,承天明命,爲萬姓主,位祿名壽,咸萃一身,宸極所臨,百靈呵護則昌德與慶熙,均是吉祥輳集之地,不待占驗,可期百祿之鼎至,而進其說者,遂乃攬爲己功,自以爲神,則今日之窮格未盡者,恐爲他日正見之累矣。人主之擧措,必爲萬姓之效,則君心好惡,足移四方之風俗,理義之所存,豈可不明辨乎?昔明帝受章,不避反支,仁宗修門,不避太歲,鄧禹勒衆,不避甲窮而遂獲劉均,趙興築館,不避俗禁而世爲司隷,是數者,不唯無害,反以獲利,此是已事之明驗,而惟我先大王,學貫天人,道冠百王,而諸臣奏御文字,禁用拘忌二字,臣嘗仰聆而欽仰攢頌者也。是以燭理明者,異說不能亂,喩義深者,利害不足動,此君子所以大居正而貴窮理也。目不接非聖之書,身不履非法之行,窮理日深,見道日眞,則世俗不經無稽之說,自當氷解凍釋,而沛然無疑矣。臣旣不以言職自居,則當斯時,言之亦罪,不言亦罪,而憂愛弸中,未忍終默,敢陳短章,罄竭愚忠,伏願殿下,勿以人廢言焉。臣無任云云。省疏具悉。已喩於前批,爾其勿辭察職。
掌令韓用儀疏曰,伏以臣以地則根植孤弱,以人則材器空疎,邇來五六年間,其所踐歷,罔非踰濫,徒增負乘之懼,全蔑涓埃之報,居常惶蹙,如集于木,忽於此際,又伏奉栢府新命,揆以分義,固當蹶,而第臣所叨,卽世所稱言責之官也。顧其爲任,不輕而重,雖使雅望峻選忠直達理之士當之,尙必逡巡畏縮,而況如臣庸愚,無足備數於百執事之末者,豈可苟然充位,冒沒出膺,不恤聖朝之羞恥名器之玷汚也哉?且今狗馬賤疾,當暑添劇,實無時日蠢動之望,召牌屢降,末由進身,惶懍震越,冞增罪戾,玆敢短章呼籲,仰瀆崇嚴。伏乞聖慈,俯賜矜諒,亟命鐫削,仍治臣逋慢之罪,以肅朝綱,以安微分,不勝幸甚,抑臣於目下事,有區區憂歎者,敢此附陳,惟聖明垂察焉。日昨移御之擧,何爲而然也?伏見慈敎所下,則不過爲拘忌一事而已。臣未敢知拘忌者何事,而夫拘忌云者,乃閭巷不經之說,而歷考往牒,明君哲辟,曷嘗以是而動於思慮,發於擧措者哉?臣雖愚迷,豈不知慈念之專於保護,聖意之一於承順,而蓋保護之方,宜循正理,承順之道,當據經禮,以殿下明聖,庶幾念及於此,而從容譬陳,則惟我慈聖爲殿下靡不用極之衷,亦豈無翻然勉回之道,而諺敎纔布,成命旋下,事面輕遽,聽聞訝惑,頒之八方,垂之百世,其將謂朝廷何如也?君子之行,補過爲大,聖王之節,轉圜愈光,伏願聖明,淵然深思,惕然改圖,更稟慈旨,卽日還御,俾國體重而群情釋焉。臣無任云云。省疏具悉。已諭於前批,爾其勿辭察職。
庚午六月初八日卯時,上詣昌德宮擧動入侍時,行都承旨洪義浩,左承旨金相休,右承旨曺允遂,右副承旨金履載,同副承旨申溆,記事官李紀淵,假注書柳榮五,記事官李光文·金陽淳,檢校直提學朴宗慶,直提學李存秀,檢校直閣李魯益以次侍立訖,鼓三嚴,通禮跪啓請外辦,上具翼善冠,黑圓領袍,乘輿出興泰門,藥房都提調金思穆進前奏曰,移次後兩日經宿,聖體,若何?上曰,一樣矣。至建明門外,通禮跪啓請乘輦,上降輿乘輦,上曰,問安承旨,更以右副承旨進去事。出榻敎仍出興化門,由鍾閣前路,入敦化門,至肅章門外,通禮跪啓請乘輿,上降輦乘輿,由建陽門入賓陽門,上命出標信解嚴,還內,至午鼓,通禮跪啓請外辦,上乘輿出賓陽門,上曰,殿庭軒架,不爲陳設,掌樂院提調推考,當該官員,事過後,令該府拿問處之事。出榻敎至肅章門外,通禮跪啓請乘輦,上降輿乘輦,出敦化門,仍進發由鍾閣前路,至惠政橋,上曰,當該右列不飭之考喧都事,令該府拿問處之事。出駕前下敎,入興化門,至建明門外,通禮跪啓請乘輿,上降輦乘輿,入興泰門,上命出標信解嚴,還內,進御加味二陳湯,自明日停止事。出榻前下敎諸臣以次退出。
上在慶熙宮。停常參·經筵。
惠慶宮,遣承旨朝問安。答曰,知道。
金履載啓曰,明日常參·經筵,取稟。傳曰,停。
申溆啓曰,行大司憲李勉兢,執義李基崇,掌令李敬參,持平朴在冀在外,掌令韓用儀牌不進,持平朴基宏未署經,監察茶時之意,敢啓。傳曰,知道。
傳于金履載曰,禮房承旨,馳詣受香諸處,奉審摘奸以來。
洪義浩啓曰,左副承旨尹鼎烈,今日不爲仕進,卽爲牌招,何如?傳曰,允。
金相休啓曰,臣相休以惠慶宮問安,進去下直之意,敢啓。傳曰,知道。
申溆啓曰,事變假注書裴相仁,身病猝重,勢難察任,今姑改差,何如?傳曰,允。
傳于申溆曰,留院上疏入之。
傳于申溆曰,當該承旨推考注書汰去。
柳榮五汰去,代以李禮延爲假注書。
裴相仁改差,代以崔道彬爲事變假注書。
傳于洪義浩曰,連有飭敎,終不入來,兵曹判書南公轍,爲先推考,申飭行公。
傳于申溆曰,騎馬一匹立之,史官一員待令。
申溆啓曰,守令署經事命下,而憲府則行大司憲李勉兢,執義李基崇,掌令李敬參,持平朴在冀在外,朴基宏未署經,掌令韓用儀牌不進,諫院則大司諫吳翰源,獻納李泳夏陳疏,司諫未差,正言姜浚欽牌不進,尹致謙在外,無以署經,何以爲之?敢稟。傳曰,違牌人只推,與疏批已下人,更爲牌招。
申溆啓曰,庇仁縣監宋旼祥,兩司當爲署經,而憲府則行大司憲李勉兢,執義李基崇,掌令李敬參,持平朴在冀在外,掌令韓用儀再牌不進,持平朴基宏未署經,諫院則大司諫吳翰源牌不進,司諫未差,獻納李泳夏受由,正言姜浚欽再牌不進,尹致謙在外,無以署經,何以爲之?敢稟。傳曰,違牌人只推,更爲牌招。
申溆啓曰,庇仁縣監宋旼祥,兩司當爲署經,而憲府則行大司憲李勉兢,執義李基崇,掌令李敬參,持平朴在冀在外,掌令韓用儀三牌不進,持平朴基宏未署經,諫院則大司諫吳翰源再牌不進,司諫未差,獻納李泳夏受由,正言姜浚欽三牌不進,尹致謙在外,無以署經,何以爲之?敢稟。傳曰,兩司除署經。
以大司諫吳翰源再牌不進罷職傳旨,傳于申溆曰,只推。
申溆啓曰,掌令韓用儀,正言姜浚欽三牌不進,依定式遞差傳旨及禁推傳旨,捧入之意,敢啓。傳曰,知道。
以掌令韓用儀,正言姜浚欽三牌不進禁推傳旨,傳于申溆曰,分揀。
分承旨金魯應書啓,臣於當日申時量,問安于惠慶宮是白乎則,答曰,知道敎是白遣,湯劑進服後,諸節一樣之意,敢啓。傳曰,知道。
金履載,以弘文館言啓曰,本館下番姑降入直,事甚未安,修撰徐能輔,旣有只推之命,卽爲牌招入直,何如?傳曰,允。
以修撰徐能輔牌不進罷職傳旨,傳于金履載曰,只推。
金履載,以弘文館言啓曰,本館下番姑降入直,事甚未安,修撰徐能輔,旣有只推之命,卽爲牌招入直,何如?傳曰,允。
以左副承旨尹鼎烈牌不進罷職傳旨,傳于金相休曰,許遞,前望單子入之,待下批牌招察任。
承旨前望單子入之,李海愚·金魯敬落點。
傳于申溆曰,夜對爲之。
兼春秋李仁迪書啓,臣於當日申時量,敬奉聖敎,馳往龍山江,諸執事摘奸是白乎則,無頉是白遣,因詣楮子島,諸執事摘奸是白乎則,無頉之意,敢啓。傳曰,知道。
金履載以奎章閣守宮檢校提學意啓曰,夜間閣內諸處,無事之意,敢啓。傳曰,知道。
申溆,以義禁府言啓曰,咸鏡道鏡興府定配罪人金性完放送事,承傳啓下矣。金性完卽爲放送事,分付該道道臣之意,敢啓。傳曰,知道。
領中樞府事李時秀,左議政金載瓚,右議政金思穆箚曰,伏以臣等於日昨諺敎之下,命出不意,事係非常,驚惶求對,迭聲再籲,請寢未頒之敎,竊冀不遠之復,聖敎溫淳,旣許以予當仰勉,卿且少俟,臣等喜愚忱之納牖,仰聖德之轉環,反汗之命,聚首以待,及夫承宣頒旨,前席承敎,與俄筵所承聆者,大失所圖,而慈敎極爲嚴重,蒼黃逬出,泥首請譴,時則更漏將徹,嚴時已近,進退俱阻,更對無路,終未免爲承奉之歸,古人之伏蒲牽裾,雖不敢望,而殿下,若謂以朝廷有臣,則豈或有今日此擧耶?然而夜筵臨退之際,親承玉音,至敎以移御後當仰稟還御,臣等竊自謂雖不若卽地寢命,猶幸其不日還御,奉若金石,信如四時,而今則三宿已過,成命尙遲,此豈聖上之所俯諾,臣等之所仰恃者耶?王者之動靜,國有信乘,今使太史書策曰,上信拘忌不經之說,一夜之間,奉殿宮移處別宮,後之視今,謂聖德將何如也,論今時又將何如也?況命下之夜,民心如沸,驚恐靡屆,及移御之後,雖婦孺之無知,街巷之卑賤,罔不有憂愛之言,悶嘆之色,都下如此,八方可知,而人心一動之後,又不知轉生何等事端,此臣等所以歷日愈久,而愈不勝遑迫者也,然擧措之乖當,民志之波蕩,特其細者耳。惟我惠慶宮邸下,寶齡已迫八旬,睿候長在靡寧,雖經宿動駕之時,慈心之戀戀難捨,聖情之憧憧懸慕,臣等固嘗想像,而仰認東西之闕,雖云相望,怡愉之奉,已不如朝夕侍側之日,而慈心戀係,亦豈不有倍於平昔乎?且當盛夏敲炎,元子宮保養之方,尤宜比前加愼,而殿宮移次,自不得專意調護,此實萬萬爲悶,而群情之所憂慮,豈非不期然而然者耶?況伏念殿下往來承候之節,亦有所難便,鎭日則易煩,曠日則易疎,而要之勞動自當頻複,玉體必失節宣,而羽旄管籥之儀,將無以簡而不煩也。臣等由此由彼,仰思俯念,而顧安得不節節殷憂,事事罔措乎?臣等頭白心丹,所欲忠者國耳,而旣不能納君無過,致有此無前之擧,又不能積誠披心,一言回聽,只使聖德受累,後世貽譏,則臣等罪將何贖,而將無以自顯于天下也。玆敢相率齊籲,瀝盡愚衷。伏乞殿下,更以國體人心道理事勢之斷,不可抑以行之之意,委曲備陳于慈聖殿下,則以慈聖燭理之明,豈不淵然深思,翻然允從乎?夫然後亟頒明旨,奉我殿宮,卽日回鑾,不但臣等之所祝,卽擧國臣庶大同難遏之情也。惟聖上更加三思焉。取進止。答曰,省箚具悉卿等之懇,卿等屢日懇請,非不欲從,而慈敎鄭重且切,何爲徒思卿等之言而聽之哉?拘忌之說,予何恃矣,但願慈心之不遠復而已,卿等知之。傳于金相休曰,此批答,分遣史官,傳諭于時原任大臣。
校理徐長輔,副校理趙鍾永等聯名箚曰,伏以我殿下,戒鑾輅之節,而移玉座之儀,臨御是宮,於焉三宿于玆矣。始於拘忌而成之急遽,臣民不能釋其惑,擧措不能得其宜,此其爲無稽之典,非常之事者,不待智者而決,而豈意聖明在上,斷然行之,不少難愼也哉?夫拘忌者,要之非先聖之格言,卽後俗之謬傳也。雖於閭巷匹庶之家,審於事理稍欲自好者,凡諸忌避,尙或羞稱,況以堂堂千乘之貴,崇高如天之位,而躬自爲下民之先焉。臣竊惜之,臣謹按大易曰,視履考祥,其旋元吉,聖人考祥,惟視所履,周旋完備,允合天理,則其占爲大吉,今殿下,秉乾剛之德,而御九五之尊,政令之文,動作之節,光明如日月,正大如天地,表諸四方而立極,垂之百世而爲法,則諸福畢臻,萬祥咸湊,元吉之象,自可孚應,而世俗所稱拘忌之說,何足道哉,何足道哉?且夫眡祲占夢,周公之所制,而政術不及於俗拘,洪範五行,漢儒之所陳,而其弊也傅會而不根,考之於經,驗之於史,而其灼然之故,必著之理,有足以觀者,夫以殿下神聖之姿,緝熙之學,處事而財之義,遇物而明於理,雖毫忽之微,罔或闕遺,跬步之頃,必中規矩,則臣等固知我殿下,不以一切拘忌而爲此擧也。惟以出天之孝,篤於順志,勉承慈敎,行之以蹔時也。以是之故,伊日筵諭,丁寧懇惻,不待群下之言,而旣致誠於勉回矣。慈聖諺敎,亦有曰,主上不從,故日字遷延矣。然則殿下之不信拘忌,已在於勉回之初,而終至於奉承者,爲其順慈旨也。慈聖之不信拘忌,亦惟在於日字之遷延,而終至於斷行者,爲其護聖躬也。止慈之情,篤孝之誠,於是藹然,可以仰揣,而臣等愚妄,竊以爲猶有所未盡也。夫聖人之孝者,動遵常則,事有彝典,擧以措之,曲當而悉該,然後順志之謂盛孝也。不如此而惟以奉承爲孝者,非所以順志也。殿下苟不以不當順者爲順,則慈聖,亦豈以此道,望之於殿下哉?臣長輔,前席陳辭,誠未仰格,臣鍾永,深夜承牌,後於請對,聚首憂嘆,衷情轉迫,而儀衛已戒,陪扈是急,雖未能復申前籲,還寢成命,而臣等所以奉若金石,攢手顒俟者,惟我慈聖殿下暫時避寓之敎耳。目下道理,惟在還御一事,而晝宵屢換,移次日久,群心滋惑,不敢終默,猥寫耿結之悃,仰干崇嚴之聽,伏願殿下,務積誠意,明擧事理,更稟慈殿,亟降還御之命,以光聖德,以答輿情焉。取進止。答曰,省箚具悉。已諭於前批矣。
大司諫吳翰源疏曰,伏以臣才器庸陋,知識淺短,最居人下,不足備數於百執事之末,而猥荷兩聖朝拔擢之恩,節次推遷,濫躋緋玉,內外歷揚,罔非踰涯,居常凜惕,若隕淵谷,昨春自嶺邑歸,逖違之餘,屢登筵席,昵近耿光,志願滿足,不意今者,又伏奉薇垣除命,凡在耳目之任,孰非難愼,而至於一院之長,責任尤重,地望自別,則豈或以如臣儱侗者,苟然充位也哉?聞命以來,惶汗浹背,莫省措躬之所,召牌屢臨,未敢爲承膺之計,且臣自日昨陪扈歸後,忽患暑癨之症,吐瀉兼作,藥餌無效,恰過三日,尙無減意,目今病狀,萬無自力之望。伏乞聖慈,俯察情病之苦,特賜鞶遞之恩,仍治臣逋慢之罪,以肅朝綱焉。臣旣不以言責自居,則固不敢贅陳他說而事在目下,不容泯默,玆敢畢陳愚衷,惟聖明少垂察焉。臣於日前,伏見慈聖殿下諺敎下者,始審因拘忌移御別宮之擧,慈殿此敎,惟保護之是急,殿下此擧,惟承順之是先,臣亦非不仰揣,第此莫重莫大之事,實非倉卒間可辦,而命令旣不先期,詢謀又不僉同,不待雲觀之卜吉,蹕路之淸塵,迫曛下令,翌朝戒駕,事面或欠雍容,擧措殆近迫急,不意聖明,有此非常之擧也。夫趨吉避凶之說,閭巷間亦或有之,而此不過陰陽家誕謾之語,術數輩誣惑之資,而皆是必不可信之虛語也。故雖以士夫之稍有知識者,擧不信符章之誕妄,而不爲筮卜之所惑,況以至尊,臨肅淸之宮,處深嚴之地,有何可避可忌之物事,而驚動聖心,致此過中之擧也?惟我聖上,晝接臣僚,日開講筵,聖學已躋于緝熙光明,動作不越乎準繩規矩,大小臣民,莫不瞻仰欽服,則今忽以不經之俗忌,遽然獨斷,不納大僚之爭執,蒼黃動駕,未及儀章之整暇,大聖人處事,恐不若是之急遽也。日前前諫長之疏批旨,有仰稟慈旨下敎之敎,謂可以如日其更,旋卽回鑾矣。恭俟數日,兪音竟閟,三司諸臣,繼而齊聲仰籲,天聽愈邈,區區下情,轉益抑鬱,不避瀆擾,又此覼縷,伏願聖上,穆然深思,仰稟慈旨,卽日還御,以光聖德焉。臣無任云云。省疏具悉。已諭於前批,爾其勿辭察職。
獻納李泳夏疏曰,伏以臣向忝館職,猥陳瞽說,自速駭妄之失,伏奉譴罷之命,匪怒伊敎,以罪爲榮,杜門省愆,惟日靡措,不意恩敍遽降,繼而除命又下,以臣爲司諫院獻納者,臣聞命驚惶,尤切愧悚,未知負罪如臣,無狀如臣,何以得此於聖明也?手擎華誥,不覺感淚之被面。噫,臣本儱侗湔劣之一庸流耳。荷兩朝隆摯之恩,無一分報效之實,內而三司之職,外而百里之任,觸處生疣,無往非罪,而惟其蠢愚之性,只信己見,妄率之言,全不裁擇,以至今番一疏,而臣之愚蠢妄率,於是益著矣。六承宣之一姓點下,事非格外,而臣之愚昧,看作可言之事,認爲匡救之義,陳情之疏,率爾尾附,過後追思,自知其罪,罰止譴罷,已極私分之榮幸,見職特授,是豈夢想之攸到,在臣分義,固當含恩訟罪,竭蹶趨承之不暇,而第臣有區區私義之難於冒進,臣疏所論,只言一姓之竝萃而已,非謂其人之不合是任,則伊時諸承宣之陳疏自引,亦云過矣。且臣妄言之失,至被同僚之論奏,筵席語祕,雖未得詳,而以處分傳敎觀之,其爲非斥臣咎罪臣,可以推知矣。以此以彼,何敢以職名之稍殊,晏然冒據於臺次乎?臣方引罪之不遑,復何敢容喙贅陳,而事在目下,區區憂愛之忱,亦不敢泯默而已。我殿下奉殿宮移御之命,固知出於順志無違之至誠達孝,而其事則拘忌不經,其擧則悤遽太甚,上而憂大德之爲累,下而慮小民之多訛,恐君遺失,秉彝同然,日來數三諫臣之言,卽亦臣之言也,殿下之嘉納容受,已有仰稟更敎之命,伏願亟恢轉環之量,誕降還御之音,以光聖德,以答輿情焉。仍伏念臣之老母之病,粵自歲翻之初,始以蛔積本症,添得風痺痰火,時刻凜凜,晝宵遑遑,今至五朔有餘,經過幾番危境,舊症新祟,有加無減,臣方左右扶將,實無晷刻離捨之望,庚牌屢臨,承膺無路,坐犯違傲,尤切悚蹙。伏乞聖明,俯垂慈覆之仁,亟命鐫削臣職,以便救護,仍治臣瀆擾之罪,以肅朝綱焉。臣無任云云。省疏具悉。已諭於前批,爾其勿辭救護。
庚午六月初九日亥時,上御景賢堂。夜對入侍時,參贊官申溆,持孟子第一卷,檢校直閣李魯益,持孟子第一卷,侍讀官尹致後,持孟子第一卷,侍讀官趙鍾永,持孟子第一卷,記事官李紀淵,持孟子第一卷,記事官李光文,持孟子第一卷,記事官金陽淳,持孟子第一卷,以次進伏訖。上命開卷讀之。致後讀自孟子謂,止言他,上曰,下番讀之。鍾永讀自孟子見,止爲民父母,上曰,文義陳之。致後曰,初章趙氏註說,爲人君勉戒之要道,夫世間許多事務,豈有勤而不成之理,壞而不敗之事哉?雖以堯·舜·文·武之德,猶且不遑暇息,克勤克儉,是故書曰,民惟邦本,本固邦寧,孟子告王之言,亦如此矣。方今殿下,勤學爲治,隨事殫誠,恤民之意,溢於絲綸,臣不敢有所仰勉,而伏願每於施措之際,必求諸道,念玆在玆,一以勤孜,無少怠惰,則三代之治,何難復見於今日乎?上曰,下番陳之。鍾永曰,親臣之稱,蓋指君臣交際而爲說也。親賢臣遠小人,則其國治,親小人遠賢臣,則其國亂,惟在親信之何如,而無論治世與亂世,亦未嘗無一二臣親信者矣。人君非不欲親信其臣,人臣亦非不欲見親於其君,而但其所親之道,極艱而至難焉。人臣之於君上,非無藹然之情耿然之誠,而以義相合,不可以非義求合也。君之所好,若有非禮之正,君之政事,若有不當於理,則人臣之義,惟當犯顔直諫,期於無過,君上雖不悅而厭聞之,亦不以承順爲事焉。人君以爵祿,爲任使臣工之資,而華官美職,旣畀而授之,則義之所在,必辭乃已。君上雖寵愛之勸留之,亦必浼浼然去,不以趨走爲恭焉。以此觀之,君上之所當親信者,莫若諫諍之臣及輕爵祿之臣,而如此之人,乃有益於國家者也。苟或不然,而旁蹊曲逕,攀援延譽,以求君心之固結,又或不顧道理之當合與不合,惟其貪榮戀寵,專事進取,則其宅心處事,不但自失其正也。如此之人,親之信之,則適足以敗誤國事而已,何益之有哉?惟殿下垂念焉。上曰,參贊官陳之。溆曰,上下番所陳俱好,臣則無容更陳矣。上曰,閣臣陳之。魯益曰,人君用舍之政,深察群下之才不才,然後始可知之深而任之重,無幸進之患矣。所謂察之者,因言而察其心,考跡而察其行,從又參之以左右諸大夫之言,以爲進退黜陟之權,若無自知之明詳察之道,則左右諸大夫之言,雖似公擧,易歸爽實矣。夫見其不賢,則去之而勿疑,知其賢者,則用之而勿貳,然後邪正莫逃,賢愚不雜,朝野有和靖之象,位著致淸明之休,此所謂天理君心正大公平之德也。伏願留神而另念焉。上曰,人君用人之政,不在乎尊卑貴賤,惟才是取,惟賢是崇,而何以則得卑踰尊疏踰戚之道耶?致後曰,語其要道,在於公之一字矣。夫能見理公明,辨別賢邪,則使卑而尊,使疏而戚,爲黜陟用舍之政,亶在於是矣。鍾永曰,以其立賢無方,則卑尊疏戚之間,惟人是取,而以其循常道理,則卑不可踰尊,疏不可踰戚矣。上曰,此言吾何以識其不才,則識之爲難,果如是耶?致後曰,齊宣溢於私慾,燭理不明,故果不識賢愚之如何矣。鍾永曰,古之聖王,則伊·呂之流,混在耕漁之賤,而亦能搜求而用之,後世則取人於科目出身之中,已自不廣,則鑑別之道,比之古昔,猶爲不難矣。上命掩卷,鍾永曰,臣得借方寸之地,區區所懷,不敢不達矣,今番移御之事,誠是萬萬過擧,臣俄以文字,有所仰陳,而一日二日,憂悶轉切,諸臣章奏,亦可見大同之情矣。伏願勉回慈心,從速還御焉。上曰,方思勉回之道矣。致後曰,下番旣有所奏,而臣亦望仰稟慈殿,不日還御焉。上曰,已諭於下番矣。仍命玉堂先退,致後等退出,又命閣臣退出,魯益退出。嘉順宮進服加味六君子湯停止事。出榻敎命退,承史以次退出。
上在昌德宮。停常參·經筵。
惠慶宮,遣承旨朝問安。答曰,知道。還御昌德宮後,大殿·中宮殿·惠慶宮,內閣·政院·玉堂單子問安。答曰,知道。藥房口傳問安。答曰,知道。大殿,朝廷二品以上·六曹堂上單子問安。答曰,知道。
藥房都提調金思穆,提調金履度,右副承旨金履載啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
中宮殿,惠慶宮,藥房口傳問安。答曰,知道。
金履載啓曰,明日常參·經筵,取稟。傳曰,停。
李海愚啓曰,行大司憲李勉兢,執義李基崇,掌令李敬參,持平朴在冀在外,掌令韓用儀牌不進,持平朴基宏未署經,監察茶時之意,敢啓。傳曰,知道。
以掌令韓用儀,正言姜浚欽·尹致謙牌不進罷職傳旨,傳于李海愚曰,只推。
李海愚啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
洪義浩啓曰,臣義浩,以惠慶宮問安,進去下直之意,敢啓。傳曰,知道。
洪義浩啓曰,假注書李禮延,時無職名,令該曹依例付軍職,冠帶常仕,何如?傳曰,允。
洪義浩啓曰,時原任大臣,有稟達事,來詣請對矣。傳曰,入侍。
洪義浩啓曰,入直玉堂,有稟達事,來詣請對矣。傳曰,入侍。
傳于金履載曰,慈心反回,微誠仰格,而亦不可倉卒動駕,殿宮還御,以明日爲之。
傳于李海愚曰,今日當先詣昌德宮。明日動駕時,更詣鍾閣前路祗迎,仍爲隨詣,今日侍衛,以入直磨鍊。
行都承旨洪義浩,行左承旨李海愚,行右承旨金魯敬,左副承旨金相休,右副承旨金履載,同副承旨申溆啓曰,伏以我殿下,奉我慈殿·慈宮,移次經宿,日已屢易矣。慈候彌康,聖體萬安,不瑕有妨於節宣之宜乎,大小憂遑,歷日靡已,況如臣等,忝惟允之任,居近密之列,始也倉卒承命,未效爭難之義,終必伈泄供職,莫罄忠愛之悃,不過趨走之爲恭,徒積辜負之大罪,有臣如此,將焉用哉?惟是近日公車之相繼匡救者,卽皆臣等之所欲言也。殿下亦莫不嘉納而優批之矣。矧惟當日慈聖殿下暫移之敎,及我殿下仰稟勉回之旨,昭如日星,奉若金石,臣等之聚首恭俟者,惟不日還御之命下,而成命尙遲,群情愈鬱,際伏見昨日諸大臣及玉堂聯箚,委曲懇摯,誠溢辭表,竊庶幾仰格至尊,言下卽從,藉此回天之力,獲覩如日之更,及伏奉批旨下者,十行鄭重,終勒一兪,臣等相顧徊徨,益不勝悶迫之至。噫,大臣,殿下之所敬禮也,白首丹心,瀉出衷曲,儒臣,殿下之所眷待也,靑帷彤管,攄盡悃愊,誠意有足感者,法語能無從乎,今殿下溫批隆重,非不藹然如陽春,而終欠於赫然幡然之實,則悅而不繹,從而不改,終何異於訑訑千里之拒哉?此而未蒙允可,則臣等之所仰望,擧朝之所冀祝,又安得不大失所圖,轉滋其惑乎?拘忌不經之說,誕妄無理之事,以殿下聖學高明,初不足一毫動聽者,此臣等平昔之所仰恃,而亦有所奉聆於伊日筵敎矣。昨者大僚之批,又質言以敎之矣。當初屈意而奉承,到今順志而遲待者,固知出於無違之聖孝,而第伏惟念孝莫大於納之無過,言莫切於喩之以理,倘於晨昏怡愉之際,克盡從容導達之誠,則竊想我慈聖殿下止慈之仁,燭理之明,亦必悟本事之無益,念聖躬之貽累,犁然改圖,不淹終晷,又何待在廷諸臣齟齬之言乎?今則慈聖不遠之復,惟在於殿下積誠之如何而已。又過一宵,明旨未降,臣等忝叨邇班,憂愛弸中,玆敢相率齊籲,自附無隱。伏乞聖明,俯循群請,亟稟慈旨,卽下回鑾之命,以光聖德,以答輿情,不勝千萬顒企,惶恐敢啓。答曰,已下還御之命矣。
洪義浩啓曰,今日大駕詣昌德宮後,王大妃殿·嘉順宮問安,何承旨進去乎?敢稟。傳曰,左承旨進去。
洪義浩啓曰,今日動駕,承旨當爲備員,而同副承旨申溆,纔已須資出去,卽爲牌招,何如?傳曰,許遞,前望單子入之,待下批牌招察任。
承旨前望單子入之,柳畊落點。
以右副承旨柳畊牌不進罷職傳旨,傳于李海愚曰,只推,更爲牌招。
李海愚啓曰,司僕寺內乘來言,捲簾,取稟。傳曰,捲三面。
傳于金相休曰,當該吏曹堂上,從重推考。
傳于李海愚曰,別侍衛,令次堂擧行。
傳于李海愚曰,出宮內門路,以廣達門爲之。
金履載啓曰,今日動駕,兩司侍臣,當爲進參,除在外·未署經·受由外,未肅拜人員,竝卽牌招,何如?傳曰,允。
傳于李海愚曰,當該喧譁中官,爲先汰去,令該府拿問嚴勘。
吏曹口傳政事,以徐有聞爲分兵曹參議。
傳于李海愚曰,分摠府堂郞有闕之代,令次堂口傳差出。
兵曹,以李普天爲分副摠管,柳曮爲分都摠都事。
李海愚啓曰,臣以王大妃殿·嘉順宮問安進去,下直之意,敢啓。傳曰,知道。
以修撰徐能輔再牌不進罷職傳旨,傳于金履載曰,只推。
洪義浩啓曰,明日大駕詣祗迎所後,惠慶宮問安,何承旨進去乎?敢稟。傳曰,左副承旨進去。
傳于李海愚曰,當該武藝統長,竝汰去。
傳于李海愚曰,明日王大妃殿·嘉順宮出宮內門路,以廣達門爲之。
傳于李海愚曰,明日王大妃殿·嘉順宮還宮內門路,以賓陽門爲之。
傳于李海愚曰,明日出宮內門路,以協陽門爲之。
金履載啓曰,明日動駕時,兩司侍臣,當爲進參,除在外·未署經·受由外,未肅拜人員,竝待開門牌招,何如?傳曰,允。
傳于李海愚曰,啓字誤踏中官,令該府拿問處之。
傳于李海愚曰,別侍衛,令次堂擧行。
傳于金履載曰,藥房·內閣·政院,玉堂·朝廷翌日問安,竝勿爲之。
傳于李海愚曰,啓字誤踏中官,令該府拿問處之。
傳于李海愚曰,時囚罪人鄭堉,分揀放送。
金履載,以奎章閣守宮檢校提學意啓曰,夜間閣內諸處,無事之意,敢啓。傳曰,知道。
金履載,以禮曹言啓曰,今六月十一日王大妃殿,嘉順宮還御昌德宮時,出宮儀註,直爲書入殿宮之意,敢啓。傳曰,知道。
李海愚,以兵曹言啓曰,今六月十一日王大妃殿還御時,前後廂軍兵,當爲磨鍊,而移御時,以訓局軍四百名擧行矣。今亦依此磨鍊,何如?傳曰,允。
李海愚,以兵曹言啓曰,今六月十一日嘉順宮還御時,前後廂軍兵,當爲磨鍊,而移御時,以訓局軍四百名擧行矣。今亦依此磨鍊,何如?傳曰,允。
李海愚,以兵曹言啓曰,今六月十一日大駕詣鍾樓,王大妃殿·嘉順宮還御時,祗迎後還宮時,何營軍兵隨駕,何營軍兵留陣,禁軍及馬步卒,以幾番幾哨磨鍊,而餘軍留營,何以爲之乎?敢稟。傳曰,依出宮時例爲之。
李海愚,以義禁府言啓曰,明日擧動時,王大妃殿·嘉順宮左右考喧都事,當爲備員,假都事四員,令該曹差出,以爲分排之地,何如?傳曰,允。
李海愚,以訓鍊都監言啓曰,昌德宮內外各營本局入直軍數,與慶熙宮各處入直軍數換入,崇義門局別將,還直於永肅門,元內入把摠,還直於金虎門,新營千摠,與北營把摠換直,而竝待標信擧行之意,敢啓。傳曰,知道。
李海愚,以御營廳言啓曰,東營入直騎士十人,與北二營入直騎士十五人,待標信換直,北二營入直千摠把摠,還爲移直於新營之意,敢啓。傳曰,知道。
李海愚,以義禁府言啓曰,奎章閣待敎李龍秀,拿問嚴處事,傳旨啓下矣。時任閣臣之拿推者,勿爲拿囚,載在大典通編,李龍秀姑爲留置待命所,待開坐捧供之意,敢啓。傳曰,知道。
李海愚以右捕廳言啓曰,大逆不道罪人斗恭生同生本廳嚴囚罪人斗榮,昨日寅時量物故,令漢城府,依例行檢之意,敢啓。傳曰,知道。
刑曹判書趙得永疏曰,伏以惟天惟祖宗,眷佑東方,中宮殿下,誕生我元良,四百年罕有之慶,星海騰謠,億萬代無彊之休,磐泰增鞏,尺衣漸長,百祿滋至,神人懽忭,率普同情。仍伏念臣死罪死罪,至于今不死,居然三歲于玆,得有是日,繄誰之賜,臣伏讀前後王言下者,御史豈有無端誣人之理之敎?赫赫太陽,已下燭幽陰矣。猗歟,大聖人修紀厚風之德,恤冤伸枉之仁,嚴如霜雪,藹如陽春,諭之以自歸昭脫,申之以又皆落空,恕之以襲謬非入已,及夫廷尉擬律,罪斯摘於盜厲,而致勤過當之溫音,廟堂獻議,法乃平於信服,而至有功減之特命,屢宣恩綸,昭揭睿鑑,使臣螻蟻一縷,獲全於必殺乃已之地。臣稽首抆血,銘心鐫肺,雖卽刻溘然,萬萬無餘憾,善地薄譴,非罰伊榮,旋蒙環宥,歸覲偏母,母子相持,聲淚迭發,北望感祝,不知死所。昔宋臣鄒浩,解謫上表曰,願與老母,共祝聖壽者,政是臣今日心事也。茹悚銜冤,退伏先壟,松楸是依,慟罪戾之難貰,桑楡已暮,判身名之大僇,瞻望雲天,衷情掩抑,痛哭窮山,哀憤沸涫,悠悠餘生,只恨危喘之支離,抑將何辭爲說,形容其恩造之萬一也哉?嗚呼,凡民之生,孰無父母,世道朝象,胡至斯極?只緣臣濫被拔擢之寵,陰媒仇嫉之怨,致有此淸朝數百載所未聞所未見之一大變怪,臣之慟冤崩迫,非徒爲一己所遭之慘毒而已。方今聖明臨御,以孝爲理,擧國含生,莫不興感,而臣以禮使舊物,未免貽累於昭代敦倫之化,臣之罪雖萬戮,何以少贖乎?又況許多罪名,至過數十餘條,箇箇是巨案之臚列也,言言皆前席之質對也,甚至以一事或差錯,請被反坐之意,又丁寧面陳於聖詢之下矣。雖使十人百人,分其罪而平其律,尙難逭三尺之誅,況臣以眇然一身,集千古至凶至憯至狂至悖至醜至鄙之目,獨自當之,如是而不受常刑,保有頭領者,亦千古有朝廷以來,臣一人而已。藉令臣,終不得一番鳴暴,只爲臣沒身之枳累而止,亦何足多辯,而至若其中數句語,大係彝倫,卽人獸未分之關也。御史之立證言根,卽所謂衣冠人,而査啓一出,節節虛謊,容光所照,昭晳備至,臣欲語則胸臆先塞,欲提則神魄俱喪,抱此惡名,生亦何爲?臣與御史,素有世相好之誼,初無衆所知之嫌,今此萬端構捏,千岐誣辱,必欲乘機湛滅,以快其心而後已者,抑何故也?蓋此事端,莫非臣賦性狷狹,不愼樞機之罪也。曩在丙寅春,判府事臣徐龍輔復拜左相之命,特下於華城臨鑾之日,恩禮曠絶,雖謂之載之後車,非過語也。時値達賊罪惡彰著,聲討方張,臣自語於心曰,彼大臣沬飮之義,豈後他人,爲之加額而喜?及其陪扈而上來,一日二日,聽聞多駭,人皆曰大臣主見,不以達賊爲罪,衆口相傳,滋惑倍深,臣往見其時領相故大臣李秉模,洞言慨斥,伊後跨旬閱朔,拖至四十日,了無動靜,聖上屢遣史官,以入參賓對,闡明義理之意,辭敎懇惻,足感豚魚,亦不知爲幾次,而彼輒稱病不起,雖或有實病,揆以輿疾討賊之義,決不可若是力抗,況病非難强者乎?於是乎俗習窺覘,岐論譁然,逋逃趨附,妖說間之,堂堂義理,將至汩董之境,猗我聖上,廓揮乾剛,大行嚴討,彼乃不得不黽勉造朝,隨諸大臣後,其漫漶於大義,携貳於國是,擧世之具耳目者,孰不覰破,臣心憤惋,尤當如何,至於書九之千罪萬惡,姑勿論,庚申疏彼固曰四條問答,窮凶切慝,卽裕賊凶疏之前矛也。隱然以邪說二字,爲一篇綱領,東閃西忽,旨意狡祕,祖述乎龜·祿,爛漫乎煥·達,一片精神,專在於網打國邊,莫掩梟腸,頭䐉已判,手脚盡露,大臣旣居民具瞻之位,宜效人得誅之義,而敢以非其本心之說,公肆曲爲掩護之意,無人不傳,有口皆言,逮夫聖上,以墨勅斜封,下詢於筵席也。大臣以抉摘文字,非聖世美事爲奏,噫,此何言也?昔賤臣明誼,以文字罪人,非聖世美事,營護鏡賊,至有院啓之擧,豈料此大臣之挺身蹈襲,如印一板也哉?凡此墨勅斜封之悖說,在渠猶屬薄過,而大臣尙此極力周遮,況乎其大於此者乎?臣於伊日,適登賓筵,身親聽得,腔血如沸,且以大臣辛酉疏言之,其疏中臣父之目可瞑於地下一句節,卽人倫之大變也。若如其言,則惟龜柱官未復之日,卽厥父目不瞑之秋,九原不瞑,何等幽冤,爲人之子,明知厥父之抱冤不瞑,則何不一暴於十數年之間,而苦待賊焰鴟張之時,附利獻媚,極詡賢戚之昭雪,自傷墓木之已拱,以厥父之不得與覩於是日,大加哀痛之言,稱之以穹壤茫茫,若曰怵禍畏勢,不得已如是陳疏云爾,則亦有所不然者,諂逆保位,爲計雖急,證父佞賊,是豈可忍?三綱斁滅,一世唾罵,臣痛義理之壞毁,憂倫常之滅絶,積憤在中,信心發口,公會稠坐,嚴加非斥,以至臣之待罪西藩也。歲時例問,亦不及之,以示若浼之志,此皆通朝之所共聞知者也。夫豈臣有私惡而然歟?但是明義倫嚴忠逆之一段血忠,磨泐他不得,那知鷹逐之誠,反招蜮射之怒,傍伺狺狺,視臣如讎,認以眞箇殺父之怨,兼之建德報仇之謀,憑藉按廉,專肆報復,白地架鑿,極意汚衊,句句字字,以醜辱爲事,朝家差送繡衣,豈爲渠逞私洩毒,要快自中酌酒賀之心而爲哉?嫌憾殆甚於次骨,羅織竟售於甘心,謂天可欺,誣人無難,勢焰猖獗,公議澌滅,至冤莫暴,控訴靡因,人無有爲臣言者,天非不高也,地非不厚也,日月非不洞照也,而自分生而爲無告之窮民,沒而作難瞑之冤鬼,俯仰呼號,此何人斯?臣之猥蒙特敍,荐奉敎旨,亦已周歲之久,每一攀誥,淸涕如瀉,只自屛伏俟譴,不敢唐突哀籲,今又秋官除命,有隕自天,御筆特點於前望,召牌踵臨於荒郊,如臣滓穢,何以得此?惝怳悚感,益無所容,至於官職去就之節,有非臣夢寐之所可議到,而況今新西伯敎書一出,臣之罪又添一案矣。藩臣敎書,以王若曰爲頭辭,則事體極爲嚴重,辭意尤所敬愼,而今此敎書中數句語,臣未嘗奉覩於聖上絲綸之間,則彼代撰者,於何憑信敢稱王言?若以爲急於報怨,忍此矯旨云,則今之人專無忌憚,若是之甚耶?莫非臣身受戈鏑,魂遊穽罟,誣毁之橫逼,世變之生,又有此貽辱王言而乃已。臣罪至斯,尤合誅殛,跼高蹐厚,惶隘罔措,玆敢冒萬死瀝肝泣血,猥徹崇聽。伏乞聖慈,特垂矜察,亟命選部,刋臣姓名於朝籍,仍勘臣未勘之罪,使王章益信,時議尤快焉。臣無任云云。答曰,省疏具悉。往事卿何提乎?予之倚毗,何如而卿何如此乎?敎書一事,聞卿之言,始覺其駭妄也。在卿不足彈,然其在重事面之道,不可勿論,奎章閣待敎李龍秀,爲先削職,令該府拿問嚴處。
刑曹參判洪奭周疏曰,伏以親奉慈駕,夙移鑾蹕,連日勞動,玉候冞康,區區下忱,不任幸祝,臣於近日以來,方寸耿耿,獨抱隱憂,不自知其繞壁徊徨者久矣。乃者一二諫臣之疏,意出忠愛,言又懇當,其所數陳,皆臣之所欲言也。聖批開納,許以仰稟,轉圜之機,冀在不日,翹首仄聽,迄未有聞,臣於是,又不勝憮然失圖也。臣頃伏聞大臣求對時筵敎,有以仰認睿見超卓,聖志堅定,出尋常萬萬,夫拘忌之不足信,殿下已知之矣,擧動之不可輕,殿下已慮之矣。伊日光景之悤遽,固殿下之所燭也,八方瞻聆之驚惑,亦殿下之所諒也。如是而猶且行之,是豈殿下之所樂爲哉?唯急於慈心之承順而已,惟我慈聖殿下所以縷縷勤勤,必行而後已者,亦豈有他哉?止慈之衷,靡不用極,惟以保護聖躬爲重,而餘有所不暇顧也。今玆諫臣之說,雖極切至,而皆殿下之所已悉,慈聖之所已聞,則宜乎其不能感回也。臣是以不敢更贅他語,而先請以保護聖躬之道,爲殿下一陳之,臣聞程子之告君也曰,保身體之道,在乎適起居之時,存畏愼之心,靡麗之物,不接於目,淺俗之言,不入於耳,朱子之告君也曰,帝王之生,實受天命,以爲郊廟社稷神人之主,苟能修德行政,康濟兆民,則災害之去,何待於禳,福祿之來,何待於禱?臣竊又因是二說而推演之,以審擧措愼起居二者,爲保護之大端,蓋擧措得宜則人情順,人情順則天心協,天心協而吉祥咸集矣。起居以時則百體安,百體安則血氣調,血氣調而疾病不作矣。保護之道,孰大於是?今成命一下,小大波蕩,擧措可謂宜乎,儀衛數戒,往還相續,起居可謂時乎?況我慈宮,寶齡方卲,藥餌頻進,以殿下愛日知年之誠,定省之行,當少閒日,而三庚方屆,溽暑漸蒸,晴有火傘之烘,雨有泥濘之艱,此時啓蹕之頻仍,又豈不大有違於保護之本意哉?夫宸居肅嚴,百靈呵衛,端拱淸燕,循理而動,以雍容舒暇爲氣像,以審詳安重爲規模,內節七情之發,外順六氣之宜,淸明在躬,心志和平,嗜慾不縱,莊敬日强。此大禹所以贊惠迪之吉,周公所以祝無逸之壽,易所謂自天佑之吉無不利,大雅所謂豈弟君子求福不回者也。若夫以曲拘小忌,爲趨避之說者,巫祝瞽史,所以求售於委巷匹庶之家也,豈所敢議於穆穆淸禁之中哉?若殿下,以臣言爲不信,又請以祖宗朝故事陳之可乎?昔我成宗大王,嘗在靜攝,宮中之人,以慈敎,祈禱於成均館,館儒李穆等,盡驅巫覡而逐之,成廟聞之,蹶然而起曰,士氣若此,予病瘳矣。以我成廟聖孝,豈不念慈旨之不可咈哉?然而不以館儒爲罪者,知正論之不可屈,而祈禳之無益於聖躬也。亦粵我顯廟時,以闕內有鬼怪之祟,上承慈敎,將議移御,先正臣宋時烈,上疏爭之曰,祥穀雊雉,妖孽之大者,而太戊·高宗之所以消弭者,不過曰修闕政典厥義而已。曷嘗趲那遷避,以效迷藏之狀哉?昔程子之母侯夫人,隨程太中之官,公宇多怪,家人以告,而夫人不應,家人不敢言怪,怪亦不復有,遂獲安居,願殿下,以太戊·高宗爲法,而以侯夫人之事,入告于慈聖兩殿也。夫諭父母於道者,此眞孝之大者也,人主之一動一靜,爲萬民之視俲,今玆擧措,恐非正義象物,示民不惑之道,故臣竊爲殿下重之,此皆先正之言也。夫以常情俗見言之,闕內鬼怪之祟,固臣子之所當驚遑憂懼,力請移御者也。況以慈聖之敎,旣已勤摯,而先正之言,乃若是,夫豈不義也而先正言之哉?倘殿下更以此義,反覆開陳於三朝之暇,則以我慈聖燭理之明,寧竢終日而後幡然哉?抑臣狂愚,尤竊有所憂歎者,官府俱爲一體,上下貴相無隱,君臣之義,猶父子也。父母於子,何言之不可告哉?今殿宮移御,卽日動駕,國之大事,孰過於斯,而絲綸旣不詳示,筵席又無明諭,上自股肱耳目,下逮皁隷輿儓,相顧瞠然,莫或有知其所以者,往牒今典,曾有是否,朝野震盪,何以鎭之,淆訛胥動,何以遏之?國體全隳,人心靡繫,臣愚死罪,竊以爲,宗社安危,在此擧也。人臣事君,從令匪忠,積誠齊進,宜無不格,夫豈可曰吾君之不從,而先自泯默哉?大僚之兩遭求對,誠可謂猶賢乎已而,退有胥命之啓,進無大庭之籲,責備之義,猶不能無慨,矧彼濟濟盈庭,環視噤口,殿陛無碎首之人,臺閣絶叩閽之聲,臣亦其中一人,不宜同浴譏祼,而國史書之,野史記之,天下後世,謂今日朝廷何如也?殿下試念之,風聲氣習,委苶若此,顧望囁嚅,專爲身謀,脫有緩急不虞之警,孰能爲殿下捐軀效命者耶?雖天祚吾東,姑幸無事,殿下又將誰恃而爲國耶?嗚呼,今日國事,臣誠不知稅駕之所矣。臣雖無言責,猥叨禁近,蒙被恩私,與天無極,苟心有所不可,而匿不以聞於紸纊之前,是負聖恩也。衷情所激,不能自已,連値齋日,今始封章,出位之罪,惟鈇鉞是竢。伏乞聖慈,勿以臣狂瞽而廢其言,先降渙諭,洞示中外,仰稟慈聖,亟許旋蹕,則神人悅豫,福祿響臻,若有咎悔,宜加臣身,上天監臨,臣實甘心,如臣妄論,不足採用,越職于分,當有其罰,亦願遄被刑章,以安賤分,千萬幸甚。臣無任云云。答曰,省疏具悉。已命還御矣。
行護軍閔耆顯疏曰,伏以日昨移御之擧,以其事則不意也,語其故則無端也。半夜出令,詰朝動駕,有司未及治道,儀曹不遑涓吉,擧措蒼黃,聽聞驚惑,臣歷日思惟,愚衷耿耿,慨惜之不足,而繼之以流涕也。當日慈聖殿下諺敎若曰,拘忌也避寓也,十行諄諄,至意懇懇,此實出於保護聖躬,靡不用極之慈念,而夫所謂拘忌避寓,閭巷之間,或有此事,而士夫有識者之所不言,則豈可以堂堂千乘之尊,而反效閭巷之爲哉?伏況殿下一身,卽宗社臣民之主,皇天之所眷顧,百靈之所拱衛,寶命旣鞏,鴻休鼎至,初何有俗忌之可論哉?孔子曰,某之禱久矣,傳曰,明於萬物之情者,不可罔以非理,臣知殿下,必不爲左道之所惑矣。其時聖敎有曰,當初予之難於奉承者,誠如大臣所奏,臣益有以仰殿下燭理之明·執德之固矣。聖志旣堅定,相奏亦僉同,則殿下曷不念再三仰陳,期於勉回,而惟承順之爲急耶?噫,人主一言一動,書之史策,垂之萬世,後之人,若謂殿下,動於拘忌之說,至有移避之擧,則當以殿下,爲何如主也?此臣所以慨惜之不足,而繼之以流涕者也。夫此闕彼闕,均是王宮,隨時移御,何所不可,而但以拘忌而移御,則誠不可使聞於隣國也。猗歟,我太宗大王,罷神祠焚讖書,英宗大王,禁巫覡淫祀,亦粵我先大王,命黜巫覡僧尼於郊甸之外,禁絶左道,卽我列聖朝家法,此殿下之所當仰述者,而乃有此苟且輕遽之擧,則安得無四方之竊議乎?矧伏惟念惠慶宮省覲之節,元子宮保護之道,此聖念之所日夕憧憧者,而今也分御兩宮,已過數日,此其事勢,固已萬萬難便矣。因是而駕臨頻繁,冒炎勞動,則又豈聖人愼疾之道哉?此又臣愚衷之所耿耿者也。臣偏蒙河海之恩,曾無絲毫之報,居常愧懼,若無所容今又不言,則臣罪尤大,出位之嫌,有不暇顧,伏願殿下,更稟東朝,不日還御,以解中外之意,以慰臣民之望焉。臣於治疏之際,伏見大臣聯箚批旨,首尾五十有餘言,聖意藹然,莊誦百回,不覺感涕之橫集也。初非廷議之不欲從,而恐慈敎之有違,洞察俗忌之不可信,而望慈心之自回,至哉聖孝,大哉王言,臣固知聖上此擧,非得已也。然而慈心之不遠復,惟在乎聖上之積誠開陳,冀有以感悟而已。慈聖之心感悟,則廷議之亟從,將不俟終日,此特殿下一轉移間事耳。惟殿下懋哉懋哉。臣無任云云。答曰,省疏具悉。已命還御矣。
副應敎徐鼎輔疏曰,伏以動而世爲天下道,行而世爲天下法,夫聖人之於行動,無往而非正,可不愼哉?伏惟我殿下,睿智卓越,道學高明,竊庶幾一動一靜,爲道爲法,而夫何日前移御之擧?乃反於是也,一夜之間,擧措急遽,國體虧損,瞻聆訝惑,不意聖明之世,有此非常之過擧也。今夫拘忌云者,卽世俗不經之說也。雖閭巷匹庶,稍欲自好者,非徒不信,嚴斥而遠之,而況人君處崇高之位,行中正之道,百靈呵護,萬祥咸集,所謂陰陽忌避之說,何足道哉?臣固知慈聖之至意,篤於保護,殿下之達孝,急於承順,而伏見伊日諺敎,有主上不從之敎,有以仰殿下不信俗忌之本意也。終始導達,積誠勉回,則止慈之德意愈篤,出天之聖孝愈光,夫孰不曰大聖人所作爲,光明正大,出尋常萬萬也哉?旣往已矣,目今還御一事,不容少緩,而大僚爭執,三司匡救,日堆公車,尙靳轉圜,臣竊爲之憫然也。無咎善補,君子以之,如日其更,人皆仰之,伏願殿下,更稟慈聖,還御正殿,以光聖德,以解群惑焉。臣本無似,過蒙恩造,前後歷揚,罔非竊吹,居常愧懼,若隕淵谷,且臣於本職,卽年前六通中一人也。情勢之難安,不可以時月之稍久,有所輕重也審矣。屢叨恩除,輒事違傲,罪戾徒積,惶蹙益切,玆敢冒陳短章,仰暴衷懇。伏乞聖慈,俯賜鑑諒,亟遞臣職,俾安私分,不勝幸甚。臣無任云云。省疏具悉。已命還御矣,爾其勿辭察職。
正言尹致謙疏曰,伏以臣於病滯田舍之中,忽奉薇垣除旨,不敢偃處,卽日登程,而自發鄕廬,道路之傳說沸騰,咸以爲我殿下,以拘忌之故,不時移御,行旅莫不駭惑,婦孺亦皆憂歎,臣於創聞之時,始焉驚遑,繼而滋惑,竊以爲殿下,德秉陽剛,學躋光明,陰陽避忌之凡屬不經者,必不撓於淵衷,道聽塗說,決知其妄耳。及返私次,得接邸報,則儘乎傳者非誤,嗚呼,此何擧也,此何擧也?人君之一動一靜,太史書之,萬方則之,雖尋常淸燕之處,固不可不愼。況上奉殿宮,倉卒移次,命令忽下於一夜,儀衛未備於夙朝,從官奔走,徒御顚倒,忽地駐蹕於數十年空閴之所,擧措之急遽,景色之蒼黃,已無可言,而臣則猶以爲皆屬餘事。噫嘻,拘忌二字,本不見於經傳,直不過巫卜傅會之說耳。閭巷之稍有知識者,猶且不之信而斥之嚴,顧今六御當陽,百神受職,命由我立,天且不違,彼所謂曰吉曰不利者,設令眞有是也,譬如太陽中天,螮蝀自消,禹鼎懸象,魑魅遠跡,況此拘忌之說,萬萬無此理者乎?臣未敢知肅肅深嚴之地,如許不經之說,何從而入乎?伏惟我慈聖殿下,以止慈之念,凡係保護聖躬之節,靡不用極,此等之說,或無怪於驚動慈聽,而豈以我殿下察理之明,乃有非常之擧耶?噫,慈宮之寶齡彌卲,震邸之初度將屆,尤非我殿下一日離捨之時,則寧可以一時無稽之說,致有東西離違之擧也。在昔貞熹大妃,使女巫行禱於泮宮之庭,儒生輩痛斥而驅逐之,我聖祖蹶然而起,敎曰吾太學徒,其有節義乎?遂命賜宴于勤政殿,以聖人出天之孝,豈忽於順志而然也?此可見我朝家法,一出於正大光明,而億萬無彊之休,實基於此,此豈非今日之所當法者乎?噫,縱不能愼之於始,猶可以善其後也。伏願穆然深思,惕然改圖,仰稟慈旨,及今還御,俾萬姓之瞻望,如日月之更,而自今以後,似此無稽不經之說,不復少芥於宸衷,以光聖德,千萬至祝。仍伏念臣賦性庸陋,才識蔑劣,功令初未通方,帖括亦不猶人,僥倖一第,裒然居首,曾未數月,旋被臺選,榮寵踰分,惶汗沾背,每叨言地,逡巡却顧,未敢出一言論一事,蓋臣自知者,明不足與議於耳目之責故也。惟是獲忝微祿,以養病母,於臣爲莫大之榮而已。至若淸塗華貫,夢寐不到,日前聞臣兄病急之報,往省於數舍之地,除命忽下於此際,專報踵至,不遑他顧,忙急還次,豈敢不蹶趨承?以效一日之責,而第臣私義,實有所不敢冒當者。噫,諫官之設,蓋將以上盡繩糾之方,下規官師之失,必也言議素著,望實俱隆,然後始可以授其任而應其責矣。今乃以如臣者,苟然冒充,殆若序陞而例授者,在臣身則固榮矣。其在聖朝用人之政,果何如也?臣雖欲揚揚冒出,其奈一世之嗤點,名器之猥䙝何哉?況臣八耋偏母,素多疾病,奄奄床笫,忽自去夜,暑癨添劇,凜凜若不保朝夕,藥餌調將,一或違時,誠有萬萬難言之慮,束帶赴公,實無其路,情窮勢蹙,玆敢仰瀆於宸嚴之下。伏乞聖明,亟遞臣職,以重官方,以安私分焉。臣無任云云。省疏具悉。已有於前批,爾其勿辭察職。
庚午六月初十日辰時,上御景賢堂。時原任大臣,入直玉堂請對入侍時,行都承旨洪義浩,假注書李禮延,記事官李光文·金陽淳,領府事李時秀,左議政金載瓚,右議政金思穆,校理尹致後,副校理趙鍾永以次進伏訖。時秀曰,多日移次,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,俄承問安,一樣矣。時秀曰,嘉順宮氣候,何如?上曰,一樣矣。時秀曰,向日臣等,誠意淺薄,言辭拙訥,未能格天,臣等之罪,固無所容,而殿下於平常之時,若以臣等爲可恃,則豈有此擧?臣等若至誠爭難,則亦何至此境乎?移御此闕今至四經宵矣,非徒臣等之萬萬憂慮,都下之民情,莫不遑遑,且久廢之空闕,猝當移處,實非聖躬調護之所,殿下若欲移御此闕,則分付該司,前期修理,涓吉臨御,則中外人心,必無訝惑之端,而只奉兩殿宮,不時動駕,伊日擧措,誠甚悤遽,且當慈宮進御湯劑之時,殿下亦不得朝夕承候,則聖心之焦慮,尤當如何?元子宮以天縱之姿,又當尺衣之漸長,殿下宜當親自保護,而何不念及於此,有此非常之擧乎?臣等不勝區區悶慮之至矣。上曰,昨日箚批,已有所言者,而前旣縷縷仰稟於殿宮,俄以今日卿等之求對,必爲還御之請,故又爲仰陳,則慈敎有勉回之望,以爲雖不得卽日還御,而不日內當還御爲敎矣。時秀曰,聖敎及此,誠萬萬慶幸,伏願卽下傳敎,日字使之擇入,使大小臣民,皆知還御之有期,則人心自可底定矣。載瓚曰,帝王之治國,士庶之治家,皆不出道理二字,以目前道理言之,殿宮之各離,今已屢日矣。殿下若於慈宮,不得鎭日承候,則不但聖心之爲缺如,亦於道理上有欠焉。人主處萬民之上,若有所欠於道理上,則萬民其將無效則之所,此尤臣等之萬萬悶憂者,殿下須以道理則然之意,仰稟慈旨,期於勉回,亦是殿下之道理,惟願亟從臣等之請焉。上曰,俄以還御之意,仰達於殿宮,今無更達之辭,入侍罷後,更當仰稟也。致後等曰,大臣所奏旣如此,須卽仰稟,亟降還御之命焉。上曰,俄已下敎於大臣矣。載瓚曰,臣等旣承成命,更無可達者,而文跡書下,然後臣等可以退去矣。上曰,卿等少爲退待也,予當入稟後下敎也。仍命大臣·玉堂先退。載瓚等退出,義浩曰,還御在卽,分兵曹參議摠管,皆有窠當差出,而未承口傳之敎,故敢此仰達矣。上可之。命書榻敎曰,分兵曹分摠府堂上有闕之代,令該曹口傳差出。仍命退,承史以次退出。
庚午六月初十日未時,大駕還御昌德宮擧動入侍時,行都承旨洪義浩,行左承旨李海愚,行右承旨金魯敬,左副承旨金相休,右副承旨金履載,記事官李紀淵,假注書李禮延,記事官李光文·金陽淳,檢校直提學朴宗慶,直提學李存秀·洪奭周,檢校直閣李魯益以次詣閤侍立。鼓三嚴,通禮跪啓請外辦,上具翼善冠·衮龍袍,乘輿出顯謨門·廣達門,通禮跪啓請降輿乘輦,上降輿乘輦,由建明門·興化門,仍進發至泥洞前路。上曰,都承旨入侍。命書傳敎曰,治道不淨,當該導駕堂上,越俸一等,當部官員,爲先汰去,令該府拿問嚴處。仍由敦化門,至仁政門外,通禮跪啓請降輦乘輿,上降輦乘輿,入肅章門·協陽門,命出標信解嚴,由宣化門·熙仁門·望春門·蓬萊門·重春門·重陽門·壽康門,至集瑞門。上曰,還內後問安勿爲之。出榻敎還內,諸臣以次退出。
上在昌德宮。停常參·經筵。
自卯時至人定,灑雨下雨,測雨器水深四寸五分。
金履載啓曰,明日常參·經筵,取稟。傳曰,停。
李海愚啓曰,行大司憲李勉兢,執義李基崇,掌令李敬參,持平朴在冀在外,掌令韓用儀牌不進,持平朴基宏未署經,監察茶時之意,敢啓。傳曰,知道。
金履載啓曰,臣履載以王大妃殿·嘉順宮問安,進去下直之意,敢啓。傳曰,知道。
李海愚啓曰,司僕寺內乘來言捲簾,取稟。傳曰,捲三面。
洪義浩啓曰,今日動駕,承旨當爲備員,而右副承旨柳畊牌不進罷職傳旨捧入,何以爲之?敢稟。傳曰,只推,更爲牌招。
傳于李海愚曰,侍衛軍兵雨具,從便爲之。
傳于李海愚曰,大駕前後廂,待入大次,竝爲先廂進陣,王大妃殿先廂,鱗次作行,王大妃殿後廂,與嘉順宮先後廂,爲大殿後廂,而大殿當隨嘉順宮動輿之尾局事,政院分付。
以承傳色,口傳下敎曰,今日雨勢連霔,爲民事萬幸,此時殿宮,觸冒勞動,實深悶悚,而夙駕已備,事體極重。故欲待少霽,今則雨連滂沱,難待淸明,合有愼重之道,殿宮還御,更以明日爲之,猶若未晴,則見日勢爲之。
行都承旨洪義浩,行左承旨李海愚,行右承旨金魯敬,左副承旨金相休,同副承旨金履載啓曰,伏以殿宮還御,鑾蹕躬迎,淸道羽旄,瞻聆騰懽,夙駕將戒,靈雨應期,將有霈然之望,吉祥所湊,添一喜事,第伏念此時動駕,非但有妨於玉候之節宣,慈殿慈宮之雨中勞動,必貽聖念之憂慮,早晩進退,視晴霽爲期,實合愼重之道,玆敢相率仰籲。伏乞姑寢成命焉,惶恐敢啓。答曰,已退定矣。
以掌令韓用儀,正言姜浚欽·尹致謙牌不進罷職傳旨,傳于柳畊曰,只推。
以修撰徐能輔牌不進罷職傳旨,傳于金履載曰,只推。
金履載,以弘文館言啓曰,本館下番姑降入直,事甚未安,修撰徐能輔,旣有只推之命,副修撰李止淵,由限已過,竝卽牌招,以爲推移入直之地,何如?傳曰,允。
傳于柳畊曰,當該承旨,從重推考。
傳于金相休曰,當該掌務內官崔慶聲,罷職。
分承旨元在明書啓,臣於當日申時量,問安于王大妃殿是白乎,則答曰,知道敎是白遣,問安于嘉順宮是白乎,則答曰,知道敎是之意,敢啓。答曰,知道。
金履載啓曰,明日動駕,兩司侍臣,當爲進參,除在外·未署經外,未肅拜人員,竝待開門牌招,何如?傳曰,允。
傳于李海愚曰,明日王大妃殿·嘉順宮還宮內門路,以協陽門爲之。
傳于金相休曰,全羅監司未差之代,政官牌招,開政差出。
金履載啓曰,今日政新除授司諫鄭魯榮,一體待開門牌招,何如?傳曰,允。
有政。吏批,判書徐榮輔在外未肅拜,參判未差,參議南履翼進,右副承旨柳畊進。啓曰,判書徐榮輔在外未肅拜,參判未差,小臣獨政未安,何以爲之?敢稟。傳曰,只出緊任。又啓曰,全羅監司,今當差出,而擬望之人乏少,承旨竝擬,何如?傳曰,允。以鄭魯榮爲司諫,洪大浩宗簿正,李存秀全羅監司。
兵批,判書南公轍病,參判金在昌病,參議吳淵常進,參知韓義運病,同副承旨金履載進,同知李台翊,大護軍金羲淳,副護軍尹鼎烈·申溆·韓命猉·韓根馨,副司直李惟命,副司正李禮延·洪羲祖·朴來謙,竝單付,全羅道節度使單李存秀。
金履載,以禮曹言啓曰,圭璧再擧,靈應如響,甘澍霈然,民事萬幸,三次祈雨祭,姑爲觀勢擧行,何如?傳曰,允。
柳畊,以義禁府言啓曰,李龍秀今已捧供,依例出送待命所之意,敢啓。傳曰,知道。
金履載,以奉常寺都提調意啓曰,東耤親耕田所種大麥打作,則所出爲九百十二斗,小麥打作,則所出爲十四斗之意,敢啓。傳曰,知道。
全羅監司金羲淳疏曰,伏以陪奉殿宮,旋蹕不日,事光轉圜,喜溢瞻旄,仍念臣之日前辭藩一疏,蓋以公與私,有不可冒赴者也。聖鑑至明,夫豈不下燭,而伏承恩批?乃以待秋涼將親下往爲敎,是必聖明,猶有所遺照於臣者,以公則不以爲不堪,以私則必欲其曲伸也。臣於是感泣隕結之不暇,而抑不勝惶懍恧蹙之至。嗚呼,湖南一方事之極艱且虞,臣之前疏,槪已陳之矣,而南民之困饑荒嬰災癘,流離死亡,及於聽聞者,蓋無非可驚可憂,此時藩宣之責,可謂難矣。懷保之在此,蘇救之在此,輯理之在此,得人則擧,失人則危,臣非其人,其於民生之蕩析也,臣有何術而懷保之,其於財粟之殫亡也,臣有何策而蘇救之,其於軍賦之罄匱也,臣有何力而輯理之也,此臣之所不可堪者也。況設賑之道,道臣勿遞,大僚之奏得矣。本道事,艱於他路遠甚,而不使始事者卒其事,乃以臣愚鈍疎闇者代之,是誠朝家之失策,臣之所不能無惑者也。抑臣有懍蹙不自安者,許臣之待秋行者,察臣之有老母也。不可以暑往,亦不可以遠捨,必使之將母,以伸其情理,此異恩也,臣之所未敢請者,乃聖上命之也。眇末賤臣,何以得此?子母感頌,自不覺涕泗之被面,而坐待涼節,尙間數朔,虛縻方伯之名,息偃在家,不惟臣心之惶悶,在國體又何如哉?且臣母年加衰,而氣日益澌綴,每因護養之失方,輒致疾恙之添苦,遇秋而如期登途,登途而不愆跋涉,皆不可預料,此臣向疏所謂難言之情私,而矧此半千里炎鄕,行而貽輿馬撼頓之勞,往亦有風土將攝之難,是其爲憂慮,實無所不到,强而行之,有愧子心,臣之所辭者以公也,而情之所難强,又如是,恩命之下,復事煩溷,極知僭猥,而泯默而處,亦恐貽公私之狼狽,輒敢以前之所未畢暴者,披露之至此,惶隕之極,罪無所逃。伏乞天地父母,俯垂體諒,亟遞臣所帶之任,以重藩寄,以安私情,千萬幸甚。臣無任云云。答曰,省疏具悉。所請依施。
注書李紀淵疏曰,伏以臣兄臣止淵,新除授弘文館副修撰兼春秋館記事官矣。臣之所帶兼銜,揆諸公格,不敢冒據,玆敢援例陳章,仰瀆崇嚴。伏乞聖明,俯賜鑑諒,特許遞改,以安微分焉。臣無任云云。省疏具悉。疏辭,下該曹稟處。
禁府啓目,中官李漢平原情云云。傳旨內辭緣,泛稱遲晩,刑推得情,何如?判付啓,嚴飭放送爲良如敎。又啓目,珍島前郡守閔植原情云云。傳旨內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓,依允。又啓目,中官金文浹原情云云。傳旨內辭緣,泛稱遲晩,所當請刑是白乎矣,長番內侍勿爲請刑,載在大典通編,議處,何如?判付啓,分揀放送爲良如敎。又啓目,中官吳鶴昌原情云云。傳旨內辭緣,泛稱遲晩,所當請刑是白乎矣,長番內侍勿爲請刑,載在大典通編,議處,何如?判付啓,附過放送爲良如敎。又啓目,中部都事宋啓根原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
上在昌德宮。停常參·經筵。
大殿·王大妃殿·嘉順宮還內後,內閣·政院·玉堂·藥房口傳問安。答曰,知道。
王大妃殿·嘉順宮還御後,大殿·王大妃殿·中宮殿·惠慶宮·嘉順宮,內閣·政院·玉堂單子問安。答曰,知道。
藥房口傳問安。答曰,知道。
王大妃殿·嘉順宮,朝廷二品以上·六曹堂上單子問安。答曰,知道。
金履載啓曰,明日常參·經筵,取稟。傳曰,停。
柳畊啓曰,行大司憲李勉兢,執義李基崇,掌令李敬參,持平朴在冀在外,掌令韓用儀牌不進,持平朴基宏未署經,監察茶時之意,敢啓。傳曰,知道。
李海愚啓曰,司僕寺內乘來言,捲簾,取稟。傳曰,捲三面。
柳畊啓曰,臣畊以王大妃殿·嘉順宮問安,進去下直之意,敢啓。傳曰,知道。
金履載啓曰,新除授全羅監司李存秀,旣在闕中,不爲肅謝,直爲出去,事甚未安,推考,何如?傳曰,允。
金相休啓曰,臣以惠慶宮問安,進去之意,敢啓。傳曰,知道。
傳于洪義浩曰,分提調以下,竝依例減下。
以大司諫吳翰源,司諫鄭魯榮,獻納李泳夏,正言姜浚欽·尹致謙,掌令韓用儀牌不進罷職傳旨,傳于柳畊曰,只推。
金相休啓曰,吏曹郞廳來言,陽智縣監李是釬,兩司俱未署經云,除在外·未署經外,未肅拜人員,竝卽牌招,以爲署經之地,何如?傳曰,允。
金相休啓曰,陽智縣監李是釬,兩司當爲署經,而憲府則行大司憲李勉兢,執義李基崇,掌令李敬參,持平朴在冀在外,朴基宏未署經,掌令韓用儀牌不進,諫院則大司諫吳翰源,司諫鄭魯榮,獻納李泳夏,正言姜浚欽·尹致謙牌不進,無以署經,何以爲之?敢稟。傳曰,竝許遞,政官牌招開政。
以司諫鄭魯榮,獻納李泳夏,正言姜浚欽·尹致謙,掌令韓用儀牌不進罷職傳旨,傳于金相休曰,只推。
金履載,以禮曹言啓曰,渴望之餘,得此甘霈,昨今兩日測雨器水深,旣過四寸五分,庶可周洽,慰滿三農,民事誠爲萬幸,祈雨祭依例停止,而不可無報謝之擧,三角山·木覓山·漢江·龍山江·楮子島報謝祭,謹依禮典,立秋後設行,何如?傳曰,允。
李海愚,以訓鍊都監言啓曰,慶熙宮內外各營入直軍及局出身,還直於昌德宮內外直處,新營把摠,還直於北營,而竝待標信擧行,在前鄕軍停番時,禁衛營·御營廳直處,以各該營將官入直,曾有已例,日前草記,亦已啓下矣。兩營將官,仍令入直之意,敢啓。傳曰,知道。
李海愚,以禁衛營言啓曰,謹依訓局草記批旨,建陽門·銅龍門西營入直將官,以本營把摠哨官入直之意,敢啓。傳曰,知道。
李海愚,以御營廳言啓曰,謹依訓局草記批旨,東營·集春營入直哨官,以本廳哨官入直之意,敢啓。傳曰,知道。
李海愚,以御營廳言啓曰,北二營入直騎士十人,還直於東營之意,敢啓。傳曰,知道。
禁府啓目,時囚罪人李龍秀原情云云。傳旨內辭緣,泛稱遲晩,所當請刑是白乎矣,時任閣臣勿爲請刑,載在大典通編,議處,何如?判付啓,依允。
庚午六月十二日卯時,大駕詣鍾閣,祗迎擧動入侍時,行都承旨洪義浩,行左承旨李海愚,行右承旨金魯敬,左副承旨金相休,右副承旨柳畊,同副承旨金履載,記事官李紀淵,假注書李禮延,記事官李光文·金陽淳,直提學吳奭周,檢校直閣李魯益,檢校待敎朴綺壽以次詣閤侍立。鼓三嚴,通禮跪啓請外辦,上具翼善冠·衮龍袍,乘輿出宣化門·協陽門,至仁政門外,通禮跪啓請降輿乘輦,上降輿乘輦,由進善門·敦化門,仍進發至敦寧府前路,上曰,軍士房承旨入侍。海愚趨入。敎曰,先廂先爲前進,可也。至鍾閣前,入幕次。上曰,入幕次後,問安勿爲之。出榻敎上曰,都承旨入侍。義浩進前,上曰,當詣慶熙宮,陪殿宮以來,知悉擧行,可也。義浩曰,殿宮輦輿,已離發云矣。上曰,然則仍以祗迎磨鍊,可也。王大妃殿駕到鍾閣前路,通禮跪啓請出次,上出就祗迎版位,通禮跪啓請鞠躬,上鞠躬,駕過後,通禮跪啓請平身,上平身。藥房都提調金思穆進前奏曰,早朝勞動,觸冒沾濕,聖體,若何?上曰,一樣矣。思穆曰,湯劑停止後諸節,何如?上曰,少有動靜矣。嘉順宮駕到鍾閣前路,通禮跪啓請鞠躬,上鞠躬,駕過後,通禮跪啓請平身,上平身,通禮跪啓請乘輦,上乘輦,進發由敦化門·進善門·肅章門,入協陽門,命出標信解嚴,還內,諸臣以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂翌日單子問安。答曰,知道。
王大妃殿·嘉順宮,朝廷二品以上·六曹堂上翌日單子問安。答曰,知道。
藥房都提調金思穆,副提調金履載啓曰,躬迎慈駕,還宮萬安,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
金履載啓曰,明日常參·經筵,取稟。傳曰,停。
柳畊啓曰,大司憲·執義·掌令二員,持平二員未差,監察茶時之意,敢啓。傳曰,知道。
金相休啓曰,今日政新除授臺諫,竝待下批牌招,以爲守令署經之地,何如?傳曰,允。
傳于金相休曰,見窠皆令差出。
有政。吏批,行判書徐榮輔在外未肅拜,參判未差,參議南履翼進,左副承旨金相休進。啓曰,行判書徐榮輔在外未肅拜,參判未差,小臣獨政未安,何以爲之?敢稟。傳曰,只出緊任。以趙得永爲大司憲,朴宗京大司諫,南惠寬執義,洪冕燮司諫,柳河源·李永純掌令,趙琮鎭獻納,趙象基·朴升鉉持平,趙庭和·洪羲弼正言,任天常校理,分承旨元在明·鄭來百·宋冕載·金魯應,分兵曹參議尹益烈·徐有聞,分參知朴大圭·金履喬,分正郞李潞·尹錫永,分佐郞朴升鉉·朴宗璜,分內局提調韓晩裕·吳載紹·沈象奎,以上減下事承傳。幼學蘇輝國,閑良朴煥東·李有亨,今超通政加資事承傳。以金履喬爲大司成,徐榮輔社稷提調,洪義浩觀象監提調,趙得永司譯提調,李冕膺同成均,申慶會禮曹佐郞,閔致載奉常正,南泰德尙衣僉正,李舒永陵令,沈文永司僕主簿,李文載引儀,申光晦敦寧主簿。兵批,行判書南公轍病,參判金在昌病,參議吳淵常病,參知韓義運入直進,行左承旨李海愚進,大護軍李勉兢,副護軍吳翰源·金魯應·元在明·鄭來百·宋冕載·徐有聞·尹益烈·金履喬·朴大圭,副司直李基崇·鄭魯榮·李敬參·韓用儀·尹久東·朴在冀·朴基宏·李泳夏,副司果姜浚欽·尹致謙竝單付。分都摠管朴崙壽,分副摠管閔耆顯·李普天·金宗善,分都事卞浩德·南熙·柳聖台·柳儼,假內乘李章謙,以上依例減下事承傳。
金相休啓曰,陽智縣監李是釬,諫院則旣已署經,而憲府則行大司憲趙得永,執義南惠寬,掌令柳河源·李永純,持平朴升鉉牌不進,趙象基在外,無以署經,何以爲之?敢稟。傳曰,一司除署經。
傳于金魯敬曰,右承旨入侍。
以執義南惠寬,掌令柳河源·李永純,持平朴升鉉,獻納趙琮鎭牌不進罷職傳旨,傳于金履喬曰,只推。
傳于金相休曰,白川郡守金在三,畿邑守令,口傳相換。
吏曹口傳政事,白川郡守金在三,富平府使金世根相換。
傳于金相休曰,上京守令及差使員上來守令,不多日內下送。
正言趙庭和啓曰,淸朝耳目,實非如臣空疎,所可堪承,而諫院除旨,忽下於夢想之外,署經有命,天牌嚴臨,臣感激恩私怵畏義分,雖不得不章皇出肅,而第臣於合啓中,有不可隨參者,曾叨見職,以此引遞,前後處義,宜無異同,以此情踪,其何可晏然於臺次乎?請命遞斥臣職。答曰,依啓。
司諫洪冕燮啓曰,臣庸愚湔劣,淸朝耳目之任,初不近似,而亞諫除旨,忽下於千萬夢想之外,怵畏義分,雖不得不冒沒出肅,而第臣於合啓中,有私義之不可聯參者,屢煩崇聽,執義體諒之恩,今臣處義,宜無前後之異同,以此情踪,何可一刻晏然於臺次乎?請命遞斥臣職。答曰,依啓。
金履載,以弘文館言啓曰,本館下番副修撰臣李止淵,以中學敎授,今日禮曹褒貶時,晝仕出去之意,敢啓。傳曰,知道。
李海愚,以都摠府言啓曰,副摠管趙德潤,以禮曹參判,本曹褒貶坐起,晝仕出去之意,敢啓。傳曰,知道。
李海愚,以訓鍊都監言啓曰,本局別將任聖說,以別軍職,兼帶軍門職務相妨,別將之任,今姑改差,何如?傳曰,允。
禁府啓目粘連,向前李龍秀亦,代撰之體,何等謹嚴,而今此敎書中句語,全失格例,揆以事面,誠極不當,以此照律,何如?判付啓,依允。又啓目,向前閔植亦,觀其所供,邑民之以漂爲渰,雖因該鎭將移文,循例枚報是如爲白乎乃,到今漂民生還之後,則其不能詳審,經先報營之罪,在所難免,以此照律,何如?判付啓,分揀放送爲良如敎。又啓目,向前宋啓根亦,身爲部官,動駕時道路不善修治,事甚駭然,以此照律,何如?判付啓,依允。
右參贊金履度疏曰,伏以日吉辰吉,還御萬安,小大歡欣,曷有其極?仍伏念臣鹵莽荒率,百無攸當,而猥叨保護之地,竊欲自效於夙夜之誠,其奈嘗藥之任,固不可以閒司漫局之一時兼帶比同也。言其所重則承候之詳察,湯劑之議定,俱爲至重至愼之事,而都相有故替行居多,豈徒責其筋力奔走而已哉?自顧賤分任非其人,而第今素抱貞疾,每於祈寒盛暑之際,輒復層加,蠢動不得,而數日以來,挾感叫囈之餘,如期闖發,朝者纔退衛班,伏暑衝亘,頑痰壅蔽,呼吸難通,神精昏迷,委身床笫,便一籧篨,以此證樣,萬無旬日間自力之勢,方今診候之更請,御藥之繼進,不容少緩,而只因螻蟻微品,拘馬賤疾,終不免瘝曠於隨後之列,是豈分義之所敢出,而微誠之所敢安?抑臣亦有區區私義之終不可晏然者,日前前承旨臣尹鼎烈之引病蒙遞,緣臣之故,而臣則至今自如,雖出事勢之未遑,終覺廉防之有壞,以此以彼,決不可冒昧行公,玆不得不冒陳短章,仰瀆崇嚴。伏乞聖慈,曲垂矜諒,亟遞臣所帶藥院之任,以肅朝綱,以安微分焉。臣無任云云。答曰,省疏具悉。所帶兼任許遞。
庚午六月十三日辰時,上御誠正閣。右承旨入侍時,行右承旨金魯敬,假注書李禮延,記事官李光文·金陽淳以次進伏訖。上曰,問安百官入來,而皆出去乎?魯敬曰,已出去矣。上命退,承史以次退出。
上在昌德宮。停常參·經筵。
十三日自人定,至十四日開東,灑雨下雨,測雨器水深八分。
自開東至未時,灑雨下雨,測雨器水深二分。
柳畊啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
金履載啓曰,明日上前開拆相値,視事頉稟之意,敢啓。傳曰,知道。
傳于金履載曰,禮房承旨,馳詣宗廟·景慕宮,奉審摘奸以來。
金相休啓曰,吏曹郞廳來言,臺諫有闕,政事,取稟。傳曰,當日爲之。
傳于金相休曰,見窠,皆令差出。
有政。吏批,行判書徐榮輔在外未肅拜,參判未差,參議南履翼進,行右承旨金魯敬進。啓曰,判書徐榮輔在外未肅拜,參判未差,小臣獨政未安,何以爲之?敢稟。傳曰,只出緊任。
以趙台榮爲司諫,沈能栻爲正言,金啓洛爲刑曹判書,沈象奎爲內醫提調,申光誨爲監察,李文載爲漢城主簿,成進默爲平市主簿,朴祖壽爲知禮縣監,李羲溫爲社稷令,趙鎭衡爲健元陵令。
兵批,行判書南公轍病,參判金在昌病,參議吳淵常病,參知韓義運入直進,行左承旨李海愚進,司直單洪冕燮,司果單趙庭和。
柳畊啓曰,行大司憲趙得永,執義南惠寬,掌令柳河源·李永純,持平朴升鉉牌不進,趙象基在外,監察茶時之意,敢啓。傳曰,知道。
獻納趙琮鎭啓曰,臣姿性至愚,無所肖似,耳目重任,決難堪承,而千萬夢想之外,納言恩點,荐降於旬日之內,榮感之極,冞增惶恧,不敢屢違,黽勉出肅,連事引避,亦涉猥屑,而第於合啓之中,旣有不可參之義,則亦不可以前後而有間,以此情踪,其何可一刻晏然於臺次乎?請命遞斥臣職,答曰,依啓。
以執義南惠寬,掌令柳河源·李永純,持平朴升鉉牌不進罷職傳旨,傳于柳畊曰,只推。
金履載,以弘文館言啓曰,修撰徐能輔,旣有只推之命,與新除授校理任天常,竝卽牌招察任,何如?傳曰,允。
以校理任天常,修撰徐能輔牌不進罷職傳旨,傳于金履載曰,只推。
傳于柳畊曰,啓字誤踏,何等審愼,而近來中官,連爲誤踏,當該中官,令該府拿問嚴處。
金相休啓曰,吏曹郞廳來言,臺諫有闕,政事,取稟。傳曰,明日爲之。
禁府啓目,中官金義昌原情云云。傳旨問目內辭緣,泛稱遲晩,所當請刑是白乎矣,長番內侍勿爲請刑,載在大典通編,議處,何如?啓依允。
傳于柳畊曰,飭已施矣,禁府時囚罪人金義昌,附過放送。
金相休,以吏曹言啓曰,上京守令及差使員上來守令,不多日內下送事,命下矣。自臣曹屢度催促,則伊川府使白東遠,北靑府使李魯新,林川郡守朴宗大,梁山郡守李游夏,淳昌郡守李光憲,寶城郡守金翰周,金溝縣令洪赫,萬頃縣令金永勉,金城縣令李元默,慶山縣令朴宗恕,扶安縣監柳遠鳴,南原縣監南周獻,俱爲下去,玄風縣監金用默,茂長縣監李允謙,俱以爲親病沈重,萬無離捨還官之望云。晉州牧使尹光垂,安州牧使李勉求,江陵府使朴宗正,安城郡守沈應奎,鎭川縣監洪夔謨,高靈縣監李永錫,三嘉縣監李秉源,孟山縣監安光宇,俱以爲身病猝重,不得下去云。雖未知其親病身病之如何,而親病之人,有難强令還任,金用默·李允謙改差,身病守令,特敎申飭之下,不卽下去,揆以事體,誠甚未安。尹光垂·李勉求·朴宗正·沈應奎·洪夔謨·李永錫·李秉源·安光宇,竝罷黜,何如?傳曰,竝嚴飭下送後草記。
李海愚,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得設行之意,敢啓。傳曰,知道。
李海愚,以備邊司言啓曰,卽見公忠監司金蓍根狀啓,則以爲道內穀簿,自來不敷,只以應分之數,實無排比之路,應加分折米一千二百石外,各樣還軍餉留庫條中,限二萬三千石,特許加分事,請令廟堂,稟旨,分付矣。麥事雖云稍登,窮夏民食,益當艱急,留庫餉穀中,限一萬九千五百石加分之意,分付,何如?傳曰,允。
禁府照目粘連,中部都事宋啓根矣本府議啓內,身爲部官,動駕時道路不善修治,事甚駭然,以此照律,罪笞五十收贖,解見任別敍,私罪,奉敎依允爲旀,功議各減一等爲良如敎。又照目粘連,奎章閣待敎李龍秀本府議啓內,代撰事體,何等謹嚴,而今此敎書中句語,全失格例,揆以事面,誠極不當,以此照律,罪杖七十收贖,奪告身二等,私罪,奉敎依允爲旀,功減一等爲良如敎。
上在昌德宮。停常參·經筵。
自開東至人定,灑雨下雨,測雨器水深七分。
藥房都提調金思穆,提調沈象奎,副提調金履載啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
金履載啓曰,明日常參·經筵,取稟。傳曰,停。
柳畊啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
李海愚啓曰,備邊司郞廳來言,今日賓廳日次,而上前開坼相値,不得來會云矣,敢啓。傳曰,知道。
金相休啓曰,三品官之無得過三日循例請牌,曾有定式矣,大司成金履喬,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
傳于金相休曰,吏·兵房承旨,持褒貶啓本入侍。
柳畊啓曰,今日政新除授臺諫,待下批一體牌招,何如?傳曰,允。
傳于金相休曰,見窠,皆令差出。
有政。吏批,行判書徐榮輔在外未肅拜,參判未差,參議南履翼進,左副承旨金相休進。啓曰,行判書徐榮輔在外未肅拜,參判未差,小臣獨政未安,何以爲之?敢稟。傳曰,只出緊任。以任㸁爲獻納,李昇明義禁府都事,洪秉翼監察,朴宗稷濟用判官,白亨鎭引儀,申光晦掌樂主簿。兵批,判書南公轍病,參判金在昌病,參議吳淵常病,參知韓義運入直進,行左承旨李海愚進,副護軍單李彬,副司直單趙琮鎭。
柳畊啓曰,行大司憲趙得永,執義南惠寬,掌令柳河源·李永純,持平朴升鉉牌不進,持平趙象基在外,監察茶時之意,敢啓。傳曰,知道。
以執義南惠寬,掌令柳河源·李永純,持平朴升鉉,獻納任㸁牌不進罷職傳旨,傳于柳畊曰,只推。
以大司成金履喬牌不進罷職傳旨,傳于金相休曰,只推。
柳畊啓曰,卽伏見北兵使李元植褒貶啓本,則在德萬戶金應鼎題目中,數遞之數字,以朔字誤書,殿最法意,何等愼重,而有此錯誤,事甚未安,該帥臣從重推考,何如?傳曰,允。
金相休,以弘文館言啓曰,校理任天常,修撰徐能輔,旣有只推之命,竝卽牌招察任,何如?傳曰,允。
金相休,以奎章閣言啓曰,景慕宮望廟樓,今望奉審無頉之意,敢啓。傳曰,知道。
洪義浩,以戶曹言啓曰,卽接廣興倉書員來告,則以爲後漕倉漕船十五隻,昨日夕水,到泊西江前洋矣。黃昏以後,潦水漸生,至於夜半,猝然大漲,其中十隻船,爲水勢所驅,鱗次漂流,將過陽川項下云,聞極萬萬驚駭,爲先分付畿營,嚴飭沿路各邑,多發慣水船格及校吏,使之各別救護,所餘五隻船,則亦令廣興倉,着實看護事,一體嚴飭之意,敢啓。傳曰,知道。
金相休,以奎章閣言啓曰,本閣今庚午年春夏等褒貶,當爲磨勘,而直閣待敎俱未差,不得擧行,外閣褒貶,亦不得爲之之意,敢啓。傳曰,知道。
金相休,以吏曹言啓曰,臣曹草記,上京守令玄風縣監金用默,茂長縣監李允謙,以親病不得下去,改差,晉州牧使尹光垂,安州牧使李勉求,江陵府使朴宗正,安城郡守沈應奎,鎭川縣監洪夔謨,高靈縣監李永錫,三嘉縣監李秉源,孟山縣監安光宇,以身病不得下去,罷黜事批旨內,竝嚴飭下送後草記事,命下矣。以卽爲下去之意,更爲嚴飭於諸守令處,則李允謙·李勉求,俱爲下去,金用默,以爲親病去益沈重,有難離捨,不得下去云。尹光垂·朴宗正·沈應奎·洪夔謨·李永錫·李秉源·安光宇,俱以爲身病轉劇,不得下去,伏地俟勘云。特命嚴飭之下,諸守令之趁不下去,事體所在,極爲駭然,而親病異於身病,金用默則罷黜,尹光垂·朴宗正·沈應奎·洪夔謨·李永錫·李秉源·安光宇等,竝令該府,拿問處之,何如?傳曰,允。
金相休,以耆老所言啓曰,本所堂上,多有身病,無參坐之人,今庚午春夏等褒貶,限內不得磨勘之意,敢啓。傳曰,知道。
金相休,以議政府左右相意啓曰,今庚午年春夏等褒貶,當爲等第,而臣等俱有故,限內不得磨勘之意,敢啓。傳曰,知道。
金相休,以敦寧府言啓曰,府郞廳等矣今春夏等褒貶等第,當爲磨勘,而以領事身病,不得爲之之意,敢啓。傳曰,知道。
金相休,以忠勳府言啓曰,本府今庚午年春夏等褒貶,當爲磨勘,而有司堂上奉朝賀鰲恩君臣李敬一,有身病,無以備員,限內不得爲之之意,敢啓。傳曰,知道。
金相休,以宣惠廳都提調意啓曰,本廳郞廳等今庚午春夏等褒貶,當爲等第,而臣等俱有故,限內不得磨勘之意,敢啓。傳曰,知道。
金相休,以中樞府言啓曰,本府郞廳及醫員錄事等今庚午年春夏等褒貶,當爲等第,而領中樞府事臣李時秀,有身病,判中樞府事徐龍輔·韓用龜,俱在外,限內不得磨勘之意,敢啓。傳曰,知道。
金相休,以吏曹言啓曰,今春夏等褒貶,當爲磨勘,而因本曹堂上有故,限內不得磨勘之意,敢啓。傳曰,知道。
金相休,以濬川司都提調意啓曰,本司都廳及郞廳今庚午年春夏等褒貶,當爲等第,而臣等俱有故,限內不得磨勘之意,敢啓。傳曰,知道。
金相休,以弘文館大提學意啓曰,今春夏等本館褒貶,當爲等第磨勘,而以領館事不備,限內不得爲之之意,敢啓。傳曰,知道。
洪義浩,以戶曹言啓曰,本曹郞廳及所屬各司官員今庚午春夏等褒貶,依前例磨鍊以入,而軍資監·司䆃寺·內資寺五部,因都提調·提調·漢城府堂上有故,不得磨勘,去秋冬等褒貶時,軍資監·司䆃寺·內資寺,因都提調·提調有故,限內不得磨勘矣。今則其時官員,已多遷轉,難以考績,依近例蕩滌,何如?傳曰,允。
洪義浩,以戶曹言啓曰,本曹所屬各司今庚午春夏等褒貶磨勘之際,長興庫啓本中一字誤書,擦改之意,敢啓。傳曰,知道。
金相休,以禮曹言啓曰,各陵殿園墓,本曹郞廳,四學童蒙敎官,通禮院·典牲署,東西氷庫·東西活人署·掌樂院·禮賓寺,圖畫署官員等今庚午年春夏等褒貶,等第以入,而宗廟署·社稷署·景慕宮·弘文館·藝文館·春秋館·承文院·奉常寺·成均館·內醫院·觀象監·司譯院·典醫監·惠民署·東南關王廟官員等褒貶,各其司領事·都提調·提調及堂上有故,不得一時磨勘之意,敢啓。傳曰,知道。
金相休,以禮曹言啓曰,今此所屬各司官員等褒貶時,孝陵參奉李英模,與參判臣趙德潤,有應避之嫌,不得同議磨勘,別啓本以入之意,敢啓。傳曰,知道。
李海愚,以兵曹言啓曰,本曹今庚午年春夏等褒貶,判書臣南公轍,有身病,限內不得磨勘之意,敢啓。傳曰,知道。
柳畊,以刑曹言啓曰,今春夏等褒貶,當爲磨勘以入,而判書臣金啓洛未肅拜,限內不得爲之之意,敢啓。傳曰,知道。
金魯敬,以工曹言啓曰,本曹郞廳今庚午年春夏等褒貶及屬司掌苑署·造紙署·瓦署今庚午年春夏等褒貶,合四度磨勘以入,而屬司中繕工監·尙衣院·典涓司今庚午年春夏等褒貶,因各該司提調有故,限內不得磨勘,而去己巳年春夏等秋冬等褒貶,及屬司去己巳年春夏等秋冬等褒貶,本曹堂上有故,限內不得磨勘,其時官員,亦多有遷轉者,依近例蕩滌之意,敢啓。傳曰,知道。
洪義浩,以漢城府言啓曰,本府郞廳及五部官員今庚午年春夏等褒貶,當爲等第,而判尹臣李冕膺,在外未肅拜,限內不得磨勘之意,敢啓。傳曰,知道。
李海愚,以訓鍊都監都提調意啓曰,本局從事官禁松參軍及諸將官等今庚午年春夏等褒貶,當爲等第,而都提調臣李時秀,以身病,限內不得磨勘之意,敢啓。傳曰,知道。
李海愚,以禁衛營都提調意啓曰,本營從事官及諸將官今庚午春夏等褒貶,當爲等第,而臣載瓚,有身病,限內不得磨勘之意,敢啓。傳曰,知道。
李海愚,以御營廳言啓曰,本廳從事官及諸將官今庚午年春夏等褒貶,當爲等第,而都提調臣徐龍輔在外,限內不得磨勘之意,敢啓。傳曰,知道。
李海愚,以訓鍊都監言啓曰,本局把摠柳聖台·李吉會,分都摠府都事遷轉矣。今已減下,把摠之任竝仍任,何如?傳曰,允。
庚午六月十五日午時,上御重熙堂。吏·兵房承旨持褒貶啓本入侍時,行都承旨洪義浩,行左承旨李海愚,行右承旨金魯敬,左副承旨金相休,右副承旨柳畊,記事官李紀淵,假注書李禮延,記事官李光文·金陽淳,直提學洪奭周以次進伏訖。上命相休·海愚,吏兵批褒貶啓本讀奏訖,相休曰,卽伏見各道今春夏等褒貶啓本,則江原監司洪義謨,全羅監司李冕膺,守令無一人居中居下,公忠監司金蓍根,黃海監司洪羲臣,守令無一人居下,殊無嚴明殿最之意,竝推考,何如?上曰,依爲之。出擧條海愚曰,卽伏見各道今春夏等褒貶啓本,則開城留守李相璜,黃海兵使徐英輔,慶尙監司鄭晩錫,統制使申大偀,邊將無一人居中居下,北兵使李元植,邊將無一人居下,殊無嚴明殿最之意,竝推考,何如?上曰,依爲之。出擧條仍命退,諸臣以次退出。
上在昌德宮。停常參·經筵。
十五日夜,自五更至十六日開東,灑雨下雨,測雨器水深二分,自開東至人定,灑雨下雨,測雨器水深二寸三分。
金履載啓曰,明日乃是初伏,自明日處暑間,視事頉稟之意,敢啓。傳曰,知道。
柳畊啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
柳畊啓曰,行大司憲趙得永,執義南惠寬,掌令柳河源·李永純,持平朴升鉉牌不進,趙象基在外,監察茶時之意,敢啓。傳曰,知道。
以執義南惠寬,掌令柳河源·李永純,持平朴升鉉,獻納任㸁牌不進罷職傳旨,傳于柳畊曰,只推。
金履載啓曰,吏曹郞廳來言,知禮縣監朴祖壽,兩司俱未署經云,除在外外,未肅拜人員,竝卽牌招,以爲署經之地,何如?傳曰,允。
以執義南惠寬,掌令柳河源·李永純,持平朴升鉉,獻納任㸁牌不進罷職傳旨,傳于金履載曰,只推。
金履載,以弘文館言啓曰,校理任天常,修撰徐能輔旣有只推之命,竝卽牌招察任,何如?傳曰,允。
以校理任天常,修撰徐能輔牌不進罷職傳旨,傳于金履載曰,只推。
京畿監司權常愼狀啓節到付砥平縣監南迪老牒呈內,判中樞府事徐龍輔,自廣州斗峴,今月十五日酉時量,來到本縣,以爲,自來負犯,無非難貰,而目下遭罹,尤極罔測,魂驚骨顫,求死不得,走伏縣獄之外,恭俟斧鉞之誅云,故緣由馳報云云。
傳于金履載曰,卿又何爲,而爲縣獄胥命之擧乎?卿自丙寅秋,引義尋鄕,至今不爲還京之端,卽以此事也。卿之所引,無前後之異,則予之處卿,亦無前後之異,卿其安心勿待命,卽爲還次事,遣史官傳諭于徐判府事胥命所。
吏曹啓目,權知承文院副正字金虎運·任存常·趙秀仁·尹景鎭·李禮延·李永祚·權·金周默·趙毅淳·鄭元紀·尹命圭·金遇順·金相溫·朴熙顯·鄭郁東·沈湜·尹尙烈·姜泰重·沈啓錫·李菡甲·朴齊聞·韓相殷·金鎭·尹庠圭·朴來謙·洪羲祖·睦台錫·姜必魯·李基承·鄭禮容爲等如口傳施行,何如?判付啓,依允。
吏曹啓目,權知承文院副正字金相溫·尹尙烈,俱已登科前年滿五十,竝只依法典六品遷轉,何如?判付啓,依允。
洪義浩,以戶曹言啓曰,卽接後漕倉差使員牒報,則以爲,昨日漂退船中列字船,爲他船所觸,飛羽板三立,長杉二立折傷,又失碇木與碇乼而楊花津下洋草場邊,繫纜於抹木,僅爲留泊,目下事狀,萬分危遑,所載穀物,卽爲區處,俾免狼狽之患云矣。事勢旣如此,則不可無變通之道,令軍資監,廣興倉郞廳,京泊私船,量宜領率,馳進列字船所住處,使之卽速移載,亦令附近鎭將,多率津船,一體下往,眼同擧行事,嚴飭分付之意,敢啓。傳曰,知道。
禁府啓目,晉州牧使尹光垂,江陵府使朴宗正,安城郡守沈應奎,鎭川縣監洪夔謨,高靈縣監李永錫,三嘉縣監李秉源,孟山縣監安光宇等原情云云。朴宗正·李永錫·安光宇等段,傳旨內辭緣,泛稱遲晩,所當請刑是白乎矣,曾經侍從勿爲請刑,載在大典通編,竝只議處爲白乎旀,尹光垂·沈應奎·洪夔謨·李秉源等段,傳旨內辭緣,泛稱遲晩,竝只刑推得情,何如?判付啓,嚴飭下送爲良如敎。
行吏曹判書徐榮輔疏曰,伏以,臣猥陳情懇,獲解藩任,三載榮養,聖主之賜也。順遞將還,亦聖主之賜也,恩山渥海,有始有終,臣心感祝,天地莫量,臣於在西時,伏見五月初十日有旨,以臣爲吏曹判書,斯速乘馹上來者,臣雙擎九頓,四體投地,不知所以自措也。夫國之治亂,係於用人之得失,而鑑別臧否,參互長短,欂櫨扂楔,各得其宜者,判銓選者,實任其責,殿下不欲平治國家,無所事於擇銓,不然,何可以如臣無似,苟然濫授乎?臣本疎愚孱劣,百不猶人,世情物態,尤屬眛眛,重以滿盈之懼,恒懷畏約,拙滯之性,惟知斂縮,一切世事,無異聾聵,竝世相識,絶無款洽,平居杜門,居然寡諧,惟我兩聖朝,是依是恃,投閒置散,庶幾寡罪,要津勢途,初豈可議,尙記先大王筵席下敎,若曰某也於政格,可謂下愚而不移。嗚呼,知臣莫如我聖君,臣於銓曹郞署佐貳,皆通望而不除,寔惟我先朝則哲之明,而曲保終始之意,實寓於其間,臣身之得有今日,是誰之賜也?臣於曩昔,其年尙少,其力尙强,而凡係世路人情,其性之塞於彼也如此,況今蒲柳早凋,神精銷耗,殆若古人所謂諄諄如八九十人者,而滿盈則官高而冞懼,拙滯則年多而成性,畸孤骯髒,自分濩落,常情之所欲知者,而臣却邈若不干,衆口之所共道者,而臣却不省何語,每接過去政眼,殆若燕人之讀郢書也。若一朝置之於銓衡人物之地,則必將左右顧而不知攸爲,豈不駭觀瞻而羞聽聞也乎?政注格例,尙可曰徒仰吏口,搢紳誰某,無奈其太半不知,至於孰臧孰否,孰短於此,孰長於彼,尤安得而知之?强其所不知而爲之,官人重政,豈容如是鶻突?堂堂淸朝,群彦林立,何苦而爲此苟艱之擧也哉?臣身狼狽,固不足恤,其在朝廷擧措,斷不宜乃爾也。臣雖至愚,自知明甚,今欲貪戀華膴,拚棄僥冒,卒至於上僨國政,下辱臣身,則是孤負我先朝全保之聖德也。臣何忍出此哉?臣於前疏,備陳臣母老病實狀,仰乞歸養,聖上惻然垂憫,許解藩任,藩任旣解,則歸養自在其中,臣敬將恩批,誦傳老母,母子相對,攢手稽首,至願得遂,感極涕零,從今以往,老母餘年,皆臣瞻天祝嵩之日,而臣疏中較日短長之語,非臣之言,古人之言也。其道得人情之切近,而參量道理之緩急者,實歎其先獲,固非臣驟思而遽陳之者也,苟使臣母病不至於沈痼,氣不至於凜綴,間或離側,不至於甚難,則臣何敢遽懷乞養之計也?誠以八耋癃病,元氣已衰,冉冉垂下,莫可挽回,非但今年不如昨年,直是此月不如前月,崦嵫屢顧,朝不謀夕,其視從前事勢,不翅大違所料,而左右病側,更無他人,醫藥須臣,飮啖須臣,坐臥起居,亦須臣扶將,臣母之望臣救護者,靡事不然,靡時不切,老人心弱,以子爲依,縱使臣不孝無狀,其誠何心,離違出遊,不顧老母戀戀難捨之情乎?藩任視務,異於內職,坐而治事,出門絶罕,每於簿領稍浩之時,雖或判署未訖,猶可暫入旋出,無甚爲拘,而臣猶以此爲難者,良由心無二用,妨於做事,身不自由,往往牽掣如是也。故仰請長暇,將以專意於老母也。在藩任猶然,況此銓曹,最稱劇務,除其赴政奔奏,卽使在家無事,人客不可以不酬接,差除不可以不留意,臣只有一箇身與心,欲求其兩無曠職,竝行不礙,無其術矣。臣之所仰望者,孝理之政耳,惟聖明少垂憫焉。臣近密之臣也,三歲于西,久矣逖違,伏況昨年大慶以後,身阻賀班,寸忱耿然,返面之期,屈指以計,將毋登途,寸寸前進,今始僅到於近京之地,雲天孔邇,若將奮飛,而重任尙縻,進身無路,倘蒙俯賜體諒,俾得以復登文石之陛,仰伸蹈舞之忱,此生餘願,只此而已。伏乞天地父母,察臣情之至爲懇迫,諒臣言之非出假飾,將臣本兼諸職,亟賜刋改,仍依臣所請,俾得終養,臣當隕結以報矣。臣無任云云。答曰,省疏具悉。冢宰重任,亦非煩務,且大政臨近,出而奉職,入而救護。
大司成金履喬疏曰,伏以臣姿性疎拙,疾病沈痼,自知不堪於任使之末,久矣。頃蒙收簪之聖眷,粗伸戀軒之私忱,則惟期養疴郊圖,隨分自在,迺者國子新命,遽及於千萬意想之外,慙惶隕掉,莫知措躬之所。噫,此職至于臣身,已三世矣。苟使臣之望實,可以一分承當,而有世掌之榮,無忝先之懼,則亦何苦徑犯違傲,備例辭巽,自底不韙之罪也。以其人而較是官,推今時而視諸昔,其不可一日冒居,不待兩言而決矣。竊念先王制治,最重學校,學校之設,莫不有官,虞夏之際,爰命敎冑,漢唐以還,咸推師儒,卽此號名,而其責任之重,何如也?朱子有云,後世學校,雖或不異於先王之時,然其所以敎所以學,則無復先王之道,此職之徒有其名,自前世已然,而式至今日,尤蔑蔑焉。惟以課文程藝爲職,而其所謂敎學之術,絶不復聞,然國家取人,專靠於此。故今日之賢關,卽他日之朝廷,今日課試之法,卽他日華國之資,而士風之厚薄,占世道之高下,文體之迂隆,關治運之盛衰,必也培埴有素,甄陶得宜,然後裨聖朝作成之化,做一代聲明之治,自非文學聲望,爲士類所推重者,則豈可以畀是任而責是效哉?臣才綿識薄,實無寸長,少習擧業,僥倖而竊取,晩志文史,鹵鈍而無成,若論經術,固所眛眛,至於詞章末技,亦不猶人。中歲以來,跡窮而志益摧,病進而業益退,倥倥無有,若是之狀,不待臣之自言,而擧世之人,皆亦知之,乃於一朝,置之皐比之座,責以表率之任,豈不貽多士之笑,而爲朝廷之羞哉?曾在先朝,以士習之挽回,專係師道之尊嚴,稍改官制,定爲久任,先臣實是首膺,寵命一縻,兩載勞心殫慮,裁抑競騖之俗習,平允不齊之物情,猶不殄於慍怒,幸得免於僨敗,卽臣所親見而備知者也。今臣之不肖於先臣,固無能爲役,而俗習之趨下,物情之難諧,又非當日之比,臣若不量己分,出而膺之,其不累聖簡而隳先武,無是理也。進無益於國事,退有害於私義,與其難冒而虛縻,曷若自引而速去乎?纔違庚牌,未蒙恩勘,縮伏踰日,無所因極,玆不得不披瀝衷懇,重犯瀆擾之誅。伏乞天地父母,亟遞臣所帶之職,仍治臣罪,以重官方,以安私分,千萬幸甚。臣無任云云。省疏具悉。爾其勿辭察職。
上在昌德宮。停常參·經筵。
自開東至人定,灑雨下雨,測雨器水深四寸八分。
李海愚啓曰,來二十一日,朝參日次矣,敢稟。傳曰,停。
李海愚啓曰,來二十一日,輪對日次矣,敢稟。傳曰,當次人受點,後日次待令。
柳畊啓曰,行大司憲趙得永,執義南惠寬,掌令柳河源·李永純,持平朴升鉉未肅拜,趙象基在外,監察茶時之意,敢啓。傳曰,知道。
金相休啓曰,知禮縣監朴祖壽,兩司俱未署經,而執義南惠寬,掌令柳河源·李永純,持平朴升鉉,獻納任㸁,旣有只推之命,與行大司憲趙得永,行大司諫朴宗京,竝卽牌招,以爲署經之地,何如?傳曰,允。
以執義南惠寬,掌令柳河源·李永純,持平朴升鉉,獻納任㸁牌不進罷職傳旨,傳于柳畊曰,只推。
金相休啓曰,守令署經事,命下矣。執義南惠寬,掌令柳河源·李永純,持平朴升鉉,獻納任㸁,旣有只推之命,與行大司憲趙得永,行大司諫朴宗京,竝更牌招,以爲署經之地,何如?傳曰,允。
以執義南惠寬,掌令柳河源·李永純,持平朴升鉉,獻納任㸁再牌不進罷職傳旨,傳于柳畊曰,只推。
崔道彬奉命在外,代以金文澤爲事變假注書。
以校理任天常,修撰徐能輔牌不進罷職傳旨,傳于金履載曰,只推。
金履載,以弘文館言啓曰,校理任天常,修撰徐能輔,旣有只推之命,竝卽牌招察任,何如?傳曰,允。
以校理任天常,修撰徐能輔牌不進罷職傳旨,傳于金履載曰,只推。
金履載,以禮曹言啓曰,卽接景慕宮官員所報,則本宮正殿月臺前面階砌石廣二間許,今日申時量,爲雨滲頹云矣。正殿至近之地,有此階砌頹圮之患,不可無慰安之擧,慰安祭,不卜日,今十九日設行,修改等節,待快晴擇日擧行,何如?傳曰,允。
傳于金相休曰,當該吏曹堂上遞差,該吏,令攸司從重科治。
以漢城府民家頹壓別單,傳于洪義浩曰,恤典,令該廳卽爲分給事,分付。
金相休,以吏曹言啓曰,因義禁府啓目,江陵府使朴宗正,高靈縣監李永錫,孟山縣監安光宇等段,以曾經侍從,竝議處,晉州牧使尹光垂,安城郡守沈應奎,鎭川縣監洪夔謨,三嘉縣監李秉源等,竝刑推得情事,批旨內,嚴飭下送事命下,而尹光垂則本道殿最,纔已貶下,今姑置之。其外諸守令處,以卽速下去之意,連加催促,則朴宗正·沈應奎·洪夔謨·安光宇等,今方下去,李秉源以爲,恩宥之下,不勝惶感,而見今病狀奄奄,萬無登途之望,當於三數日內,少加調治,卽爲還任云。李永錫以爲,身病轉益危劇,末由還任云,雖未知其身病之如何,而特敎屢滯,前後申飭,極其截嚴,則雖或有難强之勢,固當强疾起程,從速還任,而今乃一向稱病,無意下去者,誠萬萬駭然。李永錫爲先罷黜,其罪狀,令該府拿問嚴勘,何如?傳曰,允。
李海愚,以都摠府言啓曰,今日入直內三廳武兼禁軍及軍兵等,當爲中日習射,而大殿誕日前一日相値,不得設行之意,敢啓。傳曰,知道。
李海愚,以都摠府言啓曰,今日巳時量,崇智門局出身直所後面小中門及墻垣二間,一時頹壓之意,敢啓。傳曰,知道。
李海愚,以兵曹言啓曰,卽接北所衛將李遇牒報,則光德門西邊內宮墻二間許及小門一間頹圮云。爲先令紫門監,以杻把子堅實圍排,而係是局出身,直所近處,依例限修築間,令局出身,輪回晝察夜巡之意,分付,何如?傳曰,允。
李海愚,以訓鍊都監言啓曰,因兵曹草記,光德門內西邊宮墻二間許及小門一間頹圮處,限修築間,崇智門入直局出身,輪回晝察夜巡之意,敢啓。傳曰,知道。
李海愚,以兵曹言啓曰,卽接西所衛將尹衡東牒報,則北水閣水門西邊鐵門上下橫鐵,爲暴雨所激折傷云。令紫門監堅實樹柵,卽速修改,而把守軍兵,依例以金虎門入直砲手八名除出,限修改各別守直之意,分付,何如?傳曰,允。
李海愚,以訓鍊都監言啓曰,因兵曹草記,北水閣水門上下橫鐵折傷處,金虎門軍八名除出,將校一人率領,限修改間,嚴加守直之意,敢啓。傳曰,知道。
全羅監司李存秀疏曰,伏以鑾蹕還御,群情胥悅,虹節載屆,天休滋至,德光轉環,頌謄祝岡,仍伏念,臣無才無能,早踐榮塗,曾前僥冒,罔非踰分,而昨今年來,官秩益晉,兜攬無漸,華銜峻選,式月斯遷,涯分溢矣,榮寵過矣,悸恐怵惕之狀,亦嘗猥煩於前後章疏矣。不料湖臬除旨,又降於內閣持被之夜,臣聞命驚遑,退伏私次,今已屢日,益不知措躬之所也。竊念湖南一方,乃國家根本之地,簿書之繁劇,民物之殷衆,甲於諸道,從前差遣,倍加難愼,且況往年之饑,三南爲甚,三南之中,湖南尤最,沿野五十餘州,幾乎野無靑草,札瘥相續,流離載路,南顧之憂,丙枕耿耿,發帑而賑,船粟而哺,喣濡撫摩,僅免溝壑,而瘡痍未蘇,餘憂孔殷,公私蓄積,已罄於大賑之餘,糴布停免,竝責於今年之徵,善後之難,殆有甚於旣往,而迺者廟議謬擧,聖簡誤注,以年淺不解事之賤臣,授此莫大之任,殿下試以南藩付畀之至重,目今民憂之孔艱,擬議較絜於賤臣,才器之稱否,則一果一毫髣髴而近似耶,自知甚明,自量已審,誠不敢爲冒當之計,而若其必辭之義,尤有廉隅之大防焉。年前海藩時,所遭憯毒,尙忍言哉?僇辱狼狽,幾陷大戾,特蒙我殿下日月之明,河海之恩,拔之阬陷,奠之袵席,薰沐湔滌,得有今日,而念到往事,寢夢猶驚,且其遭罹,在於臣母病劇之際,去留俱難,止泊無所,移寓於一日之程,以至於賃屋而住,緣臣積殃,竟遭窮天之慟,悲限之弸結,情境之罔極,行路猶爲之悽泣,況爲人子之心乎?居然之間,星霜屢改,而藩臬之命,復及於臣身,奉檄無入告之地,厚廩增不洎之思,臣以何心往享刺史之榮乎?自劃之志,已矢於聞命之時,去就一款,更無可論,責任之難塞,才具之不合,特其餘事,藩臣受命,陳章丐免,便成故事,而若臣今日之懇,非出於備例而克讓,誠以廉義也情私也,決不可冒赴,只當必遞而乃已,不得準則不可已。伏乞聖慈,諒之察之,將臣新授職名,亟賜褫免,俾藩寄重而私義靖焉。臣無任云云。答曰,省疏具悉。卿其勿辭,往欽哉。
上在昌德宮。停常參·經筵。
大殿·惠慶宮誕日,大殿·惠慶宮,內閣·政院·玉堂·朝廷二品以上,六曹堂上單子問安。答曰,知道。王大妃殿·中宮殿·嘉順宮,口傳問安。答曰,知道。
柳畊啓曰,行大司憲趙得永,執義南惠寬,掌令柳河源·李永純,持平朴升鉉未肅拜,趙象基在外,監察茶時之意,敢啓。傳曰,知道。
傳于金履載曰,禮房承旨馳詣景慕宮,奉審摘奸以來。
金相休啓曰,知禮縣監朴祖壽,兩司當爲署經,而執義南惠寬,掌令柳河源·李永純,持平朴升鉉,獻納任㸁,旣有只推之命,與行大司憲趙得永,行大司諫朴宗京,一體牌招,以爲署經之地,何如?傳曰,兩司,除署經。
李海愚啓曰,密符親納,例也,而前平安監司徐榮輔,謂有身病,使其褊裨替納,事甚未安,推考,何如?傳曰,允。
金履載啓曰,卽伏見黃海監司洪羲臣雨澤農形狀啓及甕津府反庫啓本,則雨水沾濕,渝痕狼藉,事甚未安,原狀啓及啓本,係是緊急,故雖不得不捧入,而該道道臣,不可無警,推考,何如?傳曰,允。
以吏曹參議南履翼遞差傳旨,傳于柳畊曰,分揀。
以李永錫囚單子,傳于柳畊曰,本職改差,分揀放送。
以漢城府民家頹壓別單,傳于洪義浩曰,恤典,令該廳卽爲分給事,分付。
以漢城府民家頹壓別單,傳于洪義浩曰,恤典令該廳卽爲分給事,分付。
傳于金履載曰,高城郡守鄭漪,畿邑守令,口傳相換。
金履載,以奎章閣言啓曰,提學徐榮輔藩任遞來,待明朝牌招察任,何如?傳曰,允。
金履載,以禮曹言啓曰,今六月十八日大殿誕日,諸道所封賀箋中,京畿水使柳相亮,以應封官兼別軍職,故各爲封箋,伊川府使白東遠,雖非應封官,以別軍職封箋矣。一體看審捧入之意,敢啓。傳曰,知道。
金履載,以禮曹言啓曰,今此大殿誕日,諸道所封各殿宮方物中,全羅監司李冕膺所封方物,今已限滿封進,而至於冬柏油,則自海南元定封進矣。本邑以最尤甚,旣入於限秋成停免中,不得封進之意,敢啓。傳曰,知道。
上在昌德宮。停常參·經筵。
自辰時至人定,灑雨下雨,測雨器水深四分。
柳畊啓曰,行大司憲趙得永,執義南惠寬,掌令柳河源·李永純,持平朴升鉉未肅拜,趙象基在外,監察茶時之意,敢啓。傳曰,知道。
李海愚啓曰,右承旨金魯敬,今日不爲仕進,卽爲牌招,何如?傳曰,允。
吏曹口傳政事,高城郡守鄭漪,高陽郡守徐敎修相換。
傳于金相休曰,飭敎之下,終無變動,實無意義,其在禮使之道,不可强迫,行兵曹判書南公轍,姑爲許遞,政官牌招開政。
兵曹口傳政事,上護軍單南公轍。
金相休啓曰,行吏曹判書徐榮輔,參議南履翼牌不進推考傳旨及罷職傳旨,今方捧入,而開政命下之後,如是違牌,事甚未安,參判未差,判書更爲牌招,何如?傳曰,參議只推,與判書更爲牌招。
金相休啓曰,行吏曹判書徐榮輔,參議南履翼再牌不進推考傳旨及罷職傳旨,今方捧入,而開政命下之後,連事違召,不卽承膺,其在事體,誠甚未安,判書所當更請牌招,而係是一日三牌,何以爲之?敢稟。傳曰,參議只推,與判書,更爲一體嚴飭牌招,卽爲入來。
有政。吏批,行判書徐榮輔進,參判未差,參議南履翼進,同副承旨金履載進。以金履度爲兵曹判書,林漢浩吏曹參判,朴綺壽修撰,金仁柱中部令,李文載敦寧主簿,申光誨引儀,趙基復中部都事,柳聖儀玄風縣監,尹弘鎭高靈縣監,李謙會龜城府使。兵批,判書未差,參判金在昌病,參議吳淵常病,參知韓義運入直進,右副承旨柳畊進,副護軍李英植,副司果李東冕·金相溫·尹尙烈竝單付。
李海愚啓曰,新除授兵曹判書金履度,卽爲牌招,傳授命召,何如?傳曰,允。
李海愚啓曰,兵曹判書金履度牌不進推考傳旨,今方捧入,而命召傳授,一時爲急,如是違牌,事甚未安,更爲牌招,何如?傳曰,允。
以校理任天常,修撰徐能輔牌不進罷職傳旨,傳于金履載曰,只推。
金履載,以弘文館言啓曰,校理任天常,修撰徐能輔,旣有只推之命,竝卽牌招察任,何如?傳曰,允。
以漢城府民家頹壓別單,傳于金履載曰,恤典,令該廳卽爲分給事,分付。
李海愚,以兵曹言啓曰,北水閣水門西邊鐵門折傷處,今已修改矣。把守軍兵,本處還爲入直之意,分付,何如?傳曰,允。
李海愚,以訓鍊都監言啓曰,因兵曹草記,北水閣水門西邊鐵門折傷處,今已修改,把守軍兵,還入直所,將校解送之意,敢啓。傳曰,知道。
李海愚,以備邊司言啓曰,包蔘設置之當初法意,不但爲象譯聊賴,使行往來,專靠於此,而潛造潛越之弊,年增歲加,將至破敗之境,不得已自該院更採物情,包蔘契人,永爲革罷,一付灣商,使之擔當擧行,元節目,更爲酌量磨鍊,今方入啓矣。潛造之弊,雖已成節目,令地方官另加嚴禁,而近來人心益巧,奸僞層生,難保其必無潛越之理,自今年曆節行爲始,如有被捉於渡灣之後,則詳査其潛造來歷,當該不能禁飭之守令,令該院草記論罪事,嚴明知委於産蔘諸道,使之飜關申飭,何如?傳曰,允。
李海愚,以御營廳言啓曰,本廳哨官崔永錫,身病甚重,勢難察任,改差,何如?傳曰,允。
柳畊,以義禁府言啓曰,平安監司李晩秀狀啓,龜城府使李尙謙,爲先罷黜,其罪狀,令攸司稟處事,啓下矣。李尙謙以兼營將守令,時在任所,依例發遣府書吏,交代後拿來,何如?傳曰,待待命拿囚。
行吏曹判書徐榮輔疏曰,伏以臣叨決難冒之職,有至難强之情,猥從縣道,略暴衷曲,庶冀聖慈俯垂矜諒,及承批旨,凡二十有餘言,誨諭備至,俾臣出而奉職,入而救護,其所以憫臣之情,矜臣之愚,曲賜指導,若慈父之詔迷子,捧讀未半,感涕自零,繼之以愕然失圖,不知所以自措也。臣於見職,苟有萬分一堪承之望,豈敢爲飾辭例讓,以負平日夷險向前之心也哉?天下之事,固有勉强而可能者,至若其性之所塞則不可通矣,其力之不逮則不可擧矣。不爲者與不能者之形,所以不同也。臣於是職,乃不能者爾,臣自承命以後,左右思出入思,設爲其將以承當之道,而茫然若煙霧之無有涯畔,欲求一線開明之路,而不可得矣。非但臣之自量已審,顧今位著,未嘗乏人,而必以如臣之無所肖似,强其所不可强,臣誠未知其得當也。在他官,尙不可如是苟簡,況銓衡重任,治忽之所係也乎?夫負且乘者,寇之招也,服不衷者,身之災也。臣本至庸極陋,不比恒人,而謬蒙聖恩,僥冒匪分,近年以來,官歷太華盛,臣心之夙夜兢惕,姑舍是,卽其人怒鬼猜,理所難免,而惟其要津勢途,幸不廁跡耳。今若竝與銓地而叨冒,則是竿頭而進其步,欹器而益其水也。縱使臣徒懷貪戀,但知冒進,以我聖上全保世臣之盛德,何忍見其匍匐入井,而不之救乎?臣之以母老乞養,凡再度矣。臣之此請,非敢有毫分過情,蓋其情理之至切至迫,誠有萬萬不可强者,臣母以篤老之齡,抱積痼之疾,而今春大病之後,元氣已無餘地,轉側飮食,一皆須人,而非臣更無他人,如是也。故臣之遞藩,閱月而後登途,今月之潦炎,固已慮之,若於前月而先還,日未甚熱,豈不便好,而不能然也?必待臣離營,冒炎相將者,非但臣心之難於離捨,臣母之不忍離臣,却有甚於臣心之不忍捨故耳。食息之須,少出則憮然作惡,調將之節,暫離則輒致失宜,臣誠何心,不顧老母戀戀之至情,甚短之餘日,而自貪榮祿,揚揚出遊乎?臣之今行,長値潦漲,十有五日,而僅抵私次,老人氣弱,觸冒偏多,摵頓之勞,病勢越添,見今症形,又無晷刻離側之望,臣情到此,可謂迫矣。臣安得不仰首鳴號於孝理之政也哉?逖違之餘,替裨納符,寸忱耿然,通宵徊徨,念重任之決難堪承,顧情私之轉益焦灼,撫躬自歎,計無所出,玆敢披瀝肝血,仰瀆崇聽。伏乞聖明,曲垂憐察,亟刋臣本兼諸職,許臣屢籲之請,俾伸至情,勘臣洊瀆之罪,以昭法紀,千萬幸甚。臣無任云云。答曰,省疏具悉。冢宰之辭,猶可異也。閣銜之引,尤不當焉,而況一味逡巡,豈不可爲非常之事乎?卿其勿辭肅命。
校理徐長輔疏曰,伏以臣才不猶人,學未通方,無足備數於淸朝啓沃之列,而居然十載之周旋,蔑焉一毫之裨補,特以聖恩天大,無物不容推之含垢之洪量,加以記簪之曲念,有願必許,有罪必恕,臣嘗慙悚感激,莫知所以圖報也。噫,人臣事君之體不一,出入陳道義,使君德成就者爲上,而筋力奔奏次之,有懷無隱,抑又次之,臣於三者,居其末則亦幸矣,而自前由情之懇,徒歸干恩之科,兩無當於分義,一何違於志期,復自循省,良亦慼矣。臣於甲子年中,猥控乞養之私,得除西邑,將往老父,數十朔服食醫藥,極意調護,爲子至願,得以少伸,渥澤傍流,闔門攢誦,而臣父嘗語臣曰,吾家世傳淸寒,麤糲猶甘,而何幸聖人在上,特推孝理之政,俾汝惠養老身,眼前方丈,亦踰涯分,縱使臨歸之日,鼎鍊如洗,固萬萬無恨,汝其克體此意,毋爲贏餘之計,自犯孤負之罪,臣仰念國恩,俯服庭訓,居官矢心,不長尺寸,還他本分,淡泊是安,而婦子追戀於廩餼,隣里見怪於稱貸,伊來數歲之間,菽水不繼,反甚前日,臣始固晏若,終實歉然,不能向人作貪說話者,抑恐聞之者未易見諒,今則臣父年紀益邁,病狀益痼,比之往昔,又不知落下幾層,而榮衛旣損,腸胃隨弱,食非滋味則眞元莫扶,藥非補劑則客症爲添,此雖衰境例樣,而究其本,則不善調養之致也。今使朝夕甘旨,不至失時,則尙可以畢效子職,怡愉暮景,而祖先基業,素無一區之收,京官俸祿,未當十口之資,雖或左右取給,一日一㸑,徒見親心之不安,而無與乎生世之樂矣。顧臣上無以殫竭國事,下無以幹辦家産,忠孝兩難,榮達非心,莫若歸事田畝,以奉餘年,而無地可就,有志莫遂,中夜以思,隱憂成疾。噫,情宜無阻,恩必有終,告君以實,庶或垂諒,而初旣出於格外,更何望於體下?同朝他例,雖多可援,而揣分度勢,未敢遽發,徊徨囁嚅,亦此久矣,其奈崦嵫之景漸催,烏鳥之私益急,玆敢不揆僭猥,疾聲號籲於天地憫覆之下。伏乞聖慈,俯賜鑑燭,特命選部,畀臣一小邑,俾遂便養之願,以卒生成之澤焉。嗚呼,三春報草之情,雖憐懇迫,百里求芻之誠,庶勉殫竭,夷險在前,隕結何辭?哀懇所激,唐突至此,惟聖明矜憐而恕察之,不勝幸甚。臣無任云云。省疏具悉。疏辭,下該曹稟處。
上在昌德宮。停常參·經筵。
十九日,自人定至二十日開東,灑雨下雨,測雨器水深二寸一分。自開東至申時,灑雨下雨,測雨器水深四寸五分。
藥房都提調金思穆,提調沈象奎,副提調金履載啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
柳畊啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
柳畊啓曰,備邊司郞廳來言,今日賓廳日次,而左議政金載瓚有身病,右議政金思穆藥院問安進,不得來會云矣,敢啓。傳曰,知道。
注書李紀淵病,代以金載成爲假注書。
柳畊啓曰,兵曹判書金履度再牌不進推考傳旨,今方捧入,而命召傳授,一時爲急,連事違召,不卽承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
傳于柳畊曰,右副承旨入侍。
傳于洪義浩曰,都承旨馳詣宗廟奉審以來。
柳畊啓曰,行大司憲趙得永,執義南惠寬,掌令柳河源·李永純,持平朴升鉉牌不進,趙象基在外,監察茶時之意,敢啓。傳曰,知道。
以執義南惠寬,掌令柳河源·李永純,持平朴升鉉,獻納任㸁牌不進罷職傳旨,傳于柳畊曰,只推。
傳于柳畊曰,騎馬四匹立之,史官二員待命。
洪義浩啓曰,行右承旨金魯敬,左副承旨金相休今日不爲仕進,竝卽牌招,何如?傳曰,竝許遞,前望單子入之,待下批牌招察任。
承旨前望單子入之,鄭觀綏·申溆落點。
以承旨前望單子,傳于洪義浩曰,罷職人竝敍用。
以左副承旨鄭觀綏·申溆牌不進罷職傳旨,傳于洪義浩曰,竝許遞,前望單子入之,待下批牌招察任。
承旨前望單子入之,韓義運·李魯益落點。
以右副承旨韓義運牌不進罷職傳旨,傳于洪義浩曰,許遞,前望單子入之,待下批牌招察任。
承旨前望單子入之,申在明落點。
洪義浩,以禮曹言啓曰,卽接宗廟署所報,則今日大雨,宗廟正殿後墻外大松一株,顚仆於墻頭,內墻一間許壓頹云矣。係是正殿至近之處,慰安祭,不卜日,今二十二日設行,而圍排等節,分付該監,卽爲擧行,修改則待快晴,擇日擧行,何如?傳曰,允。
洪義浩啓曰,明日宗廟慰安祭,傳香禮房承旨,當爲齋宿,同副承旨金履載,卽爲牌招,何如?傳曰,許遞,前望單子入之,待下批牌招察任。
承旨前望單子入之,金宗善落點。
金宗善,以禮曹言啓曰,卽接元陵官員所報,則今日申時量,大王陵上莎草,自寅方至巳方,爲雨水蹲縮,以周尺尺量,則廣爲二十五尺,高爲十尺云矣。莫重陵上莎草,有此蹲縮之患,萬萬驚悚,慰安祭,不卜日,今二十二日設行,修改之節,政府以下卽爲進去,奉審後稟處,何如?傳曰,允。
傳于洪義浩曰,坐直承旨入侍。
金宗善,以禮曹言啓曰,今此元陵大王陵上莎草蹲縮慰安祭,不卜日,今二十二日設行事,啓下矣。取考謄錄,則丙寅年本陵大王陵上莎草蹲縮時,王后陵上,同在一曲墻之內,慰安祭同爲設行矣。今亦依例,一體擧行之意,分付,何如?傳曰,允。
傳于李魯益曰,受由在外繕工提調許遞,行都承旨洪義浩除授,使之兼爲擧行。
吏曹,繕工提調單洪義浩。
金宗善啓曰,臣與左副承旨柳畊伴直矣。以元陵奉審進去,伴直無人,同副承旨李魯益,卽爲牌招,何如?傳曰,允。
以校理任天常,修撰徐能輔牌不進罷職傳旨,傳于金宗善曰,只推。
金宗善,以弘文館言啓曰,校理任天常,修撰徐能輔,旣有只推之命,與新除授修撰朴綺壽,一體牌招察任,何如?傳曰,允。
以漢城府民家頹壓別單,傳于李魯益曰,恤典,令該廳依例分給事,分付。
以漢城府民家頹壓別單,傳于李魯益曰,恤典,令該廳依例分給事,分付。
以漢城府民家頹壓別單,傳于李魯益曰,恤典令該廳,卽爲分給事,分付。
兼春秋洪宅柱書啓,臣於本月二十日未時量,敬奉頹壓摘奸之命,馳往北部,一一看審是白乎,則三淸洞契閑良申必周草家五間內,三間頹壓,幼學權厚性草家七間內,三間頹壓是白遣,苑洞契閑良李貞吉草家三間內,二間頹壓,良人張義顯草家三間內,一間頹壓是白遣,司宰監下牌契獨女申召史草家九間內,二間頹壓,宣略金景喆瓦家十間內,二間頹壓是白遣,觀光坊契武兼吳在信草家六間內,二間頹壓,良人李貴福草家四間內,一間頹壓之意,敢啓。答曰,令該廳恤典題給。
柳畊,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得設行之意,敢啓。傳曰,知道。
柳畊,以兵曹言啓曰,今六月二十日土王用事,改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
金宗善,以禮曹言啓曰,卽接永禧殿官員所報,則今日大雨後奉審,則正殿北挾室西北隅春舌上,大段滲漏云矣。雖與殿內有異,莫重之地,有此滲漏之患,極爲驚悚,臣曹堂上卽爲進去奉審後,稟處,何如?傳曰,允。
金宗善,以禮曹言啓曰,臣崙壽謹詣永禧殿,與本殿令朴晩壽,眼同奉審,則正殿北挾室西北隅春舌上滲漏處,果如殿宮所報矣。修改之節,不容少緩,而見今霖雨未收,待快晴,卽爲擇日擧行,何如?傳曰,允。
柳畊,以兵曹言啓曰,卽接宗廟署入直部將安敬國牒報,則宗廟大門西邊舊築墻垣三間許頹圮云。臣履度馳詣看審後,令繕工監以杻把子堅實圍排,依例樹柵,而衛軍二名定立,限改築間嚴加守直,令該曹卽速修築,亦令巡邏營門,申飭校卒,各別巡察之意,分付,何如?傳曰,允。
金宗善,以奎章閣言啓曰,若値大雨,則在直閣臣,不待備員,進詣奉謨堂宙合樓,閣內諸處奉審事,載在閣志矣。雨勢連日滂沱,臣進詣奉審之意,敢啓。傳曰,知道。
金宗善,以奎章閣言啓曰,臣進詣奉謨堂宙合樓,奉審無頉,而簷椽數處,若干滲漏,閣內諸處,亦有滲漏,待快晴從便修改之意,敢啓。傳曰,知道。
柳畊,以兵曹言啓曰,卽接西所衛將尹衡東牒報,則大報壇北墻東北水門鐵箭,爲急水所激,全數拔落,西北水門鐵箭二箇,亦爲拔落云。令紫門監堅實樹柵,卽速修改,而把守軍兵,廣智入直砲手各八名除出,限修改間嚴加守直之意,分付,何如?傳曰,允。
柳畊,以訓鍊都監言啓曰,因兵曹草記,大報壇北墻東北水門鐵箭,西北水門鐵箭拔落兩處,廣智營軍各八名除出,將校各一人率領,限修改間,嚴加守直之意,敢啓。傳曰,知道。
柳畊,以都摠府言啓曰,宣仁門下水門鐵矢,今曉爲雨水所衝,全數頹仄之意,敢啓。傳曰,知道。
柳畊,以兵曹言啓曰,卽接東所衛將崔昔牒報,則宣仁門下水門鐵箭,全數頹壓云。爲先令紫門監堅實樹柵,卽速修改,而把守軍兵,弘化門入直砲手八名除出,限修改間,嚴加守直之意,分付,何如?傳曰,允。
柳畊,以訓鍊都監言啓曰,因兵曹草記,宣仁門下水門鐵箭頹仄處,弘化門軍八名除出,將校一人率領,限修改間,嚴加守直之意,敢啓。傳曰,知道。
柳畊,以兵曹言啓曰,卽接慶熙宮入直衛將朴致明牒報,則崇義門南邊墻垣二間,北邊墻垣三間,武德門東邊墻垣一間頹圮云。爲先令繕工監把子衛排,卽爲修築,而亦令巡邏營門,申飭校卒,限改築間,嚴加巡察之意,分付,何如?傳曰,允。
柳畊,以兵曹言啓曰,卽接慶熙宮入直衛將朴致明牒報,則興元門北邊墻垣一間,同近處墻垣二間頹圮云。爲先令繕工監把子圍排,卽爲修築,而亦令巡邏營門,申飭校卒,限改築間,嚴加巡察之意,分付,何如?傳曰,允。
刑曹啓目粘連,龍岡縣殺獄罪人張太先獄事段,正犯之起怒,由於渠父之受辱,而爲其子者,憤不自顧,拳之踢之,容或無怪,而獄體至重,上裁,何如?啓,龍岡縣殺獄罪人張太先獄事段,死漢辱說,遄加於其父,則猛怒所加,讎辱難分,理所當然,其在聽訟之道,亦難使之洩憤於擊,而勿怒於辱是如乎,似此獄情,先宜求其心是如乎,特施次律爲良如敎。同啓目,江東縣殺獄罪人金海喆獄事段,健漢推擠,致命於當日之內,生前服滷之招,終歸虛詤,正犯之目,無處推諉傅生之律,有難輕議,獄體至重,上裁,何如?啓,江東縣殺獄罪人金海喆段,殘婦猝當狂漢之驅迫,致命於當日,且擠其女而刎其已頸之事,一無發明是如乎,可謂殺無赦,而但情跡稍異,以其跡比之於情,則情必不然,當以原其情之道處之,令道臣嚴刑後減死,絶島定配爲良如敎。同啓目,昌城府殺獄罪人金天德獄事段,始緣五十文而起鬧,終至一拳打而致命,豈眞有必殺之心,而麤拳猛加,當下殺越,則論以常憲,焉敢逭償命之科,刑獄至重,上裁,何如?啓,昌城府殺獄罪人金天德獄事段,雖無必殺之心,殺之則殺焉,不可致疑於似此獄事,另加刑訊取服爲良如敎。同啓目,平壤府殺獄罪人全性貞獄事段,死者之言曰,傷不大段,三十里之地,當夜歸寺,而特其死在辜限之內,道啓中疑端之非止一二云者,其在哀敬之義,合有審愼之道,獄體重大,上裁,何如?啓,平壤府殺獄罪人全性貞段,觀其拳踢也,招聚徒黨也,宜無可疑之端,而死者被傷之後,無常往來,已爲可訝,而檢驗時末端事,此亦可爲性貞之所可發明之端是隱,則勿論彼此,疑則置輕,極是欽恤之道是置,同罪人段,施以次律爲良如敎。同啓目,朔州府殺獄罪人金風景獄事段,其端起於微細,而醉漢之麤拳,弱女之受傷,勢所必至,第其結髮之情,元無反目之嫌,欲其衣鮮,本出相愛之意,直施重律,在所審愼是白乎矣,獄體重大,上裁,何如?啓,朔州府殺獄罪人金風景獄事段,婦袴之用新,於渠何干,而使子弱孕婦,至一命之致死,究其情則非渠而何?然卿曹論理,實爲合當,施以次律爲良如敎。同啓目,寧邊府殺獄罪人宋正屹獄事段,當初事端,致緣女性之褊狠,畢竟擧措,自陷殺越之重科,原情而論,五倫至重,初非殺害之心,執法而言,三尺莫嚴,難逭償命之理,情法之間,務歸至當,似此獄案,尤合審愼是白乎矣,殺獄體重,上裁,何如?啓,寧邊府殺獄罪人宋正屹獄事段,爲姑踢婦,其勢當然,其在審理之政,正合審愼,不可强以殺越人命論,施以次律爲良如敎。
兵曹判書金履度疏曰,伏以臣空疎儱侗,卽一無用之物耳。雖在閑漫之職,豈有毫分堪任之望,而前後兜攬,不顧涯分之太濫,負乘之有戒者,誠以幸遭淸明,偏蒙恩造,竊期奔走筋力,自效涓埃之報而已。第其愚眛謏淺,不能事事,千瘡百疣,隨處而見,倘靡我聖上包荒燾覆之澤,將不知至於何境矣。今此除命,又何以忽加於僨誤訟愆之中也?噫,向來事,尙何言哉?鞸路將戒,儀衛整肅,鑾輿臨旋,禁掖謹嚴,是不過騎省按例應行之節,而宮墻之外,帀遝未察,閤門之前,瀆籲莫遏,此實前未聞後無有之可驚可駭者也。苟能飭勵於將現之際,先事於未然之前,則寧有此紛雜無嚴之擧,相續於半日之間哉?莫非臣昏謬溺職之罪,而始勤提敎之嚴,終荷曲諒之私,涵容之澤,止於恩遞,匪罪伊榮,感淚被襟,莫云爲日稍久,秪覺餘悚尙懍,今若諉以宿趼,自同無故,揚揚冒出,復據中權,則分義之虧損,廉隅之喪失,更無可論,而眞所謂不識世間有羞恥事者也。臣雖劻詬,寧忍爲此乎?天牌屢臨,承膺無路,自來才具之萬萬不稱,目下病情之㱡㱡難强,俱屬餘事,有不暇及,輒敢猥陳短章,仰浼黈纊之下。伏乞聖慈,俯察由中之悃,非出飾辭,矜垂體下之仁,特許至懇,亟遞臣新授之任,仍治臣猥屑之罪,以爲失職之戒焉。臣無任云云。答曰,省疏具悉。一時所失,何可深引?勿辭行公。
傳于柳畊曰,兵判批下,卽爲牌招,傳授命召。
全羅監司李存秀疏曰,伏以臣義在必遞,情有難强,罄竭衷懇,仰瀆崇聽,竊冀天鑑下燭,卽蒙恩遞矣。伏奉聖批,不準所請,此由臣平日忱誠淺薄,不能見孚,瀝血之懇,矢心之言,亦歸例讓,撫躬慙愧,益無容措,連章瀆擾,極涉悚惶,而藩命體重,鎭日虛帶,泯不更籲,亦非事理所宜。然而拚死自劃之區區情勢,悉暴於前疏,今不敢更煩聰聽,只以四維之重,九經之義言之,禮義廉恥,是謂四維,而官職去就,最其大者,雖微官末職,一有僨敗,則不復冒居於其任,乃辭受之大節,廉隅之大防也,而不獨其自爲也如此,上之所以處之者,義有所不可者,則任其自守焉,心有所不忍者,則許其自伸焉。必使之優容而曲遂,此實體群臣之義,而亦所以養人於禮義廉恥之中者也。臣於向來,怵畏義分,感激恩造,復出班行,已極靦面,而至於藩臬之任,不但僨敗之地而已,則其不可冒居之義,聖鑑亦必俯燭於此,而未蒙卽賜體諒,是置臣於四維之外,而亦非九經體群臣之義也。聖上所以自初湔拂臣庇覆臣者,豈欲如是也哉?臣以無似,遭逢明時,歷揚淸塗,出入邇列,殆近卄載,而孤負恩遇,絲毫無補,如使臣無此萬萬不可强之情勢,則宣力方隅,盡瘁王事,可以少效涓埃之報,何必必辭乃已?鐵限在前,株守難改,斷斷所望,惟得請而已。倘蒙矜諒,亟許遞免,臣當感恩無地,殞結以報,若以屢瀆之罪,亟施郵罰,亦臣私分之安也。臣無任云云。答曰,省疏具悉。往事不必更提,藩任尤異於內職,事面不輕而重,予若以卿之如此許免,則豈有如許事體?勿辭,益往欽哉。
庚午六月二十日午時,上御誠正閣。右副承旨入侍時,右副承旨柳畊,假注書李禮延,記事官李光文·金陽淳,以次進伏訖。上曰,今日次對,何不爲之乎?畊曰,左相病不來,右相藥院進,且無時急稟定事,不得爲之云矣。上曰,刑曹文案,已爲修正以來乎?畊曰,使之待修正,次次以入矣。上曰,期速修正入之,可也。畊曰,雨勢如此,都下民家,必多頹壓處,在前如此之時,亦有摘奸之例,故敢此仰達矣。上可之。仍命書傳敎曰,騎馬十匹立之,史官五員,宣傳官五人待命。又敎曰,史官則注書及兼春秋,分遣五部,可也。畊曰,方有儒疏伏閤者,故敢此仰達矣。上曰,曉諭送之,可也。仍命退,承史以次退出,
庚午六月二十日酉時,上御誠正閣。坐直承旨入侍時,行都承旨洪義浩,假注書李禮延,別兼春秋申在植,記事官金陽淳,以次進伏訖。上曰,卽見禮曹草記,元陵陵上莎草蹲縮處,若是浩大,誠萬萬驚心,以卿所見,長廣小大,果何如?義浩曰,以禮曹所報見之,廣爲二十五尺,高爲十尺,則蹲縮處誠不小矣。上曰,周尺之量,比諸常尺,雖曰差小,而蹲縮之高廣旣如此,豈不大爲驚心乎?政府以下奉審之擧,不可少緩,金虎門及興仁門當直,下標信留門,使之斯速進去,可也。仍敎曰,坐直承旨誰也?義浩曰,臣與左副承旨柳畊伴直矣。命書傳敎曰,左副承旨馳詣元陵,陵上蹲縮處,奉審以來。又敎曰,出去後卽爲擧行也。仍命退,承史以次退出。
上在昌德宮。停常參·經筵。
柳畊啓曰,來二十五日朝參日次矣,敢稟。傳曰,停。
金宗善啓曰,吏曹參判林漢浩,除拜後過三日不爲出肅,依定式推考警責,仍卽牌招察任,何如?傳曰,允。
李魯益啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,竝許遞,政官牌招開政。
傳于金宗善曰,禮房承旨馳詣宗廟,奉審摘奸以來。
李魯益啓曰,大司憲未差,執義未差,掌令二員未差,持平二員未差,監察茶時之意,敢啓。傳曰,知道。
金宗善啓曰,行吏曹判書徐榮輔,參判林漢浩,參議南履翼牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判更爲牌招,何如?傳曰,參議只推,與判書·參判,更爲牌招。
傳于金宗善曰,當該中官,從重推考。
傳于李魯益曰,啓字誤踏中官,令該府拿問處之。
傳于柳畊曰,元陵奉審政府以下入侍。
金宗善啓曰,行吏曹判書徐榮輔,參判林漢浩,參議南履翼再牌不進推考傳旨及罷職傳旨,今方捧入,而開政命下之後,連事違召,不卽承膺,事體所在,誠甚未安,判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,一體更爲牌招。
有政。吏批,行判書徐榮輔進,參判林漢浩進,參議南履翼進,同副承旨申在明進。以金羲淳爲大司憲,曺允遂爲大司諫,金熙華爲執義,李東冕爲司諫,朴宗琦·金驥燦爲掌令,李魯集·柳訸爲持平,閔養世·林處鎭爲正言,曺鳳振爲獻納,趙尙鎭爲右參贊,金魯應爲兵曹參知,金履度爲軍器提調,柳仁根爲漢城主簿,金永年爲掌樂主簿,訓鍊都監提調單金履度,禁衛提調單金履度,御營提調單金履度,兼春秋單尹東壽,左贊參單趙尙鎭,右參贊單吳載紹。
兵批,判書金履度病,參判金在昌病,參議吳淵常入直進,參知未差,左副承旨柳畊進。大護軍趙得永,護軍朴宗京·金魯敬,副護軍金相休·鄭觀綏·申溆·金履載·韓義運·李羲甲·李永老·曺允遂,副司直南惠寬·趙台榮·李永純·柳河源·趙象基·朴升鉉·任㸁,副司果洪羲弼·沈能栻以上竝單付。
金宗善,以弘文館言啓曰,校理任天常,修撰徐能輔,旣有只推之命,竝卽牌招察任,何如?傳曰,允。
以校理任天常,修撰徐能輔牌不進罷職傳旨,傳于金宗善曰,只推。
兼春秋劉㵙書啓,臣於本月二十日未時量,以民家頹壓摘奸事,敬奉聖敎,與宣傳官具載哲,偕往東部字內,而臣則取其城外路二十二契,一一看審是白乎,則崇信坊安巖洞契,良人朴點得草家三間全壓,良人崔好大草家四間內一間頹壓,水逾村契獨女金召史草家十七間內一間頹壓,崇信洞契良人李萬榮草家二間內一間頹壓,良人朴昌植草家七間內二間頹壓,仁昌坊中浪浦契良人金尙麗草家三間全壓,新設契良人金公福草家二間內一間頹壓,往十里一契禁衛軍李鎭英草家二間內一間頹壓,良人李德恒草家二間內一間頹壓,二契獨女金召史草家四間全壓,私契御營軍李遇春草家二間內一間頹壓,良人尹得大草家二間內一間頹壓,訓局軍千世榮草家八間內二家頹壓是白乎所,臣則今日戌時,仍爲復命之意,敢啓。答曰,令該廳恤典助給事,分付。
宣傳官具載哲書啓,臣於本月二十日申時量,以民戶頹壓處摘奸事,敬奉傳敎,與史官分路城內外,臣則自興仁之門內東部諸處,一一摘奸是白乎,則今番潦雨,雖浹一旬,民家乘屋,擧皆及時,故家戶頹壓,不至夥然是白乎所,城內東部字內十九契內,頹壓之戶,爲十一處是白乎等,以開列于後是白齊,東學洞童蒙金百世草家七間內,門間一間頹,御營軍趙廷燁草家七間內,越房一間頹壓,於義洞良人金宗九草家六間內中門二間頹壓,馬兵曺益芳草家七間內,越房一間頹壓,景慕宮一契良人金德順草家十一間內,房一間頹壓,典僕李景秀草家八間內,四間頹壓,二契訓局軍韓長孫草家七間內,二間頹壓,成均館契典僕金有彩草家四間全壓,典僕李再發草家三間全壓,齋直朴穆伊草家二間全壓,蓮池洞契訓局軍崔致賢草家七間內,二間頹壓。答曰,爲先令該廳,恤典先爲題給事,分付。
事變假注書金文澤書啓,臣於本月二十日未時量,以民家頹戶摘奸之事,敬奉聖敎,馳往于西部字內,一一看審是白乎所,自敦義門內外,至崇禮門內外,一從民戶,詳細巡審是白乎,則今番潦雨,雖未一旬,本部幅圓,素是闊大,民家頹壓,若是夥然是白乎所,城內外頹壓之戶,開列于後是白遣,臣則仍爲復命之意,敢啓。蓮池洞幼學鄭相雲草家六間內,二間頹壓,閑良張枝謙草家五間內,二間頹壓,四巨里獨女金召史草家四間內,二間頹壓,靑波三契所由成季喆草家三間漂流,龍山江賑恤廳契幼學柳仲獜瓦家十間內,二間頹壓,良人申貞山草家二間內,一間頹壓,良人李持番草家三間內,二間頹壓,新倉契幼學李海龍草家五間全壓,灘項契獨女李召史草家三間全壓,良人李廷夏草家十一間內,六間頹壓,兄弟井契閑良崔鎭國草家九間內,四間頹壓,良人金尙文草家九間內,四間漂流,桃花洞契良人趙興孫家草八間內,三間頹壓,麻浦契良人金聖琪草家十一間內,五間頹壓,良人金錫宗草家十一間內,四間頹壓,獨女河召史草家三間全壓,獨女金召史草幕二間全壓,孔德里契幼學宋獜草家八間內,二間頹壓,良人金德龍草家四間內,三間頹壓,閑良金載順草家四間內,二間頹壓,良人趙白起草家二間全壓,良人崔福伊草家二間全壓,良人金尙運土幕二間漂流,良人金萬卜土幕二間全壓,良人朴成順土幕二間全壓。答曰,令該廳恤典助給事,分付。
宣傳官柳基常書啓,臣於本月二十日申時量,以民家頹壓處摘奸事,敬奉聖敎,與史官臣金文澤,西部所掌城內外諸處,一一摘奸是白如乎,部內稍廣,日力且盡,今日曉頭,更與史官分往,詳審是白乎,則今番十餘日,長霖一晝夜暴霔,墻壁之傾頹,屋宇之滲漏,勢所必至,而全家頹壓,不至夥多是白乎旀,至於沿江閭舍,間或有漂流之處是白乎等,以頹戶漂戶,一一區別,開錄于後爲白齊,全家頹壓秩,阿峴契良人康好成草家四間,孔德里契幼學金得龍草家三間,新倉契幼學李海龍草家五間。漂流秩,兄弟井契閑良金尙文草家九間內,四間漂流,麻浦契良人金相云土幕二間漂流,新井里契幼學王命龍草家五間漂流,下水溢里契閑良崔訓哲土幕三間漂流。間間頹壓秩,小貞洞契副司正尹仁行草家八間內,二間頹,池下契閑良李東澮草家四間內,二間頹,訓局軍康鳳禧草家四間內,一間頹,獨女申召史草家五間內,二間頹,寡女金氏草家十三間內,三間頹,幼學李鉉升草家五間內,三間頹,水芹畓契閑良韓相吉草家六間內,四間頹,閑良鄭福千草家四間內,二間頹,良人張根垣草家六間內,三間頹,阿峴契閑良趙世文草家六間內,三間頹,權政丞契閑良李興祥草家六間半內,四間頹,成朔州契閑良金道孫草家三間內,二間頹,藥田契閑良崔守吉草家五間半內,二間頹,石橋契閑良鄭國弼草家七間內,五間頹,獨女金召史草家四間內,二間頹,桃楮洞契折衝朴命龍草家十三間內,四間頹,靑波三契獨女尹召史草家五間內,二間半頹,孔德里契幼學宋獜草家十間內,七間頹,幼學金得龍草家五間內,四間頹,黑石里契幼學楊文永草家五間內,三間頹,新水鐵里契保人金啓得草家四間內,三間頹,倉前里契獨女李召史草家六間內,二家頹,上水溢里契童蒙朴混同草家二間內,一間頹,童蒙朴宗孫草家三間內,二間頹。答曰,恤典,令該廳助給事,分付。
兼春秋李仁迪書啓,臣於本月二十日未時量,敬奉頹壓摘奸之命,馳往南部,詳細看審是白乎,則會賢坊會賢洞契樂生金壽漢草家三間,全爲頹壓,明哲坊雙里洞契訓局軍金道郁草家四間,全爲頹壓,而此則已蒙恤典云是白遣,明禮洞鍾峴契幼學申儀顯草家九間內,五間頹壓,閑良鄭守淵草家九間內,二間頹壓,寡女朴召史草家六間內,三間頹壓,薰陶坊泥峴契良人朴雲成草家七間內,一間頹壓,樂善坊倭冠洞契閑良尹繼昌草家六間內,一間頹壓,明哲坊南小洞契寡女金召史草家四間內,二間頹壓,御倉契閑良孫大孫草家四間內,一間頹壓,水口門內契訓局軍全長壽草家七間內,二間頹壓是白乎所,日値昏黑不能遍審字內,故待天明,一一摘奸,仍爲復命之意,敢啓。答曰,爲先令該廳,恤典先爲題給事,分付。
宣傳官吳準常書啓,臣於本月二十日申時量,以頹戶處摘奸事,敬奉聖敎,與史官分路城內外,臣則出自光熙門外南部契諸處,一一看審是白乎,則半壁頹圮,一隅滲漏,雖是經霖後所難免者,亦不至大段是白遣,各契頹戶段,開列于後是白齊。豆毛坊神堂里契居訓局軍徐昌仁草家三間內,一間頹,良人金得春草家二間內,一間頹,豆毛坊水鐵里契居閑良金光翼草家三間內,一間頹,寡女朴召史草家二間內,一間頹,豆毛坊豆毛浦契居禁軍朴光漢草家四間內,二間頹,良人李岳巖草家三間內,二間頹,屯之坊西氷庫二契居良人奉得千草家三間內,二間頹,屯之坊瓦署契居良人金厚泰瓦家六間內,三家頹,良人具者斤山草家二間全頹。答曰,令該廳恤典助給事,分付。
承政院注書李紀淵書啓,臣於本月二十日未時量,敬奉聖敎,馳往中部字內,頹壓摘奸是白乎所,逐戶詳察,分洞細審是白乎,則貞善坊敦寧府上契獨女安召史家草家八間內,房堗·廳舍合三間,摧折頹毁是如,其失所彷徨之狀,殊極矜悶是白遣,同坊古兵曹契校書館書員朴繼崔家草家八間內,房堗二間,全爲頹壓,附舍二間,未免頃陷是白遣,寬仁坊大寺洞二牌契閑良崔喜得家草家七間內,房堗二間,亦爲頹壓是白遣,壽進坊濟用下契閑良金得聲家草家六間內,房舍頹壓,爲一間半是白遣,澄淸坊備邊司契獨女趙召史家草家十間內,房堗·廳廚之全然頹壓者,爲四間是白乎所,日勢昏黑,未及周察是如,仍爲止宿於坊內公廨,待天明更爲看審是白乎,則別無全家頹廢之患是白乎乃,墻垣壁籬之爲水漂沒者,不可勝數是乎矣,俱係瑣屑,不敢一一仰陳是白齊。臣則二十一日辰時量,始爲復命之意,敢啓。答曰,爲先令該廳,恤典題給事,分付。
宣傳官尹禹鉉書啓,臣於本月二十日午時量,敬奉聖敎,馳往中部字內紙廛後鞋廛一二契,廣州主人契,昌廛行廊契,大廟洞衣廛一二契,下米廛契,中魚物廛一二牌契,水門洞契,太廛井洞契,雨水頹壓人戶,這這摘奸是白乎,則或有全數頹壓是白遣,或有一二間頹壓處,合爲七戶是白乎等,以後錄敢啓是白齊。後水門洞契良人張仁成草家二家,盡爲頹壓,衣廛二契閑良尹根草家陸間內,房一房,虛間一間頹壓,大廟洞良人金聖宅草家五間內,房二間頹壓,良人羅聖運草家六間內,房二間頹壓,弓房軍士成聖孫草家四間內,房一間半頹壓,閑良金景得草家四間內,房一間頹壓,良人文順采草家一間半內,房一間頹壓。答曰,令該廳恤典助給事,分付。
中使吳信甲,檢閱李光文書啓,臣等於本月二十日申時量,敬奉聖敎,馳往各司,摘奸是白乎,則忠勳府·司圃署·濟用監·議政府·漢城府·戶曹·司僕寺·耆老所·工曹·刑曹·兵曹·司憲府·中樞府·禮曹·司宰監·長興庫·義盈庫·內資寺·奉常寺·內贍寺·訓鍊都監·新營·繕工監·軍器寺·西部·宣惠廳·掌樂院·惠民署·典獄署·義禁府·典醫監·宗簿寺·長生殿·掌苑署·北部·觀象監·司䆃寺入直官員及員役等,俱爲無頉是白乎乃,司譯院奉事崔昭,擅離直次是乎等,以執頉以來之意,敢啓。答曰,該奉事,令該曹笞五十,放送爲良如敎。
中使金振玉,兼春秋金初燮書啓,臣等於本月二十日申時量,敬奉聖敎,馳往各司,摘奸是白乎,則禁衛營新營衛將所·能麽兒廳·通禮院·校書館·敦寧府·平市署·中部·南學·禁衛營火藥庫·禁衛營南別營·南小營南倉·光熙門下都監·訓鍊院·興仁門·東學·東部·成均館養賢庫·東營御營廳·東營御營廳新營,入直官員及員役等,俱爲無頉是白乎乃,承文院校檢呂榮徽,擅離直次是乎等,以執頉以來之意,敢啓。答曰,該官下刑曹,發緘推考爲良如敎。
以漢城府民家頹壓別單,傳于申在明曰,恤典,令該廳卽爲分給事,分付。
以漢城府民家頹壓別單,傳于申在明曰,恤典,令該廳卽爲分給事,分付。
以漢城府民家頹壓別單,傳于申在明曰,恤典,令該廳卽爲分給事,分付。
以漢城府民家頹壓別單,傳于申在明曰,恤典,令該廳卽爲分給事,分付。
以平安監司李晩秀狀啓平壤府民家頹壓事,傳于申在明曰,聞甚矜惻,原恤典外,別加顧恤事,廟堂區劃,分付。
金宗善,以禮曹言啓曰,傳曰,元陵莎草蹲縮,高廣闊大,與丙寅有〈頉〉時,事面稍重,修改都監,待秋設行事,命下矣。元陵大王陵上莎草蹲縮處修改吉日時,卽令日官池景泌推擇,則來八月二十日辰時爲吉云,以此日時擧行,何如?傳曰,允。
金宗善,以禮曹言啓曰,卽接厚陵參奉所報,則本陵王后陵上酉方曲墻內面,爲潦雨滲濕,今十八日申時量頹圮,長廣以木尺尺量,則廣爲五尺三寸,長爲三尺二寸云。陵上曲墻,有此頹圮之患,極爲驚悚,不可無慰安之擧,慰安祭,不卜日,今二十五日設行,而修改等節,開城留守依例進去,奉審後稟處,何如?傳曰,允。
金宗善,以禮曹言啓曰,厚陵王后陵上酉方曲墻內面頹圮,慰安祭,不卜日,今二十五日設行事,啓下矣。本陵大王陵上,王后陵上,同在一曲墻之內,慰安祭,依例一體設行之意,分付,何如?傳曰,允。
申在明,以賑恤廳言啓曰,中部典醫監洞契任掌崔聖仁,今月二十一日本洞路傍,得二歲遺棄男兒,同里居良女盧召史,欲爲收養,東部鍾巖里契任掌兪學柱,今月二十一日本洞路傍,得二歲遺棄女兒,同里居良女朴召史,欲爲收養,貧不自食,皆願受料,告于本部,自各該部同日牒呈,故依節目竝爲給料,使之乳養之意,敢啓。傳曰,知道。
柳畊,以兵曹言啓曰,五衛將沈擇之·尹彦喆,慶熙宮衛將安得謙,俱以病難供職,呈狀乞遞,惠山僉使成範鎭,老母今年八十三歲,法不當遠離赴任,呈狀乞遞,竝改差,何如?傳曰,允。
柳畊,以兵曹言啓曰,今六月二十一日武臣賓廳講書時,都摠經歷李章謙,通鑑第一卷不通,依定式推考警責,何如?傳曰,允。
柳畊,以兵曹言啓曰,今六月十七日武臣堂上祿試射,以大殿誕日前一日,依法典不得試取矣。今二十二日設行,而試官望,備擬以入之意,敢啓。傳曰,知道。
柳畊,以兵曹言啓曰,卽接西道參軍李彰愼牒報,則訓鍊都監所授敦義門西邊第一城廊近處體城七間許,今日頹圮云。令繕工監爲先把子圍排,分授軍門,急速修築,而把守軍兵,亦令該軍門量宜定送,限改築間,嚴加守直之意,分付,何如?傳曰,允。
柳畊,以訓鍊都監言啓曰,本局分授敦義門西邊第一城廊近處體城七間許頹圮處,令該軍門,卽速修築,把守軍兵量宜定送事,自兵曹草記矣。今日爲始,砲手二十名,將校一人率領,限改築間,輪回守直之意,敢啓。傳曰,允。
李魯益,以刑曹言啓曰,因中使吳信甲,檢閱李光文入直摘奸書啓,擅離直所之司譯院奉事崔昭,令該曹笞五十,放送事,命下矣。當該奉事,崔昭決笞五十度,放送之意,敢啓。傳曰,知道。
吏曹啓目粘連,觀此承政院注書李紀淵上疏,則以爲,臣兄臣止淵,新除授弘文館副修撰,春秋館記事官矣。臣之所帶兼銜,揆諸公格,不敢冒據,特許遞改亦爲白有臥乎所,相避之法,在下當遞是白乎矣,史官兼帶春秋,例不得減下,副修撰李止淵所兼春秋館記事官之任,今姑減下,何如?判付啓,依允。又啓目粘連,觀此弘文館校理徐長輔上疏,則以爲,臣於甲子年中,猥被乞養之私,得除西邑,將往老父數十朔,服食醫藥,極意調護,爲子至願,得以少伸,而伊來數歲之間,菽水不繼,反甚前日,今則年紀益邁,病狀益痼,藥衛旣損,腸胃隨弱,食非滋味,則眞元莫扶,藥非補劑,則客症必添,崦嵫之景漸催,烏鳥之私益急,特命選郡,畀臣一小邑亦爲白有臥乎所,徐長輔之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
吏曹啓目,權知成均館學諭金在浩·朴榮顯·金陽復·李祖馨·任泰濬爲等爲口傳施行,何如?判付啓,依允。
禁府照目,中官宋文英原情云云。傳旨內辭緣,泛稱遲晩,所當請刑是白乎矣,長番內侍勿爲請刑,載在大典通編,議處,何如?判付啓,近日啓字踏下之做錯,係是門內事,只緣當該而就拿,嚴飭渠之職分後,放送爲良如敎。
庚午六月二十一日申時,上御誠正閣。元陵奉審政府以下入侍時,左副承旨柳畊,假注書金載成,記事官李光文·金陽淳,左議政金載瓚,禮曹判書朴崙壽,觀象監提調洪義浩,以次進伏訖。載瓚曰,近者潦炎愈酷,聖體,若何?上曰,一樣矣,載瓚曰,寢睡·水刺之節,何如?上曰,一樣矣。載瓚曰,王大妃殿氣候,何如?上曰,一樣矣。載瓚曰,惠慶宮氣候,何如?上曰,一樣矣。載瓚曰,嘉順宮氣候,何如?上曰,一樣矣。上曰,元陵莎草蹲縮處,卿進去奉審,其果何如耶?載瓚曰,禮曹草記中蹲縮處,以二十五尺書啓矣。夜間漸益缺縮,加至十尺,而東邊則始自寅卯,幾犯辰巳,西邊則始自申酉,幾犯戌亥,上下莎草,殆未粘着,南北兩邊,則雖有少着處,來頭事,竟未知何如也。上曰,然則修改,將以何間爲之乎?載瓚曰,問於日官,則當待八月節擇定云矣。上曰,八月前,別無所急處乎?載瓚曰,蹲縮處,爲先以油芚覆蓋,別無滲濕之慮矣。上曰,今以雨水之太急故然耶?載瓚曰,誠然矣。崙壽曰,修改日字,預使日官推擇,而擧行節目,以從便爲之乎,設都監擧行乎?上曰,曾有從便爲之之例,抑有都監擧行之例乎?崙壽曰,丙寅元陵修改時,則以從便爲之,先朝癸卯修改時,則該都監擧行,而至於今番頉處,比前稍間,且都監設置,則似有益於役事之完固矣。擧行節目,下詢大臣處之,何如?上曰,大臣之意,何如?載瓚曰,役事之完固,亶在於董飭之勤漫,何關於都監設不設之與否,而但都監則全爲體面之爲重而已。上曰,然則待秋節,以設都監擧行,可也。上曰,雨水之後,農形,果何如耶?載瓚曰,俄聞楊州牧使之言,則今番雨水,果無過時之歎云矣。上曰,能免歉歲乎?載瓚曰,以今觀之,似無是慮,而嶺南雨澤,姑未聞之矣。上曰,都政,今月內爲之耶?載瓚曰,今月內餘日不多,又連値齋日,勢難擧行矣。上曰,然則亦有七月爲之之例乎?載瓚曰,曾有如是之例矣。仍命退,載瓚·崙壽等,承命退出。仍命書傳敎曰,元陵莎草蹲縮,高廣闊大,與丙寅有頉時,事面稍重,修改都監,待秋設行。仍命退,承史以次退出。
上在昌德宮。停常參·經筵。
自開東至人定,灑雨下雨,測雨器水深二寸二分。自人定至二十三日開東,灑雨下雨,測雨器水深一寸。
禮曹,來八月初三日,行景慕宮秋享大祭親祭,取稟。奉敎恭依。
李魯益啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
金宗善啓曰,今六月二十四日,祿都目政事爲之之意,敢啓。傳曰,知道。
行大司憲金羲淳啓曰,臣於都憲之任,夫豈一毫近似,而怵畏義分,業已叩謝,第有合啓當避者,前後陳懇,輒蒙體諒,事係敦倫,義在必辭,臣以此情蹤,其何可一刻冒居於臺次乎?請命遞斥臣職。答曰,依啓。
以大司諫曺允遂,獻納曺鳳振,正言閔養世,執義金熙華,掌令朴宗琦牌不進罷職傳旨,傳于李魯益曰,只推。
事變假注書崔道彬狀啓,臣於本月十七日寅時量,敬奉聖諭,同月十九日午時量,馳到于砥平縣判中樞府事徐龍輔胥命所,傳諭是白乎,則以爲,恩諭雖極感泣,罪負至爲深重,未伏常憲之前,不敢遽還私次,仍爲胥命云矣,臣則仍爲復路緣由,竝以馳啓云云。答曰,前批旣諭,卿之如是徒致上下之酬應而已。卿勿如是事,更遣史官傳諭于胥命所。
金文澤奉命在外,代以李菡甲爲事變假注書。
宣傳官具載默書啓,臣於本月二十日申時量,以北部漂頹戶摘奸事,敬奉聖敎,卽其時馳往,先自彰義門外,歷北漢城內,轉到延署驛村,過望遠亭,至楊花渡,逐戶遍看後,就其中貧殘草屋之全頹半頹者,一一區別,後錄以啓爲白齊。經理廳契良人郭仁喆草家四間全頹,北漢訓倉契良人文命得草家三間全頹,延署驛契律學生徒徐完草家三間全頹,已蒙恤典,望遠亭契·靑波驛吏河時東草家三間全頹,已蒙恤典,望遠亭契良人金基完草家三間全頹,已蒙恤典,經理廳契良人姜宜得草家四間內三間頹壓,北漢下倉契良人金得秀草家四間內二間頹壓,宣惠廳契良人廉大得草家五間內二間頹壓,合井里良人朴平山草家三間內二間頹壓,合井里良人徐用福草家六間內三間頹壓,合井里獨女金召史草家四間內二間頹壓,合井里良人黃同伊草家四間內二間頹壓。答曰,恤典,令該廳卽爲題給事,分付。
以漢城府民家頹壓別單,傳于李海愚曰,恤典,令該廳卽爲分給事,分付。
金宗善,以弘文館言啓曰,校理任天常,修撰徐能輔,旣有只推之命,竝卽牌招察任,何如?傳曰,允。
金宗善,以吏曹言啓曰,新除授龜城府使李謙會戶奴呈狀內,矣上典生父,今年爲八十,而矣上典所帶之職,旣是內邊地,則法不當赴任,卽爲入啓遞改云。龜城旣是內邊地,而李謙會親年爲八十,則在法當遞,改差,何如?傳曰,允。
傳于金宗善曰,前提學徐榮輔檢校差下。
金宗善,以奎章閣言啓曰,前提學徐榮輔檢校差下事,命下矣。卽爲牌招察任,何如?傳曰,允。
奎章閣提學徐榮輔疏曰,伏以,臣於內閣提學之任,實無一分承當之望,每因本職之控辭,輒乞兼銜之竝遞,是豈可已而不已也哉?東壁圖書之府,標望至峻,宿儒深嚴之地,長席尤別,上不可以濫畀,下不可以僥冒,揣分量力,自知明甚,而畢竟一肅,亶由於牙牌之不得違,因仍蹲冒,斷無是理。愧懼之極,歷日靡措,參前倚衡,惟有一遞,且臣曾叨直學,以班聯周旋之有所掣礙,陳章蒙遞,今於是職,處義無異,玆敢露章自列。伏乞俯垂諒察,將臣閣銜,亟賜鐫免,公私幸甚。臣無任云云。答曰,省疏具悉。所帶提學之任,許遞。
上在昌德宮。停常參·經筵。
自開東至人定,灑雨下雨,測雨器水深五分。自人定至二十四日開東,灑雨下雨,測雨器水深一寸三分。
李魯益啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
洪義浩啓曰,行左承旨李海愚,左副承旨柳畊,今日不爲仕進,竝卽牌招,何如?傳曰,允。
洪義浩啓曰,三品官之無得過三日,循例請牌,曾有定式矣。兵曹參知金魯應,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
洪義浩啓曰,左贊參趙尙鎭,除拜後過三日不爲出肅,依定式推考警責,仍卽牌招察任,何如?傳曰,允。
金宗善,以禮曹言啓曰,卽接宗廟署所報,則今日朝前,宗廟正殿月臺西邊階砌二間許頹圮云矣。正殿至近之處,連爲有頉,殊極驚悚,慰安祭當爲磨鍊,而纔因北邊內墻有頉,慰安祭,今二十二日設行矣。三日之內,再次設行,至爲未安,謹稽謄錄,則先朝戊戌六月,宗廟西北內墻,四日之內,連爲有頉,再次慰安祭,不爲磨鍊,丁未五月,永禧殿內墻,五日之內,連爲有頉,依戊戌年例,再次慰安祭,亦不設行矣。慰安之節,依已例,今番則不爲磨鍊,待快晴,與北邊內墻,同爲擇日修改,何如?傳曰,允。
傳于金宗善曰,禮房承旨馳詣宗廟,奉審摘奸以來。
李魯益啓曰,大司憲未差,執義金熙華,掌令朴宗琦牌不進,金驥燦,持平李魯集在外,柳訸未署經,監察茶時之意,敢啓。傳曰,知道。
以大司諫曺允遂,獻納曺鳳振,正言閔養世,執義金熙華,掌令朴宗琦牌不進罷職傳旨,傳于李魯益曰,只推。
以校理任天常,修撰徐能輔牌不進罷職傳旨,傳于金宗善曰,只推。
以漢城府民家頹壓別單,傳于李海愚曰,恤典,令該廳卽爲分給事,分付。
傳于申在明曰,再明日次對,進定於明日。
申在明〈啓〉曰,明日次對,兩司當爲進參,除在外·未署經外,未肅拜人員,竝待開門牌招,何如?傳曰,允。
兵曹口傳政事,護軍單李存秀。
傳于洪羲浩曰,全羅監司有闕之代,政官牌招開政。
有政。吏批,行判書徐榮輔進,參判林漢浩牌不進,參議南履翼牌不進,行左承旨李海愚進。以李勉兢爲大司憲,金永年爲尙衣僉正,徐英脩爲掌樂主簿,李相璜爲全羅監司,趙恩錫爲龜城府使。
兵批,判書金履度病,參判金在昌入直進,參議吳淵常病,參知金魯應病,同副承旨申在明進。大護軍單金羲淳,副護軍單李謙會,全羅道節度使單李相璜。
以吏曹參議南履翼牌不進罷職傳旨,傳于李海愚曰,只推。
傳于洪義浩曰,前直提學洪奭周檢校差下。
金宗善,以奎章閣言啓曰,前直提學洪奭周檢校差下事,命下矣。卽爲牌招察任,何如?傳曰,允。
洪義浩,以吏曹言啓曰,今此穆陵忌辰祭典祀官兼大祝,以前佐郞兪應煥塡差,而時無職名,令該曹口傳付軍職,何如?傳曰,允。
柳畊,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得設行之意,敢啓。傳曰,知道。
李海愚,以賑恤廳言啓曰,謹依各部頹戶摘奸史官·宣傳官書啓及漢城府別單判下,中部字內完少頹多五戶,完多頹少十戶,各布一疋,東部字內全家頹壓六戶,各錢二兩,完少頹多七戶,完多頹少十一戶,各疋一布,西部字內全家頹壓十一戶,全家漂失三戶,全幕頹壓十九戶,全幕漂失三戶,各錢二兩,完少頹多三十八戶,完多頹少四十二戶,各布一疋,南部字內全家頹壓五戶,各錢二兩,完少頹多十一戶,完多頹少七戶,各布一疋,北部字內全家頹壓六戶,各錢二兩,完少頹多九戶,完多頹少八戶,各布一疋,題給恤典,而勿論秩四間以上完多頹少戶,今番則因特敎,以頹多例,各布一疋,一體題給,合錢爲一百六兩,布爲二同四十八疋,而書啓別單之互相疊錄者,區別分給之意,敢啓。傳曰,知道。
柳畊,以禁衛營言啓曰,本營中軍朴基豐,身病甚重,勢難察任,今姑改差,何如?傳曰,允。
刑曹啓目,此獄段,屢經行査,卽一疑案,開棺行檢,在於致死五十日之後,檢官之難於決定,自可推知,當初成獄,蓋出三從二之意,而其後道臣査啓,亦不無參差之見,有此更査,而及見道啓各人變招,猶復如前,屍親金寬成,渠又殺越人命,至曰受人指嗾,驅人重辟,天殃所及,致此殺事云云是如,正犯之子朴獜瑞,以此呼冤者,殊涉可疑是白乎矣,今如更請行査,則屢次營覈之案,若乃直請償命,則有非十分審愼之道,獄體至重,上裁,何如?判付啓,斷獄之法,證雖俱備,尙難生死之決,檢告無疑,惟愼眞僞之判是如乎,此囚所犯,證無明白之供,檢行半月之後,今不可以十分無疑言也。然決折體重,原心究情,非不爲要,而必得眞與僞,然後乃決生死之中,而次及於渠之心情是乃,此獄之由前由後,元囚證連之招,極爲糢糊,則尤不可以冤與不冤言也,眞僞生死,何暇論乎?罪人段,更加盤詰,期於得情爲良如敎。
領府事李時秀箚曰,伏以,旬日以來,雨水過多,太廟閟宮墻垣臺石,連日告頉,至擧慰安之禮,伏惟聖心,益切憧憧,臣猥以無似,久忝提擧,廟宮之內,有事則宜卽趨進奉審,而自來癃痼,重傷暑濕,委身席上,喘喘度日,前後頉處,一未躬審,有臣如此,合被何律,玆敢短箚。伏乞聖明,亟賜臣兩提調之任,仍勘臣曠職之罪,使國體重而私心安焉。取進止。答曰,省箚具悉卿懇。以愼節不參何傷?卿其勿辭,安心調理。仍傳于金宗善曰,此批答,遣史官傳諭于領府事。
全羅監司李存秀疏曰,伏以,臣孤恩命而不敢膺,陳私懇而不知止,虛縻殆過旬日,辭本亦已再上,不膺命慢也,不知止瀆也,慢與瀆,皆臣之罪,揆以法紀,宜被重勘,乃蒙聖慈曲加涵貸,賜以恩批,諭之以往事不必更提,責之以藩任不輕而重,諄諄提飭,德音鄭重,俟罪之蹤,反被恩言,臣是何人?乃能得此,感激銘佩,不知死所。然臣區區情實,未蒙照燭,惶隕悶迫,抑又甚焉。噫,臣所遭之憯毒,不可以歲月之稍久,付之旣往,今玆藩臬之職,乃是前叨狼狽之地,以若情勢,揚揚冒赴,臣雖無恥,寧有是理?藩任事面,不輕而重,誠如聖敎,而臣之所而必辭乃已者,亦以其不輕而重故也。臣固無似,而職是方面,責則旬宣,其去就之義,辭受之節,非但爲一己之私,實有關於淸朝之四維,臣若徒以旌節軒駟,爲一時之榮,忘廉沒恥,喪義壞防,晏然承當,則其貽羞於藩任之重,爲如何哉?雖以聖朝官人之方言之,以此不堪當之任,加諸必不赴之身,已非得當,而臣之抵死自劃之心,天日鑑臨,連章瀆擾,期於必遞,豈其可已而不已者乎?早賜諒察,卽許變通,其在朝家事體,自無相持之歎而今此聖批,乃反以事體爲敎,不許其免,臣誠抑鬱悶隘,不知爲計,俯仰跼蹐,無所因極。玆敢不避猥越,竭誠更籲,恭惟殿下,至仁體下,曲循人情,必不令臣,强其所不可强,行其所不當行。伏乞將臣藩任,亟許遞改,俾免爲放倒廉隅之人,因治臣慢命屢瀆之罪,以肅朝綱,千萬幸甚。臣無任云云。答曰,省疏具悉。卿之辭如此,所請許施。
奎章閣提學洪奭周疏曰,伏以,臣匪才罔功,誤恩叨榮,凡厥兜攬,孰微踰涯,而內閣深嚴之地,直學淸峻之銜,尤非恒分之所當得也。辭不獲命,僶俛非次,居然積月,補報無一,課功責實,固宜在斥退之科者,久矣。迺者長僚之控辭,專以班聯之掣礙,而其所爲言,寔以臣故,則長僚旣遞之後,臣又安可獨自晏然乎?辭受之際,廉防爲大,申瀆崇嚴,亮非得已。伏乞聖明,俯賜鑑諒,亟命鐫改,臣兼帶閣銜,俾私分獲安,千萬幸甚。臣無任云云。答曰,省疏具悉。所帶直提學之任,許遞。
上在昌德宮。停常參·經筵。
二十四日夜,自四更至二十五日開東,灑雨下雨,測雨器水深九分。
李魯益啓曰,行大司憲李勉兢,掌令金驥燦,持平李魯集在外,執義金熙華,掌令朴宗琦牌不進,持平柳訸未署經,監察茶時之意,敢啓。傳曰,知道。
洪義浩啓曰,臣義浩以觀象監提調,今日本監祿取才進去,下直之意,敢啓。傳曰,知道。
傳于柳畊曰,大臣·備局堂上,引見。
有政。吏批,行判書徐榮輔進,參判林漢浩病,參議南履翼病,行右承旨金宗善進。以金應一爲南部令,徐道裕寧陵令,金永年引儀,尹致恭掌樂主簿。兵批,判書金履度進,參判金在昌入直,參議吳淵常病,參知金魯應病,左副承旨柳畊進。以黃琳爲同知,金銑·趙副摠管,李有亨·蘇輝國·朴煥東僉知,李濟萬曹司衛將,金漢權·申仁甲五衛將,高擎宇景福將,金遇喆慶熙將,吳致壽都摠都事,尹敬烈·洪致遠,訓鍊主簿李寬彬,惠山僉使白師斌,慶尙左兵虞候全錫圭古豐山萬戶,知事單李鎭復,同知單金成集,僉知三單韓大洪·諸景彧·李玉鉉。
柳畊,以兵批言啓曰,卽接大報壇守直官牒報,則守直官馮載儉,今已仕滿四十五朔云。守直官之仕滿者加資,載在節目,依節目加資下批之意,敢啓。傳曰,知道。
以僉知望筒,傳于柳畊曰,單差。
再政,僉知二單,蘇輝國·朴煥東,以上單差事,承傳。
柳畊啓曰,左右捕將竝許遞事,命下矣。捕將重任,不可一刻暫曠,在前如此之時,有曾經大將權察之例,今番則何以爲之?敢稟。傳曰,曾經大將權察。
柳畊啓曰,左右捕將,曾經大將權察事,命下矣。何大將權察乎?敢稟。傳曰,今前任將權察。
柳畊啓曰,左右捕將,今前任將權察事,命下矣。兼察左邊捕盜大將李光益,兼察右邊捕盜大將,李堯憲,竝卽牌招聽傳敎,何如?傳曰,允。
兵曹,以尹得逵爲左邊捕盜大將,徐英輔右邊捕盜大將。
柳畊啓曰,新除授左邊捕盜大將尹得逵,卽爲牌招,傳授命召及大將牌·傳令牌,何如?傳曰,允。
柳畊啓曰,新除授右邊捕盜大將徐英輔,以前任黃海兵使,方在任所,交龜後斯速乘馹上來事,下諭,何如?傳曰,允。
以大司諫曺允遂,獻納曺鳳振,正言閔養世,執義金熙華,掌令朴宗琦牌不進罷職傳旨,傳于李魯益曰,只推。
以藝文提學同成均沈象奎遞差傳旨,傳于金宗善曰,前望單子入之,待下批牌招察任。
藝文提學前望單子入之,徐榮輔落點。
同成均前望單子入之,朴宗慶落點。
以應敎洪羲俊遞差傳旨,傳于金宗善曰,未差之代,前望單子入之,待下批牌招察任。
應敎前望單子,李惟命落點。
金宗善,以弘文館言啓曰,校理任天常,旣有只推之命,卽爲牌招察任,何如?傳曰,允。
以漢城府民家頹壓別單,傳于李海愚曰,恤典,令該廳卽爲分給事,分付。
金宗善,以吏曹言啓曰,今此宗廟·永寧殿秋享大祭祭官中,時無職名人員,令該曹口傳付軍職,何如?傳曰,允。
兵曹口傳政事,副司果洪羲俊·許珩·李永錫竝單付。
兵曹,以李近胄爲禁衛中軍。
金宗善,以禮曹言啓曰,卽接恭陵令所報,則本陵陵上左邊曲墻二間許,去夜頹圮云。陵上曲墻,有此頹圮之患,極爲驚悚,而不可無慰安之擧,慰安祭,不卜日,今二十七日設行,而修改等節,本曹堂上郞廳,依例進去,奉審後稟處,何如?傳曰,允。
柳畊,以兵曹言啓曰,卽接慶熙宮入直衛將朴致明牒報,則武德門西邊墻垣三間許頹圮云。令繕工監把子圍排,卽速修築,而亦令巡羅營門,申飭校卒,限改築間,嚴加巡察之意,分付,何如?傳曰,允。
柳畊,以兵曹言啓曰,卽接西道參軍李彰愼牒報,則訓鍊都監所授敦義門西邊第一城廓近處,前日頹圮,把守連接處體城三間許,又爲頹圮云。爲先令繕工監把子圍排,分授軍門,急速修築,而把守軍兵,旣是連接處,則不必如例定送,令該軍門量宜加定,與前把守軍,限改築間合力守直之意,分付,何如?傳曰,允。
柳畊,以訓鍊都監言啓曰,本局分授都城敦義門西邊體城頹圮處連接體城三間許,爲又頹圮,令該軍門把守軍量宜加定事,自兵曹草記矣。今日爲始,砲手五名加定,與前把守將卒,限改築間合力守直之意,敢啓。傳曰,知道。
行護軍李祉永疏曰,伏以,臣以百無肖似之姿,幸際先朝千一之會,猥廁邇班,偏荷聖眷,恩言鄭重,每及先故,敎導勤摯,無異慈父,欲報之德,天地莫量,每一追惟,感淚被面,不自意癃疾餘喘,遭遇聖明,濫被優老之渥,忝叨命德之秩,自顧涯分,已極悚惶,而適値前秋,國有大慶,獲參呼嵩之列,少紓歡欣慶忭之忱,榮感極矣,志願畢矣。豈復有一分餘念於當世,而竊有區區微忱之不得不仰塵天聽者,昔在先朝戊申春,特命戶曹參判臣柳義養,撰定五禮通編,而臣亦差校正之任,仍除臣太僕正,置諸禁直,俾便稟裁,蓋五禮儀成於成廟五年甲午,而年代寢遠,儀節屢變,以今視古,率多逕庭,英宗朝,命纂續五禮儀後,又成續儀補,又於丁丑齋殿,有補編之申修焉。大小儀制,秩然咸備,國朝典禮,於斯爲盛,而第其前後原續之編,各爲一書,倉卒考据之際,有難參互。故先大王遂命臣等,彙成一帙,聖敎若曰,原書體重,固不可刪削,續儀補編,先朝所纂,亦不敢增損,仍其舊本,以存謹嚴之體,添以時儀,以便考檢之資,臣等承命悸恐,不敢以汰哉爲嫌,謹將諸編,一一稟定,各隨其因革同異,逐句增補,合四書爲一通,而義養,旁搜廣考,煞費心力,書幾成而不幸病未起,臣與諸郞,持草本入稟,則初命下藝館刊印,旋以序例之間有疎漏,命臣更加補輯,經歷歲月,始克卒業,書凡二十有六編,藏留臣所,以俟處分,回念及此,涕涙無從。嗚呼,先大王,以天縱之聖,懋彬蔚之治,凡於典章法度之間,靡不究極精微,乃以列朝儀文之布在方冊者,務歸其極,合爲一統之書,以成萬世之憲,猗歟,大聖人宏謨懿範,卓越千古,而以臣等謏聞寡識,何能對揚其萬一哉?自庚申以後,抱是書而徊徨掩泣,欲進者屢矣。今臣犬馬之齒,已踰八耋,若一朝溘然,則先朝所嘗命名之書,將不免緣臣掩沒而不章,終作一家巾衍之藏,亦豈私分之所敢安乎?臣爲是之懼,玆將五禮通編草本十六冊,謹齋沐以進,伏願殿下,更命掌禮之臣,益加校勘,俾成全書,得以刊行,則庶有補於繼述之盛德,而臣亦與有榮焉。臣無任云云。答曰,省疏具悉。此書之命編,卽我先大王繼述列聖朝制作,以爲萬世憲章之聖意也。今覽卿章,不勝愴慕之心,卿以耄耋之年,克成撰輯之功,進於今日,予庸嘉歎,原書令內閣,更加考訂以進,卿則特賜虎皮一令。
修撰徐能輔疏曰,伏以,臣愚憃朴拙,不肖無狀,進不能脫涉世之方,退不能工謀身之術,猝發信心之言,遂招叢身之鏑,迺者趙得永自辯之疏出,而至使罔測之詬辱,上及於臣之仲父·從兄,俯仰痛迫,直欲溘然而無知也。臣今積被齮齕,情志悚隘,使人之爲言者,凌踏臣汚衊臣,雖無餘地,惟當任他無辯,不發一言,而今其慘鋒之所及,不獨在於臣身,則亦安得不仰首鳴暴,以丐天聽之俯察乎?臣以無似,猥承聖眷,持斧之任,不輕以重,受命之日,口與心誓,殫竭報效,惟一直字,斷斷此心,天實臨之,夫巨室之怨,人皆知避,無憚大吏,古人所難,況臣之骫骳駑劣,何苦而必欲構隙於人哉?特以目見關西數十州之民,嗷嗷於貪殘苛酷之政,若不聊生,誠不忍緘口不言,以負聖上委畀之意,而使我殿下懷保憫恤之澤,不得下究於一方也。是非之心,出自秉彝,寸腔如沸,抑按不住,此豈可已而不已者哉?夫論得永者,臣也,可怒在臣,使得永如有可鳴之冤,可執之說,辨暴之,可也,反駁之,可也。不此之爲,乃忽橫及於退蟄之大臣,構捏蹴踏,罔有紀極,遂復推上於先故,惟以劫辱爲事。嘻噫,此曷故焉?豈萬目所覩,萬手所指,自暴無術,反駁無證,則乃爲此千萬不當之說,聊作眩亂耳目,屠滅闔門之計耶?其疏之構誣臣從兄者,語皆無倫,固無足呶呶,而惟其事件,俱屬至重,則亦安可徒謂無倫,而不有以一言辨破也?臣之從兄,立朝數十年,致位大僚,平日行己,具有本末,是固聖明之所俯悉,通朝之所共識,而至於癸亥之冬,慘被誣辱於魯忠輩,竟使之不安於鼎席之上則其聲氣之氷炭燕越於龜·祿之黨,亦可知矣。及丙寅春達淳逆節始綻之時,臣之從兄,奉使而歸,反面之對,卽有嚴討之奏,伊後又與故領相臣李秉模,同被召接於華城行宮,前席娓娓之敷陳,不越乎闡明義理,懲懼亂賊之意,伏想宸聰,尙當記有,而其時則乃臣從兄未膺重卜之前也。夫以屛野之蹤,猶效沬飮之誠,及叨當軸之列,乃爲前却之計者,揆以常情,寧有是理?顧其自來情勢,實難復叨於揆地,而非時泄痢之症,又復奄奄,當時目見者,莫不危之,此其勢安得聞命卽膺,而今乃以此,直歸緩討之科,則世豈復有完人耶?至若李書九事,筵席酬酢,固有始末,同辭仰對,亦非一人,記注昭載,一按可知。夫書九之有罪無罪,何關於臣之從兄而今以抉摘云云?構爲大案者,誠不滿一笑,昔宋吳處厚,以蔡確車蓋亭詩,爲誣謗宣仁·范純仁·呂大防等,皆以抉摘文字,爲非聖世所宜有,而朱夫子亦以口語擠人,爲元祐諸公之失,若如得永之言,則純仁·大防之論,皆與明誼一串,而朱夫子亦爲營護蔡確之論耶?噫,辛酉一疏,固臣從兄之所嘗隱痛悔恨,而甘自廢於沒身者也。顧其事機有至難言者,泉壤之禍,朝夕將迫,爲人子者,坐視其父之將被身後極罪,而恬然不爲之動心,亦非情理之所宜有,則寧以其身,自居於難洗之累,而爲其旣骨之親,少緩一朝之危禍,執跡之論,安敢免怵畏禍福之誚,而千載之後,亦必有悲其遇而憐其志者矣。以聖上日月之明,曲賜照燭四字,恩言旣發於筵席之上,而如李鎭崇·李渭達乘機敲撼之徒,皆正屛裔之罪,臣之闔門,生死骨肉,隕結之忱,不知所報,豈料忿毒之所逞?又襲殘刻之餘論,而況其所謂瞑目地云下者,乃因慈敎昭晳之恩而爲言也,所謂穹壤茫茫云者,乃指忍聞不忍聞之言而爲說也。疏本具在,不啻明白,而捏合誣辱,至於此極,胡叫亂嚷,口業絶悖,苟求其端,實由臣作,此尤臣所以齎憤茹慟,如不欲生者也。臣竊觀得永之疏,一編精神,都在於爲建德報仇一句,隱然自處以樹立主人,而謂人莫敢我〈誰〉何?不惟其氣焰所及,不可嚮邇,雖以公眼看覰者,亦或不能無投鼠忌器之嫌,此又有萬萬不然者。夫元載之誅魚朝恩,史彌遠之誅韓侂胄,卽其一節而論之,則雖謂之有功於社稷,可也。若必以忌器爲嫌,則顔眞卿之忤元載,眞德秀之攻史彌遠,亦可謂之爲朝恩·侂胄報仇耶?雖以我朝故事言之,安老伏法,而沈貞之冊書自在,國榮爲逆,而明義之大案昭揭,則縱使得永伏大憝之誅,顧何傷於討逆之大義理耶?且以近日事言之,裕賊之貪虐凶悖,萬惡具萃,亦一得永之類,而向時濁亂之徒,徒以其首討東俊之故,終始顧惜,竝與其包藏禍心,畢露逆節之凶疏,而猶不肯明目聲討,此乃煥之輩死黨負國之一大罪案,又安可以得永之一番樹立,而終掩其歝倫虐民之罪耶?且況渠本贓吏鎭明之子也,先朝處分,嚴如鈇鉞,不但鎭明之終身屛棄,不廁朝籍,而得永之名,亦不敢檢擬於淸顯之望者久矣。及夫煥之居銓之後,左右鑽刺,復擬三司之職,而及至秉軸之後,尤極吮癰之態,至擬於政府郞之淸顯,則惟我先朝,洞燭其狀,不賜天點,還給其望矣。逮至庚申後,奸凶逞慝之日,始通天曹佐貳之望,而其所奴顔婢膝,蠅營狗求者,尤在於行恁之門,十手所指,唾罵從他,而庚申冬,辛酉春,戕毒縉紳之疏啓迭發者,率多甘心於奔走使喚之役,渠之本末,人孰不知,而今乃欲旴衡吐氣,厭然自居以秉執義理之人,渠雖不媿於心,獨不畏神天之照鑑耶?且臣問啓中一二句語,雖附扶倫之義,實欠忠厚之風,伊日恩勘臣實自速,而民彝難滅,衆口難防,臣之所隱忍而未能索言者,尙多有之。今臣舌尙不爛,臣腕尙能書,握管伸紙,何難畢說,而體聖朝隱惡之意,念宣尼已甚之戒,欲吐而還茹者屢矣。彼若猶有未泯之天,惟當縮頸俛首,沒齒跧伏,不敢自比於人類而已。今乃偃處轂下,肆然陳章,氣豪意健,傍若無人,可無一毫慙痛怨艾之意,卽此一款,人理滅絶,渠不足言,所可惜者,堂堂四百年朝廷,緣臣一着之輕發,上焉而朝廷之羞恥如彼,下焉而私門之遭罹如此,一則臣罪,二則臣罪,臣雖滅死,何以少贖?伏乞聖明,亟降嚴誅於臣身,以爲不忠不孝不悌者之戒焉。臣無任云云。省疏具悉。言悖而出者,亦悖而入,爾不聞之乎?重臣果元載·史彌遠乎?爾果顔眞卿·眞德秀乎,何其爲萬萬不當之喩也?事端本由於爾,所當嚴處,特念大臣之此時心事,姑從末勘,爾則施以永刋仕版之典。
吏曹啓目粘連,啓下是白有亦,京畿前監司金在昌畢賑狀啓,據賑恤廳覆啓,楊根郡良人金景運,出力救急爲百餘包,令該曹考例稟處事,允下敎是乎所,金景運之出組一百六十七石,救急窮民,其志可尙,其在激勸之政,似當施以成給之典是白乎矣,係干恩賞,臣曹不敢擅便,上裁,何如?判付啓,依回啓施行爲良如敎。又啓目粘連,啓下是白有亦,公忠監司金蓍根畢賑狀啓,據賑恤廳覆啓別單守令及原本,附陳守令·察訪·士民之願納私賑,竝令該曹考例稟處事,允下敎是乎所,取考別單及成冊,則保寧縣監咸正禧,自歲前,救急之節,無所不用其極,一邑之民,幾乎忘歉,及夫開賑之後,備盡賙恤之方,闔境稱頌,隣民願借,而自備穀物,亦爲五百石是如爲白有臥乎所,自備之數,雖非特多,治績之論列,誠爲優異,似當施以加資之典是白乎旀。舒川郡守趙德壤,自備一千五百餘石之多,爲一道之最,而屢千口賙賑,雖不過費公穀,亦免顚連之患是如爲白有臥乎所,論治績雖無特異,自備穀最於一道,且有拔例論賞之命,似當施以表裏賜給之典是白乎旀。溫陽郡守李大遠,已自冬初,凡民之有疾故與饑餓者,自辦給糧,隨聞輒施,及至設賑之後,饋粥分穀,旣精且優,一境賴活,而自備穀物,爲一百石是如爲白乎旀。新昌縣監尹致猷,以至殘之邑,單身在衙,捐至薄之廩設施有方,賙賑得宜,無捐瘠之患,自備穀物,亦爲五百石是如爲白乎旀。全義縣監李英孝,以道內最殘之邑,當無前之大歉,救急之節,賙賑之政,旣勤且誠,見饑民之無衣者,則或解衣而衣之,頌聲遠播,自備穀物,亦爲二百石是如爲白有臥乎所,已上三邑守令,自備穀數,雖有多寡之不同,殫竭誠力,饑民賴濟,治績論列,亦多可稱,似當竝施陞敍調用之典是白乎旀。成冊所載公賑邑守令段,自備穀三百石以下置之事,自賑廳覆啓蒙允是白乎,則四百石以上,似當在於論賞之中是白乎所,忠州牧使南寅老自備各穀六百八十九石零,韓山郡守金宗鉉自備租六百五十石,鴻山縣監閔致和自備租五百五十石,公州判官徐興輔自備租五百石,西原縣監趙鎭球自備各穀五百石,已上五邑守令,似當施以兒馬賜給之典是白乎旀。泰安郡守李致祐,自備租四百石,而出自侍從,捐廩賙饑,自是職分內事,置之爲白乎旀,私賑邑連山縣監尹毅東,自備各穀一千二百八十九石零,其所自備,雖過千包,私賑之不得請賞,已成近例,而今番判下,旣無公私賑竝擧之命,臣曹不敢循例請賞,置之爲白乎旀。沃川郡守李述模自備各穀七百六十二石零,黃澗縣監李達模自備各穀三百二十石零,報恩郡守李翊會自備各穀二百一石零,槐山郡守金思植自備各穀一百四十三石零,永同縣監韓用誠自備各穀八十三石零,陰城縣監朴宗善自備各穀八十二石零,成歡察訪李箕淵自備各穀四十七石零,救急邑靑山縣監任度常自備各穀八百二十三石零,靑陽前縣監權仁自備各穀五百十四石零,金井察訪柳沴自備租三百五十石零,懷仁縣監趙明漢自備各穀三百三十九石零,連原察訪韓錫朝自備各穀四十六石,永春縣監林淵浩自備各穀四十三石零,已上十三邑驛前後守令察訪等自備穀數,雖有多寡之別,係是私賑與救急,其中權仁則已爲作故,勿論爲白遣,其外諸人,竝只置之爲白乎旀。願納私賑人恩津嘉善權爔,願納租二千石,而已蒙恩典是白遣,鎭川進士鄭泰誠願納與私賑各穀一千六百八十六石零,西原幼學申始權私賑租一千三十五石,公州前同知金啓極願納租一千石,已上三人,竝依事目,施以實職除授之典,而其中金啓極則旣經實職,似當施以加資之典爲白乎旀。禮山幼學朴樂洙願納租五百六十五石,永同閑良朴春長,報恩閑良金振鶴願納租各五百石,已上三人,竝依事目,施以賞加之典,而其中朴樂洙,係是士人,郞階帖成給爲白乎旀。鎭川閑良朴舜私賑租三百八十二石,鴻山閑良黃應福願納租三百三十石,木川良人金聲振願納各穀三百十九石零,文義出身崔宗煜私賑租二百二十石,洪州嘉善韓福弼願納租二百石,西原良人金大天私賑租一百五十三石,洪州出身宋鳳翼願納租一百五十石,公州閑良禹錫九,韓山幼學李景德願納租各一百二十石,西原良人林世官私賑租一百二十石,忠義衛高鳳善私賑租一百十七石,良人趙占福私賑租一百六石,公州前同知梁德師,洪州閑良李應培,舒川幼學羅禎圭,德山閑良黃東春,燕岐進士朴聖煥,西原閑良宋贊景,定山幼學金魯永·朴性運,石城幼學金龍瑞,忠州閑良李廷大願納租各一百石,已上二十二人竝依事目,施以帖加成給之典,而其中崔宗煜·宋鳳翼,旣已出身,梁德師,已經實職,竝置之,令本道量宜施賞爲白乎旀。朴聖煥,係是進士,李景德·羅禎圭·金魯永·朴性運·金龍瑞,俱是士人,竝卽階帖成給爲白乎旀,西原良人金致績私賑租九十三石,懷德閑良金順大願納租八十三石,西原良人全大喜私賑租八十二石,崔秀達私賑租八十一石,韓山幼學崔鎭悅,舒川閑良金夫應,定山幼學金基昌願納租各八十石,淸安幼學金景集願納牟七十石,西原良人林自祥私賑租六十四石,徐命孫私賑租六十二石,韓山閑良劉東興,德山閑良李三宗,定山幼學李時英願納租各六十石,西原良人宋鳳佐,大興幼學成道福私賑租各五十九石,西原良人金鳳瑞私賑租五十六石,金日大·崔斗八私賑租各五十四石,洪州嘉善崔雄基願納租五十三石,西原良人李先命·李二孫私賑租各五十三石,崔希孫·元用福私賑租各五十二石,洪州閑良金萬壽,韓山閑良崔萬世,文義業儒朴基永·朴容默,庇仁閑良李景文·金德秋願納租各五十石,已上二十九人,竝依事目,施以限十年煙役勿侵之典爲白乎旀。平澤良人郭鎭垕,乃於昨冬,納錢一千五百兩於本縣,以救一境濱死之民,其出義氣濟活,無異輸粟補賑是如,道臣旣爲備陳於別單中是白乎,則其在激勸之政,合有褒賞之典,似當施以賞加之典是白乎矣,係干恩賞,臣曹不敢擅便,上裁敎是白乎旀。閫帥·邊將等乙良,令兵曹稟處,何如?判付啓,依回啓施行爲良如敎。又啓目粘連,啓下是白有亦,全羅前監司李冕膺畢賑狀啓,據賑恤廳覆啓別單,論列賑邑守令士民之願納補賑領運差員,竝令該曹考例稟處事,允下敎是乎所,取考別單,則珍島前郡守閔植,米租預貿,可見幹辦之能,紙炭退限,益知字恤之意,抄飢則無濫無漏,分穀則必準必精,不以裨營,有何加厚,不以邑僻,未嘗或忽,二千石自備,屢萬命全活,而私自賑救,多至八百餘口是如爲白臥有乎所,荒政之備豫,幹辨旣優,捐廩之特多,濟活爲最分叱除良,事事從實,不沽不衒,尤涉嘉尙,合施加資之典是白乎旀。高敞縣監卞世義,歲前救急,春後賑恤,殫竭做去,抄戶之力,給糧之節,躬自監飭,八百口追付者,私自饋恤,而自備穀亦爲一千七百石是如爲白有臥乎所,躬執賑政,誠心賙恤,自備之數,亦爲夥然是白遣,光陽縣監李殷會,一邑之積弊漸革,五面之應稅除減,優給厚饋,飢者免塡壑之患,設幕分衣,寒者懷絲身之惠,千四百穀物添補,殫竭誠力,十三巡賑事了畢,終如聲譽是如爲白有臥乎所,革弊減稅,捐廩殫誠,已上兩邑守令,似當竝施表裏賜給之典是白乎旀。靈光前郡守李素,鰥寡孤獨之廣加抄付,賑無漏落,米租醬藿之務從優厚,飢口延活內外倉之逐巡監視,可見精力之靡不用極,大小民之交口稱頌,益知實惠之到處均施,治績賑法,聞于四隣,而自備穀爲一千二百石是如白有臥乎所,惠先窮民,倉必躬監,治績民頌,旣爲優著,自備穀物,亦過千包,事當與上項兩邑守令,一體論賞是白乎矣,方在罪名中,置之爲白乎旀。羅州牧使金思羲,賑救接濟,蚤夜焦勞,抄飢則戒在濫觴,不要特施之譽,給糧則務從盈橐,均謄先飽之頌,饋粥分醬,別飭每在於賑庭,徵結括卜,實惠多及於窮戶,而自備穀爲四百石是如爲白乎旀。淳昌郡守李光憲,當三載矯救之餘,値一境災荒之慘,抄飢則旣無漏濫,分穀則自歸優厚,過萬包收逋,民有裕食之譽,凡百事親執,吏無售奸之弊,而捐廩自備,亦至五百石是如爲白乎旀。南原縣監南周獻,威加於吏而奸猾斂手,惠及於民而貧窮息肩,飢口則視其形色而存拔,穀物則擇其精實而分給,莫不親自監飭,誠意備至,幾萬濱死之命,擧得袵席之安,而自備米一百五十石是如爲白有臥乎所,已上三邑守令,自備之穀,雖有多寡之別,而治績之表著,極有可稱,竝當施以準職除授之典,而金思羲則旣經準職,施以表裏賜給之典,似宜是白乎旀。寶城郡守金翰周,莅任於判歉之後,議賑於收逋之餘,先從抄飢,一心公平,米租精實,醬藿優厚,在終如始,俱有條理,軍政塡充,糴弊釐改,竝擧不擾,而自備穀爲三百石是如爲白有臥乎所,積弊之邑措處有方,賙賑之政,實惠亦著,似當施以熟馬賜給之典是白乎旀。碧河察訪元在誠,屬戶之積弊漸祛,郵卒奠安,兼邑之飢口頓減,公穀少費,尤於本驛之賑,益殫盡分之誠,抄戶則不濫不苛,分饋則乃厚乃優,馬政修擧,民訟剖決,稱譽方蔚,而自備之數,爲三百石是如爲白有臥乎所,捐廩賑濟,旣優且精,治績論列,極有著稱,似當施以陞敍調用之典是白乎旀。樂安郡守李普榮,康津縣監徐致輔,自備租各一千石,已上兩邑守令,似當施以準職除授之典是白乎旀。谷城縣監金光浩自備租七百七十五石零,任實縣監尹凝烈自備米三百石,興德縣監成元柱自備租六百石,已上三邑守令,似當施以陞敍調用之典是白乎旀。泰仁縣監趙咸永自備租五百石,全州判官李顯綏自備米二百石,光州前牧使宋知濂,金堤郡守李翊會自備租各四百石,長城前府使徐有升自備各穀四百石,沃溝縣監安㢞自備各穀三百三十石零,古阜郡守尹爔自備各穀三百石零,潭陽府使安廷瓛,靈巖郡守李時晦,扶安縣監柳遠鳴自備租各三百石,金溝縣令洪赫自備米一百二十石,已上十一邑前後守令,似當竝施兒馬賜給之典,而其中宋知濂,出自法從,盡心賑政,係是職分內事,置之爲白乎旀。私賑邑同福縣監宋雲載,自備各穀一千七百五十三石零,自備之數,優過千包是白乎乃,私賑邑之不得請賞,已或近例,而今番判下,旣無公私賑竝置之命,臣曹不敢循例請賞,置之爲白乎旀。救急邑錦山郡守朴宗雨自備各穀八百八十五石,長水縣監尹行成自備各穀六百石零,龍潭縣令任弘常自備各穀二百四十八石零,已上三邑守令,其所自備,雖有多寡之別,救急論賞,曾無其例,竝只置之爲白乎旀。願納人靈光嘉善前巡將申仁甲願納租三千三百石,益山幼學蘇輝國願納租三千石,昌平閑良朴煥東願納租二千五百石,而已蒙恩典是白遣,康津濟州折衡金鍾軾願納各穀一千一百石,羅州濟州嘉善金士元願納各穀一千石,已上兩人,感戴國恩,捐出重財,賃船涉海,誠意可見兺除良,係是遠人,宜示加厚之意,竝施加資後實職除授之典爲白乎旀。潭陽幼學羅得潤願納租一千八百石,沃溝嘉善姜仁得願納租一千五百石,全州開城府嘉善李景命,南原幼學權正彦願納租各一千二百石,羅州幼學文贊光,順天幼學池遇蓮,折衡丁孝元,咸平折衡張佑益,光陽嘉善前僉使姜必潤,寶城幼學金慶采,茂朱折衡前五衛將金載謙願納租各一千石,已上十一人,竝依事目,施以實職除授之典,其中姜必潤已經邊將,金載謙已經五衛將,竝施邊將除授之典爲白乎旀。全州進士李馨八,願納租七百石,而道啓論列以爲,自是世族,且有行誼是如是白乎,則雖未滿千石,一體施以實職除授之典,以示優異之意爲白乎旀。綾州幼學梁壽永願納租五百石,依事目施以賞加之典,而係是士人,郞階帖成給爲白乎旀。興陽閑良鄭福行願納租四百十六石零,右水營古群山前同知洪錫鑄願納各穀三百十六石零,全州折衡金萬哲,幼學金養直,昌平閑良黃得中,同福幼學宋好臣願納租各三百石,靈巖閑良朴萬采,興陽閑良朴震煥,長興全州折衡宋英默願納租各二百五十石,順天幼學韓宗宇願納租二百四十石,康津良人金尙寶願納租二百三十石,潭陽閑良李達性願納租二百二十石,泰仁進士金命寬願納租二百十六石,光州閑良鄭安宅,長城閑良姜柱勛,淳昌幼學朴馨根·金益賢,昌平閑良趙東烈,幼學金必兌,益山良人黃應鍾,泰仁幼學朴尙昊,鎭安幼學李昌碩願納租各二百石,興陽幼學申永祿,閑良韓世良·朴孟春願納租各一百六十六石零,光州嘉善前五衛將金鎭垕願納租一百六十石,長城閑良朴東郁,南原閑良河世龍,茂朱閑良朴尙敬願納租各一百五十石,潭陽幼學宋甲海願納租一百四十五石,茂朱閑良李馨元願納租一百三十石,興陽閑良裵仲赫,古群山閑良尹以敦願納租一百二十五石,茂長嘉善前五衛將朴大采願納租一百二十石,珍島閑良金德才願納租一百十石,潭陽幼學李錫孝願納租一百五石,全州嘉善柳枝浩,出身朴時泓,閑良張文澤·河慶龍·朴達植,順天嘉善魯光福,折衡李在永,靈光閑良李興燁,靈岩閑良文致鳳,幼學朴聖樞,臨波閑良車道相,南原幼學崔得文,閑良尹得千·梁圭漢·朴大杓·林彦根,南平閑良李應東,綾州幼學徐世哲·吳錫範,泰安幼學高擎宇·金洪達,益山閑良金之福,泰仁嘉善田玉孫,閑良鄭仁周,高山閑良朴宗煥,古群山閑良朴昌之,珍山閑良金尙玉願納租各一百石,已上六十三人,竝依事目,施以帖加成給之典,其中洪錫鑄·金鎭垕·朴大釆,旣經實職,林時泓,亦已出身,竝置之,令本道量宜施賞爲白遣,金命寬係是進士金養直·宋好臣·韓宗宇·朴馨根·金益賢·金必兌·朴尙昊·李昌碩·申永祿·宋甲海·李錫孝·朴聖樞·崔得文·徐世哲·吳錫範·高擎宇·金弘達,俱是士人,竝郞階帖成給爲白乎旀。興陽閑良陰致萬,幼學宋甲臣,良人金哲同,古群山閑良金起昌願納租各八十三石零,泰仁閑良李德雲·孫七習願納租各八十三石,全州幼學崔玄暐,高山閑良張錫裕願納租各八十石,光州閑良韓敬國·文時哲·金鎭芳,靈巖幼學金萬祚·金載兼願納租各七十五石,光州閑良崔宗仁,順天幼學秋應檢·申德祐,長城業儒朴哲玉,臨陂幼學金鉉,康津良人鄭德右,求禮進士王學龍,同福閑良金德淸,錦山閑良崔昌郁願納租各七十石,全州嘉善林觀碩願納租六十七石,靈巖閑良金榮願納租六十五石,順天幼學林大五·金德林,長城閑良姜白煥,靈光閑良金兌明·朴時永·金鳳麗,淳昌幼學金宗燁,玉果幼學朴纘基,茂長嘉善金致瓘,品官朴景采願納租各六十石,興陽閑良金泰奉·金右權願納租各五十八石零,南平閑良咸芎芎願納租五十八石,潭陽幼學南起鎭·全克孝·趙尙岳,智島閑良任容甲願納租各五十五石,全州幼學河學淵,嘉善林光彦·金聖吉·柳宗富,閑良白俊榮,羅州閑良鄭永裕·黃八,光州閑良金德海·申采玉,順天幼學兪德章,閑良金一間·李石山,靈光幼學李天挺·鄭哲祚,閑良金鳳澤,靈巖幼學金成采,閑良高九甲·金萬甲,珍島閑良李允福,淳昌幼學楊德恒,閑良金時澤,南原折衡鄭基豐,閑良金得連·白致德·晉順興·牟景三,康津良人李雪中,玉果幼學金成大,南平良人羅聖浩,谷城折衝崔命玉,興陽幼學宋振臣,綾州幼學孫德孝·金斗秋,長興幼學李象尹,泰仁閑良宋錫弼·趙得男·宋致祿,鎭安幼學徐致大,龍安閑良盧德仁·李千宗,同福幼學金載煥,錦山閑良朴一采願納租各五十石,羅州幼學羅致繡願納皮牟五十石,已上八十四人,竝依事目,施以限十年煙役勿侵之典爲白乎矣,係于恩賞,臣曹不敢擅便,上裁敎是白乎旀。濟州差員右水軍虞候尹尙泰,嶺南差員左水軍虞候鄭宅升及閫帥·邊將等乙良,令兵曹稟處,何如?判付啓,依回啓施行爲良如敎。又啓目粘連,啓本是白有亦,慶尙監司鄭晩錫畢賑狀啓,據賑恤廳覆啓別單中,守令自備,士民願納及願納五百石以上載於成冊者,竝令該曹依事目考例稟處事,允下敎是乎所,取考別單及成冊,則公賑邑尙州牧使李英紹,自備各穀二千四百十一石,自備之穀,至於二千餘石之多,似當施以璽書表裏賜給之典是白乎旀。永川前郡守徐有敎自備各穀九百八十八石,金海府使朴瑞源自備各穀九百六十石,已上兩邑守令,自備之數,幾滿千包,似當竝施陞敍調用之典,而朴瑞源則係是堂上官,且以法從,分憂外邑,盡心賙賑,係是職分內事,置之爲白乎旀。三嘉縣監李秉源自備各穀六百六十五石,開寧縣監李德彬自備各穀五百四十二石,已上兩邑守令,似當亟施兒馬賜給之典是白乎旀。固城縣監李悌彬自備各穀三百十六石,醴泉郡守沈能述自備各穀三百七石,河東縣監愼宜默自備各穀二百四十一石,已上三邑守令,其所自備,數旣不多,竝只置之爲白乎旀。私賑邑善山府使李在沆自備各穀三千二百十八石,東萊府使尹魯東自備各穀九百六十八石,救急邑密陽前府使洪養默自備各穀九百十六石,安義縣監韓復衍自備各穀七百二石,咸安郡守李重鉉自備各穀六百三十七石,淸道郡守李永瑗自備各穀五百六十一石,昌原府使鄭周誠自備租五百三十六石,已上七邑前後守令等自備穀數,多過三千,小爲五百,而係是私賑與救急,竝只置之爲白乎旀。別單中願納人慶州嘉善金漢權願納各穀三千石,永川閑良李有亨願納與私賑各穀二千二百二十四石,而已蒙恩典是白遣,靈山幼學金載祐願納與私賑各穀一千七十石,尙州嘉善徐鳳徵願納租一千石,金海幼學尹殷臣願納與私賑各穀一千石,聞慶嘉善前巡將錢道碩願納租一千石,已上四人,竝依事目,施以實職除授之典爲白乎旀。淸河幼學郭時柱願納租五百石,依事目施以賞加之典,而係是士人,郞階帖成給爲白乎旀。成冊中願納人梁山幼學金秀彦願納租三百二十石,三嘉幼學許楏,善山閑良宋啓復願納租各二百石,淸道良人崔雲龍願納租一百八十八石,梁山幼學朴枝興願納各穀一百八十石,新寧閑良李仲連願納各穀一百六十八石,梁山幼學李龍福,安義閑良孟善文願納租各一百五十石,淸道幼學朴增耆·朴益采願納租各一百二十五石零,安義閑良申光鶴願納租一百二十石,金海閑武李德成·權得壽願納租各一百石,榮川良人金厚奉願納各穀一百石,幼學金龜煥,閑武鄭興喆·劉遇良,三嘉幼學朴仁興,善山閑良李洙澈·金商林·黃日彦,新寧閑良李德秀,安義假吏朴命釆願納租各一百石,玄風幼學金基鍾願納牟一百石,已上二十四人,竝依事目,施以帖加成給之典,而其中金秀彦·許楏·朴枝興·李龍福·朴增耆·朴益采·金龜煥·朴仁興·金基鍾,係是士人,郞階帖成給爲白乎旀。淸道良人千成甲·徐夏三願納租各九十四石,幼學千興龍,良人金在學願納租各八十一石零,三嘉幼學姜遇文願納租八十石,山淸幼學裵一膺願納租七十五石,淸道良人石千柱願納租七十五石零,安義假吏金尙獜願納租七十五石,閑良朴壽源願納租七十石,淸道幼學權善國,良人鄭光祿,幼學金振鵬,良人李東哲·柳尙春·盧德仁·朴興元,驛吏金馹達願納租各六十二石零,慈仁幼學文應萬願納各穀六十石,金山幼學鄭稙·崔彦祖·崔廈大,閑良片富根願納租各五十八石零,慶州閑良金元柱願納各穀五十石,柒谷良人鄭進淡,草溪幼學鄭昌植,永川嘉善姜尙釆,閑良崔日泰,慶山閑良金鍊奉,幼學李亨彦·太慶祿,閑良李碩華,河陽禁保李光鶴,知禮幼學李德新,御營軍朴仁甲,御保李命益,泗川業武張日三,長鬐閑良鄭光彦,順興驛吏石有昌,淸道良人洪尙石,豐基業武金時大,鎭海閑良李興世,新寧閑良韓連孫·全應國願納租各五十石,已上四十三人,竝依事目,施以限十年煙役勿侵之典爲白乎旀。別單中永川驛吏李來成願納租一千石,慶山驛吏全鳳岐願納租一千石,全東秀·全東曄兄弟合納租一千石,淸道驛吏李尙元願納租六百十二六石,右項李成春等五人段,俱極嘉尙,而渠輩所願,只在免役,似當許施是白乎矣,驛屬頉役,非臣曹所關與,邊將乙良,令兵曹稟處,何如?判付啓,依允。
庚午六月二十四日辰時,上御誠正閣。大臣·備局堂上引見入侍時,左副承旨柳畊,假注書李禮延,事變假注書李菡甲,記事官李光文·金陽淳,左議政金載瓚,右議政金思穆,行吏曹判書徐榮輔,行工曹判書金履度,禮曹判書朴崙壽,行護軍李得濟·李光益·李堯憲·李溏,校理徐長輔,以次進伏訖。載瓚等曰,霖雨連霔,日氣蒸熱,聖體,若何?上曰,一樣矣。載瓚等曰,湯劑停止後,膈間滯候,何如?上曰,稍勝矣。載瓚等曰,王大妃殿氣候,何如?上曰,一樣矣。載瓚等曰,惠慶宮氣候,何如?上曰,一樣矣。載瓚等曰,嘉順宮氣候,何如?上曰,一樣矣。思穆曰,因國舅,伏聞中宮殿胎候,今至多朔云。螽斯詵詵之慶,實是宗祊無彊之休,不任歡忭之忱,而前期設廳,曾有定式,故敢此仰達矣。上曰,今番則所重異於前時,不必前期設廳矣。思穆曰,分娩以後,雖有輕重之可言,而至於保護之節,實無前後之異矣。上曰,左相之意,何如?載瓚曰,設廳一事,誠如右相所奏矣。上曰,前期設廳,果有已例乎?象奎曰,設廳之前期三朔,自是應行之典,而或有臨時擧行之例,皆因下敎設廳矣。上曰,待八月念間,更稟爲之,可也。載瓚曰,中宮殿彌月之期漸近,諸節,何如?上曰,一樣矣。載瓚曰,當此盛熱,潦炎比甚,元子宮諸節,何如?上曰,安過矣。載瓚曰,向來事以後,竊欲仰暴微悃而未果矣。今始登筵,故敢此仰陳,而宰臣洪奭周之疏出後,臣等之罪,尤無所容,而實無抗顔於班行之念也。夏禹,大聖人也,而其聖德,不過曰聲爲律身爲度而已。人君處億兆之上,命令自合於規度,然後下有觀感之效焉。殿下日前非常之擧,實非以身爲度之道,而實由臣等不能爭難之罪也。殿下若以身爲度,則初豈有過中之擧乎?第臣等竊有所一喜而一憂者,聖人之過,不遠而如日月之更,是爲臣民之喜也。旣改之而一念之差,復或有過中之失,則是實臣等之憂也。無論諸臣之賢不肖,克恢翕受之量,以開進諫之路,則自底於日新之德,而殿下之一言一默一動一靜,罔非規度上做出來,益加勉勉焉。思穆曰,粟米飮,自今卄七八日,謹當依例煎進於殿宮,而羅蔘垂乏,以戶蔘代用,何如?上曰,依此爲之。上曰,次對爲之。載瓚曰,頃於貢市人詢瘼後,因平市提調覆奏,以關西錢一萬五千兩,限年貸下於帽廛市民處之意,行會本道矣。卽見道臣所報,則以爲,取考記簿,則勅庫外各庫見在,不過秋捧前將士支放之需,則出給京市民,其勢末由爲辭矣。本營公貨,近漸不敷,秋前支放,亦難繼用,近二萬金之出給京民,有難强令擧行,待有裕間,今姑置之之意,分付,何如?上曰,依爲之。出擧條載瓚曰,重囚見失,限內未捉,則守令罷拿,自是法文矣。近來外邑失囚之報甚多,而每在於稍有治聲之邑,聞邑屬謀逐邑倅,則必故縱重囚,仍不捕捉,以爲售奸之妙計云,奸無不有,法反爲弊,有如是矣。如殿牌作變,松田失火,俱是守令罪罷之法,而邑民輩藉法容奸者,一如故縱重囚之弊,故至有守令勿罷之受敎,已成法文,自是以後,乃以縱囚,要爲逐倅之計,近則尤有甚焉。今若一任其滋奸,則將見弊無所不有矣。此後則勿爲先罪守令,必令嚴覈刑鎖,然後庶爲折奸杜弊之道,而事係法典,有難遽請變更,廣詢登筵諸臣後,一依殿牌及松田已定之例,處之似好,故敢此仰達矣。上曰,右相之意,何如?思穆曰,近來獄囚逃躱,種種有之,今此左相所奏,亶出於杜奸萌慮後弊之意,無容他議矣。上曰,諸宰之意,何如?榮輔曰,重囚逃失,不無奸猾輩故縱之弊,依大臣所奏,勿罷其守令,則庶可爲杜奸之道,至於刑鎖,則嚴刑遠配,斷不饒貸,尤好矣。宗來曰,外邑此等之弊,近多有之,誠如大臣所奏,勿爲專責守令,更重刑鎖之律,則至於杜奸弊嚴獄囚之道,似俱得宜矣。象奎曰,大辟囚之逃躱,限內未捕該守令罷拿,卽法典所載,而至於刑鎖,以其至微賤也。故雖自本營懲治,而初無定律,無所畏憚,符同故縱,憑法售奸,萬萬痛惡,如此者,必也,嚴刑準三次遠惡地限己身爲奴,以此揭式,方可永戢其狡猾之習,守令勘罪,自是嚴大辟重獄體之義,則法意有在,有不可自下闊狹,此則道臣勿爲直罷,攸司臨時稟旨後擧行,恐似合宜矣。履度曰,重囚逃躱,守令論罪,不易之典,而挽近法綱漸弛,奸猾之不利官長者,欲以逃失罪囚,得售其計,在在相續,折奸重法之道,在所更張,若其照檢獄囚,莫如刑鎖,則此後現發,先以刑鎖,斷用次律,當該邑倅,臨時稟旨處之,實爲防奸杜弊之政,臣亦別無他見矣。崙壽曰,重囚逃失邑守令論罷,自是嚴大辟重獄法之意,而近來奸弊,難保〈必〉無,適中罷倅之計,先施嚴法於刑鎖,過限不爲捉得,則邑倅論理請勘,恭俟處分,恐合事宜矣。得濟曰,金石之典,法久弊生,至於邑屬夤緣作奸之境,此不可無變通之道,邑倅坐罷與否,獄吏勘罪輕重,諸臣已皆陳達,臣無他見矣。光益曰,臣無他見矣。堯憲曰,臣亦無他見矣。溏曰,臣亦別無他見矣。上曰,玉堂亦入於次對諸臣乎?載瓚曰,儒臣體重,凡諸詢謀,何可不參乎?上曰,然則玉堂進奏。長輔曰,大臣諸宰,皆已陳達,臣亦別無他議,而蓋若失錄啓重囚,則當該守令罷拿之擧,卽是嚴防守之舊典,而但法久弊生,奸鄕猾胥,如欲謀逐其邑倅,則必有刑鎖符同,故縱重囚,易逞其計矣。近來此弊,往往有之,旣知其爲弊,則亦不可不一番更張,失囚之刑鎖等屬,自今爲始,施以次律,各別嚴勘,而雖以當該守令言之,如或全無擧論,則有異於當初設法之意,且不無將來緩忽之慮,使之臨時啓稟以處,似好矣。上曰,揆以獄情紀綱,兩無所失,依爲之,守令論罪一款,其時刑官,論理啓處,可也。出擧條載瓚曰,俄以失囚守令勿罷事,有所仰達矣。前龜城府使,亦以重囚逃躱事見罷,而似無以此勘罪之事矣。上曰,事在令前矣。載瓚曰,失囚捕捉之限,限以百日,曾有定式,而龜城則亦未免百日矣。榮輔曰,關西則自前不待百日之限,而雖一二朔,亦有啓罷之例矣。載瓚曰,百日之限,各道似無異同矣。上曰,前倅誰也?榮輔曰,李尙謙也。上曰,旣已出代,該倅論罪,則置之,可也。載瓚曰,前以設賑四道守令,限今年勿許遷轉,仰奏允下矣。今方大政當前,凡此四道公賑邑,則雖瓜滿及應遷守令,竝於臘政前勿移遷之意,分付銓曹,何如?上曰,依爲之。出擧條載瓚曰,朝廷莫如等威,章奏尤當審愼,而日前臺臣沈厚鎭,疏論重臣南公轍,下語之間,直加以渠字,渠者卽爾汝之稱也。等威有無,姑舍是,其在語法口氣,極爲訝異,有關淸朝風習,不可以事過而置之,當該臺臣,施以罷職之典,何如?上曰,依爲之。出擧條載瓚曰,大護軍金羲淳,備局堂上還差,使之仍察有司之任,何如?上曰,依爲之。出擧條載瓚曰,左右捕將本職,俱是劇務,兼管幾近一年,竝姑許遞,何如?上曰,依爲之。出擧條載瓚曰,全羅左水使安橚,以其身病,屢狀乞遞,而聞其實病,果難强令察任云,改差,何如?上曰,依爲之。出擧條上曰,大臣就座,吏判進前。榮輔進前。上曰,關西年事,何如?榮輔曰,今年則稍登,而牟麥無前大豐,大抵西農,全尙黍粟,故雨水頻數則有損矣。上曰,關西弊瘼,何如?榮輔曰,昨年綸音頒下時,本道弊瘼,條擧於應旨中,別無更達之事,而道內穀簿,全不成說,十餘年前百萬石穀簿,漸不如故,而至戊辰爲八十萬石,其後又爲減縮,年年如是,則不幾年而將不滿四五十萬石之數,然則關西穀簿,實不知何以則爲好也。上曰,此意言于大臣乎?載瓚曰,臣已聞之,而實無矯救之道,萬萬悶然矣。榮輔曰,蔭官參下仕日,自參奉至直長,通計準一千三百五十日陞六,而必爲經稟擧行,新有定式矣。今番大政,直長中亦有通計準仕之人,依定式陞六,旣已定式,則不必每經稟達,此後則直爲擧行,恐合事宜,而事係定式,下詢大臣處之,何如?上曰,大臣之意,何如?載瓚曰,旣有定式,不必每政輒稟矣。思穆曰,一番定式之後,不當每每煩稟矣。上曰,依爲之。出擧條榮輔曰,部都事,曾無通計參奉仕日出六之規矣。今則直長以下仕日通計陞六,新有定式,三十朔初仕窠,雖與序陞參下有異,援引通計,不無所據,而仕法至重,亦係定例,下詢大臣處之,何如?上曰,大臣之意,何如?載瓚曰,都事參奉,旣爲通仕日,則三十朔窠初仕,亦當一例通計矣。思穆曰,直長以下自參奉仕日通計陞六,已有定式,則今此都事之計日遷轉,似無彼此之異同矣。上曰,依爲之。出擧條榮輔曰,當此儲窠之時,若出郡守以上窠,則京職中可擬之人,每患苟艱,雖非啓請邑,限都政前,勿拘純望,通融備擬,以爲次次遷轉之地,而雖値口傳政事之時,亦爲一體擧行,已成近例,今亦依此爲之,何如?上曰,依爲之。出擧條畊曰,今日賓對,兩司無一人進參,事甚未安,不可無警,竝推考,何如?上曰,依爲之。出擧條崙壽曰,元陵陵上莎草蹲縮處,旣設油芚矣。陵上有頉處,自本陵間十日,形止報來本曹,而本曹堂上中,如或因事登筵,則隨時稟達,曾有先朝癸卯定式矣。上曰,年前健陵有頉時,本曹草記乎?崙壽曰,華城則留守直爲狀啓矣。上命大臣諸宰以下先退,載瓚等退出。又命退,承史以次退出。
上在昌德宮。停常參·經筵。
藥房提調沈象奎,副提調洪義浩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御人蔘二錢重粟米飮,自今日一貼式限四貼煎入事。榻前下敎。
王大妃殿進御加味六和湯五貼製入事。榻前下敎
惠慶宮進服人蔘二錢重粟米飮,自今日一貼式限四貼煎入事。榻前下敎
嘉順宮進服人蔘二錢重粟米飮,自今日一貼式限四貼煎入事。榻前下敎
李魯益啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
傳于金宗善曰,健陵獻官,仍爲奉審摘奸,顯隆園華寧殿,一體奉審以來。
李魯益啓曰,行大司憲李勉兢,掌令金驥燦,持平李魯集在外,執義金華熙,掌令朴宗琦牌不進,持平柳訸未署經,監察茶時之意,敢啓。傳曰,知道。
以大司諫曺允遂,獻納曺鳳振,正言閔養世,執義金熙華,掌令朴宗琦牌不進罷職傳旨,傳于李魯益曰,只推。
以校理任天常牌不進罷職傳旨,傳于金宗善曰,只推。
備邊司薦望,以南公轍爲開城留守。
兵曹,以朴基豐爲摠戎中軍。
金宗善,以弘文館言啓曰,校理任天常,旣有只推之命,卽爲牌招察任,何如?傳曰,允。
以校理任天常牌不進罷職傳旨,傳于金宗善曰,只推。
以漢城府民家頹壓別單,傳于申在明曰,恤典,令該廳卽爲分給事,分付。
以水原留守金履翼狀啓,祝萬堤水越口堤坰,仍爲潰坼,不能備豫,惶恐待罪事,傳于金宗善曰,卽爲經築,仍勿待罪事,政院回諭。
金宗善,以禮曹言啓曰,卽接穆陵別檢所報,則今日寅時量,仁穆王后陵上南邊曲墻內面半間許頹落云矣。陵上曲墻,有此頹落之患,極爲驚悚,而不可無慰安之擧,慰安祭,不卜日,今二十七日設行,修改等節,本曹堂上郞廳,依例進去,奉審後稟處,何如?傳曰,允。
金宗善,以吏曹言啓曰,曹所屬司饔院官員等矣今庚午年春夏等褒貶,當爲等第,而因本院都提調有故,限內不得磨勘之意,敢啓。傳曰,知道。
金宗善,以吏曹言啓曰,今日本曹開坼坐起時,考見諸道褒貶啓本,則南海縣令鄭履權,以奸欺或售爲目,則宜置下考而置諸中考,熊川縣監慶橚,以益能操束,庶或挨過爲目,則宜置中考,而置諸上考,殊無嚴明殿最之意,該道道臣,推考警責,南海縣令鄭履權,罷黜,熊川縣監慶橚,中考施行,何如?傳曰,允。
柳畊,以兵曹言啓曰,本曹今庚午年春夏等褒貶等第,今始磨鍊以入,而曹所屬軍器寺·司僕寺·訓鍊院褒貶,因各其司提調及堂上有故,不得一體磨勘之意,敢啓。傳曰,知道。
柳畊,以兵曹言啓曰,本曹今庚午年春夏等褒貶啓本中,刀擦四處之意,敢啓。傳曰,知道。
兵曹啓目粘連,觀此慶尙監司鄭晩錫畢賑狀啓別單及穀物數爻成冊,則右兵使元永胄私賑各穀爲四百六十六石零,左水使李馨秀各穀爲七十七石零,多大浦僉使李乘運各穀爲一千四百〈石〉零,左兵使趙岐救急各穀爲八十三石零,釜山僉使李源龍各穀爲九十一石零,其餘邊將·監牧官,則多至數十石,少爲十石內外,永川驛吏李成春納租一千石,慶山驛吏全鳳岐納租一千石,全東秀兄弟納粗一千石,淸道驛吏李尙元納租六百二十六石亦爲白有臥乎所,多大浦僉使李乘運,其所私賑,雖與公賑,有異自辨,千餘包救濟軍民,極爲可嘉,合施陞敍之典是白乎矣,係干恩賞,不敢擅便,上裁是白乎旀。兵水使之私賑救急,係是職分內事,至於邊將·監救官自備之數,俱甚不多,竝只置之,驛吏李成春·全鳳岐·全東秀兄弟·李尙元等五人,補賑穀物若是夥多者,極爲嘉尙,宜有拔例施賞之擧,竝令免役之意,分付道臣,何如?判付啓,依回啓施行爲良如敎。又啓目粘連,觀此公忠監司金蓍根畢賑狀啓別單及穀物數爻成冊,則前水使李石求救急各穀爲七十石零,安興前僉使韓根馨各穀爲一百七十二石零,外此帥臣·邊將則多至數十石,少爲十石內外亦爲白臥乎所,閫帥·鎭將之自備救濟,係是職分內事,數亦不敷,竝只置之,何如?判付啓,依允。又啓目粘連,觀此全羅監司李冕膺畢賑狀啓別單及穀物成冊,則前兵使吳載重元賑粗爲三百石,救急粗爲五百十九石零,前左水使安橚救急各穀爲八十四石零,右水使徐有鳳元賑米爲三十石,救急米爲一百九十五石零,法聖僉使趙惠鎭元賑米爲十石,救急粗爲四十一石零,群山僉〈使〉李禹道元賑米爲一百十六石零,救急各穀爲六十一石零,興陽監牧官韓象洪元賑粗爲二十石,救急粗爲三十石零,古群山僉使李仁默救急各穀爲一百十四石零,荏子島僉使金鎭恒各穀爲八十二石令,蝟島僉使韓益秀各穀爲五十六石零,加里浦僉使崔乘敎各穀爲一百二十五石零,古今島前僉使柳偀各穀爲一百四十五石零,蛇島前僉使崔彦耇各穀爲五十四石零,防踏僉使朴聖鎬各穀爲六十四石零,會寧浦萬戶廉德運各穀爲五十六石零,羅州監牧官李重晉各穀爲一百十一石零,順天監牧官具駿遠各穀爲五十五石零,珍島監牧官禹德運皮牟爲六十五石零,其外鎭將則多至數十石,少爲十石內外,濟牟嶺穀領運差員,念其效勞,均是濟活,濟州差員右水虞候尹相泰,嶺南差員左水虞候鄭宅升,一體論列亦爲白有臥乎所,群山僉使李禹道,其所自備,數旣不些,以若殘鎭之力,有此補賑之誠,其所殫竭,極爲可嘉,濟州差員右水虞候尹相泰,嶺南差員左水虞候鄭宅升,涉險重溟,殫誠督運,俱極嘉尙,竝施以陞敍之典,恐合事宜,而係干恩賞,不敢擅便,上裁敎是白乎旀,前兵使吳載重八百石賑救,寔出於對揚之意,帥臣事體,與守令有異,其他閫帥·鎭將·監牧官之捐出廩餘,救濟群民,俱係職分內事,且其自備之數,亦甚不多,竝只置之,何如?判付啓,依回啓施行爲良如敎。
諭尙州牧使李英紹書,予惟,昨歲告儉,湖·嶺相甲乙,一念南顧,宵旰憧憧,凡其調濟之方,字恤之道,罔非予一人憂,而可與分此憂者,其惟良長吏矣。顧玆尙州一邑,介在湖·嶺之間,物衆地大,被災較甚,而自爾守土,聲績茂著,及當分賑,益殫誠力,捐廩自備,至於二千餘包之多,使我幾口魚喁之民,得免流離捐瘠之患,道臣首褒,該曹覆啓,益可見爾績之實,爾職之修,予庸嘉之,特賜以表裏一襲,爾其領受,故諭。同副承旨申在明製進。
上在昌德宮。停常參·經筵。
夜三更,灑雨下雨,測雨器水深九分。
李魯益啓曰,行大司憲李勉兢,掌令金驥燦,持平李魯集在外,執義金熙華,掌令朴宗琦未肅拜,持平柳訸未署經,監察茶時之意,敢啓。傳曰,知道。
金宗善啓曰,假注書李禮延,身病猝重,勢難察任,今姑改差,何如?傳曰,允。
李禮延改差,代以李羲準爲假注書。
柳畊,以備邊司言啓曰,黃海兵使徐英輔,移拜捕盜大將矣。該兵營臥還之弊,弊在難醫,民不支保,朝令之每加嚴禁,帥臣之以此獲罪,前後非一,而此帥臣莅任之後,銳意釐革,觀於報本司辭意,可知其設施得宜,必有成效,而至於蕩減絶戶,自本營自備充代,尤見其實心實政,昨冬捧還,所減得者幾戶,所自備者幾石,初年如此,來效佇期,苟使竝今年一意釐正,則雖未得到底洞革,尙可以先祛太甚,作爲永式,而今若到今徑遞,則必不免有始無終之歎,在該營,實爲可悶。黃海前兵使徐英輔,特爲仍任,限瓜前勿移他職,期於釐刷之意,仍爲申飭,何如?傳曰,允。捕將未差之代,前望單子入之,待下批牌招,傳授命召及大將牌·傳令牌。
右邊捕盜大將前望單子入之,李溏落點。
以漢城府民家頹壓別單,傳于申在明曰,恤典,令該廳卽爲分給事,分付。
以平安監司李晩秀狀啓,嘉山郡民家頹壓事,傳于申在明曰,聞甚矜惻,元恤典外,別加顧恤事,廟堂區劃,分付。
柳畊,以都摠府言啓曰,今日入直內三廳武兼禁軍及軍兵等,當爲日中習射,而國忌齋戒相値,不得設行之意,敢啓。傳曰,知道。
金宗善,以吏曹言啓曰,今此宗廟朔祭大祝,前佐郞趙直永塡差,而時無職名,令該曹口傳付軍職,何如?傳曰,允。
申在明,以賑恤廳言啓曰,西部藥田契任掌劉澤起,今月二十六日本洞路傍,得一歲遺棄男兒,同里居良女劉召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
金宗善,以禮曹言啓曰,初次再次祈雨報謝,謹依禮典,立秋後設行事,草記允下矣。三角山·木覓山·漢江報謝祭,來八月初四日節祭,依例兼行,龍山江·楮子島報謝祭,同日一體設行,而祝文添入撰出等事,令藝文館擧行事,分付,何如?傳曰,允。
柳畊,以訓鍊都監·禁衛營·御營廳言啓曰,卽接東關王廟守直官所報,則本廟東墻二間,西墻四間許,昨日頹圮云。爲先堅實圍排,待晴合力改築之意,敢啓。傳曰,知道。
柳畊,以禁衛營言啓曰,本營鄕軍停番之限,在今八月矣。來九月當十一番後部前司屬慶尙右道四哨軍兵,八月二十五日,京中逢點,依例準二朔立番之意,本道監兵使處,預爲知委,何如?傳曰,允。
柳畊,以御營廳言啓曰,本廳湖西鄕軍,前已限八月停番矣。依當初定奪,京畿·黃海兩道軍,九月爲始,當爲如例徵番,來九月十月兩朔應立後部中司屬京畿右道二哨,黃海道二哨,合四哨軍兵,八月二十五日,京中逢點,九月初一日立番之意,預爲措辭,知會於兩道監兵使處,使之趁期調送之地,何如?傳曰,允。
上在昌德宮。停常參·經筵。
進御人蔘二錢重粟米飮,自今日一貼式限二貼煎入事。榻前下敎
中宮殿進御人蔘二錢重粟米飮,自今日一貼式限二貼煎入事。榻前下敎
李魯益啓曰,行大司憲李勉兢,掌令金驥燦,持平李魯集在外,執義金熙華,掌令朴宗琦未肅拜,持平柳訸未署經,監察茶時之意,敢啓。傳曰,知道。
金宗善啓曰,來初一日輪對日次矣,敢稟。傳曰,當次人受點,後日次待令。
洪義浩啓曰,藥房三提調,持粟米飮來待矣。傳曰,封入。
李羲準有頉,代以韓相殷爲假注書。
傳于洪羲浩曰,當該中官罷職。
事變假注書金文澤狀啓,臣於本月二十二日未時量,敬奉聖諭,同月二十五日午時量,馳到于砥平縣判中樞府事徐龍輔胥命所,傳諭是白乎,則以爲,荐奉恩言,益切感惶,而罪負至重,未伏典憲之前,無非俟勘之日,伏地涕泣,惟願遄被斧鉞之誅云矣。臣則仍爲復路,緣由竝以馳啓云云。答曰,更勿如是,卽爲還第事,更遣史官傳諭。
李菡甲奉命在外,代以崔道彬爲事變假注書。
以漢城府民家頹壓別單,傳于李海愚曰,恤典,令該廳卽爲分給事,分付。
以漢城府民家頹壓別單,傳于李海愚曰,恤典,令該廳卽爲分給事,分付。
以平安監司李晩秀狀啓,平壤等邑民家頹壓事,傳于李海愚曰,聞甚矜惻,元恤典外,別加顧恤事,廟堂區劃,分付。
以黃海監司洪羲臣狀啓,谷山府民家漂流事,傳于李海愚曰,聞甚矜惻,原恤典外,別加顧恤事,廟堂區劃,分付。
金宗善,以兵曹言啓曰,今日一所巡將羅儉,俄已受點矣,卽者該廳書員來言,羅儉遍訪城中,終無去處云。門限已迫,不得已原單改付標以入,而當該巡將之不爲待令,萬萬駭然,令該府拿問處之,何如?傳曰,允。
上在昌德宮。停常參·經筵。
自人定至夜一更,灑雨下雨,測雨器水深一分。
藥房都提調金思穆,提調沈象奎,副提調洪義浩啓曰,庚炎轉甚,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?元子宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮·元子宮,藥房口傳問安。答曰,知道。
藥房口傳啓曰,今日本院問安措辭,大有不審之處,臣等不察之失,不勝惶恐,元啓辭,更爲釐正以入之意,敢啓。答曰,知道。
李魯益啓曰,行大司憲李勉兢,掌令金驥燦,持平李魯集在外,執義金熙華,掌令朴宗琦未肅拜,持平柳訸未署經,監察茶時之意,敢啓。傳曰,知道。
洪義浩啓曰,藥房三提調持粟米飮來待矣。傳曰,封入。
傳于金宗善曰,禮房承旨馳詣懿陵,奉審摘奸以來。
金宗善啓曰,卽者奉常寺官員來言,來七月初三日,行宗廟秋享大祭,祭物明日當爲監封,而都提調李時秀有身病,提調未差,不得監封云。未差之代,政官牌招,開政差出,何如?傳曰,允。
傳于金宗善曰,奉審都尉入侍。
洪義浩啓曰,行吏曹判書徐榮輔,參判林漢浩,參議南履翼牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更爲牌招,何如?傳曰,參議只推,與判書·參判更爲牌招。
有政。吏批,行判書徐榮輔進,參判林漢浩牌不進,參議南履翼牌不進,行右承旨金宗善進。以朴周壽爲修撰,金羲淳爲知兼春秋,曺允大爲奉常提調,朴宗來爲典醫提調,呂榮徽爲兵曹佐郞,沈文永爲監察,開城留守單南公轍,保寧縣監咸正禧嘉義今加資憲,前郡守閔植今加通政,前同知金啓穩今加嘉義,嘉善金士元今加嘉義,折衝金鍾軾今加嘉善,以上願納人加資事承傳,居山察訪李儒謙今加通政,兵曹覆啓判下。
兵批判書金履度病,參判金在昌入直進,參議吳淵常病,參知金魯應病,同副承旨申在明進。同知單申仁甲,黃海兵使徐英輔仍任事承傳,護軍單安橚,兼管理使單南公轍。
以吏曹參議南履翼再牌不進罷職傳旨,傳于洪義浩曰,只推。
傳于洪義浩曰,留院公事入之。
以應敎李惟命牌不進罷職傳旨,傳于金宗善曰,只推。
以漢城府民家頹壓別單,傳于李海愚曰,恤典,令該廳卽爲分給事,分付。
金宗善,以弘文館言啓曰,本館下番副修撰臣李止淵,以宗廟秋享大祭祭官,今日議政府肄儀時,晝仕出去之意,敢啓。傳曰,知道。
李海愚,以戶曹言啓曰,時御所內各司雨漏處,依定式發遣本曹正郞臣金龍淳,與兵曹參議臣吳淵常,佐郞臣李埴,東所衛將臣諸景彧,西所衛將臣尹衡東,南所衛將臣韓大洪,北所衛將臣李遇,眼同看審後,有頉處別單書入,而修改則擇日擧行,何如?傳曰,允。
庚午六月二十八日酉時,上御誠正閣。奉審都尉入侍時,右承旨金宗善,假注書韓相殷,記事官李光文·金陽淳,永明尉洪顯周,以次進伏訖。顯周進前奏曰,臣承命馳詣健陵陵上丁字閣碑閣奉審則無頉,祭物祭器祭井看審則精潔,諸執事摘奸則無頉矣。仍留將事,翌日詣顯隆園園上丁字閣碑閣奉審則無頉,仍詣華寧殿,殿內奉審,則亦無頉矣。上曰,陵上莎草,何如耶?顯周曰,茂盛矣。上命都尉先退。顯周退出。又命退,承史以次退出。
上在昌德宮。停常參·經筵。
藥房都提調金思穆,提調沈象奎,副提調洪義浩啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
柳畊啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
李魯益啓曰,行大司憲李勉兢,掌令金驥燦,持平李魯集在外,執義金熙華,掌令朴宗琦未肅拜,持平柳訸未署經,監察茶時之意,敢啓。傳曰,知道。
傳于金宗善曰,禮房承旨馳詣宗廟·景慕宮,奉審摘奸以來。
司諫李東冕啓曰,臣姿性魯莽,言議巽軟,本不合於淸朝耳目之任,而亞諫除旨,忽下於千萬夢想之外,怵畏義分,雖不得不冒沒出肅,以伸叩謝之忱,而第臣於合啓中,有私義之不可隨參者,曾叨見職,以此引避,今臣處義,宜無異同,而間値省楸,今始來避,所失尤大,以此情踪,其何可一刻晏然於臺次乎?請命遞斥臣職。答曰,依啓。
傳于柳畊曰,不飭之當該中官,竝令該府拿問處之。
柳畊,以都摠府言啓曰,今日入直內三廳武兼禁軍及軍兵等當爲中日習射,而國忌正日相値,不得設行之意,敢啓。傳曰,知道。
柳畊,以兵曹言啓曰,各廳堂下武臣朔試射,庚暑勿爲設行事,曾有定式矣。今六日朔試射,依定式停止之意,敢啓。傳曰,知道。
上在昌德宮。停常參·經筵。
李魯益啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
柳畊啓曰,來初五日朝參日次矣,敢稟。傳曰,停。
洪義浩啓曰,行左承旨李海愚,今日不爲仕進,卽爲牌招,何如?傳曰,允。
李魯益啓曰,行大司憲李勉兢,掌令金驥燦,持平李魯集在外,執義金熙華,掌令朴宗琦牌不進,持平柳訸未署經,監察茶時之意,敢啓。傳曰,知道。
以大司諫曺允遂,獻納曺鳳振,正言閔養世,執義金熙華,掌令朴宗琦牌不進罷職傳旨,傳于李魯益曰,只推。
傳于金宗善曰,久未省謁,孺慕愈切,今幸賴天之靈,年事幸免歉荒,予小子伸情之心,尤爲耿耿,今番自當以八月內爲之,朔日後至旬前,旣少齋日,以初五日擇入。
傳于金宗善曰,健陵·顯隆園展謁親祭,該房知悉。
傳于柳畊曰,今番幸行時,凡係民事,務從省約,道路橋梁修治諸事,分付該道,以儲置米會減,出還宮時植炬,竝除之,而船橋軍物,亦以小軍物排立事,分付該司。
傳于金宗善曰,還宮日,當詣孝昌墓展拜親祭,宜嬪墓遣內侍祭,該房知悉。
傳于金宗善曰,孝昌墓展拜傳敎,勿爲頒布。
傳于柳畊曰,初六日當詣華寧殿展謁,親行酌獻禮,服色依前,初七日東將臺,仍行瑞蔥臺,初八日還詣始興晝停,當日還宮,軍令以此磨鍊。
傳于柳畊曰,左副承旨入侍。
兵曹,健陵·顯隆園幸行時軍令,八月初五日出宮,始興縣行宮晝停,自闕門二十三里,華城行宮宿所,自始興縣晝停所四十里,初六日健陵展謁,自華城宿所二十里,以上八十三里,親祭顯隆園,展謁親祭,還詣華城華寧殿展謁,親行酌獻禮,行宮宿所,初七日東將臺,親臨瑞蔥臺,初八日始興縣行宮晝停,當日還宮。
傳于洪義浩曰,發遣吏郞,諸執事淸齋與否,摘奸以來。
崔道彬奉命在外,代以鄭郁東爲事變假注書。
傳于金宗善曰,明日秋到記賓對設行處所,仁政門爲之。
傳于洪義浩曰,右承旨馳詣泮宮,今日夕食堂到記,收取以來。
傳于金宗善曰,食堂床領來官員,弓一張賜給,書吏等木布題給,齋直足巾次分給。
傳于柳畊曰,訓鍊大將,從重推考。
傳于柳畊曰,當該捧納承旨,從重推考,水原留守推考。
傳于柳畊曰,大臣病不以參,只令稟事,備堂來會。
柳畊啓曰,明日次對,兩司當爲進參,除在外·未署經外,未肅拜人員,竝待開門牌招,何如?傳曰,允。
傳于柳畊曰,明日出宮門路,以賓陽門爲之。
傳于洪義浩曰,長番內官金允光削職。
傳于洪義浩曰,農圃次知內官安裕福削職,農圃內官郭喜完永黜,內侍府長番內官李昌成永黜,內侍府放逐本鄕長番內官朴喜敏·崔吉昌·金義昌·趙奎煥,竝罷職,墨名刊削內侍府案。
傳于李魯益曰,不飭之當該行首郞廳中官,令該府拿問處之。
以行首郞廳中官韓學春拿處傳旨,傳于李魯益曰,今番則分揀。
傳于李魯益曰,時囚罪人梁大宜·李團宜,杖一百收贖,告身盡行追奪,私罪勘放。
洪義浩啓曰,卽伏見京畿監司權常愼今春夏等褒貶啓本,則守令無一人居中居下,殊無嚴明殿最之意,推考警責,何如?傳曰,允。
兵曹口傳政事,副司果單朴綺壽。
金宗善,以禮曹言啓曰,太廟展謁,每以春秋定式取稟矣。今秋展謁吉日,以何間推擇乎?敢稟。傳曰,以旬前擇入。
金宗善,以禮曹言啓曰,景慕宮展謁,每以孟春孟秋,定式取稟矣。今秋展謁吉日,以何間推擇乎?敢稟。傳曰,以太廟擧動日,同爲擇入。
金宗善,以禮曹言啓曰,以太廟秋展謁取稟草記,傳曰,以旬前擇入,以景慕宮秋展謁取稟草記,傳曰,以太廟擧動日,同爲擇入事,命下矣。展謁吉日,令日官池景泌推擇,則今七月初七日爲吉云。以此日擧行乎?敢稟。傳曰,以二十六日爲之。
金宗善,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
金宗善,以弘文館言啓曰,應敎李惟命,校理任天常,旣有只推之命,與新除授修撰朴周壽,竝卽牌招察任,何如?傳曰,允。
洪義浩,以司饔院都提調·提調意啓曰,自前每當幸行經宿時,各邑地方官進排御供物膳·日下雉膳及各司供上,一體進排于經宿所,乃是事例,而近來連有除之之命,雖出於除民弊之聖意,曾以草記稟旨後,行會于畿營之意,有所稟定矣。今此健陵幸行時,各邑進排,依例知委監膳提調郞廳,先期進詣,何如?傳曰,今番除之。
柳畊,以兵曹言啓曰,在前幸行時,摠戎使,率訓局餘軍弘化門外留陣矣。今亦依此擧行,何如?傳曰,依此爲之。
柳畊,以兵曹言啓曰,在前經宿幸行時,城外屛門把守,大駕行過後,入來留都營,回鑾時出去把守矣。今亦依此擧行,何如?傳曰,允。
柳畊,以兵曹言啓曰,在前健陵幸行時,畿邑所管斥候伏兵·傳語軍,華城廣州府,各隨地方擧行矣。今亦依此擧行,何如?傳曰,允。
柳畊,以兵曹言啓曰,幸行回鑾後,隨駕軍兵犒饋,近年連以乾物分給矣。今亦依此擧行,何如?傳曰,允。
柳畊,以兵曹言啓曰,在前經宿幸行時,侍衛,例爲稟旨磨鍊,而丙寅年健陵幸行時,兵曹都摠府堂上郞廳·五衛將各一員,甲子·丁卯兩年各二員,武兼連以八員隨駕矣。今番則依何年例磨鍊乎?敢稟。傳曰,依前例爲之。
柳畊,以兵曹言啓曰,在前健陵幸行時,華城·始興設布帳,連以墻垣之堅固,不爲磨鍊矣。今亦依此擧行,何如?傳曰,允。
柳畊,以兵曹言啓曰,甲子年健陵幸行時,水原府步軍五哨,將官率領,行宮墻外環衛,而仍用於陵所扈衛,丙寅年依此擧行,而還宮時,後廂尾局作行,到遲遲臺落後,丁卯年,別驍士三番,別軍官八十人,步軍五哨,留守率領,自遲遲臺爲先廂矣。今番則依何年例磨鍊乎?敢稟。傳曰,竝依甲子·丙寅·丁卯年例爲之,可也。
柳畊,以兵曹言啓曰,在前幸行時,挾輦軍四百名,餘軍二百名磨鍊,而甲子·丙寅兩年健陵幸行時,挾輦軍三百名,餘軍二百名替代,丁卯年亦依此磨鍊,而到津頭合倂侍衛矣。今番則依何年例磨鍊乎?敢稟。傳曰,依己亥年例爲之。
柳畊,以兵曹言啓曰,今此幸行時,隨駕營門,依定式,以今春幸行時隨駕訓鍊都監·禁衛營磨鍊,御營廳留都,而禁軍及馬步軍,以幾番幾哨磨鍊乎?敢稟。傳曰,訓局馬軍六哨全數,步軍十哨爲先廂,訓局步軍六哨,禁衛營京軍,御營廳京軍一哨,騎士則兩營全數各三番爲之,其外竝依丁卯年水原行幸時例爲之。
柳畊,以兵曹言啓曰,今此幸行時,舟師大將,當爲差出,而訓鍊大將·禁衛大將隨駕,只有御營大將一人,無以擬望矣。若値如此之時,則有守·摠兩使擬望之定式,而守禦使,今已出鎭,依定式,摠戎使竝擬,何如?傳曰,允。
柳畊,以兵曹言啓曰,今此健陵·顯隆園幸行時,各差備所把驛馬,別單磨鍊書入,而本曹驛馬外不足之數,依近例,京畿驛馬十五匹補把事,分付本道之意,敢啓。傳曰,知道。
柳畊,以兵曹言啓曰,今七月初七日大駕詣宗廟展謁,仍詣景慕宮展謁時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,依戊辰秋展謁例爲之。
柳畊,以兵曹言啓曰,同知中樞府事黃琳,五衛將李台翊·白泳鎭·崔昔,景福宮衛將崔彦耇,文臣兼宣傳官趙琮鎭·李在秀,俱以身病猝重,勢難供職,呈狀迄遞,竝改差,何如?傳曰,允。
柳畊,以兵曹言啓曰,拆見諸道褒貶啓本,則公忠監司金蓍根啓本中,中軍鄭魯誠,以姑無事爲,毁譽莫聞爲目,慶尙左水使李馨秀啓本中,西平萬戶韓錫昌,以鎭殘狡猾,戒在周察爲目,開雲浦萬戶金愼默,今已報瓜,何必苛評爲目,則竝宜置中考,而置諸上考,殊無嚴明殿最之意,各該道帥臣,推考警責,公忠監營中軍鄭魯誠,西平萬戶韓錫昌,竝中考施行,開雲浦萬戶金愼默,前已居中,其不職可知,依例罷黜,何如?傳曰,允。
柳畊,以兵曹言啓曰,去夏等能麽兒考講時,訓鍊院正趙在昇,僉正李井會,判官許濯,主簿金應晦·金敬彦·任震白,都摠府都事柳文儉,中樞府都事李東膺,義禁府都事兪武煥,刑曹正郞安光貞,武臣兼宣傳官具載恒·李憲植·韓明運·尹載鐸·趙湐·宋寬培·姜熙文·宋文永·林致浩,部將朴濟源·李永配·趙亨鎭·金漢鼎·鄭達倫·權喜成·魚錫命,守門將金鉉弼·徐纘修·洪章煥·金相宇·崔舜鳳·金重麗等二次不通,訓鍊院副正柳基恒,都摠府經歷李鍾文,武臣兼宣傳官趙濟民·李心會,部將曺允鵬等一次不通,竝依定式從重推考,何如?傳曰,允。
柳畊,以禁衛營言啓曰,集賢門入直御營廳軍,以本營京中哨軍,今七月初二日,依例替代入直之意,敢啓。傳曰,知道。
李海愚,以賑恤廳言啓曰,謹依漢城府民家頹壓別單判下,中部字內完多頹少二戶各布一疋,東部字內全家頹壓七戶各錢二兩,完少頹多二戶,完多頹少二戶各布一疋,西部字內全家頹壓二十四戶,全家漂失三戶,全幕頹壓十四戶,全幕漂失四戶各錢二兩,完少頹多二十九戶,完多頹少六十三戶各布一疋,南部字內全家頹壓三戶各錢二兩,完少頹多五戶,完多頹少八戶各布一疋,北部字內全家頹壓五戶各錢二兩,完少頹多八戶,完多頹少五戶各布一疋,合錢一百二十兩,布二同二十四疋,分給恤典之意,敢啓。傳曰,知道。
李魯益,以義禁府言啓曰,時囚罪人梁大宜·李團宜,杖一百收贖,告身盡行追奪,私罪,勘放事,命下矣。梁大宜·李團宜,各杖一百收贖,告身盡行追奪,私罪,勘放之意,敢啓。傳曰,知道。如有功,功減一等。
李魯益,以義禁府言啓曰,時囚罪人梁大宜·李團宜,各杖一百收贖,告身盡行追奪,私罪,勘放草記批旨內,如有功,功減一等事,命下矣。梁大宜·李團宜養祖鄭商佑,揚武原從功臣云。竝功減一等,各杖九十收贖,奪告身四等之意,敢啓。傳曰,知道。
事變假注書李菡甲狀啓,臣於本月二十七日申時量,敬奉聖諭,同月二十九日午時量,馳到于砥平縣判中樞府事徐龍輔胥命所,傳諭是白乎,則以爲,負罪未勘,徒辱恩命,惶隕轉深,求死不得,雖伏承還第之命,而轉動無路,仍前泥首,恭俟嚴誅云矣。臣則仍爲復路,緣由竝以馳啓云云。答曰,前後諭卿,已盡予言矣,今又如是屢引,豈爲卿之道,而予之所誥於卿,雖使曰極矣,可也。卿其安意還第事,更遣史官傳諭,期於偕往第次。
開城留守南公轍疏曰,伏以臣自頃承嚴敎以後,衷情震剝,席藁私次,惟鈇鉞是俟,如窮人無歸,不敢以官職自居,連値動駕,一未趨參,虹節起居之班,亦不得隨諸臣後,共獻舞蹈之誠,有臣如此,生亦何爲?向來飭敎,許開進身之路,末後特遞,實出體諒之私,孤負如山,恩造如天,杜門感頌,淸淚被面,誠不知何以得此於聖明之朝也。曾未幾何,居留除命,又下於千萬夢想之外,枯木陽春,莫非天地之大德,黑池雪嶺,可見造化之曲費,銘心鏤肝,不足名言,粉骨糜身,無以圖酬,惟當卽進闕下,恭俟新命,以承陶甄之德意,豈合更有云云?自同常人辭官之例,而情病事勢之難强,不得不仰首鳴號,臣罪至此,尤合萬死,松京卽故都保障之地,繁華盛麗,人樂其業,爲治者,亦可安坐無事,而輓近以來,殘營兼爲弊營,閑地轉成劇地,邑里凋瘵,旣民瘼之不一,倉庫空虛,爲吏弄者居多,殆同殘枰敗局,莫可收拾,苟非孰路輕車,誰能整理?蘇起殘弊,得人最難,撫摩懷綏,非臣所堪,且臣病狀之已痼,前後章牘,縷縷煩陳,日月之明,庶幾照燭,而春夏之交,症形一陪添劇,頑痰久爲積聚,胸腹長時痞滯,今則一日所食,不過數合,而亦不能消下,終日終夜,辛苦萬狀,間服攻下之劑,胃敗氣虛,加以震悚之極,心神靡安,淹淹床席,若不保朝夕,雖京官之閑漫無職務者,駑力已竭,漸無趨走堪承之望,況此一都之內,自有一都之事,其可一任抛置而不之恤乎?臣之目下情地,萬萬惶蹙,而旣未蒙朝家譴罰,則出外自效,亦爲臣贖愆自處之道,豈不欲聞命卽行,以寓叩謝之微忱,而賤疾如右,實無時日內蠢動之望,藉令擔曳赴任,辜恩僨事,自致狼狽,其不待智者而知之,徒懷嚴畏,不自陳懇,則甚非事君以實之道,玆敢冒死呼籲於閔覆之天。伏乞聖慈,哀臣之情,憐臣之懇,亟遞臣職,俾得以優游養疴,復尋生路,仍令有司,治臣前後罪負,以肅朝綱焉。臣無任云云。答曰,省疏具悉。向來事,卿必無更引之事,勿辭察任。
禮曹判書朴崙壽疏曰,伏以臣見差永寧殿亞獻官,而旣參肄儀,方出齋所矣。昨夕以後,忽患滯癨,俄頃之間,轉成暴痢,度數無籌,胸腹如刺,落席委昏,忍痛不堪,陪香隔日,而目下症形,萬無自力於駿奔之望,玆敢不避猥越,冒昧仰籲。伏乞聖慈,俯垂鑑諒,亟令該曹,卽速變通,以重享禮,仍治臣瀆擾之罪,以肅朝綱,千萬幸甚。臣無任云云。答曰,省疏具悉。疏辭,許令該曹改付標。
大護軍趙得永疏曰,伏以臣之日前一疏,非不知萬萬唐突,萬萬悚慄,而情窮勢迫,冒死泣籲,亶出於哀痛之極,號天呼父母之心也,與其莫暴被誣之終始,苟偸餘生,毋寧畢陳遭罹之本末,退伏嚴誅,席藁抆血,惟鈇鉞是俟,聖度包容,不惟不加之罪,恩批誕宣,德音隆重,臣驚惶感泣,罔知所以自措也。迺者徐能輔之疏出,而蜮射虺吹,去益凶毒,忽地詬辱,至及旣骨,臣慟冤崩迫,穹壤罔極,恨未能自刃就滅,渠雖悖戾,亦在橫目之列,則當以人理責之,而觀其宅心,驗諸發言,節節與人理相反,戕人誣人之不足,至於辱人之父母而乃已,四百年朝廷,寧有如許變怪乎?嗚呼,臣之亡父,積屈蔭路,猥蒙殊知,前後除職,皆出低擬之特點,筵席褒嘉,屢勤知名之恩諭,不幸暗地見忤,致有人言罔測,我先朝當日判付,下敎若曰,臺疏旣言貪饕,意謂其贓汚,在於犯用公貨與恣賣鄕任,昨日以究問得情事,屢下飭諭,觀此其所供,始知非公貨非賣鄕,而卽瑣瑣屑屑約正執憲等差任禮錢事也,曰以不法可乎,曰以見欺可乎,又若曰,所謂禮錢推給,皆有來歷,彼衙客,若非暗地簸弄,眞箇都呑,則以近日人心不古,屢被拷掠之下,寧或白地辦納,不敢一言推諉乎?又若曰,査出還給之數,旣有營上踏印文蹟,則不可勒歸於竟作己物,計贓一款,有難議到,仍降恩譴之命,猗歟大聖人恤冤之仁,伸枉之德,惻怛明正,夬賜昭晰,十行絲綸,揭若日星,使臣世世生生,糜身粉骨,將何以少報萬一也哉?雖嫉臣怒臣,欲殺臣者,聖敎之下,不敢以贓汚之累,侵詆臣家,彼能輔,獨非先朝之臣子乎?渠焉敢以先朝丁寧照燭之縷縷恩敎,恣意弁髦,若是無嚴,其設計造言,雖出於汚衊臣湛滅臣之意,而天日在上,寧忍爲斯?只緣臣冥然苟存,厚招仇怨,乃於星霜屢換人事嬗變之後,讐家劫辱,上及先故,使我先朝明辨洞晰之大德隆恩,未免爲小豎子一筆汨董,臣之泣血叩胸,籲天無路,豈獨爲私慟而已?其他許多般臚列,至凶絶悖,罔有紀極,而條條件件,東潰西決,言言語語,左塗右沫,計雖急於構捏,跡自露於架鑿,識者傍觀,不滿一哂,渠本蒙騃,有甚知識,何物老賊?賊人之子,渠所謂三司之復擬,設或出於煥之之手,在臣未必爲瑖累,況煥之未及居銓,政擬初非可論者乎?政府郞之首擬,卽故領相李秉模薦望也,藉如渠言,聖意不合於賤臣,則副末之擬,何患無人?其時卽己未正月也,輪症大熾,人多犯染,一望三人皆不得入闕,自上下詢其實故,落點無人,有改望之命,渠敢曰,先朝洞燭其狀,不賜其點,肆然憑藉,若是質證,渠有聖敎之親承而然歟?不然則言之何太容易,臣分斁滅,寧欲無言?至若行恁之門,從他唾罵之說,卽鄭弼祚之受嗾煥忠,前銜投疏之一句節也。當日被論於弼祚者,不獨臣一人,公眼自在,何必多辨,而所謂庚申冬·辛酉春疏啓迭發,奔走使喚之說,尤極奇怪,以臣所見聞者言之,則奔走使喚,自有其人,彼所謂渠之本末,人孰不知?卽渠輩自道語也。大抵渠之兩啓三疏,首尾齗齗,卽貪饕也,夫貪饕之跡,易著難諱,況事端旣發,覈査不遺,則雖使當者欲諱之,其於各邑文蹟之昭在,一路耳目之覩記,何哉?臣之所遭孔慘,至慟綳結,下此一等,雖切憤冤極暗昧之事,竝屬之薄物細故,至于今一不陳暴,是豈臣無可辨之言而然哉?渠旣把作話柄,輒曰西土嗷嗷,西民塗炭,有若眞箇暗行於道路,耳聞而目擊者然,他人可欺,臣可欺乎?渠於戊辰七月旬間,始到浿城,直往永柔縣,渠之登科時借述人金命長之家,隱伏不出,使吳姓醫人,治病服藥,恰過一望,至晦間,直向慈山府,八月初一日出道,初四日潛行,來宿於順川郡邑內,臣於是日,巡到該郡,則御史所率,列坐店門,甚至臣之裨屬,與御史裨金宗漢,相與酬酢,少無隱諱,且御史行中持來之鍮盤皿,與該倅鍮器,偶致混雜,一場鬨擾,御史仍向安州,出道數日,騎馹到肅川,留數日,轉向龍岡出道,又留數日,回到平壤普通門,自城外越江而走,至中和出道,卽八月念間也。仍爲復路,西人皆嗤點曰,此非暗行,卽明行也,裨傔以下三四十人,露名橫行,對人咆喝,四處索賂,驛馱絡織,使西民,雖有嗷嗷之怨,渠從何聞見耶?況關西士民,亦有具眼者,彼四十二州億萬生靈大同之公議,恐有不可誣者,則果嗷嗷塗炭,如渠之所論列也耶?臣之所貪者何物,所虐者何政?繡啓所論,殆過數十條,至昨秋疏陳,只爲七條,又至今夏疏陳,只爲三四條,番番脫落,餘條無幾,其最初啓論,自知其本色盡露,自服誣陷而然耶?所謂三四條,亦皆文案昭著,已詳於前承旨尹鼎烈對疏之中,勅貨之暫貸京差,卽一營因襲之謬例也,贖鍰之帖給例下,亦八路通行之常規也,此果爲犯贓之罪乎?一百六十包穀物之因邑鎭所報,許分於啓後者,苟以吹覓者之言言之,則不諒事情,斷之以加分,可也,雖零星之穀,諉之以欲爲榷利,亦可也,然而臣之罷歸,在於會案磨勘之前,則穀耗之自在邑鎭,不問可知,彼御史心中,以爲冬間磨勘時,必肥己必潤橐也,故預以肥己潤橐等說勘之歟?兵營餘剩錢之丁卯防役,卽一道之所知,而渠敢一辭抵賴,直歸之於肥己,則他尙何說,至若殺死狼藉之說,又何其太凶獰乎?身爲官長,手判刑獄,則雖薄棍例杖之際,或不無邂逅致命,而臣莅任周歲,擅殺姑無論,雖邂逅致命,初無一箇人之執言者,事雖反巧,實狀則然,苟使臣,忍於濫殺,而反生當面周遮之計,或敢於諱實而欺天,又使御史,急於構陷,而做出負屍相望之說,無難於飾詐而欺天,則乾道孔昭,神理難誣,天必降之百殃,勦絶殄滅,以速禍於眞箇欺天之人臣,雖卽被冥罰,固所甘心,彼所謂貪虐者,卽此數條,臣之貪虐不法,果使關西破敗,民命顚蹶也耶?藉令臣,眞有貪虐之罪,則千人駁之,萬人論之,亦何所不可,而彼御史之陰懷報復,公肆誣衊,慘鋒毒銛,忍所不忍,敢所不敢,是豈知有父母者所可忍可敢者乎?且臣疏之論斥大臣,卽彝性之同得也,輿憤之久菀也,四段嚴討,明有證據,則彼反譏之以無倫,斷之以劫辱,天下事,可謂無不有也,亂倫卽渠傳襲,而責人以言無倫脊,凌辱是渠伎倆,而咎人以語涉辱說,固知泥獸之鬪,莫掩春雉之鳴,而事係莫重,不得不申復焉。噫,懲討亂逆,何等大義,而身居揆地,托病牢臥,輿疾之義,已無可言,緩討之誅,彼焉敢逭?況自來綢繆,萬目所覩,渠敢以行宮前席之隨衆略陳,反爲此彌縫塞責之計者,何其悖慝之甚也?書九之斜封墨勅,是豈蔡確詩語之比,而以渠從兄隱然敢擬於朱夫子,非但放恣頑濫,罪不容貸,其右袒營救,昭不可掩,而至於庚申凶疏之掩護一款,又何不一言皁白,無乃看作大節,肆然以有罪無罪等說,漫漶之疑亂之,至此之極耶?噫,人心之陷溺,賊焰之熾盛,有識憂歎,厥惟久矣,猶不料義理汨喪,忠逆莫分,乃有此豺狼之當途,迄未見鷹鸇之逐雀,臣竊爲之痛哭也。至若辛酉疏事,言之汚口,誠不欲泚筆,而渠忍以渠口,拈出瞑目地下之句,多費分疏,卽此一節,可見人理蔑絶,藉如渠言,則慈敎昭晰之前,彼地下之目,果號冤不瞑也耶?雖平日臭味之爲大臣愛護顧惜者,亦不得隱惡,蓋其大倫至重,公議莫嚴,不欲同歸於無父之類而然也,彼若有一半分秉彝之心,則伊後或疏或啓之際,自訟死罪,固可矣,而乃反自矜自詡,有若善處事,至有千載之下,必有悲臣等句語,爲其從弟者,今又蹈襲,可謂難兄而難弟,至若怵畏禍福之說,渠旣自服,誠極可哀也已,但未知脅之以禍,誘之以福,則遺親保位,乃是當然底道理也耶?此是渠家之傳法,臣不必呶呶,而第其疏中數三句語,竊不勝驚瞠憤惋之至,渠以臣之自處義理,作爲罪案,夫義理者,天下之公也,名以人類,除却如渠輩亂常滅紀之徒,雖耘夫竈婢,亦有天賦之義理,爲人子而觀其志行,毋忝厥先是義理也,爲人臣而嚴乎秉執,不染于汚,卽義理也,義理自處,亦爲之罪,則渠輩之所自處,可知與義理相背,於是乎明誼之凶,而比之於純仁·大防·書九之逆,而擬之於有罪無罪,渠是何人,獨不畏太陽之赫臨乎?渠又以裕賊,忽擬於臣身,外面驟看,則都是醜辱中出來,而細檢語脈,旨意叵測,曰向時濁亂之徒,以其首討東俊之故,終始顧惜,又曰此乃煥之輩死黨負國之一大罪案,隱映說去,肝肺如見,渠以臣之討達,比之裕賊之討浚,臣未敢知,今日朝廷,有誰惜臣,如煥之之濁亂死黨者耶?古人有言曰,臣何足道,有辱朝廷,此非但辱朝廷而已,其爲朝廷之隱憂過慮,無所不至,如臣情私,窮無所告,俯仰跼蹐,直欲溘然而無知。洪惟我殿下,政先修紀,治洽孝理,臣雖無似,亦聖化中一物耳,抱玆冤酷,叫號靡因,亦豈非仁覆之天所當惻然垂念處耶?玆敢冒死鳴冤,猥徹崇聽。伏乞聖慈,哀之矜之,特賜明諭,以彰我先王生成之德,仍加誅殛之典,少贖窮徹之冤,臣當幽明感激,隕結是期,瞻天飮涕,不知所達。臣無任云云。答曰,省疏具悉。卿重臣也,彼之所言,何足介意,自損體貌乎?予之罪彼,亦是重卿之故,知卿本心而然,卿其勿辭。
檢閱金陽淳疏曰,伏以臣兄臣羲淳,新除春秋館知事矣。臣之所帶記事官之銜,自在應避之科,玆敢援例陳章。伏乞聖明,亟命選部,遞臣兼職,以存公格,以安私分,千萬幸甚。臣無任云云。答曰,省疏具悉。疏辭,下該曹稟處。
庚午七月初一日午時,上御暎花堂。兵曹判書持軍令入侍時,左副承旨柳畊,假注書韓相殷,記事官李光文·金陽淳,以次進伏訖。上命促兵判軍令入之。宣傳官承命擧行。兵曹判書金履度入來,跪上軍令。上命畊讀奏訖。上曰,龍驤鳳翥亭晝停站,何不入之於軍令中耶?履度曰,或有書入之時,而此非恒定者矣。畊跪授夾侍,踏啓字。上曰,判付出去書之。宣傳官呼起來。履度應聲起立。上命兵判先退,又命退,承史以次退出。
上在昌德宮。停常參·經筵。
親行秋到記儒生分製講試取,還內後,內閣·政院·玉堂·藥房口傳問安。答曰,知道。
李魯益啓曰,行大司憲李勉兢,掌令金驥燦,持平李魯集在外,執義金熙華,掌令朴宗琦牌不進,持平柳訸未署經,監察茶時之意,敢啓。傳曰,知道。
傳于金宗善曰,禮房承旨,馳詣宗廟·永寧殿,奉審摘奸以來。
傳于洪義浩曰,讀券官吏曹判書徐榮輔所帶藝文提學之任,許遞。
以大司諫曺允遂,獻納曺鳳振,正言閔養世,執義金熙華,掌令朴宗琦牌不進罷職傳旨,傳于李魯益曰,只推。
傳于洪義浩曰,廟宮殿謁,更以二十六日爲之。
以校理任天常,修撰朴周壽牌不進罷職傳旨,傳于金宗善曰,只推。
金宗善,以弘文館言啓曰,本館下番闕直,事甚未安,校理任天常,修撰朴周壽,旣有只推之命,修撰朴周壽,卽爲牌招入直,校理任天常,一體牌招察任,何如?傳曰,允。
以校理任天常,修撰朴周壽牌不進罷職傳旨,傳于金宗善曰,只推。
以黃海監司洪羲臣狀啓,載寧等邑民家漂頹事,傳于李海愚曰,許多漂頹民家若此,聞甚矜惻,原恤典雖爲題給,加恤典另加顧助,須卽結構奠接事,回諭。
兵曹,以李堯憲爲舟師大將。
柳畊,以兵曹言啓曰,今此幸行出還宮時,御營大將李堯憲,以舟師大將,前期出去,而入來間留都軍兵,率領無人矣。在前如此之時,有他大將或中軍代領之例,今番則何以爲之乎?敢稟。傳曰,依前例爲之。
柳畊,以兵曹言啓曰,今此幸行時侍衛,依前爲之事,命下矣。甲子年兵·摠府堂郞·五衛將各二員,丙寅年各一員,丁卯年兵曹堂郞·五衛將·摠府郞廳各二員,摠府堂上則四員隨駕矣,今番依丁卯年例磨鍊,何如?傳曰,允。
柳畊,以司僕寺一二提調意啓曰,今此健陵·顯隆園行幸時,補把驛馬,勿論遠近道,限五十匹分排,知委各驛,以爲入用之地,何如?傳曰,允。
柳畊,以司僕寺一二提調意啓曰,今此健陵·顯隆園行幸時,各差備入把馬磨鍊單別書入,而其中驛馬,則令兵曹依例知委各驛,使之直爲入把,何如?傳曰,允。
柳畊,以備邊司言啓曰,今番健陵幸行時,司僕補把馬,例自該寺,分定於各道列驛,以爲及期入把之地,而第今三南大賑纔畢,秋成尙遠,此時徵發,有關民隱,嶺南·兩湖·三道驛馬,特爲勿把之意,分付該寺,何如?傳曰,允。
左議政金載瓚箚曰,伏以太廟閟宮秋謁,已涓日矣,慕寓羹墻,展聖孝於省覲,禮行春秋,率彝度於時節,凡在臣隣,孰不欽聳,而第伏念,今雖孟秋之朔,尙在盛夏之節,況潦雨新收,溽暑方劇,而中庚之過,不滿一旬,夏氈燕閒之時,猶不禁其赫熱,圭冕陞降之際,倘無損於節宣,而夙駕晩旋,午炎政熾,廟宮展禮,勞動自多,是豈聖人愼重保嗇之道乎?少俟新涼,更卜穀朝,則禮節與時候,方可以兩得其宜,卽命所司,退定以庚後炎退之時,區區之望也。今日到記試取,有兼行賓對之命,寶座臨門,聖念冞勤,在臣義分,固當身先諸宰,竭蹶趨簉,而第臣本以癃質,且値敲熱,頃於赴公之日,兼得中暑之證,而最是暴泄,目下尤劇,當其內急之時,晷刻難忍,登溷無數,甚至動作之間,輒覺遺失,治暑則積氣先發,扶元則暑祟隨添,藥旣無方,病轉有加,今已有日矣。以此醜穢之之,悶急之狀,雖使自力强進,實無以襯近淸嚴,周旋筵席則審矣,聞命惶隘,益自靡措,玆敢猥入文字,仰請威罰。伏乞特賜鑑諒,亟降處分,不勝幸甚。取進止。答曰,省箚具悉卿懇。愼節奉慮,到記未參,何傷?卿其安心,展拜日字,已退定矣。仍傳于金宗善曰,此批答,遣史官傳諭于左議政。
右議政金思穆箚曰,伏以廟宮秋展謁,以今初七涓吉矣。竊伏念,我殿下追慕展誠之聖意,彌日憧憧,迺行於入秋之初,臣固不勝欽仰贊頌,而第今庚炎,去而愈熾,火傘蒸燠,日甚一日,此時動駕,觸冒行禮,實有妨於大聖人節宣保嗇之道,臣職忝保護,憂慮益切,衷情萬萬悶迫,敢此冒陳,更以庚後稍涼之時,擇吉擧行,千萬幸甚。今日賓對有命,且伏承考官之恩點,而臣於積瘁之餘,當此熇熱,伏暑闖發,胸膈煩悶,精神昏眩,不省四到,欲起還仆,無望自力,成命之下,末由趨承,冒入文字,略暴實狀。伏乞亟降威罰,以安私分焉。取進止。答曰,省箚具悉卿懇。愼節奉慮,到記不參,何傷乎?卿其安心,展拜日字,已退行矣。仍傳于金宗善曰,此批答,遣史官傳諭于右議政。
庚午七月初二日卯時,上御仁政門。秋到記儒生分製講試取入侍時,行都承旨洪義浩,行左承旨李海愚,行右承旨金宗善,左副承旨柳畊,右副承旨李魯益,同副承旨申在明,記事官李紀淵,假注書韓相殷,記事官李光文·金陽淳,檢校直閣沈象奎,直提學李存秀,檢校直提學洪奭周,檢校待敎朴綺壽,以次詣閤。時至,通禮跪啓請外辨,上具翼善冠·衮龍袍,乘輿出賓陽門,由明政殿·明政門·景化門·銅龍門·建陽門·肅章門,至仁政門。通禮跪啓請降輿。上降輿陞座。象奎·義浩進前曰,日氣甚熱,聖體,若何?上曰,一樣矣。象奎等曰,寢睡·水刺之節,何如?上曰,一樣矣。象奎等曰,王大妃殿氣候,何如?上曰,一樣矣。象奎等曰,惠慶宮氣候,何如?上曰,一樣矣。象奎等曰,嘉順宮氣候,何如?上曰,一樣矣。上曰,試官皆已入來乎?義浩曰,徐榮輔,以親病未入來矣。上曰,上護軍韓晩裕,讀券官差下,左副承旨柳畊,參考官差下。出榻敎上曰,讀券官牌去來催促,可也。又敎曰,試官行禮爲之,贊儀唱試官以下四拜禮,讀券官刑曹參判洪奭周,行護軍李存秀,對讀官兵曹參議吳淵常,大司成金履喬,副司直趙琮鎭,副司果李憲琦,講考官行工曹判書朴宗來,兵曹參判金在昌,參考官行副護軍李羲甲·宋冕載,左副承旨柳畊,行副護軍宋知濂·韓義運及製講儒生,分東西行四拜禮,製講試官陞殿,分左右就座。義浩奏曰,懸題前先爲頒紙乎?上可之。宗善讀奏儒生入門單子訖。上命書賦題,天地之大德曰生。限申時,存秀等各承書讀奏訖。仍命開講。上入小次。晩裕追後入來,行四拜禮。上出陞座,講訖。上曰,還宮門路,以仁和門爲之。出榻敎上下榻陞輿。象奎曰,廟宮展謁吉日,纔以今初七啓下矣。見今末伏尙遠,敲熱方甚,此時觸冒勞動,大非節宣之道,下情誠不勝萬萬憂悶,謹稽先朝已例,展謁日子之在於七月旬前者,惟庚子·辛丑·乙巳三年,而其時則雖是旬前,皆是立秋之後,今番則又在立秋之前,尙是六月之節,考之已例,亦無如此之時,伏聞諸大臣請寢成命,已有陳箚,而竊不勝區區下忱,敢此仰達矣。上曰,原草記,以二十六日書出,可也。仍由仁和門還內,出標信解嚴,諸臣以次退出。
庚午七月初二日申時,上御誠正閣。科次入侍時,左承旨金宗善,假注書韓相殷,記事官李光文·金陽淳,讀券官韓晩裕,刑曹參判洪奭周,行護軍李存秀,對讀官兵曹參議吳淵常,大司成金履喬,副司直趙琮鎭,副司果李憲琦,以次進伏訖。上曰,試軸爲幾許乎?宗善曰,爲二百九十三張矣。上命科次,以春到記例爲之,合考訖。宗善進居首試券。上親坼祕封以下。宗善讀奏試券。上命書傳敎曰,講居首通幼學金逸淵,賦居首三下一生員趙璟鎭,竝直赴殿試,講之次略幼學安亨鎭,製述之次三下生員洪明厚,竝直赴會試,講之次略幼學孟明淳,製述之次三下朴潞壽,各給二分,講之次粗進士黃致淵,製述之次次上進士南履懋,講之次粗生員全宗淵,製述之次次上進士韓性謙,各給一分,其外講製入格儒生辛淳等八人,竝令該曹,分等施賞。又命書傳敎曰,入格儒生,明日待令。上命退。晩裕等退出。又命退,承史以次退出。
上在昌德宮。停常參·經筵。
自酉時至人定,灑雨下雨,測雨器水深一分。
李魯益,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李魯益啓曰,合辭方張之時,兩司無詣臺之員,事甚未安,除在外·未署經外。未肅拜人員,竝卽牌招,何如?傳曰,允。
李海愚啓曰,同副承旨申在明,今日不爲仕進,卽爲牌招,何如?傳曰,允。
傳于金宗善曰,入格儒生入侍。
金宗善啓曰,祀享事體,何等敬謹,而今日宗廟秋享大祭行事時,第七室大祝李鍾運,第十三室大祝許珩,讀祝之際,有所做錯,不勝驚悚,當該大祝等,所當重勘,而本院請推之外,無他可施之罰,何以爲之?敢稟。傳曰,竝令該府,拿問處之。
備忘記,全羅兵使徐春輔下直,長弓一張,長箭一部,片箭一部,筒兒一筒賜給。
李魯益啓曰,行大司憲李勉兢,掌令金驥燦,持平李魯集在外,執義金熙華,掌令朴宗琦未肅拜,持平柳訸未署經,監察茶時之意,敢啓。傳曰,知道。
金宗善啓曰,卽者檢閱李光文,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
金宗善啓曰,卽者檢閱金陽淳,謂有私義之難安,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
以同副承旨申在明牌不進罷職傳旨,傳于李海愚曰,許遞,前望單子入之,待下批牌招。
承旨前望單子入之,尹鼎烈落點。
李魯益啓曰,卽伏見京畿水使柳相亮今春夏等褒貶啓本,則邊將無一人居中居下,殊無嚴明殿最之意,推考警責,何如?傳曰,允。
金宗善,以弘文館言啓曰,本館下番闕直,事甚未安,修撰朴周脩,旣有只推之命,與副修撰尹尙奎·李止淵,竝卽牌招,以爲推移入直之地,何如?傳曰,允。
金宗善,以弘文館言啓曰,本館下番闕直,事甚未安,校理任天常,旣有只推之命,與應敎李惟命,副應敎徐鼎輔,校理徐長輔,副校理尹致後,竝卽牌招,以爲推移姑降入直之地,何如?傳曰,允。
李海愚,以戶曹言啓曰,慶尙道後漕倉所屬密陽等六邑,己巳條田稅大同合米一萬二千五百四十四石零,太二千六百七十石零,分載於本倉元漕船十五隻,來到西江前洋,爲潦漲所驅,散泊于楊花津陽川項近處矣,卽接廣興倉所報,則竝無事還泊云。故臣宗慶,與正郞臣金龍淳,當日出往江上,依前例點檢之意,敢啓。傳曰,知道。
李魯益,以兵曹言啓曰,大報壇北墻東北水門西北水門鐵箭拔落處及宣仁門下水門鐵箭頹壓處,今已修改矣。三處把守軍兵,本處還爲入直之意,分付,何如?傳曰,允。
李魯益,以訓鍊都監言啓曰,因兵曹草記,大報壇北墻東北水門西北水門鐵箭拔落處及宣仁門下水門鐵箭頹壓處,今已修改,三處把守軍,各還直所,將校解送之意,敢啓。傳曰,知道。
李魯益,以兵曹言啓曰,內禁衛將金益彬,身病猝重,勢難供職,呈狀乞遞,領軍之任,不可久曠,改差,何如?傳曰,允。
李魯益,以禁衛營言啓曰,本營騎士將具壽漢,身病猝重,勢難察任,改差,何如?傳曰,允。
李魯益,以御營廳言啓曰,本廳軍色從事官朴蓍壽,身病甚重,勢難察任,改差,何如?傳曰,允。
吏曹啓目粘連,觀此藝文館檢閱金陽淳上疏,則以爲,臣兄臣羲淳,新除春秋館知事矣。臣之所帶記事官之銜,自在應避之科,遞臣兼職,以存公格亦爲白有臥乎所,相避之法,在下當遞,而翰林所帶春秋,法不得減下,知春秋館事金羲淳,似當許遞是白乎矣,重臣兼帶遞仍當否,臣曹不敢擅便,上裁,何如?判付啓,依回啓施行爲良如敎。
檢閱金陽淳疏曰,伏以臣於前疏,猥陳應避之實,冀蒙許解之恩,蓋以臣之弟兄,同叨春秋之銜,而在下當遞,其例然也,及見該曹回啓,乃遞臣兄之職,而臣則不遞,臣於是誠不勝瞿然惶蹙之至。夫該曹所援之例,方之故事,已未有可據,而此雖小官也,兄則去而弟自晏然,義所不自安者,在朝家,亦宜有體諒之道,玆敢短章自引,徑出禁扄。伏乞聖慈,亟許遞改,仍治臣擅離之罪,以嚴邦憲,以便私心,不勝幸甚。臣無任云云。答曰,省疏具悉。爾兄之所帶春秋之任,許遞,爾則卽爲入來入直。
金宗善啓曰,檢閱金陽淳疏批已下,卽爲牌招入直,何如?傳曰,允。
庚午七月初三日午時,上御誠正閣。入格儒生入侍時,右副承旨李魯益,假注書韓相殷,記事官李光文·金陽淳,以次進伏訖。上曰,入格儒生,鱗次進奏。幼學金逸淵進奏姓名。上曰,年幾何?逸淵曰,爲二十三歲矣。命退。生員趙璟鎭進奏姓名。上曰,年幾何?璟鎭曰,爲三十八歲矣。上曰,立朝至親,誰也?璟鎭曰,前校理臣趙琮鎭之弟也。命退。幼學安亨鎭,生員洪明厚·孟明淳·朴潞壽·黃致淵,進士南履懋,生員金宗淵,進士韓性謙,生員洪秉直,進士辛淳,生員權,幼學李升魯·鄭基潤,進士沈常鎭,幼學金學周·朴龍九進奏姓名。命退。上曰,下番下階,呼新來進退之。仍命璟鎭誦書題及賦。璟鎭誦奏二句,退出。上曰,初試人先爲出送,頒賞人行禮,可也。辛淳等領賞,四拜而退。上命退,承史以次退出。
上在昌德宮。停常參·經筵。
李魯益啓曰,行大司憲李勉兢,掌令金驥燦,持平李魯集在外,執義·掌令一員未差,持平柳訸未署經,監察茶時之意,敢啓。傳曰,知道。
李海愚啓曰,行右承旨金宗善,左副承旨柳畊,今日不爲仕進,卽爲牌招,何如?傳曰,允。
傳于李魯益曰,舟橋之役在近,領敦寧所帶舟橋堂上之任,許遞,卽爲差出。
傳于金宗善曰,承候相妨,前修撰朴周壽,仍任前職,兼帶別兼春秋,亦爲仍任,牌招察任。
吏曹口傳政事,修撰單朴周壽,別兼春秋單朴周壽,仍任事承傳。
以左副承旨柳畊牌不進罷職傳旨,傳于李魯益曰,只推。
事變假注書崔道彬狀啓,臣於本月初一日午時量,敬奉聖諭,同月初三日巳時量,馳到于砥平縣判中樞府事徐龍輔胥命所,傳諭是白乎,則以爲,恩諭雖極感惶,人言轉益罔測,叩心抆血,惟願速死,史官偕往之命,尤出常格,而未伏憲章之前,萬無蠢動之勢,罪上添罪,惟鈇鉞是俟云矣。臣旣承偕往之命,故姑爲仍留緣由,竝以馳啓云云。踏啓字。
以傳諭史官書啓,傳于金宗善曰,卿何爲不知予爲卿之苦心,一直如此,不欲爲變通也,如是相持,而何時有可已之時乎?卿未還第之前,雖爲經年閱歲,史官勉諭之擧,不可已,歉年殘邑,將至於破敗,以卿體國之心,分義之外,此亦當念,卿其卽日還歸,以安予心事,爾其更爲傳諭,待大臣還歸復路。
以修撰朴周壽牌不進罷職傳旨,傳于金宗善曰,只推。
傳于李魯益曰,近日中官,擧行之際,極爲駭然,行首郞廳金文浹,爲先放逐鄕里,作罪中官趙奎煥,令該府拿囚,公忠道魯城縣定配,施以徒一年半之典。
禁府啓目,宗廟秋享大祭大祝李鍾運·許珩等原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。又啓目,一所巡將羅儉原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,法聖僉使趙惠鎭原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。
金宗善,以禮曹言啓曰,來八月初三日景慕宮秋享大祭親行時,省牲省器之節,依例以親臨磨鍊擧行乎?敢稟。傳曰,依前磨鍊。
金宗善,以吏曹言啓曰,三嘉縣監李秉源,月前促敎之下,卽爲扶病下去矣。行到中路,痢旣越添,痁又闖發,症形危惡,萬無前進之望,擔舁還到城外,呈狀臣曹,李秉源之實病,旣如是沈篤,則不可遲待其差減,以貽該邑瘝曠之弊,罷黜,何如?傳曰,允。
李魯益,以備邊司言啓曰,舟橋司有司堂上有闕之代,大護軍沈象奎差下,使之察任,何如?傳曰,允。
李魯益,以兵曹言啓曰,宣薦內禁衛取才時,三技以上入格人,別單書入之意,敢啓。傳曰,知道。
金宗善,以賑恤廳言啓曰,北部舊司圃署契任掌李福伊,今月初四日本洞路傍,得二歲遺棄男兒,同里居良女金召史,欲爲收養,中部上魚物廛契任掌申遺福,今月初四日本洞路傍,得一歲遺棄男兒,同里居良女金召史,欲爲收養,貧不自食,皆願受料,告于本部,自各該府,同日牒呈,故依節目,竝爲給料,使之乳養之意,敢啓。傳曰,知道。
李魯益,以義禁府言啓曰,行首郞廳中官金文浹,爲先放逐鄕里事,承傳啓下矣。金文浹,黃海道瑞興府,放逐鄕里之意,敢啓。傳曰,知道。
李魯益,以義禁府言啓曰,作罪中官趙奎煥,令該府拿囚,公忠道魯城縣定配,施以徒一年半之典事,承傳啓下矣。趙奎煥,公忠道魯城縣,徒一年半定配,而以承傳內辭意,具罪目,依例發遣府羅將,押送配所之意,敢啓。傳曰,知道。
刑曹啓目粘連,仁同縣殺獄罪人鄭光柱獄事段,以少陵長,以侄犯叔,大關風化,手殺族弟,萬萬凶獰,更加嚴刑,期於得情爲白乎旀,安東府殺獄罪人權明得獄事段,要害處傷〈痕〉狼藉,各人等參證具備,償命之律,渠焉敢逭,而被踢痕損,猶欠顯著,此或爲一分可疑之端,上裁敎是白乎旀,晉州牧殺獄罪人姜太才獄事段,看證諸人,或見死者之痛狀,或聞死者之傳言,皆曰左脚致傷云,而及見脈錄,則左脚傷痕,不過微靑而已,血癊堅硬,紫黯浮高等許多形證,皆在於氣顙下左腿上腎囊邊,則道啓中實因詞證,大相逕庭,償死之律,恐或過中云者,儘有意見,上裁敎是白乎旀,安義縣殺獄罪人閔西未獄事段,致死人金發江之半夜入房,無間於奸所執捉,則恐不可直施償命之典,上裁敎是白乎旀,興海郡殺獄罪人驛奴日孫獄事段,心坎左邊左右肋,卽要害必死之處,而傷痕狼藉,緊證明的,焉敢幸逭?更加嚴刑,期於得情,何如?判付啓。仁同縣殺獄罪人鄭光柱獄事段,風化所關,不可以幸不幸論者,卿言正合允當,決不可以次律論,更加嚴刑,另期取服,依法償命,以懲以侄犯叔之罪爲旀,安東府殺獄罪人權明得獄事段,大凡斷獄,專主實因,次審詞證之完與不完,乃可爲決折生死之要道是置,痕損終未明的,打踢亦無目睹是遣,且道臣之疑添別症云者,實得審理之一道是如乎,以此以彼,有難遽施一律,施以減死之典爲旀,晉州牧殺獄罪人姜太才獄事段,檢未詳明,證旣不多,若以無疑死者之生前所道,執決不可,又若以徒依犯漢之一時納供,憑據亦不當是置,此則必以與死者之所道,比之於痕損有異者,當有活看於斯際宜也,亦施次律爲旀,安義縣殺獄罪人私奴閔西未獄事段,旣有兩聖朝受敎,不必持疑於此獄,施以徒配之典爲旀,興海縣殺獄罪人驛奴日孫獄事段,殺越先起於一鼎之奪,雖曰姜女自仆,孽旣自作,由我之律,渠焉敢免是去乙,況旀他處被傷,若是分明是如乎,三尺之律,在所難逭是乃,究其本心,實非故犯,其在欽恤之政,當恕其跡是如乎,特施次律爲良如敎。
上在昌德宮。停常參·經筵。
自辰時至人定,灑雨下雨,測雨器水深二寸六分。自人定至夜五更,灑雨下雨,測雨器水深九寸。
藥房提調沈象奎,副提調洪義浩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李魯益啓曰,行大司憲李勉兢,掌令金驥燦,持平李魯集在外,掌令一員未差,持平柳訸未署經,監察茶時之意,敢啓。傳曰,知道。
李魯益啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
洪義浩啓曰,行左承旨李海愚,左副承旨柳畊,今日不爲仕進,竝卽牌招,何如?傳曰,允。
李魯益啓曰,卽伏見黃海水使李宗爀今春夏等褒貶啓本,則邊將無一人居中居下,殊無嚴明殿最之意,推考,何如?傳曰,允。
傳于李魯益曰,藥房批答,徑先書下,當該中官,令該府拿問處之。
洪義浩啓曰,假注書韓相殷,身病猝重,勢難察任,今姑改差,何如?傳曰,允。
韓相殷改差,代以柳鼎養爲假注書。
金宗善,以弘文館言啓曰,本館下番多日闕直,事甚未安,修撰朴周壽,旣有只推之命,卽爲牌招入直,何如?傳曰,允。
金宗善,以禮曹言啓曰,卽接宗廟署所報,則七祀堂主壁內邊,今朝頹圮云矣。正殿至近之地,有此堂壁頹圮之患,不可無慰安之擧,慰安祭,不卜日今初七日設行,而修改等節,今十五日正殿內墻及月臺修改時,一體擧行之意,昨已啓下矣,依此知悉,何如?
傳于金宗善曰,禮房承旨,馳詣宗廟,奉審以來。
金宗善,以兵曹言啓曰,今月初八日一內禁軍番次矣。該番將未差之代,依承傳口傳擬入之意,敢啓。傳曰,知道。
兵曹口傳政事,以趙文彦爲內禁將。
金宗善,以兵曹言啓曰,宣部守三薦參上武臣前銜人,別取才入格矢數,落仕年條,居住薦名,各其名下,懸註以入之意,敢啓。傳曰,知道。
金宗善,以弘文館言啓曰,本館下番連日闕直,事甚未安,修撰朴周壽,疏批已下,卽爲牌招入直,何如?傳曰,允。
禁府啓目粘連,向前趙惠鎭亦,該邑以最尤甚,當捧之穀,不卽準捧,以致裝發之愆期,雖緣民勢之使然,身爲差員,不能督飭之罪,在所難免,以此照律,何如?判付啓,依允。又啓目粘連,向前羅儉亦,名在巡將省記,而無難擅離,以至受點之後,不卽待令,誠極駭然,以此照律,何如?判付啓,依允。又啓目粘連,向前李鍾運·許珩等亦,莫重祀享,不能敬謹,讀祝之際,有所做錯,事極可駭,竝只以此照律,何如?判付啓,依允。
修撰朴周壽疏曰,伏以臣向於內閣除旨,竊有愴痛之私,聖敎截嚴,而猶不奉承,牙牌至重,而亦且違傲,首尾三日,罪犯山積,有臣如此,合被何典,嶺海金木,泥首恭俟,厚蒙我殿下包容之盛德,天地爲大,河海莫量,始也金吾之囚,有命卽寢,終焉畿郡之補,匪罪伊榮,而顧臣情地,轉益惶蹙,不意去月十九日,伏奉聖旨,特以飭已施矣。改差臣楊根郡守之銜,仍令該曹,付軍職,使之承候。噫,以臣之罪,不日旋宥,蒙被恩造,逈出尋常,惝怳悚恧,只有涕泗之無從,若臣處地之有罪,而當勘者,政宜加倍於人,以勵臣僚傲慢不恭之習,以昭殿下淸明振綱之治,而今反庇覆而曲保之,前後處臣,一出於無私而有私,重貽我聖德之累,臣罪到此,尤所難貰,臣情到此,吁亦增慼,竊自謂,從玆以往,謝絶榮塗,杜門蹙伏,置身散秩,隨參起居,一切名利,夢想不到,日昨玉署淸銜,遽下於此際,重犯違逋,纔罷旋仍,未知聖上,謂臣名實,實合論思之任,而有此誤恩也耶?臣自蒙幼,已失學業,不待自言,而聖明俯燭其本末矣,所以臣家之有遺訓,而不特父知其子,抑又君亦知臣,館銜閣職,地無輕重,均是爲淸切顯要,而若其啓沃輔導之責,尤有所自別,豈可使如臣不學無術者,苟然充數,而任其厭然冒膺也哉?千思萬量,堪承無望,玆敢冒入文字,據實仰籲。伏乞聖慈,俯賜鑑諒,亟遞臣瀛館之職,仍令選部,勿復檢擬於臣瀆擾之罪,以肅朝綱焉,臣方丐免之不暇,何敢贅及他說,而區區微誠,芹曝是效,略此尾陳焉。庚暑方劇,法講姑停,以我殿下勤學孜孜,其於燕閑之時,亦必有所覽之書,亦必有所業之事,臣無容仰勉,而程夫子有言曰,君德成就,責經筵,經筵之設,非爲臨文講讀,不失章句而已,將以解惑而明道也,將以納誨而進德也,將以論政而制治也,先正臣李珥,誦奏斯言於封事,蓋其爲頻接賢士大夫,非經筵,有疎而不親,雖有懷誠抱蘊,願親聖明者,無以致身於方寸之地耳。竊伏念殿下,聖學天縱,固不待資益於群下,然其體驗踐履之工,亦必待親接侍臣,如家人父子,情意洞徹,誠懇深切,然後可以討論經籍,講究義理,而況學問之方,尤戒間斷,萬一有十寒一曝之嘆,則其何以時敏而日躋,自底於緝熙光明之域乎?顧今日涼尙遠,禹陰當惜,召對之與經筵,禮貌之簡嚴雖殊,身心之收拾實同,伏願頻延講官,不時賜對,問難經旨,諮詢政要,則薰陶氣質,涵養德性,何異於日御經筵之時,而程子所云,解惑而明道也,納誨而進德也,論政而制治也,亦莫不日至於前,而聖學之成就,豈有涯量乎哉?惟聖明,勿以陳言而留神焉。臣無任云云。省疏具悉。所陳切實,當留念,爾其勿辭察職。
上在昌德宮。停常參·經筵。
自巳時至申時,灑雨下雨,測雨器水深六分。
夜自三更至五更,灑雨下雨,測雨器水深五分。
李魯益,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李魯益啓曰,行大司憲李勉兢,掌令金驥燦,持平李魯集在外,執義·掌令一員未差,持平柳訸未署經,監察茶時之意,敢啓。傳曰,知道。
傳于金宗善曰,禮房承旨,馳詣宗廟,奉審摘奸以來。
洪義浩啓曰,藥房三提調,依下敎來待矣。傳曰,入侍。
備忘記,高陽郡守鄭漪下直,長弓一張,長箭一部,片箭一部,筒兒一箇賜給。
李魯益啓曰,事變假注書鄭郁東,身病猝重,勢難察任,今姑改差,何如?傳曰,允。
鄭郁東改差,代以金遇順爲事變假注書。
以漢城府民家頹壓別單,傳于李海愚曰,恤典,令該廳卽爲分給事,分付。
金宗善,以奎章閣言啓曰,若値大雨時,則在直閣臣,不待備員,進詣奉謨堂宙合樓,閣內諸處奉審事,載在閣志矣。大雨連霔,臣進詣奉審之意,敢啓。傳曰,知道。
金宗善,以奎章閣言啓曰,臣進詣奉謨堂宙合樓,奉審無頉,而簷椽數處,依前滲漏,閣內諸處,間有滲漏,喜雨亭南邊石築三間頹圮,待快晴修改之意,分付戶曹,何如?傳曰,允。
金宗善,以弘文館言啓曰,本館下番多日闕直,事甚未安,修撰朴周壽,卽爲牌招入直,何如?傳曰,允。
李魯益,以兵曹言啓曰,水勢漲溢,各處水門,不可不開門,而北水閣西營入直軍十名,南水閣南營入直軍十名,請出標信把守之意,敢啓。傳曰,知道。
李魯益,以兵曹言啓曰,雨意稍止,水勢漸減,各處水門,卽爲閉門矣。西營·南營把守軍兵,還爲入直之意,敢啓。傳曰,知道。
李魯益,以都摠府言啓曰,宣仁門下南邊宮墻三間許,頹圮之意,敢啓。傳曰,知道。
李魯益,以兵曹言啓曰,卽接東所衛將李遇牒報,則宣仁門下宮墻及小東門,竝合三間許頹圮云。令紫門監,爲先以杻把子堅實圍排,依例樹柵,急速修改,而把守軍兵,弘化門入直訓局砲手十五名除出,限改築間嚴加守直之意,分付,何如?傳曰,允。
李魯益,以訓鍊都監言啓曰,因兵曹草記,宣仁門下宮墻及小東門竝合三間許頹圮處,弘化門入直軍十五名除出,將校一人率領,限改築間,嚴加守直之意,敢啓。傳曰,知道。
李魯益,以兵曹言啓曰,卽接慶熙宮衛將金遇喆牒報,則開陽門西邊墻垣二間許頹圮云。爲先令繕工監,把子圍排,卽速修築,而亦令巡邏營門,申飭校卒,限改築間,嚴加巡察之意,分付,何如?傳曰,允。
庚午七月初六日午時,上御誠正閣。藥房三提調率醫官入侍時,都提調金思穆,提調沈象奎,副提調洪義浩,檢校直閣李魯益,記事官李紀淵,記事官李光文·金陽淳,醫官秦泳·卞觀海·李敬培·李惟鑑·吳千根·吳仁豐·李漢臣·趙宗協·秦東秀·鄭重周·安昌禧,以次進伏訖。思穆曰,雷雨甚壯,蒸熱倍劇,聖體,若何?上曰,一樣矣。思穆曰,電光雷聲,達宵未已,寢睡之節,何如?上曰,開東時始得就寢矣。思穆曰,水刺之節,何如?上曰,一樣矣。思穆曰,王大妃殿氣候,何如?上曰,各殿宮氣候一樣矣。因敎曰,醫官進前診候,可也。惟鑑·千根·宗協·東秀·重周,以次入診。惟鑑曰,脈候左右三部調均矣,左部似有濕痰,而別無闊體矣。千根曰,脈候左右三部調均矣。上曰,無症候之所見乎?千根曰,向來入診時,脈候闊大,而今則極爲調順矣。宗協曰,左右三部調均,而脾胃脈頗帶闊體,似是微有暑滯矣。東秀曰,左右三部調順矣。重周曰,脈候左右三部調均,而左邊微有闊體,似是外氣,而小臣初次入診,不得詳知矣。上曰,日前乍有暑感,而因卽差勝矣。思穆曰,向來滯候,近則何如?上曰,此亦比前向減矣。又敎惟鑑等曰,今日召診,卽使之知脈體察氣度而然也,非爲有他症候矣,至於湯劑,則似不必議定也。惟鑑等曰,別無湯劑之可以議定者矣。上命醫官先退。泳等退出。思穆曰,産室設廳,向旣承敎,而此時入診,恐合事體矣。上曰,與領敦寧,相議爲之,可也。思穆曰,日次啓辭中,坤殿問安,當爲稟定爲之,而昨年則自三月爲始,而今番則自後日次爲之,恐好矣。上曰,依此爲之,可也。象奎曰,日供江心水,當此大霖,甚爲黃濁,依例以通井水,代封進上,好矣。上可之。象奎曰,藥房有前後門,以其路逕少捷,故闕內各處下人,多由此往來,此已可駭,而甚至今日宣傳官,奉標信亦過此路,標信事體,何等嚴重,而不由正路,苟從捷徑者,誠萬萬駭然,當該宣傳官,拿問處之,本院卽御藥重地,則閑雜下人輩之惟意往來,無所誰何,決不可任其若是,自今以後,一切嚴加禁斷之意,分付兵曹,何如?上曰,依爲之。以此意,嚴飭分付于兵曹,可也。出擧條象奎曰,去夜之雨,水勢大漲,水標橋庚辰地平之標石毁破云。分付該營門,卽速修改,似好,故仰達矣。上曰,依此爲之,可也。因命退,諸臣以次退出。
上在昌德宮。停常參·經筵。
自卯時至酉時,灑雨下雨,測雨器水深二寸。
自人定至初八日開東,灑雨下雨,測雨器水深四分。
進御香薷正氣散一貼煎入事,榻前下敎。
金宗善啓曰,來十一日朝參日次矣,敢稟。傳曰,停。
金宗善啓曰,來十一日輪對日次矣,敢稟。傳曰,當次人受點,後日次待令。
金宗善啓曰,行大司憲李勉兢,掌令金驥燦,持平李魯集在外,執義·掌令一員未差,持平柳訸未署經,監察茶時之意,敢啓。傳曰,知道。
李海愚啓曰,同副承旨尹鼎烈,今日不爲仕進,卽爲牌招,何如?傳曰,允。
備忘記,惠山僉使李寬彬下直,長弓一張,長箭一部,片箭一部,筒兒一箇賜給。
李海愚啓曰,藥房提調,持湯劑來待矣。傳曰,封入。
注書李紀淵病,代以李儒象爲假注書。
以修撰朴周壽牌不進罷職傳旨,傳于金宗善曰,只推。
金宗善,以弘文館言啓曰,本館下番多日闕直,事甚未安,修撰朴周壽,旣有只推之命,卽爲牌招入直,何如?傳曰,允。
以同副承旨尹鼎烈牌不進罷職傳旨,傳于李海愚曰,只推。
以漢城府民家頹壓別單,傳于李海愚曰,恤典,令該廳卽爲分給事,分付。
以黃海監司洪羲臣狀啓,新溪縣民家漂頹事,傳于李海愚曰,聞甚矜惻,元恤典外別加顧恤事,廟堂區劃分付。
以宣傳官徐國輔拿處傳旨,傳于金宗善曰,汰去。
金宗善,以兵曹言啓曰,卽接西所衛將尹衡東牒報,則泰秋門南邊內宮墻一間許,半邊缺落云。令紫門監,以杻把子及長木堅實圍排,而此與全頹有異,把守則金虎門入直軍五名除出,限修築間,嚴加守直之意,敢啓。傳曰,知道。
金宗善,以訓鍊都監言啓曰,因兵曹草記,泰秋門南邊內宮墻一間許,半邊缺落處,金虎門軍五名除出,將校一人率領,限修築間,嚴加守直之意,敢啓。傳曰,知道。
金宗善,以兵曹言啓曰,卽接西所衛將尹衡東牒報,則泰秋門南邊內宮墻一間許,半邊缺落處,今爲全頹云。更爲堅實圍排,把守軍,依例八名除出,守直之意,敢啓。傳曰,知道。
金宗善,以訓鍊都監言啓曰,因兵曹草記,泰秋門南邊內宮墻一間許,半邊缺落處,今爲全頹,金虎門軍三名又爲除出,與前把守將卒,合力守直之意,敢啓。傳曰,知道。
金宗善,以備邊司言啓曰,全羅監司赴任此遲,開城留守新除亦久,此時之兩相曠官,實爲可悶,開城留守,使之不日辭朝,待交龜後,全羅監司,從速出肅,仍卽辭陛之意,分付,何如?傳曰,允。
金宗善,以成均館同知館事意啓曰,今七月初七日儒生上旬輪次,當爲設行,而大提學未差,限內不得爲之之意,敢啓。傳曰,知道。
前事變假注書崔道彬狀啓,臣於本月初六日午時量,在砥平縣,伏奉諭旨,卽爲傳諭于判中樞府事徐龍輔胥命所是白乎,則以爲,臣之目下遭罹,惟有泥首司敗,以俟誅殛而已,顧何敢跬步轉動,而十行辭敎,若是勤摯,一向瀆擾,尤非分義之所敢出,他不暇顧,冒還私次,縮伏俟勘云矣。大臣今方還歸於本縣上西面長壽洞是白乎等以,臣偕往到此,仍爲復路緣由,竝以馳啓云云。踏啓字。
義禁府啓目,中官池長浩原情云云。傳旨內辭緣,泛稱遲晩,所當請刑是白乎矣,長番內侍勿爲請刑,載在大典通編,議處,何如?判付啓,依允。又照目粘連,宗廟秋享大祭大祝李鍾運·許珩等矣本府議啓內,莫重祀享,不能敬謹,讀祝之際,有所做錯,事極可駭,竝只以此照律,罪杖六十收贖,奪告身一等,竝只私罪,奉敎依允爲旀,李鍾運段,功減一等爲良如敎。又照目粘連,法聖僉使趙惠鎭矣本府議啓內,該邑以最尤甚,當捧之穀,不卽準捧,以致裝發之愆期,雖緣民勢之使然,身爲差員,不能督飭之罪,在所難免,以此照律,罪笞五十收贖,解見任別敍,私罪,奉敎依允爲旀,功減一等爲良如敎。又照目粘連,一所巡將羅儉矣本府議啓內,名在巡將省記,而無難擅離,以至受點之後,不卽待令,誠極駭然,以此照律,罪杖一百收贖,告身盡行追奪,私罪,奉敎依允爲旀,功議各減一等爲良如敎。
上在昌德宮。停常參·經筵。
藥房口傳啓曰,昨夜香薷正氣散進御之後,暑滯之候,果有差勝之效乎?臣等不勝區區伏慮之至,繼進湯劑,宜卽議定。伏乞亟許臣等率醫官入侍,以爲診察之地,千萬顒祝,惶恐敢啓。答曰,知道。比昨差勝,而姑未快差,繼進湯劑,卽爲議入,宜矣。
進御香薷正氣散一貼,依前方煎入事,榻前下敎。
洪義浩啓曰,藥房三提調,持湯劑來待矣。傳曰,依前封入。
尹鼎烈啓曰,行大司憲李勉兢,掌令金驥燦,持平李魯集在外,執義·掌令一員未差,持平柳訸未署經,監察茶時之意,敢啓。傳曰,知道。
李海愚啓曰,右副承旨李魯益,今日不爲仕進,卽爲牌招,何如?傳曰,允。
金宗善啓曰,今七月十一日,都目政事爲之之意,敢啓。傳曰,知道。
備忘記,開城留守南公轍下直,長弓一張,長箭一部賜給。
備忘記,長番內官許昌福,削去仕版,永黜內侍府。
藥房口傳再啓曰,朝伏承批旨,有比昨差勝,而姑未快差之敎,下情不勝伏慮,香薷正氣散進御之後,晩間諸節,益有差勝之效乎?入侍診察,詳承證候,議定繼進湯劑,不容少緩。伏乞亟許召接焉,惶恐敢啓。答曰,知道。與朝耳痛頭疼,俱有少減之勢,但左右耳內之牽引作痛,尙未復,以昨夜所痛比之,則痛少減而牽引反加,今日繼進當否,詳議以入,卿等不必入侍矣。
進御香薷正氣散,前方中川芎·白芷加五分,加羌活·防風各七分,一貼更爲煎入事,榻前下敎。
洪義浩啓曰,藥房三提調,持湯劑來待矣。傳曰,封入。
以右副承旨李魯益牌不進罷職傳旨,傳于尹鼎烈曰,只推。
尹鼎烈啓曰,密符親納例也,而前開城留守李相璜,使其偏裨替納,事甚未安,推考,何如?傳曰,允。
以修撰朴周壽牌不進罷職傳旨,傳于金宗善曰,只推。
金宗善,以弘文館言啓曰,本館下番多日闕直,事甚未安,修撰朴周壽,旣有只推之命,卽爲牌招入直,何如?傳曰,允。
以修撰朴周壽牌不進罷職傳旨,傳于金宗善曰,許遞,付軍職。
兵曹口傳政事,副司果單朴周壽。
以漢城府民家頹壓別單,傳于李海愚曰,恤典,令該廳卽爲分給事,分付。
以平安監司李晩秀狀啓,博川郡民家漂頹事,傳于李海愚曰,許多民戶,漂頹壓傷,俱甚矜惻,元恤典外,別加顧恤,原恤穀加給小米,而不日結構,俾卽奠接事,星火分付。
尹鼎烈,以兵曹言啓曰,卽接西道參軍李彰愼牒報,則訓鍊都監所授白嶽山東邊第二城廊近處體城五間許頹圮云,爲先令繕工監,把子圍排,分授軍門,卽速修築,而把守軍兵,亦令該軍門,量宜定送,限改築間,嚴加守直之意,分付,何如?傳曰,允。
尹鼎烈,以訓鍊都監言啓曰,本局分授都城白岳山東邊第二城廊近處體城五間許頹圮處,令該軍門卽速修築,把守軍兵,量宜定送事,自兵曹草記矣。今日爲始,砲手二十名,將校一人率領,限改築間,輪回守直之意,敢啓。傳曰,知道。
尹鼎烈,以兵曹言啓曰,卽接慶熙宮入直衛將金遇喆牒報,則興化門南邊外墻二間許頹圮云,爲先令繕工監,把子圍排,卽速修築,而亦令巡邏營門,申飭校卒,限改築間,嚴加巡察之意,分付,何如?傳曰,允。
敎開城留守南公轍書,王若曰,周東郊保釐之任,尙喜老成人存,宋西京居留之官,多以太學士出,煩我詞垣之宗匠,涖玆勝國之舊都,惟卿,奎璧邇班,文淸肖子,來陽初展驥足,華銜侈一條之氷,謝家殊有鳳毛,藝苑傳三世之硯,珪璋令質,爭瞻九齡之風儀,黼黻淸文,兼通歐陽之政事,前後持節,江嶺載播於棠謠,東西秉銓,朝廷見推以藻鑑,追惟昔年之寵遇,亦出念先故之衷,至若今日之眷毗,亶由任舊人之義,顧玆開城一府,卽我漢京分司,山川鬱紆,壯關防於碧瀾·靑石,舟車輻湊,積市貨於玉帛金珠,一帶連沁江之波,殆若樓櫓之相望,千里通灣河之路,常見冠蓋之交馳,所以供億之弊寖滋,抑亦奢麗之風未去駔儈競售奸詐,難革射利之心,蠢俗全昧等威,尤急毖頑之政,非重望足以鎭壓,伊此任曷云承當,玆授卿以開城府留守兼管理使,卿其勉恢良圖,毋替寵命,寬以濟猛,粱肉藥石之適宜,安不忘危,錢穀甲兵之有備,陪京畀牧禦之任,大可觀於治規,管營寄節制之權,詎或忽於戎務,花潭之舊閭必式,振作儒風,竹橋之遺碑尙存,㥉植名節,自餘措置,厥有彝章,於戲,簿領多閑,莫曰宰相廻翔之地,鎖鑰托重,克推价人維藩之譽,召接有時於賓筵,卿毋懷北望之戀,變革斯期於民俗,予則寬西顧之憂,故玆敎示,想宜知悉。知製敎朴綺壽製進。
上在昌德宮。停常參·經筵。
自卯時至巳時,灑雨下雨,測雨器水深五分。
藥房口傳啓曰,昨日香薷正氣散,更爲進御之後,夜間諸節,益有差勝之效,而耳部牽引之候,亦臻快復之喜乎?臣等不任達宵伏慮之至,醫官入診,已過兩日,下情尤切悶菀,繼進湯劑之議定,惟俟入侍詳診。伏乞亟許召接,千萬顒祝,惶恐敢啓。答曰,知道。
洪義浩啓曰,藥房三提調,持湯劑來待矣。傳曰,封入。
李魯益啓曰,行大司憲李勉兢,掌令金驥燦,持平李魯集在外,執義·掌令一員未差,持平柳訸未署經,監察茶時之意,敢啓。傳曰,知道。
傳于金宗善曰,禮房承旨,馳詣永寧殿,奉審以來。
以漢城府民家頹壓別單,傳于李海愚曰,恤典,令該廳卽爲分給事,分付。
以漢城府民家頹壓別單,傳于李海愚曰,恤典,令該廳卽爲分給事,分付。
金宗善,以禮曹言啓曰,卽接宗廟署所報,則今日朝者,永寧殿西門下內墻一間許,頹圮云矣。正殿至近之地,有此內墻頹圮之患,不可無慰安之擧,慰安祭,不卜日,今十一日設行,圍排等節,分付該監,着實擧行,而待晴卽爲擇日修改,何如?傳曰,允。
李魯益,以兵曹言啓曰,今七月初九日立秋改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
李魯益,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得設行之意,敢啓。傳曰,知道。
李魯益,以兵曹言啓曰,卽接東道參軍李勉大牒報,則御營廳所授興仁之門南邊第一城廊近處體城五間許,頹圮云。爲先令繕工監,把子圍排,分授軍門,急速修築,而把守軍兵,亦令該軍門,量宜定送,限改築間,嚴加守直之意,分付,何如?傳曰,允。
李魯益,以御營廳言啓曰,本廳字內興仁門南邊第一城廊近處體城五間頹圮處,令繕工監把子圍排,分授軍門,急速修築,而把守軍兵,亦令該軍門,量宜定送,限改築間,嚴加守直事,自兵曹草記矣。修築則待晴擧行,而本牙兵十五名,懸錄牙兵五名,將官率領,限改築間,輪回嚴加把守之意,敢啓。傳曰,知道。
刑曹啓目粘連,龍宮縣朴貴山獄事,若使命才,眞有大段受傷,則其何能轉向他處,更屠一牛乎?直請償命,有非審克之義,上裁敎是白乎旀,大丘府柳卜甲獄事段,實因懸以內傷,而竝無腎子縮上,糞門出血,終涉疑端,則直施償命之律,恐非審克之義,上裁敎是白乎旀,義興縣李龍大獄事段,夫而毆妻,殞生於六旬之內,翁而打壻,致死於三日之後,俱係倫常之大變,大典通編殺獄條,有今母後子讎擅殺其讎人者,依子孫擅殺行兇人律,道啓援引,儘有意見,上裁敎是白乎旀,長鬐縣李太孫獄事段,考諸實因,旣欠明的,原其本情,決非故犯,以法以情,合施惟輕之律,上裁,何如?判付啓,龍宮縣殺獄罪人朴貴山等獄事段,道啓曹讞,實因詞證,俱爲致疑,罪人等段,施以減死次律之典爲良如敎。
庚午七月初九日辰時,上御大造殿。藥房入診入侍時,都提調金思穆,提調沈象奎,副提調洪義浩,假注書柳鼎養,記事官李光文·金陽淳,檢校直提學洪奭周,以次進伏。醫官吳千根·趙宗協,楹外進伏訖。上命李漢臣同爲入診。漢臣承命入來。思穆曰,昨日湯劑進御之後,聖候加減,何如?上曰,與昨夕無異矣。思穆曰,頭疼及耳部牽引之候,何如?上曰,頭疼少差,而耳部左邊牽引之症,無所減矣。思穆曰,日氣甚蒸熱,王大妃殿氣候,何如?上曰,一樣矣。思穆曰,中宮殿此時諸節,何如?上曰,一樣矣。思穆曰,惠慶宮氣候,何如?上曰,一樣矣。思穆曰,嘉順宮氣候,何如?上曰,一樣矣。思穆曰,牽引之候,不有妨於寢睡乎?上曰,別無所妨,而亦有往來加歇時矣。思穆曰,汗候,何如?上曰,每於進水刺時,汗氣稍過於常時,衣襨頻爲換御,雖非惡寒,亦不知如此蒸熱矣。仍命醫官以次入診。千根曰,脈候左右三部調均,感候稍爲和解,而元氣似有不足之意矣。宗協曰,脈候之浮滑少減,外氣稍有和解之意矣。上曰,吳千根以爲元氣似憊云,何如?宗協曰,有症候故若有不足之漸,而比日昨差勝矣。漢臣曰,脈候雖不得平均,左邊寸脈滑大之體少低,暑滯外氣,今則少勝矣。上曰,今之所苦,專在耳部有浮氣,至於頰部而頗溫,往往有大段牽痛時矣。思穆曰,水刺之節,何如?上曰,以今症候,猶不甚厭進矣,昨日所進湯劑加減與否,出與醫官,議定以入,而晩後口啓,不必爲之矣。思穆曰,近日日氣甚熱,自上召接之際,不無裝束之爲難,其在禮下之念,萬萬欽仰,而藥院入侍,不必以此爲拘,曾在英廟朝及先大王朝,有症候之時,每許臥內之入診,伏乞頻賜召接焉。上曰,今亦不可謂裝束矣,此後調理之劑,從當繼進,此亦預爲知悉也。象奎曰,雖不得頻許入診,而湯劑進御後諸節,無以詳察,是甚悶迫。上曰,當使之知也,進御加減六和湯,一貼煎入事。出榻敎上命退,大臣以下承史以次退出。
上在昌德宮。停常參·經筵。
藥房都提調金思穆,提調沈象奎,副提調洪義浩啓曰,伏未審夜間,聖體若何,寢睡·水刺之節,何如?昨日加減六和湯進御之後,諸節益臻康勝乎?臣等率諸御醫,趁早入診,詳察聖候,議定繼進湯劑,爲宜,臣等不任區區伏慮,敢來問安,竝此仰稟。答曰,諸症比昨一樣,夜以耳部稍緊作痛,已失睡,而其外別無加減,以耳痛,專主議藥以入,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
進御荊芥·連翹湯一貼煎入事,榻前下敎。
洪義浩啓曰,藥房三提調,持湯劑來待矣。傳曰,封入。
尹鼎烈啓曰,行大司憲李勉兢,掌令金驥燦,持平李魯集在外,執義·掌令一員未差,持平柳訸未署經,監察茶時之意,敢啓。傳曰,知道。
李海愚啓曰,右副承旨李魯益,今日不爲仕進,卽爲牌招,何如?傳曰,允。
尹鼎烈啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
金宗善啓曰,臣宗善,依定式進詣香室,奉審香祝樻祝板袱子,則精潔之意,敢啓。傳曰,知道。
傳于金宗善曰,禮房承旨,馳詣永寧殿,奉審摘奸以來。
以右副承旨李魯益牌不進罷職傳旨,傳于尹鼎烈曰,只推。
以漢城府民家頹壓別單,傳于李海愚曰,恤典,令該廳卽爲分給事,分付。
以漢城府民家頹壓別單,傳于李海愚曰,恤典,令該廳卽爲分給事,分付。
以平安監司李晩秀狀啓,鐵山·嘉山兩邑民家漂頹事,傳于李海愚曰,民家頹壓,如是夥多,聞甚矜惻,元恤典外別加顧恤事,令廟堂區劃,分付。
上在昌德宮。停常參·經筵。
藥房口傳啓曰,昨伏承耳部稍緊作痛失睡之敎,下情誠不勝焦悶,而未蒙召接,屢瀆爲悚,謹依批旨,議定荊芥連翹湯以入矣。進御後夜間諸節若何,而寢睡亦有康穩之喜乎?臣等不任達宵伏慮之至,繼進湯劑之議定,專係證候之更加詳診。伏乞亟許臣等率醫官入侍,千萬顒祝,惶恐敢啓。答曰,知道。耳部刺牽,比昨稍似差減,或因朝氣而然乎?耳部作痛,蓋緣暑風觸冒之致,今則浮高刺牽之緊歇執症,議定繼進與否,其餘氣節,只隨耳痛,而自當蘇復,卿等不必入侍矣。
進御荊芥連翹湯,依前方一貼煎入事,榻前下敎。
尹鼎烈啓曰,行大司憲李勉兢,掌令金驥燦,持平李魯集在外,執義·掌令一員未差,持平柳訸未署經,監察茶時之意,敢啓。傳曰,知道。
李海愚啓曰,右副承旨李魯益,今日不爲仕進,卽爲牌招,何如?傳曰,允。
傳于李海愚曰,傳香承旨,馳詣永禧殿,奉審摘奸以來。
洪義浩啓曰,藥房三提調,持湯劑來待矣。傳曰,封入。
金宗善,以吏曹言啓曰,今日都目大政時,本曹堂上,不可不備,而參判林漢浩病不來,令政院牌招,以爲同參政事之地,何如?傳曰,允。
尹鼎烈,以兵批言啓曰,今日都政時,本曹堂上,不可不備員,而參議吳淵常,方在呈告中,卽爲牌招,同參政事,何如?傳曰,允。
傳于金宗善曰,生民苦樂,專恃於爲守牧者誠與不誠,則其本段不在於爲政官者,亦爲務盡對揚之一端乎?今番各別惕念,毋循前日文具之科事,嚴飭分付,西北松都人忠臣淸白吏子孫,一體收用事,分付。
傳于金宗善曰,前參奉朴宗喜陞六,出六窠,今日政卽爲擬入。
傳于金宗善曰,詞訟所掌之職,尤緊於刑曹,漢城府之郞官,亦爲各別注擬事,分付。
傳于金宗善曰,雖不親政,注書尙瑞院官員,依例陞六。
李儒象陞六,代以睦台錫爲假注書。
柳鼎養陞六,代以金遇順爲假注書。
金遇順陞付,代以沈湜爲事變假注書。
沈湜有頉,代以孫錫祚爲事變假注書。
金宗善,以吏批言啓曰,今都目大政,各岐仕滿應遷者相避及未準朔監察·禁府都事·戶曹·刑曹·工曹·漢城府郞官·平市署官員·五部,令各司久任時推人員,竝擬,何如?傳曰,允。
金宗善,以吏批言啓曰,四館陞六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今春夏等褒貶,不得爲之,故當出六品者,未免積滯,依例遷轉,何如?傳曰,允。
金宗善,以吏批言啓曰,守令多窠,今當差出,而未準朔禁軍將及營將·邊將·虞候·中軍·都事·守令·察訪,竝擬,何如?傳曰,允。
金宗善,以吏批言啓曰,鍾城府使,今當以文臣差出,而當品中可擬之人乏少,堂下曾經三品侍從,竝擬,何如?傳曰,允。
金宗善,以吏批言啓曰,原州判官,今當差出,而本州以營下劇邑,物衆地大,素稱難治,不可不擇差,他道有聲績未準朔守令,竝擬,何如?傳曰,允。
尹鼎烈,以兵批言啓曰,訓鍊正,今當差出,而擬望之人乏少,外任竝擬,何如?傳曰,允。
尹鼎烈,以兵批言啓曰,全羅左水使,各道營將·中軍·虞候,今當差出,而擬望之人乏少,守令·虞候·邊將,竝擬,何如?傳曰,允。
尹鼎烈,以兵批言啓曰,永宗僉使,今當差出,而擬望之人乏少,他道邊將,竝擬,何如?傳曰,允。
尹鼎烈,以兵批言啓曰,城津僉使,今當差出,而擬望之人乏少,未準朔禁軍將,竝擬,何如?傳曰,允。
尹鼎烈,以兵批言啓曰,別軍職尹守任,本廳秋等試射時,片箭三巡貫一中邊一中,有加資之命,而方在奪告身中,不得下批之意,敢啓。傳曰,知道。
尹鼎烈,以備邊司言啓曰,賑邑願納人之待畢賑施賞,自是事目,而間多別施殊賞,特示優典者,不但褒尙於目前,實爲激勸於來後之意也。今番四道士民之自願補賑者,二千石以上,竝命各加一資,且授實職者,在朝家酬褒之政,殆無餘蘊,而第靈光前巡將申仁甲,納租三千三百石,益山幼學蘇輝國,慶州嘉善金漢權,各納租三千石,當一粒如金之時,能辦屢千包正穀,迨全道涸轍之急,竟活幾萬口飢民,其尙義急難之功,實爲卓異,而申仁甲,本資旣爲嘉善,前銜又是巡將,則衛將巡將,無甚異同,而以此特除,無足爲賞,金漢權,以嘉善而差衛將,名雖實職,實非殊典,蘇輝國,聞以士族,本有儒業,而今乃加資除職,則不無反上落下之歎,至於願勿受賞云。三人之最爲出力,不免齎冤,有非褒賞之本義,申仁甲·金漢權所授實職還收,道內邊將,待窠差出,蘇輝國新資,亦爲勿施,隨其地處,以相當職調用,此外又若有不願受資者,則一體許施,至若濟州折衝金鍾軾,納各穀一千一百石,嘉善金士元,納各穀一千石,而絶海賃船,及時輸納,鍾軾則初旣六百石臭載,旋以八百包充納,兩人俱以蕝爾窮島之民,辦穀之難,比陸百倍,越海之艱,在渠萬死,而感昔年移粟之恩,效今日活民之誠者,絶可嘉歎,合施厚賞,不可以石數之多寡,却有差等,亦以道內邊將,竝爲差送,別示朝家優恤島民之德意,恐不可已矣,賑後賞典,與他尤異,始自今日,都政待窠,次次擧行之意,分付兩銓,何如?傳曰,允。
傳于金宗善曰,近來望筒,專事遲滯,今番速速擬入事,分付兩銓,政院亦爲申飭。
傳于金宗善曰,望筒遲滯,吏批兵批政官,竝推考。
金宗善,以弘文館言啓曰,本館下番闕直,事甚未安,今日政新除授玉堂,竝待下批牌招,以爲推移入直之意,何如?傳曰,允。
尹鼎烈,以兵批言啓曰,新除授梨洞萬戶金麗秋,老母今年七十五歲,法不當遠離赴任,呈狀乞遞,依法典改差,何如?傳曰,允。
傳于金宗善曰,望筒遲滯吏兵批政官,從重推考。
都政。吏批,行判書徐榮輔進,參判林漢浩牌不進,參議南履翼進,行右承旨金宗善進。以黃䆃爲活人別提,趙雲成爲典獄主簿,李一榮爲尙衣主簿,洪大淵爲晉州牧使,閔致謙爲珍山郡守,軍資主簿單宋啓榮·金魯應爲承旨,金初淳爲司僕主簿,朴宗岱爲禁府都事,宋文晦爲活人別提,李憲圭爲旌善郡守,李羲溫爲連山縣監,典籍四單韓錫祉·鄭利海·朴長輿·柳春東,羽林衛張鳳運,今加嘉善加資事承傳,宋啓洙爲靖陵直長,李晩永爲禧陵直長,任照爲宣陵直長,李得養爲順興府使,李龜星爲河陽縣監,折衝金魯信今加嘉善,前察訪姜最顯今加通政,閑良李春培今加通政加資事承傳,鄭周煥爲司饔直長,朴宗稷爲甑山縣監,吳澈常爲三嘉縣令,李英植爲長津府使,柳暕爲思陵令,朴齊顔爲尙瑞直長,徐英修爲社稷令,徐寯修爲松羅察訪,方孝善爲長水察訪,李柱溟爲慶基殿令,李魯俊·李海慶爲禁府都事,鄭時綏爲濟用奉事,金永受爲判官,徐有鎭爲宗廟令,趙鎭壽爲尙瑞副直長,李永紹爲義盈奉事,朴宗山爲司宰主簿,李奎新爲原州判官,李光葵爲安峽縣監,金在範爲長興主簿,韓通裕爲掌樂主簿,金芝淳爲宗廟令,鄭在翼爲引儀,李元默爲交河郡守,李載延爲濟用副奉事,朴齊顔爲內贍主簿,權敏中爲定平府使,柳文儉爲德源府使,金文基爲熙川郡守,李貞運爲兵曹參知,白東脩爲軍器副正,吳泰膺爲金城縣令,李有秀爲洪川縣監,柳基恒爲寧遠郡守,趙鎭壽爲尙瑞直長,鄭夏容爲社稷令,崔斗顯爲監役,趙雲成爲刑曹佐郞,尹光時爲戶曹佐郞,南泰德爲工曹佐郞,林昇運爲西部都事,具絳爲昌原府使,任聖說爲平山府使,李晢爲長淵縣監,任魯爲尙瑞副直長,朴晩壽爲漢城判官,李薰徽爲尙衣僉正,鄭祖榮爲京畿都事,金洛龍爲自如察訪,李益秀爲典牲副奉事,鄭敬行爲南海縣監,鄭浣爲祥雲察訪,安允昇爲延曙察訪,朴萬榮爲居山察訪,南泰德爲康陵令,成進默爲永禧殿令,領府事李時秀爲冬至兼謝恩正使,朴宗京爲副使,洪冕燮爲書狀官,金應一爲長陵令,閔英世·柳鼎養·李儒象爲典籍,尹郁烈爲咸從府使,金義友爲尙衣直長,金在範爲監察,尹長烈爲大司諫,金孝眞爲執義,金星甲爲司諫,兵曹參議李貞運,參知吳淵常,宋仁載爲昌陵令,柳烇爲江陵府使,李敬參爲鍾城府使,金錫憲爲萬頃縣令,曺錫正爲沃溝縣監,李廷璞爲掌令,李章垕爲獻納,兪應煥爲正言,朴周壽爲應敎,柳台佐爲校理,李鼎寬爲司饔奉事,李文栽爲監察,韓喆濟爲禮曹正郞,申大翕爲南部令,朴宗喜爲氷庫別提,李泰淳爲校理,金學淳爲副校理,鄭元容·趙琮鎭爲修撰,李東冕爲副修撰,洪大浩爲副應敎,宋冕載爲禮曹參議,元在明爲大司成,朴宗慶爲知春秋,金羲淳爲同經筵,韓兢履爲副修撰,宋文晦爲禁府都事,李一榮爲工曹正郞,鄭來百爲安東府使,呂榮徽爲司藝,金羲淳爲藝文提學,金學淳爲中學敎授,洪大浩爲南學敎授,朴宗喜爲漢城主簿,朴齊顔爲監察,兪理煥·尹尙烈爲典籍,金履迪爲校檢,魏光肇爲刑曹佐郞,韓通裕爲平市主簿,鍾城府使李敬參,今加通政加資事承傳,李基崇爲宗簿正,申光誨爲掌樂主簿,黃䆃爲敦寧主簿,柳鼎養爲兵曹佐郞,金履疇爲長興主簿,李榮運爲活人別提,李勉玄爲尙衣主簿,李潤俊爲引儀,柳基常爲內贍主簿,洪羲書爲氷庫別提,金致和爲軍器主簿,李光根爲典獄主簿,李廷馥爲活人別提,沈承奎爲西部都事,李永後爲假監役,金鎔爲敦寧參奉,尹成圭爲慶基殿參奉,南進和爲長陵參奉,朴宗有爲健元陵參奉,李廣度爲莊陵參奉,鄭東進爲敬陵參奉,南履錫爲章陵參奉,金履會爲弘陵參奉,張東厚爲假引儀,李鐸遠爲長寧殿別檢,李謙秀爲昌陵參奉。
兵批,判書金履度進,參判金在昌進,參議吳淵常牌不進,參知未差,同副承旨尹鼎烈進。以閔命爀爲副摠管,李光永爲內禁將,朴敦常爲兼司僕將,趙·尹致章爲五衛將,明月萬戶金應福,今加折衝加資事承傳,李厚重·柳可源·閔植·徐良輔爲五衛將,崔海大爲忠翊將,同知單金愚培,護軍黃琳,副護軍安榘·李得江·柳漢源,以上竝單付,權爔爲同中樞,金履禮爲曹司五衛將,張佑翼爲景福將,朴周壽·韓用儀爲文兼,訓鍊判官金圭浩,主簿柳銓均·崔東弼·柳漢培,以上依定式減下,副護軍金履喬·鄭東榦·申在明·閔植·李儒謙,副司直李東冕,副司果金喆淳·李鼎圭·尹毅東,以上竝單付,林潭·李周虎·申處文·張持大爲武兼,李春英爲全羅左水使,沈能俊爲慶州營將,朴友淵爲尙州營將,李碩遠爲大丘營將,趙在昇爲京畿中軍,禹拓夏爲統虞候,李沖彬爲水原中軍,朴明勳爲廣州中軍,李徽九爲公忠中軍,金載俊爲慶尙中軍,張載良爲守門將,僉知單蘇輝國,五衛將單金漢權·申仁甲,以上實職還收事承傳,副司果愼宜默,洪受寬爲全羅中軍,金鼎基爲全羅兵虞候,朴履鈺爲慶尙左水虞候,南志復爲阿耳僉使,金敬身爲加里浦僉使,訓鍊主簿單鄭成大·成龍彦爲坡知僉使,李珍國爲廣梁僉使,金光福爲柔院僉使,劉忠澤爲西生僉使,申仁甲爲臨淄僉使,朴道明爲吾义浦僉使,金仁厚爲西林僉使,張後殷爲古城僉使,李胤聃爲委曲僉使,趙景鎭爲天摩僉使,趙民和爲北評使,魚錫命爲神方萬戶,劉漢文爲智島萬戶,申翼旼爲會寧浦萬戶,李德培爲鉢浦萬戶,張春良爲梨津萬戶,朴煥奎爲黔毛浦萬戶,徐得象爲開雲浦萬戶,金壽輝爲長峯萬戶,李漢逵爲植松萬戶,孫德奉爲龍津萬戶,金麗秋爲梨洞萬戶,玄商祚爲古突山別將,金世中爲鳥嶺別將,張弼燁爲黑山島別將,尹世後爲晴川別將,李福來爲首陽別將,韓千秀爲大峴別將,具載默爲訓鍊主簿,金榮秀爲武兼,李能模爲訓鍊正,洪聖益爲武兼,朴玎晦爲部將,具允鼎爲雲羅萬戶,郭宗默爲西水羅萬戶,金魯甲爲訓鍊僉正,李復淵爲永宗僉使,韓奎爀爲黃海兵虞候,許岱爲濟物萬戶,李達源爲梨洞萬戶,僉知單張佑翼,副司果洪聖益,吳文常爲宣傳官,具載重爲都摠都事,任百觀爲中樞都事,柳漢培爲加設訓鍊判官,孫善郁爲加設訓鍊主簿,副司果林昇運·方禹敎·高猉得爲訓鍊主簿,成樂鎭爲神光僉使,元植爲楸坡萬戶,申光赫爲夞怪萬戶,尹敏東爲訓鍊副正,沈學祖爲武兼,金時弼爲部將,申惠周爲守門將,尹益儉爲城津僉使,京畿中軍趙在昇,尙州營將朴友淵,慶州營將沈能俊,大丘營將李碩遠,統虞候禹拓夏,以上今加折衝加資事啓下,權思正·韓炯爲五衛將,李井會爲訓鍊副正,李益緖爲宣傳官,吳致壽爲都摠經歷,僉知二單柳可源·閔植,副護軍朴友淵·沈能俊·李碩遠,李集斗爲都摠管,成永培爲訓鍊僉正,李完植爲都摠都事,僉知三單尹致章·趙·李厚重,金峻岳爲羽林將,尹敏東爲宣傳官,許濯爲訓鍊僉正,鄭欽爲訓鍊判官,副護軍李文協·李益鉉·崔海大·徐良輔·南漢喆·沈鍾,申惠周爲訓鍊副正,鄭蓍爲訓鍊判官,副護軍鄭周誠·李甲會·梁垸·朴宗正·尹膺烈,申光碩爲訓鍊主簿,金相宇·鄭邦釆爲武兼,洪楫爲守門將,副護軍成範鎭·李亨泰·李勉學,趙貞鎭爲宣傳官,權必度·鄭度采·孔鐵爲武兼,李元植·金命孝爲部將,崔錫國·高慶赫爲守門將,權管秩廟坡南慶老,自作李志說,雙靑崔忠一,乫軒洞趙昌履,廣坪梁興道,小吉號里胡胤祖,護軍金孝建,副護軍姜最顯,副司果張泰顯。
尹鼎烈啓曰,合辭許久闕啓,事甚未安,今日政新除授兩司諸臺,竝卽牌招,何如?傳曰,允。
以右副承旨李魯益牌不進罷職傳旨,傳于李海愚曰,只推。
以兵曹參議吳淵常牌不進罷職傳旨,傳于金魯應曰,只推。
以應敎朴周壽,副校理金學淳,副修撰李東冕·韓兢履牌不進罷職傳旨,傳于金魯應曰,只推。
以執義金孝眞,獻納李章垕,正言兪應煥牌不進罷職傳旨,傳于尹鼎烈曰,只推。
以漢城府民家頹壓別單,傳于李海愚曰,恤典,令該廳卽爲分給事,分付。
以公忠水使元毅鎭啓本,林川郡人物渰死事,傳于李海愚曰,人物渰死,極甚惻然,元恤典外別加顧恤事,廟堂區劃分付。
金宗善,以吏批言啓曰,新除授弘文館副應敎洪大浩,與吏房承旨洪義浩,有四寸兄弟應避之嫌,而矇未覺察,連爲擬望,以致屢蒙恩點,不審之失,臣不勝惶恐,而弘文館副應敎兼南學敎授洪大浩望筒,竝勿施,何如?傳曰,允。
金宗善,以弘文館言啓曰,今日政新除授校理柳台佐,時在慶尙道安東地,李泰淳時在禮安地,經筵入番事緊,請竝斯速乘馹上來事,下諭。答曰,依啓。
金宗善,以司饔院都提調·提調意啓曰,本院直長金初淳,時帶燔造之任,而今日都政,陞拜司僕寺主簿矣。莫重燔役,不可付之生手,本院主簿中依例相換,以爲竣事之地,何如?傳曰,允。
金魯應,以兵曹言啓曰,今七月十一日武臣賓廳武經講書日次,而都目政事相値,不得爲之之意,敢啓。傳曰,知道。
金魯應,以御營廳言啓曰,本廳字內興仁門南邊第一城廊近處體城五間許頹圮處,今方改築,而所入石子,依例浮取於蘆原地之意,敢啓。傳曰,知道。
金魯應,以摠戎廳言啓曰,本廳哨官李勉儒,身爲參軍,不勤巡山,爲先汰去之意,敢啓。傳曰,知道。
全羅監司李相璜疏曰,伏以臣以極陋之姿,荷不世之遇,前後揚歷,逾溢涯分,而外處差除,尤蒙隆毗,忝按海服,叨守崧京,六年之間,再分符節,今又僅一朞,而有全羅道觀察使之命,臣誠惝怳震越,莫省所以,藩屛之托,鎖鑰之寄,擔任至重,掄揀實嚴,而臣乃朝除夕遷,左兜右攬,有若歷數朝彦,非臣莫可者然,抑謂望實宜然乎,才具應爾乎?海崧之不甚煩難,而臣猶不自振刷,伈泄頹惰,未有稱塞之實,徒積尸素之愧,已試蔑效,其迹如此,矧玆盤錯之地,臣又將如何承當也?方岳之重,八路攸均,而剸理之艱,兩南爲最,蓋幅員之大,民物之盛,非比他路,而若其粟米麻絲,全輸上都,爲國家支計之所恃賴,則湖南又非嶺南之比,假使湖南一路,殷富豊樂,一如平時,科斂浩多,署判旁午,苟能口耳互應,手目俱到,有如古人者爲之,固未知如何,下此而往,雖神用幹力,世稱周到者,尙患其日不暇給,臣之疎愚短澁,遑可與論於此事乎?此亦就外面酬接而言耳,至若宿蠹藏鼠,內滋奸弊,則又非臣闇劣之所可理會而收拾之也,況經昨年大侵,流亡札瘥,首尾相望,沿海一帶,田野皆荒,屋廬多空,聽聞所及,爲之驚心,雖其幸而得生者,呻吟困頓,若將不能朝暮,而賑事旣了,麥糧不敷,喁喁若涸轍之魚,望活於斗水者,其勢必至,目下民情,臣將何力而副?凡此湖南之民,得有今日者,皆殿下賜也,散廩之不足,則繼之以發帑,發帑之不足,則繼之以移錢移粟,靡安九重之錦玉,惟恐一夫之溝壑,外此戶泒丁徭之出於民而輸於官者,又許一槪停免,俾得以紓力遂生,然經用不可永蠲,公儲不可自減,則昔之停免者,行將竝督於今秋矣,瘡痍未完,稚剝相繼,追呼繹騷,光景可知,況饑饉癘疫,其戶未及盡完,其丁未必皆存者乎?括毛之政,着手無地,秋後民事,臣又將何術而濟之?靜而思之,憂虞百端,至若整頓蘇完,則非歲年所可辦,雖欲爲目前牽架之方,亦見其知者難謀,此時此任,顧如何其難愼,而今忽畀之於拙劣如臣迷闇如臣,强之以必不可强,瞽視聾聽,天下果有是理耶?帷蓋旌纛,在臣身非不榮且侈矣,將見環湖鶉鵠,緣臣益瘁,顚不能持,危不能安,宛轉呻囈,無所止泊,其於國計何,民事何?臣旣自知其才萬不稱,力萬不逮,而猶且貪冒前赴,則畢竟僨誤,可立而俟,旣誤之後,臣雖重被刑章,何補於事?湖南幾十萬生靈之方載漏船者,不得副手梢工,檣傾檝摧,轉至於不可支吾,則善後之難,宜有倍於此時,殿下若念及於此,反不待臣言之畢,而有以處之也。百爾思量,趨承無路,玆敢披瀝情實,干冒威尊,臣之仰首呼籲,聲不暇緩者,非止臣區區去就之義而已,實爲湖南一路,祈命於殿下也。伏乞聖慈,諒臣至懇,將臣新除藩寄,回授可堪之人,使朝家之注措得宜,下土之民生有恃,則公私幸甚。臣無任云云。答曰,省疏具悉。卿其勿辭往欽哉。
上在昌德宮。停常參·經筵。
藥房口傳啓曰,昨伏承口啓批旨,有耳部刺牽,稍似差減之敎,下情不勝慶幸,荊芥連翹湯,又爲進御之後,夜間諸節,益有康復之喜乎?今日繼進湯劑,尤宜詳診後議定。伏乞亟許臣等率醫官入侍,千萬顒祝,惶恐敢啓。答曰,知道。耳部刺牽,比昨稍勝,而荊芥湯,亦卽順下,昨旣有效,前湯劑一貼,更煎以入,卿等不必入侍矣。
進御荊芥連翹湯,依前方一貼煎入事,榻前下敎。
尹鼎烈啓曰,合辭方張之時,兩司無詣臺之員,事甚未安,除在外未肅拜人員,竝卽牌招,何如?傳曰,允。
李海愚啓曰,右副承旨李魯益,今日不爲仕進,卽爲牌招,何如?傳曰,允。
洪義浩啓曰,藥房三提調,持湯劑來待矣。傳曰,封入。
尹鼎烈啓曰,行大司憲李勉兢,掌令金驥燦·李廷璞,持平李魯集在外,執義金孝眞牌不進,持平柳訸未署經,監察茶時之意,敢啓。傳曰,知道。
以右副承旨李魯益牌不進罷職傳旨,傳于李海愚曰,只推。
以應敎朴周壽,副修撰李東冕·韓兢履牌不進罷職傳旨,傳于金宗善曰,只推。
以執義金孝眞,獻納李章垕牌不進罷職傳旨,傳于尹鼎烈曰,只推。
以黃海監司洪羲臣狀啓,薦新新蓮實,限內不得封進,惶恐待罪事,傳于金宗善曰,勿待罪事,回諭。
金宗善,以禮曹言啓曰,宗廟正殿北邊內墻,月臺西邊階砌及七祀堂內壁,景慕宮正殿,月臺前面階砌有頉等處,以今七月十五日卯時,推擇修改事,前已啓下矣。又經日前大雨,土石俱濕,乾淨間,始役日子,少爲差退,更爲擇日擧行,何如?傳曰,允。
金宗善,以弘文館〈言〉啓曰,應敎朴周壽,副校理金學淳,副修撰李東冕·韓兢履,旣有只推之命,竝卽牌招,何如?傳曰,允。
金魯應,以都摠府言啓曰,今日入直內三廳武兼禁軍及軍兵等,當爲中日習射,而永僖殿修改相値,不得設行之意,敢啓。傳曰,知道。
金魯應,以禁衛營言啓曰,本營軍色從事官洪起燮,身病甚重,勢難察任,今姑改差,何如?傳曰,允。
上在昌德宮。停常參·經筵。
藥房口傳啓曰,昨伏承批敎,有以仰認湯劑奏效,證候漸勝,下情誠萬萬慶幸之至,荊芥連翹湯進御,已至三貼,夜間諸節,益有快復之喜乎?今日繼進當否,亟許臣等率醫官入侍,以爲詳診議定〈之〉地,不勝顒祝,惶恐敢啓。答曰,知道。症候與昨一樣,以此議定湯劑,卿等不必入侍矣。
進御荊芥連翹湯,依前方一貼煎入事,榻前下敎。
尹鼎烈啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
金宗善啓曰,同副承旨尹鼎烈,今日不爲仕進,卽爲牌招,何如?傳曰,允。
金宗善啓曰,三品官之無得過三日循例請牌,曾有定式矣。兵曹參議李貞運,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
洪義浩啓曰,藥房三提調,持湯劑來待矣。傳曰,封入。
金宗善啓曰,卽者吏曹郞廳來言,咸從府使尹郁烈,定平府使權敏中,德源府使柳文儉,寧遠郡守柳基恒,熙川郡守金文基,金城縣令吳泰膺,洪川縣監李有秀,安峽縣監李光葵,三嘉縣令吳澈常,河陽縣監李龜星,兩司俱未署經云,而憲府則行大司憲李勉兢,掌令金驥燦·李廷璞,持平李魯集在外,柳訸未署經,執義金孝眞未肅拜,諫院則行大司諫尹長烈,司諫金星甲,正言林處鎭在外,兪應煥未署經,獻納李章垕受由在外,無以署經,何以爲之?敢稟。傳曰,兩司除署經。
尹鼎烈啓曰,行大司憲李勉兢,掌令金驥燦·李廷璞,持平李魯集在外,執義金孝眞牌不進,持平柳訸未署經,監察茶時之意,敢啓。傳曰,知道。
以執義金孝眞牌不進罷職傳旨,傳于尹鼎烈曰,只推。
以兵曹參議李貞運牌不進罷職傳旨,傳于金宗善曰,只推。
金宗善,以吏曹言啓曰,新除授鍾城府使李敬參戶奴呈狀內,矣上典,與本道觀察使,有世嫌,不得赴任,卽速變通云。邊地守令,法不得呈狀乞遞,而李敬參,旣與本道監司,有嫌避,則此與厭避不赴有異,不可强令赴任,罷黜,何如?傳曰,允。
金宗善,以弘文館言啓曰,副修撰李東冕·韓兢履,旣有只推之命,竝卽牌招察任,何如?傳曰,允。
金魯應,以備邊司言啓曰,各道道帥臣秋曹稟啓,今已齊到矣。設賑四道,今已畢賑,兩西東北,雖不至如四道之甚,而亦不能免歉,今春諸操,竝令停止,秋事雖使登稔,民勢尙難蘇完,且西北雨水,不免過多,秋後穡事,姑未知果將何如,在前如此之時,無論稍實·尤甚道,許令免操,亦已多例,今秋諸道三都水陸諸操及巡歷巡點,竝爲停止,今春則官門聚點,設賑諸邑,竝爲停免,今難以賑餘之民,遽責赴點之役,依春間已施之例,仍爲停止,其外諸道,使之依例擧行,俾無如前疎虞之歎,災傷覆審,校生考講,各樣都試,依例設行之意,分付,何如?傳曰,允。
金宗善,以觀象監提調意啓曰,本監天文學兼敎授李榮運遷轉代,前主簿金晉榮,術業精明,依例差下,使之付軍職,冠帶常仕,何如?傳曰,允。
李魯益,以賑恤廳言啓曰,謹依漢城府民家頹壓別單判下,中部字內全家頹壓三戶各錢二兩,完少頹多一戶,完多頹少十四戶,各布一疋,東部字內全家頹壓二十一戶各錢二兩,完少頹多三十七戶,完多頹少七十三戶,各布一疋,西部字內全家頹壓十六戶,全家漂失三戶,全幕頹壓一戶,全幕漂失二戶,各錢二兩,完少頹多三十戶,完多頹少八十九戶,各布一疋,南部字內全家頹壓六戶各錢二兩,完少頹多二戶,完多頹少十五戶,各布一疋,北部字內全家頹壓七戶各錢二兩,完少頹多四戶,完多頹少二十八戶,各布一疋,合錢一百十八兩,布五同四十三疋,分給恤典之意,敢啓。傳曰,知道。
獻納李章垕疏曰,伏以臣於春間,亦叨見職,適有一二停啓之事,隨參於諸僚之後,繼而有常參之命,而進伏朝房,未敢登筵,昨日之停啓則詣臺,今日之大朝會則違召者,論其負犯,豈但爲逋慢之誅?第臣愚賤之見,竊自以爲,臺閣停啓,事體不輕,人臣進退,廉隅先觀,不俟駁正之物論,遽爾揚揚行公,實恐淸朝臺風,由臣壞了,寧被違傲之罪,不敢爲進身之計者也,聖度天大,罰止薄罷,曾未幾何,恩除又降,臣舊愆方訟,新渥過渥,恧慼感激,不知所以措躬也。噫,人臣供職,義當奔走,無他難進之事端,而惟懷占便,罔念不俟屨之義,則豈可以爲日之稍久,誤恩之自如,有所自恕,抗顔於衿紳之列哉?且臣老母,年深病痼,奄奄有朝夕之憂,前此辭章,屢煩終養之懇,明時仕宦,夫豈不樂,而區區情私,每塵於崇聽哉?況今溽炎無前,鄕土尤甚,傷暑傷濕,宿病越添,臣離捨有日,衷情煎迫,不得不拜章徑行。伏願聖上,亟斥臣職名,仍令攸司,議臣前後罪負,以安賤分焉。臣於臨行蘄免,何暇言事,而竊惟國家之置臺閣,備耳目也,故特許風聞而論事,所論一或爽實,論事者引咎避嫌,卽臺體然也,向者閔養世之初入臺地,一疏論人,極其峻刻,及夫査案出,而該倅之諸條所犯,件件落空,彼又重叨於其時,風傳果誤,則自引可也,査啓失實,則反駁亦宜,帶職多日,黙無一言而去,如許臺體,前所未聞,彼何足責?貽羞臺閣,非細故也。近來閣臺之不重,職由於不擇其人,每以骫骳巽軟如臣者流,苟然充數,故風稜氣習,日漸凌夷,反不若閒司漫局,甚至有武將,棍囚臺隷,而莫敢誰何,吁,亦寒心哉?臣謂閔養世之前後擬望政官,竝推考,宜矣。臣無任云云。省疏具悉。閔養世事,若如爾言,亦可謂寒心,而但爾疏,何爲糢糊之甚也?武將事,令廟堂論理稟處,爾其勿辭救護。
修撰鄭元容疏曰,伏以臣之妻父臣金啓洛,方帶知春秋之任,臣之所帶兼銜,自在當遞矣,臣每叨是職,輒事瀆擾,誠極惶悚,而格例所拘,不得不控籲。伏乞聖明,俯垂鑑諒,亟賜遞允,以存公格,以安私分焉。省疏具悉。疏辭,下該曹稟處。
上在昌德宮。停常參·經筵。
藥房口傳啓曰,昨伏承批旨,有症候與昨一樣,以此議定湯劑之敎,荊芥連翹湯,依前方又爲煎入矣。進御後夜間諸節,益有快復常度之喜乎?入侍診察,已至多日,下情不勝伏菀,繼進湯劑當否,尤宜詳承後議定,伏乞亟降召接之命焉,惶恐敢啓。答曰,知道。症候與昨差勝,湯劑議入,卿等不必入侍矣。
進御荊芥連翹湯一貼,依前方煎入事,榻前下敎。
尹鼎烈啓曰,行大司憲李勉兢,掌令金驥燦·李廷璞,持平李魯集在外,執義金孝眞未肅拜,持平柳訸未署經,監察茶時之意,敢啓。傳曰,知道。
傳于金宗善曰,禮房承旨,馳詣宗廟·永寧殿·景慕宮,奉審摘奸以來。
洪義浩啓曰,藥房三提調,持湯劑來待矣。傳曰,封入。
尹鼎烈啓曰,卽者義禁府都事來言,時囚無得過三日滯囚,曾有定式矣。時囚罪人池長浩議處,保放罪人金魯正·南正和·宋倫載·朴南源·洪秉宷等査啓,當爲回啓,而判義禁朴宗來,同義禁金宗善·宋祥濂,俱有身病,姜碩龜在外,不得開坐云。判義禁朴宗來,同義禁金宗善·宋祥濂竝卽牌招,何如?傳曰,允。
尹鼎烈啓曰,判義禁朴宗來,同義禁金宗善·宋祥濂牌不進推考傳旨,今方捧入,而開坐命下之後,如是違牌,事甚未安,竝更牌招,何如?傳曰,允。
尹鼎烈啓曰,判義禁朴宗來,同義禁金宗善·宋祥濂再牌不進推考傳旨,今方捧入,而開坐命下之後,連事違召,不卽承膺,事甚未安,所當更請牌招,而係是一日三牌,何以爲之?敢稟。傳曰,更爲牌招。
以副修撰韓兢履·李東冕牌不進罷職傳旨,傳于李海愚曰,只推。
李海愚,以弘文館言啓曰,副修撰李東冕·韓兢履,旣有只推之命,竝卽牌招察任,何如?傳曰,允。
以副修撰李東冕·韓兢履牌不進罷職傳旨,傳于李海愚曰,只推。
以平安監司李晩秀狀啓,義州府民家漂頹人物渰死事,傳于李海愚曰,許多人命,渰沒夥多,寒心矜慮,良覺倍然,其所顧助,專在慰撫之一道,則守倅惕念,自可盡心,而不可無飭敎,故如是下敎,另加存生恤死,加給恤典,死身身還布,竝須蕩減,水邊設祭等節,着實擧行,亦令妻孥,俾知安奠之方,卽使不日改構,其外被漂者,煙戶雜役,一竝除省,祭文,受於道伯爲之事,令廟堂區劃,從長分付。
以義州府尹趙興鎭狀啓,民家漂頹人物渰死事,傳于李海愚曰,關防重地,事體自別,結構入接,殊甚緊重,各別撫恤,毋至棲遑之境,而卽速馳啓事,亦令分付。
李魯益,以奎章閣言啓曰,明日卽奉謨堂秋孟朔奉審日次,臣等進詣擧行之意,敢啓。傳曰,知道。
傳于尹鼎烈曰,判金吾未差之代,政官待開門牌招開政,待下批牌招擧行。
判義禁朴宗來疏曰,伏以臣於月前,以新寧前倅之議讞,私義有不可冒當者,猥陳一疏,冀蒙體諒,及承聖批,有次堂擧行之命,且惶且感,尙今未已,廼者嶺營更査之狀,今已啓下,本府事當回啓,臣之處義,前後無異,荐犯違傲,諒非獲已,玆敢冒入短章,仰暴情實。伏乞聖慈,俯垂諒察,亟遞臣判義禁之職,使讞獄無滯,私分獲安,千萬幸甚。臣無任云云。答曰,省疏具悉。所請依施。
上在昌德宮。停常參·經筵。
藥房都提調金思穆,提調沈象奎,副提調洪義浩啓曰,伏未審夜間,聖體若何,寢睡·水刺之節,何如?昨伏承調理之劑,自今日議進之敎矣。荊芥連翹湯進御,已爲五貼,證候今臻平復,調理之劑,有異於前方對證之藥,則尤不可不診察後議定,臣等率諸御醫,趁早入診,詳察聖候,爲宜。伏聞元子宮暑泄之候,日來益奏差復,誠萬萬慶幸,而晩熱方盛,少愈當愼,朝夕調護之方,尤宜十分審適,臣等不勝區區下忱,敢來問安,竝此仰稟。答曰,知道。與昨一樣,卿等不必入侍矣。王大妃殿·中宮殿·惠慶宮·嘉順宮·元子宮,藥房口傳問安。答曰,知道。
尹鼎烈,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹鼎烈啓曰,行大司憲李勉兢,掌令金驥燦·李廷璞,持平李魯集在外,執義金孝眞未肅拜,持平柳訸未署經,監察茶時之意,敢啓。傳曰,知道。
尹鼎烈啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
備忘記,慶州營將沈能俊,尙州營將朴友淵,大丘營將李碩遠下直,長弓一張,長箭一部,片箭一部,筒兒一箇賜給。
傳于李海愚曰,弘文館副校理趙鍾永,慰諭御史差下,使之當日下直。
吏曹口傳政事,義州府慰諭御史單趙鍾永。
傳于李海愚曰,昨見箕伯馳啓,人物渰沒民家漂頹,殆過千百,矜惻之心,達宵未已,朝發申諭,以告義州之民,大抵今夏雨水不適,雖以京洛之民家言之,其所漂頹,日以多矣,然猶未有若此之甚焉,是以據因已例,略加恤典,豈足以盡予本意?但朝家之所恃者,專在結構接奠之不日其安,妻孥家屬,安堵如舊而已,玆遣慰諭御史以諭,惟爾被災民人,咸須知悉。
傳于尹鼎烈曰,慰諭御史留待。
傳于尹鼎烈曰,慰諭御史入侍。
金宗善啓曰,吏曹參判林漢浩,參議南履翼牌不進推考傳旨及罷職傳旨,今方捧入,而開政命下之後,如是違牌,事甚未安,判書徐榮輔受由,參判更爲牌招,何如?傳曰,允。違牌勿爲呼望。
以吏曹參議南履翼牌不進罷職傳旨,傳于金宗善曰,只推,更爲牌招,違牌勿爲呼望。
傳于李海愚曰,今番傳敎外未盡者,依丙辰先朝施恩之例爲之。
金宗善啓曰,吏曹參判林漢浩,參議南履翼,疏批已下,卽爲牌招,何如?傳曰,允。
金宗善啓曰,吏曹參判林漢浩,參議南履翼牌不進推考傳旨及罷職傳旨,今方捧入,而開政命下之後,如是違牌,事甚未安,判書受由,參判更爲牌招,何如?傳曰,參議只推,與參判更爲牌招。
傳于李海愚曰,見窠皆令差出。
尹鼎烈,以吏批言啓曰,鍾城府使李敬參,未赴任而罷黜矣。所授加資,依例還收,何如?傳曰,允。
有政。吏批,行判書徐榮輔受由,參判林漢浩式暇,參議南履翼進,同副承旨尹鼎烈進。啓曰,行判書徐榮輔受由,參判林漢浩式暇,小臣獨政未安,何以爲之?敢稟。傳曰,只出緊任,以鄭景祚爲兵曹參知,韓晩裕爲判義禁,尹永輝爲兵曹佐郞,韓義運爲鍾城府使,司饔主簿李台升,引儀金永年相換,洪秉義爲軍器判官,朴周壽爲南學敎授,東學訓導單金在浩,養賢直長單金錫洪,前府使李敬參,通政今降通訓降資事承傳。
兵批,判書金履度受由,參判金在昌入直進,參議李貞運未肅拜,參知未差,行左承旨李海愚進,護軍趙重瞻,副護軍吳淵常,副司果金晉榮,副司正趙建洙,北道參軍元策,竝單付。
金宗善,以奎章閣言啓曰,景慕宮望廟樓,今望奉審無頉之意,敢啓。傳曰,知道。
金宗善,以弘文館言啓曰,副修撰李東冕·韓兢履,旣有只推之命,竝卽牌招察任,何如?傳曰,允。
尹鼎烈,以兵曹言啓曰,來八月初二日大駕詣景慕宮齋宿,初三日秋享大祭親行時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,依癸亥年例爲之。
金宗善,以奉常寺都提調意啓曰,東耤親耕田所種皮黍打作,則所出爲一石十三斗之意,敢啓。傳曰,知道。
尹鼎烈,以禁衛營言啓曰,本營騎士別將安宗厚,千摠李允德,俱有身病,勢難察任,改差,何如?傳曰,允。
吏曹啓目粘連,觀此弘文館修撰鄭元容上疏,則以爲,臣之妻父臣金啓洛,方帶知春秋之任,臣之所帶兼銜,自在當遞,亟賜遞免,以存公格爲白有臥乎所,相避之嫌,在下當遞,鄭元容兼帶春秋館記事官之任,依例減下,何如?判付啓,依允。
吏曹參判林漢浩,參議南履翼聯名疏曰,伏以臣俱以疎闇之姿,不稱銓任之狀,卽通朝之所共知也,固宜一疏陳懇,以丐恩遞,而怵畏義分,趑趄囁嚅,因循蹲冒,踰歷時月,居常凜惕,若隕淵谷,迺者伏見獻納臣李章垕疏本,以臺閣之不擇其人,擬望銓官,竝請推考,臣等相顧慙恧,益不知措躬之所矣,伊時臺望之排擬也,臣等猥隨長銓之後,同參末席,與聞其事,則顧以何辭,自恕而自解耶?官師規箴,淸朝美事,而臺章駁論,事面不輕,人臣進退,廉隅是重天牌之下,承膺無路,玆敢露章聯籲,仰瀆崇聽。伏乞聖慈,俯垂諒察,亟削臣等之職,以警具僚,俾安私分,千萬顒祝,臣等無任云云。答曰,省疏具悉。卿等無可引之辭,勿辭,卽爲入來開政。
全羅監司李相璜疏曰,伏以臣纔已肅命,行將辭陛矣。臣之父母墳山,在於京畿楊州地,而臣旣縻官于朝,歲節省掃,亦不能以時,而今當遠離,益不勝霜露之感,玆將微懇,仰干崇聽。伏乞聖慈,特許臣數日恩暇,得以往省,俾伸情私,千萬幸甚。臣無任云云。答曰,省疏具悉。卿其往省焉。
庚午七月十五日未時,上御誠正閣。慰諭御史入侍時,同副承旨尹鼎烈,假注書睦台錫,記事官李光文·金陽淳,義州府慰諭御史趙鍾永,以次進伏訖。上命奏職姓名。鍾永起伏,奏職姓名。上曰,此是年來初有之災,聞來不勝矜惻,持此傳諭往宣,而雖傳敎之外,爾與道守臣,區劃奠接之方,民人處,亦爲宣諭此意,竣事後復命,可也。又敎曰,與丙辰被災之時,形止,何如?亦爲詳見以來,可也。王大妃殿進御加味六和湯,五貼製入。出榻敎仍命退,鍾永先退。又命退,承史以次退出。
上在昌德宮。停常參·經筵。
尹鼎烈啓曰,行大司憲李勉兢,掌令金驥燦·李廷璞,持平李魯集在外,執義金孝眞未肅拜,持平柳訸未署經,監察茶時之意,敢啓。傳曰,知道。
洪義浩啓曰,左副承旨金魯應,今日不爲仕進,卽爲牌招,何如?傳曰,允。
洪義浩啓曰,假注書金遇順,身病猝重,勢難察任,今姑改差,何如?傳曰,允。
金遇順改差,代以朴來謙爲假注書。
備忘記,古豐山萬戶金錫圭下直,長弓一張,長箭一部,片箭一部,筒兒一箇賜給。
洪義浩啓曰,藥房三提調,依下敎來待矣。傳曰,入侍。
洪義浩啓曰,時原任大臣,爲承候來待矣。傳曰,入侍。
洪義浩啓曰,諸閣臣,爲承候來待矣。傳曰,入侍。
洪義浩啓曰,吏曹參判林漢浩,參議南履翼牌不進推考傳旨及罷職,今方捧入,而開政命下之後,如是違牌,事甚未安,判書徐榮輔受由,參判更爲牌招,何如?傳曰,允。參議只推,更爲牌招。
尹鼎烈啓曰,今日政新除授金吾堂上,竝待下批牌招,以爲開坐之地,何如?傳曰,允。
傳于李海愚曰,漢城主簿朴宗喜,他司相換。
以副修撰李東冕·韓兢履牌不進罷職傳旨,傳于金宗善曰,只推。
金宗善,以弘文館言啓曰,副修撰李東冕·韓兢履,旣有只推之命,竝卽牌招察任,何如?傳曰,竝許遞,今日政差出,待下批牌招察任。
有政。吏批,行判書徐榮輔受由,參判林漢浩進,參議南履翼牌不進,行右承旨金宗善進。啓曰,行判書徐榮輔受由,參議南履翼牌不進,小臣獨政未安,何以爲之?敢稟。傳曰,仍爲之。以吳載紹爲判義禁,金羲淳·閔命爀·吳泰賢爲同義禁,徐龍輔爲冬至正使,徐龍輔爲宗廟都提調,金載瓚爲景慕宮都提調,漢城主簿朴宗喜,司僕主簿金永年相換,尹久東·宋翼淵爲副修撰。再政。司僕主簿金初淳,司饔主簿金永年相換。
兵批,判書金履度受由,參判金在昌入直進,參議李貞運未肅拜,參知鄭景祚未肅拜,同副承旨尹鼎烈進。啓曰,兵批無緊窠,吏批無送西之人,無政事之意,敢啓。傳曰,知道。
以左副承旨金魯應牌不進罷職傳旨,傳于金宗善曰,許遞,前望單子入之,待下批牌招察任。
承旨前望單子入之,柳畊落點。
以承旨前望單子,傳于金宗善曰,前承旨柳畊敍用。
尹鼎烈,以備邊司言啓曰,獻納李章垕上疏批旨,武將事,令廟堂稟處事,命下矣。査問其委折,則日前御營大將李堯憲,路遇正言朴奎壽,以其便服之故,不知爲臺諫,責以犯馬,拘其帶隷,旋卽聞知而置之,臺臣又爲捉去,將臣之臺隷,亦爲卽放,而將臣謂以不知爲時臺,暫拘該隷,旣覺旋置,果無所失,而反以此執捉將臣之帶隷,有關朝體,送言臺臣,使之先汰,該隷捉去囚棍云。本事顚末,直不過如是矣,初則依例知家,而事極微細,末乃互相捉隷,而不免葛藤,將臣則臺官雖或失體,本事不過昧例,此無足爲怒,而竟至往復囚棍,事面有若相較,體貌終欠相待,使此至煩屑之事,轉致於登徹之擧者,不可無警,從重推考,臺臣則伊日事端,專由於便服之致也。臺臣非公服不出,不但自是臺體,先朝飭敎,極爲嚴重,而今乃先失臺體,且違飭令,姑舍本事,卽此一款,誠萬萬未安,旣發之後,不可以事過而置之,前正言朴奎壽,施以罷職之典,何如?傳曰,允。御將則覽此本事,別無所失,而卿等之請重推,意謂重其臺諫,而重推則過矣,推考近日臺諫之不有法飭,平服私行,亦可知也,此亦無紀綱之一端,萬萬寒心,此後更申飭令,若有現發者,則當施違制之律,以此批旨,書揭兩司事,一體嚴飭分付,可也。
傳于金宗善曰,初見其疏,不爲明白陳之,故見而怪之矣。今見廟堂査實草記,本事不過可笑至微之事,又其曲不在御將,而遣辭太不稱當者,已萬萬可訝,而至於閔養世事,彼果有罪,則請勘可也,改正可也。不爲如是,而忽爲越及於擬望之人,至請問備,又不出姓名,但稱前後政官者,其意不難知也,此非嘗試疑亂之計乎?其在防微杜漸之義,不可以言官而曲恕也,明矣,如渠鄕曲之人,何其深誅?特從末勘,獻納李章垕,爲先施以放逐鄕里之典,以吏曹參議南履翼再牌不進罷職傳旨,傳于金宗善曰,推考傳旨捧入。
以平安監司李晩秀狀啓,昌城府民家漂頹事,傳于李海愚曰,民戶漂頹,若是夥多,極爲矜惻,元恤典外別加顧恤,期於不日奠接事,分付。尹鼎烈,以兵曹言啓曰,幸行時,留都營狀啓,例爲付撥,而或有時急之事,則京畿驛馬待令事,曾有定式矣。今亦依此擧行,何如?傳曰,允。
庚午七月十六日辰時,上御誠正閣。藥房三提調,時原任大臣,諸閣臣,承候入侍時,都提調金思穆,提調沈象奎,副提調洪義浩,假注書金遇順,記事官李光文·金陽淳,行右承旨金宗善,假注書睦台錫,領府事李時秀,奉朝賀李敬一,左議政金載瓚,直提學李存秀,檢校直提學洪奭周,檢校直閣李魯益,檢校待敎朴綺壽,醫官秦泳·卞觀海·李敬培·李惟鑑·吳千根·吳仁豐·趙宗協·李漢臣·秦東秀·鄭重周·卞光壽,以次進伏訖。時秀等曰,今番症候,雖是表症,多日彌留,下情不勝焦悶矣,昨伏承諸節夬勝之敎,臣等不勝萬萬慶幸之至,夜間諸節,更若何?上曰,一樣矣。時秀等曰,與靜攝之前無異乎?上曰,然矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。時秀等曰,中宮殿氣候,何如?上曰,一樣矣。時秀等曰,元子宮暑泄之候,今則夬臻差復,而爲日旣久,少愈之戒,尤宜謹愼矣。上曰,日熱如此,卿等俱無事乎?時秀等曰,當此暑節,賤疾頻添矣。命原任大臣先退。時秀等曰,臣等旣登筵,謹當承聞醫官診候後所奏之言而退矣。象奎曰,醫官當使誰某入診乎?上曰,議定湯劑,不過調理之劑也,使一二人入診,好矣。宗協進前診察脈候,退伏奏曰,脈候左右三部,俱爲調均,視日前浮大之候,今則已臻夬勝矣。上曰,今日議定之劑,當爲長久服之乎?宗協曰,今者所進,與對症之劑有異,則調理與補元,其路各異,當此暑令,膈間痰候,所宜開理,追後議進長久補元之劑,宜矣。上曰,當試幾貼乎?宗協曰,不過十許貼矣。上曰,當於何藥方,以何藥料加減乎?宗協曰,出去後,與諸醫,謹當同爲議定矣。上曰,好矣。漢臣診察脈候,退伏奏曰,脈候俱爲調均矣。命就本座,宗協等退伏。時秀曰,臣有區區下情,今適登筵,敢此仰達矣,臣所帶冬至正使之任,係是往役,豈敢辭免,而第臣賤疾,近益添劇,無以往返,乞蒙體諒之恩矣。上曰,事勢似然,當許副矣。仍命書傳敎曰,領府事所帶冬至正使之任,許副事。出榻敎時秀曰,臣旣蒙體諒,將往臣弟任所,欲就好水土服藥爲計,所帶宗廟·景慕宮都提擧之任,不可一時虛縻,且近有廟宮修改之役,而亦不可每致陳懇煩溷,亦爲一體體諒,是臣區區之望矣。上曰,當許副矣。命書傳敎曰,宗廟都提調,景慕宮都提調,許副事。出榻敎上曰,從速往還,可也。仍命原任大臣先退。時秀等退出。載瓚等曰,今番行幸,定於八月初五日,而今歲節晩,其時未及生涼,且與當日還宮有異,而聖體平復未久,四日勞動,恐非大聖人節宣之方,八月朔內,亦必有可合之日,雖以從官軍兵言之,七晝夜驅馳,誠甚悶然,退定,恐好矣。上曰,八月之內,四日分排,則連値齋日,故以初五爲定,初非擇吉而然也。載瓚等曰,初五日亦是社稷大祭受香相値矣。象奎曰,來月二十七日至三十日,無齋日相値之事矣。上曰,自二十七日至三十日,則自可爲四日之分排軍令,當改之矣。象奎曰,聞水原及畿營治道爲急,而此時雨水可慮,故亦難於預爲擧行云矣。上命書傳敎曰,大臣旣已縷縷言,其日熱之不可以旬前動駕云,事勢旣如此,百官軍兵之勞苦,亦不可不念,健陵·顯隆園幸行日子,更以當月二十七日磨鍊。又命書傳敎曰,政官牌招開政。載瓚曰,少愈之戒,尤可審愼,而景慕宮秋享大祭,旣有親行之命,將事勞動,尤異於他事,攝儀磨鍊,未知何如?上曰,卿等之所懇如是,以攝行爲之。命書傳敎曰,閟宮秋享大祭,更以攝儀磨鍊。思穆曰,伏聞元子宮泄候,今已向安,而臣等旣忝藥院之任,聞亦差晩,一未請診,不但下情之悶菀,事面所在,不當若是,雖難每每召接,而醫官入診時,一月一兩次式,特許臣等隨入,以伸瞻望起居之忱,千萬顒望矣。上曰,當觀日氣爲之矣。仍命退。載瓚等退出。象奎曰,今番隨駕醫官蒙點者,爲四人,而無入診醫官陪從者,在前或有元數外,有別隨駕名色,今番則入診醫官中,一二人隨駕,何如?上曰,其中吳千根·趙宗協·李惟鑑三人,以別隨駕帶去,可也。義浩曰,今番大政差除之守令·邊將·初仕人,有後日待令之下敎,而江陵府使柳烇,今日徑先下直,單子之矇然捧入,而臣等不勝惶恐,而該府使不可無警,從重推考,何如?上曰,依爲之。出擧條義浩曰,秋務方殷,守令許久留滯,一時爲悶,初仕人番次,亦多苟艱云,故敢此仰達矣。上曰,使之明日待令,可也。義浩曰,禁府開坐事命下已久,而判義禁韓晩裕有情勢,同義禁姜碩龜在外,宋祥濂,以其八十老父之病,難以離捨,金宗善,以禮房承旨,職務相妨,何以爲之乎?上曰,金吾堂上竝許遞,今日政差出。出榻敎又敎曰,以在京無故人差出事,分付,可也。命退,諸臣退出,承史以次退出。
上在昌德宮。停常參·經筵。
尹鼎烈啓曰,行大司憲李勉兢,掌令金驥燦·李廷璞,持平李魯集在外,執義金孝眞未肅拜,持平柳訸未署經,監察茶時之意,敢啓。傳曰,知道。
尹鼎烈啓曰,來二十一日朝參日次矣,敢稟。傳曰,停。
金宗善啓曰,來二十一日輪對日次矣,敢稟。傳曰,當次人受點,後日次待令。
金宗善啓曰,三品官之無得過三日循例請牌,曾有定式矣。兵曹參知鄭景祚,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
洪義浩啓曰,藥房三提調,持湯劑來待矣。傳曰,封入。
傳于金宗善曰,守令·邊將·初仕人入侍。
以左副承旨柳畊牌不進罷職傳旨,傳于金宗善曰,只推。
以副修撰尹久東·宋翼淵牌不進罷職傳旨,傳于金宗善曰,只推。
金宗善,以弘文館言啓曰,副修撰尹久東·宋翼淵,旣有只推之命,竝卽牌招察任,何如?傳曰,允。
尹鼎烈,以都摠府言啓曰,副摠管閔命爀,以同知義禁府事,本府坐起,晝仕出去之意,敢啓。傳曰,知道。
李魯益,以戶曹言啓曰,宗廟西邊外墻頹圮處改築吉日,令日官池景泌推擇,則今七月十九日卯時爲吉云。以此日時擧行,何如?傳曰,允。
李魯益,以戶曹言啓曰,時御所內各司雨漏處及宣化門春舌滲漏處修改吉日,令日官池景泌推擇,則今七月十九日卯時爲吉云。以此日時擧行,何如?傳曰,允。
尹鼎烈,以義禁府言啓曰,前獻納李章垕,爲先施以放逐鄕里之典事,承傳啓下矣。李章垕放逐鄕里之意,敢啓。傳曰,知道。
尹鼎烈,以義禁府言啓曰,保放罪人金魯正·宋倫載·朴南源·洪秉宷·南正和等査啓啓下,竝還囚議處以入之意,敢啓。傳曰,知道。
義禁府啓目粘連,慶尙監司鄭晩錫査啓云云。莫重國穀,一任奸猾,全不照察,十四五年之間,舊逋未充,新逋相仍,畢竟虧欠,殆近二萬石之多,揆以紀綱,萬萬寒心,依律嚴勘,斷不容貸,而同罪之中,不無箇裏輕重是白如乎,宋倫載段,徵逋之數,雖以三千餘石納供,而三載居官,逋穀轉至萬餘石之多,三千石收捧云者,亦歸爽實是白遣,金魯正段,到任三年,矇不覺察,致此國穀虧欠之數,逐年增加是白遣,南正和段,其所發明,以査出逋穀,僅得準捧爲辭,而今此査啓,則如干收捧,雖出吏鄕之招,數千石隱逋,尙有未摘發者是白遣,朴南源段,逋穀所捧,至於四千石,査發報營,有異掩置,而亦有千餘石隱逋是白遣,洪秉宷段,一萬五千石巨逋,周年所捧,不過一千四百九十石零,諸囚罪狀,竝只以此分等照律,何如?判付啓,依允爲旀。又啓目粘連,向前池長浩亦,藥院啓辭,事體何如,而批旨之輕先書下,萬萬駭然,以此照律,何如?判付啓,依允。
庚午七月十七日午時,上御誠正閣。守令·邊將·初仕人入侍時,行右承旨金宗善,同副承旨尹鼎烈,假注書朴來謙,記事官李光文·金陽淳,以次進伏訖。安東府使鄭來百,昌原府使具絳,平山府使任聖說,定平府使權敏中,德源府使柳文儉,咸從府使尹郁烈,順興府使李得養,熙川郡守金文基,寧遠郡守柳基恒,甑山縣令朴宗稷,金城縣令吳泰膺,長淵縣監李晢,連山縣監李羲溫,洪川縣監李有秀,安峽縣監李光葵,西部都事沈承奎,敦寧參奉金鎔,健元陵參奉朴宗有,莊陵參奉李廣度,昌陵參奉李謙秀,章陵參奉南履錫,長陵參奉南進和,弘陵參奉金履會,假引儀張東厚,城津僉使尹益儉,阿耳僉使南志復,加里浦僉使金敬身,坡知僉使成龍彦,神光僉使成樂鎭,廣梁僉使李珍國,柔院僉使金光福,西生僉使劉忠澤,吾义浦僉使朴道明,西林僉使金仁厚,古城僉使張後殷,委曲僉使李胤聃,天摩僉使趙景鎭,楸坡萬戶元植,夞怪萬戶申光赫,雲寵萬戶具允鼎,西水羅萬戶郭宗默,神方萬戶魚錫命,智島萬戶劉漢文,梨津萬戶張壽良,黔毛浦萬戶朴煥奎,會寧浦萬戶申翼旼,鉢浦萬戶李德培,開雲浦萬戶徐得象,長峯萬戶金壽輝,植松萬戶李漢逵,濟物萬戶許岱,龍津萬戶孫德奉,梨洞萬戶李達源,古突山別將玄商祚,鳥嶺別將金世中,黑山島別將張弼燁,晴川別將尹世俊,首陽別將李福來,大峴別將韓千秀,廟坡權管南慶老,自作權管李志說,雙靑權管崔忠一,廣坪權管梁興道,宣傳官李亨泰·李勉學·趙貞鎭,武兼權必度·鄭度采·孔鐵,部將金命孝·李元植,守門將高慶赫,以次入來。上命守令·初仕人進前,奏職姓名。來百等進,奏職姓名訖。上曰,初仕人進前。承奎進奏職姓名。上曰,是藥院提調之弟耶?宗善曰,然矣。鎔奏職姓名。上曰,是誰也?宗善曰,左相七寸姪也。宗有奏職姓名。上曰,是誰也?宗善曰,朴宗薰六寸也。廣度等奏職姓名訖。上曰,邊將皆於階下奏職姓名,宣傳官高聲替奏,可也。益儉等奏職姓名訖。宗善曰,交河郡守李元默,原州判官李奎新,方在前任任所,未及上來,長津府使李英植,假監役李永後,慶基殿參奉尹成圭在外,敬陵參奉鄭東進有實病,不得入來云矣。鼎烈曰,臨淄僉使申仁甲,小吉號里權管胡胤祖,守門將崔錫朋在外,乫軒洞權管趙昌履,元非下直之邊將,故已於待令下敎前下去云矣。上命守令·邊將·初仕人先退。來百等退出。進御加味二陳湯,自今日一貼式煎入事。出榻敎仍命退,承史以次退出。
上在昌德宮。停常參·經筵。
柳畊,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
柳畊啓曰,行大司憲李勉兢,掌令金驥燦·李廷璞,持平李魯集在外,執義金孝眞未肅拜,持平柳訸未署經,監察茶時之意,敢啓。傳曰,知道。
備忘記,古城僉使張後殷,西林僉使金仁厚,柔院僉使金光福,委曲僉使李胤聃下直,各長弓一張,長箭一部,片箭一部,筒兒一箇賜給。
洪義浩啓曰,藥房三提調,持湯劑來待矣。傳曰,封入。
金宗善,以禮曹言啓曰,卽接宗廟署所報,則明日宗廟內墻月臺永寧殿內墻七祀堂內壁修改時,本署提調,當爲進參,而都提調徐龍輔在外,提調金文淳身病危重,無以進參云矣。提調,令政院稟旨變通,以爲擧行之地,何如?傳曰,允。
金宗善啓曰,卽者景慕宮官員來言,明日修改時,提調一員,當爲進參,而都提調金載瓚·金文淳,俱有身病,不得進參云。提調卽爲牌招,何如?傳曰,允。
金宗善啓曰,戶曹郞廳來言,明日宗廟永寧殿內墻及月臺改築時,本曹判書,當爲進去,而判書朴宗慶有身病,不得進參云。卽爲牌招,何如?傳曰,允。
金宗善啓曰,景慕宮提調金文淳牌不進推考傳旨,今方捧入,而明日修改,當爲進參,如是違牌,事甚未安,更爲牌招,何如?傳曰,允。
兵曹口傳政事,上護軍單徐榮輔。
傳于金宗善曰,吏曹判書有闕之代,政官牌招開政。
傳于金宗善曰,宗廟提調,景慕宮提調許遞,今日政差出。
有政。吏批,判書未差,參判林漢浩進,參議南履翼牌不進,行右承旨金宗善進。以李勉兢爲吏曹判書。金宗善,以吏批言啓曰,判書李勉兢在外未肅拜,參議南履翼牌不進,小臣獨政未安,何以爲之?敢稟。傳曰,仍爲之。吏批,再政。以李直輔爲大司憲,韓耆裕爲獻納,曺允大爲宗廟提調,趙尙鎭爲景慕宮提調,成均博士單金錫洪。
兵批,判書金履度病,參判金在昌病,參議李貞運未肅拜,參知鄭景祚入直進,左副承旨柳畊進,副護軍單金魯應。
以吏曹參議南履翼牌不進罷職傳旨,傳于金宗善曰,只推。
金宗善啓曰,戶曹判書朴宗慶牌不進推考傳旨,今方捧入,而明日宗廟永寧殿修改,當爲進去,如是違牌,事甚未安,更爲牌招,何如?傳曰,令次堂擧行。
以副修撰尹久東·宋翼淵牌不進罷職傳旨,傳于金宗善曰,只推。
金宗善,以弘文館言啓曰,副修撰尹久東·宋翼淵,旣有只推之命,竝卽牌招察任,何如?傳曰,允。
柳畊,以都摠府言啓曰,副摠管閔命爀,以漢城府右尹,本府坐起,晝仕出去之意,敢啓。傳曰,知道。
柳畊,以兵曹言啓曰,宣傳官吳文常,內禁衛將趙文彦,景福宮衛將張佑益,慶熙宮衛將朴致明·金遇喆,北評事趙民和,俱以病難供職,呈狀乞遞,五衛將趙前任大丘營將,尹致章前任慶州營將,李厚重前任尙州營將,柳可源前任統虞候,徐良輔前任慶尙監營中軍,忠翊衛將崔海大前任全羅監營中軍,俱在任所,上來間本廳番次苟簡云。竝改差,何如?傳曰,允。
禁府照目粘連,新寧前縣監宋倫載·金魯正·南正和·朴南源·洪秉宷等矣本府議啓內,莫重國穀,一任奸猾,全不照察,十四五年之間,久逋未充,新逋相仍,畢竟虧欠,殆近二萬石之多,揆以紀綱,萬萬寒心,依律嚴勘,斷不容貸,而同罪之中,不無箇裏輕重是白如乎,宋倫載段,徵逋之數,雖以三千餘石納供,而三載居官,逋穀轉至萬餘石之多,三千石收捧云者,亦歸爽實是白遣,金魯正段,到任三年,矇不覺察,致此國穀虧欠之數,逐年增加是白遣,南正和段,其所發明,以査出逋穀,僅得準捧爲辭,而今此査啓,則如干收捧,雖出吏鄕之招,數千石隱逋,尙有未摘發者是白遣,朴南源段,逋穀所捧,至於四千,査發報營,有異掩置,而亦有千餘石隱逋是白遣,洪秉宷段,一萬五千石巨逋,周年所捧,不過一千四百九十石零,諸囚罪狀,竝只以此分等照律罪,宋倫載段,以虛錄掩置律,告身盡行追奪,徒三年定配,金魯正·南正和·朴南源等段,以侵欺係官錢糧失覺察律,各杖一百收贖,告身盡行追奪,洪秉宷段,以舊還未準捧律,杖八十收贖,奪告身三等,竝只私罪,奉敎依允爲旀,宋倫載·金魯正·南正和等段,竝只功議各減一等,朴南源·洪秉宷等段,竝只功減一等爲良如敎。又照目粘連,中官池長浩矣本府議啓內,藥院啓辭,事體何如,而批旨之輕先書下,萬萬駭然,以此照律,罪杖一百收贖,告身盡行追奪,私罪,奉敎依允爲旀,公罪勘放爲良如敎。
柳畊,以義禁府言啓曰,時囚罪人宋倫載,告身盡行追奪,徒三年定配照律公事,判付內依允,功議各減一等事,命下矣。宋倫載功議各減一等,告身盡行追奪,公忠道牙山縣長時驛,徒二年定配,而以議啓內辭意,具罪目,依例發遣府羅將,押送配所,何如?傳曰,允。
柳畊,以義禁府言啓曰,時囚罪人池長浩,杖一百收贖,告身盡行追奪照律公事,判付內依允,公罪勘放事,命下矣。池長浩杖一百,以公罪收贖,放送之意,敢啓。傳曰,知道。
行吏曹判書徐榮輔疏曰,伏以臣以才具則初非可堪,以情理則至爲難强,公而憂國政之僨誤,私而念子職之曠悶,自叨見職,氷炭交中,左右思量,承當無望,露章累瀆,若不知嚴畏者,誠以自知甚明,其情甚迫故耳,其後之冒沒出膺,揚揚行政者,亦非以其分之容有可稱,其情之容有可强,區區愚計,蓋有所待,臣伏見恩批,以大政臨近爲諭,臣才之不近似,臣情之至懇迫,聖鑑已俯燭之矣。特以大政之將行,不欲臨時而易其人也,六臘京察,本自有限,而臣之還朝,在於六月之望後,大政之期,緣臣而過時,此已臣罪,於是乎抑情供職,不敢言私,勞心焦慮,屈指以計,惟大政是俟,殆若喜事之在前,臣情到此,可謂慼矣。及其逃遁不得,遂當大政,則茫乎若迷霧者之不辨東西,造次糊塗,惟事塞白,臣實自知,人謂斯何,第臣之自初準擬者,惟在於大政,今大政已過,而三度加由,又出格外,夫銓家,以大政謂之瓜熟,而臣非敢視此爲例,不稱之實,積瘁之狀,亦未暇言也,惟其情理之至切至迫,自今可以仰首鳴號,以冀仁天之曲遂也。臣母癃病實狀,臣於從前三疏,已陳其槪,蓋自春間危證之後,肉脫而浮氣始發,潦炎撼頓之餘,中暑而濕祟兼肆,駸駸然徧及於四末,而腹部忒脹,二便俱數,津液潛鑠,終日昏涔,精神不能接續,長時委臥,轉側必須扶將,此猶就粗安時而言,若其劇歇之無常,有時頃刻而頓異,方其劇時,朝不謀夕,臣誠何心,蹔或離側,而臣之所叨,異於他職,雖於在家之時,不得不酬接人客,留心差擬,力有所分,意有不專,尋醫問藥,不免他事之相妨,朝夕飮食,亦或待臣而失時,此固臣心之所切悶者,若夫母心之難於離臣,殆有甚於臣心之難於離母,赴公之際,接客之暇,每一入省,輒有欣悅之容,及其退出,則又輒惄然若遠別憶念,往往眼有含淚,臣雖於大忙中,欲起還坐者數矣,老人心弱,易喜易悲,臣何忍傷其意也?身不自運,則望臣之扶之也,疾病痛楚,則望臣之救之也,飢則望臣哺之也,燠寒則望臣衣之也,無時無事,不望於臣,又何忍捨之而出游,不顧戀戀之至情乎?臣母語臣曰,自汝居銓,罕見汝面,汝不在側,吾若靡依,安得速了大政,解官家居,使我長對汝也?及其政畢而歸省,則又謂臣曰,都政過矣,汝其積誠丐遞,以慰我心。臣每聞此語,心焉如灼,竊念母心懇摯,至此之極,而臣之事母,餘日甚短,失今不圖,恐貽無窮之悔,前者三籲,誠淺文拙,有愧於古人之詞感,而今遂囁嚅,終自阻於孝理之化,則亦非臣所忍爲也。縱使臣,其才可堪,其身無病,宜蒙聖慈,諒臣情理,況其人之無足比數,其病之已至沈痼,而抑難抑之情,據匪據之職,公私兩妨,無有是處,至於閔養世擬望事,僚堂不過同參,而引爲難進之端,臣之去就,尤無可論,然而情理切急,何遑其他?惟我殿下,天地於臣,父母於臣,諒臣言之出於血懇,遞臣見職,許臣長暇,俾遂臣至切至迫之情,臣雖世世生生,爲犬爲馬,不足以報殿下之恩矣。惟聖上,憫之憐之,公私幸甚。臣無任云云。答曰,省疏具悉。卿之情理如此,所請依施。
上在昌德宮。停常參·經筵。
尹鼎烈啓曰,行大司憲李直輔,掌令金驥燦·李廷璞,持平李魯集在外,執義金孝眞未肅拜,持平柳訸未署經,監察茶時之意,敢啓。傳曰,知道。
金宗善啓曰,三皇忌辰日親行望拜禮,前期一日以稟事,曾有受敎矣。今二十一日神宗皇帝忌辰日,親行望拜禮,何以爲之?敢稟。傳曰,北苑,謹當行禮矣。
備忘記,天摩僉使趙景鎭,梨洞萬戶李達源,植松萬戶李得逵下直,各長弓一張,長箭一部,片箭一部,筒兒一箇賜給。
洪義浩啓曰,藥房三提調,持湯劑來待矣。傳曰,封入。
以副修撰尹久東,宋翼淵牌不進罷職傳旨,傳于金宗善曰,只推。
柳畊啓曰,卽伏見公忠水使元毅鎭今春夏等褒貶啓本,則邊將無一人居下,殊無嚴明殿最之意,推考,何如?傳曰,允。
柳畊,以兵曹言啓曰,卽接西所衛將尹衡東牒報,則泰秋門南邊內宮墻一間許頹圮處,今已修築云。把守軍兵,還爲入直之意,敢啓。傳曰,知道。
柳畊,以訓鍊都監言啓曰,因兵曹草記,泰秋門南邊內宮墻一間許頹圮處,今已修築,把守軍兵,還入直所將校解送之意,敢啓。傳曰,知道。
上在昌德宮。停常參·經筵。
藥房都提調金思穆,提調沈象奎,副提調洪義浩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加味六和湯,前方中半夏·杏仁加五分,加白芥子一錢·枳殻七分,五貼製入事。榻前下敎
柳畊啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
尹鼎烈啓曰,行大司憲李直輔,掌令金驥燦·李廷璞,持平李魯集在外,柳訸未署經,執義金孝眞未肅拜,監察茶時之意,敢啓。傳曰,知道。
備忘記,長淵縣監李晢,廣梁僉使李珍國下直,各長弓一張,長箭一部,片箭一部,筒兒一箇賜給。
洪義浩啓曰,藥房三提調,持湯劑來待矣。傳曰,封入。
金宗善啓曰,明日望拜禮時,闕字牌及爐盒,當爲奉來,門路,以何處爲之乎?敢稟。傳曰,永肅門爲之。
金宗善啓曰,明日望拜禮時,九卿當爲進參,吏曹判書李勉兢,漢城判尹李冕膺在外,何以爲之,而左參贊趙尙鎭,戶曹判書朴宗慶病不進,竝卽牌招,以爲淸齋之地,何如?傳曰,允。
金宗善啓曰,明日望拜禮時,兩司侍臣,當爲進參,除在外·未署經外,未肅拜人員,竝待開門牌招,何如?傳曰,允。
柳畊,以都摠府言啓曰,今七月二十一日北苑親行望拜禮時,侍衛·寶劍,當爲備員,而副摠管趙·李文會在外,都摠管李集斗服制,副摠管趙萬元呈辭,一員未差,無以備員,令政院稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允,竝許遞。
兵曹口傳政事,以朴宗來爲都摠管,李彦植·金孝建·白師誾·李近冑爲副摠管,都摠管單李彦植。
傳于金宗善曰,當該懸頉摠管,下義禁府推考。
傳于金宗善曰,明日出宮門路,以協陽門爲之。
傳于金宗善曰,七夕製今日爲之,藝文提學牌招。
傳于金宗善曰,在外同成均館許遞,前望單子入之,待下批牌招察任。
同成均前望單子入之,金羲淳落點。
傳于金宗善曰,右承旨持此御題,與藝文提學,偕往泮宮,試取以來。
傳于李海愚曰,七夕製傳敎,纔已命下,而呼寫傳敎之際,忘未覺察,誤書明日而書今日矣。末始覺之,而以其科試之重大,仍催試官之承牌,更思之,侵夜士子紛紜之弊,在可當念,又以諸般事面觀之,極涉如何,士子如未盡聚,文券又未盡納者,竝罷送,明日更爲受御題,以去泮宮試取,若或呈軸,則勢將仍設,故聚來待賓廳,待明日望拜禮罷後,入侍科次。
金宗善,以弘文館言啓曰,副修撰尹久東·宋翼淵,旣有只推之命,竝卽牌招察任,何如?傳曰,允。
傳于金宗善曰,當直擧行,萬萬駭然,當該都事,爲先汰去,京畿永平縣,徒一年定配,下吏,令兵曹嚴棍十五度。
以李彦植·朴宗來囚單子,傳于金宗善曰,今番則特爲放送。
金宗善,以義禁府言啓曰,卿宰禁推該府草記,待批下捧供,載在大典通編矣。時囚罪人李彦植·朴宗來,係是卿宰,敢啓。傳曰,纔已放送矣。
傳于尹鼎烈曰,黃海道瑞興府放逐鄕里罪人金文浹放送事,分付道臣。
柳畊,以兵曹言啓曰,謹依下敎,當直書吏李潤植,嚴棍十五度之意,敢啓。傳曰,知道。
柳畊,以訓鍊都監言啓曰,本局別將吳文常,身病甚重,勢難察任,改差,何如?傳曰,允。
尹鼎烈,以義禁府言啓曰,當直都事李海慶,爲先汰去,京畿永平縣,徒一年定配事,承傳啓下矣。李海慶,京畿永平縣徒一年定配,而以承傳內辭意,具罪目,依例發遣府羅將,押送配所之意,敢啓。傳曰,知道。
尹鼎烈,以義禁府言啓曰,黃海道瑞興府放逐鄕里罪人金文浹放送事,承傳啓下矣。金文浹放送事,分付該道道臣之意,敢啓。傳曰,知道。
上在昌德宮。停常參·經筵。
開東,灑雨下雨,測雨器水深二分。自卯時至戌時,灑雨下雨,測雨器水深五分。
皇壇望拜禮還內後,內閣·政院·玉堂·藥房口傳問安。答曰,知道。
藥房口傳啓曰,今日北苑望拜,儀衛將戒,而玉候初臻平復,晩暑政甚熏熱,已非大聖人節宣保嗇之方,臣等竊不勝區區憂慮之至,而見今曉雨適霔,餘霏尙濃,濕溽之候,尤不宜觸冒,而沾服失容則止,又是禮經之著訓。伏乞亟寢成命,千萬顒祝,惶恐敢啓。答曰,知道。莫重望拜禮,非可無端中止,當行禮矣。
尹鼎烈啓曰,行大司憲李直輔,掌令金驥燦·李廷璞,持平李魯集在外,執義金孝眞牌不進,持平柳訸未署經,監察茶時之意,敢啓。傳曰,知道。
柳畊啓曰,來二十五日朝參日次矣,敢稟。傳曰,停。
洪義浩啓曰,藥房三提調,持湯劑來待矣。傳曰,封入。
金宗善啓曰,臣與藝文提學金羲淳,偕往泮宮,七夕製儒生試取,則收券爲一百四十張矣。捧入之意,敢啓。傳曰,科次入侍。
以副修撰尹久東·宋翼淵牌不進罷職傳旨,傳于金宗善曰,推考傳旨捧入。
金宗善,以弘文館言啓曰,副修撰尹久東·宋翼淵,旣有推考傳旨捧入之命,竝卽牌招,何如?傳曰,允。
傳于尹鼎烈曰,公忠道魯城縣定配罪人趙奎煥放送事,分付該道道臣。
以全羅監司李冕膺狀啓,雲峯縣監權抑,與兵使有應避之嫌,在法當遞,令該曹照例施行事,傳于金宗善曰,令該曹口傳差出,不日下直。
兵曹口傳政事,行護軍單洪奭周。
柳畊,以都摠府言啓曰,今日入直內三廳武兼禁軍及軍兵等,當爲中日習射,而親行望拜禮相値,不得設行之意,敢啓。傳曰,知道。
李海愚,以戶曹言啓曰,宗廟西邊外墻頹圮處改築之役,今已畢役,刻識年條,而改築間數及監董郞廳看役計士姓名,依前例書入,竝與工匠等姓名,載之謄錄,以爲後考之意,敢啓。傳曰,知道。
柳畊,以兵曹言啓曰,宗廟大門西邊墻垣頹圮處,今已畢築矣。守直衛軍解送之意,敢啓。傳曰,知道。
尹鼎烈,以義禁府言啓曰,公忠道魯城縣定配罪人趙奎煥放送事,承傳啓下矣。趙奎煥,卽爲放送事,分付該道道臣之意,敢啓。傳曰,知道。
庚午七月二十一日卯時,上詣北苑。皇壇望拜禮入侍時,行都承旨洪義浩,行左承旨李海愚,行右承旨金宗善,左副承旨柳畊,右副承旨李魯益,同副承旨尹鼎烈,記事官李紀淵,假注書朴來謙,記事官李光文·金陽淳,檢校直閣沈象奎,檢校待敎朴綺壽,以次詣閤。時至,通禮跪啓請外辦。上具翼善冠·衮龍袍,乘輿出宣化門。藥房都提調金思穆,提調沈象奎,副提調洪義浩進輿前奏曰,早朝勞動,聖體,若何?上曰,一樣矣。仍由協陽門·建陽門·靑陽門,至幕次。通禮跪啓請降輿,上降輿入幕次。敎曰,入小次後,問安勿爲之。出榻敎少頃,上改具黑圓領袍,仍詣板位。通禮跪啓請行四拜禮,上行四拜禮。通禮啓請跪,上跪。執事者焚香訖。通禮啓請行四拜禮,上行四拜禮。通禮前導,還御幕次。敎曰,望拜禮後,問安勿爲之。出榻敎仍具翼善冠·衮龍袍,出幕次。上曰,雨意如此,參班儒武,有難召見,使之退去,可也。又命海愚書傳敎曰,戶房承旨,與禮曹堂上·戶曹郞廳,依定式馳詣宣武祠,奉審摘奸以來。仍由靑陽門·建陽門·協陽門,入宣化門還內,諸臣以次退出。
庚午七月二十一日辰時,上御誠正閣。科次入侍時,行右承旨金宗善,假注書朴來謙,記事官李光文·金陽淳,藝文提學金羲淳,副校理金學淳,修撰鄭元容,檢校待敎朴綺壽,以次進伏訖。上曰,收券爲幾軸乎?宗善曰,十四軸矣。上曰,前例選幾人乎?宗善曰,前例或選六人矣。上曰,今番亦選六人,可也。考試訖。上命書傳敎曰,七夕製賦居首三下進士尹致翼,直赴會試,之次草三下進士李能秀,給一分,又之次草三下生員鄭東萬,次上生員李宜鉉,草次上生員柳之習,進士尹聲大,竝令該曹,考例施賞。又命書傳敎曰,入格儒生,明日待令。仍命退,羲淳等退出。又命退,承史以次退出。
上在昌德宮。停常參·經筵。
尹鼎烈啓曰,行大司憲李直輔,掌令金驥燦·李廷璞,持平李魯集在外,柳訸未署經,執義未差,監察茶時之意,敢啓。傳曰,知道。
尹鼎烈啓曰,右副承旨李魯益,今日不爲仕進,卽爲牌招,何如?傳曰,允。
柳畊啓曰,臣畊,入直禁軍戎器點考,進去下直之意,敢啓。傳曰,知道。
柳畊啓曰,臣依定式進詣仁政殿月臺,入直禁軍戎器點考則無頉,仍以傳敎內辭意勞問,則亦皆好在云矣,敢啓。傳曰,知道。
尹鼎烈啓曰,藥房三提調,持湯劑來待矣。傳曰,封入。
以右副承旨李魯益牌不進罷職傳旨,傳于尹鼎烈曰,只推。
傳于尹鼎烈曰,全羅監司留待。
傳于尹鼎烈曰,全羅監司入侍。
傳于尹鼎烈曰,入格儒生入侍。
吏曹口傳政事,以李琦鉉爲雲峯縣監。
備忘記,全羅監司李相璜下直,長弓一張·長箭一部賜給。
備忘記,承傳色內官金振玉。
嘉順宮承言色內官黃泰文,竝從重推考。
備忘記,雲峯縣監李琦鉉下直,長弓一張·長箭一部·片箭一部·筒兒一箇賜給。
傳于尹鼎烈曰,嘉順宮掌務內官洪應疇,汰去。
尹鼎烈,以禁衛營言啓曰,昨日北苑望拜禮時,槍劍軍不待令下,徑先雨具,揆以師律,萬萬驚駭,常時不能檢飭之失,臣不勝惶恐待罪,而當該把摠哨官,爲先決棍汰去之意,敢啓。傳曰,知道。
尹鼎烈啓曰,昨日北苑望拜禮時,軍兵雨具,不待令下,徑先爲之,事之駭然,莫此爲甚,臣之矇未覺察,不卽禁飭之失,不勝惶悚,而常時不能檢飭之兵曹判書該營將臣,不可無警,竝從重推考,何如?傳曰,已處分矣。
尹鼎烈啓曰,每於動駕之時,若値雨下,則蛟龍旗之一邊雨具,一邊取稟,例也,而昨日望拜禮時,先爲雨具,仍不提稟,萬萬駭然,當該宣傳官,所當重勘,而本院請推之外,無他可施之罰,何以爲之?敢稟。傳曰,已命處分矣。
傳于尹鼎烈曰,北苑望拜禮時,侍衛軍兵,竝皆雨具,故已怪其徑先,而未及下敎矣,今見禁營草記,益覺駭然,師律所關,尤異他事,侍衛之徑先雨具,軍兵由此次第例具,推此可知,必是倉卒侍衛之不能操心,自爲占便,難可一一罪之,兵曹判書,施以越俸三等之典,摠府堂上首官,罷職不敍事,全於兵曹堂下·摠府首郞·武兼首官,竝決棍五度汰去,以蛟龍旗言之,今聞一邊取稟,一邊雨具,自是定式不易之例,而乃敢擅自雨具,又不入稟,比之前事,極加痛駭,當該宣傳官,爲先捉囚龍虎營,明日兵判馳往該營,齊聚諸宣傳官,各別嚴棍十度後汰去,以爲不遵紀令臨急自斷之罪者之戒,至於該營各差備將領,雖致互相認看而爲之,焉逭當罪?竝決棍汰去,而武藝統長,亦入不飭之中,左右統長,竝汰去,啓螺次知及各項差備頭目中不飭者,亦區別論勘,而同右處分,而傳敎中或不當其罪者,一倂安徐事,兵判咸宜知悉,査問擧行後草記,該營大將,亦爲從重推考,而訓營則將臣杳無一言,溺職大矣,當該大將記過,以警日後。
傳于尹鼎烈曰,當該承旨之全不警咳,又不飭察,大非惟允之所可當者,不可以雨具之微事,有所不論,施以罷職之典,近來紀綱日頹,爲百執事者,惟事占便姑息,故凡於各其所掌,未嘗留意,雖以承旨言之,爲兵房者,不能一知其儀衛仗簿之屬,爲刑房者,亦未知律令議讞之輕重,焉可以行號令於百各司,而各司,亦能宣受其令而效之乎?此傳敎,承旨各別銘心,俾存擧職之心。
傳于尹鼎烈曰,當該當番承傳色中官,竝罷職。
尹鼎烈啓曰,臣與左副承旨柳畊伴直矣,纔已罷職出去矣。伴直無人,右副承旨李魯益,所當牌招,而拘於廳規,不得請牌,何以爲之?敢稟。傳曰,許遞,前望單子入之,待下批牌招察任。
傳于尹鼎烈曰,都承旨·左承旨·右承旨竝許遞,前望單子入之,待下批察任。
承旨前望單子入之,洪奭周·李海愚·柳相祚·金會淵·金履載落點。
以承旨前望單子,傳于尹鼎烈曰,前大司諫曺允遂敍用。
尹鼎烈,以禮曹言啓曰,卽接尙州幼學李好謙所志,則以爲,同姓七寸叔睦,嫡妾俱無子,以其同姓六寸兄奎第二子好善,欲爲繼後,兩家諸族,相議完定,而未及禮斜之前,奎夫妻俱歿,拘於常規,不得循例禮斜,依定式草記稟處事,呈狀矣。凡係繼宗立後者,兩邊與受,明有可據而不得登聞者,許令該曹,論理草記事,曾有筵奏定式,而門長李好謙所訴旣如此,依定式李奎第二子好善,立爲李睦之後,何如?傳曰,允。
尹鼎烈,以兵曹言啓曰,卽接西所衛將尹衡東牒報,則永肅門外局廳南邊大松一株,拔根顚仆云。令該所,依例斫去之意,敢啓。傳曰,知道。
刑曹啓目牒連,忠州牧殺獄罪人林光得獄事段,憑藉官令,作拏村里,致使八朔孕女,墮胎致死,而第其屍體四縫,旣未見被傷之痕,則告主所謂結縛顚仆等說,固不足取信,律文中墮人胎之律,公使人威逼死之律,政合援用於此獄,而林光得段,橫侵不干之村女,目見其懷孕滿朔,而私自拘留於連夜冷房,使之徑産,致命於九日之內者,可謂兩罪俱發,償命重典,雖難遽議,其在懲一礪百之道,合施加等之律,而臣曹不敢擅便,上裁,何如?判付啓,林光得之驅脅孕婦,竟至致命,不可以傷處無驗,有所容恕是矣,頑悖之習,不可不各別嚴斷,施以比於兩罪俱發,以重者論之律之上律爲良如敎。又啓目粘連,瑞興金履智獄事段,四經道査,五獻曹讞,已成斷案,而先朝己未判付,旣嚴且正,正犯之指使其子,一直藉口者,本罪外又添死罪,更加嚴刑,期於承款,何如?判付啓,此獄段,先朝下敎,嚴重敎是則,今此獄事,無異昔日受敎之事是如乎,施以償命之律爲良如敎。又啓目粘連,江陵朴春成獄事段,屢經行査,斷案已成,實因明的,詞證丁寧,搗築二字之疑,道臣劈破之論,亦甚的確,償命一款,無容更疑,加刑取服,何如?判付啓,此獄段,以强犯弱,顯有辜內之跡,以賤凌班,不顧名分之重,焉逭三尺之律?自劈二字之疑,依法償命,以懲日後爲良如敎。
吏曹判書李勉兢疏曰,伏以臣以至不肖極無似之賤,受兩朝不世之遇,颺歷內外,兜攬淸顯,滾到八座之崇班,恩至渥也,榮已極矣,豈敢自占便宜,便決明時?蓋其情,有萬不獲已者,跧伏江外,亦已踰年,每與田夫野老,歌詠聖澤,鳧雁自在,筌蹄相忘,庶幾身作幸民,以卒餘生,不自意天官新命,忽侈於樗櫟之棄物,馹召諭旨,繼下於蓬蓽之窮居,村巷傳呼,鄕隣動色。夫銓衡淸要,世人之所艶,簪履收用,聖朝之優渥,手捧華誥,榮感無比,在臣分義,固當竭蹶登程,以伸叩謝之忱,而臣於昨年春間,重被臺論,前後奏封,畢暴衷悃,今不敢架疊,而顧其情踪之危臲,未可以日久而少紓。蓋春曹閑官也,而猶且求罪於無罪之地,齗齗不已,至有無嚴之論斷,自是以後,不敢自齒於搢紳之列,尋常官職,亦不免逡巡退避,以盡自靖之道,顧此冢宰重任,素稱睢盱之場,臣若冒沒一進,必將瘡疣百出,上而孤負寵眷,下而厚招譏謗,鋒鏑叢身,顚沛乃已,思之及此,不寒而栗。且臣於銓曹佐貳,放恣循私之評駁,改正竄配之請勘,狼狽不一,顧今職名雖異,均是銓任,況長官之責,不比於亞三堂之參論而已,則又安敢拚棄廉隅,復循覆轍也哉?情勢非一,鐵限在前,百爾思量,萬無趨承之望,玆敢齋沐治疏,縣道封進,至於材器不稱之實,衰病難强之狀,亦未暇煩陳。伏乞聖上,天地父母,俯察至切之懇,亟命鐫改,仍治逋慢之罪,以肅朝綱,千萬幸甚。臣無任云云。答曰,省疏具悉。不必引久事,卿其勿辭,卽爲上來行公。
敎全羅監司李相璜書。王若曰,賑飢民四百餘萬,憂虞無減於昨年,按列州五十有三,委寄特重於他路,佇聞福星之譽,蹔撤卿月之班,惟卿,圭璋令姿,銀潢餘泒,自秉筆於翰苑,受知先朝,曁長席於黌堂,作式多士,文華允洽,蓋將黼黻乎王猷,才具兼通,亦能綜練於廟務,飭操履於繩準之限,惟知分內當然,蘊精神於膠擾之場,曷嘗忙後錯了?所以昔按海臬,布惠政於敏蒲,近釐松都,戢囂俗之頑梗,惟嘉績已著於踐履,則利器宜別於錯盤,眷彼湖南繁富之鄕,實爲國內根本之地,所管者乃漕米稅鹽封松戰船竹木之務,簿書箱盈而案堆,厥産則有郯藤荊枲陳㯃巵薑橘柚之饒,市販雲委而阜積,是皆公私之共其利,視歲爲差,亦惟軍國之取以需,生物有數,矧乎瞻衣冠之月出,王跡於是乎肇基,毓山川之地靈,人材從古而甚盛,拱護之所任自別,採訪之爲責不輕,第緣蝟弊之滋興,莫致鴻澤之遠洽,徭賦悉漏於口籍,民情之黠狡漸加,儲蓄半歸於尾閭,吏習之奸蠹孰察,獄訟多錄啓之案,類非金贖之輕刑,關防少堠望之兵,蓋無石畫之長策,自經三農大無之後,益有重病小愈之憂,原流戶之次第奠居,寧或緩於撫恤,新舊籍之分數準摠,宜共濟於惠威,顧此時旬宣之尤難,須其人望實之俱備,玆授卿以全羅道觀察使兼兵馬水軍節度使·巡察使·全州府尹,卿其秪服寵命,務恢良圖,承流布澤之方,本之才識,蠲徭薄稅之政,制以廉勤,俾我沮漆之鄕,復覩龔·黃之治,柔不茹而剛不吐,須勉殿最之必嚴,禮以導而刑以齊,豈云名敎之少補?興一利不如祛一弊,勿庸濫越於條科,存諸心必有發諸言,亦在講商其便否,若其裁稟,厥有典常,於戲,褰郭賀之帷,攬范滂之轡,宣洪化於草偃風動,可絶夜戶之鳴桴,勵素操於蘗苦氷淸,將見俗吏之解印,行且召矣,往其欽哉。故玆敎示,想宜知悉。知製敎趙鍾永製進。
庚午七月二十二日午時,上御誠正閣。全羅監司,入格儒生同爲入侍時,同副承旨尹鼎烈,記事官李紀淵,記事官李光文·金陽淳,全羅監司李相璜,以次進伏訖。上曰,儒生使之先爲進前,可也。進士尹致翼·李能秀,生員鄭東萬·李宜鉉·柳之習·尹聲大,以次進奏姓名。致翼·能秀先退。東萬等領賞,四拜而出。上曰,完伯進前。相璜進奏職姓名。上曰,念彼湖南,纔經大歉,瘡痍溢目,下去懋哉,克盡對揚之策,可也。相璜曰,湖南一方,素稱難治,顧臣才具蔑劣,萬難堪承,而況新經大侵,百弊如蝟,遙度事勢,已極罔措,畢竟僨誤,孤負委寄,固所自分,而尤有所萬萬悶迫者,以言乎稅納,則惟彼守令與民生,非不知常賦之不可緩也,關係之爲莫重,而流離死亡,指徵無處,以言乎還穀軍布,則分等停退,特出於朝家之軫恤,哀彼小民,賴活殘命,而荷逋而流散,未納而死喪者,十居八九,勢將分徵隣族,而常年此政,猶謂之生民切骨之冤,況此時此民,自己之還布,猶難拮据,無異於乾木生水,則顧以許多停退之數,豈有分排懲出之道哉?以言乎軍額,則常時案額,尙多虛錄,實爲三政最弊,而自經饑饉癘疫之後,一面殆虛,十室九空,目下事勢,代充無路,其外大小爲弊之端,固難一一枚擧,而若無別般措劃之道,則將有廢棄一方之慮,經曰民惟邦本,又云寧失於民,然而以臣淺見,固無良策,而第揆度事情,陳請矯捄,以爲一分保恤之計,而預玆略陳矣。上曰,極力措處,以爲便宜從事之地,可也。因命宣諭別諭,又命先退。相璜退出。命退,承史以次退出。
上在昌德宮。停常參·經筵。
自辰時至人定,灑雨下雨,測雨器水深二分。自人定至二十四日開東,灑雨下雨,測雨器水深二寸九分。
李海愚啓曰,行大司憲李直輔,掌令金驥燦·李廷璞,持平李魯集在外,執義未差,持平柳訸未署經,監察茶時之意,敢啓。傳曰,知道。
李海愚啓曰,藥房都提調·提調,持湯劑來待矣。傳曰,封入。
金會淵啓曰,各軍門將官有闕代,過三日不爲差出,則該房察推事,曾有定式矣。御營中軍有闕,已過三日,而該營大將李堯憲,謂有情勢,尙不差出,事甚未安,推考,何如?傳曰,允。將臣之無敢稱情勢,先朝下敎,何等嚴重,而今乃引義,殊涉不當,況臺言爽實,何足以是爲難安乎?嚴飭擬望自辟事,分付。
洪奭周啓曰,新除授行右承旨柳相祚,時在慶尙道安東地,斯速乘馹上來事,下諭,何如?傳曰,許遞。前望單子入之,待下批牌招察任。
承旨前望單子入之,曺允遂落點。
兵曹口傳政事,護軍單金宗善,副護軍單李魯益。
兵曹,以朴基豐爲御營中軍。金會淵,以兵曹言啓曰,謹依下敎,宣傳官金,龍虎營拘留之意,敢啓。傳曰,知道。
以平安監司李晩秀狀啓,義州府頹壓渰沒民戶恤典成冊,更修正上送,而惶恐俟勘事,傳于李海愚曰,令廟堂,依道臣所請擧行,而其外益於民恤者,務從厚優事,分付道伯,勿待罪事,亦爲自政院,回諭。
金會淵,以兵曹言啓曰,謹依傳敎,臣馳往龍虎營,齊聚諸宣傳官後,龍旗次知宣傳官金,嚴棍十度,汰去放送,侍衛軍兵之徑先雨具者,一一査實,而武兼中數三人,有帽機持着者,旋卽捨去,則此與全備雨具有異,亦不可謂全然無罪,不飭之行首武兼李鉉,決棍五度汰去,至於兵曹·摠府郞廳之參班者,以其班次之至近,雨具之不着,侍衛中已爲目覩,有難直斷以犯科。且伏承區別之聖敎,故當該首郞,姑爲待令,更俟處分,挾輦軍則關係之重,非比尋常軍卒,而有此不待令下,尤爲可駭,當該把摠李吉會,哨官吳在敏,竝決棍十度汰去,內吹及禁軍之徑先雨具,雖出於一從龍旗之所致,均之爲不待令下,宜有分等論勘之擧,啓螺次知宣傳官李垕·具載哲,決棍十度,禁軍別將吳毅常,禁軍將金致晙,竝汰去,外此忠壯衛·忠翊衛及扈衛軍官中,間有着笠帽者,當該扈衛別將張漢籌,忠壯衛將兪漢宗,忠翊衛將李秉文,俱難免不能檢飭之罪,竝汰去,何如?傳曰,允。當該侍衛之不爲待令下者,已爲勘治,則不犯科者,自可無罪,且兵摠郞廳,由卿草記,可知瞹昧,特爲放送,可也。
兵曹,以白師誾爲禁軍別將。
金會淵,以司僕寺一二提調意啓曰,濟州出來先後運年例進上馬八匹,別御乘馬二十匹,三名日進上馬六十匹,差備進上馬八十匹,歲貢馬二百匹,山屯馬二百匹,凶咎駑駘馬二十匹,合五百八十八匹內,十一匹船中故失,二十二匹到中路故失,七匹到津頭逃逸,五匹到中路病留,十一匹到本寺病留,一百匹訓鍊都監,二十五匹禁衛營,二十五匹御營廳,軍馬分給除,實納馬三百八十二匹,禾毛色別單書入之意,敢啓。傳曰,知道。
金會淵,以兵曹言啓曰,卽接西所衛將尹衡東牒報,則永肅門外局廳南邊大松一株折傷云。待開門,令該所依例斫去之意,敢啓。傳曰,知道。
金會淵,以訓鍊都監·禁衛營·御營廳言啓曰,訓鍊都監字內宣仁門下宮墻三間許頹圮處,今月二十四日爲始,三營合力改築之意,敢啓。傳曰,知道。
上在昌德宮。停常參·經筵。
自開東至辰時,灑雨下雨,測雨器水深一寸三分。
尹鼎烈啓曰,行大司憲李直輔,掌令金驥燦·李廷璞,持平李魯集在外,執義未差,持平柳訸未署經,監察茶時之意,敢啓。傳曰,知道。
備忘記,城津僉使尹益儉,阿耳僉使南志復下直,各長弓一張,長箭一部,片箭一部,筒兒一箇賜給。
李海愚啓曰,藥房三提調,持湯劑來待矣。傳曰,封入。
傳于尹鼎烈曰,京畿永平縣定配罪人李海慶放送事,分付該道道臣。
兵曹,以金處漢爲摠戎中軍。
傳于曺允遂曰,再明日擧動,進定於明日。
曺允遂啓曰,明日大駕詣宗廟入齋室後,王大妃殿·惠慶宮·嘉順宮問安,何承旨進去乎?敢稟。傳曰,左副承旨進去。
傳于曺允遂曰,明日出宮內門路,以協陽門爲之。
傳于尹鼎烈曰,訓鍊大將李得濟,記過分揀。
金會淵,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得設行之意,敢啓。傳曰,知道。
尹鼎烈,以義禁府言啓曰,再明日擧動時,各差備都事,當爲備員,都事有闕之代,令該曹口傳差出,以爲分排之地,何如?傳曰,允。
上在昌德宮。停常參·經筵。
自人定至夜五更,灑雨下雨,測雨器水深二分。
大駕詣宗廟,入齋室後,王大妃殿·惠慶宮·嘉順宮,遣承旨問安。答曰,知道。還內後,內閣·政院·玉堂·藥房口傳問安。答曰,知道。
藥房都提調金思穆,提調沈象奎,副提調李海愚啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜,王大妃殿氣候,何如?中宮殿氣候,何如?惠慶宮氣候,嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金會淵啓曰,備邊司郞廳來言,今日賓廳日次,而動駕相値,不得來會云矣,敢啓。傳曰,知道。
尹鼎烈啓曰,行大司憲李直輔,掌令金驥燦·李廷璞,持平李魯集在外,執義未差,持平柳訸未署經,監察茶時之意,敢啓。傳曰,知道。
曺允遂啓曰,今日乃是處暑,自明日視事,當爲取稟,而晩炎猶甚,無異盛暑,姑觀日候稍涼,更稟之意,敢啓。傳曰,知道。
金會淵啓曰,司僕寺內乘,來言捲簾,取稟。傳曰,捲三面。
曺允遂啓曰,臣以王大妃殿·惠慶宮·嘉順宮問安,進去下直之意,敢啓。傳曰,知道。
李海愚啓曰,藥房三提調,持湯劑來待矣。傳曰,封入。
吏曹口傳政事,以韓喆裕爲禁府都事。
尹鼎烈,以義禁府言啓曰,京畿永平縣定配罪人李海慶放送事,承傳啓下矣。李海慶卽爲放送事,分付該道道臣之意,敢啓。傳曰,知道。
庚午七月二十五日卯時,上詣宗廟·景慕宮。秋展謁擧動入侍時,行都承旨洪奭周,行左承旨李海愚,右承旨金會淵,左副承旨曺允遂,右副承旨尹鼎烈,同副承旨金履載,記事官李紀淵,假注書朴來謙,記事官李光文·金陽淳,檢校直提學朴宗慶,檢校直閣李魯益,檢校待敎朴綺壽,以次侍立。時至,通禮跪啓請外辦。上具翼善冠·衮龍袍,乘輿出宣化門。藥房都提調金思穆,提調沈象奎,副提調李海愚進前奏曰,侵早勞動,聖體,若何?上曰,一樣矣。思穆曰,今日殿宮日次問安,姑未承候,藥房何提調。當留院乎?上曰,副提調留院,可也。仍出協陽門·肅章門。通禮請降輿乘輦,上降輿乘輦。進發出進善門·敦化門,至宗廟大門外,上降輦乘輿,入廟大門,至齋室門,降輿入齋室。入齋室後,問安勿爲之事。出榻敎少頃,上改具冕服,出齋室門。贊儀啓請執圭,奭周跪進圭,上執圭,入自東神門,就板位,行四拜禮,仍詣殿內奉審訖。次詣永寧殿,行四拜禮,詣殿內奉審訖,出神門。左議政金載瓚,右議政金思穆奏曰,冒暑勞動,聖體,若何?上曰,一樣矣。載瓚等曰,此去齋殿不近,日候且蒸鬱,蹔御步輦,恐好矣。上曰,不必然矣。思穆曰,湯劑進御,明日則洽滿十貼之限,率醫官入診,議定繼進之劑,是臣等區區之望也。上曰,更當下敎矣。仍還御齋室,展拜後問安勿爲之事。出榻敎通禮跪啓請外辦。上改具翼善冠·衮龍袍,出齋室門。象奎曰,明日所進湯劑,當爲十貼矣,繼進之劑,當爲議定,而醫官言內,早朝診候,最好云,故敢此仰達矣。上曰,再明朝入診,可也。仍乘輿出廟大門,降輿乘輦,進發至景慕宮大門外,降輦乘輿,入宮大門,降輿入齋室。入齋室後,問安勿爲之事。出榻敎少頃,上改具冕服,出齋室門。贊儀啓請執圭,奭周跪進圭,上執圭,入神門,詣版位,行再拜禮,詣神位前奉審。次詣望廟樓前板位,行四拜禮,詣樓上奉審訖,出神門。象圭奏曰,今日湯劑進御時刻若至,則當於此處煎入乎?上可之。仍御齋室,展拜後問安勿爲之事。出榻敎通禮跪啓請外辦。上改具翼善冠·衮龍袍,出齋室門,乘輿出宮大門,降輿乘輦,進發至宗廟前路,降輦步過,復乘輦,入敦化門·進善門,降輦乘輿,入肅章門·協陽門,出標信解嚴。嘉順宮進服加味六君子湯,五貼式日次製入事。出榻敎由宣化門還內,諸臣以次退出。
上在昌德宮。停常參·經筵。
尹鼎烈啓曰,行大司憲李直輔,掌令金驥燦·李廷璞,持平李魯集在外,執義未差,持平柳訸未署經,監察茶時之意,敢啓。傳曰,知道。
李海愚啓曰,藥房三提調,持湯劑來待矣。傳曰,封入。
曺允遂啓曰,卽者副校理金學淳,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考,何如?傳曰,允。
曺允遂,以弘文館言啓曰,本館上番闕直,事甚未安,應敎朴周壽,卽爲牌招入直,何如?傳曰,允。
以應敎朴周壽牌不進罷職傳旨,傳于曺允遂曰,只推。
曺允遂,以弘文館言啓曰,本館上番闕直,事甚未安,修撰鄭琮鎭,卽爲牌招,姑陞入直,何如?傳曰,允。
金會淵,以兵曹言啓曰,今月二十九日,一番內禁衛番次矣。該番將未差之代,依承傳,口傳擬入之意,敢啓。傳曰,知道。
兵曹口傳政事,以李石求爲內禁將。
金會淵,以禮曹言啓曰,元陵大王陵上莎草有頉處改修吉日時,以來八月二十日辰時,推擇啓下矣。改修都監都提調·提調·郞廳,令該曹,依例差出擧行,何如?傳曰,允。
曺允遂,以禮曹言啓曰,經宿動駕時告廟,前二日爲之事,載在禮文矣。今此幸行時,宗廟景慕宮告由祭,來八月二十五日,依例遣大臣設行事,知委,何如?傳曰,允。
金會淵,以兵曹言啓曰,武臣賓廳講書及武經講書人員,加抄別單書入之意,敢啓。傳曰,知道。
李海愚,以戶曹言啓曰,各道年分事目,從近當磨鍊以入矣。災傷覆審,勿送敬差官,專委道臣,已成近例,今年亦依此擧行事,分付,何如?傳曰,允。
金會淵,以摠戎廳言啓曰,卽接管城將沈公燁所報,則以爲,本城訓鍊都監字內女城十六隅,石築二隅,禁衛營字內女城十一堞·二十八隅·石築二間頹圮云矣。趁卽改築之意,分付字內營門,何如?傳曰,允。
副校理金學淳疏曰,伏以臣卽接家信,則臣之老母,素患痰積之症,近因晩炎之愈熾,猝添外感,轉成關格,嘔泄無數,而氣息凘綴,寒熱交作,而症情危劇,雜試刀圭,少無動靜,自夜至朝,一直苦劇,家僮踵至,促臣歸視,臣自聞此報,方寸煎灼,按住不得,玆敢忙陳短章,徑出禁扄。伏乞聖慈,俯垂矜諒,亟遞臣職,以便救護,仍治臣擅離之罪,以肅朝綱,不勝幸甚。臣無任云云。省疏具悉。爾其勿辭救護。
上在昌德宮。停常參·經筵。
進御加味二陳湯,自今日停止事,榻前下敎。
金會淵,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
曺允遂啓曰,來初一日輪對日次矣,敢稟。傳曰,爲之。
尹鼎烈啓曰,行大司憲李直輔,掌令金驥燦·李廷璞,持平李魯集在外,執義未差,持平柳訸未署經,監察茶時之意,敢啓。傳曰,知道。
注書李紀淵病,代以李永昆爲假注書。
曺允遂,以弘文館言啓曰,本館上番姑陞入直,事甚未安,應敎朴周壽,旣有只推之命,卽爲牌招入直,何如?傳曰,允。
曺允遂,以禮曹言啓曰,郊壇四孟朔,遣禮郞看審,有無頉草記事定式矣。發遣郞廳,南郊南壇·東郊先農壇·先蠶壇·南郊雩祀壇·北郊祈雨壇·東郊馬祖壇·南郊漢江壇·司寒壇·北郊厲壇,次第看審,則先農壇·先蠶壇·馬祖壇·厲壇壇上及四面紅箭門壇垣階砌,俱爲無頉,而南壇前面階砌塗灰,間間剝落,雩祀壇西邊紅箭門柱根塗灰,祈雨壇南邊紅箭門柱根塗灰,漢江壇東南西邊紅箭門柱根塗灰,司寒壇西邊紅箭門柱根塗灰,竝剝落,卽爲修改事,分付該監,而此後看護等節,另加申飭之意,敢啓。傳曰,知道。
刑曹啓目粘連,文川郡殺獄罪人金汝中獄事段,兩檢所錄,若是參差,參看諸人,無一公證,直請償命,有非哀敬之義,上裁敎是白乎旀,茂山府殺獄罪人柳成祿獄事段,酒食醉飽之後,自高落地,安知無內受其損乎?踢太彬者成祿,而太彬因此致死,則成祿烏得免償命之律,更加嚴刑,期於取服,何如?判付啓,文川郡殺獄罪人金汝中獄事,致疑之端不一,而至於四疑則惟輕,實出折獄欽恤之道,特施減死之典爲旀,茂山府殺獄罪人柳成祿獄事段,執情而言,亦可謂免死之端是如乎,施以減死之律爲良如敎。
上在昌德宮。停常參·經筵。
夜自一更至二十九日開東,灑雨下雨,測雨器水深二寸五分。
尹鼎烈啓曰,行大司憲李直輔,掌令金驥燦·李廷璞,持平李魯集在外,執義未差,持平柳訸未署經,監察茶時之意,敢啓。傳曰,知道。
備忘記,鍾城都護府使韓義運下直,長弓一張,長箭一部,片箭一部,筒兒一箇賜給。
傳于洪奭周曰,吏判尙未上來肅命,嚴飭入來。
傳于洪奭周曰,違牌罷散人,竝敍用。
以公忠監司金蓍根啓本,罪人趙奎煥放送事,傳于尹鼎烈曰,當該啓字誤踏中官,令該府拿問處之,放送罪人趙奎煥,長番差下。
曺允遂,以弘文館言啓曰,本館上番姑陞入直,事甚未安,應敎朴周壽,旣有只推之命,卽爲牌招入直,何如?傳曰,允。
以應敎朴周壽牌不進罷職傳旨,傳于曺允遂曰,只推。
洪奭周,以吏曹言啓曰,來八月初一日行景慕宮朔祭獻官,前承旨洪義浩塡差,而時無職名,令該曹口傳付軍職,何如?傳曰,允。
兵曹口傳政事,護軍單洪義浩。
金會淵,以兵曹言啓曰,宣仁門下宮墻及小東門頹圮處,今已修築矣。把守軍兵,本處還爲入直之地,分付,何如?傳曰,允。
金會淵,以訓鍊都監言啓曰,因兵曹草記,宣仁門下宮墻及小東門,竝合三間許頹圮處,今已修築,把守軍兵,還入直所,將校解送之意,敢啓。傳曰,知道。
金會淵,以訓鍊都監·禁衛營·御營廳言啓曰,訓鍊都監字內宣仁門下宮墻三間許頹圮處,今已畢築之意,敢啓。傳曰,知道。
金履載,以賑恤廳言啓曰,東部蓮池洞契任掌崔順昌,今月二十八日本洞路傍,得二歲遺棄男兒,同里居良女劉召史,欲爲收養,南部竹廛洞契任掌姜龍得,今月二十八日本洞路傍,得一歲遺棄兒,同里居良女尹召史,欲爲收養,貧不自食,皆願受料,告于本部,自各該部,同日牒呈,故依節目竝爲給料,使之乳養之意,敢啓。傳曰,知道。
刑曹啓目粘連,黃州牧殺獄罪人金應得獄事段,自刺與被刺之痕,昭在法文,査啓所論,極其的確,斷案已成,加刑取服,何如?判付啓,前後跋啓曹讞,俱難於從輕之典,依前刑訊,另加得情爲良如敎。
上在昌德宮。停常參·經筵。
自開東至申時,灑雨下雨,測雨器水深八分。
尹鼎烈啓曰,行大司憲李直輔,掌令金驥燦·李廷璞,持平李魯集在外,執義未差,持平柳訸未署經,監察茶時之意,敢啓。傳曰,知道。
備忘記,茄波知僉使成龍彦,神光僉使成樂鎭,雲寵萬戶具允鼎,楸坡萬戶元植下直,各長弓一張,長箭一部,片箭一部,筒兒一箇賜給。
以領府事李時秀沐浴呈辭,傳于曺允遂曰,給由馬。
曺允遂啓曰,前檢閱洪敬謨,旣已敍用,令該曹口傳付〈軍〉職,牌招入直,何如?傳曰,允。
以應敎朴周壽牌不進罷職傳旨,傳于曺允遂曰,只推。
曺允遂,以弘文館言啓曰,本館上番姑陞入直,事甚未安,應敎朴周壽,旣有只推之命,副校理金學淳,由限已過,竝卽牌招,以爲推移入直之地,何如?傳曰,允。
吏曹口傳政事,檢閱單洪敬謨。
以應敎朴周壽,副校理金學淳牌不進罷職傳旨,傳于曺允遂曰,只推。
備邊司薦望,以趙德潤爲咸鏡監司。
傳于曺允遂曰,政官牌招開政,咸鏡監司下批,使之不日辭朝。
曺允遂,以吏曹言啓曰,新除授長津府使李英植戶奴呈狀內,矣上典於新除之職,固當卽謝恩命,而禫月未盡,方在公忠道藍浦地鄕廬,彌月虛縻,分義悚惶,卽速入啓遞改云。該府使,尙在禫月未盡之中,則邊地守令之許久瘝曠,實涉可悶,而此與無端圖遞有異,改差,何如?傳曰,允。
有政。吏批,判書李勉兢未肅拜,參判林漢浩進,參議南履翼牌不進。左副承旨曺允遂進啓曰,判書李勉兢在外未肅拜,參議南履翼牌不進,小臣獨政未安,何以爲之?敢稟。傳曰,仍爲之。以洪大浩爲執義,李惟命爲副應敎,洪命周·任天常爲副修撰,吳泰賢爲禮曹參判,閔命爀爲刑曹參判,朴宗來爲兼知經筵,曺允大爲兼弘文提學,金載瓚爲元陵改修都監都提調,金道燁爲尙衣別提,李潞秀爲仁川府使,鄭東元爲金山郡守,李爲金川郡守,兼祭酒單李直輔,元陵修改都監提調二單朴崙壽·朴宗慶,郞廳單李周憲,柳漢源爲長津府使,咸鏡監司單趙德潤。
兵批,判書金履度服制,參判金在昌受由,參議李貞運入直進,參知鄭景祚病,行左承旨李海愚進。以李命楗爲礪峴僉使,金鍾輯爲明月萬戶。
以吏曹參議南履翼牌不進罷職傳旨,傳于曺允遂曰,只推。
李海愚啓曰,明日次對,兩司當爲進參,除在外·未署經外,未肅拜人員,待開門牌招,何如?傳曰,允。
李海愚,以司僕寺一二提調意啓曰,濟州山馬監牧官金商磔,己巳·庚午兩年條封進馬二匹,今纔上來,毛禾色別單書入,依例內廐立養之意,敢啓。傳曰,知道。
上在昌德宮。停常參·經筵。
藥房都提調金思穆,提調沈象奎,副提調李海愚啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
尹鼎烈啓曰,行大司憲李直輔,掌令金驥燦·李廷璞,持平李魯集在外,執義洪大浩牌不進,持平柳訸未署經,監察茶時之意,敢啓。傳曰,知道。
備忘記,神方萬戶魚錫命下直,長弓一張,長箭一部,片箭一部,筒兒一箇賜給。
傳于曺允遂曰,禮房承旨,馳詣宗廟,景慕宮,奉審摘奸以來。
傳于金會淵曰,大臣·備局堂上引見。
以執義洪大浩牌不進罷職傳旨,傳于金會淵曰,只推。
金會淵啓曰,左右邊捕將,竝改差事,命下矣。捕將重任,不可一刻暫曠。在前如此之時,有曾經大將權察之例,今番則何以爲之?敢稟。傳曰,曾經大將兼察。
金會淵啓曰,左右邊捕將,以曾經大將兼察事,命下矣。何大將兼察乎?敢稟。傳曰,以許遞大將兼察。
金會淵啓曰,左右邊捕將,以許遞大將兼察事,命下矣。兼察左邊捕盜大將尹得逵,右邊捕盜大將李溏,竝卽牌招聽傳敎,何如?傳曰,允。
兵曹,以吳毅常爲左邊捕盜大將,以白師誾爲右邊捕盜大將。
金會淵啓曰,新除授左邊捕盜大將吳毅常,右邊捕盜大將白師誾,竝卽牌招,傳授命召及大將牌·傳令牌,何如?傳曰,允。
傳于曺允遂曰,輪對官,來初三日來待。
洪奭周啓曰,卽伏見平安監司李晩秀今春夏等褒貶啓本,則守令無一人居下,殊無嚴明殿最之意,推考警責,何如?傳曰,允。
金會淵啓曰,卽伏見平安兵使李潤謙今春夏等褒貶啓本,則邊將無一人居下,殊無嚴明殿最之意,推考警責,何如?傳曰,允。
傳于尹鼎烈曰,當該中官,令該府拿問嚴勘。
以中官許銀拿處傳旨,傳于尹鼎烈曰,分揀。
曺允遂,以弘文館言啓曰,本館上番姑陞入直,事甚未安,應敎朴周壽,副校理金學淳,旣有只推之命,與新除授副應敎李惟命,竝卽牌招,以爲推移入直,副修撰任天常·洪命周,一體牌招察任,何如?傳曰,允。
以應敎朴周壽,副校理金學淳,副修撰任天常·洪命周牌不進罷職傳旨,傳于曺允遂曰,只推。
以公忠監司金蓍根狀啓,進上生松耳·早紅柿子,限內不得封進,惶恐待罪事,傳于洪奭周曰,勿待罪事,回諭。
洪奭周,以吏曹言啓曰,今此南壇祭終獻官預差,前副修撰尹尙圭,壇下執禮,前副修撰尹久東,楮子島報謝祭大祝,前副修撰宋翼淵塡差,而時無職名,令該曹口傳付軍職,何如?傳曰,允。
兵曹口傳政事,副司果尹久東·尹尙圭·宋翼淵,竝單付。
金會淵,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得設行之意,敢啓。傳曰,知道。
金會淵,以兵曹言啓曰,各廳堂下武臣朔試射,庚暑勿爲設行事,曾有定式矣,今七月朔試射,依定式停止之意,敢啓。傳曰,知道。
禁府啓目,中官徐完世原情云云。傳旨內辭緣,泛稱遲晩,所當請刑是白乎矣,長番內侍勿爲請刑,載在大典通編,議處,何如?判付啓,依允。
西春君爗疏曰,伏以臣於病暍涔涔之中,伏見該曹帖文下者,以臣塡差於南壇祭初獻官。目今病勢,萬無蠢動之望,而兼臣眼眚之症,近益添劇,便成痼疾,平居房闥之間,尙要人扶,則侵夜駿走之列,初非可論,玆敢略入文字,冒控崇嚴。伏乞天地父母,矜臣實病之難强,卽命遞改,仍治臣瀆撓之罪,以肅朝綱,千萬幸甚。臣無任云云。答曰,省疏具悉。疏辭,許令該曹付標。
吏曹判書李勉兢疏曰,伏以臣於日前,猥上一疏,備陳私義之難冒,竊冀聖鑑之俯燭,及承批旨,不惟不加譴責,曉之以不必引久事,諭之以上來行公,臣聞命踧踖,感惶交竝,極知一味慢蹇,無所逃罪,而若或徒畏義分,不顧廉隅,則其羞朝廷而辱身名,尤當如何?泥首鄕廬,恭俟嚴勘,不意特旨又降,嚴飭入來,殿下奚取於如臣滓累之蹤,而收召之恩,若是勤摯也?於是而迷不知改,臣之罪又加一層矣。然而疾痛之呼,未暇擇言,慈覆之天,有欲必從,殿下於臣父母也,安得不畢陳衷懇,以祈終始之澤乎?昔宋臣歐陽脩,上表乞罷,有曰,苟無大過,善退其身,昔之爲臣,全此者少。頃侍先帝,屢陳斯言,今之懇誠,蓋迫於此。臣之庸愚,雖不及古人萬萬,而亦嘗竊慕斯義,志願有在。立朝三十年,荷兩聖敎導含容之恩,倖免大戾,今已髮短齒衰矣。中間銓任,屢遭彈駁,而竊自以爲睢盱之場,雖古之名臣碩輔,或不免譏評之至,況以固滯之性,孤畸之跡,竊冒匪據,宜其自取。詮地一步雖鐵限,官守不間於要閒,庶幾隨遇殫竭,可幸無罪。不意春官有司之責,亦不能事事,又遭大狼狽,譏斥之言,無所不有,若又進進而不已,則必將免不得大過,卒無以善退,違其素志,誤了平生,臣於是瞿然而驚,怵焉而畏。自是以後,水衡京兆之職,奉除命而率皆逡巡,有司貢市之任,承飭敎而敢又逋傲,嗚呼,是豈臣樂爲者哉?誠出於情不獲已焉,況此冢宰重任,尤非如臣駑下,所可堪任,決知其一番出脚,必致顚沛,萬無一幸矣。夫受杖於父母者,號泣而猶復牽衣,被傷於虎豹者,見畫而尙且却步,此臣所以寧伏慢命之誅,不敢爲進身之計,非獨以自來銓職之情勢也。人臣事君之道,不擇夷險,而今臣所辭,專出於自爲身地,似或歉於先公後私之義。然而辭受之節,有關淸朝之四維,倘使臣,獲守匹夫之諒,終作聖世之完人,則亦將爲樹風聲勵廉恥之一端,奚但止於臣身之幸而已哉?且臣桑楡之景已晩,蒲柳之質易衰,耳眼昏眩之症,手脚痿痺之形,雖閒司漫職,亦不敢陳力强行,銓官劇務,尤非可論,惟有屛伏田野,歌詠優游,以圖不報之報耳。嚴命之下,旣無以蠢動,惶蹙之極,終未敢隱默,玆敢不避屢瀆,冒罪更陳。伏乞聖上,特垂哀憐,亟命鐫削臣職名,仍令有司,議臣違傲之罪,俾朝綱整而私心安焉。臣無任云云。答曰,省疏具悉。旣無別般礙於見職之情勢,而無端違傲,卿之事,豈不可訝者乎?冢宰重任,卽爲肅命,以盡激揚之政。
傳于洪奭周曰,吏判疏批已下,嚴飭入來。
戶曹參判閔昌赫疏曰,伏以臣於享官之差也,以病爲辭,疏請變通,非止一二,而覆盆之照,無幽不燭,輒蒙允許。臣每奉恩批,感結肝肺,自謂時當病間,則陳力奔走,期以補前日慢蹇之失矣。今當暑雨蒸濕之時,宿疾增加,無望駿奔,而臣適以社稷秋享祭終獻官,預差而陞實矣。如可自力,則揆以義分,何敢復事瀆擾,干冒宸嚴?而玆不得不忙陳短章,仰塵崇聽。伏乞天地父母,俯垂鑑諒,特命該曹,亟許變通,以重享事,仍治臣瀆擾之罪,以肅朝綱,千萬幸甚。臣無任云云。答曰,省疏具悉。疏辭,許令該曹付標。
咸鏡監司趙德潤疏曰,伏以臣才器庸拙,知慮淺薄,雖在淸朝百執事之末,自揣己分,已不堪承,而獨以先臣眷注之故,偏蒙兩朝剪拂之渥,頂踵毛髮,罔非再造。臣雖迷愚無狀,蹶之忱,敢後他人,而徒緣負乘太濫,斗筲易溢,按藩湖西,瘡疣百出,特以聖上包容之澤,得逭大何,而辜負之罪,追思汗浹,僨敗之餘,悔尤積中。旬宣繁重之任,不但臣夢想之不及,聖明俯燭,當悉底縕,今者北關按察之命,又下於歲月靡久之後,滿心駴恐,無地自容。方伯責任之重,何處不然,而至於關北一路,則比諸他道,所關尤大,地是豐沛之鄕,壤接夷夏之交,疆場之綿邈,民物之衆庶,關防城堡之浩多,布穀兵甲之繁冗,有非雅望素抱,足以彈壓,聰明才諝,足以運用,則實不能承當此任。而乃以如臣之謭劣衰朽,苟然充位,恬然自居,則其於朝廷器使之政,所失非細,而將來之僨誤狼狽,其亦不見是圖。且臣父,五十年前,曾按此道,宣化治蹟,尙爲北人之傳誦不忘矣。臣之不肖,未能爲先臣役,常自赧恧,而今乃猥繩宿趼,荒墜先績,則不但孤負聖恩之不少,其亦繆辱家聲之甚大,臣將何顔,歸見周行之諸士夫乎?左右思量,承膺無路,略以文字,仰暴至懇。伏乞聖慈,亟遞臣新授職名,以安私分焉。臣無任云云。答曰,省疏具悉。卿其勿辭,往欽哉。
檢閱洪敬謨疏曰,伏以同知春秋館事臣趙弘鎭,卽臣之妻父也。臣之所帶兼銜,揆以公格,在下當遞,玆敢援例陳章,仰瀆崇嚴。伏乞聖明,特賜鑑諒,將臣兼銜之任,照例遞改,以安私分,千萬幸甚。臣無任云云。省疏具悉。疏辭,下該曹稟處。
庚午七月三十日午時,上御誠正閣。藥房入診,大臣·備局堂上引見入侍時,都提調金思穆,提調沈象奎,副提調李海愚,假注書朴來謙,記事官金陽淳·洪敬謨,檢校直提學洪奭周,右承旨金會淵,假注書李永昆,事變假注書孫錫祚,左議政金載瓚,行大護軍金羲淳,禮曹判書朴崙壽,戶曹判書朴宗慶,行護軍李得濟·李光益·李肇源·趙弘鎭,副修撰趙琮鎭以次進伏。醫官李敬培·李惟鑑·吳千根·吳仁豐·趙宗協·李漢臣·秦東秀·趙學魯·鄭重周以次進伏於楹外訖。載瓚·思穆進前曰,近日秋涼頓生,而數日則風雨不調,聖體,若何?上曰,一樣矣。載瓚等曰,寢睡·水刺之節,何如?上曰,一樣矣。載瓚等曰,湯劑進御,已經屢日,諸節益臻平復,而膈間痞滯之症,亦若何?上曰,雖無形顯之症,猶未快復,加服湯劑,則可以次次奏效矣。載瓚等曰,元子宮泄候,近復何如?上曰,今則稍勝矣。載瓚等曰,王大妃殿氣候,何如?上曰,一樣矣。載瓚等曰,中宮殿氣候,何如?上曰,一樣矣。載瓚等曰,惠慶宮氣候,何如?上曰,一樣矣。載瓚等曰,嘉順宮氣候,何如?上曰,一樣矣。載瓚曰,醫官入來診候,何如?上曰,次對後爲之,可也。載瓚曰,東萊水營,仍舊艙掘浦,與長生·項串·兩浦移設便否,令道帥臣,具意見論啓後稟處事,曾有所筵稟行會矣。卽見其狀本,則道臣鄭晩錫,以爲項串浦則港口淺露,海門虛闊,戰船實難藏泊,長生浦則山麓拱抱,洋水渟匯,而萊海隔遠,莫施保障之功,鎭堡散處,不便管轄之道,時在本浦則最是賊路之咽喉,邊圉之要衝,而但船艙所設處,乃在於川流入海之口,歲久年深,川道變遷,有分派橫決流沙堆積之患,今若築石成堤,防其橫決,以合水勢,以驅沙堆,則港自浚而水自厚,爲今之計,莫如仍留本浦,不失其形便,稍減其勞費爲辭。左水使李馨秀,以爲項串浦則雖欲築石,不可容易成就,長生浦則船艙基地,實是天作,而兵水兩營之一時竝移,不敢率爾請陳,本艙則乃是川流入海之處,上流橫決,分派海口,積沙成嶼三去庚戌築石潮入之處,以爲助水勢疏貯沙之計,而本營之必設於東萊地方,爲其據於要衝,今因船艙之不便,遽議之他,揆以邊政,萬萬疎虞。若高築傍堤,以防流下之沙,深掘內浦,以貯渟滀之水,則舊艙似有可復之道,而躬審上下役處,則海口成嶼處,新築爲一百八十步,舊築修補處,爲二百十步,上流橫決處石築,爲五百四十步,容入軍丁,當以六萬名一日赴役,而以臣營屬各鎭邑舟師軍卒三千四百四十三名,兵船伺候船四十八隻,除秋操使之五日赴役,則船爲二百四十隻,軍爲一萬七千二百十五名,其餘四萬餘丁,從他區劃,然後庶可完役爲辭。左兵使趙岐,以爲港串浦築石,恐無成就之望,長生浦汊港,雖勝於諸處,而今若移營於蔚山,則列鎭相離,管轄失宜。且兩營竝移,大關更張,不敢遽議。至於本艙基址,乃在兩川合湊之海港,苟能掘沙築堤,則川水不失其道,汊港能就其深,措處之方,當自該閫論列爲辭,而竝請令廟堂稟處矣。蓋移艙與掘浦之議,爲見各異,持論不同,尙不得指一決定,而今見道帥臣所陳,則皆以移艙爲難便,掘浦爲得宜,而道臣則曾任萊府,必當慣見熟量,而今其爲言,若是勤據,尤足以取以爲信矣。博採之道,從多爲上,今則姑捨移艙之策,特從掘浦之論,然後方可爲折衷做事之道,然而容入財力,雖勝於兩營竝移之擧,而亦不可容易措辦,更令道帥臣,詳議生財之道。而容入亦當爲幾何,爛加料度,枚擧啓聞後稟定,何如?上曰,依爲之。出擧條載瓚曰,今番潦水後,川邊石築有無頉,發遣備郞摘奸,則左右築崩頹處,極其浩大,三營門字內,合爲千餘間,而其他少少脫落,不在其中。蓋近來各營門,初不留意於此役,每不免因循捱過,故若經一番雨水,輒致崩潰之患,而因爲抛置,今春筵稟申飭之後,雖或隨毁隨補,而揆以設施之義,豈亶然哉?見今有頉處,待開霽,卽爲一一補築,另從堅鞏,無或如前草草之意嚴飭,此後則有頉而未卽修補,雖使修補,而三年內頹落,則當該將臣,自濬川司草記請推,凡或有頉,一依城堞有頉之例,該掌營門,隨卽枚報于備局,而始役畢役形止,亦爲一體報司,以爲重事役備憑驗之意,定式施行,何如?上曰,依爲之。出擧條載瓚曰,公忠道,補賑人公州嘉善金啓極,願納一千石,當除實職而該邑,誤以前同知修報,故該曹,亦誤認以已經實職之人,只請加資,而所受賞典,乃是嘉義空帖云。該邑之誤報,道啓之不審,俱爲未安,竝推考,當該補賑人加資還收,更以實職施行之意,分付。所謂實職,卽五衛將及同僉樞,而鄕民之所榮耀,衛將爲勝,朝家之所施者,衛將與樞銜,旣無輕重之別,而當受者之所願得者,若在衛將,則依願許施,以愜其望,乃所以勸後之道。補賑一千石以上實職應受者,竝以五衛將差下,而今此賞典,當論以別例,賞典旣畢之後,則不可因此而少忽於衛將,原節目中科條,竝以此分付該曹,何如?上曰,依爲之。出擧條載瓚曰,向來京兆郞官,因備局草記,至有徒配之命矣。今則堂上已爲收敍,郞官尙此在謫,刑政終涉過重,宜有參恕之道,故敢此仰達矣。上曰,放送,可也。出擧條仍命書傳敎曰,黃海道白川郡徒配罪人金載儁放送事,分付該道道臣。載瓚曰,武臣邊地,自有階梯,若非已經訓正者,則內外將履歷之前,無得直差邊將,卽古之官制,而近則雖未經訓正,未經內外將,或不無直差邊將之時,此是始緣不審,終成謬例之致也。此後則申明古制,訓正外若無內外將履歷,則初勿擧擬於邊地望之意,申飭,何如?上曰,依爲之。出擧條載瓚曰,今日次對,御營大將李堯憲,謂有身病,懸頉不進,未知病勢之如何,而武臣懸病,本有禁令,且日前飭敎,極爲嚴重,至以臺言爽實爲敎,尤豈可以是爲引乎?事體萬萬未安,從重推考,何如?上曰,依爲之。出擧條載瓚曰,右邊捕盜大將李溏,受牌之後,以其有昨年所遭,尙不察任,今日亦不進參。蓋所遭之後,初當見任,無怪其若是逡巡,使之一伸,允爲體諒之恩。左邊捕將尹得逵,年近八十,聞其老病,實難供職云。兩捕將竝許遞,何如?上曰,依爲之。出擧條載瓚曰,備局有司堂上有闕之代,上護軍徐榮輔還差,使之察任,何如?上曰,依爲之出擧條上曰,大臣就座,諸宰奏事,可也。崙壽曰,元陵大王陵上莎草有頉處修改,來八月二十日辰時推擇啓下矣。先告事由祭,依癸卯年例,當爲前期四日磨鍊,而秋夕節享,只隔一日,連日行祀,恐涉未安,修改告由,來八月十五日秋夕節享兼行,恐合事宜,而告安祭,修改事畢後,亦當隨時設行矣。祝文中添入撰出事,知委擧行,何如?上曰,依爲之。出擧條崙壽曰,每當解冬霖潦之時,廟殿宮內墻或月臺階砌有頉,則慰安祭,不卜日設行,而行祭後三四日內,又或有頉,連續擧行,事近瀆褻,至爲未安,此不可不一番稟定之事矣。此後宗廟·永寧殿·景慕宮墻階間有頉,則本署本宮提擧,躬詣奉審頉處後,慰安祭設行當否,消詳報來,自臣曹以爲擧行之地,而永禧殿墻階間有頉,則臣曹堂上,進去奉審後,稟旨擧行,恐合事宜,而事體重大,下詢大臣處之,何如?上曰,大臣之意,何如?載瓚曰,廟宮則提擧奉審,永禧殿則禮堂奉審,頉處輕重,行祭當否,隨所見詳審後,報禮曹擧行,果合愼重之道矣。思穆曰,禮判所奏,允合愼重之道,依此擧行,似爲得宜矣。上曰,依爲之。出擧條宗慶曰,今以摠穀推用事,已蒙允,而此不過一時通變,至於恒年不足之數,勢將及今講究,而本曹所納海西長山以北黃州等十一邑大小米,前以船路之不便,作錢上納,而邇來船人輩,熟諳水路之險夷,行船之便易,無異三南云,而以今年言之,私商之屢萬包穀物,陸續往來,俱得利涉,水路之比前無礙,推此可知。上項各邑稅穀中大米,依前以本色上納,則其數雖不過千包,本曹米邊,本自難繼,目下事勢,旣無從他生穀之路,其所補用,亦爲不小。自今年爲始,稅大米則船運上納,恐合便宜,下詢大臣處之,何如?上曰,大臣之意,何如?載瓚曰,度支經用,每患不敷,長山船路,近多利涉,十一邑大米,以本色運納,似好矣。思穆曰,水路利涉無礙,則雖是經用有裕之時,船運來納,恐似便宜矣。上曰,依爲之。出擧條宗慶曰,本曹米條,自來不敷,恒年不足,洽過萬餘包,故東西攛那,僅僅支用,而邇來七八年,以壯營餘儲之移劃,分排補用矣。至於今年,則非但遺儲已盡無餘,又値收租太半減縮,頒祿放料,無以排比,事甚罔涯。見今京外穀簿,在在枵然,如前區劃,實無其路。第摠穀餉米,留庫稍優,從前推移,亦有已例。限八千石,姑先取用,給價該廳,使之從便貿充,則在臣曹,庶救目下之急,在該廳,別無所損,俄以此意,議于大臣,則亦以爲然,故敢此仰達矣。上曰,依爲之。出擧條宗慶曰,月前詢瘼時,因鉢里廛市民所懷,備局草記批旨內,數旣夥多,貽弊必然,此後更勿貽弊於市民,善爲處之事,分付矣。蓋此臘月都政時,待令火爐之借用於廛人,不過一時權宜,而果是貽弊之端,自今以後,依親臨科場時例,以土火爐待令,恐合事宜,故敢此仰達矣。上曰,依爲之。出擧條宗慶曰,昨年湖西·南兩道,酷被大無之災,海西穀物,特命移哺,而船路遼遠,輸運爲難,不得已以海西穀,上納京司,均廳錢移劃兩湖,使之貿穀添還,而湖西穀爲四萬石,湖南穀爲八萬石矣。到今秋序已屆,糴政不遠,莫重國穀,雖不得不捧納,而哀彼災民,纔經大賑,穀貴之患,與昨年無異,添還穀今年耗條,則特命除減,以紓南民切急之情,實合朝家撫恤之盛意,而此係特恩曠典,自下陳請,極爲未安,故敢此仰稟矣。上曰,依此爲之。戶判以此筵敎,行會於兩道,可也。載瓚曰,戶判聞以道峯書院京有司之任,勢將躬往修理,而不敢擅行,俄者議于臣等,故敢此仰達矣。上曰,爲幾里乎?宗慶曰,三十里矣。上曰,從便往來,可也。上曰,玉堂有所懷乎?琮鎭曰,陵園幸行時,御講冊子之載往,自是古規,而間因廢却不行矣。再昨年永陵幸行時,駕住高陽行宮,自上下詢講冊之待令與否,其時陪從玉堂,以未及載來爲奏矣。大抵講冊載隨,本是美規,而伊時下詢之聖意,臣等至今欽仰矣。載往事,卽自本館擧行之節,不必煩奏,第是數十年後復行之事,且載運馬匹等事,不可不一番經稟後擧行,故敢此仰達矣。上曰,依爲之。出擧條會淵曰,今日賓對,臺諫當爲進參,而執義洪大浩,不爲進參,推考,何如?上曰,依爲之。出擧條仍命次對諸臣先退。載瓚曰,臣旣已登筵,姑待診候後退去,是臣之望也。上可之。羲淳等退出,上命藥院三提調進前,醫官入診。思穆曰,診候時平坐,恐好矣。上曰,前亦如此矣。思穆曰,醫官入來者數多,其將盡爲入診乎?上曰,二人先入,可也。惟鑑進前診候訖,退伏奏曰,左右三部調均,而脾胃似有痰候矣。東秀進前診候訖,退伏奏曰,三部調均,而右寸關微有滑意,膈痰猶未盡下矣。思穆曰,頃進湯劑時,議定醫官,今又待令,使之入診恐好矣。上可之,宗協·千根以次診候訖,奏曰,三部調均,而痰候今亦未盡下矣。上曰,痰候果有餘氣,而耳部牽疼之症,亦不快愈。雖不如前之甚,而濃汁尙流,何以則可得快愈耶?宗協曰,此是上焦風熱之祟也。日氣淸涼,則自當解散,難以湯劑奏效矣。象奎曰,脈理微妙,醫官亦難精解,詳知症候然後,渠輩可議定湯劑矣。上曰,自五月,湯劑終不順下,今亦然矣,無乃靜坐房闥,不能行氣之故耶?思穆曰,膈間或有食滯氣滯之症,而亦或有煩鬱之時乎?上曰,不多食,故雖不緊滯,而煩鬱之症,亦不如前冬矣。宗協曰,此是風熱餘氣,又値暑令,不必以此更進調補之劑矣。上曰,耳疼之症,前一望在左,後一望在右,而自今朝又在左,停畜時則尤爲牽痛矣。象奎曰,湯劑停止,誠甚悶迫,卽爲議定之地,恐好矣。上曰,醫官出去議之也。思穆曰,湯劑煎入之後,卽爲進御,恐好矣。上曰,每溫服矣。象奎曰,幸行時醫官所騎馬,前則自司僕有馬單子,而今則無之云。分付兵曹取用乎,抑或如前取用於司僕乎?上曰,分付司僕寺,可也。仍命藥房諸臣先退,思穆等退出。又命退,承史以次退出。
上在昌德宮。停常參·經筵。
酉時,灑雨下雨,測雨器水深三分。自五更至初二日開東,灑雨下雨,測雨器水深二分。
金會淵啓曰,來初五日,朝參日次矣,敢稟。傳曰,停。
尹鼎烈啓曰,行大司憲李直輔,掌令金驥燦·李廷璞,持平李魯集在外,執義洪大浩未肅拜,持平柳訸未署經,監察茶時之意,敢啓。傳曰,知道。
傳于曺允遂曰,輪對官,來初五日來待。
傳于曺允遂曰,發遣吏郞,諸執事淸齋與否,摘奸以來。
吏曹口傳政事,檢閱單李紀淵。
曺允遂,以吏曹言啓曰,今八月初三日行景慕宮秋享大祭亞獻官,前參判金在昌,時無職名,令該曹口傳付軍職,何如?傳曰,允。
兵曹口傳政事,護軍單金在昌。
曺允遂,以吏曹言啓曰,今八月初三日行景慕宮秋享大祭大祝,前副校理尹致後塡差,而時無職名,令該曹口傳付軍職,何如?傳曰,允。
曺允遂,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
金會淵,以兵曹言啓曰,拆見平安監司李晩秀去春夏等褒貶啓本,則龍淵別將羅錫倫,民訴則誣,鎭牒亦失爲目,則宜置下考,而置諸中考,兵使李潤謙啓本中,昌洲僉使金寅七,前評已警,姑不苛論爲目,則宜置中考,而置諸上考,靑水萬戶李遇楷,姑恕瑣謗,宜察把守爲目,山羊會萬戶金鳳永,前勤後惰,傳聞奚信爲目,則竝宜置下考,而置諸中考,殊無嚴明殿最之意。該道道帥臣,推考警責,龍淵別將羅錫倫,靑水萬戶李遇楷,山羊會萬戶金鳳永,竝下考施行,昌洲僉使金寅七,前已居中,其不職可知,依例罷黜,何如?傳曰,允。
金會淵,以兵曹言啓曰,仇寧萬戶金鳳倜,兩次褒貶居中,其不職可知,依例罷黜,何如?曰,傳曰,允。
曺允遂,以司饔院都提調·提調意啓曰,本院燔造官主簿金初淳遭故,莫重燔任,不可久曠,其代紫場官奉事朴鍾一仍察,使之除辭朝擧行,何如?傳曰,允。
金會淵,以兵曹言啓曰,卽接西所衛將尹衡東牒報,則永肅門外南邊宮墻內大松一株,中間折落,墻外中松一株,因壓顚仆云,令該所依例斫去之意,敢啓。傳曰,知道。
金會淵,以兵曹言啓曰,羽林衛將成東一,五衛將閔植·鄭宅信,俱以身病猝重,勢難供職,呈狀乞遞,竝改差,何如?傳曰,允。
金會淵,以訓鍊都監言啓曰,本局局別將崔重敎,身病甚重,勢難察任,改差,何如?傳曰,允。
金會淵,以御營廳言啓曰,集賢門入直禁衛營軍,以本廳京中哨軍,今八月初二日,依例替代入直之意,敢啓。傳曰,知道。
尹鼎烈,以義禁府言啓曰,黃海道白川郡徒配罪人金載儁放送事,承傳啓下矣。金載儁,卽爲放送事,分付該道道臣之意,敢啓。傳曰,知道。
禁府啓目粘連,向前徐完世亦,身爲長番內侍,莫重公事,誤踏啓字,誠極駭然,以此照律,何如?判付啓,依允。
上在昌德宮。停常參·經筵。
自開東至巳時,灑雨下雨,測雨器水深一寸一分。
尹鼎烈啓曰,行大司憲李直輔,掌令金驥燦·李廷璞,持平李魯集在外,執義洪大浩未肅拜,持平柳訸未署經,監察茶時之意,敢啓。傳曰,知道。
李海愚啓曰,同副承旨金履載,今日不爲仕進,卽爲牌招,何如?傳曰,允。
傳于曺允遂曰,禮房承旨馳詣景慕宮,奉番摘奸以來。
傳于金會淵曰,當該侍衛不飭之左右統長,京畿水軍鎭,押付充定。
傳于金履載曰,發遣吏郞,諸執事淸齋與否,摘奸以來。
曺允遂啓曰,新除授檢閱李紀淵,卽爲牌招入直,何如?傳曰,允。
曺允遂,以弘文館言啓曰,本館下番修撰臣鄭元容,以社稷大祭祭官,今日議政府肄儀時,晝仕出去之意,敢啓。傳曰,知道。
金會淵,以備邊司言啓曰,卽見慶尙監司鄭晩錫狀啓,則以爲本道右兵營所管,來九月當禁衛軍四哨,右兵使,八月十五日聞慶都會,照點上送,而見今大賑之餘,治道廚傳等事,爲弊不些。上番軍點送一款,以該營虞候,限畢運替行事,請令廟堂,稟旨分付矣。帥臣之點上哨軍,雖是重軍政之意,而今則列邑廚傳之弊,尤當加念,依道啓以該營虞候,限畢運替行之意,分付,何如?傳曰,允。
尹鼎烈,以刑曹言啓曰,當該侍衛不飭之左右統長,京畿水軍鎭,押付充定事,命下矣。係是水軍充定,統長金鰲福·金昌仁等,令兵曹定配所擧行,何如?傳曰,允。
金會淵,以兵曹言啓曰,傳曰,當該侍衛不飭之左右統長,京畿水軍鎭,押付充定事,命下矣。謹依傳敎,武藝統長金鰲福·金昌仁,京畿喬桐府長峯鎭,竝水軍充定,出付畿營,使之定驛子押送配所之意,敢啓。傳曰,知道。
吏曹啓目粘連,觀此檢閱洪敬謨上疏,則以爲同知春秋館事趙弘鎭,卽臣之妻父也。臣之所帶兼銜,揆以公格,在下當遞,照例遞改亦爲白有臥乎所,相避之法,在下當遞,而史官所帶春秋兼銜,例不得減下是白置。同知春秋館事趙弘鎭,似當許遞是白乎矣,宰臣所帶遞仍當否,臣曹不敢擅便,上裁,何如?判付啓,依回啓施行爲良如敎。
上在昌德宮。停常參·經筵。
金會淵,以都摠府言啓曰,今日入直內三廳武兼禁軍及軍兵等,中日習財,請出標信,傳曰,知道。
金會淵啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
李海愚啓曰,右副承旨尹鼎烈,今日不爲仕進,卽爲牌招,何如?傳曰,允。
傳于曺允遂曰,左承旨·禮房承旨,分詣受香諸處,奉審摘奸以來。
傳于曺允遂曰,初不爲入圈,而又不爲下點則已矣。旣入圈旣下點,而仍無着落者,事未前有也。近以遺訓自遺訓,君命自君命,兩不相礙之意,縷縷下敎於重臣,使之嚴飭其姪,以爲一肅究竟之地,則重臣亦爲犁然領會,別兼春秋朴周壽,復授奎章閣直閣之任,牌招入直。
吏曹口傳政事,奎章閣直閣單朴周壽,兼校書校理單朴周壽。
傳于曺允遂曰,長番內官申英遠·金昌舜及承傳色內官李奇遠,承言色李團宜,各殿宮差備使役,多有效勞,竝加資,資窮者,兒馬一匹賜給。
曺允遂啓曰,卽者社稷署官員來言,今初五日秋享大祭時,本署提調當爲進參,而提調徐榮輔有身病,不得進參云,卽爲牌招,何如?傳曰,允。
曺允遂啓曰,社稷提調徐榮輔牌不進推考傳旨,今方捧入,而秋享大祭齋宿隔日,如是違牌,事甚未安,更卽牌招,何如?傳曰,許遞。令該曹口傳差出,待下批牌招進去。
吏曹口傳政事,以金羲淳爲社稷提調。
金會淵啓曰,密符親納例也,而前全羅監司李冕膺,謂有身病,使其褊裨替納,事甚未安,推考,何如?傳曰,允。古有良二千石爲之引見之事,則猶彼無事,況湖南藩臣,尤異他省之入復,予方延見,詢民艱苦經歷,而忽使替納,豈爲終始對揚之道乎?嚴飭入來,於明日朝辭。
以右副承旨尹鼎烈牌不進罷職傳旨,傳于金會淵曰,只推。
執義洪大浩啓曰,臣言議風裁,本不近似於淸朝臺閣之任,而亞憲除旨,忽下於旅寓病伏之中,召牌再臨,感悚冞切,怵畏義分,雖不得不章皇出肅,而第臣於合啓中,有私義之不可隨衆冒參者。從前如臣處地者,皆陳敦倫之誼,輒蒙體諒之恩,今臣處義,宜無異同。以此情踪,其何敢一刻晏然以臺次乎?請命遞斥臣職。答曰,依啓。
左副承旨曺允遂書啓,臣承命馳詣南壇,壇上神位版,奉審則無頉,祭物·祭器·祭井,看審則精潔,諸執事·進排官·佾舞工人,摘奸則無頉,仍詣三角山,神位版,奉審則無頉,祭物·祭器·祭井,看審則精潔,執事·進排官,摘奸則無頉,仍詣木覓山,神位版,奉審則無頉,祭物·祭器·祭井,看審則精潔,諸執事·進排官,摘奸則無頉矣。臣則還詣南壇享所,待將事還奉神位版後,復命之意,敢啓。傳曰,知道。
金會淵,以備邊司言啓曰,本司武郞廳吳致壽,奔走勤仕,已滿十五朔,依例陞敍,或守令除授事,奉承傳施行,何如?傳曰,允。
金會淵,以兵曹言啓曰,內禁衛將李石求,身病猝重,勢難供職,呈狀乞遞,領軍之任,不可久曠,改差,何如?傳曰,允。
吏曹判書李勉兢疏曰,伏以臣之疏籲,亦已再矣。批旨諄複,飭敎申嚴,所以敎導而誨諭之者,不啻若慈父之詔迷子,臣非木石,寧不感激洪私,蹶趨承?而第其覆轍之危,難以復蹈,守株之愚,未忍猝改。臣之情事,亦云窮且蹙矣。欲進則鐵限在前,不進則昧恩虧分,跼天蹐地,此何人斯?與其冒忘廉之譏,貽羞朝廷,毋寧犯慢命之罪,自靖私義,玆又不避瀆擾,瀝血更陳焉。蓋天官之職,爲任最重,自古當是任者,莫不瞿然却顧,遜然畏避,以人器之不合,爲乞遞之端,而未聞有因是而得請者,何哉?是皆求言於無言之中,終歸例讓之科故也。如臣者,有萬萬難冒之情,定區區自劃之義,如責任之輕重,材具之淺短,有不暇論耳。臣之待罪三銓也,重被改正屛裔之論,論至改正者,雖尋常官職,鮮有更爲行公者,而及夫忝叨亞銓,妄謂職名之稍異,飭命之下,遽爾出肅,行政再三,瘡疣百出,僚寀之疏,大臣之箚,次第迭發,畢竟臺章,勘以竄配,臚列無所不至。幸荷聖朝寬大之政,保有今日,而至今追惟,噬臍莫及,顧今長官之職,尤非佐貳之比,豈容再誤,自取顚沛也哉?且臣之昨年遭罹,非可以一時引義而少伸廉隅,故京兆水部,非人所榮艶,而亦皆逡巡,竝蒙恩遞,今獨於最淸要之職,冒沒承膺,則是特貪榮嗜利之徒也,激揚之地,將焉用彼哉?由前由後,臣之所以戴罪矢心,不敢爲進身之計者此也。嗚呼,委恩命於草野,日已累而月又易,是豈臣分之所可出者哉?臣於治疏將上之際,又伏承嚴飭入來之敎,吏曹畿隷,促臣登道,臣於是,尤不勝惶隕悶蹙之至,直欲鑽地而不得,惟有席藁田廬,恭竢鈇鉞之誅而已。伏乞聖上,亟降威罰,以整朝綱,俾安私心,千萬幸甚。臣無任云云。答曰,省疏具悉。冢宰異於亞銓,何可如是。强言屢引,反歸傲違,多辭殆近煩屑,卽爲膺命,而若復一向如前,烏在其不竢駕屨之義乎?勿辭行公。
傳于曺允遂曰,吏判批下,各別申飭,使之當日入來,若不入來,承旨難免重勘,以此知悉。
咸鏡監司趙德潤疏曰,伏以臣,旣承不日辭朝之命,恩除之後,不敢稽滯,仍將辭陛,而臣之父母先壠,在於京畿楊州麻田等地,三霜旣闋,旋縻職務,迄未一省,茹痛在心。今將遠離關外,戞過塋域,不過宿舂之地,而公路迃回,不敢遽然省掃,霜露之感,瞻望隕結。伏望聖慈,特許數日之暇,使之歷路往省,俾伸至情,千萬幸甚。臣無任云云。答曰,省疏具悉。卿其往省焉。
上在昌德宮。停常參·經筵。
金會淵啓曰,行大司憲李直輔,掌令金驥燦·李廷璞,持平李魯集在外,執義未差,持平柳訸未署經,監察茶時之意,敢啓。傳曰,知道。
金會淵啓曰,右副承旨尹鼎烈,今日不爲仕進,卽爲牌招,何如?傳曰,允。
備忘記,咸鏡監司趙德潤,夞怪萬戶申光赫下直,各長弓一張,長箭一部,片箭一部,筒兒一箇賜給。
傳于曺允遂曰,禮房承旨馳詣文廟,奉審摘奸以來。
傳于曺允遂曰,咸鏡監司留待。
傳于曺允遂曰,咸鏡監司入侍。
曺允遂啓曰,吏曹判書李勉兢,當日入來下敎之後,謂有情勢,屢度催促,終無變動,揆以分義,極涉未安,推考,何如?傳曰,連有飭敎,終無變動,亦是紀綱之所關,不可以其職之重勿論,爲先下義禁府推考,不飭之吏房承旨,施以遞差之典,其代前望單子入之,待下批牌招察任。
承旨前望單子入之,洪義浩落點。
以右副承旨尹鼎烈牌不進罷職傳旨,傳于金會淵曰,許遞。前望單子入之,待下批牌招察任。
承旨前望單子入之,金魯敬落點。
吏曹整理使單朴宗慶。
傳于洪義浩曰,發遣吏郞,諸執事淸齋與否,摘奸以來。
曺允遂,以奎章閣言啓曰,景慕宮望廟樓今秋大奉審,臣魯益,與本宮提調趙尙鎭進詣,展奉奉審,無頉之意,敢啓。傳曰,知道。
金會淵,以都摠府言啓曰,副摠管金處漢,以摠戎中軍,本營諸將官射會監試事,訓鍊院晝仕出去之意,敢啓。傳曰,知道。
曺允遂,以內醫院都提調·提調意啓曰,年例燕貿唐藥材,別單書入,而今春,因前戶曹判書李晩秀所奏,有燕貿中不緊物種,今年則姑停之命矣。就其中不緊物種姑停者,懸註以入之意,敢啓。傳曰,知道。
金會淵,以舟橋司言啓曰,舟橋排設吉日,令日官池景泌推擇,則今月初六日卯時爲吉云。當日臣象奎,率都廳臣韓光迪,出往始役之意,敢啓。傳曰,知道。
金魯敬,以義禁府言啓曰,吏曹判書李勉兢,下義禁府推考事,傳旨啓下矣。李勉兢,方在京畿廣州地云,依例發遣府都事拿來,何如?傳曰,待待命拿囚。
金魯敬,以義禁府言啓曰,京畿監司權常愼狀啓內,前都事李明祿私掘罪狀,令該府稟處事,啓下矣。李明祿,方在楊州牧,依例發遣府羅將拿來,何如?傳曰,待待命拿囚。
金魯敬,以義禁府言啓曰,全羅右水使徐有鳳狀啓內,南桃浦萬戶高道明,爲先罷黜後,仍定假將,其邊情疎率之罪,令攸司稟處事,啓下矣。高道明,旣定假將,依例發遣府羅將,交代後拿來,何如?傳曰,待待命拿處。
漢城判尹李冕膺疏曰,伏以臣一疏陳籲,仰䕤體諒,幸蒙我聖上如天之恩,憫勞瘁之添痼,念生還之結願,特許藩任之褫解,俾獲歸盡於鄕廬,聖渥深厚,河海莫量。臣之違遠天陛,三載于玆,而國有大慶,慶節方周,趨簉丹墀,躬納密符,以遂覲光之誠,以伸頌賀之忱,卽其區區之至願大幸。而顧臣衰朽之狀,益痼於赴藩之後,內鑠於情理之强抑悲苦,外殫於歉荒之力拚經理,神精日益消削,元氣頓就澌綴,乍接文簿,則如隔煙霧,稍煩酬接,則輒致暈倒,源委已深,醫藥罔效,自分無幸,莫報涓埃,豈料僅延一縷,至今尙存軀殼?然猶叨藩之日,其濟君靈,僅僅支遣,實非攸期,而及其職事旣解,則一心旋弛,百祟交闖,凜然沈頓,朝不謀夕,加以艱涉長途,積冒炎潦,泄痢委苦,食飮全却,纔得停卸,殆若頃刻垂盡。蓋其自來之癃癈,已作籧篨,更添當暑之症樣,益就危急咫尺天門,無望致身,雖知替納之乖例,不免知罪而故犯,惶隕蹙踖,恭俟嚴譴。及伏奉喉院批旨下者,恩言鄭重,逈出常格,諭之以延見詢民,責之以終始對揚,仍使之嚴飭入來,臣於是,雙擎奉讀,感涕被面。噫,臣雖無狀,亦具彝性,苟有一分可强之勢,則豈忍辜負我殿下爲民詢咨之盛德至意?而奉承此敎,猶且頑不知變者,是必有疾病之至難强,情理之至切迫,而萬萬不獲已者也。瞻望象魏,心神飛越,有臣如此,生不如死,且京兆見銜,尙縻在身,詞訟劇地,一任瘝曠,罪上添罪,又極悶悚,嚴敎之下,趨承無路,敢陳情實,猥瀆崇嚴。伏乞聖慈,俯垂諒察,亟勘臣瘝官慢命之罪,以肅朝綱,以勵臣分。臣無任云云。答曰,省疏具悉。昨於納符之時,卿旣替裨故有所提敎,今見卿疏,以其情病爲辭,謂之情者,抑前日之情勢耶?若曰然則卿之更引,今實不然,極爲過矣。卿其知之,勿辭調病,從速上來,而京兆繁任,其間曠闕可悶,特許所請。
敎咸鏡監司趙德潤書。王若曰,諸路孰非屛藩,惟本道爲重,利器須試盤錯,今捨卿其誰?庸撤春曹次月之班,要作北路福星之照,惟卿,淸朝雅望,古家令儀,斂跡於浮華之場,自是資序之循進,秉心於恬介之操,逾見望實之漸隆,而試用無多於歷揚,故公議咸惜其淹滯,經筵重啓沃之責,常華貫之兼縻,湖臬膺旬宣之任,已茂績之悉著,將究厥用,夙知才器之鍊通,靡適不宜,奚論內外之輕重?念有北數千里疆域,寔我東億萬年根基,枌楡之舊社,尙傳天地風雲之長護,松栢之實邱,相接日月衣冠之出遊六州之襟帶竝連,控龍虎盤踞之勢,五嶺之烽燧入望,接夷羯區脫之墟,王業實基於肇興,周家所以本沮漆,治化先懋於綏遠,堯封所以重兗·幽,自列朝軫顧恒勤,奈近日凋瘼益甚,雖有交市濟倉之法,徒見奸僞漸滋,間經回祿海雷之災,正宜惠澤下究,邊山雪積,地産乏稻蠏之饒,長江氷堅,胡商窺蔘貂之利,舊俗則兵强而士鍊,素稱緩急之有須,今弊也民悍而風渝,蓋緣撫馭之多失,前伯忽逝,嗟管轄之無人,僉擧有歸,幸鎖鑰之得重。玆授卿以咸鏡道觀察使兼兵馬水軍節度使巡察使咸興府尹,卿其受方面之隆寄,殫乃心而弘圖,畫戟淸香,靜思金城之圖略,輕裘緩帶,坐領玉塞之形勝,爭桑邊憂,軫戎政於綢繆陰雨,憩棠新化,展素蘊於經綸雲雷,金節制之經略有方,庶使軍制修而壕堞益固,鄭文淸之風敎已邈,須思士習振而庠序復興,惟黜陟克懋公明,餘稟裁自有常典。於戲,攬范滂之轡,褰郭賀之帷,先卿之遺績猶傳,宜趾前美,刺史之爲任斯重,須體委毗,夢繞瓊樓,應切倚北斗之戀,名振沙磧,佇期壯邊門之圖,故玆敎示,想宜知悉。知製敎鄭元容製進
庚午八月初四日午時,上御誠正閣。咸鏡監司入侍時,同副承旨金履載,假注書李永昆,記事官洪敬謨·李紀淵,咸鏡監司趙德潤,以次進伏訖。上曰,咸鏡監司進前。德潤進奏職姓名。上曰,本道異於他道,且新經舊伯之喪,卿須下去,各別對揚,可也。仍命除宣諭別諭,咸鏡監司先退,德潤退出。又命退,承史以次退出。
上在昌德宮。停常參·經筵。
申時酉時,灑雨下雨,測雨器水深八分。自二更至初六日開東,灑雨下雨,測雨器水深四寸二分。
藥房都提調金思穆,提調沈象奎,副提調李海愚啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
金履載啓曰,備邊司郞廳來言,今日賓廳日次,而社稷大祭齋戒相値,不得來會云矣,敢啓。傳曰,知道。
曺允遂啓曰,行大司憲李直輔,掌令金驥燦·李廷璞,持平李魯集在外,柳訸未署經,執義未差,監察茶時之意,敢啓。傳曰,知道。
傳于金魯敬曰,禮房承旨馳詣社稷,奉審摘奸以來。
曺允遂啓曰,己巳六月初一日,輪對官東氷庫別提鄭光國,十一日,南學訓導金文澤,宗親府典簿金民淳,二十一日,忠勳都事李敬魯,儀賓都事金命淵,七月初一日,吏曹正郞孔胤恒,十一日,刑曹正郞黃仁紀,工曹正郞權伋,二十一日,通禮院引儀吳仁昇,八月初一日,軍器判官沈誾之,九月初一日,軍資直長宋啓榮,十一日,校書判校文尙表,二十一日,社稷令孫錫祉,西學訓導孫錫祚,十月十一日,東氷庫別檢金宗遇,掌苑別提安昌禧,二十一日,司圃別提全致常,瓦署別提安宗郁,十一月初一日,戶曹正郞李周憲,十一日,禮曹佐郞李慶旭,兵曹正郞李仁迪,二十一日,都摠經歷宋觀休,承文判校朴升用,十二月十一日,司僕僉正尹守正,司䆃主簿朴煐,庚午正月二十一日,軍資主簿鄭東晏,司宰奉事鄭堉,二月十一日,校書校理趙亨基,典設別檢黃量源,廣興令朴和源,三月十一日,司圃別提方禹矩,二十一日,吏曹佐郞金載一,戶曹正郞劉㵙,四月十一日,禮曹佐郞金龍範,兵曹正郞申光軾,工曹正郞金初燮,二十一日,都摠經歷李鍾文,左通禮尹之鉉,六月初一日,奉常僉正李顯相,十一日,軍器正李蓍明,軍資正李之珩,繕工主簿朴惟儉,司宰僉正柳晊,二十一日,內資奉事尹行倫,內贍直長李在謙,司䆃奉事閔致秉,禮賓直長李鍾稷,七月初一日,典設別提兪憲柱,廣興主簿鄭東晩,十一日,義盈直長趙學榮,長興奉事李九會,掌苑別提沈憲永,二十一日,典牲判官李羲斗,造紙別提李宜桓,瓦署別提金敦喜,中樞都事李元喆,敦寧主簿黃䆃,八月初一日,禁府都事宋文晦,吏曹佐郞柳鎭澤,戶曹佐郞尹光時,禮曹正郞趙永傑,兵曹佐郞鄭載慶來待矣。傳曰,入侍。
曺允遂,以義禁府言啓曰,卿宰禁推該府草記,待批下捧供,載在大典通編矣。時囚罪人李勉兢,係是宰臣,敢啓。傳曰,飭敎非不屢再,而連事違召,此豈臣分?今無爲引於長銓則亦甚無義,嚴飭放送,卽爲入來肅命,令政院卽加申飭牌招,違牌勿爲呼望。
傳于洪義浩曰,政官牌招開政。
洪義浩啓曰,左副承旨金會淵,今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之,李文會落點。
洪義浩啓曰,吏曹判書李勉兢,特敎申飭,何等截嚴,開政命下,亦已半日,而謂有情勢,奉牌朝房,連事催促,終不承膺,事體所在,萬萬未安,從重推考,何如?傳曰,飭敎之下,如是違傲,此何重臣之道理?若不入來,紀綱之頹弛,必由於此重臣而難立也,予亦非不禮使而然也。令政院另加申飭,而若復終始奉牌,則該房承旨,先捧罷職傳旨。
以吏曹參議南履翼牌不進罷職傳旨,傳于洪義浩曰,只推。
有政。吏批,判書李勉兢進,參判林漢浩,參議南履翼牌不進,行右承旨李文會進。以金熙華爲執義,曺允大爲判尹,閔命爀爲兵曹參判,林漢浩爲兼同春秋,尹光時爲繕工副正,金命淵爲司饔僉正,金基豐爲光陵令,朴鍾岳爲司饔主簿,沈誾之爲軍器僉正,李儒燁爲萬頃縣令,李止淵爲務安縣監,承文著作單蔡弘韻。
兵批,判書金履度進,參判未差,參議李貞運病,參知鄭景祚入直,同副承旨金履載進。以李好敏爲都摠管,吳載重爲副摠管,金益彬爲宣傳官,金爀爲內禁將,趙應鉉爲兼司僕將,具毅和爲羽林將,李允德·李商一·姜仁得·李景郁·丁孝元·徐鳳徵·尹彦喆·南志彧爲五衛將,洪彝浩爲僉知,金守淵·洪禹祚爲忠翊將,安宅仁爲忠壯將,金尙獜爲景福將,崔命臣·李彦五爲慶熙將,尹義儉爲宣傳官,李長䄵爲武兼,尹致後爲北評事,崔敬瞻爲昌洲僉使,李得潤爲南桃浦萬戶,權亨裕爲仇寧萬戶,崔鴻歧爲山羊會萬戶,金殷德爲靑水萬戶,同知高擎宇,大護軍李冕膺,副護軍金會淵·尹鼎烈,副司直洪大浩竝單付。
備忘記,承傳色有闕,代長番內官李昌成承傳色差下,政院知悉。
以中官韓學春拿處傳旨,傳于洪義浩曰,雖曰本自愚迷,而近來擧行之事,事事可駭,特爲分揀,令內侍府首中官各別申飭。
傳于曺允遂曰,京畿喬桐府長峯鎭,充軍罪人金鰲福·金昌仁,竝分揀放送。
傳于曺允遂曰,公事誤爲入稟之當該中官,令該府拿問嚴處。
以慰諭御史趙鐘永狀啓,義州府被災民戶,別恤典分給事,傳于金魯敬曰,頃見箕伯狀本,想其光景,至令矜惻。又見此狀,倍加悶然,繼以慘駭,諸般事勢若是,則當有加助,思策於丙辰,令廟堂另加商確事,分付。
金履載,以訓鍊都監·禁衛營·御營廳言啓曰,東關王廟東墻二間西墻四間許頹圮處,今八月初六日爲始,三營合力改築之意,敢啓。傳曰,知道。
金履載,以兵曹言啓曰,傳曰,京畿喬桐府長峯鎭充軍罪人金鰲福·金昌仁,竝分揀放送事,命下矣。謹依傳敎,金鰲福·金昌仁,行移道臣,卽爲放送之意,敢啓。傳曰,知道。
庚午八月初五日午時,上御誠正閣。藥房入診,輪對官同爲入侍時,都提調金思穆,提調沈象奎,副提調李海愚,假注書朴來謙,記事官洪敬謨·李紀淵,檢校待敎朴倚壽,右副承旨曺允遂,假注書李永昆,以次進伏。醫官李惟鑑·吳千根·吳仁豐·趙宗協·李漢臣·秦東秀·趙學魯·鄭重周,以次進伏楹外。輪對官東氷庫別提鄭光國,南學訓導金文澤,宗親府典簿金民淳,忠勳都事李敬魯,儀賓都事金命淵,吏曹正郞孔胤恒,刑曹正郞黃仁紀,工曹正郞權伋,通禮院兼引儀吳仁昇,軍器判官沈誾之,軍資直長宋啓榮,校書判校文尙表,社稷令孫錫祉,西學訓導孫錫祚,東氷庫別檢金宗遇,掌苑別提安昌禧,司圃別提金致常,瓦署別提安宗郁,戶曹正郞李周憲,禮曹佐郞李慶旭,兵曹正郞李仁迪,都摠經歷宋觀休,承文判校朴升用,司僕僉正尹守正,司導主簿朴煐,軍資主簿鄭東晏,司宰奉事鄭堉,校書校理趙亨基,典設別檢黃量源,廣興令朴和源,司圃別提方禹矩,吏曹佐郞金載一,戶曹正郞劉㵙,兵曹正郞申光軾,工曹正郞金初燮,都摠經歷李鍾文,通禮院左通禮尹之鉉,奉常僉正李顯相,單器正李蓍明,繕工主簿朴惟儉,司宰僉正柳晊,內資奉事尹行倫,內贍直長李在謙,司導奉事閔致秉,禮賓直長李鍾稷,典設別提兪憲柱,廣興主簿鄭東晩,義盈直長趙學榮,長興奉事李九會,掌苑別提沈憲永,造紙別提李宜恒,瓦署別提金敦喜,中樞都事李元喆,敦寧主簿黃䆃,禁府都事宋文晦,吏曹佐郞柳鎭澤,戶曹佐郞尹光時,禮曹正郞趙永傑,兵曹佐郞鄭載慶,以次進伏階上訖。思穆進前奏曰,近日涼意雖生,而午熱尙熾,聖體,若何?上曰,一樣矣。思穆曰,寢睡·水刺之節,若何?上曰,一樣矣。思穆曰,耳部牽疼,膈間痞滯之症,近復如何?上曰,猶未快復矣。思穆曰,王大妃殿氣候,何如?上曰,一樣矣。思穆曰,中宮殿氣候,何如?上曰,如前一樣矣。思穆曰,元子宮泄候,近果快復,而頭部癤候,亦臻完合乎?上曰,近則差勝矣。思穆曰,惠慶宮氣候,何如?上曰,一樣矣。思穆曰,嘉順宮氣候,何如?上曰,一樣矣。思穆曰,醫官入來,趁早診候,何如?上曰,輪對官數多,先令入侍,好矣。思穆曰,酬應若久,則脈度無以詳察,先爲入診恐好矣。上曰,診候,然後可以議藥乎?思穆曰,數數診候,然後醫官,方有所見矣。象奎曰,診候則頻頻爲之,湯劑則爛商定之,實合審愼之道矣。思穆曰,朝水刺已進御乎?上曰,姑未進御矣。命醫官,以次進前診候。宗協診候訖,奏曰,左右三部調均,滑意姑未快復矣。上曰,無他形顯之症乎?宗協曰,姑無所見,而未知膈間滯症,與前,何如?上曰,凡節終未快勝矣。宗協曰,耳部牽疼之症,比前,何如?上曰,耳部差勝,而濃水亦不流出矣。千根診候訖,奏曰,三部調均,而似有不足之氣,與日前所見同矣。至於上焦風熱,則涼生後,自可差完矣。象奎曰,近日夜熱未退,寢睡之節,何如?上曰,本不善寢矣。思穆曰,一夜之內,就寢爲幾更,而昏曉之間,着睡在何時耶?上曰,初昏則全不着睡,而一夜所睡,纔爲二更矣。漢臣診候訖,奏曰,三部調均,而猶有滑意矣。重周診候訖,奏曰,三部調均,而右三部,小有不足之氣矣。上曰,湯劑當以何方議定乎?宗協曰,寢睡·水刺,旣未調和,當以此專主議定矣。象奎曰,水刺不在多少,而有口味最好矣。寢睡不在久速,而安穩最好矣。上曰,睡不能善着,而着睡後,則別無煩熱之氣,食不能多進,而多食時,則每有呑酸之症矣。仍命醫官先退,惟鑑等退出。思穆曰,今此幸行時,華寧殿酌獻禮,以十二八日磨鍊矣。當日陵園親祭後,還詣華城,三十里地,又行酌獻禮,則不但勞動之可悶,且日力似不足,臣意則二十九日,早行酌獻禮,仍設瑞䓤臺恐好矣。上曰,幸行不遠,而嘉順宮宿患積氣,近又欠安,旣是本症,故藥院啓辭,雖以一樣,循例批下,而離遠出宿,將至四日之久,幸行一節,實爲悶迫矣。象奎曰,湯劑製入後,未承症候之何如,而輒復依前製入,臣等尤不勝悶鬱矣。上曰,酌獻禮,依所奏退行,可也。思穆曰,産室廳,旣承念後設置之敎矣。臣等私自涓吉,則今月內卄九日外,更無可合之日,而卄九日,係是幸行還宮前,來月則初一日二日俱吉云,何以爲之乎?上曰,幸行必費四日,然後可以往還乎?象奎曰,若不行瑞䓤臺,則雖三日,足可往還矣。上曰,三日往還,則軍兵俱困,自上亦無暫時休憩之隙,軍令則依前以四日爲定,而酌獻禮,則依俄所奏改磨鍊,可也。仍命輪對官,以次進前,奏職姓名·職掌·遺在·所懷,武臣則兼奏履歷。光國進前,奏職姓名,職掌祭享氷丁,遺在氷四千六百三十五丁,所懷無,履歷己卯觀武才及第,初入仕權知訓鍊院奉事,陞參軍,丁巳禿用別將·訓鍊院參軍,戊辰爲東氷庫別提矣,仍退出。文澤進前,奏職姓名,職掌訓導儒生,遺在無,所懷無,仍退出。民淳進前,奏職姓名,職掌宗班接待,遺在·所懷無,仍退出。敬魯進前,奏職姓名,職掌賜與田畓,忠翊番布次知看檢,遺在·所懷無,仍退出。命淵進前,奏職姓名,職掌·遺在·所懷無,仍退出。胤恒進,奏職姓名,職掌考功司掌天官功過勤慢休假諸司衙前仕日辨理鄕吏子孫,遺在·所懷無,仍退出。仁紀進,奏職姓名,職掌考律司一房,遺在·所懷無,仍退出。伋進,奏職姓名,職掌山澤司,遺在·所懷無,仍退出。仁昇進,奏職姓名,職掌臚唱,遺在·所懷無,仍退出。誾之進,奏職姓名,職掌弓箭色別造色,遺在黑角弓九百十二張,不粧弓一千七百張,弓絃一百六十五張,長箭二萬三千二百六十七部,片箭二萬五千八百六十八部,筒兒一百五十二介,箭竹四萬二千七百三十八部,樺皮一千八百八十張,五色小布各一件,靑邊小布二件,大帷布一件,中帷布一件,畫龍大鼓十坐,畫龍小鼓三坐,大鼓五十坐,中鼓七十坐,小鼓一百坐,所懷無,履歷乙卯榜武科,丁巳壯勇營哨官,訓鍊院主簿,戊午訓鍊院判官,己巳軍器判官,仍退出。啓榮進,奏職姓名,職掌半麪色,遺在米四千五百二十八石十一斗五升,太三千六百五石八斗七升,田米八百五十九石二升,所懷無,仍退出。尙表進,奏職姓名,職掌書籍,遺在卷冊紙一萬二百捌拾卷玖張半及半半張,貼冊紙三千六百五十六卷十三張半及半半張,時政記紙一千二百十七貼柒張,所懷無,仍退出。錫祉進,奏職姓名,職掌灑掃壇壝,遺在·所懷無,仍退出。錫祚進,奏職姓名,職掌訓導儒生,遺在·所懷無,仍退出。宗遇進,奏職姓名,職掌祭享氷丁,遺在氷丁四千六百三十五丁,所懷無,仍退出。昌禧進,奏職姓名,職掌東山色,遺在·所懷無,仍退出。致常進,奏職姓名,職掌供上菜蔬,遺在·所懷無,仍退出。宗郁進,奏職姓名,職掌瓦甎,遺在常瓦七百四十六訥六百十玖張,方甎七十六張,所懷無,履歷辛卯式武科,權知訓鍊院初入仕,庚戌實奉事,丙辰笠巖別將,丙寅權知訓鍊院參軍,己巳移拜本署,所懷無,〈仍退出〉。周憲進,奏職姓名,職掌版籍司會計司別例房別營,遺在錢文三十萬一千六百十二兩,木綿三千十二同二十二疋,布子二百四十同三十四疋,米二千九百三十石,田米三百五石,太五千二百三石,所懷,本曹卽經費衙門也。經費之盈縮,專係於稅入之多寡,而挽近以來,田結漸縮,稅入隨減,一年所捧,不能支一年之應用,米邊尤極不敷,每患攛那而塗抹,況當昨年之大歉,災頉極多,故稅入視常年,又減縮太半矣。目下國計,萬萬罔措,經費之若是苟艱,蓋由於田政之紊亂,而百餘年來,一未改量,故片土雖皆起墾,而國用未見補益,或虛卜漏結,而吏有售奸之弊,或地小卜多,而民有白徵之冤,財賦安得不耗縮,生民安得不困瘁乎?仁政必自經界始,改量一事,實是今日之急務也。若及今爲之,則賦稅可均,蓄積庶裕,故敢此仰達矣。上曰,令廟堂問于本曹,草記稟處。仍退出。慶旭進,奏職姓名,職掌典客司,遺在·所懷無,仍退出。仁迪進,奏職姓名,職掌政色,遺在·所懷無,仍退出。觀休進,奏職姓名,職掌侍衛監軍,晝察夜巡,遺在·所懷無,履歷甲午庭試,戊戌宣傳官,辛丑參上部將,癸卯訓鍊主簿,甲辰都摠都事,司憲府監察·咸平縣監,丁未樂安郡守,乙丑武兼,丙寅別害僉使,己巳都摠經歷,仍退出。升用進,奏職姓名,職掌本朝箋文,事大交隣文書,遺在·所懷無,仍退出。守正進,奏職姓名,職掌馬籍色,遺在錢文一萬三千五百十兩,所懷無,仍退出。煐進,奏職姓名,職掌末醬色,遺在末醬六百八十七石,鹽二百二十五石二斗,所懷無,仍退出。東晏進,奏職姓名,職掌米麪色,遺在米四千五百二十八石十一斗五升,太三千六百五石八斗七升,田米八百五十九石二升,所懷無,仍退出。堉進,奏職姓名,職掌鹽所,遺在白蝦醢三百五十一桶,蘇魚醢四百五十六桶一升,卵醢二百六桶一斗四升,所懷無,仍退出。亨基進,奏職姓名,職掌書籍,遺在卷冊紙一萬二百八十卷玖張半及半半張,貼冊紙三千六百伍十六卷十三張半及半半張,時政記紙一千二百十七貼七張,所懷無,仍退出。量源進,奏職姓名,職掌遮帳,遺在·所懷無,仍退出。和源進,奏職姓名,職掌米麪,遺在米七千二百八十七石十三斗,太四千一百六十六石七斗,所懷無,仍退出。禹矩進,奏職姓名,職掌供上菜蔬,遺在·所懷無,仍退出。載一進,奏職姓名,職掌吏布色,遺在·所懷無,仍退出。㵙進,奏職姓名,職掌·遺在·所懷無,仍退出。光軾進,奏職姓名,職掌一軍色,遺在木四同二疋八寸,布十五同二十二疋二十一尺七寸,錢二千一百七十八兩七錢五分,所懷無,仍退出。初燮進,奏職姓名,職掌營造司,遺在·所懷無,仍退出。鍾文進,奏職姓名,職掌侍衛監軍,晝察夜巡,遺在·所懷無,履歷庚申出身,癸亥部將,甲子守門將,乙丑訓鍊主簿,丙寅中樞都事,丁卯都摠經歷,仍退出。之鉉進,奏職姓名,職掌啓請前導,遺在·所懷無,仍退出。顯相進,奏職姓名,職掌酒庫,遺在酒中米一千六石九斗九升,鬱金二十六斤一兩七錢,所懷無,仍退出。蓍明進,奏職姓名,職掌·遺在·所懷無,履歷甲辰庭試榜,丙午宣傳官,辛亥武兼,戊午宣傳官,移除備郞·訓鍊院主簿,己未都摠都事·訓鍊僉正·別害僉使·宣傳官,癸亥光陽縣監,戊辰軍器寺正,仍退出。惟儉進,奏職姓名,職掌還下色,遺在·所懷無,仍退出。晊進,奏職姓名,職掌·遺在·所懷無,仍退出。行倫進,奏職姓名,職掌油淸色,遺在淸蜜十六石六斗一升六合四勺,眞油玖石二斗六升四合二勺,所懷無,仍退出。在謙進,奏職姓名,職掌米麪色,遺在小豆五十六石九斗,菉豆七石四升,小麥一千九百九十二石九斗,淸酒九十四甁,所懷無,仍退出。致秉進,奏職姓名,職掌米麪色,遺在中米一千二百九十七石四斗,黃豆九百十三石一斗,所懷無,仍退出。鍾稷進,奏職姓名,職掌造果色,遺在小麥一千五百六十三石三斗一升,眞油四石十二斗九升,淸蜜四十九石二升,大麥伍十八石十斗五升,御賜花二百朶,所懷無,仍退出。憲柱進,奏職姓名,職掌遮帳遺在·所懷無,仍退出。東晩進,奏職姓名,職掌米麪,遺在米七千六百八十七石十三斗,太四千一百六十六石七斗,所懷無,仍退出。學榮進,奏職姓名,職掌油色,遺在法油三十三石十三斗二升,眞油六十九石九斗七升,黃角二千七百七十一外,雀舌四斤十兩七錢,所懷無,仍退出。九會進,奏職姓名,職掌紙色,遺在供上草注紙九百七十五卷三張,楮注紙三千二百五十三卷十一張,草常注紙二萬二千八百八十八卷二張,下品搗鍊草紙九十三卷六張,油芚五千二百十二番,草注紙二千六百三十七卷十五張,楮常注紙二千六卷六張,下品搗鍊紙六百六十七卷一張,上品搗鍊紙十八卷十七張,搗鍊楮注紙五百七十三卷二張,所懷無,仍退出。憲永進,奏職姓名,職掌果色,遺在紅柿三千七百八十七介,木果八千四百四十六介半半介,石貿八千四百四十五介半,柚子三千九百十一介,生栗六十三石十三斗五升一合九勺,折受東山生栗三百七十四石二斗一升八合五勺,銀杏二十四石十四斗二升七合七勺八里,柑子五百介,靑橘五百介,金橘五百九十四介,酸橘一千七百七十六介,所懷無,仍退出。宜恒進,奏職姓名,職掌咨文表紙,遺在表咨紙一千六百九十一張半,所懷無,履歷乙未及第,戊戌入仕訓鍊院,乙巳參軍,丙辰文殊別將,乙丑參軍,戊辰出六,仍退出。敦喜進,奏職姓名,職掌土火爐,遺在土火爐一百三十三介,所懷無,仍退出。元喆進,奏職姓名,職掌·遺在·所懷無,履歷丙午登科宣薦,辛亥一內禁軍,庚申西道參軍,癸亥武兼,乙丑訓鍊主簿,己巳中樞都事,仍退出。䆃進,奏職姓名,職掌譜閣守直,遺在·所懷無,仍退出。文晦進,奏職姓名,職掌奉敎推鞫,遺在·所懷無,仍退出。鎭澤進,奏職姓名,職掌考勳司,掌宗宰功臣封贈諡號,享官·老職·命婦爵帖·鄕吏給帖,遺在·所懷無。光時進,奏職姓名,職掌歲幣色,遺在錢一萬一千四百八兩,木七十三同一疋,布二同四十二疋,大好紙二十二卷,小好紙一百二十八卷,綿紬十六同,苧布八同,鹿皮一百張,水獺皮三百令,所懷無,仍退出。永傑進,奏職姓名,職掌典享司,遺在·所懷無,仍退出。載慶進,奏職姓名,職掌御覽三班考修正,遺在·所懷無,仍退出。象奎曰,自前幸行時,有江下水載往之規矣。今番則何以爲之乎?上曰,今番則置之。象奎曰,每當經宿時,慈殿·慈宮日次問安,分提調例皆進參,而或有湯劑議定之擧,則議定後,卽爲馳啓矣。今亦依此爲之乎?上曰,依此爲之,可也。象奎曰,每年八月,藥蠏當爲沈醢,而例皆經稟,故敢此仰達矣。上可之。象奎曰,頃者內下黃蓮矣。用於日用乎,抑爲遺置乎?未承下敎,故敢此仰達矣。上曰,日用,可也。仍命書傳敎曰,華寧殿酌獻禮,更以二十九日磨鍊。又命書傳敎曰,司宰監奉事鄭堉殿庭行步遲緩,從重推考,王大妃殿進御加味六君子湯,五貼式日次製入事。出榻敎仍命藥房諸臣先退,思穆等退出。又命退,承史以次退出。
上在昌德宮。停常參·經筵。
自開東至未時,灑雨下雨,測雨器水深二寸。自人定至夜五更,灑雨下雨,測雨器水深二分。
進御加味健脾湯,自今日一貼式煎入事,榻前下敎。
鄭東榦啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
李海愚啓曰,藥房都提調·副提調,持湯劑來待矣。傳曰,封入。
洪義浩,以禮曹言啓曰,卽接永禧殿參奉所報,則今日大雨,正殿西北邊內墻二間許頹圮云。臣崙壽,依定式進詣奉審,則所圮處瓦甎,間間脫落,漸次蹲退,至於數層,有頉不甚大段,慰安之擧,不爲鍊磨而分付該監,卽爲圍排,改築之節,待快晴擇日擧行,何如?傳曰,允。
傳于洪義浩曰,都承旨馳詣永禧殿,奉審以來。
以右副承旨曺允遂上疏,傳于洪義浩曰,許遞,前望單子入之,待下批牌招。
承旨前望單子入之,金履喬落點。
以承旨前望單子,傳于洪義浩曰,相避承旨許遞,待下批牌招察任。
承旨前望單子入之,鄭東榦落點。
金履喬啓曰,行大司憲李直輔,掌令金驥燦·李廷璞,持平李魯集在外,執義金熙華陳疏,持平柳訸未署經,監察茶時之意,敢啓。傳曰,知道。
洪義浩,以禮曹言啓曰,文廟正殿啓聖祠滲漏處,今日卯時移安後修改事,前已啓下矣。見今雨勢如此,土瓦俱濕,難以始役,而移安節次,亦難擧行,姑待快晴,勢將更爲擇日修改,還安祭祝文,臨時塡日擧行,何如?傳曰,允。
鄭東榦,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得設行之意,敢啓。傳曰,知道。
鄭東榦,以備邊司言啓曰,以義州府慰諭御使趙鐘永狀啓,傳曰,頃見箕伯狀本,想其光景,至今矜惻,又見此狀,倍加悶然,繼以慘駭,諸般事勢若是,則當有加助,思策於丙辰,令廟堂另加商確事,分付事,命下矣。今於灣民之遇災,凡係軫恤之政,一遵丙辰恤典,加給於丙辰,而今亦加給,還布竝蠲於丙辰,而今亦竝蠲,至於埋瘞結構招徠慰撫之節,亦悉從丙辰已例。今雖墊濫之患,尤甚於丙辰,頹渰之數,較多於丙辰,而丙辰已施之典,靡不用極,已無餘蘊,則今無以更加於丙辰。若其草創而未及完築,還集而尙難安接者,則惟在邑倅之實心存恤,道臣之方便措處,以此意,更加措辭關飭,邊邑公私之用,沿民性命之本,專靠垌農,而毁覆之患,若是浩大。今秋已無其望,來後亦難遽完,及今修築不容少緩,而垌役之經紀,邑用之排比,不可專責於該邑,此則令道臣與邑倅十分爛商,從長料理,大則登聞稟定,小則自斷裁處,無或一毫疎忽之意,竝爲分付道臣,何如?傳曰,允。
洪義浩,以吏曹言啓曰,敬陵參奉鄭東進呈狀內,矣身素患痰癖之症,當此換節之時,一倍添劇,時月之內,萬無供職之望云。其身病旣如是,則有難强令察任,改差,何如?傳曰,允。
洪義浩,以司饔院監膳提調意啓曰,漁夫契貢人等呼訴內,近因霖雨,江水漲溢,設網屢日,擧皆空還,明日日下生鮮,將至闕供之境,願以他色魚及活鷄,雨霽水退間,全數代封云。在前如此之時,例有代封之規,而莫重御供,自下不敢擅便,惶恐敢啓。傳曰,全數代封。
鄭東榦,以兵曹言啓曰,卽接慶熙宮入直衛將金宗煥牒報,則武德門東邊墻垣一間半許頹圮云。爲先令繕工監,把子圍排,卽速修築,而亦令巡邏營門,申飭校卒,限改築間,嚴加巡察之意,分付,何如?傳曰,允。
鄭東榦,以訓鍊都監言啓曰,本局把摠柳春源,身病甚重,勢難察任,改差,何如?傳曰,允。
禁府啓目粘連,中官徐完世矣本府議啓內,身爲長番內侍,莫重公事,誤踏啓字,誠極駭然。以此罪杖八十收贖,奪告身三等,私罪,奉敎依允爲旀,公罪勘放爲良如敎。又啓目粘連,向前李鍾仁上言回啓判付內,事在久遠,本事不可只憑其矣所供而處之,問議大臣稟處事,命下矣。問議于大臣,領府事李時秀,奉朝賀李敬一,病不獻議,判府事徐龍輔·韓用龜在外,左議政金載瓚,以爲今其執以爲呼冤之端者,一則曰落空前面質,二則曰不發於臺啓,又以伊時停刑之敎,要爲伸辨之端,而鞫獄至重,本事難覈,有不可率爾仰對,置之,何如?右議政金思穆,以爲面質之落空,臺啓之不發,作爲稱冤之端,似若有據,旣在年久,憑覈無路,亦係鞫獄,事甚不輕,姑難議到云矣。大臣之議如此,置之,何如?判付啓,雖有所可訟之端是乃,豈可以年久鞫獄之所關遽議乎?今姑置之爲良如敎。又啓目粘連,向前李度彬上言回啓判付內,問議大臣稟處事,命下矣。左議政金載瓚,以爲臺言旣無指的,本事未免䵝昧,宜有其子之籲冤,而其弟放兄否,尤爲其執言之端,但事係久遠,有難遽議,今姑置之,何如?右議政金思穆,以爲被謫之罪,旣無執跡之可顯,呼冤之端,亦在弟放而兄否,臣於昨秋,以此獻議,今亦別無他見云矣。大臣之意如此,置之,何如?判付啓,弟放兄否,足可爲可恕之端,特爲蕩滌爲良如敎。又啓目粘連,向前李景一上言回啓判付內,問議大臣稟處事,命下矣。左議政金載瓚,以爲此獄干連之所坐輕重,今無可考覈,而惟其同罪諸人,竝被疏理,則今此呼籲,未必爲濫,第事關獄情,有難輕議,置之,何如?右議政金思穆,以爲同罪人之竝蒙伸理,有此訟冤,情或無怪,事係久遠,年亦久遠,今難遽議云矣。大臣之意如此,置之,何如?判付啓,所訴雖稱有自訟之端,鞫獄所關,難可輕議,置之爲良如敎。
右副承旨曺允遂疏曰,伏以臣,與新除授行右承旨臣李文會,有親査應避之嫌,揆以格例,在下當遞,玆敢援例陳章。伏乞聖明,特命照例遞改,以存公格,以安私分,千萬幸甚。臣無任云云。踏啓字。
執義金熙華疏曰,伏以臣伏奉栢府除旨,召牌繼降,分義所在,固當趨膺之不暇,而第臣之老母,今年八十有六,素患貞疾,中風越添,已至四朔,少無減勢,舌縮而語音不通,喉痞而水飮難下,肢體不遂,轉側須人,晝宵咳嗽,眞元下陷,實有朝夕難保之慮,以此情理,萬無離捨供職之望,玆隨天牌,略控短章。伏乞聖慈,曲賜鑑諒,亟遞臣所帶之職,以便救護,仍治臣瀆擾之罪,以安私分,千萬幸甚。臣無任云云。省疏具悉。本職許遞。
上在昌德宮。停常參·經筵。
鄭東榦啓曰,來十一日,朝參日次矣,敢稟。傳曰,停。
洪義浩啓曰,來十一日,輪對日次矣,敢稟。傳曰,當次人受點,後日次待令。
金履喬啓曰,行大司憲李直輔,掌令金驥燦·李廷璞,持平李魯集在外,柳訸未署經,執義未差,監察茶時之意,敢啓。傳曰,知道。
洪義浩啓曰,漢城判尹曺允大,除拜後過三日不爲出肅,依定式推考警責,仍卽牌招察任,何如?傳曰,允。
李海愚啓曰,藥房三提調,持湯劑來待矣。傳曰,封入。
鄭東榦,以兵曹言啓曰,卽接東道參軍李勉大牒報,則御營廳所授惠化門南邊第四城廊近處體城六間許頹圮云,爲先令繕工監把子圍排,分授軍門,急速修築,而把守軍兵,亦令該軍門量宜定送,限改築間,嚴加守直之意,分付,何如?傳曰,允。
鄭東榦,以御營廳言啓曰,本廳字內惠化門南邊第四城廊近處體城六間許頹圮處,令繕工監把子圍排,分授軍門,急速修築,而把守軍兵,亦令該軍門量宜定送事,自兵曹草記矣。修築則待晴擧行,而京標下軍二十名,將官率領,限改築間,輪回嚴加把守之意,敢啓。傳曰,知道。
金履喬,以義禁府言啓曰,徐完世,杖八十收贖,奪告身三等,照律公事判付內,依允,公罪勘放事,命下矣。徐完世,杖八十,以公罪收贖放送之意,敢啓。傳曰,知道
上在昌德宮。停常參·經筵。
金履喬啓曰,行大司憲李直輔,掌令金驥燦·李廷璞,持平李魯集在外,柳訸未署經,執義未差,監察茶時之意,敢啓。傳曰,知道。
李海愚啓曰,藥房三提調,持湯劑來待矣。傳曰,封入。
以咸鏡假都事尹光護狀啓,薦新生鰱魚,限內不得封進,惶恐待罪事,傳于洪義浩曰,勿待罪事,回諭。
鄭東榦,以兵曹言啓曰,兼司僕將趙應鉉,五衛將李允德,俱以身病猝重,勢難供職,呈狀乞遞,北評事尹致後,親病沈重,萬無遠離赴任之望,呈狀乞遞,竝改差,何如?傳曰,允。
兵曹口傳政事,以南錫九爲兼司僕將。
洪義浩,以禮曹言啓曰,卽接水原幼學鄭仁春所志,則以爲從孫漢東,嫡妾俱無子,以其同姓四寸弟仁俊第二子庚得,欲爲繼後,兩家諸族,相議完定,而未及禮斜之前,漢東夫妻俱歿,拘於常規,不得循例禮斜,依定式草記稟處事,呈狀矣。凡係繼宗立後者,兩邊與受,明有可據,而不得登聞者,許令該曹,論理草記事,曾有筵奏定式,而門長鄭仁春所訴旣如此,依定式,鄭仁俊第二子庚得立爲鄭漢東之後,何如?傳曰,允。
鄭東榦,以兵曹言啓曰,今月十一日,二兼禁軍番次矣。該番將未差之代,依承傳,口傳擬入之意,敢啓。傳曰,知道。
鄭東榦,以訓鍊都監言啓曰,本局別將李元植,身病甚重,勢難察任,改差,何如?傳曰,允。
鄭東榦,以訓鍊都監言啓曰,本局哨官禹弘範,身病甚重,勢難察任,改差,何如?傳曰,允。
上在昌德宮。停常參·經筵。
自未時至酉時,灑雨下雨,測雨器水深二寸二分。
元子宮誕日,大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上口傳問安。答曰,知道。元子宮,內閣·政院·玉堂單子問安。答曰,知悉。
金履喬啓曰,行大司憲李直輔,掌令金驥燦·李廷璞,持平李魯集在外,柳訸未署經,執義未差,監察茶時之意,敢啓。傳曰,知道。
金魯敬啓曰,時原任大臣,爲承候來待矣。傳曰,入侍。
金魯敬啓曰,諸閣臣,爲承候來待矣。傳曰,入侍。
李海愚啓曰,藥房三提調,持湯劑來待矣。傳曰,封入。
傳于洪義浩曰,元子宮傳言色內官申英遠·李奇遠,道堂上金昌舜,竝加資。
鄭東榦,以都摠府言啓曰,今日入直內三廳武兼禁軍及軍兵等,當爲中日習射,而元子宮生辰相値,不得設行之意,敢啓。傳曰,知道。
庚午八月初九日辰時,上御誠正閣。時原任大臣諸閣臣,承候入侍時,行都承旨洪義浩,假注書朴來謙,記事官洪敬謨·李紀淵,領府事李時秀,左議政金載瓚,右議政金思穆,一提學南公轍,檢校提學徐榮輔,檢校直閣沈象奎,一直提學李存秀,檢校直提學洪奭周,檢校直閣李魯益,檢校待敎朴綺壽,以次進伏訖。時秀等曰,雨後日氣,頗有涼意,聖體,若何?上曰,一樣矣。時秀等曰,耳部牽疼之症,近復若何?上曰,漸臻差勝矣。時秀等曰,寢睡·水刺之節,若何?上曰,諸節猶不如前矣。時秀等曰,所進湯劑,果順下乎?上曰,別無滯意矣。時秀等曰,王大妃殿氣候,何如?上曰,一樣矣。時秀等曰,中宮殿氣候,何如?上曰,如前矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。時秀等曰,今日是元子宮初度也。回憶昨年此日歡欣之時,歲星重回,不但臣等之忭幸萬萬,聖心亦應嘉悅無比矣。上曰,殿宮深加嘉悅,下情亦不勝欣喜矣。時秀等曰,元子宮向來泄候,今已快復乎?上曰,大體則差勝矣。時秀曰,泄候未快復,臣等不勝憂悶,而今當慶辰,區區下情,願一仰瞻岐嶷之姿,玆敢相率入來矣。上曰,今方供歡於殿宮,無以使卿等見之,姑俟後日,可也。又敎曰,俄下內饌,卿等分嘗乎?時秀等曰,所下珍饌,臣等伏受分食矣。思穆曰,湯劑之添入蔘料,已過數日,進御後,諸節詳診,然後可以議定加減,明日日次,伏望特許召接焉。上可之。仍敎曰,大臣早朝入來,須卽退去,可也。時秀等諸臣退出。又命退,承史以次退出。
上在昌德宮。停常參·經筵。
藥房都提調金思穆,提調沈象奎,副提調李海愚啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
鄭東榦啓曰,行大司憲李直輔,掌令金驥燦·李廷璞,持平李魯集在外,柳訸未署經,執義未差,監察茶時之意,敢啓。傳曰,知道。
洪義浩啓曰,行左副承旨金魯敬,今日不爲仕進,卽爲牌招,何如?傳曰,允。
鄭東榦啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
備忘記,靑水萬戶金殷德下直,長弓一張,長箭一部,片箭一部,筒兒一箇賜給。
傳于洪義浩曰,領府事留待。
傳于金履喬曰,領府事入侍。
洪義浩啓曰,假注書李永昆,身病猝重,勢難察任,今姑改差,何如?傳曰,允。
李海愚啓曰,藥房三提調,持湯劑來待矣。傳曰,封入。
傳于鄭東榦曰,今番陵幸時,各道道臣境上出待,勿爲之。
李永昆改差,代以尹庠圭爲假注書。
以江原監司洪義謨狀啓,江陵府人物渰死事,傳于鄭東榦曰,聞甚矜惻,元恤典外,別加顧恤,如有生前身還布,亦爲蕩減事,廟堂區別分付。
洪義浩,以禮曹言啓曰,卽接穆陵參奉所報,則本陵大王陵上西邊曲墻,自日前大雨之後,微有罅隙矣。昨日戌時,向內頹圮,故以周尺尺量,則廣爲十三尺云矣。陵上曲墻有此頹圮之患,極爲驚悚,慰安祭,不卜日今十二日設行,改築之節,臣曹堂上郞廳,依例進去奉審後稟處,何如?傳曰,允。
洪義浩啓曰,明日穆陵慰安祭傳香,禮房承旨當爲齋宿,行左副承旨金魯敬,卽爲牌招,何如?傳曰,許遞,前望單子入之,待下批牌招察任。
承旨前望單子入之,南履翼落點。
傳于洪義浩曰,承旨未差之代,前望單子入之,待下批牌招察任。
承旨前望單子入之,李好敏落點。
傳于鄭東榦曰,右承旨許遞,前望單子入之,待下批牌招察任。
承旨前望單子入之,鄭觀綏落點。
傳于李好敏曰,右副承旨與同副承旨竝許遞,前望單子入之,待下批牌招察任。
承旨前望單子入之,申在明·李羲甲落點。
洪義浩,以吏曹言啓曰,今八月十四日行明陵忌辰祭典祀官兼大祝,前評事趙民和塡差,而時無職名,令該曹口傳付軍職,何如?傳曰,允。
兵曹口傳政事,副司果單趙民和。
李好敏,以內醫院都提調·提調意啓曰,自前幸行時,若是經宿之地,則陪從掌務官一員,例自司僕寺,補把馬一匹許給矣。今番幸行時,依例許給之意,分付該寺,何如?傳曰,允。
鄭東榦,以備邊司言啓曰,卽見慶尙左水使李馨秀狀啓,則以爲包伊浦戰船一隻,準限已過,待變戰器,不可不趁今改造,而左道封山松木,擧皆體小,姑無戰船材堪用者,依新頒事目,右道封山許斫事,請令廟堂,稟旨分付矣。左道船材之許斫於右道封山,雖有事目,見今右道松木之蔚密,未能如古,則有難隨請輒許。且昨年渡海船二隻,擬將入用於信行,而以此充補於戰船之代,則船製旣甚堅緻,松政亦可節省。分付帥臣,就中卜船一隻,姑待信行用後,使之充代於該鎭戰船,而右道封山移斫一款,置之,何如?傳曰,允。
鄭東榦,以兵曹言啓曰,新除授全羅兵虞候金鼎基老母,今年七十四歲,無兄弟,法不當遠離赴任,呈狀乞遞,依例改差,何如?傳曰,允。
禁府啓目,龜城前府使李尙謙原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編。且獄囚見失邑倅,論理啓處,旣有成命,議處,何如?判付啓,依允。又啓目,都摠府前都事李明祿原情云云。問目內辭緣,泛稱遲晩,所當請刑是白乎矣,曾經都摠都事,且年過七十,法不當施刑,議處,何如?判付啓,罪雖關於國典,年則近於八十,特爲枉法,以施贖金之律爲良如敎。
左副承旨南履翼疏曰,伏以臣與都承旨臣洪義浩,有親査應避之嫌,揆以公格,在下當遞,玆敢援例陳章,仰瀆崇嚴。伏乞聖明,俯賜鑑諒,亟許遞改,以存公格,以安私分,千萬幸甚。臣無任云云。省疏具悉。所請依施。
庚午八月初十日午時,上御誠正閣。藥房入診,領府事同爲入侍時,都提調金思穆,提調沈象奎,副提調李海愚,假注書朴來謙,記事官洪敬謨·李紀淵,檢校直提學李存秀,同副承旨金履喬,假注書李永昆,領府事李時秀,以次進伏。醫官李惟鑑·吳千根·吳仁豐·趙宗協·李漢臣·秦東秀·趙學魯·鄭重周,以次進伏楹外訖。時秀等奏曰,昨日驟雨旋霽,夜氣淸涼,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,湯劑連日進御,寢食諸節,果能有效乎?上曰,別無顯效矣。時秀等曰,昨伏承湯劑,別無滯意之敎,似是當劑,大凡湯劑順下,然後方有實效,水刺相値,則水刺少退,酬接相値,則酬接少遲,而先爲進御,專意於湯劑順下之道,臣等之望也。上曰,當依此爲之也。時秀等曰,王大妃殿氣候,何如?上曰,一樣矣。時秀等曰,中宮殿氣候,何如?上曰,如前矣。時秀等曰,惠慶宮氣候,何如?上曰,一樣矣。時秀等曰,向來積氣,間已快復乎?上曰,今則復常矣。時秀等曰,元子宮,昨日必多勞動,夜間諸節,更何如?上曰,如前矣。上曰,領府事何日當發行耶?時秀曰,臣已辭陛,今日當發去矣。上曰,何時當復路也?時秀曰,臣素患痰疾,今將就好,水土調治,難以時月責效,似當費五六朔矣。上曰,早爲退去,善爲往還,可也。時秀曰,臣得蒙恩暇,飮水調病,聖恩實不勝感祝矣。履喬曰,自前經宿擧動時,有各道道臣境上待候之例矣。今番則何以爲之乎?上命書傳敎曰,今番陵幸時,各道道臣境上出待,勿爲之。仍命領府事先退,時秀等退出。上命醫官二人入診,宗協進前診候訖,退伏,奏曰,脈度左右三部調均,與日前無異,而所進湯劑,是調理之劑也。纔進四貼,姑無藥力,連爲加進恐好矣。東秀診候訖,奏曰,脈度調均,而右三部關脈滯氣,比前有減,所進湯劑,似是當劑,加進恐好矣。思穆曰,無論湯劑與水刺,行氣然後,可以順下果無痞滯之患乎?上曰,與前無加減矣。湯劑將依前加用耶?思穆曰,退出後,當與醫官相議,而旣是調理之劑,則似當加進矣。又奏曰,湯劑封入後,每每溫進乎?上曰,然矣。象奎曰,嘉順宮進服加減六君子湯,已爲十五貼矣。今日日次,更當依前方製入乎?上可之。象奎曰,臘藥,例於九月始役,而産室廳設置將相値,多有相礙之端,今年則自今月始役,何如?上曰,依此爲之。象奎曰,宮府一體,古人之格言也。臣於內侍府事,竊有區區所見,敢此仰達矣。夫內侍之承傳色,卽外朝承宣之職也。大殿傳命,事面自別,湯劑封入,體例尤重,而近見傳命中使,輒以綠袍者進去,臣未知緣何事故,而非但有礙於瞻聆,其在尊命令重湯劑之道,恐不當如是矣。國典雖有尙茶尙藥從三品之文,而此則以頒祿時品秩言之也,其實則皆堂上官也。觀於其下對客堂上正五品之文,可以驗之矣。思穆曰,提調之言好矣。傳命與湯劑,事體誠自別矣。上曰,堂下承傳色,是外朝當品都承旨之例也,曾見故事,亦有此例,故差出數輩,而外間想未詳此例矣。象奎曰,古例臣果未見,而堂下承傳色,是堂下承旨之比也,非當品都承旨之例也。且況渠輩中秩高者,想必許多,而自爲占便,使下位替行,則紀綱所關,尤當如何哉?上曰,此非占便之故也。王大妃殿進御加味六君子湯前方中,加山梔五分,五貼式自今日日次製入事。出榻敎命藥院諸臣先退,思穆等退出。又命退,承史以次退出。
上在昌德宮。停常參·經筵。
李羲甲啓曰,行大司憲李直輔,掌令金驥燦·李廷璞,持平李魯集在外,柳訸未署經,執義未差,監察茶時之意,敢啓。傳曰,知道。
尹庠圭有頉,代以沈湜爲假注書。
李海愚啓曰,藥房三提調,持湯劑來待矣。傳曰,封入。
洪義浩啓曰,假注書朴來謙,身病猝重,勢難察任,今姑改差,何如?傳曰,允。
傳于洪義浩曰,戶判批下,有闕之代,政官牌招開政。
兵曹口傳政事,大護軍單朴宗慶。
洪義浩啓曰,吏曹判書李勉兢,參判林漢浩牌不進推考傳旨,今方捧入,而開政命下之後,如是違牌,事甚未安,參議未差,判書·參判,竝更牌招,何如?傳曰,允。
洪義浩,以吏曹言啓曰,通禮院右通禮李運恒呈狀內,矣身素患痰癖之症,當此換節之時,一倍添劇,旬月之內,萬無起動供職之望云。身病旣如是沈篤,則有難强令察任,改差,何如?傳曰,允。
有政。吏批,判書李勉兢進,參判林漢浩牌不進,參議未差,行右承旨李好敏進。以鄭東榦爲吏曹參議,沈象奎爲戶曹判書,李惟命爲執義,李文會爲右尹,趙萬元爲同經筵,李文載爲戶曹佐郞,任㸁爲右通禮,尹致赫爲儀賓都事,高猉得爲軍器判官,鄭周榮爲敬陵參奉,吳夢周爲順懷墓守衛官,校書副正字二單申在獻·崔錫玄。
兵批,判書金履度進,參判閔命爀病,參議李貞運病,參知鄭景祚入直進,同副承旨申在明進。以朴宗慶爲知事,金魯敬·尹序東爲副摠管,金峻岳爲宣傳官,安大進·嚴思勖爲五衛將,宋觀休爲全羅兵虞候,趙琮鎭爲北評事,同知崔命臣,僉知丁孝元,護軍李文會·金魯敬,副護軍曺允遂·南履翼·金履喬·金履載·鄭觀綏,副司直金熙華,以上竝單付。
以吏曹參議望單子,傳于洪義浩曰,承旨未差之代,前望單子入之,待下批牌招察任。
承旨前望單子入之,徐有聞落點。
吏曹,元陵改修都監提調單沈象奎,整理使單沈象奎。
傳于李羲甲曰,守門傳命,係是職分,若或踰斯,後弊難言,今日中官數輩,傳敎之下,稱以辭職云者,已固萬萬寒心,又於一事,尤極駭惡,此等數處,不加懲治,防微杜漸之慮,將歸掃地矣。當該中官李元碩·崔得獜,黃海道白川·鳳山等郡定配,金文浹·金花英,渠雖蒙騃,不足深責,焉敢免放恣無嚴之罪乎?竝京畿喬桐·永宗等府鎭定配,罪著不飭,尤難免罪承宣色中官金完碩,爲先削職,永勿敍用,都察副察中官,竝推考事,分付。
以中官李元碩·崔得獜等定配傳旨,傳于李羲甲曰,更思之。此是迷劣所致,若非若是,渠焉敢萌心,作此駭惡之擧?初置謫律,蓋示堂陛之分,今又容恕,欲觀來頭之故也。一竝分揀,放逐京畿長湍地,勿揀赦典。
以中官金文浹·金花英等定配傳旨,傳于李羲甲曰,更思之。渠則無異脅從,特爲分揀,永刊府籍,各逐渠矣養父之謫所。
以承傳色中官金完碩削職傳旨,傳于李羲甲曰,承傳色者重任也。雖至微內侍,亦有各具擧職之心,況稍加於此者乎?今番則置之三令五申之前,十分寬貸,敍職分揀,此後各別小心,永勿至於奸犯國憲之地事,分付。
以中官李永世·池長浩等推考傳旨,傳于李羲甲曰,都副察者,今可謂無,可也。尊上抑下之已爲頹弛,尤倍近日,渠不足責,特爲分揀。
申在明啓曰,卽伏見中官李元碩等定配傳旨及分揀放逐傳旨下者,元碩之碩字,以植字誤書,奏御文字,何等審愼,而致有此誤書之擧者,事極駭然,原傳旨,竝改付標以入。而臣等之矇然捧入,不勝惶悚,當該注書,所當重勘,而本院請推之外,無他可施之罰,何以爲之?敢稟。傳曰,拿處。
以假注書李永昆拿處傳旨,傳于李羲甲曰,分揀。
以黃海監司洪羲臣狀啓,載寧郡民家漂頹事,傳于申在明曰,聞甚矜惻,原恤典外,別加顧恤事,廟堂區劃,分付。
以公忠水使元毅鎭啓本,藍浦人物渰死事,傳于申在明曰,聞甚矜惻,原恤典外,別加顧恤,渰死人,如有生前身還布,竝蕩減事,廟堂措辭,分付。
以咸鏡假都事尹光濩狀啓,高原等邑人物渰死,民家漂沒事,傳于申在明曰,四邑人戶之渰與漂,聞極矜惻,其所顧助,尤倍常例,最少者高原,則給原恤典外加給者,文川·德源·安邊渰沒者,優給恤典於加給之外,而德源尤恤,竝與身還雜役,一倂蕩減事,另飭該道事,自廟堂關飭。
李好敏,以弘文館言啓曰,去月三十日賓對入侍時,修撰臣趙琮鎭,以陵幸時御講冊子載往時所入馬合用三匹,陳達蒙允矣。自本館知委兵曹,則兵曹以爲擧條中,不言馬匹之數爻,且本曹謄錄遺漏無據,難以徑先擧行爲辭,而只以一匹定送矣。講冊之載運等節,非徒事體之自別,亦難以一匹擧行,而伊日筵稟時,以當用三匹,旣已蒙允,更以定送三匹之意,知悉該曹,以爲依此擧行,何如?傳曰,允。
李好敏,以禮曹言啓曰,卽接龍川幼學金顯國所志,則以爲同姓三寸姪楚璡,嫡妾俱無子,以其同生弟楚謙第二子陽倜,欲爲繼後,諸族會議,衆論歸一,而未及禮斜之前,楚璡夫妻俱沒,拘於常規,不得循例禮斜,依定式草記稟處事,呈狀矣。凡係繼宗立後者,兩邊與受,明有可據,而不得登聞者,許令該曹,論理草記事,曾有筵奏定式,而門長金顯國所訴旣如此,依定式,金楚謙第二子陽倜,立爲金楚璡之後,何如?傳曰,允。
李羲甲,以都摠府言啓曰,副摠管李近胄,以禁衛中軍,本營諸將射會監試事,南別營晝仕出去之意,敢啓。傳曰,知道。
李羲甲,以兵曹言啓曰,今此幸行時,適値禁·御兩營九月當上番軍今月逢點之後,而在前如此之時,留都·留陣營及各處代直部字內斥候·伏兵,勿用訓局軍,以兩營新番軍,有出用之例,或以幾哨爲後廂,其餘則竝令留都矣。今番則何以磨鍊乎?敢稟。傳曰,五哨內三分之二,爲先後廂,分半三分之一,爲斥候伏兵。
禁府照目粘連,都摠府前都事李明祿矣原情公事判付內,罪雖關於國典,年則近於八十,特爲枉法,以施贖金之律罪,以年七十,杖一百流三千里定配收贖,告身盡行追奪,私罪,奉敎依允爲旀,議減一等爲良如敎。又啓目粘連,向前李尙謙亦,罪囚逃失邑守令,先罷後拿,勘以徒配,自是法例,而向因大臣筵奏,如此之類,一依殿牌作變,松田失火等邑例,勿爲先罪守令,必令嚴覈刑鎖,以爲折奸杜弊事,蒙允是白乎矣,今此李尙謙段,本道罪罷之狀,在於筵奏之前,就囚在於定式之後,不可但以律文所載,循例擧行,依殿牌作變,松田失火等邑守令勘罪例,公罪勘處,恐合事宜,而事係刑典,臣府不敢擅便,上裁,何如?啓依回啓施行爲良如敎。
戶曹判書朴宗慶疏曰,伏以邦籙彌新,天休滋至,元子宮初度慶辰已過,我東方億萬年磐泰之安,肇基是日,蹈舞忭祝之忱,八域惟均,仍伏念臣聞,有官守者不得其職則去,臣之不得其職於前後官守者,非直爲一端,人本空疎,而受任太重,則宜乎其僨敗也。病又沈淹,而理事甚繁,則幾皆是瘝廢也,其所可去者,亦云久矣,而今春一疏,左右熟量,丐免於殿下之前者,豈其專出於爲臣身自便之私哉?入夏以來,病勢日增,證情時變,始憂痰聚,終患血咯,少費聲氣,肝火常升,暫勞酬應,膈氣必壅,方其少歇,宛若生在,猝復有劇,等是死耳,苟非將理歲月,必不復爲完人。而且値炎涼之交,素患頑積,乘機闖發,肢體麻木,運用不便,胃氣虧損,榮衛虛脫,終日飮食,不過稀粥數龠,達宵寢眠,纔到更漏一鼓,癃痼已成,殆天所廢。今當元陵修改之事,華城整理之役,時日相屬,首尾一望,在臣義分,當蹶趨走,少效微忱,而以此病狀,若使强策於許多日奔走之地,不免顚沛之患,則事體至重,亦無以僚堂替行,先事之慮,惟有一遞。且漢臣汲黯善病,長得休暇,是帝欲愛而生之也,如臣不肖,何敢自比於古人?而疾病無賢愚之殊,恩愛同今昔之望,區區情懇,不惟辭免而已。又復祈祝者,殿下之處臣,如漢臣之爲,幸卒調治,而得以蘇完,從此光陰,皆聖主賜也,玆敢控入文字,仰塵崇覽。伏乞聖慈,察臣病之難强,念國事之必誤,亟將臣本兼諸任,竝許遞解俾便公私,千萬幸甚。臣無任云云。答曰,省疏具悉。審卿之病,勢難强於煩任,禮使之一道,不可强迫,所帶戶判之任許遞。
工曹參判宋祥濂疏曰,伏以臣聞,呼急者不暇擇聲,趨亟者不暇擇步,蓋其情有所不能抑,而勢有所不自由也。臣猥以無似,濫廁宰列,父子俱有常祿,而貧不至於菽水難繼,年紀未及衰邁,而念常切於筋力自效,亦何苦自遠於春明之外,而役役於簿書鹽米之間哉?誠以情理之至切悶,事勢之至急迫,有不暇緩聲而平步故也。臣父之年,今七十有八矣。歷事三朝,厚沐仁壽之化,雖年及大耋,跡謝朝請而尙幸精力,不至甚耄,疾病不至甚痼,爲子之心,亦復恃以爲安矣。迺者客冬重病以後,老人凡節,一番層落,如日漸昳,如水益下,此月不及前月,今日不如昨日,伊來六七朔之間,榮衛俱損,形證屢變,乍浮乍脹,或泄或痢,便液不越於床席,轉側亦艱於房闥,每當苦劇之際,凜若有晷刻之急,雖在少愈之時,嗒然無陽復之意。幸以藥餌調補之力,賴得斯須牽架之效,而少或停進,輒復委劇,倘及此醫技未殫之前,連以蔘苓大劑,專事溫補,則庶幾桑楡餘景,冀得少駐,而家居綿力,無以常繼,竊擬一疏陳情,仰干孝理之澤,得以百里恩養,獲盡調護之節。而第念臣,立朝二十餘年,歷官內外,皆出造化,受恩如天,未嘗有絲髮報效,而敢引宰臣陳懇之例,又煩聖朝惠養之政,揆諸義分,亦涉猥越,故囁嚅而不敢遽者,于玆有月矣。今則父病日以益深,臣情日以益急,歲月不與,朝夕莫保,若復徒懷嚴畏,自貽後悔,則古人所云子路之執珪萬鍾,不能易曾氏之一日酒饌者,正爲臣情事道也。玆不得不冒昧呼號,仰瀆崇嚴。伏乞天地父母,矜其情而赦其僭,特命選部,畀臣便近一邑,俾得以少伸烏鳥之私,不勝大願。臣無任云云。答曰,省疏具悉。疏辭下該曹稟處。
上在昌德宮。停常參·經筵。
李羲甲啓曰,行大司憲李直輔,掌令金驥燦·李廷璞,持平李魯集在外,執義李惟命未肅拜,持平柳訸未署經,監察茶時之意,敢啓。傳曰,知道。
李海愚啓曰,藥房都提調·副提調,持湯劑來待矣。傳曰,封入。
朴來謙改差,代以任存常爲假注書。
傳于李好敏曰,八月二十七日,遣靑城尉,懿昭墓酌獻禮謹行事,儀曹知悉。
徐有聞啓曰,今此幸行時,何大臣留都乎?敢稟。傳曰,領敦寧留都。
以咸鏡假都事尹光濩狀啓,安邊府人物壓死事,傳于李海愚曰,許多人物僧與俗之俱爲渰歿,極爲矜惻,原恤典外,別加顧恤,僧則雜役,一倂蕩減,俗則身還役,卽爲除減事,分付。
徐有聞,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得設行之意,敢啓。傳曰,知道。
李海愚,以吏曹言啓曰,今此宗廟各陵殿宮園廟墓秋夕祭祭官,當爲磨鍊,而老病公故外,實無推移排比之路,依近例,刑官及司饔院官員年六十以上,通瀜塡差以入,而其中時無職名人員,令該曹口傳付軍職,何如?傳曰,允。
徐有聞,以兵曹言啓曰,內吹螺赤及龍虎營兼內吹今秋等習角賞格木,依判下別單,分等施賞之意,敢啓。傳曰,知道。
徐有聞,以訓鍊都監言啓曰,本局千摠柳命源,身病甚重,勢難察任,改差,何如?傳曰,允。
李羲甲,以義禁府言啓曰,中官李元碩·崔得獜,放逐京畿長湍地,勿揀赦典事,承傳啓下矣。李元碩·崔得獜,京畿長湍地竝放逐,勿揀赦典之意,敢啓。傳曰,知道。
李羲甲,以義禁府言啓曰,中官金文浹·金花英等定配傳旨,傳曰,更思之,渠則無異脅從,特爲分揀,永刊府籍,各逐渠矣養父之謫所事,命下矣。金文浹·金花英,各逐其養父謫所京畿長湍地之意,敢啓。傳曰,知道。
吏曹啓目粘連,觀此工曹參判宋祥濂上疏,則以爲臣,猥以無似,濫廁宰列,父子俱有常祿,貧不至於菽水難繼,亦何嘗自遠於春明之外,而役役於簿書鹽米之間哉?臣父之年,今七十有八矣。雖年及大耋,跡謝朝請,而尙幸精力不至甚耄,疾病不至甚痼,爲子之心,亦復恃以爲安矣。迺自客冬重病以後,榮衛俱損,形症屢變,倘及此醫技未殫之前,連以蔘苓大劑,專事溫補,則庶幾桑楡餘景,冀得少駐,而家居綿力,無以常繼。今則父病,日以益深,臣情日以益急,歲月不如,朝夕莫保,若復徒懷嚴畏,自貽後悔,則古人所云子路之執珪萬鍾,不能易曾氏之一日酒饌者,正爲臣情事道也。玆不得不冒昧仰瀆,特命選部,畀臣便近一邑,俾得少伸烏鳥之私亦爲白臥乎所,宰臣之爲親乞養,無間於菽水藥餌,許畀一邑,俾遂便養之願,允合於孝理之政是白乎矣,宰臣之出補外邑,事體不輕,臣曹不敢擅便,上裁,何如?判付啓,依回啓施行爲良如敎。
左尹尹序東疏曰,伏以臣,卽伏奉祭帖下者,見差弘陵秋夕祭享官矣。其在蹶之義,固宜駿奔之不暇,而第臣風眩宿症,當此換節,一倍添劇,長時昏涔,日前郊壇享役之時,重得吐瀉之疾,連試藥餌,少無變動,食飮全却,症形危篤,肢體浮高,運動無路,以此病狀,萬無趨走之望,玆不得不疾聲呼籲於崇嚴之下。伏乞聖慈,俯垂鑑諒,特命該曹,亟許變通,以重享事,仍治臣瀆擾之罪,以肅朝綱,千萬幸甚。臣無任云云。答曰,省疏具悉。疏辭,許令該曹付標。
上在昌德宮。停常參·經筵。
李羲甲啓曰,行大司憲李直輔,掌令金驥燦·李廷璞,持平李魯集在外,執義李惟命差祭,持平柳訸未署經,監察茶時之意,敢啓。傳曰,知道。
傳于李好敏曰,禮房承旨馳詣明陵,奉審摘奸,局內諸陵,一體奉審以來。
洪義浩啓曰,戶曹判書沈象奎,除拜後過三日不爲出肅,依定式推考警責,仍卽牌招察任,何如?傳曰,允。
洪義浩啓曰,三品官之無得過三日循例請牌,曾有定式矣。吏曹參議鄭東榦,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
李海愚啓曰,藥房都提調·副提調,持湯劑來待矣。傳曰,封入。
洪義浩啓曰,戶曹判書沈象奎牌不進推考傳旨,今方捧入,而以元陵改修都監提調,當爲會同,如是違牌,事甚未安,更爲牌招,何如?傳曰,允。
洪義浩,以改修都監都提調意啓曰,本都監凡諸等事,會同後當爲擧行,而始役吉日漸迫,新除授都監提調沈象奎,卽令政院稟旨牌招,以爲同參開坐之地,何如?傳曰,允。
洪義浩啓曰,戶曹判書沈象奎牌不進推考傳旨,今方捧入,而以元陵改修都監提調,當爲會同,如是違牌,事甚未安,陳疏到院,而原疏以國忌齋戒,纔已退却矣。更卽牌招,何如?傳曰,原疏捧入。
傳于洪義浩曰,戶判批下,卽爲牌招,而修改進去,一時爲急,以此申飭,使之初牌承召。
洪義浩啓曰,戶曹判書沈象奎再牌不進推考傳旨,今方捧入,陳疏到院,而原疏以國忌齋日,纔已退却矣。元陵改修都監會同時急,而連事違召,不卽承膺,事體所在,誠極未安,所當更請牌招,而係是一日三牌,何以爲之?敢稟。傳曰,陳疏捧入。
傳于洪義浩曰,戶判批下,卽爲牌招肅命,嚴飭入來。
洪義浩啓曰,卽伏見黃海監司洪羲臣生蛤·榛子封進膳狀,則雨水透濕,渝痕狼藉,事甚未安,原狀雖不得不封入,而不可無警,推考,何如?傳曰,允。
兵曹口傳政事,副司果徐鼎輔·曺鳳振·徐長輔·朴宗琦·李潞·尹錫永,以上竝單付。
以咸鏡假都事尹光濩狀啓,八月朔進上鰱魚醢,節序差早,不得封進,惶恐待罪事,傳于洪義浩曰,勿待罪事,回諭。
以吏曹參議鄭東榦牌不進罷職傳旨,傳于洪義浩曰,只推。
徐有聞,以都摠府言啓曰,今此幸行時,侍衛寶劍守宮,當爲備員,而副摠管李近胄,以禁衛中軍陣上進,朴宗柱以別軍職進,尹序東身病沈重,無以備員,令政院稟旨變通,仍令該曹卽爲口傳差出,待下批牌招,以爲備員侍衛之地,何如?傳曰,允。竝許遞。
兵曹口傳政事,以趙弘鎭·金宗善·李元植爲副摠管,兵曹,以韓晩裕爲留都大將。
李好敏,以禮曹言啓曰,在前陵役時,告由祭祭官,兼差告安祭,而今番元陵大王陵上莎草改修時,先告事由,節享兼行事,啓下矣。始役前日字尙多,告安祭祭官臨時差出,以爲陪進香祝之地,何如?傳曰,允。
徐有聞,以訓鍊都監·禁衛營·御營廳言啓曰,東關王廟東西墻頹圮處,今已畢築之意,敢啓。傳曰,知道。
徐有聞,以訓鍊都監言啓曰,本局別將曺命楫在鄕未現,身病甚重,改差,何如?傳曰,允。
徐有聞,以訓鍊都監言啓曰,本局兼內吹今秋等習角賞格,依啓下單子,木綿二十四疋施賞之意,敢啓。傳曰,知道。
徐有聞,以禁衛營言啓曰,謹依本營兼內吹今秋等習角賞單子啓下,李鳳燁等十一名處,木綿各二疋施賞之意,敢啓。傳曰,知道。
徐有聞,以御營廳言啓曰,本廳兼內吹今秋等習角賞格,謹依啓下單子,李禧哲等十一名處,各木二疋施賞之意,敢啓。傳曰,知道。
戶曹判書沈象奎疏曰,伏以天休滋至,元子宮初度慶辰已周,懽欣頌祝,八域惟均,而臣以昨年直院之蹤,適又忝叨保護,蹈舞抃幸,實倍常情。仍伏念古人有曰,非其有而取之謂之竊,無其分而得之謂之倖,以竊爲利,以倖爲榮,夫夫皆能恥之,臣迃疎陋劣,最居人下,而偏荷兩朝不世之遇,前後歷揚,殆遍華要,若論其某職之可堪,某事之能辦,則均之爲非竊則倖耳。然而有除輒膺,視若固有,靦然不知恥者,亶出於身不自有之義,而每一循省愧悔交接,不翅若集木而隕淵,今玆戶部除命,又奚爲以及於臣也?噫,判度支,是果何等重任也,人之材局,各有所限,短於文藝者,容可學以漸進,疎於政事者,容可習而漸進?至於劉晏之掌漕運,陳恕之眞鹽鐵,固自有一副榦辦,非可學習而能之。貞觀之盛,賢能布列,而房玄齡,猶以度支之難人,至爲自領,裴度之身都將相,佩國安危,措諸事爲,何適不宜,而晩年對客,常曰至於財賦,則我不能也,治世爲官之擇,古人自知之審,蓋如是矣。況今國計之哀痛,民生之困瘁,岌岌乎弩末竿頭,茫然無牽架支綴之策?當此時居此任者,必須才智俱優,精力儘到,深究乎上下損益之義,熟講乎出入贏絀之數,規畫素定,裁節得宜,然後始可以補苴罅漏,僅效目前。今乃以千不當萬不堪之迃拙一措大,卒然畀之以千乘邦賦之重,付庸醫以膏肓之疾,策駑馬於艱險之塗,畢境僨誤,可以立俟,思之及此,寧不凜然?臣之本末長短,卽我聖明之所俯燭也。疎懶之性,劫於剸劇,闇滯之識,昧於通變,家居平日,一切調度産業,漫不知爲何事,饑則待人之具飱,寒則待人之授衣,兀然作偶人坐行,將五十齒顱矣。向來藩寄,幸賴屢豐之無事,數年籌務,不過大僚之仰成,不意日月之明,尙有遺照,特以試可之意,授此匪分之職,此又臣從前去就,太不自量,有以厚欺我聖鑑之致也。臣罪至此,尤無所逃,使臣而怵畏義分,殫竭神精,或可以寸毫裨補,則臣不敢力辭也,使臣而貪戀榮祿,冒昧尸素,終止於一身狼貝,則臣不敢自恤也。今乃的知其決不可,而晏然承當,駸駸至於民國俱病莫可收拾之境,則臣雖萬被誅戮,無以自贖。且以我聖上終始曲庇之仁,亦何忍强之以所不能,而一任其糊塗憒憒,顚敗乃已耶?今臣憂悸交中,忘餐繞壁,情所切迫,不僅爲己分私計,斷斷血忱,非出飾讓,召命方下,不敢以趨走爲恭,披露情實,仰瀆崇嚴。伏乞聖慈,亟垂鑑諒,特賜罷免,回授可堪,公私俱幸,一擧兩得。臣無任云云。答曰,省疏具悉。以卿才望,何所不可於斯任,而有此辭耶?予之授卿,卽使卿繼前堂之良規,慮國用之有竭,須以弩末竿頭之勢,期於轉急爲足之道,大者奏之,小者便宜從事,毋使文·景美事,專有於古事,卿宜知悉對揚。
戶曹判書沈象奎疏曰,伏以臣,纔入文字,辭免恩命,未蒙開允,特紆寵諭,感泣憂迫,益無所措。竊又伏念,有官守者,不得其職則去,斯義也,臣亦聞之,是誠仕宦之美箴,古今之定論也。乃其材器之相懸,寸木不可以支廈也,尺篙不可以運舟也,責任之難克,牢羊不可以負來也,竇犬不可以服輅也。若是者,初不宜有其必不可得之職,又何可姑有之,而徐待其不得職,然後始議其去也?今日之判度支,誠不敢知誤恩謬簡之何以有此,而其於臣,爲必不可得之職,則不但臣自量之甚確,夫人之知爲國家憂者,將謂斯何?旣誠知其爲必不可得之職,則亦且怵畏嚴命,貪戀榮祿,姑將有之而徐去耶?苟其如此,司農重任,便作輪流番替之,其爲國計之板蕩,抑必日甚一日,而鑄無餘鐵,錯將誰任?臣又聞之,今之縣官,常稅十減八九,蓄儲之哀痛,經用之匱竭,卽祖宗朝累百年來所未曾有,臣固何知?而前人之爲此職者,其言如此,當未盡道,豈或過語?今有巧匠工女,繩斤具利,機杼修備,而材只短朽,絲僅數繭,莫可以擬其裁斲,施其經緯,則魯般鄧緦,亦斂手而却走而已,況可使素無繩斤機杼者,率然責之以結構衣被之事?斷斷是行不得之政,而其材與絲之有無多少,又非可暇論也。宋臣蘇軾言,爲國有三計,其最下而無謀者,量出而爲入,用之不給,則取之益多,不知有急,將何以加之?此所謂不終月之計也。今我國之爲計,疆宇無蹙於昔而入則歲絀,水旱極備於今,而出則日增,取之未嘗加多,而民益困窮,用之雖爲條例,而官益匱乏,出入兩失,官民俱耗,此謂之不終日之計,可也。夫爲國家掌財賦之權,任支調之重者,區區句會,僅出於不終日之計,斯其爲罪,豈但曰不得其職?則臣與其强所不能,坐致敗壞,無寧力爲違免,甘伏憲章。均是大罪,而此爲差安,非敢避事,而實懼誤事,誤而誅之,將亦何補?情切勢迫,言不敢已,屢瀆之罪,尤合萬隕。陵役會同,事體重大,召命荐下,敦飭至嚴,臣是何人,乃敢逋慢至此?諒非獲已,惟切悸懍。伏乞天地父母,更加憐察,亟賜勘罷,俾國事萬幸,而仍降譴罰,重勘臣分,臣不勝云云。答曰,省疏具悉。前批已諭,卿何可更引?而況陵役重大,尤不可如此,卽爲入來肅命。
上在昌德宮。停常參·經筵。
嘉順宮進服加味六君子湯,自明日停止事,榻前下敎。
李羲甲啓曰,行大司憲李直輔,掌令金驥燦·李廷璞,持平李魯集在外,執義李惟命差祭,持平柳訸未署經,監察茶時之意,敢啓。傳曰,知道。
傳于李好敏曰,禮房承旨馳詣宗廟·永寧殿·永禧殿·景慕宮,奉審摘奸,仍詣受香諸處,奉審摘奸以來。
李海愚啓曰,藥房三提調,持湯劑來待矣。傳曰,封入。
李羲甲啓曰,明日次對,兩司當爲進參,除在外·未署經外,未肅拜人員,竝待開門牌招,何如?傳曰,允。
以全羅監司李相璜狀啓,羅州牧使金思羲受由上京,無意還任,令該曹催促下送事,傳于李海愚曰,令該曹卽爲催促下送事,分付,而因此思之,則必有上京他道邑之守令,竝亦下送事,一體分付。
以全羅監司李相璜狀啓,全州·金溝等兩邑民家頹壓,人物渰死事,傳于李海愚曰,許多民戶,如是頹壓與渰死,極爲矜惻,原恤典外,別加顧助,若有生前身還役,竝蕩減事,分付。
以水原留守金履翼狀啓,招搖旗,今纔措備,遲遲峴境上待令事,令該曹稟旨分付事,傳于李羲甲曰,依此擧行事,關諭。
李好敏,以改修都監都提調意啓曰,取考儀軌,則告由祭前期一二日,堂上郞廳,先爲進詣陵所矣。令番則先告事由祭,秋夕節享兼行,始役日字,比前稍裕,郞廳及別工作官員,今十六日,先爲出送,凡諸擧行,預爲整待,堂上則前期三日進去,臣載瓚,追後進詣,監董事役,何如?傳曰,允。
李好敏,以改修都監都提調意啓曰,本都監別看役,今當差下矣。前五衛將韓宅祚,前同知鄭旭,前縣監沈尙之差下,使之擧行,何如?傳曰,允。
李好敏,以改修都監都提調意啓曰,在前陵役時,善放砲手,例爲待令矣。當此工匠役夫露宿之時,不可無防患之道,令三軍門砲手各五名,依例排日輪回定送,何如?傳曰,允。
李好敏,以改修都監都提調意啓曰,在前各陵寢修改時,例造假隧道閣,而癸卯年本陵改修時,依下敎,以油遮日排設,甲子年健陵改修時,一遵癸卯年例擧行矣。今番亦依此例擧行乎?敢稟。傳曰,謹依癸卯年例爲之。
李好敏,以改修都監都提調意啓曰,取考癸卯年本陵陵上改修時,甲子年健陵陵上改修時儀軌,則負土莎草假家,造作於紅箭門內丁字閣近處矣。今亦依此擧行乎?敢稟。傳曰,依癸卯年例爲之。
李好敏,以改修都監都提調意啓曰,在前陵役時,例用煙軍,而癸卯年本陵改修時,甲子年健陵改修時,依下敎竝令給價使用矣。今亦以雇軍擧行乎?敢稟。傳曰,雇軍爲之。
李好敏,以改修都監都提調意啓曰,今此陵上莎草改修時,略用新土,當遵癸卯年例,而問于日官,則取土之方,甲庚方爲吉,改修時先始之方,則東方爲吉云,依此擧行之意,敢啓。傳曰,知道。
李好敏,以改修都監都提調意啓曰,本都監事目,別單書入之意,敢啓。傳曰,知道。
李羲甲,以義禁府言啓曰,平安監司李晩秀啓本內,永柔縣令吳敏常,爲先罷黜,其罪狀,令攸司稟處事,啓下矣。吳敏常,時在任所云,依例發遣府羅將拿來,何如?傳曰,待待命拿囚。
上在昌德宮。停常參·經筵。
藥房都提調金思穆,提調沈象奎,副提調李海愚啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李羲甲啓曰,行大司憲李直輔,掌令金驥燦·李廷璞,持平李魯集在外,執義李惟命牌不進,持平柳訸未署經,監察茶時之意,敢啓。傳曰,知道。
李羲甲,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
傳于李羲甲曰,大臣·備局堂上引見,備忘記,仇寧萬戶權亨裕下直,長弓一張,長箭一部,片箭一部,筒兒一箇賜給。
李海愚啓曰,藥房三提調,持湯劑來待矣。傳曰,封入。
以執義李惟命牌不進罷職傳旨,傳于李羲甲曰,只推。
洪義浩,以吏曹言啓曰,因全羅監司李相璜狀啓,羅州牧使金思羲受由上京,已至多月,促令還任,無意下來,令該曹催促下送事,判付內,令該曹卽爲催促下送事,分付,而因此思之,則必有上京他道邑之守令,竝亦下送事,一體分付事,命下矣。自臣曹催促則,受由上京守令平山府使任聖說,橫城縣監沈鐮,保寧縣監咸正禧,藍浦縣監李象坤,靈山縣監徐有永,永同縣監韓用諴,俱已下去,西原縣監趙鎭球,方在京畿長湍地,昌寧縣監徐興輔,方在砥平地,玉果縣監李鳴運,方在黃海道金川地云,故關飭各該道臣處,使之催促還官。而羅州牧使金思羲,以爲身病沈重,不得下去云,雖未知其病勢之如何,而特敎催促之下,謂有身病,不卽下去者,事體所在,誠極未安,令該府拿問處之,何如?傳曰,罷黜,今日政差出,卽爲辭朝。
有政。吏批,判書李勉兢進,參判林漢浩進,參議鄭東榦疏批未下,行都承旨洪義浩進。以韓兢履爲修撰,沈象奎爲禮賓提調,李集斗爲分內局提調,韓晩裕爲捲草官,金載瓚爲冬至兼謝恩正使,李亨保爲監察,趙雲會爲掌樂主簿,訓鍊都監提調單沈象奎,金履錫爲羅州牧使,鄭東晩爲永柔縣令。
兵批,判書金履度服制,參判閔命爀病,參議李貞運病,參知鄭景祚入直進。右副承旨李羲甲進啓曰,兵批無緊窠,吏批無送西之人,無政事之意,敢啓。傳曰,知道。
李羲甲啓曰,禁軍別將白師誾,以禁軍取才事,明日慕華館出去矣。兼帶右邊捕盜大將所佩命召及大將牌·傳令牌,何以爲之?敢稟。傳曰,仍佩往來。
以江原監司洪義謨狀啓,通川·高城等兩邑民家漂頹事,傳于李海愚曰,民家漂流頹壓,極爲矜惻,原恤典外,別加顧恤事,分付。
李好敏,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
李好敏,以內醫院都提調·提調意啓曰,産室設廳,以來月爲之事,命下矣。卽令日官池景泌推擇,則九月初一日卯時爲吉云。以此日擧行之意,敢啓。傳曰,知道。
洪義浩,以吏曹言啓曰,成均館直講趙經鎭呈狀內,矣身素患痰癖之症,挾感添劇,時月之內,萬無起動供職之望云,身病旣如是沈重,則有難强令察任,改差,何如?傳曰,允。
洪義浩,以吏曹言啓曰,軍器寺副正白東脩,除拜後過限未肅拜,依例改差,何如?傳曰,允。
李好敏,以禮曹言啓曰,卽接廣興倉牒呈,則以爲大小科場應辦之役,各主掌官,依井間輪回擧行,而若値兩所合設,一司獨當,則加給一井間一添助,曾有濟用監·軍資監已例,考例施行,以除貢弊事,報來矣。取考謄錄,則去丙辰年別試講經合設時,該倉果爲獨當擧行,今亦依濟用監·軍資監已行之例施行事,分付,何如?傳曰,允。
李羲甲,以訓鍊都監·禁衛營·御營廳言啓曰,謹依改修都監草記批旨,三營善放砲手各五名,今月十六日爲始,限畢役間,排日輪回定送于元陵役所之意,敢啓。傳曰,知道。
李羲甲,以訓鍊都監言啓曰,本局別將吳載重,身病甚重,勢難察任,改差,何如?傳曰,允。
禁府照目粘連,龜城前府使李尙謙矣本府議啓內,罪囚逃失邑守令,先罷後拿,勘以徒配,自是法例,而向因大臣筵奏,如此之類,一依殿牌作變,松田失火等邑例,勿爲先罪守令,必令嚴覈刑鎖,以爲折奸杜弊事,蒙允是白乎矣,今此李尙謙段,本道罪罷之狀,在於筵奏之前,就囚在於定式之後,不可但以律文所載,循例擧行,依殿牌作變,松田失火等邑守令勘罪例,公罪勘處,恐合事宜,而事係刑典,臣府不敢擅便,上裁,何如,判付內,依回啓施行,罪杖七十徒一年半定配,以公罪收贖啓,奉敎依允爲旀,議減一等爲良如敎。
吏曹參議鄭東榦疏曰,伏以邦籙無疆,天休滋至,惟我元子宮初度載過,尺衣漸長,歡供殿宮,勢鞏磐泰,臣民慶忭,曷有其極?仍伏念臣空疎之姿,文質無當,迃滯之性,冥居多,始調蔭路,不過爲升斗之祿,晩竊科第,亦非有進取之計,而過蒙兩朝恩遇,前後數十年之間,居然官列於下大夫之末,揚歷乎至淸峻之選,居常愧恧,靦然汗騂,而受恩如山,圖報無地,惟有感涕之盈襟而已。千萬不自意,天官佐貳之命,遽下於待罪喉院之日,乃以萬不當之重任,加之百無似之賤品,服之不衷,莫甚於此,臣於是,驚惶震怖,益不知所以自措也。噫,銓衡之責,旣有長官之主管,又有亞堂之參佐,則與聞末議,其爲任,縱似差輕,我朝官制,每以在下者爲極選,其秩雖卑,其望則峻,決非如臣庸愚者所可堪承,而且以政注間事言之,若値右僚有故之時,則往往替行,其所擧擬,殆無首次之別,顧其責,豈不重歟?臣之愚迷劣,庶幾聖明之所俯燭,雖置之閑司漫職,猶懼不稱,況於激揚黜陟之地,其何以平物情而恢公道乎?人器之不相當,望實之不相副,已不可勝言,而又況臣自昔年一疏之後,齮齕於世,杜門歛跡,罕與人接,已多年所,其於銓注之格例,人物之臧否,殆無異聾者之聽音,盲者之視物。今若貪戀榮寵,怵畏義分,黽勉出膺,拚棄素守,則臣之一身顚沛,固不足恤,其於辱聖簡而玷名器何哉?左右思量,承膺無路,冒違召命,尤增惶蹙,玆敢略陳肝膈之懇,仰瀆崇嚴之聽。伏乞聖慈,察臣言之非飾,諒臣才之不堪,亟賜鐫遞,仍治臣瀆擾之罪,以重公器,以安私分,不勝大願。臣無任云云。答曰,省疏具悉。爾其勿辭察職。
庚午八月十五日午時,上御誠正閣。大臣·備局堂上引見入侍時,右副承旨李羲甲,假注書任存常,事變假注書孫錫祚,記事官洪敬謨·李紀淵,左議政金載瓚,右議政金思穆,戶曹判書沈象奎,行大護軍金羲淳,禮曹判書朴崙壽,行護軍李得濟·李光益·李溏,修撰鄭元容,以次進伏訖。載瓚等曰,近日涼生之後,朝晝異候,聖體,若何?上曰,一樣矣。載瓚等曰,湯劑進御,已爲屢貼,連爲順下乎?上曰,湯劑則順下,而凡節猶未快勝矣。載瓚等曰,王大妃殿氣候,何如?上曰,一樣矣。載瓚等曰,中宮殿氣候,何如?上曰,與前一樣矣。載瓚等曰,元子宮氣候,今臻快復乎?上曰,已差勝矣。載瓚等曰,惠慶宮氣候,何如?上曰,一樣矣。載瓚等曰,嘉順宮氣候,何如?上曰,一樣矣。思穆曰,湯劑已命停止,諸節快復常度乎?上曰,今已差復,下情慶幸矣。思穆曰,臣等於今日,伏企召接醫官,更診聖候矣。及承批旨,未蒙允可,蓋頻頻入診,詳承症候,然後湯劑,隨宜加減。伏望亟許診察,以爲議定繼進湯劑之地焉。上曰,今則不必入診,後日次爲之。湯劑則以前方繼進,可也。思穆曰,向筵固有所奏,而今朔又過半矣。産室廳設行等節,先期承命,然後自下擧行,似無窘速矣。上命書傳敎曰,産室設廳,以來月爲之。象奎曰,産室設廳,以來月爲之事,命下矣。吉日卽令日官推擇,何如?上曰,依爲之。出擧條象奎曰,産室設廳,今方擇吉擧行矣。捲草官,令該曹卽爲差出,何如?上命書傳敎曰,政官牌招開政,捲草官差出。思穆曰,旣承下敎,擇吉設廳,下情欣幸,而坤殿諸節,頻爲診察,進用當劑爲宜矣。上曰,然則與領敦寧相議爲之,可也。思穆曰,設廳以後,則本院間四日問安,亦依例爲之乎?上可之。象奎曰,産室廳待令醫官及別待令醫官,當排望擬入,而醫官醫女別入直等節,竝依例擧行乎?上曰,依前爲之,好矣。象奎曰,昨年則醫官中別掌務官一員,加差擧行,今番則何以爲之乎?上曰,此則不必加差,以時任掌務官,兼管擧行,可也。仍敎曰,次對爲之。載瓚曰,向因修撰洪大浩陳疏,有令廟堂稟處之命矣。取見其疏本,則首陳勤學勤政之本,次陳糴田軍刑之政,而糴則穀名司號之歸一也。田則定界俵災之懋實也,軍則査戶塡伍,繕修戎器也,刑則另行審理,大加欽恤也,末以得人責成爲行四政之本,此實致治之要道,救時之格言也。使外內有司之臣,咸須惕勵,各盡對揚,政爲求言用言之實政,而至於西北道鄕武互用以爲尙武之道云者,言非不可,事有難行。蓋西北之鄕武,各有界限,無得相紊,已成幾百年邊俗,今若强其素定之規,遽行混差之法,則未必爲激勸之效,適足添爭軋之習,且非自朝家所可指揮者,此則置之。更以今爲守宰者,凡係任政,無或一涉循私,必思從公,使遐俗自歸懲勸,而若或用情於其間,有所現發,則論以贓律之意,嚴飭於兩道道臣,何如?上曰,依爲之。出擧條載瓚曰,卽見慶尙右兵使元永胄報備局辭緣,則備陳該營凋弊之狀,仍以爲本營流來之弊,卽是加分加作,屢登於前後繡啓,昨年亦不免襲謬,帥臣至於被罪,蓋一城軍民,進無廩料,退無産業,專靠於還穀一路,故勢不得不加分加作,而今則分留,一從元數,執錢無過時直,又以軍倉米一萬石,移轉各邑,以爲減糴之道,自是以後,還弊雖除,而民食太窘,無料軍校,失業平民,俱無仰哺,擧將渙散。本營穀簿中,營倉糶糴者,爲三萬三千石零,散置各邑者,又爲十四萬二千餘石,而其中添耗,幾近萬石,就此中,每年耗一千石,劃付本營,塗抹排比,則添耗增還,庶無其弊,軍校城民,可以安接爲辭矣。本營還弊,今雖少加釐改,而至於一營軍民之失哺失業,將不無渙散之慮者,誠非小悶。劃付若爾穀物,俾爲聊賴奠接之方,然後已痼之還弊,可以漸令痛革,將散之民心,可以因此維持。第千包餉耗,悉令劃付於該營,歲入之需,亦難遽施,以營倉耗條米五百石,依帥臣所請,許令劃付,俾爲軍校支放之資,何如?上曰,依爲之。出擧條載瓚曰,冬至正使判府事徐龍輔,以今情勢,似無以遽然膺命,且其親年,有難遠離,年前亦以此陳疏許副矣。由此由彼,宜有體諒之道,故敢此仰達矣。上曰,難於離親,許副,可也。出擧條因命書榻敎曰,冬至正使徐龍輔許副。載瓚曰,癸卯年本陵改修時,甲子年健陵改修時,因特敎,匠募等雇價加給,亦爲犒饋矣。今亦依例擧行似好,故敢此仰達矣。上曰,依爲之。出擧條載瓚曰,今番陵役時,臣則十九日當進詣,而提調以下,則亦於明再明兩日,次次進詣,以爲監董之地,而預此仰達矣。上曰,大臣就座。崙壽進伏曰,穆陵大王陵上莎草修改事,臣當爲前期進去,而本陵寢,旣是同局,始役在於元陵改修前一日,依前例兼爲監董,恐爲便當,故敢此仰達矣。上曰,依爲之。出擧條羲甲曰,今日賓對,兩司無一人進參,事甚未安,違牌諸臺,竝推考,何如?上曰,依爲之。出擧條上命次對諸臣先退,載瓚等先退。羲甲曰,楊州儒生,以故相臣文翼公金壽興石室書院追配事,陳疏伏閤,已爲多日,而年前儒生輩,以此事陳疏,旣承令廟堂稟處之批,而廟堂,以置之回啓矣。然而故相臣德業名節,宜有如此之士論,而儒疏封入,旣非自下擅便之事,何以爲之乎?上曰,屢次疏擧,亦涉屑越,疏儒曉諭以送,可也。惠慶宮進服加味異功散,自今日停止事,榻前下敎。仍命退,承史以次退出。
上在昌德宮。停常參·經筵。
李羲甲啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
備忘記,山羊會萬戶崔鳴岐下直,長弓一張,長箭一部,片箭一部,筒兒一箇賜給。
李海愚啓曰,藥房都提調·副提調,持湯劑來待矣。傳曰,封入。
以江原監司洪義謨狀啓,淮陽府人物壓死事,傳于申在明曰,聞甚矜惻,原恤典外,別加顧恤,如有生前身還布,竝蕩減事,廟堂區劃分付。
執義李惟命啓曰,臣言議風采,本不合於淸朝耳目之任,而日前忽伏奉亞憲除旨,臣誠惝怳踧踖,莫省攸措。召牌荐降,義分是懼,雖不得不章皇出肅,以伸叨謝之忱,而第臣於合啓中,有區區私義之不可冒參者,前此屢叨臺地,以此引避,輒蒙體諒之恩,前後處義,宜無異同,其何可一刻晏然於臺次乎?請命遞斥臣職。答曰,依啓。
李好敏,以弘文館言啓曰,副修撰任天常,連呈辭單,不爲行公,與新除授修撰韓兢履,一體牌招察任,何如?傳曰,允。
李好敏,以奉常寺提調意啓曰,祭享所用秋等中脯,依定式,今八月十六日始造之意,敢啓。傳曰,知道。
徐有聞,以兵曹言啓曰,今八月十七日,武臣堂上朔試射日次,而國忌齋戒相値,不得爲之之意,敢啓。傳曰,知道。
徐有聞,以訓鍊都監言啓曰,今此幸行時,隨駕武藝別監一百四十人處,饌價錢每人每日各三錢,依例分給之意,敢啓。傳曰,知道。
戶曹判書沈象奎疏曰,伏以臣,以元陵改修董役事,明將陛辭出去矣。顧今湯劑日進之時,職在嘗藥,不宜暫曠,監煎奉入,是何等至重至愼之事,則計臣往還,雖不過四五日之間,而三提調,將不得備員擧行,事體極爲未安,私分尤切惶悚,玆敢略陳事狀,仰瀆崇嚴。伏乞遞臣藥院之任,俾免苟艱之歸,不勝幸甚。臣無任云云。答曰,省疏具悉。藥院提調,自有相妨,而兩提調,足可輪回監煎,卿其勿辭往參。
上在昌德宮。停常參·經筵。
李羲甲啓曰,行大司憲李直輔,掌令金驥燦·李廷璞,持平李魯集在外,執義未差,持平柳訸未署經,監察茶時之意,敢啓。傳曰,知道。
徐有聞啓曰,來二十一日,朝參日次,而宣陵忌辰祭齋戒相値,頉稟之意,敢啓。傳曰,知道。
李好敏啓曰,來二十一日,輪對日次,而宣陵忌辰祭齋戒相値,頉稟之意,敢啓。傳曰,知道。
李好敏啓曰,吏曹郞廳來言,永柔縣令鄭東晩,兩司當爲署經,而憲府則行大司憲李直輔,掌令金驥燦·李廷璞,持平李魯集在外,執義未差,持平柳訸未署經,諫院則行大司諫尹長烈未肅拜,司諫金星甲,獻納韓耆裕,正言林處鎭在外,兪應煥未署經,無以備員署經,何以爲之?敢稟。傳曰,兩司除署經。
李海愚啓曰,藥房都提調·副提調,持湯劑來待矣。傳曰,封入。
傳于李好敏曰,元陵改修都監都提調以下留待。
傳于李好敏曰,元陵改修都監都提調以下入侍。
備邊司薦望,以吳載光爲統制使。
吏曹口傳政事,以吳翰源爲羅州牧使。
傳于李好敏曰,政官牌招開政,冬至正使差出,以儀賓及崇品卿宰中差出。
李好敏啓曰,吏曹書判李勉兢,參判林漢浩,參議鄭東榦牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,參議只推,與判書·參判,更爲牌招。
李好敏啓曰,吏曹判書李勉兢,參判林漢浩,參議鄭東榦再牌不進推考傳旨及罷職傳旨,今方捧入,而開政命下之後,連事違召,不卽承膺,事體所在,誠甚未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,更爲牌招。
傳于申在明曰,慰諭御史留待。
傳于申在明曰,慰諭御史入侍。
有政。吏批,判書李勉兢進,參判林漢浩牌不進,參議鄭東榦進。行左承旨李海愚進啓曰,會寧府使,今當差出,而本府,以邊上重地,不可不擇差,同道未準朔守令,竝擬,何如?傳曰,允。以李錫夏爲執義,徐長輔爲修撰,曺鳳振爲副修撰,洪顯周爲冬至兼謝恩使,張至運·南翼正爲昭顯墓守衛官,鄭致愚爲淸風府使,學諭單金在浩,李東善爲會寧府使。
兵批,判書金履度病,參判閔命爀病,參議李貞運病,參知鄭景祚入直進,同副承旨申在明進,同知單金商獜,司直單李惟命,統制使單吳載光。
以慶尙監司鄭晩錫狀啓,進上山藥,限內不得封進,惶恐待罪事,傳于李海愚曰,卿其勿待罪事,回諭。
以慶尙監司鄭晩錫狀啓,蔚山等邑民家頹壓,人物壓死事,傳于李海愚曰,許多民戶之頹,人物之傷,極爲矜惻,原恤典外,各加顧助,渰死人,如有生前身還布,竝蕩減事,分付。
以全羅監事李相璜狀啓,靈光郡人物渰死事,傳于李海愚曰,船隻破沒,罪固有之,至於此漕船致沒,事勢之然。且人物渰死,若是夥多,招致渰死人之家孥,另加顧撫,原恤典外,別加助恤,身還蕩減事關飭。
以公忠監司金蓍根狀啓,公州等邑民家頹壓事,傳于李海愚曰,許多人家頹壓,殊爲悶然,元恤典外,別加顧恤,渰死人,如有生前身還布,蕩減事,分付。
以慶尙左水使李馨秀狀啓,東萊府人物渰死事,傳于李海愚曰,許多人物渰死,殊爲矜然,加給恤典,蕩減身還事,分付。
李好敏,以觀象監提調意啓曰,今此中宮殿産室排設敎是時,待令日官,前別提池景泌,兼敎授崔景烈,泛鐵官敎授方慶國,奏時官兼敎授朴萬億,前主簿崔景運差定,使之擧行,何如?傳曰,允。
庚午八月十七日辰時,上御誠正閣。元陵改修都監都提調以下入侍時,行右承旨李好敏,假注書沈湜,記事官洪敬謨·李紀淵,左議政金載瓚,戶曹判書沈象奎,禮曹判書朴崙壽,以次進伏訖。載瓚曰,日氣頗涼,聖體,若何?上曰,一樣矣。載瓚曰,王大妃殿氣候,何如?上曰,一樣矣。載瓚曰,中宮殿氣候,何如?上曰,一樣矣。載瓚曰,惠慶宮氣候,何如?上曰,一樣矣。載瓚曰,嘉順宮氣候,何如?上曰,一樣矣。載瓚曰,元子宮凡節,何如?上曰,與前一樣矣。載瓚曰,臣等今方辭陛,而兩提調則今日當進去,而臣則十九日進詣矣。始役披莎之後,築土凡節,如不至張大,則可以當日完役,役處大小臣等,當日更審後,可以狀聞,而如或有張大之慮,則當日畢役,有未可必矣。似不至於年前健陵陵役時費過三日,而勿拘日字,期於堅完而已矣。改莎後,當以油芚遮陽,水車引漑之節,雖於都監罷歸之後,付諸本陵官,使之擧行,而油芚易爲曝乾,反不如白木遮日云。此則當以木遮日代用,以松葉黏水均灑,勝於水車之過注,故今番則水車不爲出去,以松葉代灑爲計矣。上曰,務從堅固之道,申飭擧行,可也。載瓚曰,臣猥當使命,義在往役,固不敢辭,而顧臣自來病狀,近益癃廢。奏未畢,上曰,方欲以此下敎而未及矣。卿旣首擬,其在敬禮之道,雖爲下點而非徒卿之病勢之難於行役,卿之任無異首相,豈可使卿出壃乎?且右揆筋力,雖曰康旺,年齡已過七耋,大臣中無可擬之人矣。載瓚曰,誠如下敎矣。右相筋力雖好,年過七耋,萬里往還,恐難擬議矣。上曰,然矣。載瓚曰,新除授羅州牧使金履錫,聞其實病,難以赴任云,改差。本邑昨年大歉之餘,民瘁邑弊,莫可收拾,此時邑倅,不可不另擇,無論內外職,必以聲績素著之人擇差,本邑久曠,實爲可悶,待下批,使之卽爲赴任,何如?上曰,依爲之。出擧條載瓚曰,統制使申大偀,以設賑之故,限秋成請仍,而今則秋成已近,且聞其老病添重,屢呈乞遞,有難强令察任,改差,何如?上曰,依爲之。出擧條象奎曰,産室廳別入直醫官,自本院啓下,而今番比諸昨年,稍減其數矣。上曰,量宜爲之,好矣。象奎曰,三廳醫官之分排待令,以秦泳·卞觀海·趙學魯·崔源·鄭重周當啓下矣。上可之。象奎曰,昨年則産室設廳前,期三朔,故都提調以下,輪回直宿,至於當朔,而始爲竝直,今番則設廳,旣在當朔矣。自設廳日,依例竝直,何如?上曰,依此爲之。象奎曰,設廳處所堂殿,預爲承命,然後可以擧行矣。上曰,此則從當下敎矣。上曰,大臣先退,無事往還,可也。載瓚等退出。上命書傳敎曰,雖以敬禮之意下點,而大臣筋力之外,此時豈可爲出壃遠行乎?左相所帶正使之任許副。好敏曰,經筵,取稟。以涼生間,姑停矣。今則涼意頓生,當爲入稟擧行,而幸行日字,不滿旬許,姑俟幸行後,入稟乎?上曰,承旨量宜爲之,可也。好敏曰,今番幸行時,當差出守宮承旨二人,以爲守宮,而其間殿宮朝夕問安,則以書啓仰奏,廟宮朔祭時受香奉審,守宮承旨依例擧行,奉審傳敎,則自行在所,當日書出乎?上曰,依此爲之。仍命退,承史以次退出。
庚午八月十七日酉時,上御誠正閣。慰諭御史入侍時,同副承旨申在明,假注書任存常,記事官洪敬謨·李紀淵,慰諭御史趙鐘永,以次進伏訖。上曰,下去後善爲慰諭,而所見果如何?鐘永曰,被災人民,彷徨號呼,靡所底定,聞臣慰諭而來,擧皆懽欣若將有蘇,臣布諭朝家軫念之德意,審見被災之形止,而連爲董飭,另使顧恤,俾得速速結構,而所謂屋子,大不過四五間,小則二三間,故僅僅成樣略加草葺矣。向旣以狀啓登聞,而雖不如舊日之按堵,然今則謂之奠接,未爲不可矣。上曰,今則皆如前結構乎?鐘永曰,如前結構,次次安頓矣。上曰,地形果如何,而又被沈墊之患耶?鐘永曰,六島盡被水浸,沙場廣闊,比如銅雀津頭無異,野無靑草,牛馬不能食,而至於沿江二面,距本府稍遠,地形平闊,水環四面,築垌而防水,隄上焉築室,若値大水之滾到,則旣無舟楫,無以遠避,或有升屋者,或有升木者,畢竟垌潰而室頹,擧皆被害,而一時渰溺,理勢之必不免也。今番聞民人所言及灣尹所言,則比諸丙辰,被災無異云,而臣謂民人等曰,丙辰旣被其害,今又若是被害,皆由於垌上築室之致,何不棄其田地,爰適樂土,以爲平生無虞之計耶云爾,則答以食根最好,不欲移去。蓋前後多有被災,而終不懲毖者,全由於愚蠢無知之故也。上曰,堤上築居之屋,如守圃幕樣子乎?鐘永曰,然矣。上曰,田土雖好,人旣移去,則自爲空閑之地,無非渠之所有,何必如是重遷耶?鐘永曰,田畓旣好,故若移他處,則將爲他人所有云矣。上曰,然則何當修築乎?鐘永曰,堤垌修築之道,役旣浩大,未寒前似難了當矣。上曰,無他所陳者乎?鐘永曰,臣目見灣府切急之狀,有不敢不仰達者矣。本府還穀應留,爲一萬六千餘石,而今番水災後,元別恤典計減條,爲一千七百餘石,災民所受還穀停減條假令都數,殆近四千五百石,災結所縮公用條,爲四千六百餘石,災民六千三百餘口,若以別還例,自今爲始,限歲前救急,則願受多少,雖未預量,折長補短,當不下六千三百餘石,而四條計減,將爲一萬七千石穀數矣。以此實數,較諸應留,則其所不足,已爲千石,而傾庫蕩盡,豈可成說乎?第今府儲已竭,他無生財之道,如欲隨處剋減,務從裁省,則邊門重地,客使初程,不可使有一朝殘廢之歎。以臣愚計,則目下事勢,不可不劃給某樣穀物,然後可紓公私之急,而辦穀旣難,運穀尤難。蓋運穀之道,不過曰移貿移轉船漕等數事而已,如欲運漕,則昔非無沿江沿海處已行之例,而勞費則多,船隻則少,多數遠運,難以及期,如欲移轉,則隣邑穀簿,往往有還分不足之患,至於移貿一事,則最爲便宜,而此若以詳定作錢,則有難轉輸,原其詳定之法意,固非不爲救弊之一助,而移貿裒益之際,亦豈無因此掣礙之端乎?苟有從便移穀之道,則當此本府成敗之關,合思一分通變之策。且昨年湖南賑資,亦以詳定外取用,則賑飢恤災,宜無異同,趁今發關於該道,如有某邑之穀直稍優,可以詳定外作錢處,則限二萬五千石,就應留中,許以貸給,則一萬七千石,自當計報於今年應下之數,其餘八千石,則自明春爲始,竝入還分,耗上加耗,計至十年,準其二萬餘石之數,除出五千石於今番災民救急六千餘石還捧之內,以二萬五千石,還報於當初貸來邑,一以爲本府公私救急之策,一以無他邑穀簿見縮之患,似甚便好,而此則以本色還報爲言者也。且若於七年取耗之後,竝計元穀八千石及七年耗穀七千五百石,以一萬五千五百石之數,從市直作錢,每石假令若爲四兩錢,則所得穀價,當爲六萬二千兩,而又以災民救急六千三百餘石,通同作錢,以得二萬五千二百兩,兩項穀價,合爲八萬七千二百兩之數,然後以貸來條二萬五千石之詳定價七萬五千兩,移報於道內某邑中京司上納條,則錢邊剩餘,猶有一萬二千二百兩之數矣。七年之限,四兩之價,雖不可以前期的定,而量時善處,自有其道,本府還民,旣爲七萬餘口,則八千石別還,雖曰年年添耗,旣不至爲還多之弊,若其作錢計報,則又不必遲待十年之限,竝以此意,一體措辭,行關於該道臣及本州府尹處,恐合便宜,而往復之際,自致稽滯,令廟堂斯速稟處,何如?上曰,灣府事勢如此,則當有矯捄之道,而爾之所陳,亦必有商量,令廟堂,將此辭意,論理草記後,行關本道,可也。出擧條鐘永曰,本府田稅收米,初不分捧於民結,皆以本府所收察眉庫官垌稅租,防給會錄,當初結摠,爲五千九百餘結,故以此爲準,年例上納矣。數十年前歲末磨勘時,適有加起田結,自巡營加執十餘結,而厥後便成規例,當年加起不及去年,則輒皆見退於該所,故本府色吏輩,苟幸目下之無弊,勘簿虛錄卜數,隨例加報,今已至於三百八十餘結之多,雖有眞箇加起,數不甚舛,亦有汰落陳棄應入災頉,則名以田結,豈有有起無陳之理乎?蓋察眉庫歲入垌稅租幾許,除却營納條幾許,而餘數則自本府執錢發賣,以爲一年排朔,自是定例也。假令垌稅租四千八百四石內,目今營納米九百石,以租一千八百石,準折除之,餘在三千石零,與壬子別備耗租三百八十石,合以計之,僅爲三千四百石許,而一年排朔條九千兩,卽是減損不得者也。以此三千四百石,必準九千兩之數,每一石租價,恰爲二兩六七錢,則常年市直,不過一兩五六錢,故謂之貿租錢,派定於民間,勒加徵捧,殆過一兩,終歸於非民歛而自民歛之科,旣往已無可論,而揆以事理,不可仍置,況今水災之後,凡係民瘼,在所軫恤,自今年爲始,勿以加起名色,添錄勘還一準實數報營,永杜後弊之意,令廟堂關飭於該道監營及本府,何如?上曰,此亦令廟堂從長稟處後關飭,可也。出擧條仍命慰諭御史先退。又命退,承史以次退出。
上在昌德宮。停常參·經筵。
李羲甲啓曰,行大司憲李直輔,執義李錫夏,掌令金驥燦·李廷璞,持平李魯集在外,柳訸未署經,監察茶時之意,敢啓。傳曰,知道。
洪義浩啓曰,假注書任存常,身病猝重,勢難察任,今姑改差,何如?傳曰,允。
任存常改差,代以趙毅淳爲假注書。
李海愚啓曰,藥房都提調·副提調,持湯劑來待矣。傳曰,封入。
傳于洪義浩曰,冬至正使洪顯周許遞,其代前望單子入之,待下批,以此赴燕。
冬至正使前望單子入之,李集斗落點。
徐有聞啓曰,兵曹判書金履度,以禁軍取才事,明日慕華館出去矣。所佩命召,何以爲之?敢稟。傳曰,仍佩往來。
徐有聞啓曰,禁軍別將白師誾,以禁軍取才事,明日慕華館出去矣。兼帶右邊捕盜大將所佩命召及大將牌·傳令牌,何以爲之?敢稟。傳曰,仍佩往來。
徐有聞,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得設行之意,敢啓。傳曰,知道。
上在昌德宮。停常參·經筵。
李羲甲啓曰,行大司憲李直輔,執義李錫夏,掌令金驥燦·李廷璞,持平李魯集在外,柳訸未署經,監察茶時之意,敢啓。傳曰,知道。
備忘記,昌洲僉使崔敬瞻下直,長弓一張,長箭一部,片箭一部,筒兒一箇賜給。
傳于徐有聞曰,文臣試射試官望筒,以前日受點人爲之。
李海愚啓曰,藥房都提調·副提調,持湯劑來待矣。傳曰,封入。
以水原留守金履翼狀啓,火藥欠縮之監直輩及偸竊之漢,照法勘處,未盡提飭,有此閪失,惶悚待罪事,傳于徐有聞曰,軍物則重,而賊漢則愚漢也,不足深誅,而卿之隨處對揚,亦可謂嘉尙,監直輩照法勘斷。因此思之,軍物之精固,專在於守牧之臣,知其七事之中而致念者,卿亦以此知悉,勿待罪事,回諭。
以咸鏡監司趙德潤狀啓,安邊·德源·文川·高原·永興等邑人物渰死,民戶漂頹事,傳于申在明曰,許多民戶人物,若是多死多頹,北道關防也,民情想必不安,惟彼小民,將何濟生?聞之極爲驚惻,繼以憂慮,原恤典外,別加顧助,至於啓聞中或有已施恤典者,其外別恤典擧行,渰死人身還布蕩減。安邊段,令道伯撰送祭文,設酹慰之,撫其妻孥,其外各邑,另加顧撫,生者俾各安堵如舊事,自廟堂措辭關飭,而使被災民人,各各言於守臣,以盡懷保之方事,一體分付。若不惕念對揚,守臣難免其罪,卽發遣宣傳官摘奸後,招致妻孥慰撫,其外可合恤典者,在京大臣論處後,亦爲行關,竝以星火分付。
傳于申在明曰,宣傳官金峻岳,往咸鏡道被災邑,看審以來。
以全羅監司李相璜狀啓,靈光·黑山島等邑鎭人物渰死事,傳于申在明曰,人物渰沒,又過半州,極甚矜然,原恤典外,別加顧恤,如有生前身還役,須卽蕩除,永減妻孥雜役,俾盡撫恤事,申飭。
傳于徐有聞曰,今番東將臺·瑞蔥臺,水原校卒,一體應試,城操用本府軍兵,添付京軍,依面操例待令,設操後,仍行瑞蔥臺。
傳于申在明曰,西將臺更定城操迎接節次,自可停止,自上着甲節次,依例爲之,侍衛諸臣着甲,依乙卯年例爲之,操畢後,還宮瑞蔥臺,則原試者外,本府參陣將官·將校·標下軍兵及馬步軍柳三中以上,片二中以上,砲貫一中邊二中以上,技上上以上,別單書入,而水原御前前排,則技依京前排例爲之後,以待處分,其外勿論,而元應試者,依瑞蔥臺例,自柳片砲一中及技上下以上者書入,監試放,京則西營大將,操畢往東將臺試取,水原府,以摠理使,待還宮後,應試別軍以入,此是慰悅之擧,此後若有本府校卒試取之命,只比於原試入參者及本府前排應於技試者外,勿參,有特敎,則自有監時加某名色而本府前排,今番則付之於訓局,卽日設行,此後還宮後,訓將往京營試取,竝取入格人,別單書入,賞格則依京前排已爲例之。
傳于申在明曰,東將臺狹隘,勢難容率,以西將臺磨鍊。
傳于申在明曰,當該都摠府郞廳,爲先汰去。
徐有聞,以兵曹言啓曰,知中樞府事洪宅〈福〉·李鎭復,慶熙宮衛將崔命臣,俱以病難供職,呈狀乞遞,同知中樞府事權爔,除授在外,過限未上來,竝改差,加設僉知中樞府事朴煥東在外,過限亦未上來,減下,何如?傳曰,允。
徐有聞,以摠戎廳言啓曰,本廳左部千摠金煐,以別軍職,職務相妨,改差,何如?傳曰,允。
徐有聞,以舟橋司言啓曰,舟橋排設,今日畢役之意,敢啓。傳曰,知道。
上在昌德宮。停常參·經筵。
藥房都提調金思穆,副提調李海愚啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。中宮殿,藥房口傳問安。答曰,知道。
王大妃殿進御加味六君子湯,自今日停止事,榻前下敎。
徐有聞啓曰,行大司憲李直輔,執義李錫夏,掌令金驥燦·李廷璞,持平李魯集在外,柳訸未署經,監察茶時之意,敢啓。傳曰,知道。
徐有聞啓曰,備邊司郞廳來言,今日賓廳日次,而以元陵莎草修改相値,不得來會云矣,敢啓。傳曰,知道。
洪義浩啓曰,假注書沈湜,身病猝重,勢難察任,今姑改差,何如?傳曰,允。
沈湜改差,代以洪羲祖爲假注書。
李海愚啓曰,藥房都提調·副提調,持湯劑來待矣。傳曰,封入。
洪義浩啓曰,卽者吏曹郞廳來言,今此行幸時,隨駕官單子,當爲修正以入,而憲府則行大司憲李直輔,執義李錫夏,掌令金驥燦·李廷璞,持平李魯集在外,持平柳訸未署經,諫院則行大司諫尹長烈未肅拜,司諫金星甲,獻納韓耆裕,正言林處鎭在外,正言兪應煥未署經,無以備員云,何以爲之?敢稟。傳曰,竝許遞,政官牌招開政。
有政。吏批,判書李勉兢進,參判林漢浩牌不進,參議鄭東榦牌不進,行右承旨李好敏進。以金羲淳爲大司憲,鄭尙愚爲大司諫,鄭魯榮爲司諫,徐鼎輔爲執義,韓翼鎭·朴察遠爲掌令,朴孝臣·閔德基爲持平,姜浚欽爲獻納,趙庭和·李東永爲正言,尹長烈爲同義禁,李普天爲同春秋,尹錫永爲直講,李元普爲假引儀,李晦植爲永興府使,祭酒單李直輔,奉常直長單蔡弘韻。
兵批,判書金履度進,參判閔命爀入直,參議李貞運病,參知鄭景祚病,左副承旨徐有聞進。以李冕膺爲知事,高師信爲同知,趙學枋爲忠翊將,朴之會爲慶熙將,李日會·李最爀爲都摠經歷,朱奉喆爲在德萬戶,大護軍洪宅福·李鎭復,護軍尹長烈·權爔·申大偀,副護軍李周鳳,副司直李錫夏·金星甲·金驥燦·李廷璞·李魯集·柳訸·韓耆裕,副司果林處鎭·兪應煥·朴宗珩,同知李景郁,僉知權思正竝單付。
傳于徐有聞曰,御營大將,率該營鄕軍二哨,前期一日出去,軍兵則其日曉頭,出送北岸札駐,待渡涉後爲後廂,回鑾時,曉頭先詣,而軍則付之元後廂,到舟橋還屬本營,御將領率御營騎士,則先已命隨駕,御將在陣,則屬於本營,不在陣則屬於禁營,而若付於訓局之例,則付之訓局後廂頭局,依前隨駕。
傳于徐有聞曰,舟師大將,則迎接後,後廂尾局隨駕,還宮時,曉頭先詣迎接,仍爲後廂事,分付。
徐有聞,以兵曹言啓曰,羽林衛將金峻岳,方帶宣傳官,奉命在外,所帶羽林將之任,改差,景福宮衛將金尙麟,病難供職,呈狀乞遞,改差,何如?傳曰,允。昨於番將單子之付標入啓也,頭面書之,已是格例,而越一貼書之,故已覺違例,而仍於其處,書奉命番將改差之敎,而至于經夜,尙不差出,果於此啓。又請改差,若見昨下傳敎,則是忘也,不見而奏啓,則亦是掩置不審也,四百年來,豈有傳敎下於當日,經宿不承命者乎?實可寒心,判書從重推考,當該承旨·騎省入直堂上,爲先削職,院吏及該曹吏,重者徒配,輕者杖放,可也。
傳于徐有聞曰,公事出納之際,以致誤錯,當該中官,令該府拿問處之。
傳于徐有聞曰,當該中官,從重推考。
傳于徐有聞曰,幸行當前,欲觀來頭,知其懲戢之狀,長湍地放逐罪人李元碩等四人放送。
傳于徐有聞曰,當該司謁,令攸司從重科治。
李好敏啓曰,臣與左副承旨徐有聞伴直矣。纔已陳疏徑出,伴直無人,同副承旨申在明,卽爲牌招,何如?傳曰,允。
李好敏啓曰,同副承旨申在明牌不進,伴直無人,左副承旨徐有聞疏批已下,卽爲牌招,何如?傳曰,允。
以同副承旨申在明牌不進罷職傳旨,傳于李好敏曰,只推,更爲牌招,違牌勿爲呼望。
以吏曹參議鄭東榦牌不進罷職傳旨,傳于李好敏曰,只推。
以中官許銀拿處傳旨,傳于李好敏曰,分揀。
以內三廳番單子,傳于李好敏曰,番將奉命之代,本職改差,口傳差出。
兵曹口傳政事,以李英植爲羽林將。
申在明,以備邊司言啓曰,以咸鏡監司趙德潤狀啓,安邊·德源·文川·高原·永興等邑人物渰死,民戶漂頹事,傳曰,許多民戶人物,若是多死多頹,北道關防也,民情想必不安,惟彼小民,將何濟生?聞之極爲驚惻,繼以憂慮,原恤典外,別加顧助,至於啓聞中或有已施恤典者,其外別恤典擧行,渰死人身還布蕩減。安邊段,令道伯撰送祭文,設酹慰之,撫其妻孥,其外各邑,另加顧撫,生者俾各安堵如舊事,自廟堂措辭關飭,而使被災民人,各各言於守臣,以盡懷保之方事,一體分付。若不惕念對揚,守臣難免其罪,而發遣宣傳官摘奸後,招致妻孥慰撫,其外可合恤典者,在京大臣論處後,亦爲行關,竝以星火分付事,命下矣。今番道啓漂渰之多,比之前啓,不啻幾倍,其所慰恤之道,當用加等之例,而四邑恤災之典,前旣下特恩,今又加異數,死者之酹慰,生者之顧撫,守臣以飭諭,武臣以摘奸,朝家曠絶之惠,無遠不屆,靡有餘憾。安邊等五邑諸般恤典,一依下敎擧行之意,分付,外此別無恤典之可更容議,而前此安邊等三邑,有死者雜役蠲減之恩,今於啓聞中追入者,亦依此例擧行之意,一體分付,俾惠澤均施,無有一人向隅之地,何如?傳曰,允。
申在明,以兵曹言啓曰,在前西將臺親臨城操時,內外使率京鄕軍各一哨,爲先後廂,其餘馬步軍,仍留信地矣。今番則謹依傳敎,隨駕京軍,添付城丁馬軍,從其信地札駐,而何營大將,率步軍幾哨,爲先後廂乎?敢稟。傳曰,訓·御將率該營步軍各一哨,爲先後廂。
申在明,以兵曹言啓曰,留都御營軍兵,中軍代領,而該大將舟師擧行後,入來率領事,啓下矣。該大將李堯憲,依傳敎隨駕,留都軍兵,領率無人。在前如此之時,有他大將或中軍代領之例,今番則何以爲之乎?敢稟。傳曰,令中軍代領。
申在明,以兵曹言啓曰,闕內入直訓鍊都監局別將·把摠·哨官及內三廳將·守門將·禁衛營把摠·哨官,御營廳哨官等番單子,每中日入啓受點矣。今此幸行相値,勢難受點,依例今八月二十九日入直人員,二十四日入啓單子,竝爲受點,趁期替直,分所單子,二十五日書入,來九月初二日番單子,回鑾翌日書入,巡將監軍,今二十六日入啓單子,預爲排日受點,逐日受牌,大省記及別省記,自今二十七日三十日,至二十六日預爲書入,京中軍號,亦自今二十七日三十日,至二十六日預爲啓下,留置政院,遂日頒布,行在所軍號,自行在所啓下,頒布之意,敢啓。傳曰,知道。
申在明,以兵曹言啓曰,今此幸行時,侍衛禁軍,不可不點擇以行矣。各番禁軍中,新受馬及病蹇不能致遠之類,依例推移入直之意,敢啓。傳曰,知道。
申在明,以兵曹言啓曰,卽接北所衛將安大進牒報,則光德門西邊內宮墻二間許及小門一間頹圮處,今已修築云,局出身晝察夜巡,依例停止之意,敢啓。傳曰,知道。
申在明,以訓鍊都監言啓曰,因兵曹草記,光德門西邊宮墻二間及小門一間頹圮處,今已修築,局出身晝察夜巡,停止之意,敢啓。傳曰,知道。
申在明,以訓鍊都監·禁衛營·御營廳言啓曰,元陵改修都監,今已畢役,三營輪回定送之砲手,仍卽撤還之意,敢啓。傳曰,知道。
申在明,以義禁府言啓曰,放逐罪人李元碩·崔得麟·金文浹·金花英竝放送事,承傳啓下矣。京畿長湍地放逐罪人李元碩·崔得麟·金文浹·金花英竝放送事,分付該道臣之意,敢啓。傳曰,知道。
申在明,以義禁府言啓曰,長興府使李普源拿來,全羅監司狀啓宣惠廳粘目憑閱處之事,傳旨啓下矣。李普源,時在任所云,依例發遣府羅將拿來,何如?傳曰,待待命拿囚。
申在明,以刑曹言啓曰,因兵曹草記,傳曰,允。昨於番將單子之付標入啓也,頭面書之,已是格例,而越一貼書之,故已覺違例,而仍於其處,書奉命番將改差之敎,而至于經夜,尙不差出,果於此啓,又請改差,若見昨下傳敎,則是忘也,不見而奏啓,則亦是掩置不審也,四百年來,豈有傳敎下於當日,經宿不承命者乎?實可寒心,判書從重推考,當該承旨,騎省入直堂上,爲先削職,院吏及該曹吏,重者徒配,輕者杖放,可也事,命下矣。院吏全命浩,兵曹省記色書吏金在鉉等,反覆嚴問,則院吏全命浩,莫重傳敎,初不頒布於朝紙,兵吏金在鉉,經宿掩置,不卽擧行者,俱極痛駭,別無罪犯之輕重,竝施徒三年定配之典,全命浩黃海道文化縣,金在鉉公忠道永春縣定配所,卽爲押送之意,敢啓。傳曰,知道。
左副承旨徐有聞疏曰,伏以臣,於當該承旨削職之命,有萬萬惶悚者,蓋其做錯雖在臣申退之後,臣以該房,若能檢飭院吏於常時,則豈有此不謹擧行之理哉?苟究其實,罪在臣身,何敢歸罪僚員,而恬然在職乎?玆敢忙陳短章,徑出禁扄。伏乞聖明,亟治臣罪,以爲不職者之戒焉。臣無任云云。省疏具悉。爾則推考之典。
上在昌德宮。停常參·經筵。
申在明啓曰,來二十五日,朝參日次,而懿陵忌辰祭正日相値,頉稟之意,敢啓。傳曰,知道。
李海愚啓曰,藥房都提調·副提調,持湯劑來待矣。傳曰,封入。
洪義浩啓曰,吏曹郞廳來言,承旨有闕,政事,取稟。傳曰,前望單子入之,待下批牌招察任。
承旨前望單子入之,金相休落點。
傳于李好敏曰,元陵改修都監都提調以下留待。
傳于李好敏曰,元陵改修都監都提調以下入侍。
傳于洪義浩曰,飭已施矣,承旨削職蕩滌敍用。
傳于申在明曰,當該中官,令該府拿問,各別嚴勘。
以中官池長浩拿處傳旨,傳于申在明曰,屢煩王府,可謂屑矣,令該內府拿致,笞五十後汰去,限五年禁錮,懲不察之罪。
以左副承旨徐有聞牌不進罷職傳旨,傳于洪義浩曰,只推。
以慶尙監司鄭晩錫狀啓,固城縣民家頹壓事,傳于申在明曰,聞甚矜惻,原恤典外,別加顧恤事,分付。
以公忠監司金蓍根狀啓,公州·鴻山等邑民家頹壓事,傳于申在明曰,聞甚矜惻,元恤典外,別加顧恤事,廟堂區劃分付。
洪義浩,以吏曹言啓曰,日前自臣曹,受由上京守令催促之時,昌寧縣監徐應輔,在於京畿砥平地,西原縣監趙鎭球,在於長湍地云,故星火還任之意,移文該道臣處矣。卽接該監司所報,則昌寧縣監徐應輔,今方還官云,西原縣監趙鎭球,身病猝重,萬無下去之望云。雖未知其病勢之如何,而特敎申飭之下,不卽下去者,揆以事體,萬萬未安,令該府拿問處之,何如?傳曰,允。拿處安徐,罷黜,令該曹口傳差出,待下批卽日辭朝。
吏曹口傳政事,以金龍淳爲西原縣監。
吏曹口傳政事,以朴宗柱爲會寧府使。
行大司憲金羲淳啓曰,臣於都憲之任,本不近似,而抑有合啓中私義當避者,前後陳懇,輒蒙體諒,叨謝雖緣義分,去就宜無異同,臣以此情蹤,其何可一刻冒居於臺次乎?請命遞斥臣職。答曰,依啓。
執義徐鼎輔啓曰,臣姿本庸愚,淸朝耳目之任,初不近似,千萬不自意,伏奉亞憲除旨,臣感恩怵義,冒沒出肅,而第臣自來私義,卽通朝所共知,屢叨臺職,輒蒙體諒,則臣之處義,宜無前後之異同,以此情踪,何可仍冒於臺次乎?請命遞斥臣職。答曰,依啓。
正言趙庭和啓曰,臣於言責重任,初不近似,而薇垣除旨,忽降於千萬夢想之外,臣感激恩私,怵畏義分,他不暇顧,章皇出肅,而第臣於合啓中,有不可晏然冒參者,向叨見職,以此引避,前後處義,宜無異同,其何可一刻冒據於臺次乎?請命遞斥臣職。答曰,依啓。
李好敏啓曰,今八月二十八日健陵·顯隆園親祭祭文及二十九日華寧殿親行酌獻禮祭文,當爲製進,藝文提學金羲淳,時無職名,令該曹口傳付軍職,待明朝牌招,何如?傳曰,允。
兵曹口傳政事,大護軍單金羲淳。
徐有聞,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得設行之意,敢啓。傳曰,知道。此後草記,必以中日習射技放爲辭,停放則只稱習射技爲之,可也。
徐有聞,以兵曹言啓曰,今八月二十一日,武臣賓廳講書日次,而國忌齋戒相値,不得爲之之意,敢啓。傳曰,知道。
李好敏,以奉常寺提調意啓曰,祭享所用秋等中脯三百四十八貼,八月二十一日畢造,而所入牛隻,爲三十五首矣。進上看品中脯二貼,依定式封進之意,敢啓。傳曰,知道。
庚午八月二十一日酉時,上御誠正閣。元陵改修都監都提調以下入侍時,行右承旨李好敏,假注書洪羲祖,記事官洪敬謨·李紀淵,改修都監都提調議政府左議政金載瓚,提調戶曹判書沈象奎,禮曹判書朴崙壽,以次進伏訖。載瓚曰,秋氣漸生,風日稍涼,伏未番日間,聖體,若何?上曰,一樣矣。載瓚曰,寢睡·水刺之節,何如?上曰,一樣矣。載瓚曰,王大妃殿氣候,何如?上曰,一樣矣。載瓚曰,中宮殿氣候,何如?上曰,一樣矣。載瓚曰,惠慶宮氣候,何如?上曰,一樣矣。載瓚曰,嘉順宮氣候,何如?上曰,一樣矣。上曰,莎草修改,無事克完乎?載瓚曰,昨日辰時量始役,而有頉處,則比初料,不至大段,今日午時量竣事矣。上曰,有頉處與欄干石,相去幾何乎?載瓚曰,相去恰爲一尺餘矣。上曰,以營造尺量之乎?象奎曰,以木尺爲一尺五寸許矣。載瓚曰,有頉處幾至四周,爲役稍廣,且新舊土,難於交合,故使之新舊土,爛泥堅築矣。上曰,今則庶無後日之慮耶?載瓚曰,霖雨已過,秋日晴和,新役處果爲克完矣。崙壽曰,今番則便是一新修築,可無他日之慮矣。上曰,東路農形,何如?載瓚曰,所過處不過是負郭良田,且楊州則近邑中稍勝者,故所見不甚悶然矣。上曰,咸鏡道五邑被災,果爲悶惻,而恤典已下,足可以奠接乎?載瓚曰,五邑被災,各有淺深之別,似勝於義州,而伏見絲綸之下者,則雖愚夫愚婦,足以知德意,而況按察守土之臣,亦必精白對揚矣。且被災處,已覆沙者不可論,而其餘則未必全棄,向後亦當有次次復墾之望矣。載瓚曰,安邊·永興等五邑,偏被水災,渰頹之患,若是夥多,誠不勝萬萬驚慘,而永興,雖是五邑中稍歇處,邑倅之此時遞易,不但有迎送之弊,災民奠接之方,今不可付之生手。前府使李東善仍任,會寧府使之代,令該曹口傳差出,待下批,使之數日內辭朝,催促下送,何如?上曰,依爲之。出擧條上曰,永興則大都護,會寧則都護,而會寧勝於永興乎?載瓚曰,會寧則嘉善窠矣。好敏曰,與北兵使等矣。上曰,新除永興者誰也?載瓚曰,李晦植矣。上曰,李晦植則無故遞職乎?載瓚曰,李晦植,非不若李東善,而李東善頗了了,素有治績,且當災年,百姓之心,終不如舊倅之善後故耳。上曰,李東善,曾入於御史所論矣。崙壽曰,曾任水使時,有與御史相較之事矣。載瓚曰,東西銓,若有虛司果,則無得先出復職,卽定式,而年前臣亦以此仰奏,至於旋遞已差之職矣。日前新除淸風府使鄭致愚,方帶惠郞,此是軍銜,旣非實職,而當此虛司果多滯之時,徑出復職,有違飭令,政官推考,淸風府使仍任前職,其代以實職人差出之意,分付,何如?上曰,依爲之。出擧條上曰,惠郞之代已差出,而誰爲之乎?好敏曰,朴宗珩爲之,而亦不得行公云矣。載瓚曰,湖南年事,沿邑已多判歉,峒野亦不免穴農云,昨年大歉之餘,民邑事極涉憂悶,況諸般當捧,無論新舊條,竝湊於今年,行將一時督捧,以今民力,必難應接。至於籍案軍案磨勘,昨年因道臣狀請,許令退限,而當次在今,莫重籍軍案之屢致退期,雖甚爲悶,本道事勢,固當格外加恤,依昨年已施之惠,更退以明秋之意,分付,何如?上曰,依所奏擧行事,分付該道,可也。出擧條上曰,籍案則獻民數乎?象奎曰,每式年應行之事,而今年當次矣。崙壽曰,軍案亦有情債雜費,民弊大矣。載瓚曰,每式年陞戶抄上,卽是事目,今年湖南當次之邑,未知爲幾處,而昔在甲寅大歉之後,乙卯雖豐登,猶軫湖民之弊,以特敎,許令一式年退限矣。軍制莫重,雖不敢遽然仰請,而乙卯已例,旣是曠典,湖南事勢,又爲切悶,故敢此仰達矣。上曰,限後式年姑停,可也。出擧條上命大臣先退。載瓚曰,臣年病俱深,鞍馬之勞,最所難支,今番陪從時,與右相或先或後,從便隨駕,則庶可往來,而致煩仰達,誠甚惶悚矣。上曰,從便則非鞍馬隨駕乎?象奎曰,非不跨馬,而軍行,則遲速有時,難便故矣。上曰,依此爲之。載瓚退出。象奎曰,産室廳所入各項物種,庚戌年則多有內下,昨年則自外司擧行矣,今番則何以擧行乎?上曰,不必依庚戌已例,依前擧行,可也。象奎曰,今番幸行時,初以瑞蔥臺施賞,於行在所擧行事,命下矣。在前則華城將士施賞,自外帑庫擧行,都監武藝廳,則自臣曹擧行,兩營則各該營擧行矣。近來外帑庫布木,枵然無儲,華城施賞布木,勢將自臣曹輸往矣。更伏見傳敎下者,有華城將士還宮後施賞之命,然則武藝廳都監將士施賞,亦於還宮後頒給,則在臣曹,無輸載之勞,在將士,亦無還運之弊,御前前排,亦於還宮後頒施,則軍器寺靑布,亦不載運,似爲兩便之道,故敢此仰達矣。上曰,試規稍峻,入格亦必不多,而還宮後施賞,則不必輸去,依此爲之。崙壽曰,永陵大王陵上補土處,待秋成,更稟事,命下矣。今當稟旨擧行,而今月內,餘日無多,九月則陵上役事,例不得擧行,十月以後,已屆冬節,難以動役,待明春更稟擧行,恐合事宜,故敢此仰達矣。上曰,依爲之。出擧條崙壽曰,今番幸行時,健陵則太廟守僕下去,顯隆園則景慕宮守僕下去,而兵曹曾爲給馬,而今番則華寧殿酌獻禮時,永禧殿守僕,法當下去,而兵曹給馬,亦爲貽弊,且廟宮守僕,旣以下去,則華寧殿擧行,似不相礙,永禧殿守僕,置之,何如?上可之。象奎曰,弘文館法講冊子,今當載去,而日前捧甘於臣曹,造納入盛之器,故溯考文獻,一無可憑之例,不得造送矣。上曰,兵曹給馬三匹,而講冊載去之數,似爲幾許乎?象奎曰,法講召夜對冊子當次卷諸講官件諺解具,似不過數三十卷矣。上曰,然則三匹馬之中,必有冊色吏之濫騎矣。上曰,戶·禮堂先退。象奎等退出,好敏曰,敦化門外,則御營廳留陣,弘化門外,則摠戎廳留陣矣。今則御營大將隨駕矣。留都擧行,專在於敦化門外,且中軍,異於大將,擧行多有難便之端,故敢此仰達矣。上曰,摠使領御營廳餘軍,留陣於敦化門外,御營中軍,領訓局餘軍,留陣於弘化門外,則事甚便好,以此分付,原節目改付標以入,可也。上曰,城操時承史,甲胄可以得着乎?好敏曰,五禮儀從上服之義,侍臣法當着甲,而因僚員中曾經武將人,而聞之則武弁,間有甲胄者無多,似難倉卒辦得云矣。上曰,下敎之數,足可當乎?好敏曰,雲寶劍及兵房承旨,則可以分排云矣。上曰,華寧殿酌獻禮時,梨園鼓吹,自今爲始待令,而前後部則必多爲弊之端,只以前部鼓吹下去,戶·禮堂兼樂院提擧,儀仗一體磨鍊,其糧資,亦爲題給之意,分付,可也。好敏曰,在前幸行時,以華寧殿行禮時無儀仗鼓吹,朝廷間多以謂欠典闕禮矣。好敏曰,香室忠義中能書者,每於幸行時隨駕,路次或有致祭之命,故不敢落後於衛外,而忠義中,最多貧窮,一匹馬亦不能辦,至有負持其冠服及書寫諸具,蒼黃跋涉者,非但在渠之可矜,事面亦爲未安。在昔先朝,特軫此狀,或有給貰之恩,令兵曹劃給一馬似好,故敢此仰達矣。上曰,此則非濫騎,依此爲之。敬謨進前曰,卽伏見全羅監司李相璜啓本,則茂朱府赤裳山城史閣,因今番雨水,椽木滲漏,蓋瓦脫落,外面如此,則閣內可知。開庫奉審,非史官,不得爲之,故在前如此之時,每有承命奉審之例矣,不可不趁卽奉審。而且實錄曝曬年限當次,奉審與曝曬,一體擧行,恐合事宜。至於江華府鼎足山城史閣,奉化縣太白山史閣,曝曬年限已過,昨秋以年事失稔,筵稟停止,而今則纔經潦雨,尤合曝史,亦爲擇日擧行。鼎足山城,則正宗大王誌狀,尙未奉安,今此曝曬之行,奉詣奉安,何如?上曰,依爲之。出擧條上命退,承史以次退出。
上在昌德宮。停常參·經筵。
金相休啓曰,大司憲·執義未差,掌令韓翼鎭·朴察遠,持平朴孝臣·閔德基在外,監察茶時之意,敢啓。傳曰,知道。
洪義浩啓曰,左副承旨徐有聞,今日不爲仕進,卽爲牌招,何如?傳曰,允。
洪義浩啓曰,同義禁尹長烈,除拜後過三日不爲出肅,依定式推考警責,仍卽牌招察任,何如?傳曰,允。
傳于李好敏曰,懿昭廟,遣靑城尉,內茶禮謹行。
傳于李好敏曰,懿昭墓,遣行護軍金在昌,酌獻禮謹行。
李海愚啓曰,藥房三提調,持湯劑來待矣。傳曰,封入。
李好敏,以改修都監都提調意啓曰,本都監儀軌事目,別單書入之意,敢啓。傳曰,知道。
傳于李好敏曰,元陵莎草改修之役,已爲告成,欣幸之忱何喩?改修都監都提調議政府左議政金載瓚,內廐馬鞍具一匹面給,提調戶曹判書沈象奎,禮曹判書朴崙壽竝加資,郞廳戶曹正郞李周憲陞敍,別工作繕工監監役金萬鍾,兼監役本陵別檢李遠翊,參奉韓用鏶,亦爲陞六,進排官典設別提黃量源,莎草浮出進排官繕工監監役崔斗顯,各兒馬一匹錫給,別看役前五衛將韓宅祚,前同知鄭旭,前縣監沈尙之竝加資,領役將校安德恒·廉載膺·趙相仁,竝邊將除授,趙濟建相當窠調用,相地官安思彦,奏時官金鳳喜及計吏工匠畿營領役將校等,竝依癸卯年例爲之。
傳于李好敏曰,京畿監司權常愼,大鹿皮一令賜給,楊州牧使徐有望,半熟馬一匹賜給。
洪義浩啓曰,卽者吏曹郞廳來言,今此幸行時,隨駕官單子,當爲修正以入,而大司憲·執義未差,掌令韓翼鎭·朴察遠,持平朴孝臣·閔德基俱在外,無以備員云。未差之代,政官牌招開政差出,待下批,與諫院未肅拜諸臺,一體牌招,以爲備員修正之地,何如?傳曰,允。
洪義浩啓曰,吏曹判書李勉兢,參判林漢浩,參議鄭東榦牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,更卽牌招,何如?傳曰,允。參議只推,更爲牌招。
洪義浩啓曰,吏曹判書李勉兢,參判林漢浩,參議鄭東榦再牌不進推考傳旨及罷職傳旨,今方捧入,而開政命下之後,連事違召,終不承膺,事體所在,極爲未安。判書陳疏到院,而以國忌正日,纔已退却矣。判書·參判,所當更請牌招,而係是一日三牌,何以爲之?敢稟。傳曰,原疏捧入,待批下,與參判·參議,更爲牌招。
洪義浩〈啓曰〉,吏曹參議鄭東榦三牌不進,依定式,禁推傳旨捧入之意,敢啓。傳曰,知道。
傳于李好敏曰,今日政,賞典下批。
有政。吏批,判書李勉兢進,參判林漢浩牌不進,參議鄭東榦牌不進,右副承旨金相休進。以趙得永爲大司憲,尹允東爲執義,趙經鎭爲正言,鄭觀綏爲兵曹參知,朴崙壽爲兼知經筵,趙厚鎭爲戶曹正郞,李章玉爲監役,李禮延爲元陵別檢,趙健爲參奉,尹光時爲淸風府使,趙象基爲鍾城判官,朴宗京爲知義禁,戶曹判書沈象奎今加崇政,禮曹判書朴崙壽今加正憲,前五衛將韓宅祚今加嘉義,前縣監沈尙之今加通政加資。
兵批,判書金履度病,參判閔命爀入直進,參議李貞運受由,參知未差,左副承旨徐有聞進,同知單李彦五,副護軍李羲甲·李晦植,副司果趙庭和·鄭致愚·金萬鍾·李遠翊·韓用鏶,竝單付。
李好敏啓曰,卽者義禁府都事來言,令此幸行時,本府堂上一員,當爲隨駕,而判義禁吳載紹呈辭,同義禁吳泰賢有身病,尹長烈未肅拜,一員未差,無以隨駕云,判義禁吳載紹,同義禁吳泰賢·尹長烈,竝卽牌招,何如?傳曰,允。
傳于李好敏曰,違牌禁府堂上竝許遞,前望單子入之,待下批牌招察任。
禁府堂上前望單子入之,判義禁李集斗,同義禁李堯憲·金魯敬落點。
徐有聞,以都摠府言啓曰,今此幸行時,副摠管金孝建·趙弘鎭,寶劍受點矣。金孝建就理,趙弘鎭身病沈重,勢難進參,令政院稟旨變通,仍令該曹卽爲口傳差出,待下批牌招,以爲備員之地,何如?傳曰,允。許遞。
兵曹口傳政事,以閔耆顯·吳泰賢爲副摠管。
以吏曹參議鄭東榦三牌不進禁推傳旨,傳于洪義浩曰,分揀。
以吏曹參議鄭東榦再牌不進罷職傳旨,傳于洪義浩曰,只推。
徐有聞,以備邊司言啓曰,義州慰諭御史趙鍾永擧條批旨內,有令廟堂論理單記之命矣。取見其擧條,則以爲本府還穀應留,爲一萬六千餘石,而今番水災後,各樣計減,將爲一萬七千石,不足爲千石,不可不劃給穀物,而移貿一事,最爲便宜,該道某邑穀直稍優,可以詳定外作錢處,限二萬五千石許貸,則一萬七千石,計報於今年應下之數,其餘八千石,自明春竝入還分,耗上加耗,計至十年,準二萬餘石,除出今番災民救急條還捧中五千石,以二萬五千石,還報於貸來邑,此則以本色還報者,而若於七年取耗之後,竝計元穀八千石及七年耗穀七千五百石,以一萬五千五百石,從市直作錢,每石若爲四兩,則所得穀價,當爲六萬二千兩,而又以災民救急六千三百餘石,通同作錢,以得二萬五千二百兩,兩項穀價,合爲八萬七千二百兩之數,以貸來條二萬五千石之詳定價七萬五千兩,移報於道內某邑中京司上納條,則錢邊剩餘,猶爲一萬二千二百兩之數爲辭矣。民食專係還穀,而元摠之減數近二萬,官用惟靠垌稅,而歲入之縮,十居八九,俱不可不及今區劃元還則補摠,公貨則給,代以爲民邑釐救之方,而所謂釐救,惟在於道內穀之移轉·移貿兩條路而已。今此御史所奏,儘有意見,極其排比,目今措處,似無出於此外,而第穀簿多寡,民勢緩急及市直之或優或低,邑弊之此甚而彼歇,除非按道之臣,則無以周察而詳審,至於詳定,不但自來定式令,前道臣在任時,因繡啓筵稟行會,已令申明舊法,今於周歲之後,反爲銷刻之政,則欲爲救民,而反爲罔民,此則雖使有一二利益之端,恐不可遽議弛張,先以御史所奏,關問便否於道臣,待登聞始爲稟處,何如?傳曰,允。
徐有聞,以備邊司言啓曰,義州慰諭御史趙鍾永擧條批旨內,有令廟堂從長稟處事,命下矣。取見其擧條,則以爲本府田稅收米,初不分捧於民結,以本府所收察眉庫官垌稅租,防給會錄,而數十年前歲末磨勘時,適有加起田結,自巡營加執十餘結,而厥後便成規例,虛錄卜數,至於三百八十餘結,故垌稅租一石價之民間加徵,殆過一兩,自今年,勿以加起名色,添錄勘還,一準實數報營爲辭矣。稅米之不捧於民結,責出於該庫,未知緣何事端,而至於加起執稅之有加無減,致使元簿,每歸虛錄,該庫不免白徵,終至於加歛民間者,果如御史所奏,則誠不可一任其襲謬,以添該邑,此時民弊,申飭道臣,俾卽詳査釐革,枚報形止,以爲憑考之地,何如?傳曰,允。
金相休,以義禁府言啓曰,慶尙監司鄭晩錫狀啓內,安東前府使金孝建罪狀,令攸司稟處事,啓下矣。金孝建,今方待命,拿囚之意,敢啓。傳曰,知道。
李好敏,以賑恤廳言啓曰,西部麻浦契任掌金德柱,今月二十二日,本洞路傍,得一歲遺棄男兒,本洞居私婢點丹,欲爲收養,北部部契任掌裵仁福,今月二十二日,本洞路傍,得一歲遺棄男兒,本洞居良女朴召史,欲爲收養,貧不自食,皆願受料,告于本部,自各該部,同日牒呈,故依節目竝爲給料,使之乳養之意,敢啓。傳曰,知道。
吏曹判書李勉兢疏曰,伏以臣於見職,怵畏嚴命,顚倒失守,出肅已過半月,行政亦已累次,廉隅掃地,羞對人面,材具淺短,智識疎闇,政注之間,招譏嘲而致怨謗者,必將指不勝屈,果於惠郞之差擬外官,至有大僚之請推,臣於是,滿心慙悚,無以自容。夫復職云者,時無職名之謂也,惠郞雖是軍銜,與戶曹太僕自辟郞官無異,雖當儲窠之月,大政之時,不拘於差除守令,擧條申飭之後,或有虛司果,而以惠郞作宰者,亦多有之,故淸風府使之差出也,未知近式之亦拘惠郞,遽爾首擬,自歸於違越令甲,毁劃格例之科,問備薄勘,罰不當罪,以此聾聵蔑裂之狀,尙何望其銓衡人器,適用無失耶?臣之前疏中,一番出脚,瘡疣百出者,政以此也。若又恬不知愧,冥行不止,則必不免隨處僨誤,重速罪戾,其爲累聖簡而玷身名,當如何哉?玆敢忙陳短章,隨牌冒呈。伏乞聖上,俯察微懇,亟命鐫削臣職名,以存銓格,以安私分,千萬幸甚。臣無任云云。答曰,省疏具悉。此是誤也,非違也,卿其勿辭,卽爲入來開政。
上在昌德宮。停常參·經筵。
夜三更四更,灑雨下雨,測雨器水深五分。
金相休啓曰,行大司憲趙得永牌不進,執義尹久東,掌令韓翼鎭·朴察遠,持平朴孝臣·閔德基在外,監察茶時之意,敢啓。傳曰,知道。
洪義浩啓曰,今此幸行時,憲府臺諫一員,當爲隨駕,而行大司憲趙得永牌不進,執義尹久東,掌令韓翼鎭·朴察遠,持平朴孝臣·閔德基在外,隨駕官單子,不得修正以入,行大司憲,更卽牌招,何如?傳曰,竝許遞,政官牌招開政。
以獻納姜浚欽牌不進罷職傳旨,傳于洪義浩曰,只推。
李海愚啓曰,藥房都提調·副提調,持湯劑來待矣。傳曰,封入。
有政,吏曹判書李勉兢進,參判林漢浩牌不進,參議鄭東榦牌不進,同副承旨申在明進。以金羲淳爲大司憲,李東冕爲執義,朴宗琦·夫宗仁爲掌令,朴升鉉·金啓淵爲持平,沈象奎爲判義禁,吳載紹爲分內醫提調,兪漢寔爲繕工副正,李魯俊爲廣興奉事,李在紹爲假監役,永興府使李東善仍任事,承傳。
兵批,判書金履度病,參判閔命爀入直進,參議李貞運受由,參知鄭觀綏未肅拜,左副承旨徐有聞進,同知朴之會,大護軍趙得永,副護軍沈尙之,副司直尹久東·韓翼鎭·朴察遠·朴孝臣·閔德基,竝單付。
申在明啓曰,合辭許久闕啓,事甚未安,今日政新除授憲府諸臺,竝卽牌招,何如?傳曰,允。
以吏曹參議鄭東榦牌不進罷職傳旨,傳于洪義浩曰,只推。
傳于洪義浩曰,今二十九日華寧殿酌獻禮,兼行內茶禮,該房知悉。
傳于洪義浩曰,華寧殿酌獻禮出還宮時,步輦鼓吹,依例磨鍊。
正言趙經鎭啓曰,臣言議風采,一無可取,諫諍重任,萬不近似,而薇垣除旨,忽下於夢想之外,召牌儼臨,義分是懼,雖不得不章皇出肅,以伸叨謝之忱,而第臣袒免之親,名在合啓之中,其在敦倫之義,不可隨衆而參。從前如臣情地者,擧皆引避,輒蒙體諒之恩,則今臣處義,宜無異同,其何可一刻冒據於臺次乎?請命遞斥臣職。答曰,依啓。
正言李東永啓曰,臣姿性庸陋,言議拙劣,淸朝耳目,本不近似,而迺者薇垣除旨,忽下於千萬夢想之外,召牌儼臨,義分是懼,雖不得不章皇出肅,以伸叨謝之忱,而第臣於合啓中,有私義之不可聯參者。在前如臣情地者,擧皆引避,輒蒙體諒之恩,今臣處義,宜無異同,臣以此情踪,其何可冒據於臺次乎?請命遞斥臣職。答曰,依啓。
徐有聞,以都摠府言啓曰,今此幸行時,寶劍當爲受點,而都摠管朴宗來,副摠管閔耆顯·吳泰賢,俱有身病,無以備員,令政院稟旨變通,仍令該曹卽爲口傳差出,待下批牌招,以爲備員之地,何如?傳曰,允。許遞。
兵曹口傳政事,以沈象奎爲都摠管,趙萬元·李文會爲副摠管。
徐有聞,以司僕寺一二提調意啓曰,今此健陵·顯隆園幸行時,內乘二員,當爲隨駕矣。假內乘一員,令該曹口傳差出,使之入直,回鑾後,卽爲減下,何如?傳曰,允。
兵曹口傳政事,以趙存慶爲司僕假內乘。
洪義浩,以宗簿寺提調意啓曰,全羅監司李相璜狀啓,茂朱府赤裳山城璿源閣,因今番雨水,椽木滲漏,仰土剝落,依定式修改事,啓下矣。夏秋雨水,挽近所無,而外面如此,則閣內無頉,有未可知,其在愼重之道,發遣本寺郞廳,開閣奉審,恐不可已。且譜牒曝曬,年限已過,今番奉審時,一體擧行,何如?傳曰,允。
徐有聞,以漢城府言啓曰,依定式,無主未葬處,分付各部,搜訪報來,故別單書入,而至於有主未葬之類,亦令一一知委,斯速過葬事,申飭各部之意,敢啓。傳曰,知道。
司諫鄭魯榮啓曰,罪人克觀,以妖任之同氣,凶謀逆節,爛漫同參,而嚴訊之下,抵賴不服,未克究覈,未及承款,王章莫伸,輿憤莫泄。請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,往自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後,惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯,亟施孥戮之典。德相·尙喆·九宗三賊,無非極逆大憝,罪關宗社,而臺閣傳啓,積有年所,王章未伸,輿憤愈切,何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也。今當新化休明之日,不可使凶孼逆種,晷刻偃息於覆載之間。請亟下三啓傳旨,令攸司卽速擧行焉。逆鏔罔赦之罪,已悉於前啓,今不必更事臚列,而幸賴我慈聖殿下,廓揮明斷,特施正法之典,擧國弸塞之冤憤,可以少洩,而今旣決案正法,則孥戮之法,便是應行之典。請正法罪人鏔,亟施孥戮之典。噫嘻痛矣,今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前矛,半夜官門,突入跳踉者,已極凶獰,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止。請絶島爲奴罪人李戒國·劉用孫·金金乭,亟令王府,夬施典刑。噫,李東萬,本以妖邪之物,兼以狡慝之性,出沒跳踉,蹤跡陰祕,奔走營逐,心術鄙悖,爲世唾罵,不齒儕類者,亦有年所,而今於悖疏悖通,其所爛漫排布,締結和應之狀,綻露無餘,則渠當卽地款服,自伏常憲,而始於事發之日,慌忙投疏,欲爲掩匿欺蔽之圖,終於訊推之際,反覆呑吐,敢生掉脫之計者,究厥心腸,尤極巧惡,是宜益加刑訊,到底盤鞫,而究覈未竟,遽置末勘。噫,今此酌處,雖出於好生之德意,其在誅亂去慝之道,決不可撓屈王章。請古今島定配罪人李東萬,亟令王府,設鞫得情,決施典刑。梟示罪人性世,與劇逆載榮,一而二,二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也。設鞫七朔,根因窩窟,終未究覈,只施梟示之律,輿情之憤惋,固無可言而,不可以已爲梟示,不施常施之律。請梟示罪人性世,亟施孥戮之典。新除授司憲府執義尹久東,時在京畿長湍地,掌令韓翼鎭,時在高陽地,掌令朴察遠,時在咸鏡道慶源地,持平朴孝臣,時在京畿通津地,持平閔德基,時在全羅道羅州地,請竝斯速乘馹上來事,下諭。答曰,不允。下諭事,依啓。
左議政金載瓚箚曰,伏以臣,以元陵莎草改修時敦匠之勞,至伏奉廐馬面給之命,滿心惶愧,不知攸喩。噫,仙寢載修,工役誕擧,凡厥任事之臣,孰不捧土攀莎,殫竭自效,而臣則適添狗馬之疾,雖使隨衆進詣,而初不能躬執藝事,晨夕董功,臣不如諸堂,奔走服勤,臣不如郞官,直不過隨例備員而已,此何足爲可紀之勞,而乃以天閑上駟,忽侈以殊錫乎?上貽濫賞之失,下招罔功之譏,則臣固不足言,竊爲聖朝惜此擧也。伏乞亟收成命下者,使恩賞重微分安,不勝幸甚。取進止。答曰,省箚具悉卿懇。卿其勿辭,安心領受。仍傳于洪義浩曰,此批答,遣史官傳諭于左議政。
行戶曹判書沈象奎疏曰,伏以臣,以綿力薄材,猥叨決不堪之重任,兩疏籲懇,亶出衷赤,而微誠未格,往役又迫,不得已冒沒出膺,祗詣敦匠,而私心惶悸,歷日靡措,繼伏奉別單賞典下者,以臣職在監董,亦蒙陞秩之特恩。噫,德而後始爵,功而後始賞,國之昭典也。今番陵役,雖以事體之重,至設都監,而以路則一舍而近,以工則二日而竣,臣適忝有司,備數於執事之末,與榮已多,何嘗有絲毫可紀之勞?而一例蒙恩,僥濫至此,朝家愼賞之政,豈容如是?且臣區區循墻之義,尤有自陪於人者。臣昨年夏之嘉善階者也,歲纔及周,五晉其秩,居然爲崇政大夫,古人之一歲九遷,猶是以官移官,而至於朞之內,芥拾金紫,滾躐卿孤,如臣之比者,求之往昔,殆無一二。臣年未及五十,材不逮下中,雖使尙潛郞僚,未爲馮唐之不遇,今乃偏被上恩,反踰賈生之超遷。冥升易墜,急步易躓,眇福之災,理所無倖,天地之生物,必以漸遂,父母之愛子,願其晩成。殿下之於臣,天地也,父母也。以平日生成愛惜之眷,豈可使之貪榮趕進,搏到極處,以速其滿盈之溢耶?衷情震懍,精爽飛越,仰首呼籲,辭不盡情。伏乞聖慈,特賜鑑察,亟命收還臣新授資級,以重恩賞,以安微分。臣不勝千萬顒仰祈懇之至,謹昧死以聞。答曰,省疏具悉。卿其勿辭肅命。
判義禁李集斗疏曰,伏以臣,於病伏之中,獲拜內局分提擧之任,嘗藥之地,所重自別,揆以義分,豈敢言私?而癃老賤疾,經夏積苦之餘,猝添暴泄,仍成毒痢,一日所放,不知幾度,若箇點滴,兼作腹痛,胸膈相撞,坐臥俱難,藥餌屢試而蔑效,食飮全却而失味。叫痛委床,轉側須人,今幾挾旬,症勢無減,動駕不遠,末由進身,公私焦悶,尤添一病,左右思量,不敢偃處,自速違傲,故方欲據實乞解,治疏將上之際,忽伏蒙金吾特除之恩,召牌儼臨,冒犯違逋,尤極悚惶。而至若新除之職,自來情地,無路承膺,以此以彼,俱係難强,冒陳短章,猥暴衷懇。伏乞聖明,天地父母,俯垂鑑諒,特憐疾痛之呼,所帶分提擧之任,亟令該曹,卽爲變通,金吾兼銜,亦蒙鐫免,俾伸情私,仍治臣瀆擾之罪,以肅朝綱,以安私分,千萬幸甚。臣無任云云。答曰,省疏具悉。所請依施。
禮曹判書朴崙壽疏曰,伏以元陵改莎之役,吉日晴和,事功告完,前席復命,不勝與幸,而及伏見賞典傳敎下者,賤臣之名,亦參於進階之列,臣誠惝惶恧蹙,莫省所以。乃以掌禮之官,獲參敦匠之役,自是職分之當爲,元無寸勞之可紀,特以重事體之聖念,至有混陞秩之曠典,恩出不虞,賞及罔功,淵氷之戒,猶屬私憂,而嚬笑之愛,恐不當若是其輕且褻也。玆敢畢暴衷懇,仰瀆崇嚴。伏乞亟收臣正憲新資,以重恩賞,以安微分,不勝幸甚。臣無任云云。答曰,省疏具悉。卿其勿辭肅命。
兵曹判書金履度疏曰,伏以臣,猥以無似之品,久叨匪據之任,大以官人取捨,小以節目應行,全不事事,動輒瘡疣,儱侗昏聵之狀,至於日昨番將付標事而極矣。奏御莫敬,而違式不察,傳敎已下,而經夜未覺,倘非有處分之截嚴,將不免終始之矇然,一字之誤微眚也。而古人尙稱死罪,一事再誤,合置何辟,擧行雖由於入直,董飭皆出於首堂,論厥罪犯,臣實爲首,而特以身不在禁中,聖度曲加諒恕,重勘反在於僚堂,臣身只止於問備,輕重倒置,主客互換,撫躬慙悚,無面可顯。名以騎曹之長,一單子尙不能照檢奉行,則況可曰秉中權之重,而行西銓之事乎?由前則有罷軟不勝之歎,由後則有罪同罰異之愧,今若憑恃寵靈,自處以已勘之人,揚揚蹲冒於大司馬之席,則其爲壞四維而羞同列,當復如何也?反覆思惟,惶赧冞增,玆敢猥陳衷懇,仰暴崇嚴。伏乞聖明,亟賜重誅,以安微分,以昭法綱,以爲溺職倖逭者之戒焉。臣無任云云。答曰,省疏具悉。責在騎省入直堂上,勿辭行公。
掌令朴宗琦疏曰,伏以臣於見職,本不近似,前後除命,非止一再,而輒皆逡巡,一未承膺,月前之待罪此職,屢犯違傲,薄罷旋敍,至今追惟,惶感交摯。千萬不自意,掌憲新除,忽又及於無似之蹤,顧今幸行在前,陪扈義重,固當蹶趨承,不俟駕屨,而第臣老母,當此換節之時,素患痰咳之症,一倍添劇,兼以癖積上升,泄痢下注,氣息凜綴,委頓床笫。臣方坐臥扶將,左右刀圭,時日之內,萬無跬步離捨之望,召牌之下,罔知攸措,玆敢不避猥越,疾聲呼籲。伏乞天地父母,俯賜體諒,亟許遞改,仍治臣瀆擾之罪,以肅朝綱焉。臣無任云云。省疏具悉。所請依施。
直閣朴周壽疏曰,伏以臣,冒謝除命,退俟恩諒,今已數旬日,而微忱未能仰格,華貫尙玆虛縻,徊徨踧踖,益無所容。噫,臣之不宜一日自處以閣職,殿下之所俯燭也,通朝之所共諒也。去就一節,初非夢寐間議到,而及伏承伊日下敎,首尾百有餘言,鄭重懇惻,讀未竟而不覺淸涕之無從。臣於是,上奉君父之恩諭,下遵臣叔之誨飭,身非己有,他不暇念,隨牙牌而拜閤門,居然作閣臣貌樣,是豈臣樂爲也哉?惟是一肅究竟之敎,信之如四時,奉之若金石,歸伏私次,攢手顒跂,以冀鞶褫之不俟日而已,終未敢廁承候之列,處持被之直,槪亦自劃之情,參倚如前日故耳。矧今幸行隔日,陪扈義重,而以是職忝是班,尤非可論,顧臣踪地,豈不轉益窮蹙乎?殿下於臣,天地也父母也,天地至仁,無物不遂,父母止慈,有願必從,臣之所自勉者,卽資父事君,而臣旣迫於嚴命,粗效先公後私之義矣。以我殿下平日幈幪之澤,竊庶幾惻然軫念,曲全終始,俾君恩父命,兩行而不悖,無欲其重得罪於君子也。寸寸輸腔,言實由中,高高垂聽,恩必體下,玆敢齋沐治疏,疾聲呼籲於黈纊孔邇之聰。伏望聖慈,俯賜鑑諒,亟命鐫遞臣所帶奎章閣直閣之任,仍削臣名於圈中,獲全區區微諒,不勝千萬切祝。臣無任云云。省疏具悉。所請旣以守遺訓爲言,所帶直閣之任,特爲許施。
禁府啓曰,安東前府使金孝建原情云云。問目內辭緣,泛稱遲晩,所當請刑是白乎矣,曾經侍從,勿爲請刑,在載載在大典通編,議處,何如?判付啓,依允。
上在昌德宮。停常參·經筵。
金相休啓曰,行大司憲金羲淳未肅拜,執義李東冕,掌令夫宗仁傳旨未下,一員未差,持平金啓淵在外,朴升鉉呈辭,監察茶時之意,敢啓。傳曰,知道。
洪義浩啓曰,同義禁朴宗京,除拜後過三日不爲出肅,依定式推考警責,仍卽牌招察任,何如?傳曰,允。
傳于徐有聞曰,傳香承旨馳詣宗廟·景慕宮,奉審摘奸以來。
傳于申在明曰,同副承旨馳詣懿陵,奉審摘奸以來。
李海愚啓曰,藥房三提調,持湯劑來待矣。傳曰,封入。
傳于李海愚曰,發遣吏郞,諸執事淸齋與否,摘奸以來。
以執義李東冕,掌令夫宗仁牌不進罷職傳旨,傳于金相休曰,只推。
徐有聞,以都摠府言啓曰,今日入直內三廳武兼禁軍及軍兵等,當爲中日習射技,而國忌齋戒相値,不得設行之意,敢啓。傳曰,知道。
李海愚,以內醫院都提調意啓曰,本院提調,例不得兼帶刑獄之官,而提調沈象奎,除拜判義禁矣。當此湯劑逐日監煎之時,提調不可暫曠,所帶判義禁,許遞,何如?傳曰,允。
李海愚,以宣惠廳言啓曰,本廳郞廳前牧使金思羲,今已啓下,而方在罷散中,權付軍職,以爲冠帶常仕之意,分付該曹,何如?傳曰,敍用。
洪義浩,以奉常寺都提調意啓曰,東耤親耕田所種皮稷打作,則所出爲二石七斗之意,敢啓。傳曰,知道。
金相休,以義禁府言啓曰,卽接月令醫員張鍰手本,則時囚罪人金孝建,屢日處冷之餘,素患痰癖之症,一倍添劇,四肢麻木,有時昏眩,飮食全廢,症形危重云。罪人病勢如此,則一邊保放,一邊草記,曾有定式矣。金孝建,姑爲保放之意,敢啓。傳曰,知道。
上在昌德宮。停常參·經筵。
藥房都提調金思穆,提調沈象奎,副提調李海愚啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。中宮殿,藥房口傳問安。答曰,知道。
惠慶宮進服加味異功散,自今日五貼式,日次製入事,榻前下敎。
徐有聞啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于李好敏曰,傳香承旨馳詣受香諸處,奉審摘奸以來。
李海愚啓曰,藥房都提調·副提調,持湯劑來待矣。傳曰,封入。
李好敏啓曰,今此幸行時,本院印信,當爲齎去,禮曹印信一顆,留院時取用,何如?傳曰,允。
徐有聞,以兵曹言啓曰,今此幸行時,左邊捕盜大將吳毅常西班陪從,右邊捕盜大將白師誾,以禁軍別將隨駕矣。在前如此之時,有曾經捕將權察之例,今番則以留都摠戎使李溏,回鑾間左右邊,竝令權察,何如?傳曰,允。
徐有聞啓曰,因兵曹單記,今此幸行時,左右邊捕盜大將,回鑾間,摠戎使李溏,竝權察事,允下矣。權察左右邊捕盜大將李溏,卽爲牌招,聽傳敎,何如?傳曰,允。
以江原監司洪義謨狀啓,伊川府人物壓死事,傳于李海愚曰,聞甚矜惻,原恤典外,別加顧恤,渰死人,如有生前身還布,竝蕩減事,廟堂區劃,分付。
以全羅監司李相璜狀啓,全州等邑民家漂頹,人物渰死事,傳于李海愚曰,許多人物之頹與渰,俱爲悶然,原恤典外別〈加〉顧恤,渰死人,如有生前身還布,竝蕩減,俾無顚連之患事,分付。
執義李東冕啓曰,臣姿性魯莽,言議巽軟,本不合於淸朝耳目之任,而亞憲除旨,忽下於千萬夢想之外,怵畏義分,雖不得不冒沒出肅,以伸叨謝之忱,而第臣於合啓中,有私義之不可隨參者。曾叨臺職,以此引避,輒蒙恩遞,前後處義,宜無異同,以此情踪,其何可一刻晏然於臺次乎?請命遞斥臣職。答曰,依啓。
徐有聞,以禁衛營言啓曰,今八月二十七日健陵·顯隆園幸行時,本營隨駕事,命下矣。新營則千摠申晤,哨官趙祥麟·金聖浩,敎鍊官林慶潤,鄕軍三五十名,兼別破陣二名率領入直,南別營則哨官余敏贊,別騎衛二人,兼別破陣六名率領入直,火藥庫則哨官李弼邦,別破陣八名率領入直之意,敢啓。傳曰,知道。
徐有聞,以兵曹言啓曰,來九月十月當上番騎兵二百二十八名,依定式,本曹點考後,仍令該曹,襦衣題給之意,敢啓。傳曰,知道。
上在昌德宮。停常參·經筵。
自人定至二十七日開東,灑雨下雨,測雨器水深二分。
進御加味健脾湯,自明日停止事,榻前下敎。
金相休啓曰,行大司憲金羲淳,掌令夫宗仁未肅拜,執義,掌令一員未差,持平朴升鉉呈辭,金啓淵在外,監察茶時之意,敢啓。傳曰,知道。
李海愚啓曰,藥房都提調·副提調,持湯劑來待矣。傳曰,封入。
傳于徐有聞曰,明日出宮內門路,以協陽門爲之。
以內農圃內官李仁復手本,供上陪來時朴光福亂打庫直事,傳于金相休曰,聞極駭痛,令刑曹,考律勘處。
以慶尙監司鄭晩錫狀啓,薦新石榴,限內不得封進,惶恐待罪事,傳于李好敏曰,勿待罪事,回諭。
洪義浩,以司饔院監膳提調意啓曰,鷹師貢人等呼訴內,各殿宮日下生雉,來九月初一日爲始,例爲本色封進矣。今年則節候差早,草樹尙茂,網羅莫設,鷹獵無路,日供生雉,萬無封進,限獵得間,仍代封云。在前曾有隨乏代封之敎,而莫重御供,自下不敢擅便,惶恐敢啓。傳曰,依前代封。
徐有聞,以兵曹言啓曰,今此龍驤鳳翥亭少駐時,先後廂軍兵,路上留駐,墻外當有環衛之節,以後廂步軍中二哨,北岸所駐御營鄕軍二哨,前期一日出送,預先環衛而進發後,各歸本營,仍爲隨駕之意,分付,何如?傳曰,允。
李好敏,以宗簿寺提調意啓曰,今此幸行時,隨駕宗親,以西春君爗啓下矣。卽接宗親府所報,則西春君爗,身病猝重,不得進參云。每品無人,不得隨駕之意,敢啓。傳曰,知道。
徐有聞,以扈衛廳留都領敦寧府事意啓曰,臣承命留都,一依兵曹啓下事目,率領扈衛軍官軍士,今日申時量,結陣扈衛之意,敢啓。傳曰,知道。
徐有聞,以扈衛廳留都領敦寧府事意啓曰,明日大駕擧動後,都城各門,初昏時閉門,啓東時開門事,及權閉敦義門·惠化門·昭義門,還宮日,量宜預開,觀光士女弛禁事,已自兵曹啓下矣。城門旣已早閉晩開,則巡邏亦當早發晩罷,待南山擧烽火發巡,而趁啓東時撤還,此意令漢城府,知委各部,使閭巷人,俾各知悉,亦爲分付於留都營門及左右捕廳·左右巡廳,何如?傳曰,允。
徐有聞,以禁衛營言啓曰,來九月當十一番後部前司屬慶尙右道四哨軍兵,逢點實數五百十三名,已爲點閱整齊,來九月初一日,與建陽門·銅龍門·西營入直及把守訓鍊都監軍兵,竝待標信替代,把摠一員,哨官二員,別武士二人率領,輪回入直,新營·南別營·火藥庫,依前分排入直之意,敢啓。傳曰,知道。
徐有聞,以御營廳言啓曰,本廳來九月·十月兩朔應立後部中司屬京畿右道二哨,黃海道二哨,合四哨軍兵五百十七名,今已逢點整齊矣。九月初一日,與新營入直及頹城二處把守京標下軍,東營·集春營入直訓局軍,竝爲替代立番,而新營入直把摠,依例還直於東營之意,敢啓。傳曰,知道。
徐有聞,以訓鍊都監言啓曰,建陽門·銅龍門·西營·東營·集春營入直軍,依前以鄕軍替代事,自禁衛營·御營廳草記矣。五處入直本局軍,來九月初一日,與各該營鄕軍,替代出直,竝待標信擧行之意,敢啓。傳曰,知道。
徐有聞,以禁衛營言啓曰,來十一月當十一番後部左司屬慶尙右道四哨軍兵,來十月二十五日,京中逢點,依例準二朔立番之意,本道監·兵使處,預爲知委,何如?傳曰,允。
徐有聞,以御營廳言啓曰,本廳來十一月·十二月兩朔應立後部右司屬黃海道四哨軍兵,十月十五日,京中逢點,十一月初一日,與中司軍兵,當爲替代立番,趁期調送事,本道監·兵使處,措辭知會之意,敢啓。傳曰,知道。
金相休,以義禁府言啓曰,江原監司洪義謨狀啓內,伊川府兼任安峽縣監李光葵罪狀,令攸司稟處事,啓下矣。李光葵,時在任所云,依例發遣府羅將,拿來,何如?傳曰,待待命拿囚。
金相休,以義禁府言啓曰,古阜郡守尹爔,金堤郡守李翊會,茂長縣監李允謙等,令該府拿問處之事,傳旨啓下矣。李允謙,今方待命,拿囚,尹爔·李翊會,俱在任所云,依例發遣府羅將,竝拿來,何如?傳曰,待待命拿囚。
金相休,以義禁府言啓曰,卽接月令醫員張鍰手本,則時囚罪人李允謙,暑泄之症,仍成痢疾,登溷頻數,眞元大脫,轉側須人,食飮全却,目下症形,十分危重云。罪人病勢如此,則一邊保放,一邊草記,曾有定式矣。李允謙,姑爲保放之意,敢啓。傳曰,知道。
金相休,以義禁府言啓曰,卽接月令醫員張鍰手本,則時囚罪人吳敏常,素患痰積之症,處冷添劇,四肢如束,精神昏瞀,食飮全却,症形危重云。罪人病勢如此,則一邊保放,一邊草記,曾有定式矣。吳敏常,姑爲保放之意,敢啓。傳曰,知道。
申在明,以賑恤廳言啓曰,東部中路契任掌鄭德萬,今月二十五日,本洞路傍,得二歲遺棄男兒,同里居良女金召史,欲爲收養,西部倉洞契任掌韓成得,今月二十五日,本洞路傍,得二歲遺棄男兒,同里居良女崔召史,欲爲收養,貧不自食,皆願受料,告于本部,自各該部,同日牒呈,故依節目竝爲給料,使之乳養之意,敢啓。傳曰,知道。
上在水原府行宮。停常參·經筵。
自開東至二十八日開東,灑雨下雨,測雨器水深一寸七分。
詣始興行宮後,內閣·政院·玉堂·藥房口傳問安。答曰,知道。
藥房啓曰,仙寢展謁,儀衛已戒,追遠之聖慕將伸,瞻旄之群情胥欣,而向夕始雨,入夜霔下,濃雲轉合,東風連吹,尙無開霽之望,此時玉趾之勞動,大有違於節宣保嗇之方。伏況多日移次,上貽殿宮之憂慮,而籩䇺駿奔之沾服失容,百官軍兵之泥塗驅馳,俱係軫念之端。亟寢成命,退卜吉辰,千萬顒祝之至,惶恐敢啓。答曰,已出宮矣。
李好敏啓曰,來初一日,輪對日次矣,敢稟。傳曰,動駕相値,後日次待令。
傳于徐有聞曰,雨具從便爲之。
兵曹,大駕自龍驤鳳翥亭,詣始興縣晝停所時軍令,初吹卯正一刻,二吹卯正二刻,三吹卯正三刻。
傳于徐有聞曰,諸司預備。
兵曹,大駕自始興縣晝停所,詣華城行宮宿所時軍令,初吹午初一刻,二吹午初二刻,三吹午初三刻。
以全羅監司李相璜狀啓,靈巖郡守李時晦,以其父病,受由還鄕,連呈辭狀,不得已罷黜,其代各別擇差下送事,傳于洪義浩曰,改差,令該曹,口傳差出,詣行在所辭朝事,分付。
吏曹口傳政事,以李商一爲靈巖郡守。
李好敏啓曰,禮貌官來言,百官稟旨就次。傳曰,知道。
傳于李好敏曰,今日華寧殿展拜當爲之,百官行禮置之。
傳于徐有聞曰,京畿監司,率各務差使員,再明日城操後待令。
傳于徐有聞曰,各營軍兵勞問後,仍爲饋粥。
徐有聞,以兵曹言啓曰,華城城門放鑰,回鑾間依都城門例,自臣曹擧行之意,敢啓。傳曰,知道。
兵曹,大駕自華城行宮,詣陵所敎是時軍令,初吹卯初三刻,再吹卯正初刻,三吹卯正一刻。
庚午八月二十七日丑時,上詣華城行宮。擧動入侍時,行都承旨洪義浩,行左承旨李海愚,行右承旨李好敏,左副承旨徐有聞,右副承旨金相休,同副承旨申在明,假注書趙毅淳·洪羲祖,記事官金陽淳·洪敬謨,檢校直提學朴宗慶,直提學李存秀,檢校直提學洪奭周,檢校直閣李魯益,檢校待敎朴綺壽,以次侍立。時至,左通禮跪啓請外辦,上具戎服揷羽,乘駕轎出宣化門。藥房都提調金思穆進曰,雨勢如此,侵夜勞動,聖體若何?臣等不任區區伏慮矣。上曰,一樣矣。由協陽門·肅章門·進善門,出敦化門,宣傳官啓請招搖旗三行分立訖。仍進發,出崇禮門,宣傳官跪啓稟鳴金二下大吹打。大駕臨露梁舟橋,兵曹判書金履度,跪稟渡涉節次,宣傳官如法擧行訖。上乘馬渡橋,至龍驤鳳翥亭前,通禮跪啓請下馬,上下馬入御幄次。上曰,詣龍驤鳳翥亭後,問安勿爲之。出榻敎諸臣以次侍立。天明,通禮跪啓請外辦,上改具軍服,出幄次,通禮跪啓請乘駕轎,上乘駕轎。有聞曰,侍衛徑發,以致無一人待令者,事甚未安,不飭之兵曹判書,推考,何如?上曰,依爲之。出擧條仍進發,至始興行宮幄次前,通禮跪啓請降轎,上降轎入御行宮。少頃,通禮跪啓請外辦,上出幄次,通禮跪啓請乘駕轎,上乘駕驕,至肆覲坪路上。有聞進曰,韓判府事,路左祗迎云矣。上曰,雨勢如此,今難召接,以待還宮時之意,遣史官傳諭,可也。毅淳馳往傳諭。至長安門外,宣傳官跪啓稟鳴金三下吹打止,仍由新豐樓入中陽門,御華城行宮幄次。上曰,詣華城行宮後,問安勿爲之。出榻敎諸臣以次權退。
庚午八月二十七日申時,上詣華寧殿,展拜入侍時,行都承旨洪義浩,行左承旨李海愚,行右承旨李好敏,左副承旨徐有聞,右副承旨金相休,同副承旨申在明,假注書趙毅淳·洪羲祖,記事官金陽淳·洪敬謨,檢校直提學朴宗慶,直提學李存秀,檢校直提學洪奭周,檢校直閣李魯益,檢校待敎朴綺壽,以次侍立。時至,通禮跪啓請外辦,上具翼善冠·衮龍袍·玉帶,出幄次,通禮跪啓請乘輿,上乘輿。藥房都提調金思穆進曰,雨勢尙未開霽,鎭日勞動之餘,聖體,若何?上曰,一樣矣。仍由中陽門·左翊門,出新豐樓,至華寧殿齋殿門外,通禮跪啓請降輿,上降輿,入詣望殿禮板位。引儀唱鞠躬四拜興平身,上行四拜禮,仍詣殿內奉審訖。上出齋殿門外,通禮跪啓請乘輿,上乘輿,由新豐樓·左翊門·中陽門,入御行宮幄次。上曰,華寧殿展拜後,還內問安勿爲之。出榻敎諸臣以次權退。
上在水原府行宮。停常參·經筵。
自開東至未時,灑雨下雨,測雨器水深八分。
內閣·政院·玉堂·藥房·朝廷二品以上·六曹堂上經宿口傳問安。答曰,知道。
藥房口傳啓曰,移次經宿,伏未審夜間,聖體候若何?昨日之霑冒勞動,下情已不勝萬萬憂慮,而夜來雨勢,一向未已,不可但以霑服言,陵園展拜,又異於廟宮,此時行禮,實非可論,而鑾衛夙戒,尤極悶迫。伏乞更頒軍令,以待開霽,俾晠禮無苟,而節宣適宜,千萬顒祝,惶恐敢啓。答曰,陵園展拜是伸微誠也。冒雨行事,猶反欠於誠禮,且百官軍兵之晝夜暴露之餘,使之連爲驅馳,則又非體昔日至仁之盛德。展拜莫重,而勢不可靳允,卿等之請展拜日字,不必待開霽,直以明日爲之,以此知悉,宜矣。
行都承旨洪義浩,行左承旨李海愚,行右承旨李好敏,左副承旨徐有聞,右副承旨金相休,同副承旨申在明啓曰,伏以昨者,朝雨竟夕,夜霔及曙,百里輦路,旣多觸冒之節,眞殿展省,不遑霑濕之勞,夜來玉體,不瑕有損?區區下情,已不勝達宵憂慮之至,而陵園祗謁,儀衛又戒矣。仙寢密邇,象設入望,伏想聖慕憧憧,不容少緩,而見今霏灑相續,其勢未已,此時勞動,旣違大聖人節宣之義。矧伏念奉審將事之際,上霔下濘,難以周旋,不但爲霑服失容之慮而已。至於從官軍兵之泥途顚頓,猶屬餘事,道里旣是一舍,秋雨未必終日,改下軍令,以待晴霽,實合十分愼重之道。臣等不任憂悶,相率仰籲。伏乞亟下成命焉。惶恐敢啓。答曰,已諭於藥院之批矣。
洪義浩啓曰,左議政金載瓚,右議政金思穆,有稟達事,來詣請封矣。傳曰,藥院之批已諭,卿等早爲退去。
傳于李好敏曰,留院箚子入之。
傳于徐有聞曰,俄者口批,雖以爲百官軍兵之勞苦爲言,雨勢之霑濕,道路之泥濘,有異於寒暑,則明日必無異於今日,展拜日字,以今日爲之,華寧殿酌獻禮,亦以今日隨時還宮後爲之。
傳于李好敏曰,陵園展拜,已爲退定,還宮更定於九月初一日,百官盤纏,軍兵糧米,依前例加爲磨鍊頒給。
以承傳色口傳下敎曰,雖於雨晴之後,道路泥濘則一也。逌覲峴險路處,當以步輦作行,欲於今日內,展謁陵園,還宮後,當行華寧殿酌獻禮,以此知悉擧行。
傳于徐有聞曰,雨勢如此,城操當停,以晦日還宮,該房知悉。
李好敏啓曰,禮貌官來言,百官稟旨就次。傳曰,知道。
傳于洪義浩曰,水原留守入侍。
傳于徐有聞曰,瑞蔥臺,還宮後待下敎爲之。
傳于洪義浩曰,祗謁眞殿,愴慕冞切,豈無示意之擧?守門將,竝上弦弓一張賜給,守僕以下,考例施賞。
傳于徐有聞曰,今日新豐樓當親臨,本府饑民賜米,訓將·禁將各率步軍二哨,新豐樓東西南大路,環衛作門,而水原留守率標下軍,詣作門外,單身率民,入帳殿賜米處。
傳于洪義浩曰,䄙嬪墓·宜嬪墓,遣內侍致祭,愍懷墓,遣禮堂致祭,延齡君墓·永昌大君墓·海昌尉墓·闕里祠·文正公趙光祖·靑海伯李之蘭·故學生李皐祠版·梅谷書院·明皐書院,竝遣禮官致祭。
傳于李好敏曰,還宮日,當詣南廟,行奠酌禮,該房知悉,凡諸擧行,依丙申年例爲之。
傳于徐有聞曰,隨駕軍兵勞問後,仍爲饋粥。
洪義浩,以吏曹言啓曰,今此景慕宮朔祭獻官預差,前左尹尹序東塡差,而時無職名,令該曹,口傳付軍職,何如?傳曰,允。
兵曹口傳政事,護軍單尹序東。
徐有聞,以兵曹言啓曰,謹依下敎,駕後禁軍武藝別監·內吹·兼內吹,隨駕禁軍·龍虎營標下軍·近仗軍士等處,設粥以饋之意,敢啓。傳曰,知道。
徐有聞,以訓鍊都監言啓曰,依下敎,隨駕將官·將校·軍兵等處,饋粥之意,敢啓。傳曰,知道。
徐有聞,以禁衛營言啓曰,依下敎,隨駕本營將官·將校·軍兵等處,設粥分饋之意,敢啓。傳曰,知道。
徐有聞,以御營廳言啓曰,謹依下敎,隨駕駕前別抄·兼內吹,及將校·軍兵等處,設粥分饋之意,敢啓。傳曰,知道。
徐有聞,以摠理營言啓曰,謹依下敎,臣營隨駕馬步將卒等處,一一勞問後,仍爲饋粥之意,敢啓。傳曰,知道。
弘文館校理柳台佐·李泰淳,副校理金學淳·趙鐘永,修撰徐長輔·鄭元容,副修撰曺鳳振·洪命周等箚曰,伏以秋序載屆於霜露,聖慕將伸於陵園,經宿行宮,淸蹕夙戒,凡在大小陪扈之列,擧切欽仰攢頌之至。第伏念湯劑連進之餘,昨日之冒雨勞動,已不勝憂慮萬萬,況今滂沱之聲,到曉不絶,冷吹交作,湫氣甚乖,此時啓駕,尤非大聖人節宣之宜。至若百官之沾服失儀,軍兵之衝泥驅馳,猶屬細故耳。珠邱咫尺,象設入望,秋時雨晴,不淹竟晷。伏願聖上,仰體殿宮惟憂之念,俯循群下悶慮之情,亟許退定時日,少俟開霽而行禮焉云云。答曰,省箚具悉。已諭於政院之批矣。
兵曹,大駕自華城行宮,詣陵所時軍令,初吹卯初一刻,二吹卯初二刻,三吹卯初三刻。
華寧殿親行酌獻禮敎是時,贊禮禮曹判書朴崙壽,典祀官兵曹正郞申光軾,殿司令吳慶元,執禮副司果李永錫,執尊司諫鄭魯榮,大祝副校理趙鐘永,盥洗位兵曹正郞吳洪錫,佐郞鄭載慶,爵洗位禮曹佐郞申慶會,典籍鄭利海,贊者引儀成海默·安聖謩,謁者兼引儀玄雲瑞,假引儀柳煥民,贊引假引儀申·張東厚,祭監監察安尙默·朴齊顔。
庚午八月二十八日卯時,上御壯南軒。水原留守入侍,稟事閣臣同爲入侍時,行都承旨洪義浩,假注書趙毅淳,記事官金陽淳·洪敬謨,水原留守金履翼,行戶曹判書沈象奎,以次進伏訖。上曰,今番幸行,能無民邑爲弊之事乎?履翼曰,旣有定例,別無貽弊之端矣。象奎曰,俄伏承還宮日字,退定於初一日之敎,而大雨連霔,舟橋事誠萬萬悶然矣。水上之雨,若又如是,則京江漲溢,必在數日之後,舟橋本非暫時造成之事,而若有意外浮決之患,則法駕回鑾,何等愼重,而其爲臨時窘速之慮,將如何哉?玆不得不仰達矣。上曰,雨勢如此,城操一款,初非可論,今日行華寧殿酌獻禮,明日行陵園展拜禮,依前以晦日還宮磨鍊,而承旨出去頒布,可也。仍命退,諸臣以次權退。
庚午八月二十八日辰時,上詣健陵·顯隆園,展謁親祭入侍時,行都承旨洪義浩,行左承旨李海愚,行右承旨李好敏,左副承旨徐有聞,右副承旨金相休,同副承旨申在明,假注書趙毅淳·洪羲祖,記事官金陽淳·洪敬謨,檢校直提學朴宗慶,直提學李存秀,檢校直提學洪奭周,檢校直閣李魯益,檢校待敎朴綺壽,以次侍立。時至,通禮跪啓請乘駕轎,上具戎服,出幄次乘駕轎。藥房都提調金思穆,提調沈象奎曰,連日勞動,聖體,若何?上曰,一樣矣。思穆曰,行宮一宿,仙寢密邇,臣等豈不能仰揣孝思之萬一,而俄者口啓,伏承明日退行之批,區區下情,不勝慶幸矣。又伏承今日動駕之敎,臣等誠不勝萬萬悶迫。見今雨勢轉注,冷風連吹,此時之觸冒勞動,上貽殿宮之憂,下拂軍民之情,而且況湯劑進服之餘,大有妨於大聖人節宣之方,至於沾濕泥濘之弊,有不可論也。上曰,泥濘之患,明日亦然,且退行一日,則還宮日字,亦當退定,軍民之一日露宿,不可不念故也。思穆曰,城操旣停,則還宮日字,不必退定,且此處,則將卒容接之道,不甚難便,故朝下退行之命,而三軍莫不鼓舞,亦可見人情之所同也。上曰,日勢尙早,今日往來,似無妨耳。思穆曰,還宮時,日勢雖侵暮,一舍之地,植炬之弊,未必夥多,而第伏念陵園展省之行,終欠於舒泰之象矣。上曰,命令反涉顚倒矣。在明曰,俄者退行之命纔下,軍民之忭普切,此可見群情之同然。雖以命令之顚倒爲敎,而今若還收動駕之命,則是乃反汗之道,實非顚倒之可擬也。校理柳台佐等曰,雨勢風氣,晩來轉緊,如或可强,則臣等何必苦口力爭乎?唯願亟降反汗之命矣。奭周曰,朝下藥院口啓批旨,有體昔日之敎矣。今若拂群情而冒雨動駕,則果非體昔日之道矣。義浩曰,秋雨易晴,明日則雖未快晴,霖微之中,亦可以動駕矣。且陵園祝文,俄已以明日改塡,撥路知委,到今又改,亦欠於愼重之道矣。象奎曰,亟從大臣之請,退以明日,而明若雨止風收,則泥濘之患,亦不至大段矣。左議政金載瓚,追後入來,進轎前奏曰,連日勞動,聖體,若何?上曰,一樣矣。寢睡·水刺之節,何如?上曰,一樣矣。載瓚曰,仙寢密邇,孝思冞切,雨勢雖緊,此時動駕,區區下情,亦豈不仰認至意,而第伏念殿下,久未展省之餘,卜日薦潔,以寓莫逮之思,克備誠禮之至,而今若珠邱風雨之中,蒼黃將事,則誠禮之苟艱,莫此爲甚矣。秋雨不日卽晴,蹕路待明可淸,伏望更以明日退行焉。臣不勝區區至祝矣。上曰,左相以誠禮爲奏,其言甚好矣。仍命書傳敎曰,大臣旣已連奏,且左相所奏誠禮二字,極爲切當。陵幸日字,更以明日爲之。出駕前下敎上仍降轎入幄次,諸臣以次權退。
庚午八月二十八日申時,上詣華寧殿。行酌獻禮入侍時,行都承旨洪義浩,行左承旨李海愚,行右承旨李好敏,左副承旨徐有聞,右副承旨金相休,同副承旨申在明,假注書趙毅淳·洪羲祖,記事官金陽淳·洪敬謨,檢校直提學朴宗慶,直提學李存秀,檢校直提學洪奭周,檢校直閣李魯益,檢校待敎朴綺壽,以次侍立。時至,通禮跪啓請外辦,上具翼善冠·衮龍袍,出幄次,通禮跪啓請乘輿,上乘輿。出中陽門·左翊門·新豐樓,至華寧殿齋殿門外,通禮跪啓請降輿,上降輿入齋殿。少頃,通禮跪啓請行禮,上出幄次,詣望殿禮版位。引儀唱鞠躬四拜興平身,上行四拜禮。上曰,待敎及上番通禮擧行,可也。贊禮前導,上陞自東階,入詣版位,贊禮請鞠躬四拜興平身,上行四拜禮,詣盥洗位盥洗,仍詣尊所前。義浩酌酒,在明受酒。上入詣神位前北向跪,義浩奉香,好敏奉爐,上三上香,執酌·獻酌。贊禮請俯伏興少退跪,大祝進神位右跪,讀祝文訖。贊禮請俯伏興平身降復位,上降復位,贊禮請鞠躬四拜興平身,上行四拜禮。仍詣望瘞位瘞訖,上出齋殿門外,通禮跪啓請乘輿,上乘輿。宗慶曰,華寧殿酌獻禮時,諸執事,不卽整齊其位,以致擧行之遲滯,當該承旨推考,事知守僕及通禮院書員,竝令攸司科治,何如?上曰,依爲之。出擧條義浩進曰,諸執事之整齊,專在於笏記,而執禮低讀笏記,致有遲滯之擧,當該執禮,從重推考,何如?上曰,今番則置之,可也。由新豐樓·左翊門·中陽門至幄次前,通禮跪啓請降輿,上降輿入御行宮。上曰,華寧殿酌獻禮後,問安勿爲之。出榻敎諸臣以次權退。
庚午八月二十八日酉時,上御新豐樓。本府饑民賜米入侍時,行都承旨洪義浩,行左承旨李海愚,行右承旨李好敏,左副承旨徐有聞,右副承旨金相休,同副承旨申在明,假注書趙毅淳·洪羲祖,記事官金陽淳·洪敬謨,檢校直提學朴宗慶,直提學李存秀,檢校直提學洪奭周,檢校直閣李魯益,檢校待敎朴綺壽,以次侍立。時至,通禮跪啓請外辦,上具戎服出幄次,通禮跪啓請乘輿,上乘輿,出中陽門由左翊門,至新豐樓層橋前,通禮跪啓請降輿,上降輿,由層橋御樓上,諸臣分左右侍立。上曰,水原留守,使之入來,與判官同爲擧行,而以信箭令擧行,可也。上曰,府內饑民,或有未及者,分付作門,使之隨來許入,可也。上曰,幾石米待令乎?戶曹判書沈象奎曰,三十餘石矣。上曰,乙卯年例,每名下幾許乎?義浩曰,男壯二斗,女口一斗五升,少弱一斗矣。上曰,戶房承旨出樓前,以汝等纔經饑年,故自上特軫格外之念,親臨賜米之意,傳於水原留守,使之面面曉諭,可也。海愚承命,高聲諭之。水原留守金履翼,承聆而退。上曰,饑民衣服,不甚藍縷,得無虛實之相混乎?好敏曰,近來民俗,專尙侈心,雖彼饑餒之民,不無外飾之事矣。賜米訖,象奎曰,今番華寧殿別茶禮時,夾設床卓,自臣曹輸來,而不但遠輸之際,慮或欠潔。各處眞殿,皆有預備床卓,伏況本殿行禮,此後亦當有如此之時,殿內所用夾卓及中排設廳饌床,依今番入用之數,自本府,精造善藏,以爲進排於此後別茶禮時,恐爲合宜,敢此仰達矣。上曰,依爲之。出擧條象奎曰,眞殿事體,至爲尊重,凡有修改,度支寔掌其事,而長寧殿·慶基殿,皆令地方本府擧行者,蓋以京外事勢,不得不如此矣。華寧殿若有頉處,則留守奉審,報本曹修改,而雖簾席等種,自京進排之故,擧行每難趁速,誠甚悚悶。殿內頉處,則事面尤重,自臣曹,如前擧行,至於殿外頉處,則無論各種,依長寧殿·慶基殿例,令本府,專當措備,隨卽修補,誠甚便好,故敢此仰達矣。上曰,依爲之。出擧條好敏曰,還宮時南廟奠酌禮,命下矣。祭文當爲製進,而隨駕中,無時任文任人,在前如此之時,有曾經文任製進之例矣,今亦依此爲之乎?上曰,隨駕中曾經文任者,誰也?好敏曰,戶曹判書沈象奎,檢校直提學朴宗慶隨駕矣。上曰,使之相議製進,可也。禮曹判書朴崙壽曰,南廟奠酌禮時,甲申年例,以甲胄磨鍊矣,五禮儀從上服之義,諸執事及侍衛,當着甲矣。今亦依此爲之乎?上可之。義浩曰,承史亦當着甲,而倉卒難以分排矣。上曰,某條得着,可也。義浩曰,今日賜米時,府內饑民之未及入來者,令留守追給,府外饑民,擇其四窮無告者,一體追給,恐好矣。上曰,依此分付,可也。上下層橋,通禮跪啓請乘輿,上乘輿,由左翊門·中陽門,入御行宮,諸臣以次權退。
上在水原府行宮。停常參·經筵。
內閣·政院·玉堂·藥房·朝廷二品以上·六曹堂上經宿口傳問安。答曰,知道。
傳于洪義浩曰,華寧殿酌獻禮,贊禮禮曹判書朴崙壽,大鹿皮一令賜給,典祀官兵曹正郞申光軾加資,殿司令吳慶元陞敍,執禮副司果李永錫,大祝副校理趙鐘永竝加資,執尊司諫鄭魯榮,盥洗位兵曹正郞吳洪錫,佐郞鄭載慶,酌洗位禮曹佐郞申慶會,典籍鄭利海,贊者引儀成海默·安聖謩,謁者兼引儀玄雲瑞,假引儀柳煥民,贊引假引儀申鈺·張東厚,祭監監察安尙默·朴齊顔,竝上弦弓一張賜給,行首守僕,前已木布賞格爲之,而行首守僕,還收賞格,以帖加成給。
傳于洪義浩曰,久闕展省之餘,來謁陵園,孺慕之情,去益深切,豈無示意之擧?陵官·園官,依丁卯年例爲之,守僕帖加及賞典,亦依甲子·丁卯年例爲之。
傳于洪義浩曰,健陵親祭,亞獻官左議政金載瓚,終獻官右議政金思穆,各熟馬一匹賜給,贊禮禮曹判書朴崙壽,大鹿皮一令賜給,典祀官奉常寺正閔致載加資,陵司令李憲祖已陞敍,執禮副果司徐鼎輔,大祝副司果洪羲俊竝加資,執尊司諫鄭魯榮,祝史副校理趙鍾永,齋郞修撰鄭元容,贊者引儀成海默·安聖謩,謁者引儀玄雲端,假引儀柳煥民,贊引假引儀申鈺·張東厚,祭監監察安尙默·朴齊顔,竝上弦弓一張賜給。
傳于洪義浩曰,顯隆園親祭,亞獻官左議政金載瓚,終獻官右議政金思穆,各熟馬一匹賜給,贊禮禮曹判書朴崙壽,大鹿皮一令賜給,典祀官奉常判官趙璜鎭陞敍,園司令沈公權已陞敍,執禮副果司李錫夏,大祝副果司李勉昇竝加資,執尊司諫鄭魯榮,祝史副校理趙鍾永,齋郞修撰鄭元容,贊者引儀成海默·安聖謩,謁者引儀玄雲瑞,〈假〉引儀柳煥民,贊引假引儀申鈺·張東厚,祭監監察安尙默·朴齊顔,竝上弦弓一張賜給。
傳于徐有聞曰,百官揷羽。
傳于李好敏曰,水原留守金履翼,大鹿皮一令賜給,判官吳慶元陞敍。
傳于李好敏曰,龍珠寺僧統帖加,僧校·僧軍·僧徒等,令本府,米布題給。
李好敏啓曰,禮貌官來言,百官稟旨就次。傳曰,知道。
傳于李好敏曰,今番賞典,一人雖兼數事,無得疊受。
傳于徐有聞曰,御前前排及武藝廳,當於今日試技,以此分付。
傳于徐有聞曰,今番水原馬步軍校試取時,中軍以下,竝一體應試。
傳于徐有聞曰,今已設試,又命分試矣。瑞蔥臺,自爲停止,該房知悉。
傳于李好敏曰,政官待明朝牌招開政,賞典下批。
傳于金相休曰,俄下申飭何如,而又復喧嘩,兵曹判書,爲先記過,禁喧郞廳汰去,令該府,拿問重勘。
傳于金相休曰,傳命誤爲入稟,當該中官,事過後,一竝令該府,拿問處之。
傳于金相休曰,傳命不謹當該司謁,爲先汰去,令攸司科治。
傳于李好敏曰,今番幸行時,京畿監司以下,旣未召見矣,始興晝停所竝待令。
洪義浩,以吏曹言啓曰,今此南關王廟執尊,前正李升權塡差,而時無職名,令該曹,口傳付軍職,何如?傳曰,允。
兵曹口傳政事,副司果單李升權。
徐有聞,以兵曹言啓曰,丙申年東廟行禮時,訓鍊院正,以文臣依前例差出矣。今亦時任訓鍊院正李升權,姑爲改差,其代以文臣,口傳差出,何如?傳曰,允。
徐有聞,以兵曹言啓曰,謹依下敎,駕後禁軍武藝別監·內吹·兼內吹·隨駕禁軍·龍虎營標下軍近仗軍士等處,設粥以饋之意,敢啓。傳曰,知道。
徐有聞,以訓鍊都監言啓曰,依下敎,隨駕將官·將校·軍兵等處,饋粥之意,敢啓。傳曰,知道。
徐有聞,以禁衛營言啓曰,依下敎,隨駕本營將官·將校·軍兵等處,設粥分饋之意,敢啓。傳曰,知道。
徐有聞,以御營廳言啓曰,謹依下敎,隨駕駕前別抄·兼內吹及將校·軍兵等處,設粥分饋之意,敢啓。傳曰,知道。
徐有聞,以摠理營言啓曰,謹依下敎,臣營隨駕馬步將卒等處,一一勞問後,仍爲饋粥之意,敢啓。傳曰,知道。
兵曹,大駕自華城行宮,詣始興縣晝停所,軍令,初吹卯初一刻,二吹卯初二刻,三吹卯初三刻。
健陵親祭敎是時,亞獻官左議政金載瓚,終獻官右議政金思穆,贊禮禮曹判書朴崙壽,典祀官奉常正閔致載,陵司令李憲祖,執禮副司果徐鼎輔,執尊司諫鄭魯榮,大祝副司果洪羲俊,祝史副校理趙鍾永,齋郞修撰鄭元容,贊者引儀成海默·安聖謩,謁者兼引儀玄雲瑞,假引儀柳煥民,贊引假引儀申鈺·張東厚,祭監監察安尙默·朴齊顔。
顯隆園親祭敎是時,亞獻官左議政金載瓚,終獻官右議政金思穆,贊禮禮曹判書朴崙壽,典祀官奉常判官趙璜鎭,園司令沈公權,執禮司果李錫夏,執尊司諫鄭魯榮,大祝司果李勉昇,祝史副校理趙鍾永,齋郞修撰鄭元容,贊者引儀成海默·安聖謩,謁者兼引儀玄雲瑞,假引儀柳煥民,贊引假引儀申鈺·張東厚,祭監監察安尙默·朴齊顔。
庚午八月二十九日卯時,上詣健陵·顯隆園,展謁親祭,還詣行宮擧動入侍時,行都承旨洪義浩,行左承旨李海愚,行右承旨李好敏,左副承旨徐有聞,右副承旨金相休,同副承旨申在明,假注書趙毅淳·洪羲祖,記事官金陽淳·洪敬謨,檢校直提學朴宗慶,直提學李存秀,檢校直提學洪奭周,檢校直閣李魯益,檢校待敎朴綺壽,以次侍立。時至,通禮跪啓請外辦,上具戎服,除揷羽出幄次,通禮跪啓請乘馬,上乘馬。藥房都提調金思穆進曰,連日勞動,聖體,若何?上曰,一樣矣。戶曹判書沈象奎進曰,雨後舟橋,申飭爲急,臣則自此先詣矣。上可之。仍由中陽門·左翊門·新豐樓,出八達門,宣傳官跪啓稟鳴金二下大吹打,至陵所洞口,宣傳官跪啓稟鳴金三下吹打止,詣健陵齋室門外,通禮跪啓請下馬,上下馬入齋室。上曰,健陵入齋室後,問安勿爲之。出榻敎少頃,通禮跪啓請外辦,上改具翼善冠·黲袍·烏犀帶·黑皮靴,出齋室門外,通禮跪啓請乘輿,上乘輿,至健陵紅箭門外。通禮跪啓請降輿,上降輿,左右通禮前導,詣展謁版位,引儀唱鞠躬四拜興平身,上行四拜禮,仍詣陵上,奉審一周訖。上命陵官進前曰,莎草無頉乎?令李憲祖等曰,無頉矣。上仍詣碑閣奉審,入小次。少頃,通禮啓請行禮,上出小次,贊禮前導,上陞自東階詣版位,贊禮請鞠躬四拜興平身,上行四拜禮,仍詣尊所前,義浩酌酒,海愚受酒,上入詣神位前北向跪,義浩奉香,好敏奉罏,上三上香,執爵獻爵,贊禮請俯伏興少退跪,大祝進神位右,讀祝文訖,贊禮前導,上降復位,行亞獻禮·終獻禮如禮訖。贊禮前導,上詣望燎位燎訖,上詣辭陵禮版位,引儀唱鞠躬四拜興平身,上行四拜禮訖,出紅箭門外。上曰,健陵親祭罷後,問安勿爲之。出榻敎通禮跪啓請乘輿,上乘輿,詣顯隆園紅箭門外,通禮跪啓請降輿,上降輿,詣望園禮版位,引儀唱鞠躬再拜興平身,上行再拜禮,仍詣園上,奉審一周,碑閣奉審訖,入小次。少頃,通禮跪啓請行禮,上出小次,贊禮前導,上陞自東階詣版位,贊禮請鞠躬再拜興平身,上行再拜禮,仍詣尊所前,義浩酌酒,海愚受酒,上入詣神位前北向跪。義浩奉香,好敏奉罏,上三上香,執爵獻爵,贊禮請俯伏興少退跪,大祝進神位右,讀祝文訖,贊禮前導,上降復位,行亞獻禮·終獻禮如禮訖。贊禮前導,上詣望燎位燎訖,上詣辭園禮版位,引儀唱鞠躬再拜興平身,上行再拜禮,出紅箭門外。上曰,顯隆園親祭罷後,問安勿爲之。出榻敎通禮跪啓請乘輿,上乘輿。藥房都提調金思穆進曰,陵園展禮,聖慕克伸,聖體,若何?上曰,愴慕如新矣。仍進發,至健陵齋室門外,通禮跪啓請降輿,上降輿,入齋室幄次。上曰,還詣健陵齋室後,問安勿爲之。出榻敎上曰,自陵所洞口,至崇禮門捧上言。出駕前下敎少頃,通禮跪啓請外辦,上還具戎服揷羽,出齋室門外,通禮跪啓請乘馬,上乘馬至洞口外,宣傳官跪啓稟鳴金二下大吹打,仍進發,至大皇橋路上。上曰,兵房承旨入侍。有聞及賤臣敬謨進駕前。上命書傳敎曰,明倫堂歷臨,本府儒生當試取,該房知悉。上曰,三營隨駕軍兵,各其將臣,還宮後城內公廨試射,別隊馬兵,訓將往城外公廨試射。出駕前下敎上曰,讀券官議政府左議政金載瓚,行戶曹判書沈象奎,禮曹判書朴崙壽,對讀官承政院同副承旨申在明,行副護軍吳淵常,弘文館修撰徐長輔,弘文館副修撰曺鳳振,試所承旨承政院左副承旨徐有聞差下。出駕前下敎上曰,明倫堂試官及儒生行禮時,以內吹細樂代行鼓吹,以宣傳官代行協律郞,可也。有聞曰,乙卯年謁聖科放榜時,亦以細樂代行鼓吹,而放榜處所,則壯南軒矣,今此明倫堂試官儒生行禮,則以軍樂代鼓吹,似未安矣。上曰,聖廟則使禮房承旨奉審,今則異於謁聖,而乃歷臨也,多有已例,鼓吹擧行,可也。至校宮紅箭門外,宣傳官跪啓稟鳴金三下吹打止,通禮跪啓請下馬,上下馬,入御明倫堂,諸臣分左右侍立。上曰,讀券官行戶曹判書沈象奎有頉,代兵曹判書金履度差下。出榻敎上命試官儒生,斯速行禮。引儀唱四拜興平身,試官以下行四拜禮。上命書御題,義浩承命書銘明倫堂,限初更訖,仍懸題。通禮跪啓請外辦,上出紅箭門外,通禮跪啓請乘馬,上乘馬,宣傳官跪啓稟鳴金二下大吹打。好敏曰,臣因下敎,大成殿奉審,則殿內殿外無頉矣。至八達外門,宣傳官跪啓稟鳴金三下吹打止,上入八達門,由新豐樓·左翊門·中陽門,入御行宮幄次。上曰,還詣華城行宮後,問安勿爲之。出榻敎上以司謁口傳下敎曰,儒生之未及行禮,而來會門外者,亦爲追後許入事,分付試所,可也。有聞,以讀券官左議政金載瓚意微稟曰,旣收券一二之後,有難許入云矣。上更下御題賦天下太平春,限開東,使之追試未及入場儒生。諸臣以次權退。
庚午八月二十九日申時,上御奉壽堂。武藝廳御前前排試技入侍時,左副承旨徐有聞,假注書洪羲祖,記事官金陽淳·洪敬謨,以次侍立。上具軍服陞座,武藝廳·訓鍊都監前排,水原府前排試技訖。上曰,兩營前排,各其將臣,試技於中陽門外。上入小次,諸臣以次權退。
上在昌德宮。停常參·經筵。
中宮殿,藥房口傳問安。答曰,知道。
內閣·政院·玉堂·藥房·朝廷二品以上·六曹堂上經宿口傳問安。答曰,知道。
詣始興行宮後,內閣·政院·玉堂·藥房口傳問安。答曰,知道。
詣南廟入幕次後,內閣·政院·玉堂·藥房口傳問安。答曰,知道。
藥房都提調金思穆,副提調李海愚啓曰,陵園展禮,聖慕克伸,離蹕屢日,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區伏慮,敢此問安,竝爲仰稟。答曰,知道。卿等不必入侍矣。
申在明啓曰,備邊司郞廳來言,今日賓廳日次,而動駕相値,不得來會云矣,敢啓。傳曰,知道。
申在明啓曰,藥房都提調金思穆,來詣請對矣。傳曰,早爲發程,雖出爲軍民之意,卿以軍兵失飱,道路昏暗爲奏,何可不從?更以卯初初刻爲之。
申在明啓曰,諸承旨來詣請對矣。傳曰,近來承旨,專不小心,植炬雖有置之之命,自下道理,當爲等待,況丑初軍令更下,則卽陳事勢之難安當然,始乃請對,命令未免顚倒,此何道理,將焉用彼承旨哉?在院承旨,一竝罷職,未差之代,前望單子入之,待下批牌招,卽爲謝恩。
承旨前望單子入之,金在昌·金魯敬·李勉昇落點。
傳于金魯敬曰,副司果李永錫·李錫夏,承旨除授,牌招察任。
李勉昇啓曰,帳殿肅拜時臚唱,自是應行之規,而今日臣等承牌之後,通禮院官員,不卽待令,以致肅拜之遲滯,事體所在,極爲駭然。當該引儀,所當重勘,而本院請推之外,無他可施之罰,何以爲之?敢稟。傳曰,事過後,令該府,拿問處之。
傳于李勉昇曰,傳香承旨馳詣宗廟·景慕宮,奉審摘奸以來。
金在昌啓曰,新除授右副承旨李永錫,以前任高靈縣監,方在解由未出中,何以爲之?敢稟。傳曰,勿拘。
傳于李勉昇曰,本府試製銘賦入格,居首三下幼學金喆遠·李錫周,竝直赴殿試,之次草三下幼學洪基·李厚燾,竝直赴會試,之次次上生員李憲英,幼學崔東芑,各給二分,之次次上幼學辛德羽等,紙一卷賜給。
傳于李永錫曰,侍衛軍兵,從便雨具。
李永錫,以都摠府言啓曰,副摠管金魯敬,移拜承旨矣。今此還宮時,寶劍不可不備,而都摠管沈象奎整理使進,副摠管趙萬元在外,無以受點。令政院,稟旨變通,仍令該曹,口傳差出,待下批,仍卽牌招,何如?傳曰,允。
李永錫啓曰,因都摠府草記,今此還宮時,寶劍不可不備,而副摠管金魯敬移拜承旨,都摠管沈象奎整理使進,副摠管趙萬元在外,無以受點,令政院稟旨變通事,允下矣。合有變通之道,何以爲之?敢稟。傳曰,許遞,與未差之代,竝令該曹,口傳差出。
兵曹,以朴宗來爲都摠管,尹序東·李普天副摠官。
傳于李永錫曰,韓判府事入侍。
傳于李勉昇曰,諸司預備。
兵曹口傳政事,以朴周壽爲訓鍊院正。
傳于李勉昇曰,今日奠酌時守直官,邊將承傳,事知守僕,與他守僕有異,別例施賞,其餘守僕·熟手·書員,令該曹,依例施賞,庫直,令該曹,米布題給,東廟庫直,一體米布題給。
李錫夏啓曰,義禁府都事來言,今日還宮時,駕側鳴錚罪人李甲逵等四十八名,移送秋曹云矣,敢啓。傳曰,知道。
金在昌,以吏曹言啓曰,掌試時,各道都事,例以侍從差出矣。慶尙都事黃萬齡,全羅都事姜學濬,黃海都事李麒峻,江原都事任弘植,咸鏡都事李尙濂,平安都事鄭義命,竝依例改差,何如?傳曰,允。
金在昌,以吏曹言啓曰,弘文館副校理趙鍾永加資事,命下矣。雖已資窮,未經準職,何以爲之?敢稟。傳曰,勿拘。
有政。吏批,判書李勉兢進,參判林漢浩式暇,參議鄭東榦病,同副承旨李錫夏進。以金孝眞爲執義,宋啓榦掌令,朴孝臣·李希祖正言,權晙副修撰,趙弘鎭左尹,朴宗來判義禁,趙雲會工曹正郞,李惟命奉常正,李遠揆禁府都事,京試官公忠左道尹尙圭,慶尙左道金學淳,全羅左道金,平安南道朴綺壽,公忠都事朴英載,全羅都事兪應煥,咸鏡都事鄭元善,黃海都事鄭度采,江原都事金益鉉,慶尙都事南惠寬,平安都事李在秀,副司果徐鼎輔·洪羲俊·李錫夏·李勉昇·李永錫。副校理趙鍾永,奉常正閔致載,兵曹正郞申光軾今加通政加資事承傳。
兵批,判書金履度病,參判閔命爀病,參議李庚運入直進,參知鄭觀綏病,右副承旨李永錫進。以兪憲柱爲蔚山監牧官,同知徐鳳德,副司直李東冕·朴宗琦,副司果趙經鎭·李東永·金思羲·金履錫竝單付。
李勉昇,以禮曹言啓曰,今八月三十日,南關王廟奠酌禮親行時,正日迫近散齋,勢未及磨鍊,殿下致齋一日於水原府行宮,諸享官及近侍之官應從升者,竝致齋一日於水原府行在所,陪享百官諸衛之屬,守衛廟門者,各於水原府行在所,淸齋一宿事,知委,何如?傳曰,允。
李永錫,以兵曹言啓曰,今八月各廳堂下武臣朔試射,臣曹連因有故,不得爲之之意,敢啓。傳曰,知道。
李永錫,以兵曹言啓曰,依定式,水原知彀官二人,前排巡牢五十六名處,回糧米代錢,各五錢分給之意,敢啓。傳曰,知道。
李永錫,以舟橋司言啓曰,舟橋自今日撤排之意,敢啓。傳曰,知道。
南關王廟親行奠獻禮敎是時,進幣官兵曹判書金履度,奠幣官兵曹參知鄭觀綏,贊禮禮曹判書朴崙壽,典祀官奉常正閔致載,廟司參軍朴宗甲,執禮司僕正林景鎭,執尊司果李升權,大祝訓鍊正朴周壽,盥洗位都摠都事元永道·李晉會,爵洗位宣傳官尹義儉·趙濟弘,贊者引儀成海默·安聖謩,謁者兼引儀玄雲瑞,假引儀柳煥民,贊引假引儀申鈺·張東厚,祭監監察安尙默·朴齊顔,配位獻官行護軍吳毅常,大祝訓鍊副正李井會,祝史訓鍊判官李思謙,齋郞宣傳官具載哲,門神位獻官行副護軍安宗厚,大祝宣傳官尹敏東,祝史武兼柳民儉,齋郞武兼李志淵。
庚午八月三十日卯時,上自華城行宮,還宮入侍時,行都承旨金在昌,行左承旨金魯敬,右承旨申在明,左副承旨李勉昇,右副承旨李永錫,同副承旨李錫夏,假注書趙毅淳·洪羲祖,記事官金陽淳·洪敬謨,檢校直提學朴宗慶,直提學李存秀,檢校直提學洪奭周,檢校直閣李魯益,檢校待敎朴綺壽,以次侍立。時至,通禮跪啓請外辦,上具軍服出幄次,通禮跪啓請乘馬,上乘馬。藥房都提調金思穆進曰,連日勞動,聖體,若何?上曰,一樣矣。仍進發,由中陽門·左翊門·新豐樓,出長安門,宣傳官跪啓稟鳴金二下大吹打。至遲遲臺路上,上曰,禮房承旨馳詣遲遲臺,奉審以來。出駕前下敎至肆覲坪路上,永錫進駕前曰,韓判府事,路左祗迎云矣。上下信箭,開左列作門,令韓判府事入侍。用龜進駕前曰,連日勞動,聖體,若何?上曰,一樣矣。上曰,近來無乎?用龜曰,病跧鄕谷,久違耿光,今幸路次瞻依,私心榮感矣。上曰,安心還第,可也。用龜退出。上仍進發,詣始興行宮幄次前,通禮跪啓請下馬,上下馬,入御幄次。少頃,通禮跪啓請外辦,上具軍服,出幄次,通禮跪啓請乘馬,上乘馬進發,至龍驤鳳翥亭前。兵曹判書金履度,啓稟渡涉節次,宣傳官如法擧行,上渡橋,至孝昌墓前路。上曰,右副承旨馳詣孝昌墓,奉審以來。出駕前下敎上曰,左右列考喧都事,事過後拿處。出駕前下敎仍詣南廟門外,通禮跪啓請下馬,上下馬,入詣廟內看審訖,入大次。少頃,通禮跪啓請行禮,上改具甲胄,出大次,通禮前導,上入詣褥位,贊禮啓請鞠躬再拜興平身,上行再拜禮,仍行奠幣禮,贊禮前導,上入詣神位前北向立。在昌奉香,永錫奉爐,上三上香,執幣獻幣,魯敬奉酌跪進,上執酌獻酌,贊禮啓請俯伏興少退跪,大祝進神位右,讀祝文訖,贊禮啓請還復位,上還復位。贊禮啓請鞠躬再拜興平身,上行再拜禮,贊禮前導,上詣望燎位燎訖,上還大次。上曰,南廟奠酌禮後,問安勿爲之。出榻敎少頃,通禮跪啓請外辦,上還具軍服,出南廟門外,通禮跪啓請乘馬,上乘馬。右議政金思穆進曰,今番奠酌禮時,百官不爲行禮,不可無警,二品以下罷職,三品以下,令該府,拿問處之,何如?上曰,今番則置之,可也。至崇禮門外,宣傳官跪啓稟鳴金三下吹打止。上入崇禮門·敦化門,由進善門·肅章門,至協陽門,兵曹判書金履度,啓請解嚴,上由協陽門入宣化門。上曰,還宮問安勿爲之。出榻敎諸臣以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂·藥房翌日口傳問安。答曰,知道。大殿,朝廷二品以上·六曹堂上翌日口傳問安。答曰,知道。中宮殿産室排設後,內閣·政院·玉堂·藥房口傳問安。答曰,知道。
藥房都提調金思穆,提調沈象奎,副提調李永錫啓曰,回鑾萬安,群情胥悅,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李永錫啓曰,來初五日,朝參日次矣,敢稟。傳曰,停。
李錫夏啓曰,行大司憲金羲淳,執義金孝眞,掌令夫宗仁未肅拜,宋啓榦,持平金啓淵在外,朴升鉉呈辭,監察茶時之意,敢啓。傳曰,知道。
備忘記,會寧府使朴宗柱下直,長弓一張·長箭一部·片箭一部·筒兒一箇,賜給。
傳于李勉昇曰,咸興·永興兩本宮衣幣香燭親傳處所,以慶熙宮興政堂爲之,齋宿處所,亦以思賢閤爲之。
傳于金魯敬曰,御前前排旗鼓手以下,依前例施賞。
以禁府都事朴宗岱·李昇明等拿處傳旨,傳于李錫夏曰,分揀。
以中官李奇遠·金昌舜·金宜祿·趙文遠·池有長等拿處傳旨,傳于李錫夏曰,分揀。
李勉昇啓曰,今此京外上言一百五十七張內,一百二十張,以猥濫拔去,三十七張,分下各該司次,捧入之意,敢啓。傳曰,知道。
以公忠監司金蓍根狀啓,唐津縣殺獄罪人孫士得等,越獄逃躱,過限未捉,該縣監徐觀淳罪狀,令攸司稟處,臣亦惶恐待罪事,傳于李錫夏曰,勿待罪事,回諭。
以咸鏡監司趙德潤狀啓,咸興府人物渰死事,傳于金魯敬曰,許多人物之渰沒,如是夥多,原恤典外,別加顧助,使之厚埋安接事,廟堂分付。
李勉昇,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
李勉昇,以內醫院都提調·提調意啓曰,中宮殿産室,今當排設矣。臣等自今日爲始,直宿本院,待令醫官,竝直於差備近處,別入直醫官,亦令竝直於各其處所,進排各司,使之依例待令之意,敢啓。傳曰,知道。
李勉昇,以內醫院都提調·提調意啓曰,謹考前例,産室設廳後,當月則承候戚臣,別入直于差備近處矣。自今日,領敦寧府事金祖淳,副司果金逌根,別入直於差備近處,何如?傳曰,允。
李勉昇,以內醫院都提調·提調意啓曰,産室待令醫官及下人等,依例供饋事,分付該曹之意,敢啓。傳曰,知道。
李永錫,以兵曹言啓曰,謹依傳敎,龍虎營隨駕校卒,當爲試取,而産室設廳之後,凡於試射,例皆停止,今此試射,亦爲退行之意,敢啓。傳曰,依例試取。
李永錫,以兵曹言啓曰,今番健陵·顯隆園幸行時,隨駕將校·軍兵,各差備等犒饋,以乾物分給之意,敢啓。傳曰,知道。
李永錫,以禁衛營言啓曰,謹依單子啓下,御前前排技藝上中牢子景允福等三十八名,巡令手金萬裕等三十四名處,各木一疋施賞之意,敢啓。傳曰,知道。
李永錫,以御營廳言啓曰,謹依單子判下,御前前排軍技藝上中入格成太瑞等七十二名處,各木一疋施賞之意,敢啓。傳曰,知道。
李永錫,以訓鍊都監言啓曰,今番幸行時,隨駕將校·軍兵及武藝別監等犒饋,依定奪,以乾物磨鍊分給之意,敢啓。傳曰,知道。
李永錫,以禁衛營言啓曰,隨駕本營將官·將校·軍兵等處,依定奪,乾犒饋磨鍊分給之意,敢啓。傳曰,知道。
李永錫,以御營廳言啓曰,隨駕駕前別抄及將校·軍兵等處,依定奪,乾犒饋磨鍊分給之意,敢啓。傳曰,知道。
李永錫,以摠戎廳言啓曰,今番健陵·顯隆園幸行時,隨駕將校·軍兵等處,依定式,乾犒饋磨鍊分給之意,敢啓。傳曰,知道。
李永錫,以禁衛營言啓曰,集賢門入直御營廳軍,以本營京中哨軍,今九月初二日,依例替代入直之意,敢啓。傳曰,知道。
大司憲金羲淳疏曰,伏以仙寢展慕,和鑾穩旋,雲觀揀吉,産廳載擧,大小群情,且欣且忭。仍念臣所叨憲職,卽向之得蒙恩解者也。顧臣人器之不稱,姿性之不堪,臣雖不自言,聖明亦何所不燭哉?然而臣之僥冒是職,亦旣屢矣,而至於邇來,半歲四叨,隔日再玷,恩除洊降,懼悚彌增,抑臣必辭之義,不唯不稱不堪而已。臣於合啓中,有可以避者,避則愆於職,不避則乖於義,然下以是辭之,敦倫也,上以是許之,體臣也。前旣蒙允許,則今固當遞,夫豈不欲申控前懇,以俟處分哉?二日之間,隨除輒籲,再斯瀆矣,瀆斯罪矣。臣爲是懼,徊徨泯默,有日于玆,而屬値夙駕喬陵,小大于邁之日,從臣百官,奔奏後先,以效其執靮之勞,而臣職不自居,祇伏路左,瞻望屬車之塵,歸來踧踖,如不自容。噫,有官守者,不得其職則去,有言責者,不得其言則去,臣於職不得,於言不得,則可以去者多矣,臣安得苟然冒居,不思所以自處之道乎?且臣有老母,年衰病痼,雖在少安之時,常多委帖之日,矧玆經暑,痰濕遇涼而肆,以滯以欝,久不平降,夜輒失寢,畫仍眩轉,起居藉人扶將,神貌倍覺澌綴。臣於此時,焦熬一倍,每當職事所關,去就從又嬰心,則心之憂矣,亦無以專意供護,臣職子道,均有所妨,似此情理,聖明鑑燭,宜蒙矜憐,輒敢披瀝,仰瀆崇嚴。伏乞聖慈,俯垂體諒,亟遞臣所帶之職,仍治臣瀆擾之罪,以便救護,以昭法紀,不勝幸甚。臣無任云云。答曰,省疏具悉。所請依施。
上在昌德宮。停常參·經筵。
中宮殿,藥房口傳問安。答曰,知道。
李錫夏啓曰,大司憲未差,執義金孝眞,掌令夫宗仁未肅拜,宋啓榦,持平金啓淵在外,朴升鉉呈辭,監察茶時之意,敢啓。傳曰,知道。
金在昌啓曰,右承旨申在明,今日不爲仕進,卽爲牌招,何如?傳曰,允。
金在昌啓曰,判義禁朴宗來,除拜後過三日不爲出肅,依定式推考警責,仍卽牌招察任,何如?傳曰,允。
金魯敬啓曰,臣魯敬,以同義禁,今日本府坐起進去,下直之意,敢啓。傳曰,知道。
傳于李勉昇曰,左副承旨入侍。
李勉昇,以奎章閣言啓曰,卽接內需司牒報,則咸興·永興兩本宮十月別大祭時,造燭封香吉日,今月十二日卯時,衣襨香燭祭品奉詣吉日,同月十三日卯時俱吉云,以此日時擧行之意,敢啓。傳曰,知道。
李錫夏,以兵曹言啓曰,今九月十二日大駕詣慶熙宮思賢閤齋宿,十三日興政堂,咸興·永興兩本宮衣幣香燭親傳時,何營軍兵隨駕,何營軍兵留陣,禁軍及爲馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍十哨,爲先後廂,馬軍二哨,禁軍一番隨駕,御營廳留陣,其外扈衛軍官及有廳軍官留營,置之,可也。
金在昌啓曰,假注書洪羲祖,身病猝重,勢難察任,改差,何如?傳曰,允。
金在昌啓曰,各道狀啓,例不得以都事無端替行,而慶尙監司鄭晩錫,謂有身病,勿待罪事有旨祗受狀啓,農形狀啓,軍布代捧,令廟堂稟旨分付事狀啓及順興府反庫啓本,靑松府罪人到配啓本,竝以假都事代行修啓,事未前有,極爲未安。農形及軍布狀啓,係是民事,雖不得不捧入,而其餘狀啓三度,不甚緊關,依例還下送,使之改修正上送,而該道臣,從重推考,何如?傳曰,允。
以慶尙假都事鄭冕綏狀啓,安東·慶州等邑軍布,區別許代事,令廟堂,稟旨分付,而本道監司鄭晩錫,身病沈篤,不得行公事,傳于金在昌曰,今見狀啓,監司聞有身病云,許遞,政官牌招開政。
金在昌啓曰,吏曹判書李勉兢,參判林漢浩,參議鄭東榦牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。參議只推,一體更爲牌招。
金在昌,以吏曹言啓曰,新除授公忠都事朴英載呈狀內,矣身老母,在於江原道寧越衙中,素患痰癖,添劇於換節之時,自聞此報,按住不得,以此情理,萬無遠赴之望,卽速入啓遞改云。親病旣如是沈篤,則有難强令遠赴,改差,何如?傳曰,允。
有政。吏批,判書李勉兢牌不進,參判林漢浩進,參議鄭東榦牌不進,左副承旨李勉昇進。啓曰,判書李勉兢,參議鄭東榦竝牌招不進,小臣獨政未安,何以爲之?敢稟。傳曰,仍爲之。又啓曰,慶尙監司,今當差出,而擬望之人乏少,同道守令,竝擬,何如?傳曰,允。以趙得永爲大司憲,趙庭和·申慶會爲兵曹正郞,柳仁根爲掌樂主簿,李昇圭爲典設別提,李勉兢爲饍工提調,朴宗慶爲觀象提調,金會淵爲慶尙監司,趙經鎭爲公忠都事,兼執義洪冕燮,書狀官兼執義尹尙圭,兼持平金學淳·金·朴綺壽,已上京試官。
兵批,判書金履度病,參判閔命爀病,參議李貞運入直進,參知鄭觀綏病,同副承旨李錫夏進。同知姜仁得,大護軍金羲淳,護軍鄭晩錫,副護軍徐昇輔·洪羲俊·趙鍾永·申光軾·閔致載,副司果尹尙圭竝單付。
洪羲祖改差,代以姜泰重爲假注書。
傳于李錫夏曰,當該中官,公忠道大興郡,徒三年定配。
以吏曹參議鄭東榦再牌不進罷職傳旨,傳于金在昌曰,只推。
以水原留守金履翼狀啓,參陣將官·將校·標下軍兵及馬步軍應試入格人別單上送事,傳于李錫夏曰,別單已爲判下,而原應試者,此後亦爲應試,而別試者,復若有應試,則具此別單前例以上事,知悉事,回諭。
以公忠監司金蓍根狀啓,武科都會,依昨年例,合設於西原事,令廟堂稟旨分付事,傳于李錫夏曰,何待回啓?令廟堂,依此爲之事,分付。
以濟州牧使李顯宅狀啓,進上靑皮,未滿定例,惶恐待罪事,傳于李勉昇曰,勿待罪事,回諭。
李勉昇,以禮曹言啓曰,卽接元陵官員所報,則大王陵上莎草改修後,與看役將校,時時奉審,連爲灑水,且因驟雨頻霔,夜露滋潤,莎色庶可着根云矣,敢啓。傳曰,知道。
李勉昇,以司饔院監膳提調意啓曰,漁夫貢人等呼訴內,所供生鮮,每當深秋,恒有艱乏之患,而近經寒雨,間値風勢,設網屢日,擧皆空還,明日日下生鮮,將至闕供之境,願以活鷄,限捉得間,全數代封云。在前如此之時,例有代封之規,而莫重御貢,自下不敢擅便,惶恐敢啓。傳曰,全數代封。
李錫夏,以備邊司言啓曰,道臣若非身故及有情勢廢公務之事,則本無都事替行之事,而前慶尙監司鄭晩錫,謂有身病,至以假都事封啓,事未前有,萬萬駭然。朝廷之上,莫嚴者格例,而藩臣之無難擺乖,至於此甚,此路一開,則來後之弊,有不可勝言。替行委折,今方星火關問,而不可遲待其回報,姑先施以削職之典,令該府,拿問嚴處,何如?傳曰,允。
李錫夏,以備邊司言啓曰,卽見慶尙假都事鄭冕綏狀啓,則以爲本道綿農失䄒,軍民身布,難以措辦,在前如此之時,京外軍布之狀請純錢,多有已例,而其中安東等二十五邑,依例錢木參半,慶州等三十七邑,許以純錢,昨年尤甚邑,停退軍布,亦令依此例施行,而至於訓局保布,事體自別,樂工保布,數爻無多,竝折半代錢事,請令廟堂,稟旨分付矣。綿農失稔,嶺南爲最,代錢許捧,已例亦多。安東等二十五邑,錢木參半,慶州等三十七邑,純錢代捧之請,必有所斟量優劣,有此分等而然,竝與昨年尤甚邑停退軍布,而依所請許施。至於訓局及樂工保布,道啓雖不得直請,朝家每多有特許之例,此亦折半代錢之意,分付,何如?傳曰,允。
李錫夏,以備邊司言啓曰,以信蔘·單蔘換品事,別定講定官下送之意,已爲草記稟定矣。卽見東萊府使尹魯東所報及該驛手本,則與大差倭,屢次面談,而差倭以爲,信蔘旣是進獻江戶者,自本州不可議到,單蔘換品,當依朝廷分付,酌定遵行云,而仍爲書納信標。蓋此信蔘,則事關江戶,非馬島所可擅改,彼人之如是爲言,參以事情,容或無怪。旣知其事情如此,則一向督責,有非誠信相接之道。信蔘一款,今姑置之,單蔘之換定,卽此書標,已成約條,依此施行之意,分付該邑·該曹。今則蔘事旣竣,信行講定,不容少緩,使之斯速擧行,講定大差倭,依例許接之意,竝爲分付,何如?傳曰,允。
李錫夏,以備邊司言啓曰,頃因義州慰諭御使趙鍾永擧條,本府災戶救急,公用給代之方,關問道臣矣。卽見平安監司李晩秀狀啓,則以爲漂民六千餘口之自九月至臘月計糧,爲三千石,本府各項支用折米,四千六百石零,合爲七千六百石零,毋論某樣穀,限一萬三千石劃送該府,八千石則取用於官民接濟,五千石則仍作本府穀,盡分取耗,漸次充報於還摠,減數本穀割用之代,則救今慮後,一擧兩得。本道惠民穀中,限一萬石及今年本道加分中,各司穀耗條二千石,本府火粟穀一千石劃出,則合爲一萬三千石,目下需用,似可約綽支給,而三條穀,待秋捧,方可入用,不無後時之慮,此則先就本府留庫中,從便取用,追後充報事,請令廟堂,稟旨分付矣。今以道臣狀辭,參諸御史所奏,則設施雖同,措處差異。蓋災民救急,垌稅給代,還摠充報,爲目今不容已之事,而凡此三條所需,若非一萬三千石穀物,則無以綽略分排,今以此數取用於道內元還,則本道穀簿,近漸大縮,十年之間,幾減三分之一,而當年之耗,無以當當年之應用。若以萬三千永劃之穀,又爲除出,則在灣府,雖爲姑息之道,論一道,實有漸耗之歎,而況設以稍裕邑,塗抹移劃,穀在山邑,而轉輸無路,山邑價低,而詳定亦縮,此是道臣所謂掣礙難施者也。至於惠民穀,卽是以元餉而劃付壯營,自壯營而分屬民庫者也。雖於分屬之後,其本則餉穀也,餉穀之還爲餉穀,事理固然,而當初之割與列邑,用爲庫需者,不可曰處置之得宜。且況以灣府官民之急,比民庫閑漫之需,輕重緊歇,不啻幾倍,則以此穀,移給灣府,誠爲便當,而他條則勢難着手,該邑則急在燃眉,道臣所論,果可謂一擧兩得。依狀請,以惠民穀一萬石,各司當年耗二千石,本府會外火粟一千石,合一萬三千石,許令劃給義州,而此三穀,俱是秋捧後所出,今不可遲待秋捧,先以該邑留庫中,姑爲從便貸用,三穀畢捧後,卽使之依數充報,而畢充後形止,本邑報營,本營報司,以爲憑考之地。大抵惠民穀,實是當屬於元餉者,則道臣之只請萬石,餘不論及者,未知緣何事端,此一款,更爲關問於道臣,以其區處之道,更爲登聞之意,分付,何如?傳曰,允。
李錫夏,以兵曹言啓曰,謹依下敎,今番幸行時隨駕內吹螺赤安處義等三十名,龍虎營兼內吹兪聖孫等十名,駕後吹打手金漢益等四十八名,招搖旗手金喜大等五名,駕後禁軍旗手朴聖孫等二名處,各木一疋施賞之意,敢啓。傳曰,知道。
李錫夏,以訓鍊都監言啓曰,本局局別將李永建,身病甚重,勢難察任,改差,何如?傳曰,允。
李錫夏,以訓鍊都監言啓曰,今番幸行時隨駕本局兼內吹十二名處,各木綿一疋施賞之意,敢啓。傳曰,知道。
李錫夏,以禁衛營言啓曰,謹依傳敎,御前前排牢子金漢重等三十名,巡令手吳道明等二十八名,各木一疋,信箭手李日成等二名,挾馬旗手李好源等十二名,各木二疋,駕後待令吹打手卓成福等五十三名,招搖旗手李尙麟等五名,本營兼內吹李鳳燁等十一名,各木一疋,施賞之意,敢啓。傳曰,知道。
李錫夏,以御營廳言啓曰,謹依傳敎,挾馬牢子六名,巡令手六名,信箭手二名,各木二疋,前排牢子三十名,巡令手二十八名,駕後吹打手四十三名,招搖旗手五名,駕前別抄旗手二名等處,各木一疋,依前例施賞之意,敢啓。傳曰,知道。
李錫夏,以御營廳言啓曰,謹依下敎,本廳兼內吹十一名處,各木一疋施賞之意,敢啓。傳曰,知道。
李錫夏,以摠戎廳言啓曰,謹依傳敎,駕後吹打手二十九名等處,各木一疋,依前例施賞之意,敢啓。傳曰,知道。
李錫夏,以義禁府言啓曰,公忠監司金蓍根狀啓內,唐津縣監徐觀淳罪狀,令攸司稟處事,啓下矣。徐觀淳,自任所未及上來云,依例發遣府羅將,所到處拿來,何如?傳曰,允。
李錫夏,以義禁府言啓曰,通禮院假引儀申·張東厚,竝令該府,拿問處之事,傳旨啓下矣。假引儀,以雜岐例,令秋曹擧行,曾有定式,申·張東厚,竝移送秋曹之意,敢啓。傳曰,知道。
李錫夏,以義禁府言啓曰,保放罪人吳敏常·李允謙等還囚,捧供以入之意,敢啓。傳曰,知道。
李錫夏,以義禁府言啓曰,中官琴玉聲,公忠道大興郡,徒三年定配事,承傳啓下矣。琴玉聲,公忠道大興郡,徒三年定配,而以承傳內辭意,具罪目,依例發遣府羅將,押送配所,何如?傳曰,允。
李錫夏,以刑曹言啓曰,以內農圃內官李仁復手本,供上陪來時,朴完福,多率村民,亂打庫直事,傳曰,聞極駭痛,令刑曹,考律勘處事,命下矣。取考律文,則鬪敺條有曰,凡奉制命出使而敺之者,杖一百徒三年,朴完福,依此律決杖一百後,徒三年定配於公忠道靑山縣,卽爲押送,隨從諸人,自臣曹,分輕重勘處之意,敢啓。傳曰,知道。
禁府啓目,永柔前縣令吳敏常原情云云。問目內辭緣,泛稱遲晩,所當請刑是白乎矣,時値停刑,有不可循例擧行,議處,何如?判付啓,依允。又啓目,安峽縣監李光葵原情云云。問目內辭緣,泛稱遲晩,所當請刑是白乎矣,時値停刑,有不可循例擧行,議處,何如?判付啓,依允。又啓目,金堤郡守李翊會,茂長縣監李允謙等原情云云。傳旨內辭緣,泛稱遲晩,所當請刑是白乎矣,時値停刑,有不可循例擧行,竝只議處,何如?判府啓,依允。又啓目,兵曹郞廳吳洪錫原情云云。傳旨內辭緣,泛稱遲晩,所當請刑是白乎矣,時値停刑,有不可循例擧行,議處,何如?判府啓,依允。
庚午九月初二日午時,上御誠正閣。左副承旨入侍時,左副承旨李勉昇,假注書洪羲祖,記事官洪敬謨·李紀淵,以次進伏訖。上曰,俄者政院之稟甚糢糊,承旨知之乎?勉昇曰,臣非該房,故未能詳知,而蓋以今番瑞蔥臺中軍以下應射一節,有所稟定云矣。上曰,稟甚未瑩,承旨出去,詳知入稟。勉昇曰,今番試射,有三營將士城內外公廨試取之命矣。摠戎廳亦有吹鼓手等五十餘名,而不入於三營之中,必有向隅之歎,故敢此仰達矣。上曰,其時下敎,偶然以三營爲敎,而一依瑞蔥臺例,隨駕中應射者,竝爲許試,可也。大抵其時,城操停行,故只以前排武藝廳,水原前排,亦以特例親臨試技,而各營將士還宮後,公廨試射,亦是瑞蔥臺一體,故有中軍以下應射之敎矣。勉昇曰,賞格定式,有還宮翌日傳敎,書出直爲擧行之敎矣。傳敎之重大,賞格之重典,不爲稟旨,終欠愼重,一邊入稟,一邊擧行,似好矣。上曰,依賑恤廳恤典傳敎例,直爲書頒,可也。勉昇曰,原賞格及對擧賞格,自戶曹,一體擧行有命矣。該曹以對擧賞格之無例,難以擧行云,該曹之持難固無怪,而水原軍兵之多日留滯,亦爲可悶矣。上曰,今番則特例竝爲擧行之意,分付。承旨出去,詳問於宣傳官,如有內吹·招搖旗大旗手等各名色中,或有前未隨駕,今則隨駕者,今雖有之,後或有除之之時,每當有加之時,則賞格稟旨擧行,有減之時,則不稟而直爲擧行,以此爲定式,而如有未審處,更爲稟定,可也。上命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
李錫夏啓曰,行大司憲趙得永,執義金孝眞,掌令夫宗仁未肅拜,宋啓榦,持平金啓淵在外,朴升鉉呈辭,監察茶時之意,敢啓。傳曰,知道。
李永錫啓曰,禁軍別將白師誾,駕後禁軍試射事,明日慕華館出去矣。兼帶右邊捕盜大將所佩命召及大將牌·傳令牌,何以爲之?敢稟。傳曰,仍佩往來。一內禁軍試射,西北別付料試射,一體試取事,分付。
李永錫啓曰,事變假注書孫錫祚,身病猝重,勢難察任,今姑改差,何如?傳曰,允。
孫錫祚改差,代以金文澤爲事變假注書。
李錫夏啓曰,俄者刑曹擊錚罪人啓目中,有幼學尹泰永爲名人,與前承旨尹羽烈山訟之事矣。繼伏見漢城府上言回啓,則又有南部幼學尹孝永,亦以其事上言,名雖少異,事則相同。一事兩呈,自有當律,則或以上言,或以擊錚者,揆以民習,萬萬無嚴,其在杜後弊之道,不可仍置,令攸司,從重科罪,原上言勿施,何如?傳曰,允。
李勉昇,以弘文館言啓曰,本館下番修撰臣鄭元容,以東學敎授,今日照訖講時,晝仕出去之意,敢啓。傳曰,知道。
李勉昇,以禮曹言啓曰,通信護行大差倭許接事,廟堂已爲啓下矣。依例以本道都事接待,而此與京接慰官同,故例有私禮單贈給之規。今亦依此磨鍊,而渡海護還,裁判差倭,仍定信行護行,裁判書契,旣已來到,不可不竝爲許接,宴禮單雜物,一體磨鍊,何如?傳曰,允。
李永錫,以都摠府言啓曰,今日入直內三廳武兼禁軍及軍兵等,當爲中日習射技,而産室廳直宿間,依例停止之意,敢啓。傳曰,知道。
李永錫,以兵曹言啓曰,同知中樞府事高師信,五衛將李景郁,慶熙宮衛將朴之會,文臣兼宣傳官朴周壽·韓用儀,俱以病難供職,呈狀乞遞,竝改差,何如?傳曰,允。
李永錫,以禁衛營言啓曰,隨駕將官·將校·軍兵等,當爲試取,而槍釰把摠田德顯,建陽門入直矣。應試間,出番把摠金植,待標信替代入直之意,敢啓。傳曰,知道。
李永錫,以御營廳言啓曰,本廳習陣·中日私習等事,內中日停止之時,例不得爲之矣,今亦依此擧行之意,敢啓。傳曰,知道。
李永錫,以摠戎廳言啓曰,本廳右司把摠具命德,身病猝重,勢難察任,改差,何如?傳曰,允。
李錫夏,以義禁府言啓曰,卽接月令醫員朴明詩手本,則時囚罪人李翊會,素患癖積之症,猝然重發,衝上胸膈,勺水不下,氣息奄奄,症形危重云。罪人病勢如此,則一邊保放,一邊草記,曾有定式矣。李翊會,姑爲保放之意,敢啓。傳曰,知道。
李錫夏,以義禁府言啓曰,前慶尙監司鄭晩錫,令該府拿問嚴處事,傳旨啓下矣。鄭晩錫,時在任所,依例發遣府都事,交龜後拿來,何如?傳曰,允。
李錫夏,以刑曹言啓曰,今八月三十日幸行時擊錚人尹德文等八名,自水原府,移送臣曹,而其中連山黃啓良,天安僧大圓,不呈原情,只以言語白活,瑞山車夏乭,只有呈備局所志,而亦無原情者,旣違格例,俱極猥越,竝依定式勿施,自臣曹,考律勘處,何如?傳曰,允。
刑曹啓目,江陵盧成光擊錚原情內,矣兄成祿,橫罹殺獄,九年刑訊,伏乞明査云,所供如此,上裁,何如?判付啓,令本道査處爲良如敎。又啓目,陜川李英極擊錚原情內,其父萬玉,橫罹冤獄,十載滯囚,乞蒙生出之澤云,所供如此,上裁,何如?判府啓,令該道,論理狀聞爲良如敎。又啓目,雲峰洪召史擊錚原情內,其夫房今龍,橫罹殺獄,屢年滯囚,生出無期,乞令明査云,所供如此,上裁,何如?判付啓,自本道,査實狀聞爲良如敎。又啓目,谷山朴召史擊錚原情內,其夫張達國,橫被重杖致斃,乞令復讎云,所供如此,上裁,何如?判付啓,令本道査處爲良如敎。又啓目,平山李泰鴻擊錚原情內,其父貞敏,以家長橫被殺獄,元犯酌配,而不干之其父漢年滯囚,乞賜明査云,所供如此,上裁,何如?判付啓,自本道,論理啓聞爲良如敎。又啓目,載寧林成一擊錚原情內,其父昕,橫罹殺獄,多年牢囚,生出無期,乞令明査云,所供如此,上裁,何如?判付啓,令本道査處爲良如敎。又啓目,楊州尹泰永擊錚原情內,其五代祖祖父墳山,在於長湍地,禁養守護,殆近二百年矣。今四月分,前承旨尹羽烈,偸埋其妻於腦後五六步之地,伏乞刻期掘移云,所供如此,上裁,何如?判付啓,令該道査處爲良如敎。又啓目,西部童蒙金好白擊錚原情內,其十二代祖以下墳山,在於楊川地矣。京居李東膺爲名兩班,偸葬於其祖父墓腦後,嗾囑於官,十二代先塋,一竝掘去之意,勒捧侤音,故其父私爲掘去,其父根成,三寸叔枝成,四寸兄龍鱗,六寸兄鼎遇,一室四人,牢囚十五朔,終無處決,俾伸至冤極痛云。所供如此,上裁,何如?判付啓,令該府,論理啓處爲良如敎。又啓目,仁川具昇遠擊錚原情內,其父哲勳,橫罹殺獄,尙滯冷獄,伏乞生出獄門云,所供如此,上裁,何如?判付啓,令該道査啓事,分付爲良如敎。又啓目,富平金先得擊錚原情內,本邑居閔姓兩班,稱以自家奴婢,勒捧花名記,故訴此冤狀,則反置落科,伏乞亟命道臣,公明處分云,所供如此,上裁,何如?判付啓,令該道査處後,登聞爲良如敎。又啓目,泰安張欣甲擊錚原情內,其父㻐,橫罹殺獄,周年牢獄,乞蒙服放云,所供如此,上裁,何如?判付啓,令本道査處爲良如敎。又啓目,北靑金萬元擊錚原情內,矣父尙律,以鄕廳作變時隨從,定配保寧地,而同罪之兩人,已爲蒙宥,乞令放釋云,所供如此,上裁,何如?判付啓,令本道,詳査以啓爲良如敎。又啓目,安城高夢述擊錚原情內,矣身先山,在於鎭川地,而鄭泰成,暗自置標於禁養處,反禁矣身之繼葬,捉囚矣兄,特命山在官,快雪至痛云,所供如此,上裁,何如?判付啓,令本道,査實狀聞爲良如敎。又啓目,沃川李召史擊錚原情內,矣夫金七伊,橫罹殺獄,兩載被囚,乞令生出獄門云,所供如此,上裁,何如?判付啓,令本道査處爲良如敎。又啓目,永同梁召史擊錚原情內,矣夫朴貴得,橫罹冤獄,兩載牢囚,乞令矣夫,復見天日云,所供如此,上裁,何如?判付啓,令該道査啓爲良如敎。又啓目,槐山李氏擊錚原情內,矣夫鄭喜霖,橫罹殺獄,六年滯囚,乞令生出獄門云,所供如此,上裁,何如?判付啓,令本道査處爲良如敎。又啓目,公州魏召史擊錚原情內,矣夫具治福,橫罹殺獄,四年牢囚,乞令明査,生出獄門云,所供如此,上裁,何如?判付啓,令本道査處爲良如敎。又啓目,沃川李召史擊錚原情內,矣夫金七伊,橫罹殺獄,生出無期,乞蒙詳査處分云,所供如此,上裁,何如?判付啓,令本道査處。又啓目粘連,楊州良女朴召史上言內,其夫李允得,枉被殺獄之名,滯囚三載,乞蒙天恩云,曹回啓內,連行同推,則呼籲猥越,上言內辭緣,置之,何如?判付啓,雖經錄啓,已爲判下,而獄貴審理,更査以啓事,關于本道。又啓目粘連,廣州幼學李鎔上言內,其父圭玄,以私奴占得受杖致命事,滯囚四載,伏蒙天恩云,曹回啓內,未見原案,獄情有難遙度,令守臣,詳査啓聞後稟處,何如?判付啓,依允。又啓目,安山李尙周擊錚原情內,矣身先世墳山至近之處,朴昌燁等偸葬,乞令掘移云,所供如此,上裁,何如?判付啓,自本道査問事,分付。又啓目,西部柳召史擊錚原情內,矣夫李成彬,橫罹釰契之名,島配蛇島,乞令放送云,所供如此,上裁,何如?判付啓,令本道,探其改過,又自卿曹論啓。又啓目,禮山奴丁孫擊錚原情內,矣上典洪秉觀,橫被釰契之罪,島配古今島,乞令放送云,所供如此,上裁,何如?判付啓,令本道稟處。又啓目,廣州丁厚詳,竄配南荒,尙未蒙宥,乞令放送云,所供如此,上裁,何如?判付啓,令該府,就議大臣後以聞。〈又啓目〉驪州尹德文擊錚原情內,矣叔姪兄弟,爲前正言元有朋之所虐害,乞令禁斷云,所供如此,上裁,何如?判付啓,令本道,査實稟處。又啓目,猥濫擊錚人等,取考各其原情,則水原金召史,爲夫殺獄稱冤事也,該府姑未査啓,呼籲極涉猥越。遂安吳召史,爲夫殺獄稱冤事也,獄無疑晦,屢籲無嚴。遂安黃義守,爲父殺獄稱冤事也,獄情無疑,縱子鳴冤,極爲猥越。信川張召史,爲夫殺獄稱冤事也,獄情明白,已成斷案,則屢次呼籲,極涉屑越。郭山金弘礪,爲父殺獄稱冤事也,渠父所犯,已成斷案,連行同推,則四次呼冤,極爲無嚴,照律重勘。東部朴初順,爲父御寶僞造稱冤事也,渠父僞造之跡,狼藉難掩,則乃敢推諉,欲爲掉說,萬萬無嚴。楊根崔善曾,爲其祖蓋男伸冤事也。蓋男之負犯,何等重大,而其女屢次呼籲,其孫又復煩瀆,極爲無嚴。東部李民容,爲其父東馨定配請放事也,金吾覆難,旣因臺啓,則如是屢瀆,極涉猥越。利川鄭冕東,爲其父定配請放事也,其父涉,若無干犯邪學,豈至風聞發配乎?蹕路瀆擾,極爲無嚴。果川李珪,爲其父金乭定配請放事也,渠父以劇逆,連坐被配,則煩瀆無嚴,嚴飭放送。楊根尹喆規,爲父定配請放事也,其父學謙,若無護邪之跡,豈有援引之理乎?變幻事實,蹕路煩瀆,誠極無嚴。果川盧光顯,爲父定配請放事也,其父以殺獄罪人,特蒙酌配之恩,則屢次煩籲,誠極猥越,考律重勘。楊根李光賓,爲父定配請放事也,其父干犯邪學,則屢籲無嚴,嚴飭放送。西部李甲逵,爲其父致薰定配請放事也,事關鞫獄,堤防莫嚴,則無難呼籲,極爲無嚴,嚴飭放送。南部李堂九,爲其父寬基定配請放事也,其子鳴冤,雖是四件,罪犯旣關邪獄,原情勿施。楊根權石若,爲其父定配請放事也,罪關邪獄,屢度呼籲,極涉無嚴。西部金召史,其夫高景寬死後,其媤四寸景大,貪於財産,每每作挐,毆打其媤母,乞令刑配事也。景大之冒稱養子,毆打叔母,罪關倫常,嚴査重繩。長淵李達承,稱以璿派後裔,見侵軍役,乞令頉下事也,此非四件,而若是呼籲,猥越之罪,自臣曹勘治,令本道,査實頉給。公州安尙培,以文成公安裕之後裔,見侵軍保事也,事係猥越,考律勘處,令本道,詳査頉給。遂安姜喆奉,以位羅鎭民,與邑民等分自別,婚嫁不通,視若異類,鎭民以此羞恥,皆將逃散,令革罷位羅鎭,付于本官事也,革罷付邑,渠何敢容議?萬萬無嚴,考律重勘。醞泉壽山驛卒權儀雲,本驛所屬,以邑還事,將至絶站之境,乞依他驛例,除減邑還事也,不呈營邑,乃敢呼籲,萬萬無嚴,考律重勘。南原洪召史,其夫張處好,以夢瑞之堂姪,被囚邑獄,乞令放釋事也,以劇逆連坐,未及發配,因臺啓,尙在嚴囚,則瀆擾無嚴,嚴飭放送。古阜私奴日孫,爲其上典被囚請放事也。基德,以金學成獄事干連,則不待結末,敢爲瀆擾天聽,無嚴,申飭放送。順興席匠沈天淵等,席子復貢事也,席民之弊,其來已久,事係民隱,不可不念,令廟堂稟處,狀頭,考律勘處,何如?啓,依允。順興席匠沈天淵段,考律則依施爲有矣,作貢一節段,令廟堂稟啓爲良如敎。
上在昌德宮。停常參·經筵。
中宮殿,藥房口傳問安。答曰,知道。
李錫夏啓曰,行大司憲趙得永,執義金孝眞,掌令夫宗仁未肅拜,宋啓榦,持平金啓淵在外,朴升鉉呈辭,監察茶時之意,敢啓。傳曰,知道。
李勉昇啓曰,明日常參·經筵,取稟。傳曰,停。
金魯敬啓曰,臣魯敬,以同義禁,今日本府坐起進去,下直之意,敢啓。傳曰,知道。
李勉昇,以弘文館言啓曰,副校理權晙,時在廣州地,經筵入番事緊,請斯速乘馹上來事,下諭。答曰,依啓。
李勉昇,以弘文館言啓曰,本館下番修撰臣鄭元容,以東學敎授,今日照訖講時,晝仕出去之意,敢啓。傳曰,莫重經筵番,不可以照訖進去,頻爲出入。敎授所帶玉堂之任竝許遞,前望單子入之,待下批牌招察任。
玉堂前望入之,副校理朴宗琦,修撰尹久東落點。
以修撰尹久東牌不進罷職傳旨,傳于李勉昇曰,只推。
李錫夏啓曰,卽者義禁府都事來言,李鍾仁·李景一·尹義度·姜在周等上言回啓,及時囚罪人金孝建·吳敏常·李允謙·李光葵·吳洪錫·李翊會等,當爲議處,而判義禁朴宗來未肅拜,次堂例不得擧行云。判義禁,卽爲牌招,以爲開坐之地,何如?傳曰,允。
以京畿監司權常愼啓本,擊錚罪人鄭龍三刑推捧供事,傳于李錫夏曰,邪學邦禁自別,則豈有若此之事?龍三,卽一無賴之徒,其言不足信,然愚民之轉相告訐,此狀絶可痛惡。自刑曹,分付該道臣,探問事情,如有麥浪,則同龍三段,各別嚴刑後,遠惡島限己身充軍,以懲他民之習事,分付。
金在昌,以吏曹言啓曰,司僕寺正林景鎭呈狀內,矣身素患痰癖之症,當此換節之時,一倍添劇,時日之內,萬無起動供職之望云。身病旣如是,則有難强令察任,改差,何如?傳曰,允。
李錫夏啓曰,卽伏見兵曹草記,則南所衛將李景郁改差草記,昨已允下,而不卽知委,尙未替直云。闕內入直,何等嚴重,而已遞之衛將,經日仍番,事未前有,極爲駭然。臣等之未能察飭,不勝惶悚,而當該堂上,從重推考,郞廳所當重勘,而本院請推之外,無他可施之罰,何以爲之?敢稟。傳曰,允。郞廳汰去。
李錫夏,以兵曹言啓曰,闕內入直,何等嚴重,而南所衛將李景郁,旣遞本職,尙不替直,今始來請替番,故不勝驚駭。査問其委折,則李景郁改差草記,昨已入啓蒙允,而該吏不卽知委於該廳,未及交替,事之駭然,莫此爲甚。臣曹之矇未覺察,不勝惶悚,而不卽知委之該吏,移送秋曹,從重科治,該所衛將,使之卽速替直之意,分付,何如?傳曰,允。
李錫夏,以兵曹言啓曰,兼司僕將朴敦常,身病猝重,勢難供職,呈狀乞遞,領軍之任,不可久曠,改差,何如?傳曰,允。
李錫夏,以禁衛營言啓曰,沙阿里試射放時,柳葉箭邊一中敎鍊官李海瓚,長弓一張,鳥銃貫一中·邊一中帳幕軍宋景福,邊二中梁龍成等二名,各木一疋·布一疋,貫一中全得仁,邊一中玄壽益等八名,各木一疋,謹依單子判下,以軍器寺弓子及本營木布,施賞之意,敢啓。傳曰,知道。
李錫夏,以禁衛營言啓曰,本營騎士將洪聖禧,身病猝重,勢難察任,改差,何如?傳曰,允。
李錫夏,以御營廳言啓曰,本廳隨駕校卒試射放時,駕前別抄柳葉箭入格沈仁奎等二人邊三中,各筒箇一部,李愼培貫一中·邊一中,弓矢一部,張鳳振等十人邊二中,各弓箭一部,金宗喆等四人貫一中,各帿弓一張,姜碩俒等十人邊一中,各長弓一張,片箭入格李潤培等四人邊一中,各帿弓一張,敎鍊官柳葉箭入格徐在元貫一中,帿弓一張,帳幕軍島銃入格李景得邊二中,木布各一疋,全景福等九名邊一中,各木一疋,謹依別單判下,以軍器寺筒箇弓箭及本廳木布,施賞之意,敢啓。傳曰,知道。
獻納姜浚欽疏曰,伏以臣自頃年遭罹,三司一步,自劃已久,前後恩除,未敢出膺,有召輒違,必遞乃已者,今不知幾許遭,則薇垣新命,又何爲而及於臣身也?雖在虛縻之日,便是已遞之官,固不必剌口論事,而草野前銜,皆可進言,臣何敢有懷不陳乎?伏見殿下,聖質明睿,德宇恢弘,承先王之丕基,撫一世之泰運,御極十年,德政甚多,禾穀屢登,民生安樂。乃者數年以來,旱暵星孛,地陷海溢,間見層出,歉荒洊歲,萬命近止,此則天地所以警告我殿下也。楚莊王之言曰,天其忘余乎?何其久無災也?以此而言,則今之警告,乃所以不忘我殿下也。其在恐懼修省之道,宜其君臣上下,聚精會神,惟以救災恤民,爲急先務,而大小臣僚,恬嬉度日,民憂國計,擔夯無人,而殿下,又復穆然深處,罕接臣隣,有若晏然無事者然。夫人君罕接臣隣,則終日所接,不過宦侍,而上下相交,止於文字而已。語默不露於外朝,喜怒易忽於褻近,君德不進,治道不講,無以究政事得失之原,無以識諸臣賢否之實,故歷觀前史,未有君臣罕接而能底治平者也,此豈所望於盛世也哉?然臣竊以爲,此亦諸臣不匡之罪也。何以言之?向日移御,旣承慈敎,移蹕已久,而亦因大臣諸臣之言,卽命回鑾,不俟終日,轉環之量,從諫之勇,可以卓越千古,昭示後世,苟使諸臣,請賜頻接,至誠陳戒,則以殿下之明聖,亦豈不幡然覺悟,赫然改圖乎?惜也諸臣,不知出此以彰吾君樂聞讜言之美也。伏願殿下,不諫亦入,痛自刻厲,頻接臣隣,從容延訪,以爲勵精求治之道焉。噫,昨年大歉,卽是屢豐之餘,朝家蠲恤,非不至矣,而流亡織路,餓莩相望。矧今諸道災損之報,已判荐饑,而朝廷擧措,反不如昨年,哀彼無辜,何以爲生?民國重事,固非如臣疎賤所敢與知,而嘗聞故重臣朴文秀之按嶺南也,見萬歲橋板,漂到海口,不待狀請,船載嶺穀累千石,以救北路水災。古人先事之憂,汲汲如此,而昨年兩西穀物,區劃太晩,只有移粟之名,而未有活民之實,今若更待該道狀請,始擬移轉,則飢民延命,只爭時日,而文移往復,動費數月。亟令穀富地方,預爲準備,以待廟堂指揮,及時粧發,如赴師期,則庶可民蒙實惠矣。臣於義州慰諭使出送之命,亦有所反隅者。伏聞湖南捐瘠,殆將十萬云,傳說雖過,大數可知。彼猶一島之民,而此則一路之衆,多寡懸殊,愍恤宜先,而反不及義州,則彼湖南之民,豈無抑鬱之心乎?今以施於義州者,施於湖南,而舊逋身布,特爲蕩減,以示哀愍之德意,則可爲慰悅人心之一助矣。雖以賑政言之,各邑守令,必有能否之可言,而畢竟有賞無罰,何也?如其盡善也,則死亡之數,宜不至此,如其未盡善耶,則職在牧民,不能竭誠救活,豈可全然無罪乎?亟令道臣,核實狀聞,別其功罪,公行黜陟,則非但人心之慰悅,日後賑政,亦必有彰癉之效矣。昨年禁釀,果爲裕穀之方,行之數月,其效甚多,而未及西成,禁令旋施,故都下一夕,市直斗踊,目今民情之遑急,職此之由,苟利於民,何嫌銷刻?亟令攸司,一依昨年例,嚴加禁斷,而勿立期限,但待豐登,則必有實效矣。蓋頻接臣隣,爲捄災恤民之本,而捄災恤民,又恐懼修省之本,四百年宗社興隆,實惟在殿下,三百州生民性命,亦惟在殿下。憂勤逸豫,雖係殿下一念之微,而治亂安危,必著於朝野數千里間,近則一世之輿誦,遠則百世之信史,有不可誣者,此召公所以告成王,必以疾敬德·諴小民,爲祈天永命之本也。臣人微言輕,豈敢望有槪聖衷,而愛君憂國,實出衷赤,伏願殿下,勿以人廢言焉。抑臣之區區去就,亦有不得不言者。臣非難進之士,亦無必退之義,出入禁闥,依近日月,豈非至願,而自有臺閣以後,未有如臣遭罹,冒沒行公者,臣亦淸朝四維中一物,豈可不供其職,而冒居其名乎?此其當遞者一。臣於前啓中,又有私義之不可隨參者,曾忝憲職,輒控微懇,已蒙體諒之恩,前後處義,宜無異同,設使黽勉出肅,亦當援例引避,此其當遞者二。有一於此,尙難冒膺,而況負此二宜遞,豈可一日二日虛帶職名乎?伏乞亟賜遞免,以安私分焉。臣無任云云。答曰,省疏具悉。所懷切實,當留念矣。尾陳事,令廟堂稟處,爾其勿辭察職。
上在昌德宮。停常參·經筵。
藥房都提調金思穆,提調沈象奎,副提調李永錫啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。中宮殿,藥房口傳問安。答曰,知道。
李勉昇啓曰,明日常參·經筵,取稟。傳曰,只晝講。
金在昌啓曰,行左承旨金魯敬,今日不爲仕進,卽爲牌招,何如?傳曰,允。
李錫夏啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
備忘記,永宗僉使李復淵下直,長弓一張,長箭一部,片箭一部,筒兒一箇賜給。
傳于李永錫曰,今日次對,食後來會。
李錫夏啓曰,今日次對,兩司當爲進參,除在外外,未肅拜·呈告人員,竝卽牌招,何如?傳曰,允。
傳于李錫夏曰,大臣·備局堂上引見。
李永錫啓曰,藥房三提調持湯劑來待矣。傳曰,封入。
李錫夏啓曰,行大司憲趙得永,執義金孝眞,掌令夫宗仁未肅拜,宋啓榦,持平金啓淵在外,朴升鉉呈辭,監察茶時之意,敢啓。傳曰,知道。
以執義金孝眞,掌令夫宗仁,司諫鄭魯榮,獻納姜浚欽,正言李希祖牌不進罷職傳旨,傳于李錫夏曰,只推。
以全羅右水使徐有鳳狀啓,漂到琉球國人,回送未幾,留接近島,致煩登聞,惶恐待罪事,傳于金魯敬曰,勿待罪事,回諭。
兵曹口傳政事,副司果鄭元容·金學淳竝單付。
金在昌,以吏曹言啓曰,新除授平安南道京試官朴綺壽呈狀內,矣身素患痰癖之症,當此換節之時,一倍添劇,萬無赴任之路,卽速入啓遞改云。其身病旣如是,則有難强令赴任,改差,何如?傳曰,允。
李錫夏,以兵曹言啓曰,臣進詣慕華館,隨駕軍校及宣薦內禁衛·西北別付料軍官等試取後,入格別單書入之意,敢啓。傳曰,知道。
李錫夏,以訓鍊都監言啓曰,今番隨駕將校·軍兵等,射砲技藝入格之類,謹依判下單子,以軍器寺筒箇弓箭,戶曹木布,施賞之意,敢啓。傳曰,知道。
李錫夏,以義禁府言啓曰,保放罪人金孝建·李翊會還囚,議處以入之意,敢啓。傳曰,知道。
禁府啓目粘連,向前金孝建亦,定配罪人不善防守,以致逃失,過限未捕,論以法意,極涉駭然,以此照律,何如?判付啓,依允。又啓目粘連,向前李翊會·李允謙等亦,昨歲湖南之歉荒,不可以常年論,旣經大賑,加以癘疫,民皆赤立,則此時收捧之難,勢所使然是白乎矣,旣以晩裝臭載,至有該曹之請勘,竝只以此照律,何如?判付啓,依允。又啓目粘連,向前吳敏常亦,餉穀分留,法意甚重,而一任奸猾之幻弄,犯留私分,至於二千餘石之多,其矇不覺察之罪,在所難免,以此照律,何如?判付啓,依允。又啓目粘連,向前李光葵亦,民家漂失,人命渰死,俱係時急登聞之事,而其所稽報,至過二旬,雖緣營邑路遠,兼以阻水不能通涉,自爾遲滯之致,其不飭之失,在所難免,以此照律,何如?判付啓,依允。又啓目粘連,向前吳洪錫亦,身爲騎郞,飭敎之下,不禁喧譁,溺職之罪,在所難逭,以此照律,何如?判付啓,依允。
慶尙監司金會淵疏曰,伏以喬陵展謁,聖慕克伸,産室設廳,洪休無疆,臣民慶忭,小大惟均。仍伏念臣,疎闇賤質,無一攸當,而偏蒙我先朝曁我殿下陶埴拔擢之恩,遲暮一第,纔過十年,歷揚內外,周遍華要,罔非意望之所未到,涯量之已過分,感恩如天,圖報無地,居恒憂愧,若不自容。乃者嶺臬新命,又何爲而至哉?不料聖朝官人之方,若是其乖當,臣誠莫曉其所以也。噫,嶠南一路,號稱雄藩,幅員之廣闊,人物之殷盛,地毛惟正之供,陰雨不虞之備,俱爲居甲於諸路,至於簿牒之劇,剖決之煩,又不啻倍蓗。自昔遴選,必難其人,厥惟才具威望,足以彈壓而彌綸,猶且愼簡而不輕授,出而膺是任者,亦且審己量勢,庶可以對揚萬一,然後始爲勉赴。矧今歲弊民窮,財匱力竭,重以風氣日下,民俗不古,素稱鄒魯之鄕,而間多訛漓之習,古推殷富之方,而今乃荐歉而荒。纔過賙賑之餘,尙多艱虞之端,殿屎之民,何以濟活,奠安之方,何以拮据?流亡之戶口,停退之還布,無計勞來而徵收,他餘弊源奸竇,難徧以毛擧。雖使精力强壯,謨猷綜察,踐履有素,歷試屢效者當之,尙懼其不克負荷。何況如臣駑劣,加以衰朽昏耗,顧無踐歷之可言,又乏經濟之可施,縱欲貪寵怙恩,苟爲目前之榮,其如僨國事而辱聖簡,使七十一州幾百萬生靈,顚連而莫之救,則顧臣一身之顚頓狼狽,固不足恤,緣臣不職,更添我聖上南顧之憂,則臣雖萬殞,豈足以贖其罪哉?臣聞命以來,晝宵戰兢,左右惟度,終未見有一分堪勝之望,而惟有積誠呼籲,早獲卸免,庶爲公私俱得之地,玆敢收召驚魂,冒控文字。伏乞聖明,俯垂諒察,亟賜遞改,以安微分,以幸公事,不勝幸甚。臣無任云云。答曰,省疏具悉。卿其勿辭往欽哉。
持平朴升鉉疏曰,伏以珠邱祗謁,聖慕克伸,鑾蹕穩旋,群情胥欣。仍伏念臣,才蔑識淺,最居人下,言責耳目之任,初不近似,而嚮因陪扈義重,未敢逡巡,雖不得不竭蹶趨承,粗效執靮之勞,而每自循省,愧悚交集。且臣有偏母,年老病痼,雖在小安之時,神識凜綴,長委床席,而數日以來,偶失調護之節,忽添泄痢之症,痞滯已甚,眩瞀隨發,飮啖全却,起居須人。臣無他兄弟,孤孑一身,左右扶將,方寸焦熬,時日之內,萬無跬步離捨之望。召牌之下,罔知攸措,玆敢不避猥越,披瀝呼籲。伏乞聖慈,俯垂體諒,亟遞臣所帶之職,仍治臣瀆擾之罪,以便救護,以肅朝綱焉。臣無任云云。省疏具悉。本職許遞。
庚午九月初五日辰時,上御誠正閣。藥房入診入侍時,藥房都提調金思穆,提調沈象奎,副提調李永錫,假注書趙毅淳,記事官李光文·李紀淵,檢校直閣李魯益,以次進伏。醫官秦泳·卞觀海·李惟鑑·吳千根·吳仁豐·趙宗協·李漢臣·趙學魯·秦東秀·鄭重周,楹外進伏訖。思穆曰,聖體,若何?上曰,一樣矣。思穆曰,寢睡·水刺之節,何如?上曰,別無加減矣。思穆曰,王大妃殿氣候,何如?上曰,一樣矣。思穆曰,中宮殿氣候,何如?上曰,一如前樣矣。思穆曰,惠慶宮氣候,何如?上曰,一樣矣。思穆曰,嘉順宮氣候,何如?上曰,一樣矣。思穆曰,湯劑許久停止,況今累日勞動之餘,不可不迨此時入診後,議定繼進湯劑矣。上曰,別無症候,而向來耳部牽痛之症,自動駕時,忽又添苦,飮啖言語之節,或有刺引之時。且濃血乍出,浮氣稍緊,而旣是表症,則不必診候矣。思穆曰,何邊乎?上曰,右邊矣。思穆曰,係是膈上風熱之症,則診候議藥,恐不可已矣。上可之,命醫官入診。千根進前,診察脈候,退伏奏曰,脈體左右三部調均,而右關滑大之候,視向來頗臻差勝矣。宗協診察脈候,退伏奏曰,左右三部調均,而向來滑體,已爲差勝,而目下表證,則旣是膈上風熱之候,似當以消散之劑,先爲議定矣。象奎曰,出去後,當與醫官,詳細議定矣。思穆曰,向日坤殿診候時,則諸節康寧,別無議進湯劑矣。今則當朔已屆,診候旣久,更爲入診,議定當劑,恐不可緩矣。上曰,與領敦寧相議爲之,可也。思穆曰,賓對日次,請診日次,旣是同日,故自古兼行,少無所妨,而昨日有欲召接藥院諸臣,賓對則後日次來會之敎矣。夫愼疾而召見藥院諸臣,勤政而延訪備局諸宰,實爲兩行之美。伏願繼自今,每當日次,次對及入診,特許兼行焉。臣昨承下敎,耿耿有懷,玆敢仰陳矣。上曰,非不知兼行之例,而特因耳部之牽痛,妨於酬接,故昨有退定之命矣。朝來諸節少勝,故非無反汗之意,而恐有顚倒之慮,商量而止矣。今聞大臣所奏,誠好矣,敢不服膺?近日廟務,有何稟定者乎?思穆曰,別無時急稟定事矣。上曰,如有可奏之事,則草記爲之,亦無妨耶?象奎曰,大臣所奏,則可以草記代行,而至若諸宰所懷,除非登筵,無以仰達矣。上命書傳敎曰,今日次對,食後來會。象奎曰,昨年藥院輪直之時,各司待令,亦有更待下敎之命矣,今番則何以爲之乎?上曰,依昨年例爲之,而以向日口傳下敎,一體頒布,可也。仍命大臣以下先退,思穆等退出,又命退,承史以次退出。
庚午九月初五日午時,上御誠正閣。大臣·備局堂上引見入侍時,同副承旨李錫夏,假注書姜泰重,事變假注書金文澤,記事官洪敬謨·李紀淵,左議政金載瓚,右議政金思穆,行戶曹判書沈象奎,禮曹判書朴崙壽,行大護軍金羲淳,兵曹判書金履度,行護軍閔耆顯·李得濟·李光益·李堯憲·李溏,左尹趙弘鎭,副校理朴宗琦,以次進伏訖。載瓚曰,累日勞動之餘,聖體,若何?上曰,一樣矣。載瓚曰,寢睡·水刺之節,何如?上曰,一樣矣。載瓚曰,俄自藥院伏聞,則耳部刺引之症,尙未快復云,臣不勝焦悶之至。上曰,今日則少有減勢矣。載瓚曰,王大妃殿氣候,何如?上曰,一樣矣。載瓚曰,中宮殿氣候,何如?上曰,如前矣。載瓚曰,惠慶宮氣候,何如?上曰,一樣矣。載瓚曰,嘉順宮氣候,何如?上曰,一樣矣。上曰,次對爲之。載瓚曰,瑞山郡守林東鎭,以兩湖六邑稅船致敗於本邑,道臣依例請罷矣。雖以道啓觀之,瑞山旣非護送之官,不過候望之邑,遠地候望,有異於指路護送,特以侍從之故,不得已論罷,而其實則公罪也。本邑纔經大賑之餘,今又秋事,未免判歉,此時守令,以公罪勘罷,實爲可悶,今姑仍任。至於裝載六邑守令,俱以晩裝之罪,方在請勘之中,而今年稅穀,無論早晩,準捧亦幸,若以晩發爲罪,則兩湖諸處,何邑不然,而今乃只罪六邑,則勢有所行不得者。且六邑旣無添載違法之事,只是舡格輩,私賣雜費條於裝載之後者也。罪非故犯,勢或無怪,而但以重事目之意,該道·該司,雖爲備例論勘,災邑秋務,時方正殷,一時竝拿,大關民邑之弊。無論已就囚·未就囚,當該守令,今番則特從別例,竝爲分揀還職,使之戴罪自效,益加恪謹,何如?上曰,依爲之。出擧條載瓚曰,嶺南秋務正急,新除道臣,催促辭朝,使之不多日內下去,何如?上曰,依爲之。出擧條載瓚曰,全羅左〈水〉使遞易已久,尙未交龜,該營久曠,誠爲可悶,永宗僉使,使之當日辭朝,新除水使,催促上來,仍卽刻期赴任之意,申飭,何如?上曰,依爲之。出擧條載瓚曰,通信使,今將差出於講定停當之後,而行期似在於歲末春初,易地之後,使行治送之節,與前大異,自服色盤纏,至各邑卜定物種,名色多寡,自當一切刪減,而先期釐正,定爲一通式例,頒示京外,然後可無臨時窘眩之弊。行戶曹判書沈象奎,宣惠堂上朴宗慶,釐正堂上差下,使之爛商擧行,何如?上曰,依爲之。出擧條載瓚曰,卽見楊州牧使徐有望所懷,則備陳本州井間軍役偏苦之狀,仍以爲應役之民,僅爲五百七十五戶,而陵園墓守護軍保及班戶,校院生名色,皆在應頉之科。從今以往,各陵園墓修改時,各其守護軍保軍,專當擧行,如或役處浩大,井間軍量宜調發,使之赴役,而外他應行雜役,以井間軍,專力擧行,則輪回應役,庶幾支保爲辭。而批旨內,有自廟堂論理稟處之命矣。本邑井間軍之弊,屢經筵稟,尙未釐正,大爲邑民難支之弊,若當陵園墓修改之役,則以陵軍,調發赴役,若工役浩大,則始以井間軍,合力應役,果爲邑民一分紓弊之道。依該倅臣所奏,定式施行之意,分付,何如?上曰,依爲之。出擧條載瓚曰,卽見宮底南草旅客主人金應禹等上言,則以爲往在壬寅,南草旅客之設置宮底,十七戶之募入築室也。因特敎,各道入來葉草·雉·淸等三種,盡爲都會於宮底十七戶,使之平均分馱,受食口文,永爲旅客事,節目申嚴矣。年前金大建,圖設葉草旅客於南門外,獨專其利,且十七旅客中數三人,亦爲效嚬,草商一種,沒數都執,其外十餘戶,空守家基,將至渙散。城外追設之葉草旅客,一竝革罷,依壬寅節目,平均分馱,而旅客額內中都賈之弊,竝立科條,特蒙天恩爲辭矣。宮底居民之以此事,起訟於法司者,非止一再,而致有此上煩天聽之擧,本訟則令京兆,從公決給。該民濫訴之習,不可不懲,頭民出付攸司,從重科治,何如?上曰,依爲之。出擧條上曰,嶺伯之以假都事替行,果因何事耶?載瓚曰,藩臣之除非身故,則雖有重病,無敢以都事替行,自是不易之公格,則今番嶺伯替行之擧,雖未知緣何委折,而誠萬萬驚駭,故廟堂之先削後拿之請,出於重體例杜後弊之意也。第待其就理後捧供,然後可知其裏面矣。載瓚曰,臣因今番幸行時諸承旨罷職事,竊有區區所懷,而進對無路,尙未仰奏,而若以事屬過境,一味泯默,則恐非有懷必陳之義,故敢此冒犯仰達矣。承旨罷職之命,蓋緣不善擧行之致,而伊時傳敎中,有雖有植炬置之之命,自下道理,當爲等待。大抵植炬事,以大關民弊,自英廟朝,曾有勿待令之下敎,聖祖爲民之盛念,蓋欲實惠之下究,而逮夫今日,允爲率由之德矣。今若以不待令爲罪,則安在其爲民除弊之本意哉?蠲惠之下敎依舊,而自下之待令自如,則誠恐敎令不一,從違兩難。此後雖有飭敎,惟彼愚民,懲於此事,將至於不信之境,豈不大可懼哉?上曰,承旨不爲先事仰奏,以致命令之顚倒,而植炬事,雖有勿待之敎,每每待令,故因有此敎矣。載瓚曰,自下擧行之道,固當如此,而自上至以不待令爲罪,則誠甚過當矣。且伏況殿下,何以於當日深夜之中,必欲還宮乎?曾伏見先朝之展謁園寢也,未嘗以情禮之已伸,少弛無窮之孝思,每當回鑾之際,不勝孺慕之情,至以遲遲二字,名爲臺號,從又發諸宸什曰,遲遲臺上又遲遲,卽此一句,先大王孝思之無窮,可以仰認,而伏想殿下之聖慕聖懷,尤當如何?雖在玉瓚旣灌之後,惟是珠邱密邇之地,則一夜經宿,五更猶短,何必於深夜昏黑之中,有此汲汲還宮之事乎?設令明燭照炬,駕輕就熟,而奈此上沾下濕,人疲馬倦何哉?瞻聆所及,豈不萬萬訝惑乎?何幸日月之更,旋卽反汗,天晴日晏,按轡徐行,威儀整暇,士民欣瞻。正所謂不遠而復,大聖人轉圜之量,臣固欽仰之不暇矣。上曰,當日還宮之令,只出於少除民弊之意,而以予愴慕之情,雖留十日,豈可以謂遲乎?載瓚曰,科擧何等重大,而今番試士賜第,多至二人,然而以不先知委,士子多不能趁期來會。聖意如欲試士,則何不豫爲命下,使濟濟靑衿,咸聚禮圍乎?試士之法,嚴如軍令,後時來到者,切勿許入,卽重科試嚴隄防之意,故其時許入之敎,臣果防稟矣。至有更揭他題,追後試取之擧,我聖上追昔年慰多士之盛意,臣固仰認,而夫一場兩題,殆同戲弄,豈意科次之後,賜第二人之多乎?雖節日應製,元無賜第之例,故往在英廟朝,徐浩修,以七夕製之次賜第,而其時玉堂李明煥,亦嘗上疏請拔。此固出於重事面愼科第之意,則今番試士,雖以紙筆墨施賞,猶足爲慰悅之擧,則二人之賜,第誠過矣。且況當日大駕,旣已歷臨,則無論國學·州序,其爲所重,宜無異同,而漢帝之太牢祀孔子,亦此意也。如欲歷臨聖廟,則尤當先期下令,使學官多士,蹌蹌有駿奔之容,禮曹儀注,秩秩有節文之禮,而不此之爲,猝然歷入,亦是當日之欠典也。且夫賞典,至重而且大,人君之所當難愼者也。古之人君,至以一弊袴,藏之以待,今番賜第之外,雖以加資事言之,一日之內,至於八人之多,此實出於聖上示意之擧,而臣則亦以爲太過也。上曰,試士事,雖不直以試士命下,而承宣處,前已下詢前例。且先朝,曾有遣承宣試取之例,而今番則差出試官,稍存事體,而至於歷臨,在昔先朝,亦嘗行之。且當日服色,旣是軍裝,故不能擧祀典矣。加資事,前年永陵親祭後,亦有示意之擧,故今番諸處施賞之際,自然至於八人之多矣。載瓚曰,賞典易至如此,此所以尤不可不重且愼也。上命大臣就座,仍命諸宰奏事。象奎曰,臣適到政院,伏見有口傳下敎之揭壁者,卽此後陵行時,隨駕軍兵賞格,直自院中,書出傳敎,考例施賞之意也。大抵刑賞,至重且愼,故雖以推考之薄勘,必有傳敎而後,書入傳旨,傳旨啓下而後,始乃擧行,而至於賞典,則雖如兒馬帖一張之微,亦有傳敎與傳旨,無得以前例之有無,循例方便,而蓋不可輕擧也審矣。今若依此下敎,軍兵賞典,仍成例給,則不但自上施恩之意,有欠難愼,雖以受之者言之,固當認以有隕自天,感激恩數,而今乃視以例下,便成謄錄,不以爲榮,則曷可曰賞格哉?夫恩賞者特典也,豈是按例應行之規乎?從今以往,雖軍校軰木布賞典,自本院,依前以成冊入啓,每下傳敎,以示特出之恩,然後始乃擧行,恐合事宜矣。上曰,承旨知委擧行,可也。象奎曰,今番賞典中,元賞格外對擧賞,臣曹元無擧行之例,故賞格別單,元賞木一疋,對擧賞木三疋,合四疋,不爲區別名色,以四疋上下,渾同書入,而蓋對擧賞者,自上若有施賞,則在下者亦不可無示意之擧,故有所賞格,而卽該營之特例也,元非朝家處分之事矣。且華城幸行後,隨駕軍兵施賞木布,每自外帑頒給,而今因特敎,已爲擧行,然而此是定例以外事,故不可以口傳下敎奉承爲例矣。上曰,向者承宣入侍時,果已詳細下敎,而他處幸行,則軍兵施賞,自各該營上下,而至於華城,則每自外帑出給矣。今則外帑無儲,故特以一依訓局軍武藝廳施賞之例,自戶曹竝爲擧行之意,下敎矣。至於對擧賞,則此亦出於一時旁照,從優施賞之意也。雖是口傳下敎,自政院知委頒布,則自可爲本曹謄錄矣。崙壽曰,麗朝諸陵,每式年,發遣本曹郞廳看審事,曾有定式,而戊午式以後,連以廚傳之弊,因特敎,使各其地方官擧行矣。今年卽是當次之年,依近例,令地方官擧行,何如?上曰,依爲之。出擧條履度曰,五衛將新有定式之後,果無淆雜之弊,而第於其間,有不得不小加潤狹者。鄕外武弁,以其無勢之故,出身前無薦,出身後無職,而仍蒙加資之典者,地雖士族,歸屬無處,初階衛將,旣不可許付,則進身之路,便同枳塞,平生勤苦,艱辛成就,徒爲枉費其力,寧不可矜?若或爲此之慮,一番開路,紊乳之患易致,復踵前套。似此之類,見其地處來歷之明是士族,然後與宣薦人,一例施行,無礙檢擬於五衛將,則庶無階梯濫屑之嘆,而恐合疎通之政,故敢此仰達矣。上曰,大臣之意,何如?載瓚曰,若開此路,而小失照察,則似不無漸致淆雜之弊,而但有地處無薦歷之堂上武弁,若阻衛將之階,則自歸永棄之科,此等處宜有闊狹之道矣。思穆曰,有地處而無薦歷者,終枳於衛將一階,則殊非疎通之意,自銓曹,愼擇差擬,似無濫屑淆亂之弊矣。上曰,依爲之。出擧條錫夏曰,今日賓對,兩司無一人進參,事甚未安,竝推考,何如?上曰,依爲之。出擧條上曰,玉堂有所懷乎?宗琦曰,別無所懷矣。進御蔓荊子散,自今日一貼式煎入。出榻敎上曰,次對諸臣先退。載瓚等退出。又命退,承史以次退出。
上在昌德宮。停常參,只晝講。
中宮殿,藥房口傳問安。答曰,知道。
李錫夏啓曰,行大司憲趙得永,執義金孝眞,掌令夫宗仁未肅拜,宋啓榦,持平金啓淵在外,一員未差,監察茶時之意,敢啓。傳曰,知道。
李勉昇啓曰,明日·再明日,光陵忌辰祭齋戒正日相値,視事頉稟之意,敢啓。傳曰,知道。
李錫夏啓曰,吏曹判書李勉兢,參議鄭東榦牌不進推考傳旨及罷職傳旨,今方捧入,而開政命下之後,如是違牌,事甚未安。參判林漢浩疏批未下,判書更爲牌招,何如?傳曰,參議只推,與判書更爲牌招。
李勉昇,以弘文館言啓曰,修撰尹久東,旣有只推之命,卽爲牌招察任,何如?傳曰,允。
以修撰尹久東牌不進罷職傳旨,傳于李勉昇曰,只推。
李永錫啓曰,藥房三提調,持湯劑來待矣。傳曰,封入。
李勉昇,以吏曹言啓曰,新除授公忠道都事趙經鎭呈狀內,矣身素患痰癖之症,當此換節之時,一倍添劇,萬無赴任之路,卽速入啓遞改云。其身病旣如是,則有難强令赴任,改差,何如?傳曰,允。
有政。吏批,判書李勉兢牌招不進,參判未差,參議鄭東榦進,右承旨申在明進。啓曰,判書李勉兢牌招不進,參判未差,小臣獨政未安,何以爲之?敢稟。傳曰,只出緊任。又啓曰,廣州府判官,今當差出,而本府以營下劇邑,素稱難治,不可不擇差,他道有聲績未準朔·已準朔限守令,竝擬,何如?傳曰,允。傳于申在明曰,見窠皆令差出。以李泰淳爲持平,李儒象爲禮曹佐郞,李燁爲兵曹佐郞,洪冕燮爲司僕正,韓用鏶爲漢城主簿,申在植爲平安道京試官,金思植爲廣州判官,李鍾運爲公忠都事,瑞山郡守單林東鎭仍任事承傳,書題單高廷翼,以李庚運爲同春秋,柳訸爲江原都事。
兵批,判書金履度進,參判閔昌爀病,參議李貞運受由,參知鄭觀綏入直,同副承旨李錫夏進。以李溥萬爲同知,李厚重爲兼司僕將,鄭承毅·張佑益爲五衛將,沈尙之爲忠壯將,權星應爲景福將,朴啓祐爲慶熙將,尹羲儉爲都摠都事,李顯英爲訓鍊判官,李魯集爲文兼,洪益聞爲安義僉使,護軍高師信,副司直朴升鉉。
申在明,以吏曹言啓曰,贈謚武愍公柳就章延謚,今九月二十七日,定行於平安道价川郡守柳相弼任所之意,敢啓。傳曰,知道。
申在明,以吏曹言啓曰,新除授江原道都事金益鉉呈狀內,矣身老父,以素來風麻之症,猝地添劇,萬無離側之望,卽速入啓遞改云。親病旣如是沈篤,則有難强令赴任,改差,何如?傳曰,允。
李錫夏,以兵曹言啓曰,今番幸行時隨駕軍校試射及宣薦內禁衛·西北別付料秋等試射時入格人,謹依判下別單,筒箇弓箭竹,以軍器寺所在者,取來頒給之意,敢啓。傳曰,知道。
李錫夏,以義禁府言啓曰,昨因大臣筵奏,兩湖稅船晩發致敗之六邑守令,無論已就囚·未就囚,竝爲分揀事,蒙允矣。順天府使趙晉和,臨陂縣令洪允謨,金堤郡守李翊會,光陽縣監李殷會,公州判官徐興輔,魯城縣監尹稙,竝爲分揀,而古阜郡守尹羲,茂長縣監李允謙,長興府使李普源,亦以稅船之晩發致敗,方在拿處中。恐不可罪同罰異,而臣府不敢擅便,上裁,何如?傳曰,竝一體分揀放送。
禁府照目粘連,兵曹郞廳吳洪錫矣本府議啓內,身爲騎郞,飭敎之下,不禁喧譁,溺職之罪,在所難逭,以此照律,罪笞五十收贖,解見任別敍,私罪。奉敎依允。又照目粘連,永柔前縣令吳敏常矣本府議啓內,餉殼分留,法意甚重,而一任奸猾之幻弄,犯留私分,至於三千餘石之多,其矇不覺察之罪,在所難免,以此照律,罪杖一百收贖,告身盡行追奪,私罪。奉敎依允爲旀,功議各減一等爲良如敎。又照目粘連,安東前府使金孝建矣本府議啓內,定配罪人,不善防守,以致逃失,過限未捕,論以法意,極涉駭然,以此照律,罪杖一百收贖,告身盡行追奪,私罪。奉敎依允爲旀,功議各減一等爲良如敎。又照目粘連,安峽縣監李光葵矣本府議啓內,民家漂失,人命渰死,俱係時急登聞之事,而其所稽報,至過二旬,雖緣營邑路遠,兼以阻水,不能通涉,自爾遲滯之致,其不飭之失,在所難免,以此照律,罪笞四十收贖,附過還職,私罪。奉敎依允爲旀,議減一等爲良如敎
吏曹參判林漢浩疏曰,伏以陵園祗謁,聖孝克伸,時月叶吉,鑾蹕穩旋,臣亦獲隨陪扈之班,近瞻羽旄之美,懽欣蹈忭,有倍常情。仍伏念臣,以百不猶人之資,濫叨萬不近似之職者,蓋已屢矣。聾瞽之甚,而强求視聽,鑑識之昏,而妄加陞黜,此固行不得之事,而前後見叨,或因長銓之有故,未免有代斲之時,每一開政,迷不知方,注擬之際,惶惑顚錯。及其退而自省,徐採公議,更覺銓衡之失平,雖蒙我聖上包荒之恩,郵罰不加,而臣情之惶蹙,有不可一日安於是職也。今若憑恃寵靈,恬不知動,僨誤之罪,積以爲大,則仁覆之天,雖欲曲恕,而不可得矣,自作之孼,雖欲幸逭而無其路矣。臣之不可久冒也,於是焉決矣。且臣背後痰腫,仍成宿病,一自膿潰之後,餘祟未已,尙未完合,近當換節之時,諸般症形,如期而至,新痰復聚,舊核益堅,小失調將,輒加牽痛。又於今番扈從之際,冷雨之所沾冒,凄風之所觸感,受損旣多,病情更添,若不及此休暇,專意藥餌,以拔其根,誠恐症日益痼,漸就難醫之境。臣於昨年之叨是任也,亦嘗引此疾仰籲,特蒙恩遞,隨宜將攝,追念殊渥,河海難量,臣雖隕首結草,無以報答其萬一矣。聖人之於物,各欲遂生,慈父之子,恩固無替,惟我殿下,旣父母於臣矣。前秋已施之恩,必不靳許於今日,臣何忍自阻而不一陳,以不替其大聖人遂生之澤乎?抑臣見帶春秋兼銜,而僚寀之間,私義難安,彼已尋單而先遞,臣不容獨自晏然而苟冒。以情以病,俱所當遞,玆敢冒死呼籲於聽卑之下。伏乞聖慈,俯垂諒察,臣之本兼諸任,竝許鐫改,一以安私分,一以調病狀,千萬顒祝。臣無任云云。答曰,省疏具悉。所請依施。
庚午九月初六日辰時,上御誠正閣。晝講入侍時,知事朴宗來,持詩傳第二卷,特進官金銑,持詩傳第二卷,參贊官申在明,持詩傳第二卷,侍讀官朴宗琦,持詩傳第二卷,檢討官曺鳳振,持詩傳第二卷,假注書姜泰重,持詩傳第二卷,記事官洪敬謨,持詩傳第二卷,記事官李紀淵,持詩傳第二卷,武臣行副護軍吳文常,以次進伏訖。上開卷,讀前受音一遍訖,仍命奏新受音。宗琦讀自習習谷風,止遑恤我後比也。上曰,釋音以奏。宗琦解釋章句以奏。上讀新受音一遍訖,仍敎曰,文義陳之。宗琦曰,采葑采菲,無以下體之義,此不過棄婦自況之辭,而亦多反覆取譬處,至於取人之道,最爲襯切。大抵人之才德,最難全備,自大賢以下,則短於彼者長於此,遜於此者優於彼。故人君取人之道,捨短用長,俱收竝蓄,椳闑·店楔,各得其當,其於天下之大,兆民之衆,取之也廣,用之也周,一藝必擧,小善必錄,故詩曰先民有言,詢于芻蕘,此謂雖芻蕘之至愚,必有一得之見也。左氏傳曰,雖有麻絲,無棄菅蒯,此謂雖菅蒯之賤物,必有代匱之時也。此皆先哲人取材之道,而亦是采葑采菲無以下體之義也。至於我朝,中葉以上,則名臣·碩輔,多出於山林疎遠之士,而微品賤伍之奬拔登庸,畢竟功名,事業之可觀者,磊落相望,此人才之所以蔚興,而國家所以式至今休也。挽近以來,上自公卿,下至百執事之列,不外於京華閥閱之族,而鄕曲埋沒之士,地處卑微之流,雖有茂材實德,一不收用。我國卽天下褊小之邦也,雖博求廣搜,猶患人材之渺然,而取人之道,又如是其窄狹,則於一國之中所取者,又不過百分之一也。如此而人才何由而得致,庶職安得而無曠乎?夫如是也,故經綸德業,可以彌綸一世者,尙矣無論,雖値近來一時水旱之災,凡所以措置設施,可以爲有用之才者,亦罕有聞焉,豈不大可寒心?伏願繼自今,朝廷取人之道,勿限京外,勿拘地處,惟賢是視,寸長不棄,則葑菲之下體,亦得爲用,而得人之盛,必不讓於古昔矣。此等章,如是推移體驗,則庶有益矣。上曰,所陳甚好,當體念矣。下番陳之。鳳振曰,此章爲棄婦自敍其悲怨之辭者也。別無文義之可取敷陳者,而第伏念夫婦之道,其尊卑之義,交孚之情,正類君臣之間,故古人多引而爲喩者,如國風之西方美人,楚辭之美人遲暮是已,因此推類,實有體認之妙矣。然而夫婦也,君臣也,皆以和爲貴,蓋夫婦和而後,家道成,君臣和而後,庶績凝故也。此章谷風之詠,先言陰陽之和,以喩夫婦之同心,大易交泰之義,亦言天地之和,以譬上下之同志,以至雨露之喣濡,萬物之化生,莫不由和而成,和之義,豈不至矣哉?夫和也者,非有別般義理,只各盡其道而已。若使夫婦而盡其爲夫婦之道,君臣而盡其爲君臣之道,則不期和而自和,無復疎絶悖戾之患矣。今觀此章,婦人之德音莫違,而君子之恩義先絶,則此無他,職由於其夫之好惡顚倒,愛憎太偏,不能盡其爲夫之道耳。至若君臣之間,殆有甚焉。九重如天,情志難孚,衆美列屋,猜嫉交至,葑菲之體莫暴,莖葉之可茹,宴爾之樂,不止新昏之一人,則從古以來,蛾眉之入宮見妬,花容之未衰愛弛者,卽其勢然矣。孟子所謂昔者所進,今日不知其亡者,正道此也,可不戒哉?顧今聖明在上,群下輯睦,風雲一堂,治道雍熙,以臣愚昧,固無仰勉者,而猶於此等處,深留聖意,益加省察,上而迓續天地之和,下而導達臣工之和,使八域含生之倫,咸囿於春風和氣之中,是臣區區之望耳。上曰,拈出和字,敷衍仰奏者甚好,當體念矣。上曰,知事陳之。宗來曰,上下番玉堂,旣已陳之,且此章乃棄婦之辭,別無文義之可陳,而大抵詩之爲敎,使人有感發懲創之心,而若其歡欣悲怨之緣情而異發者,亶係於當時風俗之汚隆。今以此章而觀之,則敎化不明,夫婦乖和,婦人之德音莫違,而君子之恩義不終,則其時風俗之不美,可以想得,而允爲感發而懲創者也。今若究其所以作是詩之義,以之敦風俗而正人倫,使之內無怨而外無曠,則文王二南之化,可以復見於今矣。伏願聖明,益勵政治,益務敎化,使一世閭巷之間,無有如此詩之悲怨,比隆於二南之風化焉。上曰,當體念矣。特進官陳之。銑曰,上下番所奏,旣盡且詳,臣不容更奏矣。上曰,參贊官陳之。在明曰,上下番所陳皆好,而下番所陳和之一字,尤爲親切。大抵此章之習習谷風一句,以陰陽之和,比夫婦之和,蓋天地和而後,歲功成,夫婦和而後,家道正,詩人取比之義,可謂襯貼,而不特夫婦之道爲然也。君臣之間,尤當以和爲貴,而必也上下之情志流通,然後方成君臣之和矣。近日以來,筵對之許久停止,竊所仰悶,故固欲一番仰奏,而進對無路,玆因文義之下詢,猥此附陳矣。蓋自五月以後,固緣湯劑之連御,天時之極熱,法講則雖不免例停,而至於不時召對,尋常晉接,亦甚稀闊,如是而上下之情志,何以流通乎?君臣之分,雖截若天壤,若其相須之際,無異於家人父子之親,不必拘於筵體,而惟使常常登對,則政治得失,人才賢否,民生疾苦,無所不在於從容講論之中矣。是以粤我祖宗盛時,親愛臣隣,無異父子,逮夫成廟朝,則玉堂之臣,不時召接,或討論經旨,或詢咨治道,君臣便服,相對閤中,只張一燭,或至夜分乃罷,事在國朝寶鑑。夫如是故上下之情,得以流通交孚,至治之隆洽,莫盛於此時,此誠殿下紹述鑑法處也。且人臣之愛戴蘄祝於其君者,莫有大於壽考康寧,而宋臣眞德秀之言曰,人君親賢則壽,無逸則壽。夫親賢無逸之於壽,似不相關,而不能親賢,則宦妾相處之時居多,不能無逸,則委靡不振之習滋長,此實千古人辟之大可警懼而體念處也。伏願聖明,深加留念焉。上曰,所陳好矣。宗來曰,參贊官所陳,果甚好矣。大抵講筵頻接,爲上下交和之道,今若無時召接,頻頻顧問,則正是天地和歲功成之義,而習習谷風之義,如是推看,好矣。上曰,此章卽婦人不得於夫之辭,而和字推看之外,別無拈出文義者矣。宗琦曰,然矣。上曰,以栢舟·綠衣等詩而觀之,以莊姜之賢,猶且見棄於莊公,則此婦人,雖不知其賢之優劣,而何以至於見棄歟?宗琦曰,此專係於時君之風化導率之盛衰,周之盛時,上有文王之刑家,故下有二南之宜家,此時則君有莊公之昏惑,故民有谷風之悲怨,卽此一款,民俗之係於上化,亦可以想像矣。宗來曰,專是情志之未孚,至於家道之乖違,若知其賢,則豈有如是之理乎?上曰,燕爾新昏,如兄如弟之後,則心志固已昏惑,誠無足責,而若其未然之前,豈有不知其賢之理乎?古語曰知臣莫如君,知婦亦豈不莫如夫乎?宗琦曰,燕爾新昏,情遷心移,專蔽於物欲之私而然也。上曰,物欲之私蔽,則然矣,直曰不知其賢,則未可也。在明曰,雖以涇以渭濁之句觀之,婦人之見棄,專由新昏之宴爾,則其夫之情思昏惑,可以想得,而薄送我畿,先儒以爲旣棄之婦,雖門內之至近,似無薄送之事,而今此云云,乃是婦人忠厚之至也,又曰勤而不怨,怨而不迫,卽谷風所以善怨也。以臣愚見,則此乃文王二南之化,猶有存者,而閭巷之婦人,亦得其性情之正,此等處亦伏望留意焉。鳳振曰,不但夫婦之間也。漢帝之於汲黯,知其爲社稷之臣,而十年淮陽,終無命召之恩,唐宗之於魏徵,亦可謂際遇之隆,而一朝讒間,至有仆碑之事,則物欲之蔽,誠如聖敎,而君臣之間,難保始終,此亦可以推觀矣。上曰,如兄如弟云者,以其琴瑟之好,正如兄弟塤箎之和而言歟?宗琦曰,然矣。上曰,參贊官所陳薄送我畿之爲忠厚之意者然矣,而凡民有喪,匍匐救之云云,無或近於自矜耶?宗琦曰,婦人自言其治家之及於睦隣,而大抵無所不用其力之意也。在明曰,匍匐二字,形容其隨事盡力,而亦是忠厚之事也,此亦可見勤而不怨之意也。上曰,旣言德音莫違,及爾同死,則其君子,固不可以顔色之衰,遽棄德音莫違之婦人,其婦人,亦旣有如是之德音,則何以不能感化其君子歟?非徒此也,從古怨婦曠夫之不能感化者,皆由於已至不可化之境而然歟?雖以莊姜而言之,亦不能感動莊公,古之賢婦,或有賢於莊姜,而亦不能感化者歟?宗琦曰,雖有德音之善,而至於感化則甚難矣。在明曰,以有洸有潰,旣詒我肄觀之,其盛加威怒之色,偏責勤勞之事,多有人所不堪處,則其已至不可化之狀,可以想度矣。且君子刑家之化,多載經傳,而婦人之感化君子,未之前聞矣。上命掩卷,仍敎經筵官先退。宗來等退出。在明曰,平安南道京試官朴綺壽改差草記,昨已允下矣。設場之日字漸近,試邑之程道稍遠,雖及今差出,更付兼臺,然後始可發行,如是遷就之際,不無窘速之慮,政官牌招開政,何如?上曰,依爲之。出擧條仍命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
李錫夏啓曰,行大司憲趙得永,執義金孝眞,掌令夫宗仁,持平李泰淳未肅拜,掌令宋啓榦,持平金啓淵在外,監察茶時之意,敢啓。傳曰,知道。
李勉昇啓曰,來十一日,輪對日次矣,敢稟。傳曰,當次人受點,後日次待令。
李錫夏啓曰,來十一日,朝參日次矣,敢稟。傳曰,停。
李永錫啓曰,藥房三提調,持湯劑來待矣。傳曰,封入。
李錫夏,以備邊司言啓曰,卽見咸鏡監司趙德潤狀啓,則以爲安邊·德源·文川·高原·永興等五邑,七月風水之災,穡事已判大歉,官鎭門聚點,若依他邑例,强令擧行,則齎糧往來之際,糜費亦甚不些,特爲停止,以除民弊事,請令廟堂,稟旨分付矣。五邑被災,殆甚於昨年兩湖,而兩湖則旣停聚點,今亦依兩湖已施之例,許令停點,以除災民赴點之弊,何如?傳曰,允。
上在昌德宮。停常參·經筵。
巳時午時,日暈。
中宮殿,藥房口傳問安。答曰,知道。
李勉昇啓曰,行大司憲趙得永,執義金孝眞,掌令夫宗仁,持平李泰淳未肅拜,掌令宋啓榦,持平金啓淵在外,監察茶時之意,敢啓。傳曰,知道。
金在昌啓曰,同副承旨李錫夏,今日不爲仕進,卽爲牌招,何如?傳曰,允。
李勉昇啓曰,卽者副校理朴宗琦,以其親病,陳疏徑出,原疏以國忌正日,纔已退却矣。所當直捧禁推傳旨,而此與無端徑出有異,推考,何如?傳曰,允。
李勉昇啓曰,玉堂備員間,視事頉稟之意,敢啓。傳曰,知道。
李勉昇,以弘文館言啓曰,本館上番闕直,事甚未安,修撰尹久東,旣有只推之命,與副修撰洪命周·曺鳳振,竝卽牌招,以爲推移姑陞入直之地,何如?傳曰,允。
李永錫啓曰,藥房三提調,持湯劑來待矣。傳曰,封入。
以同副承旨李錫夏牌不進罷職傳旨,傳于李勉昇曰,許遞,前望單子入之,待下批牌招察任。
以修撰尹久東,副修撰洪命周·曺鳳振牌不進罷職傳旨,傳于李勉昇曰,只推。
李勉昇,以御營廳言啓曰,本廳騎士將朴思英,身病甚重,勢難察任,改差,何如?傳曰,允。
上在昌德宮。停常參·經筵。
中宮殿,藥房口傳問安。答曰,知道。
趙鐘永啓曰,行大司憲趙得永,執義金孝眞,掌令夫宗仁,持平李泰淳未肅拜,掌令宋啓榦,持平金啓淵在外,監察茶時之意,敢啓。傳曰,知道。
傳于金在昌曰,左承旨·右承旨竝許遞,前望單子入之,待下批牌招察任。
傳于金在昌曰,左副承旨許遞,前望單子入之,待下批牌招察任。
承旨前望單子入之,宋文述落點,趙鐘永·徐鼎輔·洪羲俊添書落點。
金在昌啓曰,新除授右承旨宋文述,時在全羅道礪山地,斯速乘馹上來事,下諭,何如?傳曰,許遞,前望單子入之,待下批牌招察任。
以同副承旨洪羲俊牌不進罷職傳旨,傳于趙鐘永曰,只推。
承旨前望單子入之,申溆落點。
李永錫啓曰,藥房三提調,持湯劑來待矣。傳曰,封入。
徐鼎輔,以弘文館言啓曰,本館上番闕直,事甚未安,修撰尹久東,副修撰曺鳳振·洪命周旣有只推之命,與副校理朴宗琦,竝卽牌招,以爲推移入直之地,何如?傳曰,允。
以副校理朴宗琦,修撰尹久東,副修撰洪命周·曺鳳振牌不進罷職傳旨,傳于徐鼎輔曰,只推。
以副校理朴宗琦,修撰尹久東,副修撰洪命周·曺鳳振再牌不進罷職傳旨,傳于徐鼎輔曰,只推。
傳于徐鼎輔曰,政官牌招開政。
徐鼎輔,以弘文館言啓曰,本館上番闕直,事甚未安,副校理朴宗琦,修撰尹久東,副修撰曺鳳振·洪命周,旣有只推之命,與今日政新除授玉堂,待下批一體牌招,以爲推移入直之地,何如?傳曰,允。
有政。吏批,判書朴宗慶未肅拜,參判未差,參議鄭東榦進,左副承旨徐鼎輔進。啓曰,新判書命招,同參政事,何如?傳曰,允。又啓曰,判書朴宗慶,牌招不進,參判未差,小臣獨政未安,何以爲之?敢稟。傳曰,只出緊任。又啓曰,玉堂闕員,今當差出,而擬望之人乏少,外任竝擬,何如?傳曰,允。
以朴宗慶爲吏曹判書,呂東植爲應敎,宋翼淵爲校理,朴和源爲槐山郡守,兼持平單申在植。
兵批,判書金履度病,參判閔命爀入直進,參議李庚運受由,參知鄭觀綏病,右承旨趙鐘永進。同知朴啓祐,僉知沈尙之·鄭承毅·張祐益,大護軍李勉兢,護軍金魯敬·林漢浩,副護軍申在明·李錫夏·李勉昇竝單付。
以校理宋翼淵牌不進罷職傳旨,傳于徐鼎輔曰,只推。
徐鼎輔,以司饔院監膳提調意啓曰,各殿宮日下生雉,全數代封矣,今則秋節已深,山雉漸出,今日爲始,日下生雉,依例復舊封進之意,敢啓。傳曰,知道。
金在昌,以吏曹言啓曰,新除授禮曹佐郞李儒象呈狀內,矣身素患痰癖之症,當此換節之時,一倍添劇,旬月之內,萬無起動供職之望云。其身病旣如是,則有難强令察任,改差,何如?傳曰,允。
徐鼎輔,以戶曹言啓曰,臣象奎,與正郞臣李周憲,進詣慶熙宮差備內及內各司,依節目眼同看審,則姑無頉處之意,敢啓。傳曰,知道。
徐鼎輔,以兵曹言啓曰,今九月十二日慶熙宮經宿時,內外各處入直及巡邏等節,一依時御所例擧行之意,分付,何如?傳曰,允。
徐鼎輔,以兵曹言啓曰,今此冬至兼謝恩使一行赴燕時,所把驛馬,預爲分定,然後可無窘急之患。今亦依前例知委,而應把驛馬四十五匹內,公忠道八匹,全羅道十匹,慶尙道二十匹,來十月初四日,京中逢點,江原道四匹,咸鏡道三匹,直送安州,來十月初八日逢點事,各道監司處,行移,何如?傳曰,允。
徐鼎輔,以兵曹言啓曰,內禁衛將李光永,身病猝重,勢難供職,呈狀乞遞,領軍之將,不可久曠,改差,何如?傳曰,允。
吏曹判書李勉兢疏曰,伏以仙寢展省,伸誠禮於芬苾,産室排設,卜吉慶於本支,臣民忭祝,率土同情。臣聞臣之事君也,義在必辭,而有時乎不敢辭者,所以顧義分也,君之使臣也,意在必强,而有時乎不可强者,所以勵廉恥也。臣於見職,鐵限在前,豈有一分冒膺之望哉?誠以恩批諄復,飭敎申嚴,惟義分是懼,顚倒失守,爲一肅之計者,月已踰而政亦屢矣。今若夤緣一出,視若固有,舊穢未滌,新疵莫掩,從他笑罵,揚揚於權要之地,則是特貪榮嗜利之一鄙夫也。不但臣之不忍爲此,殿下亦豈忍使其廉恥都喪,而不思所以勵之之道哉?嗚呼,父之於子,傲不從命,則呵責榎楚,雖無所不至,然及其疾痛之呼,亦且哀憐之顧復之,有所欲而必從。殿下於臣,父母也,始以重義分之道,督臣行公,終以養廉恥之方,許臣解官,則孔夫子所謂臣使君以忠,君使臣以禮者,豈不兩行而不相悖哉?臣之日夕顒祝,殆若乳兒之望哺,安得不疾聲仰籲於黈纊之下也?且臣蒲質易凋,薪憂頻侵,外若康旺不衰,而內實朽落無餘,耳昏眼眩,手痺脚痿之症,月加歲增,便成癃廢,最是疝積貞疾,當此換節之時,一倍肆毒,胸膈痞壅,食飮不消,溏泄頻作,步武之不窺戶庭,已有日矣。雖尋常官職,以此病狀,萬無陳力奔走之望,況銓銜有必辭之義,天官非養閑之所哉?政牌坐違,賓對懸病,一日二日,罪戾增深,臣情到此,亦云窮且蹙矣。若能卸却擔負,求醫問藥,則幸不至於沉痼,庶苟延於餘生,此臣之所大願也。玆敢齋沐陳情,仰瀆崇聽。伏乞聖上,天地父母,察臣情之非出飾讓,憐臣病之不可强作,亟命鐫削臣職名,以安私分,不勝幸甚。臣無任云云。答曰,省疏具悉。所請特爲許施。
上在昌德宮。停常參·經筵。
夜一更,月暈。
中宮殿,藥房口傳問安。答曰,知道。
藥房都提調金思穆,提調沈象奎,副提調李永錫啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
中宮殿,藥房口傳問安。答曰,知道。
洪羲俊啓曰,行大司憲趙得永,執義金孝眞,掌令夫宗仁,持平李泰淳·金啓淵未肅拜,掌令宋啓榦在外,監察茶時之意,敢啓。傳曰,知道。
徐鼎輔啓曰,明日·再明日,動駕相値,視事頉稟之意,敢啓。傳曰,知道。
洪羲俊啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
備忘記,在德萬戶朱奉喆下直,長弓一張,長箭一部,片箭一部,筒兒一箇賜給。
李永錫啓曰,藥房三提調,持湯劑來待矣。傳曰,封入。
傳于李永錫曰,十三日兩本宮衣幣,已有親傳之命,而其日卽眞殿茶禮也。午後行禮,非但有欠於莫重之禮,事多有掣礙之端,明日當齋宿於慶熙宮,十二日當親傳,而此後若擇日於十三日,而行於此闕,則仍爲之,若行於彼闕,則卽爲進退日字事,分付內需司及日官。
傳于洪羲俊曰,明宮出宮門路,以協陽門爲之。
徐鼎輔啓曰,明日大駕詣慶熙宮後,王大妃殿·惠慶宮·嘉順宮問安,何承旨進去乎?敢稟。傳曰,左副承旨進去。
洪羲俊啓曰,明日動駕時,兩司侍臣,當爲進參,除在外外,未肅拜·呈告人員,竝待開門牌招,何如?傳曰,允。
徐鼎輔,以弘文館言啓曰,新除授應敎呂東植,時在平安道泰川縣任所,經筵入番事緊,請斯速乘馹上來事,下諭。傳曰,許遞,前望單子入之,待下批牌招察任。
應敎前望單子入之,李勉求落點。
金在昌,以吏曹言啓曰,卽接司僕寺牒報,則以爲明日慶熙宮擧動時,本寺正,例爲進輿差備,而正洪冕燮,與提調金載瓚,有姨從四寸應避之嫌,不得行公,卽爲變通,以爲差備之地云。司僕正洪冕燮,依例改差,其代口傳備擬以入之意,敢啓。傳曰,知道。
洪羲俊,以兵曹言啓曰,明日慶熙宮擧動時,參知臣鄭觀綏,守宮單子受點矣,身病猝重,無以進參云。今姑改差,令該曹,以在京無故人,口傳差出,待下批牌招,以爲備員受點之地,何如?傳曰,允。
吏曹口傳政事,以權烒爲司僕正,李勉昇爲兵曹參知。
徐鼎輔,以弘文館言啓曰,本館上番闕直,事甚未安,校理宋翼淵,副校理朴宗琦,修撰尹久東,副修撰曺鳳振·洪命周,旣有只推之命,竝卽牌招,以爲推移入直之地,何如?傳曰,允。
以校理宋翼淵,副校理朴宗琦,修撰尹久東牌不進罷職傳旨,傳于徐鼎輔曰,只推。
徐鼎輔,以弘文館言啓曰,本館上番,無他推移之員,不得已以下番,姑陞入直之意,敢啓。傳曰,知道。
徐鼎輔,以弘文館言啓曰,本館上番,姑陞入直,事甚未安,校理宋翼淵,副校理朴宗琦,旣有只推之命,竝卽牌招,以爲推移入直,修撰尹久東,旣有只推之命,一體牌招察任,何如?傳曰,允。
洪羲俊,以兵曹言啓曰,今九月十二日慶熙宮動駕時,禁衛營把摠·哨官,當竝爲入直於延和門,而該營,只以哨官草省記,修正以來,今已入啓,受點於番單子矣。把摠省記,今始書來,以致番單子之追後書入,臣之不飭之失,不勝惶恐,而莫重番單子,有此做錯,事甚駭然,該營大將,從重推考,何如?傳曰,允。
洪羲俊,以兵曹言啓曰,五衛將張佑益,慶熙宮衛將朴啓佑,俱以病難供職,呈狀乞遞,竝改差,何如?傳曰,允。
洪羲俊,以訓鍊都監言啓曰,今九月十一日慶熙宮經宿時,因兵曹草記,興化門軍一百名,元內入軍一百名,崇義門局出身四十五人,西營軍五十名,北一營馬兵五十五名,新營標下軍四十名,各其將官率領入直,十二日還宮後出直,而竝待標信擧行,軍舗七處,每處把卒各二名及別巡邏,依例擧行之意,敢啓。傳曰,知道。
洪羲俊,以禁衛營言啓曰,今九月十一日慶熙宮經宿時,內外各處入直及巡邏等節,一依時御所例擧行事,自兵曹草記允下矣。延和門出番鄕軍九十名,南營出番鄕軍四十名,各其將官率領入直,而還宮後,竝待標信罷出,宮墻內外軍舖八處,把卒各二名及巡邏等節,依時御所例擧行之意,敢啓。傳曰,知道。
洪羲俊,以御營廳言啓曰,今九月十一日慶熙宮經宿時,因兵曹草記,北二營騎士二十五人,出番鄕軍四十七名,東營出番鄕軍四十名,各其將官率領入直,十二日還宮後出直,而竝待標信擧行,內外軍舖八處,每處把卒各二名及別巡邏,依例擧行之意,敢啓。傳曰,知道。
副校理權晙疏曰,伏以臣於鄕廬蟄伏之中,忽伏承除旨,以臣爲弘文館副校理,繼以有馹召之命,臣且驚且惶,不知所以爲心。仍念臣,逖違天陛,已有年所,犬馬戀主,亦具彝性,豈不願登時趨造,以覲天日之光,而第臣之情地,人所罕有,前年客館,奄遘閔險,一縷未泯,終制遽闋,此生此世,亦未有如臣之頑忍者也。尙何可以彈冠束帶,復廁周行,以圖一身之榮哉?且臣有老母,自罹巨創,長淹床褥,近又寒候漸緊,宿病闖發,肢體戰掉,氣息凜綴,非臣之坐起於側,與之相守,則實無以頃刻爲命。玆敢不避猥越,略暴衷懇,仰首鳴號於仁覆之天。伏乞聖慈,矜臣之心,諒臣之勢,許解見任,俾之安意將護,千萬幸甚。臣無任云云。省疏具悉。爾其勿辭,俟間上來。
檢閱洪敬謨疏曰,伏以臣之季父臣羲俊,蒙恩除承政院同副承旨矣。臣之所帶春秋之任,揆以公法,在下當遞,玆敢援例陳章,仰瀆崇嚴。伏乞聖明,俯賜鑑諒,將臣兼銜之任,照例遞改,以存公格,以安私分,千萬幸甚。臣無任云云。省疏具悉。疏辭下該曹稟處。
上在慶熙宮。停常參·經筵。
中宮殿,藥房口傳問安。答曰,知道。
王大妃殿·惠慶宮·嘉順宮,朝夕遣承旨問安。答曰,知道。
洪羲俊啓曰,司僕寺內乘來言,捲廉取稟。傳曰,捲三面。
徐鼎輔啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
趙鐘永啓曰,藥房都提調·提調,持湯劑來待矣。傳曰,封入。
徐鼎輔,以奎章閣言啓曰,兩本宮衣幣,十二日當親傳事,命下矣。卽接內需司牒報,則造燭封香吉時,今月十一日辰時,衣襨香燭祭品奉詣吉時,同月十二日卯時俱吉云,以此日時擧行之意,敢啓。傳曰,知道。
洪羲俊啓曰,卽者兵曹郞廳來言,今日動駕時,守宮及別侍衛,不可不備,而判書金履度疏批未下,參議李貞運受由,參知李勉昇傳旨未下,無以擧行云,何以爲之?敢稟。傳曰,以參判爲之。
傳于洪羲俊曰,政官牌招開政,兵判未差之代,卽爲差出。
以兵曹守宮望單子,傳于洪羲俊曰,參知許遞,前望單子入之,待下批牌招察任,仍爲蕩滌敍用,仍爲守宮,。
兵曹參知前望單子入之,鄭景祚落點。
以兵曹參議李貞運三度呈辭,傳于洪羲俊曰,參議未差之代,今日政下批,以前望施行。
兵曹參議前望單子入之,李羲甲落點。
以吏曹參議鄭東榦牌不進罷職傳旨,傳于金在昌曰,許遞,前望單子入之,待下批牌招察任。
吏曹參議前望單子入之,李羲甲落點。
傳于洪羲俊曰,兵議遷轉之代,今日政差出。
有政。吏批,判書朴宗慶進,參判未差,參議鄭東榦牌招不進,行都承旨金在昌進。以李勉兢爲兵曹判書,李肇源爲吏曹參判,兪理煥爲禮曹佐郞,沈公權爲廣興令,金相溫爲典藉,金熙周爲安州牧使,李潞爲泰川縣監,鄭東榦爲兵曹參議,訓鍊都監提調單李勉兢,禁衛提調單李勉兢,御營提調單李勉兢。
兵批,判書未差,參判閔命爀入直進,參議李羲甲未肅拜,參知鄭景祚守宮,同副承旨洪羲俊進。大護軍金履度,副護軍宋文述·李貞運·鄭觀綏·李勉昇,副直司呂東植,副司果洪冕燮竝單付。
申溆啓曰,今日王大妃殿·惠慶宮·嘉順宮夕問安,何承旨進去乎?敢稟。傳曰,右副承旨進去。
申溆啓曰,臣以王大妃殿·惠慶宮·嘉順宮夕問安進去,下直之意,敢啓。傳曰,知道。
洪羲俊啓曰,明日王大妃殿·惠慶宮·嘉順宮朝問安,何承旨進去乎?敢稟。傳曰,同副承旨進去。
洪羲俊啓曰,新除授兵曹判書李勉兢,卽爲牌招,傳授命召,何如?傳曰,允。
洪羲俊啓曰,兵曹判書李勉兢牌不進推考傳旨,今方捧入,而命召傳授,一時爲急,如是違牌,事甚未安,更爲牌招,何如?傳曰,允。
洪羲俊啓曰,兵曹判書李勉兢再牌不進推考傳旨,今方捧入,而命召傳授,一時爲急,連事違召,不卽承膺,事甚未安。所當更請牌招,而係是一日三牌,何以爲之?敢稟。傳曰,更爲牌招。
以別雲劍望單子,傳于洪羲俊曰,別雲劍一齊懸病,未知有何實病,至於八人之多乎?其在事體之道,極甚未安。今日懸病別雲劍,竝施以罷職之典,以存不俟駕屨之義,而兼示師律先由於朝廷上之意。
傳于洪羲俊曰,明日出宮內門路,以廣達門爲之。
徐鼎輔,以弘文館言啓曰,新除授應敎李勉求,時在平安道安州牧任所,經筵入番事緊,請斯速乘馹上來事,下諭。答曰,依啓。
徐鼎輔,以弘文館言啓曰,本館上番姑陞入直,事甚未安,校理宋翼淵,副校理朴宗琦,旣有只推之命,竝卽牌招,以爲推移入直,修撰尹久東,旣有只推之命,一體牌招察任,何如?傳曰,允。
以校理宋翼淵,副校理朴宗琦,修撰尹久東再牌不進罷職傳旨,傳于徐鼎輔曰,只推。
以執義金孝眞,持平李泰淳·金啓淵,司諫鄭魯榮,獻納姜浚欽,正言李希祖牌不進罷職傳旨,傳于徐鼎輔曰,只推。
以守宮閣臣望筒,傳于徐鼎輔曰,吏判批下,牌招守宮。
吏曹判書朴宗慶疏曰,伏以陵園祗謁,展宸誠於苾芬,産室已設,祝餘慶於本支,帀域歡欣,大小同情。仍伏念臣,自解度支,脫然若沈痾之祛體,四日陪扈,陳力就列,爲伸感戴之忱,而歸伏私次,飮啄自在,竊幸隨意調養,莫非我聖主賜也。不自料天官復除之命,此際忽降,臣誠惝恍悸恐,有如蟄聞雷而鳥驚弦也。臣之薄試蔑效,殿下旣察之審矣,陳懇卽副,殿下又念之摯矣。以其人以其病,本不近似於是職者,更不待覼縷,而固已在於至明至明之鑑,是何鞶帶之褫,未及半載,簪紳之望,不患林立,而誤恩之復及於臣,殆若非此莫可者然哉?噫,臣身非臣之身也,苟使臣出膺宿趼,視若固有,果可以振拔激揚,得盡其任,毫分裨益於淸朝官人之政,則禍福夷險,奚所揀擇,而其奈才具之百不肖,疾之萬難强,非但我殿下之所嘗軫恤,抑亦爲通朝之所共諒悉,臣雖欲含恩畏義,靦然重叨,其可得乎?至於向來一臺望擧擬,亦被諫臣問備之論,則前者瘡疣,足可擧一反三,而今復冒忝,尤何可包羞忘廉,晏然爲承當之計哉?重以膏肓素祟,逢秋未蘇,應事則眩發,勞心則血咯,杜戶閒居,無非宛轉床笫之日,則今欲閱簿案而接刺謁,時又赴公行政,强作銓官貌樣,誠亦末由也已。此不須臣言之畢,而庶幾我天地父母之終始曲念也,玆敢冒入文字,攄控衷臆。伏乞聖慈,俯垂矜閔,亟收臣新除冢宰之銜,回授可堪之人,以幸公私,不勝千萬顒祝。臣無任云云。答曰,省疏具悉。卿之曩遞斯任,卽體卿心也,今之復授,不忘前日之美規模也。銓宰規模,本自有重,一對揚而命不在前後,卽爲肅命,久掌冢宰之職。
兵曹判書金履度疏曰,伏以衣幣親傳,動駕在卽,儀衛已戒,大小奔趨,臣於此際,職忝鹵簿,義重陪進,而夜來賤疾,挾感猝重,頑痰上升,神精昏眊,呼吸莫通,轉動無望,委席叫痛,傍觀危悶,以若病狀,萬無自力就列之勢。此時瀆擾,周知分義虧缺,誅罰自速,而左右思惟,萬不獲已,倩人構草,忙陳短章。伏乞聖慈,矜垂諒察,亟遞臣職,仍治臣冒瀆之罪,以重法紀,以安賤分焉。臣無任云云。答曰,省疏具悉。卿之病勢如是,則所請特爲許施。
庚午九月十一日辰時,上詣慶熙宮。擧動入侍時,行都承旨金在昌,左承旨李永錫,右承旨趙鐘永,左副承旨徐鼎輔,右副承旨申溆,同副承旨洪羲俊,假注書趙毅淳·姜泰重,記事官李光文·李紀淵,檢校直閣沈象奎,檢校直提學洪奭周,檢校直閣李魯益,以次詣閤。鼓三嚴,通禮啓請外辦,上具翼善冠·衮龍袍,乘輿出宣化門。藥房都提調金思穆,提調沈象奎,副提調李永錫,進輿前曰,趁早勞動,聖體,若何?上曰,一樣矣。思穆曰,藥院輪直之時,不可空番,何提調留院乎?上曰,副提調進去,可也。仍由協陽門·進善門,止仁政門外,通禮跪啓請降輿乘輦,上降輿乘輦,仍進發出敦化門,由鍾閣前路,詣慶熙宮,入興化門·建明門,至崇政門外,通禮跪啓請降輦乘輿,上降輦乘輿,由崇政殿入內。命出標信,解嚴。詣慶熙宮後問安勿爲之事。出榻敎進御蔓荊子散停止,加味健脾湯,依前方自今日一貼式煎入事。出榻敎中宮殿進御達生散,自今日一貼式煎入事。出榻敎嘉順宮進服加減歸脾湯,自今日五貼式,日次製入事。出榻敎承史以次退出。
上在昌德宮。停常參·經筵。
大殿,內閣·政院·玉堂·藥房經宿口傳問安。答曰,知道。朝廷二品以上·六曹宮上單子問安。答曰,知道。王大妃殿·惠慶宮·嘉順宮,遣承旨問安。答曰,知道。中宮殿,藥房口傳問安。答曰,知道。衣幣香燭親傳還內後,內閣·政院·玉堂·藥房口傳問安。答曰,知道。
洪羲俊啓曰,司僕寺內乘來言,捲廉,取稟。傳曰,捲三面。
金在昌啓曰,明日常參·經筵,取稟。傳曰,只晝講。
洪羲俊啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
李永錫啓曰,藥房三提調,持湯劑來待矣。傳曰,封入。
以吏曹參議李羲甲牌不進罷職傳旨,傳于金在昌曰,只推。
以校理宋翼淵,副校理朴宗琦,修撰尹久東牌不進罷職傳旨,傳于趙鐘永曰,只推。
趙鐘永,以弘文館言啓曰,本館上番,姑陞入直,事甚未安,校理宋翼淵,旣有只推之命,卽爲牌招入直,修撰尹久東,旣有只推之命,一體牌招察任,何如?傳曰,允。
以校理宋翼淵,修撰尹久東牌不進罷職傳旨,傳于趙鐘永曰,只推。
趙鐘永,以奎章閣守宮檢校直提學意啓曰,夜間闕內諸處,無事之意,敢啓。傳曰,知道。
趙鐘永,以禮曹言啓曰,卽接元陵官員所報,則大王陵上莎草,時時奉審,間間灑水,而近因曝陽適宜,夜露連潤,莎色帶靑,庶爲着根云矣,敢啓。傳曰,知道。
趙鐘永,以禮曹言啓曰,慶尙假都事封進宗廟·景慕宮薦新石榴·柚子,宗廟薦新乾柿子,因奉常寺提調受由在外,臣曹堂上,依例看品,則石榴·柚子,無欠封進,而至於乾柿子,以日候之尙暖,多有色變,不合薦獻矣。莫重薦新物種之如是有頉,事體所在,誠甚未安,當該封進宮及監封假都事,不可無警,竝爲從重推考。原物種,旣是十月令封進者,還爲下送,卽令改備上送事,分付,何如?傳曰,允。
慶尙監司金會淵疏曰,伏以臣旣辭不獲命,行將陛辭矣。臣之父母墳山,在於廣州肆覲坪,距玆赴任之路,只在莽蒼之地,松楸入望,霜露增感。從前如臣情事者,仰請歷省,輒蒙恩許,玆敢不避猥越,短章呼籲。乞賜諒察,俾伸至情,千萬幸甚。臣無任云云。答曰,省疏具悉。卿其歷省焉。
副校理朴宗琦疏曰,伏以齋殿移蹕,寓宸慕於漆·沮,産室設廳,卜吉慶於本支,臣民頌抃,大小惟均。仍伏念臣於論思之職,豈有一分堪承之望,而祗感恩命之便蕃,仰恃聖度之庇覆,有除輒膺,竭蹶趨走,伊來五年之間,陪講就直,不知爲幾遭。而第臣老母,年近七旬,居常綿綴,一歲之中,疾病過半,故前後屢瀆,無非請急之章,而極涉煩屑,每一陳籲,惶汗沾背。日前除旨,又出於前望之特點,臣感激恩造,不竢駕屨,數月積違,近耿光於講對,三日儤直,展微忱於叨謝。而臣母向來泄病,浹朔沈苦之餘,當此涼意之猝生,一倍陡添,臣自接此報,方寸如灼,冒死擅離,顚倒歸省,則所見凜然,症形危惡。臣方左右扶將,跬步難捨,禮闕部鑾,罪積違召,惶隘轉極,罔知攸措。目今情私,時月之內,萬無供仕之望,玆敢不避猥越,疾聲申籲。伏乞聖慈,俯垂諒察,亟遞臣職,仍治臣罪,以便救護,以肅朝綱焉。臣於陳懇之章,不遑贅他,而事在目下,不得不略陳焉。國朝之增式設科,寓成周大比之意,而多士之所賓興也,四方之所觀感也。祖宗憲法,孰非謹嚴,而試制尤重,荊圍設衛,倣於唐家,譏訶出入,法於皇朝,此不但爲場屋之間,禁其淆雜,便其出入,設科者,將以取才而需用也,故於其進身之初,所以抑躁競而端士趨也。近日以來,科制漸隳,士習不古,許多痼弊,難以毛擧,而至於所謂隨從一事,尤爲駭歎。朝家飭令,非不屢摯,而爲士子者,恬不畏法,多聚敢死之卒,爭爲先登之計,一場之中,眞箇章甫,不過十之一二,而外此則皆無賴傔僕之輩也。入門之時,死傷相續,占地之際,棒椎狼藉,堂堂觀國之圍,便成鏕戰之場。至有昨秋罷場之境,而紀綱之頹弛,聽聞之驚愕,已無可言,而古之程·朱,猶憂其心術之壞了,今之士子,竝與性命而拚棄,豈不大可寒心哉?昔先正臣成渾,以試所入門之未便,望門而退,仍不赴擧,若使先正得見今日場屋,則當以爲如何哉?粤在先朝,凡於科弊,無不痛革,而尤嚴於出入之禁,臣亦以作成之餘,屢赴觀光之列,而泮庭春圍,或有太半空虛之時,縫掖濟濟,張拱徐趨,猗歟大聖人作人之化,於乎不忘,而至於今日矯弊之道,亦在我殿下一號令間耳。顧今試圍,隔日多士咸造,適有愚見,敢此尾附。伏願亟令廟堂,申明舊典,隨從之攔入者,先期知委,嚴加禁斷,俾無如前雜亂之弊,而如有犯科者,隨現重繩,以爲嚴科場正士習之地焉。臣無任云云。省疏具悉。所陳令廟堂,更加申飭。爾其勿辭,救護母病。
庚午九月十二日卯時,上御興政堂。咸興·永興兩本宮衣幣·香燭親傳入侍時,行都承旨金在昌,右承旨趙鐘永,左副承旨徐鼎輔,右副承旨申溆,同副承旨洪羲俊,假注書趙毅淳·姜泰重,記事官李光文·李紀淵,檢校直閣沈象奎,直提學李存秀,檢校直提學洪奭周,檢校直閣李魯益,以次進伏訖。上詣親傳位西向立,通禮啓請跪,上跪,象奎·奭周等,奉衣幣香燭函,以次跪進,上受之。象奎·奭周對擧,以授禮曹判書朴崙壽,崙壽跪受,以授執事官,奉于彩轝,祭品亦盛於紅皮籠,奉于架子以出,左右通禮導上降詣祗迎位,行祗迎禮後,藥房都提調金思穆,提調沈象奎進前奏曰,移次經宿,親傳衣幣,勞動旣多,聖體,若何?上曰,一樣矣。通禮導上還內。上曰,親傳後問安勿爲之。出榻敎仍命退,諸臣以次退出。
庚午九月十二日辰時,上御興政堂。咸興·永興兩本宮衣幣·香燭親傳後,還內入侍時,行都承旨金在昌,右承旨趙鐘永,左副承旨徐鼎輔,右副承旨申溆,同副承旨洪羲俊,假注書趙毅淳·姜泰重,記事官李光文·李紀淵,檢校直閣沈象奎,直提學李存秀,檢校直提學洪奭周,檢校直閣李魯益,以次詣閤。鼓三嚴,通禮跪啓請外辦,上具翼善冠·衮龍袍,乘輿以出,由顯謨門·興泰門,至廣達門外,通禮跪啓請降輿乘輦,上降輿乘輦,出建明門·興化門出宮,仍進發,由鍾閣前路,詣敦化門,由進善門,至肅章門外,通禮跪啓請降輦乘輿,上降輦乘輿,入協陽門還內,命出標信解嚴,諸臣以次退出。
上在昌德宮。停常參,只晝講。
開東,微有雷電光。
大殿,內閣·政院·玉堂·朝廷二品以上·六曹堂上翌日口傳問安。答曰,知道。王大妃殿·中宮殿·惠慶宮·嘉順宮,內閣·政院·玉堂翌日口傳問安。答曰,知道。
藥房都提調金思穆,提調沈象奎,副提調李永錫啓曰,移次淸齋,親傳衣幣,經宿回鑾,勞動旣多。伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢此問安,竝爲仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。中宮殿,藥房口傳問安。答曰,知道。
徐鼎輔啓曰,明日常參·經筵,取稟。傳曰,只晝講。
洪羲俊啓曰,行大司憲趙得永,執義金孝眞,持平李泰淳·金啓淵未肅拜,掌令宋啓榦在外,夫宗仁呈辭,監察茶時之意,敢啓。傳曰,知道。
金在昌啓曰,右副承旨申溆,今日不爲仕進,卽爲牌招,何如?傳曰,允。
金在昌啓曰,吏曹參判李肇源,除拜後過三日不爲出肅,依定式推考警責,仍卽牌招察任,何如?傳曰,允。
備忘記,全羅左水使李春英下直,長弓一張,長箭一部,片箭一部,筒兒一箇賜給。
徐鼎輔啓曰,卽者檢閱李紀淵,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考,何如?傳曰,允。
徐鼎輔啓曰,卽者檢閱李光文,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
李永錫啓曰,藥房三提調,持湯劑來待矣。傳曰,封入。
徐鼎輔,以弘文館言啓曰,本館上番,姑陞入直,事甚未安,校理宋翼淵,旣有只推之命,卽爲牌招入直,修撰尹久東,旣有只推之命,一體牌招察任,何如?傳曰,允。
傳于徐鼎輔曰,受由及在外經筵,竝許遞,政官牌招開政,待下批牌招察任。
傳于徐鼎輔曰,受由及在外·未肅拜玉堂,竝許遞,今日政差出。
徐鼎輔,以弘文館言啓曰,本館上番,姑陞入直,事甚未安,今日政新除授玉堂,竝待下批牌招,以爲推移入直之地,何如?傳曰,允。
金在昌啓曰,吏曹判書朴宗慶,參判李肇源牌不進推考傳旨,今方捧入,而開政命下之後,如是違牌,事甚未安。參議李羲甲陳疏,判書·參判,竝更牌招,何如?傳曰,參議疏批已下,與判書·參判,更爲牌招。
以捲草官望單子,傳于金在昌曰,仍任。
徐鼎輔,以吏批言啓曰,冬至兼謝恩使,今當差出,而領中樞府事李時秀,行判中樞府事徐龍輔,議政府左議政金載瓚,前此除拜,俱已許副矣。其外無故大臣,只有二員,以二望擬入之意,敢啓。傳曰,往役事重,與同罪被罷人,特爲敍用付軍職,上使仍任。
有政。吏批,判書朴宗慶進,參判李肇源牌招不進,參議李羲甲進,左副承旨徐鼎輔進。以李惟命爲應敎,林景鎭爲校理,權烒爲副校理,金啓河爲校理,趙民和爲副校理,尹致後爲修撰,朴宗來爲左參贊,李冕膺爲右參贊,申大顯爲刑曹判書,金履度爲知經筵,沈象奎爲知春秋,金在昌爲同經筵,韓致應爲同義禁,洪奭周爲同成均,沈象奎爲社稷提調,曺允大爲景慕宮提調,李勉兢爲軍器提調,李肇源爲內贍提調,沈象奎爲司宰提調,洪奭周爲司譯提調,洪顯周爲長興提調,金在昌爲氷庫提調,金宗善爲掌苑提調,趙萬元爲惠民提調,閔命爀爲活人提調,金民淳爲顯隆園令,金聲振爲典籍,捲草官單韓晩裕,冬至兼謝恩正使單李集斗仍任事,承傳。
兵批,判書李勉兢病,參判閔命爀病,參知鄭景祚病,參議鄭東榦入直進,同副承旨洪羲俊進。副司直李勉求·柳台佐·宋翼淵·朴宗琦·權晙,副司果尹久東·金啓河,上護軍趙尙鎭·韓晩裕·吳載紹·李集斗,大護軍金羲淳·金啓洛,護軍閔耆顯·林漢浩竝單付。
以右副承旨申溆牌不進罷職傳旨,傳于洪羲俊曰,只推。
徐鼎輔,以吏曹言啓曰,成均館司成金啓河呈狀內,矣身素患痰癖之症,挾感添劇,時月之內,萬無供職之望,卽速入啓遞改云。其身病旣如是沈篤,則有不可强令察任,改差,何如?傳曰,允。
洪羲俊,以備邊司言啓曰,科場隨從之弊,自前已然,而近則尤有甚焉。至於昨年罷場之擧,專由於隨從,而實是前所未有之一變怪也。然而昨年,旣不得另爲覈治,又不得嚴立法禁,一任其行其所無事,故及到今年,科期將迫,而已聞其可驚可駭之事,無所不有。無論奴隷·市井·閑良·員役,凡無賴敢死之類,各自定價購募,各自藏置器杖,殆若臨戰赴敵之狀,先自負門入門,以至先接奪接,要爲必爭乃已之計云。然則莫重禮圍,將不免爲一場厮伐之地,而毆格殺傷之變,將見其罔有紀極,以此之故,或多有聞風先怯,欲赴還停之家,雖或不得已强赴,而如赴死地,莫不危惴云。此蓋漸無法紀,全不畏忌,凡屬科事,無變不有,而今所謂隨從之弊,亦爲逐年層加,一至於是矣。不但爲目下一科場而已,念及所由來之故,誠不勝萬萬憂懼,將欲仰請明旨,別設條禁矣。昨見儒臣疏陳,果不爽所聞,而實是切中之言,爲先分付四館所及禁亂所,當其負門入場之時,大加査櫛,則凡賤隷雜岐之輩,行止自異,貌狀莫逃,自當呈露,不難究得,竝卽隨現捉付於法司,自法司,嚴刑盤問,當該接主儒生,姑先充軍,限己身停擧,其不禁之家長,竝施島配之典,斷不少貸。卽以先甲之意,分付京兆,星火知委於坊曲,亦爲揭示於通衢要路,使一二所赴試之士,咸須知悉,各爲知戢,無自陷於罪父兄沒身名之科,何如?傳曰,允。科場之弊,可謂末如之何也。列聖朝金科玉條,自在於國憲,王府關石和勻,又嚴於科場,自上之從前不爲提飭,而雖因儒臣之疏,不費辭敎者,意攸在焉,只欲使士子不飭,反重於飭也。其餘專在士子自反處,予之所言,卽曰大公至正而已,以此辭申飭。至於繁文瑣節,予則決不爲區區提擧矣。將予之批,揭示掌試之場屋。
洪羲俊,以備邊司言啓曰,頃因下敎,前慶尙監司鄭晩錫,以假都事替行修啓委折,關問矣。卽見本道假都事鄭冕綏所報,則以爲,假都事之替行修啓,只緣身病,雖無可據之事,情勢難强,曾有已例,而莫重貢蔘,不能擇捧,至被藥院之請罷,分義道理,不敢晏然。故再控辭疏,自政院還送,則情勢去益窮蹙,身病際又沈篤,不得已差出假都事替行云矣。觀此報辭,身病替行,果無其例,而旣有關問以聞之命,敢啓。傳曰,知道。
吏曹啓目粘連,觀此藝文館檢閱洪敬謨上疏,則以爲,臣之季父臣羲俊,蒙恩除承政院同副承旨矣。臣之所帶春秋之任,揆以公格,在下當遞,照例遞改亦爲白有臥乎所,相避之法,在下當遞,而翰林所帶春秋,法不得減下,洪羲俊兼帶春秋館修撰官之任,減下,何如?判付啓,依允。
兵曹判書李勉兢疏曰,伏以臣疏陳衷懇,恩遞天官,纔二日矣,焉有辭感帝王之誠?實荷禮使臣僚之眷。臣於是,廉防可以少伸,病軀可以調治,伏奉批旨,感極而涕。不自意大司馬除命,忽又加於無似之賤臣,豈臣福分太過,災眚將至而然耶?惶霣悸恐,不覺四體之投地,猶且聞命,蹶冒沒於班行之間者,誠以移蹕經宿,衛扈義重,深夜屢違,瀆擾是懼,他不暇顧,視若固有者然,退而自省,尙且靦汗,人之傍觀,必將笑罵。且本兵之職,責任尤重,宿衛鹵簿,無不主掌,部伍關防,率皆管轄,錢布之經用,而國計攸係,政注之排擬,而物情難平,雖有才器威望足以堪任者,無不逡巡辭避,不敢據爾承膺。況臣之本末長短,殿下亦旣俯燭矣。屢忝東銓,瘡疣疊出,間切閑官,亦招譏謗,隨處僨誤,玷累聖簡,顧此見職之僥濫,雖駑馬之駕太輅,瞽人之臨深淵,未足喩其艱且危也。名器在所當惜,則上之授之過也,材具自知不稱,則下之受之罪也。臣豈敢貪榮慕利,不揆廉隅,夤緣一肅,晏然冒據也哉?抑臣尤有所驚遑怵畏,分宜必遞者,東西銓任,最稱權要之地,臣是何人,數曰之內,左右兜攬,殆若非此莫可者也?夫器滿則溢,步疾則躓,臣之今日所叨,決知其早晩狼狽,萬萬無幸,至於疾病難强之狀,有不暇言耳。伏惟我殿下天地之仁,無物不遂,旣於冢宰重任,曲循情私,顧今必辭之義,反有甚於前日,則臣安得不疾痛必呼,以祈終始生成之澤哉?玆敢冒陳短章,仰瀆崇聽。伏乞聖上,俯垂矜察,亟命鐫削臣職,以安私分,千萬幸甚。臣無任云云。答曰,省疏具悉。卿其勿辭行公。
吏曹參議李羲甲上疏曰,伏以臣,向叨夙夜之任,愚迷儱侗,全不事事。判下文字,何等嚴重,宣布命令,何等審愼,而出納之際,未能詳察,致使旣下之成命,經夜而不得擧行,揆以事體,殆是罕有,律其負犯,合置何辟,而徒荷天覆海涵,喣濡含容,誨其不逮,矜其不能,薄勘旣止於譴削,特命旋下於收敍,臣震懔駴恐,杜門縮伏,含恩訟罪,歷月靡已。迺於日昨,忽伏奉除旨,以臣爲吏曹參議者,臣惝恍怵惕,益不知措躬之所也。臣於年前,忝叨見職,隨參政席,幾至半載,而聾律瞽色,知有所局,蚊山蚷河,力所不勝,以殿下則哲之明,亦必俯燭其憒憒無用之實矣。夫銓選重任也,苟非其人,不可竊據,今復諉以宿趼,再誤聖恩,臣乃不自量度,一向冒進,則貪戀放倒之罪,猶屬一己之私,其在綜名核實之政,爲累將如何?抑臣有區區私義之不敢自安者,昨年大僚之筵奏也,以玉署東壁之一政六通,深致慨惜,此實出於愼重名器,謹嚴銓法之意,而臣於是政,與聞末議,至今追惟,不覺背汗而顔騂,顧何敢以事屬旣往,厭然自掩,不思所以息補之道哉?開政有命,庚牌儼臨,而參前倚衡,承膺無路,玆敢披瀝情實,冒瀆崇嚴。伏乞聖慈,俯垂鑑諒,亟遞臣所授之任,仍治臣瀆擾之罪,以肅朝綱,以安私分,幸甚。臣無任云云。省疏具悉。大臣筵奏,只言體例也,爾其勿辭察職。
檢閱李紀淵疏曰,伏以臣,猥叨記注之任,殆近周歲,而復縻右史之職,亦且踰月,顧以蒙騃,偏被恩造,復何敢爲犯分言私之計哉?第臣自幼至今,未嘗暫離於父母之側,故父母之視臣,亦無異嬰孩,一自鎖直之後,晨昏曠廢,時日滋久,雖使父母康壯少病,猶當悵結思戀之不堪,況歲計而委頓過半,日出而刀圭爲事,則臣之居常焦慮之心,尤復如何?且臣兄出宰南邑,板輿將往,亦云不遠,而千里在前,一別莫圖,中夜彷徨,按抑難住。此際又接家信,則臣母素患痰痺之症,近因日候之猝涼,重添感冒,寒熱交作,眩暈尤劇,食飮未化,藥餌連試,病中作懷,促臣來視,臣自聞此報,方寸煎灼,寧犯瀆撓之誅,難遏歸護之情,玆敢冒陳短籲,徑出禁扃。伏乞聖慈,俯垂矜諒,特解臣職,俾便救護,仍治臣擅離之罪,以肅朝綱,千萬幸甚。臣無任云云。省疏具悉。爾其勿辭救護。
庚午九月十三日午時,上御涵仁亭。晝講入侍時,知事朴崙壽,持詩傳第二卷,特進官李文會,持詩傳第二卷,參贊官洪羲俊,持詩傳第二卷,檢討官曺鳳振,持詩傳第二卷,檢討官洪命周,持詩傳第二卷,假注書姜泰重,持詩傳第二卷,記注官李仁迪,持詩傳第二卷,記注官洪宅柱,持詩傳第二卷,武臣行副護軍李翼鉉,以次進伏訖。上開卷讀前受音一遍訖,仍命奏新受音。鳳振讀自就其深矣,止章八句。上曰,釋音以奏。鳳振解釋章句以奏。上讀新受音一遍訖,仍敎曰,文義陳之。鳳振曰,此章文義,前旣槪陳,別無更達者,而第於末章我有旨蓄四字,竊有所仰勉者。今此圭蓽之家,亦有蓄聚之菜,其備預於夏秋之間,御窮於冬月之時者,亦可見勤勞周密之誠,而至於有國恤民制食之方,尤有大焉。古語云有十年之積者王,有五年之積者覇,無一年之積者,國不得爲國。是故三年耕,必有一年之儲,九年耕必有三年之食,以至千斯萬斯之陳陳相因,而莫不以蓄積爲急務。蓋國有蓄積,則雖値水旱飢饉之時,民有所恃,災不爲害故也。夏禹有九年之水,成湯有七年之旱,而天下無菜色者,以其有陳積也。然則蓄積之有關於民國,顧不重歟?第念我國,則一年之土賦,未當一年之經用,度支無衍餘之財,外邑無儲峙之資,只就糶糴半留之穀,以爲歉荒不虞之備,向所謂國不爲國者,不幸近之,寧不寒心?昨秋三南失稔,萬命近止,而官庫枵蕩,賑貸沒策,民食罄竭,仰哺靡所,衆口嗷嗷,將至盡劉,而惟我聖上如傷若保之德,逈出尋常,頻接廟堂之臣,深究懷保之策,嚴飭字牧之官,俾盡接濟之方,別下內帑之錢,移劃西關之穀,以至大同之蠲減,還上之停退,凡係隱恤之典,靡不用其極。上下遑遑憂勞,經年之後,哀彼生靈,厪免邱壑,而流離之際,瘡痍未蘇,閭里之間,愁苦尙切,玆曷故焉?專由於素無蓄積之致也。今當屢豐之餘,猶且難支,若値荐飢之時,將復何望?國計之艱虞,莫此爲甚。伏願惕然深省,亟加矯捄,先務節儉之道,益勉儲積之政,無使有周之京坻,先漢之紅腐,專美於古焉。上曰,所陳甚好,當留念矣。上曰,下番陳之。命周曰,上番已有所奏,臣無更達之文義,而第就其深矣方之舟之,就其淺矣泳之游之此一節,深得治家之道矣。譬之涉水之人,當其淺水,不可以方舟,臨其深水,不可以游泳,故必也深然後方之舟之,淺然後泳之游之,此乃相機量勢,斟酌損益之道也。故匏有苦葉章曰,深則厲,淺則揭,朱子釋之曰,量度禮義而行也。今夫此章方舟游泳兩句,乃是自言其勤家,而可以小喩大,推以及於治國之道矣。惟彼婦人之善治家者,猶能量度深淺,斟酌有無,則況以君上之尊,撫臨億兆,烏可不隨時損益,各當其宜,如方舟游泳之爲乎?惟我祖宗朝金科玉條,何莫非良規,而古語曰法久則弊生,臣不能以某事某政之爲目前之弊,有所指陳,而第以還穀言之,多寡不均,均是弊也,穀多之邑,以多爲弊,穀寡之邑,以寡爲弊,甚至民不聊生。以武備言之,徒尙華美,專沒實用,弓不可挽而矢不得發,斂散之法,旣如彼紊亂,陰雨之備,又如是疎漏,此不可不一番損益,以圖更張。伏願聖明,深留聖意於斟酌損益之方,以合方舟游泳之道,是臣區區之望也。上曰,所陳甚好矣,當留念矣。上曰,知事陳之。崙壽曰,上番所陳蓄積之道者,甚切當矣。大抵以昔育恐育鞠觀之,此婦人于歸之始,其夫家之貧匱,可以想度,而及其勤家而極其黽勉,睦隣而至於匍匐,則似是家力之比前稍裕,而卽是婦人勤儉之效也。然則所謂莫違德音之德,旣阻我德之德,皆不外乎勤儉二字,而不但治家之道爲然也,大而治國,而亦必在於勤儉。蓋非勤儉,則無以蓄積,非蓄積則無以周窮,上番所陳蓄積之本,又在於勤儉二字也,伏願聖明,深加留意焉。上曰,所陳甚好,當體念矣。上曰,特進官陳之。文會曰,上下番已陳之,臣無更奏者矣。上曰,參贊官陳之。羲俊曰,上番所陳蓄積之言甚好矣,而只是設弊而已,不言捄弊之道。蓋蓄積之道,在於節用,雖以國家之經用言之,凡係支用,量入爲出,餘外糜費,毋或過濫,則財安有不蓄之理乎?仍伏念田稅者,財用之所出,而八道田稅,比前太減,此無他,專由於田結經界之紊亂也。田稅之贏縮,旣係於田結之多少,則古人所謂三年耕有一年之蓄云者,正以田結之不紊也。大抵田稅之贏餘,卽古所謂倉庫,而我國則本無倉庫,只有儲置米名色,而數亦些少,至於還穀,卽古之義倉,而亦無倉庫之實。然則蓄積之道,在於釐正田結,顧今量田一事,不可不行,而八道田結,固難一時改量,必須次第擧行,則可以釐正舊弊矣。今若令廟堂諸臣,講究量田之方,使田稅比前裕足,則財用不期蓄而自蓄矣,伏願留神焉。上曰,所陳田結二字甚好,當留念矣。上曰,我有旨蓄,敷陳之外,別無他義,而以勤家睳隣之賢婦,至於反以爲讎,則其棄絶也深矣。何以不能感化而至於此境耶?鳳振曰,婦人雖賢,而感化則難矣。莊姜亦不能感動莊公,則此婦人,雖有勤家睦隣之德,而其君子宴其新昏,惡而不知其善,則雖欲感化,而亦不可得矣。此等處,亦可推看於人君用人之道矣。上曰,人惟求舊,器非求舊,用人之道,固當圖任其舊,而自古老成之人,易疎而難親,新進之人,易親而難疎者,何也?鳳振曰,古者世臣有祿,則老成之臣,所當優禮,而人主或不免有好新之弊,以致恩禮之不終。伏願聖明,益加警惕,必求難進易退之臣而用之焉。崙壽曰,婦人之見棄,專由君子之以其顔色之衰,忘其德音之善,此於人君進退之政,政是反隅處也。上曰,人情何以惡舊而好新也?非但慕少艾也,例不免有此病,其故何也?鳳振曰,以此章言之,則棄婦之顔色已衰,而竝與德音而旣阻,新昏之少艾可念,而方且宴樂而昵私,以臣下言之,則容悅阿諛之臣,易進而難退,忠淡戇直之士,難進而易退,其勢自不得不然也。上曰,宴爾新昏,如兄如弟,平看則固好,而泥看則得無語病耶?鳳振曰,只言其情義之調和也。上曰,如兄如弟,指誰而言耶?鳳振曰,卽是君子宴其新昏之謂也。命周曰,文字語病,古人未甚苛察也。上曰,毒字之義,何謂也?鳳振曰,毒字之義,今註則無所釋,而舊註曰毒螫之蟲,似是蜂蠆之屬射人之物也。上曰,比之於誰也?鳳振曰,比其婦人也。上曰,此章雖是自敍其悲怨,而其言勤家恤隣之事,毋或近於自矜耶?鳳振曰,雖若自伐其功,而只是自述其平日所爲之事者也。大抵婦人褊性,旣見棄絶,則遣辭之際,易致乖戾,而此婦人,則言多忠厚,蘄或感悟,此所以爲賢婦也。崙壽曰,自敍平日,而猶且怨而不怒,雖若自矜,而卽是忠厚之意也。上命掩卷。崙壽曰,講筵日開,而近聞經筵及玉堂諸員中,或有未肅拜,或有受由,或有在外者云,似甚苟艱矣。上曰,承旨出去後,有故懸頉人,書入,可也。上曰,昨以咸鏡道摘奸宣傳官書啓中事,令廟堂稟處矣,何以區劃耶?崙壽曰,未及詳知也。上命經筵諸臣先退,崙壽等退出,又命〈退〉,承史以次退出。
上在昌德宮。停常參,只晝講。
卯時辰時,灑雨下雨,測雨器水深二分。
中宮殿,藥房口傳問安。答曰,知道。
洪羲俊啓曰,行大司憲趙得永,執義金孝眞,持平李泰淳·金啓淵未肅拜,掌令宋啓榦在外,夫宗仁呈辭,監察茶時之意,敢啓。傳曰,知道。
徐鼎輔啓曰,明日常參·經筵,取稟。傳曰,停。
金在昌啓曰,右副承旨申溆,今日不爲仕進,卽爲牌招,何如?傳曰,允。
備忘記,慶尙監司金會淵下直,長弓一張,長箭一部賜給。
傳于徐鼎輔曰,禮房承旨馳詣宗廟·景慕宮,奉審摘奸,仍詣受香所,奉審摘奸以來。
金在昌啓曰,假注書姜泰重,身病猝重,勢難察任,今姑改差,何如?傳曰,允。
傳于洪羲俊曰,慶尙監司留待。
傳于洪羲俊曰,慶尙監司入侍。
李永錫啓曰,藥房三提調,持湯劑來待矣。傳曰,封入。
徐鼎輔啓曰,今日晝講,經筵當爲進參,而知經筵朴崙壽有身病,金履度,同經筵金銑牌不進,知經筵一員,同經筵二員未差,無以進參,竝卽牌招,以爲推移進參之地,何如?傳曰,允。
傳于洪羲俊曰,當該中官,令該府,拿問處之。
以中官徐完世拿處傳旨,傳于洪羲俊曰,分揀。
洪羲俊啓曰,卽者義禁府都事來言,時囚無得過三日滯囚,曾有定式矣。時囚罪人徐觀淳,當爲捧供,而判義禁朴宗來在外,同義禁韓致應差祭,朴宗京有身病,只有金魯敬一員,不得備員開坐云。同義禁朴宗京,卽爲牌招,以爲開坐之地,何如?傳曰,允。
洪羲俊啓曰,同義禁朴宗京牌不進推考傳旨,今方捧入,而開坐命下之後,如是違牌,事甚未安,更爲牌招,何如?傳曰,允。
洪羲俊啓曰,同義禁朴宗京再牌不進推考傳旨,今方捧入,而開坐命下之後,連事違招,不卽承膺,事甚未安。所當更請牌招,而係是一日三牌,何以爲之?敢稟。傳曰,更爲牌招。
洪羲俊啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
以應敎李惟命,校理林景鎭·金啓河,副校理權烒·趙民和,修撰尹致後牌不進罷職傳旨,傳于徐鼎輔曰,只推。
徐鼎輔,以弘文館言啓曰,本館上番,姑陞入直,事甚未安,校理林景鎭,副校理趙民和·權烒,修撰尹致後,旣有只推之命,校理林景鎭,副校理趙民和·權烒,竝卽牌招,推移入直,修撰尹致後,一體牌招察任,何如?傳曰,允。
洪羲俊,以兵曹言啓曰,今月十七日,三內禁軍番次矣,該番將未差之代,依承傳口傳擬入之意,敢啓。傳曰,知道。
兵曹口傳政事,以李商采爲內禁將。
永明尉洪顯周疏曰,伏以臣,年淺學蔑,百無肖似,而屬籍禁臠,早玷崇秩,酣豢於富貴之場,周旋於密邇之列,膏沐聖化,歌詠太平,自頂至踵,罔非恩寵,感戢之忱,雖期隕絶,戒懼之情,夙宵靡懈,每一念之,中夜惶汗,集木臨淵,尙不足以喩其可畏也。區區所自矢于中者,惟在於小心兢惕,深自斂退,還他愚拙之本分,毋招踰濫之譏謗,庶幾可免於過福之災矣。乃見政目出,則長興庫提擧之望,忽以臣名爲首擬,而天點又復誤加,臣誠惝怳駭慓,不知所以自措也。夫提擧之任,雖與實職有異,顧其職則摠領一司之事務者也,是豈如臣蒙騃者之所冒據也?臣年未弱冠,直一童子之無知耳。雖家中微細之事,猶且謾不能知,而委成於他人之手,而況主掌一大官府,區劃貨物之贏縮,辨別郞僚之勤慢者哉?且官無緊慢,俱是天職,固當擇人而任,不宜容私於其間,今以臣故,而忽侈此匪分之恩,臣不足言,其爲聖朝名器之累,當如何哉?臣旣厚受國恩,無一報答,而乃反貽累於聖朝,隳壞銓選格例,厚招瞻聆之駭笑,其爲罪尤,不勝贖矣。國朝儀賓之踐歷提擧者,皆可歷指,而就其最早者,亦未有如臣之年,臣獨何人,乃敢晏然承命,視若固有,自陷於憑寵靈壞國體之歸哉?夫保家者,深忌滿盈,惜福者,不欲速成,園花澗松,古人有戒,踰分驟躐,理必招咎,此雖臣一己之私,以聖上天地父母之慈,亦豈不爲臣而曲諒哉?臣自聞命以來,食不能知味,坐不能貼席,蹙蹙戰戰,若大何之在躬。仰恃恩庇,不避煩猥,披瀝衷懇,聲不暇緩。伏乞聖明,察臣言之非出飾讓,念公器之不宜私授,特許鐫免,以安賤分,千萬幸甚。臣無任云云。答曰,省疏具悉。古人有少年登朝,而必爲盈懼者,直以自有曲折而然矣。以卿聰敏,能無堪一提擧,而若是過巽耶?卿其益加勉勵此意,乃心對揚。
慶尙監司金會淵敎書。王若曰,簡惟在心,特撤下大夫邇列,任重方面,喜得二千石良才,往汝旬宣,體予宵旰。眷玆嶠南巨鎭,寔我海東雄藩,當鳥道萬夫之關,天險克壯於表裏,隔馬島一帶之水,桑土素講於綢繆。地符齊營邱幅員,七十城之星羅基置,財埒梁·益州饒富,數千里之土沃民殷。鄕塾之遺風可觀,其俗則詩書絃誦,軍國之經用是賴,厥貢則粟米絲麻。纔經昨秋之歉荒,遽致民生之凋瘵,甔石之儲已罄,關中之斗米直千,邱壑之憂轉深,靑州之飢口幾萬。土地之常供特減,嗟恩典豈紓於庚呼?風水之災沴荐臻,顧宸憂恒勤於丙枕。念其物衆而地大,在平時猶稱難治,況復財竭而民窮,惟此日尤宜擇任。惟卿,早襲庭訓,晩膺宮僚,藹然有老成人典型,鄕黨稱孝友敦睦,淡乎若寒素家本色,朝紳推儒雅廉淸。經席接三,克盡啓沃之責,銓地佐貳,亦著激掦之風。久處銀臺之仙班,驥步始展,暫屈花山之雄府,牛刃自恢。內外任使之旣多,早知各當於履屐,前後聲績之可尙,實合歷試於錯盤。玆授卿以慶尙道觀察使兼兵馬水軍節度使·巡察使·大丘都護府使,卿其克殫良猷,祗服寵命。南方之民力已竭,宜思息肩之功,西疇之穡事未登,詎緩察眉之政?若范滂之按冀北,吏皆慴於澄淸,同韋丹之莅江西,民不病於飢饉,輕車熟踰嶺之路,庶移治郡之良規,星槎有渡海之期,益圖交隣之長策。自餘裁稟,厥有典章。於戲,惟精敏可以剸煩,惟寬簡可以御衆,念五夜之倚斗,卿雖切北望之忱,作一路之福星,予則紓南顧之慮。故玆敎示,想宜知悉。知製敎曺鳳振製進。
庚午九月十四日辰時,上御涵仁亭。慶尙監司入侍時,同副承旨洪羲俊,假注書姜泰重,記注官洪宅柱,記事官李光文,慶尙監司金會淵,以次進伏訖。上曰,慶尙監司進前,奏職·姓名。會淵進,奏職·姓名。上曰,嶺南與他自別,卿其下去,悉心對揚,凡干弊瘼,極力刊除,可也。會淵曰,聖敎之下,敢不殫竭,而素乏方面之才,且値大歉之餘,將不知何以措畫,而如有應除之弊瘼,則又安敢不爲矯革之方也,上曰,宣諭別諭,自政院爲之,可也。仍命慶尙監司先退,會淵退出。又命退,承史以次退出。
庚午九月十四日午時,上御涵仁亭。晝講入侍時,知事朴崙壽,持詩傳第二卷,特進官洪奭周,持詩傳第二卷,參贊官趙鐘永,持詩傳第二卷,檢討官曺鳳振,持詩傳第二卷,檢討官洪命周,持詩傳第二卷,假注書姜泰重,持詩傳第二卷,記注官洪宅柱,持詩傳第二卷,記事官李光文,持詩傳第二卷,武臣行副護軍金爀,以次進伏訖。上開卷讀前受音一遍訖,仍命奏新受音。鳳振讀自式微式微,至旄丘四章章四句。上曰,釋音以奏。鳳振解釋章句以奏,上讀新受音一遍訖。仍敎曰,文義陳之。鳳振曰,古人有言曰,善惡皆吾師,眞格言也。蓋講論方冊上下古今者,將欲博涉歷代治亂之幾,以爲後人勸戒之資也。觀乎治世之象,則先推其致治之本,而如吾親見,亂世之政,則亦究其召亂之由,而若已將浼,則盛衰之跡,雖隔千載,善惡之師,如在咫尺,而至於毛詩三百扁,凡於讚頌譏刺之間,其感發懲創者,有足以動人,若復反覆諷詠,深究其二南之所以爲正風,列國之所以爲變風,則其裨益於治道,豈徒區區章句之末哉?雖以此章言之,黎之君臣,失國流離,寄寓於隣國,則其衰微之業,已無可論,而衛之君臣,多日伈泄,不恤其同盟,則其昏亂之政,亦可推知。其衰微者之不能自拔於顚覆,其昏亂者之不能急人於患難,何莫非後人之所可鑑戒哉?我國則僻在涵東之一隅,又際昇平之盛會,固無恤隣之可言者,而自經昨秋之大無,國計哀痛,民生困瘁,涸轍之鮒魚,未免喁喁,中澤之鴻雁,尙此嗷嗷,則三南列邑之中,安知無流離失所,如黎之君臣者乎?夫一夫之不獲,一物之不遂,猶爲聖德之累,況此幾箇惸獨之民,漂散靡依,而不思所以安集懷保之策哉?且今風水告災,穡事荐歉,目下遑汲之情,尤非昨年之比。伏願深戒詩義,惕然警勵,益軫議賑之政,亟下發棠之令,以爲反求修省之方焉。上曰,反求修省之奏,甚好,當體念矣。上曰,下番陳之。命周曰,凡在困窮之中者,必也望救於人,而望之而不救則憂,憂之極則怨,人之常情,勢之必至也。黎之君臣,流離瑣尾,若是可憐,而來寄於衛,則黎之望救於衛,不啻若渴者之求飮,飢者之恩飽,而衛之君臣,褎如充耳,故其諷之責之,若是之深切矣。以隣國之不救,猶且如是則,況以赤子之疾痛,而望救於父母者,尤當如何?今夫環東土百萬生靈,俱是殿下之赤子,惟我殿下,卽生靈之父母也。其疾痛困窮而閔閔望救之心,奚但黎之有望於衛而已哉?昨年大歉之後,凡係救恤之方,靡不用極,出內帑而賑之,移西粟而哺之,恩至渥也,德至厚也。然而詩曰靡不有初,鮮克有終。如或以今年之稍免大無,有所放忽,則大飢之餘,生之民困瘁,固無可言,而我殿下終始若保之德,未免有鮮克之歎矣,是豈群下所望於殿下者哉?惟願聖明,臨細氈則必思鶉衣之悲楚,御玉食則每思粒食之辛苦,如傷之聖德,洋溢域中,則凡厥下民就日望雲之誠,不獨專美於三代,而太平萬世,必自今日伊始,惟殿下,念哉懋哉。上曰,所陳甚好,當留念矣。上曰,知事陳之。崙壽曰,上下番已陳之,臣無更奏者,而黎以至小之國,數被狄人之侵,則其不能保守而寓於隣國,勢固然矣。然而成湯·文王,以七十里百里之邦,尙且興王,則黎雖壤地褊少,其君臣上下,若能同心同德,內修外攘,則豈有至於此境之理乎?及其失國流離之後,或望隣國之相救,則雖其怨望之間,辭意之復游不迫,有足稱者,而不若固圉自强,無至此境之爲上策,則正是有國者之鑑戒,而雖以衛國言之,黎之與衛,正有唇亡齒寒之勢,而伈泄度日,無意相救,則衛之不振,固其理也,亦足爲鑑戒之資矣。上曰,所陳,好矣。上曰,特進官陳之。奭周曰,下番所陳赤子望哺之喩,甚親切,而以何多日也一句語觀之,則黎人之蘄望方切,而衛臣之伈泄殊甚,則怨言相加,自是常情之固然,而至若赤子之望哺於君父者,豈特黎之於衛而已哉?竊觀今日國勢,有綴旒之危,民生多倒懸之苦,正宜遑遑汲汲,不容少緩,而設施注措,未免玩惕,正所謂當急而緩者也。百姓之怨望姑舍,而烏在其爲民父母之道也。大抵凡事,皆有緩急之機,而當急而緩,當緩而急,皆有弊焉。當急而緩,則委靡而不振,當緩而急,則急迫而無成。然則緩急之機,尤是人主之所當深察,而竊恐今日發號施政之間,或失緩急之勢。政令則或未免顚倒,而刻銷太頻,民計則或至於伈泄,而措畫無期。從今以往,凡係政令之不當急者,雖至微之事,惟恐失之急迫,民計之不可緩者,如賑濟之政,必思無至於委靡,勵精圖治,奮發振厲,則庶慰吾民蘄望之情,而緩急之機,於是焉得宜矣。且臣區區憂愛之忱,竊有附陳者。夫七淸之發,䙡得其和,而喜怒之發,最難得中。苟能於此,而無失其和,則動息節宣之方,庶有合於六氣之候,而允爲淸本出治之道矣。繼自今方寸之內,克察喜怒之或偏,施爲之際,毋使緩急之失宜焉。上曰,七情六氣附陳之言,甚好,當留念矣。上曰,參贊官陳之。鐘永曰,章內別無可以敷陳之文義矣。上曰,黎侯失國而寓於衛,其臣下勸歸而不得返,何也?鳳振曰,以臣下之勸戒觀之,則其治國之道,必有平日召亂之由而然也。以黎臣之諷切觀之,則衛之君臣,亦失連帥相救之道而然也。奭周曰,自古忠臣,每於平居無事之時,雖或規諫,而其君不用,故多不免有敗亡之事,而及至失國流離之後,則雖有忠智之臣,已無及矣,而其勢自不得返國矣。崙壽曰,黎侯雖以國小被狄之故,至於失國,而似無平日得衆之仁而然也。太王去邠適岐,而邠人至以爲仁人不可失,民之從之,如蟻慕羶,使黎侯而能如太王,則豈有至此之理乎?上曰,此二詩,皆衰亂之時,如上番所奏,感發懲創推看之外,別無文義之可言矣。仍命掩卷。仍敎曰,北道災邑事,令廟堂稟處矣,何以爲之耶?崙壽曰,事係民事,而極爲重大,廟堂欲待該道臣狀啓,將爲稟定云矣。上曰,明日次對,不爲稟處乎?次對雖或不爲,從速稟處,可也。鳳振等曰,臣等卽伏見廟堂草記批下者,辭旨鄭重,象魏昭揭,不飭反重之敎,有嚴霜雪,士子自反之論,足感豚魚,淆雜之場屋,庶可警飭矣,奔競之士趨,庶可知戢矣。臣等奉讀再三,誠不勝欽仰攢頌之至,而第念科場之弊,其來久矣,許多弊端,固難毛擧,而其中隨從亂場之習,特其最甚者耳。惟我先大王,御極初元,首降綸音,深究弊源,特設科條,嚴照訖之法,而隨從之軰,不敢赴講,擇禁亂之官,而猥雜之類,先自斂跡,其餘革弊防奸之制,罔不畢具,各盡其極。伊來二十餘年之間,規模大定,春園淸肅,濟濟縫掖,蔚然有拱趨之美,猗歟,大聖人作成之化,於斯盛矣。夫何近年以來,法綱漸弛,專無畏忌,一經場屋,其可驚可駭之事,無所不有,而至於昨年罷場之變而極矣,豈不大可寒心哉?今此僚員之疏,大臣之啓,已盡其爲弊之由,設禁之方,臣等固不必更事縷縷,而顧今試期漸迫,多士咸聚,不可不汲汲矯救,嚴立法紀,以爲先甲之令矣。竊惟聖批中大公至正之敎,旣嚴且明,試取之經法,固不外此箇四字,而此是掌試者之責,設場後事耳。若夫場屋之作拏,專由士習之不古,先募敢死之卒,務爲爭先之計,場門一開,迅雷齊發,捧椎所及,死傷相繼,堂堂禮圍,作一戰場,試體之虧損,聽聞之駭惑,莫此爲甚,何可一任其作爲,壞了無餘耶?至於繁文瑣節,係是有司之職,自當按例擧行,固不足仰煩辭敎,而此亦設法止亂之最急先務,而不可泛忽者也。自上若不別般警勵,則旣痼之弊,決難遽革,循例之飭,徒歸文具而已。伏願特降明命,另飭廟堂,凡係荊圍禁亂之制,一遵先朝已行之典,申明法條,嚴加禁斷,俾科試嚴而士趨正焉。上曰,爾等所奏,極爲切當,以此意,令廟堂預爲申飭,可也。出擧條仍命經筵諸臣先退,崙壽等退出。上敎鐘永曰,明日次對,若不來會,則經筵稟以只晝講書出,可也。仍命退,承史以次退出。
上在昌德宮。停常參·經筵。
藥房都提調金思穆,提調沈象奎,副提調李永錫啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢此問安,竝爲仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。中宮殿,藥房口傳問安。答曰,知道。
徐鼎輔啓曰,明日常參·經筵,取稟。傳曰,只晝講。
洪羲俊啓曰,行大司憲趙得永,執義金孝眞,掌令夫宗仁,持平李泰淳·金啓淵牌不進,掌令宋啓榦在外,監察茶時之意,敢啓。傳曰,知道。
李永錫啓曰,藥房三提調,持湯劑來待矣。傳曰,封入。
傳于金在昌曰,兩司臺諫竝許遞,政官牌招開政。
傳于金在昌曰,飭已施矣,幸行時罷職承旨,竝分揀敍用。
金在昌啓曰,吏曹判書朴宗慶,參判李肇源,參議李羲甲牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。參議只推,更爲牌招。
有政。吏批,判書朴宗慶進,參判李肇源牌不進,參議李羲甲進,右副承旨申溆進。以李冕膺爲大司憲,鄭觀綏爲大司諫,宋稚圭爲執義,權晙爲司諫,金直淳·李泰淳爲掌令,金圖遠·朴鳴和爲持平,朴綺壽爲獻納,李墷·尹應大爲正言,吳載紹爲判敦寧,韓晩裕爲工曹判書,柳河源爲司僕正,洪冕燮爲奉常正,朴宗球爲典簿,金啓洛爲知經筵,金羲淳爲藝文提學,吳泰賢·李好敏爲同經筵,韓陵君單李海愚。
兵批,判書李勉兢病,參判閔命爀病,參議鄭景祚入直進,參知鄭東榦病,同副承旨洪羲俊進。僉知李商采,大護軍趙得永,護軍鄭尙愚·洪義浩·李好敏,副護軍徐有聞·金相休,副司直金孝眞·鄭魯榮·宋啓榦·夫宗仁·李泰淳·金啓淵·姜浚欽,副司果朴孝臣·李希祖竝單付。
傳于申溆曰,九日製明日爲之,處所以成均館明倫堂,文任試取以來,而待明朝牌招。
傳于申溆曰,弘文提學許遞,前望單子入之,待下批牌招進去。
弘文提學前望單子入之,沈象奎落點。
姜泰重改差,代以南秉寬爲假注書。
洪羲俊啓曰,同義禁朴宗京牌不進推考傳旨,今方捧入,而開坐命下,已至經宿,連違召命,不卽承膺,事甚未安,更爲牌招,何如?傳曰,允。
傳于洪羲俊曰,當該中官,令該府拿問處之。
以中官池有長拿處傳旨,傳于洪羲俊曰,分揀放送。
以校理林景鎭,副校理趙民和·權烒·尹致後牌不進罷職傳旨,傳于徐鼎輔曰,只推。
以慶尙假都事鄭冕綏狀啓,蔚山府民家頹壓事,傳于申溆曰,許多民戶,若是頹壓,矜惻矣。恤典加給事,分付。
以慶尙假都事鄭冕綏狀啓,巨濟乫串浦人物渰死事,傳于申溆曰,聞甚矜惻,原恤典外,別加顧恤,如有生前身還布,竝蕩減事,廟堂區劃,分付。
徐鼎輔,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
禁府啓曰,唐津縣監徐觀淳厚情云云。問目內辭緣,泛稱遲晩,所當請刑是白乎矣,時値停刑,有不可循例擧行,議處,何如?判付啓,依允。
庚午九月十五日午時,上御涵仁亭。大臣·備局堂上引見入侍時,同副承旨洪羲俊,假注書趙毅淳,記注官金初燮,記事官李光文,左議政金載瓚,右議政金思穆,行戶曹判書沈象奎,行護軍李光益·李堯憲,以次進伏訖。載瓚曰,霜候已屆,日氣猶暖,聖體,若何?上曰,一樣矣。載瓚曰,寢睡·水刺之節,何如?上曰,一樣矣。載瓚曰,湯劑蔓荊子散,近已停止矣,耳部症候,已復常度耶?上曰,比前差勝矣。載瓚曰,王大妃殿氣候,何如?上曰,一樣矣。載瓚曰,中宮殿諸節,一向平順耶?上曰,一如前樣矣。載瓚曰,惠慶宮氣候,何如?上曰,一樣矣。載瓚曰,嘉順宮氣候,何如?上曰,一樣矣。思穆曰,今日未得診候矣。耳部症候,果已快復耶?上曰,比前,則可謂快差矣。思穆曰,湯劑專爲導滯之方,而連爲進御矣,近日水刺之節,何如?上曰,比前蓋有勝,而滯氣便是宿症,故終未快祛矣。思穆曰,滯症有許多般,有不食自飽之症焉,有食不順下之症焉,又或有始若順下而終又痞滯之症焉,伏未知症候,何如?上曰,食後行氣則稍勝,而湯藥有渣滓,或有不順下之時矣。思穆曰,寢睡之節,何如?上曰,本來少睡,而視前稍有勝矣,象奎曰,湯劑以未初封入,而猶慮差晩矣。上曰,與水刺相値,故每於晩後進服耳,思穆曰,今朔已爲一望矣。藥院合直,恐合事宜,故敢此仰稟矣。上曰,待下敎爲之,可也。仍敎曰,次對爲之。載瓚曰,北道被災五邑,安邊尤甚,永興少勝,高原等三邑,雖有淺深,殆無異同,已於本道前後之啓,悉盡無餘,而今見宣傳官書啓,則逐邑條陳,尤爲詳該,民事之孔酷,實無可言。凡係拯救之方,豈或少忽,而況伏承日昨口傳下敎,聖念若是憧憧,辭意不啻諄諄,其所奉揚之道,尤當靡不用極。第所以拯救者,卽是目前賑貸也,來後奠接也,田結之廛減也,還穀之永蠲也,凡此四條,俱是在民則切急,在公則至重,其所措置排比,各有分數與節次,揆之事面,不可只憑宣傳官一書啓,而遽然斷行,況又以此所陳,果無以在遠料度,先以書啓一通,謄關行會,使道臣,參以聞見,採其事情,又以彼此邑民勢緩急,穀簿多少,區別消詳,分以等數後,從實狀一一開錄。且以財穀區劃之策,出意見論理,竝與釋王寺重修之方,而同爲登聞之意,措辭分付,何如?上曰,依爲之。出擧條載瓚曰,向以北道前前道臣筵奏,道內烽燧移設當否,令南關帥臣,躬審登聞之意,稟處矣。今則南關五邑,水災孔甚,他邑秋事,亦難免歉。若使帥臣,躬行看審,則此時廚傳貽弊必多,躬審則姑令置之,道帥臣廣採物議,往復消詳,出意見論理以聞之意,分付,何如?上曰,依爲之。出擧條載瓚曰,獻納姜浚欽上疏批旨,有尾陳事,令廟堂稟處之命矣。取見其疏本,則以爲,今年諸道災損之報,已判荐歉,亟令穀富地方,預爲準備,以待指揮,及時裝發。湖南捐瘠,殆將十萬云,今以施於義州者,施於湖南,舊逋身布,特爲蕩減。雖以賑政言之,各邑守令,有賞無罰,令道臣核實狀聞,公行黜陟。昨年禁釀,其效甚多,依昨年例,嚴加禁斷爲辭矣。今年秋事,歉處幾判全歉,優處或得稍優,比諸昨年,不可論以一例,而但似不無若爾邑設賑之處。然而年分未徹之前,姑無以預先料度,則移粟之擧,有難遽議。湖南捐瘠,雖極驚慘,而亦不可以幾邑幾名,梗定其數,遽施以義州已施之例,今姑置之,令道臣,從詳摭實,以爲追後登聞,從長裁處之地。至於賑邑,則四路大賑,豈無優劣之可言,而道啓則有褒無貶,朝家則無罰有賞,果非核實懲勸之道,亦令各該道臣,更加探採,如有無良非法之邑,則前雖未及,後亦可追,少俟殿最,另行黜陟之意,分付。酒禁則朝家,初未嘗撤禁也,只是祭與宴,許用而已,而法司不能詳體此意,今不免漸致蕩然,此不待臺臣之言,而已極駭然,更加申禁,無或少弛之意,嚴飭,何如?上曰,依爲之。出擧條載瓚曰,頃因慶尙前監司鄭晩錫狀啓,新寧縣逋吏朴相祐·朴以厚用法一款,該吏躬犯與流逋與否,窮覈論啓後,更爲稟處之意,覆啓行會矣。卽見其査啓,則以爲,該縣逋穀,蓋自丙辰以後,査而未盡發,發而未盡捧,耗上加耗,逋上添逋,始不過千餘石,而十五年之間,積至二萬包之多,則今此兩吏之逋,亦非一二年之故,而其所由來者漸。朴相佑,始自丙辰替納其叔之所逋,仍成負逋之源委,而厥後旣多躬犯,又添族分,合爲三千三百七十一石零內,族逋爲四百八十四石零,自逋爲二千八百八十六石零,朴以厚,始自乙卯,明有分族來踏印件記,而厥後又添其父之流逋,渠身冒犯,合爲二千五百六十七石零內,族逋與流逋,爲一千一百二十二石零,自逋爲一千四百四十五石零,莫非以逋傳逋,以奸掩奸,逐年殖耗,乃至於此多爲辭矣。贓吏之四十貫以上斬者,卽是皇朝律文,則今此兩囚,以幺麽一吏,身爲二萬積逋之首,亟施一律,以懲他衆,斷不容已。第觀此査啓,則俱非渠所躬逋,各以族屬及父叔流來之逋,湊合爲身犯之逋矣。然則與躬自偸竊,煞有間焉,姑貸極律,仍爲具格嚴囚,月三加刑,待逋穀準捧,竝施減死島配之典,以此意,分付該道,何如?上曰,依爲之。出擧條載瓚曰,上護軍趙尙鎭·韓晩裕·李集斗,大護軍金羲淳,行護軍閔耆顯,今已敍用,竝備局堂上還差,有司堂上有闕之代,大護軍金羲淳,吏曹判書朴宗慶還差,使之察任,何如?上曰,依爲之。出擧條光益曰,臣營門字內緣城樹木,當爲剪伐,而出去時,依例言送政院之意,敢此仰達矣。上可之。堯憲曰,臣營門字內,則春間已爲剪伐,而猶有未盡處,且先農壇樹木,近漸陰翳,故十月,當奉審剪伐,而出去時,依例言送政院之意,敢此仰達矣。上可之。王大妃殿進御加味六君子湯,自今日五貼式,日次製入。出榻敎仍命大臣以下先退,載瓚等退出。又命退,承史以次退出。
上在昌德宮。停常參,只晝講。
中宮殿,藥房口傳問安。答曰,知道。
徐鼎輔啓曰,明日常參·經筵,取稟。傳曰,只晝講。
洪羲俊啓曰,行大司憲李冕膺,執義宋稚圭,掌令金直淳,持平朴鳴和在外,掌令李泰淳,持平金圖遠未肅拜,監察茶時之意,敢啓。傳曰,知道。
徐鼎輔啓曰,檢閱李紀淵,由限已過,卽爲牌招入直,何如?傳曰,允。
徐鼎輔啓曰,今日晝講,經筵當爲進參,而知經筵朴崙壽·金履度·金啓洛,同經筵金銑·吳泰賢·李好敏,俱有身病,無以進參,竝卽牌招,以爲推移進參之地,何如?傳曰,允。
徐鼎輔啓曰,知經筵朴崙壽·金履度·金啓洛,同經筵金銑·吳泰賢·李好敏牌不進推考傳旨,今方捧入,而晝講命下之後,如是違牌,事甚未安,竝更牌招,以爲推移進參之地,何如?傳曰,允。
李永錫啓曰,藥房都提調·副提調持湯劑來待矣。傳曰,封入。
傳于徐鼎輔曰,右副承旨持此御題,與弘文提學,偕往泮宮,試取以來。
徐鼎輔啓曰,弘文提學沈象奎牌不進推考傳旨,今方捧入,而九日製命下之後,如是違牌,事甚未安,更爲牌招,何如?傳曰,允。
徐鼎輔啓曰,弘文提學沈象奎,旣已承牌,藝文提學金羲淳,卽爲牌招,同參考試,何如?傳曰,允。
徐鼎輔啓曰,藝文提學金羲淳牌不進推考傳旨,今方捧入,而同參考試,自是法典,如是違牌,事甚未安,更爲牌招,何如?傳曰,允。
以應敎李惟命,校理林景鎭·金啓河,副校理趙民和·權烒,修撰尹致後牌不進罷職傳旨,傳于徐鼎輔曰,只推。
申溆啓曰,臣與弘文提學沈象奎,偕往泮宮,九日製儒生試取,則收券爲二百六張矣,捧入之意,敢啓。傳曰,科次入侍。
徐鼎輔啓曰,卽者副修撰曺鳳振·洪命周,謂有難安之端,陳疏徑出,原疏纔已退却矣。所當直捧禁推傳旨,而此與無端徑出有異,竝推考警責,仍卽牌招入直,何如?傳曰,允。
徐鼎輔啓曰,玉堂上下番俱空,事甚未安,修撰徐長輔,一體牌招,以爲推移入直之地,何如?傳曰,允。
徐鼎輔啓曰,玉堂備員間,視事頉稟之意,敢啓。傳曰,知道。
申溆,以戶曹言啓曰,璿源殿簾帳修改吉日,令日官崔景烈推擇,則今九月二十日辰時爲吉云,以此日時擧行,何如?傳曰,允。
洪羲俊,以兵曹言啓曰,內外中日停止間,文臣朔試射及武臣堂上堂下試射,竝依例停止之意,敢啓。傳曰,知道。
洪羲俊,以訓鍊都監言啓曰,本局分授都城白岳山東邊第二城廊近處體城五間許頹圮處,今九月十七日爲始,改築之意,敢啓。傳曰,知道。
洪羲俊,以御營廳言啓曰,本廳字內興仁門南邊第一城廊近處體城五間許頹圮處,今九月十七日爲始,改築之意,敢啓。傳曰,知道。
洪羲俊,以摠戎廳言啓曰,本廳右司把摠李升權,身病猝重,勢難察任,改差,何如?傳曰,允。
副校理權烒疏曰,伏以臣,學識謏淺,神精衰耗,久叨經幄之地,曾無絲毫之補,伏惟聖鑑,不待臣言之畢,而已悉燭無遺矣,未敢知聖明,何所取臣,而復有此新除耶?臣誠惝怳却顧,罔知攸措。顧今秋候淸佳,法筵日開,求治之念,恒惜寸陰,典學之功,益勤三晝,臣於是時,職忝論思,歡欣攢頌,自切于中。日侍文石,粗效微忱,實是臣大願極榮,豈敢懷逡巡之計?自犯於違傲之罪,而祗緣臣,年方衰邁,病常侵尋,眞元日益澌綴,筋骸日益銷削,種種證情,今不敢一一縷列,以溷天聽,而最是春夏以來,屢患眼眚,鍼藥無效,昏翳轉痼,咫尺之間,人面尙患依俙,簡策之上,字畫所尤難辨別,尋常書札,亦多借讀而倩寫,如臣者眞所謂宜以盲廢也。法殿橫經,嚴敬何如,而以此病狀,豈敢有一分堪承之望哉?設欲强策而冒膺,講讀敷陳之際,一念徒係於視官,則旨義未遑於思索,聲音不覺其錯亂,臣之失措狼狽,有不足恤,而以殿下勤學好問之盛,將焉用此昏謬者爲哉?臣百爾思之,萬不獲已,屢違召牌,而瞻望經席,自不禁徊徨耿結,是豈臣不知駕屨之義而然哉?揆分量情,承膺無路,玆不得不冒昧陳籲。伏乞聖慈,俯賜矜諒,亟命鐫遞,仍治臣瀆擾之罪,以肅朝綱,以安微分焉。臣於乞免之章,不宜贅他,而敢以目下事附陳,冀聖明之垂察焉。凡今之言科弊者,說亦支離,便不新奇,而其爲隳國綱而壞人心,遂至於切痼難醫者,莫此爲甚,則豈可諉以陳腐之說,而不思所以矯救之道乎?日前儒臣之疏,廟堂之啓,竭論科場淆亂之弊,更無餘蘊,而其於紛競無恥之習,挾雜容私之弊,則獨不及焉,是豈爲士趨已盡矯正,選擧皆能恢公而然也?直以舌已弊於前日而莫可奈矣,技亦窮於今時,而末如何也。臣嘗聞其說矣,朝行稠廣之座,言或及於科弊,則群譏衆排,目之以怪說,笑之以迂論,遂至於存而勿問,置之度外而止。然則其將使吾邦郁郁之文,濟濟之士,駸駸棼棼,終歸於棄禮義沒身名,愈往愈甚,不知稅駕於何所矣,豈不大可寒心而重可哀痛者乎?臣愚竊以爲,積痼之習,似難於猝革,丕變之方,實易於改觀。今之赴擧者,俱是列朝作育之士,則豈無待興之願也?今之主試者,亦皆聖明倚毗之臣,則豈無對揚之心也?特以委靡姑息,未能有淬勵之風,因循容拊,未見其激揚之政,末流之弊,致有今日,而若夫矯革之道,則卽一轉移間事耳。臣尙記在昔先朝,戊午監試覆試時,臣猥以臺試,隨牌入闕,伏承聖敎,若曰今日試官,如或一毫行私,則卽非予之臣下,初勿入見予也。辭旨截嚴,試官等惶恐奉敎而退,及其考券,一心精白,無敢或忽,爲士者亦皆知上敎之鄭重,試官之殫竭,莫不謹飭自持,威儀可觀,榜上之至公,場中之甚肅,臣所目擊者也。且伏聞聖敎,每以儒生犯科,罪在父兄之意,諄諭廷臣,至令閣僚子弟,先爲面試,凡在公卿搢紳之列者,各自戒飭於家,爲衆人先,故至於委巷韋布,遐土章甫,莫不觀感慕效,未嘗有一士之不端,一人之冒禁。今以我殿下繼述之孝,體先朝化育之功,振勵頹風,挽回至道,亦豈不在於一轉移間事耶?今不必屢煩提飭,家喩戶說,若自朝紳,咸知警惕,干囑之風不行,則有司何由而不公,選擧之法旣公,則多士亦無事乎紛競也。方當大比隔日,四方之瞻聆,諸生之矜式,寔在於今。伏願殿下,先警具僚,嚴飭主司,俾有一變之效焉。臣無任云云。省疏具悉。所陳令廟堂申飭,爾其勿辭察職。
庚午九月十六日午時,上御涵仁亭。晝講入侍時,特進官李普天,持詩傳第二卷,同知事李好敏,持詩傳第二卷,參贊官金在昌,持詩傳第二卷,檢討官曺鳳振,持詩傳第二卷,檢討官洪命周,持詩傳第二卷,假注書南秉寬,持詩傳第二卷,記注官金初燮,持詩傳第二卷,記事官李光文,持詩傳第二卷,武臣同知中樞府事金煐,以次進伏訖。上開卷讀前受音一遍訖,命讀新受音。鳳振讀自簡兮,止六句,仍解釋章句以奏。上讀新受音一遍,命陳文義。鳳振曰,此章卽賢者處下位不得志之詩也。味其簡兮方將等字,可見其輕世肆志之心矣。多力善御,才藝兼備,而位不過伶官,左籥右翟,顔色充盛,而賞不踰錫爵,則俁俁之碩人,辱亦甚矣,安得不自譽自嘲,以肆其不恭之意乎?註云東方朔似之,其割肉廉仁之贊,侏儒飢飽之說,頗似相類,而方朔則躬逢明主,待詔金門,班廁執戟,則猶不可謂不得志,而其他抱美器而屈下僚者,千古何限?鍾儀君子也,南冠而操音,鬷明賢士也,下堂而滌器,九章之謠,起於楚騷,五噫之歌著於漢·史,此莫非賢者之潦倒沈冥,不遇慷慨之辭。然則時君世主,烏得辭其責也?夫人君,不可獨運於上,必待賢者共理之。故三代之世,立賢無方,唯才是用,揚則陋而百揆時敍,擧胥靡而爰立作相,野無遺賢,嘉言罔伏,都兪一堂,太平有衆,此所謂拔茅連茹,其彙貞吉,而可以集財成輔相之功者也,豈不休哉,洪惟我朝開國之初,取人甚廣,不循資歷,不問疎逖,苟有賢能,輒皆揀拔,以卑微而致崇顯者,指不勝摟,而粤自中葉以降,規模漸窄,銓選太峻,賢愚莫究,門閥徒尙,草野圭蓽之中,雖有管·葛之才,不得擧擬於淸要之職,似此官方,誠不可垂示後世,使聞隣國,而謬習旣久,宿瘼已痼。如臣愚昧,固不敢遽議更張,而猗我英廟·正考兩聖朝,深軫此弊,思反其道,凡有一藝一能之士,莫不吹噓拂拭,隨材任用,文而至亞卿承宣,武而至閫帥防禦,以至兩司通望,玉署參錄,蔚然可觀。雖未敢知家家蒙恩,邑邑被澤,而一人登庸,百人激勸,一道榮耀,諸道興起,人人皆以爲吾將有爲,欣欣胥悅,其所親愛如父母,願戴如皇穹,鳶魚作成之化,浹人骨髓,民至今不忘,於乎盛矣。一自年來,此法寢微,朝廷旣無另飭,銓曹全不對揚,每都政西北·松都人收用之敎,徒歸文具而止耳,聖朝官人之道,固當若是耶?臣間因省覲之行,往來關北,亦一再遭矣。嘗歷覽列邑人物,頗有可觀者,非但一節之士,抑有十室之忠。至於咸·永等邑,以豐沛肇基之鄕,爲國家根本之地,山川淸淑,風俗質樸,自古以人才見稱者,多矣。雖以近日言之,文士之飽讀經史,蘊抱經綸者,武夫之服習馳射,練達軍務者,比比有之,皆堪採用,而自以地處之卑微,蹤跡之疎遠,擧懷自暴之心,莫有進取之志,見棄明時,齎鬱窮廬,此豈渠輩之所樂爲?必有時勢之所以使然者矣。此道如此,他道可知。如三南士夫之鄕,兩西弓馬之地,亦豈無懷瑾握瑜,草木同腐者乎?其選擧之乖當,和氣之干傷,姑捨無論,當此昇平之時,待此輩若是之薄,脫或場域有虞,國家多艱,則河北義士,將何以責之於此輩乎?臣嘗中夜憂歎,每欲一陳矣,今因文義,不避支煩,敢此敷奏。伏願繼自今,克體兩朝一視之澤,益廣階前萬里之明,搜羅遺逸,量才授職,以示天地咸囿之德,雨露不擇之恩,則此非但慰悅遠方,固結人心而已,在朝家得人之政,亦當爲太平萬世之基。此等處深留聖意,亟加體念,尤是臣區區之望耳。上曰,搜羅良才之言,甚好,當留念矣。仍命下番陳之,命周曰,此章卽賢者,不見用於時君而作也。山榛隰苓,固是興體,而亦有比之意焉。蓋榛與苓,皆是美好之物,故以比人君之德而思之也,此是張氏之註而一說云,碩人,羨榛苓之得地,而歎其不如遠思西方之美人,此兩說,參互看去,亦好矣。若使榛與苓失其所,而榛於隰而苓於山,則難保其有美好矣,況乎用人之道乎?我朝用人之道不廣,先門閥而後才能者,大是痼弊矣,今亦安知無如此碩人,潦倒於下位者乎?大凡用人之道,所貴棄其所短,取其所長。是以大舜命官,后稷播穀,皐陶作士,契之敎,夔之樂,各有所掌,三古之賢德才智之士,何適不可,而九官之分明者如此,則可知其量才授職,委任責成之道矣。今則不然,朝任彼職,夕授此官,如此不已,則京司閑散之職,尙難望其底績,況外邑近民之官乎?伏願於用人之道,深留聖意,棄短取長,量才委任,是臣之望也。上曰,同知事陳之。好敏曰,上下番皆已陳之,臣則別無文義之可陳者,而大抵此詩,異於二南之風,人心俗尙,固有不同者矣。細看旨意,則其所以自譽自嘲者,與諷諫有異,又與慷慨不同,亦非純正之言也,而聖人所以取之者,爲其後世人君人臣之所可監戒者也。夫人君無好賢之心,則人臣之賢者,不見用於當時,而必思前代之顯王,至有此詩之作焉。若使明良之相遇,有如西周之盛,則其歎美之辭,乃有鹿鳴之詩,鹿鳴與此詩,固是不同,而臣意則參互看去,相爲表裏,以爲一監一戒之資,似好。故敢此仰達矣。上曰,特進官陳之。普天曰,臣則無他可奏者矣。上曰,參贊官陳之。在昌曰,同知事及玉堂,已陳之矣,臣亦別無可陳者矣。上曰,旣稱碩人,又言俁俁,碩人與俁俁,蓋有異義耶?鳳振曰,碩人云者,以德言之也,俁俁者,言其容貌也。上曰,有力如虎,執轡如組,似非伶官之事,而此言如此,則其意蓋應俁俁而言之歟?鳳振曰,今此碩人,不但善於伶官,亦能有如虎之力,且善御馬,正是多才多藝之人,而不能見用,故其言如此矣。上曰,此言顔如渥赭,公言錫爵,必稱渥赭而錫爵者,何義耶?鳳振曰,今以碩人俁俁,執籥秉翟等句看之,則其氣像之表著者亦好,而公言錫爵,待以賤者,故特言渥赭者,卽自嘲其徒以狀貌之美,獲其錫爵之禮矣。命周曰,雖以外面見之,亦可知其爲賢人,而待之以伶人,故其自稱如是矣。上曰,此詩之碩人,亦抱關擊柝之類乎?鳳振曰,抱關擊柝者,卽爲祿而仕者,故猶恭其職,而此人則已非侏儒之流,而待之以伶人,故其言不恭,此所以不同也。好敏曰,此云伶官,雖與優人稍異,而此人之才藝,豈止於執籥秉翟之任哉?錫爵,卽獻工之禮,而非待賢之物,故其言如此矣。鳳振曰,此云伶官,如周禮䩵氏鞄人之類也。上曰,此詩之自譽處易見,而自嘲處難見。何句何語是自嘲處耶?鳳振曰,其言日之方中在前,上前碩人俁俁,公言錫爵等句語,包得深愧之意,而反若誇耀者,然此等處,皆是自嘲而不拘小節,坦坦夷夷,亦有輕世肆志之意矣。上曰,西周盛時,則如此賢者,必皆見用,而得免抱關擊柝,侏儒倡優之事乎?鳳振曰,然矣。西周之時,則豈有賢者而失其位者乎?上曰,此詩之作,蓋在何時耶?鳳振曰,以上下數篇參見,則似是衛宣公時之詩也。上曰,衛宣公,立於周之何王時耶?鳳振曰,此是齊桓公以後之時,而未能詳知其某時也。上曰,大抵平王以後時乎?鳳振曰,然矣。上曰,今此碩人之辭,無一怨其不見用於時君,而但思西方之美人,則其賢可知,而其輕世肆志之意,最可見於此詩中,何句語乎?鳳振曰,不言其衰世之事,而但言其西周之盛,則辭婉意切,其人之賢可知也。其曰云誰之思西方美人云者,可見其遠思古昔,無意斯世矣,其輕世肆志者,在於此等句矣。上曰,張子註言東方朔似之,若以此人,比諸方朔,則別無優劣之可言乎?鳳振曰,以簡兮·碩人等語看之,則其自譽自嘲之言,有似於方朔,而非可以優劣論也。命周曰,方朔善爲詼諧,自處俳優,而此人則本非俳優,而待以伶優,其所處有異矣,不必以優劣言也。好敏曰,東方朔,稱以大隱金門,今此碩人,亦仕於伶官,其人則固未嘗同,而其跡則相似矣。大凡大隱金門云者,蓋譏時君之不知賢者之在於其朝矣,此詩之旨亦以此看得,似好矣。上曰,其時世降俗微,賢者雖在,而人君不知,故賢者不欲出而爲仕,而只有輕世肆志之心乎?鳳振曰,不但此時爲然,古人言危邦不入,亂邦不居。君上若能修德,時明世平,則豈有賢者而不仕之理乎?上命掩卷。鳳振曰,本館上番,姑陞入直,已至多日,事甚未安,應敎李惟命,校理林景鎭·金啓河,副校理趙民和·權烒,旣有只推之命,竝卽牌招,推移入直,修撰尹致後,旣有只推之命,一體牌招察任,何如?上曰,依爲之。出擧條仍命經筵官以下先退,普天等退出。又命退,承史以次退出。
庚午九月十六日申時,上御涵仁亭。科次入侍時,右副承旨申溆,假注書南秉寬,記事官李光文·李紀淵,弘文提學沈象奎,藝文提學金羲淳,對讀官李魯益,以次進伏訖。上曰,玉堂何不入來乎?溆曰,玉堂,晝講罷後出去之時,路逢大臣,未得回避,致有下隷被捉之擧,故陳疏徑出矣。上命上番翰林加差對讀官。仍命科次,取三人合考訖,溆坼封奏封內。上命書傳敎曰,九日製表居首三下生員鄭東萬直赴會試,之次次上進士任百豐等,給二分。又命書傳敎曰,入格儒生,明日來待。仍命試官先退,象奎等退出,又命退。承史以次退出。
上在昌德宮。停常參·經筵。
中宮殿,藥房口傳問安。答曰,知道。
洪羲俊啓曰,來二十一日,朝參日次矣,敢稟。傳曰,停。
徐鼎輔啓曰,來二十一日,輪對日次矣,敢稟。傳曰,當次人受點,後日次待令。
洪羲俊啓曰,行大司憲李冕膺,執義宋稚圭,掌令金直淳,持平朴鳴和在外,掌令李泰淳,持平金圖遠未肅拜,監察茶時之意,敢啓。傳曰,知道。
金在昌啓曰,判敦寧吳載紹,工曹判書韓晩裕,除拜後過三日不爲出肅,竝依定式推考警責,仍卽牌招察任,何如?傳曰,允。
備忘記,安義僉使洪益聞下直,長弓一張,長箭一部,片箭一部,筒兒一箇賜給。
以應敎李惟命,校理林景鎭·金啓河,副校理趙民和·權烒,修撰尹致後·徐長輔,副修撰曺鳳振牌不進罷職傳旨,傳于徐鼎輔曰,只推。
以副修撰洪命周牌不進罷職傳旨,傳于徐鼎輔曰,只推。
傳于徐鼎輔曰,入格儒生入侍。
李永錫啓曰,藥房三提調,持湯劑來待矣。傳曰,封入。
徐鼎輔啓曰,玉堂上下番俱空,事甚未安,應敎李惟命,校理林景鎭,副校理趙民和·權烒,修撰尹致後·徐長輔,副修撰曺鳳振·洪命周,旣有只推之命,竝卽牌招,以爲推移入直之地,何如?傳曰,允。
徐鼎輔啓曰,校理金啓河疏批已下,一體牌招,何如?傳曰,允。
以應敎李惟命,校理林景鎭·金啓河,副校理趙民和·權烒,修撰尹致後·徐長輔,副修撰曺鳳振牌不進罷職傳旨,傳于徐鼎輔曰,只推。
以副修撰洪命周再牌不進罷職傳旨,傳于徐鼎輔曰,只推。
洪羲俊,以禁衛營言啓曰,本營哨官金奎浩受由過限,依例汰去之意,敢啓。傳曰,知道。
洪羲俊,以禁衛營言啓曰,謹依定式,臣光益,進詣南壇,奉審摘奸,則壇上與階砌紅箭門內外,俱爲無頉,松木則漸就蒼鬱,禁樵·守護等節,另加申飭之意,敢啓。傳曰,知道。
校理金啓河疏曰,伏以臣,才識駑劣,疢疾貞痼,初非近似於經幄之任,而臣於前後除拜,黽勉承命,冒沒登筵,絲毫莫裨,醜拙畢露,空疎之實,嘶啞之狀,皆我聖明之所嘗俯燭,則顧何取於如臣不似者,而復有此誤恩也?始焉驚惶,繼以恧縮,殆不知措躬之所也。臣雖甚愚迷,前旣冒膺矣,除非萬不獲已,固何敢荐犯違逋,甘自陷於慢命之誅哉?顧臣狗馬賤疾,症形奇怪,雖不敢一一煩瀆於黈纊之聰,而最是聲瘂之症,日深一日,蓋其痰火爲崇,藥餌蔑效,又値換節,一倍添劇,對人言語,則氣息喘促,臨卷咿唔,則舌本强澁,臣雖欲强其難强,苟然冒進,其勢末由。況今秋氣淸朗,法筵日間,典學之念,允符殷宗,惜陰之工,克配夏后,凡在講讀之列者,莫不退而攢賀,欣然相告,而臣今病在難醫,供職無路,且況諸僚徑出,番次俱空,講筵旋停,召牌荐降,而一味違傲,徒傷分義,臣罪至此,尤無所逃。玆不得不披瀝仰籲於仁覆之下。伏乞聖慈,曲賜諒察,亟許鐫免,仍治臣逋慢之罪,以肅朝綱,以安私公焉。臣方丐免,不容贅他,而事在目前,玆敢附陳焉。今年諸道秋事,可謂近於免歉,而竊聽農民之言,則擧皆曰今年甚於去年,蓋去年則雖曰大無,而屢豐之餘,儲蓄稍裕,大賑之際,帑藏盡發,凡係蠲布·停糴等節,靡不用極。故幾萬生靈,幸免溝壑,而至若今年,則力作之新穀,猶不足於嗣歲,停退之積欠,必取盈於舊額,雖逢大熟之歲,尙患其不給,況此纔甦於十生九死之餘,而歲且僅僅免歉者乎?其所謂甚於去年云者,誠非過語,而宋臣蘇軾之積欠狀所論豐年不如凶年者,眞畫出窮民之情矣。大抵今秋穡事,便是俗所謂龜文農也。一邑之內,而南北之豐歉各異,一坪之間,而彼此之優劣縣殊,籍曰免歉,而雖謂之不免於歉,可也。昔我肅宗大王下敎,若曰纔經大侵,譬如大病之人,氣血未復,其令該曹·該廳,上年停捧之田稅全減,大同則量減,以示朝家之德意,猗歟,我聖祖恤民之政,實爲今日繼述之謨。伏願殿下,亟令廟堂,量宜措劃,得以宣布我聖上拯濟元元之德,不勝幸甚。臣無任云云。省疏具悉。所陳俱有條理,令廟亟加商確,以盡濟民之策事,分付,爾其勿辭察職。
庚午九月十七日辰時,上御涵仁亭。入格儒生入侍時,左副承旨徐鼎輔,假注書南秉寬,記事官李光文·李紀淵,以次進伏訖。上命入格儒生,以次奏姓名。生員鄭東萬,進奏姓名。上曰,年幾何?東萬曰,三十九矣。上曰,近族立朝者,誰也?東萬曰,兵曹參知臣鄭東榦,卽臣從兄也。進士任百豐·洪益聞,進奏姓名訖。上命儒生先退。又命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
洪羲俊啓曰,行大司憲李冕膺,執義宋稚圭,掌令金直淳,持平朴鳴和在外,掌令李泰淳,持平金圖遠未肅拜,監察茶時之意,敢啓。傳曰,知道。
徐鼎輔啓曰,玉堂上下番俱空,事甚未安,應敎李惟命,校理林景鎭·金啓河,副校理趙民和·權烒,修撰徐長輔·尹致後,副修撰曺鳳振·洪命周,旣有只推之命,竝更牌招,以爲推移入直之地,何如?傳曰,允。
金在昌啓曰,今九月二十日,祿都目政事爲之之意,敢啓。傳曰,知道。
洪羲俊啓曰,卽者義禁府都事來言,時囚毋得過三日滯囚,曾有定式矣。時囚罪人徐觀淳議處及丁厚祥·尹義度·李鍾仁等擊錚及上言回啓,當爲擧行,而判義禁朴宗來在外,次堂例不得擧行云,何以爲之?敢稟。傳曰,次堂擧行。
李永錫啓曰,藥房三提調,持湯劑來待矣。傳曰,封入。
洪羲俊啓曰,卽者義禁府都事來言,時囚移處及上言擊錚回啓,次堂擧行事,命下,而同義禁韓致應·朴宗京·金魯敬,俱有身病,不得擧行云,竝卽牌招,何如?傳曰,判義禁許遞,前望單子入之,待下批牌招察任。
判義禁前望單子入之,韓晩裕落點。
徐鼎輔啓曰,應敎李惟命,校理金啓河,副校理趙民和·權烒,修撰尹致後·徐長輔,副修撰曺鳳振·洪命周牌不進,校理林景鎭疏批未下,玉堂上下番俱空,事甚未安,副應敎未差之代,政官牌招,開政差出,待下批仍卽牌招入直,何如?傳曰,違牌人只推,更爲牌招。
洪羲俊啓曰,判義禁韓晩裕牌不進推考傳旨,今方捧入,而開坐命下之後,如是違牌,事甚未安,更爲牌招,同義禁韓致應·朴宗京·金魯敬,一體牌招,以爲開坐之地,何如?傳曰,允。
金在昌,以吏曹言啓曰,今庚午式年監試初試試官,當爲磨鍊擬入,而參判李肇源未肅拜,令政院牌招,以爲同參之地,何如?傳曰,允。
金在昌,以吏曹言啓曰,今庚午式年監試初試試官中,時無職名人,令該曹口傳付軍職,何如?傳曰,允。
兵曹口傳政事,副司果單李沆·申星模。
以一所試官徐長輔,二所試官洪命周牌不進罷職傳旨,傳于金在昌曰,只推。
徐鼎輔,以禮曹言啓曰,今此式年監試初試一所,設場於本曹矣,上直郞廳,依例朝房直宿之意,敢啓。傳曰,知道。
徐鼎輔,以備邊司言啓曰,今番科場,京鄕赴擧之士,比前甚多,一二所場內,勢必有難容之慮云。在前如此之時,一所則通中樞府,二所則通明倫堂,以爲多士容入之地,今亦依此廣設,俾無臨時窘雜之弊,兩所旣爲通場,則各差備擧行,必不無窘速之慮,量宜加差,從便分排之意,分付四館所及各該曹,何如?傳曰,允。
徐鼎輔,以式年監試初試一所試官意啓曰,今番赴試儒生,其數比前夥多,勢難俱容於一庭之內。在如前此之時,多有中樞府通同許入之例,今亦依此擧行之意,敢啓。傳曰,知道。
徐鼎輔,以監試初試二所試官意啓曰,今此初試,多士咸聚,比前過多,丕闡堂雖廣闊,而亦無以容衆,依近例通用明倫堂,使之觀光之意,敢啓。傳曰,知道。
洪羲俊,以兵曹言啓曰,五衛將丁孝元·徐鳳徵,除授在外,過限未上來,訓鍊院正朴周壽,武臣兼宣傳官林潭,俱以病難供職,呈狀乞遞,竝改差,何如?傳曰,允。
校理林景鎭疏曰,伏以臣之萬不近似於經幄之任,已悉於前後陳懇,今不敢更事䌤縷,而日前臣於病伏焦熬之中,伏奉瀛館恩除,天牌屢臨,日事逋慢,義分都隳,惶隕靡措。臣於見職,旣宿趼也,恐無可辭之端,矧又秋候日佳,講筵晝晉,聖工慥慥,惟寸陰是惜,際叨靑綾之職,獲近香案之列者,乃臣下之至願大幸也。只憂螢爝之蔑補,金根之貽愧而已,夫豈有逡巡辭避底意,而臣之老父,年過七耋,常時衰病,不離床褥,自經今夏潦暑,泄痢頻添,眞元澌綴,起居飮啖,動輒須人,近因調將之失宜,輪行感冒,一倍斗劇,症形危篤,藥餌靡效,臣方左右扶將,實無晷刻離捨之勢。召命之下,欲赴還止,徊徨屢日,益無容措,臣之情理,苟非至此,顧何敢自犯違傲,不念不俟駕之義乎?玆敢疾聲呼籲於天地父母之下。伏乞聖慈,俯垂矜察,亟削臣職,以便救護,仍治臣瀆擾之罪,以肅朝綱焉。臣無任云云。省疏具悉。所請依施。
上在昌德宮。停常參·經筵。
中宮殿,藥房口傳問安。答曰,知道。
洪羲俊啓曰,行大司憲李冕膺,執義宋稚圭,掌令金直淳,持平朴鳴和在外,掌令李泰淳未肅拜,持平金圖遠未署經,監察茶時之意,敢啓。傳曰,知道。
金在昌啓曰,左副承旨徐鼎輔,今日不爲仕進,卽爲牌招,何如?傳曰,許遞,前望單子入之,待下批牌招察任。
洪羲俊啓曰,判義禁韓晩裕再牌不進,同義禁韓致應·朴宗京·金魯敬牌不進推考傳旨,今方捧入,而開坐命下,已至經宿,如是違牌,不卽承膺,事甚未安,竝更牌招,以爲開坐之地,何如?傳曰,允。
洪羲俊啓曰,判義禁韓晩裕,同義禁韓致應·金魯敬牌不進,朴宗京再牌不進推考傳旨,今方捧入,而開坐命下,已至經宿,連事違召,不卽承膺,事甚未安。判義禁韓晩裕,同義禁韓致應·金魯敬,更爲牌招,朴宗京,所當更請牌招,而係是一日三牌,何以爲之?敢稟。傳曰,更爲牌招。
李永錫啓曰,藥房三提調,持湯劑來待矣。傳曰,封入。
以應敎李惟命,校理金啓河,副校理趙民和·權烒,修撰尹致後,副修撰曺鳳振·洪命周再牌不進罷職傳旨,傳于金在昌曰,只推。
承旨前望單子入之,李勉昇落點。
金在昌啓曰,新除授左副承旨李勉昇,時在公忠道忠州地,斯速乘馹上來事,下諭,何如?傳曰,許遞,政官牌招開政。
金在昌,以弘文館言啓曰,本館上番闕直,事甚未安,應敎李惟命,校理金啓河,副校理趙民和·權烒,修撰尹致後,副修撰曺鳳振·洪命周,旣有只推之命,竝卽牌招,以爲推移入直之地,何如?傳曰,竝許遞,與未差之代,今日政差出。
金在昌啓曰,吏曹判書朴宗慶,參判李肇源,參議李羲甲牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,更爲牌招,何如?傳曰,參議只推,與判書·參判,待明朝牌招。
趙鍾永,以戶曹言啓曰,文昭殿碑閣·蠶壇碑閣·追慕洞碑閣·淨業院碑閣·流霞亭,依定式,發遣本曹郞廳奉審,則文昭殿碑閣,西北邊春舌上塗灰剝落,防草間間脫落,蠶壇,姑無頉處,追慕洞碑閣,墻垣瓦子,間間脫落,淨業院碑閣,雨漏三庫,懸板紗籠破傷,流霞亭,雨漏七庫,千慕堂,東簷椽木一箇及廚間椽木二箇折落,四面墻垣,間間頹圮,分付各該司,使之卽速修改之意,敢啓。傳曰,知道。
趙鍾永,以戶曹言啓曰,訓鍊院慕華館,依定式,發遣本曹郞廳摘奸,則姑無頉處之意,敢啓。傳曰,知道。
洪羲俊以,摠戎廳言啓曰,北漢訓鍊都監字內,禁衛營字內城堞頹圮處,自各該營,今月二十日擇日始役,改築之意,敢啓。傳曰,知道。
金在昌,以成均館大司成意啓曰,本館入直,久任郞廳外,凡郞無敢入直,若有代員替直之事,則依下都監郞官例,草記代直事,曾有定式矣。司成未差,直講尹錫永,監試初試一所縫官進去,典籍李久源,二所縫官進去,時無入直之員,以他郞官,姑爲代直,何如?傳曰,允
上在昌德宮。停常參·經筵。
藥房都提調金思穆,提調沈象奎,副提調李永錫啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢此問安,竝爲仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。中宮殿,藥房口傳問安。答曰,知道。
進御加味健脾湯,自今日停止事,榻前下敎。
中宮殿進御達生散,自今日停止事,榻前下敎。
申溆啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
申溆啓曰,行大司憲李冕膺,執義宋稚圭,掌令金直淳,持平朴鳴和在外,掌令李泰淳未肅拜,持平金圖遠未署經,監察茶時之意,敢啓。傳曰,知道。
傳于趙鐘永曰,檢校直提學朴宗慶馳詣華寧殿,奉審摘奸,仍詣健陵·顯降園,一體奉審以來。
申溆啓曰,判義禁韓晩裕,同義禁韓致應·金魯敬再牌不進,朴宗京牌不進推考傳旨,今方捧入,而開坐命下,已至多日,連違召命,無意承膺,事體所在,誠甚未安。竝更牌招,以爲開坐之地,何如?傳曰,允。
申溆啓曰,判義禁韓晩裕,同義禁韓致應·金魯敬牌不進,朴宗京再牌不進推考傳旨,今方捧入,而開坐命下,已至多日,連事違召,無意承膺,揆以事體,萬萬未安。判義禁韓晩裕,同義禁韓致應·金魯敬,竝更牌招,朴宗京,所當更請牌招,而係是一日三牌,何以爲之?敢稟。傳曰,判義禁許遞,前望單子入之,待下批牌招察任。
判義禁望單前子入之。趙尙鎭落點。
申溆啓曰,判義禁趙尙鎭牌不進推考傳旨,今方捧入,而開坐命下,已至多日,如是違牌,不卽承膺,事甚未安。與同義禁韓致膺·金魯敬,竝更爲牌招,朴宗京,所當更請牌招,而係是一日三牌,何以爲之?敢稟。傳曰,更爲牌招。
申溆,以弘文館言啓曰,本館上番闕直,事甚未安,今日政新除授玉堂,竝待下批牌招,以爲推移入直之地,何如?傳曰,允。
有政。吏批,判書朴宗慶進,參判李肇源牌不進,參議李羲甲進,行都承旨金在昌進。以申光軾爲承旨,李惟命爲副應敎,權烒·李東煥爲校理,徐長輔·尹致後爲副校理,宋翼淵爲修撰,韓耆裕·李東冕爲副修撰,朴崙壽爲右參贊,柳春東爲兵曹佐郞。
兵批,判書李勉兢進,參判閔命爀受由,參議鄭景祚病,參知鄭東榦入直進,左副承旨申溆進。以金啓洛·趙尙鎭爲知事,朴基豐爲副摠管,金啓極·錢道碩·朴煥東爲五衛將,南章玉爲慶熙將,吳致壽爲宣傳官,尹載鐸爲訓鍊主簿,金爲文兼,李書彬爲武兼,同知單高敬柱,僉知三單尹衡東·朴與曾·崔柱鉉,副護軍李勉昇·徐鼎輔·李仁默,副司直李惟命·林景鎭·金啓河·權烒·趙民和,副司果尹致後·曺鳳振·洪命周竝單付。
金在昌啓曰,新除授同副承旨申光軾,卽爲牌招,何如?傳曰,允。
徐鼎輔,以弘文館言啓曰,新除授修撰宋翼淵,時在京畿永平地,副修撰李東冕,時在抱川地,經筵入番事緊,請竝斯速乘馹上來事,下諭。答曰,依啓。
以副應敎李惟命,校理權烒·李東煥,副校理尹致後,副修撰韓耆裕牌不進罷職傳旨,傳于徐鼎輔曰,竝許遞,前望單子入之,待下批牌招察任。
徐鼎輔,以內醫院提調意啓曰,駝酪粥,自十月初一日,當爲封進,依前例擧行事,預爲分付司僕寺之意,敢啓。傳曰,知道。
上在昌德宮。停常參·經筵。
中宮殿,藥房口傳問安。答曰,知道。
徐鼎輔啓曰,來二十五日,朝參日次矣,敢稟。傳曰,停。
徐鼎輔啓曰,行大司憲李冕膺,執義宋稚圭,掌令金直淳在外,李泰淳,持平朴鳴和未肅拜,金圖遠未署經,監察茶時之意,敢啓。傳曰,知道。
徐鼎輔啓曰,判義禁趙尙鎭,同義禁韓致應·金魯敬再牌不進,朴宗京牌不進推考傳旨,今方捧入,而開坐命下,已至多日,連事違召,不卽承膺,事甚未安。竝更牌招,以爲開坐之地,何如?傳曰,竝許遞,前望單子入之,待下批牌招察任。
以知經筵金履度初度呈辭,傳于申光軾曰,經筵不備可悶,許遞,前望單子入之,待下批牌招備員。
知經筵前望單子入之,曺允大落點。
玉堂前望單子入之,應敎朴周壽,副應敎李惟命,校理尹久東·洪命周,副校理曺鳳振,修撰金學淳,副修撰李憲琦落點。
金吾堂上前望單子入之,判義禁吳載紹,知義禁申大顯,同義禁洪義浩落點。
以副應敎李惟命,校理尹久東,副校理曺鳳振,副修撰李憲琦牌不進罷職傳旨,傳于申光軾曰,只推。
申光軾,以弘文館言啓曰,新除授校理洪命周,時在京畿高陽地,經筵入番事緊,請斯速乘馹上來事,下諭。答曰,依啓。
徐鼎輔啓曰,新除授知義禁申大顯,時無職名,令該曹口傳付軍職,何如?傳曰,允。
兵曹口傳政事,大護軍單申大顯。
徐鼎輔,以備邊司言啓曰,卽見黃海監司洪羲臣狀啓,則以爲,本道今年綿農,到處災傷,各樣價布,措辦無路,道內各邑,今年條各軍門·各衙門所納軍布·身布及訓局納砲保·江都所送選武布,竝限明秋,特許純錢代捧事,請令廟堂,稟旨分付矣。海西綿災,最稱丙寅,而當年純錢之請,未及於訓局砲保,嶺南綿歉,無異海西,而日前代捧之請,亦必爲分邑分等,此蓋民情,雖係切悶,軍需實屬莫重故也。本道綿農,非不知其通一道失䄒,而亦不無深淺優劣之不同,則今此狀請,災邑實邑,則初無等分,軍門衙門,則亦不區別,混請代錢者,有欠商量。道臣推考,使之更加消詳,逐邑分等,年分啓聞時,同爲陳請之意,分付,何如?傳曰,允。
徐鼎輔,以兵曹言啓曰,文臣兼宣傳官李魯集,親病沈重,武臣兼宣傳官宋文永,身病猝重,俱以勢難供職,呈狀乞遞,竝改差,何如?傳曰,允。
徐鼎輔,以義禁府言啓曰,今八月三十日幸行時,因康津縣減死遠地定配罪人丁若鏞子幼學厚祥衛外擊錚,刑曹捧供啓目判付內,令該府就議大臣後以聞事,命下矣。謹依判付內辭意,就議于大臣,則領中樞府事李時秀,判中樞府事徐龍輔·韓用龜在外,奉朝賀李敬一,右議政金思穆病未獻,左議政金載瓚以爲,獄庭無眞的所捉,故伊時果爲減死矣,以其所處減死,亦出特恩,而今乃竝與編配,便欲掉脫者,誠極無嚴。特以四件內事,雖不論罪,原供勿施何如云矣。大臣之意如此,置之,何如?傳曰,獄情無眞的,則至於減死,反異刑政之公,特爲放逐鄕里,可也。
禁府啓目粘連,廣州幼學尹義度上言,本府回啓,下詢大臣處之何如?判付內依允事,命下矣。領府事李時秀,判府徐龍輔·韓用龜在外,奉朝賀李敬一,右議政金思穆病未獻議,左議政金載瓚以爲,若使四字之說,果出其口,則對質豈無眞贓,勘罪只止放歸乎?逮獄而旣沒執捉,身故而仍屬掩昧,有若不生不滅者,宜有號冤之端,而事關鞫情,有難遽議,伏惟上裁云矣。大臣之意如此,上裁,何如?判付啓。事旣沒捉,伸辨有端,宜有參恕之義,罪名特爲蕩滌爲良如敎。又啓目粘連,抱川幼學李鍾仁上言,本府回啓,下詢大臣處之,何如?判付內,依允事命下,而領府事李時秀,判府事徐龍輔·韓用龜在外,奉朝賀李敬一,右議政金思穆病未獻議,左議政金載瓚以爲,質招旣爲落空,故特敎果命停刑,而以其身死於究竟之前,未蒙酌處之恩云者,果如所供,則無怪其不避屢瀆,有此呼冤,而獄體至重,無以到今輕議,上裁何如云矣。大臣之意如此,上裁,何如?判付啓。身死未宥,宜有稱訴,特爲許施爲良如敎。又啓目粘連,向前徐觀淳亦,死囚逃躱,至於二名,不飭之罪,在法難逭是白乎矣,觀此道啓,其所失囚,蓋緣任怨綜核之致云爾,則不待刑鎖之輸款,而其用意故縱之跡,有不可掩者是白如乎,向因大臣筵奏,如此之類,以殿牌作變及松田失火邑守令勘罪之例,公罪勘處,徐觀淳,依此律施行,何如?判付啓,依允。
上在昌德宮。停常參·經筵。
中宮殿,藥房口傳問安。答曰,知道。
申溆啓曰,行大司憲李冕膺,執義宋稚圭,掌令金直淳在外,李泰淳,持平朴鳴和未肅拜,金圖遠未署經,監察茶時之意,敢啓。傳曰,知道。
金在昌啓曰,右參贊朴崙壽,除拜後,過三日不爲出肅,依定式推考警責,仍卽牌招察任,何如?傳曰,允。
李永錫啓曰,藥房三提調,依下敎來待矣。傳曰,入侍。
李永錫啓曰,藥房三提調,持湯劑來待矣。傳曰,封入。
以公忠監司金蓍根狀啓,泰安郡守李致祐遭母喪事,傳于金在昌曰,其代使在京參判,口傳差出,使之不日辭朝。
金在昌啓曰,泰安郡守,使在京參判,口傳差出事命下,而吏曹參判李肇源未肅拜,不得擧行,卽爲牌招,何如?傳曰,允。
吏曹口傳政事,以洪聖禧爲泰安郡守。
傳于趙鐘永曰,奉審閣臣入侍。
申光軾,以弘文館言啓曰,本館下番闕直,事甚未安,副應敎李惟命,校理尹久東,副校理曹鳳振,副修撰李憲琦,旣有只推之命,竝卽牌招,以爲推移入直之地,何如?傳曰,允。
以副應敎李惟命,校理尹久東,副修撰李憲琦牌不進罷職傳旨,傳于申光軾曰,只推。
申光軾,以弘文館言啓曰,本館下番闕直,事甚未安,副應敎李惟命,校理尹久東,副修撰李憲琦,旣有只推之命,竝卽牌招,以爲推移入直之地,何如?傳曰,允。
申溆,以義禁府言啓曰,因康津縣遠地定配罪人丁若鏞子厚祥擊錚原情判付,自本府就議臣大後草記批旨內,獄情無眞的,則至於減死,反異刑政之公,特爲放逐鄕里可也事,命下,而丁若鏞,方在臺啓中,不得擧行之意,敢啓。傳曰,知道。
副校理徐長輔箚曰,伏以臣,俄伏見朝紙,知有康津縣定配罪人若鏞放逐鄕里之命矣,伏未知殿下,何爲而有此過中之擧也。噫,彼若鏞,本以邪學之淵藪,同氣之傳襲,徒黨之綢繆,萬口同傳,三尺難逃,而其時嚴鞫之下,因渠粧撰之說,特施減死之典,已是聖朝寧失不經之德意,而今乃竝與編配,便欲掉脫,究其情狀,尤極無嚴。大僚勿施之議,金吾置之啓,可以見朝廷之公議,則殿下何不循共公之論,何不念闢異之義,而遽然獨斷,特降放逐之命乎?況復情犯未覈,聲討方張,論以刑政,決不宜若是乖了矣。臣職忝論思,義難泯默,敢陳短箚,仰瀆崇嚴。伏乞聖明,淵然深思,亟寢成命焉。取進止。答曰,省箚具悉。雖大逆,若有不眞贓之跡,置之輕典,卽和勻之平義,而況此罪人,獄情旣已不明,放逐之命,豈可有失於刑政哉?勿煩。
庚午九月二十二日午時,上御涵仁亭。藥房三提調入侍時,都提調金思穆,提調沈象奎,副提調李永錫,假注書趙毅淳,記事官李光文·李紀淵,檢校直閣李魯益,以次進伏訖。思穆曰,日氣過涼,聖體,若何?上曰,一樣矣。思穆曰,寢睡·水刺之節,何如?上曰,一樣矣。思穆曰,王大妃殿氣候,何如?上曰,一樣矣。思穆曰,中宮殿諸節,一向平順乎?上曰,一如前樣矣。思穆曰,惠慶宮氣候,何如?上曰,一樣矣。思穆曰,嘉順宮氣候,何如?上曰,一樣矣。思穆曰,諸醫官方待令於閤外,使之入診,何如?上可之。賤臣承命出傳,醫官李維鑑·吳千根·吳仁豐·趙宗協·李漢臣·秦東秀·鄭重周·卞光壽,以次進伏於楹外。千根進前,診察脈候,退伏奏曰,脈體左右三部調均,而右關脈體,尙有微結之候矣。宗協進前,診察脈候,退伏奏曰,左右三部調均,脈體視前益勝。然滯候便是本來症候,而尙有餘氣,湯劑似當以消導之劑議定矣。漢臣進前,診察脈候,退伏奏曰,左右三部調均,而脈體視前益有差勝矣。重周進前,診察脈候,退伏奏曰,左右三部調均,而脈體視前快復常度矣。思穆曰,滯候近更,何如?上曰,昨今亦以滯症作苦耳。思穆曰,滯候比夏間加減,何如?以日言之,則滯候的在何時,而症候諸節,果何如?上曰,別無可以指的之症,而殆乎無時不滯,雖不知何崇,而便成宿症,間或有不滯之時,而蓋可謂終日痞滯耳。象奎曰,食滯·氣滯,症各有異,伏未知滯候症樣,何如?上曰,未知何症,而蓋所食,或不順下,膈氣亦或不順耳。象奎曰,近來大小便道,何如?醫官輩亦願詳承耳。上曰,大小便本不頻數,而蓋如常耳。象奎曰,湯劑時刻,每患太晩,始自今朝,水刺前進御,似好。故敢此仰達矣。思穆曰,近來日晷漸短,湯劑稍早進御,似甚便好矣。上曰,待食遠後服之,故每於未時進服耳。思穆曰,夕水刺,每於何時進御乎?上曰,每値人定後或二更初耳。思穆曰,出去議定湯劑以入矣。上可之。思穆曰,日前兩玉堂,因一體例間事,至於徑出,以致講筵之頉稟,此已萬萬未安,而行路之不爲回避,謂以古規,登諸章奏,事實旣不如此,則殊涉不審。前副修撰曺鳳振·洪命周,施以罷職不敍之典,何如?上曰,依爲之。出擧條進御加減養胃湯,自今日一貼式煎入。出榻敎上命都提調以下先退,思穆等以次退出。又命退,承史以次退出。
庚午九月二十二日酉時,上御誠正閣。奉審閣臣入侍時,右承旨趙鐘永,假注書南秉寬,記事官李光文·李紀淵,檢校直閣朴宗慶,以次進伏訖。上曰,華寧殿奉審,則果無頉乎?宗慶曰,奉審則殿內皆無頉矣。上曰,陵上一體奉審,則植木茂密,莎草亦無頉乎?宗慶曰,植木·莎草,果皆茂盛矣。大體臣於年前奉審後,以樹木之太稠密處,不可不有所疏剔之意仰奏者,而今則健陵樹木太盛,陵官每於春秋,非無疏剔之擧,而係是自下擧行,故有難一一疏剔矣。上曰,此外更無所奏者乎?宗慶曰,別無有頉處矣。宗慶曰,奉命之行,與他自別,閣吏之以司戶隨行,事體卽然,而臣於下去之路,有一衙眷之行,隨後營裨,曳下閣吏,裂破所着,行路駭視,事未前有。臣雖拿入厥裨,而謂以隨去衙眷云,故不得已放送,其在重事面之道,不可以事屬過境,有所容貸。該營裨,令攸司知名,嚴刑照律之意,分付,何如?上曰,依爲之。出擧條上曰,其衙眷,誰家衙眷云耶?宗慶曰,聞前嶺伯家眷云矣。仍命退,閣臣先退,宗慶退出。又命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
申溆啓曰,行大司憲李冕膺,執義宋稚圭,掌令金直淳在外,李泰淳未肅拜,持平金圖遠·朴鳴和未署經,監察茶時之意,敢啓。傳曰,知道。
李永錫啓曰,藥房三提調,持湯劑來待矣。傳曰,封入。
以副應敎李惟命,校理尹久東,副修撰李憲琦再牌不進罷職傳旨,傳于申光軾曰,只推。
傳于申光軾曰,留院上疏入之。
申光軾,以弘文館言啓曰,本館下番闕直,事甚未安,副應敎李惟命,校理尹久東,副修撰李憲琦,旣有只推之命,副修撰李東冕,自鄕上來云,竝卽牌招,以爲推移入直之地,何如?傳曰,允。
以校理尹久東,副修撰李憲琦·李東冕牌不進罷職傳旨,傳于申光軾曰,只推。
申光軾,以兵曹·訓鍊都監·禁衛營言啓曰,臣等謹依下敎,毆打掖隷之政院使令趙完壁·金繼興·金守大·李德允·金鳳瑞·朴仁大·李東根·韓景得·白光福·黃道正·黃景來·金廷三·李仁國,前仕使令崔敬福及都使令李信大等,竝爲嚴棍査問,則以爲,昨日夕陽時,別監一人,往鍾樓近處酒家,被打於院隷,今朝別監輩,欲爲雪恥,相率出去。故渠輩亦爲出去相鬪,而白光福,首倡而往,金守大·崔敬福,持劍作挐,金廷三扶執爭鬨,裂破紅衣,而至於封書齎持與否,果未知得云。各人所供,無少差錯,而其中金守大,傷處大段,故不得一例施棍,李信大,果無身犯之跡,亦無勸送之事,而身爲都使令,不能檢飭,致有此無前之擧,罪死無惜云矣。旣伏承嚴棍査問之命,爲先査實以入之意,敢啓。傳曰,知道。近來掖隷輩,全不小心,行身不謹,固已可駭,而至於今日,則出去之路,果是替番之路也。雖使有雪恥之心,渠輩何可預知他人之心乎?況當始犯科,旣是春雉之自鳴,先起一場大亂,尤豈不萬萬痛惡哉?至於持封書別監之毆刺傷處,亦有洞燭,以慢命之罪,將治掖隷之際,掖隷旣已被刺,不得卽還,納告丁寧,則何敢發明乎?此漢卽爲査拔,以首極重律配處,而若不査實,卿等難免其責。與首倡及劍拏者,次重律定罪,裂破者又其次之,敺打者又次之。雖如別監微末至賤之人,有內外之分,王人之重,使知懲戢有畏之心,可也。
以平安監司李晩秀狀啓,義州府漂淹民拯活人等論賞一款,令該曹稟處事,傳于申溆曰,當今番水災之時,諸人之出沒救命,良可嘉尙,繼以奇幸。分等論賞,俾月激勸之地事,竝爲分付廟堂。
以咸鏡監司趙德潤狀啓,安邊府釋王寺漂頹形止,論列馳啓,令廟堂稟處事,傳于申光軾曰,釋王寺所重,非凡干刹比也。其所顧助,宜倍他處,宜有別般變通,而目今民事艱難,果如道臣所奏,令廟堂取會諸堂,爛漫詳議後,稟處。
大司諫鄭觀綏疏曰,伏以臣,年淺學蔑,百無肖似,早竊科第,屢玷淸選,未及强仕之歲,而奄然廁下大夫之列,夫器滿則溢,福過則災,卽理之常,臣用是憂懼,若隕淵谷。乃者薇垣新除,遽及於千萬夢想之外,臣手奉華誥,莫省所以措躬之所也。臺閣者,淸朝之耳目也,耳目不明,則人不得以爲人,臺閣不重,則國不得以爲國。如臣之疎迂顓騃,最居人下,而揚揚然自處以耳目之官,則是裒然而如充也,瞀然而如昧也。又況一院之長,責任尤重,如非上格宸衷,下循輿望,風裁足以激揚淸濁,言議足以彰癉善惡,則莫宜居之,臣是何人,偃然以不敢當之任,視若倘來,呼唱自如,笑罵從他也哉?玆敢露章自列,仰塵崇聽。伏乞聖慈,俯垂鑑諒,特賜鐫免,以重臺選,以安微分焉。臣於上章乞免之際,伏見傳敎下者,有康津縣定配罪人若鏞放逐鄕里之命矣,伏未知殿下何爲,而有此過中之擧也。噫,彼若鏞,本以邪學之徒黨,其所傳襲而濡染者,萬口同傳,十手共指,而鞠庭粧撰,情節尤巧,善地簿配,輿憤尙切,而又況其兄若鍾,身犯大逆,旣伏王法,則盤覈其情,劓殄無遺,卽刑政之次第也。至今假貸,已是失刑之大者,而乃敢縱子鳴冤,有若微眚簿過之便欲掉脫者然,其無嚴放恣之罪,尤可痛也。伏願聖上,亟寢成命,使隄防益嚴,亂賊知懼焉。臣無任云云。省箚具悉。已諭於堂箚之批,不允。爾其勿辭察職。
上在昌德宮。停常參·經筵。
中宮殿,藥房口傳問安。答曰,知道。
趙鐘永啓曰,行大司憲李冕膺,執義宋稚圭,掌令金直淳在外,李泰淳未肅拜,持平金圖遠·朴鳴和未署經,監察茶時之意,敢啓。傳曰,知道。
李永錫啓曰,藥房三提調,持湯劑來待矣。傳曰,封入。
申光軾,以弘文館言啓曰,本館下番闕直,事甚未安,校理尹久東,副修撰李東冕·李憲琦,旣有只推之命,竝卽牌招,以爲推移入直之地,何如?傳曰,允。
以校理尹久東,副修撰李東冕牌不進罷職傳旨,傳于申光軾曰,只推。
傳于申光軾曰,發遣吏郞,諸執事淸齋與否,摘奸以來。
申光軾啓曰,明日次對,兩司當爲進參,除在外·未署經外,未肅拜人員,竝待開門牌招,何如?傳曰,允。
金在昌,以吏曹言啓曰,今此宗廟冬享大祭祭官中,時無職名人員,令該曹口傳付軍職,何如?傳曰,允。
申光軾,以兵曹·訓鍊都監·禁衛營言啓曰,毆打掖隷之政院使令査實草記批旨內,知道。近來掖隷輩,全不小心,行身不謹,固已可駭,而至於今日,則出去之路,果是替番之路也。雖使有雪恥之心,渠輩何可預知他人之心乎?況當始犯科,旣是春雉之自鳴,先起一場大亂,尤豈不萬萬痛惡哉?至於特封書別監之毆刺傷處,亦有洞燭,以慢命之罪,將治掖隷之際,掖隷旣已被刺,不得卽還,納告丁寧,則何敢發明乎?此漢卽爲査拔,以首極重律配處,而若不査實,卿等難免其責。與首唱及劍挐者,次重律定罪,裂破者又其次之,毆打者又次之。雖如別監微末至賤之人,有內外之分,王人之重,使之懲戢有畏之心,可也事,命下矣。臣等謹依傳敎,應問各人等,更爲嚴棍査問,則李仁國·黃道正·趙完璧等,以爲渠輩相率出來之路,至齋洞屛門,則金守大,逢一掖隷,持劍毆打,崔敬福,亦爲助力,而掖隷則聞是齎奉封書之人云。金守大,因其被傷,雖未棍問,諸人納供,如是昭然。崔敬福,則助力情節,果爲遲晩矣。金守太·崔敬福及當初首唱者白光福,裂破紅衣者金廷三,作黨毆打者趙完璧·金繼興·李德允·金鳳瑞·朴仁大·李東根·韓景得·黃道正·黃景采·李仁國,竝移送秋曹,分等勘處之意,敢啓。傳曰,知道。
申光軾,以刑曹言啓曰,兵曹·訓鍊都監·禁衛營啓辭內,臣等謹依下敎,毆打掖隷之政院使令趙完璧·金繼興·金守大·李德允·金鳳瑞·朴仁大·李東根·韓景得·白光福·黃道正·黃景采·金廷三·李仁國,前仕使令崔敬福及都使令李信大等,竝爲嚴猥査問,則以爲,昨日夕陽時,別監一人,往鍾樓近處酒家,被打於院隷,今朝別監輩欲爲雪恥,相率出去,渠輩亦爲出去相鬪,而白光福首唱而往,金守大·崔敬福持劍作挐,金廷三扶執爭鬪,裂破紅衣,而至於封書齎持與否,果未知得云。各人所供,無少差錯,而其中金守大,傷處大段,故不得一例施棍,李信大,果無身犯之跡,亦無勸送之事,而身爲都使令,不能檢飭,致有此無前之擧,罪死無惜云矣。旣伏承嚴棍査問之命,爲先査實以入之意,敢啓。傳曰,知道。近來掖隷輩,全不小心,行身不謹,固已可駭,而至於今日出去之路,果是替番之路也。雖使有雪恥之心,渠輩何可預知他人之心乎?況當始犯科,旣是春雉之自鳴,先起一場大亂,尤豈不萬萬痛惡哉?至於持封書別監之毆刺傷處,亦有洞燭,以慢命之罪,將治掖隷之際,掖隷旣已被刺不得卽還,納告丁寧,則何敢發明乎?此漢卽爲其査拔,以首極重律配處,而若不査實,卿等難免其責。與首倡及劍拏者,次重律定罪,裂破者又其次之,敺打者又次之。雖如別監微末至賤之人,有內外之分,王人之重,使知懲戢有畏之心,可也事,命下矣。又啓辭內,臣等謹依傳敎,應問各人等,更爲嚴棍査問,則李仁國·黃道正·趙完璧等,以爲渠輩相率出去之路,至齋洞屛門,則金守大,逢一掖隷,持劍毆打,崔敬福,亦爲助力,而掖隷則聞是齎奉封書之人云。金守大,因其被傷,雖未裩問,諸人納供,如是昭然,崔敬福,則助力情節,果爲遲晩矣。金守大·崔敬福及當初首倡者白光福,裂破紅衣者金廷三,作黨毆打者趙完璧·金繼興·李德允·金鳳瑞·朴仁大·李東根·韓景得·黃道正·黃景采·李仁國,竝移送秋曹,分等勘處之意,敢啓。傳曰,知道事,命下矣。謹依批旨內辭意,罪人金守大·崔敬福,以首極重律配處,守大全羅道順天府防踏鎭,敬福靈光郡荏子島,竝絶島定配,罪人白光福,以次重律定罪,平安道碧潼郡,流三千里定配,罪人金廷三,又其次定罪,慶尙道鎭海縣,遠地定配,罪人趙完璧等十名,又次之定罪,趙完璧黃海道康翎縣,金繼興鳳山郡,李德允谷山府,金鳳瑞江原道三陟府,黃道正江陵府,李東根蔚珍縣,韓景得麟蹄縣,朴仁大公忠道鎭岑縣,黃景采黃澗縣,李仁國鴻山縣,竝徒三年定配所,竝卽押送之意,敢啓。傳曰,知道。
申光軾,以刑曹言啓曰,今九月二十二日奉審閣臣入侍時,檢校直提學朴宗慶所啓,奉命之行,與他自別,閣吏之以司戶隨行,事體卽然,而臣於下去之路,有一衙眷之行,隨後營裨,曳下閣吏,裂破所着,行路駭視,事未前有。臣雖拿入厥裨,而謂以隨去衙眷云,故不得已放送,其在重事面之道,不可以事屬過境,有所容貸,該營裨,令攸司知名,嚴刑照律之意,分付,何如?上曰,依爲之事,命下矣。謹按律文,則大明律毆制使條有曰,凡奉制命出使,而毆之者,杖一百徒三年。該營裨鄭澤祐,依此律照勘,杖一百收贖後,徒三年定配於公忠道保寧縣,卽爲押送,而令配所道臣,待用刑,嚴刑懲礪之意,分付,何如?傳曰,允。
禁府啓目,南挑浦前萬戶高道明原情云云。問目內辭緣,泛稱遲晩,所當請刑是白乎矣,時値停刑,有不可循例擧行,議處,何如?判付啓,依允。又照目,粘連唐津縣監徐觀淳矣,本府議啓內,死囚逃躱,至於二名,不飭之罪,在法難逭是白乎矣,觀此道啓,其所失囚,蓋緣任怨綜核之致云爾,則不待刑鎖之輸款,而其用意故縱之跡,有不可掩者是白如乎,向因大臣筵奏,如此之類,以殿牌作變及松田失火邑守令勘罪之例,公罪勘處,依此律施行罪,杖七十徒一年半定配,以公罪收贖,啓奉敎,依允爲旀,功議各減一等爲良如敎。
副應敎李惟命疏曰,伏以臣,性本愚魯,學又空疎,初不近似於論思之任,而前後冒膺,亦已屢矣,每一登筵,醜拙畢露,居常愧懼,若隕淵谷,不意玆者,誤恩復加,二日之間,除旨聯翩,以臣代臣,殆若非此莫可者,臣誠惶隕感激,益不知措躬之所也。顧今館直不備,法筵間停,臣忝在侍講之列,豈敢爲逡巡之計,而第臣篤老偏母,素抱貞疾,寧日恒少,近因日候之過涼,添以痰眩之症,飮啖全廢,眞元凜綴,諸般證情,極其危厲,臣方左右扶將,離捨無路,召命之下,連事違傲,逋慢之罪,實無所逃。玆敢略暴情懇,仰籲於天地父母之前。伏乞聖慈,俯賜鑑諒,亟削臣職,以便救護,仍臣治瀆擾之罪,以肅朝綱焉。臣於請急之章,不宜贅他,而事在目下有難泯默,敢此附陳,惟聖明,垂察焉。昨日館僚,以康津縣定配罪人丁若鏞事,有所陳箚,而臣未及出肅,不得聯參,私竊憂慨,不能自已,及夫批旨之下,尙靳允兪之音,臣於此,益不覺瞿然失圖也。噫,彼若鏞,本以邪學之徒,傳襲於同氣,淵藪於黨與,論其罪犯,三尺難逭。其時減死之典,已爲失刑之甚,而今其子,肆然擊錚,竝與編配而乃欲掉脫,究厥情狀,尤極無嚴。又況眞贓未覈,聲討方張,豈可遽然放逐,不少持難耶?伏願殿下,更加三思,亟寢成命,以示闢異之義焉。臣無任云云。省疏具悉。已諭於前批,爾其勿辭救護。
副修撰李憲琦疏曰,伏以臣,曲荷閔覆之聖恩,獲解史官之職名,退尋醫藥,將護病母者,倏然歲再周矣。簪筆周旋,若隔前塵軒墀戀結,至勞夢想,千萬不自意,玉署特點,乃在是際,除書耀目,庚牌臨門,格外之恩,四隣爲聳,以日夜攢祝之忱,抱歲月逖違之歎,豈不思竭蹶趨承,挾冊登筵,一觀咫尺之耿光,粗伸犬馬之微誠哉?第臣於此,有阻鐵限於前,而負大何於後者,卽時政記之未修納是也。翰林之修史前陞六,其來雖云遠矣,其例雖已久矣,要知未修史而行實職,則國朝四百年來,實無是例。蓋莫嚴者史事,莫要者史官。故立法之謹嚴,乃如此耳。臣以菲質鈍才,往嘗濫叨,不克擧職,蒙遞以來,母病日益沈痼,方寸憂亂,念未及他,繼以重嬰疾病,出沒死生,亦及年餘,至于今宛轉床玆,彤管之竊記,雖已屬草,蘭臺之祕藏,尙未成書,荏苒因循,遂經歲年,情非由於得己,罪實涉於玩惕,每自思惟,惶汗浹背。今於特授之下,雖欲含恩怵分,冒沒出脚,其勢末由,此臣所謂阻鐵限而負大何也。伏惟日月之明,未及俯燭其實狀,而遂有此誤恩也。玆敢略具文字,備陳其實,若其淸選之不合玷汚,私情之有難離捨,亦不敢張皇煩陳。伏乞聖明,俯垂諒察,亟命鐫遞臣見職,仍治臣逋慢之罪,以爲方命溺職者之戒焉。臣無任云云。省疏具悉。爾其勿辭救護,待修史察任。
上在昌德宮。停常參·經筵。
藥房都提調金思穆,提調沈象奎,副提調李永錫啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳擧聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢此問安,竝爲仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。中宮殿,藥房口傳問安。答曰,知道。
李永錫啓曰,藥房三提調,持湯劑來待矣。傳曰,封入。
申溆啓曰,行大司憲李冕膺,執義宋稚圭,掌令金直淳在外,李泰淳牌不進,持平金圖遠·朴鳴和未署經,監察茶時之意,敢啓。傳曰,知道。
以掌令李泰淳,獻納朴綺壽,正言尹應大牌不進罷職傳旨,傳于申溆曰,只推。
傳于申光軾曰,禮房承旨馳詣受香諸處,奉審摘奸以來。
申溆啓曰,禁衛大將李光益,御營大將李堯憲,以東·南關王廟獻官,今方受香出去矣。所佩命召,竝來請還納,何以爲之,而將兵之任,不可一刻無摠察之人,何以爲之?敢稟。傳曰,仍佩往來。禁將,訓將兼察,御將,扈衛大將兼察。
申溆啓曰,禁將,以訓將兼察,御將,以扈衛大將兼察事,命下矣。兼察禁衛大將李得濟,兼察御營大將金祖淳,竝卽牌招,聽傳敎,何如?傳曰,允。
傳于申溆曰,大臣·備局堂上引見。
申光軾,以弘文館言啓曰,本館下番闕直,事甚未安,校理尹久東,副修撰李東冕,旣有只推之命,竝卽牌招,以爲推移入直之地,何如?傳曰,允。
以校理尹久東,副修撰李東冕牌不進罷職傳旨,傳于申光軾曰,只推。
申光軾,以弘文館言啓曰,本館下番闕直,事甚未安,副修撰李東冕,旣有只推之命,修撰宋翼淵,自鄕上來云,竝卽牌招,以爲推移入直之地,何如?傳曰,允。
申光軾啓曰,卽者禮曹郞廳來言,今此宗廟冬享大祭犧牲看品,小宗伯當爲進參,而參判吳泰賢在外,無以擧行云,何以爲之?敢稟。傳曰,許遞,政官牌招開政。
有政。吏批,判書朴宗慶進,參判李肇源牌不進,參議李羲甲牌不進,同副承旨申光軾進。啓曰,刑曹判書,今當差出,而擬望之人乏少,政府西壁竝擬,何如?傳曰,允。以金履載爲大司諫,朴宗來爲禮曹判書,李好敏爲禮曹參判,金羲淳爲刑曹判書,閔耆顯爲同義禁,權烒爲司成,愼必復爲典籍,李燮爲高山察訪。
以校理望單子,傳于申光軾曰,飭已施矣,仍任前職。
以副校理望單子,傳于申光軾曰,飭已施矣,仍任前職。
吏批,再政。校理單洪命周,副校理單曺鳳振,已上仍任前職事,承傳。
兵批,判書李勉兢病,參判閔命爀病,參議鄭景祚入直進,參知鄭東榦病,左副承旨申溆進。同知單金啓極,護軍吳泰賢,副護軍鄭觀綏,副司直權烒·李東煥·尹致後,副司果韓耆裕竝單付。
以吏曹參議李羲甲牌不進罷職傳旨,傳于申光軾曰,只推。
申光軾,以吏曹言啓曰,上京守令,催促下送,未下直守令,亦令當日辭朝事,命下矣。自臣曹催促,則未下直守令安州牧使金照周,廣州判官金思稙,泰川縣監李潞,俱爲辭朝,受由上京守令唐津縣監徐觀淳,海州判官沈能岳,方爲下去,松禾縣監權中緝,時在公忠道淸風地,眞寶縣監魏迪喆,時在咸鏡道咸興地云,以卽爲還官之意,自臣曹,今方關飭兩道道臣處,而萬頃縣令李儒燁,茂長縣監李允謙,俱以爲親病沈重,萬無離捨還任之望云,而終不下去,事體所在,誠極未安。李儒燁·李允謙,竝令該府,拿問處之,何如?傳曰,兩守令改差。
申溆,以摠戎廳言啓曰,北漢訓鍊都監字內城堞頹圮處,自該營,今月二十日始役,今日畢築之意,敢啓。傳曰,知道。
申溆,以義禁府言啓曰,時囚罪人徐觀淳,杖七十徒一年半定配,公罪收贖,照律公事判付內,依允,功議各減一等事,命下矣。徐觀淳,功議各減一等,減徒加杖,杖一百,以公罪收贖,放送之意,敢啓。傳曰,知道。
大司諫鄭觀綏疏曰,伏以臣於日前,猥陳不稱之實,兼控必遞之義,辭未足以感尊,誠未足以格天,及伏奉批旨下者,兪音甚邈,臣於是,惶隕踧踖,益不知措躬之所也。臣聞國家官人,必審其望實也,故上無誤簡之失,人臣事君,必量其才能也,故下無冒進之嫌,而第今見識,尤非愚鹵如臣,空疎如臣者所可一日虛縻。抑又臣有偏母,素抱貞疾,自數日以來,宿病挾感闖發,症形徒劇,食飮全却,元氣漸脫,房闥之內,轉側須人,臣無他兄弟,在傍扶護,晷刻難離,目下症情,實非時日救護而差減,則臣情焦遑,將何以供職乎?賓對有命,庚牌儼臨,末由趨進,冒犯違傲,不得不冒昧仰籲於孝理之下。伏乞天地父母,曲察情懇之悶迫,亟遞臣職,俾得專意救護焉?臣無任云云。省疏具悉。所請依施。
庚午九月二十五日辰時,上御誠正閣。大臣·備局堂上引見入侍時,左副承旨申溆,假注書南秉寬,事變假注書金文澤,記事官李光文·李紀淵,左議政金載瓚,右議政金思穆,行戶曹判書沈象奎,右參贊朴崙壽,行大護軍金羲淳,吏曹判書朴宗慶,行護軍李得濟·李溏,校理徐長輔,以次進伏訖。載瓚曰,近日日候,朝則霜寒,晩則稍暄,聖體,若何?上曰,一樣矣。載瓚曰,寢睡·水刺之節,何如?上曰,一樣矣。載瓚曰,王大妃殿氣候,何如?上曰,一樣矣。載瓚曰,中宮殿氣候,何如?上曰,與前一樣矣。載瓚曰,惠慶宮氣候,何如?上曰,一樣矣。載瓚曰,嘉順宮氣候,何如?上曰,自數日內,有感候靡寧,而兼有咳嗽矣。載瓚曰,伏未知諸節,若何?上曰,似是一時微感矣。載瓚曰,近來日候不調,閭閻間,輪感亦間或有之矣。思穆曰,湯劑進御,今已爲四貼矣,奏效動靜,果有之乎?上曰,別無顯效矣。思穆曰,今番湯劑,固非調理之劑,而卽對症之劑。故醫官輩亦言,進御貼數,不宜過多,而以七八貼爲定,似好云,而頻頻承候,數數診察,然後始可詳議湯劑矣。如難每每召接臣等,則使醫官輩,朝夕待令,隨症下敎,恐好矣。上曰,當觀勢爲之矣。思穆曰,俄聞承候官所傳,則嘉順宮靡寧之節,卽一時微感,而且有咳嗽之候矣。與諸醫官爛議,以杏吉飮,俄已議定矣。上曰,次對爲之。載瓚曰,以咸鏡監司趙德潤狀啓,安邊釋王寺水災有頉處登聞事,有令廟堂,取會諸堂,爛漫詳議後稟處之命矣。取見其狀啓,則以爲,本寺仁智寮·龍飛樓·暎月樓·隱仙庵,全體頹仆,其餘翼廊·僧堂·水閣,亦竝頹落,惟碑閣,幸得完全,而碑閣左右補築處,今幾訖功,其中仁智寮·龍飛樓新碑閣,關係莫重,其所保護鞏固之道,亶在於塡築缺處,拓退水道,而事役浩大,所入財力,姑難臆料。目今南關慘歉,方患接濟,則此時役民,非敢議到,不可無別般措劃,及時董役,請令廟堂稟處矣。本寺修補之役,所重有在,與他寺觀改建之擧,大有不同,事當及時經紀,不容延拖,而但以前後啓聞觀之,功役極爲浩大,財力亦當夥多,而遠外料度,有若懸空沒把,日前以容入將爲幾何,區劃亦有何策之意,筵稟後關問道臣矣。姑待其論理啓聞,指而一稟定,往復停當之際,寒節已近,此時始役,已非其時,且災歲勞民,亦必添弊,待開春從長措備,相時經紀,實爲方便之道。與諸宰爛商,而僉議俱爲如此,故敢此仰達矣。上曰,依爲之。出擧條仍敎曰,待春修改,事勢俱便乎?載瓚曰,然矣,不可不開春後營建,而大凡寺刹之建造,莫如使僧徒,任其工役,其專心致志,大有勝於凡匠矣。行當移關該道,相議于監司,而畢竟以是爲定,似好矣。載瓚曰,以平安監司李晩秀,義州漂渰拯活人論賞狀啓,傳曰,當今番水災之時,諸人之出沒救命,良可嘉尙,繼以奇幸。分等論賞,俾有激勸之地事,分付廟堂事,命下矣。灣府今夏水災,殆近古所無,而觀此啓語,則苟非邑校拚死出力之功,則島沿幾千生民,將何以拯活乎?所拯人口,雖不無多少之別,而蓋其忘生活人,其功則無異。至於定州嘉善金養直,旣居他邑,且非官任,而特以氣意所激,捐出一千巨貨,救得三百災戶者,與嶺·湖補賑千石以上之人,實無異同。且加資旣非所願云,依補賑施賞之例,五衛將,待窠隨卽除授。本邑幼學李宅謙,作筏拯人,旣過二百餘口,又復多日私賑,延活垂死之喘,斫給幾百邱木,俾爲構接者,不但爲拯救之功而已。合施優典,令道臣,道內齋郞,待窠特差。麟山僉使鄭義鎭,雖是乘障之任,旣異牧民之官,而生口則以館以賑,漂尸則隨拯隨瘞,兼以米醬,賙及饑民者,不可不別施殊賞,待準窠,相當職從願除授。其餘諸校,自有應施之典,令該曹稟處,何如?上曰,依爲之。出擧條載瓚曰,頃因義州慰諭御史筵奏,以本邑田稅虛錄之弊,査實釐革之意,筵稟行會矣。卽見道臣之擧邑報報本司,則以爲,本邑田結,執災則不許永頉,入錄則每責加起,逐年十四五結之虛錄,今爲三百五十二結之多。故自該庫,不得不替納本稅,將至於白徵民間云。本邑,以邊上重地,薄賦募民,國朝之別加軫恤者,而今乃虛張無土之田,勒捧無田之稅,自庫替納,而庫穀若盡,則勢將斂民,而民無以支存,旣已上徹之後,則豈可使之一日仍置哉?一依江界已施之典,虛錄三百五十二結,亟令頉給,此後則從實起會錄,無得以一把束濫執之意,分付該曹及該道,何如?上曰,依爲之。出擧條載瓚曰,卽見平安監司李晩秀狀啓,則盛陳穀摠漸縮之弊,仍以裕穀之道,設爲三條,一一敷奏。一則惠民穀二萬石之還錄餉簿也,一則私賑穀之勿爲改色,每年糶糴也,一則別備錢之自明年換穀添還也。蓋本道元還,逐歲見縮,以今年而較昨年,已爲近十萬石之減摠,若此無已,則退計十數年,將爲無穀之道云者,不是過語也。苟求弊本,則京各司作錢之故也。今則各爲經費,欲罷不能,此所謂說易而救難者也。若有一分少裕之策,則汲汲措處,無或少緩,然後庶可爲牽架支保之道,而以言乎惠民穀,則日前本司覆啓,已發其端,而此乃元餉之不得已移屬壯營者,則壯營撤罷之後,固當還作元餉,而反爲劃付民庫,派分列邑,餉穀所重,顧當何如?而是豈視作冗剩之物,作爲閑漫之需者耶?又況擧全道穀渴之時,豈可使幾萬石正還,一去不復乎?但義州事勢,急如燃眉,而他沒方策,雖以一萬石移給,而此亦非守經之策也。此外餘數,旣有三萬七千石,則事當竝付餉簿,而第念各邑民庫,以此聊賴,已爲十年,而今忽奪此與彼,則反失惠民之意,本姑從道臣之言,以一萬七千石,仍付民庫,俾免斂民之弊,二萬石則卽令還作正還,自明年糶糴取耗,斷不可已也。以言乎私賑穀,則在昔穀裕之時,穀多反爲民弊,故以此賑後餘資及道倅臣別備者,名之以私賑穀,別立名目,庸備荒政,只使之三年一改色,以爲備不虞紓民力之資矣。今則穀縮而生穀無路,民窮而裕民沒策,而是穀則所謂積儲者,反成陳腐,所謂無耗者,徒添奸弄,有其名而無其實,久矣。亦依道臣之言,與半分之穀,一體半分,以爲逐年捧耗之地,而第念賑穀改色,本意則有在,亦不可使仍爲永罷,待本道穀裕之後,還爲改色,恐似得宜。以言乎別備錢,則此乃道臣餘廩之資,元非公家惟正之物,而只緣經用之不敷,始不免權宜取用,而仍以爲不易之恒式,揆以事體,極爲苟艱。況用後餘石,每年爲二萬七千兩,而公私之間,兩無所當,只爲尾閭之洩而止,則道臣作穀添餉之說,最爲便宜。狀請三條,竝依狀請許施,而始自明年施行,而錢穀交換之際,民易受弊,以京各司錢作條,依詳定例相換,穀則仍留於各該邑,錢則上送於各該司,以爲兩相便當之地。如是定式之後,雖本衙門,無得混侵此穀,另立成憲,而節目及成冊等節,竝依道啓許施之意,分付該道及各該衙門,何如?上曰,依爲之。出擧條載瓚曰,卽見全羅右水使所報,則以爲,古群山僉使,今則還復久勤之窠,勢將廢棄營將時新設之例,而本鎭有法聖鎭移來防牌船一隻,將卒給料,改般物力,以本鎭句管船儲置米,用下矣。昨年停退之後,本穀耗縮,實無他辦出之道爲辭矣。該鎭旣罷,營將還屬久勤窠,則不當仍置防船名色,況今給料改船等物力,自該鎭無以排用,又無從他區處之道,該鎭防船,永爲革罷,何如?上曰,依爲之。出擧條載瓚曰,今聞兵判言送,式年武科初試,定在十月初四日。當此內外試射停廢之日,城內有難設場,砲放尤爲未安,事當移設於城外,而旣無試官住接之所,亦多射基不便之處。曾於乙卯閏六月式年武科會試時,華城動駕相値,武科會試,因下敎合設於慕華館,應辦則令戶曹,量宜均排,貫革防牌,亦勿稟旨,從便多設矣。旣有已例,今番亦依此擧行之意,分付各該司,何如?上曰,依爲之。出擧條載瓚曰,各邑之檢田執災,此時方殷,而聞多有上京守令,又不無仍爲圖遞者云。賑邑之限今年勿許遞易,臣旣有筵奏定奪者,則自該曹該道,亦豈可曲循乎?各別催促,使之當日下去,新除授未下直守令,亦令當日辭朝,何如?上曰,依爲之。出擧條載瓚曰,臣以司僕事,有仰達者矣。本司所屬各牧場,以該牧所在牧馬實數,春秋修報,自本寺別單啓下,而惟楊州牧場,每朔月終,修報入啓,且各牧場,則只有元放馬名色,而楊州則以元放馬·內下馬兩名色,列書啓下,每朔煩啓,事涉屑越,別立名色,亦甚煩疊,此後依他牧場例,以元放馬,通同修報,而只春秋等啓下,何如?上曰,依爲之。出擧條載瓚曰,上通使燕貿諸種中,白絲一種,最是稀貴,而價本上下,則自來不敷,每爲渠輩自備添補。然而蓋有他物許多種渾貿者,故折長而補短,剩此而添彼,不敢爲稱冤之計矣,今則燕貿諸種,皆已權減,獨白絲一種,特以尙方緊需,依例貿來,而我國所給之價,比諸彼中定價,不啻半減,今無籍手沾潤之資,徒爲白地添補之患。渠輩以此,屢訴於本院及該曹,至呈於廟堂。本事之如何姑捨,以外面觀之,則亦甚苟艱,故敢此仰達,而戶判旣兼本院提擧,且方登筵,下詢處之,恐好矣。上曰,戶判之意,何如?象奎曰,元來燕貿諸種,自戶曹給價者甚厚,而至於白絲一種,我國定例頗少,而彼中貿價甚貴,譯官輩不無添價貿來之慮,而特以他物種價本之豐裕剩餘,不至大段爲渠輩之弊,渠輩亦不敢爲稱冤之端矣。前前戶判臣李晩秀,以歉歲停貿,筵稟蒙允,而白絲一種,所用甚緊,故旣不得一例停貿,則渠輩之稱冤呈訴,無或怪矣,而今若竝與白絲而停貿,則白絲最爲尙方之緊需,而不可無者也。若使戶曹,優給價本,則定例固不可變更矣。又若以一時權宜,依眞絲廛時價例,加定上下,則亦恐爲後例矣。蓋使燕貿諸種,無論白絲與他物,倂爲權減,而特自尙方,以別貿白絲一種樣,依眞絲廛時價上下例,使之貿來,則在渠輩,無自備添補之弊,在朝家,無變更定例之擧,而本院緊需,則自可無闕矣。以此爲之,恐合事宜矣。上可之。載瓚曰,講定倭譯書啓,纔已入來矣。待其了事上來,信使議定差送矣。上曰,通信使,何時差出,而何間發送耶?載瓚曰,彼人所願,則信使欲於歲前迎接,而我國事勢,恐難準副,春初可以入送矣。上曰,通信使,以誰某爲定,而自銓曹差出乎?載瓚曰,尙未有定,而當自銓曹差出矣。宗慶曰,在前則自廟堂差出矣,英廟朝以後,始定爲問于大臣差出矣。象奎曰,近日八道穀簿日縮,今則所謂戶曹軍資穀,亦告罄矣,而只有常賑穀名色,方外經用,皆取給於此,而用處倍蓰,凡干恤典,亦皆取用於此中矣。近來恤典甚廣,數十戶以上,自有元恤典,而又有別恤典題給之敎,每與元恤典,其數無異矣。在前則元恤典,亦特示別般顧恤之意,而今則別恤典,便成元恤典之例,凡在恤民之政,何愛乎如干穀物,而統論八道一年除減,則亦云夥多矣。臣未敢知惠恤之澤,果能一一下究,而彼百姓,亦能知朝家軫念之意,若是藹然,而所費之如是夥多者乎?若此不已,則只有恩渴之慮而已。在昔先朝,咸興四百餘戶燒燼時,別恤典不過稷一石而已,今則十戶以上別恤,與元恤無異,皆從賑廳而出焉,靡穀莫此爲甚。詢于惠堂,特軫其弊,似宜。故敢此仰達矣。上曰,月終則不入於別恤典乎?宗慶曰,近來燒戶甚多,而恤典益廣,十戶以上,輒入於狀啓,特下別恤之恩,自上惠民之澤,莫不欽仰,而實有恩渴之慮矣。至於月終之頹壓·虎囕之類,亦有輕重緊歇自可參量者矣。大抵恤典,每在於死亡之民,而至於燒戶,自非大段,則有難一一爲施矣。上曰,曾聞十戶以上,則有恤典云,然則此亦謬例乎?宗慶曰,然矣。未必以戶數爲定矣。象奎曰,先朝丙申以後,恤典謄錄,取考似好。故臣於年前,有所仰奏者矣。上曰,其時使閣臣洪奭周,抄出以入矣。宗慶曰,大抵常賑穀取耗,以爲水旱恤典之費,而今則犯用元穀,已至千石之多矣,而各道元會穀,今皆告罄,惠廳常賑穀,亦已垂盡,此兩穀若皆盡罄,則此後自上雖有不獲已用下處,末如何矣,此誠萬萬切悶處也。上曰,然則見其人命之多寡,戶數之大小,自上參酌爲之乎?宗慶曰,然矣。上曰,邇來燒戶·漂頹等處,每每有別恤典,今已屢年矣,今忽無之,則百姓得無怪訝乎?宗慶等曰,此則不必然矣。載瓚曰,大體恩賞有限,不可不撙節矣。上曰,月終恤典則,何如也?象奎曰,他道則或有人命致傷者,則不待月終,已自本道,取儲置米,有恤典會減之例,而黃海道,則與他有異,獨有月終狀啓,乃有身還布蕩減之典矣。大抵人命致傷處,特施恩典,好矣,而其外則不必然矣。溆曰,今日賓對,兩司諸臺,無一人進參,竝推考,何如?上曰,依爲之。出擧條溆曰,俄聞注書之言,則院中日記衣布,年久蠹傷,分付該曹,宜卽改造,而所重有在,不可不一番經稟後擧行云矣。上可之。思穆曰,湯劑進御時刻,旣已進定矣,與水刺時刻,果無相値乎?上曰,別無相妨矣。王大妃殿進御加味六君子湯前方中,去烏藥·山梔,加瓜蔞仁一錢,黃芩五分,自今日五貼式,日次製入,出榻敎惠慶宮進服加味異功散,自今日停止。出榻敎嘉順宮進服加減歸脾湯停止,杏吉飮,自今日一貼式煎入。出榻敎上命大臣以下先退,載瓚等退出。又命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
申溆啓曰,行大司憲李冕膺,執義宋稚圭,掌令金直淳在外,李泰淳未肅拜,持平金圖遠·朴鳴和未署經,監察茶時之意,敢啓。傳曰,知道。
李永錫啓曰,藥房三提調,持湯劑來待矣。傳曰,封入。
傳于金在昌曰,守令未差之代,令該曹口傳差出,使之當日辭朝。
吏曹口傳政事,以柳鎬源爲萬頃縣令,趙貞喆爲茂長縣監。
以修撰宋翼淵,副修撰李東冕牌不進罷職傳旨,傳于申光軾曰,只推。
申光軾,以弘文館言啓曰,本館下番闕直,事甚未安,修撰宋翼淵,副修撰李東冕,旣有只推之命,與校理洪命周,副校理曺鳳振,竝卽牌招,以爲推移入直之地,何如?傳曰,允。
以校理洪命周,副校理曹鳳振,修撰宋翼淵,副修撰李東冕牌不進罷職傳旨,傳于申光軾曰,只推。
申光軾,以禮曹言啓曰,卽接元陵官員所報,則大王陵上莎草連爲奉審,時時灑水,則莎色帶靑,庶爲着根云矣,敢啓。傳曰,知道。
申光軾,以禮曹言啓曰,卽接西部幼學李敬文所志,則以爲,同姓九寸姪鎭綱,嫡妾俱無子,以其同姓十四寸兄鎭榮第二子完璧,欲爲繼後,兩家諸族,相議完定,而未及禮斜之前,兩邊父母,俱爲作故,拘於常規,不得循例禮斜,依定式草記稟處事,呈狀矣。凡係繼宗立後者,兩邊與受,明有可據,而不得登聞者,許令該曹,論理草記事,曾有筵奏定式,而門長李敬文所訴旣如此,依定式,李鎭榮第二子完璧,立爲李鎭綱之後,何如?傳曰,允。
申光軾,以禮曹言啓曰,卽接進士南宅寬所志,則以爲,同姓八寸弟載寬,嫡妾俱無子,以其同姓八寸兄義寬第二子貴大,欲爲繼後,兩家諸族,相議完定,而未及禮斜之前,義寬夫妻俱沒,拘於常規,不得循例禮斜,依定式草記稟處事,呈狀矣。凡係繼宗立後者,兩邊與受,明有可據,而不得登聞者,許令該曹,論理草記事,曾有筵奏定式,而門長南宅寬所訴旣如此,依定式,南義寬第二子貴大,立爲南載寬之後,何如?傳曰,允。
上在昌德宮。停常參·經筵。
中宮殿,藥房口傳問安。答曰,知道。
申溆啓曰,行大司憲李冕膺,執義宋稚圭,掌令金直淳在外,李泰淳未肅拜,持平金圖遠·朴鳴和未署經,監察茶時之意,敢啓。傳曰,知道。
申光軾啓曰,來日初一日,輪對日次矣,敢稟。傳曰,當次人受點,後日次待令。
金在昌啓曰,刑曹判書金羲淳,除拜後過三日不爲出肅,依定式推考警責,仍卽牌招察任,何如?傳曰,允。
李永錫啓曰,藥房三提調,持湯劑來待矣。傳曰,封入。
申光軾,以弘文館言啓曰,本館下番闕直,事甚未安,校理洪命周,副校理曺鳳振,修撰宋翼淵,副修撰李東冕,旣有只推之命,竝卽牌招,以爲推移入直之地,何如?傳曰,允。
以校理洪命周,副校理曺鳳振,修撰宋翼淵,副修撰李東冕牌不進罷職傳旨,傳于申光軾曰,只推,更爲嚴飭牌招。
以校理洪命周,副校理曺鳳振,修撰宋翼淵,副修撰李東冕再牌不進罷職傳旨,傳于申光軾曰,只推,更爲牌招。
申溆,以戶曹言啓曰,時御所內各司,依定式,發遣本曹正郞臣劉㵙,與兵曹參議臣鄭東榦,佐郞臣柳春東,東所衛將臣權思正,西所衛將臣南志彧,南所衛將臣嚴思勖,北所衛將臣朴與曾,眼同看審後,有頉處,別單書入,而修改則擇日擧行,何如?傳曰,允。
申溆,以訓鍊都監言啓曰,本局分授都城白岳山東邊第二城廊近處體城五間許頹圮處,今已畢築,女墻仍爲始役,把守軍兵撤罷之意,敢啓。傳曰,知道。
禁府啓目,前慶尙監司鄭晩錫原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。
副摠管李文會疏曰,伏以臣,卽接吏曹名帖,則見差景慕宮朔祭獻官。臣本無他技能,備位卿列,報效一念,只在陳力,從前享役,未敢言私矣。第臣於日前,偶嬰毒感,强疾赴直,信宿添頓,歸第調息,亦已有日,而諸症迭發,轉益危苦,身熱如烘,頭暈若霧,咳洟呻囈,委席不省,以此醜穢之狀,顧奚以冠服趨走,如儀將事乎?臣之一身顚仆,固不足恤,而誠恐莫重享禮,緣臣欠敬,玆敢不避猥越,疾聲呼籲於天地父母之前。伏乞聖明,特許變通,俾便公私,仍治臣瀆撓之罪,以肅朝綱,不勝幸甚。臣無任云云。答曰,省疏具悉。疏辭令該曹付標。
上在昌德宮。停常參·經筵。
中宮殿,藥房口傳問安。答曰,知道。
嘉順宮進服杏吉飮,自今日停止事,榻前下敎。
申溆啓曰,行大司憲李冕膺,執義宋稚圭,掌令金直淳在外,李泰淳未肅拜,持平金圖遠·朴鳴和未署經,監察茶時之意,敢啓。傳曰,知道。
申溆啓曰,卽者義禁府都事來言,時囚無得過三日滯囚,曾有定式矣。時囚罪人鄭晩錫·高道明,當爲議處,而判義禁吳載紹受由在外,次堂例不得擧行云,何以爲之?敢稟。傳曰,令次堂擧行。
李永錫啓曰,藥房三提調,持湯劑來待矣。傳曰,封入。
申光軾啓曰,副校理曺鳳振,修撰宋翼淵,副修撰李東冕三牌不進,竝依定式,禁推傳旨捧入之意,敢啓。傳曰,知道。
以副校理曺鳳振,修撰宋翼淵,副修撰李東冕三牌不進禁推傳旨,傳于申光軾曰,分揀。
以校理洪命周牌不進罷職傳旨,傳于申光軾曰,只推,更爲牌招。
禁府啓目,向前鄭晩錫亦,其所納供,旣以封啓見退,陳疏路阻,情勢窮隘,至有替啓之擧是如是白乎則,雖與無端擅行,有異是白乎乃,假都事封啓,事體甚重,已例絶罕,其擺乖格例,率爾妄作之罪,在所難免,以此照律,何如?判付啓,已削職矣,分揀放送爲良如敎。又啓目粘連,向前高道明亦,漂人問情之前,給糧救療,已違格例兺除良,人名服色之初不詳報,尤極疎忽,揆以邊情,誠極駭然,以此照律,何如?判付啓,依允。
傳于申溆曰,向見供辭,前道臣之事,極爲乖當,且況大臣筵奏,旣是無異定式,進上不擇,雖有所重,亦已受罪飭矣,一疏足也,何可復煩於登徹乎?然則前道臣之前後處事,萬萬未安,而雖有道臣之所失,承宣亦難免不審之失。若使守令罷啓之中,宜有別般措辭,必無例罷之語,未知其時入來之啓,眞有例語,故政院循例退却耶?不然則承宣焉免率爾之罪?當該捧還承旨之事,未安,甚矣。使之捧現告,從重推考,若有例語而退却云,則置之。
申溆,以備邊司言啓曰,北道先運襦衣作木三十八同零,去核木花二千一百九十斤零,照數捧上,尺量稱量後,仍爲監封,逢授於齎去禁軍處,沿路輸運及本道頒給時,各別惕念擧行,俾無尺寸斤兩從中閪失之弊事,別爲措辭關飭之意,敢啓。傳曰,知道。
申溆,以御營廳言啓曰,本廳字內惠化門南邊第四城廊近處體城六間許頹圮處,今九月二十九日爲始,改築之意,敢啓。傳曰,知道。
申溆,以御營廳言啓曰,本廳字內興仁門南邊第一城廊近處頹圮體城五間許,今已畢築矣。把守軍兵,依例撤罷,女墻仍爲始役之意,敢啓。傳曰,知道。
校理洪命周疏曰,伏以臣,謏聞蔑學,最居人下,何嘗近似於經幄論思之任,而特以感激恩造,不敢逡巡,有除輒膺,累登法筵,榮耀雖極以昵侍,私心每愧於顓蒙,退自講席,輒覺惶汗之浹背。臣之不稱是職,非但自知甚明,抑亦聖明之所悉燭,未審我殿下,奚取於臣,而一味假借,恩遞纔過一宿,特點遽下於前望。大僚之論罷未久,仍任又出於格外,臣誠惝惶感祝,莫知所以也。臣於嚮叨是職,適於講罷歸院之時,路遇大僚,而不善周旋,至有館吏捉囚之境,臣雖甚愚昧,亦具省覺,豈不知尊禮大臣之體,而第聞館中故事,凡於經筵出入之際,元無路次回避之例,故臣膠守舊規,不思通變,有此大僚之論責,臣滿心惶恧,久愈未已。不意新除旣出特恩,召牌繼以屢降,又於昨夜,飭敎截嚴,臣豈不欲竭蹶趨承,以效不俟駕之義,而難越者,體禮也,莫嚴者,廉防也。臣以體例之毁壞,始也囚吏而示警,終焉筵斥而勘罪,臣若諉以已勘,自同無故,揚揚冒進,則是沒廉忘恥之人也。堂堂王署,豈容此沒廉恥之人,充位備數爲哉?且臣自來積聚之症,近又闖作,當其衝激之時,呼吸若絶,神精昏窒,屢試針藥,尙不收效,宛轉床褥,作一籧篨,雖非情踪之義在必遞,以今病狀,實無時月內束帶供職之望。玆敢悉暴情病難强之狀。伏願聖慈,亟遞臣所帶之職,以便調病,以安私分,仍治臣瀆撓之罪,以肅朝網焉。臣方乞免,不宜贅他,而事在目下,略此附陳焉。以丁若鏞子厚祥之鳴冤,大臣之回啓甚嚴,該府之議讞得當,而放逐田里之命,出於特敎,爭執之論,發於三司而一例靳持,臣不覺瞠然失圖,繼之以憂慨之至也。噫,彼西洋邪術,實是載籍以來所未聞所未見之至誕者也。掠取釋氏堂獄之說,慫慂愚氓貨色之計,末流之弊,必將滅絶倫常,禍人家國而後而。肆我先大王,大加憂歎,屢勤辭敎,必欲感化而歸正,明示好惡,要在刑期於無刑,而惟彼龍蛇之性難化,梟獍之腸莫變,其徒寔繁,其計至憯,至於嗣永之帛書而極矣。若使邪類之計,得行於向日,則國之爲國,未可知也。言之痛心,思之顫骨,何幸貞純王大妃殿下,媢邪說之橫流,曁我殿下,遵先祖之聖意,或誅或竄,略加鋤治,而如丁若鏞者,特以未捉眞贓,置之末勘,薄竄善地,喙息自如,在渠可謂恩至渥也,德至厚也。惟當仰感俯悔,囚首縮伏之不暇,而乃敢縱其稚子,鳴錚輦路,尙不知戢,依舊跳踉之習,萬萬無嚴,此其罪合施當律,以杜後弊,而反有此萬萬非常之敎,有若微眚薄過之略未警勵,漸次疎放者然,是豈群下平日所仰望於殿下者哉?此路一開,則邪徒之戴頭假息於海島邊遠者,莫不翹首覬,鳴金上言,愈往愈繁,豈不大可寒心哉?且如若鏞者,卽若鍾之親弟,承薰之婦弟也。以若所處,以若所坐,而其子則肆然鳴冤,朝家則無難準許者,求之往牒,寧有是也?伏願殿下,軫邪種之不可不掃蕩,念隄防之亦不可少弛,亟寢丁若鏞放逐田里之命,使邪術無滋,亂徒知畏焉。臣無任云云。省疏具悉。所陳丁若鏞事,已諭堂箚批旨,而夫邪徒之嚴斥,予豈不知?若有明知不緊於此等罪犯,則亦何有一例歸之於邪徒哉?此後萬一有跳踉之跡,國之和匀自在,必有十倍於前日之事,一若鏞何有?且如是之後,邪徒依舊放肆,敢生希覬之計,則朝廷自有公議,予何費辭言之?爾其勿辭察職。
副校理曺鳳振疏曰,伏以臣,本以無似,猥叨經幄,只緣逖違,黽勉承膺,數遭登筵,醜拙畢露,蔑裂之識,旣難發蒙,鈍滯之性,動又速咎,迺至大僚請罷,而瘡疣益著矣。臣杜門縮伏,方切悚恧,不自意聖度天大,誤恩特加,薄罷旋仍,職名如故,以臣庸陋之姿,何以得此於聖明之朝也。雙擎恩批,感惶交切,實不知措躬之所矣。見今館直久曠,庚牌屢臨,又於昨夜,飭敎繼降,固當不俟駕屨,竭蹶趨承,而第念莫嚴者廉防,必愼去者就。臣自惟愆尤,尙切愧歎,顧何可諉以已勘,殆若無故,揚揚冒進,不思所以自處之道哉?臣旣自訟之不暇,則何敢爲唐突分疏之計,而大僚以古規二字之,登諸章奏爲不審,則不得不略陳梗槪,以存其事實耳。臣雖甚愚迷,亦有見聞,豈不知體統之重,等威之嚴,而甘自陷於妄率之科哉?庶官之於大僚,尊卑截然,雖在闕中,相遇則回避,居前則讓路,自是格例間應行之事,而第臣於伊日,退自講席,方歸本館,大臣在後,步武稍遠,若拱手路左,許久佇立,則論以事面,或恐如何。且聞館中古規,凡於經筵出入,元無回避之例,臣竊自以爲不回避,所以重事體也。重事體,所以尊朝廷也。信心不疑,仍還直次,遂不覺其經情直行,自歸慢猥,臣初豈敢自重而然哉?原情細究,雖出舊規之膠守,執跡驟論,似涉格例之放倒,雖欲自解,其可得乎?大抵館規云云,似此瑣節,雖未可逐一備載於謄錄,而卽所謂流來古事,衆口傳誦者也。他司古例,類多如此,恐不獨此事爲無稽,而初旣下吏替囚,末又筵斥甚嚴,則臣何必更事覼縷,多少辨釋,有若自明者哉?以此以彼,情地難安,瀛館一步,便成鐵限。且臣父阿睹之疾,近因行役,一倍添劇,委席呻痛,日事鍼焫,臣方左右扶將,情私焦迫,萬無離捨供職之望。玆不得不荐違召命,略控短章。伏乞聖慈,俯垂鑑諒,亟削臣職,以便救護,仍治臣罪,以爲昧例妄行者之戒焉。臣無任云云。省疏具悉。所陳極爲張皇,當勉來後,爾其勿辭救護,俟間行公。
修撰宋翼淵疏曰,伏以臣,有事先壠,暫往楸下,旋聞老母病報,罔夜還家,則除旨已降於其間,召牌繼臨於歸後,臣於見職,便是宿趼,雖愧濫叨,何敢必辭?情地所迫,自犯違傲,進退維谷,惶懍靡措,而第臣偏母,年幾八耋,自來癃疾,奄奄委篤,當此寒節,又挾痰喘,飮啖全却,精神俱昏,臣之歸侍,今旣多日,而左右扶將,殆不省記,雜試藥餌,訖未見效,晝宵煎泣,罔知所出,略刻離側,實無其勢。玆不得不冒陳短章,略暴衷懇。伏乞天地父母,亟遞臣檢討之職,俾便救護,仍治臣逋慢之罪,以昭法紀,千萬幸甚。臣無任云云。省疏具悉。本職許遞。
上在昌德宮。停常參·經筵。
藥房都提調金思穆,提調沈象奎,副提調李永錫啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢此問安,竝爲仰稟。答曰,知道。近日滯候,頗有差勝,本是彌留,連服湯劑,自可向愈,而養胃湯,至今日煎進,爲八貼矣。此則與前湯劑有異,合有停止之道,湯劑與停止間,諸醫詳議以入。若有診察後議定之地,則數日來,當招診醫,自內看脈,否則姑待後日次召見,以此諒悉。殿宮氣候,一樣太平。嘉順宮感候,比前復常,下情亦不勝慶幸矣。
王大妃殿·中宮殿·惠慶宮·嘉順宮,藥房口傳問安。答曰,知道。中宮殿,藥房口傳問安。答曰,知道。
進御加減養胃湯,自明日停止事,榻前下敎。
申溆啓曰,行大司憲李冕膺,執義宋稚圭,掌令金直淳在外,李泰淳未肅拜,持平金圖遠·朴鳴和未署經,監察茶時之意,敢啓。傳曰,知道。
申溆啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于申光軾曰,禮房承旨馳詣宗廟·景慕宮,奉審摘奸以來。
李永錫啓曰,藥房三提調,持湯劑來待矣。傳曰,封入。
申光軾,以弘文館言啓曰,本館下番闕直,事甚未安,副應敎李惟命由限已過,校理洪命周疏批已下,竝卽牌招,以爲推移入直之地,何如?傳曰,允。
申溆啓曰,卽者副校理徐長輔,以其親病,陳疏徑出,原疏纔捧入矣,所當直捧禁推傳旨,而此與無端徑出有異,推考,何如?傳曰,允。
申溆啓曰,副應敎李惟命,校理洪命同牌不進,副校理徐長輔·曺鳳振,副修撰李東冕受由,修撰金學淳在外,副修撰李憲琦未修史,校理一員·修撰一員未差,玉堂上下番俱空,事甚未安。應敎朴周壽,卽爲牌招入直,何如?傳曰,違牌人只推,更爲牌招。
申溆啓曰,副應敎李惟命,校理洪命周再牌不進,副校理徐長輔·曺鳳振,副修撰李東冕受由,修撰金學淳在外,副修撰李憲琦未修史,校理一員·修撰一員未差,玉堂上下番俱空,事甚未安。應敎朴周壽,卽爲牌招入直,何如?傳曰,違牌人只推,更爲牌招。
申溆,以兵曹言啓曰,今秋等能麽兒考講時,訓鍊院主簿任震白,武臣兼宣傳官林致浩·姜熙文,守門將鄭達行·崔舜鳳,三次不通,訓鍊院僉正李永植,判官李行謹·金樂九·李思謙,主簿尹載鐸,刑曹正郞安光貞,內贍寺主簿柳基常,武臣兼宣傳官吳在臣·卞永植·李憲植·趙·李邦榮·李周虎,部將申應祿·權喜成·朴濟源,守門將金重麗·張載良·金繼祖·安光烈·崔錫朋,二次不通,訓鍊院主簿金衡遠,武臣兼宣傳官孔鐵,部將鄭弘相,守門將朴基碩·高慶赫,一次不通,依定式,竝從重推考,何如?傳曰,允。
申溆,以訓鍊都監言啓曰,本局千摠柳相燁,把摠許溶,俱有身病,勢難察任,竝改差,何如?傳曰,允。
申光軾,以成均館大司成意啓曰,本館入直,久任郞廳外,凡郞無敢入直,若有代員替直之事,則依下都監郞官例,草記代直事,曾已定式矣。司成權烒差祭進去,直講尹錫永,典籍李久源,俱以身病呈旬,時無入直之員,以他郞官,姑爲代直,何如?傳曰,允。
副校理徐長輔疏曰,伏以臣之老父,素患痰廦之症,當此換節之交,長時彌留,寧日恒少,而適値番次苟艱,臣之就直,已過一旬,則晝宵憧憧之戀,固難堪遣之際,得接家信,病又添劇,寒感闖肆於外,冷痰衝亘於內,咳喘甚促,食飮全廢,委頓床笫,氣息凜綴,趁卽醫治,不容少緩,而臣自聞此報,方寸如灼,玆敢妄陳短章,徑出禁局。伏乞聖慈,亟遞臣職,俾便救護,仍治臣擅離之罪,以肅朝綱,千萬幸甚。臣無任云云。省疏具悉。爾其勿辭救護。
上在昌德宮。停常參·經筵。
卯時,有霧氣。自三更至初二日開東,灑雨下雨,測雨器水深一寸三分。
中宮殿,藥房口傳問安。答曰,知道。
本院啓曰,來初五日,朝參日次矣,敢稟。傳曰,停。
又啓曰,行大司憲李冕膺,執義宋稚圭,掌令金直淳在外,李泰淳未肅拜,持平金圖遠·朴鳴和未署經,監察茶時之意,敢啓。傳曰,知道。
又啓曰,副應敎李惟命三牌不進,依定式禁推傳旨捧入之意,敢啓。傳曰,知道。
以副應敎李惟命三牌不進禁推傳旨,傳曰,分揀,更爲牌招。
以校理洪命周牌不進罷職傳旨,傳曰,只推。
本院啓曰,副應敎李惟命疏批未下,校理一員,修撰一員未差,副校理徐長輔·曺鳳振,副修撰李東冕受由,修撰金學淳在外,副修撰李憲琦未修史,玉堂上下番俱空,已至經宿,事甚未安。應敎朴周壽,校理洪命周,竝卽牌招入直,何如?傳曰,允。受由人竝許遞,與未差之代,政官牌招開政,待下批牌招。
以應敎朴周壽牌不進罷職傳旨,傳曰,只推,更爲牌招。
以校理洪命周再牌不進罷職傳旨,傳曰,只推,更爲牌招。
以應敎朴周壽再牌不進罷職傳旨,傳曰,只推,更爲牌招。
本院啓曰,校理洪命周三牌不進,依定式禁推傳旨捧入之意,敢啓。傳曰,知道。
以校理洪命周三牌不進禁推傳旨,傳曰,分揀,更爲牌招。
有政。吏批,判書朴宗慶進,參判李肇源牌不進,參議李羲甲式暇,承旨進。以徐長輔爲校理,尹致後·李東冕爲副校理,朴宗琦爲修撰,林景鎭爲副修撰,金履度爲左參贊,金羲淳爲知經筵,申在明爲刑曹參議,柳鎬源爲萬頃縣令,趙貞喆爲茂長縣監,洪羲書爲監察,李基承爲肇慶廟別檢,學諭單李祖馨,左參贊單朴崙壽,右參贊單金履度,嘉善金就奎·韓今琦已上今加嘉義。折衝崔致綸·韓允文·崔遂敏·金聖律·金富益·洪麗一·崔斗說·崔漢億·金儆,已上今加嘉善加資事,承傳。
兵批,判書李勉兢進,參判閔命爀受由在外,參議鄭景祚入直,參知鄭東榦病,承旨進。以朴崙壽爲都摠管,吳泰賢爲副摠管,崔命健爲羽林將,李有亨爲五衛將,諸景彧爲忠翊將,鄭蓍爲都摠經歷,洪羲瑾爲文兼,洪聖益·鄭瑋爲武兼,同知單南章玉,司勇單鄭楗。
以校理徐長輔,副校理李東冕,修撰朴宗琦,副修撰林景鎭牌不進罷職傳旨,傳曰,只推,更爲牌名。
傳曰,發遣吏郞,諸執事淸齋與否,摘奸以來。
本院,以兵曹言啓曰,羽林衛將具毅和病難供職,呈狀乞遞,忠翊衛將趙學枋過限未上來,竝改差,何如?傳曰,允。
本院,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
本院,以備邊司言啓曰,卽見平安監司李晩秀分等狀啓,則肅川等七邑置之稍實,平壤等二十四邑置之之次,義州等十一邑置之尤甚,後錄諸條,竝請令廟堂,稟旨分付矣。其一,還穀尤甚邑,尤甚面里限折半,尤甚邑之次面里,之次邑尤甚面里限三分一,尤甚邑稍實面里,之次邑之次面里,稍實邑尤甚面里限四分一,以相當穀準折代捧,待明秋還作本邑事也。其一,慈母山城所屬七邑中慈山等四邑城餉限折半,許令捧留於邑倉,待明秋還納城倉事也。其一,尤甚之次邑,限明秋勿定配所事也。其一,推奴徵債,限明秋防塞事也。本道穡事,春有大有之兆,夏經極備之災,及到秋後,收成在卽,而雹霜風水,無災不有,分各邑條論,則雖有近豐之處,通一路摠言,則實非免歉之年,道臣分等,可見排比之得宜,依所請許施。至於代穀,殆成災歲應施之典者,實屬切悶。然而此等之時,亦不可無闊狹,而道啓之分邑分里,果爲精實,許令相當穀準折代捧,山餉邑捧,雖是法禁,屬邑適是災處,城餉大關民弊,而慈山·順天地旣最近,三分一,成川·殷山邑在稍遠,折半,使之捧留本邑,勿定配所,推懲防塞事,竝令依狀請施行,何如?傳曰,允。
又以備邊司言啓曰,卽見咸鏡監司趙德潤分等狀啓,則安邊等九邑,置之尤甚,北靑等十一邑,置之之次,定平等五邑鎭,置之稍實,仍以爲,安邊等五邑,長津等四邑,民情遑急,方以新還停退,飢口賙賑等事,邑牒紛紜,故姑以奠居之意,爲先申諭,而若其尤甚邑·尤甚里,不可無從便救急之道,賑濟之方,更加爛商,追于登聞計料,後錄數條,竝請令廟堂稟旨分付矣。其一,交濟久置外,無論元還餉各穀,尤甚邑三分一,之次邑四分一,稍實邑五分一,準折代捧,待明秋還作本邑,而唐米勿爲代捧事也。其一,穀簿不均,明春分還分賑時,不可無推移之道,各邑元還餉交濟穀稍裕處,參酌移劃,以爲分留時入錄事也。其一,明川以南進俸吏停止事也。其一,尤甚之次邑,限明秋勿定配所事也,其一,推奴徵債,限明秋防塞事也。北路穡事,無論南·北關諸邑,均被極備之災,論一邑之豐歉互錯,擧全坪而優劣各異,夏秋之交,災傷尤多,收成之節,日候不調,殆無純登之邑,難免近歉之歲,而至若安邊等五邑,風水之災,極其驚慘,果可謂挽近所無。道啓之如是分等,必有所十分斟量,依所請施行,新還代捧,雖救目前之民勢,必啓來後之邑弊,除非極歉之時,則不可輕許,而全道各穀,均爲失稔,九邑民憂,尤係悶急,尤甚邑三分一,之次邑四分一,稍實邑五分一準折代捧,果非過當之請,竝爲許施。若有不得已設賑處,則先啓災實,次請賙賑,乃是應行之節次,而今於分等之狀,遽論賑穀移劃之擧者,事涉不審,此則姑置,以待追後啓聞,始爲稟處,進俸吏勿令資送,勿定配所及推徵防塞事,依狀請施行之意,分付,何如?傳曰,允。
又以備邊司言啓曰,卽見全羅監司李相璜狀啓,則以爲,田種各穀,一路俱歉,而木綿一種,尤爲告災,訓局砲保錢木參半,兵曹及各軍門·各衙門保布,竝爲純錢收納事,請令廟堂稟旨分付矣。湖南民事,雖當拔例加恤,而但綿農亦如穀農,一道之內,宜有甚不甚之分,而今此不爲區別,混請代錢者,終欠核實之意,有難遽然許施,姑令各衙門少寬其限,更使之逐邑分等,追後狀請之意,分付,何如?傳曰,允。
副應敎李惟命上疏。大槪,申控懇迫之私,冀蒙鐫遞之恩事。原本未考省疏具悉。爾其勿辭救護。
上在昌德宮。停常參·經筵。
中宮殿,藥房口傳問安。答曰,知道。
本院啓曰,行大司憲李冕膺,執義宋稚圭,掌令金直淳在外,李泰淳未肅拜,持平金圖遠·朴鳴和未署經,監察茶時之意,敢啓。傳曰,知道。
傳曰,禮房承旨馳詣宗廟,奉審摘奸以來。
本院啓曰,應敎朴周壽三牌不進,依定式禁推傳旨捧入之意,敢啓。傳曰,知道。
以應敎朴周壽三牌不進禁推傳旨,傳曰,分揀。
以校理洪命周牌不進罷職傳旨,傳曰,只推,更爲牌招。
以校理徐長輔,副校理李東冕,修撰朴宗琦,副修撰林景鎭再牌不進罷職傳旨,傳曰,只推,更爲牌招。
本院啓曰,校理徐長輔,副校理李東冕,修撰朴宗琦,副修撰林景鎭牌不進,校理洪命周牌再不進,副應敎李惟命受由,副校理尹致後,修撰金學淳在外,副修撰李憲琦未修史,玉堂上下番俱空,已至多日,事甚未安。應敎朴周壽,旣有分揀之命,卽爲牌招入直,何如?傳曰,違牌人只推,更爲牌招。
又啓曰,副校理尹致後,時在全羅道任實縣,經筵入番事緊,斯速乘馹上來事,下諭,何如?傳曰,許遞,前望單子八之,待下批牌招。
又啓曰,校理洪命周三牌不進,依定式禁推傳旨捧入之意,敢啓。傳曰,知道。
以校理洪命周三牌不進禁推傳旨,傳曰,分揀。
以校理徐長輔,副校理李東冕,修撰朴宗琦,副修撰林景鎭再牌不進罷職傳旨,傳曰,只推,更爲牌招。
傳曰,飭已施矣,公忠道大興郡定配罪人琴玉聲放送事,分付該道道臣。
本院,以禮曹言啓曰,卽見東萊府使尹魯東狀啓,則以爲,信使護行差倭所贈宴禮單及裁判倭回禮單雜物,令該曹照例磨鍊爲辭矣。頃以護行差倭許接事,自廟堂草記允下,而護行差倭出來時,渡海護還裁判倭,仍差信使護行裁判事,書契同爲齎來,而自臣曹依癸未信行時裁判倭護行差倭宴禮單一體題給之例,前已磨鍊草記行會矣。今此該府使狀啓中,裁判倭,只以回禮單爲請,不以宴禮單竝擧者,蓋由於護行裁判,曾以護還裁判,已受宴禮單之故也。護行裁判題給宴禮單,旣有已例,護還與護名色雖異,而第以一裁判,再受宴禮單,似有架疊之嫌,信使護行裁判倭宴禮單一款,置之,只給回禮單雜物之意,分付,何如?傳曰,允。
本院,以兵曹言啓曰,宣傳官李惟秀親病沈重,慶熙宮衛將李彦五身病猝重,俱難供職云,竝改差,何如?傳曰,允。
又以訓鍊都監言啓曰,本局把摠李鼎會身病甚重,勢難察任,改差,何如?傳曰,允。
又以御營廳言啓曰,集賢門入直禁衛營軍,以本廳京中哨軍,今月初三日,依例替代入直之意,敢啓。傳曰,知道。
上在昌德宮。停常參·經筵。
自開東至人定,灑雨下雨,測雨器水深二寸五分。
自人定至初四日開東,灑雨下雨,測雨器水深四分。
中宮殿,藥房口傳問安。答曰,知道。
本院啓曰,行大司憲李冕膺,執義宋稚圭,掌令金直淳在外,李泰淳未肅拜,持平金圖遠·朴鳴和未署經,監察茶時之意,敢啓。傳曰,知道。
又啓曰,右參贊金履度,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,校理徐長輔,副校理李東冕,修撰朴宗琦,副修撰林景鎭牌不進,副應敎李惟命受由,修撰金學淳在外,副修撰李憲琦未修史,副校理一員前望未下,玉堂上下番俱空,已至多日,事甚未安。應敎朴周壽,校理洪命周,竝卽牌招,以爲入直之地,何如?傳曰,校理更爲牌招。
以校理徐長輔,副校理李東冕,修撰朴宗琦,副修撰林景鎭牌不進罷職傳旨,傳曰,竝只推,更爲牌招。
玉堂前望單子入之,副校理李龜雲落點。
本院啓曰,新除授副校理李龜雲,方在解由未出中,何以爲之?敢稟。傳曰,勿拘。
又啓曰,副應敎李惟命受由,校理洪命周牌不進,徐長輔疏批未下,副校理李東冕,修撰朴宗琦,副修撰林景鎭再牌不進,副校理李龜雲,修撰金學淳在外,副修撰李憲琦未修史,玉堂上下番俱空,已至多日,事甚未安。應敎朴周壽,卽爲牌招入直,何如?傳曰,違牌人更爲牌招。
以副校理李東冕,修撰朴宗琦,副修撰林景鎭再牌不進罷職傳旨,傳曰,只推。
以校理洪命周牌不進罷職傳旨,傳曰,只推。
以文二所試官洪命周·朴蓍壽牌不進罷職傳旨,傳曰,只推。
本院啓曰,副校理李東冕,修撰朴宗琦,副修撰林景鎭三牌不進,依定式禁推傳旨捧入之意,敢啓。傳曰,違牌人竝分揀,待明朝出牌。
本院,以吏曹言啓曰,本堂文科初試試官,當爲磨鍊,而擬望之人乏少,承旨竝擬,何如?傳曰,允。
又以吏曹言啓曰,文一所試官中,前佐郞朴宗璜,時無職名,令該曹口傳付軍職,何如?傳曰,允。
兵曹口傳政事,副司果單朴宗璜。
本院,以吏曹言啓曰,禮曹佐郞兪理煥素患痰癖之症,肇慶廟別檢李基承素患風麻之證,萬無供職之望云,竝改差,何如?傳曰,允。
又以禮曹言啓曰,今此式年文科初試一所,設場於本曹矣,上直郞廳,依例朝房直宿之意,敢啓。傳曰,知道。
又以禮曹言啓曰,卽接四館所牒呈,則去己巳十一月頒夻科入格進士南潞,庚午正月春到記製述入格進士金逌根,同年七月秋到記製述入格生員趙璟鎭,殿講入格幼學金逸行,同年八月水原府儒生試取入格幼學金喆遠·李錫周以上直赴殿試,戊辰正月春到記殿講入格幼學鄭顯璞,己巳正月春到記入格幼學姜大榮,庚午正月春到記殿講入格幼學金昌濟,同年七月秋到記殿講入格幼學安亨鎭以上直赴會試,丁卯八月秋到記殿講入格幼學兪昇煥,戊辰正月春到記殿講入格幼學韓相五,己巳正月春到記殿講入格幼學金宗獜,庚午正月春到記殿講入格幼學愼宜奭,同年七月秋到記殿講入格幼學孟明淳以上給二分,己巳正月春到記殿講入格幼學金應礪·徐志輔,庚午七月秋到記殿講入格進士黃致淵,生員金宗淵以上給一分事,命下矣。依例分等許赴事,報來矣。進士南潞等六人,直赴式年文科殿試,幼學鄭顯璞等四人,直赴式年文科會試,幼學兪昇煥等九人,許赴於式年文科初試,較藝等第之意,分付,何如?傳曰,允。
又以備邊司言啓曰,卽見禮曹草記,則以爲,頃以護行差倭許接事,自廟堂草記允下,而護行差倭出來時,渡海護還裁判倭,仍差信使護行裁判事,書啓同爲齎來,而自臣曹依癸未信行時裁判倭護行差倭宴禮單一體題給之例,前已磨鍊草記行會矣,今此該府使倭狀啓中裁判倭,只以回禮單爲請,不以宴禮單竝擧者,蓋由於護行裁判,曾以護還裁判,已受宴禮單之故也。護行裁判之題給宴禮單,旣有已例,護還與護行,名色雖異,而第以一裁判,再受宴禮單,似有架疊之嫌,信使護行裁判倭宴禮單一款,置之,只給回禮單雜物事,允下矣。今此護行裁判,前以護還裁判,已受宴禮,故該曹以一差之再受宴禮,在前無例,護行宴則請置之,而蓋一差再宴,果爲架疊,該曹請寢,非不得意。第護還護行,名色旣異,且今易地之禮,信行尤別,在朝家柔遠之道,事當從厚護還,裁判宴禮單,依例許給之意,分付該曹,何如?傳曰,允。
又以義禁府言啓曰,公忠道大興郡定配罪人琴玉聲放送事,命下矣。琴玉聲卽爲放送事,分付該道道臣之意,敢啓。傳曰,知道。
刑曹啓目,刑鎖等勘罪一款,自本道究覈,其故縱與不覺失囚,依此兩條律文施行事,分付道臣,何如?判付啓,依允。
上在昌德宮。停常參·經筵。
中宮殿,藥房口傳問安。答曰,知道。
本院啓曰,行大司憲李冕膺,執義宋稚圭,掌令金直淳在外,李泰淳未肅拜,持平金圖遠·朴鳴和未署經,監察茶時之意,敢啓。傳曰,知道。
傳曰,當該中官,從重推考。
以校理洪命周,副校理李東冕牌不進罷職傳旨,傳曰,推考傳旨書入,更爲嚴飭入來,肅命入直。
本院啓曰,校理徐長輔受由,副校理李龜雲,修撰金學淳在外,副修撰李憲琦未修史,副校理李東冕陳疏入啓,修撰一員·副修撰一員未差,校理洪命周再牌不進,玉堂上下番俱空,已至多日,事甚未安。應敎朴周壽,副應敎李惟命,竝卽牌招入直,何如?傳曰,違牌人只推,更爲牌招。近來玉堂,連事違傲,未知有何別般情勢耶?經筵之闕,果幾箇日也?承宣不飭,又何也?亦駭然甚也。嚴飭入來,而又復如此,非對揚之意也,以此嚴飭,卽爲入來肅命,不爲違牌。
本院,以奉常寺言啓曰,東籍親耕田所種稻打作,則所出爲二石十斗,唐黍打作,則所出爲五石五斗,豆打作,則所出爲十二斗,太打作,則所出爲一石五斗,皮粘粟打作,則所出爲二斗之意,敢啓。傳曰,知道。
本院,以武一所試官意啓曰,今日平明開場,木箭試取之意,敢啓。傳曰,知道。
又以武二所試官意啓曰,今日平明開場,木箭試取之意,敢啓。傳曰,知道。
又以武一所試官意啓曰,試取日暮,姑停之意,敢啓。傳曰,知道。
又以武二所試官意啓曰,試取日暮,姑停之意,敢啓。傳曰,知道。
禁府照目,南桃浦前萬戶高道明,杖八十收贖,奪告身三等,私罪奉敎,依允爲旀,功減一等爲良如敎。
副校理李東冕疏曰,辭職云云。科場之弊,前冬大僚之疏,近日儒臣之章,已備陳之,臣不必架疊,而紛競之習,猶復如前,躁進之風,去益難醫,飭敎,何如,而或有隨從之見捉者,科規至嚴,而間多無文之參榜者,今日科弊,可謂末如之何矣。目今試圍連疊,伏願嚴飭有司之臣,大張公道,無襲近日弊源之地。原本未考省疏具悉。所陳切於科弊之救,令廟堂申飭,本職特爲許遞。
修撰朴宗琦疏曰,情私煎迫,冒死控籲,乞蒙鐫改,俾便救護事。原本未考省疏具悉。所陳依施。
副修撰林景鎭疏曰,申控懇迫之私,冀蒙鐫改之恩,仍治瀆擾之罪,以肅朝綱事。原本未考省疏具悉。所請依施。
上在昌德宮。停常參·經筵。
藥房都提調金思穆,提調沈象奎,副提調李永錫啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿,口傳問安。答曰,知道。中宮殿,口傳問安。答曰,知道。惠慶宮,口傳問安。答曰,知悉。嘉順宮,口傳問安。答曰,知悉。
本院啓曰,行大司憲李冕膺,執義宋稚圭,掌令金直淳在外,李泰淳未肅拜,持平金圖遠·朴鳴和未署經,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李永錫啓曰,藥房三提調,持湯劑來待矣。傳曰,封入。
本院啓曰,實錄曝曬,事體重大,而今番赤裳山城實錄曝曬時,所入物種,不爲及期待令,未免臨時窘急,致有奉命史官之筵奏,該道擧行,極爲未安。全羅監司李相璜,從重推考,何如?傳曰,允。
又啓曰,校理徐長輔受由,洪命周陳疏入啓,副校理李龜雲,修撰金學淳在外,副修撰李憲琦未修史,副校理一員·修撰一員·副修撰一員未差,玉堂上下番俱空,已至多日,事甚未安。應敎朴周壽,應敎李惟命,竝卽牌招入直,何如?傳曰,允。
又啓曰,應敎朴周壽,副應敎李惟命牌不進,校理徐長輔受由,校理一員·副校理一員·修撰一員·副修撰一員未差,副校理李龜雲,修撰金學淳在外,副修撰李憲琦未修史,玉堂上下番俱空,已至多日,事甚未安。未差之代,政官牌招開政差出,待下批牌招,以爲推移入直之地,何如?傳曰,允。受由及在外·未修史人竝許遞,今日政差出。
本院啓曰,明日聖節望闕禮,依例爲之之意,敢啓。傳曰,知道。
又啓曰,明日望闕禮習儀,兩司當爲進參,除在外·未署經外,未肅拜人員,竝待開門牌招,何如?傳曰,允。
以應敎朴周壽,副應敎李惟命牌不進罷職傳旨,傳曰,只推。
有政。吏批,判書朴宗慶進,參判李肇源,參議李羲甲牌不進,承旨進。以洪儀泳·姜浚欽爲校理,鄭道榮·洪大浩爲副校理,鄭元容·林景鎭爲修撰,全啓河·李泳夏爲副修撰,李普天爲戶曹參判,閔英世爲禮曹佐郞,柳本學爲氷庫別提,姜斗煥爲肇慶廟別檢。
兵批,判書李勉兢病,參判閔命爀受由在外,參議鄭景祚病,參知鄭東榦入直進。同知單錢道碩。
以校理姜浚欽,修撰林景鎭,副修撰金啓河牌不進罷職傳旨,傳曰,只推。
本院,以武一所試官意啓曰,今日平明開場,昨日未畢試木箭,仍爲試取之意,敢啓。傳曰,知道。
又以武二所試官意啓曰,今日平明開場,昨日未畢試木箭,仍爲試取之意,敢啓。傳曰,知道。
校理洪命周疏曰,伏以臣,於日前,猥上一疏,及奉恩批,辭旨嚴正,可以扶世敎而懼亂徒,臣誠欽仰攢頌之不已,而至於臣疾病之難治,辭不達意,誠未上格,未蒙體諒之恩,職名依舊,召牌荐降,夜下飭敎,又復嚴截,情勢有無,有不暇顧,臣非不欲力疾趨承,而胸腹牽引,跬步莫移,欲起還仆,宛轉床第,惶隕悶隘,莫知攸措也。伏惟我殿下,天地於臣,父母於臣,以其愛欲生之聖意,俯燭實病之萬不可自强,則豈有此强其所難强之理哉?臣自在髫齕,素有癖積之證,每値換節,如期闖發,而自經今春喪威之後,積瘁成祟,寒疾挾食,宿證添發,首尾十數日之間,一味委頓,每當衝亘之時,神精昏斷,喘息凜綴,幾殊而復甦者,屢矣。以鍼以藥,百方治療,終未收效,有漏無補,元氣澌脫,貼席委苶,殆沒省覺,房闥之內,動輒須人,束帶趨走,非所可議,臣若有一分可强之勞,而承此傳敎,不知變動,則是豈義分之所敢出者哉?臣情到此,窮且蹙矣。疾痛而呼父母,人情之固也。玆將病重實狀,仰浼崇聽。伏乞天地父母,俯垂矜諒,鐫削臣所帶之職,仍治臣逋慢之罪,以安私分,以肅朝綱焉。仍伏念,臣與僚員,向日登筵,啓陣科場不嚴之弊,伏承許可之批矣。試院纔罷,仄聞傳說,則士子之紛沓如舊,場屋之淆雜旣甚,縫掖蹌濟,尙矣無論,荊圍出入,殆無防限,甚至於酒食賣買,狼藉場內,聽聞之駭惑,試體之解弛,無復餘地,今日紀綱,誠可寒心。旣往姑捨,來者可追,而東堂在明,會圍不遠。伏願更令廟堂另加嚴飭,期有實效,以爲信令必行之地,幸甚云云。省疏具悉。科弊事,誠若爾言,大關紀綱,而此與用情不公之類,頗有緊歇輕重,而其淆亂混雜之狀,非但士子之不肅,必由門禁之解弛而似然焉。令廟堂各別申飭,另有實效。爾職許遞。
庚午十月初五日,上御誠正閣。藥房入診入侍時,都提調金思穆,提調沈象奎,副提調李永錫,假注書趙毅淳,記事官金陽淳·李紀淵,檢校直閣李魯益,以次進伏,醫官秦泳·李惟鑑·吳千根·吳仁豐·趙宗協·李漢臣·趙學魯·秦東秀·鄭重周進伏楹外訖。千根·宗協·漢臣等入診後,退伏奏曰,脈候左右三部調均矣。上曰,滯候尙未快復,湯劑以消導補益兼行之劑,議定以入。湯淳進伏奏曰,臣以赤裳山曝史事,昨已復命,而今旣登筵,有所仰達者矣。曝史時,例有需用物件,故使以依例備待之意,臣於辭朝前,前期關飭本道矣。及至史閣,初無一邑來待者,故欲爲關問道臣,則道臣聞已發巡,如欲往復,可費旬日,且開庫日時,卽受點擧行者,不敢私自進退,事甚卽當,等待無路,臣取考本道以及期來納,故使地方官茂朱府使,先進排後代捧於各邑,幸得如期竣事,而蓋物種分定諸般擧行,卽該道應行之例也。今番本道之不爲等待,致有史官之自爲分定,臨時窘急,不但事面之極涉苟艱,後弊亦不可不慮,故敢此仰達矣。上曰,退去。使都承旨請罪也。進御加減太和湯,自今日一貼式煎入事。出榻敎王大妃殿進御加味六君子湯前方中,去黃芩·只角,自今日五貼式製入事。出榻敎惠慶宮進服蔘吉茶,自今日一貼式煎入事。出榻敎此下未考
上在昌德宮。停常參·經筵。
夜五更,灑雪。
中宮殿,藥房口傳問安。答曰,知道。
嘉順宮進服加減歸脾湯,依前方自今日五貼式,日次製入事,榻前下敎。
本院啓曰,行大司憲李冕膺,執義宋稚圭,掌令金直淳在外,李泰淳牌不進,持平金圖遠·朴鳴和未署經,監察茶時之意,敢啓。傳曰,知道。
李永錫啓曰,藥房三提調,持湯劑來待矣。傳曰,封入。
本院啓曰,今日望闕禮習儀,憲府則監察代行矣,雖無諫院,依例行禮之意,敢啓。傳曰,知道。
金在昌啓曰,臣在昌今日望闕禮習儀進去,下直之意,敢啓。傳曰,知道。
傳曰,故事連以宋史爲之,便是,代以筵話之義,則今日中官傳命之際,誤漏一宋字,致使玉堂以大學奏對,極爲駭然。爲先削黜,內侍府不飭之行首中官,亦令內侍府,捧現告下刑曹,依科治例發緘推考。
大司諫金履載啓曰,臣言議風采,本不合於淸朝之耳目,而至於長官之銜,責任尤重,夫豈有一分堪承之望哉?況於合啓中,有臣同宗之親,隨衆聯參,有所未安。在前如臣情地者,據實陳懇,輒蒙恩遞,而緣臣病伏郊舍,累日虛縻,召牌之下,今始來避,所失尤大,以此情踪,何可一刻晏然於臺次乎?請命遞斥臣職。答曰,依啓。
以吏曹參議李羲甲牌不進罷職傳旨,傳曰,只推。
以掌令李泰淳,獻納朴綺壽,正言尹應大牌不進罷職傳旨,傳曰,只推。
以副校理鄭魯榮,修撰李泳夏牌不進罷職傳旨,傳曰,只推。
本院,以弘文館言啓曰,應敎朴周壽,副應敎李惟命,校理姜浚欽,副校理鄭魯榮,修撰林景鎭,副修撰金啓河·李泳夏,牌招,何如?傳曰,允。
又以禮曹言啓曰,卽接元陵官員所報,則大王陵上莎草,連爲奉審,則夜以霜霑之露潤,晝以秋陽之溫曝,實有着根之望,故灑水等節,仍爲停止云矣,敢啓。傳曰,知道。
又以兵曹言啓曰,五衛將鄭承毅,慶熙將南章玉在外,五衛將金啓極病難供職,竝改差,何如?傳曰,允。
又以訓鍊都監言啓曰,敦義門西邊第一城廊近處體城十間許頹圮處,今初七日爲始,改築之意,敢啓。傳曰,知道。
又以禁衛營言啓曰,本營把摠申緖身病猝重,勢難察任,改差,何如?傳曰,允。
又以摠戎廳言啓曰,北漢禁衛營字內城堞頹圮處,自該營九月二十日始役,今日畢築之意,敢啓。傳曰,知道。
又以武一所試官意啓曰,試取日暮,姑停之意,敢啓。傳曰,知道。
又以武二所試官意啓曰,試取日暮,姑停之意,敢啓。傳曰,知道。
又以武一所試官意啓曰,今日開場,木箭試取之意,敢啓。傳曰,知道。
又以武二所試官意啓曰,今日開場,木箭試取之意,敢啓。傳曰,知道。
又以武一所試官意啓曰,木箭今已畢試,鐵箭鱗次取試之意,敢啓。傳曰,知道。
又以武二所試官意啓曰,木箭今已畢試,鐵箭鱗次試取之意,敢啓。傳曰,知道。
又以武二所試官意啓曰,鐵箭今已畢試,片箭鱗次試取之意,敢啓。傳曰,知道。
庚午十月初六日,校理洪儀泳書陳故事曰,大學傳之六章曰,所謂誠其意者,毋自欺也,如惡惡臭,如好好色,朱子章句曰,誠其意者,自修之首也,毋者,禁止之辭。自欺云者,知爲善以去惡,而心之所發,有未實也。慊,快也足也,獨者,人所不知,而己所獨知之地也。言欲自修者,知爲善以去其惡,則當臭,實用其力,而禁止其自欺,使其惡惡則如惡惡臭,好善則如好好色,皆務決去,求必得之。臣謹按學問之道多術,而宏綱大猷之備,莫俱於大學。大學明新之工多端,而入德造道之要,莫大於誠意。故子思所謂不誠無物,朱子所謂誠意爲人鬼關者,是也。蓋吾心之體,爲一身之主宰,爲萬化之綱領,沖漠無朕,微渺難察,而其發微充周之幾,則惟在於所發之意焉。濂溪所謂幾善惡者是也。人心道心,於此乎分焉,爲舜爲桀,於此乎判焉,而誠之爲體,原於賦命之始,根於成性之初,實有之理,自在著於方寸,中正之德,著見於動靜,其淑慝之分,誠僞之別,昭著發疏於隱微幽獨之中,人雖不見,而己則獨知,事雖未露,而幾則已着,二葉之萌,去百折斧之憂,涓涓之漸,馴致滔天之勢,毫忽千里之差,頃刻淵天之別,惟在於此時,則大學所謂誠意云者,此時是也,爲學之工,初無自修之心,則已矣,苟欲自修,則其用力克治之道,要莫要於此時,急莫啓於此時也。少不省察,則顚倒於利欲之中,少不操存,則雜糅於氷炭之間,旣曰爲學,而或忽於此,則格物致知,徒傷於遊騎之無歸,正心修身,適足爲倩人而看屋矣。於是乎以人情之切近而易知者,行而喩之,可好之物非一,而恒情之好,莫好於好色,可惡之事多端,而實心之惡,莫惡於惡臭,好惡之眞切着明,雖欲自欺,有不可得也。其丁寧垂訓,如是其反覆親切,必使表裏則洞然如一,虛僞則無所間隔,凡在日用事爲之間,慥慥乎不敢忘也,洞洞乎莫或忽焉,則中庸所謂戒愼恐懼之不可須臾離者,非此之謂歟。好之而不能如好色之實,惡之而不能如惡臭之切,使已歸於自欺之科,而此意則終不可誠也。又況善之可好,奚特好色之可比,惡之可惡,不啻惡臭之與同,而乃爲習熟之所牽掣,私意之所拘攣,其眞實好惡於天理人欲之分,不能如區區好色惡臭之誠且切焉,則其可曰爲學乎?是故大學一篇之中,誠意之要切,有如是焉,雖尋常韋布匹,庶之存心爲學,惟此一節,實爲修身之大關捩,而況乎帝王之學,以身而爲四方之表,以心而爲萬化之源,其端本正始之工,尤萬萬於匹庶者乎。朱子曰,過此誠意關道理,方得牢固,又曰顔子有不善,未嘗不知,旣知未嘗復行,雖以顔子地位,亦有不善云云,則好惡之情,雖在日用之間,而推而至於聖神誠明之極,亦莫非此道之所成就也。答曰,省爾故事,務知學問要道,當留意矣。
上在昌德宮。停常參·經筵。
自三更至五更,灑雨下雨,測雨器水深三分。
中宮殿,藥房口傳問安。答曰,知道。
本院啓曰,來十一日,朝參日次矣,敢稟。傳曰,停。
本院啓曰,行大司憲李冕膺,執義宋稚圭,掌令金直淳在外,李泰淳未肅拜,持平金圖遠·朴鳴和未署經,監察茶時之意,敢啓。傳曰,知道。
本院啓曰,來十一日,輪對日次矣,敢稟。傳曰,當次人受點,後日次待令。
李永錫啓曰,藥房三提調,持湯劑來待矣。傳曰,封入。
本院啓曰,卽者司譯院官員來言,譯科初試,明日當爲試行,而提調趙得永在外,洪奭周內閣直,不得擧行云,何以爲之?敢稟。傳曰,在外提調許遞,政官牌招開政。
傳曰,司譯院二提調,與他提調相換。
有政。吏批,判書朴宗慶備邊司進,參判李肇源牌不進,參議李羲甲進,承旨進。啓曰,判書朴宗慶備邊司進,參判李肇源牌招不進,小臣獨政未安,何以爲之?敢稟。傳曰,只出緊任。
傳曰,見窠皆令差出。以尹益烈爲大司諫,李好敏爲司譯提調,李遠翊爲典籍,韓耆裕爲掌樂正,承文博士單蔡弘韻。司譯提調洪奭周,瓦署提調朴崙壽相換。
兵批,判書李勉兢進,參判閔命爀受由在外,參議鄭景祚病,參知鄭東榦入直。以李漢弼爲同知,洪義浩·宋祥濂爲副摠管,李英植爲宣傳官,權爔·金養直爲五衛將,李守鼎·文喜孫爲慶熙將,以李鼎會爲訓鍊正,沈尹泰爲訓鍊主簿。
本院啓曰,卽者司譯院官員來言,明日譯科初試,提調當爲備員,而提調朴崙壽有身病,不得進參云,卽爲牌招,何如?傳曰,允。
以應敎朴周壽,副應敎李惟命,校理姜浚欽,修撰林景鎭,副修撰金啓河,副校理鄭魯榮,副修撰李泳夏牌不進罷職傳旨,傳曰,只推。
本院,以訓鍊都監言啓曰,本局從事官鄭元容永柔地覲親下往矣。職務不可久曠,改差,何如?傳曰,允。
又以武一所試官意啓曰,鐵箭今已畢試,片箭鱗次試取之意,敢啓。傳曰,知道。
又以武一所試官意啓曰,片箭今已畢試,而日暮姑停之意,敢啓。傳曰,知道。
又以武一所試官意啓曰,今日平明開場,騎芻試取之意,敢啓。傳曰,知道。
又以武一所試官意啓曰,騎芻今已畢試,鳥銃鱗次試取之意,敢啓。傳曰,知道。
又以武一所試官意啓曰,鳥銃今已畢試,騎槍無一人應試,修正榜目之意,敢啓。傳曰,知道。
又以武二所試官意啓曰,片箭今已畢試,騎芻鱗次試取之意,敢啓。傳曰,知道。
又以武二所試官意啓曰,試取,日暮姑停之意,敢啓。傳曰,知道。
又以武二所試官意啓曰,今日平明開場,騎芻試取之意,敢啓。傳曰,知道。
又以武二所試官意啓騎曰,騎芻今已畢試,鳥銃鱗次試取之意,敢啓。傳曰,知道。
又以武二所試官意啓曰,鳥銃今已畢試,騎槍無一人應試,修正榜目之意,敢啓。傳曰,知道。
刑曹啓目,行首中官金昌舜不飭同僚之罪遲晩,依律文,杖八十收贖,私罪施行,何如?判付啓,依允爲旀,功減一等爲良如敎。
副修撰李泳夏疏槪,敢陳懇迫之私,冀蒙鐫遞之恩事。原本未考省疏具悉。爾其勿辭救護。
庚午十月初七日,校理洪儀泳書進故事曰,朱子曰,某於大學,用工甚多,溫公作通鑑,言臣平生精力,盡在此書,某於大學亦然。論·孟·中庸,却不費力。臣謹按朱子曰,讀書且從易解處去,如庸·學·四書道理粲然,人只是不去看,若理會得此,何書不可讀,何理不可究,何事不可處?又曰,某要人先讀大學,以定規模。又曰,大學如一部行程曆,皆有節次,今日行得到幾何處,明日行得到幾何處,方可漸到那田地。臣愚伏以謂,自生民以來,爲天地立極,爲萬世法程,爲民生開泰平者,自孔子以後,任傳道之責,集群儒之會,爲後學表率準的,其惟紫陽夫子,而但其平生用工,地負海涵,以書則充棟而不足,以言則更僕而難盡。後學紹述之道,若將無處下手,而求其平生用力之地,入道之門,則其言之反覆丁寧,如是斷斷。又以章句而暢之,或問而申之,字分句釋,將無餘憾矣。臣按司馬光之治通鑑也,開局祕閣,閱十有餘年,此書始成,自謂平生精力,盡在於是,而朱子大學之工,則蓋自同安時,專力此書,其章句之成,則在其年五十八,而其間間改綴者,到末年猶不自已,則精力所及,又非司馬光通鑑之可比也。大學一篇,自經至傳,其書不過爲千有餘字,乃以若是之高明眼目,若是之密察心力,又費若是之許多歲月,圓滿成就,以詔後世,而其言之不我欺,又復若是不已,則爲學之宏綱大猷,於是乎備矣。修治之堂隍門路,於是乎盡矣,則先儒所謂治此一書,他雖不讀可矣之言,亦無異矣。臣愚謏淺之見,曾未得乎此書之萬一,而誠以篤信朱子之意,則根於性情,裨補睿學之誠,則出於秉彝。自夫叨冒是職,前後登對,非止一再,而多少陳籲,則皆是此書之掇拾,區區仰勉,則惟在此書之專致者,誠以爲學之道,只在精一,而萬幾少暇,群書旣多,浩博則或慮其汎濫,精略則易得其要領矣。且格致之要訣,誠正之蹊徑,曲暢旁通,皦若指掌,旣非他書可方,而治平挈矩之道,亦是次第之間節目故也。朱子曰,先通大學了去,看他經方見得,此是大學八條中條件。又曰,某一生只看得大學·啓蒙兩件文字,朱子平生,豈徒看得此兩件書,而如是云云者,其所專致之意,推可知矣。臣愚微誠,更願殿下所用工,亦以表準焉,不勝千萬顒祝期望之至。答曰,省爾故事,極爲切實。大抵爲學之道,自有登高行遠之力,先取便要,誠如朱夫子從易曉易解之訓,而學者修己治人之方,亦不外於此。今爾所陳敷衍挈引,俱有條理,當留心大學之工矣。
上在昌德宮。停常參·經筵。
卯時,雷動。
中宮殿,藥房口傳問安。答曰,知道。
本院啓曰,行大司憲李冕膺,執義宋稚圭,掌令金直淳在外,李泰淳未肅拜,持平金圖遠,朴鳴和未署經,監察茶時之意,敢啓。傳曰,知道。
又啓曰,右承旨趙鐘永今日不爲仕進,卽爲牌招,何如?傳曰,允。
李永錫啓曰,藥房提調·副提調,持湯劑來待矣。傳曰,封入。
傳曰,燁燁轟轟之聲,光發於純陰閉藏之月,噫,天之示災,何若是丁寧也?嗚呼,皇天降災,災有所召,年致斯異,明有其故。書曰,民惟邦本,語曰,君心如源表,未有邦安而其本亂,心誠而源表濁昏也。是故二者之中,兼有一焉,欲安其國者,必誠其心,誠者,德之表也源也。如此則修德亦由於誠,而弭災之道,實不外於是。試以今日保赤子以固邦本,盡心誠以明源表,雖謂之無,可也。靜究厥由,專是寡躬,寡躬不敏,庶事叢脞於上,於下徒尙恬嬉之爲苟且姑息,於國於政,一無方便之有留心周旋。惕心雖萌於災時,惰機轉成於恒年,其爲災之所由來漸,而年致斯異,不亦是乎?然可愛仁天,其戒春溫,懇惻諄複,如有慮未及對越而詔云,其於能及而不及,何哉?往旣尙矣,來能可追。孜孜如虞舜盛德,兢兢如周文小心,克圖仰答,惟其寡躬之道。至於寡躬之猶未知闕失者,民生之猶未知艱難者,拱居九重,予安得一一知之。風俗之澆薄,紀綱之頹弛,如疾者之膏肓,而非良藥未治者,必有同心輔弼之人,然後可望蘇復,獨運於上,予安得一一救之?咨爾大小臣工,咸體此意,陳言納謨,正直無諱。言雖不中,予不爲罪。使邦家克有風回俗變之美,予方虛襟敬佇。
行都承旨金在昌,左副承旨申溆,同副承旨申光軾啓曰,伏以雲臺有報,聖心斯惕,責躬求言,絲綸誕宣,首尾累百言,丁寧惻怛,眷眷於誠心修德之工,亹亹於保民固本之道,慨風俗之澆薄,憂紀綱之頹弛,至以膏肓良藥,譬以諭之,大哉一哉,孰不欽仰讚歎乎?今者轟燁之異,及在收藏之節,臣等相顧愕眙,不知攸屆。災不虛生,必有所召,則仁天警告,豈無厥由也?以我殿下對越之誠,夙夜寅畏,造次洞屬,而今當災沴之著見,恐懼怵惕之聖意,當復如何?竊伏念,天人相須,一理無間,成湯之六責,宋景之一言,而轉災爲祥,在昔已然。古語曰,儆余之天,猶可爲也,棄余之天,不可爲也。以此言之,殿下之遇災修省,乾乾夕惕,回天心之不豫,致休祥之滋臻,豈非其時歟?顧今至尊憂勞於上,治效不應於下,民惟邦本而困悴轉甚,士爲國脈而躁競居多,紀綱隳壞而群工有恬嬉之歎,財用匱竭而閭里成侈靡之風,凡此數者,何莫非今日之可言,而臣等之所期望者,乃在於殿下之以實心行實政,次第丕變,次第矯革,俾有拭目之效矣。至若敬上天則無或一念之間斷,法祖宗則惟恐一事之或忽,開言路而務盡採用之道,飭朝紳而偕底對揚之功,無日而不修者,無時而不正,乾惕,以至政令注措之際,無一不出於大公至正,則聽卑之天,孚感之效,捷於影響,不特消彌目下之災而已,將見卿雲之日興矣,豈不休哉?臣等職忝近密,誠切憂愛,聯陳膚淺之見,庸寓芹曝之獻,惟矣,聖上留神澄省焉。惶恐敢啓。答曰,所陳好且美矣,當加勉矣。
本院啓曰,司譯提調朴崙壽牌不進推考傳旨,今方捧入,而明日驛科初試,當爲進參,如是違牌,事甚未安,更爲牌招,何如?傳曰,與他司相換。
又以弘文館言啓曰,副校理洪大浩時在原州地,修撰鄭元容時在永柔縣,竝乘馹上來事,下諭,何如?傳曰,竝許遞,政官牌招開政。
又以弘文館言啓曰,副應敎李惟命,校理姜浚欽,副校理鄭魯榮,修撰林景鎭,副修撰金啓河,竝卽牌招,推移入直,何如?傳曰,竝許遞,今日政差出。
傳曰,平安兵使有闕之代,政官牌招開政下批。
備邊司,以李海愚爲平安兵使。
有政。吏批,判書朴慶慶,參判李肇源雜科進,參議李羲甲進,承旨進。啓曰,判書朴宗慶,參判李肇源觀象監雜科進,小臣獨政未安,何以爲之?敢稟。傳曰,只出緊任。以鄭魯榮爲校理,曹鳳振·金啓河爲副校理,尹久東·尹尙圭爲修撰,趙民和爲副修撰。司譯提調朴崙壽,繕工提調李勉兢相換。
兵批,判書李勉兢進,參判閔命爀受由在外,參議鄭景祚入直進,參知鄭東榦病,承旨進。同知單金養直。
吏批再政。以李惟命爲副應敎,金聲振爲監察。
兵批再政,以趙存慶爲都摠都事,具載恒爲訓鍊主簿,同知單李守鼎,平安道兵馬節度使單李海愚。
傳曰,當該政官,從重推考。
本院啓曰,卽者司譯院官員來言,譯科初試,今日當爲設行,而提調李勉兢謂有情勢,不爲進參云,卽爲牌招,以爲備員開坐之地,何如?傳曰,雖有情勢,旣是已往,何不進參?嚴飭進去。
以右承旨趙鐘永牌不進罷職傳旨,傳曰,只推。
本院,以弘文館言啓曰,副應敎李惟命,校理鄭魯榮,副校理金啓河·曺鳳振,修撰尹久東,副修撰趙民和,竝卽牌招,推移入直,何如?傳曰,允。
以副應敎李惟命,副校理金啓河·曺鳳振,修撰尹久東,副修撰趙命和牌不進罷職傳旨,傳曰,只推。
本院,以備邊司言啓曰,卽見平安監司李晩秀狀啓,則以爲,本道兵使李潤謙卒逝,而所佩密符及印信·兵符與守令邊將兵符左隻七十六隻,兵虞候沈公綽,上送臣營。故密符則上送于承政院,而至於印信·兵符,則取考該營謄錄,則康熙丙戌,乾隆庚戌,俱因節度使有故,虞候移送臣營,而謹稽大典通編符信條,曰節度使有故,則虞候傳受藏之,啓聞云矣。虞候卽古之留後,今之中軍,有事時代,主將司令,法意卽然。邊上重閫,符印不在,則便是空營,所用依通編所載,還授該虞候,而已例旣如此,故節度使印信·兵符,守令·邊將兵符,一一照數,姑爲留置臣營,而揆以法意事面,終不宜仍置,邊閫重務,亦不可無一定之制,請令廟堂,卽速稟旨分付矣。節度使有故,則符印傳授虞候,旣是通編所載,則該營謄錄之齎送于巡察使者,未知其緣何委折,而法典所載,卽是成憲,到今援引,當從法典。且虞候亞於主將,司令師律卽然,依道臣狀聞,節度使所掌印符,還爲傳授於該營虞候,以待新兵使交龜,仍以此意,載之監兵營謄錄,以爲來後定制之意,分付,何如?傳曰,允。
又以備邊司言啓曰,關西先運襦衣二百四十九領,紙衣二百六十六領,照數捧上稱量,綿品紙品,亦爲看審後,仍爲監捧進授於齎去禁軍處,沿路輸運及本道頒給等節,各別惕念事,措辭關飭之意,敢啓。傳曰,知道。
校理洪儀泳箚曰,伏以天人之理,一氣流通,和氣致祥,乖氣致災,孚應之際,捷如影響。顧今聖明出治,治道咸具,宜若休祥日至,諸福竝致,而今日轟燁之災,何爲而至哉?以節則潛藏凝蟄之時也,群動俱息,伏陰潛滋,閉塞盛冬,收蟄旣深,則如何蒙翳之氣,積日未收,滂沱之雨,不時注集,繼之以不令雷電,盛夏無異,其端甚微,其幾已顯,臣雖不能如漢儒傳會讖緯,指摘其應在何事,而天事恒象,有不可誣也。漢之董仲舒曰,國之有失道,則天必出災害而譴告之,不知自省,又出怪異而警懼之,此天心之仁愛人君,而欲止其亂。往年三道之歉荒,災異之甚者也,顚連之患,夭札之慘,溢目驚心,已無可言,則天心之所譴告,略將可見,而今日非常之災,又踵而發作焉,皇天仁愛之心,於是乎可見矣。可見之災,若是丁寧,而可致之由,臣實不知,聖姿欽明,一意罔間,進德施政之道,有足以悅豫天心矣。朝著淸平,百工允熙,上下和同之休,亦足以旁招吉祥,而已往之災害旣如是,今日之怪異又如此,則應變彌災之責,其不可以故例之避殿減膳而止矣,亦不可以虛文之求言,許對而止矣。人君事天之道,如孝子之事父母,洞洞乎如將見也,兢兢乎如將接也。一理相通,顯微無間,禮所謂視於無形,聽於無聲者此也,詩所謂畏天之威,于時保之者此也。今則燁燁之光,不可謂無形矣,轟轟之響,不可謂無聲矣,殿下事天之道,固不出於旣畏其威,益敬益惕,以求時保之責而已也。臣之愚魯茫昧,實未知何事贊襄,以補聖德之萬一,而請以目下之可憂可悶,有足以招災致異者,略陳三條,惟聖明留神焉。其一曰,悠悠萬事,都在我殿下德業日新,治敎休明,而其所以致此者,又在聖學之緝熙也。緝者,不容已之誠也,自强不息,無一毫間斷之謂也。熙者,不容掩之明也,無一息怠忽之謂也。深宮濩蠖之時,萬幾暇豫之際,其幽獨自修之工,臣固未知,而講席停撤,恒多於開卷之日,筵臣晉接,每少於燕閒之際,十寒之憂,在理難免,衆咻之適,不見是圖矣。群下之蔑學淺識,雖知無補於日月之明,而程子有言曰,人君親士大夫之時多,親宦官宮妾之時少者,可謂切要言也。臣不能知殿下獨處之工,果其無一毫之間斷,如古人不容已之誠歟?臣不敢知殿下淸燕之學,果其無一息之怠忽,如古人不容掩之明歟?人君一心,萬化之原也。天人之際,孚感斯捷,乾之大象曰,天行健,天以至陽之德,其行甚健,而十月也陽氣潛伏,將爲發生之根。故古人之以十月爲陽月者,惡其無陽也。今焉在十月潛伏之時,有二月大壯之象,潛滋之陽,將有發泄之憂,則在乾象行健之道,乖常極矣。對揚之道,雖不可若是幾也,而行健之體,要在於聖躬之益勉勤篤,勤篤之工,又在於聖學之無時間斷。以是道益勉警惕,庶幾爲彌災之道也。二曰,民生之勞悴匱竭,可謂莫今時若也。特以祖宗之遺澤深固,殿下之憂恤多方,其窮困之狀,匱乏之憂,則遑遑有朝夕之形,而朝廷之澤,未能下究,流來之弊,未能湔除,田政之解弛,而土着之賦稅無方,糶糴之叢脞,而閭里之擔石俱空,軍丁之浩多,雜役之煩瑣,貢獻人情之旁岐錯互,凡可以剝其膏血,切其肌膚者,不一其端,指難勝屈,而加之以昨年南土之凶荒,實斯民百六之運也。流來聲息,雖未可必,而全羅右道之顚于溝壑者,幾以屢十萬爲計,則匹夫匹婦之不得其所,猶足以仰于天和,招致乖氣,而況屢十萬赤子,魚爛禽獮於草莽之中,思之於悒,言之痛心,罪歲之言,有司之所難道也,求牧之責,朝廷之所可詰也,而春夏以後,安慰之命未下,兩湖以南,存恤之使無聞焉,則顚連夭札之無告無訴者,其將抑鬱不伸,幽冤不散,感而致此,亦非異事。洪範曰,庶民惟星,星有好風,星有好雨,風雨之不時,實由於民星,則今日之災,又安知不由於此也?伏願殿下,詢于廟堂,責勵其守土字牧之臣,亟恤問安慰之典。且使之求其政令注措之貽害斯民者,沿其流而泝其源,審其弊而革其瘼,亦爲彌災之道也。三曰,言路之關於治政,大矣。國家之有言路,如人之有耳目,耳目壅閼,則人不得爲人,言路閉塞,則國不得爲國,其理明矣。我朝之立國規模,蓋倣於宋朝,臺諫之重,與大臣相抗,朝廷之巨細大小,無不與知,無不與聞,旣極其選,使之論長短議臧否,法意何如哉?惟我殿下來諫之德,虛受之量,亦可謂逈出百王,而近日以來,大小含默,未聞鯁直之言,上下彌縫,不見直截之風,骫骳積習,忌諱多端,激揚之風,寥寂無聞,此豈盛世之美事,而識者之憂,容有旣乎?易傳曰,陰陽和暢,天地之泰也,上下相通,朝廷之泰也。今日之無言,不可謂上下之相通也,上下旣不通,則陰陽之和暢,不可期矣。今日之災,實由於陰陽之未和暢,則開廣言路,亦未必非彌災之道也。臣於治箚正書之際,伏覩求言傳旨之下者,前後屢百言,其責躬之言,消災之方,諄複懇至,有足以感神明而格天人矣。至於誠者,德之表也源也,則大哉王言,可謂先立乎大者,推是心以往,何患乎赤子之難保?雙擎感祝,有淚被面,而至於憫心雖萌於災時,惰機轉成於恒年,及往旣尙矣,來能可追求下敎,則轉災爲祥之機,其將不出於一轉移之間矣。伏願殿下,以今日所下之敎,躬而行之,踐而履之,自今以往,率而遵之,雖成湯·太戊之盛,何以過此?古人有言曰,應天以實不以文。伏願殿下,懋哉懋哉。取進止。省箚具悉。詩云,燁燁之震電,不寧不令,小子平日所敬天愛民之心,自以爲不愧於古人,而奈之何天降異災,甚於近歲,豈小子之敬與愛有到極工,而天乃有無妄之災耶?反躬自責,必由不知之中,有未盡處而然耳。悚懍者深。鎭時靡措,于時天曉已明,雲觀徹報,呼草求言,如渴覓飮。院啓堂箚,一時踵至,言言切直,可使憂心益惕。多所陳言,予當付諸壁上,以助修省之資焉。
庚午十月初八日,校理洪儀泳,書進故事曰,宋寧宗元年,彭龜年上奏曰,陛下以雷電非時,淫雨爲災,推尋厥咎,未知其繇。凡朕躬有過失,朝廷有闕遺,令臺諫侍從,條疏以聞。臣官爲侍從,職在論思,儻有所隱,寧不負恩。因陳時務若干條云云。臣謹按龜年·在光·寧之間,立朝名節,實爲一時之賢卿,而其讜言嘉謨則尤於論災異七條,大有可觀者其七條則見於名臣奏議,臣不必更事煩陳,而其一,論賜與不省之事也,其二,論君子小人淑慝之別也,其三,論中國夷狄陰陽之分也,其四,論人主進退臣下勸沮之意也,其五,論納諫之請也,其六,論重名器嚴功罰之政也,其七,論嚴贓律無不平之事也,凡此七條,或古有而今無,或不合於時宜,雖不足於逐條引譬於今日時政之得失,而謹取其中要切者,論斷以奏。其第二條曰,臣聞君子陽也,小人陰也。自古君子小人,勢不兩立,君子在內,小人在外,於卦爲泰,小人在內,君子在外,於卦爲否,臣願陛下觀拔茅連茹之象,以進君子,戒履霜堅氷之漸,以防小人,無使鴞鸞竝棲,薰蕕同器,則天意解矣。臣以爲,陰陽淑慝之別,實爲人君之急務,萬世不易之正理也。以殿下則哲之明,鑑別無遺,則何患乎賢否之難明?於是乎講明龜年之奏,益加澄省,區區之望也。其第三條曰,臣聞中國者陽也,夷狄者陰也。自古夷狄之强弱,常係中國之盛衰,臣願陛下明詔大臣,俾之先事經理,以備不虞。臣謂我國今雖未如南宋之不振,制邊之策,不可以不講,詰戎之務,不可以不嚴,而邊備之疏闊,未免有識之寒心,戎政之率略,大爲時務之關緊。於是乎講明龜年之奏,益加修擧,區區之望也。其第四條曰,臣聞人主進退臣下,必曉然示人以勸沮之意,故進一人而人皆以爲當進,退一人而人皆以爲當退。臣願陛下守至正以昭臨,百官有善則進,有過則退,與之共天位而治天職,以答天災。臣以謂,古之人君,有賞一人而天下胥悅,罰一人而天下皆服者,其道無他,但以至公之心,行至公之政。故公之所在,人心無不悅服。舜之擧八元去四凶,舜何與焉者?用此道也,於是乎講明龜年之奏益勉大公之政,區區之望也。其第五條曰,臣聞明主不惡切諫而特取,忠臣不避重誅而殺身,言路之開,社稷之福也。敢言之氣,作之尙不能起,況沮之乎?臣願陛下,依漢世每有災異,必求賢良之士,直言得失,此誠應天之實也。臣以爲,言路開閉,實與天地之氣相應,而逆耳之言,雖若違拂,國家之利,莫大於是。順旨之言,雖若甘美,國家之害,莫大於是,於是乎講明龜年之奏,益恢從諫之量,區區之望也。其第七條曰,臣聞淳化二年大旱,太宗延近臣,問時政得失,學士寇準對曰,大旱之證,蓋刑有所不平。頃者祖吉·王淮,皆犯贓罪,吉旣伏誅,淮以參知政事沔之壻,止杖於私室,用法如是,安得免亢旱?近日用法,亦多不平,怨讟交興。臣願陛下特降嚴旨,一體施行,以答天變。臣以謂,政法之以勢利輕重,其幽冤不平之氣,足可以仰干天和。近日之法吏舞文,寧無其人,特以紀綱不嚴,惟勢是趨,法之不行,常在於茹柔吐剛之際,於是乎講明龜年之奏,益嚴紀律,區區之望也。臣於龜年之五條,非但莊誦之不已,敢以引喩,陳達於黈纊之前者,蓋以其言,則無非正議崇論。若使寧宗爲中材之主,取以用之,擧以措之,則慶元之治,豈如是紕繆,而不但其言之不用,是年,龜年以呂祖儉之營救,同入於奸黨之目,屛出而終,今其緖言餘論,猶尙未泯,得用於聖明之世,則千古志士之恨,安知不雪於今日也?且觀其奏曰,臣聞仁宗慶曆中,災異數見,宰執謝過上前,仁宗諭之曰,不須謝過,但自行事,此言則未見於宋史者,而見於龜年之奏。不須謝過,但自行事之言,此其所以爲仁宗也。謝過虛文也,行事實事也。書曰,非知之艱,行之惟艱。仁宗之言,與此相爲表裏矣。伏願殿下,採龜年五條之奏,遵仁宗行事之言,沛然行之,以爲轉災致祥之道,不勝區區之望也。答曰,省爾故事,可見眷眷憂忠。予聞古語曰,聖主不棄至庸之才,良工不棄糞土之壤,又曰,智者千慮,必有一失,愚者千慮,必有一得。或曰,智者至明,故譬諸水明若無魚焉,予則曰不然。未若水淸而有魚,至明而無苛。夫魚之取濁,畏物侵羅也,人之畏明,惡彼刻迫也。雖有無侵羅無刻迫之事,而人與魚尙然乎?又曰,愚者至昏,故開物觸類,不知而覺,予則曰,亦不然。愚者是人率性之一道而分也,天之稟也,豈有賢愚之分乎?藹然之心,自發於中,愚之窮而得有所見也,何有於開物觸類?然大聖人異焉,無微不有,無微不知,智仁俱全,善惡明顯,豈未及智者,而區區於一明字耶?以明四目言之,是帝舜之德,而未聞至明。如智者之察察之明,而人皆欣然樂從。然則智之爲聖人,雖聖人有至明處,不爲察察之明也。與智者之所以異,如此之甚,又於智者之愚人,不啻楚越。由此觀之,或之說料得一言矣。論其智者修己之道,智者之過智,反不若愚者之過愚,愚者之過愚,不若一得之有愚,開益開漸成智者,古語所云不棄至庸之才,不棄糞土之壤,正爲此也。今言曰,雖愚開益開,異於觸類而長,何望智者?此則予必不許,予之所言誤。或說者是不開時言也,自得有開,自開益開,非但言其觸類,得及於智者,須非智者可望聖賢。由此觀之,或之說,又可謂料得一言,可也。宋之仁宋,賢主也,一言足以興邦,雖不仰及於聖王,而其爲治之心,足可見矣。奈何末年之政,漸不如初,纔至出入少康之境,豈不歎哉?今以仁宗,較之聖智,不愧智者,終難望於上智一等,嗚呼,一失之言,果不虛矣,而與後世庸主,亦不可同日而語矣。援引他語,庸示警箴。
上在昌德宮。停常參·經筵。
中宮殿,藥房口傳問安。答曰,知道。
本院啓曰,明日常參·經筵,取稟。傳曰,只晝講。
又啓曰,行大司憲李勉膺,執義宋稚圭,掌令金直淳在外,李泰淳未肅拜,持平金圖遠·朴鳴和未署經,監察茶時之意,敢啓。傳曰,知道。
又啓曰,藥房提調·副提調,持湯劑來待矣。傳曰,封入。
又啓曰,事變假注書金文澤身病猝重,勢難察任,今姑改差,,何如?傳曰,允。
金文澤改差,代以李祖馨爲事變假注書。
傳曰,湖南道臣疏事稟處事,已有成命,而不見其疏,多有至切緊於民者。自見此疏,樂而忘食,若有盡祛巨弊者然,令廟堂必從詳細磨商講究,以爲稟處之地事,更爲分付。
本院啓曰,明日次對,兩司當爲進參,除在外·未署經外,未肅拜人員,竝待開門牌招,何如?傳曰,允。
以校理鄭魯榮牌不進罷職傳旨,傳曰,許遞,前望單子入之,待下批牌招察任。
玉堂前望單子入之,校理徐長輔落點。
本院,以弘文館言啓曰,下番闕直,事甚未安,以上番姑降入直之意,敢啓。傳曰,知道。
又以弘文館言啓曰,副校理曺鳳振,修撰尹久東,副修撰趙民和,卽爲牌招入直,何如?傳曰,允。
以修撰尹久東,副修撰趙民和牌不進罷職傳旨,傳曰,只推。
又以禮曹言啓曰,故學生李皐祠板,遣禮官致祭,今十月十五日祗受事啓下,而祠版則親盡已久,故在前致祭時,設行於墓所矣,今番亦依此擧行事,分付,何如?傳曰,允。
又以禮曹言啓曰,卽接南部幼學許澓所志,則以爲,矣身今番監試初試時,入格於一所終場二等第十二人,而取見榜目,則名字誤以字書,本生父名,亦爲不書,請卽入啓釐正爲辭矣。試券祕封及啓下榜目,詳細考準,則榜目之澓字誤書,生父不錄,果爲的言。故原榜中,付標以入,而當該試官及四館官員,俱有不察之失,竝推考,何如?傳曰,允。
又以御營廳言啓曰,興仁門南邊頹城改築處,女墻畢築之意,敢啓。傳曰,知道。
左議政金載瓚,右議政金思穆聯名箚曰,伏以是月轟燁之異,又何爲而發也?十月節屆純陰,殷雷象在剛陽,以純陰之節,有剛陽之象,卽氣之乖也,災之極也。天所以警告于人者,以是災也,人所以恐懼于天者,以是災也。歷數從古,災何嘗無所由而發哉?苟使遇災知過,起警遄改,則天必底豫,而災何從屢至也。顧今大小上下,百千事爲,何莫非爲災之端,而若使仁愛,隨處輒告,則將見其式日斯災,災無不有也,何特十月雷而止哉?噫,上自朝廷,下至方域,凡可警可懼,朝夕必亡者,實不勝指僂毛擧,而先就衮職上略陳愚見,而亦豈無一二可言者耶?昨下綸音,藹然求助,有可以格感天人,而乃以一誠字,爲設弊救弊之至哉。一言無以加此,而臣等區區之忱,請以是誠字仰覆焉。人主之一喜一怒,過於中,則心失其誠,而天監在玆,一語一默,非其時,則心失其誠,而天監在玆,誠與不誠,絲毫是爭,而上天雖邈,降燭至明,方寸之內,尙不可揜,幽獨之地,尤所易著,惟此耳提面命之天,咫尺臨止,而安得不降祥降災於誠不誠間之也?三代以回,人臣之告君者,必稱上天上帝,而其所以格乎天而協于帝之本,卽不過誠而已。臣等之前席敷奏,每在于誠一字者屢矣,而今以是渙發德音,誕告有衆,臣等之所仰望者,殿下已先得,臣等之所欲言者,殿下已先諭,今無容更加屢屢,而在臣等堯·舜吾君之心,惟願殿下以心而勿以言,以內而勿以外,造次焉以誠,出入焉以誠,自喜怒動靜,以達于語默政令,一一自眞實無僞,純一無雜中做將去,則上可以回天怒,下可以孚衆心,而上所謂千百事爲,不期正而自正,今玆儆告之災,安知不爲祈天永命之福也?惟殿下懋哉懋哉,仍伏念,臣等忝古人燮理之任,犯今日辜負之罪,致使天譴人怒,災沴荐臻,聖王之欲勵臣工,則瘝厥者先服典章,而尙何敢晏然在職,徒貽宵旰之憂,厚招輿儓之謗也?伏乞亟命斥免,改卜賢德,俾國事回安,天災自彌,不勝大幸。取進止。答曰,省箚具悉卿等之懇。雷燁告警,達宵惕惕,匡救繼至,敢不服膺?予於昔日,承聞於寧考,若曰予於平生,無一點怠氣,是一樣誠敬二字做去,汝其知之而勉焉。仍命小子,使書誠敬二字於座側,屛於臥內,嘗顧而敎小子曰,汝其無忘斯意也,於是小子拜手莊誦,永作紳戒。玉音在耳,聖訓難再,嗚呼,小子自承此敎,朝夕眷眷,惟在勵意繼述,奈何否德不逮,一政一令之間,猶未能發顯實措,曷勝怵然而自悟者乎?是以省存戒謹之工,非徒一日二日,戰戰慓慓,隕淵履氷,將爲幾許年矣。古者唐太宗有言,成遲敗速者,國也,成敗之分,推斯明的,可不深懼?程夫子亦嘗戒之曰,因災異而修戒無損,賢人之言,可謂後世人主,夫國之遲速,明於誠敬,誠敬爲實,在於吾心。然則誠敬是不可已之極工。噫,惟天爲能愛君,惟聖爲能畏天,厭之者必示嘉祥,愛之者必譴災異,天人之理,卽在影響,焉敢不敬?修省之責,專在於彌消,焉敢不誠?夫千緖萬端,同歸誠敬,試言數條,歷歷可陳。君德成就,在於經筵,治道汚隆,在於審問,淸心於燕處之中,訪道於臨朝之際,此其勤學之敬也,恢弘化理,必資於儒術,緝熙光明,仰法於典訓,遊神於治政之中,怡悅於窮極之域,此其立志之誠敬也。存心於若保,兢念於如傷,懋照大德,康濟水民,心玆志玆,事玆爲玆,心志莊於中,事爲形於外,推廣寬仁之德,撫字疲苦之象,惠雖未均,效可自施,此其保民之誠敬也。書曰,敬天之休,詩曰,上帝臨汝,聖經賢傳,布在方冊,治我國家,舍此何爲?卿等職在大僚,受遇昔日,儻以體昔日之先憲,以保寡躬,咸有同德,匡輔拯濟,挽回吾國,庶幾康哉,豈不休哉?展見卿箚,滿幅忠讜,心焉莊之,益加興懷,爲謝老誠復不料鹽梅之美覩,在於今日,安得不悅?至於辭遜等節,文具虛僞也,實欲不聽。卿等何不思諒?安心視事,夙擧猷謨。仍傳曰,此批答,遣史官傳諭于左議政·右議政。
副校理金啓河疏曰,伏以臣,嘗讀詩,至十月之交,有曰燁燁震電,不寧不令,終之曰,哀今之人,胡憯莫懲,此詩蓋憂周室將亂,而天之降災如此,詩人忠愛之心,風刺之義,溢於言外,丁寧惻怛,聖人取以著之於經,欲使後之人主,以爲鑑戒,而毋蹈其亂敗也。今月十二日癸巳,卽立冬之節,則眞十月之交也。乃於此時,震雷大作,轟轟之聲,燁燁之光,雖盛夏,未之過也。嗚呼,此何爻象?臣病中驚起,繞壁彷徨,伏想我殿下驚惕憂懼,何以爲告懷也?噫,冬雷之告警,非今斯今,前冬如此矣,又前冬如此矣,殆同歲課,而特今年甚焉耳。臣愚不敢知上之所以按例求言,下之所以應文陳戒,亦將如去年而止耶?夫如是,則非應天以實之道也。今玆之警告,臣固不敢指爲某事某害之應,而以歲較之,則自微至著,昔小今大,一歲甚於一歲,此非非常之變乎?非循常守舊,所可消弭也。禮曰,孝子之事親也如事天,仁人之事天也如事親,此切至之言也。父母怒其子,而子不能起敬起孝,以期底豫而後已,則是自絶於父母,而父母亦不子之矣。今我殿下,當此變異之時,不有以警動大奮發大振作,以格上帝之心,而略擧故常之事,以爲修彌之道,則高高在上之天,其將以是而虛豫耶?天命去就之幾,國家隆替之分,將於是乎在,豈不大可懼哉?臣聞天道遠而難知,人事近而易知,善觀天者觀於人,今日之人事,其得乎失乎?嗚呼,未可謂得也。上而時政之闕遺,下而民生之困悴,此今日廷臣之所當瀝血刳肝,以對揚我聖上恐懼修省之實,而其實則又有大於此者。宋臣楊萬里之言曰,人主之治天下,必正其治之之主,人臣之相其君,必先正其人主之主,夫所謂人主之主,何也?卽萬化之源也。天以桑穀警太戊而殷道復興,噫,桑穀之生枯,何關於興殷,而所以興者,以啓太戊之主也,孰爲太戊之主,非太戊之心乎?天以熒惑警景公,而宋國以存,噫,熒惑之守徙,何關於存宋,而所以存者,以啓景公之主也,孰爲景公之主也,非景公心乎?顧今轉災爲祥之機,制治未亂之道,亦在乎視其人主之主如何耳。恭唯我殿下,以聰明有臨之資,承艱大無疆之業,兢業如舜,勤儉如禹,不邇聲色如湯,不盤于遊畋如文王,則殿下所以正心誠意,以立其致治之主者,宜其無不用極,而臣猶以爲言者,蓋其符驗之著於外者,自不禁愚衷之耿耿,而敢效狂瞽之說,惟殿下垂省焉。嗚乎,迂而易失者機也,往而不返者時也。我殿下之臨御臣民,殆一紀于玆矣。殿下試反思之。一紀之間,而所奮發者,何事,所振作者,何業?不聞其日進,而惟聞其日退,未見其寢昌,而惟見其寢弊,廟堂以期會簿書,爲燮理之本,銓曹以排比彼此,爲激揚之政,訟獄骫骳而干囑日盛,科試淆雜而關節肆行,以言乎臺閣,則含默卷舌,便作家法,以言守宰,則誅求掊克,輒稱幹能,奢侈爭尙而甁罌俱罄,紀綱盡墮而毛髮皆病。有一於此,亦足召災,況兼而有之乎?此固臣等持祿保位,不能極言竭論,以裨聰聽之罪,而亦不能無憾於天地之大也。嗚呼,前後廷臣所進言,而蘄望於我殿下之一奮聖志者,非欲以自利其身也。蓋欲我殿下之國之理也。今使臣終日極言於前,以陳弭災之策,切時之務,則舍此奮勵二字,亦無所措其說矣。殿下若今日奮勵,則明日必有效矣,一事振作,則萬事必皆就矣,而何所憚而不爲乎?殿下必以爲,吾雖不事强健,而自有關和之舊制,固不害爲仁厚矣,吾雖未能憂勤,而自有廟堂之稟裁,又何至於弛廢乎?以此自恃,而自晦自逸,不自覺其國事之日非也,豈不大可憂悶而痛迫者哉?關和雖存而苟不修明,法何由徒行,稟裁雖當而若不躬率,人孰肯震攝?徒尙仁厚,初非帝王之令節,專事弛廢,終歸危亂之根抵,略擧古昔,可鑑得失。漢室之衰,不在於成·哀,而在於元帝之徒事仁厚,優遊不斷,唐室之替,不由於懿·僖,而由於文宗之專尙文雅,委弱不振。臣之愚妄,敢以元帝·文宗,比之於聖明之世,自知僭謬,罪在不赦,而周昌·桀·紂之對漢高,亦賜開納,劉毅·桓·靈之比晉武,猶樂優客,儻殿下不以人廢言,超然遠鑑,赫然兢惕,毋徒以寬仁爲盛節,卓然以振勵爲能事。始自今日,畫爲一初,凡大小事爲政令施措之間,銳意奮發,一此不懈,則桑枯熒徙,特在轉移之間耳。三代以往,其將由此而馴致,漢唐而下,又何道哉?申願殿下,毋曰陳談,深留聖意,則實宗社臣民之福也。仍伏念,臣向叨見職,猥控疾痛之呼,旬日之間,再蒙體諒之恩,感戴洪私,安意調息,不意鞶帶朝禠,華誥夕宣,以臣代臣,天召儼臨,當此災異非常,大小警惕之日,豈敢不竭蹶趨承,以效不俟駕屨之義,而狗馬賤疾,旣難遄瘳,龍象法筵,無望趨簉,左右思量,進身無路。玆敢申控未畢之懇,猥蘄已施之澤,惶霣震越,罔知攸措,亦願亟治違逋之罪,以肅朝綱,千萬幸甚。臣無任云云。省疏具悉。噫,前日猶有奮發之談,陳說於予前者,今則久未聞矣。噫,千羊一狐,古主稱道,而爾之敢言,於是彷彿。噫,漢元,唐文,一則優遊,一則柔弱,與權奸臣受制北寺,無可稱道,而爾能比於此等人主,語曰君聖臣直,反躬自思,予有虛已之量,故爾有犯鱗之諫,非不曰自以爲聖,虛已之道,已無加勉,實踐之工,方與爾等交戒,特賜內帑帛一十段,以表直言。察病難强,特遞本職。
副應敎李惟命疏曰,伏以臣於昨日,伏見傳敎下者,其所以遇災祗懼,責躬求助之意,溢於辭表,凡在瞻聆,孰不感動?如臣膚賤之見,芻蕘之說,姑不足有槪聖心,而職忝經幄,亦安得終始泯默,以負我殿下求言之聖意哉?臣竊伏惟念,天人一理,上下無間,吉凶禍福,各以類應,考諸往牒,甚可懼也。臣竊瞷我殿下,聰明睿智,卓越百王,臨御出治,已過十載,凡於政事得失,國家之治亂,靡說不講,無微不燭,庶可以天心底豫,和氣自至,而比年以來,饑饉荐臻,災異疊見,中外殿屎之狀,小大憂畏之端,固不可以一二計,而迺者雷異之警,又在收藏之節,天意冥邈,實難測知,而變不虛生,必有所召,則誠不知聖躬有何闕遺,朝廷有何乖錯,使仁愛之天,諄諄然警告之至此也。臣學魯知莽,識見淺短,雖未知何事爲目下第一撟救之策,而若其隱憂過慮之妄,有所忖度者,則抑有可言者存。今之進言者,皆曰聖志不可不奮發也,紀綱不可不振刷也,言路不可不廣也,風俗不可不正也,凡此數說,莫非當今之急務,而究其本,則猶有所未盡然者。臣聞朱子之言曰,天下之事,千變萬化,無一不本於人主之心,人主之心正,則天下之事,無一不出於正,是故君心一正,則推之政令之間,發之施措之際,無不各得其宜,而治國平天下之道,亦不過擧而措之耳。苟或求治而不能先正其心,則是捨其本而欲齊其末,遺其內而欲端其外,不近於北轅之適越,而却步而求進耶?然而心不能自正,而其所以正之之要,亦不外於講學明理四字。帝王之學,異於匹庶,固不存於章句文義之間,而必須探頤義理,體念心身,使吾方寸之天,湛然虛明,無所瑕翳,開明其心志,不迷於是非之分,涵養其德性,不惑於理慾之幾,然後方可以盡誠正之實,而致位育之功矣。今殿下聖學高明,德業日新,雖若無待於講學之工,而古人之盤水易知,此心難保,六馬可調,而此心難御。是故以成湯之功焉,而昧爽丕顯,以文王之德焉,而日中不懈。殿下試以是而思之。吾之所以致其治功者,果如成湯否乎?吾之所以純一其德者,果如文王否乎?講筵日開,而所讀者章句之末,所講者文義之粗,而至於微辭奧旨,未見有力究深探之工,則雖欲融會貫通,以臻緝熙之域,其可得乎?殿下誠能於不聞不睹之中,常若上帝之臨汝,至微至隱之際,亦思屋漏之無愧,戒愼恐懼,不敢怠忽,必以正心爲萬事之本,而又以講學明理,爲正心之本,則聖志自可奮發矣,紀綱自可振刷矣,言路不期廣而自廣矣,風俗不期正而自正矣。亦可以默契天心,收回威怒,燁燁者可變而爲祥光,轟轟者可轉而爲和氣,堯天舜日,和風甘雨,庶幾自今伊始,豈不休哉?伏願殿下,穆淵深思,不以人廢言,則未必不爲弭災之一助矣。仍伏念,臣一日之內,乍蒙恩遞,復叨見職,惶霣感激,罔知攸措。揆以分義,固當竭蹶,而臣之母病,轉輾沈痼,諸般症情,有增無減,夙宵焦遑,方寸靡定,百爾思量,雖無離側之望,召牌之下,末由承膺,坐犯違傲,徒增罪戾。伏乞聖慈,俯垂鑑諒,亟遞臣見帶之職,以便救護,仍治臣逋慢之罪,以昭法紀焉。臣無任云云。省疏具悉。所陳切實,當留念,爾其勿辭救護。
掌令李東淳疏略曰,伏覩我殿下,今因冬雷之警,下詢之旨,若曰,陳言納謨,正直無諱,言雖不中,予不爲罪,大哉王言。竊觀今日,政仍舊貫,人不鍊熟,臣隣避喜事之謗,廟堂無建白之議,王道仁政,爲迂闊之空言,誠意正心,爲陳腐之古談,時務之章,徒歸該司之故紙,含默之習,只作謀身之良策,泄泄沁沁,苟保無過,至謂我國前例之國朝政三日之政,坐視百度之日隳,而終不肯一開口大着手。噫,大小臣僚,豈盡無憂國之誠,救時之策,誠恐我殿下狃習安常,不事建明,故無益而不言耳。今日民憂國本,固千端萬緖,而其要則不過振紀綱也,其目則正士習,禁奢侈,擇司牧,恤民瘼也。四者擧而紀綱可得而振矣。何謂正士習?夫士者,國之元氣,今日培養,而異日將需用者也。目今世道波下,不知風聲氣節之有可尙,不識禮義廉恥之爲何物,營求升斗之祿,馳逐得失之場,日甚一日,此曷故焉?苟於庚申年間權貴之當國也,擧世奔波,當銓而一資半級,賄賂公行,主試而泮試禮圍,新榜狼藉,而臣卽其時科場中人也。字標相應,場屋互通,借述外作,目擊耳聞,甚至曰某也某之親,某也當爲,某也某之黨,某也當參,畢竟榜出,十差一二,此何變怪?前鑑孔昭,而耳目皆染,駸駸然混入其套,父以是詔其子,兄以是勉其弟,朋友以是相招邀,明年甚於今年,間有一二惜身名者,則反稱之以迂怪鄕諳,士習不可復正,而正之之道,要在乎作成人才。程夫子嘗曰,學校,禮義相先之地,月使之爭,非敎養之道,乃欲鐫解額省繁文,別立觀光之法,又欲尊賢立師,以爲化俗之本。伏願殿下,擇學成行尊,公正不撓者,俾長國子,而革罷陞補之試,申復月講之規,不專以句讀字義爲主,而取其志行端潔,經義爛熟者,次第選補,使州縣吏,公選經明修行之士,授以學校之任,而歲行鄕飮之禮,月申朔望之講,守臣以時考其勤慢,力聞之於朝,以爲隨材以調用之科,繼又力擇銓曹,以杜倖門,別飭有司,嚴科法,則何憂乎士習之不正哉?何謂禁奢侈?夫地之生財有限,而人之所用無節。生財之道,莫功於崇儉,而今上自朝紳,下至閭里卑賤,不度家計豐約,都麗服食,便美僮馬,間有衣縕被布者,則非笑之凌侮之,譏之以矯飾,視之以乞丐,人孰不知儉則可富,奢則可貧,而特以擧世之所尙,不可獨異。況身章者,所以表貴賤而正名分也。今公私賤隷,擧皆着道袍曳繡履,此不但糜費,事關名分,不可不痛加禁抑,而亦不但屑屑於禁令之間也。誠以上之所好,下必有甚焉者,伏願殿下,躬帝堯茅宮之法,夏禹菲服之儉,使公卿庶僚,無不賤奢而貴儉,則一國慕之矣。且錦繡金玉,玩好雜品之列肆求售者,皆財之費而無補於國者也。自今嚴飭使臣之行,禁其無益之貿。此唐玄宗罷職錦坊之法,而織坊尙可罷也。況非我所自織,而貨貿於他國哉?此而嚴禁,則奢侈不期禁而自禁矣。何謂擇司牧?夫生民休戚,係於守牧,守牧勤怠,在於監司,今監司惟以不作讎怨爲家計,守令惟以媚附權近爲能事,徒知瘠民肥己,剝下賂上,馴致貪婪成風,而監司之巡遊列邑,漫不聞生民疾苦,守令臧否,及其夏冬殿最,只黜無攀援異已趨者一二人以塞責,其恣行不法,專事媚賂者,皆置之上等,其罔民情而誣天聽者,吁亦甚矣。許多州縣,固不可一一擇人,苟使監司而公明剛嚴,則怙勢蔑法者有畏矣。伏願殿下,別擇剛明方正,威德素著者,寄以方面,考其殿最,不畏强禦,不私黨習者,特加陞用,黨同擠異,吐剛茹柔者,顯示譴罰,又令廷臣,各薦其循良能治者,委之以字牧,而申嚴贓法,先治一二尤甚者,其擧主與該曹,竝從連坐之律,則目前民國之憂,可紓矣。何謂恤民瘼,夫民惟邦本,而本固則邦寧,今吏政日紊,而民瘼痼甚,其最切憂者,軍丁也糶糴也?黃口充額,白骨微布,此猶不足。南山北山,苟塡其數,擁簿責布,隣族對徵,相與携手四散,苟仍舊充額,而欲革其弊,誠近於無麪不托,此非臣謀之所能及也。至於糶糴之弊,蓋自壬辰耗出之後,常日燹兵之約,公私匱竭,不得已補用之計,而荏苒今日,至有元還·統還·賑還·結還之許多名色,會付·會錄·京納·營納·官納之許多條例,吏胥夤緣作奸,而有私利之假托者,有他邑添加者,耗上生耗,月加歲增,種種痼弊,一則耗條,二則耗條,今若草罷耗條,則目今國用見竭,誠不容一朝蕩滌,只當較戶量穀,均排石數,逐年作耗,詳定穀價而已。夫較戶均穀,則民無偏苦之患,逐年作耗,則穀無歲增之弊,伏願殿下,亟令該曹,執一國之戶摠,均八路之穀簿,可移者移之,可作者作之,當留者爲幾何,當分者爲幾何,一齊分排,平等受食,年年耗條,則無論會付·會錄·京納·營納·官納,逐戶以錢代納,俾不得偏劃於一邑,百姓有安堵之樂矣。凡此數條,奚足爲弭災之方,而目今痼弊,實不出於四條之中,伏願殿下以臣所陳,俯詢大僚,博採廷議,勿令該曹,循例回啓,如其可用,行而勿疑,如其不可用,斥臣妄言之罪焉。臣無任云云。省疏具悉。四條附陳,極爲切務,而當留念。科民兩弊事,令廟堂卽爲採施,爾其勿辭察職。
全羅監司李相璜疏曰,伏以,鴻籙增鞏,麟趾協慶,産室旣設,壼度深康,區區下情,不勝欣祝。仍伏念臣,忝膺見寄,行且兩月有餘矣,湖南今年,卽國計嬴絀,民生休戚之大關棙,臣於是時,受命南來,任蚊背以岱岳之重,策駑蹄於太行之險,欲望其不輸爾載,利有攸往,則天下或有此萬一之理耶?今欲歸重於國計,則不得不有徵督之事,今欲致力於民生則不得不有寬紓之政。夫寬紓與徵督之二者,譬猶南轅北轉之各殊其塗,終不可合而一之也,寬之則國計板蕩,無牽架之方,督之則民生渙散,無安保之望,臣誠左右焦勞,莫省攸措。與其强不强而竝無所成,無寧酌其輕重,參以利害,專意一事,不至兩失之爲愈。凡國計之見縮於湖南者,通計各項米穀錢布,蓋且百萬計,國家支計,專恃湖南,而昨年所減,其數如此,將何以辦一年之用,而應凡百之需耶?非但掌國計者焦憂罔措,凡今日中外大小,莫不相顧憂歎,則追徵前欠,少裨見用,卽目下急務,寬紓之政,尙可與論於今日乎?然則昨年各項停免之以百萬計者,惟有竝督於今年湖南而已。湖南之民,徭役繁重,雖使承屢登之餘,占又豐之喜,朅一年之作,不能供一年之入,輒見缻罌俱空,卒歲無策,妻飢兒寒,艱楚百端,稔歲如此,況今年湖南而又經昨年大祲乎?一歲之常供如此,況竝督兩歲之輒額乎?臣於巡路,歷審今年農形,山農非無登熟之處,而災頉又往往間之,除却茂朱一邑,不免爲穴農,而野邑則又遜於山邑,沿邑則又遜於野邑,至於傍海面里,則災損之酷,尤有甚於昨年。蓋昨年則猶有田種之間或收拾,而今年則竝此全棄,昨年則猶有海採之可以依賴,而今年則竝此俱失,當年應捧,已同括毛,宿逋復起,於何着手?假使昨年停戶,無一流亡,無一札瘥,各安閭井,撐持到,今新經大病,元氣不接,呻吟困頓,已不堪追呼拘係。況目下停戶,完者幾何,原濕所過,每見堵壁破榻,烟火蕭條,停車細詢,輒曰饑饉癘疫,流死相續,此卽昨年之五六十家村閭,彼卽昨年之三數十戶墟落,而今此十空三四或五六矣。然自臣觀之,今年以後,其五六與三四者,亦必不能保有其土矣,彼流且死者固已無迹可尋,而其種種當納,尙留人間,貽勞於鄰里,非但一事而已,且三事四事,非但一年而已。且昨年今年,渠輩之自已應役,尙無以承當,朱簽白挺,不堪痛苦,況事在他人,而累及其身乎?若身有長物,則亦豈或觀望顧惜,自速官刑,而春夏生活,不能專靠於還賑,弊袴破襠,皆歸貨賣,破筋折匙,俱無餘存,而如干田器之忍死待農者,又爲徵番催粗之吏搜括而去矣。今以無助之民勢之尙多未了之公案,有血可浚,無物可塞,而冤苦在心,推剝臨肌,尙安能顧戀遲回,坐受磨折乎?去鄕仳離,沿門叫丐,豈常情之所樂爲也哉?原其事勢,蓋亦有不得不然者,一人如此,二人可知,此里如此,彼里可知,今若以國計之重,而不稍寬紓,或失奠接,則沿海之民,必將蕩析而後已,無沿海則是無湖南也,無湖南則國家之異日經用,於何倚辦?財用詘則國固無以爲國,然至若財用所由出,則實本於民,由是論之,輕重雖分,而利害之係其間者,又可知矣。然則寬紓之政,宜先於徵督,而苟欲爲寬紓之政,又當先從鄰族變通之。一曰,物故軍伍。昨今兩年,卽湖南之殺運也。始之以饑饉,繼之以癘疫,沿民死亡,頂背相望,而目下軍伍之以故懸頉者,竝計案付內外京鄕都數,大邑如羅州則爲四千六百之多,下此而靈光·靈巖則爲二千餘數,小縣則如海南者,亦不下一千六百餘,而如康津·珍島·務安·興陽諸邑,多則且千餘,小亦不下八九百,外此各邑之若多若少者,無邑不然,而有不可一一遍擧也。逃故塡代,査括閑丁,而猶且不足,則次及於冒錄·私募等諸般名色,其例則然,今年則輪行之疾,死者甚多,軍伍如此,他可類推,雖有無役雜役之略有餘存者,以此充彼,顧能當十之一二乎?羅州雖大,一州也,外此諸邑,雖有稍大稍小之異,而皆一郡一縣也。以一州一郡一縣之戶,而欲括半萬世二千一千,去千不遠之遊民於流離死亡,十空三四之地,則其理勢事情,果當如何?平時軍額,外道各邑,多用面里代定之政,如或殘盛異勢,變通移額,則添伍之里,雖一名二名,睢盱相告,久而始定,今此許多故額,偏在於饑疫最酷之里,而完戶之無幾,臣旣指陳於右方矣。欲以無幾之戶,專責見闕之伍,則其勢必不可行,然則惟有通融面里,變通釐正,而彼每面每里之移受新額者,小當以五六十計,多且爲一二百餘矣。今夫五六十與一二百者,其數不少,雖或移送於民殷物阜之一州一郡,尙見其移疾生弊,況所謂一面一里者,能有幾多民戶,而可以承受得起耶?假使安樂富庶,一如常歲,猝然遇此,其驚遑繹騷,如不欲生者,勢所必至。況經賑則同,遘疾則同,而特以死亡稍少之故,橫增里額,簽老括幼,十不當一,團土刻木,又無其術,則竟當排戶勒配,虛其戶而斂其役而已。所謂移送虛額之本里,十空四五,不成村樣者,未始不由於饑疫,而其實則太半是饑疫之後,人亡役存,不能以見存之戶,盡了其替當之役,保抱攜持,漸次凋零,以致如此耳,今旣見失於彼里,而必欲取償於此里,則彼里已往景色,獨非此里之來頭榜樣乎?當竝與僅支粗完之民,而又將散而之他矣。二曰,陳廢田結。凡今年之以未移畓結請災者,無邑不然,累百累千,而沿甚於野,沿邑之中,如羅州·靈光·靈巖·珍島·興陽·海南·康津·茂安·咸平·茂長等十邑,尤爲最甚。今年沿海之旱,固有妨於秧役,而苟或因旱而已,則未移之處,雖云夥然,豈至於連坪全里,沃瘠無分,一望萊蕪,靡有限極哉?特以春饑夏疫,流死猥多,有地無人,竟不免此,畓旣如此,田又可知,彼畓秧之未移者,履畝減賦,自有恒典,而至於旱田陳荒,則災俵不及,稅徵自如。當初法意,雖出再農之故,以此責之於今日沿田,誠亦冤深,以未落種之地,兼不見在之人,今欲一按常式,槪捧準額,則其勢不得不移及於隣族,隣族而不給,則又將遍及於面里矣。荐饑之民,無計自資,出入咨嗟,若將不能朝暮,而又重以他人白稅,日來侵擾,則雖欲安意遂生,姑守田廬,實不可得,臣恐田之隨陳者,將日益多而不止,已陳之結,結之移侵者,亦日益多,而竟無可侵之民也。三曰,流亡結役,昨秋歉荒,雖曰無前,而凡名在稅案者,皆實結也。當初停退,已是曠典,到今徵督,豈有他說,而春夏以後,其不能奠厥攸居,或流或死,存沒相半,則觀於廢田虛伍,可以反偶,其人雖亡,其役尙在,減非可論,徵旣無處,則族里之侵,又不得不如田伍之爲,一猶不支,況二之三之乎?剜肉醫瘡,卽古人詩語,而窮民輸賦,其悲如此,有時讀此,輒欲淚下,然此猶剜自身之肉,醫自身之瘡者,至於今日沿民,則忍剜自身之肉,往醫乎人之瘡,肉且告盡,而瘡竟不合,求醫者之索剜則無有已時,抑將何術而應之?粟米麻絲,本出土地,而地未嘗與人俱亡,則貨彼充此,亦自有術,疑若無與於鄰族,然歲弊人散,土賤錢貴,轉貸無路,雖或幸而得貸,亦不能値應納之十五,然則鄰族之外,有誰當此?四曰,漁鹽船稅。沿島諸民之傍海占基,布列盆箭者,在在相望,不啻百千,七月之風,驅海深入,潰決防堰,汎濫原野,遠幾至里許,近不可步計。漁箭鹽盆,竝歸於波濤湯潏之中,而所謂網條舠船者,又毁破漂失,處處皆然,夫所謂箭盆網船,卽海利之資斧也。沿民生涯,專賴海採,而海採之利,勝於陸農,故稅額之多,倍於田賦,一或失利,則較之陸民之失農,甚害尤甚,而今年所遭,不可但以失利言,竝與平日資斧,而全然失却,陸旣告歉,海又無業,彼沿島鶉鵠之啜泣相唁者,又將何以自聊?流轉他方,已聞有人,今若專責常稅,則支接之不能,而散亡之益多,不待畢竟而可知。五曰,停退還穀,昨年停退各穀,通計一路,殆近八十萬石,而見停於沿邑者,爲居多,沿邑之中,見停於尤甚面里者,又居多,假使見停居多之處,秋稼穰穰,一望如雲,當年應納之外,又準責昨年見停,則其勢不能辦。況昨年沿邑,又爲今年之尤甚,昨年見停居多之面里,又爲今年之尤甚,而饑疫流亡,又徧於此者乎?外此之次·稍實面里之停還捧仍,容俟列邑分等時,同爲酌量論列,而至於似此面里,自當年還餉,已不可無闊狹之政。停退還捧,尤難容議於今年,而雖以明年言之,若用停還準捧之常式,竝督於見停最偏,無憑居多之面里,則雖一戶而兼數戶之事,一里而應數里之役,決知其不能承當,非但流徙者之無以招徠,必致存接者之不免稚析,來頭民事,轉益罔措。今欲爲安頓之策,則惟有稍令息肩,姑且寬心而已,如欲爲是,無遽爲督迫之政,俾各有旋容之地,而如是之方,莫如排定年限,爲漸次收殺之圖,吏奴逋還,尙用寬典,況民隱所係乎?若謂公穀之重,不可久停,遽欲責之於一年二年之間,則非但無益於收捧而已,將見民與穀俱失,而益無涯畔,今若援本道興德·高敞反逋已例,限以五年,排定分數,使之次次辦納,則庶見實惠下究,輿情少安矣。大賑餘氓,瘡痍未蘇,山野之間,亦豈無寒暑之資,而博施濟衆,雖堯·舜在上,猶或病諸,臣何敢毛擧鱗緝,爲無節之請于蓋高之聽哉?亶以沿海民情,無異焚溺,而沿邑之中,若羅·靈·珍·興等十邑,饑旣最甚,疫又最甚,今年災形之慘,又爲諸邑之最。臣今見擔民事,有不能漠然坐視者,玆將尤甚十邑事情,仰塵崇聽,而今臣所陳,實關沿民安危,若或苟牽法例,淹延時日,不卽拯救,則沿民且凜然不支,不支則且散矣,旣散之後,安集之難,尤當有倍於今日。然則變通之方,宜趁今日,而軍政則就目下案付故額,査蕩其昨年停布,簽代之政,亦稍寬展,無甚催迫,而道內各樣收布者之不入於京案付者,自臣營謹當爲從便次次簽代之方。如有不得不給代者,則更當往復籌司,商議通變,而至於京案付六千二百餘名,則分作兩半,一半則責於當年,一半則許以明年。外此陳田海農之全然陳廢者,正稅所重,關係經用,有司之臣,有不敢生意於蠲蕩二字,旣不能公行檢踏,則實數幾許,雖不能指的仰陳,傳聞所及,廉採所得,亦或有大體領略者。陳田結數,則決當在四千有餘,五千不足之間,盆箭網船之潰破者,亦當爲三停之一,而略有出入矣,竝許另加査檢,量減分數,又就大同未收及停退中闔戶流亡,無處指徵者,詳覈虛實,特施蠲減,而停還排年。又準所請,則民情之遑汲奔波,無所止屆者,或不無支持存接之理,而海戶失業,非但十邑而已,風濤所及,被災則沿邊同然,似此處,竝令逐邑執摠,一例施行,則亦似無向隅之歎,而有安堵之效矣。或有設難於臣者曰,簽丁之分排兩年,非不爲姑息之政,而今年旣無路得充,則明年豈有丁可括乎?且陳田海農,旣請分數減頉,已不能準値於實摠,摠旣未準,無論多少,冤徵一也,與其冤徵之竟不可無,而兩無所當,無寧歸重公稅,按式準徵之猶有其說乎?此說似矣,而臣則曰不然,明年簽政之不甚容易於今年,臣非不知,然今年則洊災之民,喜動易散,有不可撓之以事,而捱過明年,則喘息少定,心神粗寧,雖稍强之以非力所任,其鳥駭獸竄,必不至如今年之甚,且沿海村里之在在空虛者,豈皆死亡而然乎?其流散未還者十五,而且過之矣。所以前却徘徊,不欲遽還者,政在於各樣力役之無以應當,而又非但爲渠之力役而已,其所顧慮者,尤在於他役之替擔,而停有蠲蕩,簽又寬退,鄰族之侵,姑且無慮,鄕里之思,固所同有,則稍稍返接,想當然爾。然則明年之得以措處者,亦或有勝於今年,至於陳田海農,則民雖蚩蠢,亦知常稅之至重,疾痛所迫,雖有盻望之語,而其心則未嘗敢必於曲副,似此處,自朝家,雖略示大意,其所以慰悅固結者,必有倍於有例者之全數減免也。凡此諸條,上以關公稅之正,下以係軍需之重,且還餉捧停,法意甚嚴,有非一藩臣所敢仰請闊狹者,而臣旣目見民勢之如此,又明知如是則民且少支,如彼則民且不保,然猶虞罪戾之及,畏謗議之來,沁泄次且,袖手傍觀,則是孤我殿下平日念念元元,錦玉靡安之盛德也。是重孤我殿下臨筵命臣,憂恤南民,許以便宜之至意也,如是思惟,臣安得終默而已哉?誠不忍使殿下昨年辛勤拯活之赤子,不能安奠於今年,而更貽伊戚也,不忍使朝家所恃以爲本之重藩,竟至顚頓潰裂,而莫可收拾也。又不忍使受恩罔極之臣身,不一陳流民哀痛情狀,竟自歸於監門之罪人也,又有一事之差可便民者,敢此尾陳,惟聖明,竝賜採覽焉。昨年本道所劃關西錢十二萬兩,均廳貿租錢八萬兩,此蓋春以錢分,秋以穀捧者,始而以此濟饑,終又以此添還,固已爲南民之大幸,而繼下除耗之特命,俾有及民之實惠,滂澤所被,淪浹肌髓。但今年秋事,又多失稔之處,若以春間所受,較視秋後當納,則錢穀利害,不無相懸之歎,實有難辦之慮。錢還有禁,固難遽議,而今此兩條,則係是今春錢俵者,姑從便宜,依當初分給數爻,以錢收捧,而還作本穀,姑待來秋,則公簿別無所損,民力優可得紓矣。伏乞聖慈,下臣此疏於廟堂,劃卽稟處,使經賑遇災之民,脫彼溝壑,奠此衽席,則豈但今日環湖幾十萬生靈之幸而已哉?我聖朝祈永無彊之休,亦將不外於是矣。民事其亟,疾聲呼龥,章皇瀆屑,言不知裁。臣無任云云。答曰,省疏具悉。湖南下道昨年歉荒,他道實有難言之憂,前道臣克殫厥誠,拯活顚連,予到于今,嘉尙不忘。又接卿疏,說陳五目,屢屢不已,自頭至尾,罔非生靈,徧被切害者,窮苦景狀,完在牘上,喜卿綜密,爲民測然。亟令廟堂逐條稟處,俾有實惠,作穀退限,除耗有命,而姑待一秋,亦何少妨?採探物情,必有商量而然,此則予先許施,卿卽知悉。
上在昌德宮。停常參,只晝講。
藥房都提調金思穆,提調沈象奎,副提調李永錫啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?中宮殿氣候,何如?惠慶宮氣候,何如,嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿口傳問安。答曰,知道。中宮殿口傳問安。答曰,知道。惠慶宮口傳問安。答曰,知悉。嘉順宮口傳問安。答曰,知悉。
本院啓曰,明日常參·經筵,取稟。傳曰,只晝講。
本院啓曰,行大司憲李冕膺,執義宋稚圭,掌令金直淳在外,李泰淳牌不進,持平金圖遠·朴鳴和未署經,監察茶時之意,敢啓。傳曰,知道。
傳曰,大臣·備局堂上引見。
李永錫啓曰,藥房三提調持湯劑來待矣。傳曰,封入。
傳曰,當該中官罷職。
本院啓曰,明日晝講,經筵當爲進參,而知經筵曺允大·朴崙壽·金羲淳,同經筵金銑俱有身病,吳泰賢在外,李好敏譯科進,無進參之員。知經筵曺允大·朴崙壽·金羲淳,同經筵金銑,竝待開門牌招,以爲推移進參之地,何如?傳曰,允。
有政。吏批,判書朴宗慶進,參判李肇源在外,參議李羲甲牌不進,承旨進。以韓耆裕爲副校理,南奎采爲典籍,金箕悳爲宣陵參奉,金履喬爲通信使,李勉求爲副使。
兵批,判書李勉兢雜科進,參判閔命爀病,參議鄭景祚入直進,參知鄭東榦病,承旨進。判府事加設單李集斗,同知單文喜孫。
以吏曹參議李羲甲牌不進罷職傳旨,傳曰,只推。
以掌令李泰淳,獻納朴綺壽牌不進罷職傳旨,傳曰,只推。
以咸鏡監司趙德潤狀啓,薦新生文魚·生大口限內不得封進,惶恐待罪事,傳曰,勿待罪事,回諭。
副修撰趙民和疏略曰,日昨轟燁之變,何爲而作也?災不虛生,必有所召,殿下對越之誠,非不篤也,而或者實德之未格而然歟,恤民之仁,非不切矣,而或者實惠之未究而然歟,政令施發,或欠奮勵之功而然歟,公私措置,或涉因循之弊而然歟,生靈之困悴,由於懲貪之未盡而然歟,習俗之奢靡,由於節儉之未行而然歟,言路之不開,而聽納之未弘歟,懲討之不嚴,而義理之不明歟?凡此數者,皆足以致災,而若其應之之道,不可他求,亶在於聖敎中誠之一字。夫誠實之道,在於知·行竝進,聖學則必期於力踐,治道則亦在於力行,而夷考近日,一何反是也?勤勤於廈氈之上,懇懇於章奏之間者,無非治法政謨,忠言讜論,而殿下虛襟而受之,開心而聽之,太平萬世,不日可期,而以言乎朝象則猶復前日,以言平人心則猶夫前日,此專由於上下之無誠實而然也。今日卽殿下汲汲有爲之時也,而玩時愒日,墮墜成習,大小恬嬉,悠泛度日,無一人擔當國事·經綸世務,而擧國靡靡,徒言無行,頻開經筵之請,迭陳於上而及其時接,反以無入直爲頉,頻接臣隣之言,交陳於下,而及其日次,或以無時急入稟,此皆諸臣不能對揚之致,而上有好者,下必甚焉,則抑殿下之有所自反處也。臣竊以爲,殿下誠實之工未盡,而猶足以因循以度,牽補以過,可保目前之無事而然乎?天下之勢,不進則退,若不及今改圖,惕然自奮,一有所大作爲,則必將駸駸冉冉,日趨危亡之域而後已,可不懼哉?殿下每當災異之作,略施警惕之意,徒欲以避殿減膳之文,具責躬罪己之空言,冀感至窅之天,要回方怒之心,此所以逢怒之滋益深,而示警之逾不已也。今臣之事殿下,亦如殿下之事上帝,臣之不能仰格宸心者,以臣誠意之不能務積而然也,殿下倘能反隅於此,益殫照事之誠,則仁愛之天,亦豈無降顧孚感之理乎?惟聖明,誠之爲貴,加十分眞積之工,無一毫虛僞之念,則今日之震雷,卽所以玉成我殿下之聖德,而乃欲其一心交修,自底全安者也云云。省疏具悉。所陳切實,當留念,爾其勿辭察職。
副修撰李泳夏疏略曰,冬雷之異,非止今番,年來此警,殆無虛歲,方其告警之際,君臣上下,恐懼怵惕,及其事定之後,恬嬉伈泄,依舊樣子,往年而如是,今年又如是,聖敎所謂惕心,雖萌於災時,惰機轉成於恒年者,深有得乎古聖王修省之義,伏願持守此心而不解焉,則應天之誠於斯,至矣。程夫子有言曰,人君親宦官宮妾之時少,親賢士大夫之時多,則可以涵養氣質,薰陶德性,殿下日三晉接,不輟講論之工,月六賓對,遵守祖宗之規,然而一日之內,晉接臣僚,不過數時,入處深宮,殆過其半,當此時溫繹所講之書,不忘當世之務,亦如接臣僚開講筵之時乎?聖敎所謂誠者,德之表也源也者,深有得於硏幾愼獨之義,伏願持守此心而不解焉,則修身之誠,於斯至矣。顧今民生之困悴,可謂末如之何矣,今年穡事,比之昨年,稍有優劣之可言,而見今民事之艱,無異昨年之甚,何者?還穀之停退者,軍布之減徵者,今年則不可不捧,災結之狀請,賑政之設行,今年則異於昨年,而朝家軫念之政,昨年則先期措劃,今年則屆冬無聞焉。非但兩湖爲然,諸道中昨年稍處稔往往有判歉者,今雖若晏然無事,而迄于歲終,又不知至於何境,不可不及今講究。無論兩湖與他道,分其告歉之尤甚·之次,可以設賑者設賑,還穀軍布之可以停退者停退,然後荷擔嗷嗷之民,可免顚連之患矣,聖敎所謂民生猶未知艱難者,予安得一一知之者,深有得於察民隱之義。伏願持守此心而不解焉,則恤民之誠,於斯至矣。蓋應天之誠至,則側身修行,非獨於遇災之時,恐懼怵愓,常存於無災之時,修身之誠至,則嚴恭寅畏,無間於幽顯,親賢遠侫,益臻於高明,恤民之誠至,則一視同仁,無遠邇之別,憂勤惕念,無間斷之時,所謂實心·實政·實惠·實效,皆從一誠字做去,豈不休哉云云。省疏具悉。所陳切實,當勉加留念矣。
正言尹應大疏略曰,嗚呼,日昨雲觀之報,何爲而至也?殿下自卽祚以來,水旱之災,星象之怪,比歲疊見,而至於閉藏之月,轟燁之異,尤不啻屢見,則仁愛之告,可謂勤矣,聖心輒爲警動,責躬求言,懇懇縷縷之敎,亦不待今日而已至矣。誠使殿下,自初遇災,眞能省愆修德,奮志立政,則上穹宜已底豫,災沴宜已消減,何至今日,復以災異爲憂,重煩十行之綸,以求助於臣隣耶?臣於此,有以見殿下於前日之災,未必眞知其可畏,而每歲所下聖敎,亦未必出於至誠耳。若出於至誠,則權綱不振,政敎委靡,而何不奮發,貪墨成風,民生困悴,而何不警飭,文武恬嬉,百度解弛,而何不董責,名分日壞,等威不章,而何不整肅,言路壅閼,情志未孚,而何不恢張,士趨不古,風聲氣節,漸就消磨,而何不激勵,民俗不齊,奸僞侈濫,太無防閑,而何不矯救乎?臣愚竊以爲,殿下之畏災異,未嘗不眞,責躬求言,未嘗不誠,而尙無轉而爲祥之效者,政坐立志不固耳。惟其不固也,故今日畏之,而明日不能如今日,今日誠焉,而明日不能如今日,畢竟至於苟且因循而自歸於應文備例之科而已也,立志之方,莫切於講學,講學之要,莫先於力行,此所以乾道之剛健不息,而知仁之不可捨勇也。竊覸近日以來,講對之作輟無常,竝與臣隣之召接,而或有累日不爲之時,一曝十寒之歎,一如去年樣子,此臣所以不敢捨本而論末者也,倘殿下不以人而廢其言則幸甚云云。省疏具悉。所陳切實,當留念,爾其勿辭察職。
庚午十月初十日,校理徐長輔書進故事曰,宋眞宗初卽位,李沆爲相,王朝參政,沆日取四方水旱·盜賊奏之,朝以爲細事,不足煩上聽。沆曰,人主少年,當使知四方艱難,不然,血氣方强,不留意聲色犬馬,則土木甲兵禱祠之事,作矣,吾老不及見,此參政他日之憂也。臣謹按先儒嘗以眞宗首末,反覆論之曰,景德以前,足爲繼世之賢君,祥符以來,不過爲矯誣上天之主,又曰,景德以前之相,皆是李沆·王朝輩君子人,而祥符以後之相,皆用小人,觀於此,可知眞宗之爲治,前後判異,而相道之有關於君德之成敗,有如此矣。當眞宗卽位之初,沆爲輔相之任,而日以水旱·盜賊·艱難·疾苦,一一奏之者,斯可謂知所先務,而其深遠之慮,眞宰相之器也,惜乎王朝之見,不及於此也。夫沆之爲後日慮是者,不獨止此,而邊患旣息,則曰恐人主漸生侈心,問治道所宜先,則曰不用浮薄喜事之人,此最爲先,及至眞宗末年,所作爲一如其言,則其無先見之明而能如是乎哉?此雖出於沆之見幾,而大抵爲人君上,深居九重,四海之廣,兆庶之衆,水旱之災,盜賊之變,許多艱難·疾苦之狀,無由盡知也。故虞舜明四方之目,周公進七月之詩,逮夫漢·唐之君,小康之世,亦莫不摠攬庶務,好察民隱矣。宋之眞宗,雖以李沆爲相,得聞四方艱難之說,而其奈血氣方强·稟質未化·土木禱祠·天書封禪等奇怪妄誕之事,無一不爲,則宜其景德·祥符之前後各異,而李文靖眞聖人之歎,當發於王朝之言也。洪惟我殿下,丕承列朝艱大之業,深軫生民懷保之方,而八道之積弊衆瘼,其何以盡知之?萬姓之艱難·疾苦,其何以盡聞之乎?日前震雷之告警,其或由於民隱之未及上徹歟?又或由於惠澤之未及下究歟?伏願聖明,廈氈淸燕之暇,頻接臣隣,每勤諮訪,無論事之大小,凡係民情,無遺畢燭,俾盡講究之策,則轉災爲祥之道,亦無過此也。答曰,省爾故事,敷陳切務,留念矣。校理曺鳳振書進故事曰,宋太祖嘗徵處士王昭素,爲國子博士,問以治世養身之術,對曰,治世,莫若愛民,養身,莫若寡慾,太祖愛其言,書于屛几。臣謹按,歷代人君,未有不以虐民多慾而敗者,秦始築城駕海而天下怨之,漢武求仙採藥而後世譏之,此其驗也。子曰,節用而愛民,周子曰,無慾則靜虛動直,蓋其治世之道,養身之方,實不外是,而昭素能及之,豈眞得聖賢之旨者歟?且夫宋祖一聞其言,欣然嘉納,揭諸座右,朝夕常目則其從諫如流之量,取人爲善之德,固已卓越,而夷考其平生,非徒心而好之,亦多踐而行之者,其聞江南之平而泣曰,攻城之際,必有橫罹逢鏑者。又曰,朕夙夜畏懼,防非窒慾,庶幾以德化人,凡此數事,罔非愛民寡慾之心,而其所深得躬行之工,於是乎可見矣,其能創業垂統,爲宋賢祖,不亦宜乎?洪惟我殿下,以大有爲之姿,兼不諫入之德,周諮嘉謨,好察邇言,虛己翕受,如恐不及,臣固不勝欽仰萬萬,而第念臨御以來,幾一紀之間,未嘗見體認躬行之蹟,著見於政令注措之際,然則前後虛受之美,徒歸於絲綸上文具而已,此豈群下所仰望於聖明者哉?古人云,言之非難,行之惟艱,此非但千古格言,實爲目下對證之劑。伏願深留睿念,克軫藝祖好善之誠,而益勉其實心踐行之道焉。答曰,省爾故事,極爲切實,留念此語矣。
庚午十月初十日,上御誠正閣。大臣·備局堂上引見入侍時,同副承旨申光軾,假注書南秉寬,事變假注書李祖馨,記事官金陽淳·李紀淵,左議政金載瓚,右議政金思穆,吏曹判書朴宗慶,行戶曹判書沈象奎,此下未考以次進伏。上曰,日昨雷異,儘是非常矣,果有求言之擧,而及見卿等箚子,則拈出誠字,敷陳甚好矣。載瓚曰,近來十月之雷,無歲無之,而今番則太有甚焉,若求其孚感天心,消災致祥之道,則固不出乎誠之一字,臣等此言,非臣等之言,卽古人之言也。顧今國事,召災之端,不一而足,天若隨事警告,則惟日不足矣,豈但冬雷爲可警動者乎?殿下諄複之敎,旣以誠自勉,臣等仰陳之言,亦以誠爲勉,而誠之道無他,在於聖上方寸之上,而有非言語所可爲者也。臣等亦未知殿下爲誠之敎,果是眞實底誠乎?苟能誠矣,則自然著見於事爲之上,臣等雖極悚惶,而殿下政令上實效未見之前,則實不敢十分信殿下能做眞箇誠字工夫矣。上曰,甚好矣,非不知誠之道爲好,而此後當益加體念矣。載瓚曰,臣等伏承下敎,不勝欽仰之忱矣。其於臣等則有不可不乞退之義,大臣之災時丐免,似是文具,而臣等今番乞退,則實非不誠之言也,當國家如此艱難之時,如臣無狀者,忝在相位,安得無天災乎?我國,雖云褊少,而爲相於一國者,其位顧不重歟?斥退如臣無似之類,而更卜賢相,然後天不降災,國乃賴安矣。思穆曰,燮理陰陽,固是三公之責,則愼其任不其然乎?故曰官不必備,惟其人,臣則冒居相位者,實非其人矣,亟命斥退,然後始無上天之警告矣。上曰,日前批答,亦已言之矣。卿等雖或有誠心乞退之意,而此時乞退,亦近文具,卿等但將今日此心,益勉以誠實做去,以奏來後之效,好矣。載瓚曰,卽見全羅監司狀啓,則民事之切急,誠欲無言,而接濟之道,實漠然矣,道臣所言,卽臣等所常言之者,而大體國計民事,兩得其宜,然後可矣。在昔漢文·景時,減天下租稅之半者,亦非一再,漢之時則業成富庶,蓄積旣多,而今國儲空枵,無一所恃,若減全羅一道租稅,則國計萬不成說,特以昨年三南歉荒無前,故道臣之請,至於如此,然若盡從道臣之請,則實有不可爲之勢,更當退與諸宰,爛商仰奏矣。上曰,務從善處也。載瓚曰,卽見公忠監司金蓍根分等狀啓,則平澤等二十二邑鎭置之尤甚,忠州等二十三邑置之之次,淸風等十邑置之稍實,仍以爲,後錄諸條,竝請令廟堂稟旨分付矣。其一,昨年停退還餉及身米布錢,尤甚戶全數,之次戶折半,稍實戶三分一仍停事也。其一,今年海溢邑天安等十邑當納新還餉布,尤甚戶全數,之次戶折半,稍實戶三分一停退事也。其一,舊還,無論尤甚·之次·稍實邑竝許勿捧事也。其一,雙樹軍餉,溫陽等十九邑鎭所俵穀,三分一還納本倉,三分二捧留本邑倉事也。其一,安興軍餉,洪州等五邑,各令折半還納,餘數待明秋準納事也。其一,上黨軍餉,姑許捧留,各其邑倉,待明秋輸納該城事也。其一,安興餉穀,姑許捧留邑倉,待明秋還納該鎭事也。其一,拯劣米太,牙山所在丙辰·辛酉·丙寅三年條分徵穀與沿邑所在流來拯米太及瑞山等今年致敗拯米太,竝限明秋停退事也。其一,淸風等五邑外各邑,自今年十月至明年九月兵曹納與各軍門所納身布及昨年停退條,竝許純錢代捧事也。其一,砲保價布,淸風等五邑外各邑,竝許純錢代捧事也。其一,各軍門軍保作米,樂工保米今年條及昨年停退條,尤甚·之次邑,不計,三等面里,竝許純錢代捧事也。其一,天安等十邑被災面里軍民丁卯·戊辰兩年停退身布,竝令仍停事也。其一,牙山貢津倉大同,依近例追後裝載事也。其一,尤甚·之次邑限明秋勿定配所事也。其一,推奴徵債限明秋防塞事也。本道穡事,依山近峽之地,受災最淺,優得免歉,山野互半之處,通全邑而優劣各異,接一坪而災實不同,而霜候幸得稍退,晩移幾免全棄,俱可爲俗所謂穴農,而至於沿海諸邑,自春至秋,諸災俱備,而最是鹹損海溢,尤爲偏甚。無論此疆彼理,未免全歉,道臣之如是分等,各有料量,依所請施行,昨年餉還停退條,尤甚邑三分一,之次邑四分一,稍實邑之尤甚面里五分一,仍爲停退,身米布錢停退。非無已施之例,而若非特恩,有難每年煩請,置之,天安等十邑鎭,濱海災損,果爲最甚,新還餉布,尤甚戶折半,之次戶三分一,竝令停退,舊還餉,固當分數分捧,而以今民勢,昨年停條,尙令分等許停,則舊還之此時竝捧,實屬當念,竝令仍停。雙樹·上黨·安興餉還之移俵各邑者,溫陽等十九邑鎭,竝折半捧留本邑,安興餉還之移轉於洪州等五邑者,水路運輸,果爲不遠,使之準數還納,上黨餉還之分畫於平澤等三邑者,數旣無多,依雙樹例,限折半還納拯劣米太牙山所在丙辰·辛酉·丙寅三年條,竝與瑞山等邑今年條,一體仍停,待明秋準捧。淸風等五邑外,自今年十月至明年九月,兵曹及各軍門所納身布及昨年停退條,限折半純錢代納,訓局砲保價布,與他有異,誠非自下所請,置之。各軍門軍保作米樂工保昨年停退條,尤甚邑全數代錢,之次邑折米代錢,當年應納條則本邑準捧,天安等十邑被災面里丁卯·戊辰身布停退條,仍令停退,牙山貢津倉大同,許令追後裝發,勿定配所,推徵防塞,竝依施,何如?上曰,依爲之。訓局砲保與各軍門,一體純錢代捧,身米布仍停,可也。出擧條載瓚曰,卽見江原監司洪義謨災實分等狀啓,則杆城等九邑置之稍實,通川等十七邑置之之次,尤甚名色,不爲擧論,仍以爲,事目災一百結外,不足災一百八十九結七十八負五束,特蒙準許,推奴徵債限明秋防塞事,請令廟堂稟旨分付矣。今年諸道所被之災,大抵同然,而本道之雖未登稔,庶免歉荒者,實爲甚幸,分等依施,加請災一百八十九結零,果非過多,以此數準劃,推徵防塞,亦爲許施,何如?上曰,依爲之。出擧條載瓚曰,卽見水原留守金履翼災實狀啓,則以爲,本府今年穡事,災頉自多,最尤甚貧窮者,勢將設賑,從後登聞,而各樣災名,則未移爲七百九十六結八十負四束,海溢爲三百二十三結九十三負五束,覆沙爲八十四結五十七負,較量地部劃下五十結,則不足爲一千一百五十五結三十負九束,特爲加劃,昨臘未捧各穀及今年還穀,一體趁限收捧,而其外丁卯·戊辰·己巳停退各穀,竝爲仍停,推奴徵債限明秋防塞事,竝請令廟堂稟旨分付矣。本府以昨年大無之邑,又不免失稔,而沿海各面,殆無異於昨年,則災結之多,安得不然?第旣非擧一境全歉,而折長補短,則較昨年不啻稍勝,今以一邑之地,災爲一千二百餘結者,終涉過多,有難準許,以五百五十結,竝事目災五十結,合爲六百結許劃,至於新舊停退條之全數仍退,民情非不切悶,餉體亦係至重。況嗣歲之慮,尤所悶念,而如是爲請,誠甚未安,守臣推考,餉還丁卯條仍停,戊辰條三分一,昨年條四分一,許令停捧,推徵防塞,亦爲依施,何如?上曰,依爲之。出擧條載瓚曰,卽見廣州留守韓用鐸災實狀啓,則以爲,本府農形,雖近穴農,摠以論之,實未免歉,地部劃下三十結外,不足災九十七結一負三束,特爲加劃,昨年停退三千九百十五石零限明秋仍停事,請令廟堂稟旨分付矣。本州穡事,聲串一面外,雖非純登,亦免全歉,較豐凶之中,而優可謂穴農,然而沿面擧被沈墊,山坊亦多汰覆,今此災結九十七結零之加請,諒非獲已,數且不多,依所請許劃,至於昨年停退之全數請退,民情雖悶,餉體宜念,而有此仰請,終涉不審,守臣推考,四分一許令停捧,待明秋使之準納。聲串面則三年連歉,今又尤甚,加等軫恤,在所不已,最無依九十一戶當納新舊還及身米,依所請,竝令限明秋停退,何如?上曰,依爲之。出擧條載瓚曰,卽見江華留守尹致性狀啓,則以爲,添餉貿米條,當捧爲三千三百五十石零,而穡事傷損,民情遑急,元餉則不敢仰請闊狹,而至如添餉條貿米,本以代錢分給者,且數十年之間,一無以米準捧之歲,多有純錢代捧之例,今年貿米條,純錢捧上,待明秋還作本色事,請令廟堂稟旨分付矣。本府以環海之地,受災偏多,及到收穫,大失始望,守臣所陳,果合所料,民勢轉艱,催課切悶,添餉貿米條三千三百五十餘石,依近例許令純錢代納,昨年元餉停退條,守臣雖不敢仰請,而民勢難捧,實爲切悶。華城·南城,各以四分一許停矣,本府穡事,與兩道無異,一體以四分一仍停,待明秋準捧之意,分付,何如?上曰,依爲之。出擧條載瓚曰,卽見慶尙左水使李馨秀狀啓,則以爲,本營所屬開雲·西平兩浦戰船二隻,俱爲限滿傷退,不可不趁今改造,而左沿松擧皆體小,兩隻船改造材木,右道封山,依例許斫事,請令廟堂稟旨分付矣。前以包伊浦戰船改造事,以信行卜船用後充代之意,草記允下矣,今亦信行後騎卜船中,當量宜移給,造船之役,今姑停止之意,分付,何如?上曰,依爲之。出擧條載瓚曰,三道補賑人三千石以上,濟州補賑兩人,竝道內邊將除授,一千石以上人,竝五衛將除授之意,前已筵稟允下矣。今已多月,邊將則僅差一人,衛將則尙多未差者云,遠人之許久企望,賞典之未卽頒施,有非賞不踰日,令必示信之意也。若使齎失望而後,始爲差除,則賞無足以聳民志,令無足以慰遠人,邊將若無見窠,則瓜近人作窠差出,五衛將亦爲作窠擬入,幼學之相當職當差者,亦卽關問本道,詳探其地處及自願,竝隨窠差出之意,分付兩銓曹,何如?上曰,依爲之。出擧條載瓚曰,前前平安兵使趙昨年被拿也,裨將姜晦煥,因特敎,嚴刑充軍矣,今則主將已爲收敘,而褊裨尙在編配,論以刑政,終涉偏重,宜有分揀之道,故敢此仰達矣。上曰,放送,可也。出擧條載瓚曰,以新寧還逋前後當該守令,自該府分等照律,而一守令則徒配,其餘則竝施奪告身之典矣。本邑還逋,不知始自何年,而今此諸守令,雖非首犯,不能登時査發則同,不能準數徵捧則同,罪旣惟同,則律當無異,而一人之獨被編配,實有罪同罰異之歎,故似聞公議,或多稱冤云,論以平允之道,不宜偏重,故敢此仰達矣。上曰,罪同罰異,宜有分揀之道,放送,與被罪他守令,同罪勘處,可也。出擧條載瓚曰,冬至兼謝恩使拜表期日不遠,正使李集斗,依例判中樞府事單付,口傳下批之意,分付該曹,何如?上曰,政官牌招,開政下批,可也。出擧條宗慶曰,臣待罪度支時,有釐正貢弊事,敢此仰達矣。修理契,本是別貿貢物隨用隨下,殆無限量,故昔年己卯,定式恒留一次,價米五千石式上下,一年進排,若過此數則加給,不及此數,則隨其進排多少上下,以准恒留者,定爲不易之典,而目下恒留遺在,通計己卯前後,則爲四萬餘石。己卯已前遺在,姑且無論,以後遺在,卽恒留定式之外,爲有司者,非不知恒留法意,而不計差小差多,只以五千石,至于今上下,上下逐年無減,故遺在逐年增加,至爲四萬之數矣。價米出自惠廳,而臣適冒忝,每接度支之牒,已怪其不有加減,而直以五千之數上下矣。及待罪度支時,考其恒留,則己卯後果爲二萬餘石,所當以恒留計減,勿復有上下者,而苟究該貢事勢,則自己卯至今年,恰爲五十年之間,轉相賣買,時貢人非前貢人,舊遺在非今遺在,渠輩呼冤,不是異事,而在公家,則設貢法意,反有重焉,毁其法意,徒循謬例,以悅衆心,臣不忍爲也。與郞僚相議,逐年以二千石上下進排之,過此數爻,則以遺在計減者,一以存法意,一以恤貢弊,而時貢人矜悶之狀,不待渠輩之言,而已所稔知,旣存貢法,則兼恤貢弊,在所不已,如有從長通變,有益於該貢之道,則豈不許施?今聞該貢有呈訴於度支者,云本事之便否,姑未能臆度,而如無掣礙之端,則自戶曹往復廟堂,量宜決處恐好,故敢此仰達矣。上曰,依爲之。出擧條象奎曰,德應房奉安輦輿·玉轎·駕轎·毛物改備與修補時,物力則出自戶曹藏護則任之司僕,而官員不欲檢飭,下屬惟意抛置,故其所修改,殆無限節。曾於甲寅,以每年修補價錢二百兩酌定都下,後自本寺春秋奉審時,若有執頉修改之擧,則數三張內外,該內乘雖不論罪,若過十張則依外而守令,內而錢穀衙門官員例,解由則拘礙,陞品則勿擬。下屬從重論勘事,有所定奪,而當年修改者,雖一張,執頉則依張多例,解由拘礙,久任責成,無頉則仍用履歷事,特敎定式,揭板恪遵,行之十數年,在經費,果不無其效矣。至於戊辰,因下敎勿送修補價,依甲寅以前例擧行,則未及三載,修改已三次,而所入物力,不啻倍蓰,此莫非本寺官吏看護之道,不如都下之時而然也。臣意則修改一款,雖自戶曹擧行,而奉審藏護等節,當謹遵甲寅下敎,定式施行,故敢此仰達矣。上曰,依爲之。出擧條光軾曰,當此遇災求言之時,今日賓對,兩司·諸臺,無一人進參,違牌諸臺,竝推考,何如?上曰,依爲之。出擧條
庚午十月初十日,上御誠正閣。晝講入侍時,知事曺允大,特進官洪奭周,參贊官申光軾,侍讀官洪儀泳·徐長輔,假注書南秉寬,記事官金陽淳·李紀淵,各持詩傳第二卷,武臣吳載重,以次進伏訖。儀泳讀自毖彼泉水,止章六句,釋義以奏,上命陳文義。儀泳曰,此詩,卽衛女思歸寧而不得之詩也,此婦人未知衛國何君之婦人,而亦未知嫁於何國也,然而大抵此婦人所處情事,可謂切迫矣。出嫁他國,聞其父母之終而不得歸寧者也,此詩四章,寫其情事如畫,一章則謀於諸姬,二章則謀及諸姑與伯姊,三章則可見其以禮自守也,四章則餘思藹然,而其中不瑕有害四字,可見其操守之卓然矣。其常時情性之充養至正,禮法之防限甚截,歸國之心雖切,而終始思量,畢竟以不瑕有害四字,止其行矣,註言瑕何相通,而先儒或言瑕與遐通矣,言其爲害之或不遠及者也,此二說,參互看之,好矣。大體禮節防閑,卽天理之常,人道之正也,一有不盡,則認以爲大過,至於或遇如此懇迫之處,而能思其不瑕有害,則此雖婦人之事,而其志趣工夫,直與顔子四勿之工,無異矣。顔子以和風慶雲之像,有一日克復,天下歸仁之言者,皆從四勿中做得來也,今此不瑕有害四字,便是入四勿之階梯,而此女子之終始不歸者,正是大段成就於禮防一關矣。一女子能辦如此事,則況乎帝王之學乎?伏願殿下一言·一動·一事·一爲,必以顔子四勿之工,爲準,而不瑕有害四字上體念,似好,故敢此仰達矣。上曰,所陳甚好矣。上曰,下番陳之。長輔曰,俄者上番,以不瑕有害四字敷陳者,誠好矣。先儒言思義理而卒於不歸,事之正也,蓋婦人之難事也,大抵義理關頭,每有不瑕有害之心,則斯過半矣。賢人君子之着力於道學工夫者,亦何莫非由是道做去,則況乎人主一心,爲萬化之源,凡於政令事爲之上,造次斯須之頃,必以不瑕有害四字,留着聖心,則何事做不得也?日前雷異,聖明之世,何爲而致此也?大抵聖學不明,則其害觸處皆及,以至言路不廣,而聰明有壅塞之患,字牧失人,而百姓有困瘁之憂矣。近日諸臣章奏者,輒以懋聖學爲言,今則便是陳談陋說,而聖學之講明與不講明,國之安危治忽係焉,豈可以其言之陳陋,而不思所以聖學講明之道乎?顧今聖學高明,孰不欽仰,而統計一年,則講日常少於撤講之日,不無一曝十寒之慮矣。伏願三晝之講及召對·夜對,頻頻設行,看作茶飯不可廢之事,則實效自著矣,豈不休哉?以言乎言路則習俗骫骳,氣節消磨,語衮闕則觸忤是懼,論時政則忌諱多端,甚至於尋常官師之相規,寥寥無聞,此皆群下之罪,而上好下甚,其理的然。繼自今以後,克廣言路,先自近日章奏間,如有可採者,採用之,則昌言嘉猷,亦當日進於前矣,至於爲民之事,則臣於日昨傳敎民惟邦本之敎,不勝讚歎之忱矣。蓋民者,國之本也,而固本之道,在於懷保奠安之得其宜矣,邇來爲民之策,靡不用極,而民生之困瘁,日而益甚者,皆由於字牧之不得其人之致也。非無殿最之黜陟,繡啓之論列,而龔黃之治,尙矣不復可見,雖被貪墨之罪,曾未幾何,復廁仕籍,懲貪之典,不宜如是其疎忽也,此後則如有犯贓者,另施加典,則民被其澤矣。臣適因文義,敢此敷陳,伏願留神焉。上曰,諸條敷演以陳者,甚好,當體念矣。上曰,知事陳之。允大曰,此女子以禮自守,終不歸寧,則發乎情而止乎禮者,可謂賢婦人也,然而是豈有平日學問之工然哉?蓋其一段義理之心,原於性命之正而流出來者也。古語曰,雖下愚,不能無道心,雖上智,不能無人心,然則精以察之,每使人心,退聽於道心,此正是學問之極工,而惟精惟一,允執厥中者,此也,此章之極致,亦以精一之工看得者,好矣。顧今自上求助之德音,有足感格天人,有曰惕心,雖萌於災時,惰機轉成於恒年,首尾數百言,諄諄懇懇於誠字之工,聖敎至此,臣隣莫不感泣,蓋誠不誠,卽人心·道心之分界,而克誠則爲善,不誠則爲惡,故程子亦言,誠者善惡之幾也。凡天下萬事,有出於形氣之私者,有出於義理之正者,惕心者,道心而義理之正者也,惰心者,人心而形氣之私者也,內而言語動作,外而政令施措,必以道心爲主,而每使人心退聽,則終至於治躋大猷之盛矣。伏願於人心·道心之分,克加體念焉。上曰,所陳好矣。上曰,特進官陳之。奭周曰,上下番以不瑕有害一句敷陳者,甚好,而猶有餘意之未盡言者也,臣請因是略陳之。蓋此詩之旨,所貴乎發於情止於禮者也,大凡人之所不能無者,情也,而諸般爲害者,亦皆從情中出來,宮室衣服之私,飮食男女之慾,以至燕閒安逸,志滿氣戾者,莫非情之所使,而大則害情理,小則害事爲,傷財勞民之事,不一而足,人君則尤甚焉,情一不制則害及於宗社,可不懼哉?然則凡於出一言·行一事,必以不瑕有害四字,恒存聖念,則便是存天遏人之工,而自臻於至善之域矣,豈不休哉?日昨求言,十行絲綸,德音藹然,孰不欽仰讚歎,而人主事業,不但見於發號施令之際,而必愼於燕安幽獨之地,若或安於逸豫,深居九重,罕接臣隣,則上下之情不通,而其害無窮矣。以至七情不得其中,則內以害攝養之道,外以害軍國之政,苟於器用服飾之節,聲色玩好之間,每思害之一字,則自然無害矣,大體爲害之事不一,而其中甚者則曰,暫爲此事,豈有甚害乎?又其甚者,則曰,此則小事耳,爲此何害乎?尤其甚者,則曰,吾爲此事,人孰知之?在昔武王銘於其楹曰,毋曰胡害,其禍爲大,毋曰胡傷,其禍將長,是豈非後辟之所可監法者乎?人君雖深居九重,而心之所發,厥應如響,上而皇天監臨,下而百姓有知,試以往史觀之,庸主昏君,自以謂吾爲此事,人孰知之,而畢竟其暴行惡德,載於後史,萬世皆知,可不懼哉?如此思念,惕然省察則非但爲目下致治之方,實爲萬世無彊之福矣,於此留神,是臣區區之望也。上曰,所陳切實,尤可留念矣。儀泳曰,俄者臣以害之一字,仰陳,而臣則學識鹵莽,未能敷陳矣,今者特進官所陳,誠甚切至,而無餘蘊矣。然凡事作爲,未必皆以害之一字,先着在心矣,此心之發,無一有愧於天人,則自然不爲爲害之事也。大凡人君之德,莫如仁義,而假以用之者,千古以還,莫如唐太宗,而惟其好色·好兵之心,終始未已,立國之初,瀆亂倫紀,末年躬征,狼狽而歸,自以謂運用機變於隱微之地,人莫窺測,而畢竟其害之顯著者如此,則其爲害者,猶甚於爲惡於顯著之地也。顧今聖心,慥慥求治如渴,伏願於幽獨燕閒之地,省察此心,表裏無間,恒若上天之在傍,無一毫自欺,則害之一字,自然落空矣。伏願於此體念焉。上曰,此云我思肥泉,思須與漕等語,可見其思念父母之切至矣,以此思念之情,當其父母終之時,則似無不可歸之義,而此女子之終不暫歸者,蓋其父母終已久之時,故不得歸而作此詩乎?儀泳曰,註疏云,此衛女,卽宣公之女也。雖未詳知其必然,而大抵女子不百里奔喪者,禮也,若不以禮自處,無故歸國,則春秋亦有文姜·出姜·哀姜之事耳,況遭父母之喪而豈有不歸之事乎?然而此女子之以禮自守,終始不歸者,可知其賢矣,此詩之作,以在於父母終之時看解,無妨矣。奭周曰,此詩之作,不必以在於其父母終之時看去矣,大體女子者,父母在則有歸覲之禮,而父母終則不得歸者,卽禮也,且女子出嫁,則雖兄弟,坐不同席,亦禮也,此女子之不歸,蓋在於父母終以後時也。允大曰,侍讀官洪儀泳,進講之際,累次誤讀,推考,何如?上曰,依爲之。出擧條
上在昌德宮。停常參,只晝講。
中宮殿,藥房口傳問安。答曰,知道。
本院啓曰,明日常參·經筵,取稟。傳曰,只晝講。
本院啓曰,行大司憲李冕膺,執義宋穉圭,掌令金直淳在外,李泰淳未肅拜,持平金圖遠·朴鳴和未署經,監察茶時之意,敢啓。傳曰,知道。
李永錫啓曰,藥房三提調持湯劑來待矣。傳曰,封入。
本院啓曰,繕工監監刈官假監役宋太鼎,旣呈肅單,不爲入來,事體駭然。所當重勘,而本院請推之外,無他可施之罰,何以爲之?敢稟。傳曰,從重緘推,公罪,杖八十收贖,可也。
又啓曰,繕工監監刈官假監役宋太鼎,從重緘推傳旨啓下矣。憲府除在外·未署經外,未肅拜人員,卽爲牌招,以爲承授之地,何如?傳曰,允。
以副校理韓耆裕,修撰尹久東,副修撰李泳夏·趙民和牌不進罷職傳旨,傳曰,只推。
本院,以弘文館言啓曰,下番姑降入直,事甚未安。副校理韓耆裕,修撰尹久東,副修撰李泳夏·趙民和,旣有只推之命,竝卽牌招,推移入直,何如?傳曰,允。
本院,以禮曹言啓曰,取考謄錄,則曾前信使入送與行期,竝爲報知于彼中矣。今亦依已例,當有移咨之擧,令廟堂議處,何如?傳曰,允。
又以禮曹言啓曰,自前信行時,有使臣假銜之例,今亦依此擧行事,分付該曹,何如?傳曰,允。
本院,以兵曹言啓曰,今十一日賓廳武經講書日次,而內外中日停止,試講亦爲停止之意,敢啓。傳曰,知道。
副校理韓耆裕疏略曰,目今召災之由,雖非一端,而臣請先從時務中最先急者,歷陳而救其弊。噫,言路二字,有國之先務,而乃自近日以來,臺閣長鎖,噤默成風,衮闕之箴,尙矣無論,官師之規,絶然未聞,每當求言之下,徒見應旨之跡,只以沒模稜無關係之語,依樣葫蘆,苟且彌縫,至於國計民憂,曷嘗有直言竭論,洞陳無諱者乎?伏願聖明,益恢轉圜之量,克盡採諫之誠,則衮職有補闕之美,時政無瘝曠之歎,警告之天,庶幾底豫,豈不休哉?經筵開講,所以啓沃聖心,將就聖德,而竊伏覸儒臣進講者,莫不以衮闕國綱民隱時弊等語,敷陳筵席,則聖心樂聞,特賜俯答,而未聞一事之施諸政令,未有一弊之漸見釐革,臣未敢知殿下以其言之無足採用而然歟?非不恢翕受之量,而有欠於奮發之道而然歟?伏願殿下,益勵奮發之志,克軫因循之戒,聞善沛若江河之決,改過則復如日月之更,臨事則辨其可否而斷行之,御下則察其賢愚而黜陟之,則自然庶績咸熙,災沴消盡,國之有紀綱,所以摠理上下,維持名分者也。夫何近來,風俗日壞,世道日下?以言乎朝著之上,則庶僚少董飭之意,百度有懈弛之歎,雖有當行之事,而互相推諉,雖値大同之役,而輒思圖免,享帖一出,而陳疏言病,已成規例,賓對命下,而懸頉居多,班聯殆空,臺臣之避,除非袒免之親則不當引嫌,而便成謬例,玉署之直,如非救護之疏,則例當面替,而任自徑出,如是而朝綱立乎,否乎?以言乎閭巷之間,則愚頑之輩,不畏法綱,輕犯朝家之禁令,卑賤之類,每因微事,無難蹕路之呈籲,土民恐嚇官長,輒稱上言,常賤凌辱士夫,看作能事,有識之憂歎,厥惟久矣。伏願殿下,董飭群工,表正百僚,必使賢者淬勵而益勉,不賢者羞悔而能改,則國綱由是而振矣,法紀由是而整矣。噫,理國之道,莫先於節用,務本生財之方,不外乎去侈崇儉,而奈彼奢濫成習,節約無聞,仕宦之家,衣馬服飾之具,務極華侈,閭里之間,酒食聲色之費,不計過濫,加之以務本者少,趨末者衆,率多遊食之輩,鮮有恒産之民,而況値連年歉荒,國計漸耗,民憂孔殷,不有別般矯救釐革之道,則財用何由而不匱,民生何由之而奠安乎?伏願殿下,克軫躬率之化,益懋節用之方。勖哉臣隣,洞禁冗費,率彼遊手,盡緣南畝,務尙朴素之風,丕變汰侈之俗,則高廩萬億之積,豈專美於周頌,而太倉紅腐之粟,不必讓於漢代矣。臣無任云云。省疏具悉。所陳切實,當留念,爾其勿辭察職。
庚午十月十一日,上御誠正閣。晝講入侍時,知事金羲淳,特進官閔耆顯,參贊官趙鍾永,侍讀官徐長輔·曺鳳振,假注書南秉寬,記事官金陽淳·李紀淵,各持詩傳第二卷,武臣李近胄,以次進伏訖。長輔讀自出自北門,止章七句,命陳文義。長輔曰,此詩,衛之賢者仕於亂世之所作也,而前一章,歎其貧窶,後二章,歎其勞苦,然而不怨天不尤人,盡吾其所當爲而已。是故,先儒嘗論此詩,處其變而不失其道,可以爲臣子之法,又言終窶且貧,是不見知於君,非專較廩祿之厚薄者,大抵賢者之不計其祿,誠是矣,而忠信重祿,所以勸士,則有臣如此,而不能以忠信重祿勸之者,是君之過也。甚至於室人之不能忍其飢寒,交徧讁我,而不知其心,則尤可驗此詩之爲衰世,而其與二南盛時,關雎化行,如殷其雷之婦人能閔其君子行役者,不同矣。管子曰,衣食足而知禮節,孟子亦言,先王制民之産,而使民養生送死無憾。夫治國之道,固莫先於制民産足衣食,而其忠臣猶且貧窶,則凡民之無恒産,亦可推知,衛安得不至於亂亡?我東壤地,則雖偏小,素稱殷富之國,而粤自古昔壬辰以後,仕宦之臣,祿不足以代其耕,而挽近以來,民窮財竭,駸駸然日甚一日,平居無事之時,每患國用不足矣,若有不虞之事,則其將何術而得用乎?誠非細憂而其所矯救之策,惟在於汰冗雜·禁奢侈·節財用數事矣,行此數事,則民國自當受其實效。伏願深留聖念而毋忽焉。上曰,所陳好矣。仍命下番陳之,鳳振曰,今觀此章,先言其貧窶之情,又陳其勞苦之狀,外而王事敦適,內而室家讁摧,則其出入受困亦極矣,而知其無可奈何,而歸之於天,無一毫怨尤之辭,人臣處變之道,固可爲萬世之法,而忠信重祿,所以勸士也,今其臣,至於貧窶而莫知其艱,遺以政事而不知其勞,則衛國昏亂之政,吁亦甚矣。是以,古者授官分職,各稱其才,而念其勞苦而慰勸之,未嘗不曲盡其人情,故採薇·出車之詩,所以爲先王仁厚之政,而人亦忘其勞矣。及夫後世,則牛羊其臣,勒加驅使,一任艱虞,無少愛惜,故祈父尸饔之怨,北山賢勞之歎,起於征戍行役之間,而終莫之恤焉,觀此數詩,足可見時政之治亂·人心之向背,可不懼哉?顧今聖明在上,禮使群工,全保之德,顧恤之恩,逈出尋常,更無所加勉者,而誠願此等處,深留聖意,見一夫之貧窶,則思所以賑濟之,聞一人之勞苦,則思所以奠安之,使八域元元,咸囿於幈幪之澤焉。上曰,所陳好矣。仍命知事陳之。羲淳曰,大體此章,賢臣不見知於其君而發歎者也,自古人國,明良相須,任賢使能,則其國治矣,反是則亂亡必至,是的然之理也。是以,堯·舜爲君,稷·契佐之,以躋熙雍之治,而降自三代以至漢·唐之世,而能得少康之治者,亦皆由於君明臣賢,使之展布其所縕,未嘗有壅閼之歎也,如是而國不治者未之有也。然而千古以還,治日常少,亂日常多,孔·孟棲遑於列國,程·朱隱淪於山野,碩人興榛苓之歎,考槃起永矢之歌,至於北門之賢人而極矣。今以政事一埤等語看之,則不可謂不見用於其君,而其所勞苦如此,而其君不知,則雖謂之不見用,可也,其人則姑未知其何等賢人,而其君之不賢則從可知矣。今觀其天實爲之之辭,則事到末如何之地,而歸之天命,其情可謂慼矣,然而人事不應,而歸之天命者,卽凡人·賢者之事而有非人君之所可語到者也。古語曰,人君不言命,又曰,人君造命,蓋人君不言命,然後其國治矣,玆曷故焉?命雖在天,而人君能有修身格天,轉移旋斡之竗故耳。顧今仁天示警,聖心有惕,求言之敎,諄複懇至,其所以仰答天譴,轉災爲祥之道無他焉。只在乎躬自篤厚,慥慥於誠·正·修·齊之工,旁搜賢俊眷眷於任職責成之道,時自警惕,每曰誠·修之未能盡乎,日加省察,輒曰賢才之或有遺乎?每將古人此等處,看作目下之事而體念之,則寔國家無彊之福也。上曰,所陳甚好矣。仍命特進官陳之,耆顯曰,知事之所敷陳者,誠好矣。此三章,皆以天實爲之結辭,而楊氏註言,知其無可奈何,而歸之於天,大凡事到末如,歸之天命者,卽在下人之事,而非在上人之事也,天雖高高在上,而人君能有孚感轉回之術焉。是以,太戊·景公弭災之事,著於前史,且古語曰,殷憂多難,所以成德,人君苟能遇災修省,則孚應之竗,捷於影響矣。伊來水旱之災,連歲頻仍,而今番冬雷,尤其甚矣,求言之敎,丁寧惻怛,大小臣鄰,孰不欽歎?然而消災致祥之方,惟在聖上方寸上耳。伏願講到此等詩,先觀人君之大節,誠心事天,以盡對越之工,誠心求賢,毋忽用人之道,則草野圭蓽之中,豈無生一代了一代之才乎?每於應天·用人二者,深留聖念,是臣之望也。上曰,所陳好矣。仍命參贊官陳之,鍾永曰,此章大旨,則雖以爲不得其志,而其曰王事適我,又曰政事一埤,則殆似任用之人,而不可謂之不見用矣。然其憂歎鬱悒之情如此者,只緣在上之人,全不施其察下之仁,故上下之情志相阻,未見有鹿鳴·四牡之義而然也。楊氏註所云忠信重祿,所以勸士者,卽因終窶且貧·莫知我艱等句語而爲此說也,然而九經章之重祿勸士,亦論其大體與經法耳。後世則祿不足以代耕,而百官庶僚,何可但以爵祿一物,爲興勸之資乎?其所勸之之道,在於爵祿之外,故其爲臣者,勞而忘勞,樂於趨事,亦有所感激於察下之恩,而自無憂歎鬱悒之情矣。竊願聖明,每於授官任事之際,恒懋勞念下情之道,俾有勸興之效焉。上曰,以勸之一字敷陳者,甚好矣。上曰,出自北門,憂心殷殷,可見其衰亂之象,而已無君視臣如手足之義也。此時決去,不害爲見幾而作,而此人之終不去者,何也?長輔曰,北門者,卽是背明向陰之處,則取譬於亂世暗君者,儘如註說矣,此人處於如此之國,而猶不決去者,非不知見幾之作,而正有不忍棄故國而去之之意,此是賢人矣。上曰,此云已焉哉?天實爲之者,卽言其末如何之情也,人臣道不合則去,固是常也,而此人之愁苦如此,而終不棄去,所以爲忠臣者,儘如註說乎?長輔曰,道不合則去者,有非後世之所可言者也。在昔春秋列國之時,則事君而不合者之陳之楚惟意所適,而此人則獨不然,猶事其君而不去,故曰忠臣矣。鐘永曰,有不當去之義,而不去則忠也,有當去之義,而去之則亦賢矣。其所去就,惟在義之如何耳。上曰,楊氏註言,不擇事而安之,無對憾之辭,知其無可奈何,而歸之於天者,可知其時世之末如何,而畢竟不去者,果是賢者之事乎?長輔曰,只歎其自己貧窶之事,而無一毫怨懟之辭者,果是賢矣。上曰,然則推伊尹何事非君之心,終身事一君,君雖不賢,而臣則盡事君之道,以此推看,何如也?鳳振曰,知其無可奈何云者,言其勞苦之情,不見知於其君而歎之者也,非指其君之不賢而言之者也,其終身不去之義則已自決矣。上曰,孔氏註言,今無去心,忠之至也,此與何事非君之義,懸殊矣,然則此賢者,亦有賢於伊尹者乎?長輔曰,此則大有異焉,伊尹則自任之聖也,此人則卽有一段忠悃而不去者也。鳳振曰,且以三仁之事觀之,或去或不去,皆出於天理之公而已矣。上曰,此人則終不忍去,而只歎其貧窶之事矣,若或道不相合,則其義必去乎?羲淳曰,旣已爲其臣子,而以其廩祿之不豐,去之,則是豈賢者事乎?其所去就之正,惟在道合與不合耳。上曰,微子去之,則蓋見其天命之已盡而去之者也,今此衛國,亦可謂天命之已盡,而此人之不去者,蓋與微子之義,有所不同者乎?鳳振曰,微子之去,亦是合乎天理,而又非自絶于殷者也。羲淳曰,畢竟不見用於其君,則賢者亦有去之之義矣。鍾永曰,去不去,自有大小之分,如三仁之去不去,則當國事之大非,自量所處而處之,伊尹則志在於擇君行道,故去就之義,與此有異,至於此人,則政當可以去可以不去之時,故眷眷王事,不忍捨去,卽所以爲衛國之忠臣矣。上曰,王事適我者,卽何等事也?長輔曰,不能的知其何事,而或是征役行戌等事也。羲淳曰,不以賢者待之,而埤以冗瑣猥雜之事,則雖曰任用,而不可謂之任用矣。長輔曰,但埤勞苦之事,故其言如此矣。鳳振曰,近年以來,冬雷之災,無歲無之,災不虛生,必有所召,近來公車日積,匡救交至,若蒙嘉納採用,措諸事爲,則亦足爲消弭之方,而顧今民國受病之端,不一而足。朝廷之間,恬嬉爲務,臺閣之上,謇諤無聞,水旱連年,而民生有殿屎之患,才彦未擧,而人心有抑鬱之歎,以至紀綱之掃地,奢靡之成風,科擧之奔競,武備之疎虞,何莫非矯救之不容少緩者,而臣愚淺見,則以爲,當今切急之務,不在於此,惟在於我殿下方寸之間也。以殿下聰明睿智之姿,承列聖重熙累洽之餘,其所挽回世道,治躋大猷,不過一轉移間事,而雍容伈泄,姑息挨過,歲月荏苒,汔無所奮發者,玆曷故焉?臣竊瞷殿下,深拱九重,恭默太過,前席多曠,召接絶罕,未敢知淸燕幽獨之中,所觀者何書,所接者何人,而其眞有涵養省察之工耶?古者盛世,君臣相須,上下交泰,或引入卧內,詢訪治道,或躬臨直廬,討論經史,進對不時,延見無常,風雲一堂,魚水相樂,而泰平之治,亦隨而成,豈不盛哉?今時則不然,禮貌截嚴,筵體尤重,雖尋常晉接,其所鄭重難愼,無異於罕有之大朝會,月六賓對,頉稟居半,日三經筵,停輟相續,甚至承宣入侍,通計一朔,數旣無多,而亦不過暫時許接,應文備例而已,閭巷謠俗,生民疾苦,未嘗一言提及,然則殿下所以勤勤懇懇,求助臣隣之實心·實政,將於何仰覩乎?大抵人主之召接群下,非徒榮寵其身,將諮諏訏謨也,緝熙之聖工,必資於是,郅隆之治理,必講於是,以至禮樂·刑政·錢穀·甲兵,莫不由都兪吁咈中做出來,苟或反是,則宮門深邃,情志隔絶,愛戴之誠,雖切於下,而上達無階,懷保之德,雖勤於上,而下究無路,朝象泮渙,民國困瘁,必至於莫可收拾之境矣。雖以大舜,文王之聖,亦必鷄鳴孜孜,取人爲善,日中不遑,舍己從人,歷數前代,未有如今日之貌樣者矣。雖閭巷匹庶之家,爲其家長者,必每日晨起,飭勵子孫,灑掃室堂,終年勞苦,手足腁胝,然後十口之家,始可以無飢矣。一家猶然,況復千乘之國乎?皇天之付毗,如彼其至重,祖宗之寄托,如是其至艱,八域之廣,兆庶之衆,無不係焉,則其可深居宴處,偏聽獨運,而不與我大小臣僚,共理天工耶?雖以聖體修養之道言之,自暇自逸,過於燕安,則恐非節宣之宜,古人云,莊敬日强,安肆日偸,夫人之血氣,運行四肢,流通不息者,有如天行至健,循環不已,故陰陽順則六氣和,起居節則百脈調,而如或一度之少差,一息之暫停,則始乃災沴至而疾痛作矣。伏願繼自今益加振作,頻接臣隣,仰體乾剛,俾嗇聖躬,以爲養身致治之本焉。上曰,所陳甚好,當留念矣。
上在昌德宮。停常參,只晝講。
中宮殿,藥房口傳問安。答曰,知道。中宮殿解娩後,大殿·王大妃殿·中宮殿·惠慶宮·嘉順宮,內閣·政院·藥房問安。答曰,知道。
藥房都提調金思穆,提調沈象奎,副提調李永錫啓曰,伏未審俄間,聖體,若何?中宮殿氣候,何如?臣等不任喜幸之忱,敢此問安。答曰,知道。
本院啓曰,明日常參·經筵,取稟。傳曰,只晝講。
本院啓曰,行大司憲李冕膺,執義宋穉圭,掌令金直淳在外,李泰淳呈辭,持平金圖遠·朴鳴和未署經,監察茶時之意,敢啓。傳曰,知道。
又啓曰,左副承旨申溆今日不爲仕進,卽爲牌招,何如?傳曰,允。
申光軾啓曰,臣光軾,依定式進詣香室,奉審香祝櫃·祝板袱子則精潔之意,敢啓。傳曰,知道。
李永錫啓曰,藥房三提調持湯劑來待矣。傳曰,封入。
本院啓曰,繕工監監刈官假監役宋太鼎從重緘推傳旨,雖已承授,而行大司憲李冕膺,執義宋穉圭,掌令金直淳在外,持平金圖遠·朴鳴和未署經,只有掌令李泰淳一人,無以備員擧行。何以爲之?敢稟。傳曰,在外掌令許遞,前望單子入之,待下批牌招察任。
掌令前望單子入之,徐長輔落點。
掌令徐長輔啓曰,臣性本庸愚,識又蔑裂,淸朝耳目之任,素無堪承之望,而掌憲特除,忽下於瀛館持被之中,義分是懼,冒沒出肅,而第臣於合啓中,有區區私義之不可冒參者,曾叨臺地,累次引避,輒蒙恩遞,則顧臣處義,宜無前後之異同,以此情踪,其何可一刻蹲冒於臺次乎?請命遞斥臣職。答曰,依啓。
傳曰,山林中堂下臺諫許遞,副校理曺鳳振除授,牌招察任。
傳曰,掌令未差之代,前望單子入之,待下批牌招察任。
掌令前望單子入之,李泳夏落點。
李永錫啓曰,藥房三提調,伏聞中宮殿解娩平安,不勝欣幸之至,爲承候來詣請對矣。傳曰,入侍。
本院以弘文館言啓曰,下番闕直,事甚未安。修撰尹久東,副修撰李泳夏·趙民和,竝卽牌招,以爲推移入直之地,何如?傳曰,允。
以左副承旨申溆牌不進罷職傳旨,傳曰,只推。
以修撰尹久東,副修撰趙民和牌不進罷職傳旨,傳曰,只推。
本院以內醫院言啓曰,本院移直於司饔院之意,敢啓。傳曰,移直,置之。
又以司饔院言啓曰,本院移接於扈衛廳之意,敢啓。傳曰,知道。
本院以兵曹言啓曰,今日立冬改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
庚午十月十二日,上御誠正閣。晝講入侍時,知事金羲淳,特進官宋祥濂,參贊官金在昌,侍讀官徐長輔·曺鳳振,假注書南秉寬,記事官金陽淳·李紀淵,各持詩傳第二卷,武臣沈擇之,以次進伏訖。長輔讀自北風其涼,止靜女三章章四句。上命陳文義,長輔曰,此詩,衛國危亂,氣像愁慘,故欲與相好之人,去而避之者也。觀此三章,則一節深於一節,曰同行,曰同歸,曰同車,賤者·貴者,次第皆去,衆叛親離,國之空虛,從可知矣。先儒嘗論篇曰,人之去國,豈人之本情哉?昔孔子去魯曰,遲遲吾行也,去父母國之道也,今此之詩,將欲去國,而若是其極者,蓋恐遲留於此,則禍將及己也,又曰,觀此詩而知民情之不可失也。夫人君發政施仁,則耕者皆欲耕於王之野,商賈皆欲藏於王之市,行旅皆欲出於王之塗,賢者皆欲立於王之朝,而尙忍去之哉?今此衛人則與此相反,急於避去,則衛君雖欲爲國,誰與爲國乎?書曰,受有臣億萬,惟億萬心,予有臣三千,惟一心,商·周之興亡,卽不過人心之向背而已,若使人心離之,則雖衆不可恃也,與之同心,則雖寡而必多助矣。是故,伊尹之戒太甲曰,民罔常懷,懷于有仁,夏禹之言曰,民惟邦本,本固邦寧,爲人君上者,若不能使斯民懷我,而又不知固本之道,則國何以爲國哉?大抵臣民避去,而國其危亡,則臣民愛戴,而國之治安,不待智者而可知矣,今從惡可爲戒處,推移以觀,則善可爲法之道,自有言外之得者矣。伏願此等處,深留聖意焉。上曰,所陳好矣。上曰,下番陳之。鳳振曰,此章,卽衛人見機避禍之詩也,別無文義之敷陳者,而人心之不可失者,則於此益可驗矣。大抵人君失德,恣威肆虐者,有如北風雨雪,則安得不棄其國而去之哉?今此衛國之民,棄其父母之邦而去之者,惟恐不亟焉,此政孟子所謂爲淵驅魚者也。俄者上番,亦以人君發政施仁,則賢者願立於朝等語,仰奏,而苟能如是,則百姓豈有棄其君而去之者乎?是故,周王昭德,伯夷·太公歸焉,燕君修政,樂毅·劇辛往焉。一堂風雲,際會昭隆,於是乎保合太和,國治民安,夫如是則雖欲去之,其肯去之乎?今此北風之詩則與是相反,其曰同行同歸者,卽魏風十畝章不樂仕之旨也,其曰其虛其邪者,卽蘧伯玉從近關出之意也。衛之人大小貴賤,皆思避去,國幾空虛矣,暫時留滯,有若浼已,不俟終日而行,以此觀之,則衛之亡,卽自亡者也,此等處反覆詳覽,正是觀詩之一助矣。伏願體念焉。上曰,所陳甚好矣。上曰,知事陳之。羲淳曰,大體此詩,其時在朝·在野之人,皆與㩗手同歸,則其國之政事,可知矣。大凡人君之治與不治,無他焉,係乎人心向背之如何矣,今此衛人背國,如此,國可爲國乎?夫至尊者,人君也,至卑者,下民,而書曰,可愛非君,可畏非民,民之所愛之顒若者,君也,而君一失道,民皆背之,是豈不可畏者乎?人君處崇高之位,安富尊榮,豈不樂哉?然而語其危則有若朽索之御六馬,此其幾不可不審,而豈可一時怠忽而放心者乎?然則今此衛國致亂之由,從可知矣。然而不但衛國如此,後世人君之失道而失國者,何可勝計乎?因其民之向背,而其國之治亂係焉者,其理的然。伏願此等處,深省君人之道,而懲創監戒焉。上曰,特進官陳之。祥濂曰,此章,卽賢者見幾避去之詩也,而百千萬事,莫不有幾,幾者動之微也,以幾之一字,移觀於治國之道,而愼其幾,則國乃治安矣。是故,履霜氷至,羲經著訓,陰雨撤土,孟子引喩,是皆言其幾者,而制治未亂·保邦未危之道也。日昨仁天告警,聖心有惕,此正殿下大振作·大奮發之一大幾也。伏願講到此等詩,推類省察,益勉振作·奮發之道焉。上曰,參贊官陳之。在昌曰,經筵及上下番已悉陳之,臣則別無可陳者矣。上曰,國之危亂之象,取比之物何限,而必以北風雨雪比之者,何也?長輔曰,雪則固是因肅殺之氣而成者也,風則春爲生物,夏爲長物,秋爲成物,而至於北風,則卽冬月之風而殺物者也,故取以爲比者,甚言其危亂之象也。上曰,此章,別無文義之發問者也。
上在昌德宮。停常參·經筵。
大殿·王大妃殿·中宮殿·惠慶宮·嘉順宮·內閣·政院口傳問安。答曰,知道。中宮殿解娩後,大殿·王大妃殿·中宮殿·惠慶宮·嘉順宮,朝廷二品以上·六曹堂上,大司諫問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
藥房都提調金思穆,提調沈象奎,副提調李永錫啓曰,伏未審午間,聖體若何?中宮殿氣候,何如?臣等彌切喜幸之忱,敢此問安。答曰,知道。王大妃殿·中宮殿·惠慶宮·嘉順宮,口傳問安。答曰,知道。元子宮,口傳問安。答曰,知悉。
本院啓曰,玉堂備員間,視事頉稟之意,敢啓。傳曰,知道。
又啓曰,左議政金載瓚爲承候來待矣。傳曰,入侍。
又啓曰,諸閣臣爲承候來待矣。傳曰,入侍。
李永錫啓曰,藥房三提調持湯劑來待矣。傳曰,封入。
本院啓曰,玉堂上下番俱空,事甚未安。應敎朴周壽,副應敎李維命,校理洪儀泳,副校理韓耆裕,修撰尹久東,副修撰趙民和,竝卽牌招,以爲推移入直之地,何如?傳曰,允。
以修撰尹久東牌不進罷職傳旨,傳曰,只推。
本院以禮曹言啓曰,卽接南部幼學趙漢所志,則以爲,矣身今番監試初試時,入格於一所初場三等第二十人,而取見榜目,則本生父名,不爲書錄,請卽入啓釐正爲辭矣。試券祕封及啓下榜目,詳細考準,則榜目之生父不錄,果爲的實,故原榜中付標以入,而當該試官及四館所官員,俱有不察之失,竝推考,何如?傳曰,允。
又以承文院言啓曰,通信使入送時,咨報北京矣。今番則咨文中當以易地之由,措語撰出,何如?傳曰,允。
又以備邊司言啓曰,以信單蔘換定事,別定講定譯官,追後下送,使之另爲講定矣,信蔘雖未換品,單蔘果得竣事,該驛之盡心效力,誠爲嘉尙,不可無拔例酬勞之典。別講定官玄義洵加資,令該曹相當實職除授,信行講定官玄烒,亦不無合力周旋之勞,一體加資,以示激勸之意,何如?傳曰,允。
又以備邊司言啓曰,卽見禮曹草記,則以爲,曾前信使入送與行期,竝爲報知于彼中,今亦依已例,當有移咨之擧,令廟堂議處事,允下矣。取考各年謄錄,則每於信使定行之後,先以入送之由·行發之期,咨報于彼中,而或別定咨官入送,或節使行相値則順付入送,而乾隆丁卯,則因廟堂稟處,特敎順付矣。信使行期,定在春初,今亦依丁卯已例,成出咨文,順付於今番節使之行,何如?傳曰,允。
司憲府照目,假監役宋太鼎,當爲旣呈肅單,不爲入來,事體所在,誠極駭然。從重緘推罪,杖八十收贖,公罪施行啓,奉敎依允爲旀,功減一等爲良如敎。
又以義禁府言啓曰,公忠道牙山縣定配罪人新寧前縣監宋倫載,罪同罰異,宜有分揀之道,放送,與被罪他守令,同罪勘處事,承傳啓下矣。公忠道牙山縣徒二年定配罪人宋倫載放送事,分付該道臣,依同罪已勘守令例,以侵欺係官錢糧失覺察律,杖一百收贖,告身盡行追奪之意,敢啓。傳曰,知道。
又以義禁府言啓曰,平安道鐵山府宣沙浦鎭充軍罪人姜晦煥放送事,承傳啓下矣。平安道鐵山府宣沙浦鎭充軍罪人姜晦煥放送事,分付該道臣之意,敢啓。傳曰,知道。
庚午十月十三日,上御誠正閣。藥房承候入侍時,都提調金思穆,提調沈象奎,副提調李永錫,假注書趙毅淳,記事官金陽淳·李紀淵,檢校直提學洪奭周,以次進伏。思穆曰,湯劑進御,今已屢日矣,滯候,何如?上曰,比前差勝矣。思穆曰,中宮殿解娩平順,誕生公主,胞衣又下,伏不勝懽忭之忱。連進羹飯,而諸節,何如?上曰,一樣臣平順矣。上曰,自今日當合直乎?思穆曰,然矣,而臣等以移直司饔院之意,俄已草記矣。上曰,仍直本院,可也。問安及門禁與替直事,依己巳年例爲之事,承旨稟定。原本未考
庚午十月十三日,上御誠正閣。大臣·閣臣承候入侍時,左議政金載瓚,右議政金思穆,檢校直提學朴宗慶·洪奭周,檢校直閣沈象奎,承旨□□□,假注書南秉寬,記事官洪敬謨·李紀淵,以次進伏訖。載瓚曰,中宮殿解娩萬安,凡節連爲平順,下情不勝慶忭之忱矣。羹飯亦善爲進御乎?上曰,比昨年尤爲平順矣。載瓚曰,日候漸寒,解娩後調攝之方,宜加愼重,雖閭巷之人,分娩之後,其所愼,護於外氣者,十分周詳,下情不勝耿耿矣。象奎曰,洗胎吉日例,以三日爲定而庚戌年,則以七日爲定矣,今番則何以爲之乎?上曰,以三日爲定,可也。捲草,何以爲之乎?象奎曰,例以七日爲之矣。上曰,胎封,何以爲之乎?象奎曰,封安前自內處所,則當如前日矣,而封安則在三朔後,禮曹當擇定矣。領敦寧及副司果金逌根,自今日別入直事。出榻敎此下未考
上在昌德宮。停常參·經筵。
大殿·王大妃殿·中宮殿·惠慶宮·嘉順宮,藥房·內閣·政院·玉堂口傳問安。答曰,知道。元子宮,藥房口傳問安。答曰,知悉。
藥房都提調金思穆,提調沈象奎,副提調李永錫啓曰,伏未審夜間,聖體若何?中宮殿氣候,何如?臣等喜幸之忱,歷日冞切,敢此問安。答曰,知道。大殿·王大妃殿·中宮殿·惠慶宮·嘉順宮,藥房·內閣·政院·玉堂口傳問安。答曰,知道。元子宮,藥房口傳問安。答曰,知悉。
藥房都提調金思穆,提調沈象奎,副提調李永錫啓曰,伏未審午間,聖體若何?中宮殿氣候,何如?臣等不任喜幸之忱,敢此問安。答曰,知道。
傳曰,禮房承旨馳詣宗廟·景慕宮,奉審摘奸以來。
李永錫啓曰,藥房三提調持湯劑來待矣。傳曰,封入。
本院以奎章閣言啓曰,奉謨堂大奉審日次,而産室廳相値,不得擧行之意,敢啓。傳曰,知道。
本院以義禁府言啓曰,公忠道牙山縣定配罪人新寧前縣監宋倫載,罪同罰異,宜有分揀之道,放送,與被罪他守令,同罪勘處事,承傳啓下矣。公忠道牙山縣徒二年定配罪人宋倫載放送事,分付該道臣,依同律已勘守令例,以侵欺係官錢糧失覺察律,杖一百收贖,告身盡行追奪之意,敢啓。傳曰,知道。如有功·議,各減一等。
上在昌德宮。停常參·經筵。
自開東至午時,灑雨下雨,測雨器水深二分。
大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上·大司諫口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
藥房都提調金思穆,提調沈象奎,副提調李永錫啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。中宮殿氣候,何如?順娩已至三日,下情益切喜幸,敢此問安,竝爲仰稟。答曰,知道。卿等不必入侍矣。王大妃殿,口傳問安。答曰,知道。中宮殿,口傳問安。答曰,知道。惠慶宮,口傳問安。答曰,知道。嘉順宮,口傳問安。答曰,知道。元子宮,口傳問安。答曰,知悉。
藥房口傳啓曰,俄間中宮殿氣候,何如?今日乃分娩後第三日也,洗浴吉時擇入,而不無勞動觸風之慮,似當十分謹愼,只用手巾略拭,恐爲得宜,惶恐敢啓。答曰,知道。
藥房都提調金思穆,提調沈象奎,副提調李永錫啓曰,伏未審午間,聖體若何,中宮殿氣候,何如?臣等不任喜幸之忱,敢此問安。答曰,知道。王大妃殿,口傳問安。答曰,知道。中宮殿,口傳問安。答曰,知道。惠慶宮,口傳問安。答曰,知道。嘉順宮,口傳問安。答曰,知道。元子宮,口傳問安。答曰,知悉。
本院啓曰,備邊司郞廳來言,今日賓廳日次,而朝廷問安相値,不得來會云矣,敢啓。傳曰,知道。
李永錫啓曰,藥房三提調持湯劑來待矣。傳曰,封入。
傳曰,玉堂故事爲之,代以講筵。
本院以禮曹言啓曰,今此庚午式年監試覆試試官,當爲磨鍊,而堂下無故可擬之人乏少,依近例以堂上官通瀜擬入之意,敢啓。傳曰,知道。
本院啓曰,今此監試覆試一所試官李集斗·金履度牌不進,朴崙壽陳疏,二所試官趙弘鎭牌不進,李文會在外,無以備員受點。除在外·陳疏外,竝更牌招,何如?傳曰,允。
又啓曰,監試覆試一所試官金履度再牌不進,吳載紹牌不進,無以備員受點。吳載紹更爲牌招,金履度所當更請牌招,而係是一日三牌,何以爲之?敢稟。傳曰,允。更爲牌招。
以監試覆試一所參試官金魯應·洪命周,二所參試官尹久東牌不進罷職傳旨,傳曰,只推。
以監試覆試一所試官金履度三牌不進罷職傳旨,傳曰,只推。
本院以吏曹言啓曰,宣陵參奉金箕悳素患痰癖之症,萬無供職之望云,改差,何如?傳曰,允。
又以奎章閣言啓曰,景慕宮望廟樓今望奉審,無頉之意,敢啓。傳曰,知道。
又以禮曹言啓曰,己酉二月,因備局節目,大小科陳試人草記許赴事,定式矣。甲子式年監試初試入格幼學玄漢聲,乙丑年公都會初試入格幼學柳涑,丁卯式年監試初試入格幼學朴濡源,己巳年增廣監試初試入格幼學李元茂·李桂臣·韓大彦·金興烈·辛鼎夏·元櫽·金象之·崔命祐·尹斯民·朴世昊·金敬天·閔聲遠·朴世淳·權錫履·朴世瀁·嚴著·韓祖馨·趙嶈·金尙履,業儒朴尙儀,俱以應頉陳試矣。取考各人等公文,則明白無疑,而遭艱及朞服未葬,父子俱參人竝許陳試,法典所載,今此式年監試覆試,一竝許赴之意,敢啓。傳曰,知道。
又以禮曹言啓曰,今此式年監試覆試一所,設場於本曹矣,上直郞廳,依例朝房直宿之意,敢啓。傳曰,知道。
又以備邊司言啓曰,卽見黃海監司洪羲臣災實分等狀啓,則瑞興等六邑置之尤甚,載寧等十一邑置之之次,松禾等六邑置之稍實,仍以爲,劃下災五百結外,不足畓災二千四百八十七結九負三束,綿田災六百九十三結七負五束,特許加劃,後錄諸條,竝請令廟堂稟旨分付矣。其一,今年綿農,均一歉荒,以沿以峽,無以强別,道內各邑,當年條各軍門各衙門軍布·身布及訓局砲保江都所送選武布,特許限明秋純錢代捧事也。其一,今年還穀當捧中粟稷,尤甚邑之尤甚坊里限三分一,尤甚邑之之次坊里,之次邑之尤甚坊里限四分一,以豆太,木麥準折代捧,待明秋還作本色事也。其一,延安,白川癸·甲兩年停退條舊還及各樣錢布,限五分一收捧,而米布則無論各軍門各衙門,代錢收捧事也。其一,牙兵入坊停止事也。其一,尤甚邑限明秋勿定配所事也。其一,推奴徵債限明秋防塞事也。兩西穡事,可謂魯·衛之間,而海西則除非沿海諸邑,偏被沈墊者,則餘外山野列郡,豐歉相錯,優劣互半,折補彼此,幾得免歉,較諸關西,不啻差勝,分等,依道啓施行,加請災結。今年汰墊之患,非不爲多,而通計綿災結,過三千餘結,終涉過多,事目災五百結外,畓災二千結,綿田災五百結,合三千結許劃,訓局砲保三分一代錢,各軍門身軍布折半代錢,各衙門身軍布,江都選武布全數代錢,新還代捧,道啓分數,果爲的當,依此許施。延·白兩邑癸·甲舊還及各樣錢米布,限三分一收捧,而米布則代錢收納,牙兵入坊,停止,勿定配所,推徵防塞,竝爲依施,何如?傳曰,允。
又以備邊司言啓曰,卽見全羅監司李相璜災實分等狀啓,則興陽等十二邑鎭置之尤甚,長興等二十八邑置之之次,茂朱等十四邑置之稍實,後錄諸條,竝請令廟堂稟處,仍以爲,尤甚邑尤甚面里被災最甚者及海中諸島遑汲難支之類,不可無接濟之擧,爛加商確,退于登聞爲辭矣。其一,當捧條今年還穀,興陽等三邑尤甚面里限折半,之次邑中長興等十三邑尤甚面里四分一停退事也。其一,興陽·珍島尤甚面里昨年停捧停退條,全數仍停外,此若而面之少勝處,停捧條三分二仍停,停退條全數仍停,羅州等邑尤甚面里昨年停退停捧條,全數仍停,外此面里停捧條,三分一仍停,停退條,全數仍停,長興等邑尤甚面里昨年停捧停退條,全數仍停,外此面里停退條,四分三仍停,全州等十五邑停退條,五分四仍停,綾州等九邑昨年停退條,折半仍停,竝待明秋還捧事也。其一,今年新還,尤甚邑限折半,之次·稍實邑限三分一,以相當穀準折代捧,昨年代捧,一體代捧,竝待明秋還作本色事也。其一,各年舊還,竝限明秋停退事也。其一,各山城軍餉,山城附近處,輸納於各其城倉事也。其一,各宮房·各軍門折受加火與屯土,竝令本官及鎭將從實執卜,收稅上納事也。其一,訓局砲保及各軍門·各衙門所納保布之昨年停退,竝許仍停,待明秋收捧事也。其一,各軍門及樂工諸色保米六斗,代錢二兩收捧,待明春上納事也。其一,稅大同拯劣米限明秋停退事也。其一,尤甚邑結錢限明年麥秋退限事也。其一,今年所納京外箭竹,一竝許減事也。其一,今秋等漁鹽船稅限明年麥秋,明春稅錢限明秋退限事也。其一,興德·高敞舊逋限年條限明秋退捧事也。其一,尤甚之次邑限明秋勿定配所事也。其一,推奴徵債限明秋防塞事也。本道承昨秋大饑之餘,經今春極熾之癘,惟此十室九空之民,無異萬死一生之人,其所極力延活,聚首望哺者,惟在秋稼之庶幾有秋,而春末之旱,入夏逾酷,夏半之雨,到秋成潦,加以風枯鹹損,海溢山汰,殆乎無災不有。但幸霜信稍退,晩候頗調,山郡野邑,幸以稍熟,而至於蘆嶺以南沿海之地,諸災所萃,偏被其害,未穫之前,已判極歉,旣收之後,尤覺大無,民間遑汲,幾無間於昨年,道臣之如是分等,必有所目擊心量,各有排置者,依所請施行。當年新還興陽·珍島·羅州等三邑尤甚面里三分一,之次十三邑之尤甚面里四分一停退,昨年還餉,無論停退停捧,尤甚邑三分一,之次邑四分一,稍實邑五分一,以相當穀許代,昨年代捧,一體代捧,舊還當捧條,則昨今年新還,亦令分停,舊糴竝督,尤所當念,竝限明秋停捧。城餉附近邑外,竝捧留邑倉,各宮房·各軍門折受之在海島者,竝使地方官,本鎭將,從實執卜,收捧上送,屯差·屯監,竝勿下送之意,發甘嚴飭,訓局及各軍門保布停代,已陳於道臣上疏回啓中,各軍門及樂工等諸邑保米,尤甚邑純錢,之次邑折半代錢,而依昨年例,各以六斗代二兩,待明春上納。拯劣米太尤甚邑全數,之次邑折半,限明秋退限,尤甚邑結錢,限明春退限,竹物,各軍門旗竹外,各衙門所納箭竹,折半除減,漁鹽船稅,限明春退限,明春所納,限明秋退限,興德·高敞等邑舊逋,限明秋停退,勿定配所,推徵防塞,竝依施,何如?傳曰,允。
又以備邊司言啓曰,全羅監司李相璜上疏批旨內,有令廟堂逐條稟處之命矣,今見道臣疏本,擧一路歉荒之劇,陳五條拯活之急,說民隱則宛見蔀蓽,語方策則若救水火,斟酌乎國計民事之間,而終不得不歸重于民事。蓋道臣非不念國計之悶,殆無異於民事,而職旣按道,地是近民,故所身擔者,民事也,所目擊者,民憂也,民國之間,果無以兩得其宜,則損益之論,自不免一有所偏矣。天下租賦,尙許除半,則今以湖南之出於民者,還救湖南之民,更何足靳惜留難,而第至重者,經費也,莫嚴者,程式也。民國相須之義,有時乎互爲重輕,而朝家所以較量兩間,隨時方便者,卽以程式作爲繩尺故也,若使恩重則其流也,渴違式則爲弊也,靡今此五條所請,雖或擧槪略施,有難逐端輒許。一則物故軍伍之鄕案付則蕩布給代,京案付則分半責役也。水旱所過,流亡必多,況經癘疫,且添札·瘥·流者,未納之役故者,已停之布,今當竝捧,殆同責有於無中,移疾貽弊,隣里難保。然而逃故卽塡,爲法斯嚴,隨闕隨蠲,在例無聞,蕩布則雖不可從施,停納則亦難以竝靳,雖昨今年尤甚邑,又抄其尤甚面折半,之次面三分一,前停者仍停,新捧者亦停,停外當納者,折半代錢,折半本色。二則陳廢田結之査檢減結也。陳與起相當,無減於原結而後,方可以起則錄而陳則頉,卽田政之作爲鐵限,攧撲不易者也。況田無給災之法,結是惟正之役,目下民情之急,雖知其切悶,而今難遽議。三則漁鹽船稅之量減分數也。島沿風水之災,劇矣,箭盆俱潰,船網都失,海民失業之患,無異陸民。凡係軫恤,豈或少後於陸民,而第漁鹽,異於耕農,農有所受之廛,而失此則更無攸往,漁無一定之區,而捨是而尙有餘地,風波所及,蕩析雖酷,若於波息水退之後,差過一年。凡其泛宅浮家之類,自可復漁於漁處,更鹽於鹽所也,在今救災之政,停之則可,而減之則不可矣。況海稅之重,卽如田稅,常定之法,有不容隨時加減,然而沿島被災朝家,業已洞悉,本道漁鹽船稅,依昨年已施者,更爲停退。四則闔戶流亡者,大同未收及停退條竝蠲減也。惟彼擧室逃故之戶,婦孺靡遺,籬落亦虛,殆甚於周民之四窮,而反責以漢室之三稅者,宜入於一視垂矜之化,而第大同停退,爲例亦罕。況此蠲減,尤難輕議,道臣疏論,雖緣切急,覆啓遽請,實涉未安,置之。五則昨年停退還餉限五年分捧也。此則已於分等狀回啓,有所分數排定,今不得疊陳,至於昨年移劃關西錢及均廳貿米錢,以錢收捧,待明秋作穀添還之請,已因特敎許施,無容更陳矣。蓋今湖南民情,以其新舊繇賦之竝督於今年,今年遑隘,無減去年,此道臣所以非昧國計之爲悶,而有此五條所陳者也,然而經費之重,不可不念也,程式之嚴,不可不守也。雖與有司諸堂,以面以言,多日斟商,而終未得其稱停之策,今此一二事曲爲請施者,庶或爲目前少紓,而其外勞來存撫之節,益加悉心對揚,俾有成效之意,措辭關諭於湖南道臣,何如?傳曰,允。完伯疏請迫不得已之故,自朝家懷保小民之方,亦當許伯之請焉,大同停退條中尤甚十邑,依災年已例,減斗題給,便宜穩當,依此施行事,分付,可也。
又以備邊司言啓曰,卽見全羅監司李相璜狀啓,則以爲,異國船一隻,漂到於濟州咸德浦前洋,而參以問情,則果是日本國薩摩島倭人二十五名之行商漂到者,渠等以其船隻之破碎,願從陸路還歸,燒船鐵釘二千一百九十斤,亦願帶去,而己未年漂倭領送時,有勿許下陸,使沿路各邑,整待船隻,次次交付,轉送萊府之已例,請令廟堂稟旨分付矣。漂人之從水·從陸間,自當依願施之,而旣有己未已例,勿令下陸,使沿海諸邑,定船隻次次替付,今亦依此例待其越海,自初到邑至萊府,各具船隻,次次交付,而以附近守令或邊將,定差員領去,彼人卜物與鐵物,另爲董檢,俾各帶去之意,分付該道·該牧,何如?傳曰,允。
左參贊朴崙壽疏略曰,試望注擬,庚牌遽降,義重往役,何敢逡巡,而臣於昨年冬,適當主試之任,而時有大僚之箚,參試諸人,擧皆引義,若論僨誤,臣實爲首,試垣一步,艮限自在。伏乞亟拔試望,勿復檢擬,仍遞臣本兼諸任云云。原本未考答曰,省疏具悉,所請依施。
庚午十月十五日,校理洪儀泳書進故事曰,周南第十一章曰,麟之趾,振振公子,于嗟麟兮,二章曰,麟之定,振振公姓,于嗟麟兮,三章曰,麟之角,振振公族,于嗟麟兮,其小序曰,麟趾,關雎之應也,關雎之化行,而天下無犯非禮,其公子皆信厚如麟趾也。臣謹按周南一篇,有以見文王德化之盛,而夫子編詩之體,文理微密,脈絡貫通,始於飮食被服之節,而遍於江沲江漢之遠,行於閨門房闥之內,而洽於閭閻夫婦之賤,千載之下,宛然如覩丕變之謨·於穆之德,而尤於以關雎,起十一篇之首,以麟趾,終十一篇之末,則亦可謂參造化之功,而盡王道之美者也,於乎,麟之爲靈,蓋昭昭也。自夫唐·虞·夏·殷之盛,典謨之間,未嘗著見,而乃於文王之世,必有與朝陽之鳳,同儀於岐岑·灃水之間,其聲也,協於律呂之則,其行也,中於規矩之節,不獨麕身牛尾,與凡獸大異也。其趾則不踐生草,其定則不抵,其角則不觸,王者之瑞,有非人力所致而自至者,則於是乎詩人取象之意,乃在於其趾其角者,蓋謂麟有仁厚之性存於中,發見於趾與定角之表者,有若文王至仁之德,及於公子族姓之末也,麟之仁厚,猶足爲王者之上瑞。矧乎公子族姓之爲王室懿親者,能有是德,則其爲邦家之瑞,豈徒如郊棷間物祥之可譬也?本支百世,皆有仁厚之性,文昭武穆,共爲瑞世之人,則其所以致此者,抑有故矣。觀乎編詩之例,則葛覃·卷耳,述其志行之在己,樛木·螽斯,美其德惠之及人,化行於內而有桃夭之宜室,德被於外而有兎罝之干城,芣苣·汝墳,備言女德之靜貞,喬木·江漢,以著風俗之丕變,而又以關雎一篇,冠而首之,倡而起之者,生民之始而爲百福之原,大禮之正而得天命之全,以聖人端本於外則乾之象也,以聖妃主壼於內則坤之體也。乾坤合德而庶物咸暢,則於是乎葛覃以下汝墳以上諸篇,罔非齊家治平之效,而其敎化之所薰襲,仁德之所成就,天和俱應,百祿鼎至,終焉子孫族姓,詵詵振振,而人皆有祥麟仁厚之德性者,其所權輿,寔由於關雎正始之本,則詩序所謂關雎之應,不其然乎?惟我聖上,値舊邦維新之會,懋德業於緝之工·臣隣顒若之望,孰有敢以文王之下一層,期望於殿下者,而況又虹渚流慶,天璜協吉,斯工之詠,播於輿頌,而則百之兆,告厥休祥,則周南麟趾之美,將又不讓於文王矣。臣愚區區,治國之本,在於齊家,齊家之本,在於修身,身修而家不齊者,未之有也,家齊而國不治者,亦未之有也。麟趾之祥,殿下亦將有之矣,則其所以端本正始之工,又如文王關雎之化者,豈非聖念之所自勉歟?朱子曰,讀關雎詩,便使人有齊莊中正意思,所以冠乎周南,與記言無不敬,書言欽明文思,同一旨意。近日法講,旣以詩經爲日監之工,則其於關雎之篇,所以詠歎而觀感焉者,伏未知涵泳齊莊之工,果如何哉,培養中正之德,亦如何哉?齊莊者,齊遬端莊,無或一時豫怠安逸之謂也,中正者,大中至正,無或一毫因循苟且之謂也。臣謹按日前求言傳敎下者,其致謹乎誠敬之方,藹然於辭旨之表,雖帝舜精一之訓,成湯日新之箴,亦何以加此?臣愚區區,實不敢援引經傳,亦不敢傅會他說。但以前日下敎誠敬二字,作爲根基,于以體驗於齊莊之工,于以振發於中正之德,誠以立之,敬以行之,誠敬之久,與道乃凝焉,則措之齊家,則關雎之化,將有造次之效,而麟趾之祥,亦爲影響之孚矣。伏願殿下,懋哉懋哉。答曰,省爾故事,極爲切當,當另加勉勵矣。
副修撰趙民和書進故事曰,曾子曰,吾日三省吾身,爲人謀而不忠乎,與朋友交而不信乎,傳不習乎,臣謹按曾子此言,最是學問之緊切工夫,所當取則而存心者也。夫盡己之謂忠,以實之謂信,受於師之謂傳,爲能念念不忘,日日點檢,以爲吾所爲人謀者,忠乎不忠乎,吾所與朋友交者,信乎不信乎,吾所受於師者,習乎不習乎?凡此三者,果忠而信而習也,則益加勉勵,猶恐或虧,果不忠·不信·不習也,則一切痛斷,不留苗脈,毋或怠忽,毋或間斷,則自然成性,優入聖域,誠不難矣。曾子所以得聞一貫之旨,終紹聖統之傳者,詎無以哉?至於帝王之學,尤不可不體念乎?此何則,君臨黎庶,凡所以爲百姓謀者,卽近於爲人謀,器使群工,凡所以爲接下御衆者,卽近於與朋友交,明師在前,碩輔在後,凡所以勸戒於朝夕者,卽所以傳受於師,而三代以後,哲王不作,雖自謂錚然於鐵中者,猶且先詐力,而後忠信,以此而臨民,以此而接下,而至於師受之工,則尤蔑蔑無聞,或始勤而終怠,或自暴而自棄,尙何望習熟而成德哉?治日益卑,政日益弊者,此也。伏願殿下,師曾子日三之訓戒,後世庸主之失,必以此三者察之,臨民則必以至誠而相感,接下則必以實心而相孚,無以干譽爲意,無以外貌自飾,聞一善言,則必拳拳服膺,見一善行,則必孜孜用力,聞斯行之,勇如子路,守而勿失,篤如曾參,朝焉·夕焉而有恒,今日·明日而相續,表裏交修,本末具備,則其於修·齊·治·平之道,豈不少補哉?噫,忠信傳三字,固所宜省,而若夫人君之所當省者,又豈止於此哉?紛華波動之中,或失節宣之方,則可省者,此也,幽獨得肆之地,或有怠惰之念,則可省者,此也,便嬖易昵,讒侫得以間進,則可省者,此也,奢侈日甚,財力幾乎耗弊,則可省者,此也,言路不恢,或有訑訑之漸,則是亦當省也,王綱不振,或有泄泄之習,則是所當省也。風俗淆漓,廉恥都喪,則宜先尙寬厚·崇節義,躬率以導之,此非可省乎,才難有歎,衮職多曠,則宜先明敎條·盡培養,賓興以用之,此非可省者乎?隨事隨省,徹頭徹尾,有則改之不吝,無則勉而益勉,內而治心如此,外而治國如此,則其爲宗社之福,臣民之慶,孰有大於此哉?昔宋臣趙抃平生日所爲事,夜必焚香告天,范仲淹遇夜就寢,卽自計一日所爲之事,與一日自奉之費,相稱,則鼾鼻熟寐,或不然則終不能安眠,明日必求所以稱之者,此皆與曾子日省,同其意,而古人檢身之切,着用力之篤,實於此亦可見矣。伏願聖明,留神澄省焉。答曰,省爾故事,當留心澄念矣。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。元子宮,藥房口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。元子宮,藥房口傳問安,答曰,知道。
藥房都提調金思穆,提調沈象奎,副提調李永錫啓曰,伏未審夜間,聖體,若何?中宮殿氣候,何如?臣等喜幸之忱,日以益切,敢此問安。答曰,知道。王大妃殿·中宮殿·惠慶宮·嘉順宮,口傳問安。答曰,知道。
又啓曰,伏未審午間,聖體,若何?中宮殿氣候,何如?臣等不任喜幸之忱,敢此問安。答曰,知道。王大妃殿·中宮殿·惠慶宮·嘉順宮,口傳問安。答曰,知道。
李永錫啓曰,藥房三提調,持湯劑來待矣。傳曰,封入。
本院以宣惠廳言啓曰,全羅道大同停退條中尤甚十邑,依災年已例,減斗題給事,命下矣。辛亥有減二斗之例,甲寅有減三斗之例,以何年例施行乎?敢稟。傳曰,以甲寅年例爲之。
又以備邊司言啓曰,頃因咸鏡監司狀啓,釋王寺水災有頉處修補之役,待開春經紀之意,覆啓行會矣,卽見該監司趙德潤狀啓,則以爲,釋王寺修補之役,略綽磨鍊,則將過二萬餘金,而癸亥·己巳咸興火災時,均役廳漁鹽稅及其他蔘布價·貢銀價·進上鹿茸價,特爲劃給,空名帖一千張,亦爲成送矣。今此釋王寺之役,與火民救急,事體逈殊,均役上納庚午條漁鹽稅錢三千九百六十兩零,賑恤廳上納己巳新設穀耗條作錢三千七百七十兩零,一竝劃付,空名帖一千張,特許成送,則竝計錢數可値二萬二三千兩,而木石斫運之役,俱宜於日寒地凍之時。趁此歲前,咸聚木石,待開春營建,則夏潦前庶有完役之望,而南關大無,方患接濟,厚給雇價,從願使役,則荒年救活,不下於排巡賙賑之政,竝請令廟堂稟旨分付矣,蓋此釋王寺,事體與凡寺刹,有異,該道之啓聞稟處,朝家之拔例措劃,專爲所重有在故也。基址之完築,觀舍之改建,功役甚巨,財力隨多,道臣所請,出自爲所重之意,然年前火災,係是民邑之事,今此經紀,猶謂僧舍之役,奉安御筆,所重自別,重修方觀,事件不同,不可與火民救急。公廨營建,一例許施,而漁鹽船稅,新設還耗,俱是給代之需,有難輕議擧論,置之,空名帖五百張,昨年區畫嶺南穀當年耗條中折米五百石,從便所用,助給役糧,材木斫用,亦爲許施。開春始役,旣有稟定,而趁今寒節,斫運木石,道臣之言,必有計量,物力劃下之後,凡係事役,自該道方便爲之之意,分付,何如?傳曰,允。漁鹽等條,推移排比,無失兩便之道,可也。
又以備邊司言啓曰,頃因全羅監司李相璜狀啓,綿農豐歉,更爲逐邑分等之意,草記行會矣,卽見該監司狀啓,則以爲,野田峽畝,被災同然,無以强分優劣,區別等數,各項納布,勢將貿遷於他道,災歲民情,極爲矜憐。麻布上納兩邑外,各邑所納訓局砲保,錢木參半,各軍門·各衙門保布,竝純錢代捧事,更請令廟堂稟處矣,穀歉之歲,兼以綿歉,納布之民,本色切難,故纔於道臣疏回啓,以尤甚邑請令分數代錢矣。今見狀本,通一道綿歉,果無優劣之可分,穀·綿俱荒,催督方始,此時民力,切可矜念,道臣之再煩狀請,其勢固然。求禮等五邑,旣是稍勝,訓局保布外,各軍門及各衙門折半代錢,其外諸邑,告災旣同,差等莫分,訓局保布折半代錢,各軍門及各衙門,竝以純錢代捧之意,分付,何如?傳曰,允。
上在昌德宮。停常參·經筵。
王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上·大司諫口傳問安。答曰,知道。王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
藥房都提調金思穆,提調沈象奎,副提調李永錫啓曰,伏未審夜間,聖體,若何?中宮殿氣候,何如?臣等喜幸之忱,日以益切,敢此問安。答曰,知道。王大妃殿·中宮殿·惠慶宮·嘉順宮,口傳問安。答曰,知道。元子宮,口傳問安。答曰,知悉。
又啓曰,伏未審午間,聖體,若何?中宮殿氣候,何如?臣等不任喜幸之忱,敢此問安。答曰,知道。王大妃殿·中宮殿·惠慶宮·嘉順宮,口傳問安。答曰,知道。元子宮,口傳問安。答曰,知悉。
本院啓曰,來二十一日朝參日次矣,敢稟。傳曰,停。
李永錫啓曰,藥房三提調,持湯劑來待矣。傳曰,封入。
本院以備邊司言啓曰,北關後運紙衣七百三十四領,照數稱量,木品·紙品,亦爲看審監封,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。
庚午十月十七日,校理洪儀泳書故事曰,宋孝宗時,吏部侍郞李春上奏曰,臣竊見選擧之令,數有申明更改,本欲革紛競·求實才,用意非不善,而實才未效,紛競愈甚,士夫惟知求進法出幸生,營求百方,無所不用其至。臣願陛下,精擇職事,戒飭臣僚,使主選者,皆自重而選人,則庶幾紛競之風少戢,而實才出焉。臣謹按程子之言曰,不是科擧累人,人累科擧,臣以爲,程子之時,科弊之秕繆,猶不如今日之太甚,人士之紛競,又未如今日之狼藉,故其言但謂科擧不累人,人累科擧也云云,而今日之弊,科擧之陷溺人士,不啻若洪水猛獸之酷也,人士之沈染科擧,不啻若姦聲亂色之値也。人與科擧交相爲害,世道之不靖,旣由於是矣,人心之梏喪,亦由於此矣,何特以累與不累,論也?四民之中,惟士爲貴者,以其守仁義本心之性,明聖賢義理之學,在家爲孝子,在國爲忠臣,上足以匡輔其君,下足以利澤其民,故尊以待之,禮以迎之者,其法如三代之設庠序學校,十年敎育,三年大比,拔其俊秀,與之共天位·治天爵者,卽古人選擧之法也。法何嘗爲累於人,人亦何累於其法,而一變而爲漢之賢良制策,再變而爲茂材孝廉,三變而爲九品中正貢擧之制,雖未能如先王之以道選人,而猶能先本實而後虛名,人才之盛,又非後世之可比,文辭試士,權輿於隋煬帝荒惑之政,一轉而爲武則天殿前試士之規,自是以後,先王選擧之法,掃地無餘。於是乎明經帖括拔萃宏詞等許多名色,馳騖於浮華無用之文,沈淫於沽衒自售之習,敦朴之風,日以益衰,躁競之心,日以益長,擧世滔滔,習與成性,苟非中材以上卓然不染者,其何能自重其身,守本心之正,而遵古人之道歟?世級愈下,士趨日卑,挽近以來,科擧之弊,可謂月異而歲不同矣。私意橫流,法禁無可措之地,奸僞層生,廉恥有都喪之憂,上焉而法禁無措,下焉而廉恥都喪,則此所謂元氣息而四維絶,使如賈誼者,在此時而論此事,則深憂遠慮,不獨太息流涕而止矣。九重邃遠,場圍間可驚可愕之狀,何由盡察於四聰之明,而其關節往來之風,文筆倩借之習,場外之製入,帳內之交通,奇巧多門,詐僞百出,言之汚口,思之痛心。臣亦以聲聞所及,固不敢一一指摘,而安有設禮圍會多士,選而擧之,將以爲國家楨榦之用,而反使習其偸竊之行,開其奸僞之竇,上以自陷於欺君之科,下以馴致於失性之歸者,抑又何哉?此輩皆士大夫與國休戚之類,而凡人之性,與時變化,爲善爲惡者,罔不在於在上導率之如何,所謂禮樂刑政者,卽導率之具,而其務則在於向善去惡而已也。若以今日科擧之法,導率今日已痼之弊,則雖刑戮日加,謫罰相尋,愈見其法愈嚴而犯愈甚,禁愈密而奸愈生,上下之間,徒增囂然,而無所救矣。古語曰,治其末者無效,治其本者有功,若令一朝盡變文詞取人之法,更求三代貢擧之規,參以時宜,擧而措之,則此實孔子所謂斯民也,三代之所以直道而行者也。解絃更張,雖未必其適中於咸英韶頀,而豈不愈於徽破柱折,調律呂而不可得者歟?先儒所謂選擧得失,歷代議臣之論,已具,苟有明君良輔,變其所弊,復其所善,在一轉移之間,衰可以爲盛,亂可以爲治。又曰,天下無不可爲之時,亦無不可爲之事,苟以殿下之明聖,穆然深慮,赫然改圖,積痼之弊,亦豈無漸次因革之擧,而東俗委靡,習熟如性,雖有如是之良法美政,瞑眩之來效未見,築室之途謀多端,抑亦更求其次,實爲矯革之一道。嗟夫科弊之所以至此者,專由士習之不端,士習之所以不端者,實緣敎導之無素,敎導之所以無素者,蓋緣太學首善之地,旣無師儒之嚴憚者,不能如古人之崇敎立術,籲之以敎化之本,而導之以藝游之方故也。程明道告於宋神宗之言,決是古今之通義,治法之良謨,其詳則載於全書與近思錄,苟以是法,行之於太學,久任而責其成,全畀而盡其能,其敎之術則亦不必大變於時行之規。但使勵廉恥崇敎化,師生之際,久而相親,敎導之方,習而相感,且使日夜講告科弊矯革之策,漸次釐正,則庶幾乎正士趨而變科弊者,莫要於此也。或必以謂士習之不古,久矣,使之講明於師生漸磨之禮,則其將群起嘲笑,何導率之有哉?是則不然,陽城之爲司業,陳襄之爲仙居,亦嘗初焉譏嘲,末乃率服者,此亦人情之安於習熟,久而有成也。且曰,雖未能如古人之率敎丕變,獨不愈於今日之駸駸忘返歟?今是會圍之日也,場屋紛競之狀,懸之心目,愚忱所激,敢以一得之見,如是覶縷,伏願聖明之垂察焉。答曰,省爾故事,以科弊奸僞之狀,敷陳,言甚好矣。副修撰趙民和書進故事曰,宋孝宗時,太學博士虞儔乞申飭百司·勤職守,毋使奔競。狀曰,臣聞天下之事,人君執其要,人臣理其詳,執其要者,享其逸,理其詳者,任其勞,此不易之分,自然之理也,夫天何言哉?四時行而百物生焉,以有六子之運動而已,人君何爲哉?萬事理而四海安焉,以有百官之分掌而已。昔漢宣帝勵精爲治,五日一聽事,至百工器械,咸精其能,唐太宗以武定禍亂,而承平之日,雖諸衛將帥,皆日試於殿庭,則當時百執事之間,夙夜匪懈,奔走服勞,蓋可知矣,其中興之盛,致治之美,豈無所自而致哉?臣仰惟殿下,自卽大位,躬攬萬幾,凡其所以作新人材,蓋將欲以興起治績,第近年以來,士大夫狃於故習,無振勵奮發之意,有因循怠惰之心,以法文爲文具,視官府如傳舍,入局旣晩而出又早,甚者至於無故而不入,文書有所不暇省閱,吏姦有所不暇檢柅,職業廢弛,期會稽違。蓋其念慮所存,不過欲伺候執政之府,奔走臺諫之門,爲身謀而已,久而不革,國將何賴?孔子有云,百工居肆,以成其事,韓愈亦謂,食焉而怠其事,必有天殃,今輦轂之下,百司庶府,曾不能終食之間,安坐官曹,以了官事而望其能,公而忘私,知無不爲,抑已難矣。伏望陛下,特降睿旨,申飭百工,各司其局,毋或後時以入,毋或先時以出,不唯職事之間,得以修擧,而奔競之風,亦庶幾小戢焉。臣竊念,今日百千弊端,無一不出於因循姑息,而虞儔已言其弊矣,又言救弊之方矣,臣不暇更論,而若言其受病之源,則職由於紀綱之不振,虞儔此言,實爲當今切中之論。然而紀綱之振,亦非一朝可期,故先正臣李珥嘗告我宣廟曰,紀綱之在國家,若浩然之氣在一身,非一事偶合於義而可襲取也。紀綱亦然,非一朝發憤而可立,須以公平正大之心,施之政事,今日行一善政,明日行一善政,直必擧枉必措,功必賞罰必刑,則紀綱立矣。伏願聖明,監虞儔說奔競之狀,念先正立紀綱之言,赫然奮發,以圖丕變之效焉。答曰,省爾故事,言皆切實,當另留心神矣。
上在昌德宮。停常參·經筵。
自卯時至午時,灑雨下雨,測雨器水深三分。
王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
藥房都提調金思穆,提調沈象奎,副提調李永錫啓曰,伏未審夜間,聖體,若何?中宮殿氣候,何如?喜幸之忱,日以益切,敢此問安。答曰,知道。王大妃殿·中宮殿·惠慶宮·嘉順宮,口傳問安。答曰,知道。元子宮,口傳問安。答曰,知悉。
又啓曰,伏未審午間,聖體,若何?中宮殿氣候,何如?臣等不任喜幸之忱,敢此問安。答曰,知道。王大妃殿·中宮殿·惠慶宮·嘉順宮,口傳問安。答曰,知道。元子宮,口傳問安。答曰,知悉。
以江原監司洪義謨狀啓三陟府民家漂頹事,傳曰,聞甚矜惻,另加慰撫事,分付。
本院以禮曹言啓曰,生·進放榜,以今十月二十八日卯時,前已啓下,而其日與拜表相値,放榜退定於同月三十日辰時,原帖目中,付標以入之意,敢啓。傳曰,知道。又以備邊司言啓曰,卽見公忠監司金蓍根狀啓,則以爲,本道今春所劃均廳添還錢四萬八千兩,海西穀代錢五萬一千五百餘兩之待秋作穀者,偏俵於尤甚沿海諸邑,而今年荐歉,目下事勢,實難竝督,一依湖南例,待明秋收捧事,請令廟堂稟旨分付矣。今此海西均廳作穀錢明秋退限之請,卽倣湖南已例者,而湖南無退限之例矣。日前湖南道臣所陳五條中,請以此兩條錢,今秋則以錢還捧,待明秋始爲作穀,而至於退行之請,初無擧似於疏中,則今乃取例於湖南,請退於明秋,果是不審之失也。且湖西穡事,非曰稍登,較諸湖南,反復有勝,設行使湖南果得停退,今未必以是爲例,況湖南初未嘗如此乎?道臣狀辭,置之,何如?傳曰,
庚午十月十八日,校理洪儀泳,副修撰趙民和等書進故事曰,視聽言動四者,身之用也,由乎中而應乎外,制於外,所以養其中也,後之學聖人者,宜服膺而勿失。蓋非禮而勿視聽者,防其自外入而動於內者也,非禮而勿言動者,謹其自內出而接於外者也,內外交進,爲學之功,可謂不遺餘力矣。夫學問之功,不越乎日用事爲視聽言動之間,而伏惟我殿下,聖性自然,不勉而中,聰明接應之際,語默動息之間,固無待乎臣等之加勉,而萬幾之暇,酬應甚多,一日之中,存息無常,臣等不任愚忱之耿耿。不揣愚鹵,乃於四箴之下,各附己意,思贊日月之明,而其僭妄之罪,亦不敢自辭,伏願聖明之垂察焉。視箴曰,心兮本虛,應物無跡,操之有要,視爲之則,蔽交於前,其中則遷,制之於外,以安其內,克己復禮,久而誠矣。臣儀泳曰,明而不翳,虛而靡跡,門戶斯心,鑑于物則,四目無前,重瞳不遷,旁燭煌煌,大公其內,端厥禮容,誠斯立矣。臣民和曰,曰惟天君,自我而視,明追舜四,哲作箕五,洞觀今古,莫逃姸媸,勿蔽垂旒,遍燭窮蔀,無遠不屆,階前萬里。聽箴曰,人有秉彝,本乎天性,知誘物化,遂亡其正,卓彼先覺,知止有定,閑邪存誠,非禮勿聽。臣儀泳曰,無聲之聽,聖人成性,纊塞有節,玉音養正,存以仁熟,閑以禮定,耳順之功,天以民聽。臣民和曰,王者體天,居高卑聽,虞臣作耳,晉曠司聰,從諫法湯,淫聲放鄭,不聞亦式,欽哉存警。言箴曰,人心之動,因言以宣,發禁躁妄,內斯靜專,矧是樞機,興戎出好,吉凶榮辱,惟其所召,傷易則誕,傷煩則支,己肆物忤,出悖來違,非法不道,欽哉訓辭。臣儀泳曰,王言之出,天命攸宣,由仁則藹,違禮不專,表裏自謙,如惡如好,德音載播,大和是召,誾有倫脊,簡不蔓支,訓謨孔彰,聲律無違,洪業所居,基于修辭。臣民和曰,臣所稟令,卽我王言,殷修播告,羲號渙汗,有德爲衣,有出爲綸,記諸右史,酌于下民,遜逆求道,戎好監前,一猶足興,三以心傳,安定其辭,願學古訓。動箴曰,哲人知幾,誠之於斯,志士勵行,守之於爲,順理則裕,從欲惟危,造次克念,戰兢自持,習與性成,聖賢同歸。臣儀泳曰,惟誠之幾,動于顯思,規矩繩墨,造次施爲,涵此道微,慥彼人危,命以顧諟,敬又挾持,愼厥攸動,百福所歸。臣民和曰,聖與天合,有靜必動,殷善惟時,虞化以風,審厥幾微,制我情性,容貌遠暴,起居懋正,發皆中節,先哲攸程。答曰,省爾故事,極爲切實,當另加留念。繼誦四字之銘,其視箴曰,靈臺澄如,好惡有迹,如鏡如水,有鑑有則,猗彼三寸,自多萬遷,發之於外,展也其內,耿念于心,非禮遠矣。其聽箴曰,禮之爲人,實由乎性,天地造化,何莫非正?勿爲利奪,端本有定,反思厥躬,自然明聽。其言箴曰,大聖垂戒,謂告以宜,出乎反爾,惟吾之專,駟不及舌,莫云己好,訥言近仁,是人之召,有其禮者,不崇煩支,念于斯道,無愆而違,千古至訓,敬具乎辭。其動箴曰,湛湛精神,顯乎志思,憧憧修身,日事月爲,撐山捧嶽,非曰勇也,造次罔念,故不爲危,君子小人,惟在一持,嗟嗟小子,亟趨亟歸。
上在昌德宮。停常參·經筵。
自開東至巳時,有霧氣。
大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上·大司諫·奉朝賀問安。答曰,知道。
藥房都提調金思穆,提調沈象奎,副提調李永錫啓曰,伏未審夜間,聖體,若何?中宮殿氣候,何如?七日已屆,臣等益不勝欣忭之忱,敢此問安。答曰,知道。王大妃殿·中宮殿·惠慶宮·嘉順宮,口傳問安。答曰,知道。元子宮,口傳問安。答曰,知悉。
本院啓曰,明日常參·經筵,取稟。傳曰,只晝講。
又啓曰,藥房三提調,爲承候來待矣。傳曰,入侍。
又啓曰,時原任大臣,爲承候來待矣。傳曰,入侍。
又啓曰,諸閣臣,爲承候來待矣。傳曰,入侍。
又啓曰,藥房三提調,持湯劑來待矣。傳曰,封入。
傳曰,藥房三提調直宿及別入直,自今日撤罷。
傳曰,藥房都提調以下,依癸丑年書啓書入。
傳曰,近日故事,連命陳入,已有成命,況傳敎若以連字之無敎,疑之,則何爲連日書入,而到于今日,以不爲連日命下等語,仰對耶?事極駭然。殊欠誠實,啓沃自啓沃,國綱自國綱,亦可見其始勤終怠之念,弘文館入直學士,下栢府從重緘推後,遞差本職,其代明日經筵·玉堂之應入參者,以弘文館典經李光文與他上番,進筵。
藥房口傳啓曰,今日乃中宮殿解娩後第七日也,捲草祭旣已設行,産室廳撤罷矣。臣等與諸醫官,當依例罷直宿退出,而差備待令醫官,則姑爲仍留,何如?惶恐敢啓。答曰,知道。差備待令醫官,依昨年例擧行矣。
傳曰,閣臣番次苟艱,前望單子入之,待下批牌招察任。
奎章閣提學前望單子入之,沈象圭,直提學前望單子入之,洪奭周,直閣前望單子入之,徐俊輔,待敎前望單子入之,李光文落點。
以奎章閣直閣前望單子,傳曰,罷者敍用。本院啓曰,新除授奎章閣直閣徐俊輔以前任務安縣監,方在解由未出中,何以爲之?敢稟。傳曰,勿拘。
吏曹口傳政事,校書提調單沈象奎,弘文正字單李光文,兼奎章閣待敎單李光文,兼校書校理單徐俊輔,兼校書正字單李光文。
傳曰,産室設廳,與昨年有別,而體貌與癸丑,當無異,豈可無示意之道?産室設廳都提調議政府右議政金思穆,別入直領敦寧金祖淳,竝熟馬一匹·鞍具面給,提調行戶曹判書沈象奎,副提調承政院左承旨李永錫竝加資,捲草官行工曹判書韓晩裕熟馬一匹面給,子姪中調用,別入直前佐郞金逌根陞敍,禮房承旨申光軾加資,史官趙毅淳等兒馬一匹賜給,待令醫官竝加資,而其外醫官,依己巳年例爲之,捲草陪進內贍寺直長李在謙,引儀·奏時官·部將·日官以下員役·典樂·樂工等,亦依己巳年例施賞。傳曰,産室廳次知中官康壽甲加資,承傳色安裕福,本殿承傳色白興來竝加資,待令司謁·飯監別監·中禁等,亦依己巳年例施賞。
傳曰,今番賞典,政官牌招開政。
有政。吏批,判書朴宗慶,參判李肇源,參議李羲甲進,承旨進。啓曰,大司成今當差出,而擬望之人乏少,承旨竝擬,何如?傳曰,允。以姜俊欽爲校理,金啓河爲副校理,金學淳爲副修撰,趙尙鎭爲左參贊,閔耆顯爲右尹,金在昌爲大司成,金履度爲知經筵,韓致應爲知義禁,洪大浩爲掌樂正,韓用弼爲宣陵參奉,權逴爲金海府使,朴周源爲旌善郡守。承旨李永錫·申光軾以上今加嘉善,嘉義吳千祥今加資憲,嘉善趙宗協·李漢臣已上今加嘉義,折衝李惟澤今加嘉善,資憲秦泳·卞觀海已上今加正憲,折衝崔源·鄭重周·趙學魯已上今加嘉善,嘉義玄義洵·玄烒今加資憲加資事,承傳,兼持平金減下,左尹單閔耆顯,右尹單趙弘鎭,同義禁單韓致應。
以咸鏡監司趙德潤狀啓朔膳物種中生文魚等,限內不得封進,惶恐待罪事,傳曰,卿其勿待罪事,回諭。
本院啓曰,吏曹郞廳來言,承旨有闕,政事,取稟。傳曰,前望單子入之,待下批牌招察任。承旨前望單子入之,洪義浩落點。
本院以奎章閣言啓曰,新除授提學·直閣·待敎敎旨安寶次,濬哲之寶請出之意,敢啓。傳曰,知道。
又以兵曹言啓曰,入直禁軍今日替直之意,敢啓。傳曰,知道。
又以訓鍊都監言啓曰,金虎門入直軍一百名,弘化門入直軍一百名,永肅門入直局出身二十五人,崇智門入直局出身二十人,以精潔之類,各別抄定,把摠柳聖台,哨官白思祖·尹弘鼎,局別將尹彦哲,竝爲留宿於北營,今日使之替直之意,敢啓。傳曰,知道。
又以禁衛營言啓曰,建陽門入直鄕軍六十名,銅龍門入直鄕軍三十名,各別精抄,把摠田德賢,哨官池景俊及別武士二人率領,一宿於新營,今日替直之意,敢啓。傳曰,知道。
又以御營廳言啓曰,集賢門入直軍二十名,以精潔之類,各別抄定,哨官李匡毅率領,昨日留宿於本廳新營後,依例替直之意,敢啓。傳曰,知道。
又以御營廳言啓曰,惠化門南邊體城頹圮處,今已畢築,把守軍兵撤罷之意,敢啓。傳曰,知道。
庚午十月十九日,上御誠正閣。時原任大臣·閣臣·藥房提調承候入侍時,承旨□□□,假注書南秉寬,記事官洪敬謨·李紀淵,鰲恩君李敬一,左議政金載瓚,內閣提學南公轍,檢校直提學朴宗慶·洪奭周,藥房都提調金思穆,提調沈象奎,副提調李永錫,假注書趙毅淳,以次進伏。載瓚曰,一七已過,中宮殿諸節,連爲平順乎?上曰,一樣平順矣。載瓚曰,日前以今番信行之易地一節,添入於北京咨文之意,草記蒙允矣。考見前例,則別無擧地名奏聞之事易地一節,似不必添入於咨文中,故敢此仰達,而至於信行之何時治發之意,則不可不載入發行日字,使之趁今擇定,以爲塡書咨文之地,好矣。上可之。仍敎曰,擇日以何間爲之乎?載瓚曰,當以正月內擇日,而其時風勢甚順,正好乘船云矣。象奎曰,新生公主供上,待先啓手本擧行,而手本尙未啓下,不得擧行,係是典禮所載,故敢此仰達矣。上曰,依癸丑年例爲之。出擧條宗慶曰,卽伏見釋王寺物力劃下回啓批旨,以漁鹽等條,推移排比,無失兩便之道事,命下矣。漁鹽等條惟正之供,除非不得已之事,則從前無劃下於似此物力,而今於北伯狀啓所請,誠是不審,廟堂回啓中區畫物力,不爲不多,且有內下之物,合而計之,則恰過五六千之數,又爲推移,太過分數,置之,何如?上曰,依爲之。出擧條此下未考
上在昌德宮。停常參,只晝講。
藥房都提調金思穆,提調沈象奎,副提調李永錫啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?中宮殿氣候,何如,惠慶宮氣候,何如,嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
本院啓曰,明日常參·經筵,取稟。傳曰,只晝講。
又啓曰,行大司憲李冕膺在外,執義曺鳳振,掌令李泰淳·李泳夏呈辭,持平金圖遠·朴鳴和未署經,監察茶時之意,敢啓。傳曰,知道。
又啓曰,行右承旨申光軾今日不爲仕進,卽爲牌招,何如?傳曰,允。
又啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
又啓曰,假注書趙毅淳身病猝重,勢難察任,今姑改差,何如?傳曰,允。
趙毅淳改差,代以朴齊聞爲假注書。
傳曰,平安兵使留待。
傳曰,平安兵使入侍。
備忘記,平安兵使李海愚下直,長弓一張,長箭一部,片箭一部,筒兒一箇賜給。
本院啓曰,藥房三提調,持湯劑來待矣。傳曰,封入。
又啓曰,今日晝講爲之事,命下,而副應敎李惟命試所進,校理洪儀泳,副修撰趙民和緘推未承授,修撰尹尙圭副修撰金學淳在外,玉堂上下番俱空,無以備員,事甚未安。應敎朴周壽,校理姜俊欽,副校理韓耆裕·金啓河,修撰尹久東,竝卽牌招,以爲推移進參之地,何如?傳曰,允。
傳曰,弘文館副提學未差之代,前望單〈子〉入之,待下批入參講筵。
副提學前望單子入之,洪奭周落點。
傳曰,下番以昨日下敎,弘文典經李光文,卽爲入參。
本院啓曰,副提學洪奭周,應敎朴周壽,校理姜俊欽,副校理韓耆裕·金啓河,修撰尹久東,正字李光文牌不進,副應敎李惟命試所進,校理洪儀泳,副修撰趙民和緘推未承授,修撰尹尙圭,副修撰金學淳在外,玉堂上下番俱空,事甚未安。副提學洪奭周,更爲牌招,而今日晝講,無以備員進參,何以爲之?敢稟。傳曰,違牌人只推,更爲牌招。
又啓曰,校理洪儀泳,副修撰趙民和緘辭從重推考傳旨,今方啓下矣。憲府行公諸臺,竝卽牌招,以爲承授之地,何如?傳曰,允。
傳曰,弘文副提學更爲牌招。
以應敎朴周壽,校理姜俊欽,副校理韓耆裕·金啓河,修撰尹久東再牌不進罷職傳旨,傳曰,只推。
以執義曺鳳振牌不進罷職傳旨,傳曰,只推。
以公忠監司金蓍根啓本,罪人金在鉉永春縣到配事,傳曰,竝分揀放送事,分付。
以黃海監司洪羲臣啓本,罪人金命浩文化縣到配事,傳曰,已判下矣。
本院以弘文館言啓曰,校理姜俊欽,副校理韓耆裕·金啓河,修撰尹久東,竝卽牌招,推移入直,何如?傳曰,允。
又以司饔院監膳提調意啓曰,漁父契貢人等呼訴內,冬節已屆,魚族深入,設網屢日,勢難捉得,將至闕供之境云。每年如此之時,以活鷄例有參半代封之規,而莫重御供,自下不敢擅便,惶恐敢啓。傳曰,參半代封。
又以觀象監提調意啓曰,新生阿只氏藏胎處,當自本監看審後,前期備三望受點擧行,而英廟乙酉,有只用外陶缸,御苑精潔處埋置事,定式受敎,先朝癸丑,又因特敎,依乙酉定式擧行矣。今番則何以爲之乎?敢啓。傳曰,知道。謹當遵奉乙酉之敎,以今月與來月旬半前擇入而已,陪進官,亦竝當以內侍差出,以此知委,可也。
又以備邊司言啓曰,外邑之俵災催科,正當其時,而金海則前府使病曠之餘,民事尤當委屬,新除授府使權逴,使之明日辭朝,催促赴任,何如?傳曰,允。
又以備邊司言啓曰,卽見京畿監司權常愼災實分等狀啓,則南陽等四邑置之尤甚,驪州等二十三邑鎭置之之次,楊州等八邑置之稍實,仍以爲,事目災四百結外,不足災四千三百七十九結八十七負七束,特許加劃,後錄諸條,竝請令廟堂稟旨分付矣。其一,南陽尤甚面里昨年停捧停退條,全數仍停,外此差勝面里停捧條,四分一徵捧,停退條,五分一徵捧,仁川等三邑尤甚面里昨年停捧條,四分一徵捧,停退條,五分一徵捧,之次面里停捧條,三分一徵捧,停退條,四分一徵捧,驪州等二十三邑鎭尤甚面里昨年停捧條,折半徵捧,停退條,三分一徵捧,之次面里停捧條,三分二徵捧,停退條,折半徵捧,楊州等八邑停捧條,勿論,停退條,三分二徵捧事也。其一,還穀南陽尤甚面里三分一,外此差勝面里四分一停退,仁川等三邑尤甚面里四分一,之次面里五分一停退,待明秋還捧事也。其一,還餉尤甚邑之尤甚面里三分一,尤甚邑之之次面里,之次邑之尤甚面里四分一,以相當穀準折代捧,待明秋還作本色事也。其一,昨年代捧還穀,仍爲代捧,待明秋還作本色事也。其一,大興·臨津·長山等餉穀,捧留本色,而亦依他還餉例,分數代捧,待明秋還作本色,北漢平倉餉米無得捧留之意,旣有年前定奪,不敢援例仰請事也。其一,各年舊還,姑許勿捧事也。其一,禁·御兩營江都留餉米·太,依例以米每石五兩,太每石二兩代捧,待明秋還作本色事也。其一,守·摠兩營守堞軍官,壯抄牙兵等身米,依近例每斗以四錢代錢收納,各樣軍官之自前納米者,一體代捧事也。其一,各衙門所納各樣身布,目今民勢,實難竝督,昨年停退條,尤甚邑之尤甚戶全數,尤甚邑之之次戶,之次邑之尤甚戶,折半仍停,待明秋準捧事也。其一,拯米·太竝許停退事也。其一,推奴徵債限明秋防塞事也。古所謂雖當占豐之歲,亦有多災之時,蓋由於豐處雖豐·災處偏災之故,而今年畿農,政自如此矣。況今年則豐處未必純豐,而災處多被酷災,以災較豐,則災分數居多,而至於漢南沿邑之濱海各面,始病於早旱,再傷於海溢,又爲卒痒於七月之風,南陽等數邑,間多擧一坪全災之處,道臣之邑則分等,災則加請,顧其勢,蓋不得不然,所請分等,依施,災結則地部事目,因慮其太半不給,而若其近五千結請劃,則終欠節約矣。昨秋災結,且置無論,本道最多之災,莫過於壬子·甲寅,次之爲辛亥,而辛亥爲四千餘結,若以今年災上,比辛亥摠則失之於過矣。元劃下四百結外,更以三千四百七十九結零加劃,與元劃合爲三千八百餘結,使之以此均俵,昨年餉還,冬初因道啓退限者,謂之停退,歲末以特敎許停者,謂之停捧,無論停退停捧,俱是昨年當捧,則今年畢納,無容更議,而但今尤甚四邑中南陽民勢,尤在於十分地頭,蓋屢年荐饑,南陽最劇,昨秋大無,南陽最酷,而加以今年偏被之災,無如南陽之爲甚,況海面全荒,甚於湖南沿邑,見今瘡痍,必至澳散,道啓之拈出南陽,別加存恤,實非過實之語,尤甚差勝面分數徵捧之請,依施,仁川等三邑尤甚面里停捧條三分一徵捧,停退條四分一徵捧,之次面里,停捧條折米徵捧,停退條三分一徵捧驪州等二十三邑鎭尤甚面里停捧停退兩條,竝三分二徵捧,之次面里停捧條四分三徵捧,停退條全數徵捧,楊州等八邑,旣是稍實停捧停退,全數徵捧,當年新還,則南陽及仁川等三邑之分數請停,尤甚·之次邑之準折代捧,俱非過當之請,昨年代捧之仍爲代捧,其勢似然,大興·臨津·長山城餉之捧留本邑,穀物之分數代捧,卽是昨年已施者,竝爲依施,北漢城餉尤甚四邑,依昨年例捧留本邑,之次邑則雖使之準納,而災民之直輸山倉,爲弊宜念,竝令收納于平倉,而稍實邑則勿論舊還,當於稍實·之次邑,分數徵捧,而各衙門穀,全在於喬桐,喬桐雖是之次邑,屢歲經歉之餘,亦難擧論,依兩湖例仍停,禁·御兩營江都留納米·太,依昨年例代錢,守·摠兩營各樣軍官,壯抄牙兵身米餉米,亦令代錢,各衙門昨年停退身布,尤甚·之次邑,分等·分戶·分數仍停,拯米·太停退,推奴徵債防塞,竝依狀請許施,何如?傳曰,允。
又以訓鍊都監言啓曰,本局哨官宋哲文身病甚重,勢難察任,改差,何如?傳曰,允。
右議政金思穆箚曰,伏以,中宮殿解娩平順,七日已過,調候荐復,竝直旣撤,慶幸之忱,大小同情。仍伏念,臣之忝叨保護之任,今已兩載,而稀有之慶,年年獲覩,區區歡祝,有倍他人,卽伏見傳敎下者,以臣名之猥居是職,特侈罔功之賞,至有錫馬之典,便蕃寵賚,何爲而連歲偏及於臣身也?臣跡側直宿之列,誠伸起居之禮,乃是職分之當然,抑亦私心之與榮,有何可紀可奬之勞,而鄭重恩渥,裒然爲賞功之首,感惶兢蹙,歷日靡措,玆敢猥陳短箚,略暴衷懇。伏乞聖明,亟收成命,俾恩典得重,微分獲安焉。取進止。答曰,省箚具悉卿懇。卿其勿辭,安心領受。仍傳曰,此批答,遣史官傳諭于右議政。
領敦寧金祖淳箚曰,伏以,中宮殿下彌月告慶,貴主誕生,昌熾之頌,忭賀之忱,大小同情,容有已哉?臣於直宿懽欣之際,伏承熟馬·鞍具面給之命,誠不勝感激恧蹙之私也。以臣之身,粗效於保護起居之節,卽是天理人情之常,而職分之所當爲也,何勞之可言,何功之可紀,而每於直宿之餘,必蒙便蓄之賜,以聖上飾喜之誠念,雖爲其推恩而普錫,繁纓之錫,弊袴之藏,豈非盛世之所必先?貪天之功,無名之獲,尤豈非臣子之所當戒乎?玆敢冒陳短箚,仰申微悃。伏乞聖明,亟收錫馬之命,以愼恩賞,以安賤分焉。取進止。答曰,省箚具悉卿懇。卿其勿辭,安心領受。仍傳曰,此批答,遣史官傳諭于領敦寧。
副提學洪奭周疏曰,伏以,邦庥洊臻,天潢篤慶,坤候萬康,院直已撤,忭幸之忱,歷日冞切。仍伏念臣,匪才濫竽,誤恩驟躐,前後兜攬,罔非踰分,日昨閣銜之特授,雖曰宿趼之重尋,而私心兢懼,尙若集木,今玆玉署長席之命,又何爲而及於臣也?開講有命,庚牌儼臨,臣又適在禁直,禮所謂在官不俟屨者,臣雖固陋,亦嘗聞之,乃其所以惝怳跼蹐,足欲前而心不從者,夫豈得已而然?臣之至愚無似,不稱是職之狀,固聖鑑之俯燭,不敢支蔓其辭,以瀆聰聽,而顧今仁天示警,災異屢現,邦本扤隉,民生殿屎,群工曠箴諫之語,百度蔑振擧之實,迺殿下深居高拱於淸燕之中,臣隣之晉接絶罕,閭里之疾苦不聞,駸駸有上下不交之憂者,久矣。何幸近日以來,天啓聖衷,惕然奮勵,故事之屢賜批旨,講綴之頻命設行,寔有以仰認孜孜不遑之聖恩。臣竊欽頌攢祝,妄以爲,轉否來泰之機,自此其始,而其所以開導聖志,資益聖學,以致其日新又新之功,而俾無爲十寒一曝,乍作旋輟之歸者,惟講官是賴耳。講官雖不一其人,而玉署上番,其任尤專,上番之中,長席尤重,此其責顧,何如也?雖使唐之陸贄,宋之范祖禹,復見於今世,臣猶恨其學之疎而才之褊,懼未足以當其任,況如臣之蒙陋拙訥,百不猶人也哉?左右揣量,萬難堪承,忙迫陳章,辭不成倫,慢命之誅,諒無所逃。伏乞聖明,俯鑑微懇,亟賜鐫免,回授可堪之人,俾重啓沃之責,千萬幸甚。臣無任云云。答曰,省疏具悉。卿其勿辭行公。
行右承旨申光軾疏曰,伏以,天庥滋至,中宮殿解娩萬安,七日已過,壼度彌康,祥化所被,大小交忭。臣於是時,猥忝近密,躬覩吉慶,歡欣榮幸,有倍常情,千萬不自意,晉秩隆恩,忽及於罔功之賤品,臣手奉華誥,驚惶震剝,自不覺其四體之投地也。噫,亞卿,命德之重器也,進階,懋賞之大柄也。廷紳之膺是命者,前後何限,而或以才猷,或以勞勩,或以久次,於斯三者而無一焉,則上未嘗苟然輕授,下未敢恬然冒據者,誠以在笥之不可不愼,而循墻之不可不顧也。至若臣者,骫骳譾劣,最居人下,淸朝器使,無足備數,而夤緣倖會,濫躋緋玉之列,聯翩寵除,依近日月之光,隆天厚地,榮耀至矣,涯分極矣。竿尺進步,初非夢想之所期,卿月華貫,尤豈庸陋之可玷,而今玆非常之寵,卽是不衷之災,顚趾渥形,可立而俟,鵜梁鶴軒,將謂斯何?況伏念,堂下之於亞卿,崇卑懸絶,苟欲甄勞而循序,必至積年而閱歲,故雖以賈生之才望,太史超遷,猶費一歲之中,而臣則三數月前,卽一眇然少官,五十日之內,便是裒然宰列,進躐之無漸,名位太驟,求之古今,實罕其比,臣之綿福薄材,將何以消受?此猶臣一己之私懼而已。若其冥升僥冒之弊,殆將自臣始啓,而聖明愼賞之政,必也緣臣貽累,則臣罪至此,當復何居?且臣之伊日所掌,雖是禮房之任,而周旋進止,初無毫分之勞,今乃授以之舊例,不復區分,竝入於酬勞之典者,是何誤恩之至此,亦豈綜核之美法也哉?倘使臣才具眞有可堪,勞勩眞有可紀,卽此驟進之一端,已無以晏然承受,況玆菲才也如此,蔑勞也如此,加以猥躐之如此者乎?臣自聞此命,五內失守,徊徨怵迫,寢餐都忘,古人所謂居寵若驚,猶未足以喩臣心也,玆敢瀝血陳懇,仰瀆崇嚴。伏乞聖慈,念爵賞之不宜輕褻,諒臣言之匪出飾讓,亟令收還臣新授爵秩,以重公器,以安賤分,千萬幸甚。臣無任云云。答曰,省疏具悉。卿其勿辭行公。
庚午十月二十日,上御誠正閣。平安兵使入侍時,承旨□□□,假注書□□□,記事官洪敬謨·李紀淵,平安兵使李海愚,以次進伏。此下未考
庚午十月二十日,上御誠正閣。晝講入侍時,知事曺允大,特進官趙弘鎭,參贊官洪奭周·洪羲俊,典經李光文,假注書南秉寬,記事官洪敬謨·李紀淵,各持詩傳第二卷,武臣尹衡東,以次進伏訖。奭周讀自新臺有泚,止章四句。上命陳文義。奭周曰,此章,卽衛宣公爲其子娶婦,聞其美而自娶之,有此新臺之築,故時人惡之而作此詩,有曰籧篨不鮮,又曰得此戚施,蓋籧篨戚施,不成人形,故以比宣公之人理滅絶,其斥之也,亦甚矣。宣公之行,便一禽獸,所可道也,言之醜也,何可以汚穢方冊,亦無足以鑑戒者,聖人所以不刪於經,垂誡後世者,所以示人之一有所溺,失其本心,則悖倫亂常,無所不至,而危亡之禍,卽隨其後,誠不可不畏也。大抵講席之體,讀經之法,不必拈出字句,推衍傅會,歸結於一言一事之鑑戒也,但就正義,反復玩索,且以前後篇章,比事連類而觀之,則自然有所警悟。且以衛國之詩觀之,則自莊公之偏惑嬖妾,疎棄賢配,而閨門之化,不行,末流之弊,至於此極。至於簡首,北門之不用賢臣,式微·旄邱之不恤患難,靜女·匏有苦葉之不能正民俗,無非所以致亂之端,而終之以定之方中之詩,則可見其爲狄所滅,失國播遷之禍,此所謂比事連類而觀之者也,如是看得,則聖人刪述之旨,自見其有凜然可畏處,而本章內,別無可以拈出仰奏者矣。上曰,下番陳之。光文曰,此章大旨,則上番已悉陳之,臣則別無可陳者矣。臣猥叨以替筆之列,獲覩此冊之進講者,日月久矣,諸臣之敷衍而援引爲說者,皆是古人昌言嘉謨,而聖上之翕受嘉納,臣每欽仰讚歎矣。至於此章,則無他文義,而且臣初登講筵,實無可以陳奏之辭矣,惟將前後講說,折衷而鑑戒焉,推類而省察焉,是臣區區之望,而此外以臣膚淺之見,別無可奏者矣。上曰,知事陳之。允大曰,詩中鄭·衛之風,最爲淫亂之詩,而聖人所以取之者,政欲懲創人之逸志也,然而孔子答顔淵爲邦之問,但言放鄭聲,先儒曰,鄭詩二十一篇,淫風居七之五,衛詩三十九篇,淫風居四之一,然則鄭之淫風,甚於衛國,而至於新臺章考之,鄭風亦未有如此醜惡之甚者矣。此正所謂所可道也,言之醜也,特以聖人刪定,垂敎萬世,故有此經筵之進講,此等處聖人存戒之意,可以深省而監戒矣,其外別無文義之可陳者矣。上曰,特進官陳之。弘鎭曰,上下番及知事已悉陳之,而此章尤無所敷陳者矣。上曰,參贊官陳之。羲俊曰,此章大旨,則上番已陳之矣,臣亦無他可陳者矣。上曰,此章,別無文義之發問者也。
上在昌德宮。停常參,只晝講。
本院啓曰,明日常參·經筵,取稟。傳曰,只晝講。
又啓曰,來二十五日朝參日次,而翼陵忌辰祭齋戒相値,頉稟之意,敢啓。傳曰,知道。
本院啓曰,行大司憲李冕膺在外,執義曺鳳振,掌令李泰淳·李泳夏呈辭,持平金圖遠·朴鳴和未署經,監察茶時之意,敢啓。傳曰,知道。
又啓曰,左參贊趙尙鎭,行大司成金在昌,除拜後過三日不爲出肅,依定式推考警責,仍卽牌招察任,何如?傳曰,允。
本院啓曰,藥房都提調·提調,持湯劑來待矣。傳曰,封入。
又啓曰,吏曹判書朴宗慶,參判李肇源,參議李羲甲牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。以校理姜浚欽,副校理韓耆裕·金啓河,修撰尹久東三牌不進禁推傳旨,傳曰,竝許遞,今日政差出。
有政。吏批,判書朴宗慶進,參判李肇源,參議李羲甲牌不進,承旨□□□進。以洪命周·金爲校理,徐長輔·權烒爲副校理,姜浚欽爲修撰,鄭元容爲副修撰,韓晩裕爲知經筵,閔命爀·鄭尙愚爲同經筵,李在修爲宗廟令,徐有鎭爲牙山縣監。校書正字二單,申在獻·崔錫玄,贈吏判沈念祖贈左贊成例兼奎提,贈吏參沈公獻贈吏判例兼,已上,前判義禁沈象奎兩代。以吏曹參議李羲甲再牌不進罷職傳旨,傳曰,只推。
本院啓曰,校理金謂有情勢,屢度催促,奉牌闕外,終不承膺,事體所在,誠極未安。所當重勘,而本院請推之外,無他可施之罰,何以爲之?敢稟。傳曰,奉牌駭然,許遞。
傳曰,有實故玉堂許遞前望單子入之,修撰前望單子入之,洪儀泳落點。
傳曰,在外玉堂竝許遞,前望單子入之,待下批牌招察任。玉堂前望單子入之,副校理趙民和,副修撰尹致後落點。以慶尙監司金會淵狀啓,咸安郡人物渰死事。
傳曰,人物渰死矜惻,蕩減身布事,分付。
傳曰,司僕主簿與儀賓都事,竝口傳相換。
吏曹口傳政事,司僕主簿朴宗喜,儀賓都事尹致赫相換。
本院以奎章閣言啓曰,待敎李光文,疏批已下,卽爲牌招察任,何如?傳曰,允。
行左承旨李永錫疏曰,伏以,坤殿順娩,諸節萬安,院直已撤,群情胥悅。仍伏念臣,猥蒙曠絶之恩,倖廁保護之任,欣忭慶祝,尤倍他人,千萬不自意晉秩之命,至及於罔功之身,臣於是,惶霣震悸,罔知攸措。臣本常調一蔭吏耳,以材則樗櫟無用,以質則蒲柳已凋,伊來十有餘年,滚汨於米鹽簿書之間,志氣摧頹,頭顱已判,僥倖一第,諒非始望之所及,而偏被洪造,徒藉先蔭,臺選瀛圈,次第兜攬,曾未幾何,遂至於下大夫之列。涯分已踰,驟躐已甚,兢惕之懷,常切于中,數月起居,初無微勞之可紀,七日康復,秪切私心之喜幸,而乃者賞典特頒,恩資忽侈,班聯動色,闔門攢祝,懷寵若驚,如夢非眞,臣是何人,得此非常之恩於聖明之世也?夫卿月,進秩也,軒裳,命德也。藉使揚歷已久,望實俱重,上不可以輕授,下不可以濫竊,而況才疎如臣,歷淺如臣者,顧何嘗一毫彷彿耶?德與才選,尙矣無論,而流品循資,卽亦銓試之常法也,中世以後,未有捨此而爵人用人者,今遽以不試之才,加之以不次之秩,則是竝與資格之遺意,而失之遠矣。且爵秩賞勞,本非古制,前輩於賞功之典,必逡巡辭避,良有以也,今乃無絲毫近似於勞勩之蹟,而恩典隆渥,反有加焉,此豈聖朝綜核之政耶?況三朔之內,由庶士而超宰列,雖古名碩之急於嚮用,亦未之聞焉,是濫爵之路,自今日始也,倖賞之門,自臣身啓也。冥升招咎,急走多躓,猶屬臣私分事,固無足恤,至若創前古未有之例,玷淸朝愼簡之政,則所關係,豈淺尠也哉?左右思量,進身無據,臣雖欲感恩帶榮,包羞冒進,實亦末由,適値本院日次,禮重承候,誠切嘗藥,雖不得不一肅恩命,而循墻之懼,歷日冞切,玆敢披瀝衷懇,仰瀆崇嚴。伏乞聖明,俯垂鑑諒,亟收臣新授爵秩,以重公器,以安私分,不勝大願。臣無任云云。答曰,省疏具悉。卿其勿辭行公。
獻納朴綺壽疏曰,伏以,坤殿順娩,七日已過,玉度遄復,群情胥歡。仍伏念臣,本以庸陋,猥叨淸顯,五載邇列,無往非過,而全荷殿下包容曲庇之恩,獲免大戾,以至今日,天高地厚,圖報無階,至若儱侗憒劣,無所肖似之狀,固已聖鑑之所俯燭矣。淸朝耳目之任,是豈臣一分所可堪承,而且臣間因情地之難安,縮伏私次,屢違召命,及夫遇災求言之日,亦未敢隨衆一疏,且未得進參賓筵,以至近日候班,亦未一伸起居之禮,有臣如此,亦將焉用?臣誠伏地惶懍,靡所容措。伏乞聖明,亟遞臣職,仍治臣罪,以肅朝綱,以安私分焉。臣方丐免,不宜贅他,而區區憂愛之心,有不能自已,玆敢冒陳焉。噫,近年以來,災異荐疊,星孛地震之變,旱乾水溢之患,連歲相仍,而冬月之雷,又無年不然,乃於收藏之節,又致轟燁之異,聖心驚惕,責躬求助,十行辭敎,惻怛懇至,而又於相箚批旨,以誠敬二字,丁寧反覆,多至累數百言,諸臣章奏,亦皆深加奬納,凡在瞻聆,孰不聳感?臣竊以爲,轉災爲祥之機,實在於是,而第伏念,殿下前此,亦嘗遇是災而求言矣,群下亦嘗應明旨而進言矣,殿下未嘗不虛己而嘉納矣,群下未嘗有以言而獲罪矣。推是以往,則治化其必已躋於郅隆,民生其必已臻於安樂天心悅豫,休徵沓至,而不復有災沴之作矣,然而今玆之災,猶夫前也,臣未敢知殿下或有欠於應天以實之道而然歟?夫實者,卽誠與敬之謂也,貫動靜徹上下,無時不然,無事不然。以言乎問學,則以實心而下實工,以言乎治謨,則以實心而行實政,主一無適,而無有一毫虛僞外飾者,乃所謂誠敬也,以至聽言之道,亦必翕受敷施,而有採用之實,然後實效斯著,而下可以熙庶績,上可以格天心,此乃應天以實之大者,而卽是誠敬之極功也。今雖公車堆樍,嘉言日進,而苟無實心採施之擧,因循姑息,又復如前而止,則臣恐高高在上之天,卒無以仰格而災沴之生,安知來者之不如今也,又安知不國事日非,天怒日加,而層生之變異,有甚於今也?且臣竊覵前後之因雷異進言者多,以我殿下德性之有餘於寬裕溫柔,不足於發强剛毅之故,多以雷有奮厲之象,而仰勉聖志之奮發振厲,此言誠得矣,而奮發振厲,亦有其道,立志堅確,以堯·舜自期,做治勤孜,以禹·文爲法,日乾夕惕,自强不息,此之謂奮發振厲也。遏欲存理,不役耳目,萬化之源,湛然虛靜於紛華波蕩之中,而無撓奪之患,此之謂奮發振厲也。應事接物,曲得其當,如當喜而喜,當怒而怒,一循於理,而不爲血氣所動,有若雨露霜雪,天道之自然,此之謂奮發振厲也。黜幽陟明,董正百官,訏謨遠猷,澤被生民,此之謂奮發振厲也。夫如是則德業隆盛,而唐·虞三代之治,庶幾馴致,其所謂奮發振厲之道,夫豈外是而他求哉?顧今財竭民窮,而邦本無可恃之勢,文恬武嬉,而庶事有叢脞之歎,紀綱全頹,奢侈已極,獄訟則干囑居先,科試則淆雜益甚,百弊蝟集,衆瘼鱗生,凡可以召災之端,殆難勝紀,則救弊弭災之方,誠不可不汲汲而圖之矣。恭惟我祖宗朝,以數千里封疆累百萬生靈,全付我殿下,而金科玉條,燦然俱備,惟我殿下,光膺寶曆,率由舊章,繼述之德,臣固欽仰攢頌,而至於法久弊生,則亦不得不稍加更張。臣於講席,嘗引眞德秀所云當持守處持守,固是繼述,當變通處變通,亦是繼述之語,而仰陳紸纊之下,伏想聖聰,或當記有矣。今雖以匹庶家言之,祖先傳來之第宅,漸至弊壞,則易桷與瓦葺而新之,然後不背於堂構之義,而人亦不以桷瓦之改易其舊,爲非者,何也?拘於細節而不加葺治,則終致棟撓之災故也,然而不得輪扁之手,而任非其人,則秪速傾圮之患,而反不如仍置之爲愈。夫天生一代人才,自足了一代事,方今朝廷之上,群彦濟濟,殿下苟或厲精圖治,器使臣工,量才授任,責成其效,則何患宿弊之不祛,政化之不新,而草野之間,安知無跅弛之逸才·識務之俊士乎?惟在殿下誠心延訪之如何耳。且臣聞之,禮曰,玉不琢,不成器,人之生也,雖有美質,而不學則無以成其德器。是以,三代盛時,敎人之道,必以學校爲先,而小子有造,成人有德,人才彬蔚,爲國楨榦。書曰,則商實,詩云,濟濟多士,文王以寧,此言賢才衆多,則國有充實之美,人主得以逸於任賢也,此其道專由於養之有素而已,始勤育莪之方,而終致拔茅之盛,培根食實,其理必然。孟子曰,苟得其養,無物不長,苟失其養,無物不消,物皆然,人爲甚,培養之道,固不可不愼也,今者人才之杳然,儒風之不古,實由科擧之弊,臣俄已泛擧其弊於諸條之中,今因培養之說,而尤有所慨惜者焉。我朝之科目取人,其來已久,而培養人才之意,亦未嘗不寓於其間,名碩輩出,多從此路,而今之科弊,胡至此極?廷臣奏牘之間,皆已陳列無餘,臣不欲更事架疊,而意者,如朱子所云非科擧累人,人累科擧而然歟?苟求弊源,則抑未必不由於培養之未得其宜,今若敎化一行,培養以道,則將見賢才蔚興,人知自重,而科弊之釐革,有不足言矣。夫敎化之本,卽惟殿下之心,是耳,殿下以誠敬爲基,而持之以剛毅,行之以奮厲,又必好問好察,取人爲善,而推其躬行心得之餘,以導迪一世,則觀感丕變之效,當如桴鼓之捷,風草之偃,曷不休哉?然而誠敬亦資於爲學,必如殷宗之典于學,周王之學有緝熙,然後誠敬之道,可得以成始成終。帝王之學,且不在於記誦詞章之末,而在於眞知實踐,措諸事爲之間,今我殿下,聖學高明,卓越百王,固無待於群下之仰贊,而三晝法講,停輟居多,九重深拱,罕接臣隣,臣固知淸燕之中,亦必對越聖賢,罔或暇豫,而寒曝之憂,不能自已。乃者聖心惕厲,經席頻開,因是而時敏日孜,實下聖工,俾有體行之效,而毋俾文具之歸,則天災眞可消弭,民生眞可乂安,諸福之物,可致之祥,莫不畢至,而我東方億萬年無彊之休,實基于玆矣。凡此所陳,皆是陳腐常談,無望有槪於聖心,而先儒之言曰,烈風迅雷,景星慶雲,係於人主一念之間,然則弭災召和之道,今亦不得不有望於殿下本源之地。惟殿下念哉,勿以人廢言,不勝幸甚。臣無任云云。省疏具悉。所陳常留念,爾其勿辭察職。
弘文館正字李光文疏曰,伏以臣,才旣蔑劣,年又渺少,幸遭明時,徒藉先蔭,濫叨簪筆之班,依近日月之光,含恩戴榮,隨分奉職,亦且一歲有餘矣。無善可紀,每懷靡及,竊自勉謹守拙約,思罔或踰,以少答恩造,以無忝家聲而已,不意昨者,內閣寵除,遽及於前望,玉署淸銜,旋紆於卽日,繼又法講有命,特使臣橫經登對,責之以啓沃之任,天牌屢降,午漏將迫。臣進退俱難,氷炭交攻,而旋念臣之謏淺,旣無可以一毫仰效於論思之職,而緣臣違傲,乃使法筵見停,則臣罪尤大,左右揣量,義分是懼,雖不得不黽勉冒進而退,而愧汗浹背,歷日而不自定也。噫,是職也,先朝之所置,而以崇儒右文之意,收親賢遠宦之效,于以闡一代之聲明,于以備三晝之顧問,淸燕懿訪,不啻漢朝之東觀,前席密勿,無異唐家之內相。是以,前後膺是選者,指不能以屢屈,而率多以博洽之識,鴻麗之文,爲一世所推奬,蓋其遴揀之至峻,畀付之綦重,有非他官之可比,而至若臣所帶之職,以通擬於南床也,故最稱參外之極選,爲搢紳之至榮,歷數四十餘年之間,僅僅踰十人而止耳。臣是何人,敢當斯任?臣雖迷闇,自知甚明,臣自幼未嘗不學焉,而氣質鈍拙,志慮卑下,旣不能刻意於經史,又不能肆力於詞翰,或因疾病而習於荒嬉,終染俗累而自歸暴棄,小善薄藝,無所成名,至於俗儒口耳之學,亦莫猶人,臣之伎倆,不過如是而已。然是皆臣自道之言,則或殿下認以爲飾情例讓,而抑又臣有一說焉,夫人也得好爵,則父母喜之,隣里榮之,是固常情之同然,而曩臣之猥與剡圈,而獲蒙曲諒也。臣父在嶺邑,貽書而勖之曰,使汝得之,吾其不能安寢食矣,又曰,人之所欲,天必從之,是誠吾與汝之福也,汝其益讀書飭躬,以圖報我聖上生成之澤。今使臣徒以官爵,沾沾自喜,厭然冒居,不知其爲可恥,則有識之竊譏,物情之滋惑,姑舍之無論,而上累淸朝之簡,遠貽老父之憂,其辜,當何如也?臣雖不肖,豈忍爲是哉?且況新進名宦,不過有四而以臣至庸無似,左兜右攬,一時徧據,則滿盈顚躓之懼,猶屬臣一己,而在朝家官人之政,又豈容苟艱之至此耶?玆敢冒控微懇,仰瀆崇嚴。伏乞天地父母,俯垂憐察,亟許鐫改臣本兼諸職,以重公器,以安私分,千萬幸甚。臣無任云云。省疏具悉。爾其勿辭察職。
庚午十月二十一日,上御誠正閣。晝講入侍時,同知事李好敏,特進官金宗善,參贊官洪奭周,參贊官申溆,典經李光文,假注書朴齊聞,記事官洪敬謨·李紀淵,各持詩傳第二卷,武臣韓光迪,以次進伏訖。奭周讀自二子乘舟,止章四句,命陳文義,奭周曰,此章亦與昨日進講之章,無異,俱係人倫之大變,別無文義之可陳,而聖人所以存而不刪者,蓋欲垂戒於後人也。夫宣公惟不能勝其一念之惑,至有禽獸之行,而不能保其父子之親,此固千古之炯戒,而伋·壽以宣公之子,一則不違父命,一則爲兄代死,忠孝友悌之卓然可尙,有如此者。夫以宣公之荒惑,寧有義方之敎訓,而二子之平日薰染,無非淫惑醜穢之事,乃能有此卓絶之行,亦可見天性民彝之本善,而磨滅不得者,古人所謂不爲堯存,不爲桀亡者,是也。以此推之,則雖甚衰亂之世,斁敗之俗,安有不可挽回敎導之理乎?且宣公之惡,王法之所必誅絶者,而其子之善,乃爲聖人之所取,此亦可見聖人之心,善善長,惡惡短,不以世累而棄人也,由前而言,則可推於化民成俗之要,由後而觀,則可認於用人取善之方,此皆在所體念者矣。上曰,所陳誠好矣。上曰,下番陳之。光文曰,此與昨日進講之章,相同,別無可陳之文義,而大抵宣公之斁倫亂常,至於此極,有不足汚諸筆舌,而其二子之事則可謂賢矣。二子徒知惡傷父之志,不知爲彰父之過,有欠於古人大杖則走之義也,聖人所以錄之者,取其國人憐而哀之之情也,以不瑕有害一句,觀之,其詩人之不甚斥言,足可見忠厚之風矣。上曰,同知事陳之。好敏曰,大抵此章之事,慘毒殘惡,耳不可聞,目不可見,先儒或以爲,此等事不必陳達於講席,或以爲,聖人所以不刪而存之者,蓋欲垂戒於後人也,不可不陳。夫使壽烝烝乂,不格姦,以至號泣而諫之,使宣公初無是過,則可爲純孝,而不此之爲,徒能代兄而死,不知彰父之過,有欠於爲孝之道,先儒固已斷之矣,然而二子當其昏暴之時,有此卓然之行,亦且難矣。上曰,特進官陳之。宗善曰,知事及上下番悉陳之,臣則別無可陳者矣。上曰,參贊官陳之。溆曰,臣亦無他可陳者矣。上曰,此章亦與昨日講章,相似,別無文義,不必强覓發問矣。好敏曰,今當講筵日開之時,經筵不可不備,而同經筵吳泰賢在外,金銑有實病,知經筵金履度未肅拜,未肅拜經筵,請令政院牌招察任,何如?上曰,經筵多實故人,竝許遞,政官牌招開政。出榻敎嘉順宮進服加減歸脾湯,自今日停止事。出榻敎中日依己巳年例,三七日後設行事。出傳敎。
上在昌德宮。停常參,只晝講。
夜自三更至二十三日開東,灑雨下雨,測雨器水深七分。
本院啓曰,明日常參·經筵,取稟。傳曰,只晝講。
本院啓曰,行大司憲李冕膺在外,執義曺鳳振,掌令李東淳·李泳夏呈辭,持平金圖遠·朴鳴和未署經,監察茶時之意,敢啓。傳曰,知道。
李永錫啓曰,藥房都提調·副提調,持湯劑來待矣。傳曰,封入。
傳曰,當該中官,令該府拿問處之。
以副校理趙民和牌不進罷職傳旨,傳曰,只推。
本院以奎章閣言啓曰,直閣徐俊輔疏批已下,牌招入直,何如?傳曰,允。
又以弘文館言啓曰,副修撰尹致後時在全羅道任實縣,請斯速乘馹上來事,下諭。傳曰,依啓。
本院以備邊司言啓曰,頃因嶺南綿布代錢事,狀啓,安東等二十五邑錢木參半,慶州等三十七邑純錢代捧之意,草記行會矣,卽見慶尙監司金會淵狀啓,則以爲,今年綿歉,在在同然,雖宜綿之處本木收捧,其勢末由。參半諸邑中尙州等十六邑,許以純錢,昨年尤甚邑停退軍布,亦令依此例施行,至於訓局保布,樂工保布,竝折半代錢事,請令廟堂稟旨分付矣。各軍布之純錢與參半之請,前已許施,而今又以參半二十五邑,更爲分等,十六邑則請以純錢代捧,秋後民情,必有所益加詳悉,而然依狀請許施,訓局樂工保布及昨年尤甚邑停退條,亦令依此施行之意,分付,何如?傳曰,允。
又以備邊司言啓曰,卽見平安監司李晩秀,宣川府使金益淳狀啓,則以爲,宣川府小大化島漂到大國人五名,以問情辭緣觀之,則乃是琇陽城大古山南邊雙山子樵船之逢風漂到者,而船隻已盡破碎,願從旱路還歸云矣。今此漂人船隻,旣已破碎,依其願從陸還送,而所着衣袴,分付該道,從厚製給發送,公廨移接及朝夕供饋,沿路刷馬,各別申飭擧行,以示朝家優恤之意。定差員次次護送及禁雜人等節,一體嚴飭,彼人物件中可以運致者,亦以刷馬替送,卜重難運者,從優折價以給,破碎船隻·棄置什物,彼人所見處,竝爲燒火,仍令問情譯學,眼同差員,領付灣府,以爲入送鳳城之地,亦令槐院撰出咨文,順付於今番節使之行,何如?傳曰,允。
行戶曹判書沈象奎疏曰,伏以,泰人之占,歲獻其吉,乃以出震之餘慶,復有索艮之新喜,聖化旣著於關雎,嘉頌可卜於椒聊。臣職忝保護,身在禁直,覩蓐館之重開,承坤候之彌康,區區慶忭之忱,尤萬萬於大小同聲之賀,乃於此際,伏承推勞之恩,旣晉秩爲崇祿大夫,旋於前望之點,又授以奎章閣提學,臣驚惶悚恧,誠不知措躬之所也。以臣之綿力薄材,周歲之間,自亞卿而致崇品,卽近古之所罕聞,淸華要膴之左右攬盡,亦同朝之所未見,每自思惟,惶惑如夢,步驟者必躓,任重者必輸,徵諸古今,其理不忒,臣必無幸,臣所自分,而聖朝爵賞之濫,已不勝有識之寒心也。今以職分尋常之事,又與一資,不少留難,若此不已,則司存節目之責,筋力奔走之義,常先於礪世磨鈍之術,而眞正有功有德之人,殆於無賞可醻,無爵可勸,此豈治世之美事,國家之細故也哉?至若奎華長席,坐愈高而望愈隆,苟非贊猷之宏材·華國之大手,顧無以稱塞之故,設閣三十餘年,居是任者纔十數人而止,其爲任之重,卽此可知,一閣之中,亦不可以推遷而得之。臣是諸僚鹵蕪最下,備數班聯,亦我先朝,追念先故,拂拭過分之恩數耳,今雖歲月滋久,空疎蔑劣,益覺消退,一朝居群彦之先,恬然若倘來而固有,則其不亦愚且妄之甚乎?牙牌體重,不敢逡巡,爰竝恩資,一時叩謝,四維缺裂,有靦面目,退省歷日,無望蹲仍,玆將拙訥之辭,敢控慈諒之天。伏乞聖明,察臣言之非飾,憐微懇之切至,亟收臣崇祿之秩,內閣提學之銜,俾名器無屑,私分粗安,臣不勝大願,無任云云。答曰,省疏具悉。卿其勿辭行公。
直閣徐俊輔疏曰,伏以臣,恩荷再造,沐晠澤於幽明,榮侈一麾,軫微誠於烏鳥,天高海涵,德意難量,草結環銜,酬答靡極。惟幸依近日月,詠歌星雲,以圖不報之報,乃者內閣新命,忽下於千萬夢想之外,前望特除,已超常格,別下甄敍,又侈殊渥,臣承命惝怳,撫躬惶悸,母子相對,攢手祝天,不覺淸淚之被面也。噫,是閣之設,卽我先大王鼓舞文治之盛德大業也,追貞觀弘文之選,法聖祖集賢之規,妙簡一世之鴻儒俊才,以笙鏞於鳴國之盛,以黼黻於煥猷之美,苟非高文鉅工之輿望所歸,則莫宜居之,臣是何人,乃敢擬議於其間乎?牙牌儼臨,循墻無路,遂不免冒昧肅命,而俯仰慙悚,騂顔汗背,直欲攢地以入而不可得也。念臣稟旣脆薄,才本蔑裂,幼而失學,學未通方,長而業科,科又爲累,一第僥倖,已犯不幸之戒,先臣兄弟,常切集木之憂,幸蒙我先大王覆育之恩,五年講製,積費造化,非惠薰沐,文化策勵,長進前席,諄諄之敎,多在實地上用工。臣誠鹵莽,縱不能仰承萬一,而粗知淑慝之別,獲免魚魯之譏者,何莫非先王之賜也?嗚呼,追先報今,古人所悲,臣雖至愚,亦知斯義,惟當以先臣之事我先王者,矢心直前,以事我殿下而已。顧臣風霜震剝之餘,神精盡消,志氣都灰,雖於尋常百執事之末,尙無以陳力而就列,矧玆東壁圖書之府,西淸邇密之地,庸可以章皇一出,苟然爲盤礴之計哉?抑臣於此,又有所若驚於心者。昔臣仲父之拜直學也,手奉華誥,憂形於色,昆弟交勖,惕然驚懼,臣時蒙騃,猶能記憶。臣於先臣,無能爲役,而乃殿下深念先故,不棄不肖,簪履無遺,弓箕是責,致誤殊眷,俾踵前武,恩至厚也,德至渥也。第臣空疎之才,無望堪承,而榮耀之地,晏然貪冒,則其將仰累聖簡,俯忝家聲,倘使先臣兄弟而在者,其所憂歎兢憂,必有倍於前日,思之及此,若隕于淵,瞻望帷幄,感念今昔,名塗一步,徒增悲冤,歷日惶隕,神魂靡定,今始鳴號於閔覆之天。伏乞聖慈,諒臣懇之非出飾讓,察臣職之不容蹲據,亟命鐫削,以重公器,以安微分,不勝幸甚。臣無任云云。省疏具悉。爾其勿辭察職。
庚午十月二十二日,上御誠正閣。晝講入侍時,同知事李好敏,特進官金魯敬,參贊官申光軾,侍讀官洪命周,典經李光文,假注書朴齊聞,記事官洪敬謨·李紀淵,各持詩傳第二卷,武臣朴基豐,以次進伏訖。命周讀自汎彼栢舟,止墻有茨三章。命陳文義。命周曰,詩三百篇,何莫非懲創感發,而編次章句之際,亦有微意存焉。試以鄘風一篇觀之,必以栢舟爲首章者,是豈偶然而然哉?此篇中定之方中,干旄數三章之外,幾皆淫奔之詩,而至於栢舟,則卓然自立,不染汚俗,爲父母者,雖欲奪情而改適,共姜矢心自守,以死爲期,在於昏亂之世,而秉彝良心,猶有不泯,譬如大冬挺松,嚴霜孤竹,凜然有不可犯之意,故特弁於一篇之首,垂示來後者,此也。如使時君世主,敎之以禮方,導之以善俗,則父誨子順,不至無禮之域矣,不然則雖有如共姜之貞操,何以知之?是故,古人詩曰,烈風知勁草,板蕩識誠臣,然則不有烈風,則不可知其勁草也,不値板蕩,則不可辨其誠臣也。人之稟性,男女無異,而人臣事君,亦如是矣,顧今濟濟群彦,蹌蹌多士,薰沐於聖化,涵育於禮敎,志操如共姜,節槪如共姜者,何患無其人哉?特以昇平日久,塵氛永息,故姑未見孰爲賢孰爲不肖也,唐臣魏徵之言曰,願爲良臣,不願爲忠臣。伏願殿下,克勤聖德,董率臣僚,化行治成,四境安逸,使今日盈廷之臣,俱爲良臣,而不至爲忠臣之地,是所區區之望也。上曰,下番陳之。光文曰,夫詩義,一節深於一節,至於此章,尤有可觀者,上章旣言矢靡他,下章又言矢靡慝,蓋他者,泛擧之稱也,慝者,邪慝之謂也,言其甚也。當其昏亂淫奔之時,共姜獨卓然自守,爲其父母者,不能奪其志,可謂賢矣。以下句不諒人只一句,視之,言辭不迫,情地懇惻,足見其平日有幽閑貞靜之德也。上番所奏儘好矣。蓋人臣事君之義,固當矢靡他·矢靡慝也,夫靡他·靡慝,必由於誠信也,古人有言,烈女,不更二夫,忠臣,不事二君,每擧二者而竝稱之者,良有以也。蓋忠臣者,易見於板蕩之世,而平常之時則不能知而用之,畢竟至於此境,然後知其爲忠臣,不但悔之莫及,亦無有益於國家矣。昔宋帝有言,方今天下,太平無事,雖有伏節死義之人,不足用之,朱子以爲,如此之人,雖若無用於太平之世,而蓋其平日有輕爵祿尙名節之志,故臨事能有卓然之行,若使此輩,盡用於平常無事之時,則初不至於伏節死義之境也。近來紀綱漸壞,名節盡虧,目下百弊之層生,皆由於紀綱不振·名節不尙之故也,小臣不稱此職,迫於嚴命,雖參登筵,何敢論思於啓沃之責,而適因文義,有此仰奏,伏願體念焉。上曰,兩條所陳,俱好矣。上曰,同知事奏之。好敏曰,此章別無文義之可陳者,而上番所奏中願爲良臣而不願爲忠臣之說,有不然者。夫事父·事君之道,不出於忠孝,古人有言,求忠臣於孝子之門,大抵忠者,人臣事君之一大節,而不必求之於衰亂之世也,今日殿下之討論經義,使登筵諸臣,悉陳仰奏者,亦可爲忠矣。古人云,君使臣以禮,則臣事君以忠,大抵平日事君之義,無非出於忠字,而何必求之於衰亂之時乎?臣未知其得當也。下番所奏中因文義而若有辭職之意,雖出於過嫌,而筵席之間,擧措失宜,上下番雖不敢請推,而慨然其失措矣。上曰,特進官陳之。魯敬曰,經筵及上下番已悉陳之,臣則別無可陳者矣。上曰,參贊官陳之。光軾曰,臣亦別無可陳者矣。上曰,此章亦與昨日講章,無異,別無可問者矣。
上在昌德宮。停常參,只晝講。
巳時午時,雨雹,狀如小豆。未時,下雪。
本院啓曰,明日常參·經筵,取稟。傳曰,只晝講。
又啓曰,行大司憲李冕膺在外,執義曺鳳振,掌令李泰淳·李泳夏呈辭,持平金圖遠·朴鳴和未署經,監察茶時之意,敢啓。傳曰,知道。
又啓曰,藥房三提調,持湯劑來待矣。傳曰,封入。
又啓曰,假注書朴齊聞,身病猝重,勢難察任,今姑改差,何如?傳曰,允。
朴齊聞改差,代以姜必魯爲假注書。
本院啓曰,卽者吏曹郞廳來言,牙山縣監徐有鎭,憲府旣已署經,而諫院則尙未署經云,除在外·未署經外,未肅拜·呈告人員,竝卽牌招,以爲署經之地,何如?傳曰,允。
又啓曰,卽者戶曹郞廳來言,明日都堂方物看品時,判書當爲進參,而判書沈象奎以藥院提調,湯劑監煎進,不得進參云,何以爲之?敢稟。傳曰,依例進去。
又啓曰,獻納朴綺壽以其親病,投章徑行,原疏纔已捧入矣。所當直捧遞差傳旨及禁推傳旨,而此與無端下鄕,有異,從重推考,何如?傳曰,允。以正言尹應大牌不進罷職傳旨,傳曰,只推,更爲牌招。
兵曹口傳政事,副司果單朴綺壽。
獻納朴綺壽疏曰,伏以臣母,方在谷山府臣父任所矣,卽接來信,則臣母素患冷癖之症,當寒越添,委在床笫,轉側須人,臣得聞此報,方寸煼灼,無以按住,玆敢短章陳籲,徑尋鄕路。伏乞聖明,俯垂諒察,將臣所帶臺職,亟賜遞免,仍治臣擅行之罪,以肅朝綱焉。臣無任云云。省疏具悉。本職許遞。
庚午十月二十三日,上御誠正閣。晝講入侍時,知事曺允大,特進官李光益,參贊官洪羲俊,侍讀官洪命周,檢討官洪儀泳,假注書南秉寬,記事官洪敬謨·李紀淵,各持詩傳第二卷,武臣李昌會,以次進伏訖。命周讀自君子偕老,止君子偕老三章章八句。命陳文義。命周曰,此章,則全言宣姜之不善,而其譏刺之言,不出動容服飾之外,第以象服是宜一句,言之,象服,卽是法度之服也。有是德而衣是服,則服稱其人,固無可刺之事,而宣姜則有是不淑之行,而衣是象德之服,故詩人所以始以子之不淑,云如之何,責之。中以胡然而天也,胡然而帝也,問之,終以展如之人兮,邦之媛也,惜之,辭益婉而意益深,是乃譏刺其人之不稱其服者也。是故,服飾之際,有不可不愼矣。書曰,五服五章哉,是謂有德之人,以五等之服,以彰顯之也,易曰,黃帝·堯·舜垂衣裳而天下治,是歎稱堯·舜之德,而以衣裳言之也。今我殿下所御之法服,畫之以日月·星辰·山龍·華蟲·宗彝·藻火·粉米·黼黻,是皆取象而然也,照臨臣民則取象於日月星辰,光華文章則取象於華蟲,造化不測,取象於龍德,孝理爲政,取象於宗彝,臨事勇斷,取象於黼,辨別是非,取象於黻,重取於山,明取於火,潔則取藻,養則取米,念玆在玆,勉勉不已,則法服取象之義,奚特爲古人座右之有銘也?惟聖明留神焉。上曰,下番陳之。儀泳曰,詩三百篇中,譏刺之言最多,其所譏刺,不無淺深之別,而未有若此篇之甚者也。政令壞亂,倫紀滅絶,言之汚口,有不足仰陳於法筵之上,而夫子編詩,存而不刪者,蓋衛國以王室懿親,康公作之於前,武公述之於後,其德業功化之盛,實非可亡之國,而一自莊公失閨門之德,宣公繼而尤甚,始於君子偕老,終以鶉之奔奔,而其國之亂,已無紀極。夫莊公嬖惑,上下倒置,則有綠兮絺兮之譏,宣姜淫亂,衣服不稱,則有蒙彼縐絺之刺,而國隨以亡,及其文公,克勤克儉,衣大布冠大帛,而卒以中興,以此觀之,服飾之奢儉,其國之興亡,係焉。試以歷代之事,見之,周南之葛覃,美其勤儉之德,召南之羔羊,求其潔白之行,顧其時治化,何其盛哉?至於漢高創業,至使賈人,不衣紵絲,文帝躬儉,先自後宮,衣不曳地,富庶之業,實基於此矣,又以一人之事,言之,唐玄宗御位之初,悉焚珠玉,而及其侈心一發,綾帛賤如糞土,竟致天寶之亂,服飾奢儉,興亡隨之者,有如影響矣。惟我東方,勤儉立國,三古帝王之治,無如我國,而且以近日事,觀之,聖上節儉之德,逈出百王,臣等固已欽仰讚歎矣,人君御千乘之位,服飾之少近華侈,豈所不可,而其在爲上導率之道,克祛侈心,然後國計豐裕,民産給足焉。顧今自上,雖有如此節儉之德,而其在下者,則犯分凌節,日加月甚,眞所謂倡優·下賤,得以后飾,庶人屋壁,被之文繡者也。國用以之虛耗,民生以之困悴,皆由於此,上行下效之美,顧安在哉?此誠不可不少加懲勵之政也。古之善治國者,必也導之以德,齊之以刑,夫德化與刑政,不可偏廢,故委巷閭里之間,一或有逾制汰侈之習,則朝廷別有設禁之法矣。今則不然,看作尋常,小無懲勵之擧,若此不已,則國難爲國,伏願自上益懋儉德,其效下究,則其於爲治之道,莫大焉,故敢此仰達矣。上曰,知事陳之。允大曰,此等詩日昨進講時,以無足敷陳,有所仰奏者矣。此章亦宣姜之事也,章內本旨則別無可陳者,而呂東萊註言,首章,責之也,二章,問之也,末章,惜之也,辭益婉而意益深,詩人忠厚之意,固已可尙,而大凡君子責人,氣逾緩而辭逾和,得其性情之正者,於此可見。至於人君,則處至尊之位,挾雷霆之威,辭氣之間,一或暴厲,則群下何以措其手足乎?是故,古者賢君,晉接臣鄰,必假以辭色,天顔溫粹,酬酢如響,夫然後,爲其臣下者,得以盡其情矣,而若或一於和柔,則不無庶事叢脞之慮,於是乎惕然發奮,雷勵風動,則自然至於治成制定·恭己南面之域矣。然則凡於臣鄰晉接之時,則主於溫柔和緩,凡於政令注措之際,則主於發奮振勵,二者竝得其宜,然後百工熙而庶事康。伏願於此,常常體念焉。上曰,特進官陳之。光益曰,臣則無可陳者矣。上曰,參贊官陳之。羲俊曰,此章內,臣亦別無敷衍仰奏者矣。上曰,宣姜有是位有是服而德不稱者,是可爲惜,而此外別無文義之發問者矣,章內旣無別般文義,則不必强索而發問矣。允大曰,俄者臣以詩人得其性情之正,仰陳者,有足爲推類監省之資,而此章本旨,與新臺章,無異,實無深義矣。
上在昌德宮。停常參,只晝講。
本院啓曰,明日再明日,翼陵忌辰祭齋戒正日相値,視事頉稟之意,敢啓。傳曰,知道。
本院啓曰,行大司憲李冕膺在外,執義曺鳳振,掌令李泰淳·李泳夏呈辭,持平金圖遠·朴鳴和未署經,監察茶時之意,敢啓。傳曰,知道。
李永錫啓曰,藥房都提調·副提調,持湯劑來待矣。傳曰,封入。
洪義浩啓曰,臣義浩今日方物封裹進去,下直之意,敢啓。傳曰,知道。
本院啓曰,檢閱洪敬謨謂有親病,陳疏徑出,原疏纔已捧入矣。所當直捧禁推傳旨,而與無端徑出,有異,推考警責,何如?傳曰,允。
又啓曰,檢閱金陽淳謂有館規,陳疏徑出,原疏纔已退却矣。所當直捧禁推傳旨,而此與無端徑出,有異,推考警責,仍卽牌招入直,何如?傳曰,允。
又啓曰,牙山縣監徐有鎭,諫院當爲署經,而司諫權晙在外,正言李墡未署經,尹應大再牌不進,獻納未差,只有大司諫尹益烈一人,無以備員署經。未差之代,政官牌招,開政差出,待下批仍卽牌招,以爲署經之地,何如?傳曰,違牌人許遞,前望單子入之,待下批牌招署經。臺諫前望單子入之,正言韓用儀落點。
本院啓曰,牙山縣監徐有鎭,諫院當爲署經,而司諫權晙在外,正言李墡未署經,韓用儀牌不進,獻納未差,只有大司諫尹益烈一人,無以備員署經。未差之代,政官牌招,開政差出,待下批仍卽牌招,以爲署經之地,何如?傳曰,一司除署經。
本院以議政府言啓曰,今日方物看品時,吏曹堂上俱不進參,令政院牌招,何如?傳曰,允。
以正言尹應大再牌不進罷職傳旨,傳曰,只推。
以正言韓用儀牌不進罷職傳旨,傳曰,只推。以吏曹參議李羲甲牌不進罷職傳旨,傳曰,只推。
本院以備邊司言啓曰,卽見全羅監司李相璜狀啓,則以爲,道內牟還應分條,已盡分給,今當秋耕,種牟不足,兩麥留庫中一萬三十七石特許加分事,請令廟堂稟旨分付矣。留庫犯分,非不爲悶,秋後牟種,若非留庫,他無容措,而殖穀之道,莫如廣耕,依狀請,兩麥留庫中一萬三十七石,許令加分,何如?傳曰,允。
又以備邊司言啓曰,節使行公,用銀不足,爲五千兩云,勢將以關西營邑所在中,推移貸去矣。今番曆咨官回門收稅,如可入柵前取用,則使之量宜取用,其外不足條,以公貨從便貸充,待明年帽稅,卽爲還報之意,分付關西道臣,何如?傳曰,允。
副提學洪奭周疏曰,伏以臣,數日之間,荐承除旨,左右兜攬,惶愧交中,至於玉署長官,其任甚重,尤萬萬非恒分之所敢安,而開講有命,飭敎屢勤,辭章纔徹,恩批又靳,不惟身在禁直,逃遁無路,實不敢使我聖上勤孳延訪之盛意,緝熙典學之睿工。緣臣而停輟間斷之嘆,顚倒肅命,冒沒登對,而兩日講席,敷陳蔑裂,上無以答恩顧之隆摯,下無以逭傍聽之譏笑,退而循省,自不覺汗浹背也。仍伏念臣,猥以庸陋,偏被寵私,十載邇列,無一裨補,圖報之忱,雖未當食息暫忘,而無奈才具之素蔑,學識之極陋,誠無所獻其尺寸。唯是一段憂愛之所發,尙庶幾有補於芻蕘狂夫之擇者,而匪分之銜,適以論思爲責,若復以蠢拙爲諱,陳腐爲嫌,而不一吐露於紸纊之前,則塵刹涓埃之酬,終無可效之日矣。退自前席,餘誠耿耿,伏思屢日,悉心極慮,罄其一得之憂,設爲八條之陳,辭雖淺陋,不足觀採,而若臣區區願忠之志則竭於此矣,惟聖明,恕其僭妄而少垂察焉。顧今百度隳壞,群生殿屎,世道日下,民志靡定,邦本之扤隉,國勢之岌嶪,凜凜有朝夕之憂,漏船燒屋,殆不足以喩其危,而旋觀朝著,大小恬嬉,安坐而談,飽食而休,晏然惟知有太平之樂。譬如癃老之人,元氣積憊,筋骸榮衛,無一可恃,而起居飮食,猶作强壯之狀,此固庸醫之所謂不足憂,而扁鵲·倉公之所以望而走也,是可不汲汲皇皇,以求神丹妙劑而一爲之滌祛其病根耶?顧其一毛一髮,無不受病,殆難隨症以投藥,而若其大本急務之所在,則大約有八,講學以正心,遏慾以養德,遠便嬖以親賢士,愼命令以重王言,勤諮訪以講治道,儲人才以備選任,振紀綱以肅朝廷,節用以恤民命,是也。臣竊觀今日臣僚之進言者,未始不以仰勉聖學,爲第一義,而殿下亦未嘗不嘉納而翕受之矣,趁日晝接,樂不爲疲,故事書進,輒賜恩批,殿下之於講學,固不可謂不勤矣。第伏念,廈氈臨御,不踰數刻,方冊討論,但止數論,臣未敢知深宮淸燕之中,亦果不廢紬繹玩賾之工乎?經傳之所探索,群下之所啓沃,果能常留於聖心,而靜存動察之功,無或懈於幽獨得肆之地乎?造詣淵微,固非臣愚之所敢窺,而竊覵於外著之符驗,則絲綸之所布告,政令之所施設,固未有以大慰八方之仰望,而臨筵聽斷之際,對卷難問之語,亦未敢仰認其卓然日新於數歲之間,臣竊恐聖學雖講,而未可謂有講學之實也。夫講學者,將以正其心也,學旣講矣,而心有未正者,臣未之信也,人主一心旣正於上,而宮禁朝廷,百官萬民之有一不出於正者,臣未之信也。惟殿下,省之於方寸隱微之中,驗之於日用云爲之間,一事之失當,一物之失所,輒曰吾心之未正歟,吾學之未講歟?慥慥於窮格之方,勉勉於操存之實,如是而德有不日進,治有不徯志者,臣又未之信也,此臣之以講學正心之說,爲一篇之大根本者也。正心之要,固莫先於講學,而心之不正,實由乎物慾之交蔽,本心之善,其端甚微,而衆慾之攻,不勝其防,聖如大舜,尙有罔游之警,德如武王,猶進不役之誡,吁可畏哉。且況慾之爲害,諒不在大,言非德義,皆謂之淫聲,物非典彝,皆謂之奇技,一有偏好,已足移人,狃耳慣目,欲捨不能,於是乎駸駸然陷溺於其中,而不能自返,則敗德累政,固必由之,而心志之流蕩,精神之眩瞀,其爲妨於攝養保嗇之道者,又可勝言哉?今殿下恭己頤神,未嘗問馳騁畋獵之樂,未嘗有土木狗馬之娛,而臣猶敢以是爲言者,誠伏以九重深邃,晉接絶罕,一日十二時之間,閒燕之暇,居多,而勤政勵學之實,未有以表見於外者。夫人無聖·凡,固不能無所用心,不用於此,必用於彼,顧臣之私憂過計,安得不預懼於嗜欲之或有所偏乎?孟子曰,口之於味也,目之於色也,耳之於聲也,鼻之於臭也,四肢之於安佚也,君子不謂性也。臣竊謂期五者,皆物慾也,而惟安佚爲最甚,蓋人唯安佚而無所事,然後聲色鼻味之慾,投閒而竝作。誠願殿下,繼自今益加兢畏,萌芽之未動者,先事而預絶之,根柢之已見者,深省而痛斷之,日乾夕惕,尤謹於安佚之誡,則七情有節,六氣旣和,淸明在躬,百體從令,三宗無逸之壽考,寧獨專美於上世哉?此臣所以次之以遏慾以養德者也。臣伏聞我殿下,昔在春邸,進講孟子,唯讀正文,不及註解,而至於程夫子親賢士大夫時多,接宦官宮妾時少之語,則我先王特命讀誦,猗歟至哉,貽謨燕翼之盛意也,今殿下所以恪承善述而無替於堂構之美者,孰有大於斯乎?夫以天縱之聖,宜若無憂於近習之薰染,而孔壬者,大禹之所畏也,侫人者,孔子之所殆也。便儇之態,日接於目,導諛之言,日交於耳,玩好雜進,機巧竝興,心術之微,已且爲潛移默奪,則雖或有端人正士匡救之論,亦安得以勝其先立之爲主哉?此孟子所以縷縷於十寒衆楚之誡也。近歲以來,講席之上,章奏之間,以是說入告者,不爲不多矣,殿下已聽之,熟矣,亦未始以爲不可矣,請試默而計之於經歲閱月之後,則親此接彼,果孰多而孰少乎?殿下豈以爲,今之在朝者,無足謂賢士大夫乎?今人固不如古人,而輔拂丞疑之任,法從諫諍之列,顧不猶勝於暬御閹寺之朝夕與處者乎?況殿下誠以親賢爲務,則亦必以求賢爲急,涓人之骨,尙致千里之駿,弓旌玉帛之求,何患無俊乂之于于乎?然便嬖不遠,則雖有賢士,終不可得以親,此臣所以必曰遠便嬖,以親賢士者也。臣聞人君以眇然一身,臨于億兆之上,而能使其震動奔走,唯吾之所欲爲者,恃其命令之重,足以鼓舞八方而已,發之也審則衆志咸服,持之也固則民聽不惑,堅如金石,信如四時,威如雷霆之不可犯而後,普天之下,莫不聳意承聽,而無敢或慢。傳曰,令重則君尊,又曰國之安危在出令,此之謂也,顧近日令甲之不信,法制之數易,而民無所取準者,亦久矣。是或由廊廟講究之不熟,或由有司遵奉之不虔,固皆識者之所憂歎,而邇來辭敎之發,或傷急遽,又往往有朝更夕改之歎。至於鑾蹕順動,羽衛夙警,三軍齊心而聽期,萬姓拭目而瞻旄,其爲嚴且重,何如也,而時日有造次之易,晨昏無樊圃之限,小大驚惑,靡所適重,行路奔波,景象忙迫,遂事過境,臣不敢煩,而竊恐自今以後,王言之無以見孚於下民也。臣又伏覵於近日綸音之間,則朝廷用舍之大,民國訏謨之急,鮮或有播告之鄭重,提飭之頻繁,而至細之事,或勤催督之相仍,至賤之流,或煩威怒之疊加,緩急失當,則催督反歸於懈弛,輕重乖宜,則威怒適足爲褻越,此臣所以惓惓於愼命令以重王言者也。臣聞堯·舜之聖,不能以獨治天下,故曰,稽于衆,舍己從人,又曰,不詢之謀勿庸。是以,立之承弼,副以卿士,設諷議之官,簡出納之任,蓋將與之講明治道,而修擧庶政也。古之輔相,朝夕於君所,故書曰,爰立作相,置諸左右,雖以李唐之衰季,猶有中書令,何可一日不見天子之嘆?粤若我東盛際,日御常朝,三公九卿,序進聽事,有以聖躬之過勞,欲請間日臨殿,而大爲公議之所斥者,聖朝克勤之家法,有如是矣。臣伏見近日之接見輔相,唯有一月六對,而六對之中,停免又輒過半,自古以來,君臣相須之際,蓋未有若是疏者矣。及其進對之時到,居首揆之列者,僅有若而事稟奏,而簿書期會之按例者,十又居九,殿下率亦循例而可之,固未嘗一與之從容商確於爲可爲否之實也,自首揆以外,則又皆抑首而伏,視踵而退,蓋有終歲登對,而未曾發一言者矣。至於庶官日次之輪對,牧·守辭陛之引見,銀臺六房之持公事稟裁,皆是列聖朝勵精廣聰之美規,而以陳達職名爲竣事,以讀奏狀啓爲盡職,應文備例,有名無實,近又竝與其文與例,而曠不克擧者,久矣。上下之情,不交,幽隱之聞,不達,而國可以成泰者,未之有也,況殿下召訪旣罕,顧問尤簡,臣僚之賢否,何以辨之,事務之便害,何以察之?漢之馬后,一婦人耳,猶自謂吾未嘗數與左右顧語,況以明君·哲辟,而寧可謀及於暬御之賤乎?然則殿下之於庶政,其將諉之以群工之各供其職,而漫然不加之意耶?是國也,是民也,非我殿下之私有也,乃所受於上天祖宗者,則天下之事,孰有大於治是國是民之道,而尙可以泄泄泛泛,有若視職分外事耶?此臣所願,加勉於勤諮訪以講治道者也。治道之所宜講者,不一其務,而人君之職,惟用人爲大,百官有司,苟各得其人而任之,則垂拱於上,而庶事咸康矣。八域之大,不患無人,而選任之際,常憂乏才者,其故有三,養之也,無其道,擧之也,不以公,而儲之也,又未嘗有素,雖欲得人,何從而得之?夫職曰天職,祿曰天祿,五服五章,謂之天命有德,蓋非人君之所得以私也,故曰官不及私昵,惟其能,爵罔及惡德,惟其賢,其重也如此,而今之所以用人者,果能然乎?學校者,育材之具也,而敎導無術,絃誦寂寥,科擧者,取士之具也,而私慾橫流,坊範全壞,大公至正之聖敎,昭揭試院之壁上,而瞻聽之可驚,愈往愈甚,徒使新進可敎之士,牿喪其心術而已,尙可望鳶魚蔚興之效乎?及其彰之以九德之受,詔之以八柄之馭也,循資已足,爲恢公而激揚之意,安在?席勢常先於掄才,而甄別之實,蔑如,懷才抱器者誰歟,而干囑者得之矣,安恬守拙者誰歟,而奔競〈者〉先之矣。雖以我殿下則哲之明,其於明揚登黜之際,亦不過泛然而應之,偶然而畀之而已,曷嘗歷試而熟察之?使其孰賢孰否,瞭然於淵衷之內,而隨器任使,各適履屐之當乎?設有一二親擢,若非事會之適然,卽是名姓之偶熟,亦嘗有仄席宵旰,寤寐英賢,而待之以不次之授,需之以臨事之用者乎?當今昇平豫安,循常守法之時,每有一官之闕員,輒不免以無人爲憂,脫有非常不虞之事,而茫然不知何人之可使,則天下之可憂,孰有大於此者?此臣所以深願儲人才以備選任者也。今之說時弊者,恒必以紀綱之不立,爲先,而歷擧其不立之目,則又必曰官不率職也,吏不畏法也,下慢上也,賤僭貴也,貪墨之得肆而莫懲也,請托之公行而無忌也,是固皆然矣,及論所以振擧之術,則又率以嚴法作威,爲先務,夫欲振紀綱,固不可不用威法,而專恃威法,臣未見其紀綱之能立也。昔在戰國之時,齊之紀綱,嘗大壞矣,及威王封一卽墨大夫,烹一阿大夫與其左右常譽者,而國中震讋,威行諸侯,蓋卽墨大夫者,疎遠無助之臣也,阿大夫者,黨援盤結之人也,而其左右常譽者,又皆親近私昵於威王者也。是以,一賞一刑之間,而其效如此,藉使威王賞一貴近之臣,刑一疎賤之人,雖賞當其功,刑當其罪,亦安能振起頹綱於一日之間乎?然則紀綱之所以振擧,不亶在於威刑,而在於大公無私也,審矣。善乎,朱夫子之告宋孝宗曰,陛下意以爲,人情各有所私,我旣欲遂我之私,彼旣欲遂彼之私,其勢不得不少容之,且以爲,雖或如此,亦未知甚害於事,而不知其敗壞綱紀,使中外聞之,皆有輕侮朝廷之心。誠願殿下,反復體求於朱子之言,廓然大公,奉三無私,以臨御群下,而又必以必信之賞·至當之罰,行於其間,如是而綱紀之不振,朝廷之不肅者,未之有也。於是乎又以孜孜不遑之勤,爲群下先率,以倡其作興勉勵之心,而勉輔相以盡董工之責,簡臺閣以擧繩糾之職,則孰不恪勤震懾,而循循於法紀之內乎?詩云,勉勉我王,綱紀四方,維其有勉勉之實,然後乃可以綱紀四方,此臣所謂振紀綱以肅朝廷者也。嗚呼,今日民命,誠可謂倒懸矣,杼·柚之空比比也,庚·癸之憂懍懍也,汙萊溢目,而徵斂不可以少弛,怨咨盈耳,而推剝不爲之少戢,十年屢豐,一歲告歉,而公私繹騷,周救無策,畢竟使湖南千里,道殣相望,傳聞之說,慘耳寒心。願殿下深居高拱,但見其疏啓緩聲之呼耳,誠一念及於溝壑宛轉之狀,鶉鵠顑頷之形,則臣將恐玉食之饍,投箸而不忍御,乙夜之寢,却枕而不能安矣。恩言雖勤,而實惠未究,蠲賙固多,而奠接無日,重以今歲之風潦,未免饑饉之洊仍,而瘡痍新起之喘,已付之漠然相忘,雖如尋常停代之請,亦率斤斤而靳持,至或爲民國輕重之說,夫國依於民,無民則無國,强分輕重,有若彼此之相挈,臣不知其何說也。然廟堂之上,亦豈不知民事之至重·民情之至切哉?直以國計之枵然,雖欲措手而無所,則亦不得不爲此萬萬不獲已之論耳,但朝廷不去冗費,臣等猶享常廩,擧措之豐豫無改,習俗之侈靡自若,而徒欲較計銖兩於飢民口吻之中,則臣又不知果可以大報群黎之心,而俾無怨讟之交興也。不先節用,不能愛人,苟欲節之,宜自上始,臣嘗以高髻廣袖之詩,三誦於橫經之席矣,不審聖聰,尙或記有,而臣未知昨年大歉以後,宮庭禁掖之間,果有侈風之痛加克祛者乎?不急之誤,無益之費,果已無一毫之可言乎?武衛新溢之額,燕私無名之齎,果己一切裁革,而無復褻恩傷財之歎乎?如或未也,雖日降哀痛之敎,懼未足以固結元元之心也,下民無知,至愚而神,嚮背之間,其機可畏,及今不恤,後必難言,臣所謂節財用以恤民命者,此也。凡此八者,其目雖殊,若其體行之實,轉移之機,要皆在殿下一加意之間耳,倘或循常習故,憚勞狃安,一日二日,終無振作之機,誠恐歲月逾邁,積習轉痼,人心日離,國事日非,而安危之機,將不知其所底矣。更願殿下,勿以臣狂愚而廢其言,惕然警省,亟圖所以見諸實事,則宗社生靈之幸也。臣之父母,俱在瑞興任所,臣之未得歸覲,今已九易月矣,晨昏之節,積曠常職,燠寒之問,徒憑書信,人子情理,實難久堪,而且況臣母,宿抱貞疾,入秋以後,寧日尤少,每接西來之報,不覺魂夢之一日九馳也。特以一年再覲,常例所拘,瀆擾爲懼,沈吟至今,乃者院直已撤,時可言私,閣僚備員,行不妨公,而第臣本兼館閣之職,俱非閒漫之比,旣未敢遽然擅離,又不可許久虛帶。伏乞聖慈,曲加矜諒,竝賜鐫解,俾得安意往護,以伸至情,千萬幸甚。臣無任云云。答曰,省疏具悉。八條所陳,極爲切實,若欲言體念,則近於例科,不言體念,則妨于納量,只當感報而已。卿則益勉此心,以爲啓沃之責,尤不善乎?所請依施。
直閣徐俊輔疏曰,伏以臣,所帶春秋兼銜,與直提學臣李存秀,有內外從應避之嫌,揆以法典,不可仍帶,玆敢按例陳章。伏乞亟命遞改,以存公格焉。臣無任云云。踏啓字。
檢閱洪敬謨疏曰,伏以,臣之偏母,年迫六旬,素抱貞疾,委身床玆,于今四年矣,每當換節之交,諸症如期發作。卽接家信,近因日候之不適,兼以外感之交攻,一倍添劇,促臣歸護,臣終鮮兄弟,無人扶將,自聞此報,方寸煎灼,按住不得,忙陳短章,徑出禁扄。伏乞聖慈,俯垂鑑諒,亟遞臣職,以便救護,仍治臣擅離之罪,以肅朝綱,千萬幸甚。臣無任云云。省疏具悉。爾其勿辭救護。
庚午十月二十四日,上御誠正閣。晝講入侍時,同知事李好敏,特進官李堯憲參贊官申溆,侍讀官洪命周,檢討官洪儀泳,假注書姜必魯,記注官洪宅柱,記事〈官〉李紀淵,各持詩傳第二卷,武臣李熙燮,以次進伏訖。命周讀自爰采唐矣,止鶉之奔奔,二章章四句。上曰,文義陳之。命周曰,鄭衛之時,風俗淫靡,故此詩之外,亦多譏刺之詩。今以小註中范氏說觀之,則在昔共姜之時,尙有先王之遺風,上自宮闈,下至委巷,猶知鑑戒之義,勸懲之道,衰亂淫穢之中,尙有可觀者,故衛國幸賴而不亡矣。至於宣姜之時,則淫風大行,天理滅絶,人道乖喪,擧國之俗習,靡靡然,無復反初之望,則可勝惜哉?且以宣公言之,內而宮壼,無刑寡之德,外而閭巷,無易俗之化,竟致此諸詩之譏刺,則此實由於宣公之不能自盡其修身齊治之道,而國之滅亡,烏可免焉?然則衛國之滅,雖爲狄人所滅,究其實則非狄人所滅,實衛之自滅之也。大抵詩傳之旨,固不必就其章究其旨,而今推類此章之義而究之,則至於衆庶治家之法,農務播收之方,士君子修身之道,苟不先盡其在我之道,則家烏得治之,穀焉能取矣,身安可修也?況乎國君,上有宗社之重,下有民庶之責,一日萬幾,治化從出,則其可不克艱厥位,勵精圖治也哉?今我殿下,上以承列聖之丕緖,下以統八域之生靈,兢業如拱璧,戒懼如集木,聖學高明而黎庶儀刑焉,則固不待臣之進勉,然臣尙切憂愛之忱。嘗觀程子之言曰人主一心,萬化之原。夫人主之上行德化,而下民之仰法治敎,比如風行而草偃,則固不可以文具備例,爲今日之急務,而但當以誠實不已,爲出萬化之要符。蓋誠者,眞實无妄之道,而誠之所推,天下之百千萬事,無不成矣。爲人主者,苟能以是誠而廣治化,則何患乎國政之壞廢,亦何憂乎民俗之淫靡也?伏願殿下,躬行誠實之道,誕敷淳儉之化,則上自宮禁,下曁八方,凡百事務,無不綱擧目張,而三代熙雍之治,庶可拭目而待矣。惟殿下念哉念哉。上曰,下番陳之。儀泳曰,衛風譏刺之詩。蓋自君子偕老章爲始,始言宣姜淫穢之事,一轉再轉,而爲當世士族在位者,相竊之張本,畢竟至有鶉奔之詩,譏刺之甚焉,則此衛之所以亡也。臣自前日之讀此詩,未嘗不初憤惋而終焉傷惜之。夫衛是康叔之舊邦,而其在立國之初,體宗室刑御之德,布先王齊治之化,德政也治敎也,實非當世列國之比也。降而中葉,治化掃地,淫風橫流,竟爲一宣姜所亡,則其淫穢之風,固不足說。然以其時考之,則正當周室東薦之時,夫周之平王,雖是東薦之主,而尙有可爲之勢,若使平王,能立王綱之幾墜,討列國之衰亂,則不但周室之庶可以中興,至於鄭衛之國,亦得以匡復,而惜乎其終不能也。今言其故,則此無他,失其幾也。夫幾者,事之所當審,而以致其得宜者也。是以莘叟之言曰,往省括于度則釋,大凡天下之事,必先察其幾而後,擧而措之者,正如弓弩之必先省括于度然後釋者也。終古以來,不先察其幾,而措置事務,能得其宜者,未之有也,此古人所謂一日失幾,爲百年之悔者也。且以目今言之,許多事務,多有失其幾軸者,臣不能一一枚擧,然失其幾軸之中,唯還弊一關,尤甚於他。年年入糴出糶之時,都爲奸吏輩所幻弄,盜竊其實穀,而倉庫所存者,不過虛殼而已,則其分給之際,民安得被其周窮之澤哉?今若欲矯其弊,則都在於朝家區劃之得其善策而後,方可以革其弊矣。至如昨歲賑恤之政,諸道擧行之時,亦爲吏胥輩所弄奸,名雖賑恤,而饑莩之民,實無蒙惠之事,溝壑之顚連相屬,四方之流散胥繼,國家之憂,孰大於是?大抵昨歲之凶荒,八域所同,而八域之中,唯湖南尤甚,委巷死亡之民,十居八九,此豈爲人上者之所可坐而視者也哉?且伏聞年來南土軍丁十萬餘名,殆盡死亡,僅僅充數以來,而一自昨歲凶荒之後,又多死亡之人,今則萬無一一備數之道,臣之學蔑識淺,固不知廟堂區劃之當如何。然竊不勝漆室之憂,玆敢冒昧奏達,而臣於年前待罪南邑之時,略諳民情。伏願殿下,趁此冬寒之未劇,亟令廟堂預議賙恤之策,以救盡在漏船之患焉。上曰,此是陳勉,則不必敷衍牽架於本章文義,而掩卷後陳之,亦好矣。旣以文義尾奏,則不必出擧條耶?好敏曰,經筵文義,每以敷衍爲奏,故輒以當今尾奏陳勉矣。儀泳曰,自前有敷演以陳之事,故臣亦略有所敷奏而誠惶恐矣。上曰,同知事陳之。好敏曰,此不必以文義言,而今以桑中章觀之,衛宣公無刑御之化,上自宮壼之中,下至閭巷之間,靡靡之風,一無可採而被之於管絃者,此固當時君子人之所共傷惜者也。若夫唐虞三代之時,則豈有如此之俗哉?千載之下,尙論其矯捄之方,則亶在於正心二字,而惟彼宣公之不能齊治者,實由於心術之不正也。上曰,特進官陳之。堯憲曰,小臣實無文義之可陳者矣。上曰,參贊官陳之。溆曰,小臣亦無文義之可陳者矣。上曰,今日自止內,別無發問處矣。
上在昌德宮。停常參·經筵。
藥房都提調金思穆,提調沈象奎,副提調李永錫啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
本院啓曰,行大司憲李冕膺在外,執義曺鳳振,掌令李泰淳·李泳夏呈辭,持平金圖遠·朴鳴和未署經,監察茶時之意,敢啓。傳曰,知道。
又啓〈曰〉,左副承旨趙鍾永今日不爲仕進,卽爲牌招,何如?傳曰,允。
又啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
李永錫啓曰,藥房三提調持湯劑來待矣。傳曰,封入。
申淑啓曰,臣溆以入直禁軍戎器點考進去,下直之意,敢啓。傳曰,知道。
又啓曰,臣溆依定式,進詣仁政殿月臺,入直禁軍等,戎器點考,則皆無頉,仍以傳敎內辭意勞問,則竝皆好在云矣,敢啓。傳曰,知道。
以弘文館副提學·奎章閣直提學·同知成均館事,洪奭周遞差傳旨,傳曰,只弘文副提學許遞。
以左副承旨趙鐘永牌不進罷職傳旨,傳曰,只推。
本院,以吏曹言啓曰,上京守令催促下送事命下,而松禾縣監權中緝時在公忠道淸風地,故以卽爲申飭還官之意,自臣曹關飭於公忠監司金蓍根處矣。卽接該道臣回移,則以爲,權中緝素患痰癖之症,猝然沈重,萬無還職之望云。謂以病重終不下去者,誠甚駭然,而該邑之許久瘝曠,亦甚可悶。罷黜,何如?傳曰,改差,令該曹口傳差出,使之不日辭朝。
吏曹口傳政事,以金永受爲松禾縣監。
又以兵曹言啓曰,當上番騎兵點考後,仍令該曹,襦衣分給之意,敢啓。傳曰,知道。
又以訓鍊都監言啓曰,本局分授都城敦義門西邊第一城廊近處體城十間許頹圮處,今已畢築,女墻仍爲始役,把守軍兵撤罷之意,敢啓。傳曰,知道。
上在昌德宮。停常參·經筵。
夜二更,雷動電光。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
藥房都提調金思穆,提調沈象奎,副提調李永錫啓曰,伏未審夜間,聖體,若何?日屆二七,中宮殿氣候,益臻康安,臣等不勝歡欣慶忭之忱,敢來問安。答曰,知道。王大妃殿·中宮殿·惠慶宮·嘉順宮,口傳問安。答曰,知道。元子宮,口傳問安。答曰,知悉。
本院啓曰,明日常參·經筵,取稟。傳曰,只晝講。
又啓曰,行大司憲李冕膺在外,執義曺鳳振,掌令李泰淳·李泳夏呈辭,持平金圖遠·朴鳴和未署經,監察茶時之意,敢啓。傳曰,知道。
又啓曰,藥房三提調,持湯劑來待矣。傳曰,封入。
傳曰,淸河縣監身死之代,口傳差出,與他守令,竝爲催促下送。
吏曹口傳政事,以朴民淳爲淸河縣監。
傳曰,轟燁重示警災,天意雖未敢仰度,中心惕然,若有不容措者。嗚呼,今之事勢,世道日下,紀綱愈壞,國之安危,迫在振勵之善否,而自予至朝,未能知道。噫,上天何不震之以威,加之以怒乎?仰思俯度,尤有心之憂矣之大,在廷臣僚,豈不諒知?自今明減膳三日,以伸恐悚之一端。
以慶尙監司金會淵狀啓薦新進上生靑魚,限內不得封進,惶恐待罪事,傳曰,勿待罪事,回諭。
本院,以吏曹言啓曰,松禾縣監金永受催促命下,而卽見該縣監呈狀,則以親年七十一歲,不得冒赴,卽速改差云。親年七十歲以上者,勿差三百里外遠邑守令,載在法典矣。松禾縣道理旣過五百里,則不可强令遠赴,今姑改差,何如?傳曰,知道。口傳相換,一體催促下送。
吏曹口傳政事,松禾縣監金永受,平康縣監尹行勉相換。
本院,以備邊司言啓曰,卽見廣州留守韓用鐸狀啓,則以爲,本府昨年停退條,仰請全數仍停,而只蒙四分一仍停之命,今當捧還,民力已竭,依前請全數仍停,雖不敢更瀆,停退條當捧者,以相當穀準折代捧,待明秋還作本色,聲串一面,荐被海溢,昨年停退還米加數仍停事,請令廟堂稟旨分付矣。停退當捧,幾滿三千石之數,本色竝捧,非不切難,而全數代穀,亦甚爲悶,當捧條中折半,以相當穀許令代捧,待明秋還作本穀,聲串面,旣抄九十餘戶,特許加等之典,則此外追請,雖涉煩複,而全一面民情,果是尤甚,九十一戶外,當納停退條三分一停退之意,分付,何如?傳曰,允。
又以禁衛營言啓曰,來十一月當十一番後部左司屬慶尙右道四哨軍兵逢點實數五百十三名,已爲點閱整齊,來十一月初一日,與內外各處入直朝官軍兵等,依例替代後,舊軍放送之意,敢啓。傳曰,知道。
又以禁衛營言啓曰,辛未正月當十二番後部中司屬慶尙右道四哨軍兵來十二月二十五日京中逢點,依例準二朔立番之意,本道監兵使處,預爲知委,何如?傳曰,允。
又以御營廳言啓曰,本廳來十一月十二月兩朔,應立後部右司屬黃海道四哨軍兵五百十七名,今已逢點整齊矣。十一月初一日,與舊番中司軍兵,替代立番後,舊軍放送之意,敢啓。傳曰,知道。
又以御營廳言啓曰,本廳來辛未正月二月兩朔,應立後部後司屬黃海道四哨軍兵,十二月二十五日,京中逢點。正月初一日,與右司軍兵,當爲替代立番,趁期調送事,本道監兵使處,措辭知會之意,敢啓。傳曰,知道。
上在昌德宮。停常參·經筵。
本院啓曰,明日拜表相値,視事頉稟之意,敢啓。傳曰,待禮畢後,只晝講。
又啓曰,行大司憲李冕膺在外,執義曺鳳振,掌令李泰淳·李泳夏呈辭,持平金圖遠·朴鳴和未署經,監察茶時之意,敢啓。傳曰,知道。
又啓曰,來初一日輪對日次,而景慕宮冬享大祭齋戒相値,頉稟之意,敢啓。傳曰,知道。
傳曰,今日晝講不得爲之,知事以下,以故事書入。
本院啓曰,卽者靑臺之報,又何爲而至哉?以雷以電,無異盛夏,天之示警,一月而再。嗚呼,休咎之徵,各有所召,感應之際,其理不忒,向當轟燁之初,克盡消弭之策,則高穹如何不底豫,吉祥如何不咸湊,而今者災沴之荐臻,若是其不之止耶?詩人所謂不寧不令之歎,不幸而近之矣。伏惟我聖上對越之誠,恒篤於宵旰,寅畏之念,不弛於造次,凡在恐懼修省之道,宜無所不用其極,而或者察之於事爲,稽之於政令,其猶有未盡得意而然歟?竊觀當今之世,國綱日益解紐,民生日益殿屎,財粟已竭,而歲又連歉,刑獄不淸,而月以式繁,言路之杜閉,科弊之淆雜,奢侈之壞俗,貪墨之成風,無非有識者之竊歎,殆亦往時之罕覯,則有一於斯,足以致災,況復兼有而極備,不可更僕而數者乎?此誠殿下憂勤惕慮,日不遑給之時,而方乃高拱穆淸,以淵默爲美德,專事寬弘,以涵容爲大度,乾健之行,欠於奮發,日用之接,循於故常,如是之故,百度漸弛,大小恬嬉,而無夙夜匪懈之人,民國凋瘵,而有時月難保之憂。不審我殿下,亦嘗於淸讌蠖濩之中,靜究厥倪,慨然興思,惟聖王日新之工,是則是傚,而惟邦家艱大之業,是之爲憂惕也耶?噫,古人有言曰,敬天之怒易,敬天之休難,天怒宜若可憂而以爲易,天休宜若可喜而以爲難者,誠以憂則懼心生,怒可轉而爲休,喜則玩心生,休或移而爲怒也。今玆之災,天怒可謂極矣。我殿下所以愈憂愈懼,轉災爲祥之幾,亦惟在於實心實政,發之注措,剗弊興功,須如改絃而易調,以仰答皇天仁愛之警耳。臣等職忝近列,覩災異之荐臻,繞壁不寐,憂國事之罔涯,略構蕘說,將效芹獻,際伏奉傳敎下者,責躬減膳,辭旨懇惻,桑枯熒徙,政在此會,臣等固不勝其欽仰攢祝之至。而第伏念,應文不足以踐實,修辭所貴乎立誠,苟能一動一靜,以誠以實,寅乾夕惕,自今伊始,以致孚格天心,消災導和之工,則豈不休哉?豈不美哉?惟殿下澄省焉。答曰,連有微感之候,不接臣隣久矣。昨夜雷風雨雹,乖於平日,而況電也雷也,申告丁寧,未敢知天心之所向,蹶起擁衾,剪燭靜究,實是寡躬之由冒風露坐,重添所患,達宵不寐,反覆惕歎,不知爲止。噫,惟此至仁之天,豈無鑑俯今之朝廷上下哉?一則否德,一則否德,謹考英考傳敎,必稱太康之戒。噫,今日君君臣臣,若有眞實底理,豈有此哉?予或有安逸而然乎?聖考之至訓丁寧,豈如此哉?群下之對掦不善也。濟濟群彦,必無是理,莫匪予故,蹙然于中,鎭朝兢兢,際見汝等之啓,益加留念矣。
藥房口傳啓曰,臣等卽伏承因夜來乖候,冒添感症,不必入診,而只醫官數人待令之命,不勝憂慮之至,際又伏見政院批答下者,有冒風露坐達宵不寐之敎,轟燁告異,聖心警惕,至有此竟夜憂勞,玉候添損,尤不任萬萬焦悶。醫官雖已待令,而當進湯劑之詳診議定,不容少緩。亟許召接臣等,以爲診察之地,千萬顒祝,惶恐敢啓。答曰,知道。一時觸冒之致,不至緊甚,何庸過慮?大抵感候,愼風爲一,湯藥亦難進御,故欲爲一日之調攝,遂有診候之下敎,察脈亦甚不重,頭咳別無示顯,卿等不必入侍宜矣。太和湯自今日一貼式,連爲煎入之事則停止。
本院啓曰,明日拜表,兩司當爲進參,而諫院則大司諫·獻納·正言一員未差,司諫權晙在外,正言李曄未署經,憲府除在外·未署經外,呈告人員,竝待開門牌招,何如?傳曰,允。
本院,以禮曹言啓曰,連接元陵官員所報,則大王陵上莎草附土與莎土,幾至完合,益有着根之望,日氣漸寒,莎色向黃云矣,敢啓。傳曰,知道。
又以承文院都提調意啓曰,提調韓晩裕·曺允大·朴宗來·朴宗慶·金羲淳·金啓洛·李冕膺·金在昌·洪義浩·李肇源·金銑·閔命赫·閔耆顯·林漢浩·鄭尙愚·韓致應竝還差,趙得永·李好敏·宋祥濂·柳相祚·洪奭周·趙萬元·李存秀·李文會·金魯敬亦爲差下,閔昌爀·宋銓年滿七十,減下,何如?傳曰,允。
又以都摠府言啓曰,副摠管金處漢以摠戎中軍,晝仕出去之意,敢啓。傳曰,知道。
又以兵曹言啓曰,永肅門外大松一株顚仆之意,敢啓。傳曰,知道。
又以備邊司言啓曰,關西後運襦衣一百四十五領,紙衣一百領,照數稱量,木綿紙品,亦爲看審監封,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。
左議政金載瓚,右議政金思穆聯名箚曰,伏以,夜來雷電之異,又何爲而一月再發也?陽月雷動,爲災最大,而旬日未幾,洊發至此,威怒不違於咫尺,儆告之無異於辭命者,是曷故也?喜治而惡亂,天心之至公也,扶顚而持危,天心之至仁也。顧今傾否日甚,亂亡將迫,而猶且恃爲昇平,恬然狃安,將見胥溺之患,日急一日,則仁愛之天,安得不一告再告,以冀其一分自保之道耶?噫,溢目之憂,無非爲災,則何獨於是月是雷,而始可謂之災乎?試論以今年所閱,則春經厲疫,南民幾劉,災也。夏有風水,西北先浸,災也。山川童渴,而沿峽之戶已空,災也。霧露失節,而陰泠之氣益熾,災也。以至國計已到於無奈,民命失阽於近止,爵祿乃礪世之具,而一世如醉,百怪層生,科擧卽光國之需,而四端都喪,八方解體,此又爲災之至大者也。嗚呼,在天之災,尙可爲也,由人之災,莫之可攸爲也。蓋轟然發聲,爗乎有光,已昭示乎國人矣,警動乎聖心矣。其所以回怒底豫之道,尙或有方,而至於由人之災,蠶食而水染,沙崩而波決,非一朝一夕之故,而國之必亡,亶在於是,獨殿下未之悉燭耳。此識者所以仰屋拊膺,直欲長嘷者,不在彼而在此也。然則今此雷電之災,實有所召,而亦豈不未旬,而告誡相續,諄複不止,有若救焚拯溺之急耶?然而古人所謂天下事尙可爲者,政爲今日道也。儻使萬化之源,一下工於轉移之間,則悅天心而鞏邦基,乃是次第事耳。臣等已於日前箚陳,殆無餘蘊,而殿下亦已言下嘉納,至以我寧考面命之訓,揭而爲敎矣。今無容更加煩複,而惟以前下批旨中誠敬二字,念玆在玆,實心服膺,先從難克處克將去,用以爲治心治國,應天應人之本,上副寧考丁寧傳授之託,則臣等他日玉欄之拜,庶可以藉手歸報矣。仍伏念,臣等向於遇災之初,已陳請譴之懇,至伏奉不誠之敎矣。臣等雖甚不忠,方以一誠字,仰勉吾君,而乃反自處以不誠,則神明在彼,焉或爲是?臣等猥居匡弼之地,未效輔佐之責,致使國憂方棘,天怒愈嚴,九重寅畏之念,達宵憧憧,秉燭求助,而猶且恬若無事,不能出一言措一策,仰贊修省之方,少答仁愛之告,臣等之得罪天人,到此而自無所逃,大則威罰宜降,小則策免猶輕。伏乞亟賜嚴命,以幸國事,千萬至祝。取進止。答曰,省箚具悉卿等之懇。予聞古語曰災祥雖異,所以勉其爲善則一也。今卿箚辭,可謂得其當也,奚徒目前冬雷而已,有災無災必也一也。噫,今日百千萬事,無非召災之端,試言朝象民事,罔涯失圖,不知何以爲然也。嗚呼,天其不戒,自有應響,言貴而行尤貴,予則當勉其行,卿等亦勉答前日之命宜矣。何可以區區辭巽,必爲第一乎?安心視事。仍傳曰,此批答遣史官傳諭于左議政·右議政。
大司諫尹益烈疏曰,伏以,坤殿順娩,二七已過,諸節萬康,群情胥悅。仍伏念,臣向蒙恩暇,往掃霜楸,還歸之日,獲承薇院之除旨,時値彌月之告慶,誠切候班之入參,章皇出肅,訖至于此,言責之職,瘝曠已多,盤礴之譏,自知難明。乃者雷異之變,再見於一月之內,燁燁轟轟,不寧不令,有甚於盛夏之時,臣中夜驚起,繞壁彷徨。伏想我殿下,驚懼惕勵,丙枕靡安,莫知何以爲心也。卽伏見傳敎下者,恐懼之宸心冞切,懇惻之聖意愈摯,修省之道,靡不用極,至有減膳之命,有足以孚格神明,感動臣隣。臣於此時,忝在臺列,終無一言之仰陳,則不職之罪,尤無所逃,又何可終默乎?噫,人事失於下,則天災應於上,天人之際,毫髮不爽,可懼之甚也。潛藏凝蟄,閉塞成冬,節已屆也,時則可矣,奈之何蒙翳之氣,匪日匪月,乖常之雨,或霔或霏,繼之以雷霆之變,層見而疊出,其端甚微,而其幾易顯。臣不敢以某事之爲某應,强效漢儒之傅會,而至若君德之闕遺也,時政之得失也,紀綱之解弛也,風俗之淆漓,聖學有不誠之歎,民志無一定之規,生靈之殿屎,莫此爲甚,國勢之岌嶪,無一可恃,士趨不端,科場之紛競愈劇,朝象泮渙,廟堂之恬嬉轉甚,而言路之閉塞,亦已久矣,至於官師相規,而絶然無聞。噫,今日朝廷,果無一言一事之可驚可駭,而規箴之來,視若變怪,言論之出,謂之迃闊,雖有推考薄罰,當之者受而爲憾,聽之者視之亦瞠。朝議如此,人心如此,尙何望讜言直論之仰徹於黈纊之下哉?凡此數者,罔非今日之切中時病,而月初求言之日,上自大僚,逮至三司,莫不以此而敷陳而畢說,則今臣之蘊畜於中而發泄於外者,亦不外於前後諸臣之章奏。而殿下每於賜批之際,曰感服,曰體念,曰採施,群下所以莊誦而欽歎者。竊以爲,大舜從諫之德,成湯智勇之盛,庶幾覩於今日,以致駕軼於昭代,而前日未遑之事,有以敎導而成就之,積年已痼之瘼,有以振刷而矯革之,如風之速焉,如雷之猛焉,改之不吝,不俟終日,使愚夫愚婦,拭目而改觀,咸曰,大聖人所作爲,乃於轉移之間,有此丕變之效。側覩近日以來,別無政令之一層奮發,亦無施爲之一分激勵者,伈伈泄泄,今日而如昨日,有事而謂無事,匡救之言,聽若昧昧,施措之間,念忽孜孜,前者屢下之恩批,今爲紙上之空言,果安有人事之克修,天心之底豫耶?所以昨夜之迅雷掣電,一警之不已,至于再警,使我殿下,驚惕而體行之,可不畏哉,可不懼哉?漢臣董仲舒之言曰,天心仁愛人君,自非大無道之世,盡欲扶持而全安之。宋儒亦曰,克謹天戒,則雖有其象,而無其應,不克畏天,災異之來必矣。伏願殿下,深體上天警告之心,益盡平日誠敬之道,使剛健之德,日積於中,淸明之政,日行於外,則一時非常之災,自當雲消而霧釋,殷桑之枯死,宋熒之移舍,實有此理,豈敢誣也乎?願殿下勿以爲難而廢之,勿以爲易而忽之,亦勿以天變爲偶爾而不畏焉,則宗社之慶,臣民之福,可勝言哉?抑臣亦有所以眷眷仰陳者。魯論曰,子貢問君子,子曰,先行其言,而後從之。釋之者曰,先行其言者,行之於未言之前,而後從之者,言之於旣行之後。范氏曰,子貢之患,非言之艱而行之艱,故告之以此,臣敢以子貢之患,仰勉於我殿下,惟殿下懋哉懋哉。臣於匡救之章,豈敢言私?而顧臣蒲柳之質,未秋先零,衰容枯骸,日覺凋落,精神隨以曚昧,視聽亦甚昏霧,雖使言議見識足以可當於此任,到今職事之責效,非所可論。而況臣所患貞疾,痰積爲祟,每當寒節,動輒得肆,胸膈衝亘,四體投地,房闥之間,不能移步,僵臥床席,今亦有日矣。卽聞栢府諸臺,來詣朝房,聯陳箚本,而臣則蠢動無路,頑然不知,有臣如此,生不如死。伏乞亟遞臣職,使之便宜調養,以延殘喘,千萬幸甚。臣無任云云。省疏具悉。所陳切實,當留念。爾卽許遞。
副應敎李惟命,校理洪命周,副校理趙民和,修撰洪儀泳,正字李光文聯名箚曰,伏以,今日是十月中節小雪之日也。轟燁之災,又何爲而作也?十月之雷,在近年無歲無之,故天事恒象,而人心不爲深怪,亢陰掩陽,而天戒視若尋常,其弭災修省之方,所以若天譴而慰群情者。觀於政令而指摘者,何事?發於施爲而著見者,何事?伈泄則一如前日,警惕則無一可見。漢儒所謂國家將有失道之敗,天乃先出災異以譴告之,尙不知變,又出怪異而警懼之,今日洊雷之變,豈非又出而警懼之者乎?一之已甚,又至于再,則其著見明顯,今則可謂無餘蘊矣。其禍亂之潛伏,咎徵之洊至,不待智者而明無幸矣。十月者,無陽之月,而在易爲純陰之坤卦也。微陽潛藏於大陸之下,群動歸蟄於無用之地,災見於日月則有孔醜之歎,災見於山川則有不臧之言。至於雷電,比諸日月山川,尤有甚焉,雷者號令之象也,電者發陽之氣也。發於春而收於秋,無差其節,隨時動靜者,豈非垂象示人至順而无妄者歟?今乃一切反是,當靜而動,當伏而發,一月之內,疊見層生者,庸詎非古人所謂人有不順天,又不知罪,則天未卽絶,而以荐災爲符信者耶?以其伈泄之一如前日,諉之於不順天,則臣未敢必矣,以其警惕之無一可見,歸之於不知罪,則天道微茫,臣亦未敢必矣。臣等亦不敢如漢儒之論五行傳災異,以某事爲某災之應,而但以人事之易見於目前者,疏擧而歷論之,其所拂人心而傷人情者,不可以一二數,則好惡之意,天人無間,休咎之理,感應一體。臣等旣切憂愛之誠,不勝警懼之忱,玆以目下輿情之所顒望而憂歎者,略具以聞,惟聖明少垂察焉。天之爲道,至健而不息,元無一息之間斷,故易之象曰,君子以自彊不息。蕫仲舒之言曰,人之所爲,其美惡之極,乃與天道流通,而往來相應。天人之際,孚感如神,動靜云爲,上下無間。又況人君則其體也爲天地立極,其道也爲天地立心,故其所爲學之方,亦不過立心,至誠無息,勉勉於自修之方,孜孜於不已之工,惟在於與天合德,而顧今進講之規,僅可謂無停輟,而暫時登對,旋卽輟罷,酬酢之際,常不免循已例,而淵衷含默,未盡底蘊,其於天道不息之體,臣等未敢謂德合無間矣。至於燕涓蠖濩之中,幽獨得肆之際,暬御之所覩聞,要不出於媚悅之歸,宦妾之所昵侍,又相反於明良之益,則雖以丕顯之工,於緝之學,不敢必其無間斷無搖奪於宴安私昵之際矣。外人雖未及見,明天則不離於咫尺,臣僚雖不在前,上帝則陟降於庭止,愼獨之工,臣等未敢知悅豫於天心,對越之誠,臣等未敢知孚感於昊天,則凡其所以一動一靜之間,致此威怒之荐臻者,必有故也。臣聞人君之事天,如孝子之事親,天旣威怒之若是,則循例自責之言,不足爲底豫之資矣,文具備數之例,不足爲克回之道矣。向日求言傳敎中,憫心雖發於災時,惰機轉成於恒年者,其誠意之靄然,德音之惻怛,有足以枯殷宗之桑,退宋公之星,而災又如是,則殿下言行之際,或有不踐之實而然歟?若以臣等爲妄度之言,則幸無可言,而若或臣言之臆中,則今日之災,未必不由於此矣。噫,天之爲德,普萬物而無心,四時行焉,百物成焉。故易之象曰,君子以果行育德,天之爲體,雖曰無心,而其所以行天德而運天工,則其仁愛之理,燾覆之意,無一物之或遺無一時之或間,鼓之以雷霆,潤之以風雨,一動一靜,無非敎也。人君體天之道,其可不於政令德業之間,代天職而亮天工,果其行而育其德歟?今我殿下,以中正九五之德,爲東方億兆之天,畀付之天意,果何如哉?擔負之丕責,果何如哉?八域者殿下之一家也,萬姓者殿下之赤子也,廟堂者殿下之家相也,侍從者殿下之耳目也。四百年宗社之托,數千里封疆之大,何莫非我殿下仰體俯育之洪緖重寄耶?殿下膺如是之位,當如是之責,行不可不果也,德不可不育也。而八域之內,憂樂休戚,其果如虞帝一家之氣象,八域之衆,飢饉顚連,其果如周王赤子之如保乎?廟堂晉接之規,不過月六賓對,而一月之內,頉稟居多,晉接之際,吁咈亦罕,酬酢之間,亦不過簿書期會之未,而草草了勘,至於禮樂刑政,使四方回心而嚮道者,初未見於注措之間,古人所謂置諸左右,朝夕納誨,以輔台德者,恐不如是,殿下視廊廟如家相,不可謂盡其道矣。臺閣諫諍之風,實爲國脈之元氣,而通望淆雜,言議骫骳,名敎激揚之風,付之猥雜之筆,政令補拾之責,任諸含默之口,臺廳深鎖,懲討之牘,徒生紙上之毛,琅函寂寥,謇諤之章,未見袖中之彈,殿下容諫之德,孰不仰卓越千古,而所謂能容者,以其能容其切直逆耳之言也。其奈巽軟成俗,猶能是事,竝與官師之微規,而寥寥無聞,則雖以我殿下樂聞虛受之量,將至於無地可施,殿下之置耳目,不可謂盡其職矣。在八域而幽隱莫通,在萬姓而怨咨或聞,上下之情志,旣不能相孚,耳目之責任,若是多曠,則其壹鬱之氣,壅閼之象,皆足以干天和而致災眚矣。殿下行道之誠,不可曰不切矣,殿下布德之念,不可曰不勤,而八域之幽隱,何爲而不通,萬姓之怨咨,何爲而不恤,上下之情志,何爲而未孚,耳目之責任,何爲而多曠?臣等極知僭猥,而凡此數者,皆由於殿下之不爲也,非不能也。臣等以區區蠡測之見,敢論殿下之不爲不能者,抑有故矣。量材授任,嚴其科程,則以殿下之明,何幽隱之不可察也?懲貪勵廉,勤其撫摩,則以殿下之仁,何怨咨之不可釋也?頻賜延接,策勵庶績,則以殿下之聖,何情志之不相通也?峻其淸選,責以氣節,則以殿下之量,何諫諍之不可聞也?有可爲之德,而無可爲之實,有可爲之行,而無可爲之功,流弊所及,恬嬉成習。紀綱則日頹而無收拾之望,風俗則日敗而無矯正之期,私意橫流,而選擧之政,付之芭籬,廉防隳壞,而貪冒之風,成厥伎倆。凡諸衰世危亡之道,更僕難數,雖無災異之疊見,而人心之危懼,將無旣極,顧今轉災爲祥之道,只在於殿下之爲與不爲而已。在野之輿情如是,滿朝之顒望如是,終至於天意警發,又復如是,無異於式日斯生,則安知非仁愛之天,示警動而使之奮發者,亦如朝野有爲之輿情也哉?臣等伏讀昨夜減膳傳敎之下者,上下百餘言,言言忱誠,字字警懼。臣等所以莊誦,繼之以感涕之無從,相對咨嗟曰,大哉王言,苟非至誠之懇惻,曷有如是之言也?天棐諶辭,無理則已矣,苟有是理,吾國庶幾之望,豈不在於聖敎百餘言之中也?言行,君子之所以動天地也。殿下旣以諄諄於在廷之臣僚,其對越修省之念,而況於上天乎,而況於神明乎?宣廟朝,有妖星之災,其時儒臣李之菡曰,今此妖星,吾則以爲瑞星。先正臣李珥問其故,之菡曰,人心世道,極其潰敗,將至大變,而自星見之後,上下恐懼,人心稍變,僅得不至大變,豈非瑞星乎?此言有似譏諷,而其理則誠然矣。今我殿下之心,爲萬化之源,而今之警懼如此,忱誠如此,繼自今洞洞屬屬,常如是日之爲心,雖以芻蕘之說,擇用於上所陳自彊不息,果行育德之區區仰陳者,擧而措之,則今日荐雷之災,安知不歸於李之菡之言,而轉災爲祥之一大機也?取進止。答曰,省箚具悉。古人有言曰,人君之心,萬化之源,豈虛語哉?今日自朝廷臣僚,對揚予切切之懇,然後予亦益加惕念,非不曰先責於朝廷,亦非不曰近於責人之意實然矣。予旣得言之一端之機,何不言乎?爾等所列陳云云中,八域之爲一家,萬姓之爲赤子云者,予雖不敏,粗聞聖人之言。夫人君以孤然一身,獨臨于上,所恃者,誰也?必也林林之衆也,其不可畏而且哀哉?是故方伯·守宰,分憂者也,廟堂諸僚,布化者也。予之所望,烏不在於此哉?至於廟堂家相,侍從耳目云者,予亦知其人主之股肱輔弼矣。然譬如水之載舟,用棹楫之助者,非舟自使也,是棹楫之功也,焉有無棹楫而行舟之事?更非不曰予之導率之致所望在於朝僚之中,予豈獨運也。噫,天災時異,無歲無之,予豈不誠,予豈不誠而然耶?猶恐未盡誠矣。上天可鑑,予欺言也?所陳當留念矣。
執義曺鳳振,掌令李泰淳·李泳夏等,聯名箚曰,伏以,嗚呼,昨夜風雷之警,又何爲而至哉?節屆隆冬,萬物收藏,稽之月令,雷之收聲,已過數箇月矣。此時此警,其爲恐懼懍惕,當如何哉?月初轟燁之異,已極乖常,而其時則尙屬秋序,其頃則不過斯須,而聖上責躬之敎,群下應旨之章,罔不以至誠求助,亦莫不以至誠對掦,庶幾天心格感,轉災爲祥,而曾未逾月,又有此警告,臣等誠反覆思惟,究其所以荐臻之由,而不可得也。蓋災不虛生,必有所召,某事之失,某事之應,臣等未敢指的爲說,而伏未知群下陳戒之疏,雖皆賈誼之憂時,陸質之論事,而語其實則有誠懇之未孚歟?聖上虛己之量,雖若虞舜之翕受,大禹之拜昌,而論其實則有採用之未盡歟?上天冥窅,有非管蠡之所仰測。而第伏聞天心仁愛人君,必遣災異而警告之,爲人君者,恐懼修省,側席求助,德已進而益加勉戒,政已治而尤勤飭勵,烈風雷雨,轉之爲景星景雲,治法政謨,終底於大猷昇平。堯之潦,湯之旱,太戊之桑榖,景公之熒惑,其始也莫非乾文之變,物象之妖,而其終也克致熙隆之盛,安康之治。降及漢唐,麟鳳之呈瑞,嘉禾甘露之告慶,前後何限,而考其治,何嘗彷彿於熙隆安康之時乎?由是觀之,太平之世,未嘗無災,衰季之邦,未必有災。故曰怒我之天,猶可爲也,忘我之天,不可爲也。我殿下學通天人,道述堯·舜,持敬盡誠,對越上帝,發號施令,動合天則,宜其禎祥畢臻,災沴盡消,而數年以來,水旱風雹之災,在在相續,至於冬雷之異,非但今番,月初焉有之,非止今年,昨歲焉有之,靑臺報警殆無虛歲,玆曷故焉?臣等於此,有以知皇天上帝,仁愛我殿下,欲其德業之益修,治敎之益臻,不遣禎祥而悅其志,必示災異而警其心,連年而有此災,一月而再斯警,在殿下格天之誠,應天之實,其可不體此意而盡其誠乎?臣等伏見殿下月初求言之敎,至誠惻怛,首尾四百餘言,而今番所下傳敎,其至誠惻怛之意,有加前日,至有引咎減膳之命,而一篇辭敎,至於百有餘言。臣等亦知殿下之意以誠心求助,非在於多言,丁寧諄複,前已備說,則無寧辭簡而意至,敬立而誠到也。顧今群下之對掦聖意,亦豈有他哉?公車之已積,不啻累千百言,曰上躬之闕遺也,民生之困瘁也,言路之不開也,國綱之不立也,科弊之淆雜也,軍政之紊亂也,前後章奏,言之盡矣。殿下採納,聽之熟矣。今雖欲更覓別件物事來,徒歸已陳之芻狗,腐儒之常談,豈有可聞可用之異於前者乎?爲今之道,惟在君臣上下,精白一心,倍加警惕,以前日已陳之策已納之言,加勉而採用之,持守而振勵之,雖於事過之後,此心不懈,雖於無災之時,此言不忘,無一息之間斷,無一念之或忽,以實心而行實政,推實理而責實效。凡於日用事爲,政令施措,純然以一實字做去,不爲文具之歸而已。夫所謂誠者,天之道也,誠之者,人之道也。惟殿下懋哉懋哉。取進止。省箚具悉。所陳極爲切實,益當留念矣。
上在昌德宮。停常參,只晝講。
藥房口傳啓曰,伏未審夜間,感候諸節,益有差勝之喜乎?臣等昨伏承口啓批旨及口傳下敎,雖不得不相率退出,而憂慮之忱,達宵耿耿。太和湯旣爲停止,則對症之際,卽當議定繼進。伏乞亟許臣等率醫官入侍,以爲詳診議定之地,千萬顒祝,惶恐敢啓。答曰,知道。
本院啓曰,明日常參·經筵,取稟。傳曰,只晝講。
傳曰,三使臣留待。
傳曰,三使臣入侍。
傳曰,翰林未差之代,翰圈爲之。
本院啓曰,左右史不可不備,別兼春秋朴周壽·申在植,檢閱金陽淳,竝卽牌招,以爲推移入直之地,何如?傳曰,允。
又啓曰,今日拜表,雖無諫院,仍爲行禮之意,敢啓。傳曰,知道。
以別兼春秋朴周壽牌不進罷職傳旨,傳曰,只推。
本院啓曰,翰圈爲之事命下,而只有別兼春秋申在植,檢閱金陽淳二人,無以備員擧行,別兼春秋朴周壽,旣有只推之命,更爲牌招,以爲會圈之地,何如?傳曰,允。
又啓曰,卽者吏曹郞廳來言,平康縣監金永受,憲府則旣已署經,而諫院則大司諫·獻納·正言一員未差,司諫權晙在外,正言李墷未署經,無以備員署經云。未差之代,政官牌招開政差出,待下批牌招,以爲署經之地,何如?傳曰,一司除署經。
以執義曺鳳振,掌令李泳夏牌不進罷職傳旨,傳曰,只推,更爲牌招。
以執義曺鳳振,掌令李泳夏再牌不進罷職傳旨,傳曰,只推。
本院,以禮曹言啓曰,今十月二十六日,所下傳敎中,自今明減膳三日事,命下矣。三日之限,止於今日,自明日依例復舊封進事,分付,何如?傳曰,減膳旣自今明,則已是二十七日,則何故以二十八日止之耶?不審之失大焉。卿姑先罷職,以二十九日爲之,止之。
又以禮曹言啓曰,元陵大王陵上修改後,莎草着根與否,本陵官間十日枚報本曹,隨卽草記入啓,亦自本曹時時出送,伊時看役將校,奉審以來矣。連接本陵官所報,則莎草着根,今已無慮,方當寒節,莎色漸黃云。自今以後,陵官旬報及時遣將校等節,竝姑停止之意,敢啓。傳曰,知道。
又以承文院言啓曰,通信使入送咨文及漂漢人入送咨文,正書安寶後,定禁軍下送于使行所到處,以爲齎傳之地,何如?傳曰,允。
又以刑曹言啓曰,慶州幼學方周叔與泮吏洪聖郁,符同作奸,冒入場中,被捉於試所,而其所作奸之狀遲晩矣。大典通編內,科場闌入者,限己身降定水軍,用奸者,邊遠充軍。方周叔·洪聖郁,依此照勘,聖郁咸平縣邊遠充軍,定配押送,周叔依例令兵曹擧行,何如?傳曰,允。
庚午十月二十八日,上御誠正閣。藥房入診,晝講入侍,三使臣同爲入侍時,都提調金思穆,提調沈象奎,副提調李永錫,假注書南秉寬,記事官洪敬謨·李紀淵,知事曺允大,特進官李溏,參贊官洪義浩,侍讀官趙民和,檢討官洪儀泳,假注書姜必魯,各持詩傳第二卷。武臣沈鑏,冬至上使李集斗,副使朴宗京,書狀官洪冕燮,以次進伏,醫官吳千根·李惟鑑·趙宗協·李漢臣·吳仁豐·鄭重周·秦東秀·卞光壽,以次進伏楹外訖。思穆曰,昨日口啓批答,旣承晩後感候有小可之下敎,臣等不勝慶幸之心矣。夜來諸節,有差勝之效乎?上曰,今則頭痛身熱已快勝,此非向日觸風而然也。象奎曰,感候莫如調攝矣。今朝日候亦甚寒,而臨殿觸冷,不勝憂慮矣。太和湯有非感候對証之劑,故昨日口啓,已有所仰達者,而感候今已平復,則太和湯連爲進御乎?他湯劑更爲議定乎?使昨日入診醫官更爲入診,然後可以議定也。上可之。千根等以次診候,奏曰,感候已快復,而太和湯旣多奏效,限三十貼,更爲進御好矣。上可之。象奎曰,向日轟燁告災,聖心有惕,至有露處之擧,臣等非不知殿下恐懼修省之盛德至意,然有非聖人所以節宣保嗇之道也。人君之事天,猶子之事父母,而父母惟其疾之憂焉,惟殿下體天之心,而益自愼攝焉。思穆曰,向日臣等箚子,旣以誠之一字仰奏矣。大凡人主應天之道,莫如恐懼修省,而至於達宵露坐,則大有違於節宣保嗇之道矣。無論修省與保嗇,其以誠做去,則便是一致也。昨伏見減膳下敎,孰不仰戒懼修省之德,而退而省凡百事爲,則此皆由於如臣無似者,備位此職,無少仰贊,故天之所以降災者也。伏願如臣者,亟許斥退,而改卜賢德焉。上曰,向者亦已諭之矣,而今又如是辭巽,過矣。此實上下俱不能以誠做去之致也,惟在相勉而已。象奎曰,本院秋等所捧麝香二百六十七部內,産室廳待令及雲母膏·樻上淸心元·紫金丹臘藥所入,合爲三百六部五分三里六毫,不足之數爲三十九部五分三里六毫,依例令戶曹進排,何如?上曰,依爲之。出擧條民和讀自定之方中,止定之方中三章章七句。上曰,文義陳之。民和曰,此一章,可見衛文公遷都立國之規模制度。蓋衛在懿公之時,爲狄人之滅,而無中興之勢,今以簡兮北風等詩觀之,則賢者反處下位,而國人相與携歸,傷歎其禍亂之將迫,則此衛之所以竟亡者也。於是焉文公承旣墜之緖,率孑遺之民,布衣帛冠而務訓通惠,從之以敬勸授任之道,竟致季年三百乘富强之業,則文公中興之績,久遠之計甚盛矣。然要之則摠自末章所謂秉心塞淵中做出來者也。夫塞是實這意,淵是深之謂,而爲人主者,凡於天下事,每以塞淵二字,擧而措之,誠實而長遠之,則無論事之巨細洪纖,皆可以得其成矣。是以文公,雖非春秋時賢聖之君,而尙能秉心塞淵,以實心行實政,而竟致騋牝之多,亦至於三千之數焉,則豈不休哉?今我主上殿下,上承祖宗之業,下撫林蔥之衆,一日萬幾而勵精圖治,則臣固知塞淵二字,正爲今日之符要,而人主之心,又爲萬化之原,苟能一心之上,益加塞淵之工,而莅萬幾以誠實之道,熙百工以深遠之計,則衛之文公,奚獨專美於前也哉?臣伏見昨日傳敎,敬天之怒,而責躬之過,至於冒風露坐,聖候諐和,臣等不勝惶悶之忱,敢此冒昧奏達,惟殿下念哉念哉。上曰,下番陳之。儀泳曰,上番以塞淵二字陳之,甚好矣。蓋心之爲物,有體有用,其存養之工,固非一段,然究其要則莫如塞淵二字,塞者是眞實之理,充於中之謂也,淵者是深遠之道,發有源之謂也。秉是心以眞實之理,操是心以深遠之道,應事接物,而要不出乎塞淵二字,一動一靜,而亦不越於塞淵二字,則事事物物,朴實焉深遠焉,而其將心之所推,事無不成矣。然則塞淵二字,實是聖工之所當服膺者,而衛文公之能致中興之業者,亦由於是矣。雖然惟彼衛之文公,則稟質本好,自能秉心塞淵而已,未嘗於心上益加戒懼誠正等工夫,故終不過爲衛國中興之主矣。今言人主心上之工,則當如虞舜之允塞,成湯之廣淵而後,方可謂心學之極工,而至於庸·學所謂戒懼誠正之訓,固是做虞舜之允塞,造成湯之廣淵,這第一工夫也。且以文公之家謨言之,必如武公之瑟赫磋磨而後,庶可以致此心之誠實深遠這道理,而苟或此心之上,不着戒懼誠正,瑟赫磋磨等工夫,則雖欲塞淵,得乎?臣伏見昨日傳敎之下,辭旨懇惻,臣固知此發於聖心之警惕憂勤,而庶可以轉災爲祥。然臣之憂愛之忱,竊以爲,聖學緝熙之工,尙於秉心塞淵之上,不能無欠闕,故所以不能安心消災,而有此中夜冒風露坐之擧矣。伏願自今以後,聖心塞淵之上,益着戒懼誠正等工夫,以之代天工而順四時,則更安有仁天警告之災也哉?上曰,以塞淵二字,敷演陳之甚好,當留念矣。上曰,知事陳之。允大曰,此章之文義皆好,然末章秉心塞淵之說,尤爲第一文義,今以往聖言之。舜之所以爲大聖者,實由於溫恭允塞,湯之所以爲聖君者,亦由於齊聖廣淵焉,則塞淵二字,實是終古聖學之二字符也。然徒知塞淵之爲好這道理,而未嘗着工於塞淵上,則是不過懸空說話而已,其何益於聖工代天出治,消災致祥之道也哉?上曰,特進官陳之。溏曰,知事與上下番已悉陳之,小臣更無文義之可陳者也。上曰,參贊官陳之。義浩曰,知事與上下番,皆以塞淵二字,敷衍以陳,果好矣。夫衛文公,雖非稱道之君,然其能興復旣滅之國,而竟致富强之業者,實由於秉心之塞淵。夫農材之務訓,工商之通惠,敎學之敬勸,方能之任授,何莫非塞淵中推出來者耶?操吾心而誠實淵深,故有所爲而無所不成,此莫非以實心行實政之效也。臣竊瞷殿下,聖姿高明,淵深之德,廣大之度,根於中而自發於外,則臣固知淵深之德,殿下已有之矣。臣之學蔑識淺,更無仰勉者,然至於誠實之道,則殿下尙有所未盡足焉,臣不敢縷縷仰達,然誠實二字,實爲聖學之根柢,惟殿下就他塞字上,益加眞實之工焉。上曰,塞字上着工之說,尤好矣。上曰,定是何謂也?儀泳曰,定是二十八宿中一星,本是居北方之宿,而節屆十月,此星昏見,而正當南方之午位。夫十月農功旣訖時,可以營作宮室,故古之營作宮室者,必及此星之昏而正中,而仍爲營作之候,卽所謂營室星也。上曰,中何也?儀泳曰,中如昏中之中,蓋言營室星之正當午位也。上曰,作于楚宮之作字,何義也?民和曰,營作宮室之謂也。上曰,其地何地也?民和曰,其地卽楚邱之地,在於冀河之東也。上曰,旣言作于楚宮,而又言作于楚室,何也?儀泳曰,此欲其叶韻,而非別有深意者也。上曰,榛是何木也?儀泳曰,榛是山有榛之榛也,其實如栗,而可供籩實者也。上曰,栗是何木也?儀泳曰,卽今之栗木也。上曰,椅桐梓漆,皆何木也?民和曰,椅是實如梓,皮如桐者也,梓是疎理而色白者,如今之楸木者也,桐有白桐·赤桐·靑桐,而所可㓸而爲琴者,惟白桐也。上曰,爰伐琴瑟之伐字,何義也?儀泳曰,伐是㓸而作琴瑟之謂也。上曰,然則伐字下,當更着他字,以明伐以爲琴瑟之義,而此直言爰伐琴瑟,究其文義,不能屈曲,而此與豳風七月章所言,爰求柔桑之義,直釋而易曉者有異矣。民和曰,文法多有如此者也。上曰,虛是何城也?儀泳曰,虛是楚邱之有古城者也。蓋古墟之高可望者,而如左傳所謂晉侯登有莘虛之虛也。上曰,望楚與堂,何也?儀泳曰,楚是楚邱也,堂是楚邱之傍邑,而此蓋言文公立國之初相土之事也。上曰,景山與京何也?民和曰,景是測景,而以定宮室之方面者也,如周雅所謂旣景乃疆之景,而京是高邱之謂也。上曰,降觀于桑何也?民和曰,楚邱蓋在於冀河之東,兗州之境,其土景宜桑,而國君制民産之道,莫過於蠶桑,故所以降觀其楡桑之地也。上曰,卜云其吉之卜字何謂也?民和曰,古之建國者,必先相土地之宜,而從以稽之於卜筮,如所謂爰稽我龜之義也。上曰,終焉允臧何謂也?民和曰,旣相其宜,又稽卜筮,而竟叶其吉,故所以謂終焉允臧也。上曰,靈雨何雨也?儀泳曰,如時雨之雨也。上曰,倌人何也?民和曰,如今司僕之類,蓋人君出入之時,掌車馬者也。上曰,星言夙駕何謂也?儀泳曰,星言夙駕,言其瞻星而戒駕,往于桑田之謂也。上曰,非直也人此句何義也?儀泳曰,此蓋言非但人之秉心,有此塞淵也,亦有騋牝之多,至於三千之衆也。旣美其秉心之道,又歎其所畜之蕃庶,則此兩句之義,正好玩味也。上曰,騋牝三千此一句,蓋言畜馬之甚衆,以人物之序言之,當先言人後及物,而此句只言物何也?允大曰,馬是不過所畜之物,而旣言其甚衆,則其人物之盛,亦可以推知也。上曰,此與齊景公有馬千駟之義,當互看耶?民和曰,齊景之有馬千駟,只言富强而已,此章所言騋牝三千,蓋言文公秉心塞淵之效也。上曰,旣言其所畜之馬,則只言騋牝,何義也?民和曰,將言生息之蕃庶,故特言騋牝之甚衆,而牡馬之蕃,亦可以推知也。上曰,衛文公是誰之子,是誰之孫也?儀泳曰,文公是宣公之子,而武公之曾孫也。上曰,狄人是何敵也?民和曰,狄有白狄赤狄之類,而此狄卽在於北方之狄也。上曰,文公之必徙居於楚丘何也?民和曰,衛旣爲狄所滅,而齊桓公爲之城于楚丘,故文公乃遷都于此也。上曰,徙居則亡國庶可興復,而徙居之事,便是土木之役,則將遷之初,何以能營之也?民和曰,旣亡之國,不必以徙居而興復,然衛之文公,旣遷之後,竟致中興之業,則徙居亦不無助於中興之業也。至若徙居之事,實非土木之役,然且以土木之役言之,遷都之初,必先立其宮室而後,方可以次第措置其規模制度,則亦豈可無土木之役耶?上曰,此言營作宮室,與文王之經始靈臺而庶民子來,何如?儀泳曰,文王之經始靈臺而庶民之自來,是德化之使然,而此章所言營作宮室,只言徙都之初,立國之制度也。上曰,文公是何如君也,而能如是也?民和曰,文公固可謂當世之善君,而以章下註考之,其崇儉懋德,愛民出治之道,實多可觀者也。上曰,種木者必求用於十年之後,何也?民和曰,種木者固不可求用於一二年間,故必求用於十年之後者也。儀泳曰,此語出於太史公貨殖傳中,夫種木者,雖求用於十年之後,然必自今日爲始而後,方可求用於十年之後。是以鄒書亦曰,七年之病,求三年之艾。大凡天下之事,必自今日爲始,而可以求用於後日也。文公遷都之初,種椅桐榛栗等木者,亦此義也。殿下自今日以實心行實政,則亦豈無捷桴之實效也哉?集斗等辭退。命書傳敎曰,筵席事體,何如?而上注書以經筵座目外,混爲離座,殊欠筵體,當該注書,爲先汰去,令該府拿問嚴處。又命書傳敎曰,殿庭出入,本自嚴愼,今日上下番翰林趨蹌之際,殊欠磬折之儀,當該上下番翰林,一倂罷職。
上在昌德宮。停常參,只晝講。
本院啓曰,明日生進放榜相値,視事頉稟之意,敢啓。傳曰,知道。
又啓曰,行大司憲李冕膺在外,執義曺鳳振,掌令李泰淳·李泳夏呈辭,持平金圖遠·朴鳴和未署經,監察茶時之意,敢啓。傳曰,知道。
李永錫啓曰,藥房三提調持湯劑來待矣。傳曰,封入。
傳曰,再明日生進謝恩當親受,該房知悉。
以別兼春秋朴周壽再牌不進罷職傳旨,傳曰,許遞。
傳曰,別兼春秋未差之代,執義曺鳳振差下,卽爲牌招。
吏曹口傳政事,別兼春秋單曺鳳振。
以別兼春秋曺鳳振牌不進罷職傳旨,傳曰,只推。
本院啓曰,翰圈爲之事命下,而只有別兼春秋申在植,檢閱金陽淳二人,無以備員擧行。別兼春秋曺鳳振,旣有只推之命,更爲牌招,以爲會圈之地,何如?傳曰,允。本職許遞。
以咸鏡監司趙德潤狀啓,十月令薦新生文魚·生大口進上,過限已久,尙未封進,惶恐待罪事。傳曰,勿待罪事,回諭。
兵曹口傳政事,副司果單曺鳳振。
本院,以弘文館言啓曰,副校理權烒,修撰尹尙圭,卽爲牌招,何如?傳曰,允。以副校理權烒,修撰尹尙圭牌不進,依承傳罷職。
本院,以吏曹言啓曰,文科覆試時,典禮考講二所試官韓用儀時無職名,令該曹口傳付軍職,何如?傳曰,允。
兵曹口傳政事,副司果單韓用儀。
本院,以吏曹言啓曰,右通禮任㸁,成均館典籍尹尙烈,俱以病難供職,呈狀乞遞,竝改差,何如?傳曰,允。
又以兵曹言啓曰,監試覆試時,攔入幼學方周叔,依律文,豐川府水軍充定之意,敢啓。傳曰,知道。
又以禮曹言啓曰,郊壇四孟朔,遣禮郞看審有無頉草記事,曾有定式矣。發遣郞廳,南郊南壇·東郊先農壇·先蠶壇·南郊雩祀壇·北郊祈雨壇·南郊馬祖壇·南郊漢江壇·司寒壇·北郊厲祭壇,次第看審,則南壇·先農壇·先蠶壇·祈雨壇·馬祖壇·漢江壇·厲壇壇上及四面紅箭門墻垣階砌,俱爲無頉,而雩祀壇西邊紅箭門柱根塗灰,司寒壇東北邊紅箭門柱根塗灰竝剝落,卽爲修改事,分付該監,而此後看護等節,另加申飭之意,敢啓。傳曰,知道。
又以備邊司言啓曰,頃因北道慰諭宣傳官書啓,被災五邑拯救奠接之方,令道臣論理登聞之意,覆啓行會矣。卽見咸鏡監司趙德潤狀啓,則備陳五邑被災之狀,仍以爲,川浦落之地,雖十年後,更不得起墾,水沈陳之處,一二年後,猶可還起,只於今秋給災,向後年分槪狀,當以兩名色區別懸註,而至於還上停退,就五邑中,尤甚社尤甚里三分一,尤甚社之次里,之次社尤甚里四分一,尤甚社稍實里,之次社之次里,稍實社尤甚里五分一,之次社稍實里,稍實社之次里六分一,稍實社稍實里七分一,特許停退。其中四窮無依之民,不可無從便救急,依己酉乙卯例,本道所在私賑穀中,折米四千石劃給,自備月課穀,亦依已例,自今八月,限明年六月,勿爲會錄,移補救急,德源原還不足,以近邑稍優者,參酌移劃,而外此尤甚長津等四邑田畓,不得不從實執災,減摠磨勘,當納新還,一依南關五邑例,區別社里分數停退事,竝請令廟堂稟旨分付矣。被災五邑之新還停退,道臣之分里分社分等分排,必有所十分裁酌於深淺緩急之間者,依所請許施。長津等四邑穡事民情,殆無異於五邑,分數停還之請,似非過語,依五邑例,一體依施。田畓減摠,事體不輕,不可以當年被災,輒爲減摠,置之。至於五邑之尤甚里社中最無依之民,無論私賑與救急,不可不及時賙恤,而所請穀物,則抄飢前無以梗定石數穀物,則從便推移,先期分排,而容入多寡,待飢口抄定之後,更爲登聞。德源原還不足條,以附近稍優處,許令移劃,何如?傳曰,允。
又以備邊司言啓曰,卽見平安監司李晩秀報本司辭緣,則以爲,三登等四邑鎭,俱以之次或尤甚,民情遑汲。今春城餉加分條,三登小米六百石,江東折米一千六百七石零,竝捧留本倉,待明春分還,俾除遠輸之弊,碧潼昨年停捧條舊逋折米二千五百三十二石零,幕嶺鎭舊還當捧條折米七十二石零,亦許停捧爲辭矣。城餉之捧留各邑,已許於慈母城餉,舊還舊逋之遇歉許停,果是昨年已例,竝依所報施行,何如?傳曰,允。
又以備邊司言啓曰,卽見黃海監司洪羲臣狀啓,則以爲,本道分等回啓關中訓局砲保布三分一,各軍門身布折半代錢之意,有所區別分數,而第瑞興·遂安·谷山·新溪·文化·長淵等邑,年歉之中,加以綿歉,其所責布,如龜括毛,上項六邑各軍門及訓局納身軍布之本還分數條特許代錢收捧事,請令廟堂稟旨分付矣。本道布代錢之請,至再至三者,可見綿歉最甚,民情切悶。瑞興等六邑各軍門訓局納身軍布之分數許代者,依所請以純錢收捧之意,許施,何如?傳曰,允。
又以備邊司言啓曰,卽見公忠監司金蓍根狀啓,則以爲,新舊災摠合爲一萬八千九百八十四結九十四負二束,事目災一千五百結外,不足災一萬七千四百八十四結九十四負二束,特令加劃事,請令廟堂稟旨分付矣。本道穡事,已悉於分等啓聞,而今此請災爲一萬七千四百八十餘結矣。以其分等,較此請災,則雖知其極有斟量,而以今年分等,較本道元結,則災居三分之一者,終不無過多之歎,以八千五百結,特許加劃,與事目所下一千五百結,以爲一一均排之地,何如?傳曰,允。
庚午十月二十九日,上御誠正閣。晝講入侍時,同知事李好敏,特進官閔耆顯,參贊官申光軾,侍讀官洪命周,檢討官洪儀泳,假注書姜必魯,別兼春秋申在植,記事官金陽淳,各持詩傳第二卷,武臣崔命健,以次進伏訖。命周讀自蝃蝀在東,止相鼠三章。上曰,文義陳之。命周曰,此章,文公中興之後,衛之舊染汚俗,猶有未盡,乃有此大無信之女,故詩人以蝃蝀比之。夫蝃蝀卽陰陽不和之氣也,陰陽不和,則天地之氣隨而不順,潛伏之時,或有發散之象,收藏之節,亦有震動之異矣。故曰君心和則天地之氣應,以君心之和,天地之氣應與不應,有難的知,而帝舜之時,有景星慶雲,成王之世,無烈風淫雨,則此是已驗之迹,而君心和而天地之氣應之者,儘不虛矣。今我殿下事天之誠,則朝乾夕惕,無一息之間斷,爲學之工,則毫分縷柝,無一字之放過,宜乎天休滋至,吉祥鼎輳,而日前雷異,實是意慮之外也。當此無陽之月,一猶爲災,矧可再乎?聖心警惕,減膳而責躬,冒風而露坐,至有玉候之諐和,臣等之心,固萬萬焦灼,而第其遇災修省之聖意,則足以感神明而孚臣隣,孰不欽仰攢頌也?月初求言傳敎,首尾數十百言,以誠敬二字,爲一篇宗旨,今番堂箚批旨,又以予豈不誠而然哉?予豈不誠而然哉?重言復言。夫誠者,天地之道也,聖人之極工也,固非易言者,而聖敎每以誠字自許者,恐與成湯六事自責之意不同,而似不無自足之嫌矣。聖學之已臻於誠明,左右臣僚,固已依俙仰度,而至於在外疎遠之蹤,或疑聖敎中云云,似有自足之意,則豈非爲聖德之累耶?繼伏見猶恐未盡誠之敎,大哉王言,此敎可以至於誠明之域矣。先儒之言曰,百尺竿頭,更進一步,百尺之竿,豈有更進之道?而猶思更進一步,則豈非聖而益聖之道乎?伏願聖明,每以聖敎中,猶恐未盡誠一句語,爲着工之方,上而事天之誠,下而圖治之誠,恒憂其不足,則災沴自消,休瑞常至矣。惟殿下念哉。上曰,下番陳之。儀泳曰,衛文公中興之事,昨日經筵已陳之,而至於此二章,可見其喪亂之餘,尙能創國,其孑遺餘民,保有性命,則已是不易得之事,而惜乎,其猶有舊日淫穢之俗,間有男女無信無禮之事也,此詩人之或比於蝃蝀,或比於鼠,然辭旨嚴切,胥相鑑戒,此衛之所以竟能中興者也。且以二章所謂大無信也,不知命也,人而無禮等語觀之,其勸懲感發之意,自發於言外。夫信者,以實之謂也,禮者,節文之謂,而以是信而節文,此許多事務,則國焉有不治者也?至於命者,是天所賦人所受之物,而至於百千萬彙,莫不稟是命,然命字之義,至精至微,固難形容。故孔夫子亦嘗罕言之,而惟彼衛人,猶有不知命之說。夫命有天命之命,命有命分之命,而此詩所言不知命者,卽不知命分之謂也。不知命分而無信無禮無儀,則其將喪其所得乎天,而於是焉好惡愛憎,皆不得其正,此詩人所以疾之甚而謂之胡不遄死者也。夫好惡,是人情之當然,而苟不得其正,則此乃心術之病,而好而非好也,惡而非惡也,必如向來聖敎中靈臺澄然而後,方可以好惡得其正,而惟戒懼誠正上用工者能之矣。臣之學蔑識淺,固不可仰度殿下有誠正之宿工,然向日聖敎之下,臣與其時臣僚,攢頌而相謂曰,此不但大哉王言而已,實爲千古帝王心學之要符也。夫靈臺澄然,好惡有迹,而當好者好之,當惡者惡之,則紀綱法令,自當整齊肅嚴,而實維我東國无疆之休也。上曰,好惡二字,敷演以奏,甚好,當留念矣。上曰,知事陳之。好敏曰,此詩兩章,相爲表裏,上章言信字,下章言禮字,而信與禮皆是天之所與乎人者也。殿下鑑戒此無信無禮之言,凡於日用之動靜語默,事務之巨細洪纖,信以實之,禮以品節,則治化政敎,奚但如衛文公之只成富强之業而已哉?上曰,特進官陳之。耆顯曰,蝃蝀是天地陰慝之氣,而今言人莫敢指,則是知陰陽之氣,不當交而交者也。向日雷電,發於純陰之月,仁天告警,人心騷擾,小雅所謂燁燁轟轟,不寧不令者,不幸近之,而正如蝃蝀之陰陽之氣,不當交而交者也。今以小雅考之,則時値衰亂之極,宜其天之降災,而顧今聖明在上,治敎方隆,則不宜有此雷電之變,而月前之荐至,何哉?臣伏聞古語曰,天之降災,是人之自召。臣伏見今日士氣壞喪而科弊淆漓,民俗奢靡而錦繡橫行,賞罰不明而法令紊亂,許多諸弊,不可盡擧,則臣固知此乃召災者也。惟殿下克念道率之方,使八域之民,咸知其稟性於天,而有信焉有禮焉有儀有止焉,則百萬生靈,咸囿於仁化之中,而箕範所謂保極錫福,蕩蕩平平之道,庶可見於今日矣。上曰,參贊官陳之。光軾曰,知事與上下番已悉陳之,小臣別無更陳者。然今以兩章考之,則無信無禮等語,尤所鑑戒者也。殿下値此仁天警告之時,體此信禮之德,而推而出治,則更安有雷電之災也哉?上曰,獸有許多,而必以鼠取喩何也?且體則取比於禮,齒則取比於止,皮則取比於儀者何也?命周曰,鼠是物中之最賤者,故以鼠取比於無禮無止無儀之人,而至於禮與體之取比者,以字樣看之,體與禮字,俱從豐字,詩人多以字樣之相似取比,而且體與禮字,本自合稱者也。至於齒者,口之城郭,而有止物之義,且從止從口爲齒字,故取比於止。至於皮則鼠之有皮,如人之有儀,故以是取比也。儀泳曰,大抵詩傳之旨,後人固多難知。今不必逐字究義,然以表裏言之,皮在外者也,齒在中者也,體擧全體而言也,則此詩之初以皮字取喩,中以齒字取喩,終以體字取喩者,眞所謂一節深一節,而欲其表裏如一之義也。進御加減太和湯自今日一貼式煎入事。出榻敎
上在昌德宮。停常參·經筵。
藥房都提調金思穆,提調沈象奎,副提調李永錫啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,〈何如?〉惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿口傳問安。答曰,知道。惠慶宮·嘉順宮口傳問安。答曰,知悉。
本院啓曰,明日景慕宮冬享大祭齋戒相値,視事頉稟之意,敢啓。傳曰,知道。
又啓曰,備邊司郞廳來言,今日賓廳日次,而生進放榜相値,不得來會云矣,敢啓。傳曰,知道。
傳曰,禮房承旨馳詣宗廟·景慕宮,奉審摘奸以來。
李永錫啓曰,藥房三提調持湯劑來待矣。傳曰,封入。
本院啓曰,卽者別兼春秋曺鳳振,謂以僚議不合,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招,以爲會圈之地,何如?傳曰,允。
又啓曰,卽者別兼春秋申在植,檢閱金陽淳,以僚員徑出,謂有私義,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招,以爲會圈之地,何如?傳曰,允。
傳曰,明日生進謝恩親受處所,以涵仁亭爲之。
以別兼春秋曺鳳振·申在植,檢閱金陽淳牌不進罷職傳旨,傳曰,只推。
傳曰,發遣吏郞,諸執事淸齋與否,摘奸以來。
本院,以吏曹言啓曰,明日生進謝恩親受時,協律郞當爲進參,而掌樂正洪大浩在外,無以進參,改差,其代口傳擬入,何如?傳曰,知道。
吏曹口傳政事,以朴宗琦爲掌樂正。
本院,以內醫院都提調意啓曰,年例各殿進上臘藥所入牛黃及麝香,依例進排事,分付,何如?傳曰,允。
本院,以兵曹言啓曰,宣傳官李英植方帶羽林將,職務相妨,羽林將之任,改差,何如?傳曰,允。
又以御營廳言啓曰,惠化門南邊頹城,改築處女墻,今已畢築之意,敢啓。傳曰,知道。
上在昌德宮。停常參·經筵。
申光軾啓曰,明日常參·經筵,取稟。傳曰,只晝講。
洪羲俊啓曰,來初五日朝參日次矣,敢稟。傳曰,停。
洪羲俊啓曰,行大司憲李勉膺在外,執義未差,掌令李泰淳·李泳夏呈辭,持平金圖遠·朴鳴和未署經,監察茶時之意,敢啓。傳曰,知道。
傳于申光軾曰,禮房承旨,馳詣景慕宮,奉審摘奸以來。
李永錫啓曰,藥房三提調,持湯劑來待矣。傳曰,封入。
以別兼春秋曺鳳振·申在植,檢閱金陽淳再牌不進罷職傳旨,傳于申光軾曰,只推。
申光軾啓曰,翰圈爲之事,命下已至多日,尙未擧行,事甚未安。別兼春秋曺鳳振·申在植,檢閱金陽淳,旣有只推之命,竝更牌招,以爲會圈之地,何如?傳曰,允。
以別兼春秋曺鳳振·申在植,檢閱金陽淳牌不進罷職傳旨,傳于申光軾曰,只推。
申光軾啓曰,翰圈爲之事,命下已至多日,連違召命,不卽擧行,事體所在,誠極未安。別兼春秋曺鳳振·申在植,檢閱金陽淳,旣有只推之命,竝更牌招,以爲會圈之地,何如?傳曰,允。
兵曹口傳政事,五衛將單李孟玄。
禮曹,冬至朝賀時應行節目,參考前例,磨鍊擧行,何如?判付啓,權停爲良爲敎。
申光軾,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
申溆,以忠勳府言啓曰,本府書寫忠義衛金應斗瓜滿,代嫡長忠義衛韓用大差下,依例以假郞廳稱號,何如?傳曰,允。
洪羲俊,以右邊捕盜廳言啓曰,本廳從事官李周豐,身病猝重,勢難察任,改差,何如?傳曰,允。
庚午十一月初一日辰時,上御涵仁亭。生進謝恩親受入侍時,行都承旨洪義浩,左副承旨趙鐘永,右副承旨申溆,同副承旨洪羲俊,假注書姜必魯·李永祚,記注官金初爕·洪宅柱,檢校直提學朴宗慶,直閣徐俊輔,待敎李光文以次進伏訖。上曰,後陪人皆令隨入,而承史閣臣中,如有應爲後陪人,亦爲下殿同參,可也。義浩·鐘永·溆·宗慶,皆以應爲後陪人,承命下去。上命生東進西,整齊行禮。贊儀唱四拜,生進及後陪人行四拜禮訖。義浩等還入進伏。上曰,生進各一人式進前奏姓名,可也。進士鄭基直,生員鄭旻載等,各分東北,一人式進前奏姓名,次次退去訖。上命書傳敎曰,新榜生員李孟玄,年踰八十云,五衛將口傳單付事,分付該曹。左承旨李永錫,藥房問安後,入來進伏。上曰,新榜中,更無老人乎?義浩曰,更無矣。上曰,今番生進,盡爲入來乎?義浩曰,生進中,未參者三人,而一人遭故,一人遭服制,一人出榜前先爲下鄕,未來云矣。宗慶曰,今朔爲始,當爲儲窠,而若出郡守以上窠,則京職中,可擬之人,每患苟艱,雖非啓請邑,限都政前,以限滿守令,勿拘純望,通瀜備擬,以爲次次遷轉之地,而雖値口傳政事之時,一體擧行,已成近例,今亦依此爲之,何如?上曰,依爲之。出擧條上命史官先退。又命退,諸臣以次退出。
上在昌德宮。停常參,只晝講。
洪羲俊啓曰,行大司憲李冕膺在外,執義未差,掌令李泰淳·李泳夏呈辭,持平金圖遠·朴鳴和未署經,監察茶時之意,敢啓。傳曰,知道。
申光軾啓曰,明日常參·經筵,取稟。傳曰,只夕講。
李永錫啓曰,藥房三提調,持湯劑來待矣。傳曰,封入。
申光軾啓曰,卽者禮曹郞廳來言,今此式年文科覆試講經試官,明日本曹堂上,當爲備員擬入,而判書未差,次堂例不得擧行云。禮曹判書未差之代,政官牌招開政差出,待下批仍卽牌招,以爲備員擧行之地,何如?傳曰,敍用仍任實職,牌招擧行。
吏曹口傳政事,禮曹判書單朴宗來。
以別兼春秋曺鳳振·申在植,檢閱金陽淳再牌不進罷職傳旨,傳于申光軾曰,只推,更爲牌招。
以別兼春秋曺鳳振·申在植,檢閱金陽淳牌不進罷職傳旨,傳于申光軾曰,只推,飭敎已施,前翰林分揀敍用,前職牌招入直,翰圈置之。
洪羲俊,以訓鍊都監言啓曰,本局把摠柳聖台,身病甚重,勢難察任,改差,何如?傳曰,允。
洪羲俊,以禁衛營言啓曰,集賢門入直御營廳軍,以本營京中哨官,今十一月初三日,依例替代入直之意,敢啓。傳曰,知道。
洪羲俊,以禁衛營言啓曰,本營千摠趙命鎭,身病猝重,勢難察任,改差,何如?傳曰,允。
禮曹判書朴宗來疏曰,伏以邦休荐臻,坤殿順娩,二七已過,玉候萬康,忭賀之忱,小大攸同。仍伏念臣之待罪春曹,月已屢矣,才疎而任重,年邁而識昏,隨處生疣,無往非罪,其所僨事,早晩無幸,果然至於今番,而臣之溺職之罪,益無所逃矣。噫,上天申警,聖心憂惕,中夜露坐,明敎誕宣,至有減膳之擧,凡此在廷,孰不感激顒祝,以圖一分對揚之誠?況在掌禮之地,尤宜詳審,而乃反昏不事事,自致僨誤,薄罷末勘,匪罪伊榮。臣方仰感俯怵,縮伏訟愆,不意仍職之命,繼有牌招之擧,在臣義分固當竭蹶趨膺,以伸叩謝,而新榮雖重,舊辜亦大,臣豈敢徒慕恩寵,自謂已經薄勘,而揚揚冒赴,自同無故者哉?左右思量,承膺無路,坐犯違傲,冒陳辭本。伏乞聖慈,俯垂諒察,特許鐫免,以安微分,仍治臣罪,以肅朝綱,千萬幸甚。臣無任云云。答曰,省疏具悉。卿其勿辭行公。
庚午十一月初二日午時,上御誠正閣。晝講入侍時,同知事鄭尙愚,持詩傳第二卷,特進官李肇源,持詩傳第二卷,參贊官申溆,持詩傳第二卷,侍讀官趙民和,持詩傳第二卷,檢討官洪儀泳,持詩傳第二卷,假注書李永祚,持詩傳第二卷,記注官金初爕,持詩傳第二卷,記注官洪宅柱,持詩傳第二卷,武臣行副護軍安從厚以次進伏訖。上開卷讀前受音一遍訖,仍命奏新受音。民和讀自孑孑干旄,止章六句。上曰,釋義以奏。民和解釋章句以奏。上讀新受音一遍訖,仍敎曰,文義陳之。民和曰,此章卽衛文求賢之事,而時人嘆美之意也。夫人材之用與不用,國家之治與不治係焉,故先儒以爲簡兮四章,衛所以敗,干旄三章,衛所以興。夫尊賢者,人君之先務也,以成湯之聖,而莘野鼎俎,三聘是勤,以文王之聖,而渭濱風雲,一車同歸,著于易而有戔帛之禮,咏于雅而有皎駒之什。蓋人君以渺然一身,臨乎億兆之上,勢不可獨運,則安得不旁求俊彦,與之共亮天工也哉?今以我朝言之,山林之在於庭列者,有二三人矣。殿下每以好爵縻之,恩禮敦諭,幾年于玆,而尙無實效者何也?大抵草野之賢,用其言試其材,然後庶可有獻替裨補之益,若徒事文具,全無聽用,則在下者,徒有不安之心,而在上者,亦無好賢之實矣。今日朝廷,不免有此弊,在野之士,安有聞風興起之道乎?語曰,十室之邑,必有忠信,環海東數千里地,不求則已,求之則豈無人乎?求之亦以誠,用之亦以誠,方可謂求賢之道,惟殿下體念焉。上曰,當留念矣。上曰,下番陳之。儀泳曰,衛之敗亂久矣,以前篇簡兮北門等章觀之,可見其賢人退處,國與之偕衰,而及乎文公之世,篤意更化,延訪賢者,至著於詩人咏嘆之際,則文公中興之業,安知不本於干旄一章乎?試以一章之旨觀之,初章曰,紕之四之,何以畀之。二章曰,組之五之,何以予之。三章曰,祝之六之,何以告之。自四至六,恩禮漸加,而曰畀曰告,其意愈輕,則其好賢之心,何如也?當時賢者,雖不可知,而上有好賢,賢者自至,則當日干旄之賢,安知非前日簡兮伶人北門大夫之流耶?此章之旨,不過求賢之事,則其言之用與不用,雖不可知,而蝃蝀相鼠之疾惡,旣如彼,則以其好賢之誠,必其言之能用,推可知也。其後春秋二百四十年之間,能保其國者,惟衛而已,則此可見好賢之效也。臣惶恐以爲,求賢之道,不過用其言而試其材。書曰,惟后非賢不乂。程子曰,天地不相遇,則萬物不生,君臣不相遇,則利澤不下,聖賢不相遇,則功業不成。夫衛者,衰亂之國,今日昇平之世,豈可以此比方,而其著於實效者,反不如衛,此無他,殿下不能行之之故也。臣每以漆室之憂,區區仰料者,不過三事,殿下以爲祖宗餘澤,邦內乂安,更無事於汲汲求賢歟?抑以爲世降俗渝,人材尠少,無有如衛之賢者歟?抑以爲將待學問漸進德業益就,然後方可擇賢歟?何伈伈泄泄,一無見效也?此臣所以抑鬱,而不能已也。試以作室喩之,衛則蓬蒿草屋,將至於廣廈千間,今則棟梁非不美矣,階陛非不堅矣,而積年荒廢,反不如蓬蒿草屋之爲愈也。如欲求賢而用之,則非但巖穴隱處之士而已,在廷臣僚,莫非喬木世臣,乃祖乃父,與同休戚。殿下若就其中而採擇之,則亦不無千慮一得之可以裨助於聖德也。臣之前後侍講,四十餘次,至於章疏筵奏之間,累次陳列,不過如此。殿下果能採擇輿情,簡拔賢良,則一事有一效,二事有二效矣,豈不美哉?以殿下之聰明睿智,何有於衛文之事,而猶患求賢之未至者,亦有由焉。蓋衛文,當衰亂之後,如飢者易爲食,殿下當昇平之世,如八珍不下箸。古語曰,談龍不如喫猪,此言誠然矣。且子夏曰,博學而篤志,切問而近思。夫近思之方,莫如求賢,用賢之道,莫如篤志。誠願殿下,反覆此章之旨,體而行之。千萬千萬。上曰,所陳甚好矣。上曰,同知事陳之。尙愚曰,衛大夫,乘車馬備旟旐以延賢者,卿大夫之好賢如此,則其君可知,儒臣所奏誠好矣。夫人之賢邪,難於辨別,而不肖者在位,則賢者在外。故人君彰善癉惡之政,不可不務也。奈何今日,涇·渭混淆,塵玉相雜,賢者雖或進用,而不能見實效,不肖者雖或退斥,而不能癉風聲,殿下臨御十載,在廷臣僚之賢愚材拙,想已瞭然於淵鑑之中,而辨別用捨之際,淑慝不著,勤慢互掩,若是而求賢,賢者必不來矣。惟殿下,以辨別淑慝之道,十分留念焉。上曰,所陳甚好矣。上曰,特進官陳之。肇源曰,上下番所奏甚好,別無更陳者矣。上曰,參贊官陳之。溆曰,臣亦無更陳者矣。上曰,當日詩人,無不知求賢,何以則今日朝廷,亦如是乎?民和曰,衛文,當一國僨敗之餘,有一心求賢之誠,其禮數之盛,雖以有周之盛時,亦不過此。衛文猶然,矧乎以殿下之聖,何患不能乎?此非高遠難行之事也,惟在體而行之之如何耳。儀泳曰,聖敎中,何以則如此之語,實臣民之福也。臣竊以爲格致之道,非他,見人之善,思與之齊,乃是轉入格致路頭也。試以何以則如此五字,反覆不忘,則許多事業,皆從此中出也。上曰,衛文何如人也?儀泳曰,衛文誠不易得之資,以前章塞淵二字觀之,可知其爲眞實人也。程子曰,詩人皆有學問,衛文雖無如切如磋之工,而已有瑟兮僴兮之質,若加以學問,則功業不止於是矣。且以春秋考之,吳季札,嘆衛之多君子,蓋文公,以塞淵之心治之,故其後賢才之輩出如是也。民和曰,衛文勤儉誠實人也,勤儉誠實四字,乃人君之美德也。上曰,此言何以畀之,何也?賢者眞無以答其禮意之勤乎?民和曰,何以畀之,乃傍觀嘆美之言,非謂賢者無可答之道也。上曰,大夫何以見賢?民和曰,爲國求賢,人臣之職也。上曰,是衛文使爲之乎?民和曰,無可考矣。上曰,紕組是大夫之儀乎?儀泳曰,旄是大夫之旗,故推此而知,夫旄者,都鄙大夫,所以居則勸農,行則樹旗者也。民和曰,大抵亂亡之餘,創見威儀之盛,故嘆美之也。上命掩卷。上曰,昨日翰圈,胡不爲之?溆曰,以僚議不合云矣。上曰,昨日啓辭何言也?溆曰,以僚議不合爲啓矣。上曰,別兼春秋中有相避而然耶?溆曰,別無相避矣。上曰,僚議不合之故,詳知以奏,爲先嚴加申飭,從速會圈,可也。上命史官就座。上曰,史官所遺紙片,收去可也。賤臣趨入袖出。上曰,奏姓名。賤臣奏姓名。上曰,年幾何?賤臣曰,十九矣。上命經筵先退,尙愚等退出。又命退,承史以次退出。
上在昌德宮。停常參,只夕講。
中宮殿,解娩三七,大殿·王大妃殿·惠慶宮·嘉順宮,內閣·政院·玉堂口傳問安。答曰,知道。中宮殿,內閣·政院·玉堂單子問安。答曰,知道。
藥房都提調金思穆,提調沈象奎,副提調李永錫啓曰,伏未審日間,聖體若何?日屆三七,中宮殿氣候,一向康安,臣等益不勝歡欣慶抃之忱,敢來問安。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。元子宮。答曰,知悉。
洪義浩啓曰,明日常參·經筵,敢稟。傳曰,只晝講。
申溆啓曰,行大司憲李勉膺在外,執義未差,掌令李泰淳·李泳夏呈辭,持平金圖遠·朴鳴和未署經,監察茶時之意,敢啓。傳曰,知道。
李永錫啓曰,藥房三提調,持湯劑來待矣。傳曰,封入。
傳于申溆曰,統制使留待。
傳于申溆曰,統制使入侍。
備忘記,統制使吳載光下直,長弓一張,長箭一部,片箭一部,筒兒一箇賜給。
洪義浩啓曰,假注書姜必魯,身病猝重,勢難察任,今姑改差,何如?傳曰,允。
姜必魯改差,代以金周默爲假注書。
洪義浩,以禮曹言啓曰,今此庚午式年文科覆試講經試官,當爲磨鍊,而二品以上與堂上,無故可擬之人乏少,依近例以堂上官,通瀜擬入,何如?傳曰,允。
申溆,以兵曹言啓曰,今此庚午式年武科覆試試官望,磨鍊以入,而當品中可擬之人乏少,曾經堂上兵使,竝擬以入之意,敢啓。傳曰,知道。
洪義浩啓曰,今此式年文武科覆試監試官望單子,當爲修正以入,而行大司憲李勉膺,司諫權晙在外,持平金圖遠·朴鳴和,正言李墷未署經,大司諫·執義·獻納·正言一員未差,無以備員受點,何以爲之?而未差之代,政官牌招開政差出,以爲備員擧行之地,何如?傳曰,允。竝許遞。
申溆,以兵曹言啓曰,忠翊衛將諸景彧,除授在外,過限未上來,依法典改差,何如?傳曰,允。
有政。吏批,判書朴宗慶進,參判李肇源牌不進,參議李羲甲進,行都承旨洪義浩進。以李直輔爲大司憲,朴宗正爲大司諫,尹久東爲執義,李東冕爲司諫,金載一·金益鉉爲持平,金學淳爲獻納,朴宗璜·柳鼎養爲正言,鄭元容爲校理,權晙爲副校理,李東煥爲修撰,鄭尙愚爲兵曹參判,朴宗來爲典醫提調,南鼎來爲刑曹正郞,李元八爲右通禮,李英玉爲工曹佐郞,金永年爲濟用判官,金炳翼爲章陵參奉,朴晩壽爲金城縣令。承文提調二十四單,曺允大·韓晩裕·金羲淳·趙得永·金啓洛·李冕膺·朴宗慶·閔耆顯·金在昌·鄭尙愚·李肇源·洪義浩·林漢浩·金銑·韓致應·洪奭周·宋祥濂·李文會·李存秀·趙萬元·柳相祚·李好敏·金魯敬·閔命赫。兼持平單金學淳·申在植。已上京試官減下。
兵批,判書李勉兢進,參判鄭尙愚病,參議鄭景祚入直,參知鄭東榦受由在外,同副承旨洪羲俊進。以沈能建爲都摠管,金魯敬·兪漢謨爲副摠管,李榏爲羽林將,孫昌軫爲忠翊將,李馥秀·李實爲訓鍊主簿,金漢權爲龜山僉使,金鐘軾爲月串僉使,金士元爲金城別將,知事單玄義詢,僉知單南錫九,大護軍李冕膺,護軍閔命赫,副護軍尹益烈,副司直權晙·金·金圖遠·朴鳴和,副司果李墷·尹應大·姜浚欽·鄭元容竝單付,及第閔時榮今加折衝加資事,復啓判下。
洪義浩啓曰,今此文科覆試一所試官金羲淳·朴崙壽,二所試官曺允大·韓晩裕·金履度·李肇源·李文會·李永老·尹鼎烈,參試官李惟命·鄭魯榮·林景鎭牌不進,尹久東在外,無以備員受點。金羲淳·曺允大疏批未下,朴崙壽·韓晩裕·金履度·李肇源·李文會竝更牌招,李永老·尹鼎烈·李惟命·鄭魯榮·林景鎭·尹久東,令該曹更爲擬入,何如?傳曰,允。
申溆啓曰,今此武科覆試一所試官李文會·韓致應,二所試官宋祥濂牌不進,李庚運,參試官李魯集·韓翼鎭在外,無以備員受點。李文會·韓致應·宋祥濂竝更牌招,李庚運·李魯集·韓翼鎭,令該曹更爲擬入,何如?傳曰,允。
申溆啓曰,今此文科覆試講經二所試官韓晩裕·金履度·李肇源·李文會再牌不進,趙尙鎭牌不進,無以備員受點。韓晩裕·金履度·李肇源·李文會,所當竝爲更請牌招,而係是一日三牌,何以爲之,而趙尙鎭更爲牌招,何如?傳曰,竝更爲擬入。
以文一所試官金相休,二所試官李永老·尹鼎烈,參試官李惟命·林景鎭·鄭魯榮牌不進罷職傳旨,傳于申溆曰,只推。
傳于申溆曰,有國莫過於紀綱,則紀綱掃地,何足論哉?今日明經科文武試官,竝連事違召,雖未知何爲然也,而半夜酬應,尙未交睫,試官則偃然在家,有若自傲者然。然則因試故,終夜勞苦乎?禮使有不可暇論,先扶迫切之頹綱。今日文武科違召試官,竝削職,下義禁府推考,在院承旨中該房,施以罷職之典,姑先示寒心之意。
申溆啓曰,今此文武科覆試監試官望單子,當爲修正以入,而行大司憲李直輔,執義尹久東,持平金益鉉,司諫李東冕在外,大司諫朴宗正牌不進,正言朴宗璜未署經,掌令李泳夏家在城外,無以備員受點,何以爲之?敢稟。傳曰,竝許遞,前望單子入之,待下批牌招,進去監試。
臺諫前望單子入之,大司諫鄭觀綏,司諫呂東植,正言李基崇,執義李勉求,掌令洪命周,持平洪儀泳落點。
傳于申溆曰,朴崙壽大司憲除授。
以文一所試官望筒,傳于申溆曰,錦豐君朴崙壽敍用。
申溆啓曰,新除授司諫呂東植,方在解由未出中,何以爲之?敢稟。傳曰,勿拘。
申溆啓曰,臣與同副承旨洪羲俊伴直矣,纔已罷職出去,伴直無人。左副承旨趙鍾永受由在外,行右承旨申光軾式暇,行左承旨李永錫所當牌招,而拘於廳規,不得請牌。何以爲之?敢稟。傳曰,牌招。
洪義浩,以禮曹言啓曰,今此庚午式年文科覆試講經一所參試官望中,右通禮任㸁,纔已呈遞,而職名誤爲書入,臣等不勝惶恐。原單子中付標以入,而任㸁時無職名,卽令該曹口傳付軍職,何如?傳曰,允。
兵曹口傳政事,副司果單任㸁。
洪義浩,以禮曹言啓曰,己酉二月,因備局節目,大小科陳試人,草記許赴事,定式矣。辛酉式年文科初試入格幼學柳玄文,甲子式年文科初試入格幼學李廷曄,乙丑年通讀入格幼學朴民翰·白時亨,丁卯式年文科初試入格幼學咸擧賢·孫宇亨·玄鎭商·李東兢·朴華鎭·徐璟淳·楊東源·申履祿·趙在恒·柳相錫·徐行直·洪圭桓·曺彦明,俱以應頉陳試,故取考各人等公文,則明白無疑,而遭艱及朞服未葬人,竝許陳試,法典所載,今此式年文科覆試講經,一竝許赴之意,敢啓。傳曰,知道。
洪義浩,以禮曹言啓曰,今此式年文科覆試講經一所,設場於本曹矣。上直郞廳,依例朝房直宿之意,敢啓。傳曰,知道。
李永錫,以備邊司言啓曰,今此通信使一行人員,參考前例及今番講定酌量省減別單書入,依此擧行之意,分付各該司及該道,何如?傳曰,允。
李永錫,以備邊司言啓曰,卽見慶尙監司金會淵災實分等狀啓,則金海等十六邑,置之尤甚,咸安等二十二邑,置之之次,靑松等三十三邑,置之稍實,仍以爲事目災二千五百結外,不足災一萬一千九百二十七結十負一束,特許加劃,後錄諸條,竝請令廟堂稟旨分付矣。其一,山倉軍餉,尤甚之次邑限折半,仍留平倉事也。其一,尤甚之次邑昨年停退穀,姑令仍停事也。其一,固城·高靈·安骨等邑鎭,限年分捧條,特令停捧事也。其一,聞慶還多,一邑痼弊,而其中小米,至爲一萬一千餘石,依壬戌已例,限三千石詳定作錢,移貿於穀少邑,而小米一石,作租二石事也。其一,推奴徵債,依前防塞,尤甚之次邑,限明秋勿定配所事也。本道穡事,分一半較看,則右道少遜於左道,擧全道摠論,則今年稍勝於昨年。而惟是自春徂秋,災無不有,近稔之邑,間多全失之面稍優之里,亦有偏甚之坪,而至於闔境純登處,則絶無而僅有,果所謂分等最難之歲矣。今此較短量長,分以第次者,必費裁量,各有攸當,依所請施行。至於災結,道臣所請,減昨年三分之二,而以辛酉摠爲例矣。昨年固無論,今年則農形旣勝於辛酉,災摠乃準於辛酉,終有過多之嘆,事目頒下外七千五百結,許劃山餉邑捧,果爲紓民之政。尤甚邑折半,之次邑三分一,使之仍留本邑,昨年停還,尤甚邑折半,之次邑三分一,許令仍停,固城·高靈·安骨等邑鎭,舊逋分年條,依他道已許之例,限明秋停捧,聞慶還穀中,小米偏多,果爲民弊,前亦有半萬包移貿之例,而今又本穀被災,準納切難,限三千石,依已例使之移貿他邑,推徵防塞,勿定配所,依狀請許施,何如?傳曰,允。
李永錫,以備邊司言啓曰,卽見全羅監司李相璜狀啓,則備陳各邑歉荒之狀,仍以爲,道內各樣災摠,合爲四萬三千八百四十三結七十三負五束,地部劃下三千結外,不足災四萬八百四十三結七十三負五束加劃事,請令廟堂稟旨分付矣。湖南民事,當論以變例矣。藉令今年,均占大有之歲,擧一路經怯之民,尙無以聊生,況今不免荐荒,而島沿幾邑,殆甚於昨年,一脈延活者,將見其無幸,朝家於此,寧失之大優,斷不可較多量少,以襲常年裁酌之例,而加以道臣之前後敷陳,亶出於實境實政,則曲加循從,乃所以委毗責成之意也。然而所請之數,亦不可無略加刪定者,元劃下三千結外,更以三萬二千結,特爲加劃,俾無南民白徵之弊,何如?傳曰,允。
李永錫,以備邊司言啓曰,頃因湖南分等狀啓,新還尤甚邑尤甚面三分一,之次十三邑尤甚面里四分一停退,昨年停退停捧,尤邑邑三分一,之次邑四分一仍停之意,覆啓行會矣。卽見全羅監司李相璜狀啓,則以爲,尤甚興陽等十二邑鎭,尤甚面里新還,折半停退,昨年停還,全數仍停,外此面里,毋論停捧停退,折半仍停,之次中長興等十三邑尤甚里面停還,依尤甚邑尤甚面里例,全數仍停,外此面里,三分一仍停,全州等十五邑,昨年停還三分一仍停,稍實中綾州等九邑,皆是昨年尤甚之次之邑,昨年停還四分一仍停事,請令廟堂稟旨分付矣。大抵還餉捧與停之際,必爲之一一分數,而道啓則每出於面前詳量,籌啓則未免於遠外懸度,故易歸於鑿枘難合,繩尺不同,而若論其切中民情,則道啓之詳,終有所勝矣。湖南悶急之狀,朝家非不洞悉,而至若道啓,則無異執藝之論,而比前啓尤爲該詳。尤甚邑鎭尤甚面里,當年還折半停退,昨年還全數仍停,外此面里停退停捧條,竝折半仍停,長興等十三邑尤甚面里,昨年停還四分三仍停,外此面里三分一仍停,全州等十五邑,昨年停還四分一仍停,綾州等九邑,昨年停還五分一仍停之意,分付,何如?傳曰,允。
李永錫,以兵曹言啓曰,禁軍來春秋等都試,因政府及本曹有故,不得設行,今已過時矣。在前如此之時,有仍停都試,代行祿試射之禮,今亦依此擧行,何如?傳曰,允。
李永錫,以訓鍊都監言啓曰,本局把摠李升權,身病甚重,勢難察任,改差,何如?傳曰,允。
判尹曺允大疏曰,伏以天休滋至,坤殿順娩,三七已屆,諸節萬康,歡抃之忱,小大惟均。仍伏念臣見擬於東堂試望,天牌儼臨,在臣不俟駕之義,固當顚倒趨膺,而第臣阿睹所患,今至七年,病在膏肓,刀圭無力,風熱所肆,百症交作。近又連試鍼焫,了無動靜,外臉則浮腫常發,內睛則赤脈不去,晝而見睍,必致羞明,夜而對燭,莫能開睫,雖尋常文字,披覽無路,若迫於事會,借鏡强視,則不過數行,酸疼竝劇,滿眼絲瘼,黑白難辨,此實通朝之所共知者也。近於經筵之任,仰感典學之誠,力疾供職,一二登筵,而尋行數墨,已無其望,依俙模索,殆不成樣,備數應文,惶愧轉甚,行將尋單,乞蒙恩解,經席上暫時看閱,猶且不堪,矧此一任眼視多日考講之役乎?以言乎擧子,則厥數甚多,以言乎捧講,則眞諺遍閱。且今日晷苦短,夜漏正長,其所講誦,全在夜分,雖使卜晝,其勢末由,尙可以卜其宵而細審蠅頭之字乎?有國之莫重者科試也,主試之莫要者視官也。以若視官之疾,主若視事之重,則殆無異於責瞽以辨色,其爲僨誤,不待智者,可以知之。揆以事理,豈或成說?夷險燥濕,臣固不擇,筋力奔走,臣旣自矢,則何敢有一毫占便規避之意而然哉?蓋亦不得已也。若不早自仰暴,誤被恩點,而闔眼尸位,使試事狼狽,則是臣之罪,將無以自贖,百爾思量,萬萬惶隘。玆敢據實略控,仰首鳴號。伏乞聖慈,俯垂鑑諒,亟命拔去臣考官之望,仍治臣瀆擾之罪,以重試事,以安私分焉。臣無任屛營祈懇之至,謹昧死以聞。答曰,省疏具悉。卿其勿辭行公。試官付標。
刑曹判書金羲淳疏曰,伏以臣,於式年文科覆試,名在考官之望,召牌乃降,王事所重,職分所在,奔走先後,不遑自恤,臣之志也。第臣有老母,病與年深,雖在少康之時,恒日委貼,起居寢啖,須人扶將。臣用是憂念,晨夕之間,未敢曠省踰時,卽此情理,知臣者蓋莫不諒之。月前南省之試,以有往役義重,私不敢輒言,而然於鎖院之間,無非戀慮之日,安聞莫通,寸腸如焦,退歸相對,餘悸在心。今此考講事,曠費日晷,又不啻曩試之比,如其謬膺是役,情當如何?臣固當隨牌詣闕,惟進退之俟命,而進而無言私之階,臣之狼狽悶隘,益無可言,輒犯違傲,冒控方寸。伏乞聖慈,俯諒至切之懇,許改考試之望,以安私心,不勝幸甚。臣無任屛營祈懇之至,謹昧〈死〉以聞。答曰,省疏具悉。卿其勿辭行公。試官付標。
統制使吳載光敎書。王若曰,北塞分符,旣著當一面之譽,南服授鉞,庸畀統三道之權,允諧僉謀,匪惟余簡。眷彼南洋之巨鎭,實爲東方之重藩,鯨波接出日之鄕,最稱衝要之劇地,龜艦戒未雨之備,尙想忠武之英風。營務之整頓是期,所以前令尹久任,蠻俗之情僞莫測,非久通信使將行。惟近歲全失魚鹽,府庫之財需漸罄,自昨秋卒痒稼穡,軍民之生業益殘,痼瘼難矯於尾閭,阿誰鞭鞾之餽贈,戎備漸疎於蒐鍊,任他器械之杇傷。故玆任惟難其人,矧此時尤重是選?惟卿,簪紳名閥,韜靲夙譽,歷試於列閫諸州,赫赫多可記之蹟,周旋於衛府亞將,恂恂有長者之風,是誠制閫之良材,惟予嘉乃,欲試詰戎之重寄,捨卿其誰?玆授卿以統制使,卿其祇服寵章,克恢良籌,簡卒乘而修樓櫓,俾勉如馬使船之功,飭鎭堡而嚴關防,必有若虎在山之勢,其他撫禦措置之道,亦係弛張區畫之宜。於戲,前輩之茂績相傳,克追制敵之策,賢父之遺愛不泯,須思趾美之道,故玆敎示,想宜知悉。知製敎洪命周製進。
庚午十一月初三日申時,上御誠正閣。夕講入侍時,同知事鄭尙愚,持詩傳第二卷,特進官趙弘鎭,持詩傳第二卷,參贊官洪羲俊,持詩傳第二卷,侍讀官趙民和,持詩傳第二卷,檢討官洪儀泳,持詩傳第二卷,假注書李永祚,持詩傳第二卷,記事官洪敬謨,持詩傳第二卷,記事官李紀淵,持詩傳第二卷,統制使吳載光以次進伏訖。上開卷讀前受音一遍訖,仍命奏新受音。民和讀自載馳載驅,止章八句。上曰,釋義以奏。民和解釋章句以奏。上讀新受音一遍訖,仍敎曰,文義陳之。民和曰,許大夫當本國淪喪之日,將欲兄弟相弔,以敍其情,而禮防有閒,終不得歸,此夫人守禮之道也。大抵治國之道,亦有防閒,防閒不嚴,國不爲國。夫紀綱也,科擧也,刑賞也,卽一國之大防也。以言乎紀綱,則上下等級,截然而有序,以言乎科擧,則朝家節目,纖悉而無餘,以言乎刑賞,則有功者勸,而有罪者懲,豈不大可重哉?奈何今日,風移俗偸,文恬武憘,衣服第宅,奢濫踰制,簿書期會,因循苟且,甚至於以賤凌貴,以下侮上者有之,則紀綱壞矣。我朝科規,有文武醫譯陰陽諸科,節次甚備,禁防綢密,而人心每急於進取,末俗漸就於奔競,則科法紊矣。內則銓衡或差,外則殿最不公,塵玉混淆,涇·渭莫辨,則刑賞乖矣。此其過何也?不過曰一私字病之也。及今聖明在上,睿智天縱,雖日御湯劑之時,猶且不輟經筵,講究古訓,則上件三者之次第修擧,實非難事,而全由於在廷臣僚,不能奉承之責也。夫人君一心,萬事之本,惟願殿下,特於本源上加工,雖在燕濩之中,必以帝堯之欽明,大禹之克勤爲法,申明紀綱,嚴制防閒,則誠國家之福也。上曰,下番陳之。儀泳曰,此詩卽許夫人思歸未歸,憂悶而作者,別無大端文義,而第以一章之旨,反覆觀之,其用意則丁寧懇惻,可比於獜趾諸什也,其文章則句語承續,雖後世作者,不可及也。夫私情必伸,人心所同,禮不歸唁,先王所制,則禮與情,眞所謂竝行而不悖者也。故此章之旨,情以禮裁,仁與義兼,初章曰,載馳載驅歸唁衛后,又曰,大夫跋涉我心則憂,此仁先而義次也。次章曰,旣不我嘉不能旋反,又曰,視爾不臧我心不閟,此義先而仁次也。三章曰,許人尤之衆穉且狂,此仁掩義也。末章曰,大夫君子無我有尤,此義掩仁也,一篇之意,大率如此。蓋仁者,天地之大經,人性之全體,然徒事於仁,而不以義裁之,則必有褊憂過重之弊矣。故朱子言仁之體段,以爲生字如自後推出,恕字如居前用事,仁則在其中。夫仁之體段,亦必以公字明字,參互裁制,然後事得其宜,公明者,卽義之道也。若公以爲體,明以爲用,則與天合德,無往不可,奚獨觀詩爲然哉?上番所奏之諸般弊瘼,不止一二,而若究其本,則都由於不公不明之致也。殿下明竝日月,公如天地,何難乎一新更化,而每此因循,臣僚抑鬱。誠願殿下以公明二字,體念於心焉。上曰,知事陳之。尙愚曰,此章別無敷衍之義,上番所奏仁義二字盡之矣,試以一義字言之。夫行而宜之之謂義,上好義則民莫敢不正矣。惟殿下念哉。上曰,特進官陳之。弘鎭曰,上下番盡奏,別無更陳者矣。上曰,參贊官陳之。羲俊曰,臣亦無可陳者矣。上曰,下章言我行其野芃芃其麥,夫人之歸,何必於麥秋之時也?儀泳曰,此不過覽時物之盛,而寓我心之懷,別無他義矣。民和曰,第三章言陟彼阿丘言采其蝱,夫蝱者,療鬱之草,故托以言志,則芃芃之麥,亦似非泛稱,而無可考證矣。上曰,許夫人歸唁之心,若是其切,其時之敗亂,何如而然耶?民和曰,此詩或以爲文公之時,或以爲戴公之時,雖不可明徵,而大抵其時,本國淪喪,將欲往弔,則人情不得不然矣。上曰,禮防雖甚嚴切,而本國將亡不得往見者,不亦太迫矣乎?民和曰,父母在則歸寧禮也,父母亡則不得歸寧,亦禮也,豈可以一時之私情,而亂先王已定之禮乎?上曰,旣不我嘉重言複言何也?民和曰,夫人非不知歸寧之不可,而特以私情之切迫,故嘆惜而重言之也。儀泳曰,此詩有二意,先言歸唁衛侯,次言控于大邦,不徒弔其亡,而將欲救其亂,則夫人之事,不亦偉乎?以此觀之,可知其爲非常人也。上命掩卷,仍命經筵先退。尙愚等退出。上曰,統制使進前奏姓名,可也。載光進前奏職姓名。上曰,下去着實爲之也。仍命退,載光退出。又命退,承史以次退出。
上在昌德宮。停常參,只晝講。
李永錫,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
洪義浩啓曰,明日常參·經筵,取稟。傳曰,只晝講。
李永錫啓曰,禁衛營將官來言,今日本營軍兵,日次私習云矣,敢啓。傳曰,知道。
李永錫啓曰,御營廳將官來言,今日本廳軍兵,日次私習云矣,敢啓。傳曰,知道。
李永錫啓曰,大司憲未差,執義李勉求未肅拜,掌令李泰淳·洪命周,持平金載一·洪儀泳試所進去,監察茶時之意,敢啓。傳曰,知道。
李永錫啓曰,事變假注書李祖馨,身病猝重,勢難察任,今姑改差,何如?傳曰,允。
洪義浩啓曰,同經筵閔命爀,旣入闕中,不爲肅謝,直爲出去,事甚未安,推考,何如?傳曰,允。
李永錫啓曰,藥房都提調·副提調,持湯劑來待矣。傳曰,封入。
吏曹,行大司憲單朴崙壽。
洪義浩啓曰,行大司憲朴崙壽,前以文一所試官,下義禁府推考事,命下矣。依定式遞差傳旨捧入之意,敢啓。傳曰,知道。
以文科覆試監試官李勉求牌不進罷職傳旨,傳于洪義浩曰,只推。
洪義浩啓曰,新除授執義李勉求,以前任安州牧使,方在解由未出中,何以爲之?敢稟。傳曰,許遞。
正言柳鼎養啓曰,臣言議風采,本不合於淸朝耳目之任,而薇垣新除,忽下於千萬夢想之外,繼以召牌儼臨,往役義重,瀆擾是懼,雖不得不章皇出肅,而第臣與大司諫臣鄭觀綏,有娚妹應避之嫌,揆以公格,在下當避,以此情踪,何可一刻晏然於臺次乎?請命遞斥臣職。答曰,依啓。
李祖馨改差,代以具宜默爲事變假注書。
傳于李永錫曰,當該中官,黃海道豐川府徒三年定配。
洪義浩,以弘文館言啓曰,新除授校理鄭元容,時在平安道永柔縣,副校理權晙,時在廣州地,經筵入番事緊,請竝斯速乘馹上來事,下諭。答曰,依啓。
李永錫,以都摠府言啓曰,副摠管朴基豐,以御營中軍軍兵等,中日習射事,南小營晝仕出去之意,敢啓。傳曰,知道。
李永錫,以義禁府言啓曰,文科覆試講經一所試官朴崙壽,二所試官朴尙鎭·韓晩裕·金履度·李肇源·李文會·趙弘鎭·韓致應·宋祥濂等推考事,傳旨啓下,而卿宰禁推,該府草記,待批下捧供,耆社人勿以輕罪繫囹圄事,載在大典通編矣。趙尙鎭係是耆社人,勿爲拿囚,留置待命所,待開坐捧供,朴崙壽·韓晩裕·金履度·李肇源·李文會·趙弘鎭·韓致應·宋祥濂等,俱是卿宰,敢啓。傳曰,知道。
李永錫,以義禁府言啓曰,卽接月令醫員趙豐運手本,則時囚罪人韓晩裕,寒痰流注,脅肘之間,左右牽引,轉側須人,食飮全却,症形危劇云。罪人病勢危重,一邊保放,一邊草記,曾有定式矣。韓晩裕姑爲保放之意,敢啓。傳曰,知道。
李永錫,以武一所試官意啓曰,臣所今日平明開場,而初試擧子,當付元額八十八人內,無緣不呈單十五人除,實數七十三人矣。先自天字,木箭試取之意,敢啓。傳曰,知道。
李永錫,以武二所試官意啓曰,臣所今日平明開場,應射擧子,自天字,至地字半字,當爲九十三人,而入門捧單,只爲七十九人,其中無緣不赴者,江原道七人,全羅道一人,平安道六人,合爲十四人,故只以元捧單,先自木箭試取之意,敢啓。傳曰,知道。
李永錫,以武一所試官意啓曰,臣所今日木箭應射擧子六十人內,三矢入格三十四人,二矢入格十三人,一矢入格二人,而合爲四十九人矣,日暮姑停之意,敢啓。傳曰,知道。
李永錫,以武二所試官意啓曰,臣所今日木箭應射擧子七十九人內,三矢入格三十八人,二矢入格十七人,一矢入格七人,合爲六十二人,未及試取六人矣,日暮姑停之意,敢啓。傳曰,知道。
行戶曹判書沈象奎疏曰,伏以臣,方蒙點於東堂文科二所試官矣。今當湯劑日御之時,臣職忝嘗藥,而今將鎖院則緣臣而若不得備員,於監煎陪進之際,事體苟簡,不容如此,玆敢略控事狀,冒瀆崇嚴。伏乞亟遞臣所帶藥院提擧之任,俾全事體,不勝幸甚。臣無任云云。答曰,省疏具悉。卿其勿辭往參。
庚午十一月初四日午時,上御誠正閣。晝講入侍時,知事金羲淳,持詩傳第二卷,特進官閔耆顯,持詩傳第二卷,參贊官申溆,持詩傳第二卷,侍讀官趙民和,持詩傳第二卷,檢討官李東煥,持詩傳第二卷,假注書李永祚,持詩傳第二卷,記事官洪敬謨,持詩傳第二卷,記事官李紀淵,持詩傳第二卷,武臣行副護軍李周鳳以次進伏訖。上開卷讀前受音一遍訖,仍命奏新受音。民和讀自瞻彼淇澳,止章九句。上曰,釋義以奏。民和解釋章句以奏。上讀新受音一遍訖,仍敎曰,文義陳之。民和曰,此章卽學問自脩之要也。故曾子引此詩,而證大學止善之道,子貢誦此詩,而得聖門進學之妙,則此章之有關於聖學者大矣。武公以溫粹之資,加以勤篤之工,勉勉不已,終至成德。試以一章之次序觀之,初章曰,如切如磋,此工夫之漸就也。二章曰,充耳琇瑩,此威儀之外著也。末章曰,如金如錫,此德器之已成也。武公此詩,足爲後世之龜鑑。伏願殿下,一意勤學,終始不怠,敬義交持,知行相須,則自然和順積中,英華發外,何有於衛公之事乎?上曰,下番陳之。東煥曰,上番盡奏,別無更陳者矣。上曰,知事陳之。羲淳曰,此章之義,實爲大學之要領。夫大學之道,自格致誠正,以至於修齊治平,而其本則不過曰自脩而已,自脩身而成德,自成德而及民,終至於中庸位育之功,則此誠學問之次第也。上曰,特進官陳之。耆顯曰,玉堂所奏,敷陳無餘,而大抵此詩之旨,學而不怠,進而有序,帝王爲治之術,不出於此,惟殿下念哉。夫人雖有美質,不加之以學問,則兼與其本質而喪之,豈不大可戒哉?上曰,參贊官陳之。溆曰,臣無更陳者矣。上曰,武公年過耋耄,猶且箴警于國,其好學之誠可知也。武公不過戰國之一中主,而猶能如是,則後世人主之一味因循,終不悔過,以致千古之嘆惜者,何也?民和曰,武公九十作抑戒,在枕有瞽御之箴,在車有虎賁之規,出入動靜,無往非戒,日用語默,無事非敬,其好學之誠,與聖人無異,故其諡曰睿聖。苟有一毫間斷之意,烏能若是哉?孔子之不知老之將至,文王之純亦不已,皆此意也。殿下若以是爲法,思與之齊,則誠國家臣民之福也。上曰,琇瑩何物也?民和曰,充耳之飾,天子以玉,諸侯以石,此言琇瑩,蓋嘆其服飾之稱德也。上曰,竹之茂盛,何必曰簀也?羲淳曰,簀者如床棧之類,言竹之比密,如席之織也。上曰,猗字靑字簀字,變文而言何也?抑有次次層節歟?民和曰,猗者始生也,靑者茂盛也,簀者密比也。以此觀之,一節深於一節,學問之次第,亦如是矣。上曰,淇澳何地也?民和曰,淇者衛之水名,而澳者水之灣曲處也。上曰,竹之色,何必取於綠也?民和曰,竹有諸般色樣,有斑竹焉,有烏竹焉。然竹之茂盛,皆莫如綠也。羲淳曰,綠者方生之氣,亦竹之本色也。上曰,有匪之匪字,何義也?民和曰,匪字與斐字同,文章著見之謂也。蓋中有所蓄,自著於外,大堯有欽明文思之德,故曰煥乎其有文章,夫子有溫良恭儉之德,故曰夫子之文章,可得而見,有匪之文,亦如是矣。上曰,切磋琢磨,何謂也?民和曰,切磋治骨角之事,琢磨治玉石之事,玉石骨角,比則人之質美也,切磋琢磨,比則人之進學也。上曰,瑟僴赫咺,何謂也?民和曰,瑟僴,嚴敬之存乎中者也,赫咺,威儀之著於外者也,此可見表裏之相孚也。上曰,初章言切磋琢磨,末章言金錫圭璧,金錫圭璧,愈於玉石骨角,故言有先後耶?民和曰,玉石,器之方鍊,圭璧,器之已成,上章言工夫,下章言功效也。上曰,寬綽之義可聞乎?民和曰,寬綽,宏裕開大之意也。然徒事於寬,或有流蕩之失,故又曰猗重較兮不爲虐兮,此可見動容周旋之莫不中禮也。上曰,重較何義也?東煥曰,較者,車軾之所憑以致敬者,有嚴敬之義,故引而喩之也。羲淳曰,重較之義,實無明證,或以爲車上之軾,或直以爲重厚之義,然此等文義,不必窮賾,只以大體觀之好矣。上曰,初章註曰,盛德至善民不能忘,此指衛公而言耶?朱子註曰,聖人旣先得之,聖人二字,固可輕許於武公乎?羲淳曰,武公之德雖盛,而固不可眞謂聖人,朱子之言,似泛稱矣。上曰,以武公之德,而猶且善爲謔兮,何也?民和曰,善爲謔兮,非眞有謔浪笑敖之事也,特以樂易而言之也。上曰,不虐於善謔之地,有如愼獨之工耶?耆顯曰,此與愼獨有異,然可忽而不忽,可知其無適而非禮也。上命掩卷,仍命經筵先退,羲淳等退出。又命退,承史以次退出。
上在昌德宮。停常參,只晝講。
藥房都提調金思穆,副提調李永錫啓曰,伏未審日間聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
申光軾啓曰,明日常參·經筵,取稟。傳曰,只晝講。
申溆啓曰,大司憲·執義未差,掌令李泰淳·洪命周,持平金載一·洪儀泳試所進去,監察茶時之意,敢啓。傳曰,知道。
李永錫啓曰,藥房都提調·副提調,持湯劑來待矣。傳曰,封入。
禁府照目,文科覆試講經一所試官朴崙壽·金相休·趙尙鎭·韓晩裕·金履度·李肇源·李文會·趙弘鎭·李永老·曺允遂·尹鼎烈,參試官李惟命·鄭魯榮·林景鎭,武科覆試一所試官李文會·韓致應,二所試官宋祥濂,參試官趙經鎭等矣傳旨內,有國莫過於紀綱,則紀綱掃地,何足論哉?今日明經科文武試官,竝連事違召,雖未知何爲然也,而半夜酬應,尙未交睫,試官偃然在家,有若自傲者然,然則因試故終夜勞苦乎?禮使有不可暇論,先扶迫切之頹綱,竝推考,罪笞五十收贖,解見任別敍,私罪奉敎依允爲旀,韓晩裕·趙尙鎭·金履度·李肇源·趙弘鎭·李文會·韓致應·金相休·李惟命等段,功議各減一等,朴崙壽·宋祥濂·曺允遂·尹鼎烈·李永老·林景鎭·趙經鎭等,各功減一等爲良如敎。又啓目,假注書南秉寬矣原情云云。傳旨內辭緣,惶恐遲晩,所當請刑是白乎矣。時値停刑,有不可循例擧行,議處,何如?判付啓,依允。又啓目,中官許銀矣原情云云。傳旨內辭緣,惶恐遲晩,所當請刑是白乎矣,時値停刑,有不可循例擧行,議處,何如?判付啓,依允。
申溆,以義禁府言啓曰,保放罪人韓晩裕,還囚捧供以入,而病勢與前無異云,仍爲保放之意,敢啓。傳曰,知道。
申溆,以義禁府言啓曰,卽接月令醫員趙豐運手本,則時囚罪人南秉寬,素患風濕之症,闖發於屢日處冷之餘,手足不仁,時時刺痛,轉側須人,重添毒感,頑痰凝結,食飮全却,實有難保之慮云。罪人病勢如此,則一邊保放,一邊草記,曾有定式矣。南秉寬姑爲保放之意,敢啓。傳曰,知道。
申溆,以義禁府言啓曰,中官池有長,黃海道豐川府徒三年定配事,承傳啓下矣。池有長黃海道豐川府徒三年定配,而以承傳內辭意,具罪目,依例發遣府羅將,押送配所之意,敢啓。傳曰,知道。
申溆,以武一所試官意啓曰,臣所今日平明開場,而木箭,自地字仍爲試取之意,敢啓。傳曰,知道。
申溆,以武一所試官意啓曰,臣所今日木箭應射擧子十四人內,三矢入格四人,一矢入格一人,昨日入格四十九人,合爲五十四人,而木箭今已畢試,鐵箭自天字,仍爲試取之意,敢啓。傳曰,知道。
申溆,以武二所試官意啓曰,臣所今日平明開場,木箭仍爲試取之意,敢啓。傳曰,知道。
申溆,以武二所試官意啓曰,臣所今日木箭應射擧子六人內,三矢入格二人,二矢入格二人,一矢入格一人,合爲五人矣。木箭今已畢試,鐵箭仍爲試取之意,敢啓。傳曰,知道。
庚午十一月初五日午時,上御誠正閣。晝講入侍時,知事曺允大,持詩傳第二卷,特進官金魯敬,持詩傳第二卷,參贊官洪義浩,持詩傳第二卷,侍讀官趙民和,持詩傳第二卷,檢討官李東煥,持詩傳第二卷,假注書金周默,持詩傳第二卷,記事官洪敬謨,持詩傳第二卷,記事官李紀淵,持詩傳第二卷,武臣行副護軍李檍以次進伏訖。上命大臣·備局堂上引見。賤臣承命出傳。右副承旨申溆,事變假注書李祖馨,左議政金載瓚,右議政金思穆,刑曹判書金羲淳,漢城左尹閔耆顯,行護軍李得濟·李光益追後進伏訖。上讀前受音一遍訖,命奏新受音。民和讀自考槃在澗,止章四句,釋義以奏。上讀新受音一遍訖,命陳文義。民和曰,碩大之賢人,處於巖穴之間,獨善其身,不改其樂,傳所謂天子不得臣,諸侯不得友者,政謂此等賢人,而非比簡兮之碩人也。儻使衛公,孑旄以迎之,束帛以聘之,無賢者在野之嘆,而有君子在朝之美,則武公懿戒之工,進脩之德,不獨專美于前,而足以追配於後也。況當戰國之時,得一賢士,則可以有爲,而如彼考槃之賢人,胡爲而老於巖穴之下,而終未採用於當世也?此實千載之所歎惜,而足爲後王之監戒者也。伏願殿下,每於此等處留念焉。上曰,下番陳之。東煥曰,此時碩大之士,不得見用於莊公,故獨潔自修,少無戚戚之容,閒居無求,常有恢恢之地,徒蘊經濟之策,而無路可施矣。謾寓衡泌之間,而聊以自樂,則千載之下,爲莊公惜之者,豈獨作詩者之反復嗟嘆而已哉?書曰,野無遺賢,王褒頌曰,待賢弘功,爲人君者,果能卑辭厚幣,搜巖剔穴,以盡招徠延訪之誠,則巢許之流,不必果於忘世,而隨光之輩,豈眞長往而不返哉?今殿下務積誠意,旁招俊乂,則似此薖軸之賢士,安知不于于而來集,濟濟而布列乎?以殿下求賢如渴之誠,必有所感於斯詩者,故臣亦因此仰勉,伏願深留聖意焉。上曰,知事陳之。允大曰,考槃之碩人,隱居無求,從容自得,眞是可用之賢才也。爲時君者,寤寐求賢,積其誠意,好之如緇衣,留之如縶駒,則如此可用之才,庶無遯野之嘆,而第緣誠意之不足,未盡招徠之方,故離群索居,望望然惟恐入山之不深,高尙其志,囂囂然獨自遯世而無悶,豈眞無賢士而然哉?蔽一言曰誠意之未篤也。伏願殿下,無患賢士之難得,而益勉誠意之工焉。上曰,特進官陳之。魯敬曰,玉堂·經筵,旣有所陳,臣則別無可達之辭矣。第於獨寐永矢等語,玩味讀之,則平日所養之充,所守之正,槪可見矣,而專由於立志之堅固也。雖彼隱居求志,獨潔其身者,猶以立志爲重,堅定不移,況於人君乎?爲人君而立志不固,則天下更做甚事乎?且以近日事言之,紀綱之解弛也,科場之淆雜也,其他層生之百弊,莫可救藥者,莫非群下不善擧行之致,而殿下之立志,亦未能堅定故也。繼自今,必於此等切近處留念焉。上曰,參贊官陳之。義浩曰,隱居之碩人,盤桓自得,若將終身,薖軸永矢,樂道不改,眞有眞實底學問,至於欲罷而不能,在賢士自修之道,猶尙如此,在人君進學之工,可不益勉哉?周王之日中不遑,漢帝之夜分乃寢,莫非勤學之至誠也。我殿下亦於講學之工,終始無間,純亦不已,追文王緝熙之德,樂此不疲,有光武勤孜之業,則庶事足以興起,百弊可以釐正矣。上曰,軸字何義也?民和曰,別無深義,而但盤桓自得之意也。上曰,此章卽詩人嘆美隱者之意也。今世必多巖穴之士,何以則招延在朝耶?民和曰,人才代不乏矣。隱淪韜晦,似若難致,而誠以求之,禮以聘之,則築巖之傅說,釣渭之呂尙,不獨出於殷周之世,而亦可致之於今日朝廷也。今殿下汲汲求賢,克盡誠禮,則此等巖穴之士,何患不招延在朝耶?東煥曰,十室之邑,必有忠信,務積誠意,遍諭八路,則巖谷之間,隱逸之士,孰不欲對揚恩命,感激興起乎?傅巖得弼,殷宗恭默之誠也,莘野獲輔,成湯三聘之誠也,苟無恭默三聘之誠,則伊·傅之賢才,似未免終老於巖野之下,而無由自致於當世也。今若一意求賢,與之圖理,每以振刷爲務,因循爲戒,則三代雍熙之治,可復見於今日,而百度之惟貞,百弊之克袪,不過一轉移間事也。允大曰,每當經筵開講之際,言固是矣,意甚善矣,而不得猝然行之,則上下酬酢,徒爲美談,而竟無實效,是豈設講之本意哉?玉堂俄有所奏,言甚好矣。求賢綸音,亟下於八道,使之各擧賢才,則道臣·守臣,孰不誠心對掦,而草野人才,可得布列於朝,此固今日之先務,而必有方來之實效矣。上命掩卷。上曰,大臣進前。載瓚進前曰,近日日氣頗暖,聖體,若何?上曰,一樣矣。載瓚曰,湯劑今已屢進矣,諸節益有差勝之效乎?上曰,如前矣。載瓚曰,王大妃殿氣候,何如?上曰,一樣矣。載瓚曰,中宮殿氣候,何如?上曰,與前一樣矣。載瓚曰,惠慶宮氣候,何如?上曰,一樣矣。載瓚曰,嘉順宮氣候,何如?上曰,一樣矣。思穆曰,湯劑至今日進御,則爲二十九貼矣,率醫官更爲入診後,議定湯劑,以爲繼進之地,何如?上曰,姑待後日次爲之,可也。思穆曰,來日爲三十貼矣,及此時更爲入診,何如?上曰,何有於五六日之間乎?思穆曰,湯劑則連爲進御乎?上曰,連進,可也。思穆曰,近日寢睡,何如?上曰,差勝矣。思穆曰,水刺之節,何如?上曰,如前矣。思穆曰,近日滯候,何如?上曰,差勝矣。上曰,次對爲之。載瓚曰,卽見黃海兵使徐英輔報備局辭緣,則以爲,本營句管管餉穀,散置各邑,取耗支放,而初無不贍,故一千石移輔蒜山鎭餉矣。邇來本營捄弊,每以此穀,報司取用,間値停退未捧,連年犯本,原穀不足,爲八百石。至於蒜山之穀,逐年添耗,今爲三千三百六十餘石,蒜山鎭軍餉小米中一千石,特許還作管餉穀爲辭矣。本營管餉耗,乃是支放之需,而原穀近漸見縮,耗條尤無可論,目下經用,無以排比,當初移補於蒜山鎭,軍餉中小米一千石,許令還錄於管餉穀,何如?上曰,依爲之。出擧條載瓚曰,卽見統禦使柳相亮狀啓,則備陳本營凋殘穀簿耗縮之狀,仍以爲各項公下,皆責於軍需一庫,而歲入不足,停減頻仍,軍餉米四千石,今爲七十二石,常賑租四千石,今爲一千三百石。目今切悶者,大小戰兵船,新造改槊,明年多爲限滿,而所入物力,辦出無路,常賑租耗條二百六十石,各年停減之,代以本府所在他衙門會付還穀耗條中劃下,或京畿·湖西·海西某樣還穀中劃下,以爲每年添補之地。至於軍餉,尤不得不變通。京畿·海西沿海附近邑還米中,限二千石,特許移劃,作爲軍餉,亦以耗條,付之軍需庫事,請令廟堂稟旨分付矣。該營還穀之若是枵然,誠甚悶嘆,而以今沿邑穀摠,姑無以移付添餉。至於軍需庫經用,不可不先爲區劃,而但會付原穀,近甚不敷,亦難依請準施,姑以本府所在元還中,無論某衙門所管,以當年耗三百石,作租移付,以爲常賑耗給代之需,而亦無以從優許施,只以一年耗取用後,報于當該衙門之意,分付,何如?上曰,依爲之。出擧條載瓚曰,卽見公忠監司金蓍根狀啓,則以爲,敗船罪人等,自致敗地方,三年囚繫,十次刑訊後,移送原籍官,究覈情節,卽是定式。今年瑞山敗船罪人,至於四十三名之多,而該郡以尤甚災邑,許多罪囚之輸供,誠爲民邑難支之弊。瑞山在囚光陽等六邑敗船監色沙格等,雖未滿囚訊之限,依在前尤甚災邑還送之例,竝許移送於各其原籍官擧行事,請令廟堂稟旨分付矣。敗船沙格,雖未滿訊推之限,罪囚多滯,實爲災邑之弊,依已例,許令移送於原籍官,何如?上曰,依爲之。出擧條載瓚曰,各道舊還,例於秋成後分排收捧,而今年則兩湖·畿內,竝許其仍停矣。嶺南及江華,旣許昨年還分數仍停,則此時舊還之督捧,其勢誠難,竝與統營·松都舊還,依昨年例仍停之意,分付,何如?上曰,依爲之。出擧條載瓚曰,卽見咸鏡監司趙德潤報備局辭緣,則枚擧吉州牧使李勉植牒呈,以爲,本州元會各穀所存者,竝分留折米,僅爲三百七十石零,而今冬所下折米,恰過五百餘石,以時在之穀,不能當上下之數,且明年春夏等,亦無以需用,該州所在唐米九百石,田米一百石,移劃元會,其代高原別置田米二百石,端川別收唐米八百石,移錄還報爲辭矣。該邑穀簿,以見在之數,無以當應下之需,不可不移施取用,依所報許施,何如?上曰,依爲之。出擧條載瓚曰,日前諸翰林,以會圈時僚議不合,至於罷坐徑出,而屢召輒違,終不膺命,致有翰圈置之之命矣。無論翰圈館錄,若或諸議不合,則雖至陳疏罷坐,而如有飭敎,卽爲會坐,未嘗有視爲自劃,竟使圈事不成之例矣,今此因事故避,不念事面者,誠極未安。竝令該府,拿問處之,何如?上曰,依爲之。出擧條載瓚曰,信使今已差出,節目亦當次第啓下矣。今則與前稍異,一行治送之具,務從省約,而至於列邑供億之節,切勿豐大,一從簡當,然後可除災歲民邑之弊,凡干繁文冗費之貽害沿路者,竝令刪除。且每於萊府留住之時,出站輪供,最爲列邑難支之弊,自今各以容入乾價,十分裁定,移付主站官,以爲從便支待之地,則庶無一路騷繹主客俱弊之嘆,以此意,添入於定例之意,分付,何如?上曰,依爲之。出擧條思穆曰,各道補賑人之最優者,以道內邊將差送事,已爲出擧條分付。此蓋出於奬勸來後,榮耀一路之意,而補賑四人中三人,俱除道內邊將,一人,以京畿月串僉使擬入,須非信朝令慰遠人之道。原望筒勿施,更以道內窠近僉使,口傳擬入,俾蒙一視之澤,何如?上曰,依爲之。出擧條載瓚曰,捕將來言,向來有罪人五六人,出付捕廳之事,而其時五人,移送秋曹,其中一人,以情節之難於究覈,尙在捕廳,而每於推訊之際,有頭面往來之事,竝爲移送於秋曹,以爲究竟之地,何如?上曰,自秋曹擧行,好矣。羲淳曰,以捕廳回啓觀之,則其本事別無究覈之端矣。載瓚曰,一罪人而已,且其獄事,別無可覈之事,令秋曹擧行,似好矣。思穆曰,此獄別無蔓延之端,而此事本末,今訓將詳知之矣。上曰,何事也?載瓚曰,宋國仁事也,而其時未卽究竟,次次滯囚,至今尙在捕廳,而今番幸行時,國仁之甥姪,擊錚呼冤,故捕將來見臣云云矣。上曰,刑判知而擧行,可也。義浩曰,武科一所,卽訓鍊院,而在於城內,今番武科覆試當試砲放,而昨冬增廣時,亦筵稟後試放云。今則何以爲之乎?上曰,依昨年例爲之。載瓚曰,臣聞法曹堂上之言,昨年則四七日後用刑云,而今番則三七已過,亦依昨年爲之乎?上曰,今則勿拘爲之,可也。上命經筵官先退,允大等退出。仍命退,諸臣以次退出。
上在昌德宮。停常參,只晝講。
申光軾啓曰,明日常參·經筵,取稟。傳曰,只晝講。
申溆啓曰,大司憲·執義未差,掌令李泰淳·洪命周,持平金載一·洪儀泳試所進去,監察茶時之意,敢啓。傳曰,知道。
申溆啓曰,禁衛營將官來言,今日本營軍兵,日次私習云矣,敢啓。傳曰,知道。
申溆啓曰,御營廳將官來言,今日本廳軍兵,日次私習云矣,敢啓。傳曰,知道。
李永錫啓曰,藥房都提調·副提調,持湯劑來待矣。傳曰,封入。
傳于申光軾曰,贈領相內外墳山,澆奠床備給。
具宜默在外,代以金載明爲事變假注書。
有政。吏批,判書朴宗慶進,參判未差,參議李羲甲進,行右承旨申光軾進。以李好敏爲吏曹參判,李勉兢爲大司憲,金直淳爲執義,朴聲漢爲正言,金履喬爲副提學,朴宗琦·宋翼淵爲校理,柳台佐爲副校理,李彦淳爲修撰,韓耆裕·姜世綸爲副修撰,曺允大爲左參贊,李勉膺爲右參贊,金啓洛爲工曹判書,趙萬元爲工曹參判,尹序東爲右尹,吳載紹爲知經筵,李勉膺·洪奭周·李存秀爲同經筵,申光軾爲同義禁,李勉兢爲司饔提調,李存秀爲內贍提調,洪明浩爲繕工提調,洪義浩爲掌樂提調,李好敏爲觀象提調,朴宗來爲惠民提調,李國標爲吏曹佐郞,申顯祿爲刑曹佐郞,李泳夏爲宗簿正,金仁柱爲司䆃僉正,李文載爲漢城判官,朴鍾岳爲主簿,張之諭爲兼律學敎授,尹相重爲昌城府使,任百觀爲价川郡守,錦豐君單朴崙壽,行祭酒單李直輔。
兵批,判書李勉兢試所進,參判鄭尙愚受由在外,參議鄭景祚入直進,參知鄭東榦病,右副承旨申溆進。僉知單李孟玄,副護軍朴宗正·閔時榮,副司直尹久東·李勉求·李東冕·朴周壽·金益鉉·鄭元容·權晙,副司果朴宗璜·柳鼎養·尹致後,竝單付。
傳于申光軾曰,該房承旨分揀。
傳于申光軾曰,補賑人金鍾軾,更以道內瓜近僉使,口傳擬入,令參議擧行。
兵曹口傳政事,以金鍾軾爲荏子島僉使。
申光軾啓曰,吏曹郞廳來言,兵曹判書有闕,政事,取稟。傳曰,當日爲之。
申溆,以武一所試官意啓曰,臣所今日鐵箭應射擧子五十五人內,三矢入格五十四人,二矢入格一人,合爲五十五人,而鐵箭今已畢試,片箭自天字,仍爲試取之意,敢啓。傳曰,知道。
申溆,以武一所試官意啓曰,臣所今日片箭應射擧子五十五人內,邊一中入格六人,而片箭今已畢試,騎芻自天字,仍爲試取之意,敢啓。傳曰,知道。
申溆,以武一所試官意啓曰,臣所今日騎芻應射擧子五十五人內,邊二中入格二人,一中入格九人,合爲十一人,而騎芻今已畢試,鳥銃自天字,仍爲試放之意,敢啓。傳曰,知道。
申溆,以武一所試官意啓曰,臣所今日鳥銃應放擧子三十一人內,貫一中邊一中入格一人,貫一中入格一人,邊一中入格十二人,昨日入格十人,合爲二十四人,而鳥銃今已畢試,講書仍爲捧講之意,敢啓。傳曰,知道。
申溆,以武一所試官意啓曰,臣所今日鳥銃應放擧子二十人內,貫一中邊一中入格四人,邊二中入格一人,邊一中入格五人,合爲十人,而日暮姑停之意,敢啓。傳曰,知道。
申溆,以武一所試官意啓曰,臣所今日平明開場,鳥銃自天字,仍爲試放之意,敢啓。傳曰,知道。
申溆,以武二所試官意啓曰,臣所今日鐵箭應射擧子六十七人內,三矢入格六十五人,一矢入格一人,合爲六十六人矣。鐵箭今已畢試,片箭仍爲試取,而元貫革外,加設二貫革之意,敢啓。傳曰,知道。
申溆,以武二所試官意啓曰,臣所今日片箭應射擧子六十六人內,邊二中入格一人,貫一中入格一人,邊一中入格六人,合爲八人矣。片箭今已畢試,騎芻仍爲試取之意,敢啓。傳曰,知道。
申溆,以武二所試官意啓曰,臣所今日騎芻應射擧子六十六人內,一中入格十人矣,騎芻今已畢試,鳥銃仍爲試放之意,敢啓。傳曰,知道。
申溆,以武二所試官意啓曰,臣所今日鳥銃應放擧子六十二人內,貫二中入格一人,貫一中邊一中入格二人,邊二中入格七人,貫一中入格五人,邊一中入格十五人,合爲三十人矣。鳥銃今已畢放,騎槍當爲試取,而無一人應試者,講書仍爲試取之意,敢啓。傳曰,知道。
申溆,以武二所試官意啓曰,臣所今日鳥銃應放擧子六十六人內,貫一中入格一人,邊一中入格二人,合爲三人,未及試放六十二人矣。日暮姑停之意,敢啓。傳曰,知道。
申溆,以武二所試官意啓曰,臣所今日平明開場,鳥銃仍爲試放,而加設二貫革之意,敢啓。傳曰,知道。
京畿監司權常愼疏曰,伏以臣,於年分狀啓中,備陳農形災實,仰請數條蠲停,俱係民隱之切至,實非可已而不已,及奉回啓下者,瞠然失圖,誠莫知所以措處也。今若虞畏屑越,苟且牽架,使殿下之赤子,全活於昨年,而顚連於今日,則孤恩溺職,無所逃罪,玆敢畢陳前說,仰冀聖明之垂察焉。蓋年分俵災,民國大政,有過不及,公私俱病,故臣於是費心焦思,懼或失當,詳察於巡路,參互於邑報,屢回裁刪,錙銖較爭,知其爲十分稱停,然後乃敢投進,則前日仰請之四千七百八十結零,實非有毫分過濫矣。廟堂回啓有云,本道最多之災,莫過於壬子·甲寅,次之爲辛亥,而辛亥爲四千餘結,若以今年災,上比辛亥摠,則失之於過矣。元劃下四百結外,更以三千四百七十九結零加劃,與元劃合爲三千八百餘結,使之以此均俵,其所減刪,至於九百結之多,而此有不然者。假使今年歉形,差別於辛亥,辛亥則始雖旱潦之爲災,終獲晩稻之食實,未如今年沿邑之全不掛鎌,則執災之不甚夥然,自有其由,而況在庚戌大登之後,公私畜積,足以資給,民情之緩急,不可與今年較論,若以近年比摠,則癸亥失稔,不若今年而事目災一千一百八十結外,加劃爲四千七十結,災摠多寡,隨歲不同,臣何敢援以爲例,而若其大略則如是矣。顧今積儲蕩然,稅額耗縮,凡百經費之苟艱,非但掌國計者,焦慮罔措,如臣之猥膺藩寄,擧切憂嘆,則雖萬萬無似,何敢以一分過重之請,爲小民倖恩,而罔念乎國計耶?第伏念今年農形,摠一道言之,則差勝於昨年,而至若南陽·仁川等,四邑之慘歉全荒,比昨年更有甚焉。海溢江浸,風枯蟲損,每災不備,無穀不傷,往往有擧一坪全災處,雖在累豐之後,已有莫保之形,況纔經大賑,瘡痍甫起?民情之遑急,無異於窮春,而營邑之捄濟,有難於去年。蓋前年則稍裕之戶,猶有陳穀之蓋藏,貧殘之民,亦有粒粟之借丐,而朝家所以賑救之方,匪條不擧,還上焉停捧,身布焉停退,蠲減者蠲之,假貸者貸之,上下洞洞,惟災是恤,故一路生齒,幸免捐瘠,而今年則庫儲板蕩,甁罍俱罄,官乏奠濟之資,民懷渙散之心,比之猶人經大病,眞元已耗,若不存戒於小愈,或忽於餌補,則危形敗症,隨而發作,後雖有倉扁十輩,亦無及矣。爲今之計,惟當政務寬紓,勿撓勿迫,凡所便民,備盡其方,使此嗷嗷之類,感戴恩造,不至流散。至如驪州等二十三邑鎭,則多半是昨年災邑,今秋歉形,又與仁川等邑,不甚懸殊矣。之次之目,雖不得不强名區別,若其尤甚面里,則與尤甚邑之之次面里,毫無優劣。楊州等八邑,則其亦强名稍實,論以農形民情,無異於之次邑之之次面里。臣於停捧停退條之仰請仍停也,其所分定,極費裁度,之次之於尤甚,稍實之於之次,各有分槪,逐條秤停,務歸於至精至約,雖使準請,其於齊民之望,不能塞十分之一矣。今此回啓中一二減刪,豈無所量,而遠近民情,或有所未及照察者,見今冬候轉深,俵災捧糴,一時爲急,而邑宰則束手而停俵,窮民則聚首而呼冤,災糴俱妨,了當無期,於公於私,誠爲罔措矣。以殿下如傷之聖德,値去歲無前之災荒,帑捐數千,稅蠲萬結,活畿甸生靈於魚喁之中,而今若以歲入之不敷,未施終始之惠,則一簣九仞,可惜虧功。伏乞將臣此疏,出付有司,使之參互啓本,從長講確,臣所請事目災外四千三百七十九結八十七負七束,準數劃下,尤甚之次稍實邑停捧停退條之仍停者,竝準所請,則臣謹當一一均俵,略略蠲停,使此一方民庶,知朝家懷保之澤,出尋常萬萬事,咸囿聖化,安堵遂生,臣雖重被瀆擾之罪,亦無所恨矣。臣無任云云。答曰,省疏具悉。疏辭,令廟堂如有採施者,從其所請施行。
庚午十一月初六日午時,上御誠正閣。晝講入侍時,知事金羲淳,持詩傳第二卷,特進官金在昌,持詩傳第二卷,參贊官申光軾,持詩傳第二卷,侍讀官趙民和,持詩傳第二卷,檢討官李東煥,持詩傳第二卷,假注書金周默,持詩傳第二卷,記事官洪敬謨,持詩傳第二卷,記事官李紀淵,持詩傳第二卷,武臣僉知中樞府事徐翼淳以次進伏訖。上開卷讀前受音一遍訖,命讀新受音。民和讀自碩人,止章七句,仍解釋章句以奏。上讀新受音一遍,命陳文義。民和曰,此詩,卽詩人美莊姜之事也。首章言姻族之貴,二章言容貌之美,三章言車馬服飾之盛,四章言士女威儀之備,別無文義之可陳,而惟其大夫夙退,無使君勞之語,可見其時人君,勤勵聽政,大夫奔走率職,每當視朝,不得早退。玉藻云,人君日出而視朝,又云群臣之朝,別色始入,君旣早朝而接待臣隣,臣不夙退而周旋公所,以至退適路寢而聽政也,視大夫之退,然後始就小寢釋服,咨訪焉一聽於大夫,裁決焉不專於一己,上下之情志交孚,朝夕之起居有時,于以節宣而保嗇,勞苦而勤孜。古語云,君子有四時,朝以聽政,晝以訪問,夕以修令,夜以安身,此義已詳言於玉藻一篇矣。大抵凡人,莫不憚勞而喜安,在人君則不然,四海之廣,兆民之衆,係在於一身,雖晷刻造次之間,有不可自暇而自逸,故勤之一字,實爲人主之盛節。夏禹之寸陰是競,而用能勤儉于家邦,成湯之昧爽丕顯,而厥惟懋昭其大德,以至文王之日中昃不遑暇食,莫非古聖王勤政之道也。雖以此詩觀之,當其新昏宴爾之初,猶有此語,則可見平日之勤於視事,久於聽政,君焉而不狃於宴安,臣焉而不懈於職事,深得乎玉藻之義。伏願於此等處體念焉。上曰,下番陳之。東煥曰,碩人四章,蓋詩人美莊姜之辭,以莊姜之賢,宜見親厚於莊公,而莊公不知其賢,不免昏惑於嬖妾,則詩人諷切之語,重見嗟嘆之旨,而成湯不邇色之義,自在於不言之中矣。夫子刪詩之日,特取此詩者,將以爲後世人君鑑戒之意也。至大夫夙退無使君勞云者,雖出於詩人歎美莊姜,欲其親密於宴爾之時,而莊公,若或因是而晏起視朝,狃於安逸,則亦非所以忠愛其君之義。伏願於此詩中諷刺處,深加留念焉。上曰,知事陳之。羲淳曰,此詩,卽美莊姜容貌威儀之盛,而美莊姜,所以刺莊公也。賢如莊姜,得以爲妻,而莊公不知其賢,此非莊公昏惑之甚乎?大抵人情天理之切近而易知者,莫如夫婦,而猶且不知,此專由於私慾之蔽其心也。夫男女居室,人之大倫,而有夫婦然後有父子,一爲私慾所蔽,則不得保其夫婦父子之親矣。故千古帝王,必也先治其心,以祛其蔽,修齊治平,罔非格致誠正中出來,而身而家而國而天下,何莫非一心字做去者乎?此心一有所蔽,則夫婦之間,尙不知其賢,縱有賢臣,何以知而用之?莊公之朝,亦必有幾箇賢臣,而觀於莊姜之不見容,可知其賢臣之不見知矣。詩人美莊姜之語,蓋有諷意存焉,後世人主,有足以鑑戒者矣。伏願於此等處體念,益勉省察之工,以爲治心之要焉。上曰,特進官陳之。在昌曰,此章別無文義,而上下番皆已陳之矣。上曰,參贊官陳之。光軾曰,別無文義之可陳,而上下番及經筵官,已悉陳之矣。上命掩卷。光軾曰,經筵·玉堂,多有呈告,在外之人亦有未差之代,當此逐日開講之時,極涉苟艱,故敢此仰達矣。上曰,經筵·玉堂有實故人,竝許遞,政官牌招開政。出擧條仍命經筵官以下先退。羲淳等退出。又命退,承史以次退出。
上在昌德宮。停常參,只晝講。
申溆,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
申光軾啓曰,明日常參·經筵,取稟。傳曰,只晝講。
申溆啓曰,來十一日朝參日次矣,敢稟。傳曰,停。
申光軾啓曰,來十一日輪對日次矣,敢稟。傳曰,當次人受點,後日次待令。
申溆啓曰,行大司憲李勉兢,掌令李泰淳·洪命周,持平金載一·洪儀泳試所進去,執義金直淳在外,監察茶時之意,敢啓。傳曰,知道。
申溆啓曰,禁衛營將官來言,今日本營軍兵,日次私習云矣,敢啓。傳曰,知道。
申溆啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,同副承旨洪羲俊,今日不爲仕進,卽爲牌招,何如?傳曰,允。
李永錫啓曰,藥房都提調·副提調,持湯劑來待矣。傳曰,封入。
洪義浩啓曰,臣義浩以同義禁,今日本府坐起,進去下直之意,敢啓。傳曰,知道。
有政。吏批,判書朴宗慶受由,參判李好敏未肅拜,參議李羲甲進,行右承旨申光軾進。啓曰,判書朴宗慶受由在外,參判李好敏在外未肅拜,小臣獨政未安,何以爲之?敢稟。傳曰,只出緊任。以曺允大爲兵曹判書,洪明浩爲判尹,閔耆顯爲禮曹參判,宋文晦爲戶曹佐郞,沈日魯爲中部令。吏批,再政。訓鍊都監提調單曺允大,禁衛營提調單曺允大,御營提調單曺允大。
兵批,判書未差,參判鄭尙愚病,參議鄭景祚入直進,參知鄭東幹病,同副承旨洪羲俊進。啓曰,兵批無緊窠,吏批無送西之人,無政事之意,敢啓。傳曰,知道。
洪羲俊啓曰,新除授兵曹判書曺允大,卽爲牌招,傳授命召,何如?傳曰,允。
洪羲俊啓曰,行兵曹判書曺允大牌不進推考傳旨,今方捧入,而命召傳授,一時爲急,如是違牌,事甚未安。更爲牌招,何如?傳曰,允。
洪羲俊啓曰,行兵曹判書曺允大再牌不進推考傳旨,今方捧入,而命召傳授,一時爲急,連事違召,不卽承膺,事甚未安,所當更請牌招,而係是一日三牌,何以爲之?敢稟。傳曰,更爲牌招。
洪羲俊啓曰,行兵曹判書曺允大三牌不進推考傳旨,今方捧入,而命召傳授,一時爲急,連事違召,無意承膺,事體所在,誠極未安,所當更請牌招,而係是一日四牌,何以爲之?敢稟。傳曰,更爲牌招。
傳于洪羲俊曰,當該中官,令該府拿問處之。
獻納金學淳啓曰,臣之言議風采,本不合於淸朝耳目之任,而薇垣除旨,忽下於千萬夢想之外,繼而召牌儼臨,往役義重,雖不得不章皇出肅,仍詣試所,而第臣於合啓中,區區私義,有不可冒參者。在前如臣情地者,擧皆隨卽引避,輒蒙體諒之恩,今臣處義,宜無異同。以此情踪,其何可一刻蹲仍於臺次乎?請命遞斥臣職。答曰,依啓。
申光軾,以弘文館言啓曰,新除授校理宋翼淵,副修撰韓耆裕,竝卽牌招察任,何如?傳曰,允。
以校理宋翼淵,副修撰韓耆裕牌不進罷職傳旨,傳于申光軾曰,只推。
金載明有頉,代以姜基煥爲事變假注書。
姜基煥有頉,代以朴來謙爲事變假注書。
申光軾,以弘文館言啓曰,新除授副校理柳台佐,時在慶尙道安東地,修撰李彦淳,時在禮安地,副修撰姜世綸,時在尙州地,經筵入番事緊,請竝斯速乘馹上來事,下諭。答曰,依啓。
洪羲俊,以都摠府言啓曰,副摠管朴基豐,以御營中軍,軍兵等,中日習射事,南小營晝仕出去之意,敢啓。傳曰,知道。
洪羲俊,以備邊司言啓曰,京畿監司權常愼上疏批旨內,疏辭,令廟堂如有採施者,從其所請施行事,命下矣。取見其疏本則備陳諸邑被災之民情,仍以爲本道災結元劃四百結外加劃,爲三千四百七十九結零,其所減削,至於九百結之多,束手停俵,誠爲罔措,準數劃下,尤甚·之次·稍實邑停捧·停退條之仍停者,竝準所請爲辭矣。道臣之請災請退,雖知其各悉民情,務從稱停,而災結則朝家許劃,不得不參以當年穡事,較之各年災摠,十分裁定,無過不及之嘆。故果以辛亥比摠,略加撙節,庶可爲不甚差爽,而今此疏陳,若是懇至,可見其必有所迫不獲已者。更以四百結許劃,至於停退,則南陽一邑,旣準所請,自仁川等三邑以下,各有分數之減。蓋本道元穀,幾盡入於賑資及停退,而餘者無多,明春分還,已憂其莫可塗抹,若或不幸有嗣歲之用,則決知其更無可措矣。然而只爲目下之難捧,一例準施,則來後之憂,不但如今日之民情而已。況前所從施者,未嘗不優乎?一依前回啓施行之意,分付,何如?傳曰,允
洪羲俊,以武一所試官意啓曰,臣所今日平明開場,講書仍爲捧講之意,敢啓。傳曰,知道。
洪羲俊,以武一所試官意啓曰,臣所今日應講擧子二十人內,入格十人,而日暮姑停之意,敢啓。傳曰,知道。
洪羲俊,以武一所試官意啓曰,臣所今日應講擧子二十五人內,入格十四人,昨日入格十人,合爲二十四人,講書畢試,騎槍當爲試取,而無一人應試矣。各技皆已畢試,今方計劃修正榜目之意,敢啓。傳曰,知道。
洪羲俊,以武二所試官意啓曰,臣所今日平明開場,講書仍爲試取之意,敢啓。傳曰,知道。
洪羲俊,以武二所試官意啓曰,臣所今日應講擧子四十八人內,入格八人,未及試講三十三人矣。日暮姑停之意,敢啓。傳曰,知道。
洪羲俊,以武二所試官意啓曰,臣所今日應講擧子三十三人內,入格十二人矣。各技皆已畢試,仍爲計劃修正榜目之意,敢啓。傳曰,知道。
洪羲俊,以義禁府言啓曰,卽見備邊司甘結,則因毓祥宮次知中官手本·內需司粘目判付內,莫重局內,有此犯葬之擧,究厥所爲,極爲痛惡。未知何趙哥,而令該曹拿覈得情,不致報之守直官,亦令該府拿問,照律定配事,命下矣。當該不致報之守直官,卽令禮曹嚴査,指名現告後拿囚之意,敢啓。傳曰,知道。
洪羲俊,以義禁府言啓曰,昭寧園內案一里之地,有犯葬之擧,而不致報之當該守直官,自禮曹,以李魯進指名現告,今方待命,卽爲拿囚之意,敢啓。傳曰,知道。
禁府啓目,別兼春秋曺鳳振·申在植,檢閱金陽淳等,原情云云。傳旨內辭緣,泛稱遲晩,所當請刑是白乎矣,曾經侍從及時任史官,勿爲請刑,載在大典通編,竝只議處,何如?判付啓,依允。
庚午十一月初七日午時,上御誠正閣。晝講入侍時,同知事李存秀,持詩傳第二卷,特進官李光益,持詩傳第二卷,參贊官申溆,持詩傳第二卷,侍讀官趙民和,持詩傳第二卷,檢討官李東煥持詩傳第二卷,假注書李永祚持詩傳第二卷,記事官洪敬謨,持詩傳第二卷,記事官李紀淵,持詩傳第二卷,武臣行副護軍李商采,以次進伏訖。上開卷讀前受音一遍訖,仍命奏新受音。民和讀自氓之蚩蚩,止章十句。上曰,釋義以奏。民和解釋章句以奏。上讀新受音一遍訖,仍敎曰,文義陳之。民和曰,此詩,卽淫婦見棄於其夫,悔恨而作者,章內文義,別無可陳,而第以其反是不思,亦已焉哉等語觀之,可見其悔過自責之意。夫悔出於羞惡,而羞惡之心,人皆有之,故雖褰裳淫亂之女,亦未嘗不知其非。大抵悔然後覺,覺然後改,此誠學問之要也。殷湯曰,改過不吝,孔子曰,過則勿憚改。賓筵作而衛侯之德器就,秦誓著而穆公之覇業成。蓋人非堯·舜,固不能每事盡善,若有過遄改,此聖益聖之道也。易曰,風雷益,君子以遷善改過,此卽君子不遠復之意也。今殿下聖智天縱,學問日就,政令推措之間,無一小過此,誠臣下之所欽仰也。然人孰無過,而改之爲貴?伏願隨事省察,無有後悔焉。上曰,下番陳之。東煥曰,朱子註曰,士君子立身一敗而萬事瓦裂者,何以異此?輔慶源曰,讀先生之語,令人惕然知戒,此數言者,皆可爲後世監戒之方也。大抵此詩,出於衛宣公之世,而其時禮義之風喪,淫亂之俗成,甚至於違理犯義,男女無別,惟此淫婦,雖有悔過之言,而終無改過之路。苟使宣公,善爲導率,丕變風俗,則必無如此之事,豈不大可戒哉?上曰,高聲陳之,可也。東煥曰,古史以國風之非正,不御於經筵矣。宋朝胡安國,以爲善惡皆我師,因以進講,此等文義,別無可觀,而其所監戒,亦不可忽。伏願殿下,懲此詩之失,而思所以導率之方,則百弊之釐革,特一轉移事也。上曰,知事陳之。存秀曰,此不過閭巷淫婦怨尤之辭,而朱子以士君子立身之方比之,至謂之立身一敗而萬事瓦裂。大抵一者,至微至細之事,萬者,至多至廣之稱,一事之敗,似不至於萬事之瓦裂,而幾微之際,若是其嚴。故書曰,不矜細行,終累大德,又曰,爲山九仞,功虧一簣,未嘗以微細而少忽焉。矧乎人君,處崇高之位,爲萬民之所瞻仰,苟有小過,人必知之,其爲戒愼,尤當百倍於在下之人矣。伏願殿下惕念焉。上曰,特進官陳之。光益曰,別無可陳者矣。上曰,參贊官陳之。溆曰,臣亦無所仰陳,而第區區愚見,竊有所稟。此章雖在於經中,而語多淫䙝,不宜法講,先儒亦以爲此等詩不必進講矣。存秀曰,鄭衛之詩,雖無足觀,而孔子刪詩之日,特以監戒之故,不爲刪去,豈可以淫風而不之講耶?民和曰,鶉之奔奔章註,范氏曰,近世有獻議,經筵不以國風進講者,殊失聖經之旨,此語可證矣。東煥曰,詩之善惡不同,而莫非所以敎人之道,則經筵刪去,非聖人存錄存之意也。存秀曰,參贊官所奏甚不然,推考,何如?上無發落。上曰,氓者何許人也?民和曰,此女以其見棄於其人,故毁而言之,曰氓曰子曰爾,莫非怨讟之辭也。存秀曰,註曰不知誰何女,亦不必知其姓名矣。上曰,此女何以爲人所棄也?民和曰,女子之行如是,安得不爲人所棄耶?方其爲氓婦也,不以禮媒,只以强暴之欲,故終爲所棄矣。上曰,氓何謂蚩蚩也?民和曰,蚩蚩,蠢愚無知之貌也。上曰,旣言蚩蚩,則何以知其淫行之可惡,而終棄其女也?民和曰,蚩蚩者,棄女怨望之辭也。上曰,抱布貿絲,何爲然耶?存秀曰,註釋無可考證,而特以文勢觀之,則蓋絲者女之事,若其氓貿絲於女而來也。上曰,復關何也?民和曰,室名邑名,皆不的指,只曰男子所居,則似不可臆說也。上曰,非我愆期子無良媒等語,有若非我有失,而怨之何耶?民和曰,此女雖有悔過之意,而亦安有反己自責之道乎?蓋以其初不知禮義,徒以淫昵,亦不可謂有良媒矣。上曰,淫婦亦知自悔,氓獨不覺,何也?民和〈曰〉,此氓終棄淫婦,安知非自悔而然耶?上曰,老使我怨何謂也?民和曰,此女之自道也。以三年爲婦三年食貧之語觀之,可知其非老而棄之也。若久而棄之,則兄弟亦當憐悶,豈有咥笑之端乎?上曰,以其自悔也,故特曰,老使我怨乎?存秀曰,然矣。上曰,反是不思,何其悔恨之晩也?民和曰,方其朝朝晏晏之時,若知其見棄,則必改塗易轍,以贖其過,而旣不能早知如此,則無如之何矣,此痛悼之深也。上命掩卷,仍命經筵先退。存秀等退出。又命退,承史以次退出。
上在昌德宮。停常參,只晝講。
申光軾啓曰,明日常參·經筵,取稟。傳曰,只晝·夕講。
洪羲俊啓曰,合辭方張之時,兩司無詣臺之員,事甚未安。除在外·試所進去外,未肅拜呈告人員,竝卽牌招,何如?傳曰,允。
李永錫啓曰,右副承旨申溆,今日不爲仕進,卽爲牌招,何如?傳曰,允。
李永錫啓曰,行兵曹判書曺允大四牌不進推考傳旨,今方捧入,而命召傳授,一時爲急,連違召命,終不承膺,揆以事體,萬萬未安。所當更請牌招,而係是一日五牌,何以爲之?敢稟。傳曰,更爲牌招。
洪義浩啓曰,臣義浩,臣光軾以同義禁,今日本府坐起進去,下直之意,敢啓。傳曰,知道。
李永錫啓曰,藥房都提調·副提調,持湯劑來待矣。傳曰,封入。
以右副承旨申溆牌不進罷職傳旨,傳于李永錫曰,只推。
李永錫啓曰,行兵曹判書曺允大,疏批已下,卽爲牌招,傳授命召,何如?傳曰,允。
李永錫啓曰,行兵曹判書曺允大牌不進推考傳旨,今方捧入,而命召傳授,一時爲急,如是違牌,事甚未安。更爲牌招,何如?傳曰,允。
李永錫啓曰,行兵曹判書曺允大再牌不進推考傳旨,今方捧入,而命召傳授,一時爲急,連事違召,不卽承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
洪羲俊啓曰,行大司憲李勉兢,掌令洪命周,持平洪儀泳試所進去,執義金直淳在外,掌令李泰淳,持平金載一牌不進,監察茶時之意,敢啓。傳曰,知道。
以掌令李泰淳,持平金載一牌不進罷職傳旨,傳于洪羲俊曰,只推。
正言李基崇啓曰,臣言議巽軟,年紀衰邁,本不合於淸朝耳目之任,而不意薇垣特除,忽下於試望承牌之際,繼而有武所監臺之命,往役義重,雖不得不章皇出肅,而第臣於本院,已經司諫,則今此新除,揆以臺體,自有陞降應避之例,今於試役已竣之後,仍因蹲冒,有違公格,其何可一刻晏然於臺次乎?昨因夜深,今始來避,所失尤大。請命遞斥臣職。答曰,依啓。
李永錫啓曰,行兵曹判書曺允大三牌不進推考傳旨,今方捧入,而命召傳授,一時爲急,連違召命,無意承膺,事體所在,誠甚未安。所當更請牌招,而係是一日四牌,何以爲之?敢稟。傳曰,更爲牌招。
李永錫啓曰,行兵曹判書曺允大四牌不進推考傳旨,今方捧入,而命召傳授,一時爲急,連事違召,終不承膺,事體所在,誠極未安。所當更請牌招,而係是一日五牌,何以爲之?敢稟。傳曰,待明朝更爲牌招。
以咸鏡監司趙德潤狀啓,十一月令薦新生靑魚·生苽魚,限內不得封進,惶恐待罪事,傳于李永錫曰,勿待罪事,回諭。
以慶尙監司金會淵狀啓,開寧縣民家失火事,傳于洪羲俊曰,另加慰撫事,分付。
以校理宋翼淵,副修撰韓耆裕牌不進罷職傳旨,傳于李永錫曰,只推。
李永錫,以弘文館言啓曰,校理宋翼淵,副修撰韓耆裕,旣有只推之命,竝卽牌招察任,何如?傳曰,允。
李永錫,以都摠府言啓曰,副摠管朴基豐,以御營中軍,本營諸將官射會監試事,南小營晝仕出去之意,敢啓。傳曰,知道。
李永錫,以備邊司言啓曰,卽見黃海監司洪羲臣,水使李宗爀狀啓,則以爲,康翎縣登山鎭長岱浦漂到大國人三十五名,以問情辭緣觀之,乃是大淸山東省登州府榮城縣之行商漂到者,而彼人船隻,旣已破碎,願由旱路,從願回送,已多其例,請令廟堂稟旨分付矣。漂人旣願從陸,而俱是外地之人,入送時不必別定咨官,令沿路譯學與差使員,次次替傳,領付灣府,以爲入送鳳城之地,所着衣袴等物,令該道造給,刷馬供饋等節,使各其道另爲申飭施行,彼人物件中可以運致者,許令運致,卜重難運者,折價以給,破碎船隻棄置什物,彼人所見處,竝爲燒火,咨文,令槐院撰出,定禁軍騎撥下送于灣府,以爲順付於今番節使之行,何如?傳曰,允。
禁府啓目,中官李昌城原情云云。傳旨內辭緣,泛稱遲晩,所當請刑是白乎矣。長番內侍勿爲請刑,載在大典通編,議處,何如?判付啓,依允。又啓目,昭寧園守奉官李魯進原情云云。觀其所供,枚報禮曹,而因該堂有故,不得入呈云爾,則雖與掩置不報,煞有間焉是白乎乃,旣有照律定配之命,待判下擧行,何如?判付啓,依允。
行兵曹判書曺允大疏曰,伏以臣,蒲柳之姿,已至衰落,膏肓之疾,便成貞痼,雖於閑司漫任,黽勉隨行,而尋常尸居,生意都廢,只飾巾視蔭,朝夕待盡而已。此際中權新除,忽下於千萬夢想之外,臣聞命震悸,五內失守,實不知措躬之所矣。嗚呼,臣以地,則喬木之世臣也,以身,則先朝之舊物也。念乃祖之逸勤,追先帝之殊遇,卽臣今日之情,而事我殿下,又已十年于玆矣。顚沛之際,拔之坑坎,拂拭之至,置諸袵席,華貫膴仕,無不兜攬,居然之頃,已躋崇班,以臣愚鹵,冥升至此,是誰之賜也?恩山德海,欲報罔極,不顧夷險,罔念燥濕,鞠躬盡悴,死而後已者,亦臣之平日所自矢也。苟非至難冒至難强之事,則何敢出一毫辭避之計,仰孤我殿下天地覆燾之恩哉?蒼穹在上,庶幾鑑臨,而第臣於頃年,猥叨見職,觸處生疣,無往非罪,而竟因不干之微事,橫被相臣之論勘,其所聲罪,無復餘地,至以駭惋二字,一筆句斷,臣雖無似,亦一宰臣。設有眞箇罪過,尙不可以此等題目,容易加之,況本無是事乎?儻非我殿下日月之明,照燭本末,則必已薤粉,而更無今日矣。至今追惟,魂夢猶噩。若復抗顔於銓注睢盱之場,則是實沒廉無恥之人,而不可復齒於簪紳之列矣。以是之故,其後東銓之除拜也,屢違召命,三控衷懇,獲蒙體諒,特許恩解,雖其本事,不在於東銓,而以其同是銓衡,義在必辭,瀝血陳籲,東銓尙然,況此西銓乎?伏想,聖明亦必記有。臣不敢復事張皇,仰煩宸聰,而人臣去就,必審其義,明主禮使,不枉所守,以我殿下之至仁盛德,凡在幈幪之中者,無不曲遂其願,則恐不待臣言之畢,而必有所處矣。且臣於年來,疾病沈淹,神精銷鑠,阿睹所患,轉成痼廢,思慮所發,若無管攝,看書則字劃眩奪,臨事則前後茫昩,對人言語,誰某難辨,聞人名字,頃刻輒忘,以此樣子,其可以披覽政案,酬接靺韋乎?由前而不可冒沒,由後而無以强力,臣情到此,吁亦窮且慼矣。然而一身生死,猶屬臣私,四維壞損,有關朝廷。銓地一步,鐵限在前,天牌荐臨,進身無路,玆敢略控血懇,仰瀆崇嚴。伏乞聖明,俯賜鑑諒,亟命鐫削臣職,仍治臣罪,以靖私義,以肅朝綱,千萬幸甚。臣無任云云。答曰,省疏具悉。卿其勿辭,卽爲入來肅命。
副摠管兪漢謨疏曰,伏以臣,孽由自作,罪在罔赦,恩荷曲貸,罰止薄勘,瞻望象魏,只切感悚,蟄伏田廬,自分屛棄。幸際天祐宗祊,聖子誕降,慶溢寰宇,霈澤旁流,旣蒙告身之還收,繼又有收敍之命,含垢之聖恩,雖極仰感,旣汚之賤蹤,無望復起,夏間諫長之特授,迺在夢想之外,旋蒙遞解,恩出格外,榮動鄕閭,今又承摠府除旨,聞命以來,惝怳感激,實不知措躬之所。臣本文質無當,才識都蔑,而旣荷英考眷庇之澤,猥廁經幄之列,又被先朝骨肉之恩,拂拭陶甄,一資一級,罔非特恩,出入內外,徒費廩祿,絲毫莫效,慙負無地,在臣仰報之道,惟有不憚衰朽,竭蹶供職而已。除命之下,何敢爲辭避之計,逖違之餘,尤豈無瞻覲之願,而第臣年前遭罹,匪比尋常。本事顚末,具悉於伊時爰辭與査啓,已經聖明之所俯燭,今不敢更事覶縷,重犯瀆擾,而自顧僇辱,已無餘地,滓累莫湔,悚恧徒切。今若以時日之久,拚棄廉隅,憑恃寵靈,視同平人,揚揚冒進,則臣之一身,雖不足自恤,而其如四維之壞虧,一世之嗤駭何哉?以此情踪,旣無以復入脩門,抗顔周行,而重以崦嵫已迫,疾病交劇,自力趨造,尤非可强。有臣如此,生不如死。宿衛之地,有不可緣臣瘝曠,玆敢略暴衷曲,冒瀆崇嚴。伏乞天地父母,俯垂鑑諒,亟遞臣所帶之職,仍命選部,勿復檢擧,俾得攢頌恩渥,畢命丘壑,以伸自靖之義,以卒生成之澤,千萬幸甚。臣無任云云。答曰,省疏具悉。卿其勿辭行公。
今十一月初八日午時,上御誠正閣。晝講入侍時,知事金羲淳,持詩傳第二卷,特進官閔命爀,持詩傳第二卷,參贊官洪羲俊,持詩傳第二卷,侍讀官趙民和,持詩傳第二卷,檢討官李東煥,持詩傳第二卷,假注書金周默,持詩傳第二卷,記事官洪敬謨,持詩傳第二卷,記事官李紀淵,持詩傳第二卷,武臣行副護軍李甲會以次進伏訖。上讀前受音一遍訖,命奏新受音。民和讀自籊籊,止章四句,釋義以奏。上讀新受音一遍訖,命陳文義。民和曰,此章,卽衛女未得歸寧而作也。先儒曰,思歸寧,發於情也,未歸寧,止乎禮也,禮者天理之公也。雖以女子之偏性,私不掩公,終止於禮,似此女子,足爲千古之嘉尙者也。註疏云,此詩,女子不見答於其夫,欲歸其家之辭也,而少無怨恨慨嘆底意,辭旨婉順,情私懇到,雖在變風之時,足以列於正風之間矣。衛之風俗,雖甚淫亂,而人所固有之良心,可謂消滅他不得矣。苟能善爲導率,敎養有素,則淆漓之俗,可反於淳朴,而足以躋斯民於三代之域矣。故傳曰,文·武興,則民好善,幽·厲興,〈則〉民好暴。又曰,堯·舜率天以暴,是豈天之所好,元有善惡仁暴之不同而然也哉?惟在上之人,敎導之如何耳。雖以衛詩中諸篇觀之,泉水·載馳等詩,婦人之抑其私情,以禮裁制者也,北門·北風等詩,賢者之不得見容,而見幾先作者也,如此之賢人,收拾而用之,如此之婦人,奬勸而褒之,則衛國之政,豈至於壞廢,而衛人之俗,豈至於淫亂耶?先儒曰,列國之詩,衛獨淫亂,以螮蝀·相鼠等篇觀之,則性情之正,禮防之嚴,猶有未泯者存焉。先儒以爲,此二章,作於文公時,蓋有所見得於此等處矣。文公衛之賢君也。時當衰微之餘,躬行勤儉之政,務材而訓農,敬敎而勸學,故其時民俗,尙有畏禮知恥之心矣。文公之後,更無賢君之繼作,國綱焉頹弛而不振,民俗焉流蕩而莫返,遂至於衰亡,此實千載之所慨惜而懲創者也。伏願於此等處體念焉。上曰,下番陳之。東煥曰,此章別無文義,衛女嫁於他邦,未得歸寧而作也。首章托之以遠莫致之,二章斷之以女子有行,三章之巧笑儺玉,末章之駕言出遊等語,一節深於一節矣。當此時,衛之政敎亂禮法壞,無一可觀,而此女猶能以禮防閑,制其私心,逈出於委靡淫哇之中,則先王之遺風餘烈,猶有存焉者故耳。在昔先王之御世治民也,道之以德,齊之以禮,遺澤之入人者深,故雖在淫亂之時,一脈未泯之端,往往有見於此等處,斯豈非明效大驗耶?是故管子曰,四維不張,國乃滅亡。禮曰,人有禮則安,無禮則危,禮之於國,顧不重歟?爲人君者,苟能立國以禮,導民以禮,則朝廷之上,上自宰執,下至庶官,而莫不敬以直內,義以方外,秩秩然各得其序矣。以至委巷匹庶,亦莫敢違越禮防,觀感興起,藹然有愛君親上之心,各得其和,粹然一出於性情之正矣。今殿下先務導率之方,積德累仁,浹人肌膚,則自朝廷而及閭巷,莫不嚮化,其應之捷,不啻如桴鼓影響,而實爲萬億年無疆之休矣。伏願深留聖意焉。上曰,知事陳之。羲淳曰,雖詩人之尋常言之者槪可見其出於性情之正也。衛國雖多淫亂之詩,其中有專出於淫風者,或有不專出於淫風者,以前篇氓章觀之,雖是淫奔之女所作,其人之性情,有不可掩者矣。大抵此時,衛無導率之敎,風俗之委靡,於是焉極矣。固有之良心,無由以發見,此無他。一則敎化之不明也,一則導迪之靡方也,不可專責於蚩蚩無知之民也。此豈非後世人君所當深戒者耶?伏願殿下,先務導率之化,使斯民有所觀感而興起焉。上曰,特進官陳之。命爀曰,上下番及經筵,已陳之矣。上曰,參贊官陳之。羲俊曰,玉堂及經筵,皆已陳之,此外別無可陳者矣。上命掩卷,仍命經筵以下先退。羲淳等退出。又命退,承史以次退出。
上在昌德宮。停常參,只晝·夕講。
申光軾啓曰,明日常參·經筵,取稟。傳曰,只晝講。
洪羲俊啓曰,行大司憲李勉兢,掌令洪命周,持平洪儀泳試所進去,執義金直淳在外,掌令李泰淳,持平金載一呈辭,監察茶時之意,敢啓。傳曰,知道。
申光軾啓曰,右副承旨申溆,今日不爲仕進,卽爲牌招,何如?傳曰,允。
洪羲俊啓曰,禁衛營將官來言,今日本營軍兵,日次私習云矣,敢啓。傳曰,知道。
洪羲俊啓曰,御營廳將官來言,今日本廳軍兵,日次私習云矣,敢啓。傳曰,知道。
李永錫啓曰,藥房都提調·副提調,持湯劑來待矣。傳曰,封入。
傳于申光軾曰,溫繹間,經筵頉稟,權停。
洪羲俊啓曰,行兵曹判書曺允大牌不進推考傳旨,今方捧入,而命召傳授,一時爲急,連事違召,已至多日,終不承膺,揆以事體,誠極未安,更卽牌招,何如?傳曰,允
洪羲俊啓曰,行兵曹判書曺允大再牌不進推考傳旨,今方捧入,而命召傳授,一時爲急,連事違召,已至多日,終不承膺,事體所在,極涉未安。所當更請牌招,而係是一日三牌,何以爲之?敢稟。傳曰,更爲牌招。
洪羲俊啓曰,行兵曹判書曺允大三牌不進推考傳旨,今方捧入,而命召傳授,一時爲急,連違召命,已至多日,終不承膺,揆以事體,萬萬未安。所當更請牌招,而係是一日四牌,何以爲之?敢稟。傳曰,更爲牌招。
以右副承旨申溆牌不進罷職傳旨,傳于申光軾曰,許遞,前望單子入之,待下批,牌招察任。
承旨前望單子入之,尹鼎烈落點。
以承旨前望,傳于申光軾曰,尹鼎烈蕩滌敍用。
申光軾,以弘文館言啓曰,校理宋翼淵,副修撰韓耆裕,旣有只推之命,竝卽牌招察任,何如?傳曰,允。
申光軾,以司饔院監膳提調意啓曰,漁夫契貢人等呼訴內,江水雖不合氷,冬節已深,魚族隱入,設網屢日,終未捉得,日下生鮮,將至闕供之境,限捉魚間,願以活鷄全數代封云。在前如此之時,例有代封之規,而莫重御供,自下不敢擅便,惶恐敢啓。傳曰,依例代封。
庚午十一月初九日午時,上御誠正閣。晝講入侍時,同知事李存秀,持詩傳第二卷,特進官金宗善,持詩傳第二卷,參贊官洪羲俊,持詩傳第二卷,侍讀官趙民和,持詩傳第二卷,檢討官李東煥,持詩傳第二卷,假注書金周默,持詩傳第二卷,記事官洪敬謨,持詩傳第二卷,記事官李紀淵,持詩傳第二卷,以次進伏訖。上讀前受音一遍訖,命奏新受音。民和讀自芄蘭之支,止河廣二章章四句。上仍命盡奏下三章。民和讀自伯兮朅兮,止二百三句,竝釋義以奏。上讀新受音一遍訖,命陳文義。民和曰,芄蘭章,朱子以爲不知所謂,不敢强解。今不必穿鑿傅會,强其不知,而第以容兮遂兮垂帶悸兮等語觀之,容遂卽舒緩放肆之貌也,舒緩則優游悠泛,必有不及事之弊,放肆則縱恣怠傲,必有欲敗度之嘆,故衣服之美,容飾之盛,徒好其外貌而已。內無自修之實行,則象服之美,不足以侈其身,而蜉羽之譏,良有以也。是故君子,必也齊明盛服,非禮勿動,折旋中矩,周旋中規,學問焉有純篤之工,威儀焉有敬愼之容,外內交修,知行竝著,然後英華自發於外矣。故曰抑抑威儀維德之隅,今此佩䩻之童子,徒美其在外之服飾,而不修其在內之實行,故詩人所以諷刺,而雖斷章取義,足爲鑑戒之資矣。且以近日事言之,閭巷之間,風俗漸渝,放肆無檢,奢汰無度,皁隷下賤,皆服僭分之制,富人墻屋,幾至被繡之境,文章混矣,名分紊矣。如欲矯革此弊,丕變此俗,則惟在上之人躬行節儉,克盡導率之方而已。伏願留念焉。上曰,下番陳之。東煥曰,芄蘭一章,不過諷刺之詩,別無文義之可陳。而就以容遂二字觀之,則徒尙外飾而不能內修,以至於舒緩放肆,全無檢束底意,上番所陳不稱其服之言,誠然矣,而大槪諷刺之意而已,別無文義矣。上曰,同知事陳之。存秀曰,芄蘭章本旨,雖未知所指,而上番斷章取義,以服飾不衷,敷衍仰奏者,甚好矣。外修服飾之美,內無自修之實者,猶爲詩人之見譏,況人君用捨之際,賢者不見用,不肖者在位,則其爲諷刺,不但衣服之不稱而已。此等處,實合反隅看,河廣章,卽宋桓夫人所作,而以襄公之所處言之,可謂不幸之甚矣。夫人猶能制其私情,不敢踰越,下註所謂先王之餘化,猶有可觀者,此之謂也。以禮自防,以義自制,非但處變之際然也,雖於處常之時,苟不以禮義自防,則其將放肆無憚,莫可裁制,下註所云止於禮義不敢過也者,觸處推類,可合體認,而止字過字,尤甚喫緊。伏願深加留念焉。伯兮章所云邦之桀,卽一邦之內才過人者也。簡兮之伶人,尙云賢者,不得其位,有不恭之意,今此桀兮之伯也,不免於執殳而征役,衛之用人,可謂失其宜矣。先王之時,亦非無征役之事,采薇·東山之役,逾年而反,或三年而至,民無怨懟之意者,蓋使民得其道故也。至於此時,王迹已熄,使之不以其道,民不能保其室家之樂,人情安得不怨咨乎?顧今國家,雖無兵革之事,而饑饉荐臻,賦役不均,撫字失宜,顚連相續,其爲愁嘆怨咨,實無異於兵革之苦矣。伏願殿下,深軫子惠之方,必以匹夫匹婦,各得其所爲心,觀於此等之詩,以爲觸類而監戒焉。民和曰,河廣章,同知事所陳,止於禮義等說,誠好矣。此章與泉水·竹竿諸篇,大旨略同,而大抵以防閑爲重,故跂予望,不崇朝之地,不得往來相見,則可驗禮防之嚴,有甚於私情之切矣。每事以禮防爲重,則四維張而百度貞,國可得以爲國矣。且以伯兮章言之,詩之言從役勞苦者,非止一二,而皆出於思念怨懟之意,如秦風女子之先誇車甲,後私情者,絶無而僅有,至於此章,則但道其私情而已。大抵兵者,不得已而用也。是故聖人用兵之際,每見其不得已之意,然後用之,故民雖勞苦而無怨言矣。後世則不然,王化未究於下,征戍不解於邊,兵出無名,少無不得已之意,如此而欲民之無怨得乎?伏願於此等處鑑戒焉。上曰,特進官陳之。宗善曰,經筵·玉堂之所陳,皆切實,別無可陳之文義。上曰,參贊官陳之。羲俊曰,經筵及玉堂,皆有所陳,臣則別無可陳者矣。上命掩卷,仍命經筵官先退。存秀等退出。又命退,承史以次退出。
庚午十一月初九日未時,上御誠正閣。夕講入侍時,同知事李存秀,持詩傳第三卷,特進官金宗善,持詩傳第三卷,參贊官申光軾,持詩傳第三卷,侍讀官趙民和,持詩傳第三卷,檢討官李東煥,持詩傳第三卷,假注書金周默,持詩傳第三卷,記事官洪敬謨,持詩傳第三卷,記事官李紀淵,持詩傳第三卷,以次進伏訖。上命奏新受音。民和讀自彼黍,止章十句,釋義以奏。上讀新受音一遍訖,命陳文義。民和曰,周室之興也。公劉都邠,太王都岐,文王居豐,武王居鎬,皆都於西都,繼繼承承,重熙累洽,爲萬世不拔之基,爲其子孫者,當如孟子之言,世守也效死勿去,而平王一朝,棄而東,周室之微弱,自此始矣。先儒云,平王之東遷,如孱孫之鬻田宅,此善喩也。人家孱孫,雖値蕩敗之餘,惟當固守世業,保其田宅,以爲藉手之資,然後可以振起其門戶,而平王則不然,祖宗相傳之好基址,棄之若遺,卽安於東,此與鬻田宅而不能振起者,何以異乎?回瞻周道,鞠爲茂草,過故宮室,但見禾黍之離離,當時周之君臣,晏然自若,不知其悲,而獨一行役之大夫,憂嘆而衋傷而已,可勝嘆哉?王室雖云中微,普天率土,莫非王臣而王土,平王苟能一番振作,發號施令,無恬嬉玩愒之風,而有臥薪嘗膽之志,則王室復興,指日可待。而且其時諸侯,宗族也世臣也,晉鄭是依,魯衛是仗,則諸侯之兵甲,卽周之兵甲也,諸侯之人民,卽周之人民也。因此易然之勢,少有奮發底意,掃蕩戎狄,還于舊都,不過一擧手之間耳。平王何憚而不爲也?蔽一言曰王綱之不振也。大抵王綱振然後,民知先公後私之義,而勇於赴敵,敵王所愾矣。伏願於此等處,深省焉。上曰,下番陳之。東煥曰,此章,大抵行役大夫,過故都而傷痛感歎而作也。周之始興也,積德累仁,千有餘年,而太王創造之,文·武成就之,皆在於西都八百里之內,土地先王之土地,人民先王之人民也。其在後人之責,能繼先王之業,有如夏少康之一旅中興,內修外攘,任賢使能,則散閎顚呂之才,爲時出矣,方召申甫之賢,代不乏矣,何患乎犬戎之侵軼,而豈至於偸安忍恥,委靡不振之境耶?此不但其時群下,不能匡救之罪,平王之不足有爲,推可知也。此黍離之所以作,而亦可爲後世鑑戒之資矣。上曰,同知事陳之。存秀曰,離離之黍稷,自苗而穗,自穗而實,行役之大夫,見節物之三變,而傷歎慨感之意,愈久而愈深,雖於東遷之後,文·武·成·康之深仁厚澤,入人之深,此可見矣。平王之東遷,以其新經犬戎之亂,而苟能振勵王綱,奮發有爲,則可以還于舊都,克復前烈,不此之爲,擧八百里之地,一朝棄之不惜,俄者玉堂所奏,王綱不振之說,誠然矣。國之所以爲國,以其有紀綱也,非但經亂之餘,以振紀綱爲急先務也,雖在昇平無事之時,紀綱不立則法度解弛,法度解弛則生民受害。紀綱者,祖宗之所立也,法度者,祖宗之所制也,生民者,祖宗之所愛育者也。苟或紀綱不立,法度不修,以至於生民受害,則雖不失尺土一民,便是不能守先王之舊也。顧何異於平王棄文·武之舊都乎?伏願深加體念焉。上曰,特進官陳之。宗善曰,玉堂及經筵所陳,皆切實,別無可陳者矣。上曰,參贊官陳之。光軾曰,玉堂·經筵皆有所陳,小臣別無可陳之辭矣。上命掩卷,仍命經筵官以下先退。存秀等退出。又命退,承史以次退出。
上在昌德宮。停常參,只晝講。
藥房都提調金思穆,副提調李永錫啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
洪羲俊,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
尹鼎烈啓曰,明日常參·經筵,取稟。傳曰,只夕講。
洪羲俊啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
洪羲俊啓曰,行大司憲李勉兢,掌令洪命周,持平洪儀泳試所進去,執義金直淳在外,掌令李泰淳,持平金載一呈辭,監察茶時之意,敢啓。傳曰,知道。
洪羲俊啓曰,禁衛營將官來言,今日本營軍兵,日次私習云矣,敢啓。傳曰,知道。
洪羲俊啓曰,御營廳將官來言,今日本廳軍兵,日次私習云矣,敢啓。傳曰,知道。
洪羲俊啓曰,事變假注書朴來謙,身病猝重,勢難察任,今姑改差,何如?傳曰,允。
李永錫啓曰,藥房都提調·副提調,持湯劑來待矣。傳曰,封入。
洪羲俊啓曰,行兵曹判書曺允大四牌不進推考傳旨,今方捧入,而命召傳授,一時爲急,連違召命,已至多日,終不承膺,事體所在,萬萬未安。所當更請牌招,而係是一日五牌,何以爲之?敢稟。傳曰,更爲牌招。
洪羲俊啓曰,卽者義禁府都事來言,時囚無得過三日滯囚,曾有定式矣。時囚罪人曺鳳振·申在植·金陽淳·李昌成·南秉寬議處,當爲擧行,而判義禁吳載紹試所進去,次堂例不得擧行云。何以爲之?敢稟。傳曰,判義禁許遞,前望單子入之,待下批牌招。
判義禁前望單子入之,韓晩裕落點。
洪羲俊啓曰,新除授判義禁韓晩裕,方在削職中,何以爲之?敢稟。傳曰,蕩滌敍用。
洪羲俊啓曰,判義禁韓晩裕,時無職名,令該曹口傳付軍職,何如?傳曰,允。
洪羲俊啓曰,同義禁閔耆顯,時無職名,令該曹口傳付軍職,何如?傳曰,允。
兵曹口傳政事,上護軍單韓晩裕,護軍單閔耆顯。
洪羲俊啓曰,判義禁韓晩裕牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,令次堂擧行。
洪義浩啓曰,臣義浩以同義禁,今日本府坐起,進去下直之意,敢啓。傳曰,知道。
傳于尹鼎烈曰,昭寧園局內欲爲犯葬人,方令拿覈,爲先發遣禮曹郞官,形止摘奸以來。
洪羲俊啓曰,行兵曹判書曺允大牌不進推考傳旨,今方捧入,而命召傳授,一時爲急,連日違召,無意承膺,事甚未安。更爲牌招,何如?傳曰,允。
洪羲俊啓曰,行兵曹判書曺允大再牌不進推考傳旨,今方捧入,而命召傳授,一時爲急,連違召命,已至多日,終不承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
以校理宋翼淵,副修撰韓耆裕牌不進罷職傳旨,傳于尹鼎烈曰,只推。
尹鼎烈,以弘文館言啓曰,校理宋翼淵,副修撰韓耆裕,旣有只推之命,竝卽牌招察任,何如?傳曰,允。
傳于洪羲俊曰,兵判疏批已下,卽爲牌招。
洪羲俊啓曰,行兵曹判書曺允大牌不進推考傳旨,今方捧入,而命召傳授,一時爲急,連違召命,終不承膺,事體所在,誠甚未安,更爲牌招,何如?傳曰,允。
洪羲俊啓曰,行兵曹判書曺允大再牌不進推考傳旨,今方捧入,而命召傳授,一時爲急,連違召命,已至多日,無意承膺,揆以事體,萬萬未安,所當更請牌招,而係是一日三牌,何以爲之?敢稟。傳曰,更爲牌招。
以校理宋翼淵牌不進罷職傳旨,傳于尹鼎烈曰,許遞,前望單子入之,待下批,牌招察任。
玉堂前望單子入之,校理洪儀泳落點。
洪羲俊,以訓鍊都監言啓曰,今此庚午式年武科殿試時,本局軍兵及武藝廳中應試人應頉人,別單書入之意,敢啓。傳曰,知道。
洪羲俊,以禁衛營言啓曰,今此庚午式年武科殿試時,本營將校中直赴應試人,別單書入之意,敢啓。傳曰,知道。
洪羲俊,以御營廳言啓曰,今此庚午式年武科殿試時,本廳將校中直赴應試人,依定式別單書入之意,敢啓。傳曰,知道。
洪羲俊,以刑曹言啓曰,因內需司單子,昭寧園局內欲爲犯葬之趙哥,令該曹拿覈得情事,命下矣。趙哥令該邑跟探,捉上臣曹之意,發關畿營,卽接楊州牧使徐有望牒報,則坡州居武科出身趙圭錫,初欲營葬,還塞壙穴,直往坡州,故追捕捉上云矣。趙圭錫係是出身,令義禁府拿覈得情,何如?傳曰,允。
洪羲俊,以義禁府言啓曰,刑曹啓辭內,趙圭錫係是出身,令義禁府拿覈得情事,允下矣。趙圭錫今方待命,拿囚之意,敢啓。傳曰,知道。
洪羲俊,以義禁府言啓曰,出身趙圭錫,自秋曹移送本府,拿覈得情事允下,故纔已拿囚矣。卽者圭錫之父部將,來待府外,以爲今此昭寧園火巢外占山,卽渠爲親山改葬之計,而園官禁斷,故卽爲停役。從他求山之際,因刑曹啓下,關自本州推捉,而渠則出他未還,其子圭錫在家自現,至於移本府就囚之境,故渠不勝驚惶震懍,馳到府門外自首云。當初占山之人,旣是趙,而日前園官之供,亦以趙爲言,則不宜以子替父。圭錫放送,其父趙拿囚,嚴覈得情,何如?傳曰,允。
行兵曹判書曺允大疏曰,伏以臣之誤被恩除,日已四易,而坐辱天牌,又不知幾遭矣。宿衛重任,虛縻旣久,朝家事體,屑越莫甚,臣罪至此,合置何辟?嚴召之下,循墻無路,惶懍之極,鑽地不得,情窮勢蹙,寧欲溘然。臣於見職,其所冒死祈免,豈或可已而不已哉?義在必辭,情急仰暴,日前丐籲,未暇緩聲,略控血懇,仰瀆宸聽,竊庶幾聽卑之天,有願必從,而只緣誠意淺薄,言辭拙澁,情私未格,兪音終靳,臣於是益無所措其躬矣。臣雖愚迷,亦具彝性,不俟駕屨,旣奉聖訓,卽日登道,亦聞古語,豈不知竭蹶趨承之爲十分道理,而一味縮伏,末由蠢動,有若全昧義分者,是豈臣樂爲哉?蓋亦甚不得已者存焉耳。臣之情勢,曾已悉陳於年前辭疏,體諒之恩,似不在更事覶縷,故臣於日昨,只擧梗槪,未盡事實,雖以四聰之明,歲月稍久,安望其一一記有耶?請以決不容冒膺者,昧死而更陳之。大抵銓衡之任,卽是睢盱之場,則其磅礴而狼狽者,從古何限,而若其僇辱身名,貽羞朝廷,未有若臣之甚者。大政纔過,傍伺四起,或指無謂有,或洗瘢索痕,末以注文僉使事,爲抑勒之資,此卽臣之前日幕客,雖有勞勩之可言,謂之循私而檢擬,則容或無怪,而忽稱以罷狀之要路奪取者,是何說也?臺臣避嫌,旣服其爽實,問啓批旨,至敎以脫空,畿伯之疏,又爲明切,則捃摭之計,斯可已矣,而相臣繼而陳箚,其所臚列,無復餘地。臺疏則倡之於前,而直勘以竄配,相箚則和之於後,而至斥以駭惋,構捏成案,拳踢交加,傅會爲說,凌踏備至,奇怪遭罹,罔有紀極。名以銓部之長,勒把無形之事,單臺請其竄配,相臣目以駭惋者,睹聞所及,曾有是否?幸蒙日月之俯燭,獲廁簪履之舊班,而中夜思惟,無面可顯,雖挽東海之波,將無以湔其恥矣。臣自遭罹以後,凡係廟謨,一不與聞,乞解東銓,亦蒙恩許,籌司尙然,則銓職何論,東銓尙然,則西銓何論?今若憑恃寵靈,不顧覆轍,諉以日久,冒沒出膺,則人將唾罵,不肯與齒,臣雖無似,豈忍爲此,下而自陷於沒恥之科,上而仰累於淸明之朝哉?夫有國所重,莫若四維,古昔聖王之所以扶植不暇者,非爲其人而然。臣於東銓辭疏,伏承聖批,以西銓情勢,引於東銓,極爲不當爲敎,蓋西銓之當引,卽亦聖上之所俯諒。臣祇奉恩言,尙此莊誦,今臣所處,尤是當引之地,則以我殿下之明聖,豈或置臣於四維之外,而不思扶植之方乎?天地之仁,無物不遂,父母之愛,無處不周,殿下之於臣,天地也,父母也。其所矜憐而生成之者,顧何待臣言之更僕也?衷情惶隘,申控哀籲,而疾痛之呼,不敢更煩。伏乞聖慈,俯垂鑑諒,亟許鐫削臣所帶本兵之任,仍降威罰,以正慢命之罪焉。臣無任云云。答曰,省疏具悉。往事不必引義者,勿辭行公。
庚午十一月初十日午時,上御誠正閣。晝講入侍時,知事金羲淳,持詩傳第三卷,特進官尹序東,持詩傳第三卷,參贊官洪義浩,持詩傳第三卷,侍讀官趙民和,持詩傳第三卷,檢討官李東煥,持詩傳第三卷,假注書李永祚,持詩傳第三卷,記事官洪敬謨,持詩傳第三卷,記事官李紀淵,持詩傳第三卷,武臣行護軍安橚以次進伏訖。上讀前受音一遍訖,仍命奏新受音。民和讀自君子于役,止章四句。上曰,釋義以奏。民和解釋章句以奏。上讀新受音一遍訖,仍敎曰,文義陳之。民和曰,此章與衛風伯兮之意,略同。蓋國之大夫,許身立朝,從事在外,公而忘私,國而忘家,此卽周家禮使之效也。大抵用兵,毒民之大者也。古語曰,孤人之子,寡人之妻,豈非大可愼重者哉?故聖人之興師動衆,必在於不得已之時,不得已之事,且其平日所以撫綏而字恤者,無所不至,他日用之,莫不有先公後私之心矣。今以此詩觀之,有曰不知其期不日不月,句語之間,只切思念之情,而不無怨咨之意,此無他,全由於在上者,不能禮使之致也。周室之不振,安知不由於此耶?我國,兵農爲一,疆域永靖,別無此等征戍之役,而卽今水旱相仍,飢饉荐臻,蔀屋有頷顑之憂,溝壑多顚連之患,不止於連歲從役之勞。然民猶樂生安堵,無或怨咨者,乃祖宗朝深仁厚澤入人深故也。伏願殿下,勿以黎民之浹洽,小有怠忽之心,一意勤篤,常若痼瘝之在身,則此正長治久安之術也。上曰,下番陳之。東煥曰,民情之勞苦,王室之委弱,可見於此等詩矣。試以先王之時論之,四牡一章,備述勞苦之情,東山三歲,亦無憂嘆之意,則其時仁愛之風,不言可掬,而及乎王室東遷,兵革不止,日夕塒括,鷄犬猶然,而嗟我征人,不知幾年而歸,反不若禽獸之爲愈,則至此而先王仁恕之政,已蕩殘而無餘矣。豈不大可監戒也哉?且以下章言之,其時君子,以有爲之才,當不遇之世,出則勤勞於遠役,居則潦倒於下位,其所施用不過爲貧求祿,全身遠害而已,則世道之嘆,曷有其已?卽今草野巖穴,亦或有經世可用之才,而未及施用,空老蓬蒿者,誠願殿下,如渴求賢,務積誠意,下詢八方,旁求俊彦,則時弊之矯革,古道之挽回,卽次第事也。此等二詩,雖似泛言,而章章句句,皆有意趣,不言之中,亦或有警發之益矣。上曰,知事陳之。羲淳曰,觀此二詩,可見周家治亂之機也。君子于役,自忘其勞,及其歸也,安於下位,此可見先王之遺澤也,大夫行役而不之勞,賢人在下而不見用,此可見王道之已替也。世道升降之會,不過如此,願於此等處惕念焉。上曰,特進官陳之。序東曰,知事上下番盡奏,別無更陳者矣。上曰,參贊官陳之。義浩曰,臣亦無可陳者矣。上曰,君子于役,何役也?與文王時,所謂父母孔邇之類同耶?民和曰,從役之事,雖與采薇·東山之什無異,而其所以使之,則自有別焉。先王以仁道使人,先揣其勞苦之情,而慰諭以送之,故人無怨尤之心,此則平時無仁厚之政,而徒以威力而使之,故室家之情,若是其怨也。羲淳曰,此不過思念之切,亦不可直謂之怨也。上命掩卷,仍命經筵先退。羲淳等退出。義浩進前曰,昨日昭寧園官捧供,有依允之批矣。觀其供辭,與初不枚報有異,故結辭中有措語矣。判堂出來後當照律,而定配則似涉過重,且其本事,今方有趙姓人拿覈之命,待査事出場後,一體照律,似好矣。上曰,啓目措辭,昨果見之,而事係重大,不可不嚴覈也。義浩曰,園官供辭中,旣云垓子外千步,而國典則垓子外三十步,有許葬之法,且多民塚之累累云,其在重事體之道,不可無本道,或禮曹摘奸形止之擧矣。上曰,然矣。先送禮郞,詳細摘奸,而傳敎書入,待還下擧行,園官照律,亦待本事決末,爲之,可也。仍命退,承史以次退出。
上在昌德宮。停常參,只晝講。
尹鼎烈啓曰,明日常參·經筵,取稟。傳曰,只夕講。
洪羲俊啓曰,行大司憲李勉兢,掌令洪命周試所進去,執義金直淳在外,掌令李泰淳,持平金載一呈辭,一員未差,監察茶時之意,敢啓。傳曰,知道。
李永錫啓曰,藥房都提調·副提調,持湯劑來待矣。傳曰,封入。
洪羲俊啓曰,行兵曹判書曺允大三牌不進推考傳旨,今方捧入,而命召傳授,一時爲急,連事違召,終不承膺,事體所在,誠極未安。所當更請牌招,而係是一日四牌,何以爲之?敢稟。傳曰,更爲牌招。
朴來謙改差,代以鄭郁東爲事變假注書。
鄭郁東在外,代以李基承爲事變假注書。
洪羲俊啓曰,行兵曹判書曺允大牌不進推考傳旨,今方捧入,而命召傳授,一時爲急,連違召命,已至多日,事甚未安,更爲牌招,何如?傳曰,允。
洪羲俊啓曰,行兵曹判書曺允大再牌不進推考傳旨,今方捧入,而命召傳授,一時爲急,連違召命,已至多日,終不承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
洪羲俊啓曰,行兵曹判書曺允大三牌不進推考傳旨,今方捧入,而命召傳授,一時爲急,連事違召,無意承膺,揆以事體,萬萬未安。所當更請牌招,而係是一日四牌,何以爲之?敢稟。傳曰,更爲牌招。
洪羲俊啓曰,行兵曹判書曺允大四牌不進推考傳旨,今方捧入,而命召傳授,一時爲急,連事違召,已至多日,事體所在,萬萬未安,所當更請牌招,而係是一日五牌,何以爲之?敢稟。傳曰,嚴飭牌招。
洪羲俊啓曰,試官出榜後,詣闕復命例也,而文一所試官李勉兢,不爲入來,事甚未安。推考,何如?傳曰,允。
掌令洪命周啓曰,臣言議風采,本不近似於淸朝耳目之任,而況又自來情勢,便成鐵限於臺端。儻或聖明之所俯燭,抑亦同朝之所共諒也,掌憲特點,忽下於試望承牌之時,監試有命,往役義重,雖不得不冒沒暫膺,而因仍蹲據,有愧廉防,且於合啓中區區私義,有不可隨衆聯參者矣。在前如臣情地者,以此陳懇,竝推敦倫之義,擧蒙體諒之恩,今臣處義,宜無異同。臣以情以義,其何敢一刻晏然於臺次乎?請命遞斥臣職。答曰,依啓。
傳于洪羲俊曰,臺諫未差之代,前望單子入之。
臺諫前望單子入之,持平宋翼淵落點。
申溆,以禮曹言啓曰,卽見東萊府使尹魯東報備局文狀,則通信裁判差倭所呈講定節目一度上送矣。原節目謄書,別單以入,而依此磨鍊擧行事,分付各該司及該道,何如?傳曰,允。
洪羲俊,以都摠府言啓曰,副摠管金處漢,以摠戎中軍,本營別驍士都試監試事,訓鍊院晝仕出去之意,敢啓。傳曰,知道。
洪羲俊,以義禁府言啓曰,保放罪人南秉寬,還囚議處以入之意,敢啓。傳曰,知道。
禁府啓目粘連,向前曺鳳振·申在植·金陽淳等亦,會圈成命之下,諉以館規,互相規避,竟致圈事之不成,揆以事體,誠極駭然。竝只以此照律,何如?判付啓,依允。又啓目,向前南秉寬亦,身爲史官,以經筵座目外,混爲離座,揆以筵體,做錯非細。以此照律,何如?判付啓,依允。又啓目粘連,向前李昌成亦,身爲中官,莫重公事,不善擧行,揆以事體,萬萬駭然。以此照律,何如?判付啓,依允。禁府啓目,部將趙原情云云。謹以判付內辭意,發問目,反覆嚴覈,則雖以垓子外千餘步之說,欲爲自明之計是白乎乃,莫重局內,事體至嚴,則無論步數之遠近,身爲朝官,敢生圖占之意者,究厥所爲,萬萬痛駭,所當請刑是白乎矣。曾經都摠經歷,勿爲請刑,載在大典通編,議處,何如?判付啓,該宮摘奸,明已報來,無異咫尺是去等,焉敢漫漶發明,自陷欺罔之科乎?嚴加盤覈,而若不直告,卿等先被誤問之典,以斯擧行爲良如敎。
禁府啓目粘連,向前趙亦,謹以判付內辭意,反覆嚴問,到底窮覈是白乎,則以昨日納招之自陷漫漶,無辭自服是白乎乃,園所咫尺之地,肆然圖占之情節,終不一一直陳,究厥所爲,尤極痛駭。平問之下,難以取服,刑推得情,斷不可已,時値停刑,有不可循例仰請,上裁,何如?判付啓,莫重至近之處,肆然犯葬,固萬萬痛駭兺不喩,又是欺告,亦是死罪是白沙餘良,觀其故犯,尤爲死罪之死罪。罪人段,令次堂嚴刑更問,具格嚴囚,依律重勘爲良如敎。
庚午十一月十一日未時,上御誠正閣。夕講入侍時,同知事李存秀,持詩傳第三卷,特進官金銑,持詩傳第三卷,參贊官尹鼎烈,持詩傳第三卷,侍讀官趙民和,持詩傳第三卷,檢討官李東煥,持詩傳第三卷,假注書金周默,持詩傳第三卷,記事官洪敬謨,持詩傳第三卷,記事官李紀淵,持詩傳第三卷,以次進伏訖。上讀前受音一遍訖,命讀新受音。民和讀自揚之水,止章六句。上曰,釋義以奏。民和解釋章句以奏。上讀新受音一遍訖,命陳文義。民和曰,揚之水章,卽周室東遷後,初政事也。于時也,上而遠文·武·成·康之化,下而有戰國交爭之漸,消長升降交會之際也。且以平王東遷時言之,此實中國之大變,而臣子之大讐也。爲平王者,政宜臥薪嘗膽,奮發振作,銳意討復,不計其他,而乃於徙東之初,其所汲汲之政,惟發畿甸之民,往戍申侯之國而已,王綱之掃地,已無可言,而倫理之滅絶,可謂極矣。平王非無討復之心,第不能布德施惠,維持其民心,亦未能發號施令,節制其諸侯。先儒以爲平王柔懦不振,遂至於衰亡,可謂切中平王之病矣。大抵柔懦之弊,因循姑息,玩愒時日,末梢之委弱不振,推可知矣。每事如此,何望其有爲乎?弱者剛之反也。是故人君,必懋剛克之政,然後處置得宜,威令方行,庶政可以淬勵,四方有所懲畏,而平王則不然,柔弱太過,威猛不立,非道使民,民懷怨怒,此揚水之所以作也。以此觀之,周之亡,不在於赧王之世,而已在於平王之時矣。伏願於此等處,澄省而鑑戒焉。上曰,下番陳之。東煥曰,此章之言不流束薪,以比平王柔懦不振之義也。當此之時,苟能內修外攘,勵精圖理,每以奮發爲念,討復爲志,則亦足以有爲,而平王則不能振起,反以討復之師,爲諸侯戍守,民安得不怨乎?民者至愚而神也。是故先王之御民也,必以順民心爲主,近而不下,畏而敬之,故役民而民不怨,以此觀之,可畏者非民乎?且平王之朝,應有可用之賢臣,而經傳無出處,今無所考,而似必有之,而亦未能用也。其性也柔懦荏弱,而所爲者,無非逆理反常之事,則雖有賢者,亦必無可奈何。宣王之中興也,時則有若仲山甫·方叔·召虎等諸人出焉,內修而外攘,撥亂而反正,遂成重恢之大業。燕昭王不過小國之諸侯,猶能弔死問孤,厚幣招賢,故樂毅·劇辛之輩,皆自他邦而來,復燕之舊,報齊之讐。越王句踐,臥薪嘗膽,生聚敎訓,且用種蠡之才,以雪會稽之恥,此三君者,苟未能奮勵振發,任用賢才,則何以成匡恢興復之洪功盛烈也耶?大抵君上之道,一意振發,然後萬機無叢脞之歎,百度有修擧之效,可誅者誅之,可討者討之,而平王則反是,以堂堂天子之兵,往戍於諸侯之邦,此與下堂而見,何以異乎?千載之下,尙不勝其嘅咄,而重有感於斯詩者此也。伏願於此等文義,無或泛忽看過,而雖於燕閒之時,溫習之紬繹之,沈潛玩索,念念在玆,慕曾氏三省之工,追大禹惜寸之勤,終始典學,日月就將,則治國經邦之謨,已在於這裏矣。若於一番講討之後,束閣而掩置,則將不免書書我我之嘆,而烏在其講學之本意也哉?大凡觀詩之法,雖有善惡之不同,而服膺於斯,懲創於斯,則聖學自底於緝熙,而治法政謨,亦皆可以料理於此中矣。更伏願燕閒之暇,無或間斷,而益勉溫繹之工焉。上曰,所陳皆切實甚好,當留念矣。上曰,同知事陳之。存秀曰,此章以天子之兵,往戍於申侯之邦,王綱之掃地,已無可論。大抵王風十篇,以上國之詩,不入於雅·頌,入於變風,下同於列國者,蓋以東遷以後,王迹熄故也。首章黍離之詩,大夫見故都之鞠爲茂草,傷歎感慨,發而爲咏,其下諸篇,或言征役思念之情,或言饑饉流離之狀,皆是生民勞苦愁怨之辭也。王迹之熄,不當見於他處,而可驗於民情,民情之困苦,卽王迹之熄也。是故古昔聖王,必以得民心爲先。傳曰,保民而王,詩曰,庶民子來,書曰,民惟邦本,又曰,顧畏于民碞,此莫非愛民恤民之意,而祈天永命之道,必以諴小民爲本,民心不和,則王迹熄矣。伏願於此等處,惕然而深省焉。上曰,特進官陳之。銑曰,同知事及玉堂,皆有所陳,別無可陳者矣。上曰,參贊官陳之。鼎烈曰,上下番及經筵所奏,俱好,臣則別無可陳者矣。上命掩卷,仍命退。經筵以下皆退出。又命退,承史以次退出。
上在昌德宮。停常參,只夕講。
洪羲俊啓曰,合辭方張之時,兩司無詣臺之員,事甚未安,除在外試所進去未署經外,未肅拜呈告人員,竝卽牌招,何如?傳曰,允。
尹鼎烈啓曰,明日,永陵忌辰祭齋戒,再明日,靖陵忌辰祭齋戒,十五日十六日,永陵忌辰祭齋戒正日相値,視事頉稟之意,敢啓。傳曰,知道。
洪羲俊啓曰,禁衛營將官來言,今日本營軍兵,日次私習云矣,敢啓。傳曰,知道。
洪羲俊啓曰,御營廳將官來言,今日本廳軍兵,日次私習云矣,敢啓。傳曰,知道。
傳于尹鼎烈曰,永陵受香承旨,仍爲奉審摘奸,局內諸陵,一體奉審。
尹鼎烈啓曰,假注書李永祚,身病猝重,勢難察任,今姑改差,何如?傳曰,允。
洪羲俊啓曰,行兵曹判書曺允大,五牌不進推考傳旨,今方捧入,而命召傳授,一時爲急,連違召命,已至多日,飭敎之下,終不承膺,事體所在,萬萬未安,所當更請牌招,而係是一日六牌,何以爲之?敢稟。傳曰,牌招,嚴飭入來肅命。
李永錫啓曰,藥房三提調,持湯劑來待矣。傳曰,封入。
洪羲俊啓曰,行兵曹判書曺允大,牌不進推考傳旨,今方捧入,而命召傳授,一時爲急,連違召命,已至多日,飭敎屢下,無意承膺,事體所在,誠極未安,更爲牌招,何如?傳曰,允。
洪羲俊啓曰,行兵曹判書曺允大,疏批已下,卽爲牌招,傳授命召,何如?傳曰,允。
洪羲俊啓曰,行兵曹判書曺允大,牌不進推考傳旨,今方捧入,而命召傳授,一時爲急,飭敎之下,終不承膺,事體所在,誠甚未安,更爲牌招,何如?傳曰,更爲嚴飭牌招。
洪羲俊啓曰,行兵曹判書曺允大,再牌不進推考傳旨,今方捧入,而命召傳授,一時爲急,飭敎之下,連事違召,終不承膺,揆以事體,誠極未安,所當更請牌招,而係是一日三牌,何以爲之?敢稟。傳曰,更爲牌招。
李永祚改差,代以李永昆爲假注書。
傳于洪羲俊曰,時囚罪人李昌成,杖一百收贖,告身盡行追奪,放送。
洪羲俊啓曰,卽者,義禁府都事來言,時囚罪人趙·李魯進,照律事,命下矣。趙·李魯進·南秉寬·曺鳳振·申在植·金陽淳等,當爲照律,而判義禁韓晩裕未肅拜,次堂例不得擧行云。判義禁卽爲牌招,以爲開坐之地,何如?傳曰,令次堂擧行。
洪羲俊啓曰,行大司憲李勉兢,掌令李泰淳,持平金載一,宋翼淵牌不進,執義金直淳在外,掌令一員未差,監察茶時之意,敢啓。傳曰,知道。
洪羲俊,以義禁府言啓曰,時囚罪人李昌成,杖一百收贖,告身盡行追奪,放送事,命下矣。李昌成杖一百收贖,告身盡行追奪,放送之意,敢啓。傳曰,知道。
洪羲俊,以義禁府言啓曰,罪人趙,謹依判付,嚴刑捧供以入,而加刑罪人之移囚南間,自是格例,依例移囚南間,何如?傳曰,移囚南間置之。
禁府啓目粘連,向前罪人趙亦,謹以判付內辭意,發爲問目,嚴刑盤覈是白乎則,當初故犯冒占之事,末後故犯欺罔之罪,箇箇自服,無辭遲晩,究厥情犯,益切痛惋,而到今旣無更覈之端,依判下照律重勘,何如?判付啓,莫重之地冒犯,極爲憤痛,況聞手奪園官呈曹之文,尤爲駭悖。雖以園官言之,雖致該曹堂上不備而然,焉敢不能驚惕,視若平常,諉之趙乎?由前而有溺職之失,由終而有漫漶之習,趙照律段,依允。園官段置,亦加重繩爲良如敎。禁府照目粘連,承政院假注書南秉寬矣本府議啓內,身爲史官,以經筵座目外,混爲離坐,揆以筵體,做錯非細,以此照律,罪,笞五十收贖,解見任別敍,私罪奉敎依允爲旀,功減一等爲良如敎。又照目,別兼春秋曺鳳振,申在植,檢閱金陽淳等矣本府議啓內,會圈成命之下,諉以館規,互相規避,竟致圈事之不成,揆以事體,誠極駭然。竝只以此照律,罪,笞五十收贖,解見任別敍,私罪奉敎依允爲旀,申在植段,功議各減一等,曺鳳振,金陽淳等段,竝只功減一等爲良如敎。又照目,罪人趙更招公事判付內,莫重之地冒犯,極爲憤痛,況聞手奪園官呈曹之之,尤爲駭悖,雖以園官言之,雖致該曹堂上不備而然,焉敢不能驚惕,視若平常,諉之趙乎?由前而有溺職之失,由終而有漫漶之習,告身盡行追奪,減死定配,私罪奉敎依允。又照目,昭寧園守奉官李魯進矣罪人趙更招公事判付內,莫之重地冒犯,極爲憤痛,況聞手奪園官呈曹之文,尤爲駭悖,雖以園官言之,雖致該曹堂上不備而然,焉敢不能驚惕,視若平常,諉之趙乎?由前而有溺職之失,由終而有漫漶之習,園官段置,亦可重繩,罪杖一百收贖,告身盡行追奪,徒三年定配,私罪奉敎依允。
洪羲俊,以義禁府言啓曰,罪人趙,告身盡行追奪,減死定配照律公事判付內,依允啓下矣。趙本律,旣是減死定配,則配所當以遠惡地磨鍊,而西北邊邑,皆以尤甚,之次勿定配所事,道啓蒙允矣。如此罪犯至重之類,不當以此爲拘,告身盡行追奪,以咸鏡道之次邑穩城府定配所,以判付內辭意,具罪目,依例發遣府羅將,押送配所,何如?傳曰,允。
洪羲俊,以義禁府言啓曰,時囚罪人李魯進,杖一百收贖,告身盡行追奪,徒三年定配,照律公事判付內,依允啓下矣。李魯進杖一百收贖,告身盡行追奪,公忠道丹陽郡長林驛,徒三年定配,而以判付內辭意,具罪目,依例發遣府羅將,押送配所,何如?傳曰,允。
司諫呂東植啓曰,罪人克觀,以妖任之同氣,凶謀逆節,爛漫同參,而嚴訊之下,抵賴不服,未克究覈,未及承款,王章莫伸,輿憤莫泄。請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢,噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。德相·尙喆·九宗三賊,無非極逆大憝,罪關宗社,而臺閣傳啓,積有年所,王章未伸,輿憤愈切,何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也。今當新化休明之日,不可使凶孽逆種,晷刻偃息於覆載之間,請亟下三啓傳旨,令攸司卽速擧行焉。逆鏔罔赦之罪,已悉於前啓,今不必更事臚列,而幸賴我慈聖殿下,廓揮明斷,特施正法之典,擧國弸塞之寃憤,可以少洩,而令旣決案正法,則孥戮之法,便是應行之典。請正法罪人鏔,亟施孥戮之典。噫嘻,痛矣。今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前茅,半夜官門,突入跳踉者,已極凶獰,而賊魁凶言,無難傳說於推覈之時,看作能事,節節頑惡,論其罪犯,決不可島配遠竄而止。請絶島爲奴罪人李戒國·劉用孫·金金乭,亟令王府,夬施典刑。噫,李東萬本以妖邪之物,兼以狡慝之性,出沒跳踉,蹤跡陰祕,奔走營逐,心術鄙悖,爲世唾罵,不齒儕類者,亦有年所,而今於悖疏悖通,其所爛漫排布,締結和應之狀,綻露無餘,則渠當卽地款服,自伏常憲,而始於事發之日,慌忙投疏,欲爲掩匿欺蔽之圖,終於訊推之際,反覆呑吐,敢生掉脫之計者,究厥心腸,尤極巧惡。是宜益加刑訊,到底盤鞫,而究覈未竟,遽置末勘。噫,今此酌處,雖出於好生之德意,其在誅亂去慝之道,決不可撓屈王章。請古今島定配罪人李東萬,亟令王府,設鞫得情,夬施典刑。梟示罪人性世,與劇逆載榮,一而二二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也。設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施常施之律。請梟示罪人性世,亟施孥戮之典。答曰,不允。
行兵曹判書曺允大疏曰,伏以臣,再控哀籲,卄違嚴召,藉曰情勢迫不獲已,而揆以義分,死有餘辜,嶺海鈇鉞,惟命是俟,而不自意聖度天大,誅罰不加,惶霣之餘,繼以感泣。然而天心未格,兪音尙閟,至以往事不必引義爲敎,天牌荐臨,促臣肅命。臣於是,衷情抑塞,神魂遁喪,益不省置身之所矣。夫中權,有國之重任也,庚牌,君命之所寓也。重任不可虛縻,君命不可虛辱,而臣之猥叨是任,已經六宿,召牌連降,不可但以日課言,臣情惶隘,求死不得,而國體屑越,尤當如何。苟使臣之情勢,猶或一半分可强,則疾病生死,斷置一邊,豈敢不趨膺明命,仰酬我殿下天地父母之恩哉?第念人臣所以藉手事君者,四維爲重,一於此放倒,則餘無足觀也。臣之頃年所遭人言,非比尋常官箴,名登臺章,至請竄配,相箚論斥,謂以駭惋者,自有銓家以來所未聞之事,而臣獨當之,此豈特臣身之汚衊。抑亦爲朝廷之羞恥,臣雖戀結明時,不忍便訣,閑司漫職,遲徊蹩躄,而撫念身名,此猶堪愧,況復投跡於僨誤之地,抗顔於僇辱之場,不復知世間羞恥之事,則淸朝四維,殆將緣臣而隳懷無餘矣。臣雖不惜,人謂斯何?歲月已久,顚沛如昨,沒齒之累,死固難忘。自有此事以來,凡於除拜,稍涉要津,一例祈免,上而蒙聖明之體諒,下而獲同朝之原恕,而今於見帶之任,猝當迫隘之會,進退維谷,罪負如山,此殆臣命卒之秋也,情窮勢極,辭竭意盡,而飭敎連下,情地罔措,玆敢披瀝肝血,冒死更陳。伏乞聖慈,俯垂鑑諒,念國體之不宜屑越,察臣情之決難冒沒,亟削臣本兵之職,仍治臣屢瀆之罪,以肅朝綱,以安私分焉。臣無任云云。答曰,省疏具悉。何必如是强引?卿其勿辭行公。
公忠監司金蓍根疏曰,伏以坤殿順娩,三七已過,歡抃慶幸,中外惟均。伏念臣,猥以無似,濫叨藩寄,常懷憂懼,荏苒至此,而遽値昨年大無,幸賴我殿下一念宵旰,惠澤旁流,蠲恤之政,賑濟之方,無所不用其極。臣奉令承敎,殫竭誠慮,思所以對揚德意之萬一,而一路民生,擧皆保集,得免捐瘠,至于夏初,麥又向熟,莫不欣欣然蹈舞矣。不意方春之惜乾,乃有前夏之餘悸,二三月之雨澤,雖得一時之驟霔,半日之霏灑,犁鋤不均,高低未洽,故民情懲前而慮後,田功早趨而預備,耕播注種,隨力漸就,及夫方農之節,暵曝久愆,結實之時,風雨爲災,原野受損,沿峽不同,而峽農偏害於高燥,沿穀全棄於鹹鹵,至於海溢諸邑之頻年被災,最爲難支之類,尤有散四之慮。蓋今年穡事,若其有田土上農夫之築堰貯水,傍洑引流,早播先種,及時力作者,免旱耐風,能得食實,而其他編戶窮蔀之貰土代作,及沙石起墾,奉天待時之處,晩後移揷,倖望成熟者,或初不着根而旋至萎黃,或有胚胎而仍爲含縮,或發穗而未及入實,酷被風損,秋成之前,已判其全不掛鎌,而且於撤賑歸農之際,因之以癘疫,不得落種而未移者,在在相望,災傷之夥然,實由於此耳。況纔經大歉,民間之困悴,尤有甚於前歲,其勢必然。臣以農形災損,據實槪論於列邑分等及災摠加請之啓,而賑餘疲氓之安危存亡,實係於俵災一事。故日夕顒俟者,惟在於獲準所請矣。及伏見廟堂覆奏,則事目災一千五百結外,八千五百結之劃下,其在軫念湖民之地,恩非不渥也,德非不厚也。以此數較看民情,參量事勢,若有彌縫補苴之道,則臣何敢罔念國計,徒恤民隱,爲此已可而不已哉?臣於本道災摠,檢覈操束,旣無餘蘊,各邑槪狀,點退減削,亦云已甚,及其停當實數,冒昧登聞,實出於萬不獲已者也。苟或災不均俵,惠未下究,致使此時窮民,白地徵納,或至有流離顚連之患,則大有違於我聖朝悉心悉力拯活至今之本意也。臣的見民情事勢之如此切急,而徒懷嚴猥,不敢悉陳於黈纊之下,則是上負聖明委畀之眷,下失民生盻望之情,臣雖無狀,豈敢爲此?玆不得不略入文字,仰干崇嚴。伏乞聖明,俯賜諒察,本道未劃下災結八千九百八十四結九十四負二束,特許更爲準劃,使彼一路生靈,咸沐呴濡普濟之澤,臣雖萬被瀆擾之誅,實所甘心。臣無任云云。答曰,省疏具悉。所請,令廟堂卽爲稟處。
庚午十一月十二日未時,上御誠正閣。夕講入侍時,知事金羲淳,持詩傳第三卷,特進官閔命爀,持詩傳第三卷,參贊官洪羲俊,持詩傳第三卷,侍讀官趙民和,持詩傳第三卷,檢討官韓耆裕,持詩傳第三卷,假注書金周默,持詩傳第三卷,記事官洪敬謨,持詩傳第三卷,記事官李紀淵,持詩傳第三卷,以次進伏訖。上讀前受音一遍訖,命讀新受音。民和讀自中谷,止六句。上命釋義以奏。民和解釋章句以奏。上讀新受音一遍訖,命陳文義。民和曰,此章卽凶年饑饉室家相棄之辭也。夫婦人之大倫也。雖有一時流行之天災,豈至於夫婦相棄之境,而此時周室衰微,王澤不得下究,民生日益困悴,故雖以夫婦之親,不得相保,以至於流離之境也。書曰,民非后罔事,后非民罔使,史記曰,民依於國,國依於民,君民相與之義,顧不重歟?大抵民心無常,惟德是親,觀民心之苦樂,則其國之治忽,可知矣。是故發政施仁,先斯四窮,文王之所以興也,哿矣富人,哀此惸獨,幽王之所以亡也。由此觀之,有國之治亂興亡,都係於斯民休戚之如何耳。且以宣王時言之,當饑饉亂離之餘,百姓流散,而宣王,能勞來安定還集之,故詩人作鴻雁章以美之。宣王所以如此者,以其能繼文·武之道,而惠澤有及於民者也。平王所以如此者,以其不能繼文·武之道,而惠澤不及於民者也。此章與鴻雁章,參互觀之,可見如是而治,如是而亂。伏願於此等處留念焉。上曰,下番陳之。耆裕曰,此章別無文義,而大抵詩之十五國風,有正風焉。有變風焉,以此觀之,其國之治亂,其政之得失,其道之汚隆,其民之休戚,皆在於這裏矣。且以周召二南言之。文王之化,自近而遠,身修而家齊,家齊而國治,敎化大行,風俗丕變,雖閭巷婦女,所作之詩,皆出於性情之正,哀而不至於傷,樂而不至於淫,此是正風而爲三百篇之首也。其後周室寢微,王化不行,風俗歌謠之間,全無可觀,故王風之所以爲變風,而置之諸國之列矣。且以黍離揚水等諸篇觀之,則君綱頹而風俗日渝於委靡,王澤竭而民生擧至於離散,風之正變,治亂判焉。聖人刪詩之意,實爲後世之鑑戒,觀正風而感發其善心,觀變風而懲創其逸志,詩敎之於治法,若是其大矣。今當講筵日開之時,方以國風爲講,伏願殿下,追文王緝熙之工,想二南風敎之美,鼓舞振作,有風尙草偃之化,發政施仁,有子惠困窮之政,則二南之感化,可復見於今日,而風俗可以丕變,民生可以安樂矣。講詩之餘,深加體念焉。上曰,知事陳之。羲淳曰,此章言凶年饑饉室家相棄之事也。凶年饑饉,卽是流行之天災,而不可免之事也。今以一時流行之災,至於室家不相保之境,則可見其政之亂,其民之困,而不專由於一時之天災也。大抵國之紀綱立,君之治政得,則自無天災之告警,而雖有一時適然之災,亦不至於流離散亡之境矣。以今中谷有蓷章觀之,周之政事,可謂亂矣,紀綱亦已頹矣,民生安得不凋瘵而離散乎?此實後王之所鑑戒處也。雖以我國言之,自前非無饑歲之荐臻,而近以昨年事觀之,則兩湖之間,饑饉偏酷,甁罌俱罄,餓殍載路,宛轉呼號之狀,如在目擊,爲民父母,所可哀痛而惻怛處也。天災之流行,不過氣數之適然,非連年恒有之事也。苟能國有餘財,民有餘粟,預爲桑土之備,則雖十年告歉,豈至於昨年之光景乎?必也人君之政令各得其當,規模元有一定,然後民心自安,而惠澤可以及於民也?如欲惠澤之及民,亦莫先於擇人,內而公卿大夫,外而方伯守令,入則告猷,出則宣化,一心對揚,各盡其職,則天譴足以上答,惠澤可以下究,此果擇人而後然乎,不擇人而後然乎?爲今之方伯守令者,其中非無一人,而莫不因循苟且,專以挨過爲主,致使君上獨勞於上,惠澤不究於下,此豈非大可寒心者乎?臣常以爲,治國之道,專在於紀綱,而紀綱之不嚴,亦由於賞罰之不公。夫賞罰者,人主之大柄也。有功必賞,有罪必罰,進賢而退邪,褒善而懲惡,一出於大公至正之道,而了無一毫私意於其間,則足以淬礪一世之風,維持百姓之心。如此則縱有一時流行之災,必不至於饑饉流離之境矣。伏願殿下,嚴紀綱而信賞罰,明庶官之黜陟,察吾民之休戚,益加勉勉之工,以副區區之望焉。上曰,特進官陳之。命爀曰,上下番及經筵,已悉陳,別無可奏者矣。上曰,參贊官陳之。羲俊曰,經筵及玉堂所奏俱好,臣則別無可陳者矣。上曰,此章專言凶年饑饉之事,而所奏甚好,別無拈出之文義矣。上命掩卷,仍命經筵官先退。羲淳等退出。又命退,承史以次退出。
上在昌德宮。停常參·經筵。
洪羲俊啓曰,行大司憲李勉兢未肅拜,執義金直淳在外,掌令二員,持平二員未差,監察茶時之意,敢啓。傳曰,知道。
李永錫啓曰,藥房三提調,持湯劑來待矣。傳曰,封入。
洪羲俊啓曰,行兵曹判書曺允大牌不進進考傳旨,今方捧入,而命召傳授,一時爲急,飭敎之下,連日違召,無意承膺,事體所在,誠甚未安。更爲牌招,何如?傳曰,更爲嚴飭牌招。
洪羲俊啓曰,行兵曹判書曺允大再牌不進推考傳旨,今方捧入,而命召傳授,一時爲急,飭敎屢下,連違召命,終不承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲嚴飭牌招。
申光軾,以禮曹言啓曰,今十一月十六日綏吉園忌辰祭享時,昭寧園守奉官,當爲備員將事,而守奉官一員,有闕未差矣,未差之代,卽令該曹,以在京無故人,口傳差出,以爲備員將事之地,何如?傳曰,允。
吏曹口傳政事,以李正紳爲昭寧園守奉官。
洪羲俊啓曰,行兵曹判書曺允大三牌不進推考傳旨,今方捧入,而命召傳授,一時爲急,飭敎之下,連事違召,無意承膺,事體所在,萬萬未安。所當更請牌招,而係是一日四牌,何以爲之?敢稟。傳曰,更爲牌招。
尹鼎烈啓曰,卽者,禮曹郞廳來言,今此式年文科會試試官,今日本曹堂上,當爲備員擬入,而行判書朴宗來呈辭,參判未差,只有參議宋冕載,無以擧行云。判書卽爲牌招,參判未差之代,政官牌招,開政差出,待下批牌招,以爲備員擧行之地,何如?傳曰,允。判書許遞,待下批一體牌招。
尹鼎烈啓曰,今日政新除授禮曹判書·參判,竝待下批牌招,以爲試官擬入之地,何如?傳曰,允。
傳于尹鼎烈曰,見窠皆令差出。
有政。吏批,判書朴宗慶受由,參判李好敏未肅拜,參議李羲甲進,右副承旨尹鼎烈進。啓曰,判書朴宗慶受由在外,參判李好敏在外未肅拜,小臣獨政未安,何以爲之?敢稟。傳曰,只出緊任。以李貞運爲大司諫,韓耆裕·李永純爲掌令,朴升鉉·朴長輿爲持平,李運恒爲獻納,李魯集爲正言,李勉兢爲禮曹判書,趙萬元爲禮曹參判,金宗善爲左尹,閔致載爲兵曹參知,韓用鏶爲禁府都事,故僉知申晛贈戶參例兼,同義禁申光軾考。再政。以朴崙壽爲左參贊,曺允大爲軍器提調,洪命周爲掌樂正,李基崇爲司成,鄭履健爲英陵令,李重鉉爲恭陵令,成海默爲司饔主簿。
兵批,行判書曺允大未肅拜,參判鄭尙愚受由,參議鄭景祚入直進,參知未差,同副承旨洪羲俊進,上護軍朴宗來,副護軍申溆·鄭東幹·洪景運,副司直金學淳·洪命周,副司果李基崇,竝單付。
尹鼎烈啓曰,禮曹判書李勉兢牌不進推考傳旨,今方俸入,而文科會試試官,當爲擬入,而如是違牌,事甚未安。參判趙萬元在外,只有參議宋冕載一人,不得擧行,判書更爲牌招,以爲備員擬入之地,何如?傳曰,判書·參判竝許遞,政官牌招開政。
洪羲俊啓曰,行兵曹判書曺允大三牌不進推考傳旨,今方捧入,而命召傳授,一時爲急,飭敎屢下,連違召命,無意承膺,揆以事體,誠甚未安。所當更請牌招,而係是一日四牌,何以爲之?敢稟。傳曰,宜欲一伸,許遞,今日政差出。
尹鼎烈,以弘文館言啓曰,本館下番闕直,事甚未安,修撰李東煥,卽爲牌招入直,何如?傳曰,允。
以修撰李東煥牌不進罷職傳旨,傳于尹鼎烈曰,許遞,今日政遞出。
尹鼎烈,以弘文館言啓曰,本館下番闕直,事甚未安,今日政新除授玉堂,待下批,卽爲牌招入直,何如?傳曰,允。
有政。吏批,判書朴宗慶受由,參判李好敏未肅拜,參議李羲甲進,右副承旨尹鼎烈進。啓曰,判書朴宗慶受由在外,參判李好敏在外未肅拜,小臣獨政未安,何以爲之?敢稟。傳曰,只出緊任。
傳于尹鼎烈曰,見窠皆令差出。
以李直輔爲大司憲,鄭元容爲副修撰,金羲淳爲禮曹判書,尹序東爲禮曹參判,李勉兢爲知敦寧,吳泰賢爲工曹參判,李柱溟爲弘陵令,趙元溥爲引儀,李基完爲東部令,尹致赫爲漢城主簿,徐長輔爲修撰,李晩秀爲兵曹判書。
兵批,判書未差,參判鄭尙愚受由,參議鄭景祚入直進,參知閔致載未肅拜,同副承旨洪羲俊進,大護軍李勉兢,護軍趙萬元,竝單付。
尹鼎烈啓曰,新除授兼兵曹判書李晩秀,時在平安監營任所,命召傳授,一時爲急,交龜後斯速乘馹上來事,下諭,何如?傳曰,允。
兵曹口傳政事,上護軍單曺允大,知事單李晩秀。
尹鼎烈,以禮曹言啓曰,今此庚午式年文科會試試官,當爲磨鍊,而二品以上與堂下,可擬之人乏少,依近例,以堂上官,通融擬入,何如?傳曰,允。
尹鼎烈,以禮曹言啓曰,今此庚午式年文科會試試官,磨鍊以入,而時無職名人員,令該曹口傳付軍職,何如?傳曰,允。
尹鼎烈啓曰,文科會試參試官朴宗正·申溆在外,無以備員受點,令該曹更爲擬入,何如?傳曰,允。
李永昆有頉,代以趙秀仁爲假注書。
趙秀仁在外,代以金遇順爲假注書。
以咸鏡監司趙德潤狀啓,十一月令朔膳中生靑魚·生苽魚,限內不得封進,惶恐待罪事,傳于尹鼎烈曰,勿待罪事,回諭。
洪義俊,以都摠府言啓曰,今日入直內三廳武兼禁軍及軍兵等,當爲中日習射技,而國忌齋戒相値,不得設行之意,敢啓。傳曰,知道。
尹鼎烈,以備邊司言啓曰,公忠監司金蓍根上疏批旨內,所請令廟堂卽爲稟處事,命下矣。取見其疏本,則以爲,事目災一千五百結外,八千五百結之劃下,較看民情,參量事勢,實無彌縫補苴之道,未劃下八千九百八十四結九十四負二束,特許更爲準劃爲辭矣。道臣之當初所請,非謂或忽於裁酌,而蓋以穡事之所就,較之災政之所俵,更加參考於各年比摠,則近二萬結請劃,果慮或涉過多,略有所刪減,今此疏陳,若是縷縷,可見民情之切悶,許以三千結加劃,何如?傳曰,允。
曰洪羲俊,以御營廳言啓曰,本廳別牙兵金快孫·洪昌海等,峨嵯山近處,中豹虎一頭,私獵捉納,故謹此封進,而砲手等,依例木布施賞之意,敢啓。傳曰,知道。
上在昌德宮。停常參·經筵。
洪羲俊啓曰,行大司憲李直輔,執義金直淳,掌令李永純在外,韓耆裕試所進去,持平朴升鉉呈辭,朴長輿未肅拜,肅監察茶時之意,敢啓。傳曰,知道。
傳于尹鼎烈曰,傳香承旨,馳詣宗廟·景慕宮,奉審摘奸以來。
李永錫啓曰,藥房三提調,持湯劑來待矣。傳曰,封入。
傳于洪羲俊曰,兵判未差之代,政官牌招開政。
有政。吏批,判書朴宗慶受由在外,參判李好敏在外未肅拜,參議李羲甲進,右副承旨尹鼎烈進。啓曰,判書朴宗慶受由在外,參判李好敏在外未肅拜,小臣獨政未安,何以爲之?敢稟。傳曰,只出緊任。以韓晩裕爲兵曹判書,曺允大爲刑曹判書,李存秀爲左尹,平安監司單,李晩秀仍任事承傳。再政。訓鍊都監提調韓晩裕,禁衛營提調韓晩裕,御營提調韓晩裕,竝單付。
兵批,行判書韓晩裕未肅拜,參判鄭尙愚受由在外,參議鄭景祚入直進,參知閔致載未肅拜,同副承旨洪羲俊進,副司果單李東煥。
洪羲俊啓曰,新除授行兵曹判書韓晩裕,卽爲牌招,傳授命召,何如?傳曰,允。
洪羲俊啓曰,行兵曹判書韓晩裕牌不進推考傳旨,今方捧入,而命召傳授,一時爲急,如是違牌,事甚未安,更爲牌招,何如?傳曰,允。
洪羲俊啓曰,行兵曹判書韓晩裕再牌不進推考傳旨,今方捧入,而命召傳授,一時爲急,連違召命,事體所在,誠甚未安,所當更請牌招,而係是一日三牌,何以爲之?敢稟。傳曰,更爲牌招。
傳于洪羲俊曰,留院上疏入之。
獻納李運恒啓曰,臣庸愚謭劣,淸朝耳目,本不近似,而年前忝叨掌憲也,適値審賊事出之時,原疏屢日未頒,旨意未及聞知,而臣之所患癖積之症,觸寒添劇,不省四到之際,賓對有命,蠢動無路,未能隨參,及其疏本頒下之後,忙構短章,以伸沫飮之忱矣。諫臺之疏,以臣賓對之不參,詆斥深峻,遣辭危怖,至以堂堂大論却立低徊脫有緩急將何所恃等說,凌踏抑勒,罔有紀極。噫,審賊一疏,旣窮天地亘萬古所未有之大變怪,則凡在橫目之列者,孰不欲手磔口臠,而況此職忝言地者,固當明張致討,惟恐或後,卽是人情之常也,而諫臺之斥之以却立,專不近理,責之以緩急,尤不襯似,誠不滿一哂,更何必呶呶較挈於年久之後,而在臣私義,臺端一步,永作鐵限,杜門縮伏,矢心自靖而已,迺者,納言除旨,忽下於千萬夢想之外,試期此迫,天牌儼臨,雖不得不感恩怵分,章皇出肅,而顧臣情地,如右所陳,則豈可諉之於時移事往,而厭然自居哉?昨因夜深,今始來避,揆以廉防,所失尤大,以此情踪,豈可一刻蹲冒於臺次乎?請命遞斥臣職。答曰,勿辭。
洪義俊啓曰,臺諫避嫌後,若承勿辭之批,則更請退待物論例也,而獻納李運恒,旣承勿辭之批,不請退待物論,直爲出去,有損臺體,推考,何如?傳曰,允。
尹鼎烈,以弘文館言啓曰,新除授副修撰鄭元容,時在平安道永柔縣,經筵入番事緊,請斯速乘馹上來事,下諭,何如?答曰,依啓。
洪羲俊,以備邊司言啓曰,卽見水原留守金履翼狀啓,則以爲,本府水下十二面,昨秋大無,又此告歉,至於舊還之收捧,尤是括毛於龜,仍停三年之未捧,俾爲一時之紓力,來頭賙賑,屢査抄口,則戶爲九百零,口爲一千九百餘,米當入一千零石矣。畿邑所在大米五百石,正租一千石,準數許劃,空名帖七十張,亦爲頒下事,請令廟堂稟旨分付矣。本府海堧諸面,偏被災損,連歲告歉,到今民情,固當別加賙救,而守臣之抄口量穀,實是急先之務,但無論公賑與私賑,當自歲後設施,且所請穀物,旣是移粟之擧,則尤甚他邑,姑未議賑,穀摠數爻,今無以先事排定,更待各邑形止,從徐議定,恐爲得宜,至於舊還全停之請,雖爲目前紓民之政,而本府穀簿,本自極艱,已自一年設賑,不免東西移貸,而今又以屢年宿糴,一齊全退,則嗣歲不虞之用,更靠於何穀乎?前此回啓之分數許停,實有所深量,使之依前關施行,何如?傳曰,允。
左議政金載瓚箚曰,伏以夜伏見政望下者,平安司監李晩秀,移拜兵曹判書矣。論以外內輕重,中權重於藩任,若其休戚於民命,捍衛於王室,則藩任反復重焉,除非大煞不容已之事,其不可容易遞易也審矣。此道臣莅任纔半歲,政未及就緖,事未及會心,而見今年穀告歉,憂虞溢目,至於江邊列郡,無異於昨年兩湖,而灣民之急,邱壑在卽,歲前之拯救,春後之賙貸,勢無以少或後時,朝家雖未得及今措劃,道臣必有所先事經紀,設使滿瓜將還,固當加仍責成,則豈可使無端徑遞於憂未艾事未集之時乎?且況信行已定,信蔘未具,課期政迫,催督方殷,西民嗷嗷,尤急於荒年圖生,此時彌綸,專委道臣,而忽地交替,百務渙散,則民國事不啻狼狽而已。今於一道臣去就,所關極大,臣謂新除兵曹判書,仍任前職,恐不可已也。仍伏念無論內官外職,必令久於其任,然後方可以盡職奏功,苟或數遷輕改,人無固志,則非治安之長策,盛世之美規也。聖明於此,益加留神,實臣區區之望也。取進止。答曰,省箚具悉卿懇。新除兵判,以重臣久在藩任,實非禮使之道,故除拜此任矣。卿言到此,極甚好矣。仍任。仍傳于尹鼎烈曰,此批答,遣史官傳諭于左議政。
殷栗縣監南達孫疏曰,伏以臣,性旣昏愚,才又鹵莽,雖欲隨事而殫誠,敢云當官而盡職,久處郞署,奔走蔑效,暫叨臺閣,裨補莫稱,乃者縣宰除旨,忽降自天,臣辭朝赴任,將母就養,情私激感,瞻天祝聖,思有以對揚如傷之仁,遵奉分憂之意,以爲一分報答之道,而奈自丁巳年水災以後,邑弊成痼,民生失業,百室之洞,或餘八九戶,十家之村,或餘一二戶,田野荒廢而有空徵之稅,丁壯減縮而見疊侵之役,患糶糴而矯捄末由,督逋負而指徵無處,三政俱紊,七事幾廢,而以至餘戶殘氓,群言聚議,嗷嗷若失所之徒,箇箇亦之他之計,苟不及今通變,使各奠接,則一區殷城,其將空虛廢棄而後已。臣雖蔑識,語旣發端,敢不爲殿下畢陳之乎?以言乎空徵之稅,則本邑昔爲三千七百戶,而今至一千七百戶,由來耕墾者,漸次陳廢,而係是量後陳,不入於地部頉案,年分俵災,病於博施,以時起樣督稅,如此之類,一坪之內爲幾結,一里之內爲幾十結,一邑四坊之間,優爲二百結,而其中尤甚處,設有耕二日者,應三日耕之稅,二十負者,納三十負之稅,其民不能支堪,散而之四,則竝與其所墾幾日耕幾負處而更爲陳棄,於是乎白徵者,不得不歲增其數矣。本縣前縣監臣李泳夏,以此意陳疏,至蒙廟堂稟處,抄出其最久之陳,未知田主之誰某,而只是坊里之替當者,五十九結零,名以轉負,限十年自本道給災事,有成置節目,方以依施,而外此陳田,尙過一百四十結,雖値本道災結多劃之時,小邑偏俵,實所難行,玆不過數十餘結加許,則百餘結虛負,區處無路,年年空徵,而十年後,則其轉負五十九結零,不將還侵矣。民安得安堵,而邑安得成樣乎?該曹元帳,事體嚴重,固不敢以懸陳減摠,率爾仰請,而至如本道之內,彼此邑間,陳起相代,無所不可,山郡火田,或有剩結,人稠地廣,或多加起。伏望聖慈,特垂鑑諒,分付本道道臣,俾爲廣採列邑,得彼補此,民知有耕而有稅,無耕而無稅,則庶見居民不散,流民還集,皆得涵泳於聖澤之中矣。以言乎疊侵之役,則本邑時存戶數,果不過一千七百,而案付軍丁,多至於近四千名,參鄕投校,殆過千數,而見疤應簽,未滿千戶,縱使戶不下三男子,未足以備充其數,況寡獨多類,疲癃孑居,合數戶得一丁者,間間有之,以之而或一室七八役,或一身兩三役,至夫納布之時,逃亡相續而隣族厄焉,督責自急而閭里擾焉,戎政之疎虞姑捨,和氣之感傷當念。伏望聖慈,特垂鑑諒,分付本道帥臣,將本邑各樣軍籍,量宜減數,以某軍幾人某保幾名,移送於物衆地大之邑,則在朝家,不害爲均視之政,而在本邑,可以免偏苦之弊矣。糶糴之患,何處不然,惟本邑爲尤甚。穀乃一萬八千石,而人則一千七百戶也。較戶量穀,本不相當,厭受拒納,誠爲巨瘼,第常數旣定,猝減固難,欲爲移轉近邑,則可以輸穀,而本邑民少糴多,雖逢豐年,難以盡精實品,而欠精實品,則該邑不肯受去,欲爲移轉遠邑,則當以作錢,而本邑錢貴穀賤,雖遭凶歲,無以準詳定例,而非詳定例,則該邑亦不肯受去。以此之故,本邑坐受其弊,莫可釐革。若使中其穀品之精麤,適其價錢之多寡,以近以遠,年輸歲送,無至他邑偏少本邑偏多之弊,則其在均平之政,實是的確之論。然自邑而不可擅斷,報營而亦難權處。伏望殿下,分付本道道臣,使之便宜施行,如右所陳,則本邑還弊,庶可爲一分矯捄之道矣。逋負之徵,何者可緩,惟勅錢爲最重。本邑勅庫錢,四千八百五十兩零內,二千一百五十兩零,爲留庫條,二千七百兩零,爲放債條,而放債條,則每年例就民間田結,春散秋斂,而什二生息,以利邊五百四十兩,輸納本道監營,以爲支勅之資,本錢二千七百兩零,還爲其本錢,不知創自何年,而旣成不易之典,則民殘戶缺,元錢雖有未捧之數,營關邑飭,利邊曾無減輸之規,設令一年未捧,本錢爲一百兩,則其年竝利一百二十兩,見縮於元數,翌年加利一百四十四兩,見縮於元數,而見縮之數,則各其未捧人名下載錄,徵出無路,而簿書相傳而已,弊局民散,日以益甚,絶戶錢逋,歲以漸多,其來十數年,逮夫臣到官之時,所謂放債條二千七百兩,無一懸錄於恒産饒居者,執簿逐名,則太半是逃戶,其餘爲人傭賃無依鰥寡者,或負近百緍,或負半百緍,此輩死則死耳,錢安從生,秋無所斂,春無可散,春無所散,秋無可斂,放債自不得不停止,而輸利之節,就元簿中吏奴之或有欠逋者及民戶之猶可拮据者,隨錄隨徵,以備其間兩年各五百四十之數,而今已括盡,更無着手,本利合三千二百四十兩,都歸烏有矣。例輸於營者,何可廢也?橫徵於民而豈其可乎?爲今之計,莫若先燒虛簿,洞諭脫債,更給本錢,永圖收息,使民心賴安而勅需罔缺焉。伏望殿下,分付本道道臣,許以營庫勅錢三千兩,貸下本邑,限十五年,年年還收二百兩,以準其數,則公家無所虧欠,殷民得以支存,臣謹當以其錢二千七百兩,爲放債本錢,與民更始,以爲遠圖,餘三百兩,則更加措辦,以充今年利條五百四十兩之數,至夫歲輸二百,以貸其報之道,就臣朔廩,適宜裁減,以爲營邑往復,成節目行永久之計,此則臣有揣量者矣。此數件事,或近陳腐,乃一邑民莫甚疾苦,倘蒙許施,俾得懷保,豈不美哉,豈不幸哉?軍政糴政,雖曰通患,本邑以民則至少,以穀則甚多,爲弊非比尋常,稅有虛負,錢爲空簿,卽他邑所無之事也。次骨之冤,如渴之悶,莫此爲甚,而其患也其冤也,捄之難矣。不可以時月爲期,至於其悶也者,目下緊急,不但如上三條之云瘼而已,而其捄策則易於反掌。何其然也?營庫勅錢,乃各邑歲納者也?厥數夥然,見儲鉅萬,雖値屢度勅行,尙多衍餘之資,萬無疎虞之慮,則其中三千兩請貸,恐非不可行之事也。且朔俸方將權減,後弊亦宜預念,而朔俸非止常祿,則斟酌亦云多術,後弊惟在始謀,則商度粗有愚見,捄策之易,此之謂也。臣待罪邑宰,冒瀆宸嚴,極知悚惶,方自跼蹐,只以仁覆之天,無物不遂,字恤之地,有懷無隱,忘其狂僭,敢此煩徹。臣無任云云。答曰,省疏具悉。所陳,令廟堂稟處,卽爲許施,俾有實效。
上在昌德宮。停常參·經筵。
夜五更,月暈。
藥房都提調金思穆,提調沈象奎,副提調李永錫啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿,中宮殿·惠慶宮·嘉順宮,藥房口傳問安。答曰,知道。
王大妃殿進御加味大調中湯,自今日五帖式,日次製入事,榻前下敎。
洪羲俊啓曰,行大司憲李直輔,執義金直淳,掌令李永純在外,韓耆裕試所進去,持平朴升鉉呈辭,朴長輿未肅拜,監察茶時之意,敢啓。傳曰,知道。
李永錫啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
洪義浩啓曰,左參贊朴崙壽,知敦寧李勉兢,除拜後過三日,不爲出肅,竝依定式,推考警責,仍卽牌招察任,何如?傳曰,允。
傳于洪羲俊曰,永陵受香承旨,仍爲奉審摘奸,仍詣綏吉園,奉審摘奸,昭寧園一體奉審以來。
李永錫啓曰,藥房三提調,持湯劑來待矣。傳曰,封入。
洪義浩啓曰,假注書金周默,身病猝重,勢難察任,今姑改差,何如?傳曰,允。
洪羲俊啓曰,卽者,獻納李運恒,以昨日不請退待而被推事,入來避嫌矣。昨日啓辭,卽承勿辭之批,則便是退待物論之臺諫也。旣不以臺諫自處,則今又詣臺,有若無故行公者然,揆以臺體,極爲顚錯,避嫌原啓,雖已退却,而當該臺諫,不可無警,從重推考,何如?傳曰,允。
李永錫啓曰,行兵曹判書韓晩裕三牌不進推考傳旨,今方捧入,而命召傳授,一時爲急,連違召命,終不承膺,揆以事體,誠極未安。所當更請牌招,而係是一日四牌,何以爲之?敢稟。傳曰,更爲牌招。
李永錫啓曰,行兵曹判書韓晩裕牌不進推考傳旨,今方捧入,而命召傳授,一時爲急,連日違召,事甚未安。陳疏到院,而以國忌齋戒,纔已退却矣。更爲牌招,何如?傳曰,原疏捧入。
李永錫啓曰,行兵曹判書韓晩裕,疏批已下,卽爲牌招,傳授命召,何如?傳曰,允。
洪羲俊啓曰,行兵曹判書韓晩裕,旣入闕中,兼帶判義禁,不爲肅謝,直爲出去,事甚未安,推考,何如?傳曰,允。
金周默改差,代以徐永輔爲假注書。
洪義浩,以奎章閣言啓曰,景慕宮望廟樓,今望奉審無頉之意,敢啓。傳曰,知道。
行兵曹判書韓晩裕疏曰,伏以臣於病伏昏涔之中,昨伏承本兵除命,屢犯違傲,實非得已,終宵悚蹙,更添一病。蓋臣於近日,頑痰當寒增劇,橫亘於胸膈,有妨呼吸,流注於脚部,實囏行步。日前捲草之役,僅得成樣,不惟衆目之所駭瞻,抑亦聖鑑之所俯燭矣。今於除旨之下,雖欲冒沒廉防,叩謝恩命,以若神識,以若行步,趨詣於禁闥之中,周旋於殿陛之下,其勢末由,蠢動不得。玆於召命之下,不得不疾聲仰籲。伏乞聖慈,亟賜俯諒,軫重任之不容暫曠,察微懇之非出外飭,特許鐫削臣職名,以幸公私,千萬幸甚。臣無任云云。答曰,省疏具悉。卿其勿辭入來,肅命後調理行公。
上在昌德宮。停常參·經筵。
夜四更五更,月暈。
申光軾啓曰,明日常參·經筵,取稟。傳曰,只晝講。
洪羲俊啓曰,行大司憲李直輔,執義金直淳,掌令李永純在外,韓耆裕試所進去,持平朴升鉉呈辭,朴長輿未肅拜,監察茶時之意,敢啓。傳曰,知道。
李永錫啓曰,藥房三提調,持湯劑來待矣。傳曰,封入。
徐永輔在外,代以洪羲祖爲假注書。
以式年武科殿試時元榜人規矩單子,傳于李永錫曰,依前式爲之。
以式年武科直赴殿試人規矩單子,傳于李永錫曰,依前式例爲之。
李永錫,以都摠府言啓曰,今日入直內三廳武兼禁軍及軍兵等,當爲中日習射技,而國忌正日相値,不得設行之意,敢啓。傳曰,知道。
申光軾,以禮曹言啓曰,今十一月二十日式年文科殿試節目,當爲磨鍊,而凡於殿試,親臨與命官,前期稟旨後擧行,曾有定式矣。今番則何以爲之,而處所,以何處擧行乎?敢稟。傳曰,仁政殿親臨磨鍊。
李永錫,以兵曹言啓曰,今十一月二十日庚午式年武科殿試節目,當爲磨鍊,而凡於殿試,親臨與命官,前期稟旨後磨鍊事,曾有定式矣。今番則何以爲之,而處所則以何處擧行乎?敢稟。傳曰,依前式年例磨鍊。
前式年武科殿試時,元榜人及直赴殿試規矩,鐵箭三矢八十步一矢,貫革五矢,一百三十步一巡一中,柳葉箭五矢,一百二十步一巡一中,鳥銃三柄一巡一中,鞭芻一次二中,講書粗以上,取一技。
上在昌德宮。停常參,只晝講。
洪羲俊啓曰,合辭方張之時,兩司無詣臺之員,事甚未安,除在外·未署經·陳疏外,未肅拜呈告人員,竝卽牌招,何如?傳曰,允。
洪義浩啓曰,明日常參·經筵,取稟。傳曰,只晝講。
洪義浩啓曰,來二十一日,輪對日次矣,敢稟。傳曰,當次人受點,後日次待令。
李永錫啓曰,來二十一日,朝參日次矣,敢稟。傳曰,停。
洪義浩啓曰,行右承旨申光軾,今日不爲仕進,卽爲牌招,何如?傳曰,允。
備忘記,昌城府使尹相重下直,長弓一張,長箭一部,片箭一部,筒兒一箇賜給。
李永錫啓曰,事變假注書李基承,身病猝重,勢難察任,今姑改差,何如?傳曰,允。
李基承改差,代以崔大寔爲事變假注書。
大司諫李貞運啓曰,臣於言責重任,本不近似,而且自來情勢,卽自有臺閣以來,所未有之遭罹也。非但臣之自劃已久,卽通朝之所共知,亦已聖明之所俯燭者矣。前後除命,不敢爲出膺之計,而至於春間,見叨是職,以此事實,冒陳避辭,卽蒙體諒之恩,則到今處義,宜無異同。今於新除之下,召牌儼臨,義分是懼,雖不得不黽勉祗肅,而情踪之危蹙,與前無異,其何可一刻晏然仍冒於臺次乎?請命遞斥臣職。答曰,依啓。
李永錫啓曰,持平朴升鉉,獻納李運恒疏批已下,一體牌招,何如?傳曰,允。
李永錫啓曰,行大司憲李直輔,執義金直淳,掌令李永純在外,韓耆裕,持平朴升鉉牌不進,朴長輿未署經,監察茶時之意,敢啓。傳曰,知道。
以掌令韓耆裕,持平朴升鉉,獻納李運恒牌不進罷職傳旨,傳于李永錫曰,只推。
尹鼎烈啓曰,司諫呂東植,以其親病,投章徑歸,原疏纔已捧入矣。所當直捧遞差傳旨及禁推傳旨,而此與無端下鄕有異,從重推考,何如?傳曰,允。
尹鼎烈啓曰,黃海水營別武士等都試試取,兵曹回啓中,騎芻沒技一人見漏,而至於啓下已久,今始付標以入,事甚未安,其時當該堂上,不可無警,推考,何如?傳曰,允。
傳于洪義浩曰,專經文臣殿講,明日爲之,處所以涵仁亭爲之。
洪義浩啓曰,明日殿座相値,視事頉稟之意,敢啓。傳曰,知道。
傳于李永錫曰,明日出宮門路,以協陽門爲之。
李永錫,以都摠府言啓曰,今十一月十八日,親臨專經文臣殿講時,侍衛·寶劍,當爲備員,而都摠管沈能建受由,副摠管兪漢謨·吳泰賢·金魯敬在外,二員未差,無以備員,令政院稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允。竝許遞。
洪義浩,以奎章閣言啓曰,待敎李光文,疏批已下,卽爲牌招察任,何如?傳曰,允。
洪義浩,以奎章閣言啓曰,待敎李光文,牌招察任事,允下矣。謂有情地之切迫,奉牌朝房,無意承膺,事體所在,誠極未安,所當重勘,而本閣請推之外,無他可施之罰,何以爲之?敢稟。傳曰,嚴飭入來。
洪義浩,以奎章閣言啓曰,待敎李光文,嚴飭入來事,命下,而飭敎之下,謂以情地之切迫,一向奉牌,終不入來,事體所在,萬萬未安,所當重勘,而本閣請推之外,無他可施之罰,何以爲之?敢稟。傳曰,飭敎之下,終不變動,一向奉牌,萬萬駭然,令該府拿問嚴勘。
洪義浩,以禮曹言啓曰,各陵園墓所,植木播橡,今已畢役,株數斗數,區別報來,故依定式,別單書入,而順康園局內,樹木茂密,別無加植處云矣,敢啓。傳曰,知道。
李永錫,以兵曹言啓曰,曹司五衛將李濟萬,五衛將姜仁得,慶熙宮衛將李守鼎·文喜孫,文臣兼宣傳官金,俱以病難供職,呈狀乞遞,竝改差,何如?傳曰,允。
左參贊朴崙壽疏曰,伏以視事往役也,牌召君命也。凡在簪紳之列,孰昧駕屨之義,而向以東堂試望事,竟夕達宵,上煩酬應,庚牌相續,丙枕靡安,義分之虧壞,事面之屑越,論以法紀,合置何辟,臣雖至愚,區區所自勉,惟在於殫竭筋力,不計燥濕,而只緣情病之私,自陷慢傲之誅,及伏承伊夜傳敎下者,惶汗震悸,直欲鑽地而不可得,置對薄勘,匪罪伊恩,且況中批都憲,而敍命特降於同罪之中,寵除西壁,而華誥又及於數諐之際,殆若有別般參恕者然,非但臣心之轉益悚恧,在聖朝綜絯之政,豈容若是?罰不可以獨逭,恩不可以屢徼,除命已宿,冒膺無路,間値齋日,未敢呼籲,玆始短章自訟,仰瀆崇嚴。伏乞聖慈,俯垂諒察,亟削臣職,使朝綱肅而私分安,不勝幸甚。臣無任云云。答曰,省疏具悉。卿其勿辭行公。
知敦寧李勉兢疏曰,伏以臣於日前,除拜知敦寧府事矣。固當竭蹶趨進,以伸叩謝之忱,而臣素無敦寧,揆以法例,在所當遞,玆敢陳疏仰暴。伏乞聖上,特命鐫改臣職名,以存公格,千萬幸甚。臣無任云云,答曰,省疏具悉。所請依施。
慶尙監司金會淵疏曰,伏以臣,材識鹵下,暗於世務,踐歷淺尠,疎於事爲,藩宣重寄,初豈有毫分可堪之望,而辭不獲命,黽勉承膺,則惟期殫竭對揚,庶效塵刹之報,而又於陛辭之日,咫尺前席,天語諄諄,以往卽釐弊爲敎。臣於是載惶載感,妄不自揆,竊以爲,凡屬爲民之瘼者,隨事整釐,庶無負我聖上簡畀之提命之隆恩盛意,玆不敢夙宵食息,或自忽焉。第伏念嶠南一路,幅員旣廣,沿峽殊宜,雖在豐稔之歲,猶有未均之患,若値災傷之年,實多懸殊之歎。今年嶺農,始以旱損,晩竟澇祲,中又再經獰風,半道以下沿海諸邑,受傷最酷,擧一道而論之,固有勝於昨年,而集諸災而觀之,實無異於前秋。就中金海一邑,災爲一千五百二十七結零,慶州一邑,災爲一千二百九十結零,固城一邑,災七百七十結零,祇此三邑之災,已過三千五百八十八結零,而其外諸邑之災,動爲三數百結者,殆數十處,若其被災之邑,民情遑急,倍爲甚焉。臣於到營之後,連接邑宰之酬酢,備閱民狀之號訴,誠不忍其纔經大賑,旋遭荐歉,澤鴻轍鮒,嗷嗷蹙蹙,竊以爲目下切急之瘼,無過於是,尙慮列邑之報,容有未詳,或點退槪狀,使之改修,或分遣褊裨,驗其實然,兼又考閱春夏以來雨澤農形之報,以爲從實修啓之地,或有見漏之歎,實無濫及之慮,故遂於事目頒下之外,加請災摠,爲一萬一千九百二十七結十負一束,庶期劃得此數,不至於白徵之歸矣。廟堂回啓減削之數,乃爲四千四百二十七結零,臣於是,自訟不敏,尙誰咎哉。臣之待罪本任,爲日不多,耳目未及周遍,思慮未及詳悉,言無足以見孚,事無可以取信,乃於國計,若始罔念,其所仰請之不得準許,理勢之所不免,而委實事情,却甚未然,若但以尙·善·義·安等稍稔諸處,律之於尤甚之次分等之邑,則明有所不爾者,接壤隣坪,固有食實之歡,而我稼之卒痒,獨罹此憂,愁苦怨咨,靡所控訴,細民無知,惟思比方,前歲擧望,更邀蠲惠,若使緣臣不職,俾彼無告之類,未蒙一視之澤,則哀此下民,亦復何辜?臣雖欲◆策駑鈍,自任以旬宣之責,實無其望,此臣所以不得請則不敢止,寧犯猥越之誅,而未忍含默而已。誠若徒懷嚴畏,不敢更一陳聞,仰請處分,則其如負聖簡而瘝厥職,何哉?玆敢冒入文字,仰暴實狀。伏望特令廟堂,就今番所減四千四百二十七結零,還爲劃給,則竝前事目條二千五百結,加請得條七千五百結,合一萬四千四百二十七結十負一束,臣謹當均排列邑,約綽分俵,庶幾惠澤下究,而災民有奠保之望,千萬幸甚。臣無任云云。答曰,省疏具悉。所陳,令廟堂卽爲稟處,俾有實效。
待敎李光文疏曰,伏以臣之不合是職,自知甚明,冒昧趨承,斷無是理,而誠以牙牌體重,不敢不進也,講筵時屆,不可屢違也。遂至怵迫義分,包羞膺命,不免爲左右兜攬,恬然自居之歸,而若復夤緣盤據,放倒廉隅,則實非私義之所敢出者。臣於其時,略陳不稱之實,必辭之義,竊冀仰格聖衷獲微諒,而旣不能得,則臣又妄自度于心曰,賤臣之至庸極陋,千萬不堪,以我殿下月日之明,宜無所遺照,而特以除命屬耳,聊且縻爾也。久則自可有體諒之日,不敢復爲拙訥之辭,重犯瀆擾之罪,而從他笑罵,迄此淟涊者,蓋有所待也。今月已易而又一望矣,天意愈邈,而顧臣之職名自如也。臣之進退,固不足恤,殿下亦豈忍策駑服而强僬負,徒使狼狽失守,玷辱公器也哉?且臣有區區切至之情,不敢終於嚴畏,以自阻於仁覆之天,惟聖慈,少垂憐察焉。臣於前疏中,以遠貽老父之憂,竊爲懼之,今臣老父之書,果至矣。千里專使,累牘盈紙,不暇百口之寒暄,而惓惓乎去就之事,仍言一門之單寒,切切乎滿盈之戒,至曰自聞此報,寢啖不甘。噫,仕宦榮親,人子之至願也,而臣則反使七耋老父,隱憂其心,若疾在躬,臣雖不肖,到此地頭,其何忍一日安於華要之班乎?夫父母之於子,其愛之也篤,故其憂之也周。始生也,適其飽煖而鞠育之,旣長也,敎以義方而成就之,其一動靜一語默之間,聞一善言則喜不自勝,見一小過則憂形於色。至於立朝處官,期望尤大,責勵愈切,欲使其辭受出處,動合於道理,毋壞身命,毋忝祖先,未嘗頃刻而忘于懷。父母之於子,若是其至矣,而其子不體至慈之心,而反貽可憂之事,則其可曰爲人子乎哉?孔子曰,父母惟其疾之憂,朱子釋之曰,父母之愛子,無所不至,苟有甚於疾者,則其憂可知。今臣之所叨,可謂竗簡峻望,人所艷美,而獨臣父之所以憂之者,誠以負乘則招寇,力弱則輸載,其理之所必至也。然則其可憂也,豈可但以疾病比也。臣於是,竊自傷薄材謏學,旣無以仰塞恩私,而適足以貽憂老父,公私俱病,進退無補。噫,人臣立身事君,竭心奉職,夷驗燥濕,在所不辭,而苟其親心之有不可違拂,則公義私情,亦或有時而相奪矣。爲臣之計,唯有早解職名,少息榮耀,以紓履盈之憂而已,臣之去就決矣。言不暇長,而伏惟我殿下,實亦父母於臣,臣敢不以見愛於老父者,仰望於殿下,而殿下亦未可以如保赤子者,曲施於賤臣乎?伏乞聖明,俯察臣之情懇,將臣所帶館閣之任,亟行鐫免,俾父心少紓,名選無汚,則公私之幸也。臣無任云云。省疏具悉。言固好矣。自古未有如爾情勢而不爲行公者,爾其勿辭察職。
獻納李運恒疏曰,伏以臣,未諳臺體,觸處生疣,今已畢露無餘矣。避嫌而承勿辭之批,則例請退待,而矇不覺察,徑先退出,請推而著溺職之失,則但當退伏,而妄自詣臺,輕呈避啓,前後喉院之論責,固所甘心,而揆以臺閣之體例,合被重辟,以此情踪,何敢抗顔冒居於臺次乎?伏乞聖慈,亟許鐫削,仍降郵罰,以存臺體,以嚴公格,千萬幸甚。臣方乞免,不宜贅他,而事在目下,不容泯默,惟聖明垂察焉。今年災荒,視昨年稍勝,而大抵失稔,八道同然,其爲民憂之遑急,反有甚於昨年。請以鄕里之所傳聞者,略陳之,昨年災荒,則惟三南爲甚,西北稍勝,屢豐之餘,猶有可賑之穀,交濟之策,猶有可移之粟,朝家之診恤至矣,廟堂之措處熟矣,方伯守宰之殫心竭誠,亦已盡矣,還上之停退,身布之蠲減,賴以爲全保之方矣。今年則始若登熟,終至歉荒,其實則與昨年無異也。瘡痍未蘇,侵督轉甚,前秋之停退者,依例責納,昔日之蠲減者,如前收捧,以若民勢,責若公役,則其勢必轉連而流離矣。豈不大可憂悶者耶?伏願殿下,亟令廟堂,量宜措劃,可以停退者,或分數停退,或折半代捧,可以蠲減者,或分數蠲減,或待年追捧,以爲紓民力濟民困之政焉。噫,近日紀綱之頹隳,已不可言,而雖以目下一二事言之,試望纔出,違牌居多,每煩責敎,至於重勘之境,享帖一頒,呈病相踵,輒許付標,或有賢勞之歎,此亦怠慢懈弛之一端。伏願殿下,申明先朝之飭令,以樹今日之隳綱焉。臣無任云云。省疏具悉。所陳,令廟堂申飭,末端事,令政院申飭,爾其勿辭察職。
持平朴升鉉疏曰,伏以臣,姿旣庸愚,識又空疎,本不足備數於淸朝言責之任,而偏沐洪造,屢玷臺端,半歲之間,三入柏府,撫躬愧悚,若不自容。第於日前諫臺引避之辭,臣情尤益難安,其不可一日蹲冒於見職也決矣。臣於年前一疏,慨規避之痼習,效官師之相箴,就事論勘,得蒙允兪,而今見臺諫之辭,盛氣叫嚷,滿紙張皇,全沒自反之意,殆若反詈者然,其所粧撰分疏,灼如泥中之見跡,多見其可哀不足怒也。蓋其爲說,專在於素患癖積,而乃曰明張致討,猶恐或後云,苟使彼果能月張膽之義,亦豈無輿疾之擧乎?其他胡亂窘遁之說,誠不欲呶呶多辨,而臣雖疲劣,官以諫爲名,則言不見重,致此詆侮,隳損臺風,殆無餘地,其何可揚揚仍冒於言事之列乎?玆敢短章,仰籲崇嚴。伏乞聖慈,俯垂諒察,特命鐫改臣職,以重臺體,仍治臣瀆擾之罪,以肅朝綱焉。臣於乞免之章,不宜贅及他說,而事在目下,竊有淺見,敢此附陳焉。我朝右文之治,逈出千古,作成之方,培養之法,可以比隆三代,而陞庠考藝,迺多士課試之初程也。凡所以興起振勵之道,亶在於是,而陞試之十二課抄,四學之四時分等,可以見列聖朝造士之徽規矣。近歲以來,歲律遒暮,始爲課士,饕風虐雪,衝寒呵凍,致令衿紳,多有因此成疾之人,實乖聖朝化育之至意。臣謂另飭泮庠之臣,一遵舊制,排月課士,俾無過限之弊宜矣。臣無任云云。省疏具悉。所陳,令成均館申飭,爾其勿辭察職。
司諫呂東植疏曰,伏以臣,卽接家信,則臣之老父,素患痰嗽之症,當寒益添,知臣方帶臺銜,雖不得促令歸護,而其思戀之深,企望之切,則較常時尤倍矣。臣自聞此報,情理益急,按住不得,召牌之下,萬無承膺之勢,玆敢忙陳短章,徑向鄕廬。伏乞聖慈,俯垂矜諒,亟遞臣所帶之職,仍治臣瀆擾之罪,以肅朝綱,以安私分焉。臣無任云云。省疏具悉。爾其勿辭往護。
庚午十一月十七日午時,上御誠正閣。晝講入侍時,同知事李存秀,持詩傳第三卷,特進官李溏,持詩傳第三卷,參贊官李永錫,持詩傳第三卷,侍讀官朴宗琦,持詩傳第三卷,檢討官徐長輔,持詩傳第三卷,假注書洪羲祖,持詩傳第三卷,記事官洪敬謨,持詩傳第三卷,記事官李紀淵,持詩傳第三卷,武臣行副護軍白泳鎭以次進伏訖。上開卷讀前受音一遍訖,仍命新受音讀奏。宗琦讀自有兎爰爰,止兎爰三章章七句。上曰,釋音奏之。宗琦解釋章句以奏。上曰,文義陳之。宗琦曰,此章則別無文義之可以敷衍仰陳者,而大抵王風一篇,自黍離君子于役以下,無非周室衰微,征役煩數,憂愁怨恨之辭,一節深於一節,至若中谷有蓷,則室家相棄,及夫此章,則非但室家相棄而已。君子一己不樂其生,衰亂之象,可謂極矣。苟求其致亂之本,莫不由於時王之遠君子而近小人也。幽·厲之昏,固不足道,而以平王中主之姿,尙不能辨別賢邪。蓋君子之事君也,以正直爲道,苟利於國,則忘身而盡忠,小人之事君也,以巧計爲術,苟利於身,則忘國而逞欲,殆若陰陽黑白之的然易分,而然惟時君世主,終不能辨,漢唐以下願治之君,率多以小人知爲君子,以君子知爲小人,亂亡之轍,相繼而踵,此皆由於不能深知其正直巧佞之分故也。此章或曰興體,而集註,以兎爰比小人,雉離比君子者,朱夫子所以深知詩人取比之意也。伏願於此等處留念焉。上曰,下番陳之。長輔曰,上番以辨別君子小人爲說者,甚好矣。蓋君子小人之勢不相容,如薰蕕氷炭,小人以巧計倖免,君子以正直受禍,人君能明辨淑慝,進君子有第茹之吉,斥小人存霜氷之戒,則譬如陽內陰外,萬品咸遂,而當周之衰,用捨反是,以至巧計倖逭,忠直橫罹之境,則此專由於時君之不能明辨故也。書曰,知人則哲,又曰能哲而惠,何憂乎驩兜,何遷乎有苗,何畏乎巧言令色孔壬,爲人君者,有此則哲之明,則小人不得逞其巧計,君子不期親而自顯,堯·舜則哲之明,實是萬世不易之正理也。臣竊伏見向來故事批答,若曰,人君好學,亦係君子小人黜陟進退,臣等百回莊誦,至今欽仰,殿下旣知之矣。書曰,非知之艱,行之猶艱,其所以行之之道,專係於益勉緝熙之學,先自朝廷縉紳之間,以至宮妾近習之輩,一切以正直進陟之,邪佞退黜之,以做一時丕變之化,是臣區區之望也。上曰,同知事陳之。存秀曰,上下番之以辨別君子小人,敷衍爲說者,誠好矣。自古人君,誰不欲辨別取捨,而三代之後,一切罕見,蓋時君世主,輒以小人爲君子,以君子爲小人,小人則內雖巧計而外或似忠,脅肩諂笑,陰造逢迎,故得其歡心,懷祿保位者,指不勝僂,君子則正直爲道,明白爲心,逆耳批鱗,進不知止,故忤其威旨,遭斥罹禍者,在在皆然。夫以歷代往轍,泛論公評,則君子之行,微而益著,小人之惡,隱亦難揜,而若以同時竝生,混進相退,則甲曰君子,乙稱小人,我以中直,彼用邪佞,此實爲至難辨之端也。伏願於進退黜陟之際,極加省察焉。上曰,特進官陳之。溏曰,臣無可陳之辭矣。上曰,參贊官陳之。永錫曰,上下番及同知事,已陳之,臣亦無可達者矣。上曰,此章則只可想像其憂愁不樂之境,別無文義可以敷衍者矣。宗琦曰,然矣。上命掩卷。永錫進前曰,今二十日,式年文科殿試,則以仁政殿命下,武科則前式年,例於春塘臺試取矣。伊日擧行先後儀註節目,何以爲之乎?上曰,當先行文科殿試,以此擧行,可也。仍命經筵諸臣先退。存秀等退出。上曰,進御加減太和湯,自今日停止。出榻敎又命退。承史以次退出。
上在昌德宮。停常參·經筵。
專經文臣殿講罷,還內後,內閣·政院·玉堂·藥房口傳問安。答曰,知道。
申光軾啓曰,明日常參·經筵,取稟。傳曰,只晝講。
洪羲俊啓曰,行大司憲李直輔,執義金直淳,掌令李永純在外,韓耆裕,持平朴升鉉呈辭,朴長輿未署經,監察茶時之意,敢啓。傳曰,知道。
洪羲俊啓曰,禁衛營將官來言,今日本營軍兵,日次私習云矣,敢啓。傳曰,知道。
洪羲俊啓曰,御營廳將官來言,今日本廳軍兵,日次私習云矣,敢啓。傳曰,知道。
洪羲俊啓曰,卽者,兵曹郞廳來言,今日殿座時,別侍衛不可不備,本曹判書韓晩裕,有身病,不得進參云。卽爲牌招,何如?傳曰,令次堂擧行。
兵曹口傳政事,以朴宗來爲都摠管,以朴崙壽·兪漢謨·吳泰賢·尹序東·鄭學畊爲副摠管。
洪義浩,以吏曹言啓曰,卽接通禮院牒報,則以爲,今日親臨專經文臣殿講敎是時,左右通禮,不可不備員,而右通禮李元八,身病猝重,不得擧行,卽速變通云。右通禮李元八,今姑改差,其代口傳備擬以入之意,敢啓。傳曰,知道。
吏曹口傳政事,以尹久東爲右通禮。
傳于洪義浩曰,侍衛軍兵毛具。
傳于申光軾曰,專經文臣殿講居首人施賞,依例捧傳旨。
洪義浩啓曰,假注書金遇順,身病猝重,勢難察任,今姑改差,何如?傳曰,允。
洪羲俊啓曰,奎章閣待敎李光文,拿問嚴勘事,命下矣。依例遞差,傳旨捧入之意,敢啓。傳曰,知道。
洪羲俊,以義禁府言啓曰,前奎章閣待敎李光文,拿問嚴勘事,傳旨啓下矣。李光文今方待命,卽當拿囚,而時任閣臣,勿爲拿囚,待開坐捧供,載在大典通編。李光文姑爲留置,待命所,待開坐捧供之意,敢啓。傳曰,父訓雖重,君命亦尤重,自前行公此任者,豈不及於此閣臣懼盈之義而承膺哉?揆以事體,先觀國綱,仍任前職,牌招察任,若復違召,是慢君命也。以此竝爲知悉。
吏曹口傳政事,奎章閣待敎單,李光文仍任事承傳。
洪羲俊,以備邊司言啓曰,慶尙監司金會淵上疏批旨內所陳,令廟堂卽爲稟處,俾有實效事,命下矣。取見其疏本,則以爲,今年嶺農,集諸災而觀之,實無異於前秋,事目頒下外加請災摠,爲一萬一千九百二十七結十負一束,而廟堂回啓減削之數,爲四千四百二十七結零,特令廟堂所減四千四百二十七結零,還爲劃給,則竝事目條二千五百結,加請得條七千五百結,合一萬四千四百二十七結十負一束,約綽分俵爲辭矣。諸道請災,則從邑報而分定多寡,朝家劃災,則執年摠而更加增刪,未嘗有隨所請輒準之時,而但此萬四千災結,以其地則嶺南之大也,以其摠則辛酉之例也。數旣無濫,請非過實,而當初略減,雖存重災政之義,今又疏陳,可見恤民情之意,所請四千四百二十七結零,特爲許施,何如?傳曰,允。
洪羲俊,以備邊司言啓曰,卽見全羅監司李相璜狀啓,則以爲,事目災三千結外,廟堂之稟請加劃,爲三萬二千結,今年災頉,非比尋常,今若以加請之未準,將此分數,俵彼災摠,則其勢惟有白徵於饑氓,加劃外不足八千八百四十三結七十三負五束,更令廟堂,稟覆劃下爲辭矣。凡係湖南民事,固當惟懼不及,經費有未能恤也,歲摠亦不暇考也。有請輒施,無事不準,而第今年災結之恰過四萬,恐或稍涉於較他偏優,果有所略加刪勘矣。今見道啓之又申前請,極其勤懇,而條列各災名色,細陳列邑事情,其所爲言,一出於爲民渴慮之實心實政,朝家於此,藉使有寧失之歎,而更何可一例靳持乎?特以五千結加劃,以示恤隱之曠典,何如?傳曰,允。
洪羲俊,以兵曹言啓曰,今十一月二十日,庚午式年武科殿試時,直赴殿試人應試應頉區別,別單書入之意,敢啓。傳曰,知道。
洪羲俊,以兵曹言啓曰,宣傳官具信喜·李命權呈狀內,今十一月十五日內試射時,俱蒙直赴殿試之恩典,所帶職,依例入啓遞改云矣。具信喜·李命權所帶之職,係是南行窠,不可仍帶,竝改差,何如?傳曰,允。
洪羲俊,以摠戎廳言啓曰,今此庚午式年武科殿試時,本廳屬南陽長湍別驍士直赴應試人,別單書入之意,敢啓。傳曰,知道。
洪羲俊,以義禁府言啓曰,咸鏡監司趙德潤啓本內,丹陽郡守金在明罪狀,令攸司稟處事,啓下矣。金在明時在任所云,依例發遣府羅將,拿來,何如?傳曰,待待命拿囚。
申光軾,以成均館行大司成意啓曰,本館入直久任郞廳外,凡郞無敢入直,若有代員替直之事,則依下都監郞官例,草記代直事,曾已定式矣。司成李基崇在外未肅拜,直講尹錫永,典籍李久源,俱以身病呈旬,時無入直之員,以他郞官姑爲代直,何如?傳曰,允。
庚午十一月十八日辰時,上詣涵仁亭。專經文臣殿講入侍時,行都承旨洪義浩,行左承旨李永錫,行右承旨申光軾,左副承旨趙鍾永,右副承旨尹鼎烈,同副承旨洪羲俊,假注書金遇順·洪羲祖,記事官洪敬謨·李紀淵,檢校直提學朴宗慶,直提學李存秀,直閣徐俊輔以次侍立。時至,左通禮跪啓請外辦。上具翼善冠·衮龍袍,乘輿出宣化門。藥房提調沈象奎,副提調李永錫進駕前曰,趁早勞動,聖體,若何?上曰,一樣矣。仍由協陽門,出建陽門。永錫曰,兵曹次堂,未及入來,別侍衛,姑令侍衛,騎堂擧行,何如?上可之。仍由銅龍門·明政門,入賓陽門,詣涵仁亭陞座。諸臣以次進伏訖。上曰,試官未入來者,誰也?義浩曰,曺允大·尹孝寬姑未入來矣。上曰,連爲催促,而先以已入來者,行禮,可也。考官,行戶曹判書沈象奎,禮曹判書金羲淳,參考官,行副護軍元在明,行副護軍尹命烈,行副護軍任厚常,行四拜禮訖。象奎·宗慶·存秀·俊輔等曰,聖體,若何?上曰,一樣矣。象奎等曰,寢睡·水刺之節,何如?上曰,一樣矣。象奎等曰,王大妃殿氣候,何如?上曰,一樣矣。象奎等曰,中宮殿氣候,何如?上曰,一樣矣。象奎等曰,惠慶宮氣候,何如?上曰,一樣矣。象奎等曰,嘉順宮氣候,何如?上曰,一樣矣。宗慶曰,今日殿座,東西唱不備,參下中不時替行,全不成樣,新除引儀趙元溥在外云,今姑改差,司饔主簿成海默仍任,使之擧行,何如?上曰,依爲之。出擧條上曰,考官曺允大代,檢校直提學朴宗慶差下。出榻敎,宗慶追行四拜禮就座。上曰,參考官尹孝寬,待入來,使之追後行禮,命官竝出二栍,可也。仍命開講。上曰,一員應講後,呼禮畢,可也。一員講訖。通禮跪啓請乘輿。上乘輿出賓陽門,由明政門·銅龍門·建陽門·協陽門,入宣化門還內。諸臣以次退出。
上在昌德宮。停常參,只晝講。
尹鼎烈,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
申光軾啓曰,明日殿座相値,視事頉稟之意,敢啓。傳曰,知道。
尹鼎烈啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
尹鼎烈啓曰,禁衛營將官來言,今日本營軍兵,日次私習云矣,敢啓。傳曰,知道。
尹鼎烈啓曰,御營廳將官來言,今日本廳軍兵,日次私習云矣,敢啓。傳曰,知道。
金遇順改差,代以朴來謙爲假注書。
洪義浩,以吏曹言啓曰,卽接通禮院牒報,則以爲,明日親臨殿試時,左右通禮,不可不備員,而右通禮尹久東,身病猝重,不得擧行云。通禮院右通禮尹久東改差,其代口傳備擬以入之意,敢啓。傳曰,知道。
吏曹口傳政事,以李東冕爲右通禮。
吏曹口傳政事,引儀成海默仍任事承傳。
尹鼎烈啓曰,今此式年文科殿試試官望中,時無職名人,令該曹口傳付軍職,何如?傳曰,允。
兵口曹傳政事,副護軍單李貞運。
尹鼎烈,以備邊司言啓曰,冬至在近,各陵寢祭官,當爲差遣,而侍從罷散者甚多,難以分排云。在前如此之時,亦有請敍之例矣。侍從堂上堂下違牌坐罷人員,竝爲敍用,令該曹口傳付軍職,何如?傳曰,允。
傳于洪義浩曰,卿宰侍從罷削人,竝蕩滌敍用。
尹貞烈啓曰,行大司憲李直輔,執義金直淳,掌令李永純在外,韓耆裕,持平朴升鉉牌不進,朴長輿未署經,監察茶時之意,敢啓。傳曰,知道。
以掌令韓耆裕,持平朴升鉉,獻納李運恒牌不進罷職傳旨,傳于尹鼎烈曰,只推。
傳于洪義浩曰,兵曹判書有闕之代,政官牌招開政,待下批牌招,傳授命召。
有政。吏批,判書朴宗慶進,參判李好敏未肅拜,參議李羲甲在外,左副承旨趙鍾永進。以李勉兢爲兵曹判書,以任厚常爲大司諫,以李舒爲慶基殿令,以成進默爲翼陵令,兼祭酒李直輔,兼校書正字李光文,訓鍊都監提調李勉兢,禁衛營提調李勉兢,御營廳提調李勉兢,竝單付。
兵批,判書未差,參判鄭尙愚入直進,參議鄭景祚病,參知閔致載病,右副承旨尹鼎烈進。上護軍韓晩裕,護軍金在昌,副司果吳在鎭,竝單付。
尹鼎烈啓曰,新除授兵曹判書李勉兢,時在京畿廣州地,命召傳授,一時爲急,斯速乘馹上來事,下諭,何如?傳曰,允。
朴來謙有頉,代以任存常爲假注書。
傳于尹鼎烈曰,明日出宮門路,以協陽門爲之。
以對讀官李貞運牌不進罷職傳旨,傳于申光軾曰,只推。
以參考官韓興裕牌不進罷職傳旨,傳于尹鼎烈曰,只推。
申光軾,以奎章閣言啓曰,原任提學徐榮輔母喪,依定式遣檢書官,傳給內賜賻物,仍爲致弔以來之意,敢啓。傳曰,知道。
尹鼎烈,以兵曹言啓曰,直赴殿試奉承傳選武軍官鄭國臣等二百九人,隨其錄名,許赴於明日殿試之意,敢啓。傳曰,知道。
尹鼎烈,以兵曹言啓曰,今十一月二十日,文臣朔試射日次,而殿座相値,不得爲之之意,敢啓。傳曰,知道。
左議政金載瓚箚曰,伏以明日殿試,臣猥入文武所試望,召牌儼臨,豈敢不承命趨詣?祗俟恩點,粗伸蹶之義,而第臣於入冬以後,宿病如期復添,室家之內,雖或强作起居,心腹之間,每自不堪痛苦,而又自數日,重患輪行寒感,咳咯夜未成眠,寒熱症若老痁,食飮全阻,肢體俱痛,裏表交攻,氣息難支。以此形症,實無以自力簉公,竟不免坐違召命,病裏惶隕,罪無所逃,玆敢短箚自列。伏乞亟降嚴譴,使朝綱肅微分安,不勝幸甚。取進止。答曰,省箚具悉卿懇。卿其安心調理。仍傳于洪義浩曰,此批答,遣史官傳諭于左議政。
兵曹判書韓晩裕疏曰,伏以臣所叨重任,以情以病,豈有一分冒膺之望,而日前怵畏義分,趨承恩命,病狀之難强,擧止之可駭,不惟衆目之所駭瞻,抑亦聖鑑之所俯燭矣。以若神識之昏眩,脚步之蹣跚,出入於禁扃深嚴之中,周旋於侍衛咫尺之地,萬無其望,區區之向來情勢,有不暇言者。伏乞聖慈,特加俯諒,亟命鐫削臣職名,以重國體,以安賤分,不勝幸甚,臣無任屛營祈懇之至,謹昧死以聞。答曰,省疏具悉。卿之病勢如是,所請依施。
庚午十一月十九日午時,上御誠正閣。晝講入侍時,知事曺允大,持詩傳第三卷,特進官朴崙壽,持詩傳第三卷,參贊官趙鍾永,持詩傳第三卷,侍讀官洪儀泳,持詩傳第三卷,檢討官徐長輔,持詩傳第三卷,假注書洪羲祖,持詩傳第三卷,記事官洪敬謨,持詩傳第三卷,記事官李紀淵,持詩傳第三卷,武臣行副護軍申大坤,以次進伏訖。上開卷讀前受音一遍訖。仍命奏新受音。儀泳讀自綿綿葛藟,止葛藟三章章六句。上曰,釋音奏之。儀泳解釋章句以奏。上讀新受音一遍訖。命陳文義。儀泳曰,此章別無文義之可以仰陳者。蓋世亂年荒,流離顚連者,從古何限,而豈有若此章之事乎?父母兄弟,天倫之至重至切者,雖以至愚之賤,有不可向人錯呼之稱也,而噫,彼顚連無告之民,忍能爲他人,曰父曰母曰昆,至再至三,望其顧存。夫以成周八百年文·武·成·康流來作成中民,一轉之間,遽至斯境,吁亦窮且戚矣。宋臣張載西銘曰,鰥寡孤獨困窮之人,皆吾兄弟之顚連而無告者也。又曰,于時保之子之翼也。當時周王,苟有一分懷保之道,豈有至此之理,而彼以父母之親,而尙忍向人稱之,則脫有緩急之時,安知無向人稱君之心乎?書曰,用顧畏于民碞,國之所以維持者民也,民之所以事上者心也。失其本心,無所不爲,則豈不大可畏哉?今殿下愛民之心,卓越百王,臣固不敢仰勉,而恒軫畏民碞之念,克推保赤子之心,是臣區區之望也。上曰,下番陳之。長輔曰,上番已陳之,而周衰政亂,民生流離者,作此詩,而見其謂他人父,謂他人母,謂他人昆此三句,則可想其悲楚悽涼語言胡亂之狀矣。使其民至於此境者,莫非人君之責也。先王盛時,則使民以時,視民如傷,薄賦斂蠲征役,克盡懷保之責,故當時人民,安堵樂生,庶幾無一夫不獲之歎矣。今也則見其民之離親去鄕,流亡顚連,而爲其君者,立視而不知救,則國安得爲國,民將爲誰民乎?上番以如保赤子之責,俄已仰陳,其言誠好矣。孟子如保赤子註,赤子不言,而赤子之所欲,惟慈母獨知之。人君實有爲民父母之責矣。今殿下,凡係爲民之事,靡不用極,水旱饑饉,議賑而軫恤之,深仁厚澤,洋溢八路,而夫何近年連歉,畿·湖·關·嶺,餓莩相望,宛轉溝壑,所聞驚心,仁政惠澤,抑或有未究於下而然耶?以殿下至仁之德,萬一如臨此狀,則必將玉食靡甘,丙枕靡安,方丈之饌,投箸而不能御也。伏願益勉如保之責,克推旁流之澤,俾有階前萬里之效焉。上曰,知事陳之。允大曰,儒臣所陳懷保小民之策,甚好矣。臣則無可陳之辭,而孔子曰,去兵去食,不可以去信,信亦不可以去,豈忍一日而忘其親哉?今見此章終遠兄弟謂他人父之句,則是喪其本性者之言也。失其本性,則道心全亡,而人心之所使也。道心者,天理之公也,人心者,人欲之私也。惟微惟危,毫釐易差,故精一執中之訓,堯·舜·禹所以相傳之心法也。三代已遠,人皆以爲高遠難行,而此非別般事也。惟上智,因其道心之發而遂明之,雖初學,明其階分而後,可以成矣。苟欲明其階分而成其學,卽前人之述備矣。夫子則罕言性與命,孟子則道性善,言必稱堯·舜,蓋其所處之世,不同故也。以至有宋程·朱之學,專以性命理氣,私淑問難,微辭蘊旨,無不分析,以爲千萬載吾道之大關鍵。先正臣李滉,卽我東之儒宗,嘗著四端七情理氣辨,振發精微,靡蘊不擧。奇大升亦作此辨,而造詣則雖不及李滉,然其見理明透,發言如破竹。先臣正李珥,嘗與成渾,有理氣往復,議論精微,領會分明。若覽此等文字,則非但人道心階分之分明,下學上達之工,亦由此而進。伏願殿下,每於淸燕之暇,以退溪·栗谷兩集,以備睿覽之資,則大學之明德新民止善,中庸之中和位育,盡在於是,而是爲學問之大頭䐉也。上曰,特進官陳之。崙壽曰,上下番及知事,已陳之,臣亦別無可達之辭,而以三章之皆以終遠兄弟爲言者觀之,則固知無怙恃之可托者。況當歲饑民貧,流離顚連,親戚墳墓,離棄已久,祈望於人,語不擇發,則所以謂父謂母,無所不至,而終不免莫顧莫有之歎。其愁冤無告之狀,卽是流民圖一本耳。目今兩南饑荒,關西水災,連年告歉,餓莩流丐,負戴相望,安知無若此之境乎?孟子曰,爲民父母,如之何其使斯民飢而死也。伏願殿下,每以此等文字,益加矜念,使流民一圖,如在眼前,則必有實惠之下究矣。上曰,參贊官陳之。鍾永曰,上下番及知事·特進官,已陳之,則別無可達之辭矣。上曰,此章則只是周衰歲饑民生愁苦之事,而別無文義之可以發問者矣。仍命掩卷。允大曰,退溪·栗谷兩集,曾或已經乙覽乎?上曰,果未詳閱,而卿之所奏甚好,從當詳覽矣。允大曰,臣粗陳蕘說,至承詳覽之敎,不勝萬幸矣。儀泳曰,知事所奏天理人欲四端七情理氣辨之階分,兩先正集之仰請睿覽,其言甚好矣。近思錄,卽是朱夫子與呂祖謙所輯成者,首揭太極圖說,果是義理大源頭,學者最要領也,而兩先正集,自其中出來,下學上達之工,先從兩集而始,文章近古,見得頗易,知事之言誠好矣。栗谷亦嘗著聖學輯要,此尤緊切於君上之學。年前臣待罪是職,屢以此書進講矣。猥陳陳腐之說,庶或聖聰之記有,而先正之經術道學,盡載此書,更伏望深究服膺焉。允大曰,退溪集中有聖學十圖,嘗進於宣廟朝,而其疏曰,臣之報國,只在於是。蓋十圖之作,先正之平生自用,而人君致治之道,無不備焉。栗谷亦進聖學輯要,而其疏語,亦如退溪之言。十圖與輯要,實是吾東萬世之寶鑑也。退溪四端七情理氣辨曰,四端理發而氣隨之,七情氣發而理乘之。蓋因朱夫子四端理七情氣之說,而臣之謏學淺見,豈敢妄論於理氣之間,而栗谷與牛溪往復書,有是非之言。此亦一經睿覽,則可無疑晦。奇大升之辨,明切通透,故退溪嘗薦奇大升於栗谷,栗谷嘗以學荒氣麤斥之矣。及見理氣辨而大詡之,可見兩先正之公心也。儀泳曰,凡爲學之道,欲以一經傳窮格以至,則其功倍,而若以古人問難往復之書,參以己見,質其疑難,則其功過半。伏願以兩先正四端七情理氣辨,十圖·聖學輯要,留心玩賾,恒如兩先正在傍問難,隨處講劘,則必有緝熙之工矣,漸見將就之效矣。上命經筵諸臣先退。允大等退出,又命退,承史以次退出。
上在昌德宮。停常參·經筵。
上詣仁政殿。式年文科殿試試取。仍詣春塘臺,武科殿試試取。還內後,內閣·政院·玉堂·藥房口傳問安。答曰,知道。
藥房提調沈象奎,左副承旨趙鍾永啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
申光軾啓曰,明日常參·經筵,取稟。傳曰,只晝講。
尹鼎烈啓曰,備邊司郞廳來言,今日賓廳日次,而殿座相値,不得來會云矣,敢啓。傳曰,知道。
洪義浩啓曰,今日殿座,承旨當爲備員,而行左承旨李永錫受由在外,何以爲之?而同副承旨洪羲俊,不爲仕進,卽爲牌招,何如?傳曰,允。
尹鼎烈啓曰,卽者,兵曹郞廳來言,今日殿座時,別侍衛不可不備,本曹判書李勉兢在外,不得擧行云,何以爲之?敢稟。傳曰,令次堂擧行。
傳于尹鼎烈曰,侍衛軍兵毛具。
洪義浩,以吏曹言啓曰,卽接通禮院牒報,則以爲,明日親臨殿試時,左右通禮,不可不備員,而新除授右通禮李東冕,身病猝重,不得進參,卽速變通差出,以爲備員擧行之地云。通禮院右通禮李東冕改差,其代口傳備擬以入之意,敢啓。傳曰,知道。
吏曹口傳政事,以李泳夏爲右通禮。
兵曹口傳政事,副護軍鄭觀綏,副司果李泰淳·金載一·宋翼淵·權烒·韓兢履·尹尙圭·任天常,以上竝單付。
洪義浩啓曰,吏曹郞廳來言,新恩政事,取稟。傳曰,當日爲之。
洪義浩,以吏曹言啓曰,今此庚午式年文科甲科第二人三人,當付七品職,而時無見窠,生進直長中仕日最多二人,依例六品遷轉後,推移付職,何如?傳曰,允。
有政。吏批,判書朴宗慶進,參判李好敏在外未肅拜,參議李羲甲受由在外,左副承旨趙鍾永進。以金履度爲知敦寧,任㸁爲宗簿正,李鼎圭爲永禧殿令,徐英修爲永陵令,李勉兢爲軍器提調,判敦令李彦植敍用事承傳,中官金永昌今加嘉善加資事承傳。以金履祜爲司僕主簿,尹匡烈爲司饔主簿,司宰主簿朴宗山,造紙別提高景漢相換,兼檢書官單柳本藝,典籍單南潞,文科甲科第一人,典設別提單申㫻,武科甲科第一人,獻陵直長單金樂周,文科甲科第二人,順陵直長單李錫周文科甲科第三人。
兵批,判書李勉兢在外未肅拜,參判鄭尙愚入直進,參議鄭景祚病,參知閔致載病,右副承旨尹鼎烈進,訓鍊主簿張洛賢,上護軍趙尙鎭,大護軍金履度,護軍李肇源·趙弘鎭·鄭晩錫·李文會·韓致應·宋祥濂,副護軍柳畊·曺允遂·金相休·李永老·朴瑞源,副司果具信喜·李命權,副司正尹洽·金景浩,以上竝單付。
以同副承旨洪羲俊牌不進罷職傳旨,傳于洪義浩曰,只推。
洪義浩,以吏曹言啓曰,成均館直講尹錫永呈狀內,矣身素患痰癖之症,當此換節之時,一倍添劇,萬無供職之望云。成均館典籍李久源呈狀內,矣身素患痰癖之症,挾感添劇,萬無供職之望云。身病俱如是沈篤,則有難强令察任,竝改差,何如?傳曰,允。
申光軾,以禮曹言啓曰,今十一月二十四日,式年文武科放榜時,親臨與權停例,何以爲之,而處所以何處擧行乎?敢稟。傳曰,以仁政殿親臨磨鍊。
尹鼎烈,以賑恤廳言啓曰,東部蓮池洞任掌崔順昌,今月十九日,本洞路傍,得一歲遺棄男兒,同里居良女全召史,欲爲收養,昌善坊契任掌金五卜,今月十九日,本洞路傍,得一歲遺棄男兒,同里居良女朴召史,欲爲收養,貧不自食,皆願受料,告于本部,自該部同日牒呈,故依節目,竝爲給料,使之乳養之意,敢啓。傳曰,知道。
禁府照目,兵曹佐郞柳春東,副司果尹致謙,典籍李遠翊等,當爲專經文臣殿講時居不,竝依定式推考,笞四十收贖,付過還職,私罪奉敎依允爲旀,竝只功減一等爲良如敎。
全羅監司李相璜疏曰,伏以臣,以極陋劣之姿,發無章次之言,擺脫科程,干冒威尊,其情雖出於爲民,其跡實涉於越分,反躬泥首,譴罰是俟,及伏奉批旨下者,十行春溫,眷眷元元,以廈氈之邃,臨蔀蓽之遠,南民之扶擕環聽者,已不勝其感激忘死,而繼又恩綸渙宣,愈往愈摯,至誠所發,丁寧惻怛,鬼神可泣,木石可感,僉謀之不暇詢,而旣有命之於前者矣。覆議之所見抑,而又有許之於後者矣。亶以我殿下,一念南民,昕夕憧憧,造次於是,跬步於是,常存若恫己之思,欲施如保子之政,而臣疏適在此時,遂逌然於聖衷,怛然於民事,其人與言之如何,且不暇顧計,遽紆不虞之褒,斷行非常之典耳。豈臣淺誠拙辭,能有所仰格而然哉?臣所陳請,凡爲六條,而其二事則已蒙殿下之所兪可。人臣進言於上五六事,而能得二三事施行者,終古果有幾人?臣今得之於殿下矣。外此四事,則雖因廟議守經,不能準臣所請,而亦或有擧其槪而示之。意者,南民之受賜於聖明者,旣如是其曠絶,見念於廟堂者,又不至於狼狽,則宜其無復餘憾,各安攸居,而旣又反顧其如焚如溺,疾聲呼救者,尙未已也。豈民情如小兒望哺,愈哺愈望,不自知足而然乎?臣則曰不然。今此廟覆數事,施之於尋常災歲,則豈不誠旣優旣渥,大有俾民,而如欲望之於今日沿民,實未見有恃以爲命者,一車薪之方燃,非杯水可救,萬斛陂之方潰,非簣土可塞,朝家欲等棄湖以南幾萬民命則已,今若爲收拾懷保之方,則少寬牽制之限,另示變通之宜,然後爲南民者,始可以措其乎足,而保其性命矣。臣疏陳請中還錢之準施,結米之量減,已蒙特典,無容煩複,外此還政海稅,則雖未知來後竝督之事情如何,旣已寬退於目下,一事强聒,義所不敢。然至於故伍廢田,則南民切骨之苦在是,南民撫心之冤在是。如此則少支,如彼則不保之肯綮關棙,實在於是。臣雖深矉絫欷,急欲拯濟,而力有所限,無可展施,則顧安得不仰首籲天,少救此一方民命哉。昔在先朝乙卯,臣適補永春,永民之蕩析流離,猶今日沿民,臣遂冒陳諸事,仰請矯救,而虛額之移送,陳田之減頉,還穀之蠲蕩,逐條皆準,無願不遂,雖如站船之事關漕轉,不可闊狹者,亦許展期寬斂,始得以慰安撫接,而永春竟成完縣矣。一僻縣之有無盛衰,疑若無甚關係,而曠異之渥,至於如此,若以一路之重,較視於一縣,其相懸者,已不啻十百,而況湖南一路之爲國家所恃賴者,又不可比擬於他路乎?乞就臣疏請兩條,更令覆處,而假使右頃兩條,得準所請,只不過救急於目前而己。嗣後奠安之方,尙須更爲講究,民勢之汲汲遑遑,不能朝暮,其實有如此者,民有渰燒,朝家所以愍念優恤者,靡所不至,而還布蠲蕩,始亦豈常典所載哉?誠以水火,非常有之災,災非常有,則不可只以常有之事應之故然耳。今以南民之所遭値,聽之而心酸,見之而目慘者,謂有間於水火,而不得沾尋常渰燒之所蒙被,則果如何耶?聖王之於民,殺一不辜而得天下,不爲也。今夫天下之大,一不辜之小,其不相侔,顧何如也,而猶且云然,況今日國計之擬議蠲損於湖南者,不幾何而止,民命之所視而爲死活,則蓋將千萬而過之矣。以此易彼,豈王政之所忍爲乎?方臣熏沐治疏,耿耿明發時,國計民生之往來於臣心上者,不知爲幾遭矣。財用詘則國固無以爲國,國而無民,則又將誰與爲國?卽此而輕重可知。雖單就國計上言之,今若少失於目下桑楡之收,有民則猶有其術,必欲取準於今年,則將見民與財俱失,而久猶不可復已。然則利害又可知。臣雖不肖,豈敢以見擔民事之故,或忽於國計一邊,爲强辯立見之計而爲此言哉?且伏念今日南民,卽我列聖朝四百年休養生息,以遺我殿下者,而我殿下昨年所以宵旰愍勞,辛勤拯活者,顧何如也?中外大小,昨年所以奉承德意,濡手足焦毛髮,奔走左右者,又何如也?南民之得有今日,孰非朝廷之賜,而朝廷之寬憂於南顧者,抑以爲旣蘇旣完,更無餘憂之可言耶?其實則大病新起,生意不敷,凜乎其未離於危域也。今年之施於民者,雖未能如昨年之全,若得四五或二三焉,則庶幾有支持存接之理,而乃不能然,加之以竝督之政,責之以替當之役,困撓其肢體,浚剝其膏血,常年之不可擔任,而騈湊於災年,死者之無所指徵,而移侵於生者,一事二事,冤苦百端,而猶且望之以惟我是恃,毋汝胥動,則天下顧安有是理耶?旣已活之於前,不能奠之於後,衽席之無望,而溝壑之在卽,是不幾於爲惠不卒,竝棄前功乎?入秋以來,沿民之保抱流轉,已爲十之一二,若其束裝荷擔,緩急之視而去就之謀者,十五而且過之矣。失今不圖,則來後收拾之難,非但有倍於今日而已。雖更用昨年之全力,決知其無可及已。臣旣明知事情之如此,而徒懷嚴畏,不更登徹,則是下以辜承流之責,上以失對揚之義也。且採訪民隱,卽使者之職也。隱猶疾也,而實亦寓潛之義焉。疾苦之在於民者,雖幽潛未顯,而亦必咨諏趁察,以聞於上,況明著如是,而民命近止,又不止於疾苦而已乎?伏乞聖慈,更加詢訪,特賜處分,使環湖幾十萬坐靈,得以回咷爲笑,轉危而安,則民事幸甚,國事幸甚。仍令攸司,勘臣屢瀆之罪,以勵臣分焉。臣無任云云。答曰,省疏具悉。事勢旣如此,不可一樣靳之。令廟堂卽爲稟處,俾有實效。
庚午十一月二十日辰時,上詣仁政殿。式年文科殿試試取入侍時,行都承旨洪義浩,行右承旨申光軾,左副承旨趙鍾永,右副承旨尹鼎烈,假注書洪羲祖·任存常,記事官洪敬謨·李紀淵,二提學沈象奎,直閣徐俊輔以次詣閤。時至,通禮跪啓請外辦。上具翼善冠·衮龍袍,乘輿出宣化門。象奎進輿前奏曰,侵早勞動,聖體,若何?上曰,一樣矣,仍由協陽門·肅章門,入仁政門。至仁政殿月臺,降輿陞座。象奎等曰,日氣甚寒,早朝臨殿,聖體,若何?上曰,一樣矣。象奎曰,王大妃殿氣候,何如?上曰,一樣矣。象奎曰,中宮殿氣候,何如?上曰,一如前樣矣。象奎曰,惠慶宮氣候,何如?上曰,一樣矣。象奎曰,嘉順宮氣候,何如?上曰,一樣矣。上曰,入門爲幾人乎?義浩曰,三十九人,而二人姑未入來矣。義浩曰,擧子入門遲滯,當該成均館官員,不可無警,而本院請推之外,無他可施之罰,何以爲之乎?上曰,今番則置之也。贊儀唱試官以下行四拜禮。讀券官行刑曹判書曺允大,禮曹判書金羲淳,漢城左尹李存秀,對讀官行副護軍金履載·朴宗正,副司果李東煥,掌樂正洪命周以次陞殿就座訖。上曰,懸題紙持入,可也。東煥·命周奉懸題紙進前。上命允大·羲淳,寫題銘,仁政門,限午正。允大·羲淳,承書讀奏訖。東煥·命周,奉出懸揭。通禮跪啓禮畢。上下榻乘輿,出仁政門,由肅章門·建陽門·銅龍門·景化門·集禮門·靑陽門。諸臣以次陪從。
庚午十一月二十日辰時,上詣春塘臺。式年武科殿試試取入侍時,行都承旨洪義浩,行右承旨申光軾,右副承旨尹鼎烈,假注書洪羲祖·任存常,記事官洪敬謨·李紀淵,二提學沈象奎,直閣徐俊輔以次侍立。上降輿陞座。贊儀唱試官以下四拜。考官行刑曹判書曺允大,知訓鍊李得濟,行護軍李光益,參考官行副護軍朴宗正·李謙會·趙雲衢,副司果申在植,以次行禮就座訖。鼎烈進前奏曰,先以柳葉箭試取,次以鐵箭試取,次以講書試取矣。上可之。仍命開講。宣惠堂上朴宗慶曰,卽伏見全羅監司李相璜報本廳辭緣,則各邑大同米之未收者,今旣畢捧,而當此風高,駕海運船,其勢末由,待明春裝發,固非營邑守土者之所敢請,而督令裝載,致有意外之患,則亦非審愼之道云矣。大同,卽惟正之供,事體何如,法意何如,而徒事愆期,拖到深冬,乃以待春裝發爲請者,誠極寒心。爲有司者,斷當依事目論勘,而本道方値荐歉,朝家隨事軫慮,不可無闊狹之道。該道臣,姑先從重推考,各該邑守令,竝拿問處之。大同之經年上納,大違法典,今若膠守事目,不思通變,而强令船運,則非但風高涉險之爲慮,中路氷塞,其勢必至,待開春,卽爲裝發上送之意,分付,何如?上曰,依爲之。方當催科之時,拿處可悶,待來春裝發時,勤慢更爲論罪稟處,可也。出擧條宗慶曰,嶺南所在漕留錢,出於稅大同,以爲漕船改造修補之需,而亦惟正之供也。時在有裕之時,則用於經用,自前伊然,法意至嚴且重,外此則無敢犯用,昨年大歉之餘,本道稅納大縮,且儲置所用,丙寅別置穀停捧夥多,儲置之數,無以充補,故漕留錢中,當取用,行會本道,而見其所報,則所在三萬五千餘兩中,許貸者爲二萬餘兩,此與他公貨,事體有異。道臣之不報京廳,私自許貸者,揆以法意,萬萬駭然,懲後之道,不可置而勿論。當該道臣,捧現告從重推考,斯速懲捧,俾無虛留之弊事,分付,何如?上曰,依爲之。出擧條象奎曰,本閣檢書官朴宗山,方帶司宰主簿,而時任檢書之於實職,例爲除本仕矣。逐日供上衙門,事多相妨,閑司相換之意,分付該曹,何如?上曰,依爲之。出擧條象奎曰,本閣兼檢書官李旭秀,身病猝重,難以强令察任,今姑減下,其代以前檢書官柳本藝差下,使之察任,何如?上曰,依爲之。出擧條戶曹判書沈象奎曰,田稅所重,尤異於大同,而湖南稅米,至于今尙有未畢納者,事未前有,誠極寒心。所當依事目請勘,而惠堂纔已論奏蒙允,不必再勘,未納稅米,當此風高氷塞之節,實難强令載運,待開春,與大同一體上納之意,分付,何如?上曰,依爲之。出擧條上曰,試券如已捧之,命試官持來,可也。賤臣承命出傳。上又命試券持來。義浩曰,易書之際,似遲滯矣。上曰,試券則捧來於武所開講處,還內後科次入之,可也。命入外辦。通禮跪啓禮畢。上曰,嘉順宮進服加味六君子湯,自今日五貼式,日次製入。出榻敎上下榻乘輿,由靑陽門·協陽門還內。諸臣以次退出。
上在昌德宮。停常參,只晝講。
尹鼎烈啓曰,明日常參·經筵,取稟。傳曰,只晝講。
尹鼎烈啓曰,來二十五日,朝參日次矣,敢稟。傳曰,停。
尹鼎烈啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
尹鼎烈啓曰,禁衛營將官來言,今日本營軍兵,日次私習云矣,敢啓。傳曰,知道。
尹鼎烈啓曰,御營廳將官來言,今日本廳軍兵,日次私習云矣,敢啓。傳曰,知道。
趙鍾永啓曰,同副承旨洪羲俊,今日不爲仕進,卽爲牌招,何如?傳曰,允。
尹鼎烈啓曰,行大司憲李直輔,執義金直淳,掌令李永純在外,韓耆裕,持平朴升鉉牌不進,朴長輿未署經,監察茶時之意,敢啓。傳曰,知道。
以大司諫任厚常,掌令韓耆裕,持平朴升鉉牌不進罷職傳旨,傳于尹鼎烈曰,只推。
以同副承旨洪羲俊牌不進罷職傳旨,傳于趙鍾永曰,只推。
尹鼎烈啓曰,明日冬至望闕禮習儀,兩司當爲進參,除在外·未署經外,未肅拜呈告人員,竝待明朝牌招,何如?傳曰,允。
尹鼎烈,以奎章閣言啓曰,兼檢書官柳本藝,時無職名,令該曹口傳付軍職,使之冠帶常仕,何如?傳曰,允。
兵曹口傳政事,副司果柳本藝單付。
尹鼎烈,以備邊司言啓曰,卽見全羅監司李相璜狀啓,則以爲,靈光荏子島二黑巖前洋漂到異國人二十九名,考其票文,見其問情,則乃是大淸福建省泉州府同安縣商船之漂到者,而彼人船隻,旣已破碎,願從旱路還歸,所持物貨,腐傷者外,亦願換賣云矣。今此漂人船隻,旣已破碎,依其願旱路還歸,而所着衣袴,自該水營,已爲造給,今無可論,朝夕供饋,沿路刷馬,各別申飭擧行,以示朝家優恤之意,定差員次次交替,上送于京城,自京城轉送灣府,以爲入送北京之地,所經各邑,禁雜人等節,一體叧飭擧行,彼人物件中可以運致者,亦以刷馬替送,卜重難運者及物貨之願賣者,從優折價以給,破碎般隻,棄置什物,彼人所見處,竝爲燒火,漢學譯官一人,令該院擇定,給馬下送,更爲問情後,與差員眼同領來,咨文,亦令槐院預爲撰出,以領來譯官,仍差咨官入送之意,分付,何如?傳曰,允。
兵曹判書李勉兢疏曰,伏以臣,偏荷恩造,獲解中權之寄,僬僥釋千斤之負,駑駘卸一輿之載,歸伏弊廬,還守本分,敍說終始之恩渥,以詑鄕隣之父老,曾未幾何,舊銜重除,馹召遠下於江外,臣手奉諭旨,驚惶震懍,若無所措。夫本兵重任,初非如臣鹵下,所可堪承,況臣年來情勢,尤無以周旋班行,而始叨天官,怵畏嚴命,冒沒出肅,及移西銓,夤緣事會,又未免黽勉行公,至今追想,愧汗沾背,豈意已試蔑效之蹤,復叨於旬日之後哉?方今群彦濟濟,不患無人,殿下奚取於如臣至庸陋有疵纇者,而誤恩如是重複,有若非此莫可也耶?中間兜攬於榮利睢盱之場,而蒙聖上庇覆之慈,賴同朝含恕之誼,數月盤礴,獲免罪戾,特倖焉耳。若又懷恩恃寵,旣進復進,揚揚若固有,則廉防之掃地,姑無論,必將觸事生疣,畢竟狼狽而後已。且臣於月前,落傷痰結,胸脅牽引,行步蹣跚,而累日試役,挾感添劇,呼吸不便,飮啖太減,顧今政月迫近,事務繁重,以此病狀,實難强力,命召傳授,事係時急,寒殿侍衛,苟且替行,義當駕屨不俟,聞命卽行,而情病如右,末由蠢動,悚蹙之極,如添一病。玆敢冒陳短章,畢暴衷懇。伏乞聖上,天地父母,俯垂矜察,亟命鐫改臣職名,仍治臣逋慢之罪,以肅朝綱,以安私分,千萬幸甚。臣無任云云。答曰,省疏具悉。卿其勿辭,上來肅命。
副提學金履喬疏曰,伏以無似賤臣,遭遇明時,寸能未效於裨益,大德徒勤於拯拂,外而方面之寄,內而師儒之任,前後歷敭,罔非踰溢,今此玉署之長,尤豈臣夢寐之所到哉?聞命惝怳,誠莫知何以致此。經筵之官,國家極選,長官之職,尤所難愼,上以輔養君德,下以維持公論,苟非經術識量之大過人者,莫宜居之,豈可以庸陋如臣,苟然備數,不恤名器之虛玷也?臣雖愚昧,自量甚熟,決知其萬萬匪據,恩牌之下,無以承膺。玆敢冒陳衷懇,仰瀆崇嚴。伏乞聖明,俯賜鑑燭,亟遞臣職,回授可堪之人,私分幸甚,國體幸甚。今於見職,蘄允之不暇,豈敢以論思自居,而第臣托契於殿下銅龍之初,侍講日久矣。其於聖學之進就,區區祈望之誠,有倍他人,猥附問難之義,少效忠愛之忱,惟聖明垂察焉。往在庚申,臣於胄筵,進講孟子,至咸丘蒙章,殿下坫出志意二字,下詢於臣,臣仰對以志意之訓誥,而殿下遽曰,志與意皆心之所爲,吾心正則萬事自正矣。臣等齊聲贊歎,動色相賀以爲,吾東方太平萬世,庶幾執契以俟。天下萬事之本於一心,殿下固已卓見於講學之初矣。夫講學,將以出治也,而伊來十數年間,殿下之治功,漠然未效,以至今日,百度弛廢,國事寒心,駸駸有莫可收拾之憂者,其故何哉?豈非殿下一心之上,誠所有未至而然歟?臣竊覸我殿下求治之志,未嘗不藹然於絲綸之間事爲之上,則不惟臣等之感歎於殿下之誠意也。雖殿下反之于心,亦未始不以誠自視,然臣區區過慮,猶謂之誠之有未至者,竊有說焉。傳曰,誠於中者形於外,又曰,如好好色如惡惡臭,眞知好惡之實而能好惡之,由乎中而著於外者,乃所謂誠也。今試以一二事言之,群下之進言也,殿下虛懷開納,未嘗或拂,大舜之捨己從人,無以過之,然未嘗有一言之質難紬繹。究其歸趣,則採納之實,臣未敢知也。至若用人之際,亦不過循資隨格,節次推排,未嘗有一人之詢事考言,察見賢否,簡在上心,則孟子所謂王無親臣,不幸近之,而任用之實,臣未敢知也。不愆不忘,率由舊章,固是守成之大經,而雖使時有異宜,法有生弊,亦未嘗有一事之參酌古今,變而通之,泛泛焉惟例之是務,則修明之實,臣未敢知也。凡此三者,乃是出治之大方,而殿下於此,皆未有眞知實踐心得躬行之效,故好惡之誠於中者,無所著見於外,而惟以彌縫挨過,不見闕失,爲目前之幸,下之應上,捷於影響,亦莫不以應文塞責,爲苟免罪過之計,上下之間,情實不孚,而文具徒滋,大小大事,都循虛套,人無善惡之辦,朝無彰癉之政,因之以官邪興而紀綱一頹,民志渝而風俗大壞,殆乎無弊不生,無變不有,正如人之疾病,眞元一虛,衆邪闖乘,莫可救藥者也。嗚呼,國事至此,寧不欲痛哭而流涕乎?由今之規,不變古之道,臣恐與治安日相反,而終不知所稅駕矣。然其轉移之機,不在乎他。朱子曰,天下事,須是人主曉得通透了,自要做方得,如一事八分,是人主要做,只有一二分,是宰相要做,亦做不得,此言何謂也?謂事事十分皆須人主做也。夫宰相之所以事君,非不國耳公耳,而股肱之喜,亦待元首之起也。臣願殿下,勿謂群下之裁稟,足了一代之事,一日萬幾,皆察實理之所在,求之於道而稽之於象,取之於人而裁之於心,使夫好惡之誠,油然而外著,則其所著者,必有得失當否之可以議者,於是乎殿下之所行,一皆合乎天理之正,則臣等固當將順對揚之不暇,其或有萬一之闕遺,則匡救協贊之責,亦惟臣等在焉。如是然後,君臣上下之交須,皆爲實心實事,而精神氣脈,有流動貫通之妙,鼓舞一世,陶鎔萬品,何憂乎恬嬉之不振,弛廢之不擧哉?臣以平日期望殿下之心,値殿下有爲之日,慨治功之猶邈,祈聖學之益勉,敢爲此操本窮源之論,言雖狂妄,情實憂愛,若蒙採納之實,臣實與榮。臣無任云云。省疏具悉。所陳切實,爾其勿辭察職。
獻納李運恒疏曰,伏以臣,日前避辭,不過自暴情實,初非有意對詈,而今此朴升鉉之疏,又何爲而出也。遣辭尤無倫脊,用意轉益危怖,乃曰全沒自反,又曰可哀不可怒,至以泥中見跡,其所凌踏,無復餘地。噫,臺閣之相規,不害爲淸朝美事,而一或出於情外,則當之者,不得不鳴暴,聽之者,亦受以任之而己。今其疏語,誠是意外,若以堂堂大論却立低徊等語,驅臣於不言之科,則彼臺憲,卽其時臺諫也。凡係大懲討,不敢諉以未署,挺身隨參,近例然也,而何獨多日含默,恬若不知,循例一疏,反在諸僚之後,不爲却立者,固如是乎,何不自反,而責人之至此耶?誠莫曉其故也。此莫非臣骫骳謭劣,百無肖似,不能見重於同臺之致,自來情勢之外,添一鐵限,以此情踪,何敢抗顔冒據於臺次乎?伏乞聖慈,亟許鐫削,以謝人言。臣旣不以臺閣自處,則不宜贅他,而竊有所平日憂慨者,敢此附陳,惟聖明垂察焉。臣旣以規避低徊,被人詆斥,則何敢開喙論及也哉?大抵臺閣之不尊,專由於如臣庸愚者之苟然濫叨,而規避一事,誠今日痼弊也。臣竊嘗聞,先朝辛亥年間,以臺閣規避事,飭敎荐下,至令喉院,不煩請牌,使之依例詣臺,待漏勤仕,有若郞署之卯酉,逐日督課,殆近書生之工程,于其時也,蔚有言論之可觀,皆稱臺風之復振矣。夫何近年以來,紀綱解弛,媕婀成習,臺閣閱月長鎖,召牌鎭日輒違,或有一二詣臺者,而强引敦倫之義,仍作巧避之資,不誠甚矣,屑越極矣。臺體之苟艱,已不可言,而言路之閉塞,誠非細慮,已往雖不可追咎,後弊有不可不念。伏願繼自今,嚴飭銓曹,另擇言論風裁之可合臺選者,使之久其任而責其效,如無情病之通朝所共知者,則不敢違牌,依例詣臺,以存古規,族非袒免而苟且引避者,嚴飭喉院,使不得襲謬引嫌,以重臺規幸甚。臣無任云云。省疏具悉。所陳當留意,爾其勿辭察職。
庚午十一月二十一日辰時,上御誠正閣。晝講入侍時,同知事李存秀,持詩傳第三卷,特進官鄭尙愚,持詩傳三第卷,參贊官尹鼎烈,持詩傳三第卷,侍讀官趙民和,持詩傳第三卷,檢討官徐長輔,持詩傳第三卷,假注書任存常,持詩傳第三卷,記事官洪敬謨,持詩傳第三卷,記事官李紀淵,持詩傳第三卷,武臣行副護軍柳命源以次進伏訖。上開卷讀前受音一遍訖。仍命奏新受音。民和讀自彼采葛兮,止章三句。上命釋義以奏。民和解釋章句以奏。上讀新受音一遍訖。仍命陳文義。民和曰,此章,淫奔者有思而作也。蓋人之思慮,有情義慇懃也,故有惓惓之言矣。是以至云如三月兮如三秋兮如三歲兮。由此觀之,雖以學問言之,如得法家拂士,有切嗟琢磨之益,則一日不見果如三秋矣。爲治之道,亦輔弼相須,左右厥辟,罔敢或懈於朝夕矣。書云,一日二日萬幾,堯·舜之時,皐·夔·稷·契,亦日贊思襄,盤銘云,日日新,成湯之德,亦加勉於無時豫怠。蓋人君處崇高之位,不接臣隣,莫聞民間之疾苦,則豈可獨運於上乎?至若此章,雖淫奔之詩,斷章取義,則一日二日,頻接臣隣,咨訪庶政,則亦當有補於治道矣。上曰,下番陳之。長輔曰,此章別無文義之可言。蓋思念之情,不久而如久,至如三月三秋三歲矣。淫奔者雖不足言,推移觀之,則臣隣召接之道,思之如渴,何異於此?故曰賢賢易色。好賢如好色,蓋人君,側席求賢,上下交孚,林下之士,自當于于然羽儀王朝矣。上曰,同知事陳之。存秀曰,姬周東遷之後,王迹旣熄,淫奔者之思念切至,不知其羞恥,直爲詠歌,筆之於書,載之風雅矣。蓋人之不識羞恥,非此淫奔一事而已。居官奉公,虐民肥己之類,亦知其羞恥,則治道可底於三古矣。玉堂上下番所奏,引比於思賢,誠好矣,大學云,綿蠻黃鳥,止于丘隅,取知止之義也。人之至善之道,亦知止之之義,則儘好矣。上曰,特進官陳之。尙愚曰,上下番及同知事,已陳之,臣則無可陳者矣。上曰,參贊官陳之。鼎烈曰,上下番及同知事,皆己陳之,臣則無可陳者矣。上曰,羞惡之心,人皆有之,故或有厭然掩之者,而淫奔者之恬不知愧,至發於歌詠,何也?風俗淫靡,習尙漸染而然歟?民和曰,風俗染汚,故喪其良心,駸駸然入於其中。蓋人君漸磨爲治,則民日遷善,不自知其丕變矣。存秀曰,書云,彰善癉惡,殊厥井疆。蓋欲大變風俗,故至有井疆殊別之典矣。民和曰,詩人欲使懲鑑,故載此詩,思變其習俗也。上命掩卷。仍命經筵官先退。存秀進伏曰,副提學金履喬,除拜已久,尙未肅謝。當此連日開講之時,玉署長官,尤宜進參,未肅拜副提學,牌招察任,何如?上曰,依爲之。出擧條存秀等退出。仍命退。承史以次退出。
上在昌德宮。停常參,只晝講。
申光軾啓曰,明日常參·經筵,取稟。傳曰,只晝講。
尹鼎烈啓曰,禁衛營將官來言,今日本營軍兵,日次私習云矣,敢啓。傳曰,知道。
尹鼎烈啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,同副承旨洪羲俊,今日不爲仕進,卽爲牌招,何如?傳曰,允。
洪義浩啓曰,知敦寧金履度,除拜後過三日,不爲出肅,依定式推考警責,仍卽牌招察任,何如?傳曰,允。
以大司諫任厚常,獻納李運恒,掌令韓耆裕牌不進罷職傳旨,傳于尹鼎烈曰,只推。
尹鼎烈啓曰,行大司憲李直輔,執義金直淳,掌令李永純在外,韓耆裕牌不進,持平朴升鉉陳疏,朴長輿未署經,監察茶時之意,敢啓。傳曰,知道。
申光軾啓曰,今日冬至望闕禮習儀,憲府則監察代行矣。雖無諫院,依例行禮之意,敢啓。傳曰,知道。
洪義浩啓曰,臣義浩,以冬至望闕禮習儀進去,下直之意,敢啓。傳曰,知道。
申光軾,以吏批言啓曰,玉堂東壁,今當差出,而前望中在京無故之人,只有二人,以二望擬入之意,敢啓。傳曰,知道。
有政。吏批,判書朴宗慶進,參判李好敏在外未肅拜,參議李羲甲受由在外,行右承旨申光軾進,以李惟命爲應敎,姜浚欽爲副校理,金啓溫爲修撰,李周命爲副修撰,尹尙圭爲副修撰,沈文永爲社稷令,李沆爲直講,朴鳴和爲典籍,金正中爲崇靈殿參奉,武烈祠參奉單李宅謙。
兵批,判書李勉兢在外未肅拜,參判鄭尙愚病,參議鄭景祚入直進,參知閔致載病,右副承旨尹鼎烈進,副司直柳台佐,副司果李彦淳·鄭元容·姜世綸,已上竝單付。
尹鼎烈啓曰,兵曹判書李勉兢,自鄕來上,卽爲牌招,傳授命召,何如?傳曰,允。
尹鼎烈啓曰,兵曹判書李勉兢牌不進推考傳旨,今方捧入,而命召傳授,一時爲急,如是違牌,事甚未安,更爲牌招,何如?傳曰,允。
以咸鏡監司趙德潤狀啓,十一月令薦新及朔膳進上物種中生苽魚,不得一時封進,惶恐待罪事,傳于申光軾曰,勿待罪事,回諭。
尹鼎烈啓曰,兵曹判書李勉兢,疏批已下,卽爲牌招,傳授命召,何如?傳曰,允。
吏曹口傳政事,弘陵令李柱溟,工曹佐郞李英玉相換。
以同副承旨洪羲俊牌不進罷職傳旨,傳于申光軾曰,只推。
以副提學金履喬牌不進罷職傳旨,傳于申光軾曰,只推,更爲牌招。
吏曹啓目粘連,觀此京畿監司權常愼狀啓,則以爲,南陽一府,屢歲失稔之餘,至於昨今兩年,而酷被歉荒,民情遑汲,殆無餘地,措處之方,無有大於守宰之得人是白如乎,昨年因廟堂筵稟,凡於部內守令中,隨邑務之閒劇,量人器之當否,勿計資級,勿拘格例,可換則狀聞相換,可罷則具由論啓之意,有所行會是白乎所,南陽府使李尙烈,志雖切於愛民,病或妨於處劇是白遣,安山郡段,數面災傷,雖曰可悶,自是小邑,從以事簡,官無切急之弊,民有安堵之望,而該郡守韓樂裕,剸理之才,素著聲績,通練之手,可期蘇瘼,兩邑守令,特令相換,則處閑剸劇,俱得其宜,令該曹稟處亦爲白有臥乎所,今此道臣所請,出於彼優此劣,而欲爲蘇弊是白乎乃,南陽係是堂上窠,雖有年前勿計資級勿拘格例之廟堂筵奏,此不過自京差送,而非謂道內相換之事,況此以堂下,換差堂上窠,或有破格差擬之時,亦無可據之例,兩邑守令相煥一款,置之,南陽府使李尙烈,以病妨處劇爲辭,則雖換小邑,可知其難强,今姑改差,何如?判付啓,依允。傳于申光軾曰,南陽府使,口傳各別擇差,明日下送。
吏曹口傳政事,以金處漢爲南陽府使。
申光軾,以吏曹言啓曰,今此冬至祭各陵殿宮園廟獻官執事,當爲磨鍊,而除老病公頉,實無推移排比之路,依例刑官司饔院官員及年六十以上人員,通融塡差以入,而其中時無職名人員,令該曹口傳付軍職,何如?傳曰,允。
尹鼎烈,以都摠府言啓曰,今日入直內三廳武兼禁軍及軍兵等,當爲中日習射技放,而冬至望闕禮習儀相値,不得設行之意,敢啓。傳曰,知道。
兵曹判書李勉兢疏曰,伏以臣,冒進一疏,仰冀鐫免,及伏承批旨,未蒙允兪。臣於是,驚惶失圖,冞增踧踖。顧今除命,已至多日,一向右外,義所不敢,扶舁病驅,歸伏私次,而所叨之職,前旣冒沒行公,則到今才具之不稱,情勢之難强,雖未敢更事煩瀆,最是病狀,如昨所陳。玆又悉暴情實,仰首鳴號焉。臣少失將攝,齒又向衰,耳眼昏眩,精神迷錯,夜來所爲之事,不記顚末,日前相接之人,忽忘姓名,觀乎都試回啓,漏落付標,其昏不事事之狀,他可推知,何以責兵戎之管轄,可以副靺韋之期望也哉?且況積氣當寒益肆,痰咳遇夜輒劇,種種醜惡之形,非但止於落傷挾感之症而已。以此病情,實無以陳力就列,與其强所難强,以致公私狼狽之患,無寧辭所必辭,仰祈終始生成之澤,牌召之下,荐犯違傲,短章自列,更瀆崇聽。伏乞聖上,俯垂諒察,亟許遞改,回授可堪之人,以重名器,以安私分,千萬幸甚。臣無任云云。答曰,省疏具悉。卿其勿辭,卽爲入來肅命。
知敦寧金履度疏曰,伏以臣,庸陋之姿,蔑短長之效,常所區區自勉,惟在於殫竭魯鈍,奔走筋力而已,則向日試牌之違,豈臣本情之所敢出哉?賤疾適會,旣無蠢動之望,情勢難强,若昧駕屨之義,屢犯違慢之誅,自速嚴截之敎,義分蔑虧,國體損傷,論其負犯,金木猶輕,暫繫旋釋,曾無幾何,恩敍繼降,敦府除命,又在蟄伏訟愆之中,螻蟻賤臣,何以得此於聖明?以首頓地,不覺淸淚之被面也。縱荷慈覆天大,蒙騃妄作,謂不足深誅,顧臣恧蹙之心,至今追思,惶汗浹背,不知措躬之所。若又憑恃寵靈,重犯唐突,則罪上添罪,益無所自贖。召牌之下,趨承無路,冒陳短章,披瀝肝膈。伏乞聖明,亟命鐫削臣職秩,仍治臣前後違逋之罪,以爲人臣慢命者之戒焉。臣無任云云。答曰,省疏具悉。卿其勿辭行公。
持平朴升鉉疏曰,伏以臣,陳懇引義,猥蒙恩批,且惶且感,歷日冞深。卽伏見獻納李運恒疏本,則胡叫亂嚷,全沒倫脊,誠不滿一哂。噫,彼不自反,而反責人之不自反者,一至此乎?臺閣署經,體例絶嚴,未署之前,不敢以官職自居,卽亘古之例也。臣拘於臺體,跡阻賓筵,一疏叫閽,竊自附於人得討之義,而非敢以未署之蹤,以臺閣自處焉。此固事理之所必至,同朝之所共知,則彼欲把持臣以此者,眞所謂洗㿀吹毛,其亦窘遁之甚矣。且以頃年事言之,彼果不爲含默,而懲討之疏,獨先於諸僚之前耶?彼以鎭日行公之人,纔參淸廟駿奔之列,間一日而忽於賓對,懸病不參,規避之目,烏可得免?臣本巽軟,不欲索言,只以譴罷論勘,則於渠幸矣。今於歲月稍久之後,費辭分疏,有若白地被誣者然,何其無忌憚之甚乎?臣官以諫名,言則官箴,而見輕旣多,受侮不少,更何可抗顔追逐於言議之地乎?且臣母,素患癥癖之症,近因調護之失宜,一倍越添,神識凜綴,眩瞀隨發,咳咯轉劇,飮啖全却,起居須人,臣左右扶將,方寸焦熬,召牌之下,末由承膺,廉防之難胃旣如彼,情勢之切至又如此,玆敢不避猥越,披瀝呼籲。伏乞聖慈,俯垂體諒,亟命鐫改臣職,俾便救護,以靖私義,仍治臣瀆擾之罪,以肅朝綱焉。臣無任云云。省疏具悉。爾其勿辭救護。
庚午十一月二十二日辰時,上御誠正閣。晝講入侍時,特進官朴宗來,持詩傳第三卷,知事金羲淳,持詩傳第三卷,參贊官申光軾持詩傳第三卷,侍讀官趙民和,持詩傳第三卷,檢討官徐長輔,持詩傳三第卷,假注書任存常,持詩傳第三卷,記事官洪敬謨,持詩傳第三卷,記事官李紀淵,持詩傳第三卷,武臣行副護軍李運春以次進伏訖。上開卷讀前受音一遍訖,仍命奏新受音。民和讀自大車檻檻,止章四句。上命奏釋義。民和解釋章句以奏。上讀新受音一遍訖。仍命陳文義。民和曰,此章,淫奔者,畏其大夫之刑政而作也。雖於王綱頹墮,風俗衰弛之時,猶有畏其大夫之刑政者,然其化民成俗之方,德敎爲先,刑政爲次,故曰導之以德,齊之以禮,有恥且格,導之以政,齊之以刑,民免而無恥。由此觀之,徒尙刑政,民雖畏憚,亦異誠心悅服矣。蓋鼓舞振作之方,惟在於德敎,若以德敎行化,沛然溢于四海,則豈非風導之方乎?故大學之言治平,必以先正其心爲言,此不過化源上推去矣。人主一身,深居九重,敎化之速如置郵,都在於躬率風導之方,伏願益勉聖念焉。上曰,下番陳之。長輔曰,周室衰徵之時,淫奔者,猶憚大夫之刑政矣。一大夫之治其邑,猶尙如此,況在君師之位,敷行敎化,則民俗善變。蓋導德齊禮,導政齊刑,不可偏廢,故朱子曰,刑政爲治之具,德敎輔治之本。人君化民之道,以此體認,則民日遷善,可挽三代之化矣,伏願深留聖念焉。上曰,知事陳之。羲淳曰,周衰,大夫猶能以刑政治邑,民亦畏之。由此觀之,民之畏憚也,觀感也,無古今之異矣。雖以今時言之,大夫中有可以治民者,民必畏憚其法令,而朝廷之上,群彦布列,大臣也,卿宰也,方伯也,守令也,皆有使民觀感之道,則民必遷善而從化。臣等雖有愧於這箇人,而如有擧世慕效而觀感者,治道安得不挽回三代乎?若其導俗之道,則惟在於君師之導率。伏願此等處,益勉聖念焉。上曰,特進官陳之。宗來曰,此章,民見其大夫之車服,詠歌觀感,望而畏之之意也。車服則猶是外面,而若有可畏可則之德,則民必觀感矣。掌一邑者猶然,況聖王敷行治道,躬率吾民,則民必從化,至於國治而天下平,三古之化,可以復行,伏願益加聖念焉。上曰,參贊官陳之。光軾曰,上下番及知事·特進官所奏切實,臣無可陳者矣。上曰,此章,別無文義之可以發問處矣。仍命經筵官先退。光軾曰,副提學金履喬,疏批已下,卽爲牌招,申飭行公,何如?上曰,依爲之。出擧條光軾曰,當此逐日開講之時,玉堂上下番苟艱,且有在外玉堂,使之申飭上來,何如?仍命書榻敎曰,在外玉堂許遞,政官牌招開政,待下批牌招察任。光軾曰,直赴武士之未及赴殿試而作故者,有錄名榜末,成給紅牌之例矣。平安監營別武士高星齊,咸鏡監營親騎衛鄭達浩·梁春·姜明喆作故,當付之榜末,成給紅牌,故敢此仰達矣。上曰,依爲之。出擧條羲淳曰,弘陵令李柱溟,以前任慶基殿令,受香下去矣。今當本陵節享,勢難上來趁參,今姑改差,何如?上曰,相換,可也。宗來等退出。仍命退。承史以次退出。
上在昌德宮。停常參,只晝講。
申光軾啓曰,明日,文武科親臨放榜,再明日,毓祥宮冬享祭齋戒相値,視事頉稟之意,敢啓。傳曰,知道。
尹鼎烈啓曰,合辭方張之時,兩司無詣臺之員,事甚未安,除在外未署經受由外,未肅拜呈告人員,竝卽牌招,何如?傳曰,允。
洪義浩啓曰,同副承旨洪羲俊,今日不爲仕進,卽爲牌招,何如?傳曰,允。
兵曹,以申大偀爲摠戎中軍。
申光軾,以弘文館言啓曰,今日政新除授修撰金啓溫,時在京畿漣川地,經筵入番事緊,請斯速乘馹上來事,下諭,答曰,依啓。
以副校理姜浚欽,副修撰洪命周·尹尙圭牌不進罷職傳旨,傳于申光軾曰,竝許遞,前望單子入之,待下批牌招察任。
玉堂前望單子入之,副校理李泳夏,副修撰李泰淳·金學淳落點。
申光軾,以弘文館言啓曰,新除授副修撰李泰淳,時在慶尙道禮安地,經筵入番事緊,請斯速乘馹上來事,下諭。傳曰,許遞,前望單子入之,待下批牌招察任。
玉堂前望單子入之,副修撰韓兢履落點。
兵曹口傳政事,副司果沈厚鎭·尹久東·姜浚欽·洪命周·林景鎭·尹尙烈·李久源·趙經鎭·南吉寬·金用默·李允謙,以上竝單付。
吏曹口傳政事,以鄭魯榮爲右通禮,尹久東爲掌樂正。
洪羲俊,以都摠府言啓曰,今十一月二十四日,仁政殿親臨式年文武科放榜時,侍衛當爲備員,而副摠管金處漢,移拜南陽府使,鄭學畊差祭,尹序東,與副摠管吳泰賢,外四寸相避,兪漢謨·吳泰賢在外,無以備員,令政院稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允,許遞。
兵曹,以吳載熙·閔命爀·趙萬元·金銑·鄭晩錫爲副摠管。
傳于洪羲俊曰,明日出宮門路,以協陽門爲之。
洪羲俊啓曰,行大司憲李直輔,執義金直淳,掌令李永純在外,韓耆裕牌不進,持平朴升鉉受由,朴長輿未署經,監察茶時之意,敢啓。傳曰,知道。
以大司諫任厚常,獻納李運恒,掌令韓耆裕牌不進罷職傳旨,傳于洪羲俊曰,只推。
洪羲俊,以都摠府言啓曰,副摠管鄭學畊,以訓鍊中軍,本營諸將官射會監試事,北營晝仕出去之意,敢啓。傳曰,知道。
護軍金在昌疏曰,伏以臣,卽伏見吏曹名帖,以臣塡差永陵冬至祭獻官,固當竭蹶趨走之不暇,而忽自數日以來,頑痰成塊,流注於腰腿之間,浮高牽引,疼痛如刺,委頓床席,轉側須人,裝束蠢動,非所可論。臣於前後享役,一未嘗言病者,竊有區區所戒者存,而目下症形,萬無自力之望,疾痛之呼,諒非獲已。玆將短章,仰塵於紸纊之下。伏乞聖慈,俯垂鑑諒,亟命該曹,及時付標,仍治臣瀆擾之罪,以肅朝綱,千萬幸甚。臣無任云云。答曰,省疏具悉。疏辭,許令該曹付標。
庚午十一月二十三日辰時,上御誠正閣。晝講入侍時,知事曺允大,持詩傳第三卷,特進官李堯憲,持詩傳第三卷,參贊官趙鍾永,持詩傳第三卷,侍讀官趙民和,持詩傳第三卷,檢討官徐長輔,持詩傳第三卷,假注書任存常,持詩傳第三卷,記事官洪敬謨,持詩傳第三卷,記事官李紀淵,持詩傳第三卷,武臣行副護軍趙雲衢以次進伏訖。上開卷讀前受音一遍訖。仍命奏新受音。民和讀自丘中有麻,止百六十二句。上命奏釋義。民和解釋章句以奏。上讀新受音一遍訖。仍命陳文義。民和曰,王風十篇,末以采葛大車丘中有麻爲終,而其中丘中有麻,尤是淫奔之詩也。東遷以後,王綱頹墮,風敎掃地,故多有淫奔之詩矣。孔子刪詩,而必也著之于經,蓋人倫,造端乎夫婦,然後可正家道,故易以乾坤卦弁卷,書以釐降二女爲首,詩以關雎爲先,皆可以觀齊家治國之道矣。漢廣章註云,見文王之化,必於漢廣,蓋正己而後,天下可正矣。至若此章,與漢廣之詩,參互以觀,則可以知聖人筆削之意,王化盛衰之機矣。挽回先王之德敎,則風化自底於治平。伏願益勉聖念焉。上命下番陳之。長輔曰,此章內,則別無文義,而蓋淫奔之詩,必著于經者,欲使懲創而感發也。東遷之後,風俗汚下,甚至有丘中有麻之詩,此蓋其時人君,不能振綱之致也。明臣宋濂云,葛覃之治化,變爲采葛,卷耳之懷人,變爲丘中有麻。由此觀之,風俗之汚隆,專係於人主之政敎,深留聖念,懋盡治平之道焉。上曰,知事陳之。允大曰,本章,別無文義,而以上章觀之,周衰,猶有畏其大夫之刑政者,而此章,又不及於大車之詩矣。二南盛時,漢廣之游女,非復昔日之可求,則可見文王化,而文王之化,非但漢廣而已。觀於豈弟君子何不作人等語,多士亦被其化。蓋文王之敷化,非難行底事也。爲君盡君道,而不過勉勉不已矣。今殿下,亦於昧爽丕顯,臨殿開講,在下者,亦洞洞屬屬,奔走不暇,如是爲治,則豈難效法於文王乎?草野之士,幼學壯行,蓋欲以需時,而何幸天降睿智,作之君師,如得陶鑄作成,人被其化,則殿下亦文王,而至於治平之域,可以爲堯爲舜。伏願以實心行實政,至於化俗焉。上曰,特進官陳之。堯憲曰,臣則無可陳者矣。上曰,參贊官陳之。鍾永曰,玉堂上下番及知事,皆已陳之,臣則別無可陳者矣。上曰,此章,別無文義之可以發問處矣。仍命掩卷。命經筵官先退。允大等退出。仍命退。承史以次退出。
上在昌德宮。停常參,只夕講。
上詣仁政殿。式年文武科放榜,還內後,內閣·政院·玉堂·藥房口傳問安。答曰,知道。
洪羲俊啓曰,行大司憲李直輔,執義金直淳,掌令李永純在外,韓耆裕呈辭,持平朴升鉉差祭,朴長輿未署經,監察茶時之意,敢啓。傳曰,知道。
洪羲俊啓曰,禁衛營將官來言,今日本營軍兵,日次私習云矣,敢啓。傳曰,知道。
洪羲俊啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪羲俊曰,侍衛軍兵毛具。
吏曹口傳政事,獻陵直長金樂周,司饔直長鄭胄煥相換,順陵直長李錫周,禮賓直長李鍾稷相換。
傳于洪義浩曰,夕講依例爲之。
傳于申光軾曰,今見逝單,心用痛惜,慈殿懿親,在於此人,而況奉祀孫之重,何如乎?其子待年長,初付擬望,而別賻,已令自內擧行,原致賻外,令戶曹,別給米參拾石,錢伍拾貫,承候無人,進士金宅善付軍職,使之冠帶,入參承候之列。
兵曹口傳政事,副司勇金宅善單付。
以副修撰韓兢履牌不進罷職傳旨,傳于申光軾曰,只推。
申光軾,以弘文館言啓曰,副修撰韓兢履,旣有只推之命,卽爲牌招,何如?傳曰,許遞。
兵曹口傳政事,副司果韓兢履單付。
傳于申光軾曰,發遣吏郞,諸執事淸齋與否,摘奸以來。
洪羲俊,以兵曹言啓曰,同知中樞府事李漢弼,五衛將李有亨·權爔·朴煥東·錢道碩,俱以除授在外,過限未上來,竝依法典改差,何如?傳曰,允。
洪羲俊,以兵曹言啓曰,北所入直五衛將朴與曾,謂有身病,敢於侍衛之列,投牌於南所入直五衛將安大進處,而不待交替,任自徑出,莫重宿衛之地,有此駭悖之擧者,萬萬驚駭,其罪狀,令該府拿問嚴勘,何如?傳曰,允。
洪羲俊,以兵曹言啓曰,考見諸道今秋官鎭門聚點狀啓,則黃海兵使徐英輔狀啓中,道內團束軍兵聚點時,載寧等六邑鎭,戰馬瘦駑,服色麤劣,軍器什物,亦不無執頉云。全羅兵使徐春輔狀啓中,道內束伍軍兵聚點時,龍潭一邑,軍兵隊伍,間多老弱,器械服色,亦有渝弊,鍊習之節,不無生疎云。慶尙左兵使趙岐狀啓中,道內束伍軍兵聚點時,禮安·奉化兩邑,陣不成樣,裝服渝弊云矣。官鎭門聚點,旣係詰戎之政,軍器什物,乃是陰雨之備,則常時不能檢飭,亦不修改,致有此執頉之擧,其在戎政,誠甚疎忽,各該道執頉當該邑鎭守令邊將,竝推考警責,何如?傳曰,允。
八道儒生,公忠道幼學宋煥普,生員柳元文,幼學李錫仁,生員南漢模,幼學朴宗潤,幼學文思煥,幼學朴熙,幼學趙宗植,幼學朴鏛,幼學金復元,幼學李汝迪,幼學金樂祖,幼學鄭思孟,幼學鄭之弼,幼學朴康源,幼學吳學祚,幼學李勉一,幼學李洛亨,幼學李溥淵,幼學吳應顯,幼學林命溥,幼學盧咸德,幼學李銓,幼學金球,幼學李源亨,幼學李憲亨,幼學林健儒,幼學吳應善,幼學盧光殷,幼學宋光啓,幼學宋光勳,幼學朴新運,幼學宋賢琢,幼學宋賢璞,幼學宋光澤,幼學宋賢亮,幼學宋智修,幼學宋喆修,幼學孫斗天,幼學李輝善,幼學李顯泰,幼學韓宗喆,幼學林益相,幼學成錫龍,幼學黃斗壽,幼學林元相,幼學林東相,幼學申在恒,幼學李東勳,幼學閔致五,幼學孫斗杓,幼學兪學柱,幼學金相元,幼學李熙國,幼學林鐺,幼學宋昌垕,幼學崔宗城,幼學崔德毅,幼學李鍒,幼學宋致休,幼學南星煥,幼學黃基五,幼學南圭復,幼學南柱八,幼學南鼎元,幼學尹元基,幼學韓宅東,幼學南慶煥,幼學成義夏,幼學成義行,幼學成學仁,幼學李忠善,幼學金元暹,幼學李顯翊,幼學朴煥直,幼學李楨坤,幼學閔爾爀,幼學文思燦,幼學朴鉉,幼學南日煥,幼學李在天,幼學權徹,幼學朴煥猷,幼學李秀春,幼學梁弼九,幼學姜德老,幼學李楨昊,幼學徐厚仁,幼學康達天,幼學愼命悅,幼學韓宅根,幼學崔命烈,幼學尹永國,幼學朴煥迪,幼學閔長爀,幼學吳達運,幼學崔宅柱,幼學尹吉鎭,幼學朴相億,幼學李煥文,幼學成錫龍,幼學閔百豐,幼學李應白,幼學李顯世,幼學李忠燮,幼學任持常,幼學李能燮,幼學洪正瑞,幼學洪履瑞,幼學朴熙,幼學李在箕,幼學朴美,幼學兪應煥,幼學兪箕柱,幼學兪章煥,幼學崔章烈,幼學崔昌慶,幼學徐厚仁,幼學閔會洙,幼學成沃,幼學宋煥益,幼學宋煥謙,幼學文埰,幼學宋泰東,幼學文珏,幼學宋思殷,幼學宋賢贊,幼學文喆,幼學宋煥稷,幼學李彙燮,幼學李益輝,幼學愼致萬,幼學愼致榮,幼學辛邦協,幼學愼聖齊,幼學朴昌河,幼學姜弘老,幼學李度七,幼學李度情,幼學朴相贊,幼學李裁永,幼學成墅,幼學成義集,幼學朴潤大,幼學金鍾文,幼學申翕,幼學蘇洙善,幼學朴鏛,幼學朴鍾,幼學李顯仁,幼學朴煥柱,幼學朴誠默,幼學朴相國,幼學金魯聲,幼學李顯豐,幼學李彦實,幼學趙相義,幼學金相協,幼學朴致默,幼學趙得和,幼學李東範,幼學韓命鼎,幼學李彦覺·金鼎恒,幼學金萬哲,幼學曺允章,幼學吳景豐,幼學吳學祚,幼學金東賢,幼學尹始應,幼學趙漸逵,幼學李必炯,幼學金相一,幼學柳淳茂,幼學吳宗元,幼學尹一奎,幼學柳煥悅,幼學柳煥瑞,幼學吳煥台,幼學黃仁宅,幼學柳在洙,幼學柳煥道,幼學吳亨秀,幼學吳弘運,幼學鄭在賢,幼學吳亨昌,幼學鄭煥猷,幼學李顯秀,幼學李宗源,幼學河馹瑞,幼學吳宗一,幼學吳宗岳,幼學尹履輔,幼學吳廣運,幼學姜時彪,幼學尹滋謙,幼學韓弼禹,幼學河梲,幼學吳欽曾,幼學吳煥奎,幼學鄭尙煥,幼學吳亨澤,幼學李潤德,幼學李尙英,幼學李道敏,幼學金直敎,幼學朴顯元,幼學李東默,幼學金義鎭,幼學李樹德,幼學鄭載熀,幼學具綸,幼學金在欽,幼學李起祐,幼學柳鼎鎭,幼學朴鍾淳,幼學李源浩,幼學鄭東翰,幼學林養圭,幼學鄭尙煥,幼學金緯漢,幼學崔在溟,幼學吳喆常,幼學愼處敬,幼學金熽,幼學李東新,幼學金魯喆,幼學朴現源,幼學李明載,幼學柳寬鎭,幼學金圭錫,幼學鄭益敬,幼學韓命新,幼學李益相,幼學柳鳳鳴,幼學李昌祿,幼學李命洙,幼學金復,幼學孫景綏,幼學成載健,幼學成道鎭,幼學柳枝發,幼學李之馨,幼學李之棠,幼學尹致復,幼學申在謙,幼學金時鍊,幼學申在敬,幼學金樂春,幼學趙重鼎,幼學尹鎰烈,幼學韓浚一,幼學朴受益,幼學柳淨,幼學梁思俊,幼學李敬德,幼學高達臣,幼學黃道一,幼學宋鼎鎭,幼學盧仁極,幼學鄭宗直,幼學姜詩煥,幼學李甯愚,幼學趙重烈,幼學吳彦復,幼學朴性渾,幼學鄭顯祚,幼學朴大新,幼學李相元,幼學趙錫圭,幼學李東植,幼學金載鉉,幼學洪致靖,幼學李興淵,幼學李寅秀,幼學宋尙圭,幼學金箕準,幼學金邦翰,幼學金在益,幼學宋文載,幼學呂觀永,幼學張景栻,幼學金基永,幼學張浣,幼學鄭斗漢,幼學朴元垕,幼學鄭宗海,幼學金珩,幼學朴思錫,幼學金柱臣,幼學鄭彦佑,幼學張東郁,幼學金柱宇,幼學閔命一,幼學朴重煥,幼學金廈柱,幼學金柱國,幼學鄭峻,幼學張日旭,幼學崔斗應,幼學崔台應,幼學李永智,幼學李在觀,幼學李在鼎,幼學李觀鎭,幼學鄭國鉉,幼學朴和榮,幼學李復峻,幼學李星鎭,幼學金相文,幼學金百源,幼學鄭一泓,幼學李奎復,幼學李敬秀,幼學尹克烈,幼學李景源,幼學洪大直,幼學宋命圭,進士李宗瑞,生員朴煥斗,進士尹景鉉,生員吳景錫,幼學尹景厚,幼學盧性德,幼學李陽淵,幼學吳守益,幼學林在洛,幼學吳瑾,幼學李善載,幼學李震英,幼學黃錫明,幼學林東權,幼學韓章哲,幼學金載彦,幼學金載達,幼學鄭秀衡,幼學金五大,幼學任胄常,幼學趙長祿,幼學趙鎭永,幼學韓克新,幼學朴鎭壽,幼學洪時楫,幼學盧炳南,幼學安景範,幼學吳相祚,幼學金願忠,幼學李百源,幼學朴基采,幼學閔致亨,生員南致泰,幼學宋文桂,幼學李熙天,幼學金錫文,幼學李審謹,幼學李東燁,幼學閔致遠,幼學李衡東,幼學安宅仁,幼學李祚遠,幼學朴光晉,幼學吳義一,幼學李亨榦,幼學朴在學,幼學盧光啓,幼學李鳳顯,幼學沈大鎭,幼學李處中,幼學申光九,幼學許榦,幼學李慶燁,幼學安炳周,幼學李雨白,幼學李基德,幼學朴宜榮,幼學宋相權,幼學朴在文,進士南錫愚,幼學南益韶,幼學朴重櫶,幼學南致恒,幼學朴重箕,幼學南德文,幼學安慶徹,幼學朴思任,幼學吳錫權,幼學宋德全,幼學梁致楨,幼學韓浚衡,幼學金相履,幼學金相頤,幼學柳洽,幼學金麒澤,幼學金安澤,幼學柳慶贊,幼學尹最圭,幼學楊慶濟,幼學金榮遠,幼學朴璲,幼學金達勳,幼學朴瑗,幼學朴亮采,幼學鄭斗輝,幼學鄭文輝,幼學愼鎰,幼學金時欽,幼學金時順,幼學朴彦慶,幼學洪顯遠,幼學朴鎭悅,幼學洪鎭祐,幼學鄭震輝,幼學南建杓,幼學李錫望,幼學朴基守,幼學成道仁,幼學金相寬,幼學都重煥,幼學都昌煥,幼學閔尙默,幼學李在玉,幼學李海觀,幼學金相國,幼學李碩謩,幼學柳鎭九,幼學金光濂,幼學李碩趾,幼學柳載穆,幼學都啓文,幼學李榮植,幼學金久澤,幼學金有澤,幼學金輔澤,幼學金復元,幼學金相宇,幼學趙宗陽,幼學金鼎振,幼學金策鎭,幼學李燁,幼學鄭致猷,幼學尹璞,幼學崔應爀,幼學趙學心,幼學吳應源,幼學吳相福,幼學吳應泰,幼學尹景天,幼學吳逸臣,幼學鄭在元,幼學吳在權,幼學尹景欽,幼學李錫鼎,幼學申俊,幼學金鳳采,幼學安和,幼學李成圭,幼學任喜常,幼學任致常,幼學任喆常,幼學權思鐸,幼學李禹圭,幼學李學愚,幼學李命鼎,幼學李希曾,幼學李希顔,幼學柳鎭裕,幼學柳煥宇,幼學柳煥憲,幼學金天根,幼學金成濬,幼學兪復柱,幼學兪極柱,幼學李淵煥,幼學李基天,幼學金昇運,幼學李克福,幼學金東老,幼學金東範,幼學金錫八,幼學安槼,幼學李斗漢,幼學崔光周,幼學崔德鎭,幼學崔琠,幼學崔奎福,幼學金仁濬,幼學李得坤,幼學閔光裕,幼學具思德,幼學李克敬,幼學安稷,幼學柳以載,幼學李集錫,幼學南悅老,幼學成錫箕,幼學趙雲縉,幼學李好仁,幼學趙燻,幼學李春躋,幼學趙知和,幼學成錫武,幼學李春昇,幼學宋尙濂,幼學成鎭九,幼學任俊夏,幼學郭泰俊,幼學朴師復,幼學邊致星,幼學盧宗爀,幼學宋元達,幼學宋泰宗,幼學宋洙永,幼學金在誠,幼學宋欽正,幼學宋大奎,幼學姜文煥,幼學金時遠,幼學朴尙球,幼學許簿,幼學辛錫範,幼學梁尙洛,幼學金時漸,幼學李壽聃,幼學金光源,幼學李廷柱,幼學慶再燦,幼學辛錫河,幼學金忠錫,幼學梁德膺,幼學尹命東,幼學金光濟,幼學梁天欽,幼學金尙衡,進士尹會東,幼學朴尙瑀,幼學尹昌學,幼學金相赫,幼學崔若欽,幼學趙鎭博,幼學金光運,幼學朴英錫,幼學裵鎭學,幼學鄭震漢,幼學金景澤,幼學鄭有文,幼學張以絃,幼學金行大,幼學李奎運,幼學柳煥章,幼學兪弼柱,幼學李受采,幼學鄭澤元,幼學李馥煥,幼學吳達儀,幼學申達祿,幼學李思正,幼學鄭漢豐,幼學鄭惟觀,幼學安致烈,幼學琴舜孝,幼學金相泰,幼學金孝曾,幼學鄭晢志,幼學蔡錫永,幼學丁義集,幼學李永烈,幼學洪大圭,幼學李永元,幼學沈麟之,幼學李泰命,幼學成種一,幼學韓繼商,幼學李永,幼學李東燁,幼學蔡弘鼎,幼學尹商肅,幼學南有喆,幼學徐有亨,幼學趙彬,幼學閔種玉,幼學金鉦,幼學朴承胤,幼學任一常,幼學林蓍和,幼學李時在,幼學李廷訥,幼學李東老,幼學朴棟臣,幼學成維鎭,幼學李永耆,幼學金河一,幼學李相鼎,幼學安廷赫,幼學成瑢,幼學金恒敍,幼學金觀敍,進士李興淑,幼學李在淵,幼學沈江祖,幼學趙斗漢,幼學沈㯳,幼學尹鼎厚,幼學安翼文,幼學金浩,幼學李明學,幼學吳泰祿,幼學尹鍾明,幼學朴一陽,幼學李建運,幼學尹永義,幼學徐宅祿,幼學柳景發,幼學尹載莘,幼學徐鎭五,幼學申師權,幼學兪暹煥,幼學沈浹,幼學尹升烈,幼學洪在德,幼學兪彦明,幼學金昌烈,幼學全以道,幼學洪相九,幼學林慶善,幼學朴栽根,幼學鄭弘範,幼學韓慶大,幼學成百秋,幼學趙發,幼學趙時和,幼學趙遠和,幼學南履恒,幼學尹周相,幼學成致遠,幼學柳矼,慶尙道幼學權圭度,幼學權進度,幼學權用中,幼學權範中,幼學權師寬,幼學權師實,幼學河錫九,幼學金箕運,幼學裵顯極,幼學金璟燦,幼學金琮燦,幼學李麟周,幼學李聃周,幼學安景德,幼學安鼎德,幼學李若哲,幼學金星說,幼學李若雨,幼學權應斗,幼學權應中,幼學李錫周,幼學李顯東,幼學李若龍,幼學河錫中,幼學金鎭圭,幼學金宗浚,幼學金宗兌,幼學權天健,幼學權尙喆,幼學金弘奎,幼學李寅天,幼學琴祖悅,幼學權載弘,幼學趙貞復,幼學金珪燦,幼學金東臣,幼學李汝述,幼學李相夏,幼學權昉度,幼學洪大根,幼學李漢臣,幼學權緯度,幼學李漢楫,幼學權熙度,幼學權覺度,生員金東式,幼學權稱度,幼學李龜三,幼學李龜洙,幼學李晩聲,幼學李晩受,幼學李彙鼎,幼學李彙延,幼學李恒淳,幼學崔世龍,幼學孫鍾護,幼學柳相翼,幼學李鼎三,幼學李在泰,幼學李一祥,幼學任甲祿,幼學李日淳,幼學李程淳,幼學李龜鼎,幼學金甲鍊,幼學李龜煥,幼學李時敏,幼學金星鍊,幼學李彙崗,幼學李時範,幼學李彙魯,幼學李時靖,幼學南復陽,幼學李永鉉,幼學李永聞,幼學李永夏,幼學李永遠,幼學李永進,幼學李道綱,幼學李人綱,幼學權範海,幼學金經燦,幼學柳鶴祚,幼學李宗璉,幼學柳長祚,幼學金弼冕,幼學柳暹祚,幼學李楨裕,幼學李汝龜,幼學鄭惠相,幼學金宗漢,幼學李楨漢,生員金宗奎,幼學李楨道,幼學李楨輔,幼學南漢佐,幼學趙雲五,幼學趙命圭,幼學成道烈,幼學成肅烈,幼學成三烈,幼學金魯曾,幼學盧尙敬,幼學呂思汲,幼學李坤五,幼學成在春,幼學鄭圭容,幼學鄭晢五,幼學金百礪,幼學盧喜文,幼學趙轍然,幼學趙軾然,幼學趙忭然,幼學洪學南,幼學盧光瑞,幼學洪學謨,幼學洪學範,幼學金宗浩,幼學金聲振,幼學黃俊熙,幼學金相郁,幼學朴馨根,進士趙鼎和,幼學趙雲岳,幼學趙宅樑,幼學朴震煥,幼學朴奎煥,幼學成丙烈,幼學趙英璧,幼學金商礪,幼學成恪烈,幼學金濟仁,幼學金魯敬,幼學金錫彩,幼學申濯陽,幼學李學宗,幼學成在忠,幼學成豹烈,幼學黃世龍,幼學鄭履九,幼學成楚烈,幼學金濟能,幼學金燮,幼學崔浚,幼學呂宅烈,幼學金瑛,幼學李東幹,幼學李文煥,幼學都冕圭,幼學徐彦浩,幼學蔡元洛,幼學孫雄振,幼學楊秀昌,幼學趙錫麟,幼學李亨燮,幼學蔡必勳,幼學具楨,幼學徐樸,幼學崔興發,幼學郭柱陽,幼學蔡廷秀,幼學金必寬,幼學徐麟復,幼學全邦顯,幼學徐寬復,幼學楊龜壽,幼學孫禹錫,幼學柳養禧,幼學朴思近,幼學都必中,幼學朴光正,幼學具啓漢,幼學全必邦,幼學蔡師澤,幼學徐有敏,幼學全邦彦,幼學黃禮熙,幼學黃磻老,幼學黃岩老,幼學黃莘老,幼學柳升春,幼學鄭象升,幼學鄭象鉉,幼學盧穆文,幼學趙雲策,幼學金魯得,幼學趙桂樑,幼學趙海樑,幼學趙雲九,生員南漢輔,幼學趙宗植,幼學權補天,幼學金澐漢,幼學金養元,幼學金養鼎,幼學琴思烈,幼學琴泰烈,幼學金秉儒,幼學金致敎,幼學李鎭極,幼學金倫敎,幼學金進儒,幼學金行敎,幼學金詠儒,幼學金星儒,幼學李祚永,幼學李學修,幼學李汝文,幼學李謙淳,幼學李漢燮,幼學李一默,幼學李宗膺,幼學李宗翰,幼學李正夏,幼學李師延,幼學李龜恒,幼學李能淳,幼學李鉉玉,幼學李宗泰,幼學金永翼,幼學李仁淳,幼學李鼎淳,幼學李師侗,幼學金永暹,幼學李晉淳,幼學金是瓘,幼學李運淳,幼學金是珍,幼學李彙正,幼學金是璧,幼學李好淳,幼學任希浩,幼學李行淳,幼學吳載厚,幼學李保淳,幼學金是珩,幼學李邦熻,幼學金是頊,幼學李時學,幼學金龜燮,幼學尹,幼學李老淳,幼學權宗寅,幼學尹遇莘,幼學尹䄡,幼學尹起莘,幼學柳,幼學柳淳,幼學金箕範,幼學李彙遠,幼學金性圭,幼學李學俊,幼學李學愚,幼學李學成,幼學朴致楨,幼學朴致默,幼學朴泰秀,幼學南基重,幼學南基洛,幼學南日觀,幼學南日淳,幼學琴詩述,幼學李漢成,幼學李彙鳳,幼學李延淳,幼學李龜獻,幼學李龜蓍,幼學琴汝模,幼學申祜成,幼學李龜泳,幼學申宅成,幼學琴汝根,幼學申濬成,幼學金繼儒,幼學李宗榦,幼學李宗錫,幼學李昌駿,幼學李鴻俊,幼學金渭玉,幼學沈能福,幼學金玄玉,幼學金朝玉,幼學沈國樑,幼學權時潤,幼學李德淳,幼學李晦保,幼學權時福,幼學申致赫,幼學權文柱,幼學金復行,幼學申德成,幼學朴麟壽,幼學琴養蒙,幼學金行逑,幼學申尙經,幼學朴重德,幼學李啓煥,幼學金聖一,幼學李亨元,幼學趙相運,幼學趙基修,幼學閔致博,幼學鄭受天,幼學李章垕,幼學李春學,幼學李永苾,幼學朴相彬,幼學洪俊宅,幼學洪榮宅,幼學朴寅彬,幼學柳洛新,幼學朴正彬,幼學朴慶垕,幼學朴東彬,幼學朴必垕,幼學崔仁巘,幼學李魯賢,幼學朴來源,幼學朴相,幼學崔光達,幼學朴章源,幼學李永發,幼學朴夏源,幼學崔光極,幼學朴慶輔,幼學崔國興,幼學朴宗源,幼學李爾沆,幼學朴裕源,幼學朴孝源,幼學鄭昌煥,幼學鄭棨,幼學權正栢,幼學金相洛,幼學金相稷,幼學鄭錫範,幼學張之煥,幼學呂齊吉,幼學蔡師朱,幼學孫尙謙,幼學金宇現,幼學金宇弼,幼學鄭有和,幼學徐光涑,幼學徐光天,幼學鄭烈,幼學柳秀,幼學申庚煥,幼學申寅煥,幼學金龜鍊,幼學金禹範,幼學申一煥,幼學權得中,進士李家發,幼學南泰毅,幼學金周進,幼學趙居洛,幼學趙日復,幼學朴時亨,幼學吳章漢,幼學南泰晉,幼學南泰益,幼學金宗九,幼學朴春壽,幼學趙天復,幼學趙彦晦,幼學趙綏復,幼學鄭象疇,幼學鄭象樞,幼學鄭象龜,幼學李文海,幼學趙時協,幼學趙星復,幼學趙圭復,幼學趙彦邦,幼學趙彦忠,幼學權恒度,幼學安行正,幼學鄭天熙,幼學申致坤,幼學李鉉泰,幼學金載鳴,幼學權時度,幼學金廷喆,幼學金鎭福,幼學金龍允,幼學金始昊,幼學金趾運,幼學金禎運,幼學金肇運,幼學金晉壽,幼學金翼運,幼學金始榦,幼學金始陽,幼學金坤壽,幼學金象坤,幼學金斗運,幼學金正運,幼學金在善,幼學金在貞,幼學權岩度,幼學權秉度,幼學李秀英,幼學李宗發,幼學李延祚,幼學李玄祚,幼學權之度,幼學權思凝,幼學權叔度,幼學權思極,幼學洪履原,幼學洪,幼學柳養晦,幼學琴永烈,幼學柳養正,幼學柳養洙,幼學柳養九,幼學鄭象琦,幼學鄭仁煥,幼學裵顯復,幼學裵相忠,幼學具有經,幼學具有綱,幼學具命稷,幼學權擴仁,幼學權運,幼學權煃,幼學邊宅中,幼學邊以升,幼學邊以復,幼學李周聞,幼學李周麟,幼學李周虎,幼學權沃,幼學李五秀,幼學李柟秀,幼學李兄秀,幼學李定秀,幼學李梓秀,幼學李學秀,幼學朴宗漢,幼學朴宗綱,幼學朴宗藎,幼學朴宗維,幼學李秉秀,幼學李庭植,幼學李庭芝,幼學李庭詩,幼學權時度,幼學權時杓,幼學孫時煥,幼學孫時郁,幼學孫時範,幼學朴楨鎬,幼學朴楨廈,幼學李周鳴,幼學李周翰,幼學李周祜,幼學李周憲,幼學李楨周,幼學權思泂,幼學權時中,幼學權漢章,幼學權象範,幼學李周愚,幼學李周誠,幼學李周齡,幼學李之慶,幼學李宗休,幼學李宗周,幼學李宗儒,幼學李宅慶,幼學李周陽,幼學李彙慶,幼學李宗侃,幼學李宗稷,幼學李晩慶,幼學李植慶,幼學朴宗喆,幼學朴宗郁,幼學朴宗淵,幼學朴宗建,幼學朴宗學,幼學朴周元,幼學朴魯元,幼學朴之翰,幼學朴之英,幼學朴之文,幼學朴之謙,幼學朴之益,幼學朴之榦,幼學朴之虎,幼學朴晃中,幼學朴在中,幼學朴範中,幼學朴敏中,幼學朴根中,幼學朴標中,幼學朴性中,幼學朴耆壽,幼學李尙玭,幼學李尙珞,幼學李尙璣,幼學金百趾,幼學李顯度,幼學李顯猷,幼學李顯允,幼學李顯秀,幼學李顯德,幼學李顯宜,幼學李顯發,幼學權鳳陽,幼學權,幼學權鐸,幼學權鍮,幼學權鋋,幼學鄭觀熙,幼學鄭仁本,幼學琴學泰,幼學金始祿,幼學琴五運,幼學金若運,幼學金卓運,幼學南龜燦,幼學南麟,幼學李緜慶,幼學金養潤,幼學金南潤,幼學金洛潤,幼學金東潤,幼學金宅潤,幼學金百謙,幼學李周德,幼學裵翼周,幼學裵翰周,幼學裵顯斗,幼學裵顯溥,幼學柳致直,幼學柳致奎,幼學柳致晦,幼學柳致翊,幼學柳致默,幼學柳器文,幼學柳徽文,幼學柳述文,幼學柳憲休,幼學柳憲文,幼學柳炳文,幼學柳範文,幼學柳世文,幼學柳台休,幼學裵鳳周,幼學裵贊周,幼學裵憲周,幼學裵世周,幼學柳同休,幼學柳挺休,幼學柳儀休,幼學柳進文,幼學柳友文,幼學柳再文,幼學柳浩休,幼學柳昶休,幼學柳國休,幼學柳宗洽,幼學洪宗澤,幼學鄭鳴東,幼學鄭之恒,幼學鄭之愼,幼學權始興,幼學安養國,幼學安寶,幼學金鍾運,幼學權漢宗,幼學權漢朝,幼學李正鎭,幼學李光益,幼學李華世,幼學李箕煥,幼學尹景大,幼學朴鎭恒,幼學申相鎬,幼學金儒寶,幼學李海應,幼學朴尙默,幼學南有爲,幼學權龍奭,幼學白兌天,幼學南景泰,幼學南處陽,幼學朴弘運,幼學朴尙德,幼學權焌,幼學白兌說,幼學南相運,幼學李時沃,幼學李義浹,幼學朴鎭國,幼學權勳,幼學李海文,幼學白鯉玉,幼學南道陽,幼學朴鎭圭,幼學朴光夏,幼學李永,幼學金邦燮,幼學徐養浩,幼學金必興,幼學都必揆,幼學蔡元益,幼學徐㯳,幼學楊㴾,幼學徐郁,幼學李英燮,幼學裵瑨,幼學具㮋,幼學徐鎭玉,幼學鄭惟完,幼學任鎭玉,幼學徐必浩,幼學都命圭,幼學金五善,幼學徐有興,幼學朴慶家,幼學朴慶河,幼學朴成榦,幼學朴成萬,幼學朴時普,幼學朴時淳,幼學朴用中,幼學朴有中,幼學朴致中,幼學李東顯,幼學李東煒,幼學閔相龍,幼學閔鳳來,幼學朴宗喬,幼學朴宗瓚,幼學朴時薰,幼學朴時懋,幼學朴時愚,幼學朴師立,幼學盧周學,幼學河溶,幼學盧挺奎,幼學盧尙奎,幼學成大璡,幼學金致坤,幼學金大坤,生員成東學,生員成孝兢,進士成孝天,幼學尹貞大,幼學鄭師魯,幼學李岡壽,幼學鄭修浩,幼學李顯得,幼學李公培,幼學呂善行,幼學權鼎美,幼學李璞,幼學李師元,幼學都宇德,幼學都宇權,幼學李龜壽,幼學李鍵壽,幼學李光璧,幼學羅德燦,幼學李厚鎭,幼學李羽漢,幼學鄭來萬,幼學柳玄文,幼學鄭來虎,幼學柳致養,幼學金星紀,幼學柳鼎文,幼學金星豹,幼學柳宅文,幼學金星龜,幼學柳程休,幼學柳奎休,幼學金用九,幼學金星奎,幼學柳經文,幼學柳覺文,幼學柳近文,幼學金成九,幼學柳魯文,幼學柳韶文,幼學柳約文,幼學柳起文,幼學柳錫文,幼學柳晦文,幼學柳基源,幼學柳大源,幼學柳養一,幼學金民壽,幼學金可運,幼學金麟運,幼學金邦運,幼學金老壽,幼學金兌運,幼學金宅壽,幼學金永運,幼學金利運,幼學金象運,幼學金始奎,幼學金晉壽,幼學金台壽,幼學權積仁,幼學權炫,幼學權就仁,幼學金始敎,幼學金錫運,幼學金始鍊,幼學金邦喆,幼學金浩運,幼學金民喆,幼學金道直,幼學鄭重翊,幼學李漢章,幼學金道常,幼學李甲春,幼學鄭重鼎,幼學李錫胤,幼學鄭重和,幼學李道裕,幼學鄭重裕,幼學李重胤,幼學鄭來養,幼學李裕垂,幼學鄭來鼎,幼學李孟胤,幼學鄭來春,幼學安行敬,幼學申龍應,幼學柳養祚,幼學權曄,幼學安復垕,幼學權進國,幼學申以楫,幼學權進鐸,幼學申以璞,幼學權虎仁,幼學柳海祚,幼學權度仁,幼學金道成,幼學權溥仁,幼學權海光,幼學金星弼,幼學權道光,幼學金星緯,幼學權時發,幼學金星衮,幼學權時佑,幼學柳絅文,幼學具光紹,幼學具光纘,幼學權時敏,幼學柳鍾文,幼學鄭來震,幼學柳緯文,幼學金道孫,幼學柳致長,幼學金星恒,幼學柳致溫,江原道幼學鄭錫晉,幼學權哲敎,幼學金休,進士金學彬,幼學曺錫憲,進士曺允榮,進士權弼敎,幼學趙萬城,幼學李元植,幼學權燧,幼學權櫶,幼學洪世遇,幼學李周星,幼學沈膺祉,幼學沈膺運,幼學權湋,幼學權焴,幼學尹明伊,幼學尹明亮,幼學洪達浩,幼學洪至浩,幼學洪盛浩,幼學韓沃,幼學韓燁,幼學朴熀,幼學朴廷臣,幼學朴東楫,幼學崔楫,幼學鄭鴻淳,幼學鄭鴻信,幼學李得善,全羅道幼學宋文星,幼學宋賢周,幼學宋致萬,幼學李東燁,進士盧希遠,幼學崔夢良,幼學鄭履赫,幼學金載良,幼學朴惠源,幼學李雨燮,幼學李煥周,幼學李相根,幼學姜世忠,幼學李東述,幼學姜在輔,幼學李顯默,幼學尹誠殷,咸鏡道幼學辛達元,幼學金履玉,幼學鄭履淳,幼學張大一,幼學南道遠,幼學吳漢輔,幼學金文遇,幼學李宗輔,幼學李容復,幼學李學會,幼學朱謙浩,幼學朴宗植,幼學韓百祥,幼學韓光暹,幼學李人圭,幼學李瓛洙,幼學文之顯,幼學韓永祺,幼學韓珏,幼學朴昌祿,幼學李行孝,幼學韓樂洙,進士沈啓祿,進士李吉運,進士李克恒,進士李秉倫,幼學姜麟祥,進士申大榮,進士李元日,平安道幼學金宗述,幼學徐志學,幼學朴慶輔,幼學朴榮瑞,幼學金鎭珏,幼學李枝榮,幼學白以煥,幼學金義鎭,幼學李致秀,幼學康就傳,幼學鄭簶,幼學金百顯,幼學姜國悌,幼學金鼎,幼學張錫祜,幼學崔性稷,幼學鄭大猷,幼學朴孝根,幼學金必振,幼學李郁延,黃海道幼學劉震泰,幼學兪鶴館,幼學黃鶴明,幼學白東哲,幼學元大得,幼學蔡鳳揆,幼學朴一源,幼學宋哲修,幼學南禧,幼學李興裕,幼學任東璧,幼學金興圭,幼學愼有瑞,幼學白東維,幼學曺學修,幼學李會得,幼學趙大會,幼學申有年,幼學趙得修,幼學安宗郁,幼學閔學彬,幼學趙哲圭,幼學許佲,幼學安明,幼學崔大爲,幼學林有期,幼學趙錫坤,幼學朴載哲,幼學南宮倬,幼學趙英,幼學任漢彬,幼學申大有,幼學李在希,幼學金都瑞,幼學朴宗復,幼學申載坤,幼學金應一,幼學柳夏鳴,幼學尹克配,幼學兪應天,幼學申尙一,幼學趙應奎,幼學李奎成,幼學崔郁南,幼學金東鳴,幼學吳泰尙,幼學李義老,京畿道幼學趙衍一,幼學柳學均,幼學柳天均,幼學申光恂,幼學申光悅,幼學申喆,幼學柳億,幼學李光褧,幼學柳亨喆,幼學曺錫休,進士安柱完,幼學柳義喆,幼學曺錫周,幼學趙豐永,幼學李榮五,幼學李榮一,幼學鄭寅周,幼學柳容,幼學李恒年,幼學李升協,幼學李在夏,幼學盧守逸,幼學金允光,幼學李晶夏,幼學盧命喆,幼學黃仁耇,幼學李義永,幼學申顯祿,幼學崔鎭國,進士李宲,幼學朴廷玉,幼學閔師裕,幼學尹師厚,幼學姜必壽,進士姜世望,進士李亨謙,幼學李益傳,幼學尹義厚,幼學朴宗迪,幼學洪集,幼學金行純,幼學洪宗圭,幼學申大河,幼學崔迪興,幼學南橚,幼學金基萬,幼學李東翊,幼學楊元基,幼學朴東明,幼學朴麟秀,幼學權儀,幼學柳崇源,幼學權仁,幼學安止廉,幼學崔相九,幼學安宅廉,幼學崔相五,幼學金發硎,幼學尹學培,幼學金履行,幼學尹燉,幼學金復行,幼學尹,幼學李禔,幼學沈祺,幼學李祿,幼學沈禔,幼學李廷彬,幼學沈裕,幼學閔種恒,幼學閔種愨,幼學閔種性,幼學金奇遇,幼學河漣,幼學朴仁煒,幼學朴仁爀,幼學朴建,幼學河淸,幼學柳蒠,幼學趙相龜,幼學柳蕃,幼學韓義謙,幼學韓德謙,幼學申緯,幼學申泳,幼學邊大年,幼學具龜年,幼學金洛瑞,幼學柳斗均,幼學柳台曾,幼學許恂,幼學金洵,進士李洽,幼學宋鎭宅,幼學辛命濟,幼學韓錫翃,幼學金彦道,幼學李宜默,幼學金以珩,幼學金宗禮,幼學許穩,幼學金翼運,幼學洪泰復,幼學許欽,幼學金弘謨,幼學李澈源,幼學金鉐,幼學朴悌元,幼學朴孝憲,幼學金勉基,幼學李日恒,幼學李持謙,幼學張樑臣,幼學金璡,幼學朴文赫,幼學林時炯,幼學李言玉,幼學金履喆,幼學張玄徽,幼學李禹錫,幼學李用謙,幼學李行孝,幼學梁景河,幼學朴顯壽,幼學金德輅,幼學全最成,幼學金永洪,幼學李守均,幼學朴仁潤,幼學林慶勳,幼學金漸,幼學韓敬文,幼學金錫天,進士具弘有,幼學文塾,幼學楊大進,幼學朴培,幼學朴宗榮,幼學閔致默,幼學安鼎運,幼學朴龜秀,幼學文思燁,幼學楊大年等疏曰,伏以臣等謹按,皇明儒臣劉定之從祀議曰,左邱明以下經師二十二人,當世降道微之時,守其遺經,傳相付授,講說註釋,以俟後之學者,則其爲功,殆如文·武·成·康之子孫,雖衰替無所振作,尙能保守宗祧,閱歷春秋,不亡而幸存者也。仲尼則素王也。七十子比則助其創業者也。經師比則助其垂統者也。外此而於經敎無所表章,於儒術未有發明,雖以諸葛武候之才,論者推爲伊·呂之亞,猶不得進而班焉。蓋觀乎此而文廟祭祀之義,有足以想像,而歷代蘊德翼經之諸先儒,苟有以彰聖道而聞聖言者,無不與於從侑之典者,皆以德與功也。夫以漢晉間一經之師,規規於訓誥文義之間,而未聞有存養踐履之實者,尙爲其解經之功,天下萬世,同祀而無異議,況乎四書五經,參究講解,倡斯文於偏邦,牖群蒙於百世之德之功,卓然爲吾東理學之宗師,有如高麗祭酒文僖公禹倬者,至今未遑於文廟躋享之禮,豈非昭代之闕典,公議之齎鬱者乎,臣等請擧其繼往開來之功,純學卓識之實而歷陳之,我東之有禹倬,如中國之有程·朱,而檀·箕以來數千百年,始出之醇儒也。此非臣等之私言,考諸麗史本傳·東國通鑑有云,禹倬,通經史尤邃於易學,而程傳初來東方,無能知者,倬閉門月餘,參究乃解,敎授生徒,義理之學始行。又云,倬解易之後,考於朱子註釋,則若合符節,而只漏應萬事者四字。又云,中原學士,與倬論易,大驚曰,吾易東矣。以此時人號曰易東先生。又云,登科初,調寧海郡,有妖神祠名八鈴,民惑靈怪,奉祀甚瀆,倬至卽碎而沈于海,淫祀遂絶。又云忠宣王,嘗有內失,倬持斧束藁,上書敢諫,近臣展疏不敢讀,倬厲聲曰,卿爲近臣,未能格非耶?左右震懾,王優容改行,一國善之,其發諸事業,則遺史曰,禁族昏·興禮樂·正冠服·節喪紀·設四學·立鄕校事,屢懇于王,請於中國,使儀文一歸粹明之域,而時値胡元,雖未遂志,至其從孫玄寶,與鄭夢周,議請皇明而施行之,後學之始牖門路,東人之永革俗習,實賴禹倬發軔之功也。先正文純公臣李滉以爲,禹倬之忠義大節,旣足以動天地撼山岳,而經學之明,進退之正,爲後學師範,可以廟食百世。又於先正臣金宏弼等四賢之從祀議請時曰,禹倬從祀,不必在四賢之後。及至易東書院設享時,亦曰,程·朱兩先生,皆大有功於易學者,尊祀程·朱,配以禹倬,固是盛事。又題詩曰,初來易道乾坤闢,漸賁文猷日月懸。又曰,主敬龍門千聖法,明倫鹿洞一原功。皇明隆慶丁卯,詔使許國等,來問東方有能知孔·孟心學箕子疇數者,李滉錄示高麗禹倬爲首,而次及鄭夢周,本朝金宏弼諸賢。且書以答之曰,吾東自箕子,來封九疇,設敎八條爲治,而三國干戈,文籍散逸,高麗五百年,文明漸開,而終在言語文章之間,逮夫麗末,禹倬·鄭夢周等,得以參究性理之說,文簡公臣金宗直以爲,高麗涵儲五百年之運,而生此賢人。文敬公臣奇大升以爲,高麗學問,只主詞華,至禹倬而始倡性理之學。文烈公臣趙憲上疏略曰,徂玆東土,賴而知君臣父子之道者,四書·五經之始至,而禹倬因俗解講明,肇我國之文明。文貞公臣申欽,著勝國遺史曰,東方名賢,禹倬最傑然者也。直諫昏君,退老于鄕,閉門讀易,啓蒙士理學之途,而爲之倡首,其端確精專,實有優於圃隱,圃隱卽鄭夢周號也。先正文純公臣權尙夏疏略曰,禹倬百世師,至今聞其風者,雖在千里之外,莫不膝屈心醉,有高山景行之思。肆惟我太祖大王下敎若曰,文僖公禹倬,道學精明。肅宗大王賜祭易東書院文若曰,四海左袵,六合霧塞,鄒魯荊榛,矧伊遐僻,丹山鍾秀,挺出眞儒,左袒斯文,隻手以扶,閉門探賾,理與心融,妙啓關鍵,開發群蒙。列聖朝崇奬經學之意,有如是矣。夫易者,庖犧劃卦,文王演之。周公·孔子贊之,而漢唐諸儒,猶若說夢,逮夫程朱傳註而後,天地陰陽之數,人物性理之源,始得彰明於世,實爲斯文之祖宗,而易傳初來,禹倬獨自究解於朱註未見之前,沕合如契,則亦東方之朱子也。況其心學疇數,得諸方策之間,而自造精微之域,前乎禹倬而邦無道學之敎,後乎禹倬而士有傳道之統,微斯人,周·孔·程·朱之學,賴誰而得傳於東方,微斯人,麗季本朝之群賢,從何而得聞其聖道乎?是故,論學則有孔·孟傳心之對,立祠則有程·朱竝享之議,此其所以繼前聖而牖後學者也。自鄭夢周,以至本朝諸賢之得其遺緖者,皆在從祀之列,而倬則以倡學之宗師,獨未有陞配之擧者,已是斯文之大欠典,而伏況我先大王朝甲寅春,命搜訪前賢古蹟,進于筵席,禹倬之登第紅牌,竝徹御覽時,以倬之道學,尙未從祀,至有嗟惜之聖敎,而臣等嚴畏趑趄,未卽籲請,竟違聖朝尙賢崇道之盛意,此固臣等之罪也。方當聖明繼照,新化日暢,孜孜乎崇儒右文之家法,而我先朝高明博厚之業,開物成務之功,是究是儀,善繼善述,將以顯承乎堂構之丕責,而永鞏我億萬年無疆之洪基,臣等不於此時,相率一籲,則此又臣等之罪也。然則臣等今玆之請,固有所受,而非敢以無稽之言,猥瀆於崇嚴之聽也。臣等非不知異代曠典,極爲難愼,而傳曰,天道久而必復,義理遠而益明,嗚呼,倡正學而邦稱禮義,啓蒙士而世躋文明,式至今慨然而激感,則卽此成德,卽此實蹟,參之以後賢頌慕,質之以諸家尊信,倬之腏食文廟,豈可以異代曠典,其難其愼,而臣等之八路同聲,千里裹足,實是好懿之良心,夫豈出於從俗慕而可已而不已哉?伏乞聖明,尙吾道倡始之學,念人文肇闡之功,亟降高麗祭酒禹倬從祀文廟之命,仰體列聖朝未遑之盛典,俯循諸先正已定之公議,以光聖德,以幸斯文,臣等無任云云。省疏具悉。疏辭,令廟堂論啓,爾等退修學業。
楊州儒生幼學鄭山輝,幼學沈一永,幼學權藎翊,幼學尹濟純,幼學尹守伯,幼學鄭一輝,幼學權養性,幼學南允謙,幼學韓慶洪,幼學李祐謙,幼學李東㬘,生員李正懋,幼學朴師賢,幼學尹錫厚,幼學徐有祿,幼學黃象源,進士李元韶,幼學金載遠,幼學閔永禎,幼學李東五,幼學朴河源,幼學李東遇,生員李亨謙,幼學金啓潢,幼學柳煥甲,幼學宋文鐸,幼學李顯國,幼學任元白,幼學安大壽,進士崔日昌,幼學安光學,幼學申泰權,幼學崔壽恒,幼學李光輪,幼學申思孟,幼學黃駿源,幼學徐東善,幼學白東赫,幼學黃仁默,幼學李永承,幼學韓性裕,幼學邊光述,幼學李益祐,幼學柳光得,幼學申橚,幼學李檝,幼學李海錫,幼學李心健,幼學李廷植,幼學李宗榦,幼學李行健,幼學李行進,幼學李頲,幼學李頌,幼學蔡弘燁,幼學柳善培,幼學李養存,幼學韓常鎭,幼學趙鎭圭,幼學鄭汶,幼學李相禹,幼學李鳳鉉,幼學李栻,幼學李相重,幼學鄭謙輝,幼學鄭國霖,幼學崔冕錫,幼學李元白,幼學崔仁浩,幼學李守祿,幼學趙龜三,幼學李樸,幼學趙錫胤,幼學金樂鎔,幼學韓基洪,幼學南性源,幼學崔粹心,幼學金濟華,幼學洪世鐫,幼學任泰亨,幼學崔遇濱,幼學朴大煥,幼學李光軾,幼學崔日殷,幼學朴宗爀,幼學權奐,幼學朴東奎,幼學權相翊,幼學宋文鉉,幼學朴觀三,幼學李永圭,幼學權鳳翊,幼學洪樂,幼學李後述,幼學李東延,幼學盧啓聖,幼學尹洸,幼學申馥,幼學盧海星,幼學愼百順,幼學尹晩植,幼學尹光恒,幼學任愼烈,幼學黃世鎭,幼學尹宅莘,幼學黃壧,幼學沈台賢,幼學黃瑬,幼學具修欽,幼學朴顯圭,幼學金鎭豐,幼學李鎭重,幼學具仁喆,幼學朴裕身,幼學金夏彬,幼學趙浹,幼學辛師魯,幼學李景烈,幼學趙恒植,幼學辛師一,幼學沈淑,幼學閔百榮,幼學白東佐,幼學辛洙,幼學尹義升,幼學韓若洪,幼學李柱廈,幼學李復元,幼學兪程煥,幼學吳敬默,幼學李完容,幼學閔檍,幼學崔思謹,幼學崔永東,幼學李執雄,幼學李夏榮,幼學朴長祚,幼學洪時赫,幼學朴殷榮,幼學柳承裕,幼學辛泳,幼學沈鎰,幼學朴昌圭,幼學崔日輔,幼學宋文洙,幼學姜必煥,幼學朴聖休,幼學金龜喜,幼學洪樂燮,幼學韓益鉉,幼學南允成,幼學崔永膺,幼學徐在祿,幼學金宅柱,幼學崔炳遠,幼學趙命龍,幼學宋尙淳,幼學尹濟烈,進士盧駿星,幼學宋哲中,幼學崔思訥,幼學柳大裕,幼學閔永祥,幼學洪秉義,幼學吳泰觀,幼學兪鉉九,幼學李得洙,幼學李義彬,幼學閔錫胤,幼學兪行源,幼學李得榮,幼學李益周,幼學宋錞,幼學李東昇,幼學金述曾,幼學黃坤,幼學李在謙,幼學黃稪,幼學金宗勳,幼學李㵸,幼學金樂瀗,幼學鄭鎭岳,幼學崔思諄,幼學任後白,幼學南宮燮,幼學兪鉉瓚,幼學李東弼,幼學尹始集,幼學李衡尹,幼學申識,幼學申師寧,幼學南宮塾,幼學李永洙,幼學鄭翊東,幼學姜文煥,幼學李正儒,幼學趙淳,幼學曺允喆,幼學朴義漢,幼學尹始杰,幼學洪秉正,幼學尹赫東,幼學李敬熙,幼學李宅浩,幼學金鎭,幼學沈斗榮,生員申光河,幼學李普馨,幼學李宗緖,幼學金悅柱,幼學姜玉成,幼學安應耆,幼學李東萬,幼學金禹欽,幼學朴寅源,幼學兪援柱,幼學權永稷,幼學洪致敬,幼學崔景浩,幼學金鉀,幼學蔡東一,幼學李仁儉,幼學朴長炯,幼學李忠仁,幼學李元坤,幼學崔秀岳,幼學安宗文,幼學李英欽,幼學金道恒,幼學李遠聲,幼學姜正會,幼學兪漢明,幼學具章勳,幼學李肇遠,幼學權頤翊,幼學崔宗鉉,幼學李亨玉,幼學韓翊鎭,幼學洪敎燮,生員尹義植,進士洪寅泳等疏曰,伏以自古忠臣烈士,確然秉大義,卓然立大節,樹倫常於萬古者,亶出於秉彝之性,而爲其所當爲,各盡其己分而已。初未嘗有意於徼惠時君,表名來後,而聖帝哲辟,每於前代革命之際,凡有潔身罔僕之士,則勿論時世之遠近,所處之同異,必加褒揚,惟恐其湮沒者,豈不以風勵世敎,使天下後世,知所激勸而興起者耶?恭惟我列聖朝盛德徽規,尤以是爲重,腏享之擧,節惠之章,磊落相望,輝映前牒,逮至我肅考,遠而建夷齊之廟,立四賢之祠,近而鄭夢周之配崇義殿,吉再之祀金鰲山,徐甄·元天錫之皆有尸祝,一循百世之公議,盡擧列朝之闕典,亦粵我先大王,克懋繼述之道,深軫培植之術,陶鑄一世,而昭揭綱常之嚴,曠感前哲,而亟擧闡揚之美,大而配享文廟,小而俎豆鄕塾,事雖久遠,殆無遺憾。至以臣等所居之鄕言之,高麗忠臣南乙珍,趙狷之祠,特賜旌節之額,繼有致祭之命,一方民士,式至今鼓舞激仰,怳然知君臣之爲大,忠義之可尊,則大聖人擧措,有關風敎者,乃如是矣。猗歟盛哉,第伏念同德之士,均被褒奬,而時或有未遑焉。一視之天,靡有遺照,而幽或有未闡焉,卽高麗政堂文學文靖公成汝完是已。臣等俱以淺知蒙學,生長草野,不足備數縫掖,而惟其好賢樂善之心,根於天性,玆敢以聞於鄕塾父兄之言,見於前輩文字之間者,一陳紸纊之前,惟聖明少垂察焉。臣等謹按汝完,生丁麗季,與鄭夢周·李穡,實爲道義之交,早見麗運之將訖,明知天命之有歸,而惟以自靖之義,矢在心中,夢周深知汝完之有素定,欲以相告成仁之意,將過汝完之門,未及至而畢命於善竹橋,汝完聞之,傷慟不已。及我太祖大王御極也,以耆老宿德,屢降召旨,終不膺命,乃以龍潛舊契,設宴于慶會樓而召之。汝完始與李穡等,白衣入參,卽世所謂慶會樓布衣宴是已。宴罷,汝完獻其三子文景公臣石璘·文肅公臣石瑢·靖平公臣石珚,而力請歸鄕,以保全節。太祖義而禮遣之。遂歸楊州之境王方山,等竗德庵以居曰,吾之必以此山爲歸者,識吾不忘王氏地方之義,自稱王方居士,常服居士服,閉門不出,庵前有小巖,與松嶽相對,每於朔望,登巖西望,痛哭再拜,戒其子曰,吾死必葬於此。後人名其山曰,杜門峰,過此者,無不咨嗟感歎。凡此事實,的然有據,千載之下,尙令人聞風而起焉。蓋惟王方之號,卽與南乙珍之沙川,趙狷之松山,同一取義,而所値之時也同,守死不貳也同,惠好之歸,又在一境,則牲酒之薦,允合於竝享一院,而汝完之至于今,獨漏躋侑之典者,職由乎章甫之未克闡發,有司之未克提稟,而其爲士林之齎恨,聖朝之欠典,當如何哉?於戲,我東方世臣名閥,最稱昌寧之成,名臣賢輔,殆乎無世無之,以道德遺逸,則文貞公臣守琛,贈直提學臣守琮,贈承旨臣運,縣監臣悌元,縣監臣允諧,先正臣渾,贈吏判臣文濬,以節義文章,則都摠制臣勝,校理臣熺,忠文公臣三問,靖肅公臣聃壽,皆祖汝完,而世濟其美,擧有祀院之享,竝在侑食之列,則推本遡源,尤合有崇報之典矣。伏況汝完從姪思齊,亦以前朝直提學,當我朝受命之時,入於萬壽山,晦跡終身,乃於我殿下臨御之後,特因道臣啓達,卽許追配於松京表節祠。臣等於此,尤有所歡欣祈祝而不能自已者。今此汝完之潔身炳義,至死靡悔,實與思齊,竝美爭光於同堂之內,眞可謂是叔是姪,其姪之配侑於表節,殿下旣已允許於前,則其叔之躋享於旌節,特一次第事耳。向所謂士林之齎恨,聖朝之欠典,似若有待於今日,而節義之彌彰,表章之無憾,庶幾於吾身親見矣。玆不避僭猥之誅,裹足衝寒,齊籲於天日之下。伏願殿下,俯察成汝完貞忠大節,與乙珍·狷,少無差殊之實,特命追享旌節祠,俾同時同德之賢,共享永世芬苾,以光聖德,以幸世敎焉,臣等無任云云。省疏具悉。疏辭,令廟堂論理稟處,爾等退修學業。
慶午十一月二十四日辰時,上詣仁政殿。式年文武科放榜入侍時,行都承旨洪義浩,行右承旨申光軾,左副承旨趙鍾永,右副承旨尹鼎烈,同副承旨洪羲俊,假注書洪羲祖·任存常,記事官洪敬謨·李紀淵,直提學李存秀,待敎李光文以次詣閤。時至,通禮跪啓請外辦。上具遠遊冠·絳紗袍,乘輿出宣化門。藥房都提調金思穆進輿前奏曰,日氣陰寒,侵早勞動,聖體,若何?上曰,一樣矣。仍由協陽門·肅章門,入仁政門,至仁政殿月臺,上降輿。義浩跪進圭。上執圭陞座。贊儀唱文武百官入就位行四拜禮。文武百官就位行禮訖。文武新恩,分東西庭,行四拜禮訖。仍行文武新恩放榜。放榜官唱文武擧人入就位,行四拜禮訖。上曰,賜牌催促擧行,可也。仍各賜紅牌,次賜花及蓋訖,宣醞,行四拜禮退出。致詞官致詞,文武百官行禮訖。義浩曰,今番文科新榜探花郞二人,皆是陵直長,順陵則今日受香,獻陵則明日受香,而肅謝前,無以陪香下去,故敢此仰達矣。上曰,他司口傳相換,可也。出擧條仍命入外辦。通禮跪啓禮畢。上降座乘輿,出仁政門,駐輿。上曰,文科及第金逌根賜樂。仍敎曰,文科中有名家子孫,知名以入。義浩曰,先正臣金宏弼後孫致坤,有之矣。上命賜樂。敎曰,一以軒架樂賜給。一以前部鼓吹賜給,又敎曰,武科中誰爲將臣子孫乎?義浩曰,忠武公李舜臣後孫時權,有之矣。上命賜內吹。由肅章門·協陽門還內。諸臣以次退出,
庚午十一月二十四日午時,上御誠正閣。夕講入侍時,同知事李存秀,持詩傳第三卷,特進官金銑,持詩傳第三卷,參贊官洪義浩,持詩傳第三卷,侍讀官李泳夏,持詩傳第三卷,檢討官金學淳,持詩傳第三卷,假注書任存常,持詩傳第三卷,記事官洪敬謨,持詩傳第三卷,記事官李紀淵,持詩傳第三卷,以次進伏訖。上開卷讀前受音一遍訖。仍命奏新受音。泳夏讀自緇衣之宜兮,止將仲子章八句。上命奏釋義。泳夏解釋章句以奏。上讀新受音一遍訖。仍命陳文義。泳夏曰,鄭風,太半淫奔之詩,而緇衣詩,則好賢之誠,溢於詞表矣。自古待賢,多言衣服飮食,至云惟衣裳在笥,亦云每食四簋,皆不如緇衣之愛賢也。蓋好賢之誠,或不得終始如一,故賢者望望然去,至云醴酒不設,王之意怠,待賢之道,若不間斷終始,則可以得賢共理,此等處,伏願益加體念焉。上曰,下番陳之。學淳曰,緇衣三章之內,章首皆言緇衣,至有改作之語,此可見好賢之誠,終始無間也。鄭武公父子才德兼全,不失其職,故周人贊美如此。蓋擇賢任職,能治其事,專係於好賢,而好賢之誠,終始不怠,則可以有擇賢之實。伏願益加聖念焉。上曰,同知事陳之。存秀曰,衣服外飾也。孰不有章身之依,而其時賢大夫,衣此緇衣,故詩人贊美賢者之衣是服也。衣雖外飾,以表有德,書云,五服五章哉,人苟不賢,至有三百赤芾之譏。以此觀之,賢者而後,可表其貴,而人皆觀美矣。至若賢者之作成,亦非難行底事,惟在君師之陶鑄矣。人君若能作育而化成,則在朝在野之人,必有濟濟之美矣。至如將仲子章,別無文義,而以畏字觀之,蓋有體念處。夫人君處崇高之位,若無可畏者,而所畏者天也。故書云,克勤天戒,亦云顧畏民嵒。上畏于天,下畏于民,則治道可底於三古。若或不然,天有警災,民有怨咨。伏願此等處,深留聖念焉。上曰,特進官陳之。銑曰,臣則無可陳者矣。上曰,參贊官陳之。義浩曰,臣則無他可陳者矣。上曰,此章,別無文義之可以發問處矣。命掩卷。上曰,王大妃殿進御人蔘二錢重粟米飮,一貼式自今日煎入。出榻敎命經筵官先退。存秀等退出。仍命退。承史以次退出。
上在昌德宮。停常參·經筵。
藥房都提調金思穆,提調沈象奎,左副承旨趙鍾永啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加味大調中湯,自今日停止事,榻前下敎。
申光軾啓曰,明日常參·經筵,取稟。傳曰,停。
尹鼎烈啓曰,行大司憲李直輔,執義金直淳,掌令李永純在外,韓耆裕呈辭,持平朴升鉉差祭,朴長輿未署經,監察茶時之意,敢啓。傳曰,知道。
尹鼎烈啓曰,禁衛營將官來言,今日本營軍兵,日次私習云矣,敢啓。傳曰,知道。
尹鼎烈啓曰,御營廳將官來言,今日本廳軍兵,日次私習云矣,敢啓。傳曰,知道。
尹鼎烈啓曰,備邊司郞廳來言,今日賓廳日次,而毓祥宮冬享祭齋戒相値,不得來會云矣,敢啓。傳曰,知道。
傳于申光軾曰,禮房承旨,馳詣宗廟·永禧殿·景慕宮,奉審摘奸,受香諸處,一體奉審摘奸以來。
申光軾啓曰,明日冬至望闕禮,依例爲之之意,敢啓。傳曰,知道。
申光軾啓曰,卽者,司譯院官員來言,雜科覆試開場,在於今月二十七日,譯科試官提調二員,明日當爲受點進去,而提調李勉兢,以兵曹判書,禁軍祿試射進,無以備員,受點云,何以爲之?敢稟。傳曰,許遞。令該曹口傳差出。
吏曹口傳政事,以金履度爲司譯提調。
尹鼎烈,以都摠府言啓曰,今日入直內三廳武兼禁軍及軍兵等,當爲中日習射技放,而冬至前一日相値,不得設行之意,敢啓。傳曰,知道。
申光軾,以禮曹言啓曰,奉朝賀李敬一,昨日遭親喪云。自前大臣遭艱時,遣承旨致弔,優致貤賻,葬時命沿路護喪,本道給役夫矣。今亦依此例擧行乎?敢稟。傳曰,依此爲之。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上,冬至單子問安。答曰,知道。
申光軾啓曰,明日常參·經筵,取稟。傳曰,停。
洪義浩啓曰,行大司憲李直輔,執義金直淳,掌令李永純在外,韓耆裕呈辭,持平朴升鉉差祭,朴長輿未署經,監察茶時之意,敢啓。傳曰,知道。
洪義浩啓曰,假注書洪羲祖·任存常,事變假注書崔大寔,身病猝重,勢難察任,竝姑改差,何如?傳曰,允。
洪羲祖改差,代以高時臣爲假注書,任存常改差,代以趙璟鎭爲假注書,崔大寔改差,代以朴龍祐爲事變假注書。
奉朝賀李敬一家,明日成服,遣承旨致弔事,禮曹草記,允下矣。何承旨進去乎?敢稟。傳曰,同副承旨進去。
洪羲俊啓曰,禁軍別將白師誾,以禁軍祿取才事,明日慕華館出去矣。兼帶右邊捕盜大將,命召及大將牌·傳令牌,何以爲之?敢稟。傳曰,仍佩往來。
洪義浩啓曰,卽者,觀象監官員來言,明日雜科覆試,提調李好敏,當爲進參,而本職未肅拜,不得進參云。吏曹參判李好敏,卽爲牌招,以爲進參之地,何如?傳曰,允。
洪義浩啓曰,吏曹參判李好敏牌不進推考傳旨,今方捧入,而明日雜科覆試,以觀象監提調,當爲進參,如是違牌,事甚未安,更爲牌招,何如?傳曰,允。
傳于洪義浩曰,吏曹參判疏批已下,卽爲牌招察任。
尹鼎烈,以禮曹言啓曰,今十一月二十六日冬至朝賀,諸道所封箋文中京畿水使柳相亮,以應封官,兼別軍職,故各爲封箋,伊川府使白東遠,雖未應封官,以別軍職封箋矣。一體看審捧入之意,敢啓。傳曰,知道。
吏曹參判李好敏疏曰,伏以臣,獲蒙恩暇,往省楸原,粗伸霜露之私感,罔非天地之曲遂,不敢遲留,行將反面,千萬不自意,伏奉本月初六日所下敎旨,以臣爲嘉善大夫吏曹參判者,除書遠降,鄕里增耀,臣誠惝怳感激,莫知所以措躬也。噫,六官之列,孰非淸華,而至於銓部佐貳,卽周官少宰之職耳。選擧激揚之無不參聞,政注排擬之有時代斲,其爲任不輕而重,固非人人之所可循資例授者。況如臣之謭劣無能,莫逃於淵鑑衡尺之下,而通籍十年,偏被陶甄,從前歷敭,皆屬踰濫,亦嘗叨三銓之末議,無一裨補,有百瘡疣,至今追思,惶恧交中,不但以已試蔑效言也。滾到命德之班,旣多僥冒之爲懼,進據匪分之銜,尤豈夢想之攸期?臣之區區所自矢者,惟在於筋力奔走,優游閑散,以圖涓埃不報之報而已。今若躡要顯之貫,處睢盱之場,視若倘來,恬若固有,則臣身之放倒不自量,猶屬一己之私憂,而其爲仰累於則哲官人之政,非細故也。來伏私次,轉益兢蹙,今以雲觀試事,召牌儼降,義係往役,非所逡巡,而自顧見職,無望冒膺,坐犯違傲,冞增悚惶,苟非然者,以臣夷險向前之微悃,何忍效飾辭例讓者爲乎?玆敢疾聲呼籲於天地父母之前。伏乞,俯察由中之懇,亟垂體下之恩,鐫削臣新授職名,以重公器,以安私分,不勝千萬至祝。臣無任云云。答曰,省疏具悉。卿其勿辭行公。
上在昌德宮。停常參·經筵。
尹鼎烈啓曰,明日常參·經筵,取稟。傳曰,只晝講。
尹鼎烈啓曰,來初一日,輪對日次矣,敢稟。傳曰,當次人受點,後日次來待。
尹鼎烈啓曰,合辭方張之時,兩司無詣臺之員,事甚未安,除在外未署經雜科進去外,未肅拜呈告人員,竝卽牌招,何如?傳曰,允。
尹鼎烈啓曰,御營廳將官來言,今日本廳軍兵,日次私習云矣,敢啓。傳曰,知道。
尹鼎烈啓曰,左副承旨趙鍾永,今日不爲仕進,卽爲牌招,何如?傳曰,允。
洪羲俊啓曰,臣以奉朝賀李敬一家致弔事,進去下直之意,敢啓。傳曰,知道。
尹鼎烈啓曰,卽者,義禁府都事來言,時囚罪人許銀,有捧供後三十日議處之命矣。日限已滿,當爲議處,而判義禁韓晩裕未肅拜,次堂例不得擧行云。判義禁卽爲牌招,何如?傳曰,令次堂擧行。
申光軾啓曰,臣光軾以同義禁,今日本府坐起進去,下直之意,敢啓。傳曰,知道。
尹鼎烈啓曰,行都承旨洪義浩,不爲仕進,行左承旨李永錫,受由在外,行右承旨申光軾,義禁府坐起進去,左副承旨趙鍾永牌不進罷職傳旨捧入,同副承旨洪羲俊,致弔進去,院中只有臣一人,伴直無人,同副承旨洪羲俊,卽爲牌招,何如?傳曰,允。
尹鼎烈,以禮曹言啓曰,今此庚午式年雜科覆試,今日當爲開場,而參議宋冕載受由在外,無以備員擧行,令政院稟旨變通,何如?傳曰,允。許遞。
尹鼎烈啓曰,因禮曹草記,今此庚午式年雜科覆試,今日當爲開場,而參議宋冕載受由在外,無以備員擧行,令政院稟旨變通事,允許遞事,命下矣。禮曹參議未差之代,政官牌招,開政差出,待下批仍卽牌招,以爲進參之地,何如?傳曰,允。
尹鼎烈,以禮曹言啓曰,今此庚午式年雜科覆試,今日當爲開場,而諫院無進參之員云。令政院稟旨,牌招擧行,何如?傳曰,允。
以大司諫任厚常,獻納李運恒牌不進罷職傳旨,傳于尹鼎烈曰,只推。
尹鼎烈啓曰,今日雜科覆試,諫院無進參之員,事甚未安,大司諫任厚常,獻納李運恒,旣有只推之命,竝更爲牌招,何如?傳曰,允。
尹鼎烈啓曰,吏曹判書朴宗慶,參判李好敏牌不進推考傳旨,今方捧入,而開政命下之後,如是違牌,事甚未安。參議李羲甲受由在外,判書·參判,更爲牌招,何如?傳曰,禮曹參議未差之代,令該曹口傳差出,牌招察任。
自都承旨至同副承旨,竝許遞。承旨未差之代,政官更爲牌招開政。
吏曹口傳政事,以徐有聞爲禮曹參議。
傳于尹鼎烈曰,漢城判尹許遞,今日政差出。
有政。吏批,判書朴宗慶進,參判李好敏進,參議李羲甲受由在外,右副承旨尹鼎烈進。以金在昌·閔致載·徐鼎輔·李錫夏·李勉昇爲承旨,金履度爲漢城判尹,李鼎秉爲副修撰,韓致應爲右尹,金啓洛爲知經筵,吳載紹爲掌苑提調,元在明爲大司成,金逌根爲典籍,朴惟儉爲引儀,李厚典爲抱川縣監,東學訓導單朴榮顯。
兵批,判書李勉兢祿試射進,參判鄭尙愚病,參議鄭景祚入直進,參知未差,右副承旨尹鼎烈進。上護軍洪明浩,護軍洪義浩·李永錫·申光軾,副護軍尹鼎烈·趙鍾永·洪羲俊·宋冕載,副司直姜俊欽·洪命周·尹尙圭·李泰淳,以上竝單付。
尹鼎烈啓曰,今日政新除授承旨,竝卽牌招,以爲推移入直之地,何如?傳曰,允。
趙璟鎭有頉,代以金喆遠爲假注書。
高時臣有頉,代以韓鍾運爲假注書。
朴龍祐有頉,代以朴民翰爲事變假注書。
金在昌啓曰,行大司憲李直輔,執義金直淳在外,掌令李永純,持平朴升鉉牌不進,掌令韓耆裕雜科進去,持平朴長輿未署經,監察茶時之意,敢啓。傳曰,知道。
以大司諫任厚常,獻納李運恒,掌令李永純,持平朴升鉉牌不進罷職傳旨,傳于金在昌曰,只推。
金在昌,以兵曹言啓曰,今此庚午式年武科殿試時,直赴殿試人選武軍官鄭國臣等二百九人內一百八十九人應試參榜所授帖文,收聚爻周,近仗軍士朴萬根,別武士金仁伯·趙仁權·宋宗乙·金麟徵·姜文哲·崔尙麟,親騎衛文忠益·金處鎔·申道謙,別隊馬兵咸榮室·李寬培,別付料軍官李模遠,未付料軍官尹弼漢,兼司僕洪志純,選武軍官金聲律等十六人,遭故不赴,依法典陳試,別武士崔慶鎭,親騎衛高天崇·朴達元·申應賢等四人,該道狀聞中,以其身病不赴云。係是三式年之內,亦爲依定式陳試,何如?傳曰,允。
金在昌,以都摠府言啓曰,副摠管金銑,以刑曹參判,本曹坐起,晝仕出去,而逐日赴坐,煩稟未安,入番間除草記往來之意,敢啓。傳曰,知道。
禁府啓目,北所入直五衛將朴與曾原情云云。傳內旨辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,觀此所供,若如渠言,非但罪在於朴與曾,安大進亦難免妄率之科,令兵判,嚴棍五度放送,而安大進段置,令兵判,各別棍治十度爲良如敎。又啓目帖連,向前許銀亦,莫重公事,不善擧行,論其罪狀,萬萬該然,前伏承議處後三十日照律之命,待日限,以此照律,何如?判付啓,依允。
上在昌德宮。停常參,只晝講。
閔致載,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
閔致載啓曰,明日常參·經筵,取稟。傳曰,只晝夕講。
閔致載啓曰,禁衛營將官來言,今日本營軍兵,日次私習云矣,敢啓。傳曰,知道。
閔致載啓曰,御營廳將官來言,今日本廳軍兵,日次私習云矣,敢啓。傳曰,知道。
閔致載啓曰,行大司憲李直輔,執義金直淳在外,掌令韓耆裕雜科進,李永純未肅拜,持平朴升鉉呈辭,朴長輿未署經,監察茶時之意,敢啓。傳曰,知道。
閔致載啓曰,吏曹郞廳來言,承旨有闕,政事,取稟。傳曰,前望單子入之,待下批牌招察任。
閔致載啓曰,新除授左副承旨李錫夏,時在京畿果川地,斯速乘馹上來事,下諭,何如?傳曰,許遞,前望單子入之,待下批牌招察任。
閔致載啓曰,左承旨李勉昇,時在公忠道忠州地,斯速乘馹上來事,下諭,何如?傳曰,許遞,前望單子入之,待下批牌招察任。
承旨前望單子入之,金熙周·洪羲俊·金相休落點。
閔致載啓曰,新除授右承旨金熙周,時在安州牧任所,斯速乘馹上來事,下諭,何如?傳曰,許遞,前望單子入之,待下批牌招察任。
韓鍾運有頉,代以黃基文爲假注書。
金喆遠有頉,代以金樂周爲假注書。
朴民翰有頉,代以李時獻爲事變假注書。
黃基文有頉,代以金致坤爲假注書。
金樂周有頉,代以權偌爲假注書。
李時獻有頉,代以李旭馨爲事變假注書。
以掌令李永純,持平朴升鉉牌不進推考傳旨,傳于閔致載曰,與已行公未行公,竝許遞,政官牌招開政。因此思之,館錄久未爲之,今日使之爲之,諸玉堂,竝牌招擧行。
閔致載,以禮曹言啓曰,雜科覆試,已爲設場,而掌令韓耆裕遞職,憲府他無進參之員,今日政新除授憲府諸臺,待下批,令政院旨稟牌招,以爲推移進參之地,何如?傳曰,在外掌令許遞,前望單子入之,待下批牌招,使之先進參後謝恩。
掌令前望單子入之,韓耆裕落點。
有政。吏批,判書朴宗慶進,參判李好敏雜科進,參議李羲甲受由在外,同副承旨閔致載進。啓曰,臺諫闕員,今當差出,而擬望之人乏少,外任竝擬,何如?傳曰,允。以朴崙壽爲大司憲,曺鳳振爲執義,安光宇·李東煥爲掌令,鄭文始·李儒象爲持平,呂東植爲副應敎,韓晩裕爲知敦寧,金魯應爲兵曹參知,尹匡烈爲禁府都事,金箕曾爲健元陵參奉,趙鍾永爲安州牧使,祭酒單李直輔。
兵批,判書李勉兢祿試射進,參判鄭尙愚病,參議鄭景祚入直進,參知未差,左承旨金相休進,副護軍李勉昇·李錫夏,副司直金直淳·李永純·韓耆裕·朴升鉉·朴長輿,竝單付。
以副提學金履喬,應敎李惟命,校理朴宗琦·洪儀泳,副校理趙民和,正字李光文牌不進罷職傳旨,傳于閔致載曰,竝推考。館錄命下之後,如是違召,萬萬未安,竝各別申飭牌招。
以右承旨徐鼎輔牌不進罷職傳旨,傳于徐鼎輔曰,只推。
以掌令李東煥,獻納李運恒牌不進罷職傳旨,傳于金相休曰,只推。
以獻納李運恒再牌不進罷職傳旨,傳于金相休曰,只推。
閔致載啓曰,明日次對,兩司當爲進參,除在外未署經雜科進去外,未肅拜呈告人員,竝待開門牌招,何如?傳曰,允。
禮曹,來十二月十三日,王大妃殿誕日陳賀時,應行節目,參考前例磨鍊爲白去乎,依此擧行,何如?啓,旣承慈敎,權停爲良如敎。
閔致載,以弘文館言啓曰,新除授副修撰李鼎秉,時在慶尙道慶州地,經筵入番事緊,請斯速乘馹上來事,下諭。答曰,依啓。
金相休,以義禁府言啓曰,時囚罪人朴與曾原情公事判付內,觀此所供,若如渠言,罪非但在於朴與曾,安大進亦難免妄率之科,令兵判,嚴棍五度放送,而安大進段置,令兵判,各別棍治十度事,命下矣。朴與曾出付兵曹之意,敢啓。傳曰,知道。
金相休,以兵曹言啓曰,謹依義禁府啓目,朴與曾原情判付,五衛將朴與曾,嚴棍五度後放送,安大進,各別棍治十度之意,敢啓。傳曰,知道。
金相休,以兵曹言啓曰,禁軍祿試射,未及畢試,日勢已暮,明日更爲試取之意,敢啓。傳曰,知道。
金相休,以御營廳言啓曰,本廳別牙兵洪昌海·張興哲等,狗蹲峰近處,中豹虎一頭,私獵捉納,故謹此封進,而砲手等,依例木布施賞之意,敢啓。傳曰,豹虎卿其領受。
修撰徐長輔疏曰,伏以館錄有命,召牌繼至,其在竭蹶之義,固當趨承之不暇,第伏念臣之當初被選,只是堂錄,而考之近例,亦有如臣者,擧皆陳章丐免,則臣何敢晏然隨參於館錄之座乎?且臣之老父,素患癖積之症,近因日寒之猝緊,一倍添劇,委頓床笫,毒感闖肆於外,冷痰衝亘於內,咳喘甚促,氣息凜綴。臣方左右扶將,勢難須臾暫離,揆諸格例,參以情私,萬無承膺之望,玆不得不冒昧陳籲。伏乞聖慈,亟遞臣職,俾便救護,仍治臣瀆撓之罪,以肅朝綱,不勝幸甚。臣無任云云。省疏具悉。爾其勿辭救護。
庚午十一月二十八日午時,上御誠正閣。晝講入侍時,同知事李存秀,持詩傳第三卷,特進官林漢浩,持詩傳第三卷,參贊官金在昌,持詩傳第三卷,侍讀官李泳夏,持詩傳第三卷,檢討官金學淳,持詩傳第三卷,假注書趙璟鎭,持詩傳第三卷,記事官洪敬謨,持詩傳第三卷,記事官李紀淵,持詩傳第三卷,武臣行副護軍徐有建以次進伏訖。上開卷讀前受音一遍訖。命奏新受音。泳夏讀自叔于田,止章五句,釋義以奏。上讀新受音一遍。命陳文義。泳夏曰,此章,盛稱共叔段之賢,而考諸左史,跡其本末,則叔段,卽多行不義,凶悖無道之人也。夫不義無道,而鄭人之稱譽如此,觀於服馬飮酒之句,其所譽之者,不過是技藝之末。且先儒,以此章爲譏刺鄭莊公云,則言外之旨,不無推究處。然而一篇中美且仁美且武等句語,無非稱美之辭。由此觀之,書豈可盡信哉?蓋三代以還,人心不古,眞是非公好惡,蓋鮮矣。非但是非好惡,人之臧否善惡,亦難辨別,君子指小人爲小人,則小人指君子亦爲小人,韜晦退藏而不知其爲君子,矯飾掩護而大奸似忠。宋之王安石,小人也,而當時知之者,程叔子,呂獻可數人而已。雖以司馬公之賢,亦不能先見焉。漢之公孫弘,小人也,而被薦於郡國賢良,知其曲學阿世者,不過轅固一言而已。觀於古史,若是者何限,而毁譽臧否,將何以取信乎?雖以我國言之,開國四百年以來,人物臧否高下,言論是非毁譽,不一其事,而考之野史家傳,蓋數百年以前,則其所論辨,率多公好惡公是非,而數百年以後,漸不如古矣。然而是非臧否,不可無有一定之論,況在君師之位,尤不可不辨別淑慝也。雖然,辨別之道,非有他也,不過一公字而已。公之爲言,蕩蕩平平,無偏係之私也。公聽而竝觀,平心而舒氣,則曰是曰非,瞭然於心目,如鑑空而姸媸莫逃,衡平而錙銖不欺也。非但前言往行,凡於用捨進退之際,言議可否之間,一皆以廓然大公四箇字應之,則此爲格致之工夫,亦大有益於治道也。伏願於此等處,推類反觀焉。上曰,下番陳之。學淳曰,觀於此章大旨,則段不義而得衆,國人愛之云者,誠不無可疑者。夫不義者,衆人之所棄也。安有不義而得衆之理,亦安有不義而國人愛之者乎?然而自古以來,小人之爲惡者,必先以小惠,要譽欺世,往往有惑衆爲亂之弊。今此大叔之得衆云者,此不過挾其才而矜其勇,以一時小惠,交結里巷間浮薄之輩,以爲目前要譽之資,而特以其時一種愚俗,受欺見信,認以爲眞箇善人,極口稱美,至以洵美且仁等語,形於歌詩。其所云仁且武者,豈可擬議於叔段之爲人者哉?此專由於鄭之政敎不明,國俗傷敗。凡於人之善惡臧否,初無公眼目公是非之致也。大抵爲人上者,苟能於平日,率天下以義,使一世曉然知義方之所在,則設有不義之人,將見其不能見容於衆,況乎以叔段之不義者,而夫豈有悅而服從之人乎?此無他,莊公平日,不能明義而正衆,馴致俗習之如此,莊公於此,恐不得辭其責,而且莊公,豈不知段之不義,將爲他日之禍階,而不能先事而制之,終至於難圖之境。其在禦下之道,尤爲大失着,可勝歎哉?竊念聖人刪詩之日,以此等詩,載之風雅者,將欲使後世人主,凡於用人馭下之際,必於此存戒,勿使不義之徒,得行其志,謹於其始,毋至有滋蔓難圖,如叔段之爲也,雖於此等章,深加翫繹,則不爲無益於監戒之一助矣。伏願留念焉。上曰,同知事陳之。存秀曰,春秋傳曰,段多行不義。蓋大旨所云,國人愛之作此詩,此非謂擧國人之所愛也,以其私黨言也。洵美且仁者,亦其私愛者之言,而飮酒服馬等句,雖以章下註言之,輕獧浮揚之意可見,而以其薄有才勇,故能得其私黨,又爲其所愛也。書之秦誓曰,番番良士,膂力旣愆,我尙有之,仡仡勇夫,射御不違,我尙不欲。推此觀之,不可以著外之才,取人也明矣。上曰,特進官陳之。漢浩曰,玉堂·同知事旣陳之,而以此章觀之,雖有譽,非眞譽也。至於仁武二字,卽聖人之極工,故孟子曰,太公仁人也,不可失也。武王一怒而安天下之民。夫旣仁且武,則天下歸化,如叔段者,不過時人之私愛而譽之也。第伏念人君處君師之位,政令施措之間,必從仁武上推去,則其效固不大歟?上曰,參贊官陳之。在昌曰,上下番及同知事·特進官,旣陳之,別無可達矣。上曰,段不義而得衆,國人愛之者,何也?泳夏曰,修飾邊幅,僞道干譽,其所云得衆者,非必心悅誠服也。且段之徒黨私愛之語也,非國人皆賢之也。上曰,必以巷無飮酒爲言者,何也?泳夏曰,段之馳騁弋獵,似或以酒徒相與宴飮,而仍與于狩,則此所謂巷無居人也,此亦時人之私愛而然也。上曰,段非賢人,而何如是譽之也?泳夏曰,段是凶悖之人,而徒黨之私譽如是矣。上曰,仁者愛人,似此處亦可謂仁者愛人歟?存秀曰,徒黨之私愛而已。固不可擬議於仁者愛人矣。泳夏曰,仁者愛人,固不當如是矣。漢浩曰,段之得衆,卽不過私好之徒也。豈可擬議於仁者愛人乎?上命掩卷。仍命退。諸臣同知事以下承史以次退出。
上在昌德宮。停常參,只晝夕講。
藥房都提調金思穆,副提調金在昌啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
閔致載啓曰,明日常參·經筵,取稟。傳曰,只晝講。
徐鼎輔啓曰,行大司憲朴崙壽,掌令李東煥牌不進,執義曺鳳振,持平鄭文始在外,掌令韓耆裕呈辭,持平李儒象未署經,監察茶時之意,敢啓。傳曰,知道。
金在昌啓曰,判尹金履度,除拜後過三日不爲出肅,依定式推考警責,仍卽牌招察任,何如?傳曰,允。
金在昌啓曰,三品官之無得過三日循例請牌,曾有定式矣。大司成元在明,除拜後過三日不爲出肅,事體所在,誠極未安,推考警責,仍卽牌招察任,何如?傳曰,允。
傳于閔致載曰,禮房承旨,馳詣宗廟·景慕宮,奉審摘奸以來。
傳于徐鼎輔曰,大臣·備局堂上引見。
承旨前望單子入之,申絅·愼宜學落點。
金致坤有頉,代以金逸淵爲假注書。
權偌有頉,代以黃燾爲假注書。
李旭馨有頉,代以禹錫簡爲事變假注書。
徐鼎輔啓曰,館錄爲之事,命下矣。副提學金履喬,應敎李惟命,校理朴宗琦·洪儀泳,副校理趙民和,正字李光文,旣有只推之命,與新除授副應敎呂東植,竝卽牌招,以爲擧行之地,何如?傳曰,允。
以應敎李惟命,副應敎呂東植,副校理趙民和,正字李光文牌不進罷職傳旨,傳于徐鼎輔曰,只推,更爲牌招。
以應敎李惟命,副應敎呂東植,副校理趙民和,正字李光文再牌不進罷職傳旨,傳于徐鼎輔曰,只推。
以大司成元在明牌不進罷職傳旨,傳于金在昌曰,只推。
掌令李東煥啓曰,臣言議巽軟,淸朝耳目之任,萬不近似,而掌憲除旨,忽下於夢想之外,召牌儼臨,怵畏義分,雖不得不冒沒出肅,而第臣於府啓中,有區區私義之不可冒參者。在前如臣情地者,隨皆引避,輒蒙體諒之恩,今臣處義,宜無異同,以此情蹤,其何敢一刻蹲冒於臺次乎?請命遞斥臣職。答曰,依啓。
徐鼎輔,以內醫院都提調意啓曰,提調沈象奎,今日問安,不爲仕進,卽爲牌招,何如?傳曰,允。
徐鼎輔,以禮曹言啓曰,雜科覆試,已爲設場,而憲府無進參之員,令政院卽速稟旨,牌招擧行,何如?傳曰,允。
徐鼎輔,以禮曹言啓曰,藏氷加差主梗官,以司宰監主簿朴宗山,已爲啓下,而今十一月二十日政,與造紙署別提高景漢,相換移職矣。更以本監直長金照,原單子中,改付標以入之意,敢啓。傳曰,知道。
閔致載以兵曹言啓曰,羽林衛將崔命健,身病猝重,勢難拱職,呈狀乞遞,改差,何如?傳曰,允。
閔致載,以兵曹言啓曰,禁軍來春夏等祿試射時,別試鐵箭三矢俱越一百五十步人,別單書入之意,敢啓。傳曰,知道。
閔致載,以兵曹言啓曰,今十一月各廳堂下武臣朔試射,臣曹連因有故,不得爲之之意,敢啓。傳曰,知道。
閔致載,以御營廳言啓曰,集賢門入直禁衛營軍,以本廳京中哨軍,來十二月初一日,依例替代入直之意,敢啓。傳曰,知道。
徐鼎輔啓曰,副提學金覆喬,疏批已下,一體牌招,何如?傳曰,允。
以副提學金履喬,應敎李惟命,校理朴宗琦·洪儀泳,副校理趙民和,正字李光文再牌不進罷職傳旨,傳于徐鼎輔曰,只推。
傳于徐鼎輔曰,館錄成命,幾爲數日,而杳無擧行之事,極爲該然,副提學許遞,前望單子入之,待下批牌招,卽爲會圈。
副提學前望單子入之,李存秀落點。
副提學金履喬疏曰,伏以臣以匪才,猥膺通信正使之任,自知器量幹識,不及前人萬萬,其於專對之責,豈有一分堪承之望?然念風濤涉遠,人情之所共憚,而夷險向前,臣分之所當爲,是以聞命卽日,料理行事,如赴樂地,而滿心怵惕,惟辱命是懼。夫倭人之情,黠詐狡狼,異於諸夏,我之所以待之,惟不失誠信,不違條式,可免生事。取考前後信行之事例,有所謂公禮單子,有所謂使臣及首譯私禮單子,有所謂卜定盤纏者。今行則公私禮單,已就彼講定,其卜定以下,自籌司釐定,而近見其所釐定者,則大要以裁減爲務。如使行卜定人蔘二十斤,別盤纏人蔘十五斤,皆舊有而今無,軍官及譯員盤纏,目見其太半不足,而不爲之區劃,以今所措備者,方之舊例,太不近似。夫以使言,則在路而有列邑之廚傳,留館而有彼國之日供,舊例之酌定,若是優厚者,豈爲使臣私也?一行下屬之行需闕乏,不可不贍,則於是焉資之,水路船卒之風波效力,不可不賞,則於是焉犒之,護行群倭之隨站帖賜,不可違式也,馬島差倭之日候盤果,不可廢例也。以至島酋之有問輒答,奉行以下之因事酬贈,皆不可已者,至於軍官譯員之盤纏,比之燕行,亦宜加優者,亦非爲渠地也。從前服飾,務從華侈,專爲彼人之觀瞻,便成已例,不宜頓改,而數百從人,往返水陸,經涉寒暑,裘褐之資,藥餌之需,不可不預備故也。此所以前後使行十數輩,皆按舊例,莫之或減也。今行止於馬島,程塗雖近,留連日字,遲速難期,費用多少,不可輕定,而全闕其需,欲使依樣,則殆同無麪之不托矣。倭俗儇巧,馬蠻尤甚,小利必貪,小忿必爭,輕生喜事,變故百端,禮單之減定,雖爲國計之幸,請之自我,未必其願,則今於使行入島之後,已屬講定者,雖不敢開口,其外前後使行之尋常酬接,其例亦夥。以彼未饜之心,必皆按例而來索,索而不得,猝然忿恨,理所必至,一行資裝,到底窘乏,則下輩之無知,違禁而求假,爭詰之端,又由此作矣。乾糇失德,旣非柔遠之謨,漚麻啓釁,宜存防微之戒,藉幸無事,以堂堂千乘之國,壃域如舊,貢賦無闕,而乃示艱難窘迫之狀於一小島夷,甚非事宜。臣以此意,屢有往復,請就卜定及盤纏蔘條全減之中,量減從事一行所需,而存其餘數,軍官譯員之盤纏,亦稍加劃,而議未歸一,相持已久。乃於日昨籌司之會議也,臣爭之不已,猶復靳持,色辭之間,或欠相敬,殆若認臣以强作無前之例,幹當私事者然,此誠臣意慮之所不到也。噫,度支,主國家貨幣之柄,兼使事釐正之任,而情志未孚,議論沮格,唯諾相關之地,齟齬如此,則臣之奉使在外,終致僨敗,勢所不免。此專由於臣之無似,不能見重於同朝之致,夫同朝而且不能見重,則仗君命而使於四方,又何可論哉?玆不得不冒死陳暴,仰瀆崇嚴。伏乞聖明,俯賜鑑諒,亟降威罰,先治臣不勝任之罪,以臣奉使之任,回受可堪之人,以存國綱,以便國事,千萬幸甚。臣治此疏,昨日到院,而以館錄有命,召牌連下,自政院退却矣。疏旣未徹,有難進身,復犯違傲,益增惶隕。臣無任云云。任省疏具悉。所陳事,若有廟堂之籌議,僉曰不可,則當從僉議,然爾亦必有可據之例,故言之者亦屢矣。予亦猶不詳細於何以則好於彼此,更令廟議歸一亦爾之責也。因一事陳疏乞遞,殆欠事體,何不知其怒於彼而言歸不誠乎?且館錄成命,何如而至今不會,以此事踰歲不行乎?甚過矣,嚴飭入來,卽爲擧行。仍傳于徐鼎輔曰,此批答頒下之後,更令弘文館,嚴飭使之入參之地。
校理洪儀泳疏曰,伏以瀛錄有命,群彦將進,臣以無似,叨居見職,得忝圈點之列,亦可謂與有榮矣。又況天牌屢臨,催臣入參,蹶承膺,在分固然,而曩者臣之得入於此選也,蓋於本館之錄,未能與焉,漏於館錄者,未能會參於此圈,自成已例,則臣何敢冒昧同參於今日之圈座乎?請命遞斥臣見職,以重會圈之體焉。臣於乞免之章,固不敢贅及他語,而在今悠悠萬事,顧不在於聖學之緝熙乎?緝熙之工,又在於無時間斷,無時不光明,古人之以爲學,比諸上灘之舟,不進則必退,此實善譬語矣。緝熙之所著見,在於經筵疏數之間,而邇來筵席,停撤居多,已未能大副群下顒若之望,而況又小寒後頉稟,將且不遠矣。如是則其於繼續光明之方,安知無寒曝之慮乎?學問之道,何時可間,而三餘之工,尤爲緊重者,蓋以其時則安靜,其晷則長漸,明窓細氈,志慮專一,故或曰古人已用三冬足,又曰不以風雪廢談經者,皆謂此也。臣於日前進講之時,時値日氣寒凓,寒殿臨御之際,群情惶悚,文義答難,亦未敢敷衍其說,草草徑罷者,勢固然矣。臣愚區區,小寒頉稟,旣是定規,則三朝法講,固不可違例設行,而召對夜講,本是簡禮,數接臣隣,上下麗澤之穩,又非法講之可比。便殿寢室,扄戶垂帷,招進館閣之臣,接以家人之禮,或講其經旨,或詢以治體,則其在毗輔緝熙之工,當如何哉?伏願聖明之垂察焉。臣無任云云。省疏具悉。所陳召夜對繼進事,爾誠可嘉,叧加斯意,當留念,爾則特爲許遞。
校理朴宗琦疏曰,伏以館錄成命,已至經宿,飭敎截嚴,召牌荐降,在臣分義,固當蹶之不暇,而第臣竊有區區難冒之義。臣於所叨之職,見錄都堂,而未參館選,則今於會圈之坐,備數於僚席之末,雖無輕重,與聞於遴簡之際,有關廉防。前後如臣情地者,擧皆逡巡,輒蒙體諒,顧臣自處,亦豈異同也哉?館規卽然,艮限在前,其不可獨自毁劃,而晏然冒膺也決矣。且之臣老母,素患痰嗽之症,當寒添劇,達宵咳咯,跬步離捨,斷無其望,以情以踪,末由趨承,玆敢不避猥越,冒死陳籲。伏乞聖明,俯諒臣情勢之如右,亟垂鞶褫之恩,以安私分,仍治臣瀆擾之罪,以肅朝綱焉。臣無任云云。省疏具悉。所請依施。
庚午十一月二十九日辰時,上御誠正閣。晝講入侍時,同知事李存秀,持詩傳第三卷,特進官李溏,持詩傳第三卷,參贊官金相休,持詩傳第三卷,侍讀官李泳夏,持詩傳第三卷,檢討官金學淳,持詩傳第三卷,假注書趙璟鎭,持詩傳第三卷,記事官洪敬謨,持詩傳第三卷,記事官李紀淵,持詩傳第三卷,武臣宣傳官金益彬以次進伏訖。上命大臣·備局堂上引見,賤臣承命出傳。左副承旨徐鼎輔,事變假注書李旭馨,左議政金載瓚,右議政金思穆,兵曹判書李勉兢,行護軍李得濟·李堯憲·李溏追後進伏訖。上讀前受音一遍訖,命奏新受音。泳夏讀自叔于田,止章十句,釋義以奏。上讀新受音一遍,命陳文義。泳夏曰,此章乃鄭人稱譽共叔段,而盛言其弓馬之才也。蓋射御,是六藝中二者,聖人敎人,亦未嘗闕焉,故孔門三千弟子,身通六藝者七十二人,則射御之藝,其可易言哉?然而才藝之於人,必有德者兼之,可也。如或德不足而才有餘,則其弊也不可勝言,故曰德勝才者興,才勝德者亡。周禮以鄕三物敎人,一曰六德,二曰六行,三曰六藝,此先德行而後六藝也。傳曰,行有餘力則以學文,雖學文之才,亦未嘗不先言德行也,況於弓馬之才乎?又況共叔段之爲人乎?多行不義,恃才衒能,終至於凶國禍家,則德之一字,非所擬議,而才勝之害,一至此乎?故觀人有術,必觀其才德之何者爲勝,而國家用人之道,尤不可不先德而後才也。寇準宋之賢相也,而其大拜也,張詠歎蒼生無福者,以其少年多才,猶未成宿德君子也。賈誼漢之名儒也,而年才二十餘,超遷至太中大夫,則漢文之不能老其才而用之,宜乎後世之歎惜。今有二人於此,一乃才勝之人,一乃德勝之人,而德勝之人,質直拙訥,沖澹無味,才勝之人,辨給便捷,媚悅順旨,則其能合於人意者,才勝人也。然而明主取人之道,於其便捷之中,知其有病痛,於其拙訥之中,知其有實德,舍彼取此,是乃知人之明也。夫朝家用人,苟得其才德兼全則幸矣,如其未也,無寧從事乎考德,而以才爲末,則庶事安康,無聰明喜事之弊矣。然而愛惜人才,人之常情,古語曰,才不借於異代,夫豈有棄才之明主乎?書曰,官不及私暱,惟其能,爵罔及惡德,惟其賢,此言大官則及賢,而小官則及能也,伏願體念焉。上曰,下番陳之。學淳曰,此章與昨日所進講叔于田章,同一旨義,則別無文義之可以更陳者,而就其首章中,將叔無狃戒其傷女一句而觀之,則其時國人,似若有愛惜叔段之意,而細究其旨,則深憂遠慮,實寓於其間。蓋叔段,恃其勇弓馬之勇,惟以馳騁田獵爲事者,將爲國家他日階禍之本,不待智者而明若觀火,則其時有識之人,亦豈無憂慮而私相竊歎者乎?宋臣司馬光之言曰,君子挾其才以爲善,小人挾其才以爲惡,若夫叔段之材勇,卽所謂小人之挾其才而爲惡者,固不足以材勇論也。而蓋材勇二字,未嘗不好,人不可以無材無勇,雖以國家用人之道言之,亦必須材勇而仗用之。大而言之,則有柱石棟樑之材,干城屛翰之材,小而言之,則有文章一代之才,州縣百里之材,以至於一藝一能,莫非才也。勇亦有勇於爲善之用,勇於敢諫之勇,勇於謀事之勇,勇於公戰之勇,在上者若能培養成就,各適其用,則緩急安危,無不仗用,材勇二者之有關於國家,其不輕而重也,有如是矣。然而若但以多才而好勇,見稱於當世者,則此不過挾其斗筲之才,恃其血氣之勇,而專事衒能,欺世進取者也。末流之弊,將必至於禍人家國而後已,此可見才與勇之名則一也,而材與勇之實,則有善惡邪正之千里不同者。凡爲人主者,於此等處,明辨而洞察之,然後善惡邪正,庶可無眞僞混雜之歎矣,伏願於此,推類常加留念焉。上曰,同知事陳之。存秀曰,叔于田二詩,大旨則同矣。段旣不義則人情固當深惡,而前後二詩皆譽之,以其袒裼暴虎,至于戒其傷女之語,此固段之徒黨,私愛而然也。段雖不義,而有才有勇,寔繁其徒,其徒之私愛者,贊美而不足,以之恐或有傷是非之不公,毁譽之難信,有如此矣。蓋君子則譽君子之黨,小人則譽小人之徒,自古然矣,而若其眞是眞非之取捨好惡,惟在在上者,明理而已。在上之人明於理,則在下者之毁譽,亦不敢顚倒是非,變亂姸媸矣,此等處,亦合推類而觀矣。上曰,特進官陳之。溏曰,小臣別無可達之辭矣。上曰,參贊官陳之。相休曰,臣亦無可達之辭矣。上曰,此章言叔于田乘乘馬,段雖有才勇,而先言乘乘馬,又言戒其傷女者,其果眞愛而然歟?泳夏曰,射獵之際,美其才用,而惟其私愛也,故恐其傷女也,語脈似然矣。存秀曰,惟其有騎射之才,故當其襢裼之際,恐或有傷,此亦私愛之語也。上曰,俄者所奏俱好,而此章別無更問之文義矣。仍命掩卷,又命經筵官先退,存秀等退出。上曰,大臣進前。載瓚進前曰,數日極寒,聖體,若何?上曰,一樣矣。載瓚曰,王大妃殿氣候,何如?上曰,一樣矣。載瓚曰,中宮殿氣候,何如?上曰,一樣矣。載瓚曰,惠慶宮氣候,何如?上曰,一樣矣。載瓚曰,嘉順宮氣候,何如?上曰,一樣矣。思穆曰,湯劑未進,已有日矣,近日滯候,何如?寢睡之節,旣有差勝之敎,而水刺之節,比前益勝乎?今日日次,醫官已待令矣,入侍診察似好矣。上曰,比前差勝,診察則置之,可也。上曰,次對爲之。載瓚曰,全羅監司李相璜上疏批旨內,事勢旣如此,不可一向靳持,令廟堂卽爲稟處,俾有實效事,命下矣。取見其疏本,則以爲,前疏陳請中,還錢之準施,結米之量減,已蒙特典,無容煩複,外此還政,海稅則旣已寬退於目下,至於故伍廢田,卽南民切骨之苦,撫心之冤,右項兩條,得準所請爲辭矣。道臣之兩條所請,一則京案付故伍六千二百名之生前已停之布,竝査蕩,其代限二年分半簽定也,一則沿邑廢田四千結之減稅也。道臣非昧程式之重,而有此連請者,惟民事是急也,廟堂非忽民事之急,而自初防啓者,以程式爲重也。今於再疏陳懇,益見事勢之轉到窮急,而遄降批旨,至以不可一向靳之爲敎,此乃言下卽允之聖意,而特以重事面之義,更令稟處,臣等於是,豈可徒守常規,不思所以對揚哉?所謂故伍,卽身故而已成虛伍者也。身旣不在,布於何徵,而六千名塡代,責之於當年之內,勒令捧布,刻期準納,則勢必至於徵族徵隣,隣族莫保,將見其布未捧而民先散矣。此豈仁政之所可爲哉?藉使竝許蠲減,都不滿萬幾千內外,而各衙門所失,各不過爲千數千之間,以此所失,較彼所得,則大小輕重,果將何如也?況燒渰之民,亦令蕩布,身故無徵,彼此何異,而此則以數小故許減,彼則以數多故靳施,大非一視之政,而且今饑癘之餘,沿戶殆空,以此六千之代,一時竝簽,實是行不得者也。道臣疏請,不但爲目下事勢而已,果有深長慮存焉,而聖批開納,竊不勝欽歎,但成命姑未下耳。今不敢指一仰請,而此等處,若出自上裁,則事面尤爲鄭重,漢文之數行春詔,能令山東父老,扶杖往聽,王言之感人心如此也。至於廢田査減云者,道臣雖不敢顯言直請,而卽是農旣見廢,田亦請災之意也。然邦制有定,田政至嚴,雖値大無之年,本無田災之法,把束之徵,加減不得,乃是金石不易之典,而道臣之亦有是請者,蓋湖沿之民,若經兵火,人亡村空,有田不耕,一望膏膄,便成蘼蕪,而今若以有土之稅,勒徵於不毛之地,則道臣所謂民與穀俱失者,實非過語也。變年之當用變例,雖是仁民之本,而第可畏者公法,莫嚴者王稅也,若非自上別下處分,則不敢以無例之例,遽爾陳請,置之,何如?上曰,雖無前例,民情不可不顧,兩條所請,拔例許施,可也。出擧條載瓚曰,今伏承湖沿田災四千結特許之命,爲湖民誠萬幸,旣是無前之變年,故有此曠古之特恩,而寔出於萬萬不得已者也。後若視此爲例,無論某道某邑,一或有田災二字之上煩朝廷,則該道臣直施以制書有違之律,竝以此行會諸道,以示先甲之意,何如?上曰,依爲之。出擧條載瓚曰,殷栗縣監南達孫上疏,有令廟堂稟處卽爲許施之命矣。取見其疏本,則一則陳田白徵之稅,移俵山郡也,二則軍伍疊侵之役,分定他邑也,三則本邑還穀,均排於穀少之處也,四則勅債虛畓之更給本錢也。近日田軍糴三弊,何邑不然,而本縣尤有甚焉,至有該倅疏陳,然而田政至嚴,公稅有定,非如公貨公穀之隨時去來者,疏中所請,有不可輕議也。軍伍之軍多民少,疊定疊徵,實爲小民莫保之弊,而旣無自本邑釐弊之道,則裒益均排,乃是不可已者。令道臣,詳察列邑軍民之摠,從長排比,俾無殷民偏苦之患,還穀之各從邑勢,減此增彼,卽道臣之責,而近年他道,已多有例,亦令按簿考籍,近則轉移,遠則移貿,以爲均齊散俵之地,至於勅錢通變之方,當與道臣,往復議處者,未必推上朝廷,此亦分付道臣,從便釐救,俾有成效,何如?上曰,依爲之。出擧條載瓚曰,卽見咸鏡監司趙德潤狀啓,則以爲,慶源地漂到大國人,旣已登聞之後,不待朝家處分,徑先發送,其所擧行,未免疎忽,不可置而不問,北兵使李身敬罪狀,請令廟堂稟處矣。漂人去來,必爲關由於朝廷,法意不輕,已有成例,而今此不待處分,徑先發還,事極疎忽,萬萬寒心,但地旣絶遠,一有馳聞,動費時月,而漂人之許久留滯,亦屬可悶。且北關,近無是例,無怪其昧例徑行,然而重事面之道,不可無警,北兵使李身敬,姑先緘辭從重推考,何如?上曰,依爲之。出擧條載瓚曰,八道儒生宋煥普等上疏,有令廟堂論稟之命矣。取見其疏本,則請以高麗祭酒文僖公禹倬,從祀文廟矣。禹倬之道學節義,旣載勝國史乘,且多先輩定論,而列聖朝褒詡之敎,極其鄭重,蓋其道學則首倡絶學,而有用華變夷之功,節義則身蹈禍機,而有面折廷爭之風。允爲吾東命世之賢,而至於文廟躋享,其禮至重,其事絶罕,有非一二廟堂之臣,所可容易議到者,此等處益致難愼,實爲尊事面重士論之義,故敢此仰達矣。上曰,所奏甚好,依爲之。出擧條載瓚曰,京畿儒生鄭山輝等上疏,有令廟堂稟處之命矣。取見其疏本,則請以高麗文學成汝完,追配旌節祠矣。成汝完罔僕不貳之節,卽是杜門洞諸賢之一,而實無愧於南·趙兩人,獨未蒙褒揚之擧。如成思齊之以同堂之親,有同德之美,而彼有腏食之所,此無妥靈之地者,誠爲昭代之闕典,宜有多士之聯章,第祀典至重,有難輕議,今姑置之,何如?上曰,依爲之。出擧條載瓚曰,近來各衙門古規,無不蕩然,而以日前政院事見之,尤爲萬萬寒心,先朝受敎,凡朝臣,若同罪而一宥一否,則政院隨卽入稟之意,書付院壁,使之惕勤奉行,如或未及提奏,則輒有責敎,臣亦以承旨,屢爲承聆矣。向來試牌不進諸臣,竝施削職之典,而其後未幾,或特敍或除職,又或有仍在罪籍者,此是同罪而一宥一否者也。政院初不能遵守古式,隨時稟啓,以致罪罰各異,刑政不均,烏在其惟允之義哉?伊時諸承旨,竝從重推考,該房承旨罷職,何如?上曰,依爲之。出擧條,載瓚曰,前備堂趙尙鎭·韓晩裕·朴宗來·朴崙壽·金履度·李肇源·趙弘鎭俱已敍用,竝還差。右參贊李冕膺,亦爲還差,使之察任,金履度北關句管,金羲淳關東句管,朴宗慶關西句管仍察貢市,李冕膺湖南句管,閔耆顯湖西句管堂上,竝差下,何如?上曰,依爲之。出擧條載瓚曰,全羅左水虞候鄭宅升,以嶺南穀領運差員勞道臣狀聞,而該曹以陞敍論賞,又於該水營城堞軍器修補時,宅升多有別備,帥臣請賞而自該曹,又以陞敍啓下矣。領運與別備,俱有加資之例,而此則以一人而兼兩勞,只蒙陞敍之典者,有非奬勸之意,鄭宅升特令加資,何如?上曰,依爲之。出擧條載瓚曰,武臣邊地履歷,以三十朔定限矣。近以十五朔更爲定限,蓋三十朔則太遠,積滯爲弊,十五朔則太近,數遞可悶,臣意則不必定以朔數,此後則以三考相準限,若經三考居下外,竝用履歷,仍爲一定之制似好,故敢此仰達矣。上曰,依爲之。出擧條載瓚曰,外方徵債防塞時,京司一體擧行,而年分四啓後,自本司知委事,曾有受敎定式矣。今年外方徵債,旣已限明秋防塞,京司徵債,亦爲一體防塞之意,分付,何如?上曰,依爲之。出擧條載瓚曰,卽見慶尙左兵使趙岐辭狀,則其本生兄趙,方在罪謫,不敢晏然在職,呈狀乞遞,情勢旣如此,則不可强令察任,改差,何如?上曰,依爲之。出擧條勉兢曰,每都政新資五窠,例爲差出,而未準二十朔之營將中軍,啓稟後始爲內遷,曾有定式,故敢此仰達矣。上曰,依爲之。出擧條勉兢曰,前雲山郡守柳聖台,在任時,以軍器新備修補,有陞敍承傳,宣傳官尹敏東,本廳冬等射會試講時,以講陳粗,特蒙陞敍之命矣。聖台·敏東,曾經三品職,已爲資窮,今無可陞之品,而在前如此之人,筵稟後皆蒙加資之典,故敢此仰達矣。上曰,竝加資,可也。出擧條勉兢曰,今五月以軍器副正陞資,軍器正區處事,有諸臣筵奏,批旨內更爲,爛議以啓事,命下矣。軍器正復設之初,若値訓鍊正未經守令兵虞候之時,則代以器正陞資矣。年前更爲定式,必也已經守令·虞候,然後始擬訓正,故軍器正則永絶陞資之路,亦無移職之處。名以準職擇差,而畢竟無故作散,反不如軍器副正之陞資,都經訓僉之遷轉,不但有抑鬱之嘆,甚非設置之本意。臣意則依文臣宗簿正三十朔加資之例,器正滿三十朔後,政望懸註加資,則旣異訓正之每都政陞資,亦無無故作散之弊,區處之道,似無過此。至於軍器副正,亦依前判書南公轍所奏,已經守令兵虞候而時帶副正者,已經副正而時任守令兵虞候者,通融收用於都政五窠陞資之外,以爲疏鬱之道似好,而事係官方,下詢大臣將臣處之,何如?上曰,大臣之意,何如?載瓚曰,俄聞兵判言,臣亦以爲如是區處則似好云矣。思穆曰,如是定式,庶爲疏滯之道矣。得濟曰,區處之道,儘爲便當,恐無容更議矣。堯憲曰,軍器正無故作散,誠甚可悶,今聞兵判所奏,其所區處之方,無出此外,臣亦無他見矣。溏曰,軍器正區處之道,此甚便好,臣亦別無他見矣。上曰,依所奏爲之,可也。出擧條溏曰,本廳餉米留庫中八千石,姑先取用,給價貿充事,月前賓對,前戶曹判書,陳達蒙允矣。八千石貿米,其數不少,本廳又有年例貿米千餘石,則當年充上,其勢末由,今若以其價錢,分俵於明春,移轉各邑,則在還民,可除轉輸之弊,在餉穀,亦無虛留之歎,而餉穀體重,下詢大臣處之,何如?上曰,大臣之意,何如?載瓚曰,以權宜之道,從事勢依此區處,未爲不可矣。思穆曰,當年之內,盡數充上之道,無過於此事,甚便當矣。上曰,依爲之。出擧條上曰,玉堂無可奏之事乎?泳夏曰,無可達之事矣。鼎輔曰,今日賓對,兩司諸臺,無一人進參,事甚未安,違牌臺諫,竝推考,何如?上曰,依爲之。出擧條上曰,次對諸臣先退。載瓚等以次先退。上仍命夕講爲之,賤臣承命出傳,又命上番出去催促,敬謨承命出傳。同知事李存秀,持詩傳第三卷,特進官李溏,持詩傳第三卷,參贊官閔致載持詩傳第三卷,侍讀官李泳夏,持詩傳第三卷,檢討官金學淳,持詩傳第三卷,假注書趙璟鎭,持詩傳第三卷,記事官洪敬謨,持詩傳第三卷,記事官李紀淵,持詩傳第三卷,以次進伏訖。上讀前受音一遍訖,命奏新受音。存秀讀自淸人在彭,止章四句,釋義以奏訖。上命又奏一章,泳夏讀自羔裘如濡,止章四句,釋義以奏。上讀新受音一遍,命陳文義。泳夏曰,此章,言鄭文公馭下之失其道,而先儒胡氏,已論之矣。使高克,有難貰之罪,則誅之,可也,罪不重而才可惜,則用之,可也,而不此之爲,心惡高克,而爲斥遠之計,託以禦狄,而起無名之師,一出而久不召,終至於師散而潰,命將出師,豈有如此之名不正者乎?春秋曰,晉殺里克,里克乃晉之亂臣,其罪當誅也。春秋書以殺者,爲晉候之不以其罪誅之,而因他故殺之也,事雖不同,其名不正則一也。蓋馭下之道,誠信爲貴,高克握重兵而勢有可畏,則亦豈無善處之道乎?昔宋太祖,慮藩鎭之太重,則召石守信等,盃酒宴好,談笑而釋兵權,使不失其歡心。漢光武,平銅馬賊,左右諸將,疑新附之反側,則按轡行營,釋其疑阻,諸降者皆曰,蕭王推赤心置人腹中。鄭公之於高克,用此之二君道,豈有棄其師之譏乎?由此觀之,君之於臣,非但禮使器使而已,莫如誠信之交孚,誠信云者,卽情志流通,表裏如一之謂也。苟能誠信,則發號施令之間,心悅而誠服,謀國任事之際,陳力而就列,如是而賢才不興,其國不治者,未之有也。伏願於此等處,深存鑑戒,而用人之際,以誠信爲主焉。上曰,下番陳之。學淳曰,此章文義,胡氏所論甚有理春秋書曰鄭棄其師,其意深切矣。夫師出於民,民者國之依也,未有棄其民而其國不危者也。且命將於朝,國之重任也,不可以不選出師於境,國之大事也,不可以無律,故兵法亦曰,將帥不選,則以其國與敵也,師徒無律,則以其將與敵也。今文公,徒以惡高克之故,而使之禦狄,則將帥之不選可知矣,淸人之在河上,凡三遷其地,散而自歸,則師徒之無律可知矣。若一朝猝然遇强敵,則一高克,雖不足惜,而其於鄭國何哉?夫兵不可以爲戲,戲則亂,亂則潰,其勢必至矣。故古語曰,天下雖安,忘戰則危,其國雖大,玩兵則弊,此人主之所當監戒,而其任人使民之道,尤當致意。勿以好惡而任人,則人皆盡職,必以仁義而使民,則民皆用命,有如手足之捍頭目,子弟之衛父兄矣,伏願於此留念焉。上曰,同知事陳之。存秀曰,鄭文公之惡高克也,使之將兵居外,而久而不召,終至於師散而歸,蓋兵者凶器,聖人不得已用之,而惡一高克,起無名之師,已非愼用兵之道也。旣已出師,則師律必貴嚴正,而不待召而自散而歸,鄭國之紀綱,可知矣。二矛重英,翺翔逍遙,言其軍中之無事遊戲,而非但諸軍之遊戲也。文公惡一高克,假兵權而出境上,是文公以兵事爲遊戲耳,如是而國之紀綱,安得不壞乎?非特兵革之事也,雖平常無事之時,作一無益之事,增一不急之費,便是遊戲之擧。
上在昌德宮。停常參·經筵。
徐鼎輔啓曰,明日常參·經筵,取稟。傳曰,近日連因館錄事,玉堂多有違牌事故,明日必又如此,國綱將如何也?只晝講,待會館後爲之。
申絅啓曰,合辭方張之時,兩司無詣臺之員,事甚未安,除在外·未署經·雜科進去外,未肅拜·呈告人員,竝卽牌招,何如?傳曰,允。
閔致載啓曰,禁衛營將官來言,今日本營軍兵,日次私習云矣,敢啓。傳曰,知道。
閔致載啓曰,御營廳將官來言,今日本廳軍兵,日次私習云矣,敢啓。傳曰,知道。
金在昌啓曰,判敦寧韓晩裕,除拜後過三日不爲出肅,依定式推考警責,仍卽牌招察任,何如?傳曰,允。
徐鼎輔啓曰,今日晝講經筵,當爲進參,而知經筵曺允大呈辭,金羲淳雜科進,金啓洛,同經筵洪奭周有身病,李冕膺在外,一員未差,無進參之員。知經筵金啓洛,同經筵洪奭周,竝卽牌招,以爲推移進參之地,何如?傳曰,允。
傳于徐鼎輔曰,晝講停,召對爲之。
傳于申絅曰,右副承旨入侍。
傳于金在昌曰,吏·兵批歲抄點下者,依例捧傳旨。
徐鼎輔啓曰,館錄爲之事,命下矣。應敎李惟命,副應敎呂東植,副校理趙民和,正字李光文,旣有只推之命,竝更牌招,以爲會圈之地,何如?傳曰,允。
徐鼎輔啓曰,館錄爲之事,命下矣。今日政新除授玉堂,竝待下批牌招,以爲會圈之地,何如?傳曰,允。
金在昌啓曰,吏曹判書朴宗慶,參判李好敏牌不進推考傳旨今方捧入,而開政命下之後,如是違牌,事甚未安,參議李羲甲在外,判書·參判,竝更爲牌招,何如?傳曰,允。
有政。吏批,判書朴宗慶牌不進,參判李好敏進,參議李羲甲受由在外,右承旨徐鼎輔進。啓曰,判書朴宗慶牌招不進,參議李羲甲受由在外,小臣獨政未安,何以爲之?敢稟。傳曰,仍爲之。
徐鼎輔,以吏批言啓曰,侍從臣父年七十已上人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十以上人,別單書入之意,敢啓。傳曰,知道。
徐鼎輔,以吏批言啓曰,玉堂東壁,今當差出,而前望申在京無故之人,只有二人,故以二望擬入之意,敢啓。傳曰,知道。
以李基崇爲司諫,洪儀泳爲掌令,洪奭周爲副提學,李勉求爲副應敎,林景鎭·尹尙圭爲校理,鄭魯榮爲副校理,吳載紹爲左參贊,李冕昇爲工曹參議,宋祥濂爲右尹,鄭尙愚爲同經筵,金羲淳爲內贍提調,李薰徽爲交河郡守,李晉淵爲江東縣監,金魯甲爲孟山縣監。
兵批,判書李勉兢進,參判鄭尙愚病,參議鄭景祚入直,參知金魯應未肅拜,右副承旨申絅進。以朴宗來爲知事,韓致應爲都摠管,尹長烈·崔源爲同知,鄭杆爲僉知,金宅基爲羽林將,尹行頤爲曹司衛將,朴基成·李殷錫·金鎭喆·洪栒·鄭宅亨·金檖爲五衛將,李大馥爲景福將,張大集·邊得仁爲慶熙將,李益緖爲中樞都事,沈能稷爲文兼,元榘·吳致聖爲宣傳官,申大坤爲慶尙左兵使,申命欽爲笠巖別將,李台升爲珍島監牧官,僉知單趙岐,前郡守柳聖台,宣傳官尹敏東,全羅左水虞候鄭宅升,別軍職王道常,以上今加折衝加資事承傳。副護軍金熙周·金履喬·洪羲俊·李羽晉·李尙謙·柳和源·李汝節,副司直安光宇·李東煥·洪儀泳·朴宗琦,副司果李勉學竝單付。
以前承旨申溆罷職傳旨,傳于金在昌曰,更思之,先朝始有提稟之命,末乃以勿爲警咳事,又已有追定甲式之命,此是大臣想或一一未及周察之由。論其事理,一宥一否,罪罰逈異,似若定式不改,則有如何之端,而罷職則過矣。姑爲從重推考,雖以入侍承旨言之,大臣筵奏時,何不辨言,近於嫌礙而然乎?此反大涉不審,施以罷職不敍。
金逸淵有頉,代以兪昇煥爲假注書。
黃燾有頉,代以李纘根爲假注書。
禹錫簡有頉,代以卜來禎爲事變假注書。
卜來禎有頉,代以洪煥爲事變假注書。
兪昇煥有頉,代以玄鎭商爲假注書。
李纘根有頉,代以金逸淵爲假注書。
洪煥有頉,代以白思坤爲事變假注書。
玄鎭商有頉,代以張鳳周爲假注書。
金逸淵有頉,代以李羲準爲假注書。
李羲準有頉,代以朴來謙爲假注書。
張鳳周有頉,代以鄭弼漢爲假注書。
白思坤有頉,代以林景祚爲事變假注書。
申絅啓曰,行大司憲朴崙壽牌不進,執義曺鳳振,持平鄭文始在外,掌令韓耆裕雜科進,一員未差,持平李儒像未署經,監察茶時之意,敢啓。傳曰,知道。
以應敎李勉求,校理林景鎭牌不進罷職傳旨,傳于徐鼎輔曰,只推。
以獻納李運恒牌不進罷職傳旨,傳于申絅曰,只推。
徐鼎輔,以奎章閣言啓曰,景慕宮·望廟樓今朔奉審,無頉之意,敢啓。傳曰,知道。
閔致載,以兵曹言啓曰,禁軍別將白師誾,素患痰癖之症,當寒添劇,無望供職,呈狀乞遞,領軍之將,不可暫曠,改差,何如?傳曰,允。
兵曹,以鄭學畊爲禁軍別將。
閔致載,以都摠府言啓曰,副摠管朴基豐,以御營中軍,本營諸將官射會監試事,南小營晝仕出去之意,敢啓。傳曰,知道。
金相休啓曰,漢城府郞廳來言,獻民數修正次請出矣,敢啓。傳曰,知道。
金相休,以漢城府言啓曰,今庚午年獻民數時,京中八道戶口摠數,抄錄入啓,而濟州三邑民數,姑未上來矣。海島之往來遲速,有難預料,不得一時磨勘,此則待其上來,追後添錄之意,敢啓。傳曰,知道。
金相休,以戶曹言啓曰,曹中各樣物種歲末遺在,依例別單書入之意,敢啓。傳曰,知道。
庚午十二月初一日辰時,上御誠正閣。召對入侍時,參贊官愼宜學,持孟子第一卷,侍讀官李泳夏,持孟子第一卷,檢討官金學淳,持孟子第一卷,直閣徐俊輔,持孟子第一卷,假注書金樂周,持孟子第一卷,記事官洪敬謨,持孟子第一卷,記事官李紀淵,持孟子第一卷,以次進伏訖。上開卷命讀之。泳夏讀自齊宣王問曰湯放桀,止之罪也。上曰,下番讀之。學淳讀自孟子見齊宣王曰,止彫琢玉哉。上曰,參贊官讀之。宜學讀自齊人伐燕取之,止大旱之望雲霓也。上曰,閣臣讀之。俊輔讀自歸市者不止,止以迎王師。上曰,注書讀之。賤臣讀自若殺其父兄,止動天下之兵也。上曰,上番讀之。敬謨讀自王速出令,止如之何則,可也。上曰,下番讀之。紀淵讀自孟子對曰,止豈不誤哉。上曰,文義陳之。泳夏曰,姑舍汝所學而從我云者,此乃孟子告戒齊宣王之言也。宣王雖戰國之君,無德可稱,然而旣居君人之位,聞人昌言,不能盡用之失則有之矣,豈有對其言者,而姑舍汝所學從我云云之理乎?蓋孟子之意,以爲旣不聽納其言,則此無異於舍汝從我之言也。由此觀之,聽納昌言,爲人君者,其可忽哉?非但聽納之不可忽,雖曰聽納,而無採用之實,則與不聽納無異矣。故書曰非知之艱,行之唯艱,又稱大舜之德曰翕受敷施,此非但聽其言,必能行其言,所以爲大舜之聖也。我殿下,聖學高明,造詣深極,凡於聽言之道,無論求言應旨遇事陳戒,而翕受之德,轉圜之量,卓越千古。臣不勝欽仰歎頌,而第伏覩政令施措之間,或有其言之未能一一盡施行者,果使其言而不可用,則初不聽納,可也。旣嘉其言而聽納之,則所宜一一而施行也,夫翕受而未盡敷施,則惡在翕受之義乎?伏願益加惕念,凡於嘉納之言,無一遺漏,而克盡施行焉。上曰,下番陳之。學淳曰,湯·武之事,卽聖人之不幸也。蓋自虞夏以來,禪受天下,而殷周則以征伐得天下,故傳紀所載,稱虞·夏則曰有虞氏·夏禹氏,稱殷周則曰殷人周人。可見時代之差降,而邵康節詩云,唐虞揖遜三盃酒,湯·武交爭一局棊,揖讓交爭之間,亦可見氣像之稍異矣。然聖人行事,一出於天理之公,無有一毫私意於其間,殺一不辜而得天下不爲也。舜·禹·湯·武,易地則皆然,特其所遭之時,有幸不幸耳。夫孟子亞聖也,聖人然後,能知聖人,非孟子則無以辨湯·武之心,破千古之惑矣。且此章論辨,亦是仁義而已,此可見湯·武相傳之心法,不越乎仁義二字,伏願於此玩繹焉。上曰,參贊官陳之。宜學曰,上下番已陳之,臣無可陳之言矣。上曰,閣臣陳之。俊輔曰,萬乘之國同也,而民之所以向背者,唯視其仁與不仁而已,燕民之簞食壺漿,以迎齊師者,亦豈有他哉?或望其拯水火而奠袵席也,而若其專事戰伐,不行仁政,齊與燕等耳,故孟子特以文·武之事警告之。文·武之或取或不取,亦不過曰順民心而已,順民心卽所謂仁也,非徒征伐之道,當順民心也。凡於政令施爲之間,唯以順民心爲心,推是心擧而措之,則萬民胥悅,而治化郅隆矣,伏願留神焉。上曰,紂雖暴虐,旣是人君,則一夫紂之言,無已過乎?泳夏曰,紂爲無道,天下畔之,牧野之戰,諸侯不期而會者八百,則衆叛親離,其爲一夫可知矣。然而紂乃萬乘天子也,豈可輕加以一夫二字乎?獨孟子言之,此等之言,非聖人則不可也。上曰,湯之放桀,武王之伐紂,其時無文籍,故宣王不知,而問於孟子乎?泳夏曰,近世則文獻極備,故湯·武之事,雖兒童走卒,談史略初卷者,皆知之。至於宣王之時,則文獻之備,不與今世,其不知而問,亦或無怪,而桀·紂之亡,雜出於傳紀者,其說不一。或謂湯放之,而又或謂桀走死,或謂武王殺之,而又或謂紂自焚死,宣王之問,或因此諸說之不同,而質於孟子也。上曰,姑舍汝所學而從我,則何以異於敎玉人彫琢玉者,是何謂也?泳夏曰,玉非工不能琢,國非賢不能治,若不知治玉之法,而以吾臆見,敎玉人琢之,則其可以成器乎?若不知治國之道,而使彼賢者,從吾之所好,則其可以治國乎?此以治玉之法,喩治國之道也。上曰,簞食壺漿以迎王師等語,此以武王之事,言於宣王也。孟子非不知宣王之不能此,而如是言之者,欲令不失所得之土地乎?泳夏曰孟子道性善,則必稱堯·舜,論征伐,則必稱湯·武,其時齊梁之君,豈能行堯·舜·湯·武之事乎?然而在孟子告君之道,不可謂吾君不能而不爲之勸行也。故曰我非堯·舜之道,不敢以陳於王前,苟使齊宣王,行武王之道,則豈但土地之不失乎?當王天下矣。上掩卷。仍命退,諸臣以次退出,
庚午十二月初一日辰時,上御誠正閣。右副承旨入侍時,右副承旨申絅,假注書金樂周,記事官洪敬謨·李紀淵,以次進伏訖。上命書傳敎曰,館錄成命已久,尙不爲之,又使講筵,因此不行,豈有如許紀綱?違牌玉堂竝罷職,政官牌招開政。仍命退,承史以次退出。
上在昌德宮。停常參·經筵。
閔致載,以都摠府言啓曰,今日入內三廳武兼禁軍及軍兵等,中日習射技放,請出標信。傳曰,知道。
金在昌啓曰,明日常參·經筵,取稟。傳曰,只晝講。
申絅啓曰,合辭方張之時,兩司無詣臺之員,事甚未安,除在外·未署經·雜科進去外,未肅拜·呈告人員,竝卽牌招,何如?傳曰,允。
申絅啓曰,禁衛營將官來言,今日本營軍兵,日次私習云矣,敢啓。傳曰,知道。
申絅啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金在昌曰,傳香承旨馳詣受香所,奉審摘奸以來。
金在昌啓曰,今日晝講,待會圈後爲之事,命下矣。知經筵金羲淳雜科進,同經筵李冕膺在外,知經筵曺允大呈辭,金啓洛,同經筵鄭尙愚未肅拜,一員未差,無進參之員,事甚未安。知經筵曺允大·金啓洛,同經筵鄭尙愚,竝卽牌招,以爲推移進參之地,何如?傳曰,允。
傳于金在昌曰,講官不備,經筵特停。
金在昌啓曰,應敎李勉求,校理林景鎭傳旨未下,校理尹尙圭,修撰金啓溫,副修撰李鼎秉在外,副校理鄭魯榮疏批未下,館錄命下,已至多日,尙不擧行,事甚未安。修撰徐長輔由限已過,與副提學洪奭周,一體牌招,何如?傳曰,允。違牌人竝牌招。
金在昌啓曰,行副提學洪奭周牌不進推考傳旨,今方捧入,而館錄命下,已至多日,如是違牌,事甚未安,更爲牌招,何如?傳曰,允。
金在昌啓曰,館錄命下,已至多日,尙未擧行,事甚未安,副提學洪奭周疏批已下,卽爲牌招,何如?傳曰,允。
金在昌啓曰,吏曹郞廳來言,承旨有闕,政事,取稟。傳曰,爲之。
金在昌啓曰,卽者吏曹郞廳來言,政事爲之事命下,而判書朴宗慶,參判李好敏病不進,參議李羲甲受由在外,不得開政云。判書·參判,卽爲牌招,何如?傳曰,前望單子入之,待下批牌招察任。
承旨前望單子入之,金基厚落點。
鄭弼漢在外,代以任鼎常爲假注書。
林景祚有頉,代以安亨鎭爲事變假注書。
任鼎常在外,代以朴熙顯爲假注書。
安亨鎭有頉,代以張振一爲事變假注書。
張振一有頉,代以李興遂爲事變假注書。
傳于金在昌曰,大提學未差之代,前望單子入之,待下批牌招察任。
大提學前望單子入之,沈象奎落點。
金在昌啓曰,大提學前望單子入之,沈象奎落點矣,政官牌招下批,何如?傳曰,允。
有政。吏批,判書朴宗慶牌不進,參判李好敏進,參議李羲甲受由在外,同副承旨愼宜學進。啓曰,判書朴宗慶牌招不進,參議李羲甲受由在外,小臣獨政未安,何以爲之?敢啓。傳曰,仍爲之。以金啓溫爲掌令,尹致鼎爲副校理,姜世綸爲修㯢,金文淳爲知敦寧,鄭尙愚爲大司成,吳泰賢爲同經筵,李東永爲兵曹正郞,權烒爲右通禮,李泰淳爲司成,朴蓍壽爲扶安縣監。兼弘文大提學單沈象奎,兼藝文大提學單沈象奎,兼知成均單沈象奎,行大護軍申大顯今加正憲加資事承傳,判敦寧金文淳知敦寧韓晩裕。
兵批,判書李勉兢病,參判鄭尙愚病,參議鄭景祚入直進,參知金魯應未肅拜,右副承旨申絅進。同知單邊得仁,僉知三單王道常·鄭宅亨·金檖,護軍李漢弼·李溥萬,副護軍元在明·洪彝浩·尹敏東·柳聖台·鄭宅升·金世徵,副司直鄭魯榮·洪儀泳,副司果徐長輔。
以應敎李勉求,校理林景鎭牌不進罷職傳旨,傳于金在昌曰,只推。
金在昌啓曰,館錄命下,已至多日,尙未擧行,事甚未安,應敎李勉求,校理林景鎭,旣有只推之命,竝更牌招,何如?傳曰,允。
以應敎李勉求,校理林景鎭再牌不進罷職傳旨,傳于金在昌曰,只推。
以獻納李運恒牌不進罷職傳旨,傳于申絅曰,只推。
以慶尙監司金會淵狀啓,聞慶縣民家失火事,傳于金相休曰,聞甚矜惻,原恤典給慰事,分付,政院不爲付籤入之承旨推考。
掌令洪儀泳啓曰,臣志氣衰頹,言議謇拙,淸朝耳目之任,本不近似,掌憲除旨,忽下於千萬夢想之外,恩除之下,召牌又臨。雖不得不蹶趨肅,而臣於合啓中,有不可聯參者,在前累叨臺地,以此引避,輒蒙體諒之恩,到今處義,亦無異同。以此情跡,其何可晏然於臺次乎?請命遞臣斥職。答曰,依啓。
兵曹,以申大偀爲都監中軍。
禮曹,來辛未年正朝朝賀時應行節目,參考前例磨鍊爲白去乎,依此擧行,何如?判付啓,權停爲良如敎。
行戶曹判書沈象奎疏曰,伏以判度支,國之重任也,本非臣疎憒昏劣所可承當,除拜之初,亦嘗累章辭免,畢列其不堪之狀,難擧之實,未蒙諒許,重紆恩諭。臣於是,躊躇感激,不免冒就,非爲其材具識力,或可以倣樣捫蹈,容有一分苟效之望而然也?誠以辭不獲命,懼在徼寵,姑且趨走,以俟疵咎布彰,自當黜罷,今者伏見通信正使金履喬疏本,有曰度支,主國家貨幣之柄,兼使事釐正之任,情志未孚,議論沮格,又曰,色辭之間,或欠相敬,殆若認以幹當私事。履喬卽臣之知友也,其言如此,則臣之疵咎,可謂布彰已甚矣。黜罷之嚴,豈可踰日?且旣失口,秖自捫舌,雖固戲耳,寧怪慍見,而如其疑臣以認其幹當私事,則亦將怒臣以吝慳私費耶?誠過矣。至若信行釐正云者,卽不過諸道卜定求請等物種,略加裁省,逐旋知會,信使亦以爲無甚剋減,而苟有不可闕少者,隨與增益,自無可礙。如癸未舊例,信使藥蔘,亦於日前籌會,商于大臣,照其斤數,爲之磨鍊,而又慮大同詳定之未足彀用,至以停退北蔘,擬議換劃,俟於賓對,稟奏停當。唯所謂別盤纏人蔘,壬戌之例所本無焉,而丁卯·癸未,旣皆有之,則雖當酌存幾分,要未必全減。但以西北民力,已殫於科徵,禮單應用之數,尙未準納,地部又無素蓄如五十年稍贏之時,臣用是憂悶,未能遽有定論,乃信使或未諒此,驟有所磯而過慮之也。且如軍官譯員盤纏之太半不足,衣資賜米等,本曹發給之外,考之各年之例,無所可授。或者大僚,別爲稟裁則,可也,而實非有司者所得開闊,銀貨請貸,例亦信使,奏啓施行,又無待乎度支之臣也。似此委瑣,臣不敢絮煩崇聽,而蓋其葛藤,實由於臣,愧歎彌心,何止咋指?信行期日,今益迫近,凡係國幣治辦,多是本曹所管,臣之拙昧,決難句了,而事未一就,紕繆已如此,猶復强行,卒有缺闕,雖被刑憲,罪寧可贖?況其材所不堪,任之難擧,又非此事而已。駑馬重負,步步欲蹶,公私狼狼,終必無幸,雖欲聞此婉言,可復得乎?我聖上慈覆曲庇之仁,迨此而極施之,亦不至過費造化之力也。且臣質稟綿薄,久祟鞅掌,數日以來,忽患寒泄,形證殊苦,澌頓轉甚,疾痛之呼,情亦難已。慈不得不冒瀆宸嚴,仰冀鑑諒,將臣見職,卽賜黜罷,俾重務無廢,私分獲安,不勝幸甚,臣無任云云。答曰,省疏具悉。交隣重事也,博議之間,貴在誠實,何故多生不安之端耶?卿其勿辭。
大司憲朴崙壽疏曰,伏以臣,庸愚湔劣,凡百執事之末,無一稱塞之狀,卽我聖明之所俯燭,適會承乏,叨躋崇顯,私心憂懼,如負且乘,每一循省,只有感涕之盈眶,愧汗之浹背。今又伏奉掌憲新除,臣誠惝怳恧蹙,莫省攸措,從前兜攬,何官非濫,而至於風憲之地,尤何嘗髣髴其萬一也耶?曾在少日,已試蔑效,況今志氣衰頹,言議骫骳?雖處冗散,尙憂不堪,以何風力,當殿虎之任,而免臺烏之譏哉?是眞聾瞽之責耳目事也。然服之不衷,猶屬臣一己之私,而竊伏念,我朝官制,以臺地爲淸選,聲望所屬,物議允叶,然後銓官合席,始乃通擬,其責任之重,遴選之峻,有如是矣。最是長憲之任,古所稱都御史,其不可人人而濫竽也決矣。雖以十數年近例言之,中批特授,而行公於憲長者,考諸府案,絶無其人,且況重通以後,位望自別,雖循例見擬者,亦皆逡巡退讓。下之所以必先廉防,上之所以曲循情勢者,皆出於重官方存臺體之意,臣於見職,未嘗通擬,初無前望之可論,而格外恩命,忽及於無似賤品。臣若恬自處,晏若固有,則將使由來臺規,緣臣而廝壞無餘,其爲玷名器而累聖簡,倘復如何哉?除命已宿,冒膺無路,屢犯違傲,冞增悚慼,玆敢略控短籲,仰瀆崇嚴。伏乞聖慈,俯垂鑑諒,亟遞臣都憲之職,仍命選部,更勿檢擬,俾存公格,俾安私分,不勝幸甚。臣無任云云。答曰,省疏具悉。卿其勿辭行公。
行副提學洪奭周疏曰,伏以臣,頃叨館銜,猥陳微懇,旋蒙隆批,獲遂所辭,臣感華衮之偏耀,幸鞶帶之旋褫,銜恩佩榮,迨今銘縷。豈料非分之職,重紆於不月之間,而瀛選有命,召牌荐臨,臣誠惝怳跼蹐,不知所以自措也。顧問啓沃,儒者之極選也,明揚登崇,有國之大政也。況玆竗揀一代之英彥,仰資睿學之裨益,爲任之重,顧何如也,而若臣者,識旣蒙闇,性又騃拙,足跡罕出於庭戶,交游不及於隣里。同朝彙征之士,未嘗聞其名姓者,十蓋居七八,而況其面貌乎?名姓之不知,面貌之不覩,而欲使之甄別其能否之品,劑量其高下之閥,誠萬萬無是理也。夫瞽者旣不分黟白矣,而俾辨珉玉之純瑕,聾者能不聞雷霆矣,而使別宮羽之淸濁,豈待明者而後,知其不可哉?旣知其不可矣,而猶且欲强顔以當之,其不誠孰大於是?且臣伏覩昨日諸玉堂譴罷之敎,有曰又使講筵,因此不行,豈有如許紀綱?臣於是,又有所一倍懍蹙者,昨日館直,旣已備員,則講筵之不行,非玉堂之罪也。特以經筵不備之故,而冒昧違傲,臣實爲首,論厥辜犯,實甘大何,而乃使不干之館僚,混被過中之威罰。臣則不唯不蒙勘處,又反厭然而居其代,臣雖欲自幸苟免,揚揚冒進,其如淸朝之廉防,何哉?左右揣量,承膺無路,坐逋嚴召,尤增辜戾。伏乞聖明,俯賜鑑燭,亟遞臣新授副提學之任,仍降臣當被之罰,俾圈事遄完,而私分獲安,千萬幸甚。臣無任云云。答曰,省疏具悉。卿其勿辭,卽爲入來爲之。
大司成元在明疏曰,伏以臣於病伏昏墊之中,伏奉國子除旨,臣之呈告蒙遞,月纔一易矣,不意誤恩復加,庚牌繼降。臣聞命感惶,義當不俟駕屨,而第臣目下病狀,實有萬萬難强者,素患癖積痞滯之症,卽是臣三十年貞疾也。轉輾沈痼,內而肺胄壅閼,外而形神凋瘁,危症惡兆,月增歲加,平日氣息,厭厭若癃老樣,近因日候斗寒,一倍添劇,食傷爲祟,積氣闖肆,渾肚上下,撐亘如石。每一衝起,幾絶復蘇,頑痰乘虛,呼吸牽窒,委楚不省,便同籧篨,飮啖專廢,藥餌罔效,眞元殆至澌脫,見者莫不危之。重以阿睹之疾,亦有根委,羞明疼澁,開闔俱妨,少觸風寒,冷淚如瀉,蓋是血耗風盛,醫家所稱難治也。尋常文字,亦不能隨意披閱,案上數帙書籍,束閣已久矣。凡五官之中,視聰爲主,今病在於視,而況臣所縻,職在課士,此殆責瞽以丹靑也。以若諸般症形,萬無束帶趨膺之望,遂未克,誠違蹶,跡犯逋傲,伏地懍蹙,若添一病。噫,臣一庸夫耳,師儒之任,豈或近似,而年前黽勉一肅,遂成宿硏,有除輒膺,殆若固有,亦豈臣樂爲也哉?況於近年以來,士趨日卑,科弊滋多,有識之竊歎,庸有極哉?此時此任,尤宜愼簡,而乃以如臣無似,苟然備數,使之據皐比而行國子之事,已非朝家綜核之政也。每一思唯,愧惶交切,雖使臣身無疾病者,尙患其萬萬不堪,矧今病情之危苦,殆沒陽界意思,時日蠢動,實無其望,而歲色垂窮,課試有限。今若緣臣而一任瘝曠,以致試事之未完,則臣之溺職之罪,固無所遁,而其如國體之有損,多士之缺望,誠非細憂也。臣煩瀆是懼,歷日囁嚅,今焉情窮勢迫,不得不疾聲呼籲於天地父母之前。伏乞聖慈,俯垂鑑憐,亟遞臣所帶之職,仍治臣瀆擾之罪,俾職事無曠,殘喘少延,千萬幸甚。臣無任云云。省疏具悉。爾則姑爲許遞。
副校理鄭魯榮疏曰,伏以臣於病伏涔涔之中,忽伏奉除旨,以臣爲弘文館副校理,天牌踵降,臣且惶且感,不知措躬之所。伏況館錄有命,飭敎截嚴,分義所在,豈敢爲冒犯違傲之計,而第伏念瀛館峻選,自來難愼,圈事至重,館規絶嚴,單錄玉堂,例不敢偃然隨參於會圈之地。夫單錄云者,謂其不入於本館之錄,而追參於都堂之圈也,臣亦單錄中人,豈可只怵義分,拚棄廉隅,揚揚進參於圈席之末哉?仍伏念,臣之所患阿睹之病,已成積年沈痼,平居對冊,殆不辨字樣,前席橫經之任,殆無異於責瞽以視,以情以病,萬無承膺之路,玆敢不避猥越,隨牌陳籲。伏乞天地父母,俯垂矜諒,亟賜遞改,以便公私,不勝萬幸。臣無任云云。省疏具悉。本職許遞。
修撰徐長輔疏曰,伏以臣於日昨,猥陳難冒之義,兼暴至切之懇,特蒙恩暇,救護父病,而數日調治,少無減意,感冒彌留,痰積倍肆,晝宵咳喘,食飮全廢。臣方左右扶將,方寸如灼,際玆由限遽過,召牌又降,揆以義分,寧復逡巡,而目下情私,旣無以暫時離捨。且臣以未參館選之人,今於會圈之坐,不可備數之狀,前已仰暴,庶蒙俯燭,況又一二僚員,以此爲引,竝蒙恩遞,則顧臣自處,宜無異同,館錄未完之前,末由進身。玆敢不避猥越,冒死申籲。伏乞聖慈,俯垂矜諒,亟遞臣職,俾便救護,以安私分,仍治臣瀆擾之罪,以肅朝綱焉。臣無任云云。省疏具悉。本職許遞。
上在昌德宮。停常參·經筵。
進御加減太和湯,依前方一貼煎入事,榻前下敎。
金基厚啓曰,明日再明日,崇陵忌辰祭齋戒正日相値,初六日初七日,溫陵忌辰祭齋戒正日相値,初八日初九日,長陵忌辰祭齋戒正日相値,視事頉稟之意,敢啓。傳曰,知道。
金基厚啓曰,今日晝講經筵,當爲進參,而知經筵曺允大呈辭,金羲淳雜科進,金啓洛,同經筵吳泰賢未肅拜,李冕膺在外,鄭尙愚以大司成本職未肅拜,不得進參云。未肅拜·呈告人,竝卽牌招,以爲推移進參之地,何如?傳曰,竝許遞,政官牌招開政。
申絅啓曰,合辭方張之時,兩司無詣臺之員,事甚未安,除在外·未署經·雜科進去外,未肅拜·呈告人員,竝卽牌招,何如?傳曰,雜科進去外,竝許遞,今日政差出,使之新通者新通。
金昌在啓曰,右尹宋祥濂,除拜後過三日不爲出肅,依定式推考警責,仍卽牌招察任,何如?傳曰,允。
金在昌啓曰,臣在昌,以氷庫提調,今日本庫褒貶進去,下直之意,敢啓。傳曰,知道。
金基厚啓曰,行副提學洪奭周再牌不進推考傳旨今方捧入,而館錄命下,已至多日,連違召命,不卽承膺,事甚未安,所當更請牌招,而係是一日三牌,何以爲之?敢稟。傳曰,館錄命下,將爲幾日,玉堂遞易,又不知幾人,豈有如許事體?萬萬未安,連加飭促,期於今日內爲之。
金在昌啓曰,藥房都提調·副提調持湯劑來待矣。傳曰,捧入。
以應敎李勉求,校理林景鎭牌不進罷職傳旨,傳于金基厚曰,只推,更爲嚴飭牌招。
金基厚啓曰,館錄命下,已至多日,尙未擧行,事甚未安,應敎李勉求,校理林景鎭,旣有只推之命,竝更牌招,何如?傳曰,允。
金基厚啓曰,晝講時刻已過,講官不備,頉稟之意,敢啓。傳曰,知道。
傳于金基厚曰,今日旣未經筵,特令玉堂,採歷代之善蹟,以故事書啓。
李興遂有頉,代以白光濡爲事變假注書。
白光濡有頉,代以金昌濟爲事變假注書。
以吳載重爲摠戎中軍。
申絅啓曰,大司憲·執義·掌令一員,持平二員未差,掌令韓耆裕雜科進去,監察茶時之意,敢啓。傳曰,知道。
金基厚,以禮曹言啓曰,譯科覆試,連爲開場,而掌令韓耆裕,今日遭三寸叔喪故出去,令政院稟旨變通,以爲備員擧行之地,何如?傳曰,許遞,前望單子入之,待下批牌招。
臺諫前望單子入之,掌令洪時濟落點。
以掌令前望單子,傳于申絅曰,前校理洪時濟,蕩滌敍用。
以獻納李運恒牌不進推考傳旨,傳于申絅曰,許遞,今日政差出。
以,應敎李勉求再牌不進罷職傳旨,傳于金基厚曰,許遞,今日政差出,。
金基厚啓曰,副提學洪奭周牌不進推考傳旨今方捧入,而館錄命下,已至多日,尙不擧行,事甚未安,更爲牌招,以爲會圈之地,何如?傳曰,申飭之下,如是違召,未知何故,爲先罷職,下該府禁推,其代前望單子入之,待下批牌招,而若復違召,當自政院承旨,竝施定配之典,今日紀綱,何爲至此之甚也?玉堂之會圈,非不曰重矣,此等違牌之習,先可寒心,以此知悉。
副提學前望單子入之,李存秀落點。
傳于金基厚曰,前副提學李存秀敍用。
金基厚啓曰,館錄命下,已至多日,尙未擧行,事甚未安,今日政新除授玉堂,待下批一體牌招,何如?傳曰,允。
金基厚啓曰,吏曹判書朴宗慶,參判李好敏牌不進推考傳旨今方捧入,而開政命下之後,如是違牌,事甚未安。判書陳疏,參議李羲甲在外,參判更爲牌招,何如?傳曰,允。判書疏批已下,一體牌招。
有政。吏批,判書朴宗慶進,參判李好敏進,參議李羲甲受由在外,左副承旨金基厚進。啓曰,臺諫多窠,今當差出,而擬望之人乏少,外任竝擬,何如?傳曰,允。
金基厚,以吏批言啓曰,玉堂東壁,今當差出,而前望中罷散外無故之人,只有二人,故以二望擬入之意,敢啓。傳曰,知道。
以李冕膺爲大司憲,李元八爲執義,洪儀泳爲司諫,朱弼相爲掌令,柳春東·申慶會爲持平,李英埴爲獻納,金逌根·安尙默爲正言,宋翼淵爲修撰,吳泰賢爲兵曹參判,朴崙壽·吳載紹·李冕膺爲知經筵,趙萬元·金銑·閔耆顯爲同經筵,李好敏爲同成均,李秉淳爲尙衣僉正,李象鼎爲司僕僉正,宋文圭爲引儀,洪大浩爲應敎。
兵批,判書李勉兢病,參判未差,參議鄭景祚入直進,參知金魯應未肅拜,同副承旨愼宜學進。同知單李大馥,副直司曺鳳振·李基崇·李勉求·韓耆裕·金啓溫·李運恒·鄭文始·李儒象,副司果李魯集·朴聲漢,以上竝單付。
金基厚啓曰,館錄命下,已至多日,尙不擧行,事甚未安,新除授應敎洪大浩,修撰宋翼淵,竝卽牌招,以爲會圈之地,何如?傳曰,允。
傳于金基厚曰,弘文副提學未差之代,前望單子入之,待下批牌招察任。
副提學前望單子入之,金履喬落點。
閔致載,以都摠府言啓曰,副摠管朴基豐,以御營中軍,本營褒貶講坐起事,南小營書仕出去之意,敢啓。傳曰,知道。
閔致載,以兵曹言啓曰,五衛將尹衡東·韓炯·金檖,俱以病難供職,呈狀乞遞,洪栒,以前任忠州營將,時在任所,上來間番次苟艱云。輪番之任,不可久曠,竝改差,何如?傳曰,允。
吏曹判書朴宗慶疏曰,伏以臣,才本空疎,病又沈淹,閒司漫職,尙難自力,而況今所帶實兼,無非劇務重任,尤豈有一分堪承之望乎?夷險燥濕,君命之所必受,蹶趨走,臣分之所當爲,臣庸是姑且黽勉,淟涊盤薄,至于今日,不事其事,自知審矣。迺有日前通信正使金履喬疏,而益知臣供職無狀之實也。蓋其疏中所論,曰近見其所釐正者,大要以裁減爲務,且曰以堂堂千乘之國,疆域如舊,貢賦無闕,而乃示艱難窘迫之狀於一小島夷,甚非事宜。噫,毋論事大小輕重,失宜則固是有司之責,而今其使事,緣臣釐正之裁減爲務,使我千乘之國,示其艱難窘迫於小島夷。是固貽羞於交隣,不誠於通信,論臣之罪,豈止於事之失宜也哉?至於籌司之會,議論阻格,而參涉始末者,亦是臣也。使事雖曰度支之句檢,所謂卜定雜物,出於惠局,而盤纏所需,會減於儲置,則其所靳持之際,豈有異同於度支者哉?第此信使之行,停當於馬島節目講定,先自禮單而剋減,艱難窘迫,亦已示矣。無待乎使行盤纏及雜物之省減也,而馬島之至於江戶,程途之遠近不同,人員之多寡不同,日子之遲速不同,則所謂隨站帖賜,日候盤果,有問輒對,因事酬贈之諸條所費,亦必隨而不同。今於釐正使事,省減行費,方之舊例,參以時宜,豈曰全無所斟量,而歸之以甚非事宜云爾,則僨事也,失職也,將焉用彼臣哉?臣素患宿病,値冬益苦,而數日以來,重祟風寒,猝添感冒,閉戶呻囈,實難動作,前後政命,輒事違傲,而今又開政,召牌儼臨,不得隨詣。玆敢猥入文字,兼陳病狀。伏願聖明,亟垂睿鑑,斥罷臣所帶實兼諸任,以爲不職者戒焉。臣無任云云。答曰,省疏具悉。已諭於戶判之批,卿其勿辭行公。
副提學李存秀疏曰,伏以臣於日前,伏奉玉署除旨,會圈有命,召牌降臨,臣固當蹶趨造之不暇,而拘於館中之故規,不敢出膺,冒沒違召大荷是竢。聖度天大,罰止薄罷,匪勘伊榮,感戴洪私,曾未數日,前望特點,恩敍繼降,又因館僚之連違召牌,飭敎截嚴,臣亦日前罪犯違傲者也。惶懍震越,靡所容措,他不暇顧,卽當膺命,而臣於昨春,冒忝匪據,旣行圈事矣。夫裒然居一館之首,選揀當時之才彥,以備三晝之顧問,其事至重,故雖前輩名碩,一或黽勉而暫膺,未敢再當而荐行,仍作本館之故事,至今遵而勿失,非但當者之辭避也。朝廷公議,一經圈事之人,則便以不當再行知之矣,今此會圈之擧,臣不可冒當也決矣。飭敎之下,承膺無路,來伏朝房忙陳短章。伏乞聖明,將臣職名回授無故之人,俾選格嚴而圈事完焉,仍治臣瀆擾之罪,以肅朝綱焉。臣無任云云。答曰,省疏具悉。所請許施。
右尹宋祥濂疏曰,伏以人臣之罪,莫大於慢傲,朝廷之患,莫甚於恬嬉,向日試事之違召,以罪則慢傲也,以跡則恬嬉也。天牌屢煩,宵衣獨勞,義分之蔑虧,國體之損傷,論以法紀,金木猶輕,況臣庸陋,偏荷恩造,區區報答,唯在於筋力奔走,則數日往役,何敢爲占便之計,而臣於伊時,老父癃痼之病,當寒越添,症形危篤,晷刻難捨,不得已冒犯違慢之誅,自速嚴截之敎,至今追惟,惶汗浹背。薄譴暫繫於劃地,特敍不俟於終月,迺者京兆除旨,繼降於縮伏訟愆之中,聖度包容,雖荷慈覆之天,臣心悚蹙,益無措躬之地,罪轉爲榮,感極而涕。今若誘以已勘,自同無故,憑恃寵靈,揚揚冒膺,則又將重自陷於無忌憚之科,而辜負之大,益無以自贖。牌召儼臨,趨承無路,冒陳短章,仰瀆崇嚴。伏乞聖明,俯垂諒察,亟命鐫削臣職,使朝綱肅而私分安,不勝幸甚。臣無任云云。答曰,省疏具悉。卿其勿辭行公,。
龍仁幼學臣金弘遠·金師健·李明勖·金師益·趙鎭圭·朴基命·沈珏·朴時亨·李燧·李榮延·鄭錫仁·韓堢·李廷協·尹濟大·李運河·李夏新·李潤祚·辛師運·金師渾·李箕漢·金銶·鄭陽源·孔顯東·許暕·張善赫·鄭鎭弼·尹守國·尹守大·韓德五·李鼎漢·李奎漢·尹衡一·張鎭亨·韓德中·金載賢·金星熽·白東彥·申旵·朴淳命·朴在健·朴壽德·李挺·李相毅·李相國·李基萬·李基莘·李福休·柳恒來·柳溶·安宗迪·李命浩·鄭時淵·李邦植·李海鎭·鄭美·南永耇·南公爀·柳一煥·柳潑·南有喬·洪櫶·柳舜煥·崔淰·柳興來·崔泓·李宜孝·鄭榮祚·鄭喜祚·具允心·李昌廈·權復相·權泰相·洪敍範·崔命大·申鼎祿·孔漢鼎·孔基東·李相憲·李相爕·鄭煥國·李道祥·鄭元濟·鄭煥斗·鄭煥五·鄭述采·鄭龜來·鄭弘基·權中洛·鄭毅采·權中濂·鄭興采·鄭乘濟·李東健·李東晟·金星聚·金星德·金星老·金星燾·金星緯·金星魯·金炳遠·韓箕洪·金星壽·南鼎耇·李攬·鄭·李學升·尹致駿·金樂振·韓耄·李基訥·趙宗述·金鉉·南公復·李東曄·趙老述·南弘中·趙永述·李宅鎭·鄭能采·李建初·李永夏·鄭煥會·林孝恭·李有膺·鄭煥耆·具恒祚·鄭煥日·李度元·鄭權采·南應和·鄭煥東·南公益·趙命述·鄭煥述·具鳳祚·鄭煥始·尹致慶·鄭璿采·金載光·鄭若采·具亮欽·鄭奕濟·李貞明·沈大永·南履慶·韓師迪·鄭箕采·韓師達·鄭斗采·韓師述·鄭喆濟·韓師健·李光膺·李光星·李延一·韓喆裕·李錫明·李延觀·李延達·李元明·李延三·李克明·李延厚·李昌明·李延松·金鎰·李普侃·李塾·辛岐羽·孔羲鼎·辛晳羽·李祖明·李心明·李延升·柳聰·洪載文·李寬保·金最遠·李東簡·李斗明,進士臣李光正,幼學臣金星斗·李啓遠·李光承·李景曾·柳肯東·白洪鎭·孔始東·李東一·金馨遠·崔灝·李龜世,進士臣辛淳,幼學臣鄭星采等疏曰,伏以崇奬儒術,列朝之常典,闡發幽潛,士林之公議也。今有文學德,可以輿衛於斯文,指南於後學,而名聲不及於薦紳,模楷不出於鄕隣,卒泯泯老死巖穴之間,則是固聖世之闕政,而非臣等言之,殿下孰從而聞之哉?臣請一二談,以聽殿下之處分焉。今臣等所居之鄕,卽先正臣文正公李縡薖軸之所,絃誦之地,縡以全體大用之學,有繼往開來之功,其門下四方游學之士,夫孰非彬彬可述,而以抄選進,以經術顯者亦多矣。然惟其晩年講道,在於臣鄕,故凡居同鄕而衣縫掖者,莫不踵門而趨隅,最被鑪鞴之化,倍切江漢之思,而烏頭之力,不退於歲久,豹斑之文,終成於霧隱,紹述遺風,敎誘後進,使先正之道,不墜於地者,亦有三人焉。有若故僉知臣李行祥,故處士臣宋煓·成德朋是已。是三臣者,稟性雖殊,志道則同,始旣濡染於家庭,終又資益於師友,弦韋交須,協一心而無間,輪翼竝進,集衆善而同歸。凡係師門後事,赤心擔夯,編摩載道之遺文,而垂嘉惠於後學,發明心性之正論,而使不惑於百世,前後請院之疏,咸推德行之善言,累度雷儒之通,克遏非禮之私享。創建寒泉之社,而月朔焚香,不負先師之訓,而春秋設講,十室之邑,尙有忠信之俗,五尺之童,能知揖讓之儀,至今使臣等末學,讀先正之書,講先正之學者,皆其力也。而獨其崇報之方,不及乎其人,臣等安得無向隅之歎哉?此特統言其大略,而惜其無祿也。如欲分言其詳,則雖以後生謏見,亦有所蠡測者,若行祥則敦實勤確,乃其天稟之卓異也,凝重方直,自在童幼而已然,及其依歸於先正之門,尊信於聖賢之書,則充擴刮磨,漸至融化。其事親也,血指於病革,而屢日得效,掃雪於塋域,而三年不廢,其事師也,左右服勤,而食息不離。外若質魯,而內蘊明敏,先意承志,有若通靈,是以師門之眷愛,特出群弟,時年纔卄有二歲,先正已稱之以處士,嘉之以橘頌。又嘗面賜三經·四書,手寫萬事一直,以示期詡之重,自是惕然有任重道遠之憂,俛焉加戰兢臨履之工。心洞性理之奧,而愈加思辨,躬行孝悌之道,而不自滿足,秉拂於庠塾之講,而士被薰陶,箚脚於眞實之地,而隣化善俗。正誼明道,而不奪於功利,履繩蹈矩,而不差乎毫釐,是非混淪,而判爲兩端,則太阿之切秋光也。論議紛競,而特立不撓,則砥柱之峙洪流也。養深積厚,操存益篤,則矜持者純熟,嚴厲者和平,表裏一致,俯仰無愧,故參議臣兪彦鏶,每承除命,顧語其弟曰,我實不及於李某,非有當世之推重,而能得此乎?其質行醇德,稍若可見於經行之剡,宮僚之薦,而竟不過寢郞一命,壽職三品而止。若煓則資質英爽,孝友天植,事親而盡志物之養,敬兄而謹拊背之愛,手梳老慈之髮,而十載不懈,口吮兄子之癰,而半年乃甦。其於友朋,信義篤摯,分宅通財,而取麗澤之源源,經理後事,而無幽明之遺憾,早從師門,最蒙知奬,授近思之編,以寓勉學之意,講爲邦之旨,以發經世之兆。天人性命之原,氣質本然之論,一遵師說,洞辨無疑,不屑屑於章句,而大旨無遺,不吃吃於論辨,而正義自明。見善卽行,沛然若渴者之飮,舍己從人,翻然若戶樞之轉,貞固之操,介石不渝,忼慨之節,威武不屈。簞瓢屢空而,志欲呴哺一世,短褐不完,而願在衣被衆生,利義之分則如刀截物,剛果之勇則如水臨壑。燭事決幾於石火電光之頃,起義立論於禍福毁譽之間,蓋其磊落光明,疏暢通達,同門弟子,莫不推許焉。才猷則廊廟之具也,詞章則華國之手也,而未嘗枉道而徇人,衒玉而求售,故終於韋布,湮滅無稱。若德朋,則以慈諒溫粹之姿,有聰明穎達之才,幼時摛藻,已稱鴻匠之手,童年好禮,便識成人之道。在親之側,常盡愉婉之愛,奉先之祀,必致齊明之誠,惰慢之氣,不設於身體,玩戲之物,不接於耳目,及登丈席,篤學窮經,默契師訓,氷解凍釋,深探理窟,鉤玄造微,知之也明透,故言之也,切實,積之也博厚,故發之也詳密。剖析毫縷,聽者灑然,故每於門下之進講,先正必使先問於德朋,故大司憲文元公臣閔遇洙,亦詡以朱門之伯豐,此蓋是眇然弱冠時矣。及其充養深粹,踐履純正,和順積中,英華彪外,聲氣可樂,動止可則,持己則從容乎塗轍,處事則不離乎中行。蘊之爲雲雷之經綸,發而爲典則之文章,行篤彝倫之常,而鄕邦有所矜式,學造高明之域,而士林倚以爲重。精詣之識,橫豎之論,合置經席之上,以贊黼黻之治,而泯沒邱壑,不得一試,如故參判臣李宜哲,齎咨嘆惜,致恨於世道,而亦何及哉?及煓與德朋之沒也,士友會者,竊附私謚之義,題以處士之墓,是雖出於尙其有德,悶其無位之意,然寂寥二字,固不足爲爲善者之勸,而行祥之中樞一銜,又與尋常野老無間焉。在三臣,則雖若無加損於顯晦,而以臣等區區慕惜之心,雖欲無憾於天地生成之澤,得乎?夫國家所以尊崇儒賢,正爲其維持世道,敦尙風敎,而儒賢所以講明道學,亦不得不相須於門下諸人。蓋自鄒·魯·關·閩,迄于我東諸賢之門,莫不師以是啓牖於前,弟子以是羽翼於後,使斯道益光其國以寧。是故前後帝王,崇德而報功者,不但在於其師,而往往延及乎其弟子。今以三臣之高才正學,潛德懿行,有功於師門如此,爲範於鄕邦又如彼,而生未能展布其所蘊,沒不得闡揚其休光,則上所稱列朝之常典,士林之公議,將不免掃地盡矣。臣等不勝抑鬱之情,不避猥屑之罪,相率呼籲於宸嚴之下。伏願聖明,特命有司亟擧三臣褒贈之典,以爲揚善興化之一助焉。臣等不任云云。答曰,省疏具悉。所陳令廟堂,亟論可否稟處,爾等退修學業。
上在昌德宮。停常參·經筵。
申絅啓曰,行大司憲李冕膺,執義李元八,掌令朱弼相在外,洪時濟傳旨未下,持平柳春東未署經,申慶會未肅拜,監察茶時之意,敢啓。傳曰,知道。
閔致載啓曰,禁衛營將官來言,今日本營軍兵,日次私習云矣,敢啓。傳曰,知道。
閔致載啓曰,御營廳將官來言,今日本廳軍兵,日次私習云矣,敢啓。傳曰,知道。
以副提學金履喬牌不進罷職傳旨,傳于金基厚曰,只推。
金基厚啓曰,雜科覆試,憲府臺諫,當爲進參,而行大司憲李冕膺,執義李元八,掌令朱弼相在外,洪時濟傳旨未下,持平柳春東未署經,申慶會未肅拜,無進參之員,持平申慶會,卽爲牌招,以爲進參之地,何如?傳曰,允。
以掌令洪時濟牌不進罷職傳旨,傳于申絅曰,只推。
以持平申慶會牌不進罷職傳旨,傳于申絅曰,只推。
金基厚啓曰,雜科覆試,憲府無進參之員,事甚未安,掌令洪時濟,旣有只推之命,卽爲牌招,以爲進參之地,何如?傳曰,允。
申絅啓曰,持平申慶會,旣有只推之命,一體牌招,以爲推移進參之地,何如?傳曰,允。
以掌令洪時濟牌不進罷職傳旨,傳于申絅曰,只推,更爲牌招。
以掌令洪時濟再牌不進罷職傳旨,傳于申絅曰,只推。
金昌濟有頉,代以金持泰爲事變假注書。
金持泰有頉,代以徐志輔爲事變假注書。
徐志輔有頉,代以韓發翼爲事變假注書。
以慶尙監司金會淵狀啓,金海府民家失火事,傳于金相休曰,聞甚矜惻,元恤典外,別加慰撫事,另飭分付。
傳于申絅曰,當該中官,令該府,拿問處之。
申絅,以義禁府言啓曰,前副提學洪奭周推考事,傳旨啓下,而時任閣臣,勿爲拿囚,載在大典通編矣。洪奭周,姑爲留置待命所,待開坐捧供之意,敢啓。傳曰,在外玉堂許遞,前望單子入之,待下批牌招察任,而此副提學,有何情勢而然乎?以示飭令之意,雖已禁囚,特爲分揀敍用,仍任前職牌招,而時副提學許遞,而又復違召,則當有別般處分,以此嚴飭。
吏曹,副提學單洪奭周仍任事承傳。
玉堂前望單子入之,應敎李惟命落點。
金基厚啓曰,新除授應敎李惟命,方在罷散中,何以爲之?敢稟。傳曰,敍用。
金基厚,以弘文館言啓曰,新錄事,命下矣。校理林景鎭,卽爲牌招,以爲同參會圈之地,何如?傳曰,允。
本館錄圈點五點,趙貞喆·南惠寬·姜世白·趙象基·兪應煥·曺錫正·洪羲弼·李燁·洪起爕·李東永·李鍾穆·趙經鎭·林處鎭·申在植·李永純·李晉淵·李沆·朴基宏·李魯集·李鍾運·李在秀·柳鼎養·洪羲瑾·金逌根以上二十四人。
上在昌德宮。停常參·經筵。
藥房都提調金思穆,副提調金在昌啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御參苓茶停止,加味歸脾湯,自今日五貼式,日次製入事,榻前下敎。
申絅啓曰,行大司憲李冕膺,執義李元八,掌令朱弼相在外,洪時濟未肅拜,持平柳春東未署經,申慶會雜科進去,監察茶時之意,敢啓。傳曰,知道。
閔致載啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
閔致載啓曰,禁衛營將官來言,今日本營軍兵,日次私習云矣,敢啓。傳曰,知道。
閔致載啓曰,御營廳將官來言,今日本廳軍兵,日次私習云矣,敢啓。傳曰,知道。
金在昌啓曰,判敦寧金文淳,兵曹參判吳泰賢,行大司成鄭尙愚,除拜後過三日不爲出肅,竝依定式,推考警責,仍卽牌招察任,何如?傳曰,允。
金基厚,以內醫院都提調意啓曰,提調沈象奎,今日問安,不爲仕進,卽爲牌招,何如?傳曰,允。
金在昌啓曰,卽者吏曹郞廳來言,孟山縣監金魯甲,兩司俱未署經云。除在外·未署經·雜科進去外,未肅拜人員,竝卽牌招,以爲備員署經之地,何如?傳曰,允。
金在昌啓曰,孟山縣監金魯甲,兩司當爲署經,而憲府則行大司憲李冕膺,執義李元八,掌令朱弼相在外,洪時濟牌不進,持平柳春東未署經,只有申慶會一人。諫院則司諫洪儀泳,正言金逌根·安相默牌不進,獻納李英埴在外,只有大司諫任厚常一人,無以備員署經,何以爲之?敢稟。傳曰,違牌人只推,更爲牌招。
金在昌啓曰,孟山縣監金魯甲,兩司當爲署經,而憲府則,行大司憲李冕膺,執義李元八,掌令朱弼相在外,洪時濟再牌不進,持平柳春東未署經,只有申慶會一人。諫院則司諫洪儀泳,正言金逌根。安尙黙再牌不進,獻納李英埴在外,只有大司諫任厚常,一人無以備員署經,何以爲之?敢稟。傳曰,違牌臺諫竝許遞,前望單子入之,待下批牌招署經。
臺諫前望單子入之,司諫崔時淳,掌令李國標,正言李猉峻·安尙黙落點。
韓發翼有頉,代以李得英爲事變假注書。
李得英有頉,代以卓瑊爲事變假注書。
卓瑊有頉,代以金陽復爲事變假注書。
金陽復在外,代以鄭弼漢爲事變假注書。
傳于金基厚曰,都堂會圈,明日爲之,參圈諸臣,竝待開門牌招擧行。
閔致載,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
上在昌德宮。停常參·經筵。
閔致載啓曰,行大司憲李冕膺,執義李元八,掌令朱弼相在外,李國標雜科進去,持平柳春東未署經,申慶會呈辭,監察茶時之意,敢啓。傳曰,知道。
金基厚啓曰,卽者檢閱洪敬謨,以其親病,陳疏徑出,原疏以國忌齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
金基厚啓曰,卽者檢閱金陽淳,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽爲牌招入直,何如?傳曰,允。
鄭弼漢在外,代以尹尙度爲事變假注書。
金基厚啓曰,大提學沈象奎牌不進推考傳旨,今方捧入,而都堂會圈命下之後,如是違牌,事甚未安,更爲牌招,何如?傳曰,允。
金基厚啓曰,大提學沈象奎再牌不進推考傳旨,今方捧入,而都堂命下之後,如是違牌,不卽承膺,事甚未安,所當更請牌招,而係是一日三牌,何以爲之?敢稟。傳曰,更爲牌招。
金基厚啓曰,大提學沈象奎三牌不進推考傳旨,今方捧入,而都堂會圈命下之後,連事違召,不卽承膺,事體所在,誠甚未安,所當更請牌招,而係是一日四牌,何以爲之?敢稟。傳曰,更爲牌招。
金基厚啓曰,大提學沈象奎四牌不進推考傳旨,今方捧入,而都堂會圈命下之後,連事違召,終未承膺,事體所在,萬萬未安,所當更請牌招,而係是一日五牌,何以爲之?敢稟。傳曰,更爲牌招。
閔致載,以都摠府言啓曰,副摠管朴基豐,以御營中軍,本營諸將官射會監試事,南小營晝仕之出去意,敢啓。傳曰,知道。
上在昌德宮。停常參·經筵。
申絅啓曰,行大司憲李冕膺,執義李元八,掌令朱弼相在外,李國標呈辭,持平柳春東未署經,申慶會雜科進去,監察茶時之意,敢啓。傳曰,知道。
金相休啓曰,來十一日,朝參日次矣,敢稟。傳曰,朝參停,輪對當次人受點,後日次待令。
金相休啓曰,禁衛營將官來言,今日本營軍兵,日次私習云矣,敢啓。傳曰,知道。
金相休啓曰,御營廳將官來言,今日本廳軍兵,日次私習云矣,敢啓。傳曰,知道。
金基厚啓曰,大提學沈象奎五牌不進推考傳旨,今方捧入,而都堂會圈命下之後,連違召命,無意承膺,揆以事體,極爲未安,所當更請牌招,而係是一日六牌,何以爲之?敢稟。傳曰,更爲牌招。
愼宜學啓曰,大提學沈象奎牌不進推考傳旨,今方捧入,而都堂會圈命下,已至經宿,終不承膺,事體所在,誠甚未安,更爲牌招,何如?傳曰,允。
愼宜學啓曰,大提學沈象奎再牌不進推考傳旨,今方捧入,而都堂會圈命下,已至經宿,連違召命,不卽承膺,事體所在,誠甚未安,陳疏到院,而原疏以國忌正日,不得捧入矣。所當更請牌招,而係是一日三牌,何以爲之?敢稟。傳曰,原疏捧入,待批下更爲牌招。
愼宜學啓曰,大提學沈象奎牌不進推考傳旨,今方捧入,而都堂會圈命下,已至經宿,連事違召,不卽承膺,事體所在,誠極未安,更爲牌招,何如?傳曰,允。
以慶尙左兵使李馨秀狀啓,進上靑魚,冬至已過,趁未封進,惺恐待罪事,傳于愼宜學曰,勿待罪事,回諭。
閔致載,以都摠府言啓曰,副摠管吳載重,以摠戎中軍,本營諸將臣射會監試事,策應所晝仕出去之意,敢啓。傳曰,知道。
閔致載,以備邊司言啓曰,外邑催科之政,臨歲方張,此時曠官,實屬可悶,新除守令,使之當日辭朝,催促下送,何如?傳曰,允。
大提學沈象奎疏曰,伏以臣,纔曾上奏,自列憒謬之狀,乞罷度支之任,未蒙允許,方甚悶蹙,又於本月初三日,伏奉敎旨,以臣爲弘藝兩館大提學·知成均館事者,前辭未遂,新命洊申,臣誠震駴憂惑,不知何以得此,亦不知何所自措也。有司末務,勉叨未幾,猶不免疵咎四集,況此寵除,是何等職任,而豈臣陋賤所可一日冒其名者哉?雖聖恩隆盛,而公議本嚴,意其必有駁改之論,徑爲煩辭,實懼僭易,默然側聽,亦已久矣。今則召旨嚴勤,繳誥難待,不容不敢一具陳,以冀聖明之照察焉。竊謂文衡品望之至淸至峻,最爲薦紳大夫之所推重而聳艶之者,豈以其名之美而然也?蓋以自昔居此職者,多是宗工鉅儒,德藝文行,蔚然爲準於當世,可傳於後代,所以官以人重至,于今沿而稱之如此也。記臣八九歲時,見所謂班品圖譜,指其硃標獨異者,問於長者曰,是何官也?曰,大提學也。今亦有是官乎?曰,有之。何如人者爲之?曰,喜讀書善文章之士君子者爲之。臣卽耳聞而心識之,是乃童孺,皆知其可重可艶,若非其人而苟據之,三尺之子,亦將駭笑之矣。夫假人華采之服,將以侈其身衒諸衆,而有竊認之者曰是假也,非其有也,則其心愧恥,不如弊縕袍之固素安也。旣假之而求人之不認,非恒理也,認而不恥,非常情也,而況薦紳大夫,以至童孺之所推重聳艶之者,可一朝而能假之哉?臣本庸材,少而荒嬉,長益放廢,文學兩蔑,鄙拙無比,若臣自道,則愛己之指,猶或有狃蔽不自知者,而一時輩流相聞見之人,固已數其毛髮膚理矣。雖欲欺人,其不可得,況敢上欺君父乎?如以臣之名字,曾辱剡薦之末,因若資塗相値,比例序進之爲,則文苑故事,實不如是,毋論在臣必辭,殿下亦不必濫授,以褻四百年名器之重也。伏乞聖慈,深留睿察,將臣新授文衡之任,亟行鐫改,以幸公私,臣不勝大願。無任云云。答曰,省疏具悉。卿之文華英望,自合此任,勿辭肅命。
上在昌德宮。停常參·經筵。
申絅啓曰,行大司憲李冕膺,執義李元八,掌令朱弼相在外,李國標,持平申慶會呈辭,柳春東未署經,監察茶時之意,敢啓。傳曰,知道。
金在昌啓曰,左副承旨金基厚,今日不爲仕進,卽爲牌招,何如?傳曰,允。
閔致載啓曰,禁衛營將官來言,今日本營軍兵,日次私習云矣,敢啓。傳曰,知道。
閔致載啓曰,御營廳將官來言,今日本廳軍兵,日次私習云矣,敢啓。傳曰,知道。
金在昌啓曰,大提學沈象奎再牌不進推考傳旨,今方捧入,而都堂會圈命下,已至經宿,連違召命,無意承膺,事體所在,極爲未安,所當更請牌招,而係是一日三牌,何以爲之?敢稟。傳曰,更爲牌招。
金在昌啓曰,大提學沈象奎牌不進推考傳旨,今方捧入,而都堂會圈命下,已至多日,連違召命,終不承膺,事體所在,極爲未安,更爲牌招,何如?傳曰,允。
金在昌啓曰,大提學沈象奎再牌不進推考傳旨,今方捧入,而都堂會圈命下,已至多日,連事違召,終不承膺,揆以事體,誠甚未安,所當更請牌招,而係是一日三牌,何以爲之?敢稟。傳曰,更爲牌招。
金在昌啓曰,大提學沈象奎三牌不進推考傳旨,今方捧入,而都堂會圈命下,已至多日,連違召命,無意承膺,事體所在,萬萬未安,所當更請牌招,而係是一日四牌,何以爲之?敢稟。傳曰,更爲牌招。
以左副承旨金基厚牌不進罷職傳旨,傳于愼宜學曰,只推,更爲牌招。
以全羅右水使徐有鳳狀啓,靈光郡漂到彼人問情次,法聖僉使趙惠鎭差定矣。稱其不可稱之病,必待移差後乃已者,揆以道理,誠萬萬寒心,該僉使趙惠鎭,爲先罷黜,其罪狀,令攸司稟處,臣亦不能見重於管下,致煩瀆擾,惶恐待罪事,傳于閔致載曰,勿待罪事,回諭。
閔致載,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
申絅,以義禁府言啓曰,全羅右水使徐有鳳狀啓內,法聖僉使趙惠鎭,爲先罷黜,其罪狀,令攸司稟處事,啓下矣。趙惠鎭,時在外任云,依例發遣府書吏,交代後拿來,何如?傳曰,允。
上在昌德宮。停常參·經筵。
金基厚啓曰,明日常參·經筵,取稟。傳曰,只夕講。
申絅啓曰,行大司憲李冕膺,執義李元八,掌令朱弼相在外,李國標,持平申慶會呈辭,柳春東未署經,監察茶時之意,敢啓。傳曰,知道。
金基厚啓曰,大提學沈象奎四牌不進推考傳旨,今方捧入,而都堂會圈命下,已至多日,連事違召,終不承膺,事體所在,誠極未安。所當更請牌招,而係是一日五牌,何以爲之?敢稟。傳曰,更爲申飭牌招。
金基厚啓曰,大提學沈象奎牌不進推考傳旨,今方捧入,而都堂會圈命下,已至多日,如是違牌,事甚未安。更爲牌招,何如?傳曰,允。
金基厚啓曰,大提學沈象奎再牌不進推考傳旨,今方捧入,而都堂會圈命下,已至多日,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
金基厚啓曰,大提學沈象奎三牌不進推考傳旨,今方捧入,而都堂會圈命下,已至多日,連違召命,無意承膺,事體所在,萬萬未安。所當更請牌招,而係是一日四牌,何以爲之?敢稟。傳曰,待開門更爲牌招。
傳于金基厚曰,玉堂竝許遞,政官牌招開政。
金基厚啓曰,玉堂備員間,視事頉稟之意,敢啓。傳曰,知道。
金在昌啓曰,吏曹參判李好敏牌不進推考傳旨,今方捧入,而開政命下之後,如是違召,事甚未安。判書朴宗慶,參議李羲甲,家在城外,參判更爲牌招,何如?傳曰,竝待開門牌招。
閔致載,以都摠府言啓曰,副摠管朴基豐,以御營中軍,本營諸將官射會監試事,南小營晝仕出去之意,敢啓。傳曰,知道。
閔致載,以義禁府言啓曰,本營哨官咸敬行,以去夜宮城都巡牌將,夜深之後,擅入西營直所,見捉於摘奸矣。當該哨官咸敬行,決棍汰去之意,敢啓。傳曰,知道。
上在昌德宮。停常參·經筵。
藥房都提調金思穆副提調金在昌啓曰,伏未審日間,聖體若何,寢睡·水刺之節,何如?臣等率諸御醫,趁早八診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
申絅啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
申絅啓曰,備邊司郞廳來言,今日賓廳日次,而左議政金載瓚有身病,右議政金思穆藥房問安進,不得來會云矣,敢啓。傳曰,知道。
申絅啓曰,禁衛營將官來言,今日本營軍兵,日次私習云矣,敢啓。傳曰,知道。
申絅啓曰,御營廳將官來言,今日本廳軍兵,日次私習云矣,敢啓。傳曰,知道。
金相休啓曰,右承旨閔致載,今日不爲仕進,卽爲牌招,何如?傳曰,允。
金基厚,以內醫院都提調意啓曰,提調沈象奎,今日問安,不爲仕進,卽爲牌招,何如?傳曰,允。
金基厚啓曰,漢城府郞廳來言,濟州民數入來,獻民數修正次請出矣,敢啓。傳曰,知道。
金基厚啓曰,大提學沈象奎牌不進推考傳旨,今方捧入,而都堂會圈命下,已至多日,連事違召,終不承膺,事體所在,誠極未安,更爲牌招,何如?傳曰,允。
金基厚啓曰,大提學沈象奎再牌不進推考傳旨,今方捧入,而都堂會圈命下,已至多日,連事違召,終不承膺,事體所在,誠甚未安,所當更請牌招,而係是一日三牌,何以爲之?敢稟。傳曰,更爲牌招。
金基厚啓曰,大提學沈象奎疏批已下,卽爲牌招,以爲都堂會圈之地,何如?傳曰,允。
申絅啓曰,行大司憲李冕膺,執義李元八,掌令朱弼相在外,李國標持平申慶會牌不進,柳春東未署經,監察茶時之意,敢啓。傳曰,知道。
以大司諫任厚常,正言安尙默·李猉峻,掌令李國標,持平申慶會牌不進罷職傳旨,傳于申絅曰,只推。
以右承旨閔致載牌不進罷職傳旨,傳于愼宜學曰,只推。
傳于申絅曰,十五日次對,進定於再明日。
金基厚啓曰,玉堂上下番俱空,事甚未安,今日政新除授玉堂,待下批牌招,以爲推移入直之地,何如?傳曰,允。
金基厚,以吏批言啓曰,侍從臣父年七十以上人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十已上人,別單書入之意,敢啓。傳曰,知道。
申絅,以兵曹言啓曰,僉知中樞府事李有亨,兼司僕將南錫九,羽林衛將李榏,五衛將李殷錫,景福宮衛將李大馥,慶熙宮衛將邊得仁,俱以病難供職,呈狀乞遞,竝改差,何如?傳曰,允。
有政。吏批,判書朴宗慶進,參判李好敏,參議李羲甲受由,同副承旨愼宜學進。以李垿·鄭魯榮爲校理,李東冕·曺鳳振爲副校理,韓耆裕·金啓溫爲修撰,李東煥·任天常爲副修撰,洪明浩爲右參贊,鄭晩錫爲工曹參判,李冕膺爲瓦署提調,崔鴻晉爲兵曹正郞,尹孝植爲吏曹佐郞,朴齊顔爲戶曹佐郞,南潞爲兵曹佐郞,朴宗球爲尙衣僉正,李升淵爲齊陵參奉,姜時煥爲襄陽府使,兼春秋單李晉淵。
兵批,判書李勉兢進,參判吳泰賢未肅拜,參議鄭景祚病,參知金魯應入直進,右副承旨申絅進。以李孝命爲僉知,尹敏東爲兼司僕將,柳聖台爲羽林將,張東玉·申善應·崔翼·南允豐·趙榮豐爲五衛將,韓昌麗爲景福將,崔昌遠爲慶熙將,李圭男·李寅會爲宣傳官,李晉會爲訓鍊僉正,具載龍爲宣傳官,李惇五爲武兼。同知單張大集,護軍洪奭周·李存秀,副護軍金履喬·張元極,副司直洪儀泳·李惟命·洪大浩·洪時濟·尹尙圭·林景鎭·尹致鼎·李泳夏,副司果金逌根·宋翼淵·姜世綸·李鼎秉·金學淳,以上竝單付。
以校理鄭魯榮,副校理李東冕,修撰金啓溫·韓耆裕,副修撰李東煥·任天常牌不進罷職傳旨,傳于金基厚曰,只推。
金基厚啓曰,玉堂上下番俱空,事甚未安,校理李垿·鄭魯榮,副校理李東冕,修撰金啓溫·韓耆裕,副修撰李東煥·任天常,旣有只推之命,竝更牌招,以爲推移入直之地,何如?傳曰,允。
傳于金基厚曰,各司貶坐,勿拘齋日爲之。
以濟州防禦使李顯宅狀啓,薦新進上金橘,不得如例封進,惶恐待罪事,傳于金基厚曰,卿其勿待罪事,回諭。
金基厚,以吏曹言啓曰,掌樂院正尹久東呈狀內,矣身素患痰癖之症,當此換節之時,一倍添劇,萬無起動供職之望云。身病旣如是沈篤,則有難强令察任,改差,何如?傳曰,允。
金基厚,以禮曹言啓曰,卽伏見濟州牧使李顯宅狀啓謄報,則去十月令宗廟·景慕宮薦新柑子·唐金橘,酷被風損,數旣不足,謹援已例,柑子九十九箇,唐金橘四十六箇,都封上送于禮曹,以爲稟旨薦獻事,爲辭矣。謹稽臣曹勝錄,則在前如此之時,有減數分排薦進之例,今亦依前例,當日薦進,何如?傳曰,允。
金基厚,以禮曹言啓曰,試考恩賜儒生直赴給分帖,過科後令成均館,收聚以來,爻周後草記事,曾有定式矣。卽接成均館所報,則今番式年文科時,直赴殿試儒生進士南潞·金逌根,生員趙璟鎭,幼學金逸淵·李錫周·金喆遠,直赴會試儒生幼學金昌濟·安亨鎭,給分儒生幼學兪昇煥·徐志輔等十人登科,直赴會試儒生幼學鄭顯璞等二人,給分儒生幼學金宗獜等五人未參榜,一竝收帖輸送,而其中給分儒生幼學金應礪,未及,收帖徑先下鄕,故知委該道,待其收來,追後輸送云矣。所收帖文,依例爻周,未收帖文,待其收來,爻周之意,敢啓。傳曰,知道。
申絅,以備邊司言啓曰,卽見濟州牧使李顯宅災實狀啓,則分等不爲擧論,數件應行之事,候風涉海,恐有後時之慮,謹援已例,一邊擧行,一邊後錄馳啓,爲辭矣。其一,舊還姑爲仍停事也,其一,逃老故病廢之類,一一塡充,差待明春,從附近哨司分鍊事也。本邑農形,雖不得純登,而優爲平年,且是屢豐之餘,民事可占無憂,牟耕亦已竣功,爲島民誠爲萬幸。後錄諸條之先爲擧行,旣是已例,依狀請許施,何如?傳曰允。
曰金基厚,以漢城府言啓曰,濟州三邑民數,今始上來,依例入錄之意,敢啓。傳曰,知道。
申絅,以兵曹言啓曰,卽接慶熙宮入直衛將金宗煥牒報,則承文院後中松一株顚仆云。令該所,依例斫去之意,敢啓。傳曰,知道。
申絅,以御營廳言啓曰,本廳哨官李墉,身病甚重,勢難察任,改差,何如?傳曰,允。
申絅,以司僕寺提調意啓曰,兼內乘李圭男今日政移拜宣傳官矣。其代令該曹,口傳差出,以爲推移入直之地,何如?傳曰,允。
大提學沈象奎疏曰,伏以臣,悉瀝懇私,以文衡之任,非賤分可冒,乞卽改免,未蒙開允,反紆恩旨,臣誠惶恐憂迫,益不知所圖也。竊唯我國家,右文爲治,自祖宗朝,設兩館大提學,所以專畀文事,掌辭命主科試,兼長成均,爲學官之首,有敎胄之責焉,其爲職也,可謂重矣。容有不讀書而爲宰相,未或可以不工文而爲文衡,其選至難,而蓋未有如臣之濫者也。豈殿下,猶以臣久曾備員奎華,偏被我先王假借作成之化,駸駸踐躐,又多在文學之科,意其粗有尺寸之藝,或堪可需於承乏之用耶?臣若不言,荷寵雖多,爲愧愈甚,是眞自欺欺世,而上又欺君父矣。是敢不避煩猥,具罄本末,臣之少也,其心頗不欲待守童習塾課,而無所師資,竟安鹵莽,性又惰庸,厭爲精苦。經史之文,粗涉者亦無多,又不能專治擧業,不幸蚤第,竝亦抛棄,或當應製述作,輒戛戛腐毫,飣餖僅成,不中程章,生受齟齬,鄙拙莫甚。副急適用,故非可論,而技止於此,殊爲可笑,況乎中歲以來,重嬰世故,風波憂畏,志氣消落,起廢之後,旋縻任使。外內膠擾,神精殫弊,日從事於米鹽簿書之間,而文字之緣,若屬前生,如是而尙可責其布演王言,飾皇猷而煥黼黻乎?稱錘群藝,提文軌而倡才彥乎?標式儒衿,敦本術而端所趨乎?極知其無一,可也,而擬議太不倫矣。噫,冒竊峻望,在臣雖足爲榮,仰累聖朝愼簡擧能之政,貽羞無窮,顧安所逃其罪哉?臣非不慕榮,亦甚畏罪,所畏有甚於所慕,誠不敢有其所不當有,而任其所不能任也。抑臣又有深自憐歎者,昔臣之謫補嶺外也,慍于宵壬,肆爲萋斐,構詆誣毁,無所不至,臣分當魚肉,彼已據俎而操刃矣。唯我先王,燭其姦罔,曲爲臣地,玉于汝成,以文爲辠,使避其鋒,是有制書之嚴,若曰識字之患,此實天地覆育之恩也。嗚呼,至德難攀,餘生易盡,苟不空疎枯涸至此之甚,祗服色笑之敎,勉承遭會之盛,以報答兩朝洪造榮遇之萬一,亦其至願大幸。何故苦辭光寵,緣飾虛讓,自干僭越違抗之誅,絮絮而不知止哉?材所不堪,情非得已,玆敢畢露肝膈,更徹宸扆,瀆擾至此,臣罪萬死。伏乞聖慈,曲加睿諒,特準鄙懇,將臣新授文衡之任,亟行鐫罷,以幸私分。臣無任云云。答曰,省疏具悉。已諭於前批,卿其勿辭,入來肅命。
吏曹參判李好敏疏曰,伏以臣於月前,猥上一疏,備陳銓銜不稱之實,聖批靳兪,私分益蹙,繼而有雲觀試事,義係往役,不敢復爲祈免之計,而拚棄廉防,冒眛肅命,亦旣承乏。一再行政,進而注擬,茫如墮霧,退而循省,怵若隕谷,平日之鑑衡無素,則溺職爲懼,同朝之才彥不乏,則妨賢爲愧,是豈可誘以暫膺,因仍蹲據,晏然若固有之也哉?自來才器之無似,固已悉暴,目下疾痛之方亟,不容緩聲。蓋臣於今番省掃之行,自東峽而迤南湖,往返千有餘里,驅馳道塗,撼頓風雪,歸伏私次,澌憊成病,因又鎭日赴公,重添寒疾。眞元內鑠,客邪外乘,頑痰亘肆,嘔眩迭發,委席昏昏,不省四到,由其積瘁所祟深緊,而又自數日以來,素患丹症,發作無狀。觸冒外風,醫家所忌,閉戶委蟄,亦試鍼藥,時日之內,無以蠢動,大政當前,亦難進參。銓席備員,不可暫虛,如不及今控籲,仰冀體諒,終恐臨時窘跲,致煩聖慮,故治疏將徹之際,政命經宿,召牌荐降,赴膺無路,悚惶冞深。玆敢力疾敷懇,仰瀆宸嚴。伏乞聖慈,天地父母,亟垂遞改之命,治臣逋慢之罪,以肅朝綱,俾安私分,不勝幸甚。臣無任云云。答曰,省疏具悉。卿其勿辭,調理行公。
大司成鄭尙愚疏曰,伏以臣,性本寡合,跡又孤畸,文識空疎,而難免壗面之譏,才具蔑劣,而不合器使之列,偏蒙兩朝陶甄之化,拂拭之恩,內外踐歷,罔非踰濫,每自循省,愧懼徒切。一自十數年來,風波之憂畏旣積,蒲柳之衰朽轉甚,一切世念,殆若江湖之相忘,而祗緣全保之澤,河海莫量,酬報之忱,隕結是期。凡於散銜漫職,輒寓蹶之義,而至若膴仕華貫,不入夢想之境,今此泮長新命,又何爲而及也?噫,師儒之任,不輕而重,夫唯重望足以矜式,學識足以鑑別然後,始可以擬議於皐比之席,而今乃以如臣矇昧之學,窾啓之識,苟然充數,私心愧恧,已無可言,物議嗤點,亦非細故。且況有公格之不可冒膺者,昔在先朝,以文學政事,不可責備於一人,乃有銓任泮長之毋得互擬而迭居。特爲一定之制,庸寓各適之意,分爲兩階使成金石,而今臣則曾添銓銜,又添泮任,雖是變品之後,已有歷試於前,文學之事,何可復擬於臣身,而量才授任之本意,果安在哉?論以定制,有前後矛盾之歎,揆以廉防,有左右兜攬之嫌,歷數在朝之彥,絶無似此之例,臣是何人,視若固有,不思所以自處乎?以是之故,今春除拜是任也,不敢爲出膺之計,隨卽尋單,得蒙體諒之恩,今於除旨荐授之下,不念先朝已定之規,晏然承當,實非義分之所敢出,聖鑑孔昭,倘垂俯燭,則鞶帶之褫,似不待臣言之畢矣。坐違召命,諒非獲已,連値齋日,呼籲路阻,今始略入文字,仰瀆崇嚴。伏乞聖明,特垂鑑諒,亟遞臣職,以重官方,以安私分,不勝幸甚。臣無任云云。答曰,省疏具悉。卿其勿辭行公。
左尹韓致應疏曰,伏以臣,罪著慢命,跡涉占便,退省諐尤,不寒而慄,跧伏田廬,惶蹙靡措,忽於此著,收敍有命,京兆周廬,除旨聯翩,府吏來宣,鄕隣動色,負罪賤臣何以得此?聞命登途,來伏私次,歷日惝怳,撫躬踧踖。噫,臣以無似,厚被恩私,無一報效,區區所自矢者,唯有筋力奔走四字符而已。況義重往役,恭宜趨承蹶之誠,豈俟駕屨,而且臣於伊時,纔經試役,前旣冒膺,後何逡巡?適因貞痼之疾,忽添勞動之餘,吐咯如瀉,肚脘衝亘,奄奄床笫,省覺昏眩,冒昧違傲,若無嚴畏。及承聖敎,自知難逭,庚牌相望於深夜,丙枕獨勞於徹曉,國體虧矣,臣分蔑矣。苟求其罪,合置何辟,不意玆者,薄罰未幾,恩命如舊,聖念雖出於匿瑕,臣罪尙著於干紀,其何敢諉以已勘,揚揚出膺,重自陷於無忌憚之科也哉?玆敢略陳短章,冒瀆崇嚴。伏乞聖明,俯垂鑑諒,亟命鐫削臣職,使朝綱重而私分安焉。臣無任云云。答曰,省疏具悉。卿其勿辭行公。
吏曹參議李羲甲疏曰,伏以臣,才旣空疎,識又淺短,見帶之職,不可但以不稱言,只緣有隕自天,責以宿趼,辭不獲命,逃遁無路,遂敢冒沒抗顔,出而承膺,式至于今,苟然旅進。迺者聖恩如天,許臣還鄕上墓,臣於久曠瞻掃之餘,祗奉恩暇,歸拜臣父母兆域,曁臣累代阡隴。迤行近四百里,往返過十數日,登程以後,連値嚴沍,臣本稟賦綿脆,疾病侵尋,而多日觸冒,宿症越添。風寒入裏,涎痰潮上,一食之頃,寒熱頻遞,數語之咳喘欲絶,食飮則專未近口,暈眩而不能擧頭,其免於中路顚仆,亦云僥倖。擔舁歸次,已經數宿,而症情少無差減,神精益復消脫,宛轉床褥,不省四到,在臣義分,反面宜亟,而欲起還倒,迄未敢自力。蓋其冒驅策,積祟非輕,蠢動之望,固不可以旬日期,而見今大政不遠,京察在卽,苟或緣臣病劇,不得備員擧行,則悚懍悸恐,如添一病,此猶屬於臣一己私耳,堂堂天官之座,不容苟艱若是,且況都堂會圈,已有成命,臣亦圈座應參中一人也。自揣病勢,萬無束帶趨簉之道,以公以私,不勝憂懼憫隘,玆不得不力疾呼寫,仰徹崇嚴。伏乞聖慈,俯賜鑑諒,將臣職名,亟行鐫免,仍治臣瀆擾之罪,以肅朝綱,不勝大願。臣無任云云。省疏具悉。爾其勿辭,調理察職。
兵曹啓目粘連,觀此濟州牧使李顯宅狀啓,則本營所管旌義縣,卽十室殘邑,而鄕校移建之際,客舍又値失火,前縣監呂喆永,鳩材募工,捐廩興役,次第告完。廳廨院舍,重修改建,弓箭新備修補是如,輿論喧藉乙仍于,發送親裨,詳細摘奸,則果如所聞,以其新建重修間數,軍器新備改造件數,後錄馳啓。令該曹,照例稟處亦爲白有臥所,此等修擧,雖是守令職分內事,前縣監呂喆永,以海島殘邑,捐廩董役,鄕校客舍,各樣公廨新建重修,軍器新備修補,誠爲嘉尙,而軍器修補,數雖不多,公廨新建,如是夥然,其在激勸之道,似當施以加資之典是白乎矣,係于恩賞,不敢擅便,上裁,何如?判付啓,依回啓施行爲良如敎。
上在昌德宮。停常參·經筵。
閔致載,以都摠府言啓曰,今日入直內三廳武兼禁軍及軍兵等,當爲中日習射技放,而本府褒貶坐起相値,不得設行,外中日依例設行,而內入番禁衛軍試放事,請出標信。傳曰,知道。
閔致載啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
金基厚啓曰,明日乃是小寒,自明日日暖間,視事頉稟之意,敢啓。傳曰,知道。
閔致載啓曰,禁衛營將官來言,今日本營軍兵,日次私習云矣,敢啓。傳曰,知道。
閔致載啓曰,御營廳將官來言,今日本廳軍兵,日次私習云矣,敢啓。傳曰,知道。
金在昌啓曰,右承旨閔致載,今日不爲仕進,卽爲牌招,何如?傳曰,允。
以校理李垿,副校理李東冕,修撰金啓溫·韓耆裕,副修撰李東煥·任天常再牌不進罷職傳旨,傳于金基厚曰,只推。
以校理鄭魯榮牌不進罷職傳旨,傳于金基厚曰,只推。
金基厚啓曰,大提學沈象奎三牌不進推考傳旨,今方捧入,而都堂錄會圈命下,已至多日,連違召命,無意承膺,事體所在,萬萬未安,所當更請牌招,而係是一日四牌,何以爲之?敢稟。傳曰,更爲牌招。
金基厚啓曰,大提學沈象奎牌不進推考傳旨,今方捧入,而都堂會圈命下,已至多日,連事違召,無意承膺,事體所在,誠甚未安,更爲牌招,何如?傳曰,允。
金基厚啓曰,大提學沈象奎再牌不進推考傳旨,今方捧入,而都堂會圈命下,已至多日,特敎申飭之下,如是違召,終不承膺,事體所在萬萬未安,所當更請牌招,而係是一日三牌,何以爲之?敢稟。傳曰,更爲牌招。
金基厚啓曰,大提學沈象奎三牌不進推考傳旨,今方捧入,而都堂會圈命下,已至多日,特敎申飭之下,連違召命,無意承膺,事體所在,萬萬未安,所當更請牌招,而係是一日四牌,何以爲之?敢稟。傳曰,更爲牌招。
金基厚啓曰,玉堂上下番俱空,已至經宿,事甚未安,校理李垿·鄭魯榮,副校理李東冕,修撰金啓溫·韓耆裕,副修撰李東煥·任天常,旣有只推之命,竝更牌招,以爲推移入直之地,傳曰,允。
以校理李垿,副校理李東冕,修撰金啓溫·韓耆裕,副修撰李東煥·任天常牌不進推考傳旨,傳于金基厚曰,與他玉堂違牌者,竝許遞,前望單子入之,待下批牌招察任,而大提學會圈後,以新圈人差出,然則會圈,一時爲急,竝以此知悉。大提學牌去來,各別申飭,使之刻期爲之事,分付弘文館。
玉堂前望單子入之,校理李東冕·徐長輔,副校理李基崇,修撰李東煥·李勉求,副修撰李泳夏·李志淵落點。
金基厚啓曰,應敎·副應敎未差,校理李東冕·徐長輔,修撰李東煥·李勉求,副修撰李泳夏牌不進,副校理曺鳳振·李基崇,副修撰李志淵在外,玉堂上下番俱空,已至多日,事甚未安。未差之代,政官牌招開政差出,待下批仍卽牌招,以爲推移入直之地,何如?傳曰,違牌人只推,更爲牌招。
金基厚啓曰,副校理曺鳳振,時在京畿驪州地,經筵入番事緊,斯速乘馹上來事,下諭,何如?傳曰,允。
傳于金基厚曰,陞補申飭,前後,何如,而尙不擧行,事甚未安,況大司成,承批已久,而何不變通乎?卽爲擧行事,付分成均館。
閔致載啓曰,行大司憲李直輔,執義李元八,掌令朱弼相在外,李國標,持平申慶會牌不進,柳春東未署經,監察茶時之意,敢啓。傳曰,知道。
以大司諫任厚常,正言安尙默·李猉峻,掌令李國標,持平申慶會牌不進罷職傳旨,傳于閔致載曰,只推。
傳于閔致載曰,當該中官,黃海道黃州牧,流三千里定配。
以濟州防禦使李顯宅狀啓,進上節果,以山橘代封,惶恐待罪事,傳于金在昌曰,勿待罪事,回諭。
兵曹口傳政事,以李鍾英爲司僕內乘。
金基厚,以禮曹言啓曰,卽伏見濟州牧使李顯宅狀啓謄本,則今十二月所封薦新各種柑橘,無以排數,乳柑七十四箇,洞庭橘三百四十三箇,謹援已例,都封上送于禮曹,以爲稟旨薦獻事爲辭矣。在前如此之時,多有減數薦獻之例,今此所封宗廟·景慕宮薦新乳柑,宗廟薦新洞庭橘,數雖不足,依前例分排,當日薦進,何如?傳曰,允。
閔致載,以備邊司言啓曰,卽見平安監司李晩秀狀啓,則以爲義州等尤甚十一邑及所屬二十三鎭堡,今年當捧折米二十五萬四千四十七石零內,未捧爲十萬七千九百五十一石零,而其間加捧,要不過數萬石內外。今若一向催督,則恐有塡壑之患,尤甚邑鎭新還未捧中,限三分一特許停捧,待明秋準數捧納事,請令廟堂,稟旨分付矣。本道十一邑民情,無異於湖南災邑,固當賙急之不暇,而若令催科之必準,則勢有難行,民先受病。新還遽停,非不爲悶,而亦不可不到今弛張,依狀請,尤甚邑鎭新還見今未捧中,限三分一停捧之意,分付,何如?傳曰,允。
閔致載,以備邊司言啓曰,卽見水原留守金履翼狀啓,則以爲,今年穡事,比昨雖勝,新舊竝督,民情倍艱,舊還當捧條,一竝停捧事,請令廟堂,稟旨分付矣。本府三年舊還中丁卯條,已爲全數停退,只以戊辰·己巳條,各爲分數分捧,則今不過爲二年條,而屢啓請停,至再至三,可知民勢之有不獲已。戊辰條折半,己巳條三分一,竝許停捧,何如?傳曰,允。
閔致載,以都摠府言啓曰,副摠管金銑,以刑曹參判,本曹坐起,晝仕出去,而逐日赴坐,煩稟未安,入番間除草記,往來之意,敢啓。傳曰,許遞。令該曹,口傳差出。
閔致載,以兵曹言啓曰,五衛將張東玉前任洪州營將,申善應前任三陟營將,崔翼前任平安監營中軍,俱在任所,上來間番次苟艱。五衛將朴基成·鄭宅亨,慶熙宮衛將張大集除授在外,上來無期云,忠壯衛將沈尙之病難供職,呈狀乞遞,竝政差,何如?傳曰,允。
閔致載,以義禁府言啓曰,中官金文浹黃海道黃州牧,流三千里定配事,承傳啓下矣。金文浹,黃海道黃州牧,流三千里定配,而卽爲發遣府羅將,星火押送配所之意,敢啓。傳曰,知道。
副護軍金履喬疏曰,伏以臣,以使事難冒之義,猥陳微懇,恭竢嚴命,及伏奉批旨下者,譴罰不加,誨責徒勤。臣於是,惶蹙悶阨,歷日冞切,際伏見戶曹判書沈象奎對章,則其言猶有不諒臣者矣。臣之前疏,特欲自陳其不可冒膺之實,則其勢不得不歷陳使行事例之源委,以明伊日論難之所由起而已。豈爲其有所裁減,而費辭張皇,至論去就哉?臣雖鄙闇,亦或不至於此也。噫,意見之參差,君子之所不免,色辭之莊敬,聖人之所垂戒,重臣之伊日一語,雖出於一時之無妄,若論其指歸,實關臣身之廉隅,其端雖微,其防甚鉅,顧可忽哉?臣與重臣,自少相識,今至二毛,熟知其人,不待其自謂捫舌,臣亦知其言之故無他意,直是戲焉。然有儼之公座,旣非燕處,靡鹽之王事,殊異私幹,言之者,論政之宰相也,受之者,奉命之大夫也。揆以事體,豈容戲爲?一朝傳播,聞者訝惑,若使臣諉其言之無他,托往役之爲重,擁節旄奉國書,揚揚然泛樓船而去,則臣與重臣,旣相知矣。雖不以爲意,彼不知臣與重臣者,亦將如臣與重臣之素相燭悉,而不曰夫也無恥,面受同朝之譏,而靦然不顧也云乎哉?臣於此,雖有百喙之多,儀·秦之辯,誠無以自解也。臣之自劃,實決於此,不然,何苦尋端於無事之中,認眞乎無妄之事,遂與平生故要之人,有若較挈長短之爲哉?區區所執,只在於周而不比之義,伏況以禮使臣,明主之盛德也,以廉勵世,聖朝之急務也,臣雖無狀,匹夫有諒。伏乞聖明特垂日月之明,鑑臣難强之義,察臣非飾之辭,卽命鐫臣所帶使銜,俾國事無滯,私義獲伸,仍治臣慢命之罪,繩以重律,以警具僚焉。繼又伏見吏曹判書朴宗慶疏,又以臣之前疏爲引,殆亦未及深諒臣疏本意者也。臣之與戶判云云者,只爲如上所云,初非爲裁減之故,則此重臣之乃欲替引,誠萬萬過當矣。然緣臣之冒昧煩瀆,以致酬應之滋多,臣罪至此,尤合萬殞。臣無任云云。省疏具悉。旣非相爭葛藤之事,況使事,何如,而乃使生平地風波乎?爾事駭然甚矣。令廟堂,以使事再避之律論啓。
禁府啓目,丹陽郡守金在明矣原情云云。問目內辭緣,泛稱遲晩,所當請刑是白乎矣,時値停刑,有不可循例擧行,議處,何如?判付啓,依允。又啓目,中官愼喜中矣原情云云。傳旨內辭緣,泛稱遲晩,所當請刑是白乎矣,長番內侍,勿爲請刑,載在大典通編,議處,何如?判付啓,依允。
上在昌德宮。停常參·經筵。
申絅啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
閔致載啓曰,備邊司郞廳來言,十五日次對,進定於再明日事命下,而左議政金載瓚,右議政金思穆,俱有身病,不得來會云矣,敢啓。傳曰,知道。
金在昌啓曰,工曹參判鄭晩錫,除拜後過三日不爲出肅,依定式推考警責,仍卽牌招察任,何如?傳曰,允。
閔致載啓曰,事變假注書尹尙度,身病猝重,勢難察任,今姑改差,何如?傳曰,允。
尹尙度改差,代以朴榮顯爲事變假注書。
金基厚啓曰,大提學沈象奎四牌不進推考傳旨,今方捧入而都堂會圈命下,已至多日,特敎申飭之下,連事違召,終不承膺,事體所在,萬萬未安,所當更請牌招,而係是一日五牌,何以爲之?敢稟。傳曰,更爲牌招。
金基厚啓曰,大提學沈象奎牌不進推考傳旨,今方捧入,而都堂會圈命下,已至多日,連違召命,無意承膺,事體所在,誠甚未安,更爲牌招,何如?傳曰,允。
金基厚啓曰,大提學沈象奎再牌不進推考傳旨,今方捧入,而都堂會圈命下,已至多日,連事違召,終不承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
金基厚啓曰,大提學沈象奎三牌不進推考傳旨,今方捧人,而都堂會圈命下,已至多日,連違召命,無意承膺,事體所在,萬萬未安,所當更請牌招,而係是一日四牌,何以爲之?敢稟。傳曰,更爲牌招。
閔致載啓曰,卽伏見淸北防禦使金益淳歲抄成冊上送事啓本,則年月書於越帖,有違格例,原啓本,係是軍政,故雖不得不捧入,而不可無警,從重推考,何如?傳曰,允。
以校理李東冕,修撰李東煥·李勉求牌不進罷職傳旨,傳于金基厚曰,只推。
金基厚啓曰,應敎·副應敎未差,校理李東冕·徐長輔,修撰李東煥·李勉求再牌不進,副修撰李泳夏牌不進,副校理曺鳳振·李基崇,副修撰李志淵在外,玉堂上下番俱空,已至多日,事甚未安。未差之代,政官牌招開政差出,待下批仍卽牌招,以爲推移入直之地,何如?傳曰,違牌人只推,更爲牌招。
正言李猉峻啓曰,臣姿性魯莾,言議巽劣,耳目重任,本不近似,而薇垣時除,忽下於千萬夢想之外。臣且榮且感,靡所容措,適當署經有命,試役又重,雖不得不章皇出肅,以伸叩謝之忱,而第臣於院啓中,有私義之不可冒參者。從前如臣情地者,特推敦倫之義,擧蒙體諒之恩,則今臣處義,宜無異同,宜卽來避,而時適夜深,重値齋日,今始來避,所失尤大。以此情踪,其何可一刻晏然於臺次乎?請命遞斥臣職。答曰,依啓。
申絅啓曰,行大司憲李冕膺,執義李元八,掌令朱弼相在外,李國標,持平申慶會牌不進,柳春東未署經,監察茶時之意,敢啓。傳曰,知道。
以大司諫任厚常,正言安尙默,掌令李國標,持平申慶會牌不進罷職傳旨,傳于申絅曰,只推。
兵曹口傳政事,以申光軾爲副摠管,副司果單金啓溫。
閔致載,以備邊司言啓曰,副護軍金履喬上疏批旨,有令廟堂,以使事再避之律論啓之命矣。使事莫重,期日甚迫,而因一微端,屢煩疏擧,作爲必劃之義,自歸避事之科,誠涉過當,極爲未安。通信正使金履喬,令該府,拿問勘處,蓋此事端,亦有所由,行戶曹判書沈象奎,從重推考,何如?傳曰,戶判推考置之,通信使,令該府,直以當律議處,而議讞必自重勘,未差之代,政官牌招開政差出。
金在昌啓曰,吏曹判書朴宗慶牌不進推考傳旨,今方捧入,而開政命下之後,如是違牌,事甚未安,參判未差,參議李羲甲受由,判書更爲牌招,何如?傳曰,允。
以慶尙監司金會淵狀啓,河東府民家失火事,傳于金相休曰,聞甚矜惻,原恤典外,別加顧恤事,廟堂區劃分付。
閔致載,以都摠府言啓曰,副摠管吳載重,以摠戎中軍,本營褒貶坐起,晝仕出去之意,敢啓。傳曰,知道。
申絅,以刑曹言啓曰,東部居良女鄭召史白活內,昨夜二更量,武藝別監權得成,突入渠家,無端起鬧,甚至於刃刺其夫盲人郭景祖,傷處大段云,故發遣月令醫,使之摘奸,則果如所告矣。權得成,身爲掖隷,有此犯科,極爲痛駭,出付臣曹,以爲究覈嚴處之地,何如?傳曰,前後申飭,何如,而身爲掖隷,狼藉傷人,如是無狀,當該別監,出付刑曹,嚴刑定配。頭目別監,亦令該曹,從重科治,統長汰去,統首武藝廳,亦有平時不察之失,令攸司,嚴加繩治,盲人令惠民署調治,可也。
閔致載,以禁衛營言啓曰,本營待年軍李春成,私獵於郊外,中豹虎一頭捉來矣。謹此封進,而捉虎軍,考例施賞之意,敢啓。傳曰,知道。
吏曹參判李好敏疏曰,伏以臣,才旣不稱,病實難强,前上辭本,悉暴衷懇,仰冀聽卑之天,特垂曲爲之地,鞶帶恩褫,不俟終日,及伏奉聖批下者,至有調理行公之敎,惶感之極,繼以失圖,夷險不避,趨走爲恭,卽臣平素之所欲自效者也。苟使臣才,有一分可堪,疾若數日可瘳,則顧何敢爲冒控瀆告之計哉?自來才具,不合銓佐,淵鑑之所俯燭也。前後陳暴,罄無遺蘊,雖未敢重事覼縷,而最是素患風丹之祟,兼發於氷寒觸冒之餘,雜試鍼藥,常擁衾褥,不敢窺戶外一步。連加治療,少無顯效,束帶供職,有非時日之所可期。目今大政臨近,銓部應行之事,必待備員而後可議者,非一二端,而緣臣病勢,尙未擧行。到此地頭,臣若貪榮怵義,更不以實狀自列,以致政限之遷就,則國體之苟艱,已無可言,臣心之懍蹙,尤當,如何?伏枕憂憫,如添一症,倘非然者,臣豈欲飾辭崇讓,甘犯瀆擾之誅乎?方寸惶隘,日甚一日,玆敢冒萬死仰籲於天地父母之前。伏乞聖慈,俯垂矜諒,亟命鐫遞臣職,俾公務無滯,私分獲安,不勝千萬大幸。臣無任云云。答曰,省疏具悉。所請依施。
工曹參判鄭晩錫疏曰,伏以臣,本自孤賤,過蒙拂拭,連叨兩藩,凡三十有五朔,而惟其性甚汚滯,識又淺薄,無事不顚錯,無處非僨誤,而至於假都事替啓,尤是妄率之甚也。孽由自作,理在難逭,不當以其私義之煞有難安,已例之間有可援,而曲爲之一半分參貰也審矣。唯我殿下,庇覆之如天地,含匿之如河海,對吏而特許分揀,譴削而旋命蕩滌,旣又周廬冬官,除旨聯翩。夫薄勘已幸,而又何得以收敍,收敍已榮而又何得以遽縻官職也?臣誠感泣隕越,莫省其所以得此於聖明也。義急叨謝,志切酬報,祗宜不竢駕屨,蹶承膺之不暇,且況四載逖違之餘,趨造班聯,仰瞻耿光,以少伸戀墀之微忱,尤豈不懇至也哉?但其罪戾旣重,廉防莫嚴,不可以暫經薄罰,而恬若自恕,亦不可以猥被光寵,而晏然自恣,擧顔有靦,進身無路,不得不逡巡前却,冒犯違傲,臣情到此,誠窮且隘矣。玆敢不避煩猥,略暴衷懇。伏乞聖慈,天地父母,俯賜鑑諒,亟與鐫削,仍治臣瀆擾之罪,以振朝綱而安私分焉。臣無任云云。答曰,省疏具悉。卿其勿辭行公。
副修撰李泳夏疏曰,伏以臣,性本愚閽,識又空疎,淸朝經幄之任,萬不近似,而怵分畏義,含恩感德,黽勉就職,奔奏爲恭,自被選而居是職,今已八年于玆矣。持被於金華之直,挾冊於文石之陛,榮已極矣,分已過矣。其奈才不足以論思啓沃,文不足以黼黻皇猷?無一裨補,有百瘡疣,自知甚審,人將謂何?然而始旣不量而進,亦已經年之久,則今何敢强引辭巽之義,自速厭廢之罪?況今講筵日開,聖學時敏?凡在經幄之職者,咸思自勵,圖報盡分,而臣又忝在官僚之末,此時言私,極知萬萬惶悚,而第臣有目下情地之切悶且迫者,臣之老母,自少有痰癖蛔積之病,已成五十年貞疾,而年近七耋,寧日恒少,臣家素貧寒,計拙謀生,藥餌之補,已難如意,菽水之供,亦不及時。往在乙丑年間,幸蒙錫類之仁,得遂專城之養,將往海邑,僅能調治以還,而唯其篤老之年,病根常在,榮衛氣力,殆若下山之日,動作食息,終無如常之時。忽於今年春初,添得風痺之症,兼以痰火之祟,舊症新祟,造發交攻,曾試之百藥無效,難治之諸症益痼,時刻凜凜,晝宵遑遑。自春徂夏,自秋徂冬,無少減之勢,有難言之憂,臣之自春以來,於館銜臺職,或陳懇而蒙遞,或有召而違牌,是誠不得已之故,而聖鑑或賜俯燭矣。雖幸縷命之得延時月,論其病勢之成此膏肓,則初見者,莫不驚心,業醫者,擧皆退步,於斯之際,臣心之焦遑煎迫,如不欲生,當如何哉?病至此極,則其蘇完復常,已無可望,而唯及此尙能飮食之時,盡一己之力,極百方之技,刀圭而用調理之劑,滋味而補眞元之氣。雖無昔疾今瘳之效,益冀月計歲計之益,而臣生計聊落,經理沒策,牽車服賈,力所不及,黍稷洗腆,學而未至,唯是館銜在身,有籲天之一條路耳。從經幄而乞養出外,雖曰館中古規,臣於年前,旣蒙孝理之推,再干恩澤,實有分義之不敢安,徊徨踧踖,亦已屢矣。雖然古人有言曰,天矜于民,民之所欲,天必從之,又曰,君恩猶可再酬,母年不可多得,今若徒知義分之不敢安,而自阻於仁愛之天,以致他日無窮之悔,則臣之不孝不忠之罪,將何以立於天下乎?百爾思量,玆以疾聲仰籲於慈覆之下。伏願俯垂矜憐,仍命選部,畀臣以便近一小邑,遂此烏鳥反哺之願,則生死肉骨之恩,臣當隕結圖報,而至於簿書之末,芻牧之寄,唯有竭誠而對揚焉。臣無任云云。省疏具悉。疏辭下該曹稟處。
上在昌德宮。停常參·經筵。
王大妃殿誕日,大殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上·大司諫口傳問安。答曰,知道。王大妃殿,內閣·政院·玉堂·朝廷二品以上·六曹堂上·大司諫單子問安。答曰,知道。
申絅啓曰,行大司憲李冕膺,執義李元八,掌令朱弼相在外,李國標,持平申慶會呈辭,柳春東未署經,監察茶時之意,敢啓。傳曰,知道。
金基厚啓曰,大提學沈象奎四牌不進推考傳旨,今方捧入,而都堂會圈命下,已至多日,連事違召,無意承膺,揆以事體,誠甚未安,所當更請牌招,而係是一日五牌,何以爲之?敢稟。傳曰,更爲牌招。
金在昌啓曰,吏曹判書朴宗慶牌不進推考傳旨,今方捧入而開政命下之後,如是違牌,事甚未安,參判·參議未差,判書更爲牌招,何如?傳曰,允。
金基厚啓曰,大提學沈象奎牌招不進,推考傳旨今方捧入,而都堂會圈命下,已至多日,如是違牌,事甚未安,更爲牌招,何如?傳曰,允。
金基厚啓曰,大提學沈象奎再牌不進推考傳旨,今方捧入,而都堂會圈命下,已至多日,連事違召,終不承膺,事體所在,極爲未安,所當更請牌招,而係是一日三牌,何以爲之?敢稟。傳曰,更爲牌招。
金基厚啓曰,大提學沈象奎三牌不進推考傳旨,今方捧入,而都堂會圈命下,已至多日,連違召命,無意承膺,事體所在,萬萬未安,所當更請牌招,而係是一日四牌,何以爲之?敢稟。傳曰,更爲牌招。
金基厚啓曰,大提學沈象奎四牌不進推考傳旨,今方捧入,而都堂會圈命下,已至多日,連違召命,終不承膺,揆以事體,誠極未安,所當更請牌招,而係是一日五牌,何以爲之?敢稟。傳曰,更爲牌招。
金在昌啓曰,吏曹判書朴宗慶再牌不進推考傳旨,今方捧而入,開政命下之後,如是違牌,事甚未安。參判未差,參議李羲甲受由,判書所當更請牌招,而係是一日三牌,何以爲之?敢稟。傳曰,更爲牌招。
金在昌啓曰,吏曹判書朴宗慶疏批已下,卽爲牌招,何如?傳曰,允。
傳于金基厚曰,明日黃柑爲之,處所以涵仁亭爲之,通方外,試紙用大好紙。
傳于金基厚曰,明日涵仁亭柑製時試官,竝以文武殿試日文科試官人員爲之,別雲劍·寶劍,以文武放榜日進參人員爲之,時刻以辰正初刻爲之。
傳于閔致載曰,明日出宮門路,以協陽門爲之。
傳于金基厚曰,本事旣非大事,所失多在彼邊,何故連事違牌乎?金虎門留門,大提學牌去來申飭,入來後當就寢,而若又終始不爲承命,承旨當施以定配之典,各別申飭。
金基厚啓曰,大提學沈象奎牌不進推考傳旨,今方捧入,而柑製有命,累次嚴飭之下,如是違牌,終不承膺,揆以事體,萬萬未安,更爲牌招,何如?傳曰,允。
金基厚啓曰,大提學沈象奎,今此嚴敎申飭之下,猶爲逡巡,無意承膺,揆以事體,萬萬未安,從重推考,何如?傳曰,允。
閔致載,以都摠府言啓曰,今十二月十四日親臨柑製時,侍衛寶劍,當爲備員,而都摠管吳載熙,副摠管趙萬元在外,閔命爀呈辭受由,韓致應差祭,李普天呈辭,無以備員,令政院,稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,每當殿座及公故,必有此草記,而後又有許多酬應之事,近來紀綱,何若是無嚴也?非曰酬應苦矣,此何大事也?差祭摠管外,一竝施以定配之典,若自此後,更有此擧,摠管竝當用軍中當律,以此知悉。承旨爲先湖沿定配入啓,摠管施以投畀之典,而柑製,其令大提學牌招進去,試取以來,可也。
金基厚啓曰,臣與同副承旨愼宜學伴直矣。纔已定配出去,伴直無人,右副承旨申絅,卽爲牌招入直,何如?傳曰,允。
金基厚,以弘文館言啓曰,校理李東冕,修撰李勉求,旣有只推之命,竝卽牌招察任,何如?傳曰,允。
金基厚,以弘文館言啓曰,新除授副校理李基崇,時在公忠道忠州地,副修撰李志淵,時在廣州地,經筵入番事緊,請竝斯速乘馹上來事,下諭。傳曰,依啓。
有政。吏批,判書朴宗慶進,參判·參議未差,左副承旨金基厚進。以李存秀爲吏曹參判,李承達爲正言,李勉求爲副應敎,李永錫爲兼同義禁,金直淳爲掌樂正,洪秉翼爲典簿,全熙龍爲監察,金相休爲通信使,幼學李克禮今加通政,侍從臣父加資事承傳,前縣監呂永喆加資事承傳。
兵批,判書李勉兢病,參判吳泰賢未肅拜,參議鄭景祚入直進,參知金魯應病,同副承旨愼宜學進。同知單崔昌遠,僉知二單尹敏東·柳聖台,護軍李好敏,副護軍鄭㵙·鄭魯誠·崔翼,副司直李垿·鄭魯榮·李東冕,副司果韓耆裕·任天常·李猉俊,以上竝單付。
金基厚啓曰,校理李東冕,以時任玉堂,今日政付軍職矣。原望筒勿施,當該政官,不可無警,推考,何如?傳曰,允。
申絅,以義禁府言啓曰,通信正使金履喬,使事莫重,期日甚迫,而因一微端,屢煩疏擧,作爲必劃之義,自歸避事之科,誠涉過當,極爲未安,令該府,直以當律議處事,傳旨啓下矣。取考律文,則大明律職制條,有曰在朝官員,差遣及改除,不問遠近,託故不行者杖一百,罷職不敍。大典通編推斷條,有曰犯私罪,杖一百決杖,告身盡行追奪,雜令條,有曰王府決杖,代以金贖矣。金履喬,依此律杖一百收贖,告身盡行追奪,何如?傳曰,如有功議,各減一等。
閔致載,以御營廳言啓曰,本廳哨官趙濟建,行巡之際,不能審愼,汰去之意,敢啓。傳曰,知道。
戶曹判書沈象奎疏曰,伏以臣,猥以下劣,濫蒙任使,問其所職,則皆朝廷之大事,語其成效,則無尺寸之可稱,碌碌隨人,而蔑幹句之能,區區自守,不勝妄謬之悔。當殿下勵精圖治,董正責成之時,雖天度包容,未加斥罰,而臣心自揣,常負懍憂,僨敗之誅,朝夕是甘,昨伏見通信正使金履喬上疏批旨下者,責敎截嚴,至令廟堂,論以使事再避之律,臣於是,震惶慄,不啻十百倍蓰於履喬也。蓋其當初,葛藤實由於臣之率口一語,駟不及舌,騂猶在顔,稱以善謔,故非盛德,謂之失言,斯爲累行,臣固自愧,人亦奚咎?公座旣非燕處,王事殊異私幹,寧容戲爲?言亦是矣。原其欲辭之意,不是無端而然,然顧使履喬,至於爲此擧者,臣爲罪首,寧逭倍律,而今履喬,至擬拿勘。臣則只請問備,方竢嚴究,反從薄罰,臣未敢知廟堂奏處,何爲而然,而恐未爲適其輕重之差也。臣誠且悚且恧,蹙蹙靡措,玆敢略具衷實,冒干宸威。伏乞聖明,卽降嚴旨,加等勘臣,俾法無苟饒,不勝幸願。臣無任云云。答曰,省疏具悉。本事予未知,而葛藤在於正使,卿其勿辭行公。
吏曹判書朴宗慶疏曰,伏以臣,以前通信正使金履喬疏中,有裁減爲務,甚非事宜等語,知臣溺職僨事之罪,猥陳一疏略暴,自列自引之狀。蓋臣非不知履喬本意,不在於裁減,而其疏之歷陳事例而遣辭也,實有有司者難安之端。臣之以此疏引,不是異事,今又見履喬再疏,論臣疏事,直斷以乃欲替引,所謂替引者,果指何事而言耶?謂臣非釐正堂上則已也,旣是冒忝之後,事之失宜,誰執其咎?此臣之所自引者,不過如右所陳而已,何嘗一毫近似於乃欲替引云乎哉?噫,無似賤臣,若有見素於同朝,則人之爲言,寧有是也?然由臣前疏,添一事端,臣之情到此,冞增惶愧,信使差出,義難冒當,政牌屢降,連事違傲,玆敢冒入文字,仰瀆崇嚴。伏乞聖慈,俯賜鑑諒,亟遞臣銓衡之任,仍治臣瀆擾之罪,以肅朝綱,不勝幸甚。臣無任云云。答曰,省疏具悉。卿其勿辭,卽爲入來開政。
吏曹參議李羲甲疏曰,伏以臣,禮旣虧於反面,職又失之瘝曠,冒上辭本,悉暴病狀,竊期聽卑之天,庶垂體下之澤,及奉批旨,不唯不賜之斥退,反承調理察職之命,無似賤臣,何以得此於聖明也?且感且悚,益不知措躬之所也。噫,臣之病情,苟可以數日調治而獲痊,則荷此恩批,豈不思自力之道,亦豈有日昨呼籲煩瀆之擧乎?誠以賤質素脆,自少善病,路中之觸冒非輕,歸後之寒暖不適,將攝失宜,證情彌苦,日復一日,有加無減。寒熱往來,無時不然,咳喘促急,較昔尤甚,胃氣敗而食不近口,痰火盛而夜不交睫,形愨徒存,神精全脫。時或對人,酬酢稍久,則氣息不屬,輒欲暈到,房闥運動,尙須扶將,彈冠束帶,出而供職,實不可以旬月爲期,而顧臣所帶之職,非若閒司漫局之可以從便調養者,則私心憫迫,已無可言。況今大政漸近,諸般經常不可已之擧行,皆在目下,實不容暫時瘝廢,以致公事之狼狽,臣於神精稍到之時,念之及此,駴恐惶阨,尤靡所因極也。玆不得不申構文字,更暴衷懇,極知累犯瀆擾,罪合萬殞,而譬如重縛在身,急於求解,自不覺其疾聲而哀號也。伏乞天地父母,曲加諒察,鐫削臣職名,以卒生成之澤,千萬至祝。臣無任云云。省疏具悉。本職許遞。
執義李元八疏曰,伏以臣,以姿則至庸陋也,以跡則至寒疎也。自夫立身事君,廁名朝端,于今餘數十年,內而玷臺省,外而叨符紱,奔走後先,得以備任使之列者,罔非我兩朝陶鑄作成之至恩厐澤也。臣雖隕結糜粉,誠不足以少報萬一,而緣臣無狀,自速罟穽,繡行纔還,白簡隨後,忱誠未暴,身名都僇,辜恩大矣,辱命極矣。湖縣薄竄,顧安得以贖其愆尤而,行遣數月,宥音旋降,罪重罰輕,恩極感大,歸伏松楸,歌詠聖澤,惟以息補剠劓,爲此生不報之報計矣。不料鴻臚之除未幾,亞憲之命又降,臣誠惝怳震懍,不省所喩也。噫,臣之年前所遭罹,臣何敢自言,而抑臣之萬萬至痛者在此,臣雖頑如木石,亦具彝性,受此罔極之僇辱,被此至醜之誣說,籲天無階,剚腹難明,忽忽欲溘然無訛,而不可得矣。嗚呼,人之爲言,尙忍如是其憯矣乎?臣之所無計自解者,乃聖上,惻然垂憐,特令道臣而査之,許多條件,明白脫卸,使臣得以死而生鬼而人,回坑坎爲袵席者,莫非聖明賜也。臣中夜思惟,自不覺涕泗之汍瀾,而亦臣有懍然懼惕者,臣本湖雁之去來,平昔無怨惡於人,則人未必有甘心於臣者,而臣受任不稱,不能事事,狼狽至此,卽臣之滄浪也。臣又何怨乎人哉?然而一被不潔之目,終爲難滌之累,則臣實無面之可顯,雖聖恩天大不欲終棄,遂至有今日之命,臣誠內自忸而外發騂,尙何敢恬若無恥,闖進顯列,以愧當世之士哉?伏乞聖慈,亟削臣職,仍治臣瀆擾之罪,以肅朝綱焉。臣方丐免之不暇,復何敢以臺職自居,而身處田野之中,目見窮蔀之艱,耿耿愚忱,不敢自外,輒敢附陳,惟聖明,垂察焉。昨年畿湖之大無,可謂挽古罕有,野幾無靑,民將盡劉,幸賴朝家惠化旁流,至澤下洽,以賑以濟,以蠲以停,鵠形者得以蘇哺,鴻散者得以奠集,瘡痍甫完,咷笑乃換,而今歲之荐歉,又復昨年之無異。及秋而䃫石無藏,未臘而炊煙或絶,從以賦布之額,徵斂之目,一時竝湊,不勝其繁,可哀民生,將何以堪?噫,小民至微,下土至遠,而宸居九重,高在天上,惟彼微且遠之群情,顧無以自達於蓋高之地,則雖其有溝壑之危,焚溺之急,我殿下,將何以一一鑑燭也哉?雖然殿下,所以具列職者,使之治斯民也,內而有廟堂臺閣,外而有方伯牧守,無非爲民也。故牧守之不能,方伯而察之,方伯之不能,廟堂·臺閣而察之,以濟四方之艱憂,以慰萬姓之愁苦也。而臣竊聞,昨年賑濟之政,朝家所以移轉也,蠲停也,以錢也以災也,非不優且勤矣。而列邑守宰之奉行敷施者,有優劣勤慢之相錯。其優且勤也,則固善矣,其劣且慢也,則矇不能察民之隱,亦或有爲吏所瞞,錢所以濟急也,而不免乾沒吏手,民則不見焉。災所以蠲斂也,而沾漑吏口,民則不知焉。以之有愁歎憂咨之聲焉,臣旣非逐邑而見,則雖未知幾邑之如是,而及於聽聞者,蓋亦多矣。是可謂有守宰否乎,亦可謂濟饑否乎?然而牧守而不察乎吏胥,方伯而不察乎牧守,因仍蒙蔽,民實受病。嗚呼,天下寧有是哉?廟堂·臺閣,蓋或未必不聞焉,而未聞有刺擧而論斥,亦未聞有入奏而請勘焉,則殿下之無由鑑燭,事勢則然耳。殿下所以具列職者,豈容其如是而已乎?臣雖跧伏草萊,竊不勝漆室之憂,而今秋歉荒,未有勝於昨秋,則明春饑困,必有甚於今春旣往之跡,而牧斯民者,依舊是前之愚且慢者,而不有黜斥於其間,則誠恐彼墊溺之民,益復墊溺,而莫之可救,此其咎,不惟在於牧守,而廟堂·臺閣·方伯,均有之矣,豈非慨然而寒心者乎?使朝廷不知則已,知則宜有以矯其弊祛其憂,而使民知朝家有憂民飭礪之政也。伏願殿下,飭諭方伯之臣,以嚴黜陟之政,如其黜陟之不嚴,則申諭廟堂,論方伯之罪,以爲嚴黜陟之本,亦爲分付銓臣,另揀牧守之才,量能授官,俾四方有風動之效焉。臣愚忠所激,言不知裁,若論厥罪,實合萬隕。伏乞聖明,恕其僭而諒其懇,不以人廢言,千萬幸甚。臣無任云云。省疏具悉。所陳當留念,爾其勿辭察職。
上在昌德宮。停常參·經筵。
閔致載,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
申絅啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
閔致載啓曰,禁衛營將官來言,今日本營軍兵,日次私習云矣,敢啓。傳曰,知道。
閔致載啓曰,御營廳將官來言,今日本廳軍兵,日次私習云矣,敢啓。傳曰,知道。
金在昌啓曰,左承旨金相休,今日不爲仕進,卽爲牌招,何如?傳曰,允。
金在昌啓曰,本院今秋冬等褒貶,當爲磨勘,而時無實注書,不得爲之之意,敢啓。傳曰,知道。
傳于金基厚曰,禮房承旨馳詣宗廟·景慕宮,奉審摘奸以來。
傳于金基厚曰,右承旨與大提學,持此御題,偕往泮宮,試取以來。
金基厚啓曰,大提學沈象奎再牌不進推考傳旨今方捧入,而柑製有命,前後飭敎,不啻截嚴,連違召命,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
傳于金基厚曰,大提學疏批已下,卽爲牌招。
傳于金在昌曰,都承旨入侍。
傳于申絅曰,右副承旨入侍。
金基厚啓曰,大提學沈象奎牌不進推考傳旨今方捧入,而柑製設行,已有成命,特敎申飭,何等截嚴,而連違召命,無意承膺,揆以事體,萬萬未安,更爲牌招,何如?傳曰,允。
金基厚啓曰,大提學沈象奎再牌不進推考傳旨,今方捧入,而柑製設行,已有成命,特敎申飭,何等截嚴,而連事違召,終不承膺,事體所在,萬萬未安。所當更請牌招,而係是一日三牌,何以爲之?敢稟。傳曰,更爲牌招。
金基厚啓曰,大提學沈象奎三牌不進推考傳旨,今方捧入,而柑製有命,飭敎申嚴,而連事違召,無意承膺,揆以事體,萬萬未安,所當更請牌招,而係是一日四牌,何以爲之?敢稟。傳曰,更爲牌招。
金基厚啓曰,大提學沈象奎四牌不進推考傳旨,今方捧入,而柑製成命,特敎截嚴,連違召命,終不承膺,事體所在,誠極未安,所當更請牌招,而係是一日五牌,何以爲之?敢稟。傳曰,更爲牌招。
金基厚啓曰,大提學沈象奎五牌不進推考傳旨,今方捧入,而柑製有命,飭敎截嚴,而連事違召,無意承膺,揆以事體,誠極未安,所當更請牌招,而係是一日六牌,何以爲之?敢稟。傳曰,更爲牌招。
金基厚啓曰,大提學沈象奎六牌不進推考傳旨,今方捧入,而柑製命下之後,連事違召,無意承膺,事體所在,萬萬未安,所當更請牌招,而係是一日七牌,何以爲之?取稟。傳曰,更爲牌招。
金基厚啓曰,大提學沈象奎七牌不進推考傳旨,今方捧入,而柑製命下之後,連事違召,無意承膺,揆以事體,誠極未安,所當更請牌招,而係是一日八牌,何以爲之?敢稟。傳曰,更爲牌招。
金基厚啓曰,大提學沈象奎八牌不進推考傳旨,今方捧入,而柑製有命,特敎截嚴,連違召命,終不承膺,事體所在,誠甚未安,所當更請牌招,而係是一日九牌,何以爲之?敢稟。傳曰,更爲牌招。
金基厚啓曰,大提學沈象奎九牌不進推考傳旨,今方捧入,而柑製設行,已有成命,特敎申飭,何等截嚴,而連事違召,無意承膺。揆以事體,萬萬未安,所當更請牌招,而係是一日十牌,何以爲之?敢稟。傳曰,更爲牌招。
金基厚啓曰,大提學沈象奎十牌不進推考傳旨,今方捧入,而柑製命下之後,連事違召,終不承膺,事體所在,萬萬未安,所當更請牌招,而係是一日十一牌,何以爲之?敢稟。傳曰,更爲牌招。
金基厚啓曰,大提學沈象奎十一牌不進推考傳旨,今方捧入,而柑製命下之後,如是違牌,終不承膺,揆以事體,萬萬未安,所當更請牌招,而係是一日十二牌,何以爲之?敢稟。傳曰,更爲牌招。
金基厚啓曰,大提學沈象奎十二牌不進推考傳旨,今方捧入,而柑製有命,特敎截嚴,連事違召,無意承膺,事體所在,誠極未安,所當更請牌招,而係是一日十三牌,何以爲之?敢稟。傳曰,終日泮宮,多士會聚,況本事旣非大致生鬧者?又若是屢復牌不進者,極爲未安,其在禮使之道,不可一向强迫,而紀綱亦不可不顧。大提學沈象奎,施以譴罷之典。
金基厚啓曰,吏曹郞廳來言,承旨有闕,政事,取稟。傳曰,前望單子入之,待下批牌招察任。
承旨前望單子入之,金孝建落點。
申絅啓曰,新除授承旨金孝建,方在奪告身中,何以爲之?敢稟。傳曰,蕩滌敍用。
以左承旨金相休牌不進罷職傳旨,傳于申絅曰,只推,。
申絅啓曰,行大司憲李冕膺,執義李元八,掌令朱弼相在外,李國標,持平申慶會牌不進,柳春東未署經,監察茶時之意,敢啓。傳曰,知道。
以大司諫任厚常,正言安尙默,掌令李國標,持平申慶會牌不進罷職傳旨,傳于閔致載曰,只推。
以校理李東冕,修撰李勉求牌不進罷職傳旨,傳于金基厚曰,只推。
金基厚,以弘文館言啓曰,校理李東冕,旣有只推之命,副修撰李志淵,自鄕上來云。與新除授副應敎李勉求,竝卽牌招察任,何如?傳曰,允。
以副應敎李勉求,校理李東冕,副修撰李志淵牌不進罷職傳旨,傳于金基厚曰,只推。
傳于閔致載曰,左副承旨與藝文提學,持此御題,偕往泮宮,試取以來。
閔致載啓曰,左副承旨與藝文提學,持此御題,偕往泮宮,試取以來事,命下矣。藝文提學金羲淳,卽爲牌招,何如?傳曰,允。
金基厚啓曰,藝文提學金羲淳牌不進推考傳旨,今方捧入,而柑製試取命下之後,如是違牌,事甚未安,更爲牌招,何如?傳曰,允。
傳于申絅曰,當該中官,令該府,拿問處之。
以統長孫大亨手本,武藝別監金光鍊·金德哲·崔致峻,莫重侍衛,趁不待令,爲先除下後,令攸司科治,其代各別擇差事,傳于閔致載曰,令禁將,決棍十五度汰去。
閔致載,以兵曹言啓曰,文臣兼宣傳官洪羲瑾,身病猝重,勢難供職,呈狀乞遞,改差,何如?傳曰,允。
申絅,以刑曹言啓曰,武藝別監權得成,刃刺人物,傷處大段,出付臣曹,究覈嚴處事,草記批旨內,前後申飭,何如,而身爲掖隷,狼藉傷人,如是無狀。當該別監,出付刑曹,嚴刑定配,頭自別監,亦令該曹,從重科治,統長汰去,統首武藝廳,亦有平時不察之失,令攸司,嚴加繩治,盲人令惠民署調治可也事,命下矣。權得成,嚴刑一次後,辜限間姑爲嚴囚,待限滿,平安道肅川府,定配所押送,統首武藝別監梁國弼,謹按律文,則大明律制書有違條,有曰,凡奉制書,有所施行而違者杖一百,梁國弼,依此律勘放之意,敢啓。傳曰,知道。
閔致載,以禁衛營言啓曰,謹依傳敎,武藝別監金光鍊·金德哲·崔致峻等,各決棍十五度之意,敢啓。傳曰,知道。
申絅,以義禁府言啓曰,時囚罪人金履喬,杖一百收贖,告身盡行追奪草記批旨內,如有功議,各減一等事,命下矣。金履喬五代祖光炫,振武功臣云,功減一等,杖九十收贖,奪告身四等,放送之意,敢啓。傳曰,知道。
申絅,以義禁府言啓曰,副摠管鄭晩錫施以投畀之典事,承傳啓下矣。鄭晩錫,全羅道茂朱府定配,而以承傳內辭意具罪目,依例發遣府書吏,押送配所,何如?傳曰,允。
申絅,以義禁府言啓曰,都摠管吳載熙,副摠管趙萬元·閔命爀·李普天,一竝施以定配之典事,承傳啓下矣。吳載熙,平安道龍岡縣定配,而以承傳內辭意具罪目,依例發遣府都事,押送配所,閔命爀中和府,李普天成川府竝定配,而依例發遣府書吏,押送于各其配所,趙萬元順安縣定配,而時在京畿水原地云,亦爲發遣府書吏,自水原地執促,仍令押送配所,何如?傳曰,允。
申絅,以義禁府言啓曰,同副承旨愼宜學,爲先湖沿定配事,承傳啓下矣。愼宜學,公忠道舒川郡定配,而以承傳內辭意具罪目,依例發遣府書吏,押送配所,何如?傳曰,允。
申絅,以賑恤廳言啓曰,東部蓮池洞契任掌崔順昌,今月十四日本洞路傍,得三歲遺棄男兒,同里居良女金召史,欲爲收養。南部倭館洞契任掌李長金,今月,十四日本洞路傍,得一歲遺棄女兒,同里居良女張召史,欲爲收養,貧不自食,皆願受料,告于本部,自各該府,同日牒呈,故依節目竝爲給料,使之乳養之意,敢啓。傳曰,知道。
曹戶判書沈象奎疏曰,伏以臣於昨日,冒上自劾之章,乞伏首罪之勘,伏承批旨,若曰,本事予未知,而葛藤在於正使,卿其勿辭行公者,臣奉讀以還,震慄悶隘,不知死所。噫,前信使之因臣一戲言,至於兩章申奏,斷然必辭者,謂之太過則,可也,而謂之無端則不然。使臣苟無伊日籌會一言,雖素仇疾必欲吹覓洗索之人,亦將何說而慝端?況在此人,臣則曰知友也,其言亦曰平生故要,而肯居然有激,至於此哉?理所必無,事非宜有,故曰且旣失口,抵自捫舌,曰愧歎彌心,何止咋指?曰駟不及舌,騂猶在顔,曰臣固自愧,人亦奚咎?所以引謝之者,未始不僕僕而屈伏也。其言則曰色辭欠敬,曰情志未孚,曰不能見重,曰其端雖微,其防甚鉅,曰有儼公座,豈容戲爲?所以責數之者,亦可謂斷斷而峻截矣。摧巽之言每窘,理勝之辭常健,卽此而可知其葛藤之不在於正使而在於臣也。今此人,至勘姑避之律,而令臣勿辭行公,臣誠死罪,竊不能無憾於日月旁照之明,天地曲遂之仁也。罪當加等,而恩反徧被,人顧自劃,而已自冒居,謂寵諭之已攀,託趨走之爲恭,對郞僚臨胥吏,判署簿領,揚揚然行度支之事,則世間豈容有此饕利忘義,喪廉無恥之人哉?無待乎不知者之鄙其靦然,而雖有百喙之辯,誠莫可自解也。臣雖無狀,亦匹夫有諒,情勢迫切,旣如此矣,官職去就,尙可論耶?臣之闒庸卑陋,不敢備數於禮使之末,而亦不忍自棄於四維之外。伏乞聖慈,特加哀憐,諒臣決難可强之情,察臣斷不得已之懇,將臣本兼諸任,竝行鐫削,俾國事無誤,私義獲全。仍命攸司,重議臣孤恩負德,屢瀆煩猥之罪,以警具僚,以整朝綱焉,臣不勝云云。答曰,省疏具悉。若如卿言,事之先起,卿自以爲過,而若彈之太過,由於前正使云,則卿與正使,可謂所失宜均,而但本事,卿旣與吏判,言議俱合,則卿亦自善,而曰僉議,亦無怪矣,勿辭卽爲入來肅命。
吏曹啓目粘連,觀此副修撰李泳夏上疏,則以爲,臣之老母,年迫七耋,寧日恒少,臣家素貧寒,計拙謀生,藥餌已難如意,菽水亦不及時。往在乙丑年間,幸蒙錫類之仁,得遂專城之養,將往海邑,僅能調治已還,而忽於今年春初,添得風痺之症,兼以痰火之祟,有藥無效,諸症益痼。病至此極,則其蘇完復常,已無可望,而惟及此尙能飮食之時,刀圭而用調理之劑,滋味而補眞元之氣。雖無昔疾今瘳之效,苟冀月計歲計之益,而臣生計聊落,經理沒策,惟是官銜在身,有籲天之一條路,畀臣一小邑,遂此烏鳥反哺之願亦爲白有臥乎所。李泳夏親老且病,菽水難繼之狀,卽通朝之所共知,許畀一邑,俾遂便養之願,允合孝理之政是白乎矣,經幄之臣,出補外邑,事體不輕,臣曹不敢擅便,上裁,何如?啓依回啓施行爲良如敎。
禁府啓目,中官韓學春原情云云。傳旨內辭緣,泛稱遲晩,所當請刑是白乎矣,長番內侍,勿爲請刑,載在大典通編,議處,何如?啓依允。又啓目粘連,向於愼喜中亦,莫重公事,不善擧行,究其罪狀,萬萬駭痛,以此照律,何如?啓依允。又啓目粘連,向於金在明亦,定配罪人之乘空官逃躱者,雖卽執捉於限內,而致斃他境,以至登聞,其常時不能檢飭之罪,在所難免,以此照律,何如?啓依允。
庚午十二月四十日午時,上御暎花堂。都承旨入侍時,行都承旨金在昌,假注書朴來謙,記事官洪敬謨·李紀淵,以次進伏訖。上曰,大提學承牌乎?在昌曰,俄四出牌,而承牌與否,姑未及知矣。上曰,牌去來催促,可也。又敎曰,右副承旨入侍。賤臣承命出傳後進伏。上命在昌讀公事,右副承旨申絅,入來進伏。上命偕讀公事,書判付訖。上命在院公事入之,賤臣承命出持入。上又命在昌等讀公事,書判付訖。上曰,大提學牌去來,連爲催促,可也。仍命退,承史以次退出。
上在昌德宮。停常參·經筵。
夜自二更至五更,月暈。
藥房都提調金思穆,副提調金在昌啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
申絅啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
閔致載啓曰,備邊司郞廳來言,今日賓廳日次,而上前開坼相値,不得來會云矣,敢啓。傳曰,知道。
金在昌啓曰,行左承旨金孝建,右承旨金相休,右副承旨金基厚,今日不爲仕進,竝卽牌招,何如?傳曰,允。
金在昌啓曰,吏曹參判李存秀,除拜後過三日不爲出肅,依定式推考警責,仍卽牌招察任,何如?傳曰,允。
傳于金在昌曰,吏·兵房承旨,持褒貶啓本入侍。
傳于申絅曰,召對爲之。
閔致載啓曰,臣與藝文提學金羲淳,偕往泮宮,柑製儒生試取,則收券三百五十張矣。捧入之意,敢啓。傳曰,入侍。
申絅啓曰,卽者校理徐長輔,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考,何如?傳曰,允。
申絅啓曰,行大司憲李冕膺,執義李元八,掌令朱弼相在外,李國標,持平申慶會牌不進,柳春東未署經,監察茶時之意,敢啓。傳曰,知道。
以大司諫任厚常,正言安尙默,掌令李國標,持平申慶會牌不進罷職傳旨,傳于申絅曰,只推。
以右副承旨金基厚牌不進罷職傳旨傳于申絅曰,只推。
申絅啓曰,卽伏見全羅右水使徐有鳳褒貶啓本啓下者,則邊將褒貶啓本,爲兩度,而法聖僉使趙惠鎭,一度則書以狀罷,一度則題以上考,殿最法意,何等嚴重,而兩度封啓,如是顚錯者,事未前有,萬萬駭然。所當重勘,而本院請推之外,無他可施之罰,何以爲之?敢稟。傳曰,令該府,拿問處之。
閔致載啓曰,訓鍊都正白師誾,以將鬼薦取才事,明日慕華館出去矣。兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
金在昌,以奎章閣言啓曰,景慕宮·望廟樓,今望奉審,無頉之意,敢啓。傳曰,知道。
閔致載,以備邊司言啓曰,信行今旣停當於馬島,則事例與前有異,信使入島後,始傳國書,自馬島入送江戶,以待執政持書出來,如是之際,日字必致許久遲滯。信使留館,自有期限,國書草本,先使彼人見之,可以先事周旋,及期往復,令文任預爲撰出,量其信行離發,前期下送之意,分付該曹·該院·信使處一體分付,何如?傳曰,允。
申絅,以義禁府言啓曰,卽接月令醫員金命一手本,則時囚罪人金在明,屢日處冷之餘,素患痰癖之症闖發,有時昏窒,轉側須人,食飮全却,實有難保之慮云。罪人病勢危重,則一邊保放,一邊草記,曾有定式矣。金在明,姑爲保放之意,敢啓。傳曰,知道。
金在昌,以議政府左右相意啓曰,今庚午年秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
金在昌,以中樞府言啓曰,本府郞廳及醫員·錄事等,今庚午年秋冬等褒貶,當爲等第,而領中樞府事臣李時秀在外,故限內不得磨勘之意,敢啓。傳曰,知道。
金在昌以敦寧府言啓曰,府郞廳等矣今秋冬等褒貶,當爲磨勘,而以領事身病,不得爲之之意,敢啓。傳曰,知道。
金在昌,以耆老所言啓曰,本所堂上,多有身病,無參坐之人,今庚午秋冬等褒貶,限內不得磨勘之意,敢啓。傳曰,知道。
金在昌,以忠勳府言啓曰,本府今庚午年秋冬等褒貶,當爲磨勘,而有司堂上不備,限內不得爲之之意,敢啓。傳曰,知道。
金在昌,以奎章閣言啓曰,本閣今庚午年秋冬等褒貶,當爲磨勘,而直提學二員,待敎俱未差,不得擧行,外閣褒貶,亦不得爲之之意,敢啓。傳曰,知道。
金在昌,以吏曹言啓曰,今庚午年秋冬等褒貶,當爲磨勘,而新除授參判李存秀未肅拜,參議未差,無以備員,故限內不得磨勘之意,敢啓。傳曰,知道。
金孝建,以戶曹言啓曰,本曹郞廳及所屬各司官員,今庚午秋冬等褒貶,當爲磨勘,而判書未差,限內不得磨勘之意,敢啓。傳曰,知道。
金在昌,以禮曹言啓曰,各陵殿園墓,本曹郞廳·四學童蒙敎官·通禮院·典牲署·東西氷庫·惠民署·圖畫署官員等,今庚午年秋冬等褒貶,等第以入,而宗廟署·社稷署·景慕宮·弘文館·藝文館·春秋館·承文院·奉常寺·成均館·掌樂院·禮賓寺·東西活人署·觀象監·內醫院·司譯院·典醫監·東西關王廟官員等褒貶,各其司領事·都提調·提調及堂上有故,不得一時磨勘之意,敢啓。傳曰,知道。
閔致載,以兵曹言啓曰,本曹今庚午年秋冬等褒貶等第,磨鍊以入,而本曹所屬軍器寺·司僕寺·訓鍊院·典設司褒貶,因各其司提調及堂上有故,不得一體磨勘之意,敢啓。傳曰,知道。
申絅,以刑曹言啓曰,今秋冬等褒貶,當爲磨勘以入,而判書未差,限內不得爲之之意,敢啓。傳曰,知道。
金孝建,以工曹言啓曰,本曹郞廳今庚午年秋冬等褒貶及屬司掌苑署·造紙署官員,今庚午年秋冬等褒貶,合三度磨勘以入,而屬司中繕工監·尙衣院·瓦署·典涓司今庚午年秋冬等褒貶,因各該司提調有故,限內不得磨勘,而繕工監·尙衣院·典涓司今庚午年春夏等褒貶,亦因各該司提調有故,限內不得磨勘,其時官員,亦多有遷轉者,依近例,蕩滌之意,敢啓。傳曰,知道。
金孝建,以宣惠廳都提調意啓曰,本廳郞廳等今庚午秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
申絅,以義禁府言啓曰,今秋冬等本府郞廳褒貶等第,當爲磨鍊以入,而同義禁申光軾摠府入直,李永錫未肅拜,堂上不備,限內不得擧行之意,敢啓。傳曰,知道。
金孝建,以漢城府言啓曰,本部郞廳及五部官員今庚午年春夏等褒貶,因堂上有故,限內不得磨勘之意,曾已頉啓矣。其時官員,已多遷轉,無可考績,依近例,本府郞廳褒貶蕩滌,而曹戶所磨勘五部官員褒貶,一體蕩滌之意,分付曹戶,何如?傳曰,允。
閔致載,以訓鍊都監言啓曰,本局從事官·禁松參軍及諸將官等今庚午年秋冬等褒貶,當爲等第,而都提調臣李時秀在外,限內不得磨勘之意,敢啓。傳曰,知道。
閔致載,以禁衛營都提調意啓曰,本營從事官及諸將官今庚午秋冬等褒貶,當爲等第,而臣載瓚有身病,限內不得磨勘之意,敢啓。傳曰,知道。
閔致載,以御營廳言啓曰,本廳從事官及諸將官今庚午年秋冬等褒貶,當爲等第,而都提調臣徐龍輔在外,限內不得磨勘之意,敢啓。傳曰,知道。
閔致載,以濬川司都提調意啓曰,本司都廳及郞廳今庚午年秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
槐院分館錄,金喆遠·高時臣·朴龍祐·韓鍾運·金逸淵·趙璟鎭·李纘根·黃基文·兪昇煥·黃燾·李時獻·玄鎭商·李旭馨·張鳳周·權偌·金致坤·朴民翰,以上三點。
右承旨金相休疏曰,伏以臣,待罪喉院,恰過一望來日字矣。朝寒夕煖,受傷於乖沴之候,晨霜暮雪,添感於觸冒之氣,向夕自公而退次,達宵叫楚而不省,忽於此際,獲接小報,以臣塡差前通信正使金履喬之代,臣驚惶震駴,罔知攸措。今此迫期而換使,便同臨陣而易將,比之師旅之法,已多節制之乖。況以愚替智,舍能取庸,群聽旣甚眩惑,衆心孰肯厭伏?臣又竊聞古老傳說,兼考國朝往事,前此信使膺選之臣,絶無年踰五十之人。必以重涉鯨海濤瀧之險,深入炎維瘴癘之鄕,少壯之類,猶慮受病,衰老之身,豈能無恙?萬一顚踣於中道,必致僨事而委命,古人之慮事深遠,蓋如是也。臣本受氣甚薄,自少多病,未及四十,已成尫羸,逮到望六之年,奄作癃疾之狀,尋常日用之間,凡百事爲之際,十爽其九,朝不慮夕,專對之責,非所可論,顚仆之患,理在必至。竊又有委實難冒之情,不敢不疾聲號籲者,在臣六歲時,臣之亡父,與臣伯仲兩兄,俱登海船,遇風淹溺,鄕人同舟者,幾人相繼竝命於一時,而臣父及兄,適値過舟拯救,幸而獲全軀命。臣幼時聞此,怔悸成疾,老去追想,寢夢猶驚,故於道塗之間,或遇津渡之處,雖一衣帶之小水,不容刀之淺流。飄風乍觸,浪花微興,已覺魄懾神,心目暈眩,殆不能正視,矧敢浮滄溟萬頃之汹湧,越水宗千仞之崔嵬,未待到岸,必先悸死。此已是萬萬憐悶,萬萬迫隘者,而就使其濟君靈,或得利涉,波濤憂畏之後,形身撓蕩之餘,精爽霣剝,風彩銷奪。威稜不足彈壓,辯對失其機宜,見侮於殊俗,取笑於異域,其爲辱君命而僨國事,顧當如何?於是時也,臣雖萬死,曷足贖罪?苟非然者,雖甚無狀,粗識夷險一節之義,其敢妄懷規避之計,而第旣明知其僨誤,而諱疾忌醫,不以實告,及到狼狽,始乃疚悔,其將何及,而亦非臣子事君父以誠之道也。終夜不寐,終日不食,千思萬量,左忖右揣,實無一分堪承之望,情窮勢迫,不知所出,玆敢收召病魂,披瀝血懇,仰干大造,冀賜鑑憐。伏乞天地父母,念使事之莫重,哀臣情之罔措,將臣新授通信正使之任,亟命鐫改,而妙簡當世忠勇辯智,才氣盛長,合授專對之責者而畀之,別治臣僭瀆之罪,以肅朝綱,則國事幸甚。臣無任云云。省疏具悉。情勢旣如此則許遞。
校理徐長輔疏曰,伏以臣,退自前席,卽接家信,則臣父所患宿病,重添食傷,痰積衝亘,肢體牽痛,委頓床笫,氣息凜綴,今方促臣歸視。臣自聞此報,方寸煎灼,有不容晷刻按住,玆敢忙陳短章,徑出禁扄。伏乞聖慈,亟遞臣職,俾便救護,仍治臣瀆撓之罪,以肅朝綱,千萬幸甚。臣無任云云。省疏具悉。爾其勿辭救護。
副修撰李志淵疏曰,伏以臣,不孝無狀,奄失所恃,頑忍不死,性命苟全,日月流邁,三霜已過,禮制有限,冠裳從吉,攀慕之慟,尙爾如新,風樹之感,益復靡逮。至於榮塗進取,世念已灰,瞻望周行,若隔天上,不意苫塊之餘生,獲蒙簪履之復收,玉署特除,忽下於窮廬蟄伏之中,繼而召牌儼降,臣於是,聞命踧踖,誠不知措躬之所也。噫,臣雖至頑,亦具恒性,今此文陛之逖違,已多年所,豈不欲蹶趨承,一覲耿光,少伸戀結之忱,而第伏念臣之本生母,年近八耋,素多疾病。近日又添風寒,新症危惡,宿病闖發,飮啖全却,精神昏迷,臣方左右扶將,晷刻難捨,以此情蹤,奔走供職,實無其勢。玆敢不避猥越,冒入文字,仰暴情實於仁覆之下。伏乞天地父母,俯賜諒察,特命鐫斥,以便救護,仍治臣逋慢之罪,以肅朝綱,千萬幸甚。臣無任云云。省疏具悉。爾其勿辭救護。
庚午十二月十五日辰時,上御涵仁亭。吏·兵房承旨,持褒貶啓本入侍時,行都承旨金在昌,同副承旨申絅,假注書朴來謙·朴熙顯,記事官洪敬謨·李紀淵,直閣徐俊輔,以次進伏訖。上敎曰,吏兵房承旨,分讀啓本,可也。在昌·絅讀奏訖。上曰,判付則出去爲之,可也。在昌曰,宗親府褒貶,時無堂上,不得依例磨勘,亦不得草記云矣。上曰,可之。在昌曰,羅蔘湖蔘中蠧損者,年年入之於臘劑,自是前例,今亦依此爲之乎?敢此仰稟。上曰,可矣。在昌曰,卽伏見諸道今秋冬等褒貶啓本,則黃海監司洪羲臣,咸鏡監司趙德潤,守令無一人居中居下。江原監司洪羲謨,公忠監司金蓍根,全羅監司李相璜,平安監司李晩秀,慶尙監司金會淵,守令無一人居下。殊無嚴明殿最之意,竝推考警責,何如?上曰,依爲之。出擧條申絅曰,卽伏見今秋冬等褒貶啓本,則開城留守南公轍,慶尙監司金會淵,左水使李馨秀,北兵使李身敬,邊將無一人居中居下。京畿水使柳相亮,黃海水使李宗爀,南兵使金爔,邊將無一人居下。殊無嚴明殿最之意,竝推考警責,何如?上曰,依爲之。出擧條王大妃殿進御加味歸脾湯,自今日停止事。出榻敎仍命退,承史以次退出。
庚午十二月十五日午時,上御映花堂。召對入侍時,同副承旨申絅,持國朝寶鑑第五卷,侍讀官徐長輔,持國朝寶鑑第五卷,檢討官李泳夏,持國朝寶鑑第五卷,直閣徐俊輔,持國朝寶鑑第五卷,假注書朴來謙,持國朝寶鑑第五卷,記事官洪敬謨,持國朝寶鑑第五卷,記事官李紀淵,持國朝寶鑑第五卷,以次進伏訖。上開卷命讀。長輔讀自國朝寶鑑卷之十四,止貢賦之弊。上曰,下番讀之。泳夏讀自敎曰昔夏后氏,止毋或滯獄。上曰,參贊官讀之。絅讀自命成均館知事,止頒賜諸臣。上曰,閣臣讀之。俊輔讀自命以五部爲五衛,止以賞罰之。上曰,注書讀之。賤臣讀自近來儒生,止今又親來。上曰,上番讀之。敬謨讀自願受官爵,止摸御容。上曰,下番讀之。紀淵自安于博多地,止各取三人。上曰,文義陳之。長輔曰,寶鑑一部,卽我列聖朝紀實之書也。凡厥二十餘卷中,一政令一云爲,何莫非後嗣王所可監法,而以今日所講者言之,睿宗朝宦官親疎之敎,直可做堯·舜三代之治,而漢唐以後小康,不足道也。大抵人情,近則初雖疎而後必親,遠則初雖親而後必疎,此乃必至之勢,而今此宦官之爲任,卽不過守門傳命,供給灑掃之事也。況其處地至近,人情易親,則末流之弊,安知不至於干朝廷而亂國綱哉?此武侯所以有親小人遠賢臣之戒,程子所以有親宦妾親賢士之語,而惟我聖朝之訓,亦所以卓越千古者也。竊觀近日,法講旣停,引接稍罕,臣未知燕涓蠖濩之中,所親者何人,所近者何臣,而區區之憂,誠不無過慮者存焉。伏願殿下,近則乎聖朝之訓,遠則乎先儒之言,親疎之際,知所取舍,而頻接臣鄰,咨訪治道,是臣之望也。上曰,下番陳之。泳夏曰,惟我列聖朝寶鑑一部,固是貽燕之嘉謨,而今臣所讀中,勿進暎山紅之敎,尤可見聖祖祛奢崇儉之德也。大抵祛奢崇儉,卽我祖宗朝家法,而今此暎山紅一盆,非若衣服飮食之爲損財也。土木興作之爲勞民也,輿馬聲色之爲喪志也,而特以其冬月開花,出於人爲,最非植物之正,故爰命有司,勿復進獻,此可見誠心祛奢,非出於勉强而然也。昔晉武焚雉頭裘,而政敎無一可觀,漢文却千里馬,而猶未免爲小康者,無他,不以誠心祛奢故也。至於成廟之際,治化郅隆,匹美唐虞,民到于今稱之者,豈非誠心祛奢之故耶?祛奢雖是一事,爲戒卽是數端,伏願殿下,每於奢儉之際,克察誠僞之分,必以成廟朝爲法,是臣區區之望也。上曰,參贊官陳之。絅曰,兩儒臣所奏儘好,臣無容更陳矣。上曰,閣臣陳之。俊輔曰,今此寶鑑一部,卽我列祖之信史,而凡厥二十餘卷之中,前後四百年之間,治法政謨,宏規遠略,直可以二典三謨,美匹千古,則在今後嗣王紹述之道,亦捨是書,奚以哉?古人有言曰,欲法堯·舜,當法祖宗,此言堯·舜之道,孝悌而已,而法祖宗,斯爲孝悌之極工,故法堯·舜之道,當自法祖宗始也。今我殿下之所欲法者,亦惟曰祖宗,而我朝祖宗之法,卽此寶鑑一部是已。今日所講,旣在此書,臣固知聖意之攸在,而伏望益復加勉,頻頻進講,以爲法堯·舜之階焉。上掩卷,仍命玉堂·閣臣先退。長輔等退出,又命退,承史以次退出。
庚午十二月十五日未時,上御映花堂。科次入侍時,左副承旨閔致載,假注書朴來謙,記事官洪敬謨·李紀淵,藝文提學金羲淳,對讀官直閣徐俊輔,校理徐長輔,副修撰李泳夏以次進伏訖。上曰,科次爲之。羲淳曰,今此御題,儒生皆不知解題矣。臣亦無以詳知,當取何文乎?上曰,此題出朱子語類中矣。羲淳考券畢後奏曰,今番柑製,當取幾人乎?上曰,取七人,可也。羲淳分書等第後,致載捧進壯元券。上親坼還下,致載讀奏,仍次第坼封讀奏訖。上命書傳敎曰,柑製賦居首三下幼學趙雲從,直赴殿試,之次草三下進士金道喜,直赴會試,其外入格儒生,竝令該曹,分等施賞。又命書傳敎曰,入格儒生,明日待令。致載曰,今日試券中二張,有初不塡字號者,事甚駭然,不可無警,當該塡字官,捧現告推考,何如?上曰,依爲之。出擧條仍命試官以下先退,羲淳等退出。又命退,承史以次退出。
上在昌德宮。停常參·經筵。
申絅啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
閔致載啓曰,禁衛營將官來言,今日本營軍兵,日次私習云矣,敢啓。傳曰,知道。
閔致載啓曰,御營廳將官來言,今日本廳軍兵,日次私習云矣,敢啓。傳曰,知道。
金在昌啓曰,右副承旨金基厚,今日不爲仕進,卽爲牌招,何如?傳曰,允。
傳于閔致載曰,入格儒生入侍。
傳于金相休曰,召對爲之。
金在昌啓曰,假注書朴熙顯,身病猝重,勢難察任,今姑改差,何如?傳曰,允。
朴熙顯改差,代以趙毅淳爲假注書。
傳于閔致載曰,侍衛不飭之司謁汰去,行首別監,令攸司,從重科治。
申絅啓曰,行大司憲李冕膺,執義李元八,掌令朱弼相在外,李國標,持平申慶會牌不進,柳春東未署經,監察茶時之意,敢啓。傳曰,知道。
以大司諫任厚常,正言安尙默,掌令李國標,持平申慶會牌不進罷職傳旨,傳于申絅,曰,只推。
金在昌,以弘文館言啓曰,本館上番闕直,事甚未安,副應敎李勉求,校理李東冕,旣有只推之命,副校理曺鳳振,自鄕上來云,竝卽牌招,以爲推移入直之地,何如?傳曰,允。
以副應敎李勉求,校理李東冕牌不進罷職傳旨,傳于申絅曰,只推。
傳于金相休曰,飭已施矣,前戶曹判書,沈象奎敍用,仍任本兼前職,牌招會圈。
傳于金相休曰,飭已施矣,前通信正使金履喬,蕩滌敍用,仍任前職,使之赴往。
吏曹,戶曹判書單沈象奎,知春秋單沈象奎,奎章閣提學單沈象奎,社稷提調單沈象奎,內醫提調單沈象奎,校書提調單沈象奎,尙依提調單沈象奎,禮賓提調單沈象奎,司宰提調單沈象奎,掌樂提調單沈象奎,典醫提調單沈象奎,訓鍊都監提調單沈象奎,以上仍任事承傳。
吏曹,弘文館大提學單沈象奎,藝文館大提學單沈象奎,知成均館事單沈象奎,以上仍任事承傳。
金在昌,以禮曹言啓曰,卽接原州幼學蔡正鎭所志,則以爲同姓七寸叔德重,嫡妾俱無子,以其同生弟錫重第三子衡鎭,欲爲繼後。諸族會議,衆論歸一,而德重夫妻俱歿,受者無人,拘於常規,不得循例禮斜,依定式草記稟處事,呈狀矣。凡係繼宗立後者,兩邊與受,明有可據,而不得登聞者,許令該曹,論理草記事,曾有筵奏定式,而門長蔡正鎭所訴旣如此。依定式,蔡錫重第三子衡鎭,立爲蔡德重之後,何如?傳曰,允。
閔致載,以兵曹言啓曰,今日宣薦內禁衛取才,未及畢試,日勢已暮,明日繼試之意,敢啓。傳曰,知道。
閔致載,以兵曹言啓曰,慶尙監司金會淵狀啓,道內武士三等別試,合試營下,己巳夏秋及己巳冬庚午春兩等片箭俱爲入格,慶州閑良尹衡玉,鐵箭入格盈德閑良金宗榮,機張閑良金時宗,己巳冬庚午春片箭入格,機張閑良林之宅,永川閑良安聖局,庚午夏秋等柳葉箭入格,彥陽閑良黃朝漢,片箭入格靑松閑良金啓柱,講書入格,善山閑良河龍成,起送兵曹事,纔已啓下矣。在前別試武士上來者,依本道入格技藝,臣自曹,有更試草記之例,今亦依此例,今日宣薦內禁衛取才時,同爲試取之意,敢啓。傳曰,知道。
申絅,以義禁府言啓曰,全羅右水使徐有鳳,令該府拿問處之事,傳旨啓下矣。徐有鳳,時在任所,依例發遣府都事,交龜後拿來,何如?傳曰,允。
申絅,以義禁府言啓曰,保放罪人金在明,還囚照律以入之意,敢啓。傳曰,知道。
右副承旨金基厚疏曰,伏以日昨都摠府草記入啓時,臣與前同副承旨愼宜學,同爲坐直矣。今於宜學定配之命,臣實有萬萬悚蹙者。大凡公事,各有所掌,下番雖管出納,而臣於伊日,竝直一院,則若論其不善擧行之失,厥罪惟均。今何可諉以院規無所可引,而恬然居職,甘自歸於無恥無嚴之科?臣瀆撓是懼,歷日趑趄,今始短疏自列於仁覆之天。伏乞聖慈,俯諒微懇,亟治臣罪,以昭法紀,以安私分焉。臣無任云云。省疏具悉。爾則推考。
副校理曺鳳振疏曰,伏以臣於月前,猥蒙恩暇,歸省先壠,展瞻掃於松楸,寓孺慕於霜露,臣於是,仰感洪私,俯伸至情,益不知何以報答。及夫回路,伏奉除旨,以臣爲弘文館副校理,繼而有馹召之命,臣歸伏私次,感惶冞切,揆以義分,固當蹶趨膺,以效叩謝之忱,而第臣稟質虛脆,素善疾病。今此數旬驅頓,猝値屢日嚴沍,氷雪外觸,風寒內襲,重冒毒感,痛楚難當,羿疾馳還,諸症越添,頭顱則疼烘如破,支節則痺麻不遂,宛轉床笫,莫省四到。究其病源,雖是寒疾輪行之症,論其痛勢,實無時日起動之望,禮愆反面,跡涉偃便,雖在昏涔呻囈之中,時或循省,如負大何。迺者上番闕直,召牌儼臨,私心轉惶,逋慢是懼,抖擻神思,强欲振作,而乍起旋仆,若墮煙霧,束帶赴公,其勢末由,玆不得不疾聲呼籲,略暴情實。伏乞天地父母,俯垂矜諒,亟遞臣虛縻之職,俾便調治,仍勘臣瀆擾之罪,以肅朝綱。臣於陳病丐免之章,未暇贅他,而事在目下,不容泯默,敢此附陳焉。見今百度解弛,占便成習,雖以近來摠管事言之,規避殆同謬例,直次每患苟艱,若有一番殿座,輒致一番變通,仰煩酬應,擧措屑越,論以事體,誠爲寒心。日昨處分,鄭重嚴正,寔出於振礪警惕之聖意,臣不勝欽仰萬萬,而第伏聞今番行遣中,或有原在外者,或有遭重制者云。此皆國典之所應頉,而喉院初不區別提稟,未免混捧傳旨,其在朝家核實之義,寧容若是之囫圇耶?非徒有乖於事面,誠恐貽累於刑政。臣謂當該承宣,施以罷職之典,投竄諸人,亦爲區別勘律,俾無枉罹之患,斷不可已。臣無任云云。省疏具悉。疏辭令該府,區別有實故人,分揀放送,承旨若有不察,而捧納傳旨,依爾所奏許施,爾其勿辭察職。
禁府照目粘連,丹陽郡守金在明矣本府議啓內,定配罪人之乘空官逃躱者,雖執促於限內,而致斃他境,以至登聞,其常時不能檢飭之罪,在所難免。以此照律,罪笞五十收贖,解見任列敍,私罪奉敎,依允爲旀,功減一等爲良如敎。又照目粘連,中官愼喜中矣本府議啓內,莫重公事,不善擧行,究其罪狀,萬萬駭痛,以此照律,罪杖八十收贖,奪告身三等,私罪奉敎,依允爲旀,功減一等爲良如敎。又照目粘連,向前韓學春亦,身爲長番,莫重公事,不善擧行,誠極痛駭,以此照律,何如?判付啓,依允。
庚午十二月十六日辰時,上御涵仁亭。入格儒生入侍時,行左承旨金孝建,假注書朴來謙,記事官洪敬謨·李紀淵,以次進伏。幼學趙雲從,進士金道喜,幼學南尙中·鄭五錫·魚在秀,進士李鼎臣·鄭東逸,以次進立階下訖。上曰,直赴儒生,以次進奏職姓名,可也。雲從進奏職姓名,上曰,年幾何?雲從曰,二十八矣。道喜進奏職姓名,命直赴儒生先退。雲從等退出,仍頒賞如例,尙中等頒賞,行四拜禮後退出。又命退,承史以次退出。
庚午十二月十六日午時,上御暎花堂。召對入侍時,參贊官金相休,持國朝寶鑑第十一卷,檢討官李泳夏,持國朝寶鑑第十一卷,直閣徐俊輔,持國朝寶鑑第十一卷,假注書朴來謙,持國朝寶鑑第十一卷,記事官洪敬謨,持國朝寶鑑第十一卷,記事官李紀淵,持國朝寶鑑第十一卷,以次進伏訖。上開卷命讀。泳夏讀自國朝寶鑑卷之三十四,止甚韙之。上曰,參贊官讀之。相休讀自領議政李元翼,止以答天譴。上命各朝卷盡入之,仍命閣臣,讀孝宗朝卷。俊輔讀自國朝寶鑑卷之三十七,止大君時師傅也。上曰,檢討官讀顯宗朝卷。泳夏讀自國朝寶鑑卷之三十九,止道臣之請也。上曰,參贊官讀肅宗朝卷。相休讀自國朝寶鑑卷之四十一,止難免其責。上曰,閣臣讀景宗朝卷。俊輔讀自國朝寶鑑卷之五十六,止廟號景宗。上曰,參贊官讀英宗朝卷。相休讀自國朝寶鑑卷之五十七,止卷之五十七。上曰,閣臣讀中宗朝卷。俊輔讀自國朝寶鑑卷之十八,止左贊成朴安性。上曰,參贊官讀宣宗朝卷。相休讀自國朝寶鑑卷之二十四,止以李滉爲禮曹判書。上曰,讀仁宗朝卷。相休讀自國朝寶鑑卷之二十一,止異己者惡之。上曰,閣臣讀明宗朝卷。俊輔讀自國朝寶鑑卷之二十三,止勿令試射。上曰,參贊官讀文宗朝卷。相休讀自國朝寶鑑卷之八,止務從誠實。上曰,閣臣讀端宗朝卷。俊輔讀自國朝寶鑑卷之九,止卷之九。上曰,參贊官讀世祖朝卷。相休讀自國朝寶鑑卷之十,止兵制蕩然。上曰,讀英宗朝庚戌條。相休讀自國朝寶鑑卷之六,止其飭該曹。上曰,閣臣,讀戊申條中奉朝賀崔奎瑞以下。俊輔讀自奉朝賀崔奎瑞,止名以御書閣。上曰,讀甲申條。俊輔讀自國朝寶鑑卷之六十六,止頒布朝紙。上曰,讀壬辰條。俊輔讀自四十八年春正月,止卷之六十八。上曰,讀乙未條。俊輔讀自國朝寶鑑卷之六十八,止皆如上之志焉。上曰,讀定宗朝卷。俊輔讀自國朝寶鑑卷之二,止侍話而退。上命入麗史提綱,仍開卷命讀。泳夏讀自麗史提綱卷之二十一,止小民可不懼哉。上曰,讀崔瑩等攻濟州以下。泳夏讀自崔塋等攻濟州,止卷之二十一。上掩卷,命書傳敎曰,侍衛不飭之司謁汰去,行首別監,令攸司,從重科治,仍命玉堂閣臣先退。泳夏等退出,又命退,承史以次退出。
上在昌德宮。停常參·經筵。
金相休,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
金相休啓曰,來二十一日朝參日次矣,敢稟。傳曰,停。
金相休啓曰,來二十一日輪對日次矣,敢稟。傳曰,當次人受點,後日次待令。
金相休啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
金相休啓曰,禁衛營將官來言,今日本營軍兵,日次私習云矣,敢啓。傳曰,知道。
金相休啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,慶尙左兵使申大坤下直,長弓一張,長箭一部,片箭一部,筒兒一箇賜給。
金在昌啓曰,大提學沈象奎牌不進推考傳旨今方捧入,而都堂會圈命下之後,如是違牌,事甚未安,更爲牌招,何如?傳曰,允。會圈命下之後,如是違牌,萬萬未安,更爲牌招。昨夜大提學單付,當以政官牌招入來單付,宜矣。政院初不提稟,以致口傳擧行,殊甚駭然,承旨爲先施以罷職之典。口傳單付,以政官承牌樣擧行。
金在昌啓曰,卽者吏曹郞廳來言,承旨有闕,政事,取稟。傳曰,前望單子入之,待下批牌招察任,。
承旨前望單子入之,李文會·李羲甲落點。
金在昌啓曰,大提學沈象奎牌不進推考傳旨今方捧入,而都堂會圈命下之後,如是違牌,不卽承膺,事甚未安,更爲牌招,何如?傳曰,允。
金昌在啓曰,大提學沈象奎再牌不進推考傳旨今方捧入,而都堂會圈命下之後,連事違牌,終不承膺,揆以事體,誠甚未安。所當更請牌招,而係是一日三牌,何以爲之?敢稟。傳曰,更爲牌招。
金在昌啓曰,大提學沈象奎三牌不進推考傳旨今方捧入,而都堂會圈命下之後,連事違召,無意承膺,事體所在,萬萬未安。所當更請牌招,而係是一日四牌,何以爲之?敢稟。傳曰,出牌,情旣已伸,更無所引,而如是違召,實不知何以然也,嚴飭擧行。
金在昌,以弘文館言啓曰,本館上番闕直,事甚未安,副應敎李勉求,校理李東冕,旣有只推之命,副校理曺鳳振疏批已下,竝卽牌招,以爲推移入直之地,何如?傳曰,允。
以副應敎李勉求,校理李東冕,副校理曺鳳振牌不進罷職傳旨,傳于金在昌曰,只推。
金在昌,以弘文館言啓曰,本館上番闕直,事未甚安,副應敎李勉求,校理李東冕,副校理曺鳳振,旣有只推之命,竝卽牌招,以爲推移入直之地,何如?傳曰,允。
金相休啓曰,行大司憲李冕膺,執義李元八,掌令朱弼相在外,李國標,持平申慶會牌不進,柳春東未署經,監察茶時之意,敢啓。傳曰,知道。
以大司諫任厚常,正言安尙默,掌令李國標,持平申慶會牌不進罷職傳旨,傳于金相休曰,只推。
以右副承旨李羲甲罷職傳旨,傳于金在昌曰,只推。
金相休,以司僕寺一二提調意,啓曰,兼內乘申絅,以承旨,今承罷職之典矣。其兼內乘代,令該曹口傳差出,以爲推移入直之地,何如?傳曰,允。
以兼內乘望筒,傳于金相休曰,承宣罷職足矣,敍用,仍任內乘之職。
金在昌,以承文院都提調意啓曰關北交易咨文出來矣。回咨依例撰出,正書安寶後,定禁軍騎撥下送于灣府,使之入送鳳城將處,以爲轉致北京之地,何如?傳曰,允。
金相休,以兵曹言啓曰,拆見諸道褒貶啓本,則公忠水使元毅鎭啓本中,平薪僉使崔翼明,以雖欠束濕爲目,全羅右水使徐有鳳啓本中,臨淄僉使申仁甲,以身微恩重,莫好家近爲目,則竝宜置中考,而置諸上考。殊無嚴明殿最之意,各該帥臣,推考警責,平薪僉使崔翼明,臨淄僉使申仁甲,竝中考施行,何如?傳曰,允。
金相休,以曹兵言啓曰,宣薦內禁衛取才三技入格別單及宣部守三薦參上武臣前銜作散人,別取才入格矢數,落仕年條,居住薦名,各其名下,懸註以入之意,敢啓。傳曰,知道。
金相休,以兵曹言啓曰,嶺南別試武士,更爲試取事,草記啓下矣。各以本道入格技藝,更爲試取,則盈德閑良金宗榮鐵箭不,彦陽閑良黃朝漢柳葉箭不,機張閑良林之宅,永川閑良安聖局,慶州閑良尹衡玉,靑松閑良金啓柱片箭不。善山閑良河龍成三略略,旣非優栍,竝與未入格六人,依近例給糧下送。機張閑良金時宗,鐵箭一矢一百五十步,二矢一百五十步,三矢一百五十步入格矣,敢啓。傳曰,知道。
金相休,以兵曹言啓曰,國試事體,何等嚴重,而今日宣薦內禁衛取才時,閑良權載祜,肆然借射,出身閔喜喆,恣意代射者,揆以試體,俱極痛駭,竝令攸司,照法重繩,何如?傳曰,允。
金相休,以義禁府言啓曰,卽伏見副校理曺鳳振疏批下者,有疏辭令該府,區別有實故人,分揀放送之命矣。取見其疏本,則以爲,今番摠管行遣人中,或有原在外者,或有遭重制者云,此皆國典之所應頉,而喉院初不區別提稟,未免混捧傳旨,非徒有乖於事面,誠恐貽累於刑政,當該承旨,施以罷職之典,投竄諸人,亦爲區別勘律,俾無枉罹之患爲辭矣。日前都摠府草記吳載熙·趙萬元,俱以在外懸頉,而閔命爀遭重制云。此三人,各有分揀之道,竝放送事,分付該道臣,何如?傳曰,允。
金相休,以右邊捕盜廳言啓曰,本廳從事官卞浩德,不知事體,擧措駭妄,汰去之意,敢啓。傳曰,知道。
金相休,以漢城府言啓曰,未婚男女都數,每年歲首書啓,成禮與否,趁歲末草記事,曾有定式矣。今春等未婚人書啓後,過婚形止,自該部,修成冊報來,故別單書入之意,敢啓。傳曰,知道。
禁府照目粘連,中官韓學春矣本府議啓內,身爲長番,莫重公事,不善擧行,誠極痛駭,以此照律,罪杖八十收贖,奪告身三等,私罪奉敎,依允爲旀,功減一等爲良如敎。
左副承旨閔致載疏曰,伏以臣於昨夜,與同副承旨申絅伴直矣。今於申絅罷職之命,有萬萬悚蹙者,竝直一院,不善擧行,臣與申絅,厥罪惟均,而絅則以下位,獨被譴罷之典。臣則晏然在職,實愧廉防,玆敢短疏自列,徑出禁扄。伏乞聖慈,俯諒微懇,亟治臣罪,以昭法紀,以安私分云云。省疏具悉。爾則推考。
金相休,以兵曹言啓曰,嶺南別試武士,更爲試取事,草記啓下矣。各以本道入格技藝,更爲試取,則盈德閑良金宗榮鐵箭不,彦陽閑良黃朝漢柳葉箭不,機張閑良林之宅,永川閑良安聖局,慶州閑良尹衡玉,靑松閑良金桂柱片箭不,善山良閑河龍成三略略,旣非優栍,竝與未入格六人,依近例給糧下送。機張閑良金時宗,鐵箭一矢一百五十步,二矢一百五十步,三矢一百五十步入格矣,敢啓。傳曰,知道。
上在昌德宮。停常參·經筵。
藥房都提調金思穆,副提調金在昌啓曰,節屆隆冬,寒事轉甚,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?元子宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮·元子宮,藥房口傳問安。答曰,知道。
金相休啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
金在昌啓曰,行左承旨李文會,右副承旨李羲甲,同副承旨閔致載,今日不爲仕進,竝卽牌招,何如?傳曰,允。
李文會啓曰,大提學沈象奎四牌不進推考傳旨今方捧入,而都堂會圈命下之後,連違召命,終不承膺,揆以事體,誠極未安。所當更請牌招,而係是一日五牌,何以爲之?敢稟。傳曰,更爲牌招。
李文會啓曰,大提學沈象奎牌不進推考傳旨今方捧入,而都堂會圈命下之後,如是違牌,事甚未安,更爲牌招,何如?傳曰,允。
李文會啓曰,大提學沈象奎再牌不進推考傳旨今方捧入,而都堂會圈命下之後,連事違召,無意承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
金相休啓曰,行大司憲李冕膺,執義李元八,掌令朱弼相在外,李國標,持平申慶會牌不進,柳春東未署經,監察茶時之意,敢啓。傳曰,知道。
以大司諫任厚常,正言安尙默,掌令李國標,持平申慶會牌不進罷職傳旨,傳于金相休曰,竝許遞,前望單子入之,待下批牌招察任。
臺諫前望單子入之,大司諫李羲甲,掌令金啓河,正言李垿,持平金學淳落點。
以右副承旨李羲甲,同副承旨閔致載牌不進罷職傳旨,傳于金在昌曰,竝許遞,前望單子入之,待下批牌招察任。
承旨前望單子入之,任厚常,宋冕載落點。
金在昌啓曰,假注書朴來謙,身病猝重,勢難察任,今姑改差,何如?傳曰,允。
朴來謙改差,代以李基栽爲假注書。
以副應敎李勉求,校理李東冕,副校理曺鳳振再牌不進罷職傳旨,傳于李文會曰,只推。
金在昌,以內醫院都提調意啓曰,提調沈象奎,今日問安,不爲仕進,卽爲牌招,何如?傳曰,允。
金相休,以都摠府言啓曰,副摠管朴基豐,以御營中軍,本營諸將官射會監試事,南小營晝仕出去之意,敢啓。傳曰,知道。
金相休,以刑曹言啓曰,因兵曹啓辭,宣薦內禁衛取才時,閑良權載祜,肆然借射,出身閔喜喆,恣意代射,竝照法重繩事,命下矣。取考律文,則大典通編試取條,有曰,借射者杖一百,身充水軍。權載祜,依此律決杖一百後,降定水軍,令兵曹,定配所押送,閔喜喆,係是出身,令義禁府處之,何如?傳曰,允。
上在昌德宮。停常參·經筵。
任厚常啓曰,行大司憲李冕膺,執義李元八,掌令朱弼相在外,金啓河,持平金學淳傳旨未下,柳春東未署經,監察茶時之意,敢啓。傳曰,知道。
宋冕載啓曰,禁衛營將官來言,今日本營軍兵,日次私習云矣,敢啓。傳曰,知道。
宋冕載啓曰,御營廳將官來言,今日本廳軍兵,日次私習云矣,敢啓。傳曰,知道。
金孝建啓曰,大提學沈象奎三牌不進推考傳旨,今方捧入,而都堂會圈,成命已久,而一味違名,終不承膺,其在事體,極爲未安。所當更請牌招,而係是一日四牌,何以爲之?敢稟。傳曰,更爲牌招。
以大司諫李羲甲牌不進罷職傳旨,傳于任厚常曰,只推。
以掌令金啓河,持平金學淳牌不進罷職傳旨,傳于任厚常曰,只推。
傳于金孝建曰,大提學批下,卽爲牌招。
金孝建啓曰,大提學沈象奎牌不進推考傳旨,今方捧入,而都堂會圈命下之後,連事違召,無意承膺,事體所在,極爲未安,更爲牌招,何如?傳曰,允。
金孝建啓曰,大提學沈象奎再牌不進推考傳旨,今方捧入,而都堂會圈命下,已至多日,連事違召,終不承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
傳于宋冕載曰,賓對,將明日入稟矣。向日大臣,連以有愼節回奏,今又忽入稟,未知何故也。且予自昨,因慈候之靡寧,難以召接,賓對卽爲頉稟事,分付。
傳于金相休曰,歲末將近,蔀屋民事,黯黯眼前,鶉鵠衣形,果有扶支於三冬耶?況且三南民情,焉有粗有豐衣食者乎?靡安於丙枕玉食,自廟堂另加留意,極盡懷保之策,關問各該道事,分付。
以黃海監事洪羲臣狀啓,罪人金文浹黃州牧到配事,傳于金相休曰,卽爲放送事,分付該道道臣。
以全羅監司李相璜狀啓,羅州牧人物渰死事,傳于金相休曰,許多人物之如是渰死,聞甚矜惻。身還蕩減,元恤典外,加助恤典事,令廟堂,分付。
以副應敎李勉求,校理李東冕,副校理曺鳳振牌不進罷職傳旨,傳于金相休曰,只推。
李文會,以弘文館言啓曰,本館上番闕直,事甚未安,副應敎李勉求,校理李東冕,副校理曺鳳振,旣有只推之命,校理徐長輔,由限已過,一體牌招,以爲推移入直之地,何如?傳曰,允。
宋冕載,以兵曹言啓曰,今月二十二日,二番兼司僕番次,而該番將尹敏東,與一番兼司僕將李厚重,娚妹相避矣。其代,依承傳,口傳擬入之意,敢啓。傳曰,知道。
兵曹口傳政事,以崔禹鉉爲兼司僕將。
李文會,以禮曹言啓曰,卽接西氷庫官員所報,則本庫藏氷始役,今月二十日,當爲擧行,而主梗官別檢金炳文,身病猝重,勢無進去察任之望云矣。主梗官有頉,則加差官中出送,已有前例,今亦依前例,加差主梗官司宰監直長金照,卽爲出送,以爲董役之地,何如?傳曰,允。
宋冕載,以都摠府言啓曰,副摠管吳載重,以摠戎中軍,本營諸將官射會監試事,策應所晝仕出去之意,敢啓。傳曰,知道。
任厚常,以義禁府言啓曰,刑曹啓辭內,因兵曹草記,宣薦內禁衛取才時,閔喜喆,恣意代射,照律重繩事命下,而係是出身,令義禁府處之事,允下矣。閔喜喆,今方待命拿囚,而取考律文,則大典通編試取條有曰,代射者,比借射者,加二等杖一百,邊遠充軍。推斷條有曰,犯私罪,杖一百以上決杖,告身盡行追奪。雜令條有曰,王府決杖,代以金贖矣。閔喜喆,杖一百收贖,告身盡行追奪,慶尙道機張縣邊遠充軍,而以本府啓辭具罪目,依例發遣府羅將,押送配所,何如?傳曰,令訓將從重決棍五十度後,今日內押付驛子,邊遠充軍。
任厚常,以義禁府言啓曰,時囚罪人閔喜喆,杖一百收贖,告身盡行追奪,慶尙道機張縣邊遠充軍草記批旨內,令訓將從重決棍五十度後,今日內押付驛子,邊遠充軍事,命下矣。閔喜喆,出付訓鍊都監之意,敢啓。傳曰,知道。
任厚常,以訓鍊都監言啓曰,謹依義禁府草記批旨,宣薦內禁衛取才時代射出身閔喜喆,決棍五十度後,邊遠充軍次,出付驛子之意,敢啓。傳曰,知道。
任厚常,以兵曹言啓曰,因刑曹草記,宣薦內禁衛取才時借射罪人權載祜,依律文,令兵曹降定水軍事,允下矣。借射罪人權載祜,慶尙道晉州牧水軍充定,定驛子押送之意,敢啓。傳曰,令御將從重嚴棍三十度後,押送,可也。
任厚常,以御營廳言啓曰,謹依兵曹草記批旨,宣薦內禁衛取才時借射罪人權載祜,從重嚴棍三十度後,發配次,移送兵曹之意,敢啓。傳曰,知道。
行戶曹判書沈象奎疏曰,伏以臣積犯逋慢,至於一日而十二違召,經幄竚賢而圈會未行,儒衿待雋而試事幾停,國體墮屑,臣分虧失。苟議其罪,誅殛猶輕,而迺蒙聖度天大,曲爲寬貰,辭敎溫重,薄施譴罷,誠攢戴銘誦,感極涕逬,鍾鼓撤音,鷄鶋不驚,車箱弭載,駑馬無蹶,公私均幸,生死皆恩。曾不意未過兩日,寵敍旋降,本兼前職,竝皆仍任,乃以罪負之重,反被曠絶之數,惝怳震越,神魄禠喪,實不知何以得此也。刑憲弛闊,頑蔽者將無所懲,若臣私情之憂畏惶悶,固有不暇言者,而此豈盛世罪無倖逭,法不苟饒之意哉?噫,臣以一介藐然拙陋之身,荷兩朝剪拂顧借之恩,前後歷揚,儘極榮顯,未至服官之年,遽躋上卿之秩,名位太早,涯分已溢。不才高官,最爲重辜,夙宵惴懍,無以自存,其在驟濫之日,盈盛之際,豈不欲力辭必巽,以愜微分?每不免支離之懇,未格崇高之聽,而辭不能果力,披瀝之辭,徒爲飾讓之歸,而巽未克終必,輾轉冒沒,遂至於此,外似恬然,內省則疚,未嘗一日而忘此心也。昨於邸報,見臣所帶諸職之承傳注仍者,殆乎聯連十行,塡滿一紙,非淸華則皆要膴,赫然耀爛,目爲之駭眩,而又如本職例兼及別爲啓差者,猶不在此數之中,竝以計之,可爲二十三四,兜攬之多,通朝無有與臣比者。卽無論非臣眇分綿力短材孤植所可擔負得起,必將顚仆踣躓,不得單斃其死,其於朝廷無曠庶官,官惟其人之義,可謂乖反太甚,雖欲國事之無僨敗瘝廢,得乎?天刑畏於國討,人殃昭於鬼禍,忌滿惡盈,物理之常,臣之無幸,不知死所。臣受恩深重,無階仰報,隕首結草,惟所自期。如蒙天地父母生成顧育之澤,卽將前所云,淸華要膴赫然輝爛者,竝賜罷免,俾沐洪造,少安賤私,則以臣尙未已衰之年,惟其筋力所及,服勤奔走,亦多來日,義不敢辭。臣之此言,字字腔血,斷斷衷臆,刳瀝殫罄,莫非懇到哀切之誠,庶幾感達,伏地泣祝,惟恩命之是顒是俟焉。至於文衡之職,與他別異,一經遞罷之後,雖或仍任,不得行公,便成文苑流來未易之故事,不惟諸臣相繼恪遵,莫敢或忽,朝家亦每於援例丐籲,卽皆允許,未嘗或靳,此其不可放倒脫略,有如是者矣。今臣非分非才,初不敢爲冒竊之計,則引此故常,輒爲煩控,亦極僭猥,徊徨悶蹙,未便一陳,飭敎洊嚴,召命屢勤,去就之決,不在於今日,而據實之章,竟亦難已,玆敢瀆冒宸威,仰請財幸。伏乞聖明,亟降處分,毋令其官以人輕,全䙝名器,不勝幸甚。臣無任云云。答曰,省疏具悉。省卿辭牘,言出至懇,豈不諒念?但朝廷之體貌,貴在眞實無妄,豈以昨日之除,今日之遞待卿?況今之難安,只在於信事一節而已,奚故引他而用於文苑?眞所謂移怒邑市也。勿辭,卽爲入來會圈。
校理徐長輔疏曰伏,臣以於日昨滯直之時,得聞臣父病報,情急歸護,罪犯擅離,而聖度天大,譴不加,特賜恩暇,得以救護,惶隕感激,久而愈切。仍念臣老父宿病,當寒添劇,數日調治,少無減意,癖積衝亘於內,毒感闖肆於外,胸膈痞滯,食飮全却,咳喘甚促,氣息凜綴。臣方左右扶將,方寸如灼,際玆由限遽過,召牌繼降,揆以義分,寧復違傲,而目下情私,雖欲暫時離側,其勢末由,玆不得不復申前懇,疾聲號籲。伏乞天地父母,特垂矜諒,亟遞臣所帶之職,俾便救護,仍治臣瀆擾之罪,以肅朝綱,千萬幸甚。臣無任云云。省疏具悉。爾其勿辭救護。
上在昌德宮。停常參·經筵。
夜四更五更,月暈。
藥房都提調金思穆,副提調金在昌啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
藥房口傳啓曰,臣等夜伏見傳敎下者,有慈候靡寧之下敎,臣等不勝憂慮之忱,見今日寒陡緊,此時調攝之節,尤宜愼重。伏乞亟許臣等率醫官入侍,以爲詳承證候,議定當進湯劑之至,千萬顒祝,惶恐敢啓。答曰,一時感候,不爲深重,調攝爲宜,故有昨下敎,而湯劑議定事,待承候官入來,承候後議定。
嘉順宮進服杏橘飮,自今日一貼式,限三貼煎入事,榻前下敎。
宋冕載,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
任厚常啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
宋冕載啓曰,備邊司郞廳來言,今日賓廳日次,無時急稟定事,不得來會云矣,敢啓。傳曰,知道。
宋冕載啓曰,禁衛營將官來言,今日本廳軍兵,日次私習云矣,敢啓。傳曰,知道。
宋冕載啓曰,御營廳將官來言,今日本廳軍兵,日次私習云矣,敢啓。傳曰,知道。
金在昌啓曰,大提學沈象奎三牌不進推考傳旨,今方捧入,而都堂會圈命下,已至多日,連事違召,終不承膺,事體所在,誠極未安。所當更請牌招,而係是一日四牌,何以爲之?敢稟。傳曰,更爲牌招。
金在昌啓曰,行左承旨李文會,今日不爲仕進,卽爲牌招,何如?傳曰,許遞,前望單子入之,待下批牌招察任。
今十二月二十一日,祿都目政事爲之之意,敢啓。傳曰,知道。
承旨前望單子入之,李惟命落點。
掌令金啓河啓曰,臣庸愚謭劣,淸朝言責之任,自知萬不近似,而掌憲除命,遽下於前望特點。召牌儼臨,義分是懼,雖不得不張皇出肅,臣於啓辭中,區區私義,有難冒參,屢忝見職,輒敢引避,特推敦倫之義,每蒙體諒之恩。今此處義,宜無異同,其何可蹲冒於臺次乎?請命遞斥臣職。答曰,依啓。
以持平金學淳,正言李垿牌不進罷職傳旨,傳于任厚常曰,只推。
金在昌啓曰,大提學沈象奎牌不進推考傳旨,今方捧入,而都堂會圈命下,已至多日,連事違召,終不承膺,事體所在,誠極未安,更爲牌招,何如?傳曰,更爲嚴飭牌招,違牌勿爲呼望。
傳于金在昌曰,大提學批下,卽爲牌招。
金在昌啓曰,大提學沈象奎牌不進推考傳旨,今方捧入,而都堂會圈命下,已至多日,如是違牌,事體所在,極爲未安,更爲牌招,何如?傳曰,允。
以京畿監司權常愼狀啓,朔寧郡民家失火事,傳于金孝建曰,聞甚矜惻,各別慰撫事,分付。
金在昌,以內醫院都提調意啓曰,提調沈象奎,今日問安,不爲仕進,卽爲牌招,何如?傳曰,允。
宋冕載,以都摠府言啓曰,副摠管金基豐,以御營中軍軍兵等中日試射放事,南小營晝仕出去之意,敢啓。傳曰,知道。
李惟命,以弘文館言啓曰,本館上番闕直,事甚未安。副應敎李勉求,校理李東冕,副校理曺鳳振,旣有只推之命,竝卽牌招,以爲推移入直之地,何如?傳曰,允。
李惟命,以弘文館言啓曰,本館上番闕直,事甚未安,副修撰李泳夏·李志淵,竝卽牌招,以爲推移入直之地,何如?傳曰,允。
任厚常,以義禁府言啓曰,黃海監司洪羲臣啓本,罪人金文浹,黃州牧流三千里定配事判付內,卽爲放送事,分付該道道臣事,命下矣。黃州牧流三千里定配罪人金文浹,卽爲放送事,分付該道道臣之意,敢啓。傳曰,知道。
傳于任厚常曰,罪人金文浹,黃州牧還發配所。
任厚常,以義禁府言啓曰,罪人金文浹,黃州牧還發配所事,命下矣。金文浹,自配所未及上來,依例發遣府羅將,所到處執捉,黃州牧還發配所之意,敢啓。傳曰,知道。
宋冕載,以訓鍊都監言啓曰,年終放砲習放,今月二十五日,洗馬臺爲之之意,敢啓。傳曰,知道。
任厚常,以義禁府言啓曰,礪山府使兪碩柱拿來,與公忠監司啓本,宣惠廳粘目,憑閱處之事,傳旨啓下矣。兪碩柱,以兼營將守令,時在任所,依例發遣府書吏,差兼官後拿來,何如?傳曰,允。
任厚常,以刑曹言啓曰,依下敎,樂工韓吉祿,黃海道黃州牧定配所,卽爲押送之意,敢啓。傳曰,知道。
大提學沈象奎疏曰,伏以臣猥控賤私必呼之至懇,兼授文垣當遞之常例,冒煩披瀝,仰冀鑑許。只緣言理短拙,不能著白,誠意淺薄,無以感發,未蒙矜允之恩,祗增僭越之罪,怵惕憂迫,無地自容。豈日月之明,猶有所遺燭,而父母之慈,猶有所未諒耶?臣之不才無能,徒以遭逢之盛,華要焉兜攬獨多,滿盈而挹注不止。竊位瘝官,上而懼必僨于公事,揣己疚心,下而憂無幸於私分,危厲中積,殆欲爲病,則疾痛必呼,顧可已乎?臣之少文蔑學,徒以薦剡之誤,遂辱宸墨,蒙點前單,附尾已濫,冒應豈論,而何況文苑故事,雖曾已屢拜之人,仍任於遞罷之後,皆不得行公,便成常法,莫或放倒,則格例當遞,又若此焉。臣之前疏覼縷,斷斷皆出於不得不然,而初非難安於前事也,無怒可移,寧色於市耶?今臣復叨內局之任,而日次承候,亦不敢趨簉者,前後許久區區忱誠,每懷悚觖,虧分闕禮,罪已難貰。伏見夜下傳敎,因慈候靡寧,賓對至令頉稟,臣伏而憂慮,憧憧達宵。職忝保護,義重嘗藥,而尙縻匪據,艮限爲阻,又不得進身隨參於議診之末列,跧蹙惶霣,罪負尤大。有臣如此,生亦何爲?且臣竊有衷結,極知煩猥,而敢復畢其前說。伏讀聖批,若曰,言出至懇,豈不諒念?臣雙擎九頓,感淚隨逬。殿下旣察其言之出於至懇,而亦欲曲加諒念矣。臣奉此恩諭,信如四時,愛欲生之德至厚矣。苟霈生成之澤,宜及覆溢之先,有是洪造,斯爲眞實,豈或以昨除今遞爲足可拘也哉?臣昔在戊午年間,嘗於一政,竝首擬於應敎·直閣·檢詳三望,天筆只點閣職,旋侍淸燕。先王顧臣而敎之曰,三望一點,爲爾惜福也。玉音在耳,恍如隔晨,之恩之德,穹厚無極,臣寧不以所嘗得之於先王者,敢欲望之於殿下乎?言至于此,秪有感咽,玆敢觸冒鈇鉞,畢露肝隔,情懇所迫,語無倫次,僭瀆之罪,萬死是甘。伏乞天地父母,深加憐察,將臣例當必遞之文衡仍授之命,亟行寢罷,俾舊規無壞,名器有重,如地部·藥院等緊務重任,亦竝汰免,少安賤眇之分,以卒諒念之恩。臣不勝云云。答曰,省疏具悉。已諭於前批,卽爲入來肅命。
大司諫李羲甲疏曰,伏以臣於日前,猥將病重實狀,再控衷懇,伏蒙慈覆之天,曲賜鑑諒,煩瀆焉而不之罪,反紆銓任鞶遞之恩,繼而有喉院除命,召牌再臨,而末由蠢動,荐犯違傲。聖眷冞隆於記存,而臣罪冞積於慢命,駴恐悚蹙,惟大何是俟,例勘不加,恩遞又降,俾無以賤臣,得以安意調息,恩私曠絶,殆逾慈母之憂弱子,臣惶隕感激,益不知報答之所。竊自期憫恤之恩是賴,賤疾獲痊,則凡有所命,苟可以筋力奔走者,夷險不擇,殫竭爲期,寸丹炳若,彼蒼可質。曾未竟夕,又伏奉除旨,以臣爲司諫院大司諫,庚牌繼降,促臣行公。臣之逖違文陛,恰爲一朔,反面之禮尙稽,覲光之願彌切,若有一分自力之望,固當不俟駕屨,蹶趨承,而第臣狗馬之疾,積祟旣深,有加無減,首尾二十餘日,宛轉於床笫之間,少或觸冒,痰升而痞結,霎時勞動,喘促而暈轉,神精都爽,氣息若綴。以若形證,萬無束帶趨筵之望,跼高蹐厚,靡所因極。噫,疾痛而呼父母,人情之常。殿下向旣以愛欲生之念,再許臣解官調病,今臣病情,較前無異,而職名又復來縻,臣安得不復以疾痛之呼,仰煩於慈恤之下哉?至若臣之於見職,言議也風采也,萬萬不近,萬萬不稱,有不遑拖到,敢玆力疾呼寫,仰瀆崇嚴。伏乞天地父母,照燭之矜憫之,將臣新除職名,亟行鐫免,仍治臣瀆擾不止之罪,以肅朝綱,不勝幸甚。臣於搆本繕寫之際,伏見夜下次對命寢之傳敎,伏不勝憂愛悶歎之忱,耿耿明發,敢貢拙訥之辭,惟聖明少垂察焉。噫,殿下於辭敎之間,何若迫切也?臣愚竊以爲,非但有欠於大哉之言,實恐使忠志之士仰屋而流涕,八方臣庶相顧而愕貽也。臣伏讀傳敎,若曰,自昨因慈候之靡寧,難以召接。臣不勝萬萬驚慮焦迫之至。伏況我殿下,以曾閔之達孝,奉殿宮之至歡,而當此隆寒之辰,乃有愆和之節。以殿下洞屬之誠,不遑臣憐之召接,特命賓筵之停免,此誠情禮之所當然,而第念內局保護之地,喉院夙夜之臣,姑未承殿宮間有何症候,彼大臣未及聞知,而適値日次,仰請登對,其勢無怪。以此而遽加非常之敎,不亦過乎?賓對之不行久矣。苟求其由,則大臣誠無所辭其責,然此亦有說焉。疾病之來,人所不免,昔疾今瘳,亦事之常始也。停閣旣非無故,今之入稟,在所當然。民國之機務,訏謨之兪咈,正可以乍廢而日急一日,不可以日惕一日而遂廢也。然則大臣之震懍不敢安,不過大臣一身之私也。國事則殿下之國事也,豈可以不槪於大臣之故,俾國事而漸益濡滯也哉?且國之重任,大臣是已,論道經邦,朝夕納誨,安危焉是在,理亂焉是係,相須則有股肱之體,仰成則有師保之益。百揆之文,著於尙書,九經之訓,載在思傳,惟如是也,故自古聖帝明王,莫不以敬禮大臣,爲治國之先務,亦粵我列聖朝心法相傳,尤在於是,而以我殿下臨御十年間言之,其於敬禮之義,未曾絲毫或忽,聖德之卓越百王,臣嘗默識而欽仰。不意今者,乃有此無前之敎,惜乎九仞之將虧於一簣也。大臣苟有過失,則退之,可也,罪之,可也,惟不可或欠於敬禮之道,故雖在斥退之時,尙有策免之禮。設令今之大臣,謂遜於古之大臣,大臣之爲大臣,今古無異。殿下之所以待之者,固當以古之聖帝明王曁我列聖朝心法爲法也,明矣。大臣有病而不得簉朝,病已而今求登對,殿下誠宜側席而待之,虛襟而接之。講定慈候當進之劑,裁稟廟堂積滯之務,而乃反示以訑訑之色,豈不有欠於敬禮之道乎?臣受兩朝罔極之恩,區區願忠之誠,不後於人,而官以諫名,不容不言,狂愚僭妄,無所逃罪。伏願聖明,勿以人廢其言,淵然深思,惕然改圖,繼自今凡於辭敎之間,克盡敬禮之道,夜下傳敎,亦命收還,以光聖德,以幸國事焉。臣無任云云。省疏具悉。所陳極爲切實,予豈可以一毫泛忽於敬大臣爲心乎?爾其勿辭察職。
上在昌德宮。停常參·經筵。
任厚常啓曰,來二十五日,朝參日次矣,敢稟。傳曰,停。
任厚常啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
金在昌啓曰,吏曹郞廳來言,祿都目政事爲之事命下,而判書朴宗慶病不來,參判李存秀未肅拜,參議未差,不得開政云。判書·參判,竝卽牌招,何如?傳曰,允。
李惟命啓曰,大提學沈象奎再牌不進推考傳旨,今方捧入,而都堂會圈命下,已至多日,連事違召,終不承膺,揆以事體,極爲未安。所當更請牌招,而係是一日三牌,何以爲之?敢稟。傳曰,更爲牌招。
持平金學淳啓曰,臣品質駑下,言議蔑裂,耳目重任,自知不稱。不意柏府除命,遽下於前望特點,召牌荐臨,義分是懼,雖不得不張皇出肅,少伸叩謝之忱,而第臣區區私義,有難冒參於聯啓。前叨臺職,以此引避,特蒙體諒之恩,到今處義,宜無異同,其何可蹲冒於臺次乎?請命遞斥臣職。答曰,依啓。
以大司諫李羲甲,正言李垿牌不進罷職傳旨,傳于任厚常曰,只推。
李惟命啓曰,大提學沈象奎牌不進推考傳旨,今方捧入,而都堂會圈命下,已至多日,連事違召,無意承膺,事體所在,誠極未安,更爲牌招,何如?傳曰,允。
李惟命啓曰,大提學沈象奎再牌不進推考傳旨,今方捧入,而都堂會圈命下,已至多日,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
金在昌啓曰,吏曹判書朴宗慶,參判李存秀牌不進。推考傳旨,今方捧入,而開政命下之後,如是違牌,事甚未安。參判陳疏,判書更爲牌招,何如?傳曰,允。
金在昌啓曰,吏曹參判李存秀疏批已下,一體牌招,何如?傳曰,允。
李惟命,以弘文館言啓曰,本館上番,姑陞入直,事甚未安,今日政新除授玉堂,竝待下批牌招,以爲推移入直之地,何如?傳曰,允。
有政。吏批,判書朴宗慶,參判李存秀進,參議未差,同副承旨李惟命進。啓曰,臺諫闕員,今當差出,而擬望之人乏少,外任竝擬,何如?傳曰,允。以宋冕載爲吏曹參議,李錫祜·朴升用爲掌令,李炫章爲持平,李垿爲校理,洪儀泳爲副校理,韓耆裕爲修撰,朴崙壽爲刑曹判書,李庚運爲戶曹參判,趙弘鎭爲工曹參判,金魯敬爲同春秋,愼必復爲禮曹佐郞,朴承祐爲兼律學敎授,通信使單金履喬,學錄單車珍衡,學諭單朴榮顯,長串堡別將方大勳,折衡金振元,以上今加嘉善,拯活十六名事,兵曹覆啓判下,順天府使單趙晉和,興陽縣監單金學淳,以上仍任事承傳,故通德李敬寬贈吏參例兼,故通德李宗周贈吏議,以上同義禁李永錫兩代。
兵批,判書李勉兢進,參判吳泰賢病,參議鄭景祚入直進,參知金魯應病,左副承旨任厚常進。以洪義浩·尹長烈爲副摠管,趙達洙·沈弘植·李克禮爲五衛將,呂喆永爲忠壯將,具載默爲都摠都事,金逌根爲文兼,申處文爲全羅左水虞候,同知單高擎宇,僉知單申絅·金履禮·權思正·金宗煥,兼內乘申絅仍任事承傳,上護軍曺允大,護軍李文會,副護軍金履喬·閔致載·徐有聞·李克禮·呂喆永,副司直李國標·金啓河·申慶會·金學淳,副司果安尙默,竝單付。
李惟命啓曰,今此皇曆,京畿監營二件,一件營上,一件勅使所經邑分上,黃海監營二件,一件營上,一件勅使所經邑分上,平安監營四件,一件營上,三件勅使所經邑分上,水原府·開城府·江華府·廣州府·江原監營·公忠監營·全羅監營·慶尙監營·咸鏡監營,各一件營上事,自本院依例成有旨下送,京各司應爲頒賜二十三件,亦爲依例頒給之意,敢啓。傳曰,知道。
任厚常,以兵曹言啓曰,今十二月二十一日,武臣賓廳講書日次,而祿都目政事相値,不得爲之之意,敢啓。傳曰,知道。
吏曹啓目粘連,觀此全羅監司李相璜狀啓,則以爲,興陽縣監金學淳以爲報滿,順天府使趙晉和,瓜限已迫是白乎矣,一則尤甚,一則之次,而興陽則當爲公賑,順天則將設私賑,抄飢賙賑,不可付之生手是白遣,潭陽府使安廷瓛,年限在於明年正月,當爲遞歸,該府還弊,本多紊亂,故方令釐革是白如乎,興陽縣監金學淳,順天府使趙晉和,限麥秋仍任,潭陽府使安廷瓛,限明年仍任事,竝令該曹,稟處亦爲白有臥乎所,瓜滿守令之爲民事請仍,旣多已例,興陽縣監金學淳,順天府使趙晉和,限麥秋仍任事,依狀請施行爲白乎旀,至於年七十守令之爲年限,卽不易之典,法當遞改,與瓜滿差代有異,揆以格例,不可循例許施,潭陽府使安廷瓛,限明年仍任事,置之,何如?判付啓,依允。
吏曹參判李存秀疏曰,伏以臣於日前,伏奉除書,以臣爲吏曹參判者,臣聞命兢惶,不知措躬之所也。竊伏念六官之列,最重天曹,貳卿之任,實分其責,古所謂人物之權衡,國政之樞機,夫豈如臣無似所可擬議者哉?臣出入邇列,亦多年所,本末長短,不待臣自陳而已莫逃於日月之明矣。樗櫟之質,旣蔑施於雕斲,朽瓠之器,莫適用於履屐,加以習懶守拙,罕與人接,同朝之士,不識其姓名,不辨其面貌者,十踰七八,可論於品流之甄別,優劣之裁量乎?以是之故,臣於年前,忝叨三銓,雖迫於嚴命,黽勉出肅,而虛縻素餐,殆過累朔,開政之席,一未嘗趨參,蓋其自知甚明,自量已熟,寧犯逋慢之誅,而不敢强其所必不能,以自陷於不誠之科也。假使臣今又怵畏義分,一謝恩命,只當爲前之爲而已。天官佐貳,其重何如,而豈容臣隨品虛帶,徒辱朝廷之名器哉?況今京察在卽,政官宜備,如臣者名雖充數,便同未差,及時變通,誠不可已。且臣又竊有私心之怵畏者,臣之立朝,雖近卄載,顧其年紀,未滿强仕,而粵自通籍之初至于今日,世所稱淸官選職,節次推遷,歷揚殆遍,而課功數實,曾無一事之報效,不過以幾十張華誥,以侈其銜,物議嗤點,已無可言,而中夜思惟,每不禁愧汗之浹背也。雖其隨除輒膺,晏若固有,而孤蹤眇福,冒進冥升,顚沛之患,理必無幸。縱不能退守知足之訓,自占便身之圖,唯有力避要路,稍守拙分,庶幸免於負乘之災。若又益之以踰分之銜,進之以匪據之地,則臣身之狼狽,固不暇恤,而亦豈不仰累我聖上終始生成之大德哉?天牌降臨,冒膺無路,坐犯違傲,益增辜戾,猥暴至懇,上瀆崇聽。伏乞聖慈,諒臣所辭,非出矯飾,將臣職名,亟賜鐫改,俾公器重而私分安,仍勘臣瀆擾之罪,以昭法紀焉。臣無任云云。答曰,省疏具悉。卿其勿辭行公。
上在昌德宮。停常參·經筵。
任厚常啓曰,明日正朝望闕禮習儀,兩司當爲進參,除在外·未署經外,未肅拜人員,竝待開門牌招,何如?傳曰,允。
任厚常啓曰,禁衛營將官來言,今日本營軍兵,日次私習云矣,敢啓。傳曰,知道。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
李惟命啓曰,大提學沈象奎三牌不進推考傳旨,今方捧入,而都堂會圈命下,已至多日,連事違召,無意承膺,事體所在,誠極未安。所當更請牌招,而係是一日四牌,何以爲之?敢稟。傳曰,更爲牌招。
任厚常啓曰,臣厚常,今日正朝望闕禮習儀進去,下直之意,敢啓。傳曰,知道。
任厚常啓曰,今日正朝望闕禮習儀,憲府則監察代行矣。雖無諫院,依例行禮之意,敢啓。傳曰,知道。
金在昌,以吏曹言啓曰,今日本曹褒貶坐起時,堂上不可不備,而參議宋冕載未肅拜,令政院牌招,以爲同參開坐之地,何如?傳曰,允。
金孝建啓曰,行大司憲李冕膺,執義李元八,掌令李錫祜,持平李炫章在外,掌令朴升用牌不進,持平柳春東未署經,監察茶時之意,敢啓。傳曰,知道。
以大司諫李羲甲,掌令朴升用牌不進罷職傳旨,傳于金孝建曰,只推。
李惟命啓曰,大提學沈象奎牌不進推考傳旨,今方捧入,而都堂會圈命下,已至多日,連事違召,終不承膺,揆以事體,萬萬未安,更爲牌招,何如?傳曰,允。
李惟命啓曰,大提學沈象奎再牌不進推考傳旨,今方捧入,而都堂會圈命下,已至多日,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
李惟命啓曰,大提學沈象奎三牌不進推考傳旨,今方捧入,而都堂會圈命下,已至多日,連事違召,無意承膺,事體所在,萬萬未安。所當更請牌招,而係是一日四牌,何以爲之?敢稟。傳曰,更爲牌招。
傳于李惟命曰,禁衛大將李光益,從重推考。
李惟命啓曰,延祥詩製述人,旣已抄啓矣。大提學沈象奎,待明朝牌招,以爲出韻科次之地,何如?傳曰,允。
以吏曹參議宋冕載牌不進罷職傳旨,傳于金在昌曰,只推。
以校理李垿,副校理洪儀泳,修撰韓耆裕牌不進罷職傳旨,傳于李惟命曰,只推。
李惟命,以弘文館言啓曰,本館上番,姑陞入直,事甚未安。校理李垿,副校理洪儀泳,修撰韓耆裕,旣有只推之命,竝卽牌招,以爲推移入直之地,何如?傳曰,允。
金在昌,以吏曹言啓曰,今日本曹開坼坐起時,考見諸道褒貶啓本,則順興府使李得養,以檢報何疎爲目,河東府使李仁泳,以偏聽盍察爲目,梁山郡守李游夏,以倘念恤刑爲目,軍威縣監金宗源,以事多聽吏爲目,昌樂道察訪車翊修,以盍勉飭下爲目,則俱宜置下考,而置諸中考,殊無嚴明殿最之意。該道道臣,推考警責,上項四邑守令,一驛察訪,竝罷黜,何如?傳曰,竝依允。其代,各別擇差。
李惟命,以吏曹言啓曰,曹所屬司饔院官員等矣今庚午年秋冬等褒貶,當爲等第,而因本院都提調在外,限內不得磨勘之意,敢啓。傳曰,知道。
李惟命,以吏曹言啓曰,泗川縣監尹商大,以三年窠守令,兩次居中,其不治可知,依例罷黜,何如?傳曰,允。
金孝建,以備邊司言啓曰,全羅道靈光郡荏子島二黑巖漂到大國人二十九名,不日上來矣。依近例,直令入接于弘濟院後,更爲問情,所着衣袴,分付各該司,依例題給,令賚咨官領往北京,而定差員,次次領送事,分付各該道臣,亦令義州府預先馳通于鳳城將處,以爲渡江後護送之地,何如?傳曰,允。
金孝建,以兵曹言啓曰,因平安監司李晩秀狀啓,鐵箭武士中和閑良李琰,肅川閑良申承淑,兵使李海愚狀啓,安州閑良申信弘,甑山閑良桂應華等,各其訓長,領率齊到,依例自臣曹更爲試取,何如?傳曰,允。
金孝建,以兵曹言啓曰,關西鐵箭武士,自本曹更試事,草記,蒙允矣。臣當日進詣訓鍊院試取,則抄上四人安州閑良申信弘未入格,中和閑良李琰,肅川閑良申承淑,步數旣過,本道試取,甑山閑良桂應華,雖未及本道試取之步數,優過一百五十步,別單書入之意,敢啓。傳曰,知道。
副護軍金履喬疏曰,伏以臣膺寵命於乘槎,存微諒於守株,屢瀆誠匪得已,重犯惟俟大何,乃蒙我殿下天地之仁,無物不遂,勘臣以薄罰,許臣以遞代,旣伸義而銜恩,諒匪罪而伊榮。曾未數日,復有仍任前職,使之赴往之命,臣誠惝怳震越,莫省攸措。當今馳一介之使,通兩國之好,而約誓旣定,期日且近,若臣區區私義,不敢斷斷强聒。第念如臣等輩車載斗量,卽古之使臣語也,欲以人才之多,相示於隣國,雖於辭令之間,不嫌其誇張。乃今選使而差遣也,始命而濫授者惟臣,暫解而旋縻者惟臣,無異以臣而代臣,有若非此而莫可,顧事體之苟簡,已無可言,若隣國之使聞,將謂斯何?且臣伏見從前信使之辭避,輒勘以編配之重律。良以人臣,義在服勤,往役不宜輒辭,而越蛟鱷之險塗,行蠻蜑之殊俗,揆以常情,亦所易憚,故或實故難强之如親病爲辭者,雖終許其遞改,猶不免於行遣,以至軍官·製述之屬,啓下而不往者,皆同其律,便成已例,所以存國綱而慮後弊也。臣是何人,實犯是故,獨逭當被之律,反紆旋授之寵,晏然自居,睯不知懼也哉?是則墮壞國綱,自臣伊始,此尤臣難冒之端,難貰之罪,玆復冒死自列,仰瀆崇嚴。伏乞聖明,念使任之不宜苟簡,軫國綱之不可墮壞,勘臣重律,改命他人,千萬幸甚。臣無任云云。省疏具悉。爾其勿辭往役。
京畿楊州儒生幼學徐章善·金載遠·洪斗燮·沈師模·尹守伯·洪明燮·李東遇·尹晉東·李海訥·尹孝大·柳絅漢,生員李亨謙,幼學尹以厚·洪仁燮洪仁爕·閔致汶·李宅祜·李源坤·任德常·洪秉翊·尹致大·姜世臣·朴東奎,進士申洸河·徐弘善·李益祜·崔秀恒·李必懋·李永宅·張履義·安光宙·李膺洙·金淟·金龜喜·崔景漢·李廷寬·崔迪興·尹濟烈·權藎翊·沈一永·任元白·金益柱·朴師賢,生員李正懋,幼學姜必煥·鄭載陽·尹錫厚·宋文鉉·趙命漢·朴宗爀·柳泰均·柳時均·李顯國·洪致復·南允欽·李廷奎·金達喜·崔景祜·金濟華·崔粹命·崔重泰·宋文鍾·尹光秀·崔秀五·沈公模·李廷老·尹光斗·黃善養·尹遇大·徐志慶·李行健,生員李頌,幼學林泰亨·洪養耆·崔命錫·金,進士崔健亨,幼學尹守魯·韓翊鎭·安光學·李行逵·崔永膺·徐華輔·洪養直·沈宜民·尹希天·魚致雲·韓尙爀,生員李宲,幼學李遠郁·韓儀爀·崔夢顯·朴光復·姜仁甲·權祐天·崔國鉉·安濟民·柳雲汜·李羲元·趙達永·朴淇源·張益漢·李文溶·金錫祚·洪·金益亨·南致和·朴師業·權處仁·韓錫慶·李觀采·李迎·邊光述·任顯常,生員尹仁植,幼學李驥顯·安光鼎·崔觀鉉·閔宗京·尹義斗·金命尙,進士姜世望,幼學趙明漢·申孟權·趙龜三·李忠秀·金元相·金景淵·柳觀國·黃一河·尹厚大·南允熙·洪仁燮·金墰·李肇遠·權奐·洪致敬·金命尹·李廷柱·林濟益·沈觀模·林蓍應·金鐫·鄭國霖·尹配厚·崔允錫·鄭舜元·白東旭·崔塾·李華欽·李宅懋·李永綏·吳致慶,生員洪善曦,幼學崔永學·鄭淞·李萬善·申賢模,進士崔日昌,幼學柳熤·宋文欽·崔彦亨·崔秀凡·徐哲輔·李光夏·李鈺·金亨相·姜世重·李箕東·韓基洪·金趾喜·李樸·李瀁·姜世達·崔日輔·金命周·安大謙,進士李鍵,幼學李萬采·李徽東·李昇健·李亨祿·金聲玉·李祐謙·趙永建,進士崔宅祚,幼學韓錫鼎·柳基均·金命說·李廷采·崔光亨·崔始永·李致馨·金熔儀等疏曰,伏以旌褒節義,卽樹風之盛典,闡揚幽潛,乃好德之彝情,此所以百世之下,終必有公議之不可泯者也。儻或志傳之合同,而顯隱相殊,年代之寢邈,而表章無聞,則豈非昭代之欠典而士林之所共恨乎?臣等竊觀,自古以來,明君哲辟,必於忠節之人,褒揚焉旌表焉,靡所不用其極者,蓋欲視好惡於一世,垂勸戒於千秋也。乃者麗季忠節,有若南乙珍·趙狷,嘗已建立祠宇,奉以俎豆,其祠寔在臣等所居之邑,而旌節乃其祠號也。往在先朝,特宣祠額,寵命一下,四方拭目,況臣等居於是土,尤幸其於吾身親見,而因此竊自相告曰,吾邑而祠南·趙兩先生,豈非以其所居之邑乎?所居之邑也,故褒寵之典,崇報之祠,必在於吾邑,則於吾邑,又有如二先生之同時節義者,而獨不祠之可乎?不祠也而不請於朝,又可乎?多士同聲,愈久難遏,不揆樸陋,遂敢相率請命,惟聖明垂察焉。高麗進士金揚南,卽我太宗大王潛龍時故舊也。聖祖壬戌司馬之榜,亦嘗聯名,而逮夫聖祖九五之御,首擧弓旌之招,官至司憲府持平,而自以前朝世祿之臣,義不肯出而膺命,遂隱居于楊州嶺近面隱垈之地。隱垈之稱,蓋以揚南所卜築故也。所居東峴,名之以漢陽,而終身不踰其峴,以識矢心之義。晩號逸老,臨流搆亭,垂竿戲鶴,以終其年。臣等竊念,自古忠貞之士,終能秉義守節,不爲富貴所浸溺者,僅可指數,或有之,而又皆策名立朝,與同休戚者也。若乃處韋布而能決然隱遁,以潔其身者,蓋亦絶難見,而瑰偉豪傑之士,莫不功名自奮。至若揚南,文章學行,著於當世,況其托契聖祖,徵辟屢勤,使其攀附翶翔,際會時運,則宜可以立致卿相,而顧乃不撓其志,遠引高蹈,遂以沒其身而無悶,此非審乎顯晦之義,超乎榮辱之境者不能也。若此等不二之操,不啻若一節之士,而其扶植倫綱,風勵世敎,豈不卓然偉哉?噫,揚南同節之人,卽南乙珍·趙狷也。生則同隱,死則齊名,而惟彼南·趙祠院,有所恩額煌煌,顧此揚南,則尙未竝腏於俎豆之列,此臣等所謂志傳合同而顯隱相殊,年代寢邈而表章無聞者也。若以其所處言之,揚南不過其時一布衣,其處義之道,尤有異於南·趙之曾已立朝者,而始托塵埃之契,終遂高尙之志者,足可使千載之下,如復聞伯夷之風,淵明之節。此一邑多士之所敢不避煩瀆,而今此所請,非敢爲創設新祠之計也。揚南之於南乙珍·趙狷世相竝也,節相同也,所居之地又同一邑,則其必當竝侑於南·趙之旌節祠也審矣。伏願聖上,覽察揚南節行本末,終不可泯沒,特許追享於旌節祠,使一邦之人獲遂尊賢好德之心焉。臣等無任云云。省疏具悉。所請,令廟堂論理,稟處,爾等退修學業。
上在昌德宮。停常參·經筵。
任厚常啓曰,行大司憲李冕膺,執義李元八,掌令李錫祜,持平李炫章在外,掌令朴升用未肅拜,持平柳春東未署經,監察茶時之意,敢啓。傳曰,知道。
任厚常啓曰,禁衛營將官來言,今日本營軍兵,日次私習云矣,敢啓。傳曰,知道。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
李惟命啓曰,大提學沈象奎四牌不進推考傳旨,今方捧入,而都堂會圈命下,已至多日,連事違召,終不承膺,揆以事體,誠極未安。所當更〈請〉牌招,而係是一日五牌,何以爲之?敢稟。傳曰,更爲牌招。
金在昌啓曰,刑曹判書朴崙壽,工曹參判趙弘鎭,除拜後過三日不爲出肅,竝依定式推考警責,仍卽牌招察任,何如?傳曰,允。
李惟命啓曰,大提學沈象奎牌不進推考傳旨,今方捧入,而都堂會圈,成命已久,延祥詩出韻科次,不容少緩,而如是違牌,不卽承膺,事甚未安,更爲牌招,何如?傳曰,允。
李惟命啓曰,大提學沈象奎再牌不進推考傳旨,今方捧入,而都堂會圈,成命已久,延祥詩出韻科次,一時爲急,連事違召,陳疏到院,原疏以國忌齋戒,不得捧入矣。所當更請牌招,而係是一日三牌,何以爲之?敢稟。傳曰,原疏捧入。
李惟命啓曰,延祥詩出韻科次,一時爲急,藝文提學金羲淳,卽爲牌招,何如?傳曰,允。
傳于李惟命曰,通信體重,副使踏罷,特爲敍用前職。
傳于任厚常曰,全羅水使,纔已命拿,而迎送之弊,不可不念,特爲分揀,仍任。
以校理李垿,副校理洪儀泳,修撰韓耆裕牌不進罷職傳旨,傳于李惟命曰,只推。
李惟命啓曰,藝文提學金羲淳牌不進推考傳旨,今方捧入,而延祥詩出韻科次,一時爲急,如是違牌,事甚未安,更爲牌招,何如?傳曰,待明朝牌招。
任厚常,以都摠府言啓曰,今日入直內三廳武兼·禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
大提學沈象奎疏曰,伏以臣以文衡之遞罷而復仍任者,不得行公,故事卽然,沿守已久,再曾具疏,援例請免,而槪置屛棄,一不省納,臣誠懵昧,竊甚惶惑。豈以此職,雖號淸峻,名器之最重,而如臣不肖者謬忝焉,則官以人輕,卽可以放倒前規,不足擬數比例於文苑相傳之故常而然耶?在前人則一引而輒皆體諒者,臣則支離屢陳,重複其說,而殿下拒之愈堅,督之愈嚴。若謂故事無足可道,趨走乃其爲恭者然,臣愚主臣,實不敢知處分之何爲而至於如此也。是誠官以人輕也,則祖宗朝四百年特設愼選之重任,非臣陋賤所可一日冒竊,不待有此故事,卽宜削改,勿之玷䙝也。如其人雖甚鄙,官不可以或輕也,則亦宜聽其引例罷免,勿之毁壞也,又安可以才不堪任而誤授於前,法所當許而必强於後,如今日之爲也哉?臣尙仰記先朝甲寅,以文衡該薦當否,至令諸大臣齊會,詳考故事以聞,敎曰,有國用人之所重,豈有過於文衡乎?一有違例,當者豈行公?此所以鄭重不爲輕視者也。是則如以該代薦,文苑易有之事,猶或慮其一時違例,僉詢博考,必適其可也而行之。先王所以愼重於玆職者,有如是矣。況此仍任文衡之不得行公,其例之斷斷嚴確顧何如,而上迺迫之使違,下又昧然敢違,則臣之冒沒倡披,爲一世所唾鄙,固不暇恤,而第恐朝廷事體,得毋大異於昔日之盛耶?臣竊憂焉。今若緣臣之惛劣無狀,竟致如此,則臣雖死不齒類,罪無可塞。是敢更冒鈇鉞,復此瀆聞,亦不必廣爲稱引,以煩聰聽,只就其最近如故重臣吳載純事,以明其例。重臣之方帶文衡也,以禮判罷職,旋命仍任,則引故事,上疏辭免,賜批特遞,其後以守禦使罷職仍任也,又辭如前,而又卽變通。此其仍則必辭,辭則必許,例自如此,斷不可廢者也。伏乞聖明,特加睿察,將臣仍授文衡之任,亟賜改罷,治臣煩瀆僭猥之罪,嚴行譴罰,以肅法綱,以懲頑蹇。臣無任云云。答曰,省疏具悉。卿旣曰前例斷斷如是,文衡之任,特爲許免,卿其勿辭。
上在昌德宮。停常參·經筵。
任厚常啓曰,行大司憲李冕膺,執義李元八,掌令李錫祜,持平李炫章在外,掌令朴升用未肅拜,持平柳春東未署經,監察茶時之意,敢啓。傳曰,知道。
傳于李惟命曰,明日次對,依例來會。
李惟命啓曰,明日次對,兩司當爲進參,除在外·未署經外,未肅拜人員,竝待開門牌招,何如?傳曰,允。
左議政金載瓚箚曰,伏以臣以狗馬之病,上瀆宸聽,下曠廟務,今已四載,殆無虛月矣。念臣不材,叨此匪據,雖使不病,固無以事事,況今抱難强之祟,受至重之任,旣未能丐退,且不得陳力,循例期會之末,亦多委屬,隨事趨簉之榮,輒皆停免,前後不職之罪,自分難貸,而尙此淟涊,罔非曲保之至德盛恩也。向者望日賓對,特命進定,臣固當不俟駕屨,卽效蹶,而適當是際,病又添劇,不得不冒罪懸頉。至於日昨日次,非敢曰昔疾今瘳,比諸前日,猶不無少間,故曠餘事務,自多仰奏。臨歲登對,爲伸微忱,遂不免依例入稟,而慈候靡寧之節,果未及承聆。乃於是時,仰請酬接,致有鄭重之敎,臣於是滿心惶霣,不省自措。前旣有故,未副來汝之旨,後又不審,遽煩匪時之稟,無往匪罪,罪將焉逭,而究其故則病也。病雖難免,罪豈可恕?伏地震越,惟重譴是竢焉。噫,臣微誠雖切於願忠,貞疾無望於供職,前此陳病之懇,實非一分浮實之語,而膏肓自在,沈痼轉甚,動作之時,縱似少愈,心腹之苦,無日不痛,較一年而輒下一層,今則果不可自力强策矣。微職冗班,尙無以緣病瘝官,況臣所叨,是豈容委諸嬰疾之喘,任作養疴之所者耶?臣若徒猥煩瀆,終抵僨誤,則臣固無惜,在國事將如何也?敢寓必呼之義,仰冀曲遂之恩,早降威罰,仍許斥退,無使公私兩病,實臣攢祝之願也。衷情所迫,辭不知裁,此尤臣死罪。取進止。答曰,省箚具悉卿懇。向日賓對有命,卿以愼節有辭,故卽命停轍,此卿之有實病之故也。其後自卿取稟,予之命停,適値予風寒有感,且慈候欠和,竝與藥院之口啓而不許召接,此亦予有難行之故也。予不知卿之如是有違,是予不知也,卿等之後日取稟,是亦卿等不知也。然則君臣上下,俱有所失。且況諫長疏入,予之不審,固所難辭。雖然,以此以彼,事旣往矣,卿與予,有何難安?望卿安心勿辭。仍傳于李惟命曰,此批答,遣史官,傳諭于左議政。
右議政金思穆箚曰,伏以向者賓對進定之命,寔出於我殿下憂勤之聖意,凡在承佐之列,孰不蹶趨簉,以效對揚之忱,而賤疾適苦,末由蠢動,竟至懸頉之境。無妄之來,雖云難免,不誠之罪,自無所逃,至今惶隕,實無可容。當此歲律云暮之時,月六應行之對,亦不敢緣臣久曠。迺於日昨當次,循例入稟,及承聖敎,悚蹙冞切。況臣忝在保護之任,慈候欠寧,聖心靡遑,而敢於此際,遽請登對,顧其罪,尤何如也?臣本昏謬湔劣,無所肖似,不堪任使於百執事之末,卽我聖明之所俯燭,而今以宜去之年,猥叨匪分之職,伴食中書,居然三年于玆。畢竟僨誤,固所自料,尙此盤礡,亦非攸期,而仰恃慈覆之天,自有體諒之時,强策衰朽,黽勉周行,癃病漸痼,知慮益耄,絲毫莫報,瘡疣輒出。卽於今番前後擧措,其老悖憒劣之狀,尤無所逃,尙何可以淟涊遲回,揚揚於具瞻之地,以益其罪戾也哉?只緣湯劑之議定,不敢爲瀆擾之計,冒沒赴公,亦旣屢日,私心惶恧,轉益靡措,玆敢短章自列,乞被譴何。伏願聖慈,亟降威罰,以安微分,以警具僚,不勝大幸。取進止。答曰,省箚具悉卿懇。卿之向日不參,實百難强之疾也。疾之難强,人所難免。予旣致請,然予尙記前日每每有獨相之入侍焉,設或有左相之有微恙,而卿不必一時有患,故予有所疑於斯際。然卿於此,何有於如是難於周旋耶?卿其安心勿辭,實予所望焉也。仍傳于李惟命曰,此批答,遣史官,傳諭于右議政。
上在昌德宮。停常參·經筵。
藥房都提調金思穆,提調沈象奎,副提調金在昌啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金在昌啓曰,今十二月二十七日,都目政事爲之之意,敢啓。傳曰,知道。
李惟命啓曰,行大司憲李冕膺,執義李元八,掌令李錫祜,持平李炫章在外,掌令朴升用牌不進,持平柳春東未署經,監察茶時之意,敢啓。傳曰,知道。
傳于李惟命曰,大臣·備局堂上引見。
以大司諫李羲甲,掌令朴升用牌不進罷職傳旨,傳于李惟命曰,只推。
吏曹口傳政事,以安宗厚爲永興府使,通信副使單李勉求。
金在昌,以吏曹言啓曰,卽接掌樂院牒報,則以爲,今此景慕宮臘亨大祭,協律郞本院主簿申光誨,身病猝重,萬無進參之路,卽速變通,以爲擧行之地云。掌樂院主簿申光誨改差,其代,口傳備擬以入之意,敢啓。傳曰,知道。
吏曹口傳政事,以尹致赫爲掌樂主簿。
兵曹口傳政事,副司果單李勉求。
傳于李惟命曰,發遣吏郞,諸執事淸齋與否,摘奸以來。
備邊司薦望,以朴崙壽爲水原留守。
李惟命啓曰,水原留守,當爲下批矣。政官牌招開政,何如?傳曰,允。
有政。吏批,判書朴宗慶進,參判李存秀牌不進,參議宋冕載進,同副承旨李惟命進。以金履載爲承旨,沈鈁爲正言,金啓洛爲刑曹判書,曺允大爲知經筵,劉弘九爲判校,朴鍾岳爲監察,水原留守單朴崙壽,華寧殿提調單朴崙壽。
兵批,判書李勉兢病,參判吳泰賢病,參議鄭景祚病,參知金魯應入直進,右承旨金相休進。同知單韓昌麗,僉知單李克禮·呂喆永,大護軍單金履翼,全羅右水使單徐有鳳仍任事承傳,兼摠理使單朴崙壽。
金相休,以都摠府言啓曰,副摠管朴基豐,以御營中軍,新舊番軍兵等點考事,南小營晝仕出去之意,敢啓。傳曰,知道。
金相休,以兵曹言啓曰,五衛將趙達洙前任晉州營將,沈弘祖前任北虞候,俱在任所,上來間番次苟艱云,慶熙宮衛將崔昌遠,病難供職,呈狀乞遞,竝改差,何如?傳曰,允。
金相休,以司僕寺一二提調意啓曰,分養馬故失,瘦瘠不馴守令,每於畢上納後,依法典,錄啓請罪矣。今年所納分養馬有頉各邑守令現告成冊,今始來到,故啓目書入,依例施罰,而其中靑陽前縣監權㝡仁,旣己身故,勿論,何如?傳曰,允。
金相休,以義禁府言啓曰,江原監司洪義謨狀啓內,蔚珍縣令安國衡,爲先罷黜,其罪狀,令攸司,稟處事,啓下矣。安國衡,時在原州地云,依例發遣府羅將拿來,何如?傳曰,允。
金相休,以刑曹言啓曰,前僉使安鳳儀,符同其花妻,驅逐正妻,使之丐乞之狀,登諸民訴,故推問決處次,應問各人,捉來究問之際,鳳儀搶入官廷,肆發悖說,詬罵訟官,罔有紀極,揆以法綱,萬萬駭惋。鳳儀,已經正職,臣曹不可照勘,令義禁府拿問處之,何如?傳曰,本事除之。詬罵訟官,萬萬未安。且以本事言之,渠旣犯此等罪犯,則必有狼藉見著者,故至有此民訴之境,明白査實。安鳳儀段,從重科治,而直自本曹,嚴刑究問,可也。
金相休,以左邊捕盜廳言啓曰,本廳從事官沈,身病猝重,勢難察任,改差,何如?傳曰,允。
修撰李東煥疏曰,伏以臣跡是單寒,人亦鹵下,猥蒙兩朝恩遇,名廁三司,涯分極矣。月前特蒙檢討官低擬下批,逖違之餘,感惶交摯,八日儤宿,九次筵對,無一言仰裨,老拙徒綻,退而省私,只有惶汗浹背。曾未幾何,掌憲館銜,次第荐批,義分是懼,有命輒膺,而第臣年近七旬,鉛槧之學殆消,講開三晝,論思之任堪愧。眼瞢神耗,雖晴牕活字之大,看是霧中之花,而況咫尺深嚴之中,其何能不錯於細書懸吐者乎?便是瞽者之丹靑。程子曰,君德成就,責在經筵。如臣老醜,蔑識之隨逐,爲人所嗤點,而臣亦自顧騂顔,寧可與擬議於責成也哉?噫,疾痛之呼,人情之常,而臣於鎖館多日,昨纔還第,猝添寒疾,膈痰痁結,本症怔忡闖作,氣眩神暈,食飮專却,宛轉床褥,氣息凜綴,以此症狀,萬無供職之望。伏乞憐臣疾病難强之實,察臣慵衰不稱之狀,亟賜鐫免,以安私分幸甚。臣於乞免,不宜及他,而區區效忠之誠,不下於人,敢以講席未盡之懷,有所略陳焉,惟聖明勿以人廢也。臣謹按在昔中宗朝,經筵官臣趙光祖進講曰,人主體認古書,以爲某事可學,而某事不可學,以求積累之工,則雖一講一張,所得甚多,如不然則雖一講十張,只爲虛文矣。臣嘗佩服是言,竊欲爲殿下一陳矣。夫講讀之法,不必貪多務得,雖一張之旨,賾其蘊奧,深究乎某可學某不可學,其可事則眷眷服膺,其不可事則惕惕存戒,寸而尺,尺而尋,工至漸磨,則措治行政,其所得爲如何哉?顧玆近日,法講纔撤,涉獵寶鑑·麗史諸篇,孜孜時敏之工,臣實莊誦,而經史中開講,已幾十張矣,何事爲可學,何事爲不可學,而其果奏效於積累之致耶?臣莫之曉也。燕閑宮宵,所事何事?貂璫之屬,嬪御之徒,不過䙝狎於眼前,而其果硏究於晝漏所講之旨義耶?臣莫之曉也。日月惟邁,我心則憂,絲綸上施措間,尙稽聳聽於卓越入人之仁聲,此殿下,外雖勤講,而內無實踐故也。眞德秀曰,夜對勝於晝訪。五鼓報更之際,萬籟俱寂之辰,法從列座,承史在傍,討論古今之得失,講究閭里之疾苦,酬酢如響,沖襟穩粹,則較之於宦妾之羅列左右,其輸贏,果何如耶?近則長長五夜,終靳一訪之擧,抑或有所思於淵默而然耶?亦莫之曉也。臣於向時,得進講筵雖有日,而君臣之間,恩若父子,分隔天地,上有所言,不得盡喩於下,下有所懷,不敢盡達於上。遷就歲月,式至于今,學問當及時勉勵,顧今殘臘無餘,寶籌添一,益懋惜寸之誠,尤加省三之工,或有未穩之事,有時召接儒臣,假以辭色,講討可否,則情志庶通,好問則裕。以聖上好學之衷,開心見誠,取人爲善,雖有逆耳乖激之言,而康而色,虛而受之,則是亦開言路之一端。昔者大禹,進戒於舜曰,無若丹朱傲。聖如大舜,而見戒如此,古臣之忠愛可見。汲黯面折於內多外施,而漢武恕其狂愚,乃曰,甚矣戇也。人主如厭聞讜言,不能嘉奬,反加摧折,則情志不孚,孰肯有言?蓋人主之德,莫大於敬而直內,內而踏實而後,群下亦觀感而興起,制事應物,如鑑空而衡平矣。古人曰,有爲者亦若是。殿下今當有爲之會,加勉於已勉之工,加治於已治之政,一念乾惕,每日修省,常如遇災時。人或曰民俗已安,而殿下則未也,睿學進修,而殿下則未也。常存不自滿足之心,日以爲常,工至積累,則不知不覺中,自有警發之效,而政令施爲間,亦自有顯著之實,是所謂日計不足,月計有餘者矣。此專由殿下一心上做得,而先儒曰,人心一有所之,則離道矣。其言甚精微,蓋心者,活動,而所之者,好惡嗜欲之謂也。好惡嗜欲,實係吾心之裁制,而如不得裁制,一任所之,則雖存心於學問治道,所向不實,只桅蠟已矣。若蕩然無私,意誠心正之功,到十分底後,可也,而不然則此心所之之私,不可不慮也。臣跡固疎逖,學不通方,而但以一段愛君之忱,强疾搆草,敢控瞽說於崇嚴之下。伏願以擇芻蕘之聖心,深加猛省焉。臣又有一得之見,更玆獻焉。噫,國家賜謚之典,毋論儒賢朝貴,有實蹟則其人身後,例有賜謚之擧矣。故贊成臣宋煥箕,經術行誼,道學文章,塗人耳目,爲士林矜式,而以先正遺裔,篤守淵源,斯文賴而不墜矣。粵在丁巳夏,殿下開講初筵,以師傅簉朝,庚申春冊禮時,以兼贊善又簉朝。伊時先王,眷遇隆重,每稱之以孝廟朝之於先正故事,親製祭文,若曰,有美肖孫,來傳胄筵。至今四方之士,欽歎傳誦,而煥箕作故,已經三年,尙未蒙節惠之典。一日萬機,或有所未遑,而聖王慕賢之誠,恐有所未及而然歟?士林之抑鬱,當如何哉?昔日宣廟朝,文成公臣李珥於講席,進請先正臣李滉之謚曰,如滉行跡,昭在耳目,何關於謚狀有無?殿下於已沒之賢,美蹟已著者,猶靳於褒崇,況於一時之士,寧有好善之誠乎?仍卽蒙文純之賜謚。殿下亦追述宣廟故事,宋煥箕賜謚之典,亟降允許,卽使擧行,則非但爲斯文之幸,在聖上崇賢之德,大有光焉。臣無任云云。省疏具悉。首尾疏辭,懇惻明白,言由衷赤,見於辭表,佩服歎嗟,爲之嘉乃。然予自御極以來,素不喜聲色玩好之類,雖親近宦妾輩,只自待候牕裏閣外,未嘗頻酬茶飯說話。蓋朝筵纔罷,手持其日所講冊子,卽讀屢遍訖,又取經史之可觀者,覽及終日,月終更考經史,循環如此。雖愚蠢宦妾輩,稀聞脚踏曳履之聲,出於廊庭之間,故猶必曰,太勤勞也。予嘗聞之而叱之,宦妾輩亦知予本心之如是,雖日用茶膳出納之事,不敢閑漫稟告,掖庭之所通知也。今夫爾等論予,必曰耳目無廣,心智難通,則眞可也,直謂之䙝狎則不可。若耳無聞而目無見而度而論之,卽不誠也。萬一耳聞目擊而論言之,則亦當指的某事某爲之表外者言之矣,何爲隱影言之之後,爲爲諫之道耶?予又有言者,大抵予之所望,在於諸臣明白痛陳於未過之前,而設有獨於此等失德,雖當牽裾爭詰而言之,予必虛襟納之,更何爲區區發明哉?末端宋山林贈謚事,許施,俾予待師之心,益見實報之義。爾則勿辭察職。
庚午十二月二十五日辰時,上御誠正閣。大臣·備局堂上引見入侍時,同副承旨李惟命,假注書李基栽,事變假注書朴榮顯,記事官洪敬謨·李紀淵,左議政金載瓚,右議政金思穆,行戶曹判書沈象奎,兵曹判書李勉兢,刑曹判書朴崙壽,漢城判尹金履度,吏曹判書朴宗慶,行護軍李得濟·李光益·李堯憲·李溏,工曹參判趙弘鎭,副校理洪儀泳,以次進伏訖。載瓚·思穆曰,節屆陰冬,寒威陡緊,聖體若何?上曰,一樣矣。載瓚曰,王大妃殿氣候,何如?上曰,一樣矣。載瓚曰,中宮殿氣候,何如?上曰,如前矣。載瓚曰,惠慶宮氣候,何如?上曰,一樣矣。載瓚曰,嘉順宮氣候,何如?上曰,近日一樣矣。思穆曰,日候之陰寒如此,而今以玉音仰聆,多有感候諸節,下情不勝伏悶。湯劑之停止,亦已有間,今日日次,特許臣等入診,實臣所望矣。上曰,略有寒感,而不甚大段矣。思穆〈曰〉,嘉順宮所進茶飮停止,亦已多日,今日則議定當進茶飮,似好矣。上曰,別無進藥之症候矣。象奎曰,藥院啓辭批旨,亦已仰承,而湯劑停止,亦已多日,今日又是日次,特許議進之道,甚好矣。上曰,今已爲歲末,更俟歲初入診,好矣。上曰,次對爲之。載瓚曰,臣等卽是有罪未勘之臣,日前只以草草數語,陳箚自列,而可以登對之日,則緣病未進,罪也,又於非時煩稟,亦罪也,而致使國事淹滯,百度解弛,莫非臣等之罪也,而今日乃敢晏然登對,臣等誠萬萬惶悚,而願被當被之罪,敢此仰達矣。上曰,前批固已言之,而卿等之未及知,亦非異事,今不必以此累陳矣。思穆曰,朝氣極爲寒冷,而窓戶盡開,下情伏悶矣。上命閉閤。載瓚曰,慶尙監司金會淵,以己巳凶徒玄逸文集刊行事,究覈後馳啓矣。玄逸之躬犯詬罵,罪關倫彝,卽國人之所共討,則雖以其子孫,亦何敢爲掩惡之計,而今乃稱以別號,名曰先生,私刊文集,至以凶疏,肆然拈出,視以爲金石之文字,潛圖頒行者,實是無前之大變怪也。道臣旣已盤覈,至於登聞,亟施重典,用警遐俗,斷不可已。令道臣,首犯則三次嚴刑,限己身絶島遠配,其餘諸囚,分輕重亦各刑配。凶書旣爲收聚投火,而或有藏匿不告,後若現發,與首犯同律嚴勘之意,分付,何如?上曰,依爲之。出擧條載瓚曰,卽見龍仁幼學鄭星采等上疏,則故僉知李行祥,故處士宋煓·成德朋,請施贈職之典矣。三人以篤行讀書之人,俱爲師門之高弟,儒林之望士,而第弛贈,乃是重典,若非特卓絶異之蹟,則未嘗輕許,今姑置之,何如?上曰,依爲之。出擧條載瓚曰,京畿楊州儒生幼學徐章善等上疏,請高麗徵士金揚南追配於旌節祠,而有令廟堂稟處之命矣。揚南値麗季政亂之時,隱德不仕,當我朝受命之初,罔僕長往,與南·趙兩人,同德同節,固當合腏竝享,而第四百年未施之擧,且祀典至重,追配有禁,今姑置之,何如?上曰,依爲之。出擧條載瓚曰,信使今已仍任,行期只隔二旬,盤纏尙未裁定,凡具極爲窘迫。蓋原盤纏·別盤纏,每以人蔘劃送,而其數合爲三十五斤矣。今則使臣,旣減一員,程路且止於馬島,亦當有分數省減者。然而若以此減省之數,一從詳定價上下,則果不無不敷之慮。就信蔘停退條中,量宜加劃,竝與員役盤纏不足條,亦以此推移沾丐,俾爲及期治發之地,而數爻多寡,量宜定送後,當爲稟處,以此意,先爲分付戶·惠廳,何如?上曰,依爲之。出擧條載瓚曰,卽見平安監司李晩秀報狀,則江界分定信蔘,艱辛收納,而不足爲八斤,及今督捧,趁期充上,實無其望,本營例貿蔘價餘條留庫中,以不足蔘八斤價,姑爲許貸該邑,使之準數備納,元錢待明春卽當還報云矣。信行今已迫頭,而原蔘之不足,至於此多,今若責捧於江民,民必難保,勢亦無及,依所報,以例貿價留庫中八斤價,以詳定計數許貸,待來春後,卽爲捧報後,形止報司,以爲憑考之意,分付,何如?上曰,依爲之。出擧條載瓚曰,卽見全羅監司李相璜狀啓,則以爲,本道應賑各營·邑·鎭·牧,爲三十七處,外此之次邑·鎭,付之本官,逐巡分糶,抄其尤甚面里最貧窮至無依者,或私賑或救急,而不煩公穀,庶有賙救之策。至於賑邑,則飢口姑未抄報,穀物容入,亦難預料,而待開賑,仰請區劃,未免後時之歎。若得折米三萬石,庶可排巡分饋,特令劃下,則當就私備帖價賑餘常賑·濟民倉等穀,量宜取用,空名帖七百張,亦爲成給爲辭矣。賑邑姑未抄飢,則穀物果難的定,而若待抄飢,始爲請穀,則實有後時之慮。依所請,第以本道某樣穀中折米三萬石,許令從便取用,而有餘則俾卽還錄,空名帖亦以五百張成給,以爲及期區處之地,何如?上曰,依爲之。出擧條載瓚曰,卽見慶尙監司金會淵狀啓,則以爲,陜川郡守安命遠,明年滿七十,法當歲首改差,固城縣令李悌彬,今冬爲五考,當於臘政出代,而兩邑俱値洊歉,連入於尤甚,勢將待開春周急救荒,此際遞改,實爲可悶。該郡守安命遠,該縣令李悌彬,竝限麥秋,姑勿出代,請令廟堂稟處矣。應賑邑準瓜守令之臨時遞易,果爲可悶,固城縣令李悌彬,依狀請,限麥秋仍任。至於守令年限,卽尊年養廉之義也。道臣雖以臨賑遞倅爲悶,有此所請,而終非重防限之義,置之,何如?上曰,依爲之。出擧條載瓚曰,卽見摠戎使李溏報本司辭緣,則以爲,本廳支放,只是移轉耗米及壯牙兵需米,而仁川等六邑移轉捧留,本邑身米,亦以代錢捧上。在前捧留之時,請得留庫元餉,推移放料,以其所捧代錢,貿米充報,已有其例。留庫餉米中,限一千九百石零,推移給料,次次貿充爲辭矣。移轉則捧留,身米則代錢,該廳支放,自當不敷,留餉中一千九百石,依例貸用,隨所捧,卽使之如數充上,何如?上曰,依爲之。出擧條載瓚曰,信使國書草本,預先齎去之意,前已草記矣。令藝文提學,卽爲撰出,定禁軍給馬下送于萊府之意,分付該曹·該院,何如?上曰,依爲之。出擧條載瓚曰,永興府使有闕之代,令該曹口傳各別擇差,當日辭朝,使之催促下送,何如?上曰,依爲之。出擧條載瓚曰,通信副使李勉求,旣有仍任之命,令該曹口傳單付,何如?上曰,依爲之。出擧條上曰,大臣就座,諸宰奏事,可也。象奎曰,信使盤纏事,大臣旣已陳達矣。今旣就已例中,分數劃給,而數爻多少,更當量宜酌定,以草記擧行。且亦有銀子三千兩臨時貸下之例,今亦按例擧行,故敢此仰達矣。上曰,依此爲之,可也。勉兢曰,參下官,仕日未滿十日,則皆筵稟後陞六矣。今番都政,宣傳官具載哲,仕日不足爲三日,具應和·權思奎,武兼尹豐烈·柳民儉·李心會·孔志文,守門將林福明·朴增白·金賢兌·李德休,仕日不足爲六日,依例陞六,何如?上曰,依爲之。出擧條勉兢曰,濟州補賑人金士元,月前除拜金城別將矣。年老癃病,萬無越海赴任之望,呈狀乞遞。實狀旣如此,則與厭避有異,改差,何如?上曰,依爲之。出擧條勉兢曰,先朝甲寅,以嶺南之不尙武技,特命道臣,試取各技中式者,狀聞起送,自本曹更試,不中式者,給糧下送,武技之中式者,閑良則直赴殿試,出身則初仕調用,前銜則復職承傳,能講與擧沙者,或直赴會試,或軍門調用,依判下擧行矣。近年以來,中式者絶罕,故一竝給糧下送,空往空來,有非設施之本意。今番抄上八人中,未入格七人,已爲給糧下送,其中一人,鐵箭一百五十步入格,草記承批,而有不可混同下送,故姑令留待,仰稟處分矣。上曰,旣是閑良,直赴殿試,可也。出擧條勉兢曰,本曹木邊,自來不足,而昨今年諸道,幾皆純錢,今年當捧,不過爲八十餘同,而每年進獻木內,入賞格木七十餘同外,更無餘儲,諸般需用,皆以純錢上下矣。內需寺年例木一百二十八同十八疋,在前如此之時,筵稟後純錢輸送,依此例限明秋,以錢代送,何如?上曰,依爲之。出擧條宗慶曰,因京外儒生兪漢俊等上疏,故儒臣李柬弛贈節惠之典,令該曹,稟處事,命下矣。故儒臣李柬,以間世之姿,拔萃之才,宏儒博學,純孝懿行,慨然當世之志業,蔚爲多士之矜式。論天人性命之原,竢百不惑,通古今典禮之藪,質聖無疑。至若堯·舜君民之志,經濟一世之具,卽其素抱,而臨歿一疏之屢百餘言,無非愛君憂國之誠,明禮適用之實。壽纔中身,位止外臺,則今此多士之呼籲,非止一再,公議之久菀,推此可知,政合貤贈節惠之典,而臣曹不敢擅便,下詢大臣處之,何如?上曰,大臣之意,何如?左議政金載瓚曰,以故儒臣之宿德邃學,尙無身後褒揚之典,士論之齎菀久矣。依銓堂所奏,許施,似宜矣。右議政金思穆曰,故儒臣博學懿行,爲當世之矜式,而尙未蒙褒揚之恩,以致多士之齎菀。今此銓堂之奏,似可得宜矣。上曰,依爲之。出擧條宗慶曰,奉朝賀李敬一致仕後,以本品鰲恩君第一科祿輸送矣。今方遭故,而奉朝賀,與他官職有異,大臣祿俸,亦自不輕,當依前輸送,而致仕遭故後頒祿品第,旣無可按之已例,一依法典,以四品祿輸送,似爲援據之端,而事係創制,不敢擅斷,下詢大臣處之,何如?上曰,大臣之意,何如?左議政金載瓚曰,奉朝賀,卽是長帶之銜,常祿依本銜品第輸送,因以此爲後考之制,似宜矣。右議政金思穆曰,奉朝賀之常祿,法典所在,依此輸送爲好矣。上曰,依爲之。出擧條宗慶曰,渭原郡守閔亨默,與朔州相換矣。計其前任朔數,則爲二十六朔,而渭原朔數,又爲十二朔矣。武倅邊地履歷,旣以三考爲限,新有定式,則閔亨默,已過準考,改差,何如?上曰,依爲之。出擧條宗慶曰,今番都政,窠闕甚少,出六之人,將至虛司果,而無所區處。潭陽府使安廷瓛,陜川郡守安命遠,德山縣監鄭來重,明年爲年滿,而不過數日之間,竝依已例改差,以爲次次陞付,何如?上曰,依爲之。出擧條宗慶曰,公忠道文義出身崔宗煜,補賑租爲一百八十七石,而入於道啓,自臣曹以出身異於士庶,故請令本道量宜施賞矣。聞其所願,在於加資云,百石以上人之帖加成給,卽事目所載,似當依願許施,而事係恩賞,自下不敢擅便,敢此仰達矣。上曰,依爲之。出擧條宗慶曰,年前因繡啓,華城幸行時,凡干策應,勿計於儲置七千石之內,另以他穀會減事,自廟堂覆啓蒙允,而該道今又以此事,論報本廳矣。當初七千石之劃給也,各陵春秋幸行時橋梁等物力,皆於此中會減,而華城幸行,則在於春秋兩幸之外,故昔在先朝,園幸時物力,自壯營別爲區劃,出於不煩經費之聖意,而今則華城幸行,亦在於春秋兩幸之內,橋梁擧行之一年兩次,前後無異,則豈可別爲區劃乎?以此意往復於大臣,他穀區劃一款置之,依定式,會減於儲置之意,分付,何如?上曰,依爲之。出擧條宗慶曰,昨年三南·畿甸田結大縮,內而貢價,外而營邑需各樣價,皆爲減分矣。今年穡事,比昨年稍勝,京外減分,自昨年依例解分,而至於湖南,猶未免歉荒,給災爲四萬餘結,而自前災近二萬結,則外方依例減分矣。湖南營·邑需各樣價,仍爲減分磨鍊之意,分付,何如?上曰,依爲之。出擧條宗慶曰,均廳給代,移屬壯勇營,嘉山所在屯土四標,昭在先朝御覽成冊,而年前有奸民輩,締結官吏,冒占隱匿之事,至有刑懲之擧矣。昨年忽有慶壽宮宮監韓致慶,謂以此土爲本宮所買,今秋稅納,恣意收去云,故行關本道,使之査實改量,則所謂該宮所買,盡是標內,而又有驛位·學位,非但該宮之見欺於奸民,驛位·學位,則本是大定江越邊所在,而稱以江落推尋泥生云,而冒犯本廳標內者,猶可謂橫奪。雖以泥生法意言之,本土之如有餘存者,則不得推尋於泥生,卽不易之典。假令當爲推尋處,旣是廳屯標內,則爲其官長者,所當論報京司,許題劃給,而不此之爲,任意許劃,揆以事體,萬萬可駭。當該守令,施以罷職之典。慶壽宮宮屬輩之見欺買賣,不是異事,而本士還屬之後,該宮見失,亦甚無意,盜賣諸漢處,一一推給,而諸漢則嚴刑定配之意,分付該道道臣,何如?上曰,依爲之。出擧條勉兢曰,瓜近邊將,今當內遷,而自前必爲經稟擧行,故敢此仰達矣。上可之。堯憲曰,臣營屬楊花鎭所置還米,年年增耗,數至三千石,則以其糶糴有弊,限一千石除出放料,已多其例矣。今亦恰爲三千石,且臣營今年米捧減縮,支放不足,本鎭還米中限千石,劃付餉色,補用支放,何如?上曰,依爲之。出擧條宗慶曰,摠管定配中,有實故人,旣已區別分揀,則傳旨中,當改付標,而政院未及爲之分揀,諸人之所帶官職,仍任與差代間,自銓曹無以擧行,故敢此仰達矣。上曰,傳旨改付標,可也。出擧條象奎曰,向因惠堂所奏,三南修理契主人變通恤弊之道,自臣曹往復廟堂,量宜決處事,擧條,蒙允矣。蓋此貢,恒留定式之外,逐年以五千石上下,而上下逐年無減,遺在逐年增加者,誠非當初定式之本意,亦乖經費節省之方。前戶判之以每年二千石上下,進排之過此數,則以遺在計減者,果是善爲釐正,而若其該貢事勢,則自己卯至今五十年間,轉爲買賣。時貢人非舊貢人,而舊遺在亦非今遺在,則時貢人矜悶之狀,不待渠輩之呼冤,今有軫恤矯救之道,而無他方便可施之事。第嶺南外,貢席産八邑席民積痼之瘼,至今難支渙散之境,道臣·邑宰,皆以京作貢爲目下救弊之方,前後狀報,不啻幾遭,八邑席民等呼籲於輦路,奔訴於京司,亦旣屢矣。年前以京作貢許施事,至於定奪,而旋以都下新募之類,擧皆牟利雜亂之徒,事未施行,先致紛紜,故其時未免草記仍寢,而該道救弊之論,席民呼籲之願,則斷斷以作爲京貢爲請。今若仍其願,作爲京貢,而以修理契貢人,兼當擧行,則在八邑,旣祛切苦之弊,在貢人,優爲沾漑之資,誠爲一擧兩得,而以修理元貢人,兼當席契,則其着實無慮,又非新募雜亂之比。臣意則如是,最似便宜,而姑未及爛商於廟堂,有未敢質言矣。上曰,惠堂所見,何如?宗慶曰,臣意亦與戶判所奏之言,別無異同矣。以此爲蘇弊之方,似爲兩便矣。上曰,依此爲之,可也。上曰,玉堂有所奏乎?儀泳曰,通信使,今旣以入送爲定,發行不遠矣。此非但爲國之大事,五十年不通之餘,今始入送,而彼國凡百,漠然不知,其間實有不可測之慮。且倭情本來儇巧,有難料度,而我國每每見欺,故人心自多眩惑,擧有難測之慮。以臣區區意見,則信使一行到萊府後,致詰於倭人曰,使行之直到江戶,卽是數百年約條,今忽以馬島爲請,大非約條本意。我國則一以誠信爲先,故自朝家治送信行,至到萊府,而在使臣奉命出疆之道,則詳知委折之前,無以徑發云云。仍送正副使親裨各一人,先爲渡海,直到江戶,往見關白,仍爲詳探虛實,待其的知後入送,實爲爲國愼重之道。臣每欲以此意陳疏,而猶或慮宣洩,今玆仰陳矣。上曰,大臣所見,何如?載瓚曰,玉堂所陳,固出愼重之意,而但恐行不得矣。思穆曰,往返之間,動費時月,到萊後爲之,尤似難便矣。上曰,諸宰各陳所見,可也。象奎曰,渡海譯官先送,亦是此等意思,如使一褊裨容易覘得,則江戶亦無足可畏矣。履度曰,寧或見欺,莫如守一信字爲歸重矣。宗慶曰,意固好矣,而使行前別出一層節,似難便矣。儀泳曰,我國邊禁不嚴,言語易洩,今當治送使行之時,尤加祕密,宜矣。載瓚曰,邊禁之申嚴,果甚好矣。惟命曰,今日賓對,兩司諸臺,無一人進參,事甚未安,竝推考,何如?上曰,依爲之。出擧條上命大臣先退,載瓚等退出。又命退,承史以次退出。
上在昌德宮。停常參·經筵。
任厚常啓曰,行大司憲李冕膺,執義李元八,掌令李錫祜,持平李炫章在外,掌令朴升用未肅拜,持平柳春東未署經,監察茶時之意,敢啓。傳曰,知道。
金孝建啓曰,右副承旨金履載,今日不爲仕進,卽爲牌招,何如?傳曰,允。
傳于李惟命曰,禮房承旨馳詣社稷·宗廟·永禧殿·景慕宮,奉審嫡奸以來。
傳于李惟命曰,咨文事體,何等重大,而多有不精處。承文提調推考,書寫郞廳,令該府拿問定配,當該捧納承旨,爲先罷職,下義禁府推考,當該寫字官,令攸司從重科治。
傳于任厚常曰,當該中官,令該府拿問處之。
以司謁尹長祺手本,別監李潤根,今日試射時,其所擧行,極爲慢忽之外,帳殿詢問之下,初不自現,漫漶呑吐者,萬萬痛惡,爲先除下,其罪狀令攸司從重科治事,傳于任厚常曰,本事旣是取才,不是大段是去乙,敢於帳殿詢問之下,專以不爲爲對,其外亦以不爲仰奏,萬萬無狀,行首別監,限己身爲奴,其外落後別監,嚴刑遠配。此別監段,令刑曹各別刑推,絶島遠惡地充軍,而司謁,令禁將決棍爲有矣,此後取才兺除良,若有似此兒戲樣,有無嚴放恣之習,當用梟示之律,以此擧行爲良如敎。
以中官李昌成拿處傳旨,傳于任厚常曰,放逐黃海道本鄕事,分付。
李惟命,以弘文館言啓曰,校理李垿,旣有只推之命,卽爲牌招察任,何如?傳曰,允。
以校理李垿牌不進罷職傳旨,傳于李惟命曰,只推。
任厚常,以都摠府言啓曰,今日入直內三廳武兼·禁軍及軍兵〈等〉,當爲中日習射技放,而臘享大祭齋戒相値,不得設行之意,敢啓。傳曰,知道。
任厚常,以備邊司言啓曰,全羅道靈光郡荏子島二黑巖,漂到大國人二十九名,入接弘濟院後,使本司郞廳及譯官問情,則與領來譯官李時復問情時問答,別無異同,故正書入啓,而今此漂人,皆願速歸,卽爲發送,何如?傳曰,允。
任厚常,以訓鍊都監言啓曰,本局諸將官今年自正月至十二月射講居首人,別單書入之意,敢啓。傳曰,知道。
任厚常,以禁衛營言啓曰,本營諸將官今年射講居首人,依例別單書入之意,敢啓。傳曰,知道。
任厚常,以御營廳言啓曰,本廳諸將官今年射講居首人別單,依例書入之意,敢啓。傳曰,知道。
任厚常,以摠戎廳言啓曰,本廳諸將官今庚午年射講居首人,依例別單書入之意,敢啓。傳曰,知道。
任厚常,以禁衛營言啓曰,來辛未正月當十二番後部中司屬慶尙右道四哨軍兵逢點實數五百十三名,已爲點閱整齊,來正月初一日,與內外各處入直將官·軍兵等,依列替代後,舊軍放送之意,敢啓。傳曰,知道。
任厚常,以禁衛營言啓曰,來辛未三月當十二番後部右司屬慶尙右道二哨四十九名,左道一哨七十五名,合四哨軍兵,來二月二十五日,京中逢點,依例準二朔立番之意,本道監·兵使處,預爲知委,何如?傳曰,允。
任厚常,以御營廳言啓曰,來辛未正月·二月兩朔應立後部後司屬黃海道四哨軍兵五百十七名,今已逢點整齊矣。正月初一日,與舊番右司軍兵,替代立番後,舊軍放送之意,敢啓。傳曰,知道。
任厚常,以御營廳言啓曰,本廳來辛未三月·閏三月兩朔應立前部前司屬慶尙左道四哨軍兵,二月二十五日,京中逢點,三月初一日,與後部後司軍兵,當爲替代立番,趁期調送事,本道監·兵使處,措辭知會之意,敢啓。傳曰,知道。
任厚常,以義禁府言啓曰,魯城縣監尹稙拿來,與公忠監司啓本戶曹粘目,憑閱處之事,傳旨啓下矣。尹稙,時在任所云,依例發遣府羅將拿來,何如?傳曰,待待命拿囚。
任厚常,以義禁府言啓曰,前蔚山監牧官李寅英·金亨遠·李英繪等,令該府拿問重勘事,傳旨啓下矣。金亨遠·李英繪,今方待命拿囚,李寅英,下去公忠道丹陽地云,依例發遣府羅將拿來,何如?傳曰,允。
上在昌德宮。停常參·經筵。
金履載啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
金相休啓曰,來初一日,輪對日次,而正朝相値,頉稟之意,敢啓。傳曰,知道。
金履載啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李惟命曰,西北松都人忠臣·淸白吏子孫,竝拔例調用事,分付。
傳于李惟命曰,守令初仕,何等重任,而今日都政,亦當差出,使之各別擇差,俾有實效事,分付兩銓。
傳于李惟命曰,尙瑞院官員·注書,依例陞六。
趙毅淳陞六,代以南秉寬爲假注書。
李基栽陞六,代以趙璟鎭爲假注書。
金履載啓曰,假注書趙璟鎭,時無職名,令該曹依例付軍職,冠帶常仕,何如?傳曰,允。
金履載啓曰,行大司憲李冕膺,執義李元八,掌令李錫祜,持平李炫章在外,掌令朴升用牌不進,持平柳春東未署經,監察茶時之意,敢啓。傳曰,知道。
以大司諫李羲甲,正言沈鈁,掌令朴升用牌不進罷職傳旨,傳于金履載曰,只推。
以大司諫李羲甲,正言沈鈁牌不進推考傳旨,傳于金履載曰,日事違牌,已至多日,萬萬未安。從重推考,本職遞差,其代,今日政差出。
以掌令朴升用牌不進推考傳旨,傳于金履載曰,一體遞差。
李惟命,以吏曹言啓曰,新除授成均館直講李沆呈狀內,矣身素患痰癖之症,挾感添劇,時日內萬無起動供職之望,斯速入啓遞改云。身病旣如是,則有難强令察任,改差,何如?傳曰,允。
都政。吏批,判書朴宗慶進,參判李存秀進,參議宋冕載進,同副承旨李惟命進。啓曰,四館陞出六品時,例有九處講後遷轉之規,而承文院褒貶,如或有故·過限,則四館積滯不可不慮,故自前雖未經九處講,亦有陞六之規矣。今秋冬等褒貶,不得爲之,故當出六品者,未免積滯,依例遷轉,何如?傳曰,允。又啓曰,蔭仕六品官之陞五品者,每於過都政後照擬,而見今在職者,絶無經一考之人,故五品官,無以推移備擬。未經一考之人,依例勿拘陞擬,何如?傳曰,允。又啓曰,今都目大政,各岐仕滿應遷者相避及未準朔監察·禁府都事·戶曹·刑曹·工曹·漢城府郞官·平市署官員·五部令各司久任時推人員,竝擬,何如?傳曰,允。又啓曰,直長仕日未滿十日以下者,啓稟陞六事,載在法典矣。直長中仕日未滿十日人,依例陞六,何如?傳曰,允。又啓曰,守令多窠,今當差出,而未準朔禁軍將及營將·邊將·虞候·中軍·都事·守令·察訪,竝擬,何如?傳曰,允。又啓曰,禮曹參議,今當差出,而擬望之人乏少,承旨及外任,竝擬,何如?傳曰,允。又啓曰,平壤府庶尹,大丘府判官,今當差出,而本府,以營下劇邑,物衆地大,素稱難治,不可不擇差,同道及他道有聲績已準限未準朔守令,竝擬,何如?傳曰,允。又啓曰,坡州防御使,吉州防禦使,渭原郡守,令當差出,而擬望之人乏少,同道及他道守令,竝擬,何如?傳曰,允。又啓曰,水原府判官,今當差出,而本府,物衆地大,不可不擇差,同道及他道有聲績未準朔守令,竝擬,何如?傳曰,允。以李在謙爲內資主簿,金照爲司饔主簿,李和淵爲繕工主簿,李光憲爲潭陽府使,李永瑗爲順興府使,固城縣令李悌彬仍任事承傳,以吳慶元爲監察,曺文檢爲金浦郡守,趙鎭翼爲陜川郡守,申大翕爲歙谷縣令,洪秉翼爲唐津縣監,典籍單崔大寔,以李遠揆爲內贍直長,韓喆裕爲司宰直長,徐有稷爲內資直長,朴宗山爲迎華察訪,金泰行爲利仁察訪,李禹道爲穩城府使,高景漢爲金井察訪,成海默爲召村察訪,金履豐爲平陵察訪,李基完爲陽川縣令,尹孟厚·李一中爲禁府都事,宋欽大爲掌苑奉事,金在三爲水原判官,申顯祿爲德山縣監,李鐵求爲坡州牧使,李惟秀爲鐵原府使,李甲會爲吉州牧使,金煥爲三和府使,李得秀爲渭原郡守,李百膺爲贊儀,李儀朝爲引儀,鄭冕綏爲淸道郡守,金宅基爲茂山府使,李膺福爲碧潼郡守,趙學春爲富平府使,尹致猷爲淳昌郡守,李羲贊爲東部令,尹致赫爲南部令,鄭河宗爲軍威縣監,金愿爲濟用主簿,趙鎭壽爲司饔主簿,沈能定爲司宰主簿,李井會爲河東府使,吳準常爲遂安郡守,李肇源·李永錫爲承旨,李鍾稷爲活人別提,鄭堉爲典牲直長,李潤俊爲鎭海縣監,鄭宅恒爲熊川縣監,宋啓榮爲新昌縣監,尹行倫爲順陵直長,沈應奎爲平壤庶尹,朴宗民爲大丘判官,李義權爲咸安郡守,孫錫祚爲典籍,洪鼎爕爲司宰奉事,林斗鎭爲內資奉事,金文澤·趙奎昇爲典籍,崔道彬爲昌樂察訪,任魯爲尙瑞直長,徐有儞爲沔川郡守,趙永傑爲連原察訪,韓喆濟爲金郊察訪,宋祥濂爲淮陽府使,李章謙爲鐵山府使,朴俊模爲嘉山郡守,王道常爲樂安郡守,李鍾文爲泗川縣監,韓宅祚爲利原縣監,李永建爲通津府使,鄭湋爲竹山府使,李榏爲礪山府使,權膺祜爲柒谷府使,李儒燁爲豐川府使,金昊淳爲尙瑞副直長,金芝淳爲鎭安縣監,宋仁載爲咸悅縣監,李好敏爲兵曹參判,李德彬爲永平縣監,李永健爲宗廟副奉事,李昇朋爲永寧殿令,洪百淳爲昌陵令,趙雲成爲宗廟令,朴宗敬爲安城郡守,廣興主簿單李漢榮,以尹亨植爲造紙別提,任魯爲漢城主簿,柳暕爲稷山縣監,李泰淳爲梁山郡守,南潞爲禮曹正郞,順陵直長尹行倫,司圃直長宋翼奎相換,禁府都事尹孟厚,內贍奉事洪醇浩相換,以李遠揆爲掌樂主簿,趙德履爲禮曹正郞,金世忠爲司藝,鄭利海爲莊陵令,吳慶元爲漢城庶尹,金昊淳爲尙瑞直長,趙毅淳·李基栽爲典籍,尹時東爲惠陵令,邊景鵬爲大靜縣監,李載延爲尙瑞副直長,沈文永爲恩津縣監,李在修爲開寧縣監,韓通裕爲義興縣監,李一榮爲典簿,尹鍾烈爲濟用副奉事,鄭鳳采爲蔚珍縣監,李九會爲內贍直長,兪彦志爲引儀,韓用鏶爲刑曹佐郞,校書著作二單申在獻·崔錫玄,以洪善謨爲長興奉事,李章玉爲軍資奉事,金履祐爲工曹佐郞,柳仁根爲社稷令,趙毅淳爲兵曹佐郞,李永後爲監役,李在崇爲典籍,李在謙爲禁府都事,李基栽爲兵曹佐郞,朴宗來爲工曹判書,金相溫爲顯陵令,尹匡烈爲刑曹佐郞,李壽咸爲右尹,黃䆃爲漢城主簿,尹久東爲司成,鄭觀綏爲禮曹參議,李鍾稷爲監察,金鎔爲假監役,李存秀爲氷庫提調,黃仁紀爲宗廟令,秦東老爲內贍主簿,金文禹爲內資主簿,黃䆃爲監察,申義淳·趙爲典籍,尹亨植爲禁府都事,李在紹爲監役,金秉淵·申經爲引儀,鄭泰曾爲軍器副正,李永老爲大司諫,申星模爲掌令,李爲正言,李和淵爲漢城主簿,李遠揆爲禁府都事,金鍾虎·李齊年爲監察,趙湐爲長興主簿,李鼎五爲繕工主簿,金履福爲活人別提,張東顯爲造紙別提,徐命澤爲軍器主簿,韓象履爲刑曹正郞,金喆淳爲司僕主簿,金在粹爲敦寧主簿,成義浩爲掌樂主簿,李魯在爲平市主簿,金萬鍾爲掌樂主簿,白致樂爲承文校檢,禁府都事洪醇浩,義盈奉事李永紹相換,以趙原永爲童蒙敎官,閔景爀爲假監役,洪直弼爲敦寧參奉,李普澈爲永僖殿參奉,蔡臣永爲禧陵參奉,安厚遠爲惠陵參奉,鄭在誠爲思陵參奉,洪錫淵爲徽陵參奉,沈毅鎭爲懿陵參奉,洪勝圭爲顯隆園參奉,宋煥謙爲恭陵參奉,蘇輝國爲禮賓參奉,李東樹·安承煦爲假引儀,朴來謙爲順康園守奉官,趙台欽爲昭顯墓守衛官。
兵批,判書李勉兢進,參判吳泰賢病,參議鄭景祚進,參知金魯應進,右副承旨金履載進。啓曰,今日都政時,本曹堂上,當爲備員,而參判吳泰賢病不來,卽爲牌招,同參政事,何如?傳曰,允。又啓曰,營將·中軍·虞候·邊地僉使·履歷僉使,今當差出,而擬望之人乏少,已準朔守令,未準朔禁軍將·虞候,竝擬,何如?傳曰,允。以趙尙鎭爲知事,趙義鎭·尹範喆·柳相默·尹致儉爲五衛將,洪楫爲訓鍊主簿,權思穆爲部將,朴東源爲守門將,李基敬爲全羅右水虞候,李漢章爲黃海水虞候,訓鍊主簿單吳再謙,以沈鍾奎爲晉州營將,趙文錫爲忠州營將,李鼎會爲平安監營中軍,李仁達爲大興中軍,黃仁燁爲北虞候,李尙說爲滿浦僉使,柳煥寅爲白翎僉使,成彦霖爲厚州僉使,柳聖台爲法聖僉使,安大進爲加里浦僉使,訓鍊判官柳漢培,訓鍊主簿孫善郁·方禹敎,以上依定式減下,以李海昇爲三陟營將,李重鉉爲公忠兵虞候,金在錡爲防踏僉使,金麗哲爲東里僉使,金尙澤爲廣梁僉使,宋淳謙爲善績僉使,宋光洙爲平薪僉使,成弘規爲臨淄僉使,李光俊爲龍媒僉使,徐在元爲草芝僉使,副護軍趙義鎭·柳相默·尹範喆·尹致儉,以上竝單付,以李彦懋爲五衛將,具壽集爲加設訓鍊判官,方一好·梁學曾·金應默爲加設訓鍊主簿,金應鎭爲鱗山僉使,李弼邦爲老江僉使,朴玎晦爲文城僉使,李孝述爲德浦僉使,金鏡澹爲恃寨僉使,林百源爲柔遠僉使,姜思義爲加背梁萬戶,宋官英爲薺浦萬戶,崔道淳爲馬島萬戶,丁壽天爲於蘭萬戶,平安監營中軍李鼎會,大興中軍李仁遠,忠州營將趙文錫,晉州營將沈鍾奎,北虞候黃仁燁,以上今加折衝加資事承傳,以金仁豐爲豆毛浦萬戶,金昌倫爲包伊萬戶,金馨中爲助泥萬戶,金鼎和爲舒川萬戶,金元曾爲越松萬戶,金光禹爲幕嶺萬戶,林萬爲寅火浦萬戶,鄭萬彩爲德津萬戶,金漢弼爲黃龍別將,徐大喆爲新門別將,申泂爲黃海中軍,崔昌國爲文殊別將,姜渭興爲慈母別將,李學祿爲保山別將,李安國爲浦項別將,盧壽齊·張仁樞爲慶熙將,崔禹鉉爲洪州營將,韓耆裕爲文兼,高光得爲九月別將,李升權爲訓鍊正,李煥·柳豐逵爲武兼,金永喆爲訓鍊判官,許濯爲宣傳官,鄭宅升·姜碩儒·金孟吉·朴養湜爲五衛將,尹彦喆爲群山僉使,副護軍趙文錫·沈鍾奎竝單付,以盧尙樞·尹致章爲羽林將,趙達洙爲兼司僕將,李顯英爲訓鍊僉正,元景燁爲金城別將,同知單盧壽齊,僉知單張仁樞,以李台遠爲訓鍊主簿,金尙埰爲公忠水虞候,副護軍李宜秀·洪允復·李勉植·鄭來升·尹範益·閔亨默,以上竝單付,以金時和爲訓鍊判官,安光贊爲訓鍊副正,柳觀海爲訓鍊僉正,李近植·李益緖爲都摠經歷,李奎男爲訓鍊判官,金榮秀爲羅暖萬戶,姜在謙爲從浦萬戶,李顯英爲宣傳官,柳基常爲中樞都事,同和單姜碩儒,僉知三單鄭宅升·朴養湜·金孟吉,以具載默爲訓鍊僉正,柳曮·趙彝錫爲訓鍊主簿,護軍吳泰賢,副護軍沈奎魯·具得魯·柳相默·朴孝晉·閔修顯·兪碩柱,副司果韓光衍,副司正趙璟鎭,以上竝單付,以李宅觀爲五衛將,李垕爲都摠都事,金麗澤·池天膺爲慶熙將,李益緖爲宣傳官,柳基常爲都摠經歷,黃俊彦爲訓鍊僉正,同知單池天膺,以鄭學莘爲中樞都事,李勉學爲武兼,金大完爲部將,趙汝謙爲武兼,權就一爲守門將,同知單金麗澤,副護軍李羲甲,副司果沈鈁竝單付,以朴履榮爲訓鍊主簿,黃相轅爲部將,金命㠜·鄭善毅爲武兼,尹禹鉉爲訓鍊主簿,曺允精爲同知,副司直朴升用,副司果吳仁昇竝單付,以金魯益·沈說泰·李商駿·尹懿成·柳相晉爲宣傳官,尹喜豐·李殷常·鄭珪·曺元振·李大濟·李東鎭爲武兼,李周彦·崔應鉉·趙濟建·孔彦周·李時鎬爲部將,李一倜·徐有近·金珍·金達衡·黃碩潤爲守門將,權管秩同仁李大亨·乾原康大源·雲頭里朴聖熙·廟洞金尙任·安原石元杓,副司果張鉉擧·鄭達行·許澮·柳鳳·曺允鵬·朴濟源·具載哲·具應和·權思奎·尹豐烈·柳民儉·李心會·孔志文·林福明·朴增白·金賢兌·李德休,以上竝單付。
以兵曹參判吳泰賢牌不進推考傳旨,傳于李惟命曰,許遞,今日政差出。
金履載,以兵批言啓曰,五衛將李彦懋,前任黃海監營中軍,時在任所,上來間本廳番次苟艱云,慶熙宮衛將盧壽齊·張仁樞,俱以病難供職,呈狀乞遞,竝改差,何如?傳曰,允。
金履載,以兵批言啓曰,五衛將趙義鎭,前任滿浦僉使,尹範喆,前任白翎僉使,柳相默,前任茂山府使,尹致儉,前任大興中軍,俱在任所,上來間該廳番次苟艱云,文臣兼宣傳官金逌根,病難供職,呈狀乞遞,竝改差,何如?傳曰,允。
傳于李惟命曰,望筒遲滯,當該政官,從重推考。
金履載,以義禁府言啓曰,前都承旨金在昌推考事,傳旨啓下,而卿宰禁推,該府草記,待批下捧供,載在大典通編矣。金在昌,係是宰臣,敢啓。傳曰,施以削職之典,放送。
以前承旨金在昌削職傳旨,傳于李惟命曰,今番則姑置,令前削職,特爲分揀。
以校理李垿牌不進罷職傳旨,傳于李惟命曰,只推。
金相休,以弘文館言啓曰,校理李垿,旣有只推之命,卽爲牌招察任,何如?傳曰,允。
以全羅監司李相璜狀啓,求禮縣民家失火,人物爛死事,傳于金孝建曰,許多人物,如是爛死,失火民家之數,又若是夥多,極爲矜惻。元恤典外,別加顧助,爛死人,如有生前身·還布,須卽蕩減,煙戶雜役,亦卽蕩減事,廟堂措辭,分付。
以金履迪囚單子,傳于金履載曰,金履迪段,直爲流三千里押送,除功減。
李惟命,以吏曹言啓曰,今此各陵·殿宮·園墓正朝祭祭官,當爲磨鍊,而老病·公故外,實無推移排比之路。依近例,刑官及司饔院官員年六十以上,通融塡差以入,而其中時無職名人員,令該曹口傳付軍職,何如?傳曰,允。
金履載,以備邊司言啓曰,卽見咸鏡監司趙德潤報備局辭緣,則以爲,安邊等五邑賑口,合爲二千一百八十九口,前請私賑穀折米四千石及本營自備月課穀,自今八月,限明年六月,勿爲會錄,竝許區劃爲辭矣。五邑,今以抄饑賑資,及時措備,然後可以待開春,卽爲設賑,所請私賑穀折米四千石,許令取用,本營自備穀,姑未定數爻之果爲幾許,而亦爲劃下,俾爲從便設施,用後有餘,則使之還錄,何如?傳曰,允。
金履載,以都摠府言啓曰,副摠管申光軾,以同知義禁府事,本府坐起,晝仕出去之意,敢啓。傳曰,知道。
金履載,以刑曹言啓曰,寫字官李東鉉等考律嚴勘啓目判付內,從重照律定配事,判下矣。取考律文,則大明律制書有違條有曰,凡奉制書,有所施行而違者杖一百,同律對制上書詐不以實條有曰,凡奏事上書,詐不以實者,杖一百徒三年。名例云,二罪俱發,以重者論。寫字官李東鉉·劉運昇·全承祖等,依此律從重論,決杖一百後,東鉉黃海道長連縣,運昇江原道麟蹄縣,承祖公忠道靑山縣,徒三年定配所,竝卽押送之意,敢啓。傳曰,知道。咨文事體,何等至重,此咨文一入彼地,手澤狼藉,將以我國勤慢,置於何地乎?今番巧値御覽,故有如此之執頉,未信前日,有何許狀。此咨文封入也,必也寫字官書之,書吏看檢,校郞又準後,提調末後察納,則如是之際,必有許多欠潔,事體道理,萬萬未安。此後必當致愼考察,若或慢忽,都提調,先自有不飭之官請罪,而提調以下,倍當惕念,期於若有戴重罪之地,宜矣。以此擧行,可也。
金履載,以刑曹言啓曰,以司謁尹長祺手本,別監李潤根,今日試射時,其所擧行,極爲慢忽之外,帳殿詢問之下,初不自現,漫漶呑吐者,萬萬痛惡,爲先除下,其罪狀令攸司從重科治事,傳曰,本事旣是取才,不是大段是去乙,敢於帳殿詢問之下,專以不爲爲對,其外亦以不爲仰奏,萬萬無狀。行首別監,限己身爲奴,其外落後別監,嚴刑遠配,此別監段,令刑曹各別刑推,絶島遠惡地充軍,而司謁,令禁將決棍爲有矣,此後取才兺除良,若有似此兒戲樣,有無嚴放恣之習,當用梟示之律,以此擧行事,命下矣。行首別監馬榮麟,平安道咸從府,限己身爲奴定配,卽爲押送,落後別監崔聖裕·朴春煥,當該別監李潤根等,過齋後,各別嚴刑一次,聖裕慶尙道開寧縣,春煥金山郡,遠地定配,潤根全羅道康津縣古今島,充軍定配,竝爲押送之意,敢啓。傳曰,知道
金履載,以義禁府言啓曰,時囚罪人金履迪,直爲流三千里押送,除功減事,命下矣。金履迪,除功減,慶尙道義城縣流三千里定配,而以傳旨內辭意具罪目,依例發遣府羅將,押送配所,何如?傳曰,允。
金履載,以義禁府言啓曰,中官李昌成,放逐黃海道本鄕事,命下矣。李昌成,放逐黃海道平山府本鄕之意,敢啓。傳曰,和道。
金履載,以禁衛營言啓曰,謹依傳敎,司謁尹長祺,決棍十度之意,敢啓。傳曰,知道。
金履載,以訓鍊都監言啓曰,本局哨官趙景麟,身病甚重,勢難察任,改差,何如?傳曰,允。
禁府啓目粘連,向前中官許銀矣本府議啓內,莫重公事,不善擧行,論其罪狀,萬萬駭然。前伏承議處後三十日照律之命,待日限,以此照律,罪杖一百收贖,告身盡行追奪,私罪,奉敎依允爲旀,功減一等爲良如敎。又啓目,前蔚山監牧官金亨遠·李英繪等當爲原情云云。傳旨內辭緣,泛稱遲晩,所當請刑是白乎矣,時値停刑,有不可循例擧行,竝只議處,何如?判付啓,依允。
左議政金載瓚,右議政金思穆聯名箚曰,伏以夜伏見傳敎下者,以咨文多有不淨處,致有提擧問備,郞官拿配之命,臣等於此誠萬萬惶懍,不知攸措也。咨文事體,至爲嚴謹,自墨草至淨書,屢經査對,克愼克審,無或有一誤,然後始乃齎奉,其體例之至重,蓋如是矣。今於裁寫之際,不能致精,啓徹之時,且失照察,勘罪至及於堂·郞,臣等俱忝都提擧之列,苟使董飭管檢,不失其宜,則做錯之失,豈或如是耶?若論其罪,臣等爲首,今何敢諉之於該堂·該郞,晏然自居,只幸其倖逭乎?玆敢聯陳首實之義,伏乞亟賜嚴斷,俾安私分焉。取進止。答曰,省箚具悉卿等之懇。咨文不淨,極甚駭然,事大文書,寧容若是?是故有致譴於提擧以下,卿等亦有不審之失,倉卒不察,何有大段難安之端?卿等勿辭安心。仍傳于李惟命曰,此批答,遣史官,傳諭于左右相。
水原留守朴崙壽疏曰,伏以臣於近日,荐蒙誤恩,憲職纔遞,秋銜繼降,今又伏奉除旨,以臣爲水原府留守者。臣手奉華誥,以首頓地,誠莫知所以,而亦莫省所措也。嗚呼,今日廷臣,孰非我先大王化育中物,而若臣者,以其不肖之故,偏被陶甄之澤,每中夜點檢,只有涕汪然沾衾。今玆新命,職備守土,瞻依仙寢,密邇眞殿,得以遂殫竭拱護之忱,在臣餘生,至願大幸也,顧何敢備例辭選也哉?第臣昔以記注,任使於奉園之初,亦嘗按廉於築城之日,設置始末,竊有以仰覸一二矣。凡是府之程章制度,悉出睿裁,是地之肖蝡動植,咸被聖化,儼成周洛漢豐之制,蔚有三輔五衛之重,故肆惟聖念,尤軫於得人而專其責。從前居是留者,指不多屈,苟非德望才猷,上可以對揚明命,下可以幹當重寄者,則莫或輕畀而濫受。矧今喬陵之歲月寢遠,民到于今,益切於戲之思,此時此任,尤當難愼。臣本才具滅裂,器識淺短,雖在少日,歷試蔑效,況今蒲質已衰,鉛刀旣鈍之後,決無以稱塞萬一。策駑重擔,不顚則跌,臣雖重被辜負之罪,顧何補於旣僨之後耶?雖以目下民事言之,本府之沿海諸面,多被荐歉,賙奠之策,不容少緩。尤豈如臣汚鈍所可擔着,而能對揚我聖上一念元元,錦玉靡安之盛德至意也哉?反覆揣量,承膺無望,玆敢短章披瀝,仰瀆崇嚴。伏乞聖慈,俯垂鑑諒,亟收臣新授職名,回畀可堪,俾重務無曠,微分獲安,公私不勝幸甚。臣無任云云。答曰,省疏具悉。卿其勿辭察任。
左副承旨任厚常疏曰,伏以臣於昨夕長僚罷職之命,有不敢晏然自在者。蓋咨文初次捧入,果是該房之事,而申後安寶再入之時,臣以下位替納,雖非該房,捧納則一也。臣安敢獨謂無罪,偃處職次,而時値門鑰已下,徑出無路,今始短章自列,乞被同罪。伏望聖明,亟降處分,俾無倖逭,千萬幸甚。臣無任云云。省疏具悉。爾亦罷職。
上在昌德宮。停常參·經筵。
李永錫啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
傳于李惟命曰,守令·邊將·察訪·初仕人留待。
傳于金履載曰,守令·邊將·察訪·初仕人入侍。
傳于李肇源曰,諸承旨持公事入侍。
傳于金履載曰,自今月二十八日,來月初二日至,各司藏牌。
傳于李惟命曰,前承旨金基厚敍用,令該曹口傳付軍職,使之承候。
兵曹口傳政事,副護軍金基厚單付。
李永錫啓曰,行大司憲李冕膺,執義李元八,掌令李錫祜,持平李炫章在外,掌令申星模牌不進,持平柳春東未署經,監察茶時之意,敢啓。傳曰,知道。
金相休,以弘文館言啓曰,本館上番闕直,事甚未安,校理李垿,旣有只推之命,與副校理洪儀泳,竝卽牌招,以爲推移入直之地,何如?傳曰,允。
金相休,以成均館行大司成意啓曰,本館入直,久任郞廳外,凡郞無敢入直,若有代員替直之事,則依下都監郞廳例,草記代直事,曾已定式矣。司成尹久東未肅拜,直講李沆身病呈旬,典籍朴鳴和差祭進去,時無入直之員,以他郞官,姑爲代直,何如?傳曰,允。
金履載,以御營廳言啓曰,本營千摠徐有建,哨官印時彦,俱有身病,勢難察任,竝改差,何如?傳曰,允。
禁府啓目粘連,向前金亨遠·李英繪等亦,身爲牧官,牧馬虧欠之數,若是夥然,而掩置不報者,雖緣難徵於殘民之致,揆以法意,罪難寬恕,竝只以此照律,何如?判付啓,依允。
光恩副尉金箕性疏曰,伏以臣於社壇臘享·太廟春享,俱爲見差享官,將次第奉香矣。臣氣質虛脆,年紀衰邁,挽近以來,疾病多時,素患下血之症,近又復發,失血旣多,眞元陷下,昏眩闖發,指節不仁,實難自力於駿奔之列,而嚴畏不敢言私,齋沐虔誠,進詣臘享矣。及其祼薦之際,眩暈大作,省覺昏昧,如坐風濤,莫可自由,忍死作氣,僅得依樣,幸免僨誤於禮事,而已切瞻視之悶然,歸來經宿,益復添劇,無事安居,如將頹仆。且其指節不仁之症,暮夜觸冒,變成萎縮,非但運用執持之極爲艱辛,實有顚錯墜失之十分可慮。且況太廟之禮,縟儀繁又,非社壇四神位行事之比。病勢之添,一日之間,不啻倍蓰,其趨走升降,灌鬯獻酌之際,顚頓失儀,決非一二而止也。明知其必無倖,而徒尙有事之爲榮,猶且黽勉而冒當,以致其僨誤狼狽,則臣身之蒙被重誅,固不足恤,莫尊淸廟,體貌至嚴,而其奈不敬之甚,禮事之虧何哉?思之至此,不寒而慓,冒犯瀆撓,諒非獲已,玆敢疾聲呼籲於仁覆之下。伏乞聖慈,俯賜鑑諒,亟令該曹,特爲付標,以重享事,仍治臣瀆擾之罪,以肅朝綱,千萬幸甚。臣無任云云。答曰,省疏具悉卿懇。疏辭,令該曹付標。仍傳于金相休曰,此批答,遣府郞,傳諭于光恩副尉。
行護軍閔昌爀疏曰,伏以臣於近日,忽因寒痰之衝亘,素患貞疾之外,又添喘急之症,跬步運動,短氣輒緊,少失調攝,諸症倍劇,當其急時,實有晷刻難支之慮,而卽伏見正朝享帖,以臣爲懿陵獻官者。事係往役,義當蹶,而以臣目下新舊症形,萬無升降駿奔之望。與其强疾顚沛而失儀於班次,母寧身犯瀆擾而愼重於享事,玆敢干冒宸嚴,略入文字。伏乞天地父母,矜臣疾痛之呼,亟降變通之命,以重享事,仍治臣瀆擾之罪,以肅朝綱,千萬幸甚。臣無任云云。答曰,省疏具悉。疏辭,許令該曹付標。
大司諫李永老疏曰,伏以臣恩沐再造,榮極一資,鏤在肝肺,報蔑絲毫,匪意謬恩,又侈誤授,撫躬驚惶,滿心慙恧。噫,今之諫長,古之諫議,朝端耳目,臣非其人,風采骨骾,臣無其姿,責任尤重,臣豈敢冒據首席,遴選且峻,臣豈敢猥膺心簡乎?今日國家,以愼惜名器爲第一急務,則鞶帶之褫,似不待臣言之畢,而此猶屬臣支辭蔓語。臣於三司之職,鐵限則等,而黽勉於橫經之列,永劃於秉簡之地者,誠以分義廉防之不得不有時輕重也。臣嘗年前,以此疏籲,中丞·亞諫除書聯翩,而一未祗肅,輒蒙恩遞。下以是辭之,粗自勉於兩盡也,上以是許之,必欲遂其萬物也。到今去就,宜無異同,臣安得不申控前懇,恭竢處分也?抑臣又有情私之萬萬焦迫者矣。臣有偏母,垂老善病,少失將理,輒復添加,至臘之令,受損忒甚,眞元虛耗,外邪闖乘,風眩作嘔,火痰爲咳,當食不食,一日多僅籥合,欲眠未眠,一夜計纔分刻。似此症形,雖在少壯,尙難遄己,況於衰齡者乎?臣本終鮮,家無代護,厭進之味,强或加匙,而非臣誰勸?對投之劑,時不踰寸,而非臣誰檢?扶將之節,忽則失宜,而非臣誰躬?此臣所以日夕遑遑於執㸑秤水之間,不能接一人應一事於親側半武之外者也。今乃以咫尺自守之義,講之於方寸屢亂之中,入而粗供子職,出而祗奉庚牌,跬步屢移,精力共分,逋慢之悚,煼灼之私,於是乎迭相纏縛矣。蹈赴敢辭,而溝瀆自如,恩義互奪,而風旌不繫,臣情到此,尤豈不愍且隘也?伏惟聖明在上,孝理體下,凡在臣僚爲親陳情者,皆蒙曲許。若臣至切之懇,亦庶幾見諒於閔覆慈育之下,玆敢忙陳短章,仰瀆崇聽。伏乞天地父母,哀憐之終始之,鐫削臣虛帶之銜,俾臣獲遂微諒,專意救護,千萬幸甚。臣無任云云。省疏具悉。爾其勿辭救護。
庚午十二月二十八日午時,上御誠正閣。守令·邊將·察訪·初仕人入侍時,右副承旨金履載,假注書趙璟鎭,記事官洪敬謨·李紀淵,以次進伏訖。梁山郡守李泰淳,坡州牧使李鐵求,吉州牧使李甲會,三和府使金煐,鐵原府使李惟秀,茂山府使金宅基,通津府使李永建,礪山府使李榏,柒谷府使權膺祜,豐川府使李儒燁,碧潼郡守李膺福,鐵山府使李章謙,河東府使李井會,水源判官金在三,遂安郡守吳準常,渭原郡守李得秀,樂安郡守王道常,安城郡守朴宗敬,嘉山郡守朴俊模,沔川郡守徐有儞,歙谷縣令申大翕,陽川縣令李基完,蔚珍縣令鄭鳳采,大靜縣監邊景鵬,義興縣監韓通裕,開寧縣監李在修,恩津縣監沈文永,稷山縣監柳暕,咸悅縣監宋仁載,鎭安縣監金芝淳,利原縣監韓宅祚,泗川縣監李鍾文,新昌縣監宋啓榮,德山縣監申顯祿,唐津縣監洪秉益,鎭海縣監李潤俊,熊川縣監鄭宅恒,迎華察訪朴宗山,利仁察訪金泰行,金井察訪高景漢,召村察訪成海默,平陵察訪金履豐,昌樂察訪崔道彬,連原察訪趙永傑,金郊察訪韓喆濟,顯隆園參奉洪勝圭,徽陵參奉洪錫淵,禧陵參奉蔡臣永,白翎僉使柳煥寅,厚州僉使成彦霖,法聖僉使柳聖台,群山僉使尹彦喆,防踏僉使金在錡,東里僉使金麗哲,平薪僉使宋光洙,善積僉使宋淳謙,草芝僉使徐在元,文城僉使朴玎晦,老江僉使李弼邦,龍媒僉使李光俊,臨淄僉使成弘規,麟山僉使金應鎭,德浦僉使李孝述,柔遠僉使林百源,恃寨僉使金鏡澹,羅暖萬戶金榮秀,薺浦萬戶宋官英,加背梁萬戶姜思義,於蘭萬戶丁壽天,馬島萬戶崔道淳,豆毛浦萬戶金寅豐,包伊萬戶金昌倫,助泥萬戶金馨中,舒川浦萬戶金鼎和,越松萬戶金元曾,幕嶺萬戶金光禹,寅火堡萬戶林萬,德津萬戶鄭萬采,黃龍別將金漢弼,新門別將徐大喆,慈母別將姜渭興,金城別將元景曄,浦項別將李安國,保山別將李學祿,文殊別將崔昌國,九月別將高光得,乾原權管康大源,廟洞權管金尙任,安原權管石元杓,宣傳官金魯益·沈說泰·李商駿·尹懿成·柳相晉,武兼李殷常·鄭珪,守門將黃碩潤,假引儀李東樹·安承煦,以次入來。上命守令·邊將·察訪·初仕人進前,各奏職姓名。泰淳等進奏職姓名訖。上命守令·邊將·察訪·初仕人先退。泰淳等退出。履載曰,水原判官金在三,以正朝典祀官,明當下去矣。使之當日辭朝似好,故敢此仰達矣。上命書傳敎曰,水原判官,當日辭朝,其餘守令,亦令不多日內辭朝。仍命退,承史以次退出。
庚午十二月二十八日午時,上御映花堂。諸承旨持公事入侍時,行都承旨李肇源,行左承旨李永錫,左副承旨金相休,右副承旨金履載,同副承旨李惟命,假注書南秉寬·趙璟鎭,記事官洪敬謨·李紀淵,直閣徐俊輔,以次進伏訖。上命讀奏公事。惟命曰,臣吏房無公事矣。肇源曰,臣戶房無公事矣。相休讀奏水原留守朴崙壽敎書。履載曰,臣兵房無公事矣。永錫讀奏公忠監司金蓍根啓本,罪人盧弘大槐山郡到配事。肇源曰,臣工房代房,而無公事矣。上命各書判付訖,仍命退,諸臣以次退出。
上在昌德宮。停常參·經筵。
藥房都提調金思穆,提調沈象奎,副提調金相休啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金履載,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
金履載啓曰,行大司憲李冕膺,執義李元八,掌令李錫祜,持平李炫章在外,掌令申星模傳旨未下,持平柳春東未署經,監察茶時之意,敢啓。傳曰,知道。
李惟命啓曰,兵曹參判李好敏,左尹李壽咸,除拜後過三日不爲出肅,竝依定式,推考警責,仍卽牌招察任,何如?傳曰,允。
李惟命啓曰,三品官之無得過三日循例請牌,曾有定式矣。禮曹參議鄭觀綏,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
李惟命啓曰,漢城左尹李壽咸過三日擧案,今日廳坐,自吏曹來呈,故請牌啓辭入啓矣。肅拜單子,又爲來呈,至於捧入,臣之不察,不勝惶悚,而左尹李壽咸,不可無警,從重推考,當該吏曹堂上,亦不無不審之失,推考,何如?傳曰,允。
備忘記,水原留守朴崙壽下直,長弓一張,長箭一部賜給。
以掌令申星模牌不進罷職傳旨,傳于金履載曰,只推。
李惟命啓曰,卽者吏曹郞廳來言,河東府使李井會,鐵山府使李章謙,遂安郡守吳準常,嘉山郡守朴俊模,歙谷縣令申大翕,陽川縣令李基完,蔚珍縣令鄭鳳采,德山縣監申顯祿,鎭海縣監李潤俊,新昌縣監宋啓榮,泗川縣監李鍾文,鎭安縣監金芝淳,開寧縣監李在修,義興縣監韓通裕,大靜縣監邊景鵬,兩司俱未署經云。除在外·受由·未署經外,未肅拜人員,竝卽牌招,以爲備員署經之地,何如?傳曰,允。
李惟命啓曰,守令署經事命下,而憲府則行大司憲李冕膺,執義李元八,掌令李錫祜,持平李炫章在外,柳春東未署經,掌令申星模牌不進,諫院則大司諫李永老受由,司諫崔時淳,獻納李英埴,正言李承達在外,李未署經,不得署經,何以爲之?敢稟。傳曰,民事可悶,兩司除署經。
以掌令申星模,正言李牌不進罷職傳旨,傳于李惟命曰,只推。
以校理李垿,副校理洪儀泳牌不進罷職傳旨,傳于金相休曰,只推。
金相休,以弘文館言啓曰,本館上番闕直,事甚未安。校理李垿,旣有只推之命,卽爲牌招入直,何如?傳曰,允。
以校理李垿牌不進罷職傳旨,傳于金相休曰,只推。
金相休,以弘文館言啓曰,本館上番闕直,事甚未安,修撰韓耆裕,卽爲牌招,以爲姑陞入直之地,何如?傳曰,允。
以修撰韓耆裕牌不進罷職傳旨,傳于金相休曰,只推。
傳于李惟命曰,發遣吏郞,諸執事淸齋與否,摘奸以來。
以廣州留守韓用鐸狀啓,慶安等面人物燒死事,傳于金履載曰,聞甚矜惻,原恤典外,別加顧恤事,廟堂區劃,分付。
以水原留守金履翼狀啓,還餉未捧惶恐待罪事,傳于金履載曰,觀此狀辭,未捧之數,若是夥多,民情則可悶,而國體則良覺駭然。卿則推考,未捧各穀,令新留守,務念便當,從容收捧,使國穀無至狼狽,民事亦無落莫之歎事,令廟堂,另飭分付,勿待罪事,回諭。
兵曹口傳政事,副司果單李敬參·安光直。
李惟命啓曰,卽見羅州牧使吳翰源到院上疏,則有違式及誤字,所當還下送,改修正上送,而原疏係是民事,雖不得不捧入,該牧使不可無警,推考,何如?傳曰,允。
李惟命,以戶曹言啓曰,時御所內各司雨漏處,每於四秀朔,看審修改,而時値隆冬,依近例,待明春擧行,何如?傳曰,允。
金履載,以兵曹言啓曰,來辛未年各處頒給信漢符別單及文宰二品以上·武臣蔭官曾經摠管人員章標頒給別單,修整以入之意,敢啓。傳曰,知道。
金履載,以訓鍊都監言啓曰,今十二月二十九日·三十日年終放砲時次知將官·將校姓名及兼別破陣等容貌·年歲·器械數爻,竝別單書入之意,敢啓。傳曰,知道。
金相休,以賑恤廳言啓曰,今年內貧寒宗室子女葬時顧恤數,別單書入之意,敢啓。傳曰,知道。
羅州牧使吳翰源疏曰,伏以臣猥以無似,濫承恩畀,四載萊州,報蔑涓埃,自知辜負如山,惟司敗是懼。匪意聖慈,不以臣爲罪,迺反寵之以榮,一歲之中,恩誥屢降,薇垣銀臺,殆無虛月。臣自揣菲質,素乏一能,而殊眷優渥,踰分越涯,若衰草之偏被雨露,幽谷之獨發陽春,顧躬慙恧,益無所措。迺於數月之前,南州除命,忽下於病蟄涔伏之中。臣素患風痰,流注肩脅,乍遇涼颷,動輒牽痛,右臂偏重,蠢動尤難。此際力疾,恐致符到,義分雖怵,情私亦苦,而又況沿湖之邑,纔經大無,羅州之民,最爲尤甚,瘡痍未蘇,饑饉荐臻,雖使良材授芻牧之任,利器處盤錯之地,尙難乎隨弊彌綸,補漏牽架,而如臣庸愚,猝當是選,殆同弱轅載重,短綆汲深,萬無一堪承之望,自惟已明,心慌神悸,莫知爲計。以私則賤疾難强,以公則誤恩莫叨,寧受逋慢之誅,當圖解免之爲,而第有區區一念耿結于中者。臣受恩罔極,無所圖報,思所以一分效力者,唯在於强策駑駘,不顧顚仆,夷險燥濕,隨事殫竭,至於一身私計,有不暇恤。臣於受命之日,辭陛南來,纔入州境,槪聞輿情之艱危,且見野色之慘憺,按簿而閱徵科之數,莅民而詢疾苦之狀,日益心憂,從悉其所不聞知,千痼百瘼,絲亂蝟聚,矯捄之策,固難下手於一朝一夕之間,豈意昨年之凶,遺祲餘毒,至於斯酷也?若使今秋而見穰穰之喜,來歲而有陳陳之積,無望乎亡者之復起,渙民之還集,而況春癘孔慘,夏旱斯亢,荐災之原野,陳靡相仍,懸罄之閭里,流亡尙續。臣州本以三十八面之邑,兼四十餘島之民,物衆地大,甲於湖南,王稅所出,軍布所納,足以當關東·海西之一半,而自經昨秋,蕩然一空,邑殘人弊,無復餘地。苟欲生聚,十期猶難,驚心慘目之狀,闔境同然,而濱海諸面,尤有甚焉。方春之賑濟,均惠未究,經夏之捐瘠,厥數最夥。臣於莅任之初,遍審諸處,先從沿面,則所經原濕,極目愁荒,人煙幾絶於閭閻,萑葦遍塞於田疇,頹垣塌屋,十空八九,已自昨冬,仳離殆半,扎瘥相當。或有餘民之不忍背井,撐支一縷者,尙希於東作無失,西成有秋,而旋或遘於時癘,闔戶無存。又或力於耕農,早損爲災,間有水堰,洞畓之不至枯乾者,晩被毒風所噓,空殼棲莖,及秋而場圃如洗,糊口沒策,携鋤與筐,或採菜根,或掇黍莖,終日所得,不盈一掬,而今又行且盡矣。此皆臣之所目擊心痛,而巡野之日,擁轡泣訴,若乳子之求哺,臣心匪石,何忍見此?思之慘絶,寧欲無言,而以如此之民,當如此之歲,恤其隱而賙其急,如救焚拯溺,難保其必無流亡。今乃以催科之政,加之於濱壑之類,此蓋出於萬不獲已,而兩稅卽惟正之常賦,其所收捧,皆從實結,則與此失農之民,宜無所關,而春間之流離死亡,初不耕播者,尤若無所相妨。然而水田之傷損,災政雖均,早田之陳廢,公賦自如。本邑則濱海諸面之旱田陳廢,在在皆然,春間之流離死亡,無處指徵,則其勢不得不分徵於隣族,而隣族者,亦皆顑頷顚連,不閱我躬,此所以益思渙散,莫之懷保者也。本州之田稅,春已裝納,而大同之鱗次當捧與三分一停捧之數,竝迫於秋成之後。湖·嶺以南,氣候頗煖,收穫之節,較諸西北,每差三四旬餘,晩乃刈取殘穀,艱辛備納,則開糴之際,首尾相接,輸稻運米,殆無虛日,而了糴封倉,又在迫歲。新春載回,陽和發生,哀彼殘氓,宜有息肩之望,而舊歲纔送,又將見兩稅之催督,裳褌盡賣,甁罌俱罄。勢窮弩末,猶恐救死而不贍,則來頭之流轉餓殍,又所必至,賙窮之策,不可不及今講究。紓力之方,唯在於或蠲或停,而惟正之賦,所重尤別,雖有司之臣,猶不敢遽然仰請,況以一邑之臣,尤豈敢容喙於其間哉?然而民力不紓,則苦窮日甚,苦窮而散而之他,則莫重歲貢,無民可徵,與其兩失於民穀,莫若依前春已例。大同所納,分數停退,使及秋而徵捧,待春而裝發,則寬紓之政,庶可爲斯民之實惠,催督之患,不至如今年之窘束,而且今還穀·軍布·結錢·漁稅之種種名色,雖生存者之自己當納,尙患其無路辦出。徵科日促,鞭扑隨之,則至有訣離鄕井,流丐殊方,而其中稍裕之戶,僅能了債於自己之當納,則繼而有流離死亡之徴隣徴族者,又加於其身,畢有胥溺之患,終始無懷保之望。臣職在近民,責當求芻,豈不知此類之含冤茹痛,若無控告,而外迫於營閫之期會,內悶於郵罰之當前,忍使殿下之赤子,不能安堵於化囿之中。臣罪至此,益無所逃,而日接鶉鵠,心神焦灼,食不甘下咽,寢不安貼席者,已十旬餘矣。月前道臣之疏請五條,備陳湖民切骨之冤,冀蒙朝家如傷之惠,而聖念惻怛,恩敎曠摯,停退大同米之各減三斗。關西貿穀之代捧本錢,不俟群議,斷自宸衷,而及其再疏之日,又有無主陳田之從實給災,故軍闕額之分簽蠲布,不拘經典,逈出尋常。湖南營邑之臣,莫不相與莊誦抃祝,感涕交頤,爲今日南民,可謂恩窮澤渴,更無以加焉。然而民隱之尙未盡矜恤,邑弊之終莫能痛革者,若逡巡含默,一不指陳,是上而負聖上畀付之重,下而忽生靈塗炭之急,臣雖無狀,豈忍爲此?臣州之軍保元摠爲一萬六千一百餘,春間之流亡物故爲四千六百三十一名,京師納布與營閫番錢,皆從此出,而納布·番錢,俱有月當,促關論題,急於星火。事到此地,宜可以搜括閑丁,比充其數,而昨秋今春,經一浩劫,人亡戶凋,無邑不然,至如臣州,尤爲酷焉。捐瘠之多,殆過一萬二千餘口,兒弱之初不付籍,壯者之轉而之他,俱不入數,則本州三十八面之已空其半,推可知矣。今若以該面該里之闕額,責之於該面該里,雖比屋爬刷,其所隱漏,十不能一,則至於四千六百之數,將何以査得乎?又若置之無奈,不思所以簽代,則京司納布與營鎭番錢之俱有月當者,將何以彌縫乎?臣左右思惟,誠沒其策,竊自以爲四千六百之數,雖無以盡爬,到底搜覈,隨得隨補,亦可爲減數之一端,故先自官用紙物匠保及其他校院保率稧防村里,竝與各面各里之如干漏丁,一一査出,則其數合爲二千一百餘名。此外加得,如刮龜毛,以此二千一百餘名,減之於四千六百餘名,則未補之數,尙爲二千五百,而其中京案付之入於物故者,除却今年新疤,則餘數之不得簽代,亦爲五百七十。今因朝令之特下,當年所納,只徵其半,至于明年,又徵其半,則京案之軍,猶可爲一分紓力,而至於一千九百四十名之屬於營鎭者,又無以區處,畢竟之憂,靡所止屆。以本州之末由如何,苟欲移送於各邑,則在本州雖有矯弊之幸,在各邑又添移疾之患,而自朝家均視,有何厚何薄之歎,臣所以不敢爲一邑之私,希恩於覆燾之天也。然則變通之方,惟在於蠲蕩一事,而今年而蠲蕩,明年而蠲蕩,則其勢至於永爲蠲蕩而止。營鎭防番,自有期限,京司支用,亦有定數,未知蠲蕩之後,防番支用之不足者,又何以充數,則蠲蕩一事,尤非可論。臣於是有區區管見可合措處者,此不過廟堂之如何區劃,巡營之從便拮据而已。本州闕額二千五百之中,除出京司上納,則營鎭軍一千九百四十名之每年番錢,不過爲四千兩。備措之方,則京外某樣公貨中,限二萬四千兩,自廟堂劃貸,付之巡營,只以二萬兩,分送於道內各邑,每年以什二取殖,則一年之殖,恰滿四千。以此而分送營鎭,爲逐月防番之需,而劃貸還報之期,以六年爲限,則不過五年,本州之民,流亡還集,兒弱浸長,蕃息生聚,當復其舊,二千闕額,亦必無難補之慮矣。然後以二萬兩本錢及加一年利殖,還報二萬四千兩貸下之數,則在朝家亦無經費之少損,在本州實爲生民之大惠矣。然而今年許貸,明年取殖,則一歲之間,番錢之四千兩拮据,又無其路,此所以廟堂劃貸,必準二萬四千兩,然後二萬兩則分送各邑,四千兩則爲一年番錢區處之方矣。有司之臣,或以二萬經費爲愼重之慮,六年許貸爲持難之議,則臣恐羅民之僅存其半者,不過明年,盡將有鳥獸駭竄之慮矣。以本州土地之廣,民物之衆,商旅所轃,財穀所出,素稱湖南之府庫,而一年告歉,萬姓阽危,饑癘流死之慘,不知幾倍於列邑。加以今年之凶,又爲一路之最甚,民生岌岌然有倒懸之急,邑事駸駸然無收拾之望,如沈疴纔起,呻吟繼至,嚴霜未霽,凝冱加厲。顧今之憂,若非良醫之下大劑,旭日之發陽暉,則其起死而回甦,消陰而長養,誠未可必也。朝家之自昨年以來,深軫南民,靡所不用其極,望哺而哺焉,呼恤而恤焉,不啻若慈母之呴嚅,帲幪之遍覆。然而經夏及秋,災沴荐酷,餘存之民,命亦近止,愁矉攢喁,若求之無厭,保抱携持,如色斯擧矣,此豈其心之故欲爲此?實由眞境之迫於無奈,而頃者道臣之疏陳,均擧列邑,而論其大體,則與列邑守臣之各自擔着,事端各異。今以京案軍之特蒙停減,謂以本州軍弊,更無可慮,則是何異於百結之衣,東補西綻,而以略加牽綴爲自完之計?又何異於醫病者之不治其本,但治其末,表症雖除,眞元已脫,竟至於澌綴無餘而莫之救也?此臣所以仰請公貨,期於一切釐革,永拔其本。若有設難於臣言者,必曰,湖沿列邑,饑饉則同,癘疫則同,軍民物故,非獨一羅州而已,而曲循所請,則非均惠也,博施爲議,則誠難繼也。臣則謂羅州之民物土地,非列邑之可比,饑饉癘疫,爲一道之最甚,而湖南之恃以爲府庫者,又非諸沿之可論,則今因拘於列邑,不思所以汲汲捄之,是棄一羅州而湖南無可恃矣。未知國家經用之取裕於湖南者,將何以爲計也。臣又有一段憂慮之過於此者,本州西接溟海,海中諸島之屬州下管轄者,爲四十餘島,或大或小,戶數結摠,隨而有多寡之別。已自昨秋,災形偏酷,較諸陸面,不啻倍蓰,而輪行之疾,甚於饑饉,死亡之患,十居六七。且其遠於官府也,故政令不敷,而爲弊多端,處於海島也,故生計甚薄,而逐利易散。今其餘民之安土棲命者,倖望秋事之有熟,復睹樂歲之無憂,而先被亢旱之枯損,晩爲毒風之吹傷,加以汹濤蕩潏而鹹沙激射,田野沈墊而禾穀靡爛,堰築則處處壞決,網船則在在毁破,爲島民生活之資,無一所恃。以公役應賦之數,有百可憂,而漁箭鹽盆,船稅浦錢,又非陸面之所嘗有,則前以十室之分排,今爲數戶之偏當。於是乎饑寒之憂,切於肌膚,渙散之計,不俟朝暮,訣別鄕里,哭聲遍野,提携妻子,行乞織路。臣聞極驚慘,其背井而流丐者,招入官庭,面面慰撫,在島未散者,發遣鄕色,一一懷綏,至如應官雜徭,或多蠲停,而賙窮實惠,一無所施。欲使其民而無散,莫如恤政之亟施,而諸島田摠,合爲一千六百餘結,屬於宮土者,爲八百八十餘結,則其餘八百結,皆是島民之當出兩稅者,而今秋水田之入於災頉,已爲二百八十餘結,旱田四百八十結之一望陳廢者,拘於程式,在在白徵。昨年如此,今年如此,離析之類,無以招倈,支保之氓,又將見失,竟使四十諸島全空乃已,則土存人亡,無跡可尋,國稅宮賦,誰當辦納?且況島之有民,其來尙矣。異國漂船,無歲無之,而因一饑凶,任其空曠,則異日隱憂,有不可言,而計之疎虞,莫此爲甚矣。或有以臣言爲迂,臣慮爲過者,必曰,民生重遷,寧有盡散之理?設令盡散,不過明年,必當還聚。又曰,明年而若不還聚,則更爲募集,有何所難?臣意則國賦民食,皆從土出,土旣無出,人將乏食。國賦不可不征,則雖有楚苦而何恤?民食旣無所儲,則與其坐死而寧散,此勢之必至,而理無可疑者也,今夫蝸屋蟹舍,素乏恒産,鶉裳鵠面,皆有負逋,環顧其室,旣係戀,汎彼飄梗,何所不之?且其死者過半,生者無多,而昔渙今離,又不知其幾。隣徵族徵,萃於一身,剝膚椎髓,而當納沒策,啼饑呼寒,而死亡無日。一訣鄕里,靡所止泊,而簿名戶錄,宛在其身。今年所逋,旣無蠲蕩,則來歲而歸,必當倍徵。離情雖切於首邱,顧慮尙存乎驚弦,還聚一事,已斷其望,而旣散之後,復欲勞徠,新募之際,又費經營,則非但功力之甚難,將見征賦之大詘,一二年間,猝無以還復其舊矣。爲今之計,莫若先事而致慮,蠲徭而恤隱,以示朝家若保之意,而蠲恤之政有二,一曰兩稅之蠲停也,二曰宮土之蠲稅也。其一,島民之兩稅所出,只是八百結,而水田之今年入災,又爲二百八十餘結,則其餘出賦,不過爲五百餘結而已。自昨年防堰之波蝕盪決,田穀之旱損無遺,一切白徵,遍及隣族。今於新令之下,霈澤旁流,漸于沿海,流離死亡之無主陳田,擧蒙蠲稅,則餘結所收,自當徵納,而以若島民之十存一二,庚癸之憂,已迫竿頭,科督之患,又在目前,忍令此輩,責其當納,及春流亡,勢所必至。爲今之計,莫若以當年兩稅,或蠲或停,以紓其力,一半則特爲蠲蕩,一半則姑今停退,則經用所詘,不過爲二百結內外,而島戶之近萬生靈,庶可有奠安之望矣。其二,宮土所收,與他有異,栍災執實,一任屯監,操縱闊狹,在於其今自朝家深軫此弊。已有寢送屯監自邑捧納之令甲,而所謂宮土,無一掛鎌,稅納所出,皮之不存,則又自本邑而鞭挺督迫,驅而之四,尤所不忍者也。宮田折受,所關亦重,而較諸正賦,經法有殊。政宜今年,盡蕩其稅,使流氓還聚,曠士幾墾,卽自來歲而無年年空失之患,則其爲利害,逈然不侔矣。今此二條,皆非守土之臣所敢仰請,而四十諸島之處於海中,如碁布星列,爲湖沿諸邑之捍蔽,爲異國船路之要衝,而又自有島以來,民生居聚,不知爲幾千百歲,則在前之天災時沴,未必無如今年之斯酷也。不聞有萬命之俱罹,諸島之幾曠,則今日之責,固在乎守臣之不能求牧與芻,而其民與他有異,厥土比陸不同,所以施惠者,恐不宜拘於常典。今臣之不揣狂愚,敢陳無節之干,濫希出常之恩,上而瀆聖聽,下而速謗議者,亦出於臣心之萬不獲已,而百里之寄,民命所係,一日之責,臣職有分,玆敢冒籲,言不知裁。伏乞聖明,恕臣僭猥,下臣此疏於廟堂,亟令稟處焉。臣無任云云。省疏具悉。疏辭,令廟堂,稟處。
敎水原留守朴崙壽書。王若曰,瞻象設於漢陵,氣佳哉蔥鬱,按龍節於周洛,往愼乃保釐,玆撤司寇之崇班,庸畀留後之重寄。眷華城一府關阨,伊先王十載經營,凡草木·風雨·霜露之被沾,孰非造化之培植?曁營府·城郭·樓櫓之縈繞,皆出獨運之機。謀民安於衣食田疇,至今於戲不忘。士修則詩書絃誦,到底作成之恩,仙寢邇而月遊衣冠,大都奠而天作形勝。舟車所通,賓客所湊,素稱三路之要,衝山谿之險,甲兵之精,恃爲萬年之鞏固。華寧殿之有侐,汛掃以時,洛南軒之猶新,愴慕斯寓。河東吾股肱郡耳,沛西爲湯沐邑焉。秋露降而春露濡,臨幸之以歲爲度,徭役省而賦斂薄,字恤焉與他自殊。顧一方允釐之才,必待望實之重,況數年阻飢之歎,誰任安集之功?惟卿,本之端良,濟以儒素,忠貞世篤,厥有紀於太常,恬約自持,早受知於寧考。懼倫彝之將晦,抗疏叫閽,嘉樹立之孔彰,恩言如綍。旬宣之命,字牧之任,驗口碑於兩湖,出納之允,銓注之公,進寵秩於入座。淸要華膴之殆遍,歷試而知,文學政事之旣優,何適不可?玆授卿以水原府留守兼摠理使。卿其祗服寵命,克恢令圖,臨民莊而思懷保之方,詰爾戎而爲緩急之備。盤根利器,固知餘地之綽然,緩帶輕裘,徒欲得君而重也。自餘稟裁,其有典常。於戲,喬陵之歲月屢更,那禁見墻之慕?洪都之管轄是重,克守分司之規,故玆敎示,想宜知悉。知製敎李泳夏製進。
禁府啓目,蔚珍前縣令安國衡原情云云。問目內辭緣,泛稱遲晩,所當請刑是白乎矣,曾經都摠都事,勿爲請刑,載在大典通編,議處,何如?判付啓,依允。又照目,蔚山前監牧官金亨遠·李英繪等矣本府議啓內,身爲牧官,牧馬虧欠之數,若是夥然而掩置不報者,雖緣難徵於殘民之致,揆以法意,罪難寬恕,竝只以此照律,罪杖一百收贖,告身盡行追奪,私罪。奉敎依允爲旀,竝只功減一等爲良如敎。
上在昌德宮。停常參·經延。
大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上除夕單子問安。答曰,知道。
李永錫啓曰,行大司憲李冕膺,執義李元八,掌令李錫祜,持平李炫章在外,柳春東未署經,掌令申星模未肅拜,監察茶時之意,敢啓。傳曰,知道。
金履載啓曰,備邊司郞廳來言,今日賓廳日次,而社稷祈穀大祭齋戒相値,不得來會云矣,敢啓。傳曰,知道。
金相休啓曰,明日正朝望闕禮,依例爲之之意,敢啓。傳曰,知道。
傳于金相休曰,禮房承旨馳詣社稷·宗廟·永禧殿·景慕宮,奉審摘奸,仍詣受香諸處,一體奉審摘奸以來。
備忘記,吉州牧使李甲會,礪山府使李榏,鐵原府使李惟秀,各長弓一張,長箭一部,片箭一部,筒兒一箇賜給。
傳于李惟命曰,下直守令,皆令明日待令。
傳于李永錫曰,日寒如此,輕囚放釋。
傳于李惟命曰,海美縣監有闕之代,令該曹口傳差出,使之當日下送。
吏曹口傳政事,以白泓鎭爲海美縣監。
李永錫啓曰,臣敬奉聖敎,馳往義禁府,取考囚徒案,則時囚罪人安國衡,以蔚珍前縣令,差使員預差,未及待令,罪係是輕囚,故依傳敎放送。仍爲馳往典獄署,取閱囚徒案,則御寶僞造罪人八名,結案罪人二名,殺獄罪人二十五名,印信僞造罪人一名,大將牌偸竊罪人一名,捕廳移文罪人四名,殺獄干犯罪人二名,俱是重囚,故竝爲仍囚。此外僞造帖文者,刃刺人物·屯土盜賣者六名,不可以輕囚論,一體仍囚。其餘各司雜犯,他錢不報·欺人取物·潛屠發賣罪人金景基·權翼臣·姜三得·金興宗·申福顯·金五俊·金夫正·金光洽·奴三乭·奴碩賢等十名,旣係輕囚,故竝依傳敎,放送之意,敢啓。傳曰,知道。
金相休啓曰,應敎·副應敎未差,校理徐長輔,副校理洪儀泳,修撰李東煥,副修撰李泳夏·李志淵差祭,副校理李基崇在外,玉堂上下番俱空,事甚未安。校理李垿,修撰韓耆裕,竝卽牌招入直,何如?傳曰,允。
以校理李垿牌不進罷職傳旨,傳于金相休曰,只推。
金相休,以弘文館言啓曰,本館上番闕直,事甚未安。校理李垿,旣有只推之命,卽爲牌招入直,何如?傳曰,允。
李肇源,以戶曹言啓曰,今年內貧寒宗室子女婚扶助數,別單書入之意,敢啓。傳曰,知道。
金履載,以兵曹言啓曰,今十二月各廳堂下武臣朔試射,依例停止之意,敢啓。傳曰,知道。
金相休,以成均館行大司成意啓曰,每歲末圓點準點人姓名,具別單書入事,曾已定式矣。依定式,當年條準圓點儒生,別單書入之意,敢啓。傳曰,知道。
金履載,以禁衛營言啓曰,集賢門入直御營廳軍,以本營京中哨軍,來辛未正月初一日,依例替代入直之意,敢啓。傳曰,知道。
