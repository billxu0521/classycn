上在昌德宮。停常參·經筵。
大殿·大王大妃殿·王大妃殿,內閣·政院·玉堂·朝廷二品以上·六曹堂上·兩司長官·奉朝賀正朝單子問安。答曰,知道。
安光直啓曰,今日孝和殿別茶禮親行時,承旨當爲備員,左承旨未差之代,政官牌招,開政差出,何如?傳曰,前望單子入之。
承旨前望單子入之,李寅臯落點。
安光直啓曰,新除授承旨李寅臯,方在譴罷中,何以爲之?敢稟。傳曰,敍用。
又啓曰,右副承旨李寅臯,卽爲牌招,何如?傳曰,允。
傳于李竣祜曰,奉朝賀南公轍內外,領府事李相璜,判府事沈象奎,令該曹歲饌外,食物衣資加送,仍令存問以來,故領議政金致仁妻李氏,依昨年例擧行。
黃啓曰,藝文提學金履載,應敎李㙽,旣入闕中,不爲肅謝,直爲出去,事甚未安。竝推考,何如?傳曰,允。
李正耆啓曰,翰林召試被選人李墩薦狀公事,啓下矣。令該曹口傳單付,仍卽牌招入直,何如?傳曰,允。
吏曹口傳政事,檢閱單李墩。
兵曹口傳政事,大護軍單洪敬謨。
勸農綸音。王若曰,誥爾八道方伯曁列邑守牧,越爾四都居留之臣,嗚呼,眇予涼德,不弔昊天,宅于恤宗,㷀㷀在疚,以沖藐之齡,受艱大之基,民生之疾苦,稼穡之艱難,雖不克詳知,竊嘗聞君非民罔以爲國,民非食罔以爲生,肆昔聖王,於養民之政,靡所不用其極,而以一農字爲急先務,虞書六府,惟穀爲重,洪範八政,惟食爲首,至若周官遂人之職,備載敎稼之灋,豳雅七月之詩,詳陳力穡之義,三代興隆,實基于此,恭惟我祖宗,制生民之産,知小人之依,董飭臣工,勉勵農政,每歲之正,播告多方,著爲成憲,粵我先大王,憧憧於重本之政,每遇災歲,蠲租稅以濟其艱,發帑儲以振其饑,民蒙其澤,式至今休,予小子曷敢不祗承先烈,以圖勤菑終畝之功乎,噫,比年以來,暵澇相仍,饑荒荐臻,上而倉廩枵空,下而杼柚罄竭,道路之流亡相續,閭里之愁歎不絶,靜思厥由,咎將誰執,天心至仁,主乎生物,地力本厚,主乎養物,凡厥百穀之不成,顧不由於人功之不至歟,見今陽節載回,農務將始,苟不致力,曷以望秋,凡我長民之吏,各率其屬,以倡其民,墾厥陳荒,以廣播藝,修厥堤堰,以備灌漑,山耕水耨,勿失土宜,春耕秋穫,勿奪民時,矯逐末之俗,敺而執耟,奠失業之氓,轉而緣畝,則歲功不期成而自成,民食不期裕而自裕,老弱無凍餒之憂,壯者無轉徙之患,然而其用力之勤慢,食效之淺深,專係乎在上者勸相之如何,愼乃職事,殫乃心力,式克對揚,俾予紓宵旰之憂。行都承旨安光直製進。
李正耆,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
又以禮曹言啓曰,太廟歲首展謁,例於歲翻後卽爲取稟,而自上方在諒闇中,不爲取稟之意,敢啓。傳曰,知道。
又以禮曹言啓曰,景慕宮展謁,每於孟春孟秋取稟事,曾有定式,而自上方在諒闇中,不爲取稟之意,敢啓。傳曰,知道。
又以禮曹言啓曰,製述文臣年滿五十一歲人員,專經文臣年滿四十一歲人員,竝依前例減下,別單書入,而御覽官案,亦爲改修正以入之意,敢啓。傳曰,知道。
朴宗吉,以都摠府言啓曰,今日入直內三廳武兼禁軍及軍兵等,當爲中日習射技放,而正朝相値,不得設行之意,敢啓。傳曰,知道。
又以兵曹言啓曰,每年正月初五日朝參,例於元朝取稟,而取考謄錄,則國恤三年內,朝參雖無停止之定式,亦無設行之前例矣,今番則何以爲之乎?敢稟。傳曰,停止,可也。
丙申正月初一日辰時,上詣孝和殿,別茶禮親行入侍時,行都承旨安光直,右承旨朴宗吉,左副承旨李正耆,右副承旨李竣祜,同副承旨黃,記事官金應均·李源庚,記事官申錫愚·鄭最朝,提學趙寅永,原任提學鄭元容,檢校直提學徐憙淳,直提學朴永元,原任直閣徐俊輔·李光文·吳取善,原任待敎李憲瑋·金正喜,檢校待敎金學性,待敎金洙根以次侍立,時至,通禮跪啓請出次,上具布裹翼善冠·布袍,出自齋殿詣板位,贊儀唱四拜,上行四拜禮訖,通禮導上詣盥洗位,上盥洗訖,仍詣尊所,光直酌酒,宗吉以盞受酒,上仍詣香案前跪,光直奉香,宗吉奉爐,上三上香訖,光直執盞跪進,上執盞以授宗吉,奠于神位前,連奠三盞訖,上降復位,贊儀唱四拜,上行四拜禮訖,通禮導上還齋殿,諸臣以次退出。
丙申正月初一日午時,上詣孝成殿。晝茶禮親行入侍時,行都承旨安光直,右承旨朴宗吉,左副承旨李正耆,右副承旨李竣祜,同副承旨黃,記事官金應均·李源庚·申錫愚·鄭最朝,提學趙寅永,原任提學鄭元容,檢校直提學徐憙淳,直提學朴永元,原任直閣徐俊輔·李光文·吳取善,原任待敎李憲瑋·金正喜,檢校待敎金學性,待敎金洙根以次侍立,時至,通禮跪啓請出次,上具衰服,出自齋殿詣板位,通禮跪啓請俯伏哭,上俯伏哭,少頃,止哭興,行四拜禮訖,通禮導上詣盥洗位,上盥洗訖,仍詣尊所,光直酌酒,宗吉以盞受酒,通禮導上入詣香案前跪,光直奉香,宗吉奉爐,上三上香訖,光直執盞跪進,上執盞授宗吉,奠于神位前,連奠三盞訖,上降復位,通禮跪啓請俯伏哭,上俯伏哭,少頃,止哭興,行四拜禮訖,通禮導上還齋殿,諸臣以次退出。
上在昌德宮。停常參·經筵。
黃啓曰,行大司憲柳相祚,掌令權達準·李文欽在外,執義徐戴淳,持平韓文爀·白宗杰呈辭,監察茶時之意,敢啓。傳曰,知道。
備忘記,西林僉使鄭源下直,長弓一張·長箭一部·片箭一部·筒兒一箇賜給。
黃啓曰,吏曹郞廳來言,應資老人加資下批政事,取稟。傳曰,當日爲之。
以右副承旨李寅臯牌不進罷職傳旨,傳于黃曰,只推。
黃啓曰,行都承旨安光直,左承旨朴宗吉,右承旨李正耆,左副承旨李竣祜式暇,右副承旨李寅臯不爲仕進,院中只有臣一人,伴直無人,右副承旨李寅臯,旣有只推之命,所當牌招,而拘於廳規,不得請牌,何以爲之?敢稟。傳曰,牌招。
又啓曰,行都承旨安光直,左承旨朴宗吉,右承旨李正耆,左副承旨李竣祜式暇,右副承旨李寅臯牌不進,院中只有臣一人,伴直無人,何以爲之?敢稟。傳曰,更爲嚴飭牌招。
以右副承旨李寅臯牌不進罷職傳旨,傳于黃曰,只推。
黃啓曰,行都承旨安光直,左承旨朴宗吉,右承旨李正耆,左副承旨李竣祜式暇,右副承旨李寅臯再牌不進,院中只有臣一人,伴直無人,何以爲之?敢稟。傳曰,更爲嚴飭牌招。
以右副承旨李寅臯再牌不進罷職傳旨,傳于黃曰,只推。
傳于黃曰,都承旨·左承旨·左副承旨竝許遞,前望單子入之。
承旨前望單子入之,金弘根·李啓朝·趙鶴年落點。
黃啓曰,新除授承旨李啓朝,以前任安岳郡守,方在解由未出中,何以爲之?敢稟。傳曰,勿拘。
又啓曰,伴直無人,新除授同副承旨趙鶴年,卽爲牌招,何如?傳曰,允。
注書金應均書啓,臣於本月初一日辰時量,敬奉聖敎,馳往明陵蜂峴,巡審摘奸是白乎則,石築堅緻,樹木鬱密是白乎旀,峴上結幕處守直之節,亦皆著實擧行是白如乎,日已暮矣,仍宿齊所是白遣,今日曉頭,仍詣昭顯墓看審是白乎則,植木叢茂,各處守護,竝皆無頉之意,敢啓。傳曰,知道。
黃啓曰,左副承旨李寅臯三牌不進禁推傳旨,不得循例捧入,何以爲之?敢稟。傳曰,捧入。
以前承旨李寅臯三牌不進禁推傳旨,傳于黃曰,分揀,更爲嚴飭牌招。
黃啓曰,吏曹郞廳來言,政事當日爲之事,命下,而判書金箕殷,參判徐左輔,參議李啓朝俱爲病不來,不得開政云,竝卽牌招,何如?傳曰,允。
又啓曰,吏曹判書金箕殷,參判徐左輔牌不進推考傳旨,今方捧入,而開政命下之後,如是違牌,事甚未安。竝更牌招,何如?傳曰,待明朝牌招。
傳于黃曰,吏曹參議有闕之代,前望單子入之。
吏曹參議前望單子入之,尹秉烈落點。
黃啓曰,新除授吏曹參議尹秉烈,待明朝一體牌招,何如?傳曰,允。
上在昌德宮。停常參·經筵。
李正耆啓曰,行大司憲柳相祚,掌令權達準·李文欽在外,執義徐戴淳,持平韓文爀·白宗杰呈辭,監察茶時之意,敢啓。傳曰,知道。
又啓曰,右承旨李啓朝,今日不爲仕進,卽爲牌招,何如?傳曰,允。
又啓曰,同副承旨趙鶴年,時在水原地,斯速乘馹上來事,下諭,何如?傳曰,允。
備忘記,黃海兵使趙運永下直,長弓一張·長箭一部·片箭一部·筒兒一箇賜給。
以左副承旨李寅臯牌不進罷職傳旨,傳于李正耆曰,只推,更爲牌招,如有違牌,勿爲呼望。
傳于李正耆曰,承旨房望,順房爲之。
李啓朝啓曰,吏曹判書金箕殷,參判徐左輔,參議尹秉烈牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體更爲牌招。
李啓朝,以吏批言啓曰,今番應資老人中,前縣監洪聖源,入於漢城府別單,而曾經朝官,已爲加資於年滿八十之時,則今又以年滿九十抄啓,係是疊請,洪聖源加資,置之,何如?傳曰,允。
有政。吏批,判書金箕殷牌招不進,參判徐左輔進,參議尹秉烈陳疏,右承旨李啓朝進。啓曰,判書金箕殷牌招不進,參議尹秉烈陳疏入啓,小臣獨政未安,何以爲之?敢稟。傳曰,仍爲之。以安光直爲戶曹參判,趙秉憲爲禮曹參議,朴永元爲同經筵,李益文爲奉常正,權憲八爲社稷令,李在周爲引儀,卜來相爲典籍,李東韻爲忠淸都事,李衡在爲綾州牧使,奉常直長單李珽,學諭單金致坤,崇靈殿直長單鮮于鏷,楊根郡守李源達,仍任事承傳,前郡守李赫通訓,今加通政加資事,覆啓判下,前同知洪聖禧,前五衛將金道佺,前同知吳道常,前僉使朴仁秀·李宗遠已上,今加嘉義,前僉知李章玉,前五衛將權晉星,前僉使洪達三,已上今加嘉善,前縣令李吉運,前縣監尹行成,前虞候李邦顯,前察訪金光涑,已上今加通政,朝官年八十,依定式加資。
兵批,判書徐有榘,參判尹聲大,參議權馥病,參知金景善入直進,左副承旨李寅臯進,同知單文擎宇,北道參軍單徐有恕,護軍安光直,副護軍朴宗吉·李竣祜,副司直李垿,副司果尹希大,副司正申致應,副司猛李鳳寧·朴長廩,以上竝單付,忠州營將李魯昌,仍任事承傳。
李啓朝,以吏曹言啓曰,新除授厚陵參奉李鍾夏,以其身病,呈狀乞遞,依例改差,何如?傳曰,允。
又以吏批言啓曰,侍從臣父年七十人,每於歲首,抄啓加資事,載在法典矣,侍從臣父年七十以上人,別單書入之意,敢啓。傳曰,知道。
吏批,再政。以魚在濂爲敦寧都正,徐慶輔爲厚陵參奉,趙雲杓爲沃川郡守,副護軍白慶楷,年七十二,今加嘉善,侍從臣持平白宗杰父加資事承傳。
兵批,再政。護軍李章玉·洪達三·權晉星,副護軍尹行成·李吉運·李赫·李邦顯·金光涑,以上竝單付。
李寅臯,以備邊司言啓曰,本司武郞廳韓錫基,奔走勤仕,已滿十五朔,依例六品遷轉事,捧承傳施行,何如?傳曰,允。
又以兵曹言啓曰,今正月初十日宗廟移奉時,宗廟署守門將訓鍊院官員,使之移直於慶熙宮衛將直所,而本署亦不可無守直,令訓鍊院官員,自初十日限畢役,輪回入直,何如?傳曰,允。
吏曹參議尹秉烈疏曰,伏以臣,猥以無似,濫通朝籍,今爲二十有四年矣,偏蒙兩聖朝陶鎔之恩,前後歷敭,罔非踰濫,居常愧懼,若隕淵谷,千萬不自意,伏奉除旨,以臣爲吏曹參議者,臣於是,惝怳恧蹙,益不知措躬之所也,噫,官惟其人,何官不然,而至於天官之職,爲任綦重,今臣所叨,雖與長席有間,通擬之際,無不與聞,緊任之差,有時代斲,卽周官所謂小吏部之任也,職愈卑而選愈峻,苟非才猷有素於平日,望實推重於當世者,莫宜居之,曷嘗有如臣之鹵劣濫廁者哉,況今一初之政,百度共貞,周京之蕫正治官,漢室之綜名核實,此其時也,而苟論其要,銓衡爲最,今若先自銓衡,不擇其人,其不逕庭於蕫治綜名之政乎,臣本單寒,根植孤弱,又蒲柳易謝,朽木難雕,一切世務,茫無分曉,尋常酬接,忽忘先後,直是昏謬無用之一庸夫耳,謹持拙訥,處之冗散,獲免大戾,是臣之願也,而至若進之以淸要之職,置之以睢盱之場,實非愚賤之所敢安,負乘之憂,過福之災,猶屬臣身,其在聖朝量才授任之治,豈容如是,此臣所以寧被違傲之誅,不敢貽累於則哲,召牌荐降,冒膺無路,敢暴微懇,仰瀆崇聽。伏乞聖明,俯垂諒察,亟遞臣新授職名,使公器無濫,私分獲安,千萬幸甚,臣無任云云。省疏具悉。爾其勿辭察職。
上在昌德宮。停常參·經筵。
藥房都提調朴宗薰,提調徐俊輔,副提調李正耆啓曰,歲聿載新,聖慕冞切,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
李寅臯,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
黃啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
備忘記,海美縣監申在良下直,長弓一張·長箭一部·筒兒一箇賜給。
傳于李啓朝曰,孝成殿春享大祭,以攝行磨鍊。
李啓朝啓曰,時原任大臣,爲承候來待矣。傳曰,入侍。
又啓曰,時原任閣臣,爲承候來待矣。傳曰,入侍。
李源庚病,代以徐相敎爲假注書。
黃啓曰,行大司憲柳相祚,掌令權達準·李文欽在外,執義徐戴淳,持平韓文爀·白宗杰牌不進,監察茶時之意,敢啓。傳曰,知道。
以執義徐戴淳,持平韓文爀·白宗杰,司諫金逸淵,獻納朴長輿,正言朴齊憲牌不進罷職傳旨,傳于黃曰,只推。
李啓朝,以弘文館言啓曰,上番校理金在田,以永寧殿春享大祭祭官,今日禮曹肄儀時,晝仕出去之意,敢啓。傳曰,知道。
丙申正月初四日辰時,上御熙政堂。大王大妃殿垂簾,藥房入診時,原任大臣·閣臣承候同爲入侍時,都提調朴宗薰,提調徐俊輔,副提調李正耆,記事官金應均,記事官鄭㝡朝·李墩,直提學朴永元,右承旨李啓朝,記事官李源庚,奉朝賀南公轍,領府事李相璜,判府事沈象奎,左議政洪奭周,原任提學鄭元容,原任直提學徐憙淳,原任直閣李光文·李嘉愚·吳取善,原任待敎金正喜,檢校待敎金學性,待敎金洙根,以次進伏,醫官金漢雋·金珪·朴奎亮進伏楹外訖,上曰,史官分左右。公轍等曰,歲籥載新,聖慕益復罔涯,歲前後日氣雖和暢,而將事之餘,勞動旣多,今又侵早臨殿,聖體,若何?上曰,一樣矣。公轍等曰,寢睡·水刺之節,何如?上曰,一樣矣。公轍等曰,大王大妃殿氣候,何如?上曰,一樣矣。公轍等曰,此時哀毁之餘,無所損節乎?上曰,幸不至大損矣。公轍等曰,王大妃殿氣候,何如?上曰,一樣矣。大王大妃殿敎曰,歲燧倏改,奄當此時,慟廓之心懷,無以底定,而主上春秋,已滿十歲,是爲欣慶矣。公轍曰,臣等前此有所仰奏矣,每於前席,躬承崩迫之慈敎,下情不勝罔措矣,伏望上而念宗社之重,聖躬之保護,下而爲億兆民生之攸係,抑情節哀,無至損節焉,且帝王家情禮,異於匹庶,豈可以情私之哀毁,不念所重者存乎,臣等此言,必賜從納,千萬顒祝矣。相璜曰,顧今悠悠萬事,何莫非慈聖一身上攸係,而宗社委寄之重,卽慈聖之所擔負也,聖躬保護之節,亦慈聖之所擔負也,必思大義之所存,無至哀毁之過度,是臣區區之望也。宗薰曰,醫官入診乎?上可之。漢雋等以次診候訖,退伏奏曰,脈候左右三部調均矣。相璜曰,聖學日就,睿德日新,上慰慈念,下副群情,宗社無疆之休,伊始自今,新年蘄祝,無過於此,伏望益懋聖學,期有實效焉。象奎曰,今日徒以課讀爲事,則未必有益於聖學矣,讀一字好義,必體認其深旨於古人懲惡勸善之事,亦加留神,瀜會貫通,然後方有講讀之實效矣,且讀書之際,每易撓奪於他事,必聚會心神,探賾旨義,然後方有所得,而有所得,然後方可謂之工夫,伏望以此體念,益懋緝熙之工焉。奭周曰,諸大臣所奏,皆出於拳拳忠愛,臣無容更事贅說,而見今歲色載新,皇天祖宗之眷顧保佑,亦方與歲俱新,我殿下所以仰答於眷顧保佑者,惟在乎聖德之日新,而聖德之新,亦惟在乎聖學之日新,今寒事稍退,春晷漸舒,臨筵講討,此正其時,講筵間雖停輟,而竊伏聞自內誦讀,未嘗間斷,有可以仰認聖學之將就矣,晉接臣鄰,問難經旨,開發啓沃,爲益尤大,自今繼開講筵,以圖日新之功,實是新年祈祝之第一義也。宗薰曰,諸大臣所奏,皆臣欲奏之辭也,今日陳勉之事,無過於此者,寶齡已滿十歲,十歲之後,異於十歲之前,聖學留念,宜加於前,日就月將,與歲俱新,成就聖德,必有效矣,伏願於此留念焉。公轍曰,諸大臣皆以勉聖學事仰奏,臣適登筵,憂愛之忱,亦不可無一言而退矣,講學之爲第一急先務,何時不然,而今當新歲,寶齡彌高,群下之蘄望愈切,見方春煦漸長,政好讀書之時也,諸大臣所奏,極其懇到,伏願深加體念焉,臣於此又有獻焉,非但讀書而已,頻接儒臣,討論經史之外,上而祖宗朝治法政謨之可以繼述者,必講論焉,外而朝廷得失,民生疾苦,必諮訪焉,開心見誠,俾盡交修之義,古人論君上之進學修德,必以親賢士大夫爲言者此也,申望竝加留念焉。奭周曰,殿下方講小學矣,小學首篇曰,十歲出就外傅,居宿於外,此雖以士庶家言,而沖年進德之次第,亦當無上下之異也,第以人君言之,幼少蒙養之時,豈無敎導之人,而至十歲,特曰就外傅者,蓋自是時,始離乎阿保宦侍之傍,有賢士大夫之朝夕左右也,此政今日聖躬之所當受用者,伏願講學之暇,於此等處,亦必留念焉。大王大妃殿謂上曰,諸大臣所奏甚好,果皆留意詳聽乎?上對曰,已爲詳聽矣。象奎曰,臣適登筵,以都監事有所仰奏矣,慶熙宮移安各處,間架狹窄,祭床四坐,難以容旋,還安前只行朔望祭,雖不盡排,別無苟艱,依乙巳年例,以二坐從便移設,何如?大王大妃殿答曰,依爲之。象奎曰,永寧殿典祀廳,本在於東神門外,而正殿二間,今將增建,東邊基址,狹窄難容,西神門外,則地形稍寬,方位無礙,典祀廳及饌饅臺,從便移設似好,故敢此仰達矣。大王大妃殿答曰,依爲之。象奎曰,移安後,廟司當爲移直於慶熙宮,而各室冊寶及功臣位版,旣皆權安於本署,則不可無守直,令本署官員,還安間輪回分直兩所,何如?大王大妃殿答曰,依爲之。象奎曰,蛇渡僉使安順吉,防踏僉使金再興,俱有才幹,屢經國役,故今番亦使之上來看役,而畢役前無以還鎭,鎭將亦有官守,則其去就有難自下擅便,故敢此仰達矣。大王大妃殿答曰,限畢役,在京使役,可也。以上竝出擧條象奎曰,祭器庫四間,當爲修補,而留置祭器中不爲恒用者,使本署官員及戶曹郞廳,眼同照數,使戶郞陪進,權置于戶曹,日後若値祭器修補之役,則以此推移用之似好,故敢此仰達矣。大王大妃殿曰,依此爲之似好矣。仍敎曰,宗廟移安之日漸近,至爲重大之事,下情不勝憧憧矣。奭周曰,歲首應資老人推恩之典,纔已如例擧行矣,卽聞故承旨任長源妻貞夫人丁氏,今年洽滿百歲,而百歲婦女之封爵,在法典未有可據之明文,故該道不得循例登聞云,謹稽已例,士族婦女年九十者,抄啓封爵,士庶年九十,加資之後,至百歲不計資級,直超崇政,在前朝官婦人之滿九十封爵者,亦有因特旨直封貞敬夫人之例,且況堂上命婦之洽滿百歲,事甚稀貴,其在尊年優老之義,實合有拔例示意之擧,故敢此仰達矣。大王大妃殿答曰,旣有舊例云,以貞敬夫人封爵施行,衣資食物,令本道從厚題給,仍爲存問,可也。出擧條仍敎曰,事甚稀貴矣,在於何邑乎?奭周曰,居在全羅道寶城矣。大王大妃殿曰,令地方官,衣資食物持往,親爲存問以來事,分付。象奎曰,此時百歲婦人,非但爲當者之地,事極稀貴,此實人瑞也。大王大妃殿曰,果是稀有之事也。奭周曰,今日登筵,爲新年承候也,廟務之循例稟復者,姑不敢爲之,而此時急務,莫有先於將就聖學,懷保小民二事矣,聖學將就之方,則俄者諸大臣,已有仰勉,而目今民生之困瘁,實有遑汲之憂,其所撫綏之道,當不啻如救焚拯溺,如臣無似,忝在百僚之具瞻,曾無一事之就緖,滿心惶恧,無地自容,顧今民情之喁喁,政如赤子之望乳,勸農綸音之每下於歲首者,蓋以國依於民,民依於農,使吾民必務大本,擧皆涵濡於德音者也,恩言所曁,當有扶杖之聽,而此則便成應行之歲課,民亦將不免視爲文具,漸無實效,目下民情之如焚如溺,自上亦旣洞悉而無遺矣,就中切骨之弊,宜卽蠲減,更以朝家憫恤之意,別下絲綸,仍及蠲弊之意,俾窮蔀小民,咸與聞知,以爲維持固結之道,恐不可已矣,臣無以指陳一事,而敢以是獻焉,下情不勝惶悚矣。大王大妃殿曰,徒爲虛言,何益之有,諸大臣相議,以好經綸仰奏,則予當聽施,而若別降綸音而已,則一歲二歲,又當爲文具矣。奭周曰,慈敎誠至當矣,目今民弊之可矯者,不一其端,而臣忝居廟堂,茫然不知何事之可施,何策之可講,尤不勝萬萬悚恧,臣於昨冬筵席,已有仰懇,而爲今日民國之計,莫有先於斥退臣身,區區所願,惟在於是矣。大王大妃殿曰,嚮來屢以此言仰奏,故以萬萬過當爲敎矣,何爲而又爲此言也。奭周曰,實無堪承重任之望,故如是覼縷矣。大王大妃殿曰,此何等時也,大殿春秋今十歲,予則一婦人,逃遁不得,預此國事,而婦人識見,有何可爲之事,若此之時,大臣朝廷之上,合力爲之則猶可也,而如坐漏船,待誰拯救乎,其國之人,爲其國之事,一代之才,了一代之事,豈有借他國之人,而爲國事者乎,借異代之才而爲國事者乎,今日欲去者,只爲一身占便之計,而置國事於忘域,此非但負予心與主上也,獨不思先朝盛德乎,如此而猶不知止,則予亦有可爲之道矣。奭周曰,伏承慈敎,萬萬截嚴,惶懍震越,不知所措,臣雖無狀,亦具一分秉彝,顧何忍於此時,爲占便之計乎,誠以此時也,故輔相之人,尤不可不擇矣,才不借於異代,誠如慈敎,而今人之中,臣實最居其下,今世人才,雖不如古,亦豈無勝於賤臣者乎?大王大妃殿曰,使他人坐大臣之座,亦當如此爲言矣,命大臣以下先退,又命史官就座。仍命退,承史以次退出。
上在昌德宮。停常參·經筵。
黃啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李寅臯啓曰,備邊司郞廳來言,今日,賓廳日次,而大臣俱有身病,不得來會云矣,敢啓。傳曰,知道。
李啓朝啓曰,三品官之毋得過三日循例請牌,曾有定式矣,禮曹參議趙秉憲,除拜後過三日,不爲出肅,事體所在,誠極未安。從重推考,仍卽牌招察任,何如?傳曰,允。
李寅臯啓曰,假注書徐相敎,時無職名,令該曹依例付軍職,冠帶常仕,何如?傳曰,允。
傳于李啓朝曰,自明日勸講爲之。
黃啓曰,行大司憲柳相祚,掌令權達準·李文欽在外,執義徐戴淳,持平韓文爀·白宗杰牌不進,監察茶時之意,敢啓。傳曰,知道。
以執義徐戴淳,持平韓文爀·白宗杰,司諫金逸淵,獻納朴長輿,正言朴齊憲牌不進罷職傳旨,傳于黃曰,只推。
傳于李啓朝曰,發遣吏郞,諸執事淸齋與否,摘奸以來。
李寅臯,以司僕寺一二提調意啓曰,兼內乘李誾彬身病猝重,呈狀乞遞,不可强令察任,今姑改差,其代令該曹口傳差出,何如?傳曰,允。
兵曹口傳政事,以柳相鼎爲兼內乘。
李寅臯,以備邊司言啓曰,卽見義州府尹朴來謙所報,則以爲,本府稅錢,餘儲無幾,今番別使公用銀四千五百兩,措辦無路,從長指揮,毋至臨期僨事爲辭矣,使行公用,例以灣府包稅取用,而近因別行之相續,以致餘在之無多,今番進賀使行公用條,以關西營邑所在中銀二千兩,從便貸下,待元稅稍裕,使之卽爲還報,何如?傳曰,允。
又以備邊司言啓曰,順天府使南履懋疏陳本府積逋難捧之狀,仍請新舊逋穀合一萬五千七百九十七石,限幾年除耗排捧,而批旨內,疏辭令廟堂稟處事,命下矣。還穀排捧,雖是經法之外,弊到極處,亦不容無通變之政,他邑之所已施者,有不必獨靳於該府,而近年以來,法紀漸弛,奸蠹滋多,積欠流逋,在在皆然,今若以其難捧,而輒用除耗限年之例,則糶糴之法,其掃地而無餘,其在重公穀杜後弊之道,決不宜視作應行,隨請隨施,第先以原疏中辭意,關問于該道伯,俾更十分爬櫛,其中可捧者,如法徵督,期於趁卽準充,其必不可容易收殺者,許令消詳區別,更爲措辭登聞後稟處,何如?傳曰,允。
又以訓鍊都監言啓曰,本局千摠李儒常,身病甚重,勢難察任,改差,何如?傳曰,允。
黃,以義禁府言啓曰,卽接洪川縣徒配罪人林東鎭戶奴呈狀,則其上典,以前春川府使時事,徒二年半定配於洪川縣,而今年爲七十,依法典許贖,且年限守令禁錮分揀,卽受敎中定式,而其上典,混被禁錮,亦依定式分揀爲辭矣,取考律文,則大明律犯罪時未老疾條云,年六十九以下,徒役三年,役限未滿,年入七十,聽準老疾收贖,正廟壬子十月受敎中,過年限守令禁錮分揀,載在本府謄錄,林東鎭徒二年半定配,以年入七十,依法典許贖,五年禁錮,以過年限,依受敎分揀,何如?傳曰,允。
又以義禁府言啓曰,卽接堤川縣徒配罪人金履鋼戶奴呈狀,則其上典,以前鎭川縣監時事,徒二年半定配於堤川縣,而今年爲七十,依法典許贖爲辭矣,取考律文,則大明律犯罪時未老疾條云,年六十九以下,徒役三年,役限未滿,年入七十,聽準老疾收贖,金履綱今年已滿七十,依律文許贖放送,何如?傳曰,允。
吏曹判書金箕殷疏曰,伏以,流光迅邁,歲籥倏改,仰惟宸慕,撫時益復靡逮,仍伏念,臣之所叨之職,何嘗一毫近似,而居然月已四易,歲又改爲矣,淟涊蹲冒,宜去不去,是豈臣貪榮沒恥,從他笑罵而然哉,除拜之初,一番陳章,辭不獲命,則有若循例飾讓,揚揚出而冒膺者,亦非臣視以倘來,若固有之而然也,特以嚴廬之下,瀆擾是懼,强所未能,僶勉行公,於焉政朔迫期,又不敢言私,惟以挨過京察,爲瓜熟之期,犯古人不稱之戒,招一世嗤占之譏,自顧臣身,已覺猖狓,人之視臣,將謂斯何,前後行政,瘡疣百出,瘢衅莫掩,絲毫蔑效,長短畢露,三度請急,斥退是俟,不意加由之命,特出格外,臣於是,尤失所圖,不知容措,孔子嘗稱周任之言曰,陳力就列,不能者止,今臣之不能,不惟臣自知之,抑亦聖鑑之所俯燭,犬馬之齒,已過懸車,今爲望八,神情之消耗,筋骼之難强,已無可言,而已自少壯之時,受氣脆薄,恒多疾病,矧玆崦嵫頹景,少失將攝之宜,則輒必委頓不省,向者大政之日,適値酷寒,重冒毒感,又於歲首,爲伸起居之忱,强疾赴班,更添一倍,歸卽頹頓,百症交攻,寒熱竝作,胃脾不受,食飮全阻,頑痰遍注,肢體不仁,神氣眩暈,左倒右顚,日昨政席,雖欲作氣强赴,蠢動末由,召命荐降,而遣傲屢犯,臣情到此,悚惶悶阨,又添一病,玆敢略綴短章,仰首嗚呼。伏乞天地父母,特垂矜察,亟遞臣所帶銓任,使重任無至瘝曠,殘喘得以調治,千萬幸甚,臣無任云云。答曰,省疏具悉。纔過大政,便卽遞改,果是不易之典乎,勿辭行公。
忠淸監司金在三疏曰,伏以,日月流邁,孝成殿練事奄過,歲籥又改,伏惟我殿下,孝思皇瞿,若在厥初,撫時靡逮,益復如新,臣民慟冤,八域同情,仍伏念臣,庸愚湔劣,百不猶人,旣不能承流宣化,又未能革弊蘇殘,冒叨匪據,周年于玆,每自循省,只切惶恧,果然福過災生,乃自昨夏,猝發夙症,便成難醫,手足麻木,百骸不仁,肺胃壅滯,元氣凘盡,力疾視事,捱過幾朔,乃於天氣寒沍之後,危症越添,終至於半體不遂之境,閉戶龜縮,萬念灰冷,加以簿領委積,强意酬接,輒致眩暈,朝不記夕,前不察後,以玆推之,非久溘然,此蓋由於稟賦虛弱,源委有素,乘其年衰氣頹而闖作也,天之所廢,難望復起爲人,以若僅延之殘喘,其何能束帶開衙,剸理劇務乎,苟不爾也,又何敢虛縻職名,拖度歲月,自速瘝曠之罪耶,目今民務,殆如紛絲亂麻,雖有古所謂良二千石,固難下手,況空疎如臣,病痼如臣者,其何以措一事而不負委寄之責哉。伏乞聖慈,特垂哀憐,亟許遞免,俾遂首邱之願,不勝幸甚,臣無任云云。答曰,省疏具悉。所請依施。
上在昌德宮。停常參·經筵。
黃啓曰,行大司憲柳相祚,掌令權達準·李文欽在外,執義徐戴淳,持平韓文爀·白宗杰呈辭,監察茶時之意,敢啓。傳曰,知道。
傳于李啓朝曰,禮房承旨,馳詣社稷,奉審摘奸以來。
傳于李寅臯曰,勸講入侍。
傳于李啓朝曰,未下直守令,催促下送。
傳于李啓朝曰,政官牌招開政。
李啓朝啓曰,吏曹判書金箕殷,參判徐左輔,參議尹秉烈牌不進推考傳旨及羅職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
李啓朝,以吏曹言啓曰,慶基殿令李鶴九,以其身病,呈狀乞遞,依例改差,何如?傳曰,允。
有政。吏批,判書金箕殷進,參判徐左輔牌不進,參議尹秉烈式暇,左副承旨李寅臯進。以朴巘壽爲慶基殿令,李章鉉爲懿陵令,以沈宜臣爲忠淸監司。
兵批,判書徐有榘病,參判尹聲大病,參議權馥入直進,參知金景善病,右副承旨黃進,護軍金在三·白慶楷,副司正徐相敎以上竝單付,中嶺別將單愼聖默,赴戰嶺別將單吳成奎。
吏批,再政。以李奎淵爲禁府都事,吳致翼爲司僕主簿。
兵批,再政。副護軍單李喆基,兼忠淸道兵馬水軍節度使單沈宜臣。
傳于李啓朝曰,發遣吏郞,諸執事淸齋與否,摘奸以來。
李啓朝,以觀象監提調意啓曰,翼宗大王胎室石物加封,已爲擇日啓下矣,謹稽本監謄錄,則列聖朝胎室體樣,不一其制,故自乙巳年以後,依英廟朝胎室石物加封時例,稟定擧行矣,今此加封石物長廣尺數,依已例擧行,恐合事宜,何以爲之?敢稟。傳曰,依乙巳年例爲之。
黃,以兵曹言啓曰,今正月初八日宗廟·永寧殿春享大祭時,守門當爲塡差,而本曹郞廳·都摠府郞廳·五衛將,除入直,排擬苟艱,依定式軍門將官,代差以入之意,敢啓。傳曰,知道。
丙申正月初六日辰時,上御熙政堂。勸講入侍時,原任提學鄭元容,參贊官李寅臯,侍講官洪祐喆,假注書徐相敎,記事官鄭㝡朝·李墩,各持小學第五卷,以次進伏訖。上誦前受音訖,元容讀自所居屋敗,止爲營塜壙,仍讀奏釋義訖,上讀新受音十遍訖,命陳文義,元容曰,此章別無可陳之文義,而以子平之至孝,猶不得申情者,以其時亂而失所也,閭里之間,化行俗美,子孝其親,亦由於在上導率,而政淸德洽,時平歲登,則使天下之爲人子者,豈有有情莫申之理哉,雖此等文義,亦宜推看焉,又奏曰,日前承候之筵,諸大臣以勉聖學縷縷仰奏,臣亦登筵承聆矣,殿下春秋,今躋十齡,八域臣民,日夕攢祝而慶忭,誠以寶齡加躋,則睿學日進也,民生之望聖學之長進者,誠以人主第一事務,亶在於治民之政,而欲盡爲民之事,則知古昔聖王之仁政美澤,然後可以措施事爲,而非學焉,則何以知古攸行乎,學問非但在於讀字講義,知行兼進,然後功效始見,非知無以行矣,非行知何益焉,苟欲行之,先宜知之,苟欲知之,先宜問之,伏惟我肅宗大王,沖年講讀之時,每令諸臣,文義之外,皆奏閭里小民之事,諸臣日以爲常,此所以廣睿聰察民瘼之致也,今朝雨雪交下,暵餘疇麥,可占豐登,民事誠幸矣,人主居深宮之中,晝宵着念於民事,遇一風一雨,則思民之事,見一衣一食,則思民之力,講讀之席,召接之時,隨事咨訪,隨時詢問,以民事爲本,是臣區區之望也,前冬累侍講對,雖字句音義之間,一無所發問,如是而何以望開發長進之工乎,伏願深留聖念焉。上曰,玉堂陳之。祐喆曰,雖以子平之至孝,苟非太守之矜恤,無以葬其親矣,凶年饑歲,父子不相救,而爲長吏者,不肯顧恤,則民何以支保,此聖念之所垂惻,而另飭於牧民之任也。上曰,參贊官陳之。寅臯曰,閣臣·儒臣所奏切實,臣無容更達矣,上掩卷。仍命退,諸臣以次退出。
上在昌德宮。停常參·經筵。
李寅臯啓曰,行大司憲柳相祚,掌令權達準·李文欽在外,執義徐戴淳,持平韓文爀·白宗杰呈辭,監察茶時之意,敢啓。傳曰,知道。
又啓曰,來十一日,朝參日次,而元陵忌辰祭齋戒相値,頉稟之意,敢啓。傳曰,知道。
李啓朝啓曰,來十一日,專經文臣殿講日次,而元陵忌辰祭齋戒相値,頉稟之意,敢啓。傳曰,知道。
又啓曰,來十一日,輪對日次,而元陵忌辰祭齋戒相値,頉稟之意,敢啓。傳曰,知道。
又啓曰,臣啓朝,依定式進詣香室,奉審香祝櫃祝板袱子,則精潔之意,敢啓。傳曰,知道。
傳于李啓朝曰,禮房承旨,馳詣宗廟·永寧殿,奉審摘奸以來。
李寅臯啓曰,臣寅臯,今日入直禁軍戎器點考進去,下直之意,敢啓。傳曰,知道。
又啓曰,臣依定式,進詣仁政殿月臺,入直禁軍戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
傳于李寅臯曰,勸講入侍。
注書金應均病,代以尹晩求爲假注書。
李寅臯啓曰,假注書尹晩求,時無職名,令該曹依例付軍職,冠帶常仕,何如?傳曰,允。
又啓曰,行都承旨金弘根不爲仕進,左承旨李正耆,右副承旨黃式暇,右承旨李啓朝監祭進,同副承旨趙鶴年在外,院中只有臣一人,伴直無人,行都承旨金弘根,所當牌招,而拘於廳規,不得請牌,何以爲之?敢稟。傳曰,牌招,同副承旨許遞,前望單子入之。
承旨前望單子入之,成遂默落點。
李寅臯啓曰,行都承旨金弘根牌不進,伴直無人,新除授左承旨成遂默,所當牌招,而拘於廳規,不得請牌,何以爲之?敢稟。傳曰,牌招。
又啓曰,行都承旨金弘根不爲仕進,左承旨成遂默差祭,右承旨李正耆,同副承旨黃式暇,左副承旨李啓朝監祭進,院中只有臣一人,伴直無人,行都承旨金弘根,所當更請牌招,而拘於廳規,不得請牌,何以爲之?敢稟。傳曰,牌招,右承旨·同副承旨許遞,前望單子入之。
承旨前望單子入之,朴永元·金鍏落點。
李寅臯啓曰,行都承旨金弘根再牌不進,伴直無人,新除授左副承旨金鍏,所當牌招,而拘於廳規,不得請牌,何以爲之?敢稟。傳曰,牌招。
又啓曰,左副承旨金鍏,家在城外,伴直無人,行左承旨朴永元,所嘗牌招,而拘於廳規,不得請牌,何以爲之?敢稟。傳曰,牌招。
李寅臯,以吏曹言啓曰,未下直守令,催促下送事,命下矣。自臣曹催促,則漣川縣監李齊楠,全義縣監黃命顯,善山府使李賢耆,熊川縣監李遠振,遂安郡守李寅敎,龜城府使金鎰,嘉山郡守柳相琦,俱以今初八日辭朝云,結城縣監韓羲新,淸安縣監金能淳,堤川縣監尹應圭,懷德縣監金喬根,沃川郡守趙雲杓,咸安郡守金善翼,興海郡守朴禹鉉,舟城縣監宋寅和,庇仁縣監李復鉉,奉化縣監金在榮,順興縣監申在獻,玄風縣監趙完植,三嘉縣監李正夏,靈巖郡守鄭驪源,珍島郡守金在七,谷城縣監李祖植,南平縣監趙台淳,雲峯縣監金見臣,龍川府使李喜晩,肅川府使任泰淳,江東縣監嚴錫履,楊口縣監宋持行,厚州府使尹羲烈,明川府使李承德,鏡城判官張龍八,俱以今初九日辭朝云,陽城縣監李鏗,今初十日辭朝云,金浦郡守徐容輔,前任三嘉縣監,時在任所,金川郡守林逈鎭,前任南平縣監,時在任所,振威縣令吳謹常,前任結城縣監,時在任所,竝卽斯速上來辭朝之意,發關知委於各該道道臣處,禮山縣監宋泰熙,時在懷德地鄕家云,卽速上來辭朝之意,一體發關知委於該道道臣處,何如?傳曰,允。
傳于李寅臯曰,未下直守令,皆令明日待令。
李寅臯,以宗廟·永寧殿增修都監都提調意啓曰,移安後殿內所排之物,若於臨時撤移,則不無窘速難便之慮,動駕祭罷後,卽爲撤出,預先移排之意,分付,何如?傳曰,允。
又以成均館同知館事·行大司成意啓曰,今正月初七日,儒生上旬輪次,當爲設行,而大提學申在植,以身病,限內不得爲之之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射技放,而宗廟春享大祭齋戒相値,不得設行之意,敢啓。傳曰,知道。
又以御營廳言啓曰,本廳中軍李源祖,身病甚重,勢難察任,改差,何如?傳曰,允。
丙申正月初七日辰時,上御熙政堂。勸講入侍時,原任提學鄭元容,參贊官李寅臯,檢討官許晟,記事官金應均,記事官鄭㝡朝·李墩,各持小學第五卷,以次進伏訖。上誦前受音訖,元容讀自朱壽昌,止輒流涕,仍讀奏釋義訖,上讀新受音十徧訖,命陳文義,元容曰,壽昌·子平,孝行果卓異,而會稽守蔡興宗,雍州守錢明逸,或矜賞之,或以事聞于朝,蓋人之於其親爲孝,是當然底道,別無可賞者,而其在在上之政,非但嘉其人也,乃所以勸一世而興於孝也,我國每當式年,自八道監營,抄列孝子烈婦,啓聞請賞,或旌閭或給復矣,繡衣之行,亦有別單之請褒者,此蓋敦倫培俗之政也,此等處亦如此推看好矣。又奏曰,今日是初七日,而稱爲人日矣。上曰,人日之義,何也?賤臣曰,一日爲鷄,二日爲狗,三日爲猪,四日爲羊,五日爲牛,六日爲馬,此亦六畜,而各有所司之日,至于七日,而以人而統群畜,取名爲人日,而人之所重者是穀,故人日之翌日,稱爲穀日矣,人日具七種菜食之,而近亦有遺俗,且一日畫鷄於門,卽謹始之義也,七日貼人於帳,卽重人之義也,蓋春節始回,則陽氣升而萬物萌動,人君體天行時,布德施惠,漢有宜春之詔,寬大之書,恤其窮者,助其耕者,咸囿於同和共樂之中,此亦可以體念者也。上曰,玉堂陳之。晟曰,閣臣備盡朱壽昌之篤孝,且以興孝,敷衍奏達,則賤臣無可更陳,而以下句飮食罕御酒肉,與人言輒流涕看之,酒肉,人之所嗜,罕而御之,流涕不可强而爲之,言其母之事,則言輒涕下,非至誠惻達之孝,安得如是,此輒字上,壽昌至切惻達,斯須不忘之誠,可以形容於今日,伏願殿下,益加睿念於如此句語。上曰,參贊官陳之。寅臯曰,此章別無文義之陳奏者,而大抵孝子之道,莫先於承順親志也,殿下亦於典學上,亟懋勤孜之工,則此亦承順兩慈殿之志也,臣於昨年春待罪玉署時,每登講筵,而臨講之際,有欠於專心之工,故亦累累陳達矣,以昨今講筵言之,十遍之間,不能終始留心,亦多間斷,一年之間,別無聖學將進之效,此非臣僚之所祈祝也,伏願繼自今,另加體念焉。上掩卷,命退,諸臣以次退出。
上在昌德宮。停常參·經筵。
金鍏啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
朴永元啓曰,明日傳香禮房承旨,當爲齋宿,右承旨成遂默,今日不爲仕進,卽爲牌招,何如?傳曰,允。
傳于朴永元曰,未下直守令,皆令今日辭朝。
傳于朴永元曰,下直守令入侍。
大王大妃殿傳于朴永元曰,貢市堂上及有司堂上,齊會備邊司,貢市人詢瘼以入。
備忘記,厚州都護府使尹羲烈,雲峯縣監金見臣下直,各長弓一張,長箭一部,片箭一部,筒兒一箇賜給。
備忘記,乶下僉使盧潤鎭下直,長弓一張,長箭一部,片箭一部,筒兒一箇賜給。
傳于金鍏曰,勸講入侍。
金鍏啓曰,行大司憲柳相祚,掌令權達準·李文欽在外,執義徐戴淳,持平韓文爀·白宗杰牌不進,監察茶時之意,敢啓。傳曰,知道。
以執義徐戴淳,持平韓文爀·白宗杰,司諫金逸淵,獻納朴長輿,正言朴齊憲牌不進罷職傳旨,傳于金鍏曰,只推。
傳于朴永元曰,發遣吏郞,諸執事淸齋與否,摘奸以來。
兵曹,以朴潤榮爲御營中軍。
朴永元,以吏曹言啓曰,贈諡忠顯公朴門壽延諡,今正月二十七日,定行於全羅道南原地鄕家云矣,敢啓。傳曰,知道。
金鍏,以宣惠廳言啓曰,昨年給災,惟湖南最甚,至於二萬八百餘結之多,本道營官需各樣價,依前減分磨鍊之意,敢啓。傳曰,知道。
朴永元,以禮曹言啓曰,卽接全羅監司金興根移文,則以爲,龍安縣鄕校聖殿,棟樑朽傷,障壁頹落,將以今春釋菜,兼告修改,告由移還安祭香祝,自本曹啓稟下送云矣。龍安縣鄕校聖殿修改,當於今春釋菜,兼告擧行,告由移還安祭香祝,卽令該司,照例磨鍊下送,而祝文中措辭撰出事,一體分付,何如?傳曰,允。
李寅臯,以兵曹言啓曰,五衛將韓啓轍·李儒行,忠翊衛將沈範祖,忠壯衛將朴慶林,景福宮衛將朴萊秀,俱以病難供職,呈狀乞遞。新除授吾老梁萬戶金益興老母,今年爲七十七歲矣,法不當遠離赴任,呈狀乞遞,竝改差,何如?傳曰,允。
丙申正月初八日辰時,上御熙政堂。大王大妃殿垂簾,下直守令入侍時,行左承旨朴永元,假注書尹晩求,記事官鄭㝡朝·李墩,以次進伏。下直守令遂安郡守李寅敎,順興縣監申在獻,江東縣監嚴錫履,雲峯縣監金見臣,龜城府使金鎰,肅川府使任泰淳,龍川府使李喜晩,厚州府使尹羲烈,善山府使李賢耆,明川府使李承德,沃川郡守趙雲杓,興海郡守朴禹鉉,咸安郡守金善翼,靈巖郡守鄭驪源·珍島郡守金在七,嘉山郡守柳相琦,鏡城判官張龍八,陽城縣監李鏗,漣川縣監李齊楠,懷德縣監金喬根,結城縣監韓羲新,堤川縣監尹應圭,淸安縣監金能淳,全義縣監黃命顯,庇仁縣監李復鉉,玄風縣監趙完植,奉化縣監金在榮,三嘉縣監李正夏,丹城縣監宋寅和,熊川縣監李遠振,谷城縣監李祖植,南平縣監趙台淳,楊口縣監宋持行等,進伏楹外訖。上曰,史官分左右。大王大妃殿曰,守令進前,奏職姓名。寅敎等以次各奏職姓名,大王大妃殿曰,七事講爲之。永元曰,先爲宣諭後,當奏七事矣。仍出宣諭,寅敎等以次七事講訖。大王大妃殿曰,守令無論文蔭武,當此之時,如有秉彝之心,則懷保可哀之民,應有治績之可聞,勿以七事之口陳爲文具,實心對揚,可也,下去後爲治之策,各陳其所懷也。仍命永元曰,此傳敎出諭諸守令。永元承命出諭後入奏曰,諸守令皆當竭力供職云矣。大王大妃殿曰,爾等所奏之言,固當信之矣,下往善爲之也。永元承命布諭後入奏曰,熊川縣監李遠振,七事奏對之際,有所做錯,推考,何如?大王大妃殿答曰,依爲之。出擧條大王大妃殿,命史官就座,守令先退。仍命退,諸臣以次退出。
丙申正月初八日午時,上御熙政堂。勸講入侍時,一提學趙寅永,參贊官金鍏,侍講官洪祐喆,假注書尹晩求,記事官鄭㝡朝·李墩,各持小學第五卷,以次進伏訖。上誦前受音訖,寅永讀自熙寧初,止皆知其孝,仍讀奏釋義訖。上讀新受音十遍訖,命陳文義,寅永曰,此章只爲敍實,別無深義,而還就官一段,卽所以褒孝也,大凡忠孝烈之表奬,實有國之大政,故觀於三綱行實等書,可以推知,而我朝列聖,尤致意焉,此等處亦不當泛過矣。上曰,玉堂陳之。祐喆曰,閣臣備陳無餘,臣無容更達,而此等文義處,每當下詢甚好,伏望體念焉。上曰,參贊官陳之。鍏曰,閣臣·玉堂皆已陳之,臣則無所更達矣。上掩卷。仍命退,諸臣以次退出。
上在昌德宮。停常參·經筵。
金鍏啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
朴永元啓曰,右副承旨李啓朝,今日不爲仕進,卽爲牌招,何如?傳曰,允。
傳于李寅臯曰,勸講入侍。
傳于成遂默曰,禮房承旨,馳詣宗廟,奉審摘奸,與同副承旨,分詣受香諸處,一體奉審摘奸以來。
朴永元啓曰,明日宗廟移奉時,神輦陪從承旨二員進去事,節目啓下,而禮房承旨外,他承旨一員,當爲進去矣,何承旨進去乎?敢稟。傳曰,都承旨進去。
又啓曰,明日宗廟移奉時,神輦陪從承旨,都承旨事,命下矣。行都承旨金弘根,今日不爲仕進,所當牌招,而拘於廳規,不得請牌,何以爲之?敢稟。傳曰,牌招。
傳于成遂默曰,初十日十三日,勸講停止。
金鍏啓曰,行大司憲柳相祚,掌令權達準·李文欽在外,執義徐戴淳,持平韓文爀·白宗杰牌不進,監察茶時之意,敢啓。傳曰,知道。
以執義徐戴淳,持平韓文爀·白宗杰,司諫金逸淵,獻納朴長輿,正言朴齊憲牌不進罷職傳旨,傳于金鍏曰,只推。
金弘根啓曰,臣弘根·臣遂默,明日宗廟移奉時,神輦陪從進去,下直之意,敢啓。傳曰,知道。
朴永元,以吏曹言啓曰,今此宗廟移安祭祭官,當爲兩處所排比,而祭監監察,當初一員啓下矣,臣不勝惶恐待罪,而祭監監察一員,加差以入之意,敢啓。傳曰,知道。爾則推考。
李啓朝,以宣惠廳言啓曰,向以上納愆期事,筵奏申飭之後,外邑擧行,固當惕念,而咸平·務安添載大同再運船一隻,昨年十一月,始到仁川府月尾浦氷泊,故其晩泊委折,關問本道,則咸平縣裝發,在於閏六月晦間,務安縣裝發,在於七月初旬間,十月始過法聖鎭云。法聖卽兩邑之鄰境也,如非沙格之中間作奸與該邑之初未準載,豈有已裝之船,四朔始越境內之理,而該邑亦豈不卽地催促發送,任其許久逗留乎?揆以事目法意,已萬萬寒心,而申飭本意,寧容若是,船漢輩勿論首從,一竝移送秋曹,嚴刑遠配,兩邑騎船監色,亦令本道照法嚴繩,穀主官咸平縣監洪羲錫,務安縣監金大坤,竝令該府拿問嚴勘,何如?傳曰,允。
忠淸監司沈宜臣疏曰,伏以,臣於日前,伏奉除旨,授臣以湖西方伯之任,臣始也榮感,不覺奉檄之喜,終焉震駴,直欲循墻而走,歷日惝怳,誠莫知所以自措也。噫,國朝官制,雖曰外輕,方面之職,責任綦重,民生之休戚在焉,財賦之贏詘繫焉,苟非長才雋望,爲一世所推者,莫宜人人而輕授也。且況湖西一路,形勝控護乎畿甸,關防綿絡乎海沿,衣冠之所淵藪,而素稱冀北之名鄕,魚稻之所委輸,而夙號吳·會之樂郊,蓋自近年以來,荐經饑癘,民物凋損,弊竇氄興,積逋未勘而虛簿徒擁,顚連相續而闕伍莫充,幾乎無邑而不然,將至全道之受傷,苟非華·扁之妙劑,莫醫已痼之疾,奕秋之神技,難收將敗之局,而今忽畀之於如臣之儱侗淟涊者,豈不大有乖於聖朝愼簡之政乎?臣本無似,㝡居人下,通籍未滿十年,隆渥若偏一身,名選華銜,歷敭殆遍,居常懍惕,以榮爲懼,而今玆恩命,尤非臣才力所可一分堪承者也,神識疎闇而劇務不可以綜察也,性質鈍滯而衆弊不可以剸理也,威不足以彈壓列郡也,明不足以搜剔奸蠹也,於斯四者,臣無一焉,將何以藉手宣力,對揚休命之萬一乎?臣身顚沛,固不足恤,其於九重之委寄,何哉,一路之生靈,何哉,嗚呼,湖鄕,卽臣累世桑柘之地,而先祖父故判書貞簡公臣豐之所莅之營也。桐鄕父老,尙傳遺愛,而今於五十年之後,不肖如臣,復踵先武,高牙大纛,誇耀晝錦之榮,於臣私分,豈非至願大幸,而臣旣自知其無能爲役,則適足爲孤恩忝先之歸而已。參倚前衡,冒承無路,玆敢悉暴衷懇,仰瀆崇嚴。伏乞聖慈,諒臣言之匪出飾讓,念重任之不可輕畀,將臣新除職名,回授可堪之人,以便公私,不勝幸甚。臣無任云云。答曰,省疏具悉。卿其勿辭,往欽哉。
全羅監司金興根疏曰,伏以臣,受命是任,居然一周星矣,泣望喬陵,誠違執紼之役,夢隨邇班,跡阻易縗之列,歲籥倏改,時物將新,撫景摧慟,綳恨何極?仍伏念,臣卽書生之㝡拙者耳,方面重寄,未嘗近似,況又湖南之一大藩鎭乎?始擬積誠冀免,終以屢瀆爲悚,徊徨悶靦,黽勉冒赴,是豈臣本心也。然竊惟以爲策勵駑鈍,抖擻愚闇,憧憧慥慥,一念乃事,雖無施措合宜,大有可觀,亦或牽架塗補,不至僨敗之甚矣。及夫莅任以後,漸察裏許,則局面之凋敗,弊源之膠固,不啻如老人久病,深在膏肓,榮衛耗竭,氣息綿綴,今若謂不治之可當中醫,則固非審勢之論,而近於束手者矣。苟其不然,須得如倉·扁者任之,始可議到於刀圭鍼砭之事,而其不望而走矣,亦不可保,則以臣淺技短術,請嘗試之,眞是愚妄之甚,而將見其害之愈促,豈不大可懼哉?臣不宜久據者一也。春夏以來,怪沴復行,死亡相仍,三朔淫淹,原野墊沒,稼失先聲,綿無前歉,瘡痍未蘇而艱食無衣之歎,一路同然,若使臣才器裕遠,計慮深密,亦可以展劃得方,奠濟有道,而茫昧如卒然遇事,視瞠色騂,莫知應接,惟以寧失之義,陳懇不已,田賦之經費攸係,而災報惟濫,軍布之需用莫重,而裁代是請,惠徼曠厚,恩患難繼,而此又不過比年按例之事耳。臣何嘗以一謀半籌,仰塞承宣之責,俯紓咨怨之情哉,臣不宜久據者一也。臣稟質脆薄,素善疾病,閒居將息,寧日猶少,南來經夏,重傷暑濕,胃失脾攝,有食輒泄,血隨氣損,當寢無寐。形貌轉至幻鑠,精爽有時慌翳,簿書等身而期會每失,酬判疲心而句勘多誤,以若見狀,擔此劇務,勢所必無,義不敢出,而間又猝嬰寒疾,諸症尤惡,至於廢巾櫛而委床褥,雖幸天行漸溫,得與俱和,其所痊可,則實不可時月期矣,堂堂布政之衙,豈臣養病之所哉?此又臣決不宜久據者一也。試可乃已,聖朝之事,而今試而蔑效矣,入而後量,古人所戒,而犯固有之,量則審矣,猶不悔懼,速圖辭解,沈疴轉痼,益至叢挫淟涊之機,寧或自居,一日之害,果將安歸,左右思忖,按住不得,摭實齎誠,馳驛封函。伏乞聖慈,諒臣至懇,察臣匪飾,亟遞臣職,以幸一省,仍治臣辜負之罪,以昭法紀焉。臣今丐免,豈容贅他,而事在目下,有不容泯默者矣,道內山郡大同綿布,假量爲八百餘同,收租將頒,卽行排捧,而參以事勢,其道末由,蓋綿農實狀,業已備悉於前後啓聞,階前萬里,庶無遺照,而殘顆剩房,盡入保丁之納,寸線尺縷,遂斷紅女之織,富戶猶患弊改,虛市未見抱貿,犢褌蔽體,擧嗟九月未授,鶉衣絡身,咸曰卒歲何以,以玆民情,責之本色,殆有甚於緣木求魚。且民之愚矣,所望者厚,而挽近年來,少遇災荒,輒蒙許代,怙恩恃惠,視爲應例,今雖以正賦所供,闊狹不可,京司排用,委實悶然,家喩而戶說,其將不信而已。亦將曰,得於前者不得於今,是何故也,則臣亦無說而應之矣。臣於是,大用憂隘,不敢不以實控聞,伏願聖明,特垂鑑諒,俯詢廟堂,本道大同之以綿布納者,竝許純錢代之,小而解前後異同之惑,大而無隕缺渙散之患,使此幾萬生靈,幈幪厚渥,衣被至仁,其爲浹髓浸骨之感,當復如何,而陽春布德,未足以喩其大矣,臣不勝望幸焉。臣無任云云。答曰,省疏具悉卿懇。所請依施。大同事,依嶺南已例許施。
兵曹口傳政事,副護軍單金興根。
丙申正月初九日辰時,上御熙政堂。勸講入侍時,原任直閣李光文,參贊官李寅臯,侍讀官洪在喆,假注書徐相敎,記事官鄭㝡朝·李墩,各持小學第五卷,以次進伏訖。上誦前受音訖,光文讀自壽昌再爲郡守,止天性如此,仍讀奏釋義訖。上讀新受音十遍訖,命陳文義,光文曰,此一節,又言朱壽昌之孝,隨事盡節,以至親親之義,推及於兄弟宗族,本章文義,不過如此,然而孝之爲百行之源,於此可見,而如欲分屬於人性之四德則當屬仁。中庸所謂仁者人也,親親爲大者,此之謂也,又以仁分屬於天,行之四時則當屬春,以春生物之始也,故自古帝王,於是乎必布德施惠者,法天之道也。粵若我朝歲首之頒行勸農綸音,亦此意也,發政施仁,豈有過於此者哉。方今開春有日,正宜以愛民之政爲先,雖無事之時,常常軫念,則自然有惠澤之及於民者矣。此於本章文義,似不襯切,而讀書之際,如是推看好矣,伏願留心焉。上曰,玉堂陳之。在喆曰,此章天性如此云者,蓋指朱壽昌之性,有此根天之孝也,而凡人之性,在厥初無有不善,渾然天理,而物欲蔽之,則或不能全其天理者矣。今我殿下,知其學問之有益於聖躬,而已自歲首,課日開講者,是殿下天性之本然也,有或知之而不能行之,行之而徒涉應文,則恐不無物欲之所撓奪,而不能專心者也。伏願十分猛省焉。上曰,參贊官陳之。寅臯曰,閣臣·儒臣所奏極切當,無容更陳矣。上掩卷。仍命退,諸臣以次退出。
上在昌德宮。停常參·經筵。
太廟移奉後,大殿·大王大妃殿·王大妃殿,內閣·政院·玉堂·藥房口傳問安。答曰,知道。朝廷二品以上·六曹堂上單子問安。答曰,知道。
藥房提調徐俊輔,副提調朴永元啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
李寅臯啓曰,備邊司郞廳來言,今日,賓廳日次,而宗廟移奉相値,不得來會云矣,敢啓。傳曰,知道。
李啓朝,以弘文館言啓曰,下番修撰臣權溭,以宗廟移安時大祝,晝仕出去之意,敢啓。傳曰,知道。
金弘根,以宗廟·永寧殿增修都監都提調意啓曰,宗廟第一室至第八室,移奉于光明殿之意,敢啓。傳曰,知道。
又以宗廟·永寧殿增修都監都提調意啓曰,宗廟第九室至第十五室,移奉于長樂殿之意,敢啓。傳曰,知道。
又以宗廟·永寧殿增修都監都提調意啓曰,今日移奉時,大祝徐元淳·權溭·李晉翼,俱不待令,雖不得不推移擧行,權溭則以玉署入直,因闕門未開,不卽待令,參以事勢,容有可恕,而昨日之不能先事變通,以致未及之境,事甚疎忽,不可無警,從重推考,徐元淳·李晉翼,當此莫重擧行之時,無端過時不來者,誠極駭然,事過後,竝令該府拿問勘處,何如?傳曰,允。
傳于朴永元曰,宗廟移奉後,左承旨馳詣奉審以來。
傳于朴永元曰,左承旨入侍。
大王大妃殿,傳于朴永元曰,大祝之不爲待令,以致推移擧行云者,豈有如此稽緩之事,雖曰紀綱日壞,百務頹隳,今於莫重之事,亦皆如此,移安是何等重大之事,尤有重於享事,則大祝不爲待令,至於推移之境,寧有如此事體與紀綱乎,此若歇勘,則禁堂當有其罪,以此意傳之,可也。
李寅臯,以都摠府言啓曰,今日入直內三廳武兼禁軍及軍兵等,當爲中日習射技放,而宗廟各室移奉相値,不得設行之意,敢啓。傳曰,知道。
又以兵曹言啓曰,今正月十一日,武臣賓廳武經講書日次,而國忌齋戒相値,不得爲之之意,敢啓。傳曰,知道。
金鍏,以義禁府言啓曰,咸平縣監洪羲錫,務安縣監金大坤等,竝拿問嚴勘事,傳旨啓下矣。洪羲錫·金大坤,竝時在任所云,依例發遣府羅將,竝拿來,何如?傳曰,待待令拿囚。
丙申正月初十日申時,上御熙政堂。大王大妃殿垂簾,左承旨入侍時,行左承旨朴永元,假注書尹晩求,記事官鄭㝡朝·李墩,以次進伏訖。上曰,史官分左右。永元進前奏曰,俄因承傳色,已有所達,而太廟移奉後,卽爲馳進兩處,殿內奉審則俱無頉矣。大王大妃殿敎曰,日氣淸明,移安之禮順成,誠極萬幸。永元曰,此是至重至大之事,而日候淸朗,移奉萬安,群情莫不欣幸矣。大王大妃殿敎曰,大祝不卽待令,至於推移擧行云,豈有如此駭然之事乎,雖曰紀綱解弛,百務頹墮,移安之重大,尤重於祭享,則如是稽緩,寧不寒心,卽此而他事皆可知也,此若歇勘,則禁堂難免其罪,此意傳之,而今下諺敎,亦爲退出書頒也。又敎曰,大抵何故致此云耶?永元曰,其緣何致此,臣未及詳知,而槪聞其大祝,卽有頉代追後改付標之人云矣。大王大妃殿敎曰,雖是頉代付標,權溭則入直玉堂,豈有不爲知委之理乎?永元曰,闕門未開,至於送言本院,故今日開門,比前差早,而猶未免晩時矣。大王大妃殿敎曰,如入直則何不昨日變通云也,其亦不善爲之矣。仍命史官就座,又命退,諸臣以次退出。
上在昌德宮。停常參·經筵。
金鍏啓曰,行大司憲柳相祚,掌令權達準·李文欽在外,執義徐戴淳,持平韓文爀·白宗杰呈辭,監察茶時之意,敢啓。傳曰,知道。
傳于成遂默曰,禮房承旨,馳詣元陵,奉審摘奸,局內諸陵,一體奉審以來。
傳于李啓朝曰,勸講入侍。
傳于成遂默曰,孝成殿望祭,以攝行磨鍊。
傳于李啓朝曰,留院公事入之。
朴永元,以吏曹言啓曰,新除授忠淸道都事李東韻,以其身病,呈狀乞遞,依例改差,何如?傳曰,允。
李啓朝,以宣惠廳言啓曰,日前以湖南兩邑再運愆納事,草記論勘,已蒙允下矣。湖西各邑大同,無論米太錢木,亦多未納者,本道船路,較之湖南,實爲便近,而徑年愆滯,尤爲可駭,事當一竝請罪,而殘邑荐歉之餘,有難盡責以經法,未滿三百石以下,則姑先發關嚴飭,定限督納,以爲申令之地,至於公州·忠州·沔川三邑,則未納數旣最多,公州則又有舊未納與氷泊之事,此非但該色與船漢輩作奸而已,守令之不能董飭,不可仍寘,上項三邑守令,竝令該府拿問嚴勘,氷泊之騎船監色沙格輩,亦依湖南兩邑例施行,何如?傳曰,允。
成遂默,以宗廟·永寧殿增修都監都提調意啓曰,本都監設局處所,始役之後則宗廟大門外近處排設事,事目啓下矣,各所則廟庭之內,當爲排設,而今月十三日爲始,郞廳監造官,入省記輪回直宿,都監設局之處,他無可合公廨,不得已附近閭家,推移入接,堂上都廳則往來役所看檢之意,敢啓。傳曰,知道。
李寅臯,以備邊司言啓曰,各道春操稟啓,今纔齊到矣,莫重戎政之廢閣,已爲數十年所,其在陰雨之備,誠不免疎虞之莫甚,而昨年穡事,旣失全稔,目下民情,在在遑汲,此時徵赴之役,實乖懷保之義,詰戎雖係不輕,恤民尤在所先,今春各道四都水陸諸操巡歷巡點,竝姑停止,官鎭門聚點,使之如例爲之,而充伍繕械之節,另加惕念,毋或疎忽,有堤堰處,移點完役,亦依年前申飭,俾有實效,而畿甸·關北救急邑鎭,雖與公賑有異,抄飢役民,勢難兩行,此則竝與聚點而許令姑停,各樣都試,依例設行之意,竝爲分付全羅兵營,稟操之啓,過期不來,殊極未安,該兵使從重推考,何如?傳曰,允。
左議政洪奭周箚曰,伏以,太廟有事,禮擧移奉,仰惟聖慕,追遠冞篤,而日吉天朗,縟儀順成,宸誠所格,小大咸頌,臣於日昨,伏見全羅監司金興根辭疏批旨,特遂所請,行將差擬其代矣,顧今歲儉民困,憂虞溢目,奠安懷保,惟方伯是賴,而方伯之獲究其用,亦惟在於久任而責效,且況湖南一路,地饒民殷,休戚贏絀,所關綦重,而比經屢歉,民力先竭,加以澆訛之俗,易動難安,此時旬宣之任,比他道尤難其選,此道臣莅任以後,雖未有爀爀之殊績,而雍容坐鎭,不擾不苛,威信所孚,自底彈壓,若使久於其職,庶可收歲計之功,雖使瓜期已熟,猶當有借留之擧,又何可不俟限滿,徑加遞易,曲循一人之私願,而不恤全省之利病乎,成命有日,瀆澆雖悚,民情攸繫,不容泯默。伏乞聖明,俯賜裁察,亟降湖南道臣仍任前職之命,俾重藩寄,不勝幸甚。取進止。答曰,省箚具悉卿懇。事情如此,則何難仍任,依施。仍傳于成遂默曰,此批答,遣史官傳諭。
水原留守徐能輔疏曰,伏以,日月迅駛,孝成殿練事奄過,歲籥又改,伏惟聖慕,撫時慟冤,益復靡逮,仍伏念,臣之衰病隆痼,非但同朝之所共知,抑亦聖鑑之所俯燭矣,向者居留除旨之下,臣非不知力疾累懇,仰祈體諒,而以臣不肖無似,厚蒙我先大王罔極之恩,旣無平日絲毫之報,思切餘景桑楡之收,不顧貪寵戀祿之誡,惟有矢心向前之誠,況於一初之政,猥受恩命,感激居先,未敢言私,而其地則昵侍眞殿,密邇仙寢,少伸於戲之忱,其職則規劃素定,事務頗簡,庶效遵守之責,是以不恤顚沛,强策就任,以爲餘生不報之報矣,神瞰鬼揶,症崇忽添,風邪闖發,痰火交升,神精昏迷,如墜煙霧,榮衛捍格,枯若木石,昔之蹣跚者,痿垂而不收,前之瑩訥者,聾啞而莫辨,卽一未冷尸也,爲其調治,擔還私次,雜試藥餌,竟無分效,漸至危惡,房闥轉側,須人亦難,以若拭巾待期之狀,無復束帶還任之望,玆敢冒死仰籲。伏乞聖慈,俯賜鑑諒,亟遞臣職名,俾重任無曠,則雖死之日,猶生之年,臣無任云云。答曰,省疏具悉。所請依施。
丙申正月十一日辰時,上御熙政堂。勸講入侍時,原任直閣徐俊輔,參贊官李啓朝,侍讀官洪在喆,假注書徐相敎,記事官鄭㝡朝·李墩,各持小學第五卷,以次進伏訖。上誦前受音訖,俊輔讀自伊川先生家,止不失尺寸,仍讀奏釋義訖,上讀新受音十遍訖,命陳文義,俊輔曰,此章別無文義之可以仰奏者,而小心謹愼沈靜詳審八字,非但臣子之所以事君父也,君上之所以修齊功效,亦從此八字中做將出來,是故以文王之聖焉,而小心翼翼,爲象德之第一文字也,至於沈靜詳審,推之於政令事爲,無處不當,無事不然,伏願先從講學一事,而亟下此工夫,克躋於小心翼翼之聖域,是臣區區之望也。上曰,玉堂陳之。在喆曰,霍光漢之名臣,而不失尺寸者,雖出入進止之間,不違其常之謂也,此可見其小心謹愼之一端,而非但人臣立朝事君之節當如是也,就以君道言之,大禹之左準繩右規矩,聲爲律身爲度者,亦聖人不失尺寸之義也,今殿下課日開講,而一字一句,毋或放過,專心致志,然後始可以學古有獲矣,此則我殿下所以不失尺寸者也,苟或不然,則未嘗不爲聖德中尺寸之失矣,伏願體念焉。上曰,參贊官陳之。啓朝曰,閣臣儒臣所奏極切實,無容更陳矣。上掩卷。仍命退,諸臣以次退出。
上在昌德宮。停常參·經筵。
李寅臯啓曰,行大司憲柳相祚,掌令權達準·李文欽在外,執義徐戴淳,持平韓文赫·白宗杰呈辭,監察茶時之意,敢啓。傳曰,知道。
金弘根啓曰,左副承旨金鍏,今日不爲仕進,卽爲牌招,何如?傳曰,允。
傳于成遂默曰,禮房承旨,馳詣永寧殿,奉審摘奸以來。
傳于李啓朝曰,勸講入侍。
金弘根啓曰,明日永寧殿移奉時,神輦陪從承旨二員進去事,節目啓下矣,禮房承旨外,他承旨一員,當爲進去矣,何承旨進去乎?敢稟。傳曰,都承旨進去。
成遂默,以宗廟署·永寧殿告動駕祭獻官意啓曰,今日受香時,大祝副司果李秉瑩,不爲來待,莫重祭役,無端曠闕,事未前有,萬萬駭然,大祝李秉瑩,令該府拿問處之,其代令該曹改付標,以爲卽速進參之地,何如?傳曰,允。
又啓曰,祀典法意,何等嚴重,而永寧殿告動駕祭摘奸時,大祝副司果李秉瑩,初不待令,事未前有,萬萬駭然,所當重勘,而本院請推之外,無他可施之罰,何以爲之?不審塡差之當該吏曹堂上,不可無警,從重推考,何如?傳曰,允。拿處。
備邊司薦望,以徐有榘爲水原留守。
成遂默啓曰,水原留守,當爲下批矣,政官牌招,何如?傳曰,允。
傳于成遂默曰,兵判有闕之代,前單子入之。
兵曹判書前望單子入之,鄭元容落點。
李寅臯啓曰,新除授兵曹判書鄭元容,卽爲牌招,傳授命召,何如?傳曰,允。
成遂默啓曰,吏曹判書金箕殷,參判徐左輔,參議尹秉烈牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體更爲牌招。
又啓曰,吏曹判書金箕殷,參判徐尹輔,參議尹秉烈再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。判書·參判,竝所當更請牌招,而係是一日三牌,何以爲之?敢稟。傳曰,牌招,參議只推,一體牌招。
李寅臯啓曰,兵曹判書鄭元容牌不進推考傳旨,今方捧入,而命召傳授,一時爲急,如是違牌,事甚未安。更爲牌招,何如?傳曰,允。
金弘根啓曰,臣弘根,臣遂默,明日永寧殿移奉時,神輦陪從進去,下直之意,敢啓。傳曰,知道。
有政。吏批,判書金箕殷,參判徐左輔牌不進,參議尹秉烈進,右副承旨李啓朝進,啓曰,判書金箕殷·徐左輔,竝牌招不進,小臣獨政未安,何以爲之?敢稟。傳曰,只出緊任。以徐憙淳爲刑曹判書,祭酒單宋穉圭,水原留守單徐有榘,兼華寧殿提調單徐有榘,全羅監司金興根仍任事承傳。
兵批,判書鄭元容未肅拜,參判尹聲大,參議權馥病,參知金景善入直進,同副承旨李寅臯進,大護軍徐能輔,副護軍李正耆·趙鶴年·黃,副司正尹晩求以上竝單付,兼摠理使單徐有榘。
成遂默,以弘文館言啓曰,修撰權溭·李明迪差祭,下番闕直,事甚未安。副修撰金錫淳·許晟,竝卽牌招,以爲推移入直之地,何如?傳曰,允。
以左副承旨金鍏牌不進罷職傳旨,傳于李啓朝曰,只推。
以副修撰金錫淳·許晟牌不進罷職傳旨,傳于李啓朝曰,只推。
刑曹判書宋穉圭疏曰,隙駟其奔,歲籥又改,伏惟聖孝純篤,哀慕如新,臣於客臘,冒死乞寢升秩新命,疏未及達,除旨又降,以臣爲刑曹判書者,臣聞命惶惑,不知所出,控籲之稽緩,臣實有罪,而狗馬之疾,間益添苦,殆沒省覺,數行構疏,不能致思,今玆披瀝,又未免遷就,而歲換有日,於是乎臣益無所逃罪矣,臣雖甚冥頑,亦不至如木石之全無知覺,則一縷未盡之前,其跼蹐懍慄,何以得斯須已也,竊伏念,爲政之要,㝡在於用人,國家之理亂,生民之休戚,莫不係是,其可不愼審乎,臣至庸極陋,百不猶人,雖使備數於庶僚末班,猶非爲官擇人之意,況秋官之長,是何等峻秩,是何等重任,而乃以縻之於萬不近似之臣身耶,臣身之受人嗤點,固不足言,其累聖簡貽後譏者,所關甚大,則朝廷之上,宜有核正之論,而仄聽累日,寥寥無聞,臣誠愚昧,莫曉其故也,臣强病治疏之際,祗承前疏批旨,不惟不賜允許,反覆諄諄,轉益隆摯,而至於何若是浼浼之敎,又知號籲之危悃,徒歸於矯飾矣,臣伏讀抑塞,心神飛越,臣苟有分寸之長可以自效者,則當此國勢岌嶪之日,飾讓以圖自便,臣亦彝性中物,寧忍爲是,以臣本分,固已如斯,而臣阽危殘喘,莫保朝夕,則其所以末由進身,更不暇及於本分之如何,席藁私次,違慢之誅,是竢而已,玆敢自臚,不避斧鉞,倘蒙聖慈,曲加矜諒,亟賜鐫遞,竝削館銜兼帶,則臣庶得安意就盡矣,臣無任云云。答曰,省疏具悉卿懇。本職姑爲許遞,以安卿心,見今日氣漸和,愼節自當遄復,卿其從速幡然,輔導予不逮,是所望也。仍傳于李啓朝曰,此批答,遣地方官傳諭。
丙申正月十二日辰時,上御熙政堂。勸講入侍時,原任提學鄭元容,參贊官李啓朝,侍讀官金在田,假注書尹晩求,記事官鄭㝡朝·李墩,各持小學第五卷,以次進伏訖。上誦前受音訖,元容讀自汲黯·景帝時,止未嘗拜揖之,仍讀奏釋義訖,上讀新受音十遍訖,命陳文義,元容曰,以漢武英明之主,知汲黯爲社稷之臣,而猶以直諫,不久其位,則容諫之難,有如是矣,人主威高勢重,每易低視,故凡有厭聞之言,或發難制之怒,人臣冒罪直言,欲納無過者,誠以愛君之心,先於其身也,然而自上樂聞翕受,如湯之不咈,禹之拜嘉,然後可以盡言,故臣直專由於主明,唐太宗時,魏徵數諫,皇后賀以主明矣,此章大義,以容諫推看之似好矣。上曰,玉堂陳之。在田曰,臣之於君,豈敢以嚴,而此箇嚴字,卽正直之謂也,臣能正直,君亦敬憚,臣事君以直道,君視臣以禮貌,則君臣上下,各得其體,朝著肅而治化成矣,曷不休哉,伏願殿下,於是體念焉。上曰,參贊官陳之。啓朝曰,閣臣·玉堂,陳達無餘,臣無容更達矣。上掩卷,命退,諸臣以次退出。
上在昌德宮。停常參·經筵。
宗廟·永寧殿移奉後,大殿·大王大妃殿·王大妃殿,內閣·政院·玉堂·藥房口傳問安。答曰,知道。朝廷二品以上·六曹堂上單子問安。答曰,知道。
李寅臯啓曰,兵曹判書鄭元容再牌不進推考傳旨,今方捧入,而命召傳授,一時爲急,如是違牌,事甚未安。陳疏到院,而原疏,以元陵忌辰祭正日,纔已退却矣,所當更請牌招,而係是一日三牌,何以爲之?敢稟。傳曰,原疏捧入。
傳于李寅臯曰,兵判疏批已下,卽爲牌招。
成遂默,以宗廟·永寧殿增修都監都提調意啓曰,永寧殿第一室至第八室,移奉于爲善堂·泰寧殿之意,敢啓。傳曰,知道。
又以宗廟·永寧殿增修都監都提調意啓曰,永寧殿第九室至第十二室,移奉于資政殿之意,敢啓。傳曰,知道。
傳于朴永元曰,永寧殿移奉後,左承旨,馳詣奉審以來。
傳于朴永元曰,左承旨入侍。
成選默,以弘文館言啓曰,下番闕直,事甚未安。副修撰金錫淳·許晟,旣有只推之命,與修撰權溭·李明廸,一體牌招,以爲推移入直之地,何如?傳曰,允。
又以弘文館言啓曰,下番無他推移之員,不得已以上番姑降入直之意,敢啓。傳曰,知道。
以修撰權溭·李明廸,副修撰金錫淳·許晟牌不進罷職傳旨,傳于成遂默曰,只推。
成遂默,以宗廟·永寧殿增修都監都提調意啓曰,今日移安後,太廟正殿東邊一間,祭器庫二間及永寧殿正殿東西邊各一間,祭器庫二間等處,仍爲撤毁之意,敢啓。傳曰,知道。
又以宗廟·永寧殿增修都監都提調意啓曰,移安後則木石當爲輸入,而他無作路之處,不得已宗廟外大門西挾,去其門閾,從便運入之意,敢啓。傳曰,知道。
又以成均館行大司成意啓曰,臣聞居齋儒生等,今日夕食堂,不爲設行,馳詣泮宮,招致諸生,問其捲堂之由,則諸生等書進所懷以爲,伏以臣等,雖卑鄙無似,跡廁賢關,名忝儒籍,古所謂可殺而不可辱者也,日前太廟移奉時,嚴不敢偃處常所,相率祗迎於路左矣,不意禁衛營屛門牌將,稱以禁雜,手持馬鞭,衝突班次,齋僕諭以儒班,則佯若不聞,故加歐打,生徒視以儒巾,則視若不見,益肆凌踏,在班章甫,或有裂衣冠者,或有傷手足者,全班離披,街笑狼藉,此誠近古所未有之變也,卽爲往復于該將臣,使之捉送厥校,則將臣托以有病,初不招問齋僕,只令其下吏回語以已爲除汰捉囚,明朝自齋中送隷捉去云矣,今朝送隷,則漫漶半餉,周遮百方,畢竟不果押送而止矣,夫以一儒生之尋常往復,旣是賢關所送,則將臣雖重,一次招問,詳其委折,不害爲相敬之道,況以多士之見辱,致有多士之往復,而驕蹇高亢,深處後堂,替吏回答,有若分付者然,此雖渠家相傳之習,而臣等之見侮於一武夫極矣,況以幺麽一校,歐打祗迎儒生之罪,何等所犯,而始許捉送,終歸推托,顯示曲護,蔑侮士林者,非但臣等自謂之辱也,列聖朝四百年待士之禮,一朝爲一將臣所壞了,此莫非臣等平日行己不能見重之致也,以此情蹤,其何敢晏然入堂乎,退伏私次,恭俟處分云矣,臣以聖廟捲堂事體至重,卽爲還入之意,多般開諭,諸生等,終不回聽,何以爲之?敢啓。傳曰,今見所懷,爲諸生不覺慨然,營校亦人耳,何敢無端凌侮多士乎,設如諸生之言,眞有所犯,往復該將臣,使之嚴治,可也,欲其押送,果將何爲,雖然諸生之言旣如此,該校令禁營嚴棍懲勵,而聖廟守護,何等重大,則遽爲捲堂之擧,所失不細,卽爲曉諭還入可也。
又以成均館同知館事意啓曰,本館草記,傳曰,今見所懷,爲諸生不覺慨然,營校亦人耳,何敢無端凌侮多士乎?設如諸生之言,眞有所犯,往復該將臣,使之嚴治可也,欲其押送,果將何爲,雖然,諸生之言旣如此,該校令禁營嚴棍懲勵,而聖廟守護,何等重大,則遽爲棬堂之擧,所失不細,卽爲曉諭還入可也事,命下矣。大司成臣李若愚未及承批,差祭受香,故臣沈能岳,馳詣泮宮,謹依聖敎,招致諸生,傳宣聖旨,仍爲勸入,則諸生等以爲,聖敎若是嚴重,誨諭備至,不勝惶感,謹當還入云,故仍設食堂,臣則退去之意,敢啓。傳曰,知道。
李寅臯,以都摠府言啓曰,今日入直內三廳武兼禁軍及軍兵等,當爲中日習射技放,而永寧殿各室移奉相値,不得設行之意,敢啓。傳曰,知道。
又以禁衛營言啓曰,謹依成均館草記批旨,本營屛門申飭別武士安聖喆,嚴棍二十度,懲勵之意,敢啓。傳曰,知道。
金鍏,以義禁府言啓曰,公州判官李聞榮,忠州牧使金祖淵,沔川郡守沈宜晉,竝拿問嚴勘事,傳旨啓下矣。李聞榮·金祖淵,俱在任所,沈宜晉,下去京畿始興地云,依例發遣府羅將,竝拿來,何如?傳曰,待待命拿囚。
兵曹判書鄭元容疏曰,伏以臣,本以庸陋,過蒙拔擢,前後踐歷,俱出望外,在聖簡爲累,在微分爲濫,恒居內省,懼深愧腆,不意玆者,累而愈累,濫而彌濫,戎曹重務,猥玷寵命,牌召再三,令臣受符,臣悚駭震越,不知所云,臣聞古者,仕久資高,衰昏軟弱,不能任事,而時不忍棄者,待以散漫之銜,不以幹理爲責,優游涵包,獲免諐郵,始終生成之澤,允爲熙朝之美典,今臣通籍,已過三紀,仕不爲不久矣,陞秩夙忝八座,資不爲不高矣,早衰多病,才識短弱,未堪任事之列,徒恃不棄之恩,彯纓拖帶,時適公所,龍象銅漏,隨邇綴於講對,金匱芸香,奉末議於編輯,志願常足,恩德無比,豈有妄想閒念,復尋榮名馳騖之途,而眷錄冞隆,華秩來加,兵衛畫戟,門闌增耀,中權旗鼓,書生所艶,臣若拚抛素守,强所未學,鞭弭櫜鞬,顧眄示用,則非惟臣心自視赧然,不幾爲鄕黨交遊所譏笑乎,況玆管轄,實兼衆務,緝釐九法,統董五兵,校金穀出入之數則筦鑰是掌,秉鞱靲進退之權則銓衡是典,內而輦輅廐牧鹵簿供帳之具,外而圖志險阻堡障熢燧之事,分掌總理,動關利害,雖疆域淸平之時,干城倚注,最重諸部,此實全才通識者之所逡巡者也,今以是授臣,臣以是膺焉,則致寇速戾,固未暇恤,其如有國重任之得失,何哉,參倚已熟,控實仰懇。伏乞聖明,俯垂鑑諒,還收新命,回授能者,則國事幸甚,私分幸甚,臣無任云云。答曰,省疏具悉。卿其勿辭行公。
戶曹參判安光直疏曰,伏以臣,猥膺使命,行將出疆矣,臣之父母墳山,在於京畿楊州地,連値事故,久曠省掃,今當遠離,倍切孺慕,玆敢略入文字,仰暴情私。伏乞特許臣往來之暇,俾伸展省,不勝幸甚,臣無任云云。答曰,省疏具悉。卿其往省焉。
興完君是應疏曰,伏以,日月不淹,孝成殿練事已過,臣民慟霣,大小惟同,而歲聿又改,仰惟聖慕,益復如新,伏念臣,跡廁宗親,猥忝享官之班,特蒙廚院之任,其禮則朝夕駿奔也,其職則逐日監饍也,分義所在,不敢言私,而第臣父病,自再昨年十一月添劇之後,氣血日削,轉側須人,往往風痰上壅,則絶而復甦者,或食頃或半餉,而此症一經凜綴,精力又不知每減幾層矣,到今則飮啖全廢,昏昏不省,已有月餘,臣左右扶將,不容一息時暫離,而顧念職掌,瘝曠久矣,情窮勢迫,按住不得,冒死呼籲。伏乞聖慈,俯垂鑑諒,特遞臣所帶享官與廚院提擧,以幸公私,千萬顒祝焉,臣無任云云。答曰,省疏具悉。卿其勿辭救護。
丙申正月十三日未時,上御熙政堂。大王大妃殿垂簾,左承旨入侍時,行左承旨朴永元,假注書徐相敎,別兼春秋徐憲淳,記事官李墩,以次進伏訖。上曰,史官分左右。永元進前奏曰,俄因承傳色,已有所達,而永寧殿移奉後,卽爲馳詣三處所,殿內奉審則俱無頉矣。大王大妃殿敎曰,日氣淸明,移奉萬安,誠極萬幸。永元曰,兩日日候,俱得淸和,移安之禮順成,群情莫不欣祝矣。大王大妃殿敎曰,日前旣有所敎,而未過二日,又有昨日大祝失待之事,苟有一分嚴畏之心,寧有是乎,或厭於曉睡之攪起,或謂之時刻之未詳,輒致如此,豈有如許紀綱,如是不已,第欲觀前頭之更何如也。永元曰,連有如此生頉之事,誠萬萬悚惶矣。仍命史官就座,又命退,諸臣以次退出。
上在昌德宮。停常參·經筵。
金鍏啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
成遂默啓曰,同副承旨李寅臯,今日不爲仕進,卽爲牌招,何如?傳曰,允。
備忘記,滿浦僉使徐羲輔,薪島僉使鄭泰東,楸坡萬戶韓取善下直,各長弓一張,長箭一部,片箭一部,筒兒一箇賜給。
傳于成遂默曰,禮房承旨,馳詣宗廟·景慕宮,奉審摘奸以來。
成遂默啓曰,假注書徐相敎,身病猝重,勢難察任,今姑改差,何如?傳曰,允。
徐相敎改差,代以朴齊璿爲假注書。
傳于金鍏曰,勸講入侍。
傳于成遂默曰,明日,勸講停止。
金鍏啓曰,行大司憲柳相祚,掌令權達準·李文欽在外,執義徐戴淳,持平韓文爀·白宗杰牌不進,監察茶時之意,敢啓。傳曰,知道。
以執義徐戴淳,持平韓文爀·白宗杰,司諫金逸淵,獻納朴長輿,正言李時在·朴齊憲牌不進罷職傳旨,傳于金鍏曰,只推。
以同副承旨李寅臯牌不進罷職傳旨,傳于李啓朝曰,只推。
成遂默,以奎章閣言啓曰,明日,卽奎章閣·演慶堂春孟朔大奉審日次,時原任閣臣,依節目,進詣擧行之意,敢啓。傳曰,知道。
李啓朝,以宣惠廳言啓曰,日前,以湖西大同多數未納,三邑守令,草記請勘,而未收三百石以下邑,則姑先嚴飭,以示令申之意,措辭蒙允矣,三邑中,沔川則以一百二十石,來納於草記方徹之際,未及區別,有此混入,而今則零數不過三百石內外,不可與他邑有所異同,該守令拿處,今姑分揀,何如?傳曰,允。
成遂默,以宗廟·永寧殿增修都監都提調意啓曰,宗廟·永寧殿增修,今已始役矣,堂上郞廳進不進單子,依乙巳年例,逐日書入之意,敢啓。傳曰,知道。
又以宗廟·永寧殿增修都監都提調意啓曰,本都監物力,前此區劃,已盡無餘,今當入役之時,匠募所付之數,極爲浩多,應入假量,不下爲五萬兩內外,而京司所儲,到處罄竭,實無自都監請劃之道,令廟堂就外道某樣錢穀中,準此數劃下,以爲繼用之地,而但此係目下所用,有難遲待其上來,姑先以戶惠廳經用錢,推移取用,待元劃上來,次次備報,何如?傳曰,允。
又以宗廟·永寧殿增修都監都提調意啓曰,廟內雜木之相妨於役處者,依已例從便斫伐之意,敢啓。傳曰,知道。
義禁府啓目,宗廟移奉時大祝徐元淳·李晉翼等原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付。啓依允。又啓目,永寧殿告動駕祭大祝李秉瑩原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付。啓依允。
忠淸監司沈宜臣疏曰,伏以臣,猥膺藩寄,行將辭陛,瞻望觚稜,不勝戀結之忱,仍伏念,臣之父母墳山,在於京畿龍仁·麻田等地,而祿不及養,倍深風樹之慟,經歲曠省,只增霜露之感,今當遠出,情私益切觖然,敢將微懇,仰瀆崇嚴。伏乞聖慈,特許臣往來之暇,俾伸至情,臣無任云云。答曰,省疏具悉。卿其往省焉。
咸鏡監司曺鳳振疏曰,伏以,居諸迅駛,孝成殿練事奄過,歲籥又新,節物嬗變,伏惟我殿下,聖慕皇皇,靡所逮及,慈聖殿下,慟廓之懷,益無涯極,凡今日大小臣庶,孰不攀號若初,冞切於戲之思,而況臣以受恩如天,生死肉骨之蹤,久滯關塞,尙阻庭班,冥然頑然,木石之不如,瞻望抆血,悲冤弸轖,仍伏念臣,待罪藩寄,朞歲且有月矣,以平日圖報之誠,踵先臣遺愛之鄕,耿耿寸忱,寤寐如結,仰期聖簡之不孤,俯懷家聲之莫墜,殫竭駑鈍,庶效絲毫,而其柰才識素薄,精力益耗,眢井不合受綆,漏船無以備袽,醫瘼莫論,瘡疣轉生,民凋邑弊,日甚一日,臣之孤恩忝先之罪,實無所逃,撫躬悼嘆,何敢遑寧,且臣賦命險釁,客館抱慼,寸腸如割,萬念遂灰,殆不忍復淹於官次,而適値旱澇極備,三農失時,霜雪太早,全省告歉,峽邑山社,一望無靑,沴扎孑遺之民,朝不謀夕,臣旣符節在身,縷喘未泯,則此時言私,萬萬非義分之所敢出,抖擻神精,强策疾病,以爲拚死向前之計,而幸蒙聖澤洪達,慈天憫覆,特推若保之德,普施停代之惠,溝壑袵席,陽春藹然,臣與豐沛父老,攢手跂足,胥切須臾無死之願,今則冬糴纔已勘簿,春賑亦幾有緖,臣之區區賤私,於是乎可以畢暴矣,臣本庸愚,百不猶人,雖在盛壯無事之時,尙不堪擔夯重任,綜理庶務,況今年紀衰邁,加以喪威震剝,神遁形鑠,空殼枵然,卽一尸居之偶人耳,寄命藥裹,委身床玆,對守宰而言語失序,檢簿書而首尾不應,北門鎖鑰,便作臣養病之坊,雖欲抑情强蹲,決無報答之效,重添僨誤之誅,此已臣必去之義,而又有切悲切苦之懇,嬴博之葬,尙在淺土,非臣躬檢,無以經紀完封,而朝露慮在溘先,時月不可拖緩,情窮勢迫,不忍自阻於聽卑之天,玆敢疾聲哀籲。伏乞聖慈,俯垂矜憐,將臣見職,亟賜遞改,俾公而免瘝官之辜,私而伸至切之情,千萬大幸,臣無任云云。答曰,省疏具悉。所請依施。
丙申正月十四日辰時,上御熙政堂。勸講入侍時,原任直閣李光文,參贊官金鍏,侍讀官金在田,假注書尹晩求,記注官金鳳梧,記事官李墩,各持小學第五卷,以次進伏訖。上誦前受音訖,光文讀自上方招文學儒者,止汲黯之戇也,仍讀奏釋義訖,上讀新受音十遍訖,命陳文義,光文曰,武帝方招文學之儒,而其言旣曰,吾欲云云,則當時群下,固當贊歎蘄望之不暇,汲黯何以知其言行之必不相孚,而斥言以內多慾而外施仁義乎,蓋人之有善有惡,易知而難掩,卽所謂誠於中形於外者,而又跡其武帝平日事爲,則事征伐拓土地延方士求神仙,已爲人慾所蔽,此黯之所以窺其淺深焉耳,唯其言之太欠宛轉,故雖以武帝英傑之姿,不免於怒而罷朝,而及其怒乍解則曰,甚矣戇也,特示之以假借之色,其容諫之量,非後世昏暗之君所能及也,大抵君德之盛,莫如容諫,而過而能改,與無過同,過而不改則末如之何矣,竊覸殿下於群臣陳勉之語,輒批許以留念,旣翕受矣,而又敷施之,則方是誠實底道,不誠無所施矣,雖曰留念,何以見孚於群下哉,伏願常常警省焉。上曰,玉堂陳之。在田曰,武帝以武爲諡,若武事有餘,文敎不足之君也,然能招文學之士,於是乎益驗如欲治平,舍文學末由也,是故周尙文治,而享國籙八百年靈長,嬴秦反其道,至有焚坑之擧,而匪徒爲千古罪人,纔至二世,天下土崩,前轍亦然矣,今日在廷之臣,必多文學之士,列于輔弼之職而任使之,逖矣山野,亦有劬經篤學之人,必爲延訪,置之左右,則聖學日就,治化丕成矣,伏願殿下留念焉。上曰,參贊官陳之。金鍏曰,漢武之以武爲諡,文治小遜故也,然與後世庸君有異,初焉怒而終焉悟,不之罪而乃反奬之以社稷之臣,此所以武帝之英明也,而堯·舜則不然,初無咈於諫言,此所以武帝之不及也,蓋爲治之道,貴在尙文,旁招文學之士,列於庶位,然後治敎彬彬,伏惟我世宗大王,崇尙儒術,以求賢爲先務,有集賢之選,群彦在朝,大猷允升,大抵求賢者,將以陳善而納誨也,人君之德,以容諫爲盛,予違汝弼,舜之所以爲善也,從諫不咈,湯之所以日新也,近以祖宗事言之,肅廟朝,臺臣洪啓迪,以自內私宴時進用外院之樂,詣臺呈啓,極言其非,威怒震疊,猶不知止,肅廟嘉其直,撤給其樂于臺廳,仍賜豹皮褒奬之,此是肅廟朝容諫之盛德也,欲法堯·舜,當法祖宗,伏願殿下,以列聖朝容諫之德爲法焉。上掩卷。仍命退,諸臣以次退出。
上在昌德宮。停常參·經筵。
藥房都提調朴宗薰,提調徐俊輔,副提調朴永元啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
金鍏啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李寅臯啓曰,備邊司郞廳來言,今日,賓廳日次,而領議政未差,左議政洪奭周有身病,右議政朴宗薰,無時急稟定事,不得來會云矣,敢啓。傳曰,知道。
備忘記,平安兵虞候洪聖益下直,長弓一張,長箭一部,片箭一部,筒兒一箇賜給。
傳于成遂默曰,晝茶禮當自內親行矣,該房知悉。
朴齊璿在外,代以李㘾爲假注書。
金鍏啓曰,行大司憲柳相祚,掌令權達準·李文欽在外,執義徐戴淳,持平韓文爀·白宗杰牌不進,監察茶時之意,敢啓。傳曰,知道。
以執義徐戴淳,持平韓文爀·白宗杰,司諫金逸淵,獻納朴長輿,正言李時在·朴齊憲牌不進罷職傳旨,傳于金鍏曰,只推。
備邊司,以洪敬謨爲咸鏡監司,李惟秀爲平安兵使。
朴永元啓曰,吏曹郞廳來言,咸鏡監司下批政事,取稟。傳曰,政官牌招開政。
成遂默,以奎章閣言啓曰,臣等進詣奎章閣,先大王御眞,展奉奉審無頉,仍詣演慶堂,翼宗大王御眞,展奉奉審無頉,而奉謨堂及閣內諸處,亦爲無頉之意,敢啓。傳曰,知道。
又以奎章閣言啓曰,景慕宮望廟樓今望奉審,無頉之意,敢啓。傳曰,知道。
又以宗廟·永寧殿增修都監都提調意啓曰,太廟正殿一間,祭器庫二間,永寧殿正殿二間,祭器庫二間等處,旣爲撤毁,今日辰時開基,仍爲補土地正始役之意,敢啓。傳曰,知道。
假注書尹晩求書啓,臣於本月十四日午時量,以東·南·北郊諸壇奉審摘奸事,敬奉聖敎,馳往風雲雷雨壇,奉審是白乎則,階砌曲墻及紅箭門壇上下莎草,俱爲無頉是白遣,仍詣雩祀壇,奉審是白乎則,階砌曲墻及紅箭門壇上下莎草,俱爲無頉是白遣,仍詣漢江龍壇,奉審是白乎則,階砌曲墻及壇上紅箭門內莎草,俱爲無頉是白遣,仍詣司寒壇,奉審是白乎則,階砌曲墻及紅箭門墻上莎草,俱爲無頉是白遣,仍詣馬祖壇,奉審是白乎則,階砌曲墻及紅箭門內莎草,俱爲無頉是白乎旀,以日暮止宿,十五日平明,馳詣先農壇,奉審是白乎則,階砌曲墻及紅箭門內莎草,俱爲無頉是白遣,仍詣先蠶壇,奉審是白乎則,階砌曲墻及紅箭門內莎草,俱爲無頉是白遣,仍詣祈雨壇及厲壇,奉審是白乎則,階砌曲墻及紅箭門內莎草,俱爲無頉是白乎所,仍爲復命之意,敢啓。傳曰,知道。
成遂默,以內醫院都提調·提調意啓曰,進上及諸醫所用鍼子,例有三年一次造成之規,而今年乃是當次之年,依例精造進上後,分給諸醫,何如?傳曰,允。
李寅皐,以備邊司言啓曰,貢市人詢瘼事,命下矣。取見其所懷,則濟用監貢人等以爲,矣貢屛風,元非當初所管,乃是籍産之逢授於本監者,而其所爲弊,反有甚於受價應進排,故列聖朝飭敎,不啻諄複,而時移事往,轉到難支,且各司進排紬木布苧之不由度支,見漏會減,實爲至冤,右項屛風,依古規使戶曹專當進排,紬木布苧,無論諸上司與祭享衙門,如無戶曹捧甘,則無得責納之意,定式施行事也,屛風則係是逢授,異於應進排物種,而今旣弊滋,合有變通,令戶曹從長措處,紬木布苧則必自戶曹知委擧行,然後庶不至見漏於會減,以此意申飭各該衙門。衣襨吐紬契貢人等以爲,矣貢進排吐紬,挽近以來,轉益踊貴,所受之價,不能當所貿之費,落本夥多,繼供無策,且表裏契物種與進排,少無異同,而該貢受價,旣令惠廳上下,則矣貢之獨未蒙一視之澤,至今呼號,誠甚冤迫,卽令惠廳,依前覆啓施行事也,已有年前稟處,更令該曹該廳往復施行,俾無向隅之歎。內弓房貢人等以爲,矣貢卽是英廟別爲作貢者,而以別作貢,混入於權減,至於六年未受價者,豈不冤悶乎,特爲洞燭,捧甘惠廳,依例上下事也,當初權減,旣出於不得已之擧,則今不可以該貢之稱冤,有所闊狹,置之。布廛市民等以爲,矣廛之許多痼瘼,難以指擧,而挽近以來,門布·海南布與各樣唐布,亂出居多,隨以亂賣,由是而市樣凋敗,莫可收拾,自今禁其亂賣,俾爲支保事也,唐貨之毋得濫出,邊禁本自截嚴,則到今狼藉,誠甚駭然,從當有飭禁之擧,而又況市案所無者,尤何可創出別般禁亂乎,更無敢以此覬覦之意嚴飭。門外魚物廛市民等以爲,大口契所納水刺間大口魚之自內司中間逢授於矣廛,隨時進排,移受其弊,將至渙散,特令該契逢授進排事也,大口之逢授進排於該廛,行亦已久,猝難變改,置之。若其進排之際,情費之比前增加,實是該廛難支之端,此則分付內司,俾爲一一減革。鉢里廛市民等以爲,廛業日敗,進排沒策,至於昨秋,閉撤渙散矣,幸蒙自戶曹矜念,官納則或停退或排捧,亂賣則文移京兆,皆令禁斷,而蕩析之餘,勢難支保,無論京外某樣錢,限一萬兩貸下,每年五百兩式排納,俾爲資生之地事也,本廛蕩敗之狀,固所矜㦖,而該曹措畫,旣已曲軫,則公貨許貸,更不可議到,置之。綿子廛市民等以爲,廛樣日益凋殘,而分役則依舊自在,安業圖生,實無其策,特許賑貸,以保涸轍之殘命,亂廛一款,亦依挽近各廛例,禁斷事也,曾前賑貸,蓋出特施,則今不可援此呼籲,竝與亂廛禁斷而置之。眞絲廛市民等以爲,眞絲纓子,卽矣廛之主貨,而亂賣尤甚,一切禁斷事也,此則已有年前決訟,令京兆·平市署,依前甘飭,申明施行。涼臺廛市民等以爲,矣廛所負今明兩年當納摠廳米二百六十餘石,限十年排納,各處徵債,亦令刑·漢兩司,限十年勿許聽理,涼臺之私相買賣者,竝用亂廛之律,而若其不然,則依例收稅,俾蒙實惠事也,公貨旣有年限,私債亦不可不報,則今此所懷,極涉猥濫,所當各別重繩,以懲無嚴,而特詢之下,今姑容貸,禁亂與收稅,尤不可輕易許施,竝令該署,另加飭喩,俾勿復踵前習。衣廛市民等以爲,紬緞一種特禁亂賣事也。月外廛市民等以爲,月外一尺二寸以上或一尺二寸以下中一種,屬之本廛事也。鞋廛·雉鷄廛·內外匙箸廛·烟草廛市民等以爲,復禁亂廛事也。此等呼訴,便成歲課,而通共旣爲便民,則渠願實難聽施,竝置之,何如?傳曰,允。
義禁府啓目粘連,向前李秉瑩亦,享事所重,何如?而身爲享官,全然闕待,揆以事體,不可但以驚駭言,而乃以受香節次之素所忘昧,漫漶納招者,藉曰不知,不知亦罪,以此照律,何如?判付。啓依允。
義禁府啓目粘連,向前徐元淳·李晉翼等,當此莫重莫大之事,苟有致敬致謹之心,則身爲差備,寧有失待之理,事未前有,萬萬驚悚,考諸律例,只有廟享失誤杖一百之文,而此囚所關,比諸享事,尤有重焉,不可循例勘處而止,竝只施以定配之典,何如?判付。啓依允。
水原留守徐有榘疏曰,伏以,歲籥倏改,吉日載涓,太室擧移奉之禮,旅楹始增修之役,聖孝冞光於繼序,群情普切於攢祝,仍伏念臣,病在膏肓,罪積瘝曠,猥控微懇,冀卸重擔,及奉批旨,未蒙兪允,惶悶靡措,若隕淵谷,千萬不自意,忽伏奉華府保釐之命,臣誠惝怳悸踧,益不知措躬之所也,噫,臣歷事三朝,秪今老白首不死,百劫滄桑,萬念灰冷,而至於此任,瞻依喬陵之松柏,昵侍原廟之衣冠,庶慰攀髯之餘慟,少伸褥蟻之微忱,此實臣之至願大榮也,固宜聞命卽趨,不俟駕屨,顧何敢爲備例飾讓之歸哉,嗚呼,是府設始之初,臣嘗簪筆登筵,恭聆營度之謨訓,橐弭陪駕,欣覩城池之壯麗,每一追惟,淚隨言逬,某水某邱,皆經指劃,一草一木,渾被雨露,允爲萬億年無疆之基,而管轄乎湖海,門屛乎京都,其責任之綦重,尤非三都之比矣,挽近以來,荐經歉荒,倉府之峙積如掃,閭里之凋瘵轉甚,百弊蝟起,矯捄沒策,殆若敗局殘枰,莫可下手,此時此任,雖使威望足以鎭物,材器足以剸理者當之,猶患其却顧而逡巡,今乃擧而畀之於癃病衰耗不曉事務之聵聵如臣者,畢竟僨誤,理必無幸,臣身之顚倒狼敗,固不足恤,而其於無補已敗之局,而徒貽愼簡之累,何哉,臣於是,懼擔夯之過任,惕寵祿之踰涯,百爾忖度,萬難冒膺,玆敢略具文字,仰讀崇嚴。伏乞聖慈,俯垂鑑諒,亟遞臣新授居留之任,俾公器重而微分安焉,臣無任云云。答曰,省疏具悉。卿其勿辭察任。
丙申正月十五日午時,上詣孝成殿。晝茶禮親行入侍時,行都承旨金弘根,行左承旨朴永元,右承旨成遂默,左副承旨金鍏,右副承旨李啓朝,同副承旨李寅皐,假注書徐相敎·尹晩求,記事官申錫愚·李墩,提學趙寅永,原任提學鄭元容,檢校直提學徐憙淳,原任直閣李嘉愚,檢校待敎金學性,待敎金洙根以次侍立,時至,通禮跪啓請出次,上具衰服,出自齋殿詣板位,通禮跪啓請俯伏哭,上俯伏哭,少頃,止哭興,行四拜禮訖,通禮導上詣盥洗位,上盥洗訖,仍詣尊所,弘根酌酒,永元以盞受酒,通禮導上入詣香案前跪,弘根奉香,寅皐奉爐,上三上香訖,弘根執盞跪進,上執盞授寅皐,奠于神位前,連奠三盞訖,上降復位,通禮跪啓請俯伏哭,上俯伏哭,少頃,止哭興,行四拜禮訖,通禮導上還齋殿,諸臣以次退出。
上在昌德宮。停常參·經筵。
李寅臯,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
李寅臯啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
成遂默啓曰,左副承旨金鍏,今日不爲仕進,卽爲牌招,何如?傳曰,允。
李㘾在外,代以許傅爲假注書。
傳于成遂默曰,勸講入侍。
成遂默啓曰,卽者,副應敎洪祐喆以其親病,陳疏徑出。原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
又啓曰,吏曹判書金箕殷,參判徐左輔,參議尹秉烈牌不進推〈考〉傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
有政。吏批,判書金箕殷,參判徐左輔,竝牌招不進,參議尹秉烈進,右承旨成遂默進,啓曰,判書金箕殷,參判徐左輔,竝牌不進,小臣獨政未安,何以爲之?敢稟。傳曰,只出緊任,以李志淵爲判尹,洪羲瑾爲刑曹參判,邊始暹爲吏曹佐郞,盧尙默爲忠淸都事,咸鏡監司單洪敬謨。
兵批,判書鄭元容,參判尹聲大病,參議權馥入直進,參知金景善病,同副承旨李寅皐進,大護軍曺鳳振,護軍具信喜·李穆淵,副護軍李圭祊以上竝單付,兼咸鏡道兵馬水軍節度使單洪敬謨,平安道兵馬節度使單李惟秀。
傳于成遂默曰,見窠皆令差出。
吏批,再政。以曺鳳振爲知春秋,徐左輔爲同經筵,鄭元容爲軍器提調,金箕殷爲氷庫提調,沈能學爲司甕奉事,兼掌令單宋應龍,訓鍊都監提調單鄭元容,禁衛營提調單鄭元容,御營提調單鄭元容,兼春秋二單鮮于·金漢益,故牧使沈能述贈吏參例兼,守忠淸監司沈宜臣考。
成遂默啓曰,假注書許傅時無職名,令該曹依例付軍職,冠帶常仕,何如?傳曰,允。
李寅皐啓曰,行大司憲柳相祚,掌令權達準·李文欽在外,執義徐戴淳,持平韓文爀·白宗杰牌不進,監察茶時之意,敢啓。傳曰,知道。
以執義徐戴淳,持平韓文爀·白宗杰,司諫金逸淵,獻納朴長輿,正言李時在·朴齊憲牌不進罷職傳旨,傳于李寅皐曰,只推。
以左副承旨金鍏牌不進罷職傳旨,傳于成遂默曰,只推。
傳于成遂默曰,發遣吏郞,諸執事淸齋與否,摘奸以來。
成遂默,以弘文館言啓曰,副應敎洪祐喆陳疏徑出,校理金學性內閣進,上番闕直,事甚未安。應敎李㙽,校理金在田,副校理李公翼·洪在喆,竝卽牌招,以爲推移入直之地,何如?傳曰,允。
李寅皐,以御營廳言啓曰,本廳哨官崔達洙身病甚重,勢難察任,改差,何如?傳曰,允。
又以義禁府言啓曰,因本府議啓,時囚罪人徐元淳·李晉翼,竝施以定配之典事判付內,依允事,命下矣。徐元淳平安道中和府,李晉翼平安道順安縣定配,而以議啓內辭意,具罪目,依例發遣府羅將,押送于各其配所,何如?傳曰,允。
義禁府照目,永寧殿告動駕祭大祝李秉瑩矣本府啓內,享事所重,何如?而身爲享官,全然闕待,揆以事體,不可但以驚駭言,而乃以受香節次之素所茫昧,漫漶納招者,藉曰不知,不知亦罪,以此照律,罪從重論,杖八十收贖,告身盡行追奪,徒二年定配,私罪。奉敎依允。
副應敎洪祐喆疏曰,伏以臣,卽接家信,則臣母宿症,夜來乍添,寢啖失宜,氣度愈苶云,延醫和劑,不容暫徐,而臣淹滯直廬,情私焦悶,忙陳短章,徑出禁扄。伏乞聖明,亟遞臣所帶館銜,俾便救護,仍治臣擅離之罪,以肅朝綱焉,臣無任云云。省疏具悉。爾其勿辭救護。
丙申正月十六日辰時,上御熙政堂。勸講入侍時,一提學趙寅永,參贊官成遂默,檢討官李明迪,假注書尹晩求,記事官申錫愚·李墩,各持小學第五卷,以次進伏訖。上誦前受音訖,寅永讀自群臣或數黯,止奈辱朝廷何,仍讀奏釋義訖,上讀新受音十遍訖,命陳文義,寅永曰,小學一書,自立敎·明倫,大抵是人人修身之事,而在人君鑑法,則此章爲最要,此章之中,寧令從諛承意一句,尤爲緊切,蓋匡弼之言,必逆耳而咈意,容受爲難,故自古明君哲辟,罔不以此存念,孝經之天子有諍臣七人,諸候有諍臣五人云者,卽指此也,今我殿下,學問緝熙之盛,功化郅隆之美,不必他求,亶在於虛懷納諫,以從諛承意爲戒而已,益加體念,是臣等區區之望也。上曰,玉堂陳之。明迪曰,夫唐·虞之盛,以有都兪吁咈,而孟子之敬,在乎非道不陳,彼從諛承意者,豈人臣事君之道乎,第觀於上章前註有云,武帝之賢,豈當時公卿所能知哉,蓋其能容長孺之直,而不之罪焉者,乃爲賢耳,今以講筵言之,因文納誨,卽臣等之職,而自上亦時諮訪,上下之酬酢如響,則非惟臣等之榮幸而已,唐·虞吁咈之盛,可以復見於今日,而堯·舜之道,當日陳於前矣,豈不休哉,伏願留念焉。上曰,參贊官陳之。遂默曰,閣臣玉堂,備陳無餘,臣無所更達矣。上掩卷,仍命退,諸臣以次退出。
上在昌德宮。停常參·經筵。
李寅臯啓曰,來二十一日,朝參日次矣,敢稟。傳曰,停。
金鍏啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
傳于成遂默曰,禮房承旨,馳詣受香諸處,奉審摘奸以來。
傳于成遂默曰,勸講入侍。
李寅臯啓曰,摠戎使柳相弼,以南關王廟獻官,今方受香出去矣,所佩密符,兼帶右邊捕盜大將命召及大將牌·傳令牌,竝來請還納矣,將兵之任,不可一刻無摠察之人,何以爲之?而捕將之任,亦不可暫曠,在前如此之時,有他邊大將兼察之例,今番則何以爲之?敢稟。傳曰,仍佩往來,他邊大將兼察,摠戎使禁將兼察。
又啓曰,捕將他邊大將兼察,摠戎使禁將兼察事,命下矣。兼察摠戎使右邊捕盜大將李鐵求,卽爲牌招聽傳敎,何如?傳曰,允。
又啓曰,禁衛大將李鐵求,摠戎使·捕將兼察命下之後,來詣朝房,謂有身病,終不入來,事體所在,萬萬未安。所當重勘,而本院請推之外,無他可施之罰,何以爲之?敢稟。傳曰,推考,嚴飭入來。
又啓曰,兼察摠戎使李鐵求,飭敎之下,連加催促,謂有實病,終不變動,而發巡在卽,亦無以擧行,事體所在,誠極未安。所當重勘,而本院請推之外,無他可施之罰,何以爲之?敢稟。傳曰,摠使·捕將·御將兼察,從事官發牌聽傳敎。
以應敎李㙽,校理金在田,副校理李公翼·洪在喆牌不進罷職傳旨,傳于成遂默曰,只推。
成遂默,以弘文館言啓曰,上番闕直,事甚未安。應敎李㙽,校理金在田,副校理李公翼·洪在喆旣有只推之命,竝卽牌招,以爲推移入直之地,何如?傳曰,允。
李寅皐啓曰,行大司憲柳相祚,掌令權達準·李文欽在外,執義徐戴淳,持平韓文爀·白宗杰呈辭,監察茶時之意,敢啓。傳曰,知道。
李寅皐,以都摠府言啓曰,副摠管朴潤榮,以武臣堂上朔試射監試事,慕華館晝仕出去之意,敢啓。傳曰,知道。
又以武臣堂上朔試射試所試官意啓曰,今日試射時,嘉義吳壽明,嘉善元錦哲·崔復基,折衝李昌默·朴光植·安潤碩·金泓大·金養純·尹命珏·片順大·李泰林,無緣不參,竝依承傳罷職,何如?傳曰,允。
又以備邊司言啓曰,卽見增修都監草記,則以爲,物力之前此區劃,已盡無餘,今當入役之時,匠募所付,數極浩多,應入假量,不下爲五萬兩內外,請令廟堂,就外道某樣錢穀中,準此數劃下矣,見今京外蓄儲,在在枵罄,而莫重公役之所需,不可不準數區劃,黃海監營勅需錢一萬兩,兵營銀代錢一萬兩,平安兵營各庫記簿錢四千兩,統營記簿錢五千兩,嶺南左兵營山城穀折米二千石,左水營別餉米二千石,湖南羅舖穀折米一千石,北關交濟散在穀折米二千石,分排劃送,以爲從便取用之地,何如?傳曰,允。
又以義禁府言啓曰,時囚罪人李秉瑩,杖八十徒二年定配照律公事判付內,依允事,命下矣。李秉瑩杖八十收贖,告身盡行追奪,忠淸道永同縣會洞驛,徒二年定配,而以議啓內辭意,具罪目,依例發遣府羅將,押送配所,何如?傳曰,允。
丙申正月十七日辰時,上御熙政堂。勸講入侍時,原任直閣徐俊輔,參贊官金鍏,檢討官李明迪,假注書許傅,記事官申錫愚·李墩,各持小學第五卷,以次進伏訖。上誦前受音訖,俊輔讀自黯多病,止社稷之臣至於汲黯近之矣,仍讀奏釋義訖,上讀新受音十遍訖,命陳文義,俊輔曰,汲黯漢廷之直臣也,武帝聞其言,雖怒其太戇,而猶能容之,非但容之而已,直許以社稷之臣,可謂容諫,亦可謂知臣,爲君上者容諫,則過失不吝於改悟,德業自就於光明,知臣則群工可以器使,庶事可無叢脞矣,容諫知臣四字,深留聖意,區區之蘄望也。明迪曰,今以此章言之,武帝非不知長孺之爲人,而必問於嚴助,助亦畢陳其所蘊,帝又然其言矣,蓋君臣之間,所貴酬酢之如響,而方今聖學時敏之暇,筵臣日接之時,殿下非不知此章旨義,而猶勤於諮訪,必下問長孺之爲何如人,如是反覆討論,則學問必有緝熙之效矣,書曰,好問則裕,伏願聖上體念焉。鍏曰,閣臣玉堂,皆已備陳,臣則無所更達矣。上掩卷,仍命退,諸臣以次退出。
上在昌德宮。停常參·經筵。
金鍏啓曰,行大司憲柳相祚,掌令權達準·李文欽在外,執義徐戴淳,持平韓文爀·白宗杰呈辭,監察茶時之意,敢啓。傳曰,知道。
朴永元啓曰,右承旨成遂默,今日不爲仕進,卽爲牌招,何如?傳曰,允。
又啓曰,判尹李志淵,刑曹參判洪羲瑾,除拜後過三日,不爲出肅,依定式推考警責,仍卽牌招察任,何如?傳曰,允。
傳于金鍏曰,勸講入侍。
以右承旨成遂默牌不進罷職傳旨,傳于朴永元曰,只推。
以應敎李㙽,校理金在田,副校理李公翼·洪在喆牌不進罷職傳旨,傳于朴永元曰,只推。
朴永元,以弘文館言啓曰,上番闕直,事甚未安。應敎李㙽,校理金在田,副校理李公翼·洪在喆,旣有只推之命,竝卽牌招,以爲推移入直之地,何如?傳曰,允。
以應敎李㙽,校理金在田,副校理李公翼牌不進罷職傳旨,傳于朴永元曰,只推。
李寅臯,以備邊司言啓曰,卽見江華留守金邁淳狀啓,則以爲,荐歉之餘,民食孔艱,當春種播,專靠牟還,而以其應分之數,排比無路,留庫牟八百六十九石零,特許加分事,請令廟堂稟旨分付矣,當春種播之專靠牟還,果如狀辭,而留庫加分,亦多已例,依所請數爻,特爲許施,何如?傳曰,允。
又以摠戎廳言啓曰,本廳左部千摠洪雲錫身病甚重,勢難察任,改差,何如?傳曰,允。
丙申正月十八日辰時,上御熙政堂。勸講入侍時,原任提學鄭元容,參贊官李啓朝,檢討官李明迪,假注書尹晩求,記事官申錫愚·李墩,各持小學第五卷,以次進伏訖。上誦前受音訖,元容讀自大將軍靑,止其見敬禮如此,仍讀奏釋義訖,上讀新受音十遍訖,命陳文義,元容曰,漢武之見群臣時,不冠而見者,豈止於衛靑·公孫弘,而特擧靑·弘二人言之者,靑則將軍也,弘則丞相也,國之安危,注意將相,故將相爲朝廷最重之任,而人主見待,亦異於庶僚矣,待將相者,亦不加禮貌,則其餘可知矣,汲黯官不過內史都尉,而不冠不見,則其見敬,尤重於將相矣,然其所謂敬,亦不過外面威儀,不可謂誠心禮敬矣,君臣之間,以敬爲主,而敬非一於嚴之謂也,唐·虞君臣之吁咈都兪,情孚心和,禮在其中,蓋人臣以輔導爲己任,直言極諫,牽裾折檻,乃所以敬其君也,曷嘗以趨走承奉爲敬乎,人主以虛受爲禮儀,翕容樂聞,拜昌賢直,乃所以敬其臣也,曷嘗以接待禮節爲敬乎,講此等章,如此推看好矣。上曰,見黯而避帷中者,何也?元容曰,武帝知黯之以不冠爲諫,故望見而避之矣。上曰,武帳,是何名也?元容曰,置兵衛之處,故稱以武字矣。上曰,踞廁見之者,何謂也?元容曰,廁者床邊飾也,謂踞床側而見之矣。上曰,可其奏者何也?對曰,必使人問所欲奏之事而可之者也,旣可其奏,則黯必退出,蓋不欲使見其不冠也。上曰,玉堂陳之。明迪曰,雖閭巷卑微之類,莫不整其衣冠,夫天子何等尊嚴,而或時不冠乎,不冠而見將相之臣乎?武帝則爲其隱微,而莫顯乎隱,莫顯于微,故君子愼獨焉,伏願殿下,雖在燕閑蠖濩之時,必愼攝威儀,敬對方冊,以漢武爲戒焉,且以汲黯之忠直,見上不冠,必有規諫之言,而觀於此章,初無一言何哉?上曰,何爲其然也?明迪曰,武帝則望見黯,而黯則未及仰瞻故耳,黯如見之,豈默然而已乎,此等文義,反覆討論,其於聖學成就,必有其效,伏願益加聖念焉。上曰,參贊官陳之。啓朝曰,閣臣玉堂之所奏甚好,臣無容更達矣。上掩卷,命退,諸臣以次退出。
上在昌德宮。停常參·經筵。
李啓朝,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
李啓朝啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
又啓曰,行都承旨金弘根,右承旨成遂默,不爲仕進,行左承旨朴永元內閣進,左副承旨金鍏,同副承旨李寅皐式暇,院中只有臣一人,伴直無人,右承旨成遂默,所當牌招,而拘於廳規,不得請牌,何以爲之?敢稟。傳曰,牌招。
又啓曰,卽者,檢閱申錫愚,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
又啓曰,卽者,檢閱徐耆淳,謂有館規,陳疏徑出,原疏纔已退却矣,所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
又啓曰,行大司憲柳相祚,掌令權達準·李文欽在外,執義徐戴淳,持平韓文爀·白宗杰牌不進,監察茶時之意,敢啓。傳曰,知道。
以執義徐戴淳,持平韓文爀·白宗杰,司諫金逸淵,獻納朴長輿,正言李時在·朴齊憲牌不進罷職傳旨,傳于李啓朝曰,只推。
李啓朝啓曰,明日次對,兩司當爲進參,除在外外,未肅拜·呈告人員,竝待〈開〉門牌招,何如?傳曰,允。
傳于成遂默曰,明日次對時,增修都監都提調以下,同爲來待。
成遂默,以禮曹言啓曰,二月令薦新氷,每年春分翌日薦進矣,今年春分,在來二月初四日,宗廟·考成殿·孝和殿·景慕宮薦新,則依例令東氷庫臨時封進,而山陵薦新,則以本陵所藏之氷,來二月初五日薦進之意,分付於山陵參奉處,何如?傳曰,允。
又以禮曹言啓曰,卽接江原監司韓益相移文,則以爲,原州牧社稷神室,昨年潦雨,多有毁破,不可不及今修改,將以二月初八日始役,神位移還安擧行節次,磨鍊知委云矣,原州牧社稷神室修改時,先告事由移還安祭香祝,令該司照例磨鍊下送,從便設行之意,分付,何如?傳曰,允。
咸鏡監司洪敬謨疏曰,伏以臣,百無肖似,濫蒙知遇,才疎而名位益顯,恩深而涓埃莫報,涯分已極,悸懼愈切,誦先哲知止之戒,憬聖人負乘之訓,平日自期,惟在於投閒置散,庶不至重犯過福之災而已,誠不自意,北臬新除,忽降於夢想之外,聞命以來,怵然而汗,蹙然而驚,措躬無所,歷日靡已,噫,有國之致治良法,亶在設官分職,得人責成,而至若監司守令之能否,尤係民國之得失,誠以邦本在民,而民生之疾苦,又係於監司守令故也,伏惟我殿下,沖齡御極,丕承艱大,猗我慈聖殿下,憧憧一念,常在於懷保小民,每以愼簡長吏,綸言屢下,八域之民,咸誦德意,況復三數年來,隔竝爲災,旄倪靡遺於塡散,儲蓄告罄於興發,烏昧之茹,莫救庚呼,流民之繪,合塵乙覽,此時方面之寄,尤當竗掄才賢,庸濟民命,是豈無一技能庸下淺短者所可擬議耶,夫關北一路,基隆豐沛,實周原綿瓞之鄕,事殷壃埸,乃重門擊柝之地,今雖百年升平,聲敎曁朔,若其原寢衛護之任,邊圉控制之責,有非他省之可比,而民生倒懸,元無彼此之別,災荒荐臻,保抱相續,幾百年休養之生,蕭然無安樂之意,此實京外之所稔聞而隱憂者,丙枕中夜,安得無恤然北顧之憂哉,其爲任也,如是之重且艱,而擧以畀之於臣,臣卽向所云庸下淺短,無一技能之尤者,此尙可謂得人而責成乎,又豈不有累於一初綜核之政也哉,昔朱夫子數上封事於乾淳之際,備陳學問格致之功,軍國安强之策,而要其歸則無不以長吏之得人,睠睠致意焉,此政今日所當鑑法者,矧惟生民困瘁,公私匱竭之狀,與乾淳之際,又何如也,臣本倥侗一書生,年紀衰邁,才具滅裂,置之百執事之末,一無可堪,自知甚明,自量甚熟,苟有以抖擻憒劣,振勵愚鈍,上可以副委寄之意,下可以效絲毫之補,則何苦費辭煩暴,以自歸於飾讓不誠之科也哉,披瀝衷懇,冒昧仰陳。伏乞聖明,俯賜諒察,亟收臣北關按察之命,使藩寄無輕,私分得安,千萬幸甚,臣無任云云。答曰,省疏具悉。卿其勿辭,往欽哉。
檢閱申錫愚疏曰,伏以,臣於持被之中,卽接家信,則臣母以風痰怔眩之症,委頓床笫,蓋其所苦,非一時無妄之疾也,年紀衰邁,氣力綿綴,積有源委,居恒凜凜,而近因日候不適,調將失宜,添劇一倍也,臣自聞此報,情私憂煎,益不可以按住矣,玆敢忙陳短章,徑出禁扄。伏乞聖慈,俯賜鑑諒,亟遞臣所帶之職,以便救護,仍治臣擅離之罪,以昭法紀焉,臣無任云云。省疏具悉。爾其勿辭救護。
丙申正月十九日辰時,上御熙政堂。勸講入侍時,原任直閣李光文,參贊官李啓朝,侍讀官洪在喆,記事官李源庚·徐耆淳·李墩,各持小學第五卷,以次進伏訖。上誦前受音訖,光文讀自初魏遼東公,止重爲欺罔也,仍讀奏釋義,上讀新受音十遍訖,命陳文義,光文曰,此翟黑子,魏之寵臣,始旣受賂,終又欺罔,自干大戮,彼固不足言,而大抵爲人君者,平日待臣下,一以公平爲心,勿論貴賤親疎,不可有愛惡之偏,一有佞幸之臣,在於左右,則妄有憑恃,欺蔽聰明,恣行胸臆,畢竟禍人家國,殆無所不至,國之有寵臣,是大患也,太武非凡主之比,而尙不免有愛惡之偏,謂之君臣胥失,未爲過也,此人主之所宜監戒也。上曰,賄賂謂何乎?光文曰,受不當受之物,卽賄賂之謂也。上曰,玉堂陳之。在喆曰,人臣事君之節,苟有一毫欺罔之習,則此固罪不容誅,而黑子則多受賂物,及其事覺,不卽自首,謀於儕僚,至欲掩諱,而高允之言,峻正如此,於此可知二人善惡之分,而大抵人臣善惡,惟在人君辨別,進退之間,善善惡惡而勸懲行焉,然而古人有言曰,賢者不苟合,又曰,大奸亦似忠,其所辨別之要,政須君德克明,如懸鏡照物,姸醜無逃其形,而明德之要,又不外乎講學二字,講學者,人君所以開發志慮,長養聰明者,而大學誠意章以爲,所謂誠其意者,毋自欺也,伏願殿下,凡於講學之際,專以誠意爲主,而勿爲應文而止,則是臣區區之望也。上曰,參贊官陳之。啓朝曰,翟黑子之受賂,已是罔赦之罪,而又欲欺君,其罪有浮於受賂矣,高允之勸勿欺罔,誠是正直之論也,人臣事君,直道爲上,自古明君哲辟之時,其臣則未必皆正直之士,自有君子小人之別焉,其辨別之道,惟在乎君上明察之如何,明察之道,亦唯在乎讀書明理,伏願體念焉。上掩卷,命退,諸臣以次退出。
上在昌德宮。停常參·經筵。
夜自五更至二十一日開東,灑雨下雨,測雨器水深五分。
藥房都提調朴宗薰,提調徐俊輔,副提調朴永元啓曰,伏未審日間,聖體,若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如,王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
李啓朝啓曰,行大司憲柳相祚,掌令權達準·李文欽在外,執義徐戴淳,持平白宗杰牌不進,韓文爀陳疏,監察茶時之意,敢啓。傳曰,知道。
成遂默啓曰,左副承旨金鍏,同副承旨李寅臯今日不爲仕進,竝卽牌招,何如?傳曰,允。
備忘記,麟山僉使崔宗浩下直,長弓一張,長箭一部,片箭一部,筒兒一箇賜給。
傳于成遂默曰,勸講入侍。
傳于李啓朝曰,大臣·備局堂上引見,增修都監都提調以下,同爲入侍。
吏曹口傳政事,以徐左輔爲司饔提調。
備邊司,以李完植爲禁衛大將。
兵曹,禁衛大將單李完植。
李啓朝啓曰,禁衛大將李完植時無職名,令該曹口傳付軍職,何如?傳曰,允。
兵曹口傳政事,護軍單李完植。
兵曹,以李完植爲左邊補盜大將。
李啓朝啓曰,新除授禁衛大將左邊捕盜大將李完植,前任寧邊府使,時在任所,斯速乘馹上來事,下諭,何如?傳曰,允。
傳于成遂默曰,政官牌招開政。
成遂默,以吏曹言啓曰,新除授禮山縣監宋泰熙呈狀內,矣身老父癃病沈淹,長時澟綴,人子情理,萬無離捨遠赴之望,卽速入啓遞改云,其親病旣如是,則有難强令赴任,改差,何如?傳曰,允。
又以吏曹言啓曰,司僕寺正金大根以其身病,呈狀乞遞,改差,何如?傳曰,允。
又以吏曹言啓曰,朝官年八十,士庶年九十,每於歲首,抄啓加資,而慶尙道義興居前掌令朴基旭來訴本曹內,矣父前僉知朴守範今年當以朝官年八十加資,而見漏於該道抄啓中云,相考政案,則甲午侍從臣父加資時,以七十八歲懸錄,今年果是準八十的實,且此等事,勿請該道査聞,直爲擧行,旣有定式。前僉知朴守範,依例施以加資之典,何如?傳曰,允。
又以實錄廳摠裁官意啓曰,本廳纂修郞廳,非但書役之有所重,番次亦甚苟艱,而取考謄錄,則郞廳中見帶三司之人,隨卽遞解,已例卽然,應敎李㙽,校理金學性,副校理李公翼·洪在喆,執義徐戴淳,正言朴齊憲所帶本職,竝姑許遞,仍令該曹口傳付軍職,使之專意察任,何如?傳曰,允。
兵曹口傳政事,副司果徐戴淳·李㙽·金學性·洪在喆·朴齊憲以上竝單付。
獻納朴長輿啓曰,梟示罪人性世與劇逆載榮,一而二,二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示不施當施之律,請梟示罪人性世亟施孥戮之典。噫嘻痛矣,人心陷溺,世變層生,至於秋曹罪囚而極矣。渠以卑微之流,敢蓄凶悖之心,肆發通文,投諸賢關,造意閃忽,引用絶悖,字字狡慝,句句凶逆,耳目難掩,手脚盡露,聞者髮豎,見之膽掉,幸賴首善之地,至有捲堂之擧。固當卽地設鞫,不日置辟,而只令秋曹,盤覈情節,略加刑訊,旋卽酌處,秋堂聯疏,實出執藝之義,而特以好生之聖念,遂付傅輕之科,世豈有亂言不道自服遲晩,而生出獄門,假息覆載之間者乎?今若誘之於言出卑賤,事已勘配,而置而不論,則其可曰,國有三尺乎?請古今島爲奴罪人韓鼎鎭,亟令王府,設鞫得情,快正典刑。噫嘻,人心陷溺,世變層生,至有申綱而極矣。渠以鄕曲鄙微之類,敢懷譸張傾陷之計,發通誑惑,圖聚不逞之徒,造意叵測,冒犯必誅之科,秦坑是何等時,而比擬無難,錢唐是何等事,而指斥有歸,渠之包藏,雖急於敲撼朝廷,而獨不念自犯於上誣聖德,罪在罔赦乎?各邑已例,春曹之文獻昭在,三罪竝廢,賢關之聲討又嚴,今不須更事贅陳,而蓋其醞釀如此,跳踉如此,憑恃和應,明若觀火,雖聖朝寬大,每事包容,而伏莽未去,滋蔓可憂,思之及此,寧不澟然哉?大僚覆奏,明辨無餘,鬼蜮情狀,無所遁匿,而鉏根潰癰之論,寔出遠慮,何殿下不念生道殺人之義,而亦靳一兪也耶,況於今番奎賊之招,申綱之名,不啻狼藉,至謂以能文善生,又謂之綱亦吾黨,可與同心而共事,脈絡之連通,表裏之和應,至此昭綻,無復餘蘊。然則奎·坤是已伏法之申綱也,申綱是未就鞫之奎·坤也,設鞫治逆,將以致天討也,根窩未破,憂虞轉甚,則豈可以鞫事之已撤,而有所持難於更設乎?請充軍罪人申綱,亟令王府,拿鞫嚴問,盤覈得情,夬伸典刑。噫嘻痛矣,義理晦塞,變怪層生,至於睦台錫事而極矣。我朝之於皇明,蒙被渥澤,與天無極,義則君臣,恩猶父子,故凡係皇朝事,備盡尊敬,無敢指斥,而彼台錫者,肆然筆諸章奏,誣逼毅宗皇帝,求過於無過之地,敢言其所不敢言,遣辭狂悖,用意陰慘,此不但我朝之賊臣,實是皇朝之罪人,此而不加重辟,則義理日益晦蒙,人心日益陷溺,而小中華一域,無復讀春秋者。且其龍淵山虎等句語,絶悖無嚴,此豈人臣所敢道哉?終篇指意,極其閃忽,要不出挾雜之計,已施之律,不足以懲其罪。請島配罪人睦台錫,亟令王府,拿鞫嚴問,明正典刑。噫嘻痛矣,尙度之罪,可勝誅哉,渠卽一鄕曲卑微之流耳,倖竊踰濫之職而暋不知分,陰蓄希覬之心而急於射利,出位陳章,旨意叵測,三人論列之際,誣逼於莫嚴莫重之地,全篇張皇,罔非觸犯。至若爲人所不忍爲等句語,恣意說去,極其陰慘,此豈今日臣子所可萌心發口,肆然登徹於殿下之庭哉?惟我翼宗大王,四載代聽,一心憂勤,八域臣民,莫不愛戴,政令施措,磊落光明,則渠何敢憑藉論人之疏,自陷誣犯之罪乎?言之臆塞,思之髮豎,何幸批諭鄭重,辭旨懇惻,燭幽明如日月,戢姦嚴如鈇鉞,人彝賴以不泯,君綱恃以不墜。臣等竊不勝欽仰萬萬,而惟輕之典,止於島配,固知匪疚之聖衷,亶出於不欲索言,竊恐關石之邦憲,從此而有所輕重,此非如渠愚蠢之品所可獨辦,不可但以荐棘而止。請楸子島荐棘罪人尙度,拿鞫得情,夬正典刑。新除授大司諫尹正鎭時在咸鏡道安邊府,司憲府行大司憲柳相祚時在慶尙道安東地,掌令權達準時在慶尙道安東地,掌令李文欽時在咸鏡道鏡城府任所,請竝斯速乘馹上來事,下諭。答曰,不允。韓鼎鎭事,不允。申綱事,不允。睦台錫事,不允。尙度事,不允。下諭事,許遞。
傳于李啓朝曰,臺諫有闕之代,今日政差出。
有政。吏批,判書金箕殷進,參判徐左輔,參議尹秉烈竝牌招不進,右承旨成遂默進。啓曰,大司憲今當差出,而擬望之人乏少,承旨竝擬,何如?傳曰,允。
以宋應龍爲司僕正,金炳朝爲同義禁,李嘉愚爲同經筵,尹致英爲北部都事,鄭基三爲童蒙敎官,權用經爲寧邊府使。禮山縣監宋泰熙,文義縣監李效榮·相換,兼養賢直長單方啓霙,前僉知朴守範今加嘉善,朝官年八十,依法典加資事,承傳。
兵批,判書鄭元容進,參判尹聲大入直,參議權馥病,參知金景善病,右副承旨李啓朝進。以曺鳳振爲知事,韓耆裕爲同知,李完植爲訓鍊都正,韓啓轍爲兼司僕將,李喆基·崔鳳晉爲五衛將,韓用夏爲忠翊將,朴元植·李誾求爲忠壯將,李培遠爲訓鍊判官,金善恒爲訓鍊主簿,崔斗遠爲吾老梁萬戶。楸仇非權管單金有才,前郡守李源達,前守門將鄭海鵬,前宣傳官李憲求,前主簿安慵·金禹錫,司果沈正詩今加折衝加資事,覆啓判下,副司果朴顯圭,副司正許傳竝單付。
吏批,再政。以宋啓榦爲大司憲,趙容和爲大司諫,盧光斗·鄭誠一爲掌令。
兵批,再政。以曺栢承爲訓鍊主簿,李鍾晩爲武兼。僉知三單,崔鳳晉·李喆基·李誾求,護軍朴守範,副護軍尹正鎭·李源奎·鄭海鵬·沈正詩·金禹錫·安慵,副司直權達準·李文欽以上竝單付。
以左副承旨金鍏,同副承旨李寅臯牌不進罷職傳旨,傳于成遂默曰,只推。
以吏曹參議尹秉烈牌不進罷職傳旨,傳于成遂默曰,只推。
以檢閱徐耆淳牌不進罷職傳旨,傳于成遂默曰,只推。
以執義徐戴淳,持平白宗杰,司諫金逸淵,正言李時在·朴齊憲牌不進罷職傳旨,傳于李啓朝曰,只推。
成遂默,以弘文館言啓曰,副校理洪在喆纔已許遞出去矣,上番闕直,事甚未安。副應敎洪祐喆,校理金在田,竝卽牌招,以爲推移入直之地,何如?傳曰,允。
又以禮曹言啓曰,皇壇壇上及祭器等物,每年孟春,戶·禮曹堂上奉審事,定式矣,今正月二十七日,臣曹與戶曹堂上進去奉審後,稟處,何如?傳曰,允。
又以禮曹言啓曰,大報壇祭享,每年三月上旬內擇日擧行事,定式矣,吉日令日官朴周煥推擇,則來三月初六日爲吉云,而自上方在諒闇中,依例遣大臣攝行,何如?傳曰,允。
又以奉常寺都提調·提調意啓曰,東籍親耕田九種先農祭後,卽爲起墾付種之意,敢啓。傳曰,知道。
李啓朝,以漢城府言啓曰,過期未婚之類,分付各部,搜訪報來矣,西部·北部兩部,以無乎報來,故中部·東部·南部所報,別單書入之意,敢啓。傳曰,知道。
持平韓文爀疏曰,伏以臣,姿性庸下,文質無當,未敢備數於任使之末,而濫竊科第,偏蒙恩造,前後所叨,已踰涯分,而今玆持憲特點,忽下於前望,勿拘恩敎,繼降於格外,臣聞命惝怳,莫省措躬之所。署經有命,召牌荐降,仰感俯怵,雖不得不章皇出肅,而第臣老父,今年爲七十六歲矣,自來癃老之祟,十分澟綴,近又寒暄之交,一倍添劇,風眩闖發,感嗽交作,床笫是依,刀圭爲命。臣左右扶將,方寸煎灼,晷刻難捨,實無其望,日事違傲秖切悚惶,際玆賓對之辰,又有進參之命,揆以義分,宜不俟乎駕屨,而顧臣情私,如右所陳,彈束赴公,其勢末由,玆敢忙綴短章,仰瀆崇嚴。伏乞聖慈,俯垂鑑諒,亟遞臣所叨之職,以便救護,仍治臣瀆擾之罪,以照法紀焉。臣於乞免之章,不宜贅他,而竊不勝區區忠愛,玆敢仰陳,惟聖明垂察焉。顧今國計民憂,何莫非切要惕念處,而萬化之源,惟在人主一心,治心之工,亦惟在於典學。昔帝堯以治天下之大法,告帝舜曰,允執厥中,舜之告禹,復益之以三言,同一心也,而有人道之別者,何也?出於形氣之所使,而徇於利徇於私,則人心而其漸甚危,原於天性之本善,而由於義由於公,則道心而其幾甚微,故明辨而不雜之謂精,篤行而不貳之謂一也,此乃治心之工,必資於典學者也。是以,殷之高宗,宅憂諒闇,思得良弼,而傅說以念終始典于學,首告其君。夫高宗,中興之聖主也,傳說,老成之良弼也,以良弼而告於聖主,必爲惓惓於學之一字,則學之於人君,顧不重且大歟?今殿下,沖年嗣服,承先大王艱大之托,體東朝保佑之念,緝熙光明,同符于成王,天縱聖德,允協于堯·舜,恭默思道,有邁于高宗,一念孜孜,罔敢或忽,歲初賓對,引接臣僚,思聞訏謨,以裨訪落之治,猗歟盛矣。臣不揆僭猥,謹摭詩·書中舊聞,敢瀆寶扆之前,以效愚者之一得。伏願殿下,念玆在玆,敬之勉之,勿以人微而廢其言焉。臣無任云云。省疏具悉。所陳好矣,當留念矣,爾其勿辭救護。
丙申正月二十日辰時,上御熙政堂。勸講入侍時,右議政朴宗薰,一提學趙寅永,參贊官李啓朝,侍讀官洪在喆,記事官李源庚·徐耆淳·李墩各持小學第五卷,以次進伏訖。上誦前受音訖,寅永讀自中書侍郞,止但依吾語,仍讀奏釋義,上讀新受音十遍訖,命陳文義。寅永曰,翟黑子之不以實告,重犯欺罔之罪,罪固當死,太武之殺之,非失刑也,然人臣之罪,莫大於欺罔,而使人臣能至於不敢欺不忍欺,唯在人君導率之如何。此古所謂君使臣以禮,臣事君以忠,而君仁則臣直,亦是義也,凡係此等文義,尤合體念矣。上曰,玉堂陳之。在喆曰,此有史字,大抵史法至嚴,左史右史,各修其職,而上自人君之一言語一動靜,無不直書,垂示來許,以爲勸戒之方,故如堯·舜之盛德而記之,桀·紂之暴行而記之,歷代治亂之跡,可按而知也。雖以今殿下,召接臣隣,課日講學之,時論之,對越方冊,有專心致志之工,則史臣必以此書之,苟或反是,而一有所厭倦之意,惰忽之容,則史臣亦以此書之,史之爲法,甚可畏也。伏願深留聖念焉。上曰,參贊官陳之。啓朝曰,閣臣儒臣皆已詳奏,別無贅陳之辭矣。上曰,大臣陳之。宗薰曰,太武之怒殺翟黑子,卽罪其欺罔也,特赦高允者,卽嘉其直告也,史臣特書以怒殺云者,雖以太武之英明,而不能明正其罪,未免暴怒之嫌也,蓋於此,有褒貶之意寓焉,君上賞罰之不可不愼,有如此矣。上掩卷,宗薰曰,春寒尙峭,朝候尤冷,聖體,若何?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。命退,諸臣以次退出。
丙申正月二十日辰時,上御熙政堂。大王大妃殿垂簾,藥房入診,大臣·備局堂上引見,增修都監都提調以下,同爲入侍時,都提調朴宗薰,提調徐俊輔,副提調朴永元,記事官李源庚,記事官徐耆淳·李墩,待敎金洙根,右副承旨李啓朝,假注書許傳,事變假注書崔尙儒,增修都監都提調沈象奎,左議政洪奭周,行判中樞府事李羲甲,兼禮曹判書金逌根,行上護軍金敎根,行戶曹判書李止淵,工曹判書金學淳,知中樞府事沈能岳,行大護軍金蘭淳·徐耕輔·權敦仁,吏曹判書金箕殷,兵曹判書鄭元容,行大護軍李翊會,知中樞府事申在植,行訓鍊院都正柳相弼,開城留守尹命圭,副校理洪在喆,獻納朴長輿以次進伏,醫官金漢雋·李昌圭·南正吉進伏楹外訖。上曰,史官分左右。象奎曰,近日日氣猝寒,於過溫之餘,伏惟聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,醫官待令,使之入診乎?上曰,唯。漢雋等以次診候訖,退伏奏曰,脈候左右三部調均矣。大王大妃殿曰,醫官先退,次對爲之。象奎曰,臣於歲初承候入侍時,以永寧殿東邊地形狹窄,而正殿左右各二間,今將增建,基址又加展廣,則典祀廳亦當隨而移建,而地尤狹窄,無以依舊制,勢不得不剗拓本來石築之地,極涉未安,故移建於西神門之意,仰奏矣。近得奉覽英廟朝所定圖式及御製記寶,帖子,則間架臺戺之延袤廣狹,上下推移,一出宸裁,尺數井井,本基之內,位置排定,少無分寸加拓於舊築者。大聖人經遠裕後之宏謨,不勝欽仰萬萬,而臣等初不能詳細考審,過加愼重之慮,遽請移建,罪著妄率,極爲悚惕,而事係莫重,只當一遵聖祖成制,故更此仰達,元擧條勿施,何如?大王大妃殿答曰,當初未知有圖式,以爲基址狹窄,則移建典祀廳,可矣。所奏如此,大聖人經遠之慮,出尋常萬萬,不勝欽仰,一邊感愴,而予心今則釋然矣,依圖式爲之,可也。出擧條象奎曰,太廟面簾,分定於兩南,床卓及神欌,亦當修改,而無可合之材,長生殿退板四片,取用,何如?大王大妃殿答曰,依此爲之。奭周·宗薰等曰,月初承候之筵,臣等猥隨諸大臣後,以仰勉聖學之意,同聲陳奏,而天聽孔邇,卽賜開納,勸講之席,比日連設,樂聞虛受之聖意,誠不勝感激欽頌。竊伏念,讀書者將以行之也。聖賢之書,一言一句,無非親切於實事,而小學之書,尤爲目下之所當受用,小學首卷,有曰,十歲出就外傅,此雖爲士庶家言,而在人君身上,尤爲切要,人君幼沖之齡,生長深宮之中,所與遊處者,惟阿保宦寺而已。及其年紀漸增,知思漸長之時,若不與外庭之賢士大夫,朝夕左右,日相親熟,則忠言讜論,何由而陳於前,燕閑玩好之娛,流俗褻近之語,又安得不乘間雜進,以妨於學問進修之工乎?延訪賢俊,樂此不疲,古昔之聖君哲辟,率用此道,而卽以我朝家法言之,三講兩對,夜以繼晝,視朝聽事,又無虛日,列聖朝功化之郅隆,實基于玆,在今日所可監法而繼述者,豈復有大於是乎?今殿下方躋小學就傅之年,講討之勤,晉接之頻,又不可但如前日而已,勸講之外,召對自當兼行,而又以其間,引接臣隣,數賜顧問,務令情志相熟,群言畢達,毋但以一次列侍,幾番誦讀,爲排日之程課而止,則其爲裨益於作聖之工,自當有日就月將者矣。臣等於向筵,已以此義,略效一得之愚,而餘忱耿耿,復此煩縷。竊願少垂留神焉。上曰,陳勉之言,切實,敢不體念乎?出擧條大王大妃殿謂上曰,大臣所陳,甚好,果皆審聽乎?奭周曰,陽春布澤,和氣應節,此時茂對之政,莫有先於惠恤元元,而飢歉之餘,呻吟未蘇,杼柚旣空,甁罌亦竭,又從以催科之擾,經歲未已。目下民勢,無異倒懸,在今日惠恤之道,尤莫先於寬其徵督,蕩其欠逋,而京外有司之臣,尙不敢議到於蠲減二字者,直以經用之無路支調耳。見今一歲之入,旣不能當一歲之出,而比年以來,連有大費,中外蓄儲,括取無餘,雖欲塗抹經用,更無着手之地,緣此而懷保撫綏之政,亦將無以下究於民,念之及此,誠可哀痛。是豈可恬憘因循,而一付諸無可奈何乎?然若或因是而多方裒斂,專以生財爲務,則無告之民,陰受掊克,府庫未充,邦本先搖,其害又將有不可勝言者,爲今之計,惟有節用一事,庶可爲一分支持之術。在昔宣廟盛際,先正臣李珥嘗論節用之道曰,自上以帝堯茅茨·土階,爲心,內殿以馬后躬服大練,爲法,儉約之制,始于掖庭,然後天財不流,民力可紓,伊時國用,雖云不敷,由今視之,亦可謂豐裕,而先正之言,猶且如此,而況於今日乎?裕民祛弊之策,雖匪臣愚昧之所及,謹當與任事諸臣,聚精會神,爛加講究,如有一得,隨卽稟裁,而竊願自上服膺於先正之言,先自宮禁之內,大行節損之政,凡屬於浮文糜費,無益不急之用者,毋牽於事勢,毋拘於舊例,一切以省約爲主,以爲端本之地,則一世侈靡之習,自當有丕變之效,足財之要,無出於此,深加體念,區區之望也。大王大妃殿答曰,予欲一番言之矣,此等之言,非一非再,而終無實效於民,民乃邦國之本,本不寧則國何以寧乎?民之痛苦,如在荆棘,下以爲難而不革弊,上以爲難而亦因循,則民於其間,豈能聊生,雖萬包千金,徒以空言而無補,則反不若一石一緡之眞個及民,而爲切己之資也。節用省費,予當先勉,而卿亦與有司之臣,惕念對揚,毋徒爲紙上之空文,俾有實效之下究於生民,可也。出擧條仍敎曰,如向來正言金權,執義申溥,順天府使南履懋等疏,未知其言之皆是與否,而若有采納之事,用之,可也,不可以前例視之而已,可施則施,不可施則不施,可也。何爲延拖至今乎?若有可采,則予豈不采用乎?奭周曰,宰牛之禁,關係農政,實爲有國之不可弛者,而近因法綱之蕩然,私屠之習,在在肆行,無賴之輩,締結禁隷,公然冒犯,略無顧憚,都下如此,外邑可知。卽以畿邑近京之地,言之,要路場市之間,堆肉亂賣,看作常事,甚至有過去牛隻歇價勒奪,村家牲口公行偸竊之弊,而胥吏則受其啗利,私相符同,爲官長者亦漫不何問,聽聞所及,駭痛莫甚。職此不已,幾何不至於闕耕廢農之境乎?其爲民憂,亦云匪細,先從畿內最甚之處,另飭道臣,趁卽摘發,如法痛懲,不能察禁之守宰,隨現論罪。外此諸道,亦爲一體關飭,而場市設屠,衆目所睹,有非潛伏難知之事,此後若復依舊狼藉,以致入聞,則不飭之道臣,亦當難免其責,以此意嚴加分付,都下則付之法司,別樣糾察,以爲申禁之地,何如?大王大妃殿答曰,依爲之。出擧條仍敎曰,勒奪偸竊,無異强盜,官長知而不禁,則焉用官長爲哉?嚴飭,可也。奭周曰,臣於日前禁衛大將李鐵求事,有不勝萬萬駭嘆者,武臣之毋敢違傲召命,前後朝飭,不啻申明,況戎務兼察,尤何等嚴急,而屢煩辭敎,終不進身,有若力抗者然,國綱朝體,可謂掃地無餘。聞其實病與情勢,亦不無難强之端,而師律所關,決不可以是參恕,亟施罷職不敍之典。雖以喉院言之,曲循入稟,致貽深夜之酬應,亦不可無警,當該承旨從重推考,何如?大王大妃殿答曰,依爲之。出擧條啓朝曰,禁衛大將李鐵求亟施罷職不敍之典事,命下矣。將兵之任,不可一刻無摠察之人,何以爲之,而兼帶左邊捕將之任,亦不可暫曠,在前如此之時,有他邊大將兼察之例,今番則何以爲之乎?大王大妃殿答曰,禁將以訓將兼察,左邊捕將以右邊捕將兼察。出擧條啓朝曰,禁將以訓將兼察,左邊捕將以右邊捕將兼察事,命下矣。兼察禁衛大將金逌根,兼察左邊捕盜大將柳相弼,竝卽牌招聽傳敎,何如?大王大妃殿答曰,依爲之。出擧條奭周曰,兼祭酒宋穉圭,漢城右尹宋啓榦陞秩之後,皆當有三世榮贈之典,而旣不出膺於官職,故亦不敢送言于該曹云。在前儒賢之似此者,率皆自朝家特命擧行,今亦依例貤贈之意,分付銓曹,何如?大王大妃殿答曰,依爲之。出擧條奭周曰,禮山縣監宋泰熙,聞以其親年篤老,難於遠離之故,方爲呈狀乞遞云,當初差除,旣爲儒賢便養之地,則有不可使之徒然作散,令該曹就道內差近邑相換,何如?大王大妃殿答曰,依爲之。出擧條奭周曰,侍從臣父年七十陞資,自是法典,而所後家無可施之地,則移施於本生家,亦成已例,前承旨韓鎭㦿只有本生親,而今年爲七十云,令該曹照例移施,何如?大王大妃殿答曰,依爲之。出擧條奭周曰,登科十年人陞六,係是應行之典,而今亦有限滿當陞之人云,依例陞六之意,分付銓曹,何如?大王大妃殿答曰,依爲之。出擧條奭周曰,慶科在邇,而儒生中有被罰停擧之人,分付成均館,使之解停,何如?大王大妃殿答曰,依爲之。出擧條象奎曰,增修役事,諸堂今方逐日齊進,刻期董工,而本都監提調徐耕輔又帶司饔院提調,近緣該院提調一員有故,無以推移監膳,又不得不逐日仕進於該院,職務誠爲相妨。徐耕輔所帶司饔提調,今姑許遞,令該曹口傳差代,何如?大王大妃殿答曰,許遞,可也。出擧條大王大妃殿曰,大臣就座。啓朝曰,諸宰奏事。止淵曰,本曹歲入屢歉,減摠之餘,又値昨今年大役,米太錢木,幾皆罄竭,而其中大米尤爲苟艱,東西塗抹,至于今僅爲支計,而目下新捧前料祿不足,爲二千五百石零矣。此是有定限有定數者,則有不容遲待新捧,顧今事力,亦無從他變通之道,而惟惠廳米請得取用,非但多有已例,該廳貢下,比本曹經用,差或有輕重緩急之別,猶堪容手,新捧前不足米二千五百石,就惠廳所在中及今移來,以爲分排頒放之地,似好,故敢此仰達矣。大王大妃殿答曰,依爲之。出擧條啓朝曰,玉堂奏所懷。在喆曰,無所懷矣。啓朝曰,臺諫進奏。長輿進前,大王大妃殿曰,退出臺廳書啓。長輿曰,臣有所懷矣。大王大妃殿曰,所懷亦爲退出書入,可矣。長輿曰,臣竊有區區所懷,敢此仰達矣。目下第一急先務,亶在於輔導聖德,勉進睿學,揀選林下讀書之士,羽儀明廷,出入經筵,已有大僚筵奏,待其抄選,唯願備盡禮待之誠,克軫招徠之道,使林野懷道自修之賢,賁然來思,俾盡啓沃之責,益資緝熙之工,恐不可少緩。見今陽和布澤,春晷漸長,勸講逐日開筵,我殿下修德講學之念,靡不容極,實不勝欽仰萬萬,而凡帝王之學,異於韋布,不以尋行數墨爲貴,惟以討論文義,講明微奧爲主,昌言嘉謨,日陳於前,念念在玆,進進不已,日御法筵,頻召儒臣,日三晉接之節,不少間斷,俾無寒曝之憂,則以我殿下天縱之聖,何難睿德之時敏,聖學之日躋?夫小學一書,卽修齊治平之本,由是而進乎大學,聖王之道,不外乎此,猗歟我英宗大王,進講是書,心得躬行,五十年郅隆之治,實基於此,區區憂愛之忱,竊以是望於殿下。書曰,念終始典于學,伏願深留聖意,勿以人廢言。顧今可言之事,非一,而最爲今日生民切骨之瘼者,卽軍田糴三政是耳。以言乎軍政,則黃白之苟充,隣族之橫侵,無邑不然,非但戎政之疎虞,實多疲氓之流散。以言乎田政,則經界之不正,賦稅之不均,到處皆然,非徒經用之日縮,實爲結民之難保。以言乎糴政,則還戶之厭避,吏逋之夥多,諸道同然,非特倉儲之枵然,實是還民難支。惟此三政之紊亂,莫近日若,而爲守令者,苟欲査究釐革,則奸鄕猾吏輩,百計構誣,弊未及矯,而害先隨至,駸駸然莫可救藥,官擁虛簿,民受其困,昔之雄府大邑,今至收拾不得之境。此專由於奸猾輩不畏國法,恣意偸弄,三政無不受病,諸民散而之四,若不及今矯救,則不出數三十年,邑皆無還,民將盡劉,寧不萬萬寒心哉?哀彼小民,偏被其害,十室九空,人烟蕭瑟,尤豈不惻然矜憐也哉?伏願申飭廟堂,爛加商度,深講救弊之策,以爲懷保之道焉。書曰,諴小民爲祈天永命之本,惟殿下懋哉懋哉。言路之通塞,實有關於爲治之道,堯衢置敢諫之鼓,舜殿恢察邇之聰,聖如夏禹而有拜昌之美,德如殷湯而有弗咈之休,以堯·舜·禹·湯之聖,何必取諸人爲善,而然猶眷眷於從諫弼違之道者。誠以人君處嵩高之位,天地無獨運之機,代天理務之際,必貴嘉言之罔伏,虛襟容諫之量,克軫納約之自牖,國之治亂,民之向背,亦惟在於言路之通與不通。見今飢荒荐臻,生民例懸,岌嶪之勢,若不保朝夕,而廊廟之上,雖有紆謨之策,未見實惠之下究,臺閣之間,不見謇諤之風,惟事含默之成習。只緣如臣無似,猥忝諫諍之任,言議風采,自顧蔑如,而三佩懸紱,莫效百里之責,四入臺端,曾無一字之補,居常愧懼,若隕淵谷。矧今臣年衰病痼,一切世務,茫無省識,雖欲殫竭駑鈍,隨事盡言,其於借視聽於聾瞽,何哉?伏願亟許鐫改,以安微分,愼擇耳目之官,讜言直論,和顔色而虛受,廣開不諱之門,以資出治之道焉。書曰,后從諫則聖,詩云,不揀亦入,惟殿下念哉念哉。上曰,所陳切實,當留念矣。啓朝曰,今日賓對,卽歲首初行也,憲府無一人進參,事甚未安。違牌諸臺,竝推考,何如?大王大妃殿答曰,依爲之,出擧條,大王大妃殿命大臣先退,仍命史官就座,又命退,諸臣以次退出。
上在昌德宮。停常參·經筵。
成遂默啓曰,來二十五日朝參日次矣,敢稟。傳曰,停。
又啓曰,合辭許久闕啓,事甚未安。除在外·陳疏受由外,未肅拜·呈告人員,竝卽牌招,何如?傳曰,允。
又啓曰,左副承旨金鍏,同副承旨李寅臯今日不爲仕進,竝卽牌招,何如?傳曰,允。
傳于成遂默曰,勸講入侍。
成遂默啓曰,同經筵徐左輔旣入闕中,不爲肅謝,直爲出去,事甚未安。推考,何如?傳曰,允。
又啓曰,行都承旨金弘根,行左承旨朴永元不爲仕進,左副承旨金鍏同副承旨李寅〈臯〉牌不進,右副承旨李啓朝式暇出去,院中只有臣一人,伴直無人。行左承旨朴永元,所當牌招,而拘於廳規,不得請牌,何以爲之?敢稟。傳曰,牌招。
吏曹口傳政事,直閣單李公翼。
成遂默啓曰,大司憲宋啓榦在外,執義未差,掌令盧光斗·鄭誠一,持平白宗杰牌不進,韓文爀受由,監察茶時之意,敢啓。傳曰,知道。
以大司諫趙容和,司諫金逸淵,獻納朴長輿,正言李時在,掌令盧光斗·鄭誠一,持平白宗杰牌不進罷職傳旨,傳于成遂默曰,只推。
以左副承旨金鍏,同副承旨李寅臯牌不進罷職傳旨,傳于成遂默曰,只推。
以副應敎洪祐喆,校理金在田牌不進罷職傳旨,傳于成遂默曰,只推。
吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,執義金樂壽,正言吳正秀落點。
丙申正月二十一日辰時,上御熙政堂。勸講入侍時,原任直閣徐俊輔,參贊官成遂默,檢討官李明迪,記事官李源庚·徐耆淳·李墩各持小學第五卷,以次進伏訖。上誦前受音訖,俊輔讀自太子見帝言,止何以得生,仍讀奏釋義,上讀新受音十遍訖,命陳文義。俊輔曰,高允以不欺君,雖有罪而獲赦,汲黯以善直諫,縱見怒而得褒,爲人臣者,能以此爲心,則可以爲盡分之道矣。至於君上,知臣爲難,容諫爲尤難,須於此等上下章,深察體認,則德業之成就,臣工之器使,自當有徯志之治也。大抵經史如輪翼之不可偏廢,修齊治平之道,當於經傳用工,而若其君臣相與之際,理亂興替之跡,不可不昭鑑於史籍,故朱夫子之收錄垂訓,亦自有深意存焉,而欲求此個義諦,則惟存於講學之勤孜,伏願深留聖意焉。上曰,玉堂陳之。明迪曰,夫高允向敎翟黑子首實,則允之不欺君不待史事而知之,如高允者,豈不偉哉?太武之怒黑子則竟賜之罪焉,怒高允則特除其罪,太武之怒,前後有異矣。上曰,何爲異乎?明迪曰,一則罪之,一則除罪,所以前後有異,而怒高允則正如漢武之怒汲黯者矣,似此文義,必留心討論焉,且凡人之發怒,主心不定。是故,程夫子有言曰,易發而難制者,惟怒爲甚,宜亟下存養之工,而存養之要,在乎講學,苟勤於學問,俛焉孜孜,則方寸之間,必有存養之效,心無不定之歎,而怒無易發難制之患矣。伏願體念焉。上曰,參贊官陳之。遂默曰,閣臣儒臣,皆已詳陳文義,臣無更陳之辭,而第伏念,講學之要,非但誦讀章句而已,對越方冊,留神玩味,然後可有實效矣。且講筵體例,異於自內溫習,講讀之際,無至間斷,如有疑晦處,亦爲發問,是臣區區之望也。上掩卷,命退,諸臣以次退出。
上在昌德宮。停常參·經筵。
李寅皐,以都摠府言啓曰,今日入直內三廳武兼·禁軍及軍兵等,中日習射技放,請出標信,傳曰,知道。
李寅臯啓曰,合辭許久闕啓,事甚未安。除在外·陳疏受由外,未肅拜·呈告人員,竝卽牌招,何如?傳曰,允。
備忘記,神光僉使成華鎭下直,長弓一張,長箭一部,片箭一部,筒兒一介賜給。
朴永元啓曰,左副承旨金鍏,右副承旨李啓朝今日不爲仕進,竝卽牌招,何如?傳曰,允。
又啓曰,同義禁金炳朝,除拜後過三日不爲出肅,依定式推考警責,仍卽牌招察任,何如?傳曰,允。
傳于李寅臯曰,勸講入侍。
傳于成遂默曰,都承旨許遞,前望單子入之。
承旨前望單子入之,金陽淳落點。
注書李源庚病,代以趙徽林爲假注書。
趙徽林在外,代以趙然昌爲假注書。
成遂默啓曰,卽者檢閱徐耆淳以其親病,陳疏徑出。原疏纔已捧入矣。所當直捧禁推傳旨,而此與無端徑出,有異,推考警責,何如?傳曰,允。
又啓曰,左右史不可不備,檢閱申錫愚由限已過,卽爲牌招入直,何如?傳曰,允。
李寅皐啓曰,大司憲宋啓榦,執義金樂壽在外,掌令盧光斗·鄭誠一,持平白宗杰牌不進,韓文爀受由,監察茶時之意,敢啓。傳曰,知道。
以大司諫趙容和,司諫金逸淵,獻納朴長輿,正言李時在,掌令盧光斗·鄭誠一,持平白宗杰牌不進罷職傳旨,傳于李寅臯曰,只推。
以左副承旨金鍏,右副承旨李啓朝牌不進罷職傳旨,傳于成遂默曰,只推。
以檢閱申錫愚牌不進罷職傳旨,傳于成遂默曰,只推。
成遂默,以禮曹言啓曰,卽接全羅監司金興根移文,則以爲,臨陂縣鄕校聖殿正間滲漏,鋪陳渝傷,將以今春釋菜,兼告修改告由移還安祭香祝,自本曹啓稟下送云矣,臨陂縣鄕校聖殿修改,當於今春釋菜,兼告擧行告由移還安祭,香祝,卽令該司照例磨鍊下送,而祝文中措辭撰出事,一體分付,何如?傳曰,允。
又以成均館行大司成意啓曰,今正月二十日藥房入診,大臣·備局堂上引見,增修都監都提調以下入侍時,左議政洪奭周所啓,慶科在邇,而儒生中有被罰停擧之人,分付成均館,使之解停,何如?大王大妃殿答曰,依爲之事,命下矣。生員趙章鎬,幼學朴齊寅,進士盧觀河,幼學徐漢祿方在停擧中,謹依下敎,解停之意,敢啓。傳曰,知道。
檢閱徐耆淳疏曰,伏以臣於持被中,卽接家信,則臣父素患風眩之疾,近因交節之時,緊歇無常,昨又觸寒挾滯,諸症一倍添劇,委頓床笫,宵漏未徹,伻報繼踵,病心自危,歸視是促,臣方寸煼灼,按住不得,玆敢忙陳短籲,徑出禁扄。伏乞聖慈,亟遞臣職,俾便救〈護〉重勘擅離,以肅朝綱焉。臣無任云云。省疏具悉。爾其勿辭救護。
丙申正月二十二日辰時,上御熙政堂。勸講入侍時,原任提學鄭元容,參贊官李寅臯,侍讀官金在田,假注書許傳,記注官朴起壕,記事官李墩各持小學第五卷,以次進伏訖。上誦前受音一遍訖,元容讀自太子懼,止不敢亂,仍讀奏釋義訖,上讀新受音十遍訖。上曰,太子之言,非實際語也,太武之不罪高允,甚善事也。仍敎曰,太武之魏,是何代也?元容乃歷陳堯·舜以來至漢昭烈,上曰,昭烈事,予記得矣。至曹魏,上曰,操,何如人也?元容曰,篡漢之賊也,因略陳歷代得失。上命陳文義,元容曰,人臣事君之道,勿欺爲上,若有欺心,其心已不正,言何以得正,事何以得正乎?中人以下,雖小小得失之際,臨事易撓其心,況死生之大乎?高允之心,與其欺君而得生,不若不欺而獲罪,此豈非貞直之有素養乎?太武之許其直而免其罪,亦可謂明矣,在上者亦以奬直扶正,培養士氣,然後正直之言,可以日至矣。上曰,玉堂陳之。在田曰,天威嚴重,天威二字,殿下亦嘗理會否?天威,謂人主之威也,人主之威,甚於霜雪雷霆焉。今殿下臨此講筵,雖酬酢溫粹,每多發問,臣等猶畏嚴威,不敢盡言。況發問罕少者乎?不勝抑菀矣,有疑則發問焉。且讀書之法,對越方冊,誠敬專一爲貴,而殿下有所未盡於此箇工夫,如此而聖學安有將就之望乎?臣等每登筵席,見殿下勤講多問,則必出閤外,相賀慶祝,不然,以爲臣等之罪,相顧悚惶焉。伏願殿下,體念群下之情而懋哉懋哉。上曰,參贊官陳之。寅臯曰,以此章中一信字,言之,則信是人君之大寶也,有曰,信如四時者。夫四時之代謝,各以其度,無所差忒,春而不違其爲春,夏而不失其爲夏,至於秋冬亦然。伏未知我殿下,緝熙將就之工,果能留心於此箇旨義否乎?自今必向信字做去,日以課講,有如四時之有信,是臣區區之望也。上掩卷,諸臣以次退出。
上在昌德宮。停常參·經筵。
李啓朝啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李寅臯啓曰,左右史不可不備,檢閱申錫愚旣有只推之命,卽爲牌招入直,何如?傳曰,允。
金鍏啓曰,假注書趙然昌時無職名,令該曹依例付軍職,冠帶常仕,何如?傳曰,允。
傳于金鍏曰,勸講入侍。
李熙朝啓曰,大司憲宋啓榦,執義金樂壽在外,掌令盧光斗·鄭誠一,持平韓文爀·白宗杰牌不進,監察茶時之意,敢啓。傳曰,知道。
以大司諫趙容和,司諫金逸淵,獻納朴長輿,正言李時在,掌令盧光斗·鄭誠一,持平韓文爀·白宗杰牌不進罷職傳旨,傳于李啓朝曰,只推。
李寅臯,以奎章閣言啓曰,大王大妃殿傳曰,先朝御製及翼宗御製繕寫之役,當爲刊印本,而前本旣非校正者,則不可不更加存刪,一依列聖御製正宗御製凡例校正,可也事,命下矣。臣等謹依下敎,齊會校正,付籤以入,恭俟睿裁,而翼宗御製中令旨批諭,初無定本,故就代聽日錄,抄出編次,一體入之之意,敢啓。傳曰,知道。
又以奎章閣言啓曰,先朝御製,翼宗御製繕寫以吉日,以今月二十四日辰時,已爲推擇啓下矣,第今校正纔訖,尙未割付,無以及期始役,原擇日,姑待內入原本還下,更爲推擇以入之意,敢啓。傳曰,知道。
大王大妃殿傳于李寅臯曰,先朝御製·翼宗御製,旣已編次矣,校正及繕寫之役,時·原任閣臣同爲輪參,仍爲刊印,可也。
李寅臯,以禮曹言啓曰,郊壇四孟朔,遣禮郞看審有無頉,自該曹草記事,曾有定式矣,發遣郞㕔,東郊先農壇·先蠶壇·馬祖壇,南郊南壇·雩祀壇·漢江壇·司寒壇,北郊祈雨壇·厲壇,次第看審,則壇上及四面紅箭門墻垣階砌俱爲無頉,此後看護等節,另加申飭之意,敢啓。傳曰,知道。
又以宗廟·永寧殿增修都監都提調意啓曰,丁未年永寧殿改建時及乙巳年宗廟增建時,皆有上梁文矣,今番亦依已例,宗廟·永寧殿增建上梁文,令文衡撰出之意,分付藝文館,何如?傳曰,允。
吏曹參判徐左輔疏曰,伏以臣,猥以無似,忝叨匪據,始也懇辭不獲,終焉怵迫出膺,夤緣行公,間或代斲,而居然歲又改矣,每自循省,惶汗浹背,古所謂疲軟不勝任者,卽今日爲臣設也。臣之自知也,旣如此,則以人視臣,將謂斯何?今雖置臣於冗散之地,尙不敢爲月日淹久之計,況以選部佐貳,責任惎重,旣試蔑效,宜亟斥退者哉?第緣事會之靡暇,以致祈懇之不遑,言念及此,臣罪大矣。且臣受質綿薄,屢抱憂惸,眞元內鑠,衰相早至,尋常形役,動輒跲,而素患腹疾,每發於換節之時,近因奔走公役,將攝失宜,頑痰挾助,衝牽上下,神識瞢迷,叫勷左右,連試劫劑,而少無差效,食飮必格,而轉益痿憊。顧臣情狀,由前而才乏承當,由後而病實難强,若値開政降牌之時,則旣無陳力之望,將歸逋慢之科,尤豈非萬萬惶憫乎?疾痛必呼,秉彝所得,玆敢略綴文字,仰瀆嚴廬。伏乞天地父母,俯賜鑑燭,特垂憫憐,亟遞臣所帶銓職,以重公器,以安私心焉。臣無任云云。答曰,省疏具悉。所請依施。
忠淸監司金在三疏曰,伏以臣於壬辰秋間待罪洪州牧使時,知有倉穀虛留之弊,到底究覈,則戊辰爲始,自官取此還米,添給稅納船價不足條,每年所給,雖有多寡之別,積久襲謬,欠縮之數,至爲一千六百餘石,乃於了糴封庫時,末由虛勘。就其常賑米中懸錄所欠數爻,據實報營,以請狀聞,伊時道伯宰臣洪羲瑾,始欲矯正,終以難愼,執言減摠,督責循常,竟未見施,因仍例勘,事與心違,義難冒據,卽遞見職,以爲自靖矣,適會按察勘簿,乃欲從實論啓,今旣獲蒙恩遞,行將交替,若不自列,易致仍置,跡涉掩匿,臣罪尤大,玆敢不避僭猥,首實仰籲。伏乞聖明,亟降譴罰,以懲罪戾,用昭法紀。臣無任云云。答曰,省疏具悉。疏辭令廟堂稟處。
丙申正月二十三日辰時,上御熙政堂。勸講入侍時,原任直閣李光文,參贊官金鍏,檢討官權溭,假注書許傳,記注官金鳳梧,記事官李墩各持小學第五卷,以次進伏訖。上誦前受音一遍訖,光文讀自帝顧謂,止不從何也,仍奏釋義一遍訖,上讀新受音十遍訖,命陳文義。光文曰,翟黑子之受布千匹,在法未必死,而怒而殺之,惡其欺罔也,高允之實同史事,其罪不可赦,而褒而赦之,嘉其貞信也,太武於誅·賞之際,權而得宜,使國人知所勸懲,宜其崛起於干戈搶攘之中,而保有王業也,不可以夷狄之君而少之也。在昔仁祖朝,崔現坐逆獄當刑,仁祖大王下敎,以現曾於夜對時直諫,予頗苦之,而厥後思量,眞愛我也,今雖有罪,必不負初心,特命減死。夫觸諱之言,常情之所惡聞,而乃於累年之後,記有於淵衷,至於拔之於必死之中,可見大聖人容直之德,逈出百王矣。伏願殿下,亦必以容直二字爲心,追配先烈,深所望也。上曰,玉堂陳之。溭曰,凡人七情,惟怒難制,況居君上之位。威怒不節,則刑政失平,故魏太武之怒於史事,枉殺崔浩,未免失刑,終能赦高允,而旌其直也,故史亦稱之,此與漢帝赦朱雲而不易檻之事,同一義也。大抵容諫旌直,最爲人君之盛德,伏願省察焉。上曰,承旨陳之。鍏曰,此章指歸,專爲貞直不欺而發也,臣請以我朝事,引之。昔肅宗大王,沖齡在東宮講學時,賓客趙復陽,日課其勤慢,書啓於顯宗,每下責敎於東宮,一日又將書啓。東宮曰,幸善啓。復陽曰,聖上使臣課啓者,欲知邸下之將就與否也,臣若不以實告,是臣欺君也,邸下欺父也,恐違臣子之道,遂書啓矣。肅宗大王御極以後,追思其直,常語筵臣而奬詡之,蓋臣固不可欺君也,君亦當嘉其直而善遇之,然後群下體而效之。願聖上,躬行而導率之,則大有光於聖德矣。上掩卷,命退,諸臣以次退出。
上在昌德宮。停常參·經筵。
李啓朝啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
朴永元啓曰,右承旨成遂默今日不爲仕進,卽爲牌招,何如?傳曰,允。
傳于金鍏曰,勸講入侍。
朴永元啓曰,臣永元以備局堂上,今日本司坐起進去,下直之意,敢啓。傳曰,知道。
以大司諫趙容和,司諫金逸淵,獻納朴長輿,正言李時在,掌令鄭誠一,持平韓文爀·白宗杰牌不進罷職傳旨,傳于李啓朝曰,只推。
以右承旨成遂默牌不進罷職傳旨,傳于朴永元曰,只推。
李寅臯,以吏曹言啓曰,贈諡文敬公柳雲龍延諡,來二月初十日定行於慶尙道安東地鄕家云矣,敢啓。傳曰,知道。
金鍏,以備邊司言啓曰,忠淸道前監司金在三上疏批旨,疏辭令廟堂稟處事,命下矣。取見其疏本,則以爲,前任洪州牧使時,究覈倉穀虛留之弊,則自戊辰取還米,添給稅納船價不足條,積久欠縮之數,至爲一千六百餘石,據實報營,以請狀聞,而竟未見施,因仍例勘,適會按察,欲從實論啓,而今將交替,易致仍置,不得不首實云矣。還穀之移用,糴簿之虛勘,俱係違法,不容無懲,而原疏所陳,只擧槪略,無以備詳其始末,更令道臣從頭査櫛,當初犯科之委折,目下虛留之實數,竝爲詳細陳列,前後守令,亦竝捧現告登聞後稟處。移用之弊,固當一切痛禁,而前此積欠,不可不趁卽收殺,其所完逋之方,另加講究,從長擧行,以其形止,使之一體狀聞,何如?傳曰,允。
李啓朝,以刑曹言啓曰,平安道德川郡徒三年定配罪人金重鉉,本以都下鄙賤無賴之漢,挾富行悖,許多罪惡,國人共知,擅離配所,偃處渠家,雜技設局,謀利行事,傳說狼藉,昨冬至有本曹草記之擧矣,本郡押來之校卒,還爲隱匿,一向逃避,終不來現,多發刑吏,期於推捉,則末乃隱身於金吾之內,及其事窮勢迫,至於越墻而走,終焉現捉,姑爲嚴囚,莫重王府,何等衙門,而視若逃藪,此實前所未有之一大罪惡也。如此蔑法之漢,不可尋常徒配而止,依大明律犯罪逃走加二等之文,金重鉉決杖一百後,咸鏡道慶興府,流二千五百里定配所,卽爲押送平安道,徒流案頉下事,一體分付,何如?傳曰,允。
丙申正月二十四日辰時,上御熙政堂。勸講入侍時,提學趙寅永,參贊官李寅臯,侍讀官金在田,假注書趙然昌,記事官鄭㝡朝·李墩各持小學第五卷,以次進伏訖。上誦前受音一遍訖,寅永讀自允曰,臣與崔浩,止恐負翟黑子故也,仍讀奏釋義訖,上讀新受音十遍訖,上曰,文義陳之。寅永曰,此章文義,別無可陳者,而設有可陳,今於講讀之際,有欠存心之工,臣雖欲敷陳,殿下必不樂聞,然則與初不敷陳,奚異哉?此實由臣等無狀,無如漢之汲黯者,不能見憚於君父,且於開導啓沃,誠意未孚,此誠臣等之罪,而蓋其學問之道,實貴存心。伏願體念焉。上曰,義無獨殊,何義也?寅永曰,高允與崔浩,旣同史事,則死生榮辱,義無所殊,上曰,誠荷殿下再造之慈,何義也?寅永曰,殿下者,天子之太子之謂也,再造者,猶曰,再生也。上曰,不奉東宮指導者,何義也?寅永曰,苟從東宮之敎,則必負黑子,故不奉指導也。上曰,玉堂陳之。在田曰,此章文義,連日奏達,更無可奏,而其曰,恐負翟黑子云云,亦嘗下會否?旣以不欺君勸人,而今若自犯欺君,是非但欺君,亦欺友也,高允,可謂不欺君不欺友,而不欺君不欺友,統以言之,不欺心也。高允特一匹庶,匪獨匹庶之行爲然,聖人學問之極工,亦無過於不欺心,以殿下今日講筵言之,與臣等設講如此,而還次大內,熟讀深思,喫緊不已,是不欺心也,退送臣僚,掩卷不復讀,是欺心也。殿下欺心,則雖昵侍如臣等者,殿下之事,必不能盡信,殿下不欺心,則遠曁遐土,而人民姑舍,微若豚魚之類,亦皆孚信矣,其功效,豈不大哉?伏願殿下體念焉。上曰,參贊官陳之。寅臯曰,閣臣·玉堂已盡仰達,臣無更達之辭矣。上掩卷,命退,諸臣以次退出。
上在昌德宮。停常參·經筵。
藥房都提調朴宗薰,提調徐俊輔,副提調朴永元啓曰,伏未審日來,聖體,若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如,王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
金鍏,以都摠府言啓曰,今日入直內三廳武兼·禁軍及軍兵等,中日習射技放,請出標信,傳曰,知道。
金鍏啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而無時急稟定事,不得來會云矣,敢稟。傳曰,知道。
傳于李寅臯曰,勸講入侍。
傳于成遂默曰,明日人日製,通方外爲之,試紙用大好紙,大提學待明朝牌招。
傳于成遂默曰,都承旨·右副承旨竝許遞,前望單子入之。
承旨前望單子入之,李憲瑋·閔英世落點。
金鍏啓曰,大司憲宋啓榦在外,執義金樂壽,掌令盧光斗·鄭誠一,持平韓文爀·白宗杰牌不進,監察茶時之意,敢啓。傳曰,知道。
以大司諫趙容和,司諫金逸淵,獻納朴長輿,正言李時在,執義金樂壽,掌令盧光斗·鄭誠一,持平韓文爀·白宗杰牌不進罷職傳旨,傳于金鍏曰,只推。
傳于成遂默曰,發遣吏郞,諸執事淸齋與否,摘奸以來。
李寅臯啓曰,卽見漢城府坐不坐單子,則連五日無緣不坐,詞訟劇地,委屬可悶。當該堂上,不可無警,竝推考,何如?傳曰,允。
成遂默,以吏批言啓曰,卽接全羅監司金興根狀啓,則康津居幼學崔尙奎今年爲一百一歲,而因其遷徙,今始修啓云,應資老人之見漏追啓,旣有已例矣。崔尙奎所授加資,今日政依例下批之意,敢啓。傳曰,知道。
又以司饔院都提調意啓曰,提調興完君是應以其親病,不得入來,只有副提調一員監膳,而提調徐左輔時無職名,令該曹口傳付軍職,使之推移監膳,何如?傳曰,允。
有政。吏批,判書金箕殷進,參判未差,參議尹秉烈進,右承旨成遂默進。以鄭基一爲吏曹參判,趙在慶爲應敎,李淵祥爲校理,趙得林·黃浩民爲副校理,金在三爲右尹,兪敎煥爲順康園守奉官。成均博士單方啓霙,學諭單鄭義恪,前府使韓致逈年七十今加通政,侍從臣前承旨韓鎭㦿父,故郡守宋堯佐贈僕正,大司憲宋啓榦曾祖考,故同知南憲喆贈兵參例兼,前同知南熙考。
兵批,判書鄭元容病,參判尹聲大病,參議權馥入直進,參知金景善病,右副承旨李寅臯進。判府事加設單權敦仁,同知加設單崔尙奎,護軍金弘根·徐左輔,副司果李在直·南獻中·黃晦瑛,副司正趙然昌以上竝單付。
吏批,再政。左尹單金在三,右尹單李嘉愚。
成遂默,以弘文館言啓曰,下番副修撰臣金錫淳以訓鍊都監從事官,今日軍布捧上時,晝仕出去之意,敢啓。傳曰,知道。
又以孝成殿享官意啓曰,參奉洪秉大·洪羲人,忠義李允榮·李濟商·朴基喆·尹榮翼以今二十六日人日製,皆當赴擧云。參奉代假官一員,忠義代假官二員,令該曹該府依例差出,使之入番察任,何如?傳曰,允。
又以禮曹言啓曰,卽接永禧殿官員所報,則明日人日製試取時,本殿兩官俱爲觀光云矣。假官一員,依定式令吏曹以成均館員,口傳啓下,以爲代直後赴試之地,何如?傳曰,允。
又以禮曹言啓曰,卽接景慕宮官員所報,則明日人日製試取時,本宮官員俱爲觀光云矣。假官一員,依定式令吏曹以成均館官員,口傳啓下,以爲代直後赴試之地,何如?傳曰,允。
金鍏,以義禁府言啓曰,明日人日製通方外爲之時,本府都事皆爲赴擧,只有武都事一員,而當直入直,本府入直,公事回公都事,無以推移,假都事二員,令該曹口傳差出,以爲分排擧行之地,何如?傳曰,允。
丙申正月二十五日辰時,上御熙政堂。藥房入診,勸講同爲入侍時,都提調朴宗薰,提調徐俊輔,副提調朴永元,假注書許傳,記事官鄭㝡朝·李墩,待敎金洙根,左議政洪奭周,參贊官李啓朝,侍讀官金在田,假注書趙然昌各持小學第五卷,以次進伏,醫官金時中·秦慶煥·鄭檍進伏楹外訖。上曰,史官分左右。奭周進前奏曰,今日朝氣甚寒,侵早勞動,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,醫官待令矣,使之入診乎?上可之。時中等以次診候訖,退伏奏曰,脈候左右三部調均矣。命醫官先退,上誦前受音一遍訖,俊輔讀自李君行先生,止不可行,仍讀奏釋義訖,上讀新受音十遍訖,命陳文義。俊輔曰,宋時士風民俗,偸薄詐僞,如換籍赴試等事,無難犯科,視若尋常,而李君行能於其中,識得此義理,以不欺君,爲訓誡子弟之語,此誠事君之大節也。爲人臣者,惟當以李君行,爲心,則足可爲盡分也,至於君上之於臣子,以禮事之,以誠接之,使吾之誠禮,流通於群下,則群下自當有勿欺而犯之之人。伏願殿下,須於此等文義,推擴而體察焉。上曰,玉堂陳之。在田曰,李潛,宋之名碩也,其平日家訓,似不尋常,而子弟猶欲圖籍應赴,犇競之習,自古然矣。況近歲俗習偸薄,此弊愈甚,其矯救之道,亶在殿下導率之如何,而導率之方,禮義廉恥,所謂四維,躬親行之,作爲標準,以此淬勵而已矣。然禮義廉恥,亦非別件物,從學問中出來,惟殿下今日講筵,益懋哉懋哉。上曰,參贊官陳之。啓朝曰,閣臣·玉堂已盡仰奏,小臣別無更達者矣。上曰,大臣陳之。奭周曰,閣臣及玉堂皆已仰陳,此章文義,則別無可以更達者,而今年寶齡,恰躋十歲,日新之工,必有以大進於前日者,然後乃可以大副擧國之蘄望,伏聆講讀之際,通暢流順,果有日就之效,而句讀之間,時或錯誤,初次誤讀者,至十遍尙未能改,若果專精留神,致其誠意,則恐無如是之理矣。天下萬事,皆以誠意爲本,而讀書學問之工,尤不可不以是爲先務,誠意先立,然後始可望其長進。竊願於此,深留聖意焉。上掩卷,奭周曰,勸講今方連開,召對亦當繼行,而玉堂見多闕員云,未差之代,政官牌招開政差出,以爲推移進參之地,何如?上曰,依爲之。出擧條奭周曰,進賀兼謝恩使拜表不遠,正使權敦仁,判中樞府事依例加設單付,今日政下批之意,分付該曹,何如?上曰,依爲之。出擧條上命史官就座,仍命退,諸臣以次退出。
上在昌德宮。停常參·經筵。
李寅臯啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李憲瑋啓曰,新除授同副承旨閔英世時在忠淸道稷山地,斯速乘馹上來事,下諭,何如?傳曰,允。
傳于成遂默曰,禮房承旨馳詣先農壇,奉審摘奸以來。
傳于李寅臯曰,水原留守留待。
傳于李寅臯曰,勸講入侍。
傳于李寅臯曰,水原留守入侍。
備忘記,水原留守徐有榘下直,長弓一張,長箭一部賜給。
傳于李憲瑋曰,都承旨持此御題,與大提學偕往泮宮,試取以來。
成遂默啓曰,大提學申在植旣已承牌,內閣提學趙寅永,弘文提學權敦仁,藝文提學金履載,竝卽牌招,同參考試,何如?傳曰,允。
李憲瑋啓曰,臣與大提學申在植偕往泮宮,人日製儒生試取,則收券爲一千五張矣,捧入之意,敢啓。傳曰,知道。
傳于李憲瑋曰,在院承旨,兵曹入直堂上分考。
傳于李憲瑋曰,科次入侍。
傳于成遂默曰,孝成殿朔祭,以攝行磨鍊。
李寅臯啓曰,大司憲宋啓榦在外,執義金樂壽,掌令盧光斗·鄭誠一,持平韓文爀·白宗杰牌不進,監察茶時之意,敢啓。傳曰,知道。
以大司諫趙容和,司諫金逸淵,獻納朴長輿,正言李時在,執義金樂壽,掌令盧光斗·鄭誠一,持平韓文爀·白宗杰牌不進罷職傳旨,傳于李憲瑋曰,只推。
成遂默,以弘文館言啓曰,新除授應敎趙在慶,副校理黃浩民,竝卽牌招察任,何如?傳曰,允。
又以弘文館言啓曰,新除授校理李淵祥時在慶尙道慶州地,副校理趙得林時在京畿安山地,經筵入番事緊,請竝斯速乘馹上來事,下諭。傳曰,竝許遞,前望單子入之。
玉堂前望單子入之,校理李是遠,副校理李家淳落點。
以副校理黃浩民牌不進罷職傳旨,傳于成遂默曰,只推。
兵曹口傳政事,副司果單李淵祥。
李寅臯,以御營廳言啓曰,本廳千摠尹永培身病甚重,勢難察任,改差,何如?傳曰,允。
敎水原留守徐有榘書。王若曰,地是漢西京控制,正須文武兼全,職倣周東郊保釐,宜無內外異視。煩卿一出,敷予十行。惟卿,世篤忠貞,家傳詩禮。韋布負宰輔之望,以器則瑚璉圭璋,鉛槧擅詞宗之譽,其文也笙鏞黼黻。自沁都而按斗墟之節,濟以籌司之紆謨,長瀛館而掇奎華之班,翕然文垣之推重。在胄筵而輔導不倦,啓心沃心,秉銓衡則鑑別靡差,公耳國耳。天球弘璧,較三宗之宸章,石室芸香,編兩朝之國史。旣卿才展布斯著,而予心依毗也隆。睠玆畿輔四都,尤重隋城一府。金湯天設,控湖·嶺三路之衝,衣冠月游,奉寢園萬年之兆。肆聖祖經始之意,卜洛宅而粵瞻,亦寧考繼述之謨,遷灤和而竝祔。一草一木,罔非遺澤之均霑,某山某邱,尙說仙蹕之近駐。是以,居留之職,亦必簡愼其人。兩聖之制置旣勤,正急堂構之責,九卿之才彦歷數,誰任摠理之功?玆授卿以水原府留守兼摠理使,卿其祗承寵章,克恢茂績。繕財賦而撫黎庶,敷惠化於陽春,簡卒乘〈而〉修城池,懋預備於陰雨。莅昔日扈駕之所,當作何懷?奉歲時展陵之儀,勉盡乃職。於戲,馹路近接於京輦,毋替月朔之起居,鴻猷時上於公車,何異朝夕之納誨?故玆敎示,想宜知悉。知製敎金洙根製進。
丙申正月二十六日辰時,上御熙政堂勸講,水原留守同爲入侍時,原任提學鄭元容,參贊官李寅臯,檢討官金錫淳,假注書趙然昌,記事官鄭㝡朝·李墩各持小學第五卷,水原留守徐有榘以次進伏訖。有榘,進前奏職姓名,仍命先退,上誦前受音一遍訖。元容讀自崔玄暐,止以爲確論,仍讀奏釋義,上讀新受音十遍訖。上曰,文義陳之。元容曰,人之常情,惡貧好富,而父兄之於子弟,好惡如是者,貧由於廉,富由於貪故也,在家則孝爲之源,奉職則廉爲之先,漢之取人,孝廉設科,正如是也。祿俸之外,欲求充足有餘,則必取非理之財,上竊公物,下剝民財,其富適足害身,此豈非惡消息乎?廉貪之效害,何職不然,而守令尤切,守令是牧民之官,而若有貪富之心,則虐民侵民,其勢必然,民安得支保乎?此章,雖是人家誡子弟之訓,而在上者尤當以懲貪奬廉,爲勵世之政矣。上曰,玉堂陳之。錫淳曰,此章之旨,全主淸儉之言,惡貧好富,凡人之常情,故古人取辭富居貧之義,著於方冊,列聖朝崇儉之德,至矣盡矣,而英廟朝常御澣濯之服,至露敗絮,牕戶之弊,亦以休紙墐之,曷不休哉,曷不盛哉?伏望殿下,體念而躬行焉。上曰,參贊官陳之。寅臯曰,此章,別無可陳之文義矣。上掩卷,命退,諸臣以次退出。
丙申正月二十六日申時,上御熙政堂。人日製科次入侍時,行都承旨李憲瑋,假注書趙然昌,記事官鄭㝡朝·李墩,大提學申在植,試官右承旨成遂默,右副承旨李寅臯,兵曹參議權馥,對讀官校理金在田,修撰金錫淳,待敎金洙根,以次進伏訖。上曰,史官分左右。仍命科次爲之,在植進前奏曰,試券五張,依下敎考取,而預差二張,亦爲持入矣。上曰,試券讀奏。洙根讀第一券訖,在植曰,試券第一第二,書以三下,其餘書次上等乎?上曰,唯。在植書三下二張,餘皆書次上訖,在植曰,三下中第一券,書一字乎?上曰,唯。命上居首試券坼封還下,憲瑋跪受,以次坼封讀奏訖。在植曰,祕封無頉,預差二券,當書外字矣。上曰,唯。上命書傳敎曰,人日製居首賦三下一生員林肯洙直赴殿試,之次三下幼學李啓昌直赴會試,次上幼學柳德永給二分,幼學李義敬給一分,生員呂東箕考例施賞。出榻敎又命書傳敎曰,入格儒生明日待令。出榻敎上命史官就座,仍命退,諸臣以次退出。
上在昌德宮。停常參·經筵。
金鍏啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
成遂默啓曰,來初一日輪對日次,而穆陵忌辰祭正日相値,頉稟之意,敢啓。傳曰,知道。
又啓曰,吏曹參判鄭基一,除拜後過三日不爲出肅,依定式推考警責,仍卽牌招察任,何如?傳曰,允。
大王大妃殿,傳于金鍏曰,非但同罪異罰,又此經歲,足懲其罪,星州牧定配罪人洪鍾浩放送。
傳于成遂默曰,下直守令留待。
傳于成遂默曰,入格儒生入侍,下直守令同爲入侍。
傳于成遂默曰,勸講入侍。
成遂默,以弘文館言啓曰,副校理黃浩民旣有只推之命,卽爲牌招察任,何如?傳曰,允。
又以弘文館言啓曰,新除授校理李是遠時在江華地,副校理李家淳時在慶尙道禮安地,經筵入番事緊,請竝斯速乘馹上來事,下諭。傳曰,竝許遞,前望單子入之。
玉堂前望單子入之,校理趙璟鎭,副校理吳致淳落點。
成遂默啓曰,新除授副校理吳致淳以前任務安縣監,方在解由未出中,何以爲之?敢稟。傳曰,勿拘。
又以弘文館言啓曰,新除授校理趙璟鎭時在京畿始興地,副校理吳致淳時在安城地,經筵入番事緊,請竝斯速乘馹上來事,下諭。答曰,依啓。
金鍏啓曰,大司憲宋啓榦在外,執義金樂洙,掌令盧光斗·鄭誠一,持平韓文赫·白宗杰牌不進,監察茶時之意,敢啓。傳曰,知道。
以大司諫趙容和,司諫金逸淵,獻納朴長輿,正言李時在,執義金樂壽,掌令盧光斗·鄭誠一,持平韓文赫·白宗杰牌不進罷職傳旨,傳于金鍏曰,只推。
成遂默,以禮曹言啓曰,臣逌根與戶曹判書臣李止淵,進詣皇壇奉審,則幣篚蓋具二坐,座面紙一張,饌卓巾四件,尊卓巾·勺洗卓巾各一件,黃帕一件,籩豆各五箇,鼎羃二箇,尊羃三箇,大牲匣一坐,小牲匣蓋具一坐,俎床二坐,隅板一坐,闕字牌雨備一件,雨傘一柄,壇上黃花席六張付一浮內四張,移安時所用黃木擔乼一艮衣,雉尾箒一柄,奉室風遮大草芚一浮,懸竹一箇,敬奉閣風遮大草芚一浮,香大廳白紋席十五張付一浮內五張,從享位紫紬縟一件,典祀廳白紋地衣二十張付一浮內三張,雨備二件,御齋室風遮大草芚二浮,壇上甲黃幕一浮內二幅,甲黃帳一浮內一幅,油遮日一浮,白布遮日一浮內一幅,白木內揮帳二浮內一幅,外揮帳二浮內一幅,黃綿絲大束乼·中束乼各一艮衣,廣別大束乼一艮衣,太束乼·中束乼各一艮衣,從享位白布遮·一浮內一幅,油遮日道里具二浮內十張,中束乼·小束乼各一艮衣,饌幕白布遮日一浮內一幅,中束乼·小束乼各一艮衣,三甲所二艮衣,排設竹三箇竝破,改備事,分付各該司,何如?傳曰,允。
金鍏,以御營廳言啓曰,東關王廟有頉處,臣監董修改後,別單書入,而正殿後面東邊春舌離側處,殿庭翠屛,御幕前翠屛,典祀廳廳板頹落處,待解凍修改之意,敢啓。傳曰,知道。
又以義禁府言啓曰,星州牧定配罪人洪鍾浩放送事,承傳啓下矣。洪鍾浩放送事,分付該道道臣之意,敢啓。傳曰,知道。
刑曹參判洪羲瑾疏曰,伏以臣於年前,待罪錦藩,才疎識闇,專不事事,下而不能盡民邑矯救之責,上而不能副朝家委畀之眷,居任兩歲,徒積愆尤,每自點檢,尙切愧懼,今於遞歸四載之後,臣之姓名,忽登於前道臣金在三之疏,其所爲說,有若守令則據法論報,而營門之故爲掩置者然,始見瞠惑,繼以兢惕,臣請因其說而反之。其疏曰,襲謬欠縮之一千六百餘石,了糴封庫時,就其常賑穀中懸錄,以請狀聞,謬例那移,旣非公下,則移錄於常賑條而欲爲磨勘者,是豈守令之所可報,而營門之所可施者乎?又曰,執言減摠,督責循常,還摠不當擅減也,安得不執言乎?常法所宜恪循也,安得不督責乎?又曰,因仍例勘,事與心違,苟與心有違,則昔何爲一番論題之下,旋卽如例勘簿乎?自其手例勘,則今何爲幾年事宿之後,忽復有言歸咎耶?此又臣愚昧之所未曉也。第臣於伊時,身居按察之地,旣聞管下邑有虛留之弊,而値大歉之歲,議全道之賑,未暇乎査櫛矯正而歸,此則臣之罪也,不然則豈爲此道臣自首之章所攙引也?滿心慙惶,義難終默,玆敢略暴事實。伏乞聖明,俯垂鑑察,亟降譴罰,以爲爲藩臣不能擧職者之戒焉。臣無任云云。答曰,省疏具悉。前錦伯疏,不過是虛勘自首之事,卿何先爲張皇乎?
敦寧都正魚在濂疏曰,伏以臣於本月初三日,伏奉除旨,以臣爲敦寧府都正者,臣不勝感惶,纔返省掃之行,卽伸叩謝之忱,而第臣見無敦寧,揆以格例,其不可以冒據也,審矣,玆敢露章,仰瀆崇聽。伏乞聖明,俯垂鑑諒,亟賜遞改,以存公格,以安私分,千萬幸甚。臣無任云云。省疏具悉。疏辭下該曹稟處。
丙申正月二十七日辰時,上御熙政堂。勸講入侍時,提學趙寅永,參贊官成遂默,檢討官金錫淳,記事官金應均,記事官鄭㝡朝·李墩各持小學第五卷,以次進伏訖。上誦前受音一遍訖,寅永讀自比見親表中,止見稱,仍讀奏釋義訖,上讀新受音十遍訖,命陳文義。寅永曰,俄者下問非理二字,文義甚好,此以人臣仕宦者,言耳,雖人君,亦有推移看得處,蓋人君必有惟正之供,外此皆非正理也。若以我朝制度言之,如度支之稅,大同之貢,卽古惟正,故列聖以來,只以此數,爲經國之用,此等處恒加體念,好矣。上曰,玉堂陳之。錫淳曰,閣臣奏達文義,纖悉無餘蘊,更無敷演仰達之旨,而獨不內愧於心,愧之一字,在人最切要,而羞惡之心,義之端也,殿下當有記念此句之已講,而臨事思愧,則庶爲過小而善多。伏望體念焉。上曰,參贊官陳之。遂默曰,閣臣及儒臣已陳達無餘蘊,臣無容仰達矣。上掩卷,仍命退,諸臣以次退出。
丙申正月二十七日辰時,上御熙政堂。入格儒生·下直守令同爲入侍時,右承旨成遂默,記事官金應均,記事官鄭㝡朝·李墩,文義縣令宋泰熙,以次進伏訖。上曰,文義縣令進前。泰熙進前奏職姓名,上曰,山林年紀,幾何?泰熙曰,七十三歲矣。上命文義縣令先退,泰熙先退。遂默曰,入格儒生待令矣。上命進前奏職姓名,生員林肯洙等以次進奏職姓名訖,還立階下,直赴及給分人先退,命頒賞賞格人呂東箕領賞行四拜禮訖,退出,上命史官就座。仍命退,承·史以次退出。
上在昌德宮。停常參·經筵。
金鍏,以都摠府言啓曰,今日入直內三廳武兼·禁軍及軍兵等,中日習射技放,請出標信,傳曰,知道。
金鍏啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
傳于金鍏曰,勸講入侍。
以大司諫趙容和,司諫金逸淵,獻納朴長輿,正言李時在,掌令盧光斗·鄭誠一,持平韓文爀·白宗杰牌不進罷職傳旨,傳于金鍏曰,只推。
成遂默,以宗廟永寧殿增修都監都提調意啓曰,近日院隷輩無端群聚於役所門外,已極怪駭,而至於昨日,尋常起閙,毆打役丁,故招致頭目,使之査實,則猶不畏縮,恣意橫肆,當此莫重敦匠之際,撓亂役所,毆傷役軍,揆以紀綱,萬萬痛惋。作挐諸漢等,竝査出出付秋曹,嚴刑定配,不飭之頭目,亦令從重科治,何如?傳曰,允。
金鍏,以刑曹言啓曰,增修都監啓辭內,近日院隷輩無端群聚於役所門外,已極怪駭,而至於昨日,尋常起閙,毆打役丁,故招致頭目,使之査實,則猶不畏縮,恣意橫肆,當此莫重敦匠之際,撓亂役所,毆傷役軍,揆以紀綱,萬萬痛惋。作挐諸漢等,竝査出出付秋曹,嚴刑定配,不飭之頭目,亦令從重科治,何如?傳曰,允事,命下,而作挐院隷徐永祿·車致元·李明植,自本院査出移送矣。各嚴刑一次後,永祿慶尙道鎭海縣,致元平安道泰川縣,明植全羅道寶城郡定配所,竝卽押送,不飭之頭目使令韓國信,自臣曹考律重勘之意,敢啓。傳曰,知道。
吏曹啓目粘連,啓下是白有亦,觀此敦寧府都正魚在濂上疏,則以爲,臣見無敦寧,揆以格例,其不可以冒據也,審矣。伏乞亟賜遞改,以存公格亦爲白有臥乎所,旣無敦寧則揆以公格,不可仍置。敦寧府都正魚在濂,依例改差,何如?判付啓依允。
丙申正月二十八日辰時,上御熙政堂。勸講入侍時,原任直閣徐俊輔,參贊官金鍏,檢討官許晟,記事官金應均,記事官鄭㝡朝·李墩各持小學第五卷,以次進伏訖。上誦前受音一遍訖,俊輔讀自劉器之待制,止忙後錯了,仍讀奏釋義訖,上讀新受音十遍訖,仍命陳文義。俊輔曰,勤謹和緩四字,無處不當,無事不然,修身接人,發政施敎,何莫非此四字中做出來者,而此四字,尤宜於講學時用力,勤則可無間斷,謹則可無錯誤,而讀書之際,以和聲緩氣爲工夫,則體驗省察,自當在其中矣。伏願殿下,須於此等處,推類留神,先從講學時,用此四字工夫,以爲修齊治平之基,區區之望也。上曰,玉堂陳之。晟曰,勤謹和緩四字,閣臣逐字敷衍,備盡仰達,而此句乃此章之要語也,敎新進勉居官之道,無過此四字。且以忙後錯了爲戒者,施爲間存養之效,可見於事未前省察之工,存養省察,何莫不宜,今於講學上,尤宜緊要。伏願殿下,懋哉懋哉。上曰,參贊官陳之。鍏曰,閣臣儒臣所奏,俱極切實,臣無容更達,而閣臣所陳勤謹和緩四字之意,甚好,非但人臣從宦者然,人君亦於此四字上,不可不專實用工。凡臨事接物,必主勤謹和緩,然後無錯誤之弊,至於講讀之際,誠敬自持,潛心玩味,如有疑晦處,必問難於講筵諸臣,則可期聖學之進就。伏望殿下,深加留念於此四字之義,臣所區區之望也。上掩卷,仍命退,諸臣以次退出。
上在昌德宮。停常參·經筵。
藥房都提調朴宗薰,提調徐俊輔,副提調朴永元啓曰,伏未審日間,聖體,若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
金鍏啓曰,大司憲宋啓榦在外,執義金樂壽,掌令盧光斗,持平韓文爀·白宗杰呈辭,掌令鄭誠一未肅拜,監察茶時之意,敢啓。傳曰,知道。
李憲瑋啓曰,右副承旨李寅臯今日不爲仕進,卽爲牌招,何如?傳曰,允。
金鍏啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于成遂默曰,禮房承旨馳詣宗廟·景慕宮,奉審摘奸以來。
傳于李憲瑋曰,勸講入侍。
成遂默啓曰,同義禁金炳朝旣入闕中,不爲肅謝,直爲出去,事甚未安。推考,何如?傳曰,允。
金鍏啓曰,正言李時在旣入闕中,不爲肅謝,直爲出去,事甚未安。推考,何如?傳曰,允。
以右副承旨李寅臯牌不進罷職傳旨,傳于李憲瑋曰,只推。
成遂默,以奎章閣言啓曰,明日,卽奎章閣演慶堂朔奉審日次,臣等進詣擧行之意,敢啓。傳曰,知道。
又以議政府左右相意啓曰,本府每於歲首,例爲觀察使·節度使薦,而臣等俱有身病,限內不得議薦之意,敢啓。傳曰,知道。
金鍏,以兵曹言啓曰,今正月各廳堂下武臣朔試射,臣曹連因有故,不得爲之之意,敢啓。傳曰,知道。
又以濬川司言啓曰,本司都廳御營廳千摠尹永培改差,代以御營廳千摠李容鉉差下,使之察任,何如?傳曰,允。
丙申正月二十九日辰時,上御熙政堂。勸講入侍時,右議政朴宗薰,原任提學鄭元容,參贊官李憲瑋,侍讀官黃浩民,假注書趙然昌,記事官鄭㝡朝·李墩各持小學第五卷,以次進伏訖。上誦前受音一遍訖,元容讀自伊川先生曰,安定,止所以求知也,仍釋義以奏,上讀新受音十遍訖,上曰,文義陳之。元容曰,民是國之本也,凡人臣之居官奉職,惟民事爲先,胡安定敎授諸生,爲經義齋,治事齋,經義,卽敎以稽古,治事,卽敎以治民,故門人幼學壯行,如范純仁·錢公輔·孫覺·錢藻·劉彝諸人皆以稽古愛民,爲時名臣,古昔賢哲,恤民救民愛民安民之政與事,具在簡冊,博識多稽,則知而行之於政,何有哉?人臣有一職之事,一官之守者,稱以民事爲本,而稽古爲學。況人主統億兆之衆,臨疆域之大,其事甚繁,其用甚大,稽古,爲愛民之本,勤學,爲稽古之本。伏願於講學之際,潛心專思,知行兼進焉。上曰,玉堂陳之。浩民曰,閣臣以稽古愛民四字,敷衍仰奏,臣則別無加陳者,而此下不求知三字,亦甚緊要,大凡有官守者,旣勤其職,又謹其他,則不求之中,乃所以求知也,非但官守者爲然,惟講學亦然。殿下雖燕居之時,精讀章句,玩味旨義,一念孜孜,旣勤且謹,則業有時敏之效,德有日新之美,內而諸臣,外以百姓,自然聞知,莫不欣忭。伏願殿下,益加體念焉。上曰,參贊官陳之。憲瑋曰,閣臣所陳,皆好,體念,而此章中勤愼二字,最爲切要,臣伏覩今日講學之際,句讀之每多間斷,字音之亦或錯誤,此專由於不勤不愼之故也,大抵勤愼二字,非講學爲然。伏願事事推廣焉。上曰,大臣陳之。宗薰曰,此兩章文義甚好,故諸臣所陳,俱合體念,其中最切要處,卽愛民二字,是已。國家萬事,其目甚多,而莫不以愛民爲主,經傳史乘,千言萬語,莫不以愛民爲歸,且以此文上下句,言之,稽古,卽讀書之謂,而所以講愛民之道也,從政,卽治國之謂,而所以施愛民之事也。從古論愛民者,甚多,而最喫緊者,莫如如保赤子四字,蓋赤子,乃襁褓始生之兒,飢飽寒煖,不能自道,而極意撫字,俾適其宜,乃父母之責,小民之飢寒疾苦,不能自達,與赤子無異,故心誠求之,俾保安樂,乃人君之職也。伏願晝宵造次,勿忘此二字,必曰,愛民卽吾之大職事也,吾將行愛民之政,深自服膺焉,則此爲殿下爲學爲治之本,更望銘念無忽焉。上掩卷,宗薰進前奏曰,日候尙寒,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。上命就座,仍命退,諸臣以次退出。
上在昌德宮。停常參·經筵。
金鍏啓曰,來初五日朝參日次,而方物封裹相値,頉稟之意,敢啓。傳曰,知道。
傳于成遂默曰,晝茶禮當自內親行矣,該房知悉。
吏曹口傳政事,中部令安季良,引儀李在周相換。
假注書趙然昌書啓,臣於本月初一日辰時量,以外南山植木摘奸事,敬奉聖敎,出崇禮門,至南關王廟主山及案山植木處,看審是白乎則,松橡鬱密是白遣,自靑鶴亭至舊失火處,面面周審,則老木穉株,叢帀茂盛是白遣,自典牲署後面至冷井洞,大木參差,擁蓋一山是白遣,下詣南壇看審,則壇砌門竝無圮傷處,而主山及案山,樹木甚盛是白遣,自□□梨泰院後麓水閣峴,則土性瘠确,略有稚松是白遣,前至馬石橋,則松林蒙翳是白遣,詣漢江壇看審是白乎則,亦爲無頉是白遣,自雁峰伏兵峴至畫景谷,則樹林茂密是白遣,由斗湖而詣司寒壇看審是白乎則,亦爲無頉是白遣,自無學峰所經外南山諸處,一一詳審是白乎則,別無斫痕之意,敢啓。傳曰,知道。
成遂默,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
又以禮曹言啓曰,自前國恤三年內,先陵展謁,以服色難便,不得取稟,只行山陵展謁,而此時動駕,不敢循例取稟之意,敢啓。傳曰,知道。
刑曹啓目粘連,東萊金厚伯獄事,他殺我生之心,猝發於胸肚,幾危將安之命,遂沈於洪濤·金厚伯之造謀戕人,渠亦自服,具格捧結案,發論雖出於厚伯,戕害實由於金天命,嚴刑捧遲晩,金大喆雖聽厚伯之指使,寧忍二女之竝推?各別嚴刑,期於輸款,金汗成以船主,初不禁止,同惡相濟,嚴刑得情,啓聞後稟處,其餘金振甲等八名,待本獄究竟,從輕重酌處,何如?判付啓依允。又啓目粘連,全州宋足干獄事,緊囊浮脹,可知其緊撞,胯脅硬黯,亦足爲必死,跡或近於過失,而築則築矣,症無執於病患,而死則死矣,依前訊推,期於得情,何如?判付啓依允。又啓目粘連,寶城吳在益獄事,腎爲速死之處,踢因致命之祟,心非出於必殺,律難逭於償命,而千次受刑,已過三十餘年,一縷尙存,今爲七十三歲,道臣所論,仰體庚戌受敎,特施曠絶之澤,聖意攸存,上裁,何如?判付啓,依回啓施行爲良如敎。
丙申二月初一日辰時,上御熙政堂。勸講入侍時,提學趙寅永,參贊官成遂默,檢討官李明迪,記事官金應均,記事官鄭㝡朝·李墩各持小學第五卷,以次進伏訖。上誦前受音一遍訖,寅永讀自漢陳孝婦,止終無嫁意,仍讀奏釋義訖,上讀新受音十遍訖,仍命陳文義。寅永曰,孝婦之孝與其夫之孝與義,固不待更陳,而戰國之時,亦有父子俱在軍中者父歸,兄弟俱在軍中者兄歸,獨子無兄弟者歸養之法,今此孝婦之夫,旣無兄弟,又有老母,而至於遠戍,不得終養,則是豈仁君如傷之政哉?此等文義,尤可反覆推衍也。上曰,玉堂陳之。明迪曰,夫孝爲百行之源,而今此陳孝婦之孝,行儘乎卓異,孰不欽歎,而其夫之遠戍邊塞,可謂生離死別,於其行也,囑之以肯養老母,初無一言之攙及他事,則非但其婦之爲孝婦,其夫亦孝子也。且陳孝婦之夫死不嫁,養姑不衰者,非但爲孝婦也,亦可謂節婦也,本文則雖不著其夫之孝與孝婦之節,而參互而看詳焉,則言外之旨,自爾融會,聖學有將就之效矣。伏願留念焉。上曰,參贊官陳之。遂默曰,陳孝婦盡誠養姑,褒賞施於當時,令名垂於後世,可謂至矣,而此不過庶人之孝也,乃若踐位行禮,繼志述事,上承艱大之業,下啓無疆之基,卽帝王之孝也。今於此等講讀之際,倘或泛然看過,恐將無補於聖學,必以一孝字,推廣其義,反諸聖躬,克盡帝王之孝,區區之望也。上掩卷,寅永曰,先朝御製·翼宗御製,已有校正後印出之慈敎矣,容入物力,不可不及時措辦,依正宗御製奉印時內下錢數爻,限二千兩姑先取用於該曹,如有不足,隨所入更爲進排之意,分付,何如?上曰,依爲之。出擧條寅永曰,今此兩聖朝御製開印時處所,當爲先期稟定矣。正宗御製奉印時處所,雖以鑄字所爲定,今則卷秩比前差減,移接尤爲難便,而本閣印役,亦有已例,以大酉齋定爲開印處所,何如?上曰,依爲之。出擧條寅永曰,今此兩聖朝御製開印,當爲始役,而件數與紙品,一遵正宗御製奉印時例,白綿紙二十件,貼冊紙十件,禮單紙十七件,卷冊紙二十件,白紙三件合七十件奉印,而紙地所用,亦依已例爲之,何如?上曰,依爲之。出擧條寅永曰,檢書官安季良時帶中部令之任矣,考準方張,職務相妨。在前如此之時,多有變通之例,令該曹閒司口傳相換,何如?上曰,依爲之。出擧條上命退,諸臣以次退出。
丙申二月初一日午時,上詣孝成殿。晝茶禮親行入侍時,行都承旨李憲瑋,行左承旨朴永元,右承旨成遂默,左副承旨金鍏,右副承旨李寅臯,同副承旨閔英世,記事官金應均,記事官鄭㝡朝·李墩,提學趙寅永,原任提學鄭元容,原任待敎金正喜,檢校待敎金學性,待敎金洙根以次侍立。時至,通禮跪啓請出次,上具衰服,出自齋殿詣板位。通禮跪啓請俯伏哭,上俯伏哭,少頃,止哭興,行四拜禮訖。通禮導上詣盥洗位,上盥洗訖,仍詣尊所,憲瑋酌酒,遂默以盞受酒,通禮導上入詣香案前跪,憲瑋奉香,遂默奉爐,上三上香訖,憲瑋執盞跪進,上執盞授遂默,奠于神位前,連奠三盞訖,上降復位。通禮跪啓請俯伏哭,上俯伏哭,少頃,止哭興,行四拜禮訖。通禮導上還齋殿,諸臣以次退出。
上在昌德宮。停常參·經筵。
閔英世,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
閔英世啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李寅臯啓曰,明日傳香承旨當爲齋宿,右承旨成遂默今日不爲仕進,所當牌招,而拘於廳規,不得請牌,何以爲之?敢稟。傳曰,牌招。
閔英世啓曰,今此京外守令·邊將薦擧單子三百六十四張捧入,而其中應薦不薦人,令該曹察推,何如?傳曰,允。
大王大妃殿傳于閔英世曰,箕伯辭陛時,使之極擇道薦矣,今見狀啓,則二人俱是行篤年高。竝六品職待窠調用,以示朝家優待有行義人之意。
閔英世啓曰,各道守令·邊將薦擧單子,每於正月內上送,自是例也,而黃海道薦單,今始來到,事甚未安。原單雖不得不捧入,該道臣不可無警,推考,何如?傳曰,允。
又啓曰,大司憲宋啓榦在外,執義金樂壽,掌令盧光斗·鄭誠一,持平韓文爀·白宗杰牌不進,監察茶時之意,敢啓。傳曰,知道。
以大司諫趙容和,司諫金逸淵,獻納朴長輿,正言李時在,執義金樂壽,掌令盧光斗·鄭誠一,持平韓文爀·白宗杰牌不進罷職傳旨,傳于閔英世曰,只推。
傳于成遂默曰,發遣吏郞,諸執事淸齋與否,摘奸以來。
以廣州留守朴岐壽狀啓,莫重還餉,未能準捧,惶恐待罪事,傳于閔英世曰,勿待罪事,回諭。
成遂默,以禮曹言啓曰,卽接行知中樞府事洪羲俊單子,則以爲,族兄故通德郞樂三嫡妾俱無子,夫妻俱已身故,今欲以同姓八寸弟故郡守羲翼第二子賢謨繼後,宗中相議,亦旣受諾於羲翼妻閔氏,而拘於常規,不得循例禮斜,依定式草記稟處事,呈單矣。凡係繼宗立後,明有可據,而不得登聞者,許令該曹論理草記事,曾有筵奏定式,而門長洪羲俊單辭旣如此,依定式洪羲翼第二子賢謨,立爲洪樂三之後,何如?傳曰,允。
又以承文院都提調意啓曰,本院提調近甚數少,使行不遠,査對在邇,知中樞府事金在昌·趙寅永·曺鳳振,守判中樞府事金鏴·洪命周,行大護軍李光文,兵曹判書鄭元容,刑曹判書徐憙淳,行護軍朴齊一·申緯,行成均館大司成李若愚竝還差,行護軍李穆淵·閔致成·鄭禮容·洪穉圭·李道在,漢城府右尹李嘉愚,禮曹參判李羲肇,亦爲差下,使之察任。行上護軍金敎根,工曹判書金學淳,知中樞府事沈能岳,吏曹判書金箕殷,行大護軍李翊會,漢城府判尹李志淵,行護軍朴宗琦,同知中樞府事林景鎭,刑曹參判洪羲瑾年滿七十,依定式減下,何如?傳曰,允。
咸鏡監司洪敬謨疏曰,伏以臣,猥膺藩宣之命,行將受節赴任矣,臣之父母墳山,在於忠淸道天安地,身縻朝籍,久曠拜掃。今當遠離,倍切霜露之感,而且況恩榮所及,冞增不洎之痛,請由往省,在例卽然,有事必告,於情攸係,玆敢冒陳短章,仰暴私懇。伏乞聖慈,俯垂矜諒,特許往來之暇,以伸至切之情,不勝幸甚。臣無任云云。答曰,省疏具悉。卿其往省焉。
丙申二月初二日辰時,上御熙政堂。勸講入侍時,原任直閣徐俊輔,參贊官閔英世,侍讀官趙在慶,假注書趙然昌,記事官鄭㝡朝·李墩各持小學第五卷,以次進伏訖。上誦前受音一遍訖,俊輔讀自居喪三年,止欲自殺,仍讀奏釋義訖,上讀新受音十遍訖,上命文義。俊輔曰,此章,別無可陳之文義矣,臣向者亦有所仰達者,而手容恭三字,亦一聖學工夫也。雖以今日講筵言之,間斷錯誤,不留聖意,顧安有日開講筵之本意也哉?伏願雖非講學之時,益勉九容之工,以有日新之效焉。上曰,玉堂陳之。在慶曰,夫孝者,百行之源,孝之所推,無適不宜,陳孝婦非徒養姑之爲孝,夫死不改,烈節炳然,節亦孝之所推及者也。非惟婦人爲然,男子亦然,求忠於孝門,則忠亦孝之所推及者也,而況帝王家爲孝之道,尤異於士庶,堯·舜之道,孝悌而已。伏願殿下,於講讀之際,深究字義,體行而導率,則在下臣民,無不觀感而興孝,另加勉旃焉。上曰,參贊官陳之。英世曰,大凡男子,以忠孝爲本,婦人,以烈孝爲主,陳氏之爲夫守節,養姑致孝,可謂兩盡而兼備,千古之下,豈勝欽歎,而無論男女,蓋其礪行而取義,實係君上導率之如何矣。臣初登講筵,叨承下問,而文義更無可達之餘意。伏願益勉典學,期有日就月將之效焉。上掩卷,命退,諸臣以次退出。
上在昌德宮。停常參·經筵。
閔英世啓曰,大司憲宋啓榦在外,執義金樂壽,掌令盧光斗,持平韓文爀·白宗杰呈辭,掌令鄭誠一未肅拜,監察茶時之意,敢啓。傳曰,知道。
朴永元啓曰,左副承旨金鍏今日不爲仕進,卽爲牌招,何如?傳曰,允。
傳于成遂默曰,禮房承旨馳詣文廟,奉審摘奸,仍詣受香諸處,一體奉審摘奸以來。
傳于李寅臯曰,勸講入侍。
成遂默啓曰,卽者社稷署官員來言,今初五日行春享大祭時,神位出還奉安,提調當爲擧行,而都提調李相璜,提調徐俊輔俱有身病,不得進參云,提調徐俊輔,卽爲牌招,何如?傳曰,允。
又啓曰,社稷提調徐俊輔牌不進推考傳旨,今方捧入,而春享大祭神位出還奉安,當爲擧行,而如是違牌,事甚未安。更爲牌招,何如?傳曰,允。
又啓曰,社稷提調徐俊輔再牌不進推考傳旨,今方捧入,而春享大祭神位出還奉安,當爲擧行,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲嚴飭牌招。
傳于成遂默曰,留院上疏入之。
大王大妃殿傳于成遂默曰,今見掌令盧光斗陳勉疏及所進冊子,藹然忠悃,發於眞情,不啻嘉尙,遠人事尤貴。右副承旨許遞,其代除授,以示朝家奬用之意。
以左副承旨金鍏牌不進罷職傳旨,傳于朴永元曰,只推。
傳于朴永元曰,發遣吏郞諸執事,淸齋與否,摘奸以來。
朴永元,以禮曹言啓曰,今二月二十五日純宗大王尊爲世室,翼宗大王追崇合二慶慶科今丙申年文武官重試對擧合設庭試文科,親臨與命官,何以爲之,而處所以何處擧行乎?敢稟。傳曰,親臨磨鍊,處所春塘臺爲之。
又以禮曹言啓曰,山陵香炭,無可合土地,尙稽望定,際接本陵官所報,則忠淸道瑞山·泰安兩邑等地安眠島,有量外加耕可合劃付云,而猶未諳便否,關問該道矣。自該道定校吏摘奸後,修成冊報來,而瑞山四里所在量外加耕,爲一千二百四十九斗七升落,泰安一里所在量外加耕,爲一百六十斗四升落云矣,兩邑量外之土,劃付山陵,實合便宜,自今年爲始收稅,以補香炭需用之意,敢啓。傳曰,知道。
又以禮曹言啓曰,卽接咸鏡監司曺鳳振移文,則以爲,鍾城府鄕校聖殿年久頹破,其所改建,不可徐緩,告由移·還安祭香祝,自本曹啓稟下送云矣。鍾城府鄕校聖殿改建時,先告事由移·還安祭香祝,卽令該司照例磨鍊下送,從便卜日設行之意,竝爲分付,何如?傳曰,允。
閔英世,以訓鍊都監言啓曰,宿衛軍兵入直,所重自別,除非事關師律之外,法司不得任意推治,自是定式,而建陽門入直軍曺慶振食代出去之際,爲漢城府隷所捉去,至於闕番之境,事未前有,萬萬駭然。不能審察之當該堂上,從重推考,府隷自臣營捉來,嚴棍懲勵之意,敢啓。傳曰,知道。
掌令盧光斗疏曰,伏以臣,姿性魯鹵,文識湔劣,未足以備數於任使之列,而濫竊科第,偏蒙恩造,前後所叨,已踰涯分,無地報效,恒切悚仄,迺者掌憲新命,忽下於夢想之外,召牌荐降,日事違傲,臣揆分怵義,雖不得不章皇出肅,而第伏念,淸朝耳目之任,本非臣庸愚所可堪擬。且臣受質綿薄,屢抱憂惸,眞元內鑠,衰相日甚,尋常形役,動輒跲,素患腹疾,近因換節,將攝失宜,宿症闖發,頑痰挾助,咳喘竝作,咫尺之地,行步猶難,陳力就列,實無其望,玆敢略綴文字,仰瀆崇嚴。伏乞聖慈,俯垂鑑諒,亟遞臣所帶之職,以重公器,仍治臣瀆擾之罪,以肅朝綱焉。臣於丐免之章,不宜贅他,而竊不勝區區忠愛之心,敢陳芻蕘之說,以寓芹曝之誠,伏願聖明垂察焉。臣謹按,孟子於齊宣王,非堯·舜不陳,於滕世子,言必稱堯·舜,堯·舜之道,亦在學之而已,今之說堯·舜者,求之於勳業治化,則宜其嵬蕩而難名也,熙皞而莫狀也。夫學堯·舜之道,只在一部小學,而小學之綱領有三,曰,立敎也,曰,明倫也,曰,敬身也,就以典謨而觀之,命契命夔,卽立敎之事也,徽典敦禮,卽明倫之序也,欽明溫恭,卽敬身之工也。自唐·虞以降,下及殷·周之盛,人莫不有學,家莫不有敎,彝倫之敎行於上,而禮義之俗成於下,詩·書所述,傳記所載,至言要論,無非使人明倫而敬身,則此唐·虞三代之所以後世莫及,而洪惟我朝,列聖相承,學敎大闡,以小學一書,爲敎化先務,立訓義以斅蒙士,設諺解以諭家邦,以至試士取人,必先小學,大比而設講,庠製而置額,雖閭里之愚夫愚婦,皆知小學之方者,卽列聖朝躬行之化也。猗我殿下,以堯·舜生知之姿,承祖宗艱大之業,沖年嗣服,連日勸講,而大僚進戒,有以小學爲今日受用之資,旨哉言乎。噫,欲法堯·舜,當法祖宗,堯·舜之所以爲堯·舜,盡在小學一書,而我聖朝祖宗家法,亦惟是小學一書,則小學一部,卽萬世人君之柯則也。嗚呼,今日何等時也?黃干尺,知思漸長,一念之間,聖狂分焉,一言之際,治亂繫焉,則此誠爲堯爲舜之一大機會也。嘗聞召公之戒成王曰,若生子罔不在厥初生,自貽哲命,今天其命哲命吉凶命歷年,知今我初服,正爲今日道也。伏願殿下,懋哉懋哉。必以小學一書,須臾不去,求觀古人之意,字字而必辨其義,句句而必究其理,其所以立敎者,如何,所以明倫者,如何,所以敬身者如何,非但講說而已,思有以體之,非但體念而已,思有以行之,朝益而暮習,日就而月將,則古人所謂渙然氷釋,怡然理順,將有不期然而然者矣。推之政令施措之間,無往而不然,則臣愚所陳堯·舜之道,不過如是而已,豈不猗歟盛哉?嗚呼,臣之所受於家庭者,惟此小學一書也,小學之最先者明倫,而臣於五倫,未能一焉。雖欲事親而有風樹之感,雖欲宜家而無琴御之樂,終鮮兄弟,孤陋寡聞,則於是四者,皆已闕如,而惟是事君一節,猶可及之,此臣所以進退有思,夙夜靡懈,移孝爲忠,平日志願,而年迫衰暮,迄無報補,則臣罪於此,死不足贖矣。竊不勝狗馬區區之誠,謹採諸經中彝倫上切實語各一篇,足以小學一二章,逐條附末,寫成一冊子,不揆僭猥,玆敢奉獻于主上殿下,勿以陳腐而棄之,置諸左右,講筵之暇,時賜觀覽,則未必不爲萬一之助也。臣無任云云。省疏具悉。言出忠悃,而所進冊子,亦爲切實,極爲嘉尙矣。
丙申二月初三日辰時,上御熙政堂。勸講入侍時,原任提學鄭元容,參贊官李寅臯,檢討官金錫淳,假注書趙然昌,記事官鄭㝡朝·李墩各持小學第五卷,以次進伏訖。上誦前受音一遍訖,元容讀自其父母,止號曰,孝婦,仍讀奏釋義,上讀新受音十遍訖,上曰,文義陳之。元容曰,忠孝烈三者,是人道之當然,而天性之所共得也。然而自上嘉奬表揭,使民俗觀感效則,至於一國興孝之美,雖以此章言之,孝婦之事,太守聞於朝,朝廷復其戶,此豈非王政之所當先乎?我朝尤懋此政,有三綱行實之書,而圖繪諺飜,使民易曉,有式年抄啓之法,而旋閭給復,使民知勸,敎行俗美,專在於在上者導率之如何矣。上曰,何爲盡賣田宅財物也?元容曰,孝婦居貧,養姑織紝致産,姑沒之後,田宅一不己有,盡爲葬祭之具,此亦可見始終之孝也。上曰,復戶,何也?元容曰,民戶皆有一年所出之役,今各邑亦有煙戶雜役之名,復者,除也,特除其戶役,以示表異凡戶之意也。上曰,玉堂陳之。錫淳曰,陳孝婦節孝兼備,閣臣所奏,纖悉無餘蘊,臣無敷衍更達,而孝者,百行之源,且云,求忠臣於孝子之門,君上御下之道,亦以此導率,則一國臣民愚夫愚婦,孰不忠其君愛其親,而興於節孝哉?上曰,參贊官陳之。寅臯曰,閣臣與玉堂已爲敷衍仰達,臣無更達者矣。上掩卷,命退,諸臣以次退出。
上在昌德宮。停常參·經筵。
自開東至人定,灑雨下雨,測雨器水深五分。
金鍏啓曰,大司憲宋啓榦在外,執義金樂壽,持平韓文爀·白宗杰呈辭,掌令鄭誠一未肅拜,一員未差,監察茶時之意,敢啓。傳曰,知道。
又啓曰,同副承旨盧光斗,今日不爲仕進,卽爲牌招,何如?傳曰,允。
又啓曰,假注書趙然昌身病猝重,勢難察任,今姑改差,何如?傳曰,允。
趙然昌改差,代以金德喜爲假注書。
傳于金鍏曰,勸講入侍。
傳于成遂默曰,傳香承旨馳詣社稷,奉審摘奸,仍詣受香所,一體奉審摘奸以來。
金鍏啓曰,社稷提調徐俊輔牌不進推考傳旨,今方捧入,而大祭神位出還奉安,當爲擧行,飭敎之下,一向違牌,事體所在,誠極未安。更爲牌招,何如?傳曰,允。如有違牌,勿爲呼望。
又啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,掌令權馦落點。
閔英世,以弘文館言啓曰,副修撰金錫淳差祭出去,下番闕直,事甚未安。修撰權溭·李明迪,副修撰許晟,竝卽牌招,以爲推移入直之地,何如?傳曰,允。
以同副承旨盧光斗牌不進罷職傳旨,傳于閔英世曰,只推。
以修撰權溭·李明迪,副修撰許晟牌不進罷職傳旨,傳于閔英世曰,只推。
金鍏啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
閔英世,以吏曹言啓曰,承政院啓辭,守令應薦而不薦人,令該曹察推事,允下矣。行大護軍李光文,行護軍朴宗琦·朴宗喜,同知中樞府事林景鎭,行護軍閔致成·李道在,同知中樞府事許溟,行護軍李忠運俱爲應薦而不薦,竝推考警責,何如?傳曰,允。
又以兵曹言啓曰,因承政院啓辭,邊將應薦而不薦人,令該曹察推事,允下矣。守判中樞府事金鏴·洪命周,行大護軍李光文,錦陽君朴齊聞,工曹參判李奎鉉,同知中樞府事李鍾運·林景鎭·許溟,行護軍朴齊一·李寅溥·朴宗琦·朴基宏·李彦淳·李德鉉·李道在·閔致成·朴宗喜·李忠運,敦寧府都正魚在濂,刑曹參議尹滋畊,承文院判校曺錫鯤,通禮院左通禮鄭顯璞,右通禮丁庠敎,軍資監正黃基文,宗簿寺正尹師殷,奉常寺正李益文俱爲應薦而不薦,竝依法典推考警責,何如?傳曰,允。
丙申二月初四日辰時,上御熙政堂。勸講入侍時,提學趙寅永,參贊官金鍏,侍讀官黃浩民,記事官金應均,記事官鄭㝡朝·李墩各持小學第五卷,以次進伏訖。上誦前受音訖,寅永讀自漢鮑宣妻桓氏,止不敢當禮,仍讀奏釋義訖,上讀新受音十遍訖,上曰,文義陳之。寅永曰,此是閭巷匹庶之家,而尙以富驕奢靡,爲戒,蓋富與驕奢,不相期而自至故也。況人君處千乘之富乎?驕奢之反,只是恭儉而已。伏願此等文義,益加反躬之聖工焉。上曰,玉堂陳之。浩民曰,厭貧賤樂富貴,凡人之常情,而鮑宣乃能辭富安貧,其平日苦窮守約之工,於此可見矣。且於宴爾之初,先祛其驕逸之習者,乃所以日後齊家之根本也,天下萬事,何莫不謹始慮終,而今於講學上,尤謹其初學入德之時矣。伏願殿下,另加留神於講讀之際,先正其心,精讀翫味,是臣區區之望也。上曰,參贊官陳之。金鍏曰,閣臣儒臣敷陳無餘,臣無容更達矣。上掩卷,命史官就座,仍命退,諸臣以次退出。
上在昌德宮。停常參·經筵。
藥房都提調朴宗薰,副提調朴永元啓曰,伏未審日間,聖體,若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如,王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
金鍏啓曰,大司憲宋啓榦在外,執義金樂壽,掌令權馦·鄭誠一,持平韓文爀·白宗杰牌不進,監察茶時之意,敢啓。傳曰,知道。
李憲瑋啓曰,同副承旨盧光斗今日不爲仕進,卽爲牌招,何如?傳曰,允。
傳于李憲瑋曰,勸講入侍。
傳于閔英世曰,大臣·備局堂上引見。
金鍏啓曰,臣鍏今日方物封裹進去,下直之意,敢啓。傳曰,知道。
閔英世啓曰,卽見副司直姜時煥上疏到院者,則職銜違式,事甚未安。所當還下送,而係是言事,雖不得不捧入,不可無警,推考,何如?傳曰,允。
李憲瑋,以弘文館言啓曰,下番闕直,事甚未安。修撰權溭·李明迪,副修撰許晟旣有只推之命,與副修撰金錫淳一體牌招,以爲推移入直之地,何如?傳曰,允。
又以內醫院都提調意啓曰,提調徐俊輔今日問安,不爲仕進,卽爲牌招,何如?傳曰,允。
又以議政府右參贊意啓曰,今日方物看品時,六曹堂上當爲進參,而吏曹判書金箕殷嫌不進,參判鄭基一未肅拜,參議尹秉烈病不來,工曹判書金學淳,參判李奎鉉病不來,參議洪學淵受由在外。吏曹參議尹秉烈,工曹判書金學淳,參判李奎鉉,令政院竝卽牌招,以爲同參之地,何如?傳曰,允。
大王大妃殿傳于閔英世曰,前銜疏,如非求言之時,毋得捧入,禁令所在,政院之啓辭,甚爲糢糊,不知爲何說,當該承旨從重推考,封啓之道臣一體推考。
以大司諫趙容和,司諫金逸淵,獻納朴長輿,正言李時在,執義金樂壽,掌令鄭誠一·權馦,持平韓文爀·白宗杰牌不進罷職傳旨,傳于金鍏曰,只推。
以吏曹參議尹秉烈牌不進罷職傳旨,傳于閔英世曰,只推。
以修撰權溭·李明迪,副修撰許晟·金錫淳牌不進罷職傳旨,傳于李憲瑋曰,只推。
李憲瑋,以禮曹言啓曰,卽接宗廟署所報,則今日之雨,永寧殿第十一室第十二室斑子滲漏,雨水點滴於龕室上云矣,殿內滲漏,極爲驚悚。臣逌根兼以本署提調,進去奉審,則果如本署官員所報,修改之節,待晴擇日擧行,何如?傳曰,允。
閔英世,以都摠府言啓曰,今日入直內三廳武兼·禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
同副承旨盧光斗疏曰,伏以臣,卽一斗筲之器,而日前所陳,不過淺劣之見耳,臣伏聞我殿下,沖年臨筵,日講小學,故臣不勝欽歎,私自以爲,遐土疎踪,幸値今日。竊伏念,許身已久,迄無補報,謹上一冊子,而固自知見聞孤陋,未足以仰塵聖鑑,自分僭猥,恭俟處分,而不意尋常一言,反作媒榮捷路,兩殿恩批,荐承優奬,至有藹然忠悃發於眞情之溫諭,臣不勝惶愧,感淚交零,而繼以銀臺特除,逈出格外,臣聞命惝怳,措躬無地。噫,淸朝承宣,何等重任,而乃以遐鄕賤品當之乎?臣歷數今古,以言而蒙異數者,曠世或一二人,而所言必可取,其人必可用,然後乃有是命,而然猶更加審愼,無敢輕畀,實所以重惜名器之意也。今臣所陳,陋而無可取,且臣才器庸愚,而無可用,則從古以來,無其實而有是命者,孰有如臣之比乎?古人有言曰,賞不僭刑不濫,僭賞雖若無損,而與濫刑同稱者,其意有在也。且臣自來疎賤,驟陞淸顯,則揆以私分,萬萬不稱矣。臣之私分,雖不足恤,而其於朝廷之名器,何哉?鼎鑊在前,承膺無路,玆敢略綴文字,仰瀆崇嚴。伏乞天地父母,俯賜鑑諒,還收臣承宣之命,以重公器,又加臣當勘之罪,以肅朝綱焉。臣無任云云。省疏具悉。恩資出於慈聖嘉乃之盛德,爾何敢固辭乎?卽爲入來肅命。
副司直姜時煥疏曰,伏以臣,素以草野之蹤,早竊科第之名,匪分踐歷,何莫非化育恩造,而犬馬之齒,居然已七十一,涓埃之微忱未效,桑楡之昃景無幾,每念古人追先報今之義,未嘗不掩抑嗚咽,此生已矣。恭惟我純宗先大王,臨御三十五載,聖德至善,深仁厚澤,蕩巍乎無能名言,而臣民無祿,皇天不弔,惟我殿下,沖年寶位,煢煢銜恤,我慈聖殿下夙夜簾闈,孜孜憂勤,億萬年宗社靈長之托,民庶付畀之重,積慶攸餘,天必祚宋,而抑亦無疆之惟休惟恤也,自古輔幼君攝國政,此果何等時何等事也?歷考往牒,治日常少,亂日常多,政宜承弼倚毗之地,同寅協恭,鞠躬盡瘁,一以周·召·孔明之心,爲心,而不容一日之悠泛伈泄也,明矣。顧今國勢之岌嶪,世道之板蕩,人心之渙散,日甚一日,莫可底定,澟乎若積薪厝火,漏船失楫,直令人痛哭流涕之不足,而寧欲尙寐而無訛也,以臣衰癃聾聵,有何出氣力昌言嘉謨之可論,而苟或一分報效於君父,裨補於民國,則雖死之日,猶生之年,敢陳狂瞽之說,仰效芹曝之誠。一曰,勤聖學以養德性,其目有五,二曰,恤民隱以固邦本,其目有三,三曰,立紀綱以尊朝廷,其目有三,四曰,節財用以祛奢侈,其目有三,五曰,詰戎政以備緩急,其目有三,六曰,革科弊以作人才,其目有三。以其綱則經邦制治之大本,領以其目則救時矯弊之急先務,引而伸之,觸類而長之,要不出此以外耳。何謂之勤聖學也?在昔傅說之戒高宗曰,念終始典于學,厥德修罔覺,大抵君德之修不修,惟在典學之勤不勤,而三代之世,載籍未備,無書可學,人臣進戒之辭,猶爲如此。矧今我殿下,聖姿天縱,方在沖齡,生知學知,固無成功之異,而希聖希天,必須斅學之工。易曰,天行健,君子以,自强不息,學之道,如何?亦惟曰,自强不息而已矣。請言其目。其一,在朝經幄之臣,非不立立,而只召對晝講應文備例而已,林下窮經讀書,老成碩德之士,不患無人,別選輔導之任,專委啓沃之責,簡其禮貌,致其誠敬,使之朝夕納誨也。其一,聖學之最先得力者,莫如六經史乘,而聖賢格致誠正之工,古今理亂興廢之蹟,無不備載,後學之柯則,前代之龜鑑也,熟讀詳味,優游厭飫,以正其本源,以明其治道,而餘外百家諸書,徒涉汗漫,無益於身心,而反有害於明善窮理之工矣。其一,開言路,乃所以廣聰明,而其有學問思辨之工大矣,夫以人君之尊,處深宮廈氈之中,其何以明達庶務,知周萬物乎?所以置臺閣言責之官,凡係衮職闕遺,時政得失,人物臧否,無不盡言極諫,而非特委之於諫諍之官而已。闢四方之門,來四方之言,好問好察,從諫弗咈,此所謂開言路廣聰明,而言路開則衆善畢集,聰明廣則德器自成,聖學之進,其可量哉?其一,屛去耳目玩好奇技之物,前後左右不正之類,凡可以喪志喪德者,無或接於心目,體周武旅獒之訓,法漢文却馬之戒,一日之間,惟與賢士大夫,親近講究於几案方冊上工夫,而人主一心,萬化之原,人心惟危,道心惟微,人心者,私慾也,道心者,善理也,可不慥慥省察於危微之幾哉?其一,顧今日悠悠萬事,宜莫大於成就聖學,保嗇聖躬,而殿下一身,卽宗廟生靈之主,其所十分頤養之方,凡於飮食起居之節,無不隨處節愼,一動一靜一語一默,俱是養正作聖之工也,苟或寒曝有時,作撤無常,則其何以日就月將,躋于高明之域哉?伏願殿下,惟精惟一,以期爲堯爲舜之聖焉。何謂之恤民隱也?書曰,民惟邦本,本固邦寧,肆又召公之戒成王也,以諴小民,爲祈天命之本。夫民雖至愚而至卑,可愛而亦可畏也,其可愛可畏,只以民心之向背,而其所以向背,在乎爲人上者之恤隱與否,恤者,懷保惻怛之謂也,隱者,疾苦恫瘝之謂也。苟論今日之民勢,何事非疾苦,何事非恫瘝,而自我祖宗朝子視之遺民,一朝盡入於推溝倒懸之中,無所控告,怨徹穹壤,特九闥旣邃,四聰未達耳。請言其目。其一,擇守令明黜陟,爲有民有邑之第一政,而民命休戚,係於守令,守令治否,係於方伯,其所以榮其爵重其祿,非爲其人一人一家之私也。昔孟公綽優於趙魏老,而不可以爲滕薛大夫,則人之爲才,固難無備,而百里之命,豈可人人而寄之哉?國朝取人,專以世祿之故,自來銓注之規,初非爲官而擇人,必也爲人而擇官,地閥爲先,其次顔私,其次蹊路,而只論邑況之豐薄而已。雖有每政擇差之飭敎,未見對揚之實效,又若殿最考績之法,龔·黃·召·杜之循良,范滂·蘇章之風采,夫何專美於古昔,而炎涼太明,愛惡太偏,褒者未必明,貶者未必幽,苟其邑腴而餽厚,何患乎不陟,人微而勢孤,焉往而不黜?旣未能擇其人,又未能明其黜陟,民邑之偏受其害,亦惟曰,選部方伯之責,而大公至正,無偏無私,其不在代天之工乎?其一,恤民之政,莫先於薄稅斂輕徭役,而今日繁重之弊,可勝言哉?以言乎糶糴,古所以爲民,今所以厲民,而奸吏舞弄,上下交征,剝民之肌髓,浚民之膏血,究其實則邑邑虛簿,在在烏有,而千弊百瘼,指不勝摟矣。以言乎賦稅,田政定制,自有惟正之常數,而無名科外之徵斂,年增歲加,其所謂結斂戶斂,隣徵族徵,至再至三,不啻比前而倍蓰,至於各樣上納,則恣意乾沒,逐年愆期,蕩然無復有法意矣。以言乎軍政,逃故塡代之法,先爲檢驗査實之後,自官庭面看疤丁,乃是不易之常法,而近來各邑,一切廢却,只以一片紙小兒名,出帖徵番,虛實愈眩,奸弊滋興,此不過厭煩避苦,創出無前無窮之弊矣。凡此三政之紊亂,皆所以無民無邑之張本,而於是蔀屋之甁甖升斗,鼎鐺鋤鎌,無日不搜奪,無事不搜奪者,看作斂民之長技,竟歸吏隷之囊橐,安有責在字牧之任,任他劫掠之事,而苟是當捧當納之物,則官有常法常刑,夫安用搜民産奪民財也?唉彼窮民,終歲盻盻,不能一日之安堵,呼號載路,閭里蕭然,似此光景,足可以上干天和,此而不別般加恤,到底察隱,其何以民有孑遺乎?其一,斯民之憔悴虐政,豈有若此時之甚,而我慈聖殿下前後飭諭之惻怛懇摯,有可以感泣神鬼,然猶惠化未沾,民不聊生,鴻嗷魚喁,去而益甚,邇來數年之間,前日之完邑,無不弊敗,曩時之殘況,無不夥多,此何故焉?苟欲有國而有民,其所嚴法令大懲創,在所不已,而一犯貪汚不法之罪,徵其贓物,還屬本邑,以謝其民,終其身永錮不敍,則尙可以少懲也耶?伏願殿下,念玆在玆,以救如焚如溺之命焉。何謂之立紀綱也?詩曰,勉勉我王,綱紀四方,昌黎韓愈之言曰,善計天下者,察紀綱之理亂而已。夫紀綱者,人主之權柄,王府之關和,而若網之有綱,絲之有紀,網無綱則不能張,絲無紀則不能理,自古有國以來,何嘗有紀綱之理而亂,不理而治者,而苟使善計國者,試察今日之紀綱,當以謂何如時耶?恬嬉成習而百僚惰怠,禁網解紐而庶事叢脞,內而各司,外而列邑,專事姑息之彌縫,了無經法之顧忌,至若災歲蠲恤之特惠,大僚申奏之行會,終歸於閼而不行,澤不下究,朝廷之上,曰綱,曰紀,可以擧一而反隅,如此而國之爲國,未敢知也。請言其目。其一,我朝聖聖相承,典章文物,燦然備具,此所謂欲法堯·舜,當法祖宗者也,導德齊禮,以明先王之道,信賞必罰,以行先王之政,不愆不忘,是則是傚,以之正朝廷以正百官,正四方以正萬民,則表端而影直,風行而草偃,自然有不期然之效矣。其一,五刑五流,有國之紀綱,而近來王章太寬,赦典太頻,陽春霈澤之典,雖是天地好生之德,小人之幸,君子之不幸也,除非罪犯大故,擧皆薄勘旋宥,晏然若無故者然,苟無常刑常法之可畏,則凡係怙終故犯之事,何憚而不爲乎?上無道揆,下無法守,此之謂也。其一,頻命繡衣之臣,按法持斧,巡行列邑,是亦紀綱中一事也。原濕皇華,周爰諮諏,風聲不及,姦猾屛息,蓋其懲貪墨伸冤枉察幽隱,有非按道方伯之比,肆惟前後名碩之臣,亦多建白頻遣之事,雖或吐剛而茹柔,亦豈因噎而廢食,徒法不能以自行,而一年二年,有聞無聲,可勝歎哉?伏願殿下之綱之紀,以懲無忌無憚之習焉。何謂之節財用也?大易節之爲卦,卽澤上有水,止而涵蓄之象,而君子以之,有曰,節以制度,不傷財不害民,又按大學絜矩章,卽治國平天下之道,而終之以財用,夫財用之於有國,關係重矣。無財,不可以爲國,不節,不可以有財,而生之有道,用之無限,爲者疾而用者舒,則財用足矣,生者寡而食者衆,則財用竭矣。竊念,國計之哀痛,未有甚於今日,而傳曰,民散則財聚,夫何財不聚而民散,國無一年之蓄,村皆十室之空歟,抑賦稅太減而經用愈煩歟,典守不謹而姦宄莫遏歟?人皆曰,將何以利吾家利吾身,而民窮財竭,愈往愈甚,詎無所以然而然哉?請言其目。其一,崇節儉然後,方可以祛奢侈,祛奢侈然後,方可以足財用,而生財莫如節儉,糜財莫如奢侈。夫宮室器用輿馬聲色衣服飮食,何莫非日用之尾閭,而擧世靡靡,以儉爲恥,凡所以窮奢極侈,縱情肆欲者,無一不由於此,財蓄何由而不匱竭,人物何由而不凋耗乎?此所以君子犯義,小人犯刑,而末流之弊,窮斯濫矣。其一,長國家務財用,聖人之所戒也,大學傳曰,與其有聚斂之臣,寧有盜臣。夫聚斂者,斂民之謂也,而寧爲盜國之財,不可斂民之物,大易損益之戒,有若盍徹之對,其義一也,而雖斂民而益於國,猶且不可,又況斂民而益於己哉?其一,近來侈濫之成習,不止於傷財,甚至於傷人。恭惟我正宗大王,深軫外邑濫轎之弊,隨現罪罷,著爲定式,伊時之所嘗承聆記覩者,而夫何年久禁弛,武臣之輪車,蔭倅之翼轎,已極侈濫,而又所謂乘轎之通用,此何物也,此何事也?無論尊卑貴賤老少男女之別,道里遠近,祈寒盛暑之時,必也舍馬肩輿,替人膝行,謂之簡便勝馬,而曾不念肩者之背汗脅息,喘喘欲死。噫,人與馬孰重孰輕,而古者象人作俑,聖人猶責其無後,何況以人代畜視之,不如馬乘乎?傷財害人,怙侈蔑義,莫此爲甚,而恬不知怪,一世成風,誠不異哉?伏願殿下,躬先節儉,以興上行下效之化焉。何謂之詰戎政也?易曰,重門擊柝,以待暴客,蓋取諸豫。夫戎政者,陰雨備豫之事,而竝用長久之術也,雖古昔聖明之世,未嘗無討叛伐罪之擧,不得已而用之者,兵也。安固不可以忘危,治固不得不慮亂,而顧今昇平日久,玩愒成習,凡屬武備之事,視同文具,置之忘域,以若今日之疎虞,倘有一朝之警,卽奚異於藉寇兵而齎盜糧也?請言其目。其一,古者兵農之制,獨不可復講於後世耶?今之說者曰,古今異宜,兵農殊塗,軍旅之事,固不可耕且爲也。夫古之農者,卽井地受田之民,而有田則有農,有農則有兵,相須相資,初非二致,而一家一丁,出兵之常也,何嘗如今日疊丁虛伍之弊耶?自夫此法廢壞,農自農兵自兵,而民不知兵矣。近世戶布之議,卽倣兵農之遺制,亦可謂富强之策,而先正臣李珥所嘗陳達於章奏者也,終不能講究法制,斷然行之,可勝惜哉?其一,鍊兵閱武,卽是敎養之常制,而傳曰,以不敎民戰,是爲棄之,苟非常時之敎養,其何以臨卒而應敵乎?挽近軍政之寒心,專由於操習之年年停廢,而說者曰,除非興師動衆之時,民邑之受弊,人心之繹騷,不可以不慮也,此乃狃於苟安,疎於謀國之論也。苟是可停可廢之事,則停之,可也,廢之,可也,而其奈不可停而停之,不可廢而廢之,內外營閫之元戎帥臣,虛擁兵權,徒縻重寄,怠忽修擧之政,弛廢鍊習之方。至若編伍之虛額,餉需之欠逋,器械之蠧傷,城堡之頹廢,任他一邊,曾不留意,擧是河上之重矛,棘門之兒戲,幸而太平而無虞,終可以安享,而不幸倉卒而有變,亦可以坐視耶?其一,天時地利,俱是人和之不如,而若夫城池甲兵米粟之虛實多寡,還屬虛文外具,多助之地,天下順之,寡助之地,親戚叛之。夫豈不然,而聖人言之哉?大抵窮則思亂,亂則思治,小民之情也,試察今日之民情,和乎,不和乎,思治乎,思亂乎?在昔吳起,只列國名將也,其戒魏侯之言曰,在德不在險,夫修德然後,方可以人和,人和然後,方可以親上而死長矣。伏願殿下,警戒不虞,以奠磐泰鞏固之業焉。何謂之革科弊也?詩曰,豈弟君子,遐不作人,又曰,藹藹王多吉士,伏未知近世科試之取人,皆可謂作人,亦可謂多吉乎?堂堂禮圍之試,逐逐紛競之習,是豈士子之所欲,而夫人幼而學之,壯而欲行之,又豈其所學然也?不如是則不得爲故也,而除書未出,物色先定云者,政爲今之時準備語也。一經場屋,物議沸騰,士習日就詿誤,世道日漸淆漓,此豈尋常細故也哉?請言其目。其一,古者庠序學校之設,賓興貢擧之制,其所以立敎明倫,蒐羅作成之美,顧如何哉?親策賢良孝廉之士,以取方正直言之人,當是之時,敎化明於上,風俗興於下,朝以其禮,士尙其志,孰肯爲包羞之事,從他笑罵於人哉?謹稽中廟朝,有意淳古之治,申復科制,慨然行之,而一代賢俊,于于彙征,君子進而小人退,理勢然也。奸凶媢疾,釀出士禍,竟使良法美制,作一覆轍之前鑑,是豈非志士之恨乎?其一,我朝立國定制,專尙經學,觀於式年科試及四學寄齋等諸規,其燕翼貽謨之長遠,可以想見於悠久之後矣。夫五經·四書,帝王之典謨,聖賢之心法,而卽堯·舜·禹·湯·文·武·周公·孔·孟·程·朱之遺書也,誦其言讀其書者,其體段心術之正,宜無異端邪岐之惑,而比之於風雲月露之爭姸妬美,倩人借手者,不可同年而語矣。自夫世降俗偸,厭薄經術,變換經制,殊非愛禮存羊之義,而名之曰,講儒,講科則羞與爲伍,擯而不數,於是乎聖經賢傳之書,束之高閣,無復正學於斯世,曏來洋學之熾,幾乎變一世於夷狄禽獸,而有識之憂歎,厥惟久矣。其一,如今科試之弊,猝難遽議其矯革,而夫設科將以取人,取人將以用賢,苟如今日之選士,雖日取百人,歲取千人,家紅而戶白,朝靑而暮紫,尙何望朝廷之得人,而賢材之登庸乎?靜究厥由,百弊之形形色色,蠧國病民,皆從科目中流出來耳。人臣之義,所貴乎勿欺,則欲事君而先爲欺君者,烏在其取人之義耶?爲今之計,惟有面試一事,不敢欺吾君於咫尺面前,許多矯弊,只在一轉移之間,何患乎有司之不公不明,士習之如此如彼乎?伏願殿下,丕變士趨,以盡鳶魚作興之方焉。大較禮義廉恥,是爲四維,而人之所以爲人,國之所以爲國,以其有四維也。漢臣賈誼之疏曰,四維不張,國乃滅亡,孟子曰,無惻隱羞惡辭讓是非之心,非人也,今此所陳諸條,奚但曰,四維之不張,而何者是惻隱羞惡,何者又辭讓是非歟?矧今災異疊現,警告丁寧,觀形察影,必有所由,政宜君臣上下恐懼修省之不暇,而窮則變變則通,此乃傾否回泰之理也。竊念,頹波之泛濫,尙可以隄防,燎原之烈焰,尙可以撲滅,而副手之喚,將伯之助,孰任其責,將何倚恃?其在同休共戚之地,宜有扶顚持危之策,寧或憂國不如憂家,愛君不如愛身乎?如臣狗馬螻蟻之賤,尙亦四朝逮事之舊物,獲覩大聖人親賢樂利之盛化,齒髮雖老,耳目猶存,而言念國事之日非,至於如此,攬古傷今,無非見所不見,聞所不聞,則中夜不寐,繞壁彷徨,自不覺如狂而如醉,何暇顧瞻於一世之忌諱,衆目之觸忤,而忌諱者,非國家之福也,觸忤者,是藥石之戒也。出位論事,非臣義分之所敢,而嫌於越俎,有懷自阻,則此生此世,更有何酬報之日哉?然而猶不敢索言枚擧,猥徹宸聽,殆若緩聲徐步於心痛事急之時,不能效先正臣趙憲之雪涕陳章,極言竭論,臣罪萬死,臣無任云云。省疏具悉。疏辭令廟堂稟處。
丙申二月初五日辰時,上御熙政堂。勸講入侍時,左議政洪奭周,原任提學鄭元容,參贊官李憲瑋,侍讀官黃浩民,記事官李源庚·鄭㝡朝·李墩各持小學第五卷,以次進伏訖。上誦前受音訖,元容讀自妻曰,大人,止鄕邦稱之,仍奏釋義訖,上讀新受音十遍訖,命陳文義。元容曰,鮑宣,是漢宣時人,而好學明經,淸儉正直之士也,歷元成之世,而居高位陳直言,以名儒見稱。雖以此章內修德守約見之,約是儉約之謂也,士志於學,而若馳心於衣食華美之具,則何以修德而學進乎?少君以富家之女子,由奢入儉,常情所難,而一聞鮑宣之言,以敬戒無違之道,悉祛華飾,自行儉薄,婦道之修,鄕黨之稱,從可推也。大抵儉德,非惟德之章身之光也,福祿之膺,亦由於儉,鮑宣之子孫,多有表褒至大官者矣。上曰,玉堂陳之。浩民曰,桓氏以閭巷匹婦,侍御服飾之還,無少留難,惟命是從,眞可謂賢夫人也,此非但家庭敎訓之有素也,又是鮑宣儉約之所致也。由此觀之,匹夫之齊家,專由於家長之修身,人主之爲邦,亶在於君上之正心,此孟子所謂一正君而國定者也,於此等處,另加留念。近日伏覩講讀之際,未能專一精讀,且無誠心咨訪,此是下情之抑鬱者也,從今以後,疑晦者,隨處下問,俾有實效,是臣區區之望也。書曰,好問則裕,自用則小。伏願殿下體念焉。上曰,參贊官陳之。憲瑋曰,閣臣玉堂皆已詳奏,臣無可陳之辭矣。上曰,大臣亦陳文義。奭周曰,此章文義,閣臣及玉堂皆已仰陳,別無更達之語,而臣曾以字義訓詁剖析理會之意,有所仰陳矣。修德守約四字,最爲此章之肯䋜,修德二字,亦旣屢見,伏想已熟講矣,守約之約,亦果有詳細領會耶?上曰,約字之義,果何謂也?奭周曰,約字,以俗語解之則曰,言約,而文字之中,有以簡約用之者,有以儉約用之者,亦有以約束用之者,其實皆一義也。凡物,解之則縱而散,束之則斂而飭,人之爲學也,亦然,其心收斂而後,不至放肆,其身斂束而後,不至惰慢,放肆惰慢,則勢必至於驕汰而侈靡,約之爲字,本是言約之謂,而以言相約者,必有一定不易之信,固結而不可解,故其義亦爲約束之約,約束者,必就於收斂,收斂者,愈小愈精,而自就於節省,故亦爲儉約簡約之義矣。讀書則必務專一,持身則必務謹飭,臨事則必戒放縱,此皆是約字上工夫,而財用之撙節,服食之簡素,尤爲親切於約字之義,至人君則擧措之間,尤易縱肆,用度之際,尤易汰侈,守約之工,尤不可不十分加意。每於講讀之際,先究字義,而亦必於此等處,喫緊體會,以爲受用之實,區區之望也。元容請下詢疑義,奭周曰,此章亦多可以俯詢者,如俄者閣臣所陳鮑氏子孫事,亦合俯問其詳細矣。鮑宣之子曰,永,當光武中興時爲名臣,永之子昱,爲章帝時三公,昱之子德,德之子昂,皆爲名卿,不獨爵位之顯達,其行誼事業,皆表著一時,是皆桓氏之所生也,儉約之福,流於久遠,有如是矣。上掩卷,奭周曰,雨餘陰冷,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候何如?上曰,一樣矣。命退,諸臣以次退出。
丙申二月初五日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調朴宗薰,副提調朴永元,記事官金應均·鄭㝡朝·李墩,檢校待敎金學性,右副承旨閔英世,記事官李源庚,事變假注書崔尙儒,左議政洪奭周,兵曹判書鄭元容,廣州留守朴岐壽,刑曹判書徐憙淳,行訓鍊院都正柳相弼,副校理黃浩民以次進伏,醫官金漢雋·金珪·朴奎亮進伏楹外訖。上曰,史官分左右。宗薰曰,好雨纔過,朝氣猶寒,侵早臨殿,聖體,若何?上曰,一樣矣。宗薰曰,大王大妃殿氣候,何如?上曰,一樣矣。宗薰曰,王大妃殿氣候,何如?上曰,一樣矣。宗薰曰,醫官入診乎?上可之。漢雋等以次診候訖,退伏奏曰,脈候左右三部調均矣。大王大妃殿曰,醫官先退,次對爲之。奭周曰,春分已過,土脈方解,好雨知時,三農萬幸。大王大妃殿曰,果是好雨也,爲民事誠幸矣。奭周曰,此時民事之講究,政不容少緩,而以臣蒙闇,全無所識,所將仰答者,不過是循例稟處之事而已,竊不勝惶恧矣。仍奏曰,卽見黃海監司徐萬淳狀啓,則枚擧豐川府使趙秉玖牒呈,以爲,本色還逋,始自丁亥,因循未捧,隱慝虛勘,年增歲加,耗上添耗,至甲午八年之間,合折米爲一萬四千餘石之多,而所負各人,幾盡死亡,歲前督捧,僅爲四千八百四十五石零,未收尙爲九千三百三十三石零,而勢在弩末,更無收捧之道。若不趁今矯救,必將無穀無邑而後已,故多般商確,從長變通,艱辛鳩聚,每年作穀五百三十三石,逐年添耗,至于十年,可以完逋,而其中會付穀四千三百三十三石零,姑爲停耗,各衙門支放穀五千石耗五百石,以列邑所在會付穀耗給代事,請令廟堂稟處矣。還穀之除耗排捧,本非經法,反易滋弊。且況近萬積逋,專是官屬所犯作奸之類,亦非盡爲流亡,而不思査櫛督捧,乃爲是從他區劃之擧者,不惟事面之苟艱,適足爲惠奸之歸。揆以法意,實難輕許,而道啓旣以指徵無處爲言,則準數徵督之際,勢必貽害於無辜之小民,其在恤隱軫弊之道,亦不得不曲加通變,限年排捧。及耗穀給代之方,竝姑依狀請施行,而犯逋吏屬之生存者,若能一一覈出,就其可捧者,連加徵捧,則完逋之期,亦當不至於十年之久,以此意竝加另飭,何如?大王大妃殿答曰,依爲之。出擧條奭周曰,卽見廣州留守朴岐壽狀啓,則本府新還餉當捧折米一萬三千九百三十三石零內,除却排年條外,未捧爲一千九百八十七石零,臣營所管各庫當捧米八千三百四十七石零內,未捧爲二千六百六十八石零,而如非流亡絶戶,指徵無處之民,俱是洊經飢癘,窮殘惸獨之類,見今春窮漸迫,民勢無異弩末,此時徵捧,尤有甚於刮龜,不得不據實陳聞,爲辭矣。流絶民戶之無路徵督,誠有如守臣所陳,而糴簿之無得以未捧懸錄,年前朝飭,不啻申嚴,今若以本府事情之視他有別,曲許闊狹於常格之外,則後弊所係,不可不慮。該留守姑施從重推考之典,何如?大王大妃殿答曰,事勢難捧而然矣,推考事則依爲之。出擧條奭周曰,關東道臣,頃以春等都試待秋合設之意,措辭陳請於春操稟啓之中,而諸道春操,旣已停止,都試則竝令設行矣,追聞該道民勢,無異大歉之餘,窮春武士之裹糧遠赴,勞費亦果不些。昨冬都會,旣令合設於今年,則其在軫弊之道,儒武不宜異同,依前狀請,待秋合設之意,更爲分付,何如?大王大妃殿答曰,依爲之。出擧條奭周曰,春分已過,東作方始,而歉餘民勢,艱窘轉甚,此正所謂省耕不足之時也。近聞畿·湖諸邑,尙多催科之擾民者云,捧糴之限,止於歲前,而旣不着意董督,趁期了勘,乃反以補助之時,爲此徵斂之政,由前則有瘝職之失,由後而招厲民之怨,俱不容不痛加懲禁。爲先關飭該道,除非官屬犯逋之不當拘時者外,一切勿令侵督,外此諸道,亦難保其無是,一體知委,如有更爲犯科者,隨卽啓聞論勘之意,竝爲分付,何如?大王大妃殿答曰,依爲之。出擧條奭周曰,臣於近日,取閱秋曹審理之案,至其中通津閔光雲檢狀,竊有所駭嘆者。五刑之作,所以弼五敎也,敦風扶倫之意,未嘗不行於明罰勅法之中,雖以律文言之,五服之屬,許相容隱,而一門至親之間,例不得爲證於重獄,此固天理民彝之所不得不然也。今此獄案,乃以光雲之弟姪,稱爲看證,而因其所招,以證成光雲當死之罪,此不惟大乖於法例,其爲傷於倫彝風化之重,實非細故,不可以成案之已久,遂置勿論,當該兩檢官,竝捧現告拿問勘罪。雖以成獄及錄啓時道臣言之,不加糾正,因仍懸錄,亦不宜無警,從重推考,該曹堂上之循例覆啓,無一言論責,亦難免不審之失,推考,何如?大王大妃殿答曰,所奏是矣,依爲之。出擧條奭周曰,卽見海西道臣狀啓,則延安民家失火之時,村氓李四得,爲救其父,突入火中,俱被焦爛,其父則年且九十,遂致不起,四得亦方在垂死之境云,捐身衛父,雖是子職之當然,而閭巷匹庶之倉卒辦此,誠極嘉尙。其在樹風之政,合有別般奬勵,優給食物,蠲其身役,以示朝家表勸之意,亦令營邑之臣,着實顧助,以爲救療之地,恐好,故敢此仰達矣。大王大妃殿答曰,依爲之。出擧條奭周曰,見今備堂員數,幾滿三十,而今日賓對之進參者,只有五人,昨年飭敎之後,懸病之若是夥然,尤極未安。除公故相値及衆所共知老病實故外,竝捧現告推考,何如?大王大妃殿答曰,依爲之。出擧條奭周曰,以擧條仰奏者,纔已畢奏矣,伏見日昨下敎,則臺臣盧光斗上疏,特賜嘉納,至於承宣除授之典,關西道薦中二人,亦命六品職除授,一則廣開言路,恢張聖聰也,一則慰悅遠人,蒐羅群才也,臣不勝欽仰萬萬,而來言之方,不但賞其人而已,其言之可用者,則必採用而施諸實事,然後始有其效矣。古語云,立賢無方,毋拘遠近,勿問彼此,其才之可用者,必收拾而奬拔之,然後始可期四方之風動矣。朝家之視西·北兩路,宜無異同,而北關之寥寥無聞,甚於西路,豈眞無人才而然乎?臣嘗聞北關前道臣之言,則道內亦有學行表著者若而人,欲爲仰奏而未果云,待日後登筵時,亟賜詢問,隨宜奬用,則實合於一視兩道之意,遐方物情,亦當聞風而聳動矣。大王大妃殿曰,伊時若有此等人則何不奏聞乎?奭周曰,前道臣,卽進賀上使權敦仁也,關北遞歸,在於再昨冬間,伊時則有不敢以此等事,煩達,遂至今未果云矣。大王大妃殿曰,旣知其有實行之人,則豈可不用乎?待後登筵,當問之矣。今番箕伯道薦之人,誠是有行檢者云,而以其年高,故雖不得不招致,豈可無表奬之擧乎?奭周曰,昔在正廟朝,屢抄遠道知名之士,除職收用,固非一二,而其衰老不願從宦者,或授本道分敎官,任之以訓迪後進,關西人李膺擧年至八十,而以未登科之人,直除漢城判尹矣。大王大妃殿曰,盧光斗之疏,予已入覽,其冊子則雖未見,而亦旣聞其梗槪矣,欲致主上於堯·舜之域者,其誠極爲嘉尙,故至於陞資矣。奭周曰,此非但榮耀於當者也,若播於八路,則庶可使群情聳動,昌言日至矣。大王大妃殿曰,大殿觀其上疏及冊子後,質問其何如,則亦答以爲好矣。奭周曰,臣亦未見其冊子,而以疏中所言觀之,則蓋以經傳中言及五倫之事,分類援據,以證小學之所論,其言非言者之言,乃古經傳之言也,必須實心體驗,然後方可有採納之實效矣。宗薰曰,言出衷曲,施以特典,非但當者之榮光莫比,可見八路之聳動不少,其冊子亦有可以推知其義,踐行其事者,則用其言而榮其人,以風動八方,尤有勝於官其人而榮其身,只可以激勸群情也,其言必採而用之,期有實效,似好矣。大王大妃殿曰,大臣就座。英世曰,諸宰奏事。岐壽曰,臣以還穀未捧狀聞事,纔蒙大僚問備之擧,實不勝惶恧。何敢更爲煩請,而本府糴簿未捧中,又有萬萬悶隘之事,不得不冒罪更達矣。本府還餉元摠十萬二千四百餘石,除却流來舊還與各年排捧及昨年仍停條,則乙未當捧二萬八千餘石內,未捧爲四千六百餘石,而其中二千一百石零,卽流絶戶所受,而指徵無處者也。壬辰停退條中,流絶亦近此數,今因仍停之令,姑免督捧之科,而待秋出秩之時,其無可徵之處一也,名雖載於還簿,實無異於鬼錄。今若徒思準捧,毋缺元捧,則勢將替徵於餘存之戶,而隣族替徵,非但朝禁之申嚴,其所云餘存之戶,俱是荐經饑癘,濱死無告之民,自己之身還辦納,尙患極艱,替徵之督責,實係不忍,以若民情,必欲準捧,則若干餘存之民,將至渙散之境,事之憂悶,莫此爲甚。蠲蕩,雖非敢自下之所仰請,姑以流絶還,懸錄於會案,待年豐次次還充,恐合權宜之政,而事係餉還,下詢大臣處之,何如?大王大妃殿答曰,不必詢問大臣,而不聞則已,旣聞指徵無處之言,則豈可使白地徵督乎?特爲蕩減,俾餘存之民支保,可也。出擧條奭周曰,還穀蕩減,事體至重,有非自下所敢仰請者,而曲念民情,有此曠絶之處分,惻怛爲民之誠意,誠不勝欽仰萬萬。成命旣下之後,孰敢不奉承乎?岐壽曰,保障重地,餉穀留儲,自是經遠之圖,而近年以來,荐經大歉,應分還穀,見縮於各年停退與反逋排年。且列邑軍錢,各屯稅納,太半流絶,萬無徵捧之道。目下許多公用及各樣支放,實無從他變通之方,本營有戶曹納六千兩每年輸送者,丙申條六千兩,姑爲貸下,以爲略綽排用,則在餉穀庶有留儲之效,在支放似免窘急之患,故敢此仰達矣。大王大妃殿答曰,依爲之。出擧條仍敎曰,蕩減旣爲之矣,固知其善爲,而亦須惕念對揚,俾民受實效,可也。岐壽曰,南城一府之民,承聞此慈敎,則必當鼓舞感泣矣。英世曰,玉堂所懷陳之。浩民曰,無所懷矣。英世曰,今日賓對,兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條大王大妃殿命大臣以下先退,又命史官就座,仍命退,承·史以次退出。
上在昌德宮。停常參·經筵。
閔英世啓曰,大司憲宋啓榦在外,執義金樂壽,持平韓文爀·白宗杰呈辭,掌令權馦·鄭誠一未肅拜,監察茶時之意,敢啓。傳曰,知道。
李憲瑋啓曰,左副承旨金鍏,今日不爲仕進,卽爲牌招,何如?傳曰,允。
傳于盧光斗曰,勸講入侍。
注書金應均病,代以金德喜爲假注書。
閔英世啓曰,假注書金德喜時無職名,令該曹依例付軍職,冠帶常仕,何如?傳曰,允。
以左副承旨金鍏牌不進罷職傳旨,傳于閔英世曰,只推。
盧光斗,以弘文館言啓曰,下番闕直,事甚未安。修撰權溭·李明迪,副修撰金錫淳·許晟旣有只推之命,竝卽牌招,以爲推移入直之地,何如?傳曰,允。
又以禮曹言啓曰,今二月二十九日文官重試時,親臨與命官,何以爲之,而處所以何處擧行乎?敢稟。傳曰,命官爲之,處所以仁政殿爲之。
又以成均館行大司成意啓曰,文廟守僕,依宗社守僕例試才抄擇,別單啓下事,曾有定式矣。守僕安宗悅瓜朔,代以生徒守僕試才抄擇,備三望受點次,別單書入之意,敢啓。傳曰,知道。
閔英世,以義禁府言啓曰,黃海監司徐萬淳狀啓內,豐川前府使尹濟弘·李元緖等罪狀,令攸司稟處事,啓下矣。尹濟弘·李元緖等今方待命,拿囚之意,敢啓。傳曰,知道。
丙申二月初六日辰時,上御熙政堂。勸講入侍時,原任直閣徐俊輔,參贊官盧光斗,侍讀官黃浩民,記事官李源庚·鄭㝡朝·李墩各持小學第五卷,以次進伏訖。上誦前受音訖,俊輔讀自曺爽從弟,止彊迎令女歸,仍奏釋義訖,上讀新受音十遍訖,命陳文義。俊輔曰,此章,卽言令女事實,別無文義之可以敷衍仰奏者矣。上曰,玉堂陳之。浩民曰,此章文義,別無他意,而令女卓異之節行,至死靡他,令人感歎矣。伏願詳察焉。上曰,參贊官陳之。光斗曰,大抵事君盡忠,事夫盡節,同是一行,而令女當曺氏全盛時,無違本性,當曺氏合沒時,又無改節,不以興亡盛衰,改其節介,此女節行,挽古罕有,豈不感歎哉?今殿下沖年嗣服,連日設講,伏不勝欽歎慶忭之忱。伏念,熙皞治化,皆由於講學誠勤,一國民庶,顒望殿下之向學。伏願殿下,懋哉懋哉。頓減遊燕,專心書冊,字字辨義,句句究理,朝吟暮誦,日就月將,臣於下鄕之日,以殿下今日講學之語,曉諭詳告於遐方,黎民之鼓舞欣欣,尤當如何?伏乞殿下,一念孜孜,謹勤文學,誠篤行檢,漸益向上,是所臣夙夜顒祝之望也。上掩卷,命退,諸臣以次退出。
上在昌德宮。停常參·經筵。
金鍏啓曰,來十一日,朝參日次矣,敢稟。傳曰,停。
又啓曰,大司憲宋啓榦在外,執義金樂壽,持平韓文爀·白宗杰呈辭,掌令權馦·鄭誠一未肅拜,監察茶時之意,敢啓。傳曰,知道。
傳于金鍏曰,勸講入侍。
金鍏啓曰,明日傳香,禮房承旨當爲齋宿,行都承旨李憲瑋不爲仕進,所當牌招,而拘於廳規,不得請牌,何以爲之?敢稟。傳曰,牌招。
傳于盧光斗曰,發遣吏郞,諸執事淸齋與否,摘奸以來。
以副修撰許晟牌不進罷職傳旨,傳于盧光斗曰,只推。
盧光斗,以戶曹言啓曰,謹奉傳敎,儲慶宮正堂蘆簾等修改吉日時,令日官李秉洪推擇,則今二月十二日卯時爲吉云,以此日時擧行之意,敢啓。傳曰,知道。
又以司譯院都提調·提調意啓曰,漢學訓長,卽官生訓誨之任,而今方有闕,以堂上譯官吳繼淳差定,依例付祿,使之各別勸課,何如?傳曰,允。
閔英世,以都摠府言啓曰,副摠管沈日永以訓鍊都監中軍,本營諸將官射會監試事,禁衛營新營,晝仕出去之意,敢啓。傳曰,知道。
金鍏,以義禁府言啓曰,通津前府使趙晉錫,富平前府使成道默等拿問勘罪事,傳旨啓下矣。趙晉錫今方待命,拿囚,成道默下去京畿利川地云,依例發遣府羅將拿來,何如?傳曰,待待命拿囚。
丙申二月初七日辰時,上御熙政堂。勸講入侍時,提學趙寅永,參贊官金鍏,檢討官李明迪,假注書金德喜,記事官鄭㝡朝·李墩各持小學第五卷,以次進伏訖。上誦前受音訖,寅永讀自時文寧,止莫不酸鼻,仍讀奏釋義訖。上讀新受音十遍訖,命陳文義。寅永曰,此章,別無文義可陳,而第伏念,人主講學,原係萬化中第一件事,有不可以按例之句讀,應文之訓義,以望將就緝熙之效者,明矣。況今沖年聖工,專藉於此,而上而兩慈殿之所蘄望,下而百官兆民之所顒仰,亦惟在是,則以我殿下天縱之明睿,宜有所淬勵奮發,而臨講之際,每欠專壹之意,問義之後,初無覆難之語,前後陳達,未蒙採納。此固臣等不能積誠仰格之罪,而且伏念,一日講讀之得失,似或無甚損益,然若値覃思致力,酬酢如響之時,則臣等退而相賀曰,此乃太平萬歲之基,如其不然,則亦不免相顧憂歎,實出於秉彝之同得。伏願繼自今益加警惕焉。上曰,玉堂陳之。明迪曰,此章,別無文義,而臣於俄者,考見史記,則曹爽之父名眞,爽之三弟名羲·訓·彦,皆死於司馬懿之手,殆無遺類,而令女之節行,若是卓越,故司馬懿聞而憐之,許令養子爲曺氏後,曺氏之有後,卽令女之力也。司馬懿卽晉祖也,而其二子名師·昭也,王裒曾不臣於司馬昭,事在此卷之首,而聖衷亦已記有矣,蓋多識前言往事,專係於講學,論語曰,日有其所不知,月毋忘其所知。伏願殿下,益懋聖學焉。上曰,參贊官陳之。鍏曰,閣臣玉堂皆已陳之,臣則無所更達矣。上掩卷,仍命退出,諸臣以次退出。
上在昌德宮。停常參·經筵。
盧光斗啓曰,大司憲宋啓榦在外,執義金樂壽,持平韓文爀·白宗杰呈辭,掌令權馦·鄭誠一未肅拜,監察茶時之意,敢啓。傳曰,知道。
李憲瑋啓曰,右承旨成遂默,左副承旨金鍏,今日不爲仕進,竝卽牌招,何如?傳曰,允。
傳于李憲瑋曰,禮房承旨馳詣景慕宮,奉審摘奸以來。
注書李源庚病,代以金英根爲假注書。
盧光斗啓曰,行都承旨李憲瑋,右副承旨閔英世式暇,行左承旨朴永元內閣直,右承旨成遂默,左副承旨金鍏牌不進,院中只有臣一人,伴直無人,何以爲之?敢稟。傳曰,更爲牌招。
傳于盧光斗曰,政官牌招開政。
盧光斗啓曰,吏曹判書金箕殷,參判鄭基一,參議尹秉烈牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體更爲牌招。
又啓曰,明日拜表,兩司當爲進參,除在外外,未肅拜·呈告人員,竝待開門牌招,何如?傳曰,允。
以右承旨成遂默,左副承旨金鍏牌不進罷職傳旨,傳于盧光斗曰,只推。
傳于盧光斗曰,發遣吏郞,諸執事淸齋與否,摘奸以來。
盧光斗,以都摠府言啓曰,今日入直內三廳武兼·禁軍及軍兵等當爲中日習射技放,而景慕宮春享大祭齋戒相値,不得設行之意,敢啓。傳曰,知道。
又以御營廳言啓曰,本廳哨官崔涉身病甚重,勢難察任,改差,何如?傳曰,允。
丙申二月初八日辰時,上御熙政堂。勸講入侍時,原任提學鄭元容,參贊官盧光斗,檢討官許晟,記事官李源庚·鄭㝡朝·李墩各持小學第五卷,以次進伏訖。上誦前受音訖,元容讀自或謂曰,止吾豈爲乎,仍奏釋義訖。上讀新受音十遍訖,命陳文義。元容曰,此章,連日陳義,別無敷衍者,而不以盛衰改節,不以存亡易心者,非但爲自守之高,可爲警世之格言也。曺是魏宗室,而曺眞有勳勞,眞之子爽,初以謹厚,稱,而及位高顓權之後,與何晏·鄧颺浮薄之輩,驕奢自縱,爲司馬懿所忌,終底敗滅。其盛其衰,可謂極矣,而凡人之情,盛則易附,衰則易背,而視之如一,守之不渝者,非其中卓然有立者,何以及此?且魏·晉之際,名節掃地,廉恥日喪,擧世上下,孰能知仁義二字,而令女以閨中之姿,能識仁義之道,說出分明,雖學道君子,何以加之?人有卓節巍行,無不感歎敬服,故司馬懿亦聽其養子立後,勿論治亂之時,奬節表行之政,不可暫廢,誠以扶倫植彝,然後人紀立而世俗成矣。上曰,玉堂陳之。晟曰,閣臣以仁義二字,敷衍奏達,甚好矣,而嘉言善行之中,賢媛哲婦,不徒夏侯·令女而止,最可尙,最爲難者,不以盛衰改節,不以存亡易心也,盛則進,衰則退,存則附,亡則倍。中世以後,凡人以下,滔滔皆是,獨夏侯·令女,以閨房一介女子,毅然立志,卓然樹身,此乃善行之第一義也。顧今世級漸下,民志日晦,進退於炎涼,取捨於利害,幾乎成俗。伏願殿下,勿以閨閤間一女之節而小之,曠感起興,凡節義之行,激揚奬勸,則見利忘義之類,化爲高潔節烈之人,豈不美哉?懋哉懋哉。上曰,參贊官陳之。光斗曰,令女節行之卓異,已悉於閣臣玉堂之奏,更無餘蘊,臣不必疊奏,而第伏念,小學經旨,坦然明白,本自爲萬世法程,聖賢事業,具載方冊,初學用力,必自章句始,苟能通透章句,開心明目,體驗踐實,則希賢希聖之方,不外乎是矣。大抵讀書之法,放心十讀,不如着念五讀。伏願殿下,懋哉懋哉。當讀書之時,專心致知,字字辨義,句句究理,則學文自然日就月將,萬機〈雖〉劇,用之不竭,堯·舜之治,不期而自至矣,此臣所以夙夜顒祝者也。元容曰,心專然後,可以記思,小學一書,經書章句之外,又多古史之嘉言美行,每潛心聽講,隨事討論,則玩味可喜,欲罷不能,自然如漢帝之樂此不疲矣。唐宗亦置十八學士,更日顧問,我朝之弘文館十八員,卽倣此而稱之曰,儒臣矣。上掩卷,命退,諸臣以次退出。
上在昌德宮。停常參·經筵。
盧光斗啓曰,大司憲宋啓榦在外,執義金樂壽,掌令權馦·鄭誠一,持平韓文爀·白宗杰牌不進,監察茶時之意,敢啓。傳曰,知道。
又啓曰,假注書金英根時無職名,令該曹依例付軍職,冠帶常仕,何如?傳曰,允。
傳于朴永元曰,三使臣留待。
傳于朴永元曰,三使臣入侍。
傳于盧光斗曰,勸講入侍。
傳于盧光斗曰,傳香承旨,馳詣受香諸處,奉審摘奸以來。
盧光斗啓曰,假注書金德喜身病猝重,勢難察任,今姑改差,何如?傳曰,允。
金德喜改差,代以蔡元默爲假注書。
盧光斗啓曰,今日拜表,憲府則監察代行矣,雖無諫院,依例行禮之意,敢啓。傳曰,知道。
又啓曰,行都承旨李憲瑋,右副承旨閔英世式暇,行左承旨朴永元內閣直,右承旨成遂默,左副承旨金鍏傳旨未下,院中只有臣一人,伴直無人,何以爲之?敢稟。傳曰,牌招。
以右承旨成遂默,左副承旨金鍏再牌不進罷職傳旨,傳于盧光斗曰,只推。
以右承旨成遂默牌不進罷職傳旨,傳于盧光斗曰,只推。
金鍏啓曰,行都承旨李憲瑋內閣進,行左承旨朴永元內閣直,右承旨成遂默牌不進,右副承旨閔英世式暇,同副承旨盧光斗監祭進,院中只有臣一人,伴直無人。右承旨成遂默旣有只推之命,所當牌招,而拘於廳規,不得請牌,何以爲之?敢稟。傳曰,牌招。
又啓曰,卽者景慕宮官員來言,今初十日春奉審時,提調當爲進參,而都提調李相璜,提調洪羲俊俱有身病,不得進參云,提調洪羲俊,卽爲牌招,何如?傳曰,允。
又啓曰,景慕宮提調洪羲俊牌不進推考傳旨,今方捧入,而明日春奉審,當爲進參,如是違牌,事甚未安。更爲牌招,何如?傳曰,允。
又啓曰,景慕宮提調洪羲俊再牌不進推考傳旨,今方捧入,而明日奉審,當爲進參,連事違召,無意承膺,事體所在,誠甚未安。所當更請牌招,而係是一日三牌,何以爲之?敢稟。傳曰,許遞,前望單子入之。
景慕宮提調前望單子入之,金在昌落點。
金鍏啓曰,吏曹判書金箕殷,參判鄭基一,參議尹秉烈再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。判書家在城外,參判所當更請牌招,而係是一日三牌,何以爲之?敢稟。傳曰,參議只推,與判書·參判更爲一體牌招。
又啓曰,吏曹判書金箕殷,參判鄭基一,參議尹秉烈牌不進推考傳旨及罷職傳旨,今方捧入,而開政命下之後,如是違牌,事甚未安。參判陳疏,判書更爲牌招,何如?傳曰,允。參議只推,更爲一體牌招。
傳于金鍏曰,吏曹參判疏批已下,卽爲牌招。
金鍏,以吏曹言啓曰,成均館典籍趙雲澈以其身病,呈狀乞遞,依例改差,何如?傳曰,允。
又以兵曹言啓曰,今此庭試武科初試試官望中,典籍趙雲澈纔遞本職矣,依例口傳付軍職以入之意,敢啓。傳曰,知道。
兵曹口傳政事,副司果單趙雲澈。
金鍏,以吏曹言啓曰,新除授通禮院引儀南石老,顯陵參奉奇正鎭,俱爲除拜後過限未肅拜,竝依例改差,何如?傳曰,允。
金鍏啓曰,行都承旨李憲瑋內閣進,行左承旨朴永元內閣直,右承旨成遂默未承牌,右副承旨閔英世式暇,同副承旨盧光斗監祭進,臣吏·兵批兼進之意,敢啓。傳曰,知道。
又啓曰,行都承旨李憲瑋內閣進,行左承旨朴永元內閣直,右承旨成遂默傳旨未下,右副承旨閔英世式暇,同副承旨盧光斗監祭進,院中只有臣一人,伴直無人。行都承旨李憲瑋,所當牌招,而拘於廳規,不得請牌,何以爲之?敢稟。傳曰,牌招,如有違牌,勿爲呼望。
有政。吏批,判書金箕殷進,參判鄭基一式暇,參議尹秉烈牌不進,左副承旨金鍏進。以李穆淵爲同敦寧,李寅臯爲敦寧都正,洪翼燮爲直講,黃晦瑛爲典籍,李基賢爲引儀,李晉祥爲元陵別檢,朱樂浩爲智陵直長,李秉九爲顯陵參奉,黃豐祖爲崇仁殿參奉,張鉉德爲嘉山郡守。承文院提調金在昌·趙寅永·曺鳳振·金鏴·洪命周·李光文·鄭元容·徐憙淳·朴齊一·申緯·李若愚已上還差下,李穆淵·閔致成·鄭禮容·洪稚圭·李道在·李嘉愚·李羲肇已上差下事,承傳,兼養賢奉事單鄭義恪。
兵批,判書鄭元容,參判尹聲大病,參議權馥入直進,參知金景善病,左副承旨金鍏進。以金澈根爲興陽監牧官。中嶺別將單金一恒,護軍金陽淳,副護軍李啓朝·李寅臯·魚在濂,副司直李是遠·趙得林·李家淳,副司正金英根以上竝單付。
以右承旨成遂默再牌不進罷職傳旨,傳于金鍏曰,只推。
以大司諫趙容和,司諫金逸淵,獻納朴長輿,正言李時在,執義金樂壽,掌令權馦·鄭誠一,持平韓文爀·白宗杰牌不進罷職傳旨,傳于金鍏曰,只推。
以吏曹參議尹秉烈再牌不進罷職傳旨,傳于金鍏曰,只推。
李憲瑋,以弘文館言啓曰,副應敎洪祐喆,校理金在田差祭,校理趙璟鎭,副校理吳致淳在外,上番闕直,事甚未安。應敎趙在慶,副校理黃浩民,竝卽牌招,以爲推移入直之地,何如?傳曰,允。
以應敎趙在慶,副校理黃浩民牌不進罷職傳旨,傳于李憲瑋曰,只推。
盧光斗啓曰,臣承命馳詣南壇,壇上神位板奉審則無頉,祭物祭器祭井看審則精潔,諸執事進排官摘奸則無頉,仍詣白嶽山,神位板奉審則無頉,祭物祭器祭井看審則精潔,諸執事進排官摘奸則無頉,仍詣木覓山,神位板奉審則無頉,祭物祭器祭井看審則精潔,諸執事進排官摘奸則無頉,仍詣漢江壇,壇上神位板奉審則無頉,祭物祭器祭井看審則精潔,諸執事進排官摘奸則無頉矣,臣則還詣南壇享所,仍留監祭,待將事還奉神位板後,復命之意,敢啓。傳曰,知道。
金鍏,以兵曹言啓曰,今此慶科庭試武科初試時,試官望磨鍊以入,而當品中可擬之人乏少,堂上曾經兵使,竝擬以入之意,敢啓。傳曰,知道。
大司諫趙容和,掌令權馦·鄭誠一,持平白宗杰,正言李時在,副修撰金錫淳等啓曰,噫嘻痛矣,書九之罪,可勝誅哉?亂臣賊子,從古何限,而窮凶絶悖,未有如裕賊,裕賊之根窩,卽書九庚申一疏是已。其疏之上下屢千百言,閃忽疑眩,莫可摸揣,而指意肯䋜,專在於彼,固曰,四條外托義理之說,而內售沮戲之計,陽爲承順之態,而陰懷惎間之謀,語脈所歸,手脚莫掩,言之體栗,不敢痛陳其逆節,思之膽掉,不忍歷擧其罪案,而傳敎中前茅裕賊之敎,實是燭奸之禹鼎,照魔之秦鏡也。於戲,我正宗大王五晦筵敎,卽明諭御極後用舍進退,斷自淵衷之意,而書九乃敢杜撰聖旨,動搖大計,凶圖禍心,一轉而爲裕賊,如印一板,如貫一串,終至有宜學之遺醜餘孽,得以藉口,詡之以闡明,稱之以對揚,此豈一朝一夕之故哉?涓涓之流,始自書九,而滔天於裕賊,餘波於宜學。顧今拔本塞源之方,亶在乎先正書九之罪,而鬼誅已加,王章莫伸,輿情之憤鬱,何時可洩,世道之憂虞,何日可弭?請書九亟施追奪官爵之典。答三司曰,不允。大司諫趙容和,掌令權馦·鄭誠一,持平白宗杰,正言李時在等啓曰,噫嘻痛矣,國榮之通天罪惡,萬戮猶輕,千剮難贖,而尙屈王章,是可曰,國有常刑乎?噫,諸賊之眼無君母,恣行胸臆,危逼之逆節,憯毒之凶計,暗相綢繆,罔有紀極。主張者榮賊,亂逆之犯分干紀者,從古何限,而豈有若此賊之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眦裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也,決矣。千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而幸賴我正宗大王廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮亟施孥籍之典。噫嘻痛矣,賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徙薪之援比,指意凶憯,卽此一段,其沮戲大婚之凶肚,背馳正宗大王之逆節,綻露無餘。渠以今日北面之臣,乘國運不幸之時,而疑亂熒惑,潛圖不逞之計,是可忍也,吁亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之劇逆大憝也?凡在橫目之列,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著,此與身死旣久之後追律之例,大有異焉,不可援用尙魯追施之律。請物故罪人裕亟施孥戮之典。噫嘻痛矣,亂臣賊子,何代無之,而豈有如漢祿之窮天地亘古今至凶至憯罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遽使劇賊臥斃,輿憤莫泄,古今天天,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證,嗚呼,尙忍言哉?一種不逞之徒,乃敢讎視我君父,必欲謀危我宗國,梟音獍舌,脈絡相通,蛇糾蚓結,腸肚互連,量·能之殊塗共轍,無不干犯於莫重莫大。煥·裕之護法傳神,莫非誣逼於不忍不敢,國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串,究其本則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至。殿下試思之,前乎漢祿而豈有如漢祿,後乎漢祿而豈有如漢祿剖斬之律,劓殊之誅?設或創行而施之,誠未爲果當,則惟此追奪之名,雖謂之生前一律,而顧其擧行,則不過是收奪告身而已,以此律而施之於此賊,果可以夬雪君父之讎,少洩臣民之憤耶?适·雲之所不敢而此賊敢爲之。鏡·夏之所不忍而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩。請逆賊漢祿亟施孥戮之典。噫嘻痛矣,亂臣賊子,從古何限,豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習而潛蓄禍心,長其覬覦之計而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連,若其根柢也,源委也,莫非此賊,而得保首領,臥斃牖下。凡今日含生之倫,孰不腐心痛骨,如不欲生,而最其大明律一事,卽有天地君臣以來所未有之極逆大憝也。思之膽掉,言之骨靑,直欲手磔口臠,食肉寢皮者也。且況不道之凶計,有自來〈於〉當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律。況其梟獍之凶種尙遺,國家之隱憂無窮。請追奪罪人龜柱支屬應坐之類,一依尙魯〈例〉施以散配之典。噫嘻痛矣,凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸拄腹,都是禍心,聽言觀眸,罔非戾氣,平生伎倆,專在於凶國而讎君,晝宵營爲,亦出於戕人而害物,好惡所到,忠逆立判,利勢所在,逋逃咸萃,附己者謂之向國而奬拔,汲引如恐不及,異己者謂之背馳而擠陷,網打無所不至。於是乎助虐逞凶之徒,擧皆爲其羽翼,逐臭秪瀝之輩,莫不受其指使,傳授凶圖,釀成煥·日滔天之禍,鼓唱悖論,馴致裕·玉讎國之計,一番逆變起而罔不根柢於渠,一番凶獄出而罔不窩窟於渠。渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶焰,雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心而擧朝緘口,有識憂歎,厥惟久矣。何幸乾道孔昭,自作難逭?渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀對質於鞫庭,必將滿口輸款,而無一辭自明之端矣。噫,敬·觀之窮凶而染成者,渠也,龜·祿之絶慝而掩護者,渠也。渠以爲,見驅則觀·鎬曰,見驅,渠以爲,非逆則觀·鎬曰,非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之客,托身於榮賊之家,而備盡諂諛之態,至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之大斷案耳。噫,彼龜·祿輩包藏不軌,謀危宗社,及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之竗籌長策,龜·祿之眞贓旣掩,則鍾秀之身計,得矣。鍾秀之身計旣得,則龜·祿之眞贓,掩矣,其一而二二而一之狀,不亦凶且憯乎?惟我正宗大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以不掠美之術,欲爲立幟之資,指無謂有,眩惑群聽。有若怪鬼不逞之徒,眞個爲朝夕壞亂之擧,而非渠則莫可扶植者然,肆然上逼於莫重莫嚴之地,以是而脅持君父,以是而威喝朝野,魯賢之逆變,由是而醞釀,達淳之邪說,由是而源委,候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣,臣等合辭所陳剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二跋,旣伏罔赦之案,讏言五條,莫掩自倡之跡,入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉。以渠之眷遇也,邇密也,逆祿之八字凶言,旣已自渠口傳說,賊龜之乙未冬悖說,亦必先他人聞知,則何不於正宗大王一初淸明,庶政維新之會,斷去宿處,嚴斤凶論,使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變,無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而䲭張,龜·祿之餘醜,孰從而蚓結乎?然則今日國勢所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也。龜·祿應坐之典,烏可已乎?特以大官之曾忝也,鬼誅之先加也,故依律處斷,雖恨未及,尙魯已例,所在不已,幸賴乾斷廓然,天討亟行,鍾秀黜享追奪之請,雖蒙快允,而梟獍之凶種尙遺,國家之隱憂無窮。請追奪罪人鍾秀支屬應坐之類,一依尙魯·漢祿例施行。噫嘻痛矣,今此鍾·振兩賊之凶,思之膽掉,言之骨靑。蓋其陰謀逆節,适·璉之今又出也,凶言悖說,雲·海之所不道也,是乃窮天地亘宇宙,之極惡大憝。雖行天討略行,王章少伸,尙何足夬洩神人之憤也哉?鍾一則藉其門蔭,獲沾祿仕,國家何負於渠,而梟心獍腸,與生俱生,幸西賊之有警,則分院兵助勢之策,湖南伯得差之願,無非遽逆之斷案,而乃與振采·友文等結爲血黨,五字八字之凶言,猶爲不足,而必先二字至不道之言,和應於合有變通之說,甚至街路上訩訛而極矣。振采則伎倆妖慝,行止閃忽,出沒京鄕,左道誑惑,連腸接肚於鍾一·光友之徒,憑藉讖緯之書,濟其邪誕之術,二萬石軍糧之積庤,搢紳家火具之潛埋,指卯日而擧事爲期云者,莫非做作妖言,煽動人心之計,而十三日至凶之說,與鍾一,一而二二而一,似此今古所無之逆,不可只施治逆之常典。适·雲已行之例,不用於此兩賊,而將何施乎?請大逆不道罪人鍾一·振采竝施适·雲之例。逆賊友文,迹本卑微,性又奸慝,投身於鍾一,甘作爪牙,許心於振采,結爲兄弟,托鍾一於振采,則謂以可用,薦振采於鍾一,則稱有神術。逆賊光友,本以鄕曲賤孽,托爲凶徒死士,父事振采,兄事友文,欲輸軍糧則轉到南陽。凡爲群凶之指使,率皆挺身而樂赴,將臣家將欲火攻,所營何事,店舍綢繆之言,致後丁寧和應,南中兵火之說,延壽爛熳酬酢,卽此數段,已足爲諸賊之眞贓斷案。至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩。請逆賊友文·光友加施孥戮之典,致後·延壽竝施孥籍之典。今番逆獄之至凶至憯,實是亘古之所〈罕〉鍾·振諸賊,雖已伏法,盤覈猶有未盡,情節尙多未究,治逆之法,豈容如是?噫,彼永喆,鍾一之姪子也,始以應坐而發配,致後之娚妹也。旋因鞫招而就拿,則枝上之枝,種下之種,可以畢究。矧又鍾萬之猝斃,添一疑端,而鞫治未竟,竝加酌處,獄體疎虞,輿憤轉激。請永喆更爲設鞫嚴問,期於得情,夬正典刑。噫嘻痛矣,亂逆之變,振古何限,而豈有如肇源之劇逆大憝窮凶絶悖者哉?渠以世祿之臣,偏被聖朝之恩,八座兜攬,已極於榮顯,一門盤據,不離於權要,苟有一分人心,宜思百倍圖報,而其柰梟獍之性,與生俱生,鬼蜮之謀,非今斯今,攘臂弩眼,罔非戾氣,拄腹撐腸,都是禍心,至於甲戌之冬,肆發至凶至憯罔測不道之說而極矣。其罪犯於莫重莫嚴,爲賊爲逆之狀,此誠神人之所共憤,王法之所不貸,凶如肇賊,逆如肇賊,而使之假息海島,共戴一天,已不可曰,世有三綱,國有三尺。況今未伏顯戮,先被鬼誅,生前失刑,已極痛惋,死後當律,不容少緩。請物故罪人肇源諸子亟施散配之典。噫嘻宜學,以卑微之流,賦憯慝之性,行己則巧佞而善爲孤媚,發跡於陰邪而養成虺毒,屢竊踰濫之職而睯不知分,常蓄希覬之心而急於射利,敢以嘗試之計,投呈凶慘之書,其上段諸條,罔非爲人臣所不敢道者,而肆然筆之於書,悍然發之於口,卽此一款,合施萬戮,而至若下段所云義理二字,卽我上下大小三十年秉執而遵守者也。今安有晦明之可言,而渠乃陰懷惎譖之謀,公肆疑亂之說,反復閃忽,指意絶悖,此蓋逆裕·書九輩所當沿襲之套語也。且以鞫招觀之,稱煥之以君子,詡書九以名疏,則裕賊之亂逆情節,書九爲之前茅,宜學爲之後殿,一串貫來,首尾和應之眞贓斷案,於此焉畢露矣。然渠以蟣蝨之賤,不識魚魯之辨,烏知義理之果爲何物,闡明之當用何道哉?此必有暗相綢繆,先設機關者,而盤覈許久,端緖未究,此已輿憤之所共切,隱憂之所愈深者也。況今天網甚恢,凶種尙遺,治逆之政,終有所未盡者。請正法罪人宜學諸子亟施散配之典。噫嘻痛矣,亂臣賊子之凶國禍家,從古何限,而豈有如李鶴秀之至奸絶悖者哉?渠本梟獍成性,虺螫化身,百惡竝萃,萬妖俱備,能事則戕人害物之天生宵小,伎倆則樂禍饕勢之世濟元惡,校黠狠愎,自是家庭之傳襲,狐朋狗黨,看作淵藪之陰祕,蓋其世守龜·祿之悖論,爲賊邊立幟,凶圖逆節所由來者,久矣。特以門戶之爀舄,資歷之華膴,始也,聖念未嘗不暇借,則苟有一分秉彝,宜其百倍圖報,而只緣渠叔之罪惡綻露,國言喧騰,明知其難逭,則於是乎疑懼之心,翻成怨懟,壞亂之計,專出藉賣,甚至於欺君罔上,貪天爲功,干犯則莫重莫嚴之地也,排布則至凶至憯之謀也。幸賴聖鑑孔昭,莫售惎構,尙此王章未伸,倖逭收司,則渠乃偃處郊坰,出沒城闉,譸張訛訕,疑亂煽惑,齪齪之徒,蠅營蝨附,憯慝之狀,天地之所不容,叵測之情,國人皆曰,可殺,執跡而誅心,沿流而溯源,則根柢於凶徒,偎儡於醜類,是可忍也,孰不可忍也?苟究巨憝,渠實爲首,國有三尺,萬剮猶輕,輿論愈久而愈激,義理由是而漸晦,如此敗倫斁理蔑義圖亂之君讎國賊,決不可略刻容貸於覆載之間。請放逐鄕里罪人李鶴秀,設鞫得情,夬正典刑。答兩司曰,不允。國榮事,裕事,龜柱支屬事,鍾一·振采事,友文·光友等事·永喆事,不允。肇源諸子事,不允。宜學諸子事,不允。李鶴秀事,不允。掌令權馦,鄭誠一,持平白宗杰等啓曰,噫嘻痛矣,世道詿誤,義理晦寒,至於今番秋曹罪囚而極矣。渠以鄙悖之流,潛蓄凶憯之計,肆發通文,投諸賢關,遣辭陰險,引用凶悖,字字狡慝,句句閃忽,耳目難掩,手脚盡露,聞者髮豎,思之膽掉。固當卽地設鞫,不日正刑,而只令秋曹,盤覈情節,略加刑訊,旋卽酌處,雖出於大聖人好生之德,豈有亂言不道自服遲晩,而罰止島配,假息覆載之間者乎?若以言出卑賤,事已勘處,置而不論,其可曰,闡義理而嚴懲討乎?請古今島爲奴罪人韓鼎鎭亟令王府,卽爲拿來,嚴鞫得情,夬正典刑。噫嘻,王綱不振,世變層生,駸駸然自歸於凌犯之科者,至於申綱而極矣。渠以蟣蝨之賤,敢懷梟獍之心,假托狡官之復設,潛售賢關之投通,蜚訕作怪,包藏眩亂之許多罪惡,已是至凶絶悖,而至若秦坑之說,誣逼莫嚴,錢唐之比,指擬無倫,此爲渠罔赦之斷案,譸張傾陷,情狀難掩,誣上惑下,無所不至。噫,此豈如渠鄕曲愚蠢之類,所可獨辦也哉?其暗地受嗾之狀,平日醞釀之計,明若燭照,賢關之聲討,旣盡且詳,大僚之回啓,至嚴且明,而兪音終靳,王章未伸,大聖人包容之德,雖出於忠厚鎭物,不治爲治之道,而國之所以爲國,以其有刑章也。此而不問,一任其倖逭迷藏,則羸豕之戒,伏莽之憂,有不可勝言,思至及此,寧不懍然?至於今番奎·坤兩賊之凶,卽是振古所無之變,而綱之名,狼藉出於奎賊之口,有曰,能文善生,有曰,綱之論豐德,事必被竄,有曰,綱亦吾黨,苟非聲氣素相關通,脈絡素相連接,賊坤,何以屢言於賊奎,賊奎,何以悉吐於鞫庭乎?卽此綱之包藏禍心,讎視國家,要藉豐德之革合,作爲煽亂之張本者,實與奎·坤之凶書,相爲表裏,相爲影響,綱而不誅,則奎·坤猶自在,奎·坤旣誅,則綱何以獨漏?根窩未破,憂虞轉深。請充軍罪人申綱,亟令王府,拿鞫嚴覈,夬施典刑。噫嘻痛矣,義理堙塞,世變層生,至於今番睦台錫事而極矣。惟我毅宗烈皇帝以三五之聖,當百六之運,殉社大節,卓越千古,而至若建虜猖獗,我邦濱危,則命將東援,閔覆之德,惻怛之意,與神宗皇帝壬辰再造,其揆一也。環東土含生之倫,莫不恩浹骨髓,愈久愈深,而英宗大王,特配壇壝〈之〉享,庸寓風泉之感,以何心腸,肆然誣詆,泚筆於章奏之間,顯然指斥,自犯於罔赦之罪者,萬萬痛惋。若其書中句語之挾雜,造意陰慘,遣辭駭悖,非一朝一夕之故也。論其情跡,彝倫斁絶,語其負犯,鈇鉞猶輕,不可絶島定配而〈止〉。請島配罪人睦台錫,亟令王府,設鞫嚴問,夬正典刑。噫嘻痛矣,人心陷溺,世變層生,至於今番尙度之疏出而極矣。渠以鄕曲愚微之品,濫廁臺閣淸顯之列,出沒京鄕,蹤迹閃忽,而敢以前銜,出位陳章,憑藉論人,誣逼莫重,全篇旨意,陰憯叵測,至以人所不忍爲等句語,肆然說去,無所顧忌,君綱臣分,壞損無餘,輿憤久而益切,國言去而愈騰。聖批鄭重,處分嚴正,旣墜之倫彝復明,莫嚴之邦憲可正,而第其負犯至重,酌處反輕,悲疚之聖衷,雖不欲索言,憤惋之群情,實無以少洩,以渠愚闇之類,必不能獨辦,此不可不到底窮覈,以正誣犯之罪。請楸子島荐棘罪人尙度,亟令王府,嚴鞫得情,夬施當律。新除授大司憲宋啓榦時在忠淸道懷德地,請斯速乘馹上來事,下諭。答府啓曰,韓鼎鎭事,不允。申綱事,不允。睦台錫事,不允。尙度事,不允。下諭事,許遞。大司諫趙容和,正言李時在等啓曰,梟示罪人性世,與劇逆載榮,一而二二而一也,換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世亟施孥戮之典。噫嘻痛矣,人心陷溺,世變層生,至於秋曹罪囚而極矣。渠以卑微之流,敢蓄凶悖之心,肆發通文,投諸賢關,造意閃忽,引用絶悖,字字狡慝,句句凶逆,耳目難掩,手脚盡露,聞者髮豎,見之膽掉,幸賴首善之地,至有捲堂之擧。固當卽地設鞫,不日置辟,而只令秋曹,盤覈情節,略加刑訊,旋卽酌處,秋堂聯疏,實出執藝之義,而特以好生之聖念,遂付傅輕之科,世豈有亂言不道自服遲晩,而生出獄門,假息覆載之間者乎?今若諉之於言出卑賤,事已勘配,而置而不論,則其可曰,國有三尺乎?請古今島爲奴罪人韓鼎鎭,亟令王府,設鞫得情,夬正典刑。噫嘻痛矣,人心陷溺,世變層生,至有申綱而極矣。渠以鄕曲卑微之類,敢懷譸張傾陷之計,發通誑惑,圖聚不逞之徒,造意叵測,冒犯必誅之科,秦坑是何等時而比擬無難,錢唐是何等事而指斥有歸,渠之包藏,雖急於敲撼朝廷,而獨不念自犯於上誣聖德,罪在罔赦乎?各邑已例,春曹之文獻昭在,三罪竝發,賢關之聲討又嚴,今不須更事贅陳,而蓋其醞釀如此,跳踉如此,憑恃和應,明若觀火,則雖聖朝寬大,每事包容,而伏莽未去,滋蔓可憂,思之及此,寧不澟然哉?大僚覆奏,明辨無餘,鬼蜮情狀,無所遁匿,而鉏根潰癰之論,寔出遠慮,何殿下不念生道殺人之義,而亦靳一兪也耶?況於今番奎賊之招,申綱之名,不啻狼藉,至謂以能文善生,又謂之綱亦吾黨,可與同心而共事,脈絡之連通,表裏之和應,至此昭綻,無復餘蘊。然則奎·坤是已伏法之申綱也,申綱是未就鞫之奎·坤也,設鞫治逆,將以致天討也,根窩未破,憂虞轉甚,則豈可以鞫事之已撤,而有所持難於更設乎?請充軍罪人申綱,亟令王府,拿鞫嚴問,盤覈得情,夬伸典刑。噫嘻痛矣,義理晦塞,變怪層生,至於睦台錫事而極矣。我朝之於皇明,蒙被渥澤,與天無極,義則君臣,恩猶父子,故凡係皇朝事,備盡尊敬,無敢指斥,而彼台錫者,肆然筆諸章奏,誣逼毅宗皇帝,求過於無過之地,敢言其所不敢言,遣辭狂悖,用意陰慘,此不但我朝之賤臣,實是皇朝之罪人。此而不加重辟,則義理日益晦蒙,人心日益陷溺,而小中華一域,無復讀春秋者。且其龍淵山虎等句語,絶悖無嚴,此豈人臣所敢道哉?終篇旨意,極其閃忽,要不出挾雜之計,已施之律,不足以懲其罪。請島配罪人睦台錫亟令王府,拿鞫嚴問,明正典刑。噫噫痛矣,尙度之罪,可勝誅哉?渠則一鄕曲卑賤之流耳,倖竊踰濫之職而睯不知分,陰蓄希覬之心而急於射利,出位陳章,旨意叵測,三人論列之際,誣逼於莫嚴莫重之地,全篇張皇,罔非觸犯。至若爲人所不忍爲等句語,恣意說去,極其陰慘,此豈今日臣子所可萌心發口,肆然登徹於殿下之庭哉?惟我翼宗大王,四載代聽,一心憂勤,八域臣民,莫不愛戴,政令施措,磊落光明,則渠何敢憑藉論人之疏,自陷誣犯之罪乎?言〈之〉臆塞,思之髮豎,何幸批諭鄭重,辭旨懇惻,燭幽明如日月,戢姦嚴如鈇鉞,人彝賴以不泯,君綱恃以不墜,臣等竊不勝欽仰萬萬,而惟輕之典,止於島配,固知悲疚之聖衷,亶出於不欲索言,竊恐關石之邦憲,從此而有所輕重,此非如渠愚蠢之品所可獨辦,不可但以荐棘而止。請楸子島荐棘罪人尙度,拿鞫得情,夬正典刑。新除授正言吳正秀時在京畿坡州地,請斯速乘馹上來事,下諭。答院曰,不允。韓鼎鎭事,不允。申綱事,不允。睦台錫事,不允。尙度事,不允。下諭事,依啓。
李憲瑋以實錄廳摠裁官意啓曰,本廳纂修郞廳趙在慶時帶應敎矣,見今書役方張,職務相妨,本職今姑許遞,宋應龍奉命出疆,姑爲減下,其代兵曹正郞李殷相差下,仍令該曹口傳啓下,使之專意察任,何如?傳曰,允。
兵曹口傳政事,副司果單趙在慶。
金鍏以承文院·議政府左贊意啓曰,今日慕華館査對時,六曹堂上當爲進參,而工曹判書金學淳,參判李奎鉉病不來,參議洪學淵受由在外。判書金學淳,參判李奎鉉,令政院竝卽牌招,以爲備員開坐之地,何如?傳曰,允。
吏曹參判鄭基一疏曰,伏以臣,不才竊位,厚沐洪私,前後揚歷,不離華顯,愧深先粃,懼若集木。竊嘗以爲,如臣無似,驟濫至此,往旣自訟,來猶可追,一分自效之道,惟在於揆度涯分,投置閑散,公而無苟充之譏,私而免倖進之謙,不意今者,天官佐貳,寵命冞隆,此眞苟充也,倖進也,驚懍慙悚,不知攸措。噫,臣於頃年,忝叨三銓,辭不獲命,有時代斲,瘡疣百出,譏笑四至,久愈省愆,赧然發騂,今若不問材器之能否,不計績庸之如何,只謂銓地宿趼,有若循次例授,則其在官人難愼之義,不已遠乎?況今所處,秩愈峻而責愈重,不惟與聞通塞,時或竝差緊漫,苟非藻識足以甄別流風,雅望足以坐鎭躁競,審知其不可冒據也。念臣見聞孤寡,踐履淺短,朝行顔面,太半生疎,班簿格例,全不諳悉,尙可擬議於稱錘輕重,激揚淸濁之地乎?年前末坐,猶諉試可,試而無可,合置汰黜,今又更進一步,强其所不能,任其所不勝,揚揚冒承,晏若固有,則其爲累聖簡而徠官箴,掠非細故。臣雖至愚,參倚已熟,庚牌屢臨,承膺無望,玆敢略控文字,仰瀆崇嚴。伏乞聖慈,俯垂諒察,將臣所帶吏曹參判之任,亟許遞改,以安私分,以重公器,不勝大願。臣無任云云。答曰,省疏具悉。卿其勿辭行公。
丙申二月初九日辰時,上御熙政堂。大王大妃殿垂簾,陳賀兼謝恩三使臣入侍時,行左承旨朴永元,假注書金英根,記事官鄭㝡朝·李墩,上使權敦仁,副使安光直,書狀官宋應龍以次進伏訖。大王大妃殿敎曰,今日卿當發行矣。敦仁曰,拜表後,當發行矣。大王大妃殿敎曰,聞左相之言,則卿在北伯時,有學行卓異之人云,然否?敦仁曰,臣於年前,自北而歸,以本道人士之可合收用者,欲一筵陳,而遽當哀遑,未暇煩瀆,今伏承下詢,敢此仰達矣。簡擢賢才,自是無方,而奬勵激勸,宜先遐外,鍾城前參奉南大任,吉州士人林宗七,學識超詣,行誼純備,不求聞達,敎迪後進,竊聽於關南·北士民之誦,皆以爲,讀書君子,矜式一道,若使此等之人,終老蓬蒿,不爲朝廷之收錄,則豈非有識者之所深惜乎?拔例奬用,風勵遠方,實爲聖世之美事,故敢此仰達矣。大王大妃殿答曰,誠如卿言則極爲嘉尙,不聞則已,旣聞之後,何可不收用奬拔乎?待窠調用之意,分付銓曹,可也。出擧條敦仁曰,因此事端,又有仰達者,本道地旣荒遠,俗尙弓馬,氣義忠節之士,固往往有之,若其有志於讀書藏修者,則古未之聞矣。故縣監崔愼,始以倡學,爲己任,遊於先正臣宋時烈之門,踐履之確,造詣之正,觀於先正集中語錄諸條,故判書閔鎭厚所撰墓文,可知矣。關北多士,皆知爲學之方,至今淵源種子,蔚然可數,而擧以崔愼爲宗師,至若流竄十二年,一節之不渝,可見信道之篤,而戊午一疏,尤可謂秉執之卓絶矣。其學問氣節有如此者,而生不能展布於世,死未蒙褒異之典,北士之齎鬱,積有年所,如李載亨·韓夢麟,爲其私淑後進,而年前擧蒙貤贈,獨於崔愼尙闕焉。在朝家尙賢之政,實爲欠事,請令廟堂稟處,何如?大王大妃殿答曰,依爲之。出擧條仍敎曰,崔愼,何爲而尙未蒙奬褒之典乎?敦仁曰,臣亦未嘗知其所以然,而大抵此人倡學之功,信道之篤,至今爲一道之矜式,而尙未蒙褒異之典,北士之齎鬱,良以此也。大王大妃殿敎曰,俱是崔愼之功,而若自上聞有此等人,則豈無處分,而旣非自下導達,則何可洞燭遐方事乎?敦仁曰,果如所敎也。命頒賜臘藥·扇子等二種,敦仁等以次祗受訖。大王大妃殿敎曰,一行無事往還也,回還必値盛暑,須善爲往還也。敦仁曰,王靈所曁,毋論寒暑,固當無事往返,而今番辭陛,倍切戀結之忱也。仍命三使臣先退,上命退,諸臣以次退出。
丙申二月初九日辰時,上御熙政堂。勸講入侍時,原任直閣徐俊輔,參贊官朴永元,檢討官金錫淳,假注書金德喜,記事官鄭㝡朝·李墩各持小學第五卷,以次進伏訖。上誦前受音訖,俊輔讀自唐鄭義宗妻盧氏,止爲賊捶擊幾死,仍奏釋義訖,上讀新受音十遍訖,命陳文義。俊輔曰,此章,別無文義可達者矣。上曰,玉堂陳之。錫淳曰,此章,別無文義可達者,而盧氏之孝,尤篤於事姑,略涉書史之故,雖婦女,亦能如此,況男子而不學書不讀史哉?凡人之成就器識,明辨義理,書史中得來,故敢此仰達矣。上曰,參贊官陳之。永元曰,儒臣所達之外,別無文義可陳者矣。上掩卷,命退,諸臣以次退出。
上在昌德宮。停常參·經筵。
藥房都提調朴宗薰,副提調朴永元啓曰,伏未審日間,聖體,若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如,王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
金鍏啓曰,合辭方張之時,兩司無詣臺之員,事甚未安。除在外·試所進去外,呈告人員,竝卽牌招,何如?傳曰,允。
李憲瑋啓曰,右承旨成遂默,今日不爲仕進,卽爲牌招,何如?傳曰,允。
閔英世啓曰,備邊司郞廳來言,今日賓廳日次,而領議政未差,左議政洪奭周有身病,右議政朴宗薰無時急稟定事,不得來會云矣,敢啓。傳曰,知道。
備忘記,鎭東萬戶南衡壽下直,長弓一張,長箭一部,片箭一部,筒兒一箇賜給。
傳于李憲瑋曰,勸講入侍。
金瑋啓曰,大司憲未差,執義金樂壽,持平韓文爀試所進,掌令權馦·鄭誠一,持平白宗杰牌不進,監察茶時之意,敢啓。傳曰,知道。
以大司諫趙容和,正言李時在,掌令權馦·鄭誠一,持平白宗杰牌不進罷職傳旨,傳于金瑋曰,只推。
以右承旨成遂默牌不進罷職傳旨,傳于閔英世曰,只推。
李憲瑋啓曰,吏曹郞廳來言,臺諫有闕,政事,取稟。傳曰,前望單子入之。
大司憲前望單子入之,李翊會落點。
大王大妃殿傳于盧光斗曰,見嶺伯狀啓密陽三浪村民家失火,燒燼爲百餘戶云,不勝驚慘之外,春寒猶甚,許多民失所遑急之狀,如在目見,其所悶惻,無以爲諭。營邑必當靡不用極,使之奠接,而原恤典外,別加顧助,毋使一民至於失所流離之弊事,令廟堂各別申飭於道臣,正月十八日失火狀啓,今始來到,程道雖遠,可知其沁泄於民事,道臣推考,此後則更勿如是之意,一體申飭事,分付。
吏曹口傳政事,兼實錄記注官單李殷相。
李憲瑋,以奎章閣言啓曰,景慕宮望廟樓今春大奉審,臣洙根與本宮提調金在昌進詣,展奉奉審,無頉之意,敢啓。傳曰,知道。
又以內醫院都提調意啓曰,提調徐俊輔今日問安,不爲仕進,卽爲牌招,何如?傳曰,允。
又以禮曹言啓曰,英陵·寧陵祭享時香祝,本陵官員,前期三日陪往,而程道稍遠,故節享日字與忌辰祭享,相距不遠,則同爲祗受,曾有已例矣,今二月十七日行英陵忌辰祭受香時,同月二十日行本陵寒食祭香祝,同爲祗受,同日行寧陵寒食祭受香時,同月二十四日行本陵忌辰祭香祝,同爲祗受之意,分付,何如?傳曰,允。
閔英世,以兵曹言啓曰,今二月二十五日純宗大王尊爲世室,翼宗大王追崇合二慶慶科及丙申年重試對擧別試合設庭試武科殿試節目,當爲磨鍊,而凡於殿試,親臨與命官,前期稟旨後磨鍊事,曾有定式矣,今番則何以爲之,而處所以何處擧行乎?敢稟。傳曰,命官爲之,處所訓鍊院爲之。
又以武一所試官意啓曰,臣所今日平明開場擧子捧單數,自天字至重字半字,合爲三千七十八人矣。先自柳葉箭試取,而元貫革外,加設六貫革之意,敢啓。傳曰,知道。
又以武二所試官意啓曰,臣所今日平明開場,擧子捧單數,自天字至芥字半字,合爲三千一百四十八人矣。先自柳葉箭試取,而元貫革外,加設六貫革,隨其入格,兼試講書之意,敢啓。傳曰,知道。
又以武一所試官意啓曰,臣所今日柳葉箭應射擧子六百三十人內,三矢入格十一人,貫一中邊一中入格十九人,合爲三十人矣,日暮姑停之意,敢啓。傳曰,知道。
又以武二所試官意啓曰,臣所今日柳葉箭應射擧子五百五十人內,入格二十七人,而射講兩技入格十八人矣,日暮姑停之意,敢啓。傳曰,知道。
金鍏,以刑曹言啓曰,大王大妃殿口傳下敎內,加設軍士光孫出付秋曹,嚴刑定配事,命下矣。軍士光孫嚴刑一次後,咸鏡道北靑府定配所,卽爲押送之意,敢啓。傳曰,知道。
義禁府啓目,豐川前府使尹濟弘·李元緖等原情云云。問目內辭緣,泛稱遲晩,所當請刑是白乎矣,尹濟弘曾經侍從,李元緖曾經宣傳官,勿爲請刑,載在大典通編,竝只議處,何如?判付啓依允。又啓目,通津府殺獄初檢官前府使趙晉錫,覆檢官富平前府使成道默等原情云云。傳旨內辭緣,泛稱遲晩,所當請刑是白乎矣,趙晉錫段,曾經宣傳官,勿爲請刑,載在大典通編,議處,成道默段,刑推得情,何如?判付啓依允爲旀,成道默段,除刑推議處爲良如敎。又啓目,公州判官李聞榮,忠州牧使金祖淵等原情云云。傳旨內辭緣,泛稱遲晩,竝只刑推得情,何如?判付啓,竝只除刑推議處爲良如敎。
刑曹啓目粘連,結城金用大獄事,以鎌猛刺,當下殞絶,而死無足惜,已發於渠母之口,手自執鎌,亦出於胸力之招,雖云麴糵之迷亂,有難遽議於輕典,依前訊推,何如?判付啓依允。又啓目粘連,安邊金右億獄事,額角脊背之傷,兩檢相符,踢臀破面之說,證招皆同,參究心跡,有難容貸,嚴訊得情,何如?判付啓依允。又啓目粘連,平康金應守獄事,以婢夫而凌辱無故之上典,變怪也,以上典而嚴治犯分之婢夫,常事也。雖不幸致死,本不可以償命,故至有勿爲成獄之受敎,今此相祿之妻,卽渠世傳之婢也,道啓所援雇工條杖徒之文,恐似稱當,有難擅便,上裁,何如?判付啓,依回啓施行爲良如敎。
戶曹參判安光直疏曰,伏以臣,辭陛登程,今已一宿,回瞻觚稜,不勝戀結。仍伏念臣,所帶度支佐貳之任,不容仍帶出疆,玆從縣道,封章仰徹。伏乞亟賜遞改,以便公私焉。臣無任云云。答曰,省疏具悉。所請依施。
丙申二月初十日辰時,上御熙政堂。勸講入侍時,右議政朴宗薰,提學趙寅永,參贊官李憲瑋,檢討官金錫淳,假注書金英根,記事官申錫愚·李墩各持小學第五卷,以次進伏訖。上誦前受音訖,寅永讀自賊去後,止豈宜獨生,仍讀奏釋義訖,上讀新受音十遍訖,命陳文義。寅永曰,此章,人所以異禽獸,以其有仁義者,卽指人性固有之仁義,而孟子言,飽食煖衣,逸居而無敎,卽近於禽獸,則雖有仁義之性,不敎,無以明此性之固有故也,此舜之所以命卨也,然而在君師之位者,必以講學,先修成己之功,然後可以推及於成物之化,伏願於此等處,益加體念焉。錫淳曰,盧氏孝行之出衆,仁義之兼備,蓋緣略涉書史之效,昨日文義,已有仰陳,更無旨義之可奏,而繼此竊有所懷仰達者。見今春晷漸長,和暢日深,午前午後,以史略召對,臣等使之輪讀,而體聽間或發問,而亦使各陳文義,則於聖學,實有輔益之道,所謂文義,果非難知之事,皆論古人事蹟,俗所稱古談消日之資,莫如古談,古談之眞的,莫如方冊。伏望允從臣請,區區之願。憲瑋曰,閣臣儒臣所奏,詳悉無餘蘊,臣無容更達矣。宗薰曰,此章仁義二字,果是大題目,諸臣旣已略陳矣,盧氏此事,可謂辦人所難辦,而其本卽存得仁義之性而已。上章令女之言,亦曰,仁者不以盛衰改節義者,不以存亡易心,與此同一意見,集解所云,千載之下,澟然猶有生氣,蓋古今人均有此性,故雖隔千載之遠,如在目前,使人興起百行,萬善皆由此出,此正合深翫處也。宗薰進前奏曰,日間聖體,若何?上曰,一樣矣。寢睡·水刺之節,若何?上曰,一樣矣。大王大妃殿氣候,若何?上曰,一樣矣。王大妃殿氣候,若何?上曰,一樣矣。上掩卷,命退,諸臣以次退出。
上在昌德宮。停常參·經筵。
夜自三更至十二日開東,灑雨下雨,測雨器水深五分。
閔英世,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
閔英世啓曰,合辭方張之時,兩司無詣臺之員,事甚未安。除在外·試所進去外,未肅拜·呈告人員,竝卽牌招,何如?傳曰,允。
盧光斗啓曰,來十六日日次儒生殿講日次,而英陵忌辰祭齋戒相値,頉稟之意,敢啓。傳曰,知道。
又啓曰,三品官之毋得過三日循例請牌,曾有定式矣。敦寧都正李寅臯除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于閔英世曰,勸講入侍。
大王大妃殿,傳于盧光斗曰,山陵役事,昨年有未畢處,而宗廟增修之役,今雖方張,禮判寒食前後進去,監董畢役。
傳于盧光斗曰,孝成殿望祭,以攝行磨鍊。
閔英世啓曰,行大司憲李翊會,掌令權馦·鄭誠一,持平白宗杰牌不進,執義金樂壽,持平韓文爀試所進,監察茶時之意,敢啓。傳曰,知道。
以大司諫趙容和,正言李時在,掌令權馦·鄭誠一,持平白宗杰牌不進罷職傳旨,傳于閔英世曰,只推。
閔英世,以吏曹言啓曰,今此宗廟望祭獻官前右尹李嘉愚,大祝前正言鄭塡差,而時無職名,令該曹口傳付軍職,何如?傳曰,允。
兵曹口傳政事,護軍李嘉愚,副司果鄭,以上竝單付。
兵曹,今二月二十五日慶科庭試·武科殿試敎是時,原榜人及直赴會試人規矩,片箭三矢一百三十步一巡一中,柳葉箭五矢一百二十步一巡二中,講書粗以上取二技落點。
兵曹,今二月二十五日慶科庭試·武科殿試敎是時,直赴殿試人規矩,片箭三矢一百三十步一巡一中,騎芻一次一中,貫革五矢一百二十步一巡一中,柳葉箭五矢一百二十步一巡一中,鳥銃三柄一巡一中,鞭芻一次一中,講書粗以上取一技落點。
閔英世,以兵曹言啓曰,今二月二十九日丙申重試武科殿試節目,當爲磨鍊,而凡於殿試,親臨與命官,前期稟旨後磨鍊事,曾有定式矣。今番則何以爲之,而處所以何處擧行乎?敢稟。傳曰,親臨磨鍊,處所,以春塘臺爲之。
又以武一所試官意啓曰,臣所今日平明開場,昨日未畢試柳葉箭,仍爲試取之意,敢啓。傳曰,知道。
又以武二所試官意啓曰,臣所今日平明開場,昨日未畢試柳葉箭,仍爲試取之意,敢啓。傳曰,知道。
義禁府啓目,粘連向前尹濟弘·李元緖等亦,庚寅之査櫛報營,壬辰之僅得充數,雖與掩逋有間,而數爻夥多。旣未覺察,畢竟收殺,同歸因循,論以糴法,俱難容貸,竝只以此照律,何如?判付啓依允。又啓目,粘連向前李聞榮·金祖淵等亦,晩裝氷泊,雖諉船隻之晩到,而何不報京司促送是白乎旀,未納數多,雖由歉荒之難捧,而何至拖歲愆滯是白乎旀,苟能着意董督,趁期裝發,豈容使莫重正稅,如是稽緩,竝只以此照律,何如?判付啓依允。又啓目,粘連向前趙晉錫·成道默等亦,檢獄取招,毋得以至親爲證,法意有在,而初檢之攙爲看證,覆檢之仍前謄書,俱未免錯誤,揆以獄體,極爲疎忽,竝只以此照律,何如?判付啓依允。
丙申二月十一日辰時,上御熙政堂。勸講入侍時,原任直閣李光文,參贊官閔英世,侍讀官金在田,假注書蔡元默,記事官鄭㝡朝·李墩各持小學第五卷,以次進伏訖。上誦前受音訖。光文讀自唐奉天竇氏,止驅迫以前,仍讀奏釋義訖。上讀新受音十遍訖,命陳文義。光文曰,竇氏二女之倉卒處變,不失其正者,以其平日志操有素守,而此所以節烈之卓然者也。大抵人而無志操,則百事不可成矣,夫志者心之所之也,苟志於道而無所擾奪,又能操守之如物堅執,惟恐或失,方可以做了許多事業,許多工夫。雖以講學一事言之,志于善讀,而又操之有力,則其效立見,竊意聖衷,於今日臨講,亦必有自得之妙,伏願日日警省焉。上曰,玉堂陳之。在田曰,志操,志槪操執之謂也,此謂婦女之志操,而男子尤有甚焉,無志操二字,則不能立身事君矣。往牒不限其人,不可枚擧仰達,而近者忠烈公臣鄭蓍事,可謂卓卓有志操者也。然鄭蓍臨事就義之志操,匪是徒然而出,莫不由於列聖朝扶植奬勵之效。伏願殿下,亦思繼述之道,培養士氣,褒尙節義,毋庸少忽焉。上曰,參贊官陳之。英世曰,閣臣·儒臣備陳無餘蘊,臣無容更達,而伏願殿下,以此體念焉。上掩卷。光文進前奏曰,本閣兩聖朝御製,今方校正,政院日記,自下從便持去,以爲較覽之地,何如?上可之。仍命退,諸臣以次退出。
上在昌德宮。停常參·經筵。
夜一更二更,月暈。
盧光斗啓曰,明日常參·經筵,取稟。傳曰,只晝講。
閔英世啓曰,合辭許久闕啓,事甚未安。除在外·試所進去外,未肅拜·呈告人員,竝卽牌招,何如?傳曰,允。
傳于閔英世曰,忠淸監司留待。
傳于閔英世曰,忠淸監司入侍。
傳于李憲瑋曰,勸講入侍。
備忘記,忠淸監司沈宜臣下直,長弓一張·長箭一部賜給。
閔英世啓曰,明日傳香禮房承旨當爲齋宿,行都承旨李憲瑋內閣進,所當牌招,而拘於廳規,不得請牌,何以爲之?敢稟。傳曰,牌招。
盧光斗啓曰,卽者漢城府官員來言,今此城隍發告祭及厲祭獻官,例以本府亞尹塡差,而左尹金在三在外,右尹未差,無進參之員云。未差之代,政官牌招,開政差出,何如?傳曰,前望單子入之。
右尹前望單子入之,李光正落點。
吏曹口傳政事,左尹單李光正,右尹單金在三。
閔英世啓曰,行大司憲李翊會,掌令權馦·鄭誠一,持平白宗杰牌不進,執義金樂壽,持平韓文爀試所進,監察茶時之意,敢啓。傳曰,知道。
以大司諫趙容和,正言李時在,掌令權馦·鄭誠一,持平白宗杰牌不進罷職傳旨,傳于閔英世曰,只推。
盧光斗,以宗廟·永寧殿增修都監都提調意啓曰,正殿基址,旣爲畢築,今日巽時,排定礎石之意,敢啓。傳曰,知道。
又以禮曹言啓曰,永寧殿第十一室·第十二室龕室上滲漏處擇吉修改事,前已啓下,而卽接宗廟署所報,則今日雨後,詳細奉審,更無滲濕之患云矣。當初必因解凍之際,氷雪凝滯,雨水不能順下之致,更不滲漏,則莫重修改,有難輕議,姑觀來頭,擧行之意,敢啓。傳曰,知道。
又以禮曹言啓曰,大王大妃殿傳曰,山陵役事,昨年有未畢處,而宗廟增修之役,今雖方張,禮判寒食前後進去,監董畢役事,命下矣。始役吉日時,令日官李秉洪推擇,則今二月二十日卯時爲吉云。以此日時擧行,而今此濬渠伐木之役,旣在陵上至近之地,當有告由之節,本陵先告事由祭,同日寒食節享兼行,祝文中措辭添入。器械役軍,令京畿監營量宜待令,所入物力,隨所入取用於戶曹。謹依慈敎,臣逌根始役前期進去,監董之意,敢啓。傳曰,知道。
閔英世,以兵曹言啓曰,五衛將李喆基·崔鳳晉·南衡老·李一兢·文擎宇,曹司五衛將徐念淳,文臣兼宣傳官吳正秀·申大膺,俱以病難供職,呈狀乞遞。景福宮衛將李民甲·申在淵,慶熙宮衛將金弘鉉除授在外,上來無期,新除授吾老梁萬戶崔斗遠老母,今年爲八十一歲,法不當遠離赴任,呈狀乞遞,竝改差,何如?傳曰,允。
又以兵曹言啓曰,新除授訓戎僉使具載鳳歷辭之際,本病添劇,時月之內,萬無登途赴任之望云,呈狀乞遞。波知僉使申錫祜除授在外,過限未上來,俱與無端圖避有異,竝罷黜,何如?傳曰,允。
又以武一所試官意啓曰,臣所今日柳葉箭應射擧子一千二十八人內,四矢入格一人,三矢入格八人,貫一中·邊一中入格二十六人,昨日入格三十人,合爲六十五人矣。日暮姑停之意,敢啓。傳曰,知道。
又以武二所試官意啓曰,臣所今日柳葉箭應射擧子五百二十人內,入格三十二人,而射講兩技入格三十人矣。日暮姑停之意,敢啓。傳曰,知道。
又以武一所試官意啓曰,臣所今日平明開場,昨日未畢試柳葉箭,仍爲試取之意,敢啓。傳曰,知道。
又以武二所試官意啓曰,臣所今日平明開場,昨日未畢試柳葉箭,仍爲試取之意,敢啓。傳曰,知道。
又以武一所試官意啓曰,臣所今日柳葉箭應射擧子一千一百三十人內,四矢入格二人,三矢入格七人,貫一中·邊一中入格十九人,昨日再昨日入格六十五人,合爲九十三人矣。日暮姑停之意,敢啓。傳曰,知道。
又以武二所試官意啓曰,臣所今日柳葉箭應射擧子六百八十人內,入格三十九人,而射講兩技入格三十二人矣。日暮姑停之意,敢啓。傳曰,知道。
義禁府照目,粘連通津府殺獄初檢官前府使趙晉錫,覆檢官富平前府使成道默等矣本府議啓內,檢獄取招,毋得以至親爲證,法意有在,而初檢之攙爲看證,覆檢之仍前謄書,俱未免錯誤。揆以獄體,極爲疎忽,竝只以此照律,罪各笞五十收贖,解見任別敍,竝只私罪,奉敎依允爲旀。趙晉錫段,功減一等,成道默段,功議各減一等爲良如敎。又照目,粘連公州判官李聞榮,忠州牧使金祖淵等矣本府議啓內,晩裝氷泊,雖諉船隻之晩到,而何不報京司捉送是白乎旀,未納數多,雖由歉荒之難捧,而何至拖歲後愆滯是白乎旀,苟能着意董督,趁期裝發,豈容使莫重正稅,如是稽緩,竝只以此照律,罪各杖八十收贖,奪告身三等,竝只私罪,奉敎依允爲旀。李聞榮段,功減一等,金祖淵段,功議各減一等爲良如敎。又照目,粘連豐川前府使尹濟弘·李元緖等矣本府議啓內,庚寅之査櫛報營,壬辰之僅得充數,雖與掩逋有間,而數爻夥多,旣未覺察,畢竟收殺,同歸因循,論以糴法,俱難容貸。竝只以此照律,罪各告身盡行追奪,徒三年定配,又五年禁錮,而尹濟弘段,徒三年定配,以其年七十三,依律文收贖,五年禁錮,以過年限,依受敎分揀,告身盡行追奪,竝只私罪,奉敎依允爲旀,竝只功減一等爲良如敎。
左議政洪奭周,右議政朴宗薰聯名箚曰,伏以,人心陷溺,世道壞敗,變怪之生,靡所不有,而亦豈有如姜時煥疏之絶悖者哉?外托進言之章,內售不逞之圖,滿紙張皇,有若陳弊,而旨意所在,閃忽叵測,至於上款一二句語,尤非今日北面之臣所可萌諸心而發諸口者。渠若有一分嚴畏敬謹之心,尙何敢以此等悖說,肆然涉筆於公車之牘哉?臣等一見駭愕,再見痛惋,不覺心骨之俱寒,無禮之逐,春秋垂訓,不敬之誅,漢法莫嚴。似此無倫悖常之類,若以其言事之故,而曲加涵貸,則將不知何樣怪鬼,因此而接踵競起,豈不大可懼也哉?日前聖批,雖伏承稟處之命,而事係至重,有不可以回啓勘斷,玆敢相率聯籲,少效明張之義。伏乞聖明,廓揮乾斷,亟命施以屛裔之典,俾王綱振而奸萌折,千萬幸甚。取進止。答曰,省箚具悉卿等之懇,所請依施。仍傳于盧光斗曰,此批答,遣史官傳諭。
校理金在田,副修撰金錫淳聯名箚曰,伏以,臣於持被之中,卽伏見大臣聯箚批旨下者,始知副司直臣姜時煥疏中,有許多窮凶絶悖底句語。噫,渠以鄕曲蟣蝨之賤,有何怨懟於國家,忮克於朝臣,而有此凶悖之擧乎?近來人心雖曰陷溺,世道雖曰壞敗,而不逞之態,無嚴之習,至於此極矣。此而若不大處分嚴懲討,則不知何樣變怪,又在何地,可不懼哉?不可但以屛裔而止者,明矣。伏乞聖明,亟下處分,加施島配之典,俾國法伸而輿憤洩焉。取進止。答曰,省箚具悉。姜時煥事,大臣所請,豈無參量而然?不允。
敦寧都正李寅臯疏曰,伏以,臣於日昨,伏奉除旨,以臣爲敦寧府都正者,臣感激居先,少伸叩謝之忱,而第臣見無敦寧,揆以格例,其不可冒據也,審矣。玆控短章,仰瀆崇嚴,伏乞聖明,俯垂鑑諒,亟令選部照例遞改,以存公格,以安私分,千萬幸甚,臣無任云云。答曰,省疏具悉。疏辭,下該曹稟處。
吏曹啓目,粘連觀此敦寧府都正李寅臯上疏,則以爲,臣見無敦寧,揆以格例,其不可冒據也,審矣。伏乞聖明,俯垂鑑諒,亟令選部照例遞改亦爲白有臥乎所,旣無敦寧,則揆以公格,不可仍置。敦寧府都正李寅臯,依例改差,何如?判付啓依允。
敎忠淸監司沈宜臣書。王若曰,養人材而歷試內外,蹔煩卿有造乎一方,按地勢則跨據西南,將使予無憂者三載,刺史榮矣,民望蔚然。眷彼百濟舊邦,最是八路重鎭,湖·海·嶺·嶠·畿甸之相錯繡,三面綰轂其要衝,郡望土豪世族之所星羅,萬目相望乎風采,邑皆閱傳遞而疲於道,弊瘼如集蝟毛,俗多競錐刀而造于庭。簿牒可汗牛馬,粟米麻絲之皆從地出,征斂或傷於刻肌,飢饉癘疫之荐遭天災,蓄積未免於枵腹,除非學製美錦,孰能如治亂絲?維卿,謝庭芝蘭,淸廟瑚璉,自蔭路而借摶鵬扶搖之勢,蓋欲有猷有爲,登榮途而進命龍出納之司,皆稱不隨不激。任鶚薦於東曹參席,常懋蕩蕩無偏之心,試鷄割於西邑十旬,未究恢恢游刃之手,固知甲兵錢穀,亦是儒者事當爲,不遇錯節盤根,誰辨循吏才自有?玆授卿以忠淸道觀察使兼兵馬水軍節度使巡察使公州牧使。卿其殫乃心膂,控其咽喉,嚴僕射之雪山重輕,須使豪猾之破膽,齊相國之獄市淸淨,必先疾痛之察眉,隨其事而耳聽口酬,是爲敏贍通鍊之治,觀于野而春助秋補,俾無歎息愁怨之聲,公忘私國忘家,自絶請謁之干上,剛則折柔則廢,會見威惠之適中。況復卿於是任,朱轓所過,靑氈之舊,偃草之流風不泯,夙傳南仲·太祖之賢,憩棠之餘蔭自如,克卒召公是似之譽。於戲,方面有托,王心載寧,登車攬轡,想多望風解綬之徒,行部去帷,且待時月鼎新之效。故玆敎示,想宜知悉。知製敎許晟製進。
丙申二月十二日辰時,上御熙政堂。大王大妃殿垂簾,忠淸監司入侍時,右副承旨閔英世,假注書蔡元默,記事官鄭㝡朝·李墩,忠淸監司沈宜臣,以次進伏訖。大王大妃殿曰,史官分左右,監司進前。宜臣進前,奏職姓名訖。大王大妃殿曰,卿今下去,此時何時?民生困悴,卿宜悉心對揚,無敢泛忽也。宜臣曰,聖敎如此,臣何敢一毫泛忽於對揚乎?大王大妃殿命監司先退,又命退,承史以次退出。
丙申二月十二日辰時,上御熙政堂。勸講入侍時,原任提學鄭元容,參贊官李憲瑋,檢討官許晟,假注書金英根,記事官鄭㝡朝·李墩,各持小學第五卷,以次進伏訖。上誦前受音訖,元容讀自臨壑谷深數百尺,止永蠲其家丁役,仍讀奏釋義訖。上讀新受音十遍訖,命陳文義。元容曰,竇氏伯女仲女,以少年閨中之女,有此臨亂抗節之事,其根天之性,自異凡人,霜雪之志,松栢之操,取義辦節,有如此者。蓋婦人之行,孝也慈也烈也,而烈尤難焉,非惟得於性者也,聞家令族訓迪行檢,熙朝理世陶淬風化,使行備於家,敎成於世,則觀感效則,日趨大善,而倫綱自立,風俗斯美矣。上所以旌表之者,亦出於勸勵之義,而蠲役亦居一焉,蠲除身役,使民慕悅,則徭役之爲民所苦,可推也,此所以輕徭薄賦,爲王政之先矣。晟曰,三數日進講,皆是卓異之節烈,而令女與義宗之妻,以仕宦華族,能通書史,宜有聞見。至於竇氏之二女,生長草野,年未及嫁,而篤行若此,則可謂超群出類之行,若無第五琦上徹表旌之擧,泯滅亦易矣,豈不惜哉?以我東言之,窮山薄海,愚夫愚婦,非無如此之美節,多歸於無聞者,以其地卑人微之故也。孝經不云乎?敬一人,千萬人悅,然則勸善要道,無過於褒揚忠孝烈三件事,伏願殿下,必於此等啓聞處,益加聖念,褒賞奬勵,以聳千萬人之悅焉。憲瑋曰,閣臣·儒臣,已爲詳陳無餘蘊,臣無更達者矣。憲瑋曰,旌閭之旌,字義體念乎?夫旌者,以表其忠孝烈之義也。士庶人若有此等卓異之行,則自朝家,必命有司,許以紅門,刻而書之,粉而塗之,豎之其閭,過其閭者咸曰,此是忠臣某之門,孝子某之門,烈女某之門,此所謂旌閭者也。上掩卷。憲瑋進前奏曰,常參·經筵,曾有日暖間停止之命,而近日日氣漸暢,政宜開講之時,自明日依例取稟,何如?上可之。仍命退,諸臣以次退出。
上在昌德宮。停常參,只晝講。
盧光斗啓曰,明日再明日弘陵忌辰祭齋戒正日,三明日十七日英陵忌辰祭齋戒正日相値,視事頉稟之意,敢啓。傳曰,知道。
閔英世啓曰,合辭許久闕啓,事甚未安。除在外·試所進去外,未肅拜·呈告人員,竝卽牌招,何如?傳曰,允。
成遂默啓曰,明日傳香禮房承旨當爲齋宿,而行都承旨李憲瑋內閣進,所當牌招,而拘於廳䂓,不得請牌,何以爲之?敢稟。傳曰,牌招。
行大司憲李翊會,大司諫趙容和,掌令權馦·鄭誠一,持平白宗杰,校理金在田,正言李時在,副修撰金錫淳等啓曰,請書九追奪官爵之典。措辭見上答三司曰,不允。
行大司憲李翊會,大司諫趙容和,掌令權馦·鄭誠一,持平白宗杰,正言李時在等啓曰,請物故罪人國榮亟施孥籍之典。措辭見上請物故罪人裕亟施孥戮之典。措辭見上請逆賊漢祿亟施孥戮之典。措辭見上請追奪罪人龜柱支屬應坐之類,一依尙魯例施,以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友加施孥戮之典,致後·延壽,竝施孥籍之典。措辭見上請永喆更爲設鞫嚴問,期於得情,夬正典刑。措辭見上請物故罪人肇源諸子亟施散配之典。措辭見上請正法罪人宜學諸子亟施散配之典。措辭見上請放逐罪人李鶴秀設鞫得情,夬正典刑。答兩司曰,不允。國榮事,裕事,龜柱支屬事,鍾一·振采事,友文·光友事,永喆事,不允。肇源諸子事,不允。宜學諸子事,不允。李鶴秀事,不允。
行大司憲李翊會,掌令權馦·鄭誠一,持平白宗杰等啓曰,請古今島爲奴罪人韓鼎鎭亟令王府卽爲拿來,嚴鞫得情,夬正典刑。措辭見上請充軍罪人申綱亟令王府拿鞫嚴覈,夬施典刑。措辭見上請島配罪人睦台錫亟令王府設鞫嚴問,夬正典刑。措辭見上請楸子島荐棘罪人尙度亟令王府嚴覈得情,夬施當律。措辭見上噫嘻痛矣,姜時煥之罪,可勝誅哉。渠以蟣蝨之微,素具梟獍之性,通籍不爲不久,希覬者何事,受恩不爲不多,怨懟者,何心?乃敢陰構一疏,肆然投呈,驟看外面,則强分條目,殆若鋪張沽衒者流,而夷考旨意,則捏合文字,罔非無倫不逞之語。至於上款一二句,窮凶絶悖,有非人臣所敢萌心而發口者,噫,人心雖曰陷溺,世道雖曰壞敗,而豈料至此之極耶?此若尋常勘斷,則譸張眩惑,將見陷溺者益陷,壞敗者益壞,馴至國不國而人不人矣。其爲憂虞,不但目下之憤惋而已,豈不凜然而寒心乎?其在杜亂折奸之義,不可不明法嚴處,使世道靖而人心淑。請屛裔罪人姜時煥亟令王府設鞫嚴問,夬施當律。答府曰,韓鼎鎭事,不允。申綱事,不允。睦台錫事,不允。尙度事,不允。姜時煥事,語犯莫重,誅殛何惜,而仰體慈聖好生之德,姑且容貸,不允。
大司諫趙容和,正言李時在等啓曰,請梟示罪人性世亟施孥戮之典。措辭見上請古今島爲奴罪人韓鼎鎭亟令王府設鞫得情,夬正典刑。措辭見上請充軍罪人申綱亟令王府拿鞫嚴問,盤覈得情,夬伸典刑。措辭見上請島配罪人睦台錫亟令王府拿鞫嚴問,明正典刑。措辭見上請楸子島荐棘罪人尙度拿鞫得情,夬正典刑。措辭見上噫嘻痛矣,姜時煥之罪,可勝誅哉。投疏張皇,外若陳弊,而首尾閃忽,旨意陰祕,有不忍正視者,而至於上款句語,是豈今日爲人臣子之所敢萌心而肆口者乎?乃敢筆之於書,登之於奏御之章牘,苟有一半分臣分民彝之不泯於其心者,則寧有是也?人心之陷溺,世道之壞敗,已無可論,而究厥悖腸,心膽俱顫,聖訓揭無禮之逐,漢法嚴不敬之誅,況此負犯,有不止於無禮不敬,國有三尺,不容暫貸。此若不嚴覈情節,明正典刑,則無以靖世道而淑人心,將不知何樣變怪,闖發於何地,是豈不大可懼哉?似此不逞絶悖之類,決不可以屛裔而勘斷。請屛裔罪人姜時煥亟令王府設鞫得情,夬施常刑。答院曰,不允。韓鼎鎭事,不允。申綱事,不允。睦台錫事,不允。尙度事,不允。姜時煥事,語犯莫重,誅殛何惜,而仰體慈聖好生之德,姑且容貸,不允。
行都承旨李憲瑋,右承旨閔英世等啓曰,噫嘻痛矣,姜時煥之罪,可勝誅哉。渠以蟣蝨之賤,敢懷鬼蜮之情,乃以前銜,投呈一疏,滿紙張皇,假托言事,遣辭閃忽,旨意陰譎,而至於上款一二句語,尤極絶悖而窮凶。世道雖曰不靖,人心雖曰不淑,今日北面於朝廷者,何敢萌諸心而發諸口乎?三司諸臣,次第聲討,可見公議之齊憤,恭俟允許之音,及伏見批旨,尙靳一兪,臣等相顧愕眙,竊不勝憂歎之至,玆敢相率仰籲。伏乞亟允三司之請,俾奸萌折而輿憤洩焉,惶恐敢啓。答曰,不見府院之批乎?已有處分,勿煩。
閔英世,以備邊司言啓曰,卽見禁府照目,忠州牧使金祖淵,公州判官李聞榮,皆已奪告身勘律,纔已啓下矣。公稅愆納,固有當律,而第念,兩邑俱以積弊之局,又當飢歉之餘,忠州則昨年被災,比他最酷,賙救之務,難付生手。公州則本倅在任,纔及半歲,數遞之弊,亦所當恤,常典雖不容低仰,而民情尤不可不念,且其愆期之穀,今旣次第準納,則特加參酌,亦不至爲大乖法意。上項兩邑守令,竝姑分揀仍任,使之卽速還官,益加惕念於懷保釐捄之政,何如?傳曰,允。
又以武一所試官意啓曰,臣所今日平明開場,昨日未畢試柳葉箭,仍爲試取之意,敢啓。傳曰,知道。
又以武二所試官意啓曰,臣所今日平明開場,昨日未畢試柳葉箭,仍爲試取之意,敢啓。傳曰,知道。
又以武一所試官意啓曰,臣所今日柳葉箭應射擧子二百九十人內,三矢入格三人,貫一中·邊一中入格八人,前三日入格九十三人,通計合爲一百四人矣。柳葉箭今已畢試,鐵箭鱗次試取之意,敢啓。傳曰,知道。
又以武一所試官意啓曰,臣所今日鐵箭應射擧子一千三百三十人內,入格二十一人矣。日暮姑停之意,敢啓。傳曰,知道。
又以武二所試官意啓曰,臣所今日柳葉箭應射擧子七百二十人內,入格四十八人,而射講兩技入格三十九人矣。日暮姑停之意,敢啓。傳曰,知道。
又以義禁府言啓曰,副司直姜時煥施以屛裔之典事,承傳啓下矣。姜時煥臺啓方張,不得擧行之意,敢啓。傳曰,卽爲擧行。
又以義禁府言啓曰,全羅監司金興根狀啓內,濟州牧使朴長復爲先罷黜,其罪狀令收司稟處事,啓下矣。朴長復,時在任所,依例發遣府書吏,交代後拿來,何如?傳曰,待待命拿囚。
又以義禁府言啓曰,時囚罪人李元緖告身盡行追奪,徒三年定配,又五年禁錮照律公事判付內,依允,功減一等事,命下矣。李元緖,功減一等,告身盡行追奪,江原道襄陽府祥雲驛,徒二年半定配,又五年禁錮,而以議啓內辭意,具罪目,依例發遣府書吏,押送配所,何如?傳曰,允。
行大司憲李翊會,大司諫趙容和,執義金樂壽,司諫金逸淵,掌令權馦·鄭誠一,持平韓文爀·白宗杰,獻納朴長輿,正言李時在等箚曰,伏以,人心訛誤,變怪層生,至於今番姜時煥之疏而極矣。連章屢牘,有若言事,而旨意閃忽,下語陰譎,全沒倫脊,莫可摸捉,其中上款句語,尤極叵測,有非爲人臣所敢發諸口者。蓋其全副禍心,假托進言之名,暗售譸張之計,臣等相顧駭憤,莫不心顫而膽掉,髮豎而骨寒。噫,渠亦北面於今日朝廷者也,苟有一分彝性,何敢以此等凶悖之說,肆然筆之於章奏之間乎?此不可以尋常薄竄,勘斷其罪,必其醞釀已久,意在嘗試,若不窮覈而嚴處,則未知何樣凶徒,接踵而起。伏乞聖明,廓揮乾斷,亟命王府拿鞫得情,使王法伸而輿情洩焉。取進止。答曰,省箚具悉。已諭於堂箚之批,勿煩。
副應敎洪祐喆,副校理黃浩民,修撰權溭,副修撰許晟等疏曰,伏以,怪鬼不逞之徒,從古何限,而豈有如姜時煥之窮凶絶悖者乎?滿紙張皇,假托言事,而旨意叵測,遣辭閃忽,其許多包藏之計,莫可摸捉,而就其中一二句語之無嚴不敬,尤非有臣分人理者所敢發口。此而不嚴加懲討,明示好惡,則人心陷溺,世變之層出,將不知稅駕之所,豈不大可懼哉?屛裔之律,尙不足以少伸王章,臣等相顧憤惋,骨顫膽掉,齊詣闕外,門鑰已下,不得不遲待天明,相率陳籲。伏乞聖明,廓揮乾斷,亟令王府拿鞫得情,以嚴王綱,以洩輿憤焉。臣等無任云云。答曰,省疏具悉。已諭於昨夜之批,勿煩。
丙申二月十三日辰時,上御熙政堂。晝講入侍時,知事李志淵,特進官尹聲大,參贊官盧光斗,侍讀官金在田,檢討官金錫淳,假注書蔡元默,記事官鄭㝡朝·李墩各持小學第五卷,武臣金相順,以次進伏訖。上曰,史官分左右。上誦前受音訖,在田讀自繆肜少孤兄弟四人,止遂更爲敦睦之行,仍讀奏釋義訖。上讀新受音十遍訖,命陳文義,在田曰,修身謹行,學聖人法,非別件事,是學問之謂也。學問上做去,則其功效,風俗齊整矣。繆肜以閭巷匹庶,爲學問而自期猶如此,況帝王家學問之效,豈徒風俗齊整而已乎?移風易俗,一國可以享雍熙之治,曷不休哉?殿下近日,非不勤臨講筵,而益加工夫,朝益暮習,念念不懈,則堯君舜民,必基於此矣。伏願殿下,勿以臣等之言爲迂遠,而必須體念焉。上曰,下番陳之。錫淳曰,此章之旨,卽修身謹行四字,而繆肜不過匹庶之人也。帝王出治之道,亦係於修身謹行,故曰,身修而後家齊,家齊而後國治,國治而後天下平,夫修身之要,非學問無以致之。伏望殿下,克務聖學,以八方風俗,不期齊整而自歸齊整,則曷不休哉,曷不美哉?上曰,知事陳之。志淵曰,此章專言繆肜修身敦睦之行,蓋修身敦睦,非但閭巷匹庶,人君亦用此道,則朝家幸甚,伏願殿下,念哉懋哉。上曰,特進官陳之。聲大曰,儒臣·知事旣已備陳,臣無容更達矣。上曰,參贊官陳之。光斗曰,膠肜以早孤餘生,兄弟四人,友愛冞篤,無父母敎訓之責,而修身謹行,感動諸弟,改爲敦睦之行,此可謂整風敎立紀綱之敎,臣每讀是篇,未嘗不嘉歎欽仰矣。伏願殿下,於若此文義,深加體念,期有感動一國風俗,則堯·舜垂拱之治,不期然而然矣。伏乞殿下,深念修身謹行四字,是所臣夙夜區區之顒祝也。上命史官就座。仍命退,諸臣以次退出。
上在昌德宮。停常參·經筵。
人定,灑雨下雨,測雨器水深一分。
自人定至四更,灑雨下雨,測雨器水深二分。
閔英世啓曰,行大司憲李翊會,掌令權馦·鄭誠一,持平白宗杰呈辭,執義金樂壽,持平韓文爀試所進,監察茶時之意,敢啓。傳曰,知道。
李憲瑋啓曰,左副承旨金鍏,今日不爲仕進,卽爲牌招,何如?傳曰,允。
傳于李憲瑋曰,禮房承旨馳詣宗廟·景慕宮,奉審摘奸,仍詣弘陵,奉審摘奸,局內諸陵,一體奉審以來。
備邊司薦望,以趙禹錫爲濟州牧使。
傳于盧光斗曰,留院上疏入之。
傳于盧光斗曰,金吾堂上聯名上疏入之。
以左副承旨金鍏牌不進罷職傳旨,傳于成遂默曰,只推。
行大司憲李翊會,大司諫趙容和,副應敎洪祐喆,掌令權馦·鄭誠一,持平白宗杰,副校理吳致淳,正言李時在,修撰權溭,副修撰金錫淳等啓曰,噫,彼時煥窮凶絶悖之罪,思之膽掉,言之骨顫,凡今日北面於聖朝者,孰不欲食肉而寢皮哉?臣等聯陳沬飮之請,仰冀允兪之音,及伏承批旨下者,以姑且容貸爲敎。慈聖好生之德,殿下仰體之孝,臣等固不勝萬萬欽仰,而第念,語犯莫重,人臣之極罪,天討有罪,國家之彝典,而時煥之凶言,振古所無之一大變也。三尺至嚴,萬戮猶輕,是豈可晷刻容貸於覆載之間乎?凶如時煥,逆如時煥,而若不伏於常憲,則王綱從此而解紐,人心因此而靡定,臣等繞壁憂歎,相率申籲。伏乞聖明,亟從群請,快伸王章焉。答曰,已諭於前批,勿煩。
李憲瑋,以奎章閣言啓曰,明日卽奎章閣演慶堂望奉審日次,臣等進詣擧行之意,敢啓。傳曰,知道。
閔英世,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
又以武一所試官意啓曰,臣所今日平明開場,未畢試鐵箭,仍爲試取之意,敢啓。傳曰,知道。
又以武二所試官意啓曰,臣所今日平明開場,未畢試柳葉箭,仍爲試取之意,敢啓。傳曰,知道。
刑曹啓目,粘連德源裴順伊獄事,債無過於分錢,看作千金,打不踰於半日,遽斷一縷,縱曰彼醉而此酗,焉有殺人而圖生?傷最重於心坎,證莫甚於目覩,訊推得情,何如?判付。啓,依允。又啓目,粘連德源金宗範獄事,始也徑埋,終焉開檢,實因則頭顱脊肋,㾗損旣端的矣,詞證則姻婭隨從,供招亦明白矣。隨處亂打,極其凶毒,歸諸染疾,焉敢粧撰?嚴訊輸款,何如?判付。啓,依允。又啓目,粘連泰仁僧萬成獄事,乘憤毒打,旣是厲成之首,犯行凶器,仗亦在萬成之手中,而僧俗援證之辭,俱曰,萬成,屍首指目之讎,亦云萬成,凶如賊禿,焉敢頑賴?刑訊得情,何如?判付。啓,依允。
校理金在田,副修撰金錫淳聯名箚曰,伏以,臣於日昨,以姜時煥事,聯陳短箚,略效明張之義,菲忱未格,荃聽逾邈,徊徨抑鬱,相顧愕貽,靡所措躬也。噫,彼時煥,卽一怪鬼輩耳,未知殿下有何顧惜而然也。況伏見兩司新啓批旨下者,有曰,語犯莫重,誅殛何惜,而仰體慈聖好生之德,姑且容貸。殿下旣燭其語犯莫重,而又謂誅殛不惜,則慈殿好生之德,雖不勝欽仰萬萬,而罪在必殛,不可容貸矣。是故怙終之刑,虞典著訓,無將之誅,魯史垂法,非特臣等之言,相箚旣先,臺啓又繼。時煥之外若陳弊,內實逞邪,回譎閃忽,千態萬狀之凶肚悖腸,剖析無餘,則人心之同然,於是可見。孟子曰,國人皆曰可殺,殺之,罪若時煥而不殺,只以屛裔之薄典而止,則國不得以爲國,人不得以爲人,將不知稅駕於何地矣,寧不懍然而寒心哉?伏願殿下,淵然深思,廓揮乾斷,屛裔罪人姜時煥,亟加嚴處,快施當律,以洩神人之憤焉。取進止。答曰,省箚具悉。已諭於前批矣。
副應敎洪祐喆,副校理黃浩民,修撰權溭聯名疏曰,伏以,臣等昨控聯籲,仰陳姜時煥拿鞫之請,而兪音未降,衷情抑鬱,際又伏見兩司新啓批旨下者,有曰,語犯莫重,誅殛何惜,而仰體慈聖好生之德,姑且容貸,臣等益不覺愕然失圖,繼又憂歎之至。噫,彼時煥,是何等不逞之徒也?其疏之語犯莫重,其罪之誅殛無惜,殿下旣明燭無餘,則今此臺啓之靳兪,雖出於仰體慈聖好生之德意,而罪在必殛,則其不可容貸也決矣。夫有犯而必誅者,王法之嚴也,不謀而同辭者,人心之公也。雖以人主之尊,一循乎王法之嚴,而無咈於人心之公,然後王綱可以無壞,世道有所底定,故無禮之逐,不敬之誅,所以著訓於春秋,垂法於漢史者也。時煥之外托陳弊,內懷逞邪,陰譎叵測,無倫絶悖之狀,王法之所必誅也,人心之所同憤也。此若以屛裔薄竄,勘斷而止,則將不知何樣怪鬼,又復接踵而起,寧不凜然而寒心?駭惋轉激,相率申籲,伏願殿下,穆然深思,亟從臺請,屛裔罪人姜時煥,設鞫得情,夬施當律,俾伸王章而輿憤洩焉。臣等無任云云。答曰,省疏具悉。已諭於前批,勿煩。
副校理吳致淳疏曰,伏以,臣於本月初一日,伏奉除旨,以臣爲弘文館副校理,繼以馹召,鄕里動色,榮感罔極。顧臣分義,固當卽日登程,而臣母積痼風濕之疾,跨歲沈綿,不離床笫,情私焦煎,不能離捨,稍俟少歇,今始上來,祗肅恩命。跡涉蹇傲,伏俟嚴譴之不暇,而明張之義,不容少緩,玆敢疾聲仰籲,伏願垂察焉。夫爲人臣子,而以閃忽叵測之意,窮凶絶悖之語,嘗試於君父之前,則不可但以無禮不敬論之也,明矣。今此姜時煥之疏,滿紙張皇,無非叵測凶悖,則其爲罪也,烏得以屛裔薄勘而止也哉?三司交章,一兪尙靳,乃於臺啓之批,若曰,語犯莫重,誅殛何惜,而仰體慈聖好生之德,姑且容貸,臣不勝愕然,繼之以憂歎也。天地大德,雖在於生,威以霜雪,亦是敎也,體天行仁,豈可不以生道殺人乎?罪在必誅,而若不大加懲創,則始也潛滋,終焉競起,勢所必至,寧不凜然而寒心?聖人爲是之懼,訓之以刑期于無刑,以我殿下日月之明,何不慮及于此,而不允臺請乎?伏乞聖明,穆然深思,廓揮乾斷,屛裔罪人姜時煥,設鞫得情,夬施當律,以伸王章,以洩輿憤焉。臣無任云云。省疏具悉。已諭於前批,勿煩。
判義禁李止淵,知義禁金熙華·李志淵聯名疏曰,伏以,臣等卽伏奉草記批旨下者,有卽爲擧行之命,職在收司,固當奉承之不暇,而凡罪人勘配,雖有成命,臺啓若以設鞫爲請,則王府不得發遣,卽法例也。況彼姜時煥,敢於一初淸明之時,顯懷不逞之心,投呈凶疏,語逼莫重之地,固宜鉤覈情節,明正典刑,今何可徑先發配,有若尋常罪謫之循例奉行者哉?敢附執藝之義,相率聯籲。伏乞聖明,廓揮乾斷,還收屛裔之命,亟允三司之請,俾懲討嚴而輿憤伸焉。臣等無任云云。答曰,省疏具悉。王府與三司有異,卽爲擧行。
丙申二月十四日辰時,上御熙政堂。勸講入侍時,原任直閣李光文,參贊官成遂默,檢討官金錫淳,假注書金英根,記事官鄭㝡朝·李墩各持小學第五卷,以次進伏訖。上誦前受音一遍訖,光文讀自蘇瓊,止遂還同住,仍讀奏釋義訖。上讀新受音十遍訖,命陳文義,光文曰,此章蓋言蘇瓊之善曉人,而彼普明兄弟之叩頭悔過,亦可以見彝性之本善矣。性善之理,堯·舜與塗人同,而爲物慾所敞則不能全之也。至有兄弟之爭田,如普明者有之,豈不可哀也哉?然而苟非良心之不至全喪,何能幡然感動,還後同住乎?此小學書題辭所云凡此厥初,無有不善,藹然四端,隨感而見者,卽此之謂也。在上之人,循其性而治而敎之則其民善,反是則失其性而爲惡,皆本之人君導率之善不善矣。今之民雖不如古,而其心則皆堯·舜之民也。伏願於導率之政,隨事而留心焉。上曰,玉堂陳之。錫淳曰,兄於〈弟〉爭田,實是傷風敗俗,故蘇瓊詳諭其兄弟至重之義,因自淚下,諸人亦皆從泣而歸善,善言之感人固如是,寧不休哉?上曰,參贊官陳之。遂默曰,閣臣·儒臣,皆已詳陳無餘蘊,臣無容更達者矣。上掩卷,錫淳曰,臣於講筵,有仰達者,近以姜時煥疏事,大僚聯箚,臣等及兩司亦陳箚啓,而時煥卽不過鄕曲蟣蝨之賤,稱以言事,投進一疏。辭意叵測,句語凶悖,輿論皆曰可殺,而至於屛裔薄竄而止,則是可曰國有常憲乎?亟從群下之請,快施當律,千萬顒祝。上不答。遂默曰,噫,彼姜時煥投進一疏,全沒倫脊,滿紙張皇,罔非禍心,而至於其中一二句語,窮凶絶悖,無嚴不敬,有非今日臣子所可發口,而乃敢筆之於書,登諸章奏,此卽渠罔赦之案也。三司諸臣同聲致討,而兪音尙靳,王章莫伸,夫罪犯如彼其重,而畢竟勘斷,至於投畀而止,則朝家之失刑,輿情之齎憤,當如何哉?今臣幸借方寸之地,敢效明張之忱。伏乞廓揮乾斷,亟允臺請,使人心淑而世道靖焉。上不答。仍命退,諸臣以次退出。
上在昌德宮。停常參·經筵。
藥房都提調朴宗薰,副提調朴永元啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿,口傳問安。答曰,知道。
李憲瑋啓曰,左副承旨金鍏,今日不爲仕進,卽爲牌招,何如?傳曰,允。
閔英世啓曰,備邊司郞廳來言,今日賓對日次,而國忌正日相値,不得來會云矣,敢啓。傳曰,知道。
傳于閔英世曰,勸講入侍。
李憲瑋,以內醫院都提調意啓曰,提調徐俊輔,今日問安,不爲仕進,卽爲牌招,何如?傳曰,允。
傳于盧光斗曰,藥房提調·左承旨竝許遞,前望單子入之。
內醫院提調前望單子入之,金敎根落點。
承旨前望單子入之,李景在落點。
成遂默啓曰,新除授承旨李景在,方在削職中,何以爲之?敢稟。傳曰,蕩滌敍用。
盧光斗啓曰,卽者漢城府官員來言,今此城隍發告祭及厲祭獻官,例以亞尹塡差,而左尹李光正服制,右尹金在三在外,無進參之員云,何以爲之?敢稟。傳曰,右尹許遞,前望單子入之。
右尹前望單子入之,鄭祖榮落點。
吏曹口傳政事,左尹單鄭祖榮,右尹單李光正。
盧光斗啓曰,卽者漢城府官員來言,今此城隍發告祭及厲祭獻官,亞尹當爲塡差,而新除授左尹鄭祖榮在外,右尹李光正服制,無進參之員,何以爲之?敢稟。傳曰,左尹許遞,前望單子入之。
左尹前望單子入之,李憲球落點。
吏曹口傳政事,左尹單李光正,右尹單李憲球。
以左副承旨金鍏牌不進罷職傳旨,傳于成遂默曰,只推。
兵曹口傳政事,護軍單朴永元。
行大司憲李翊會,大司諫趙容和,副應敎洪祐喆,掌令權馦·鄭誠一,持平白宗杰,校理金在田,副校理黃浩民·吳致淳,正言李時在,修撰權溭·李明迪,副修撰金錫淳等啓曰,臣等以箚以啓,屢瀆崇嚴,繼又相率呼龥,不得請則不敢退者,誠以義分莫重,犯之者必誅,憲章極嚴,弛之則必壞耳。噫,彼時煥,人雖卑微,亦朝家化育中一物也。有何怨懟之心,肆發凶悖之語,揘合不當之事,引喩莫嚴之地,敢所不敢,忍所不忍,集千古之衆惡,而謂一世之可欺,其眼無朝廷,口蔑倫綱,實是往牒之所未見所未聞也。王法不容暫貸,國人皆曰可殺,臣等之言,卽朝野公共之言,而屢日陳籲,一兪尙靳,使彼凶逆,晏然假息,不但臣等之憂歎,抑亦輿情之齎鬱,玆敢冒死更陳。伏乞亟命嚴鞫,明正典刑,以洩神人之憤焉。答曰,前批已悉,勿煩。
閔英世,以兵曹言啓曰,禁軍別將金魯甲身病猝劇,無望供職,呈狀乞遞矣。實病旣如此,則有難强令察任,改差,何如?傳曰,允。
兵曹,以李忠運爲禁軍別將。
盧光斗,以奎章閣言啓曰,景慕宮望廟樓今望奉審,無頉之意,敢啓。傳曰,知道。
閔英世,以兵曹言啓曰,卽接西所衛將沈能念牒報,則泰秋門東邊中松一株拔根顚仆云,令該所依例斫去之意,敢啓。傳曰,知道。
又以備邊司言啓曰,頃以湖南羅餔穀折米一千石,草記區劃於增修都監物力矣。卽見全羅監司金興根所報,則以爲,道內還摠,比前大縮,本穀時在,數極零星,且出庫發賣之際,亦不無許多牽礙之端,上項作錢,請卽還寢矣。本道穀簿,果甚不敷,而銀貨則稍有餘儲,折米一千石作錢,依所報許令還寢,其代,以營庫記簿銀一千五百兩上送之意,分付該道,何如?傳曰,允。
又以武二所試官意啓曰,臣所今日柳葉箭應射擧子六百七十八人內,入格五十七人,而射講兩技入格五十六人矣。柳葉箭,今已畢試,鐵箭鱗次兩防牌試取之意,敢啓。傳曰,知道。
又以武一所試官意啓曰,臣所今日鐵箭應射擧子一千二百六十三人內,入格四十七人,昨日入格二十一人,合爲六十八人矣。日暮姑停之意,敢啓。傳曰,知道。
又以武二所試官意啓曰,臣所今日鐵箭應射擧子十二人內,入格四人矣。日暮姑停之意,敢啓。傳曰,知道。
又以武一所試官意啓曰,臣所今日平明開場,昨日未畢試鐵箭,仍爲試取之意,敢啓。傳曰,知道。
又以武二所試官意啓曰,臣所今日平明開場,昨日未畢試鐵箭,仍爲試取之意,敢啓。傳曰,知道。
又以武一所試官意啓曰,臣所今日鐵箭應射擧子四百八十五人內,入格四十五人,昨日再昨日入格六十八人,合爲一百十三人矣。鐵箭,今已畢試,仍爲捧講之意,敢啓。傳曰,知道。
又以武一所試官意啓曰,臣所今日各技皆已畢試,修整榜目之意,敢啓。傳曰,知道。
又以武二所試官意啓曰,臣所今日鐵箭應射擧子三百三十人內,射講兩技入格十五人矣。日暮姑停之意,敢啓。傳曰,知道。
成遂默,以義禁府言啓曰,姜時煥,亟命嚴鞫,明正典刑事,傳旨啓下矣。姜時煥,方在忠淸道永同地,依例發遣府都事,具格拿來之意,敢啓。傳曰,知道。
奉朝賀南公轍,領中樞府事李相璜,判中樞府事沈象奎,左議政洪奭周,右議政朴宗薰聯名箚曰,伏以,今日廷臣之聲討時煥,是豈可已而不已者哉?王章不可以不伸也,奸萌不可以不折也,一世沸騰之公議,不可以久遏也。人臣之罪,莫大於犯上,一或于此,必誅無赦,臣等伏覩臺啓之批,若曰,語犯莫重,誅殛何惜?時煥犯上之情狀,我殿下旣已畢燭而無餘矣。厥罪之不可赦,亦已洞悉於淵衷矣,又何爲而靳允於擧朝大同之輿論耶?聖批又若曰,仰體慈聖好生之德意,姑且容貸,聖敎所及,臣等亦豈不仰認欽頌,而前聖之訓有曰,以生道殺人,當殺而殺,乃所以止殺也,好生之德,孰大於是?日前聯箚,雖幸卽蒙允兪,而時煥絶悖之罪,固非投屛之所可勘斷。況其包藏叵測之情節,決非渠所可獨辦,尤不可不到底究覈,痛加劈破而後已,衷情轉激,相率聯籲。伏乞聖明,廓揮乾斷,亟允三司之請,以嚴天討,以洩輿憤,千萬幸甚。取進止。答曰,省箚具悉卿等之懇。姜時煥之語犯莫重,已諭於日前臺啓之批,而特以仰體慈聖好生之德意,不能不十分鄭重矣。卿等之請又如是,可見大同之公議,所請依施。仍傳于盧光斗曰,此批答,遣史官傳諭。
丙申二月十五日辰時,上御熙政堂。勸講入侍時,左議政洪奭周,提學趙寅永,參贊官閔英世,侍讀官吳致淳,假注書蔡元默,記注官全國憲,記事官鄭㝡朝,各持小學第五卷,以次進伏訖。上誦前受音訖,寅永讀自王祥弟覽,止朱患之乃止。仍讀奏釋義訖,上誦新受音十遍訖,命陳文義。寅永曰,凡人有篤至之行,則無有不孚格感化者,故以覽妻二姓,而無異於天屬,以覽母惡行而能全其天倫,皆由友愛篤至,而求其本則實王祥純孝有以孚感故也。由此觀之,人君若能明善誠身,成己成物,則金石可透,豚魚可化,況吾民本善之性耶?伏望於文義上,每加推衍而體念焉。上曰,侍讀官陳之。致淳曰,人子之善事父母,乃是當然底道理,而惟其至誠篤實之爲難也。王祥母朱氏之於祥也,遇之無道,使以非理,王祥之弟覽,覽之妻,諫其母過,共其兄事,竟使其母正其凶虐,此非但覽之夫妻之賢也。以王祥之孝,至誠篤實,故其弟其嫂,自然觀感從而化之也。蓋至誠可以感神,人君爲仁,至誠篤實,則夫何物之不感化也?殿下推此章之義而廣之,用力於至誠行仁,則萬民自可從而化之,伏願懋哉懋哉。上曰,參贊官陳之。英世曰,王祥之以孝事其母,而其弟覽及覽之妻,次第觀感,盡友愛之情,竟使母心回悟,可見誠孝之孚感也。始雖蔽於私情而不慈,感二子之至誠而改之,母子之間天倫之情,安得不然,而天下果無不是底父母矣。因此文義而推廣之,則人君若以誠信導民,民必感而化之,伏願誠心講學,觸類而長之,期有緝熙之工焉。上曰,大臣陳之。奭周曰,此章文義,諸臣悉已仰陳,臣則別無可達之辭,而讀書之法,不惟致力於新受之文而已,必須將已讀者,記識尋繹,無或遺忘,後値相應之處,以之參訂,然後始有通貫之效矣。此章言王祥兄弟事,而王祥事已見於上,聖聰果能記有乎?上曰,果有之矣。奭周曰,王祥之孝,能孚於雀鯉,豈不能孚於一家乎?兄弟夫婦叔嫂之間,感化如此,而其母卒亦能感化,此等處正合參看而相證矣。臣曾屢以講究字義之意,有所仰陳矣。此章中楚撻二字,果已領解否?上曰,果有何義耶?奭周曰,撻者打也,楚字荊木之名,以荊木爲笞而撻人也。在昔皇明太祖皇帝,嘗見道傍荊木,指示太子曰,古者用此爲笞扑,以其能去風散血,受刑者雖觸寒,不至生病也。古聖王制法之時,雖於有罪當刑者,亦恐其或傷,仁厚愛人之意,亦行於刑罰之中,而太祖皇帝見一微物,能觸類體認於先聖王愛民之意。此皆是人君之所當鑑法者,文義解釋之際,亦必於此等處,留心理會,則其爲裨益,當不淺矣。寅永曰,撻之用楚,非有荊之木也,去其荊而用其幹,此聖王欽哉惟恤之意也。上掩卷。奭周進前奏曰,今日之風日乖常,侵早臨筵,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。奭周曰,伏望如此風寒,勿爲勞動,仍起伏奏曰,小臣日前以姜時煥事,已有聯箚聲討,而時煥之罪,不可如是勘斷而止矣。人臣進言,雖或有觸犯於衮闕者,亦可以優容寬假,而至於上犯莫重,則決不可曲施容貸。伏見臺啓之批,亦旣曰語犯莫重,則其罪之不可赦,殿下業已俯燭矣。臣等方與原任大臣,相議聯箚矣,筵退之後,卽當仰徹,而三司諸臣,聞又以合辭陳請云,伏望卽爲允許,毋令天討久稽焉。寅永曰,小臣講官也,固與臺臣有異,而凡今大臣三司之齊聲請討者,可見大同之輿憤,則噫,彼姜時煥干紀犯分,至凶絶悖之罪,無待更陳,亦必洞燭之矣。然而兪音尙靳者,竊恐聖學上明理工夫,或有所未盡,故當於決斷處未能廓揮耳,伏願淵然深思,亟賜允從焉。上命退。致淳曰,臣忝在三司之列,於姜時煥事,昨以疏達,聯參合辭,未蒙聖兪,不勝抑鬱,伏望卽降允兪,勿爲靳摯。上命退。英世曰,臣在本院,不勝抑鬱,詳陳議啓,而尙此靳摯,伏望亟允臣等之請。又命退,承史以次退出。
上在昌德宮,停常參·經筵。
閔英世啓曰,行大司憲李翊會,掌令權馦·鄭誠一,持平白宗杰呈辭,執義金樂壽·韓文爀試所進,監察茶時之意,敢啓。傳曰,知道。
傳于盧光斗曰,勸講入侍。
傳于盧光斗曰,孝成殿寒食祭,攝行磨鍊。
閔英世啓曰,明日傳香禮房承旨當爲齋宿,左副承旨金鍏不爲仕進,所當牌招,拘於廳規,不得請牌,何以爲之?敢稟。傳曰,牌招。
以左副承旨金鍏牌不進罷職傳旨,傳于閔英世曰,只推。
兵曹,來二月二十九日重試武科殿試時規矩,鐵箭三矢一百二十步二矢,片箭三矢一百二十步一中,貫革五矢一百二十步一巡二中,柳葉箭五矢一百二十步一巡二中,講書粗以上五技,石二技,改落點。
盧光斗,以奎章閣言啓曰,先大王御製校正割付十二編合六卷,目錄一卷,翼宗大王御製校正割付六編合三卷,目錄一卷,別編合附一卷,竝原本入之,而繕寫開印吉日,令日官朴周煥推擇,則繕寫以今月二十五日辰時,開印以今月二十九日卯時爲吉云,以此日時擧行,何如?傳曰,允。
又以吏曹言啓曰,今此寒食祭祭官,當爲磨鍊,而除老病公頉,實無推移排比之路。依近例,時任玉堂·實錄郞廳及刑官·司饔院官員年六十已上人員,通融塡差以入,而其中時無職名人員,令該曹口傳付軍職,何如?傳曰,允。
又以禮曹言啓曰,卽接順康園守奉官所報,則本園寒食祭享,兩官當爲備員將事,而新除授守奉官兪敎煥,時在忠淸道靑陽地,身病猝重,無以上來云。在外守奉官兪敎煥改差,其代,令該曹以在京無故人口傳差出,以爲備員擧行之地,何如?傳曰,允。
又以成均館行大司成意啓曰,文廟守僕,依宗社守僕例,試才抄擇,別單啓下事,曾有定式矣。守僕鄭厚吉汰去,代以生徒守僕試才抄擇,備三望受點次,別單書入之意,敢啓。傳曰,知道。
閔英世,以兵曹言啓曰,今二月十七日武臣堂上朔試射日次,而以國忌正日,不得爲之之意,敢啓。傳曰,知道。
又以武二所試官意啓曰,臣所今日平明開場,昨日未畢試鐵箭,仍爲試取之意,敢啓。傳曰,知道。
又以武二所試官意啓曰,臣所今日鐵箭應射擧子三百七十人內,射講兩技入格十一人矣。日暮姑停之意,敢啓。傳曰,知道。
丙申二月十六日辰時,上御熙政堂。勸講入侍時,原任提學鄭元容,參贊官盧光斗,侍讀官吳致淳,假注書金英根,記注官朴起壕,記事官鄭㝡朝,各持小學第五卷,以次進伏訖。上誦前受音訖,元容讀自晉右僕射,止理不可絶,仍讀奏釋義訖。上讀新受音十遍訖,命陳文義。元容曰,鄧攸,是殷之孫,而殷亦以剛直稱者也。攸少孤而善居喪,前後居官,多以廉白稱,其在吳郡,有惟飮吳郡水之語,故選孝廉,後入良吏列傳。其人則稍拔於流俗,而至於此章之事,揆以天理人情,未知爲十分底道,故自前諸儒,亦有參差之論矣。上曰,石勒何人也?元容曰,石勒,是羯種矣,晉時五胡分梗僭號,而羯·羌·氐·鮮卑·凶奴,稱爲五胡而石勒亦其一也。致淳曰,此章別無章句間文義之可達,而鄧攸處事,人所難行,則不可不謂之善,棄其子而去之,未必爲十分至當,故先儒論說,亦已多矣。以殿下將就緝熙之學,亦豈無可否於此等處也?伏願理會分析,立言定論,使此登筵諸臣,知聖學之高明焉。光斗曰,今日小學文義,閣臣·玉堂之奏,切實無餘蘊矣,而鄧收遇賊奔竄之際,棄兒存侄,雖極嘉歎,揆以天理人情,恐未穩當。伏願殿下鑑此鄧攸取捨兒侄之義,體諒窮究,以是是非非,指一可否,則是亦學問漸進向上之功矣。上掩卷。元容進前奏曰,臣待罪本兵,以科規事,有可提稟者矣。重試,是丙年設行之科,而文科,登科人之重赴者也。今番規矩太重,入格恐無幾人,且鳥銃亦係軍例,在前亦多隨時改規之時,故敢達矣。上曰,規矩單子還爲入之,可也。仍命退,諸臣以次退出。
上在昌德宮。停常參·經筵。
盧光斗啓曰,明日常參·經筵,取稟。傳曰,停。
閔英世啓曰,行大司憲李翊會,掌令權馦·鄭誠一,持平韓文爀·白宗杰呈辭,執義金樂壽試所進,監察茶時之意,敢啓。傳曰,知道。
又啓曰,來二十一日朝參日次矣,敢啓。傳曰,停。
傳于閔英世曰,勸講入侍。
傳于盧光斗曰,判義禁許遞,前望單子入之。
判義禁前望單子入之,李羲甲落點。
吏曹口傳政事,以蔡元默爲順康園守奉官。
閔英世啓曰,假注書蔡元默身病猝重,勢難察任,今姑改差,何如?傳曰,允。
蔡元默改差,代以具鍾祿爲假注書。
閔英世啓曰,密符親納,例也,而前忠淸監司金在三謂有身病,使其褊裨替納,事甚未安,推考,何如?傳曰,允。
閔英世啓曰,明日傳香禮房承旨當爲齋宿,左副承旨金鍏不爲仕進,所當牌招,而拘於廳規,不得請牌,何以爲之?敢稟。傳曰,牌招。
以左副承旨金鍏牌不進罷職傳旨,傳于盧光斗曰,只推。
以濟州牧使朴長復狀啓,大靜縣監張時說身死事,傳于盧光斗曰,令該曹口傳各別擇差,催促下送。
閔英世,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
又以武二所試官意啓曰,臣所今日平明開場,昨日未畢試鐵箭,仍爲試取之意,敢啓。傳曰,知道。
丙申二月十七日辰時,上御熙政堂。勸講入侍時,原任直閣徐俊輔,參贊官閔英世,檢討官李明迪,記事官金應均,記注官張鉉喆,記事官鄭㝡朝,各持小學第五卷,以次進伏訖。上誦前受音一遍訖,俊輔讀自只應自棄我兒,止使鄧伯道無兒,仍讀奏釋義訖。上讀新受音十遍訖,命陳文義。俊輔曰,此章別無文義之可奏,而凡於講讀之時,必敬謹自持,無所放過,然後可期聖學之進就,以此體念,是臣區區之望也。上曰,玉堂陳之。明迪曰,此章文義,別無可陳之辭矣。上曰,參贊官陳之。英世曰,本文文義則無所仰達,而每於講筵,如有聖衷疑晦之處,必發問筵臣,然後可以融會,而有益於聖工矣。伏願殿下,深加留念焉。上掩卷。仍命退,諸臣以次退出。
上在昌德宮。停常參·經筵。
金鍏啓曰,明日常參·經筵,取稟。傳曰,停。
成遂默啓曰,合辭許久闕啓,事甚未安。除差祭,試所進去外,未肅拜·呈告人員,竝卽牌招,何如?傳曰,允。
李憲瑋啓曰,左承旨李景在今日不爲仕進,卽爲牌招,何如?傳曰,允。
備忘記,平安兵使李惟秀下直,長弓一張·長箭一部·片箭一部·筒兒一個賜給。
傳于金鍏曰,勸講入侍。
注書金應均在外,代以洪在龍爲假注書。
洪在龍在外,代以尹晩求爲假注書。
金鍏啓曰,應敎未差,校理趙璟鎭在外,金在田,副校理黃浩民·吳致淳,修撰權溭·副修撰金錫淳·許晟差祭,玉堂上下番俱空,事甚未安。副應敎洪祐喆,修撰李明迪,竝卽牌招入直,何如?傳曰,允。
傳于成遂默曰,金吾堂上金熙華·李志淵,竝許遞,前望單子入之。
金吾堂上前望單子入之,知義禁鄭元容·徐憙淳落點。
閔英世,以都摠府言啓曰,都摠管金熙華,副摠管金魯甲俱有實病,李源祖呈辭在外,李鼎會·沈日永試所進,朴潤榮·金相順差祭進,一員未差,李若愚·李存敬亦爲差祭,明日受香,將無替直之員。令政院稟旨變通,仍令該曹口傳差出,以爲備員入直之地,何如?傳曰,有實病摠管竝許遞,與未差之代,前望單子入之,待下批牌招察任。
吏曹口傳政事,以安允璟爲大靜縣監。
兵曹口傳政事,大護軍單徐憙淳。
兵曹口傳政事,副護軍尹滋畊·李寅皐,以上竝單付。
成遂默啓曰,行大司憲李翊會,掌令權馦,持平韓文爀牌不進,執義金樂壽試所進,掌令鄭誠一,持平白宗杰差祭,監察茶時之意,敢啓。傳曰,知道。
以大司諫趙容和,司諫金逸淵,正言吳正秀,掌令權馦,持平韓文爀牌不進罷職傳旨,傳于成遂默曰,只推。
以左承旨李景在牌不進罷職傳旨,傳于盧光斗曰,只推。
金鍏,以宗廟·永寧殿增修都監都提調意啓曰,正殿階砌,旣爲排置,明日辰時,豎柱上樑之意,敢啓。傳曰,知道。
閔英世,以兵曹言啓曰,宣傳官李熙庚,內禁衛將朴蓍會,俱以病難供職,呈狀乞遞,改差。新除授新門別將張籌臣母病沈重,時月之內,萬無離側赴任之望云,依例罷黜,何如?傳曰,允。
又以武二所試官意啓曰,臣所今日平明開場,昨日未畢試鐵箭,仍爲試取之意,敢啓。傳曰,知道。
又以武二所試官意啓曰,臣所今日鐵箭應射擧子三百九十人內,射講兩技入格十六人矣。日暮姑停之意,敢啓。傳曰,知道。
義禁府啓目,咸平縣監洪羲錫,務安縣監金大坤等原情云云。傳旨內辭緣,泛稱遲晩,所當請刑是白乎矣,曾經侍從勿爲請刑,載在大典通編,竝只議處,何如?判付啓依允。
丙申二月十八日辰時,上御熙政堂。勸講入侍時,原任直閣李光文,參贊官金鍏,侍讀官吳致淳,假注書具鍾祿,記注官金國憲,記事官鄭㝡朝,各持小學第五卷,以次進伏訖。上誦前受音訖,光文讀自晉咸寧中,止衮亦無恙,仍讀奏釋義訖。上讀新受音十遍訖,命陳文義。光文曰,癘疫,常情之所可畏而不之避,惟懼次兄之又死於癘,終始扶護,病遂得差,其友愛之誠篤,卓乎難及,而志槪之剛正,亦可見矣。苟非有學識所得而能之乎?上章鄧伯道,均是兄弟急難之義,而旣棄其子,又惡其追從,縛之於樹者,殘忍迫切,不近人情。故後之議者,反具時人哀之之說而曰,天道有知,使鄧伯道無子,其視庾衮之所處,優劣判矣。人而不學,見識未透,爲善之中,亦不能無過不及之差,此君子之所貴乎學者,正在於臨事應變之得其正也。上曰,玉堂陳之。致淳曰,癘疫之病,庶幾謹避而免,而庾衮之友愛,出於至誠,付命於天,獨留不去,竟救其兄,身亦無恙,豈非至誠之所感乎?人於當行之事,行之以誠,則自天佑之,吉無不利,殿下今日當行之事,乃勸講學行仁政也。終始典學,至誠無息,則自然天佑助之,吉無不利矣,是臣區區之望也。上曰,參贊官陳之。鍏曰,閣臣·玉堂,旣悉奏陳而無餘蘊,臣無容更達,而伏願殿下於學,懋哉懋哉。上掩卷。仍命退,諸臣以次退出。
上在昌德宮。停常參·經筵。
盧光斗啓曰,玉堂備員間,視事頉稟之意,敢啓。傳曰,知道。
又啓曰,合辭許久闕啓,事甚未安。除差祭,試所進去外,未肅拜·呈告人員,竝卽牌招,何如?傳曰,允。
金鍏啓曰,右副承旨閔英世今日不爲仕進,卽爲牌招,何如?傳曰,允。
傳于金鍏曰,禮房承旨馳詣宗廟·永禧殿·景慕宮,奉審摘奸,仍詣受香諸處,奉審以來。
傳于盧光斗曰,勸講入侍。
盧光斗啓曰,訓鍊大將金逌根,以禮曹判書,山陵補土監董事,今方出去矣。所佩命召,何以爲之,而將兵之任及禁衛大將兼察,俱不可一刻無摠察之任,何以爲之?敢稟。傳曰,仍佩往來,御將兼察。
又啓曰,訓鍊大將,禁衛大將兼察事,命下矣。兼察訓鍊大將·禁衛大將趙萬永,卽爲牌招聽傳敎,何如?傳曰,從事官發牌聽傳敎。
又啓曰,卽者義禁府都事來言,時囚罪人洪羲錫·金大坤當爲議處,而判義禁李羲甲,知義禁鄭元容·徐憙淳,同義禁金炳朝未肅拜,無以備員開坐云,竝卽牌招,何如?傳曰,允。
大王大妃殿傳于盧光斗曰,所聞大段亂離云,待出榜,武二所試官,一竝拿問。
摠管前望單子入之,都摠管金鏴,副摠管朴永元·洪穉圭落點。
盧光斗,以都摠府言啓曰,都摠管金鏴,副摠管李源祖在外,朴潤榮·李若愚·金相順·李存敬·洪穉圭差祭,李鼎會·沈日永試所進,只有臣永元一人,入直無人。令政院稟旨變通,仍令該曹,以在京無故人口傳差出,待下批牌招,以爲推移入直之地,何如?傳曰,允。
盧光斗啓曰,因都摠府草記,都摠管金鏴,副摠管李源祖在外,朴潤榮·李若愚·金相順·李存敬·洪穉圭差祭,李鼎會·沈日永試所進,入直無人。令政院稟旨變通,令該曹口傳差出,待下批牌招事,允下矣。合有變通之道,何以爲之?敢稟。傳曰,在外摠管竝許遞,前望單子入之。
摠管前望單子入之,都摠管李光文,副摠管金炳朝落點。
傳于盧光斗曰,刑判有闕之代,前望單子入之。
刑曹判書前望單子入之,金蘭淳落點。
傳于盧光斗曰,政官牌招開政。
盧光斗啓曰,行都承旨李憲瑋,左承旨李景在,右承旨成遂默不爲仕進,左副承旨金鍏式暇,右副承旨閔英世牌不進,院中只有臣一人,伴直無人。右承旨成遂默,所當牌招,而拘於廳規,不得請牌,何以爲之?敢稟。傳曰,牌招。
以右副承旨閔英世牌不進罷職傳旨,傳于盧光斗曰,只推。
盧光斗啓曰,行都承旨李憲瑋,左承旨李景在不爲仕進,右承旨成遂默牌不進,左副承旨金鍏式暇,院中只有臣一人,伴直無人。右副承旨閔英世旣有只推之命,所當牌招,而拘於廳規,不得請牌,何以爲之?敢稟。傳曰,牌招。
又啓曰,行都承旨李憲瑋,左承旨李景在,右副承旨閔英世不爲仕進,右承旨成遂默牌不進,左副承旨金鍏式暇,臣吏兵批兼進之意,敢啓。傳曰,知道。
有政。吏批,判書金箕殷進,參判鄭基一,參議尹秉烈竝牌招不進,同副承旨盧光斗進。以林永洙爲應敎,徐左輔爲戶曹參判,宋持養爲敦寧都正,金東健爲刑曹參議,朴亨壽爲軍器正,洪大恒爲刑曹正郞,吳鶴善爲工曹佐郞,李熙殷爲軍資奉事,韓用選爲淑陵奉事。濟州牧使單趙禹錫,忠州牧使金祖淵,公州判官李聞榮,以上仍任事承傳。
兵批,判書鄭元容進,參判尹聲大差祭,參議權馥入直進,參知金景善在外,同副承旨盧光斗進。以尹行成·韓致逈爲僉知,申命淳爲宣傳官,李濟完爲內禁將,安時亮·朴守範·李章玉·盧尙虎·申爀爲五衛將,李啓朝爲曹司衛將,李邦顯爲忠壯將,朴浩性·白弘運爲景福將,李行儉爲禁衛把摠,南錫羲爲訓鍊主簿,趙雲澈·李正履爲文兼,金潤大爲守門將,李源奎爲安東營將,崔柱悳爲訓戎僉使,白民洙爲坡知僉使,李時榮爲慶尙左兵虞候,金榮默爲蒜山僉使,李啓煥爲黔毛浦萬戶,金大鉉爲吾老梁萬戶,李錫憲爲新門別將。護軍宋啓榦·安光直·鄭祖榮·金在三,副護軍李熙庚,以上竝單付。
吏批,再政。白珩洙爲監察,金熙逌爲典籍,金相喜爲禁府都事。
兵批,再政。趙羲元爲都摠經歷,張寅植爲武兼,柳宗謹爲守門將,同知朴守範,僉知申爀·安時亮·盧尙虎,以上竝單付。
盧光斗啓曰,明日常參·經筵,取稟。傳曰,只晝講。
又啓曰,行大司憲李翊會,持平韓文爀牌不進,執義金樂壽試所進,掌令權馦·鄭誠一,持平白宗杰差祭,監察茶時之意,敢啓。傳曰,知道。
以大司諫趙容和,正言吳正秀,持平韓文爀牌不進罷職傳旨,傳于盧光斗曰,只推。
以右承旨成遂默牌不進罷職傳旨,傳于盧光斗曰,只推。
以吏曹參議尹秉烈牌不進罷職傳旨,傳于盧光斗曰,只推。
盧光斗,以奎章閣言啓曰,原任提學鄭基善母喪卒哭日,依定式遣檢書官勸肉以來之意,敢啓。傳曰,知道。
又以弘文館言啓曰,下番無他推移之員,不得已以上番姑降入直之意,敢啓。傳曰,知道。
閔英世,以訓鍊都監言啓曰,今此純宗大王尊爲世室,翼宗大王追崇,合二慶慶科及今丙申年重試對擧別試合設庭試武科殿試時,本局軍兵及武藝廳中直赴殿試·會試應頉之類,竝別單書入之意,敢啓。傳曰,知道。
又以御營廳言啓曰,本廳把摠崔祉鉉,身爲將官,擧措妄率,汰去之意,敢啓。傳曰,知道。
又以武二所試官意啓曰,臣所今日平明開場,昨日未畢試鐵箭,仍爲試取之意,敢啓。傳曰,知道。
又以武二所試官意啓曰,臣所今日鐵箭應射擧子二百八十人內,射講兩技入格二十一人矣。日暮姑停之意,敢啓。傳曰,知道。
又以義禁府言啓曰,黃海兵使趙運永狀啓內,蒜山僉使崔擎天爲先罷黜,其罪狀令收司稟處事,啓下矣。崔擎天,時在任所,依例發遣府書吏,交代後拿來,何如?傳曰,待待命拿囚。
義禁府啓目,粘連向前洪羲錫段,莅任之日,大同船隻,已爲裝載離發,而務安大同之添載,在於七月初四日,則其間不甚遲滯是白遣,伊後擧行,自是各該地方之所管云者,雖如囚供是白乎乃,尺文久不考還,廳關至煩更促,稽忽之罪,有難全恕,以此照律爲白乎旀。金大坤段,雖以該道臣所報觀之是白良置,木浦鎭卽務安境內,而船人之逗遛,至於數朔,風高之時,若是久淹,氷迫之患,烏可得免?貢稅輸納,法意何如,而全未察飭,有難容恕,以此照律,何如?判付啓依允。
丙申二月十九日辰時,上御熙政堂。勸講入侍時,提學趙寅永,參贊官盧光斗,侍讀官洪祐喆,假注書尹晩求,記注官朴起壕,記事官鄭㝡朝,各持小學第五卷,以次進伏訖。上誦前受音訖,寅永開卷讀自父老咸曰,止不集不食,仍讀奏釋義訖。上讀新受音十遍訖。上曰,文義陳之。寅永曰,此章別無可陳之文義,而大抵講學之道,先在乎字句無錯誤,音節不間斷,然後一章訓義,自然通暢,其要則不過專心而已。此心若專,則雖欲錯誤間斷,不可得也,其效奚但備例之文義哉?伏願益加體念焉。上曰,玉堂陳之。祐喆曰,閣臣所奏,極爲美矣,伏望以此體念焉。上曰,參贊官陳之。光斗曰,閣臣·玉堂所奏,俱極爲好,伏願以此體念焉。上掩卷,命退,諸臣以次退出。
上在昌德宮。停常參,只晝講。
藥房提調金敎根,右副承旨閔英世啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿,口傳問安。答曰,知道。
閔英世,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
盧光斗啓曰,明日常參·經筵,取稟。傳曰,停。
閔英世啓曰,合辭許久闕啓,事甚未安。除差祭外,未肅拜·呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
盧光斗啓曰,知義禁徐熹淳旣入闕中,不爲肅謝,直爲出去,事甚未安。推考,何如?傳曰,允。
又啓曰,假注書尹晩求,時無職名,令該曹依例付軍職,冠帶常仕,何如?傳曰,允。
又啓曰,假注書尹晩求,身病猝重,勢難察任,今姑改差,何如?傳曰,允。
尹晩求改差,代以曺錫雨爲假注書。
閔英世啓曰,明日傳香禮房承旨當爲齋宿,而左副承旨金鍏不爲仕進,所當牌招,而拘於廳規,不得請牌,何以爲之?敢稟。傳曰,牌招。
盧光斗啓曰,執義金樂壽,獻納朴長輿,以武二所監試官,拿問事,命下矣。依定式遞差傳旨捧入之意,敢啓。傳曰,知道。
又啓曰,大司憲李翊會,掌令權馦,持平韓文爀牌不進,執義未差,掌令鄭誠一,持平白宗杰差祭,監察茶時之意,敢啓。傳曰,知道。
以大司諫趙容和,司諫金逸淵,正言吳正秀,掌令權馦,持平韓文爀牌不進罷職傳旨,傳于閔英世曰,只推。
以左副承旨金鍏牌不進罷職傳旨,傳于盧光斗曰,只推。
閔英世啓曰,吏曹郞廳來言,臺諫有闕,政事,取稟。傳曰,前望單子入之。
盧光斗,以內醫院提調意啓曰,副提調李景在,今日問安,不爲仕進,卽爲牌招,何如?傳曰,允。
又以弘文館言啓曰,下番姑降入直,事甚未安。修撰李明迪,副修撰許晟,竝卽牌招,以爲推移入直之地,何如?傳曰,允。
又以司僕寺一二提調意啓曰,兼內乘趙羲元昨日政,移拜都摠經歷矣。其代,令該曹口傳差出,推移入直之地,何如?傳曰,允。
又以武二所試官意啓曰,臣所今日鐵箭應射擧子四百二十八人內,射講兩技入格三十二人矣。各技今已畢試,修整榜目之意,敢啓。傳曰,知道。
左承旨李景在疏曰,伏以,臣奉職無狀,自速嚴譴,蹙伏訟愆,亦旣有月,不意聖度包容,德意渙發,除旨忽下,恩赦繼降,不肖如臣,何以得此?且感且惶,莫省攸措。臣庸陋〈無似〉,素乏周愼,尋常任使,猶難堪承,而再叨匪據,尤懼僨誤,果然排塡享官,竟致不審,至有籌司請勘之啓,閣臣反面之奏。溺職之罪,益無所逃,做錯由臣,郵罰及人,反省恧蹙,無以自解,幸荷慈覆之垂燭,獲蒙恩譴之同被,私心始安,匪罪伊榮。噫,國之大事,惟祀爲最,而同朝聲息,未諳實病之適苦,駿奔之地,幾不免失儀之悚,則律之邦憲,自有當勘,雖於時日稍久之後,其不可參恕也,審矣。聖念雖勤於滌瑖,所失非同於眚災,召牌荐臨,承膺末由,玆敢短章自暴,仰瀆崇嚴。伏乞聖明,俯垂鑑諒,亟賜鐫斥,以爲不職者之戒焉,臣無任云云。省疏具悉。爾其勿辭察職。
丙申二月二十日辰時,上御熙政堂。晝講入侍時,知事李志淵,特進官鄭基一,參贊官閔英世,侍讀官林永洙·洪祐喆,假注書尹晩求,記注官朴起壕,記事官鄭㝡朝,各持小學第五卷,武臣具載哲,以次進伏訖。上曰,史官分左右。上誦前受音訖。永洙讀自廳堂間,止不敢坐,仍讀奏釋義訖。上讀新受音十遍訖,命陳文義。永洙曰,從古友于兄弟何限,而必以此二人爲言者,政所謂元方難兄,季方難弟也,在兄弟而友愛如此,則可知其能齊治平矣。是故傳曰,宜兄宜弟而後,可以敎國人。大凡友愛之道,非獨爲此二人之美事,推而廣之,足可爲聖世敦倫之一助,伏願殿下,深加省察焉。上曰,下番陳之。祐喆曰,此章別無深奧文義,而上番旣陳之,臣無容更贅,而友之一字,推以行之,事君事長之道,於此至矣盡矣。傳曰,一家仁,一國興仁,故治國在齊其家,伏願殿下,於此等處,益加體念焉。上曰,知事陳之。志淵曰,卽是楊橎家法兄弟友愛之事,而不出於敬之一字,敬之爲用,無適不當,非特兄弟之間爲然,雖夫婦之際,相敬如賓,古人稱美。何況人君修己而治人,至於應事接物,發政施措之間,尤貴敬以行之,則其效如響應而桴捷,聖王爲治之大本,無過於敬字上用工。伏願殿下,於此等處,克思體念而推及焉,是臣區區之望也。上曰,特進官陳之。基一曰,儒臣·知事旣已備陳,臣無容更達矣。上曰,參贊官陳之。英世曰,楊氏家法之嚴正,見稱於古今,而兄弟之間,以友愛爲本,則友字之中,有愛之如友之意矣。兄弟俱老,則和樂之地,易致嚴敬之或衰,而年過六十,敬之如一日,其誠力之純至,可推而知矣。我朝禮法家,多有如此篤行之人,而實由乎自上導率而觀感也。伏願殿下,臨講之時,克軫誠敬而無所間斷,亦以此文義,推廣之而施諸政化,期有孚及於一世,是臣區區之蘄望也。上命史官就座。仍命退,諸臣以次退出。
上在昌德宮。停常參·經筵。
閔英世啓曰,來二十五日朝參日次,而殿座相値,頉稟之意,敢啓。傳曰,知道。
金鍏啓曰,明日常參·經筵,取稟。傳曰,停。
成遂默啓曰,合辭許久闕啓,事甚未安。未肅拜·呈告人員,竝卽牌招,何如?傳曰,允。
金鍏啓曰,三品官之無得過三日循例請牌,曾有定式矣。敦寧都正宋持養,刑曹參議金東健,除拜後過三日不爲出肅,事體所在,誠極未安。竝從重推考,仍卽牌招察任,何如?傳曰,允。
傳于李景在曰,勸講入侍。
閔英世啓曰,假注書曺錫雨時無職名,令該曹依例付軍職,冠帶常仕,何如?傳曰,允。
李景在啓曰,事變假注書崔尙儒身病猝重,勢難察任,今姑改差,何如?傳曰,允。
崔尙儒改差,代以李㘾爲事變假注書。
以修撰李明迪,副修撰許晟牌不進罷職傳旨,傳于金鍏曰,只推。
金鍏,以弘文館言啓曰,下番姑降入直,事甚未安。修撰李明迪,副修撰許晟,旣有只推之命,與修撰權溭,副修撰金錫淳,一體牌招,以爲推移入直之地,何如?傳曰,允。
金鍏啓曰,卽者副應敎洪祐喆,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
臺諫前望單子入之,執義黃基文,獻納鄭德和落點。
成遂默啓曰,新除授執義黃基文,獻納鄭德和,一體牌招,何如?傳曰,允。
成遂默啓曰,行大司憲李翊會,掌令權馦·鄭誠一,持平韓文爀·白宗杰牌不進,執義黃基文在外,監察茶時之意,敢啓。傳曰,知道。
以大司諫趙容和,司諫金逸淵,正言吳正秀·李時在,掌令權馦·鄭誠一,持平韓文爀·白宗杰牌不進罷職傳旨,傳于成遂默曰,只推。
以修撰李明迪·權溭,副修撰許晟·金錫淳牌不進罷職傳旨,傳于金鍏曰,只推。
傳于成遂默曰,推鞫,待下敎爲之。
兵曹口傳政事,以李亨夏爲內乘。
金鍏,以禮曹言啓曰,卽接山陵參奉所報,則今二月二十五日庭試時,兩參奉及執事忠義,俱爲觀光云矣。忠義假官,依前例自臣曹別單單付以入,而參奉代假官一員,令該曹口傳差出,以爲替直之地,何如?傳曰,允。
閔英世,以兵曹言啓曰,今日武臣賓廳講書時,武臣兼宣傳官崔鳳佐旣已受點,初不待令,事極駭然。爲先汰去,榜目中一人拔去之意,敢啓。傳曰,知道。
又以兵曹言啓曰,今日武臣賓廳講書時,武臣兼宣傳官金光,今通鑑第一卷不通,依定式推考警責,何如?傳曰,允。
閔英世啓曰,今日賓廳武經講時,武兼崔鳳佐旣已受點,初不待令,事極駭然。所當重勘,而本院請推之外,無他可施之罰,何以爲之,而當該兵曹堂上,亦難免不飭之失,推考,何如?傳曰,允。拿處。
閔英世,以摠戎廳言啓曰,今此純宗大王尊爲世室,翼宗大王追崇,合二慶慶科及今丙申年重試對擧別試合設,庭試武科命官殿試時,本廳屬南陽·坡州別驍士應試及應頉人,別單書入之意,敢啓。傳曰,知道。
成遂默,以義禁府言啓曰,卽接月令醫員秦文煥手本內,時囚罪人洪羲瑾,素患痰癖之症,處冷添劇,神昏氣喘,食飮全却,目下症形,實爲危重云。罪人病勢如此,則一邊保放,一邊草記,曾有定式,洪羲瑾,今姑保放之意,敢啓。傳曰,知道。
義禁府照目,粘連咸平縣監洪羲錫,務安縣監金大坤等矣本府議啓內,洪羲錫段,莅任之日,大同船隻,已爲裝載離發,而務安大同之添載,在於七月初四日,則其間不甚遲滯是白遣,伊後擧行,自是各該地方之所管云者,雖如囚供是白乎乃,尺文久不考還,廳關至煩更促,稽忽之罪,有難全恕,以此照律爲白乎旀。金大坤段,雖以該道臣査報觀之是白良置,木浦鎭卽務安境內,而船人之逗遛,至於數朔,風高之時,若是久淹,氷泊之患,烏可得免?貢稅輸納,法意何如,而全未察飭,有難容恕,以此照律罪。洪羲錫段,以違令之律,笞五十收贖,解見任別敍。金大坤段,以不能爲律,杖八十收贖,脫告身三等,竝只私罪,奉敎依允爲旀。洪羲錫段,功減一等爲良如敎。又啓目,武二所試官洪羲瑾·李鼎會·沈日永,參試官李光載·申命洪·李鎭旻,監試官金樂壽·朴長輿等原情云云,傳旨內辭緣,泛稱遲晩,所當請刑是白乎矣,洪羲瑾·李光載·金樂壽·朴長輿等段,曾經侍從,李鼎會·沈日永等段,曾經閫帥。申命洪·李鎭旻等段,曾經宣傳官,勿爲請刑,載在大典通編,竝只議處,何如?判付啓依允。
右議政朴宗薰箚曰,伏以,試期漸近,親臨有命,濟濟吉士,咸造在廷,玉趾賁擧,閱卷坼號,以飾同慶之義,庸答賓主之美。此擧甚盛,孰不欽誦攢祝,而第近日以來,春候不調,峭風振條,餘寒砭肌,乍解旋作,鎭日如是,今距試日,裁數宿耳。其必風息而景和,寒退而氣暢,有未敢卜,此時觸冒勞動,甚非聖人節宣之宜。況今輪疹熾行,京外閭巷,無處無之,肅穆淸禁,固非乖氣之所敢干,而乃若愼重保嗇之方,尤當加倍於他時,顧何可以聚八方之人,臨咫尺之地乎?大比慶科,以命官試取,其例甚多,昔在壬戌,亦嘗移設於景福宮庭,今若倣行,洵合事宜。竊伏惟兩殿止慈之情,必已明明燭而深念,在殿下順志之孝,尤豈不大有光乎?臣忝在保護,愚忱憧憧,玆以短箚仰控,此實小大臣僚同情之祝,伏願特寢成命,以順群情焉。取進止。答曰,省箚具悉卿懇。所請依施。仍傳于金鍏曰,此批答,遣史官傳諭。
副應敎洪祐喆疏曰,伏以,臣卽接家信,則臣母宿症,挾滯越添,夜來失睡,氣度益苶云,臣纔聞此報,情私煎悶,忙陳短章,徑出禁扃。伏乞聖慈,亟遞臣職,以便救護,仍治臣屢瀆擅離之罪,以昭法紀,千萬幸甚,臣無任云云。省疏具悉。爾其勿辭救護。
丙申二月二十一日辰時,上御熙政堂。勸講入侍時,原任提學鄭元容,參贊官李景在,侍講官林永洙,假注書曺錫雨,記注官全國憲,記事官鄭㝡朝,各持小學第五卷,以次進伏訖。上誦前受音訖,元容讀自槿每近出,止庭無間言,仍讀奏釋義訖。上讀新受音十遍訖,命陳文義。元容曰,此章別無可陳之文義矣。上曰,玉堂陳之。永洙曰,臣亦別無仰達者矣。上曰,參贊官陳之。景在曰,閣臣·玉堂旣無陳達,臣亦別無他見矣。上掩卷。仍命退,諸臣以次退出。
上在昌德宮。停常參·經筵。
金瑋啓曰,明日再明日寧陵忌辰祭齋戒正日相値,視事頉稟之意,敢啓。傳曰,知道。
成遂默啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李憲瑋啓曰,右副承旨閔英世今日不爲仕進,卽爲牌招,何如?傳曰,允。
傳于李憲瑋曰,咸鏡監司留待。
傳于李憲瑋曰,咸鏡監司入侍。
傳于李憲瑋曰,勸講入侍。
備忘記,咸鏡監司洪敬謨下直,長弓一張,長箭一部,片箭一部,筒兒一個賜給。
李憲瑋啓曰,事變假注書李㘾時無職名,令該曹依例付軍職,冠帶常仕,何如?傳曰,允。
金鍏啓曰,卽見前濟州防禦使朴長復唐柚子薦新狀啓,則措語屑越,有違啓式,所當還下送,而事係薦獻,雖不得不捧入,不可無警,從重推考,何如?傳曰,允。
又啓曰,卽者應敎林永洙,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
金鍏啓曰,應敎林永洙陳疏徑出,副應敎洪祐喆受由,校理趙璟鎭在外,玉堂上下番俱空,事甚未安。校理金在田,副校理黃浩民·吳致淳,修撰權溭·李明迪,副修撰金錫淳·許晟,竝卽牌招,推移入直,何如?傳曰,允。
大王大妃殿,傳于金鍏曰,勸講自明日停止。
成遂默啓曰,行大司憲李翊會,掌令權馦·鄭誠一,持平韓文爀·白宗杰牌不進,執義黃基文在外,監察茶時之意,敢啓。傳曰,知道。
以大司諫趙容和,司諫金逸淵,正言吳正秀·李是在,掌令權馦·鄭誠一,持平韓文爀·白宗杰牌不進罷職傳旨,傳于成遂默曰,只推。
以右副承旨閔英世牌不進罷職傳旨,傳于李憲瑋曰,只推。
禮曹,來四月初四日行孝和殿夏享大祭親傳香,取稟。奉敎敬依。
金鍏,以禮曹言啓曰,以右議政朴宗薰箚子,今此庭試文科命官移設於景福宮事批旨內,所請依施事,批下矣。取考謄錄,則在前景福宮命官試取時,科次則有行於仁政殿之例,今番則何以爲之乎?敢稟。傳曰,仁政殿爲之。
又以奉常寺都提調意啓曰,祭享所用春等中脯,依定式今二月二十二日始造之意,敢啓。傳曰,知道。
又以孝成殿享官意啓曰,凡科場時參奉·忠義,例有赴擧之規,今此庭試時,參奉洪秉大·洪羲人,忠義李濟商·李允榮·尹榮翼·朴基喆,皆當赴擧云。參奉代假官一員,忠義代假官二員,令該府依例差出,以爲致齋入番察任之地,何如?傳曰,允。
義禁府啓目,粘連向前洪羲瑾·李鼎會·沈日永·李光載·申命洪·李鎭旻等段,身爲主試參試之官,金樂壽·朴長輿等段,亦是監試之官,而科場之察飭全忽,試事之亂雜莫甚,規以法意,焉逭當律?竝只以此照律,何如?判付啓依允。
成遂默,以義禁府言啓曰,保放罪人洪羲瑾還囚議處以入,而病勢一樣未差,仍爲保放之意,敢啓。傳曰,知道。
同敦寧李穆淵疏曰,伏以,臣於日者在途,伏奉除旨,有以臣爲同知敦寧府事者,感激恩命,義當蹶趨應,而臣本無敦寧,在經例不宜暫冒,鄕行纔旋,據例陳狀。伏乞聖慈,俯垂鑑諒,亟遞臣職,以存公格,以安私分,千萬幸甚,臣無任云云。答曰,省疏具悉。所請依施。
應敎林永洙疏曰,伏以,臣之老父年今七十有五矣。素抱貞疾,痰癖爲祟,每當換節之時,苦歇無常,卽接家信,則夜因食滯,一倍添劇,症形危篤,氣息凜綴。臣自聞此報,方寸煎灼,按住不得,玆敢不避猥越,忙陳短章,徑出禁扃。伏乞聖慈,俯垂鑑諒,亟遞臣所帶之職,以便救護,仍治臣擅離之罪,以肅朝綱焉,臣無任云云。省疏具悉。爾其勿辭救護。
敎咸鏡監司洪敬謨書。王若曰,虞廷重岳牧之任,惟予簡心,周家仗屛翰之才,授卿方面,用紓北顧,豈云外輕?眷玆咸吉一區,卽我豐沛重地,扶輿磅礴而鬱積,地勢則控黑江而鎭白山,障墩亭堡之相望,天險也固金城而枕玉塞。仰岨岐於天作,萬世啓興龍之基,奉原廟於月遊,兩府虔薦牡而享。銅鐵蔘貂之所出,物産贍饒,金革弓馬之最精,風氣勁悍,迨玆頻歲之告歉,遂致全省之受傷。北方之民力已枵,難免百弊之蝟起,前尹之封事纔徹,益知衆生之魚喁,懷保之深憂冞勤,矧予新服厥命,停代之微惠莫究,若爲奠袵之方,安得二千石循良,拯我億萬命凋瘵?惟卿,淸朝雅望,古家遺風,夙承賢祖之箕裘,煥黼黻於華國,早荷寧考之簡拔,侍簪筆於邇班,長玉署而登銀臺,左圖右史,操鑑衡而佐銓部,激濁揚淸。廉操礪氷蘖之心,領略關東之山水,令望著原隰之譽,壯觀燕北之風謠,利器合試於盤根,朝議僉諧於愼簡。玆授卿以咸鏡道觀察使兼兵馬水軍節度使·都巡察使·咸興府尹。卿其往布德音,祗服寵章,交倉杜猾胥之奸,管轄一路,互市鎭獷悍之俗,鎖鑰三邊,峙積腐紅,寧容荒政之有闕,屛黜貪墨,無使利竇而病民,自餘稟裁,厥有典憲。於戲,千里邊圉,卿月之暫移,一方生靈,喜福星之新耀,東朝之倚毗斯重,詎忽追先而報今?北邊之防限截嚴,尤合固內而捍外,輕裘緩帶,樂樓之暇,縱多渭水·南山,戀闕之忱應切。故玆敎示,想宜知悉。知製敎李明迪製進。
丙申二月二十二日辰時,上御熙政堂。大王大妃殿垂簾,咸鏡監司入侍時,行都承旨李憲瑋,假注書具鍾祿,記注官全國憲,記事官鄭㝡朝,咸鏡監司洪敬謨,以次進伏訖。大王大妃殿曰,史官分左右,監司進前。敬謨進前。大王大妃殿曰,卿今辭朝矣,近來各道無不凋弊,而至於本道,則南關雖稍勝,而北關甚焉,民不知有朝廷,至於不知有方伯。本以豐沛之鄕,尤爲自別,而蓋守令臧否,專係於方伯,民生休戚,係於守令,卿其下去,審其黜陟,以爲實心對揚,無孤此委寄之重焉。敬謨曰,臣才局不逮,不能堪勝,而慈敎若是鄭重懇惻,敢不殫竭心力,對揚其萬一乎?憲瑋奏曰,宣諭,何以爲之乎?大王大妃殿曰,退去政院爲之,可也。命監司先退。又命退,承史以次退出。
丙申二月二十二日辰時,上御熙政堂。勸講入侍時,原任直閣李光文,參贊官李憲瑋,侍讀官林永洙,假注書具鍾祿,記事官朴起壕,記事官鄭㝡朝,以次進伏訖。上誦前受音訖,光文讀自隋吏部尙書牛弘,止讀書不輟,仍讀奏釋義訖。上讀新受音十遍訖。上曰,文義陳之。光文曰,此是篤友而亦觀善刑矣。詩云,妻子好合,如鼓琴瑟,兄弟旣翕,和樂且湛,又曰,刑于寡妻,以御于家邦。於此章,可詳其義矣。牛弘之直答作脯,讀書不輟,非特友愛之至,亦可見刑御之道,修身齊家治國之義,自在其中,此雖出於天性之固然,而亦由於學文所曁。伏願聖上,於此等文義,留念焉。上曰,玉堂陳之。永洙曰,蓋友愛出於天性,而以此章觀之,牛弘之直答作脯,顔色自若,讀書不輟,非特友愛之尤篤,亦可見學問之力矣。夫學問之工,在於修身,修身則齊家治國,亦在其中。伏願殿下,於此等文義,深加留念焉。上曰,參贊官陳之。憲瑋曰,閣臣·儒臣旣爲敷陳,臣無容更達,而大抵於此章,可觀牛弘之度量矣。人於此地,易多驚怪,而弘則坦然直答,顔色自若,包容其弟之微愆,深抑其妻之輕訴,非徒友愛之篤,亦知局量之寬弘矣。伏願聖學,如此章文義,益加勉念焉。上掩卷。仍命退,諸臣以次退出。
上在昌德宮。停常參·經筵。
成遂默啓曰,行大司憲李翊會,掌令權馦·鄭誠一,持平韓文爀·白宗杰呈辭,執義黃基文在外,監察茶時之意,敢啓。傳曰,知道。
李景在啓曰,假注書具鍾祿,時無職名,令該曹依例付軍職,冠帶常仕,何如?傳曰,允。
傳于成遂默曰,推鞫爲之。
大王大妃殿,傳于成遂默曰,委官,左相進去。
成遂默啓曰,臣遂默今日推鞫進去,下直之意,敢啓。傳曰,知道。
傳于閔英世曰,知義禁徐憙淳,同義禁金炳朝竝許遞,前望單子入之。
金吾堂上前望單子入之,知義禁李翊會,同義禁李鐵求落點。
閔英世啓曰,卽者義禁府都事來言,今此推鞫時,本府堂上當爲備員,而知義禁李翊會未肅拜,不得備員云,卽爲牌招,何如?傳曰,允。
又啓曰,新除授同義禁李鐵求方在罷職不敍中,何以爲之?敢稟。傳曰,敍用。
閔英世,以義禁府言啓曰,新除授知義禁李翊會,時無職名,令該曹口傳付軍職,何如?傳曰,允。
兵曹口傳政事,大護軍單李翊會。
義禁府問事郞廳四望,金在田·許晟·鄭琦和·李殷相。
閔英世,以義禁府鞫廳大臣意啓曰,今此推鞫時,金吾堂上當爲備員,而新除授同義禁李鐵求在外,許遞。其代,令該曹口傳差出,待下批牌招,以爲參坐之地,何如?傳曰,允。
又以義禁府言啓曰,今此推鞫時,假都事十員,令該曹口傳差出,以爲擧行之地,何如?傳曰,允。
又以義禁府言啓曰,今此推鞫時,本府都事當爲備員,而都事金相喜與判義禁臣李羲甲,有舅甥應避之嫌,令該曹口傳相換,以爲備員擧行之地,何如?傳曰,允。
吏曹口傳政事,禁府都事金相喜,司饔奉事趙雲始相換。
李景在啓曰,吏曹郞廳來言,臺諫有闕,政事,取稟。傳曰,前望單子入之。
閔英世,以兵曹言啓曰,再明日景福宮慶科庭試命官試取時,出番堂上一員,當爲侍衛,而參判尹聲大外司騎兵點考進,參議權馥今方入直,參知金景善受由在外,無以備員,參知,令政院稟旨變通,仍令該曹以在京無故人口傳差出,待下批牌招,以爲進參之地,何如?傳曰,允。
閔英世啓曰,因兵曹草記,再明日景福宮慶科庭試命官試取時,出番堂上一員,當爲侍衛,而參判尹聲大外司騎兵點考進,參議權馥今方入直,參知金景善受由在外,無以備員。參知,令政院稟旨變通,仍令該曹口傳差出,待下批牌招事,允下矣。合有變通之道,何以爲之?敢稟。傳曰,在外許遞,在京無故人,口傳差出。
吏曹口傳政事,以洪祐順爲兵曹參知,以洪穉圭爲同義禁。
以校理金在田,副校理吳致淳,修撰權溭·李明迪,副修撰金錫淳·許晟牌不進罷職傳旨,傳于盧光斗曰,只推。
盧光斗,以禮曹言啓曰,卽接永禧殿官員所報,則今此庭試時,本殿官員俱爲觀光云矣。依定式,假官一員,令該曹,以成均館官員口傳啓下,以代直後赴試之地,何如?傳曰,允。
又以禮曹言啓曰,卽接孝和殿參奉所報,則今此庭試時,兩參奉俱爲觀光云矣。假官一員,令該曹口傳啓下,以爲代直後赴試之地,何如?傳曰,允。
閔英世,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
又以義禁府言啓曰,時囚罪人李鼎會·沈日永·李光載·申命洪·李鎭旻·金樂壽·朴長輿等當爲照律,崔鳳佐當爲捧供,而今日連値齋日,不得擧行,而推鞫今將開坐矣。時囚之滯囚可悶,竝姑保放,待過齋後勘放,何如?傳曰,允。
罪人姜時煥原情。
傳于閔英世曰,推鞫姑罷。
上在昌德宮。停常參·經筵。
金鍏啓曰,明日常參·經筵,取稟。傳曰,停。
成遂默啓曰,大司憲未差,掌令權馦·鄭誠一,持平韓文爀·白宗杰呈辭,執義黃基文在外,監察茶時之意,敢啓。傳曰,知道。
傳于成遂默曰,推鞫爲之。
成遂默啓曰,臣遂默今日推鞫進去,下直之意,敢啓。傳曰,知道。
李憲瑋啓曰,今此庭試試官望中,時無職名人,令該曹口傳付軍職,何如?傳曰,允。
兵曹口傳政事,護軍單李穆淵。
傳于閔英世曰,讀券官金逌根,命官爲之。
傳于閔英世曰,考官李光文,命官爲之。
閔英世啓曰,明日訓鍊院命官武科庭試時,兩司當爲進參,城上所牌招言送,何如?傳曰,允。
臺諫前望單子入之,大司憲徐憙淳落點。
盧光斗,以吏曹言啓曰,本曹佐郞金圭瑞受由過限不上來,依例改差,何如?傳曰,允。
李景在,以戶曹言啓曰,謹奉傳敎,藏譜閣蘆簾,懿昭廟正堂簾等修改吉日時,令日官李秉洪推擇,則今二月二十九日卯時爲吉云。以此日時擧行之意,敢啓。傳曰,知道。
盧光斗,以實錄廳摠裁官意啓曰,本廳郞廳林永洙,時帶館職,職務相妨,本職今姑許遞,何如?傳曰,允。
兵曹口傳政事,副司果單林永洙。
閔英世,以兵曹言啓曰,卽接訓鍊都監旗牌官朴東一手本,則通化門越邊含春苑墻垣八間許頹圮云。爲先令繕工監堅實圍排,依例樹柵,卽速修築,而衛軍二名定立,限改築間嚴加守直,亦令巡邏營門,申飭校卒,另加巡察之意,分付,何如?傳曰,允。
又以兵曹言啓曰,直赴殿試奉承傳親騎衛金濟彦等八十六人,直赴會試奉承傳選武官崔南崑等一百二十人,隨其錄名,依例許赴於明日殿試之意,敢啓。傳曰,知道。
又以兵曹言啓曰,今此慶科庭試·武科殿試時直赴殿試人及直赴會試人,應試應頉區別,別單書入之意,敢啓。傳曰,知道。
又以兵曹言啓曰,濟州辛卯式年初試入格人金沂行·金光淑,甲午式年初試入格人愼昺欽·梁廷勳,乙未增廣初試入格申正權等,來訴本曹,願赴於今此庭試矣。本州,以候風駕海之致,初試人隨其上來,許赴當前他科,載在法典,故取考各年榜目及該牧公文,則初試入格,果爲的實,依法典,許赴於明日殿試之意,敢啓。傳曰,知道。
罪人姜時煥更招後嚴刑一次,訊杖第二十一度,停刑。
傳于成遂默曰,推鞫姑罷。
上在昌德宮。停常參·經筵。
藥房提調金敎根,副提調李景在啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿,口傳問安。答曰,知道。
金鍏啓曰,明日常參·經筵,取稟。傳曰,停。
閔英世啓曰,合辭許久闕啓,事甚未安。除在外·試官·城上所進去外,呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
又啓曰,臣英世,今日訓鍊院命官,武科庭試進去,下直之意,敢啓。傳曰,知道。
大王大妃殿傳于李景在曰,今見北伯狀啓,洪原縣十八人命之一時渰死,極爲驚慘,元恤典外,別加顧助,如有生前身還布,竝蕩減事,分付。
傳于李憲瑋曰,今番庭試,取十人。
傳于李憲瑋曰,入直兵曹堂上與堂上對讀官,竝讀券官加差下。
傳于李憲瑋曰,科次入侍。
以大司諫趙容和,司諫金逸淵,正言李時在,掌令鄭誠一,持平韓文爀·白宗杰牌不進罷職傳旨,傳于李景在曰,只推。
以慶尙監司趙秉鉉狀啓,密陽府失火民家,不日安接修啓遲滯,惶恐待罪事,傳于李景在曰,勿待罪事,回諭。
李憲瑋,以吏曹言啓曰,掌樂院正尹興圭,以其身病,呈狀乞遞,依例改差,何如?傳曰,允。
李景在,以備邊司言啓曰,本司有司堂上趙寅永除拜摠管矣。職務相妨,所帶摠管之任,今姑改差,何如?傳曰,允。
又以都摠府言啓曰,都摠管李光文,副摠管李若愚·李存敬試官進,金炳朝試所侍衛進,洪穉圭以同義禁推鞫進,李鼎會·沈日永拿處,朴永元內閣進,朴潤榮有實病,只有臣金相順一人,伴直無人,令政院稟旨變通,仍令該曹口傳差出,待下批牌招,以爲推移入直之地,何如?傳曰,有實病摠管許遞,前望單子入之。
摠管前望單子入之,都摠管趙寅永落點。
李景在,以武試所命官意啓曰,今日訓鍊院命官殿試時,原榜人雖已畢試,直赴殿試人及會試人,日勢已暮,未得試取,姑爲撤罷,明日更爲設場之意,敢啓。傳曰,知道。
丙申二月二十五日申時,上御熙政堂。慶科庭試科次入侍時,行都承旨李憲瑋,記事官金應均,記事官申錫愚·李墩,讀券官行判敦寧府事金逌根,行戶曹判書李止淵,行大護軍申在植,知中樞府事趙寅永,行大護軍徐畊輔·徐憙淳,刑曹判書金蘭淳,行成均館大司成李若愚,工曹參判李奎鉉,吏曹參判鄭基一,對讀官行副護軍徐英淳·張敎根·李祖榮·洪鍾遠·李寅臯·金箕晩,兵曹參議權馥,副司果金學性·趙在慶,弘文館修撰李明迪,副司果南獻中,以次進伏訖。上命史官分左右。上曰,科次爲之。逌根曰,試券皆爲讀奏乎?上曰,讀奏第一張,獻中讀奏第一張訖。上命書等。逌根曰,十張皆當書三下,而第一張則三下下書一字乎?上可之。逌根書等訖。上曰,坼封奏之。憲瑋坼奏十張訖。上曰,榜目則出去修奏,可也。上曰,史官就座。仍命退,諸臣以次退出。
上在昌德宮。停常參·經筵。
閔英世,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
金鍏啓曰,明日常參·經筵,取稟。傳曰,停。
閔英世啓曰,合辭許久闕啓,事甚未安。除在外·城上所進去外,呈告人員,竝卽牌招,何如?傳曰,允。
金鍏啓曰,同副承旨盧光斗今日不爲仕進,卽爲牌招,何如?傳曰,允。
傳于閔英世曰,推鞫爲之。
金鍏啓曰,推鞫爲之事,命下矣。右承旨成遂默所當牌招,而拘於廳規,不得請牌,何以爲之?敢稟。傳曰,牌招。
成遂默啓曰,臣遂默今日推鞫進去,下直之意,敢啓。傳曰,知道。
傳于金鍏曰,明日三日製通方外爲之,試紙用大好紙,大提學待明朝牌招。
盧光斗啓曰,行大司憲徐憙淳,掌令鄭誠一,持平韓文爀牌不進,執義黃基文在外,掌令權馦城上所進,持平白宗杰推鞫進,監察茶時之意,敢啓。傳曰,知道。
以司諫金逸淵,正言李時在,掌令鄭誠一,持平韓文爀牌不進罷職傳旨,傳于盧光斗曰,只推。
金鍏,以宗廟·永寧殿增修都監都提調意啓曰,本都監都廳尹興圭,時無職名,令該曹口傳付軍職,何如?傳曰,允。
兵曹口傳政事,副司果單尹興圭。
金鍏,以禮曹言啓曰,卽接永禧殿官員所報,則明日三日製試取時,本殿官員俱爲觀光云矣。依定式,假官一員,令該曹,以成均館官員口傳啓下,以爲代直後赴試之地,何如?傳曰,允。
又以孝成殿享官意啓曰,凡科場時,參奉·忠義例有赴擧之規,今此三日製時,參奉洪羲人·洪秉大,忠義李濟商·李允榮·尹榮翼·朴基喆,皆當赴擧云。參奉代假官一員,忠義代假官二員,令該曹·該府依例差出,以爲致齋入番察任之地,何如?傳曰,允。
又以禮曹言啓曰,卽接孝和殿參奉所報,則明日三日製試取時,兩參奉俱爲觀光云矣。假官一員,令該曹口傳啓下,以爲代直後赴試之地,何如?傳曰,允。
又以承文院都提調意啓曰,皇太后加上徽號進賀表式及皇太后前進賀表式,印板出來矣。今此進賀表式,元多不出來之時,故今番使行,以我國所撰齎去矣。彼中表式,今旣頒示,則不可不依此改書入送矣。使行尙未渡江,表式猶可及改,而但承准日字,當以念後書塡,則拜表日字,不可不權宜變通,諸般表狀·咨問,亦無異同。承准日字,以今二十一日書塡,拜表日字,以二十二日書塡,一體改修正正書安寶後,別定齎表官,罔夜下送于使行所到處,以爲齎去之地。亦以皇太后前,例無進表之意,依已例撰出回咨,同爲下送,使之齎去,何如?傳曰,允。
盧光斗,以都摠府言啓曰,副摠管李若愚,以大司成陞補初抄設場事,成均館進去之意,敢啓。傳曰,知道。
又以鞫廳大臣意啓曰,鞫坐連日設行,文書浩多,副司直林永洙,副司果洪在喆,別問事郞廳加差下,以爲擧行之地,何如?傳曰,允。
又以義禁府言啓曰,忠淸監司沈宜臣狀啓內,永同兼任沃川郡守趙雲杓罪狀,令收司稟處事,啓下矣。趙雲杓,時在任所云,依例發遣府羅將拿來,何如?傳曰,待待命拿囚。
義禁府照目,粘連武二所試官洪羲瑾·李鼎會·沈日永,參試官李光載·申命洪·李鎭旻,監試官金樂壽·朴長輿等矣本府議啓內,洪羲瑾·李鼎會·沈日永·李光載·申命洪·李鎭旻等段,身爲主試參試之官,金樂壽·朴長輿等段,亦是監試之官,而科場之察飭全忽,試事之亂雜益甚,揆以法意,焉逭當律?竝只以此照律,罪各杖八十收贖,奪告身三等,竝只私罪,奉敎依允爲旀。洪羲瑾·李鼎會·申命洪·李鎭旻等段,竝只功議各減一等。沈日永·李光載·朴長輿等段,竝只功減一等爲良如敎。又啓目,武臣兼宣傳官崔鳳佐原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
盧光斗,以義禁府言啓曰,保放罪人洪羲瑾·李鼎會·沈日永·李光載·申命洪·李鎭旻·金樂壽·朴長輿等還囚照律。崔鳳佐還囚捧供以入,而竝仍爲保放之意,敢啓。傳曰,知道。
傳于盧光斗曰,推鞫姑罷。
上在昌德宮。停常參·經筵。
金鍏啓曰,明日常參·經筵,取稟。傳曰,停。
閔英世啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
金鍏啓曰,來初一日輪對日次,而禧陵忌辰祭齋戒相値,頉稟之意,敢啓。傳曰,知道。
李景在啓曰,右承旨成遂默今日不爲仕進,卽爲牌招,何如?傳曰,允。
傳于金鍏曰,孝成殿朔祭,以攝行磨鍊。
傳于金鍏曰,左副承旨持此御製,與大提學偕往泮宮,試取以來。
金鍏啓曰,大提學申在植旣已承牌矣。弘文提學權敦仁奉命在外,藝文提學金履載,內閣提學趙寅永,竝卽牌招,同參考試,何如?傳曰,允。
李景在啓曰,吏曹郞廳來言,新恩政事,取稟。傳曰,當日爲之。
金鍏啓曰,臣與大提學申在植偕往泮宮,三日製儒生試取,則收券爲六千三百五十四張矣。捧入之意,敢啓。傳曰,知道。
傳于金鍏曰,在院承旨·入直兵曹堂上,竝試官加差下,使之分考。
傳于金鍏曰,科次入侍。
兵曹,以具信喜爲都監中軍。
兵曹,以金魯甲爲摠戎中軍。
成遂默啓曰,行大司憲徐憙淳,掌令權馦·鄭誠一,持平韓文爀·白宗杰牌不進,執義黃基文在外,監察茶時之意,敢啓。傳曰,知道。
以大司諫趙容和,司諫金逸淵,正言李時在·吳正秀,掌令權馦·鄭誠一,持平韓文爀·白宗杰牌不進罷職傳旨,傳于成遂默曰,只推。
閔英世,以備邊司言啓曰,春耕旣始,民務方殷,此時守令之曠官,一時爲悶,科場已過,受由上京守令,竝令不多日內下送之意,分付,何如?傳曰,允。
大王大妃殿傳于金鍏曰,只說守令數遞之可悶,而不過十餘朔數十朔,若是遞易,其邑雖欲治,何暇爲治乎?好則居之,否則棄歸,國之置守令之意,其不欲治民,而只爲渠自己事乎?八道守令不法無良之類,無時當黜,殿最亦黜,此後則無論文蔭武守令,朔數前無端圖遞者,吏曹如或拘於顔面,草記罷黜,則當該守令,卽其地定配。吏曹堂上,自政院罷職傳旨直爲捧入,守令有闕之代,今日政差出,一體催促下送。
有政。吏批,判書金箕殷進,參判鄭基一,參議尹秉烈病,同副承旨盧光斗進。以尹興奎爲應敎,宋啓榦爲刑曹參判,李鼎臣爲同敦寧,金熙逌爲禮曹正郞,愼始徽爲吏曹佐郞,李鳳純爲奉常判官,林永洙爲掌樂正,崔宗煥爲典籍,金龍根爲鴻山縣監,鄭琦和爲務安縣監。典籍單朴來萬甲科第一人,瓦署別提單張繼燮武甲第一人,前察訪洪達勛今加通政,朝官年八十加資事承傳。
兵批,判書鄭元容,參判尹聲大,參議權馥病,參知洪祐順入直進,右副承旨閔英世進。同知單李章玉,護軍李鐵求,副護軍金景善,以上竝單付。
金鍏,以吏曹言啓曰,今此大報壇祭獻官,當以時·原任大臣中塡差,而奉朝賀南公轍致仕,領中樞府事李相璜,判中樞府事沈象奎,俱爲病不得塡差,議政府左議政洪奭周推鞫進,議政府右議政朴宗薰,藥院都提調,例不得塡差,大臣中無可差之員,何以爲之?敢稟。傳曰,正卿中塡差。
又以奉常寺都提調·提調意啓曰,祭享所用春等中脯三百四十六貼八條,今二月二十七日畢造,而所入牛隻爲三十五首矣。進上看品中脯二貼,依定式封進之意,敢啓。傳曰,知道。
又以成均館知館事·行大司成意啓曰,三日製今方設場,而擧子數多,明倫堂前庭,無以容接,依已例,通設於丕闡堂前庭之意,敢啓。傳曰,知道。
又以司譯院都提調意啓曰,淸學訓長,卽官生訓誨之任,而今方有闕,以該學堂上譯官玄啓基差定,依例付祿,使之各別勸課,何如?傳曰,允。
刑曹啓目,粘連淸州金成云獄事,檢驗而體全無損,膨脹而手拍有響,可見其醉飽無度,擠築致死,疑則從輕,恐合欽恤,獄體至重,上裁,何如?判付啓,依回啓施行爲良如敎。又啓目,粘連永興姜馬甘獄事,以若遍體之重傷,俱著必死之部位,竟使一縷,斷送半夜,斷案已成,獄體俱備,連加刑訊,期於輸款,何如?判付啓依允。又啓目,粘連鍾城張之鴻獄事,命卽殞於頃刻,體膚無完,打或在於後先,皮·張合力,憤各出於爲父爲叔,犯莫辨於孰輕孰重,而若以共驅疑犯,大關後弊。且以單辭立證,足干和氣,更令道臣,詳査登聞後稟處,何如?判付啓依允。
丙申二月二十七日申時,上御熙政堂。三日製科次入侍時,左副承旨金鍏,記事官李源庚·鄭㝡朝·李墩,大提學申在植,左承旨李景在,右副承旨閔英世,同副承旨盧光斗,兵曹參知洪祐順,待敎金洙根,對讀官吳致淳·李明迪,以次進伏訖。上曰,史官分左右。上曰,科次爲之。洙根進前讀奏第一張訖。在植曰,考取諸券,別無可以優等者,上幾券書以三下,其下則竝書以次上,似好矣。上曰,上五張書三下,餘皆書次上,可也。書等訖。在植曰,第一二張則塡以一二爲次第乎?上曰,唯。仍命坼封,鍏坼諸封讀奏訖。命書傳敎曰,三日製居首賦三下一幼學尹宗鎬,之次三下二進士洪遠燮,竝直赴會試。之次三下李馨溥,幼學成元鎬,幼學李祥坤,之次次上幼學朴雲壽,生員金輝鍾,竝給二分。之次次上生員金璣吉,幼學沈宜恒,幼學金炳敎,進士金鑅,幼學申冕欽·幼學洪擎曦,幼學權弘圭,生員朴喜壽,生員李彙寧,進士尹興鎭,竝給一分。之次次上幼學趙鳳夏等十人,各朱書百選一件賜給。之次次上幼學尹獻鎭等十人,各史記英選一件賜給。之次次上閔達鏞等三人,各八子百選一件賜給。又命書傳敎曰,入格儒生明日協陽門外施賞。命史官就座。仍命退,諸臣以次退出。
上在昌德宮。停常參·經筵。
李憲瑋啓曰,明日殿座相値,視事頉稟之意,敢啓。傳曰,知道。
成遂默啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
傳于成遂默曰,推鞫爲之。
成遂默啓曰,臣遂默今日推鞫進去,下直之意,敢啓。傳曰,知道。
傳于李憲瑋曰,命官申在植爲之。
注書金應均赴試,代以金敬鎭爲南行假注書。
注書李源庚赴試,代以鄭基三爲南行假注書。
李㘾赴試,代以洪良厚爲南行事變假注書。
閔英世啓曰,行大司憲徐憙淳,掌令權馦,持平韓文爀·白宗杰牌不進,執義黃基文在外,掌令鄭誠一推鞫進,監察茶時之意,敢啓。傳曰,知道。
以大司諫趙容和,司諫金逸淵,正言吳正秀,掌令權馦,持平韓文爀·白宗杰牌不進罷職傳旨,傳于閔英世曰,只推。
傳于閔英世曰,明日出宮門路,以宜春門爲之。
李憲瑋,以奎章閣言啓曰,頒賜冊子安寶次,奎章之寶,請出之意,敢啓。傳曰,知道。
又以吏曹言啓曰,卽接司僕寺牒報,則以爲,明日春塘臺親臨時,本寺正當爲進輿差備,而正宋應龍奉命出疆矣。其代卽速變通,以爲差備擧行之地云,司僕寺正宋應龍改差,其代口傳備擬以入之意,敢啓。傳曰,知道。
吏曹口傳政事,以趙在慶爲司僕正。
李憲瑋,以吏曹言啓曰,安東府使兪星煥,成川府使徐箕淳,白川郡守徐京輔,自臣曹更爲催促,則白川郡守徐京輔以爲,明日下去云。成川府使徐箕淳,以今三十日下去云。安東府使兪星煥以爲,來三月初一日下去云矣,敢啓。傳曰,知道。
又以吏曹言啓曰,成均館司藝尹孟烈受由過限不上來,依例改差,何如?傳曰,允。
又以弘文館言啓曰,新除授應敎尹興圭,卽爲牌招察任,何如?傳曰,允。
又以禮曹言啓曰,卽接益山幼學李復煥所志,則以爲,同姓六寸兄益煥嫡妾俱無子,以同姓八寸兄馨文第二子埈欲爲繼後,兩家諸族,相議完定,而生養父母俱爲作故,拘於常規,不得循例禮斜,依定式草記稟處事,呈狀矣。凡係繼宗立後,明有可據,而不得登聞者,許令該曹論理草記事,曾有筵奏定式,而門長李復煥所訴旣如此,依定式李馨文第二子埈,立爲李益煥之後,何如?傳曰,允。
閔英世,以兵曹言啓曰,兼司僕將閔恒錫身病猝重,呈狀乞遞,改差,何如?傳曰,允。
又以司僕寺一二提調意啓曰,珍島監牧官鄭文熙身病猝重,萬無還任之望,呈狀乞遞矣,今姑改差,何如?傳曰,允。
又以鞫廳大臣意啓曰,問事郞廳鄭琦和昨日政移拜務安縣監矣。其代,以修撰李明迪差下,以爲擧行之地,何如?傳曰,允。
義禁府啓目,粘連向前崔鳳佐亦,疾病人所不免,而講試法自莫嚴是白去乙,不爲進參,極爲可駭,以此照律,何如?判付啓依允。
閔英世,以義禁府言啓曰,保放罪人崔鳳佐還囚議處以入,而仍爲保放之意,敢啓。傳曰,知道。
罪人姜時煥更招。
傳于閔英世曰,推鞫姑罷。
知事申在植疏曰,伏以,臣於明日重試,猥承命官之命,如臣資歷,例當逡巡,而況文臣製試,事體尤別,因仍冒當,誠有所萬萬不敢,玆徹短章。伏乞聖明,特賜鑑諒,改命他人,以重試體,不勝幸甚,臣無任云云。答曰,省疏具悉。前例已多,勿辭擧行。
上在昌德宮。停常參·經筵。
自未時至人定,灑雨下雨,測雨器水深一寸三分。
自人定至三十日開東,灑雨下雨,測雨器水深四寸七分。
上詣春塘臺。武官重試還內後,內閣·政院·藥房口傳問安。答曰,知道。
金鍏啓曰,明日常參·經筵,取稟。傳曰,停。
傳于閔英世曰,侍衛軍兵雨具,從便爲之。
傳于李憲瑋曰,今番重試取五人。
大王大妃殿傳于成遂默曰,姜時煥事,自初予意則不欲鞫問,而以有關主上聖孝之致,勉從矣。其間數次究問,非但無端緖,昨見招辭,天奪其魄,至於此境云者,其言足爲渠之斷案,況遐鄕老悖之物,何足以人事責備乎?此時主上方在沖年,今若殺渠,則八方人情,不知其罪之關係莫重,其將曰,何爲而此時殺言者,爲累於一初之政乎?然則雖家喩戶說,無以解惑,豈可以事關予躬之故,爲累於沖王乎?罪人姜時煥,絶島安置,當日押送,而如是之後,大臣三司如或爭執,則此非但不知予本意,非引道而誠心事沖王之道也,此意一體知悉。
大王大妃殿傳于成遂默曰,推鞫撤罷。
以應敎尹興圭牌不進罷職傳旨,傳于金鍏曰,只推。
金鍏,以弘文館言啓曰,應敎尹興圭旣有只推之命,卽爲牌招察任,何如?傳曰,允。
大王大妃殿,傳于李景在曰,一家五口之一時竝命,極爲驚慘,元恤典外,別加顧助,其餘九戶,亦爲優恤,以爲奠接事,分付廟堂。
行都承旨李憲瑋,左承旨李景在,右承旨成遂默,左副承旨金鍏,右副承旨閔英世,同副承旨盧光斗等啓曰,卽伏見慈敎下者,有姜時煥絶島安置之命,首尾數百有餘言,鄭重惻怛,凡在臣鄰,孰不欽仰萬萬,而噫,彼時煥,語犯莫重,罪在罔赦。今於盤覈未究,酌處遽下,臣等相顧愕眙,竊不勝憂歎之至,第念,獄體至重,王法莫嚴,豈可比同於尋常罪囚,而遽議於安置之律乎?玆敢相率陳籲。伏乞聖明,仰稟慈殿,亟寢成命焉,惶恐敢啓。答曰,卿等不見慈聖下敎乎?旣頒布矣,又何云云乎?勿煩。
閔英世,以都摠府言啓曰,今日入直內三廳武兼禁軍及軍兵等,當爲中日習射技放,而殿座相値,不得設行之意,敢啓。傳曰,知道。
李憲瑋,以吏曹言啓曰,成均館典籍鄭鎏,以其身病,呈狀乞遞,依例改差,何如?傳曰,允。
閔英世,以兵曹言啓曰,五衛將朴守範·盧尙虎·安時亮,俱以老病在鄕,上來無期云,竝改差。新除授慶尙左兵虞候李時榮親病猝重,時月之內,萬無登途赴任之望,呈狀乞遞,依例罷黜,何如?傳曰,允。
又以備邊司言啓曰,會寧·慶源開市,今已完畢,令槐院撰出咨文,別定禁軍,騎撥下送于灣府,使之傳給鳳城將處,以爲轉致北京之地,何如?傳曰,允。
領中樞府事李相璜,判中樞府事沈象奎,議政府左議政洪奭周,議政府右議政朴宗薰聯名箚曰,伏以,臣等卽伏見慈敎下者,有鞫廳罪人姜時煥絶島安置之命,竊不勝萬萬驚惑。噫,彼時煥必誅罔赦之罪,業已陳悉於前後章牘,而卽以鞫廳供招見之,凶腸悖肚,和盤托出,不道之犯,斷案已具,而特以其狡頑獰慝,忍耐刑杖,終不肯盡吐其緊關情節,推訊屢日,取服無期,國體之虧損,無復餘地。臣等連赴鞫坐,目見其凶頑之狀,耳聽其悖慢之供,而曾不能盡意鉤詰,遄施刑章,以少效明張之義,慙恧憤惋,無地自容。又豈意格外傅輕之典,遽施於鞫事方張之日,使此凶醜,肆然假息,生出王府之門耶?十行綸敎,惻怛申複,天地好生之德意,山藪包容之聖度,夐越尋常,瞻聆俱感,至於引導誠心之敎,開誨諄諄,若詔迷子。臣等雖甚愚昧,亦豈不欽頌感激,思所以對揚萬一,而其柰關係之至重,王章之莫嚴,何哉?伏讀慈敎,有曰,事關予躬,其罪之上犯莫重,慈聖亦已俯燭矣。雖以慈德之恢弘,曲賜涵貸,而我殿下安得以遽然宥釋,臣等尤安得不相率爭難,不得請則不知止乎?衷情所激,末由按抑,齊聲聯籲,冒瀆崇嚴。伏乞聖明,仰稟慈殿,還收成命,仍命繼設訊鞫,亟行天誅,千萬幸甚。取進止。答曰,省箚具悉卿等之懇。卿等獨不見慈聖下敎乎?予小子奉而行之,可乎,否乎?以卿等老成之見,不思將順對揚之美,而爲此覆難之擧者,寧不慨然也?仍傳于盧光斗曰,此批答,遣史官傳諭。
行大司憲徐憙淳疏曰,伏以,天理不可一日晦也,民彝不可一日泯也。有國刑政,所以弼敎而協中者,苟或舒慘乖宜,緩亟失當,則天理·民彝,晦且泯矣,豈非大可懼哉?噫,彼時煥,本以蟣蝨之賤,陰懷鬼蜮之邪,假托言事,恣逞凶肚,語犯莫重,罪關不敬,此必有根柢之暗連,指嗾之所從,而豈渠所獨辦於其心哉?卽伏見大王大妃殿傳敎下者,有時煥絶島安置之命,臣於是,愕然失圖,繼之以憂歎之至。今此處分,雖出於好生之盛德,以若負犯之至重,情節之極憯,盤詰未究,酌處遽降,王法鞫體,不容如此。渠所謂天奪其魄,至於此境云者,外若輸款,內實狡慝,惟當到底窮覈,快施當律,而今以遐鄕老悖,有所容貸,則其可曰國有三尺乎?誅殛何惜,聖批丁寧,犯上必討,輿論莫遏,夫攻疾者必攻其源,除惡者必除其本,今若鋤治不嚴,醜類假息,則世道無可靖之日,人心有胥溺之患。伏乞聖明,仰稟東朝,亟寢成命,卽令王府,更設嚴鞫,快正典刑,俾洩輿憤焉,臣無任云云。答曰,省疏具悉。卿不見慈聖下敎乎?何爲如是紛紜,不思仰承德意之道乎?
大司諫趙容和,司諫金逸淵,掌令權馦·鄭誠一,持平韓文爀·白宗杰,正言吳正秀·李時在聯名箚曰,伏以,臣等卽伏見慈敎下者,有鞫囚罪人時煥島置之命矣。臣等奉讀莊誦,攢仰我慈聖殿下天地好生之至仁大德,而旋又不勝聚首憂歎之至,欽恤固聖人之仁政,而若施恤於不當恤之地,則是之謂失刑也。噫,彼時煥,罪犯之關係莫重,供招之自爲斷案者,非但殿下之罪人,卽亦慈聖之罪人也。究厥情狀,覆載之所不容,晷刻之所難貸,而反歸之遐享老悖,但施以絶島勘配,刑政之失,孰大於是?方其設鞫有命,共謂典刑可正,根窩可破,國人之憤,庶亦可以少洩其萬一。今以渠凶狡頑忍,不卽輸款,遽有此傅生之處分,臣恐因此而王章無可伸之日,世道無可靖之時,將何以折奸萌而解衆惑乎?憂惋弸激,相率聯籲。伏乞聖明,淵然深思,廓揮乾斷,仰稟東朝,亟寢成命,罪人時煥,更令王府嚴鞫得情,快施常刑,使天討行而輿憤洩焉。取進止。答曰,省箚具悉。不見都憲之批乎?悉諭予意,勿爲紛紜,可也。
丙申二月二十九日辰時,上詣春塘臺。武官重試試取入侍時,行都承旨李憲瑋,左承旨李景在,右承旨成遂默,左副承旨金鍏,右副承旨閔英世,同副承旨盧光斗,南行假注書李敬鎭·鄭基三,記事官鄭㝡朝·李墩,直提學朴永元,直閣李公翼,檢校待敎金學性,待敎金洙根以次侍立。時至,通禮跪啓外辦。上具布裹翼善冠·布袍,出宜春門。藥房提調金敎根,副提調李景在進前曰,侵早勞動,聖體,若何?上曰,一樣矣。仍詣春塘臺,降輿陞座,試官考官兵曹判書鄭元容,吏曹判書金箕殷,訓鍊院都正柳相弼,參考官兵曹參議權馥,行副護軍李正耆·李栻,宣傳官申性浩行禮如儀訖。各就位,命文試所承旨進前,下御題筒,憲瑋跪受退出。元容曰,應試人員數多,恐致日晩,在前如此之時,亦多分所試取之例,今亦分所于丹楓亭,使之分考貫革,何如?上曰,唯。上入小次,以司謁口傳下敎曰,侍衛軍兵雨具,從便爲之。出傳敎少頃,上出次,命開講,應試人員以次應講。上曰,鐵箭姑未試射乎?英世曰,未及試射矣。命呼禮畢,通禮跪啓禮畢,上降座陞輿,由宜春門還內,命出標信解嚴。諸臣以次退出。
上在昌德宮。停常參·經筵。
自開東至人定,灑雨下雨,測雨器水深一分,夜自二更至三月初一日開東,灑雨下雨,測雨器水深一分。
藥房都提調朴宗薰,提調金敎根,副提調李景在啓曰,親臨重試,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿,口傳問安。答曰,知道。
盧光斗啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
又啓曰,明日再明日禧陵忌辰祭齋戒正日,三明日懿昭墓忌辰祭齋戒,初四日初五日元陵忌辰祭齋戒正日相値,視事頉稟之意,敢啓。傳曰,知道。
又啓曰,備邊司郞廳來言,今日賓廳日次,而領議政未差,左議政洪奭周有身病,右議政朴宗薰無時急稟定事,不得來會云矣,敢啓。傳曰,知道。
傳于金鍏曰,禮房承旨馳詣宗廟·景慕宮,奉審摘奸以來。
盧光斗啓曰,行都承旨李憲瑋,右承旨成遂默不爲仕進,左承旨李景在藥院進,左副承旨金鍏式暇,右副承旨閔英世試所進,院中只有臣一人,伴直無人。右承旨成遂默,所當牌招,而拘於廳規,不得請牌,何以爲之?敢稟。傳曰,牌招。
大王大妃殿傳于盧光斗曰,擧行命下之後,金吾則惟當擧行而已,而今不爲奉承者,有何所待而然乎?豈有如許事體?禁堂爲先一竝從重推考,使之斯速擧行。
大王大妃殿傳于盧光斗曰,禁堂事,誠萬萬駭然矣。成命非但經夜,雖以今日言之,已過半日,尙無一言,眼有一分君綱,則豈或專以角勝爲主,不爲奉行命令乎?罪人當刻出之禁府門,定配所以入,而萬一遲滯,則不但嚴處諸禁堂,不飭之承旨,亦爲嚴處,以此卽爲分付。
傳于盧光斗曰,當該中官梁重益,令該府拿處。
大王大妃殿傳于盧光斗曰,下敎誤傳之中官,旣已拿處矣。不以崇品而以正卿塡差,是旣無前例之事,則何以爲之之意,更不稟達者,不啻萬萬未安。見前後祭官差遣與孝成殿祭官塡差,則多有全不愼審處,差祭銓官,施以罷職之典。
大司諫趙容和,司諫金逸淵,副應敎洪祐喆,掌令權馦·鄭誠一,持平白宗杰·韓文爀,正言吳正秀·李時在,修撰李明迪等啓曰,噫嘻痛矣,書九之罪,可勝誅哉?亂臣賊子,從古何限,而窮凶絶悖,未有如裕賊,裕賊之根窩,卽書九庚申一疏是已。其疏之上下屢千百言,閃忽疑眩,莫可摸揣,而指意肯䋜,專在於彼固曰四條,外托義理之說,而內售沮戲之計,陽爲承順之態,而陰懷惎間之謀。語脈所歸,手脚莫掩,言之體栗,不敢痛陳其逆節,思之膽掉,不忍歷擧其罪案,而傳敎中前茅裕賊之敎,實是燭奸之禹鼎,照魔之秦鏡也。於戲,我正宗大王五晦筵敎,卽明諭御極後用舍進退,斷自淵衷之意,而書九乃敢杜撰聖旨,動搖大計,凶圖禍心。一轉而爲裕賊,如印一板,如貫一串,終至有宜學之遺醜餘孽,得以藉口,詡之以闡明,稱之以對揚,此豈一朝一夕之故哉?涓涓之流,始自書九,而滔天於裕賊,餘波於宜學,顧今拔本塞源之方,亶在乎先正書九之罪,而鬼誅已加,王章莫伸,輿情之憤鬱,何時可洩,世道之憂虞,何日可弭?請書九亟施追奪官爵之典。答三司曰,不允。
大司諫趙容和,司諫金逸淵,掌令權馦·鄭誠一,持平白宗杰·韓文爀,正言吳正秀·李時在等啓曰,噫嘻痛矣,國榮之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無君母,恣行凶臆,危逼之逆節,憯毒之凶計,暗相綢繆,罔有紀極,主張者榮賊,亂逆之犯分干紀者,從古何限,而豈有若此賊之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎䀝裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也,決矣。千罪萬惡,咸萃一身,製給凶疏,沮遏大計,煽動人心,潛圖國脈者,已有浮〈於〉莽·溫之凶,而幸賴我正宗大王廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮亟施孥籍之典。噫嘻痛矣,賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徙薪之援比,指意凶憯,卽此一段,其沮戲大婚之凶肚,背馳正宗大王之逆節,綻露無餘。渠以今日北面之臣,乘國運不幸之時,而疑亂熒惑,潛圖不逞之計,是可忍也,吁亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之極逆大憝也?凡此橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著。此與身死旣久之後,追律之例,大有異焉,不可援用尙魯追施之律。請物故罪人裕亟施孥戮之典。噫嘻痛矣,亂臣賊子,何代無之,而豈有如漢祿之窮天地亘古今,至凶至憯罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫洩,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼以爲明證,嗚呼,尙忍言哉?一種不逞之徒,乃敢讎視我君,必欲謀危我宗國,梟首獍舌,脈絡相通,蛇糾蚓結,腸肚互連。量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢。國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串,苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批。臣等誠不勝抑塞悲憤之至。殿下試思之,前乎漢祿而豈有如漢祿,後乎漢祿而豈有如漢祿?剖斬之律,劓殊之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已。以此律而施之於此賊,果可以夬雪君父之讎,少洩臣民之憤耶?适·雲之所不敢而此賊敢爲之,鏡·夏之所不忍而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩。請逆賊漢祿亟施孥戮之典。噫嘻痛矣,亂臣賊子,從古何限,豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習而潛蓄禍心,長其覬覦之計而遂懷凶圖。必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同堂之內,腸肚相連。若其根柢也源委也,莫非此賊,而得保首領,臥斃牖下,凡今日含生之倫,孰不腐心痛骨,如不欲生,而最其大明律一事,卽有天地君臣以來所未有之極逆大憝也。思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮。請追奪罪人龜柱支屬應坐之類,一依尙魯〈例〉,施以散配之典。噫嘻痛矣,凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸拄腹,都是禍心,聽言觀眸,罔非戾氣,平生伎倆,專在於凶國而讎君,晝宵營爲,亦出於戕人而害物。好惡所到,忠逆立判,利勢所在,逋逃咸萃,附己者,謂之向國而奬拔,汲引如恐不及,異己者,謂之背馳而擠陷,網打無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥·日滔天之禍,鼓唱悖論,馴致裕·玉讎國之計。一番逆變起而罔不根柢於渠,一番凶獄出而罔不窩窟於渠,渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者。蓋緣其凶焰雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀對賁於鞫庭,必將滿口輸款,而無一辭自明之端矣。噫,敬·觀之窮凶而染成者渠也,龜·祿之絶慝而掩護者渠也。渠以爲見驅則觀·鎬曰見驅,渠以爲非逆則觀·鎬曰非逆,耳濡口滑,看作茶飯,先入之見,掩諱不得。慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私押之客,托身於榮賊之家,而備盡諂諛之態。至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之大斷案耳。噫,彼龜·祿輩包藏不軌,謀危宗社,及夫國本已固,凶計莫售之後,鍾秀,以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙籌長策,龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣。其一而二,二而一之狀,不亦凶且憯乎?惟我正宗大王至正至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽。有若怪鬼不逞之徒,眞個爲朝夕壞亂之擧,而非渠則莫可扶植者然,肆然上逼於莫重莫嚴之地,以是而脅持君父,以是而威喝朝野。魯賢之逆變,由是而醞釀,達淳之邪說,由是而源委,候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,脗然相符矣。臣等合辭所陳,剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二跋,旣伏罔赦之案,讏言五條,莫掩自倡之跡。入告出語,變幻無常,左闔右狎,機關至密,千罪萬惡,擢髮難數,而臣等之最所憤嫉而痛惋者,又有在焉,以渠之眷遇也邇密也。逆祿之八字凶言,旣已自渠口傳說,賊龜之乙未冬悖說,亦必先他人聞知,則何不於正宗大王一初淸明,庶政維新之會,斷去宿處,嚴斥凶論。使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變,無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張,龜·祿之餘醜,孰從而蚓結乎?然則今日國勢所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也,龜·祿應坐之典,烏可已乎?特以大官之曾忝也,鬼誅之先加也,故依律處斷,雖恨未及,尙魯已例,在所不已。幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮。請追奪罪人鍾秀支屬應坐之類,一依尙魯·漢祿例施行。噫嘻痛矣,今此鍾·振兩賊之凶,思之膽掉,言之骨靑,蓋其陰謀逆節,适·璉之今又出也,凶言悖說,雲·海之所不道也。是乃窮天地亘宇宙之極惡大憝,雖幸天討略行,王章少伸,尙何足夬洩神人之憤也哉?鍾一則藉其門蔭,獲沾祿仕,國家何負於渠,而梟心獍腸,與生俱生,幸西賊之有警,則分院兵助勢之策,湖南伯得差之願,無非劇逆之斷案,而乃與振采·友文等,結爲血黨,五字八字之凶言,猶爲不足,而必以二字至不道之言,和應於合有變通之說,甚至街路上訩訛而極矣。振采則伎倆妖慝,行止閃忽,出沒京鄕,左道誑惑,連腸接肚於鍾一·光友之徒,憑藉讖緯之書,濟其邪誕之術。二萬石軍糧之積庤,搢紳家火具潛埋,指卯日而擧事爲期云者,莫非做作妖言,煽動人心之計,而十三日至凶之說,與鍾一,一而二二而一,似此今古所無之逆,不可只施治逆之常典,适·雲已行之例,不用於此賊而將何施乎?請大逆不道罪人鍾一·振采竝施适·雲之例。逆賊友文,跡本卑微,性又奸慝,投身於鍾一,甘作爪牙,許心於振采,結爲兄弟,托鍾一於振采則謂之可用,薦振采於鍾一則稱有神術。逆賊光友,本以鄕曲賤孽,托爲凶徒死士,父事振采,兄事友文,欲輸軍糧則轉到南陽,凡爲群凶之指使,率皆挺身而樂赴。將臣家將欲火攻,所營何事,店舍綢繆之言,致後丁寧和應,南中兵火之說,延壽爛漫酬酢,卽此數段,已足爲諸賊之眞贓斷案。至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之大輕,王章不嚴,輿憤未洩。請逆賊友文·光友加施孥戮之典,致後·延壽竝施孥籍之典。今番逆獄之至凶至憯,實是亘古之所罕,鍾·振諸賊,雖已伏法,盤覈猶有未盡,情節尙多未究,治逆之法,豈容如是?噫,彼永喆,鍾一之姪子也,始以應坐而發配,致後之娚妹也,旋因鞫招而就拿,則枝上之枝,種下之種,可以畢究,矧又鍾萬之猝斃,添一疑端,而鞫治未竟,竝加酌處,獄體疎虞,輿憤轉激。請永喆更爲設鞫嚴問,期於得情,夬正典刑。噫嘻痛矣,亂逆之變,振古何限,而豈有如肇源之劇逆大憝,窮凶絶悖者哉?渠以世祿之臣,偏被聖朝之恩,八座兜攬,已極於榮顯,一門盤據,不離於權要,苟有一分人心,宜思百倍圖報,而其奈梟獍之性,與生俱生,鬼蜮之謀,非今斯今。攘臂弩眼,罔非戾氣,柱腹撐腸,都是禍心,至於甲戌之冬,肆發至凶至憯罔測不道之說而極矣,其罪犯於莫重莫嚴,爲賊爲逆之狀,此誠神人之所共憤,王法之所不貸,凶如肇賊,逆如肇賊,而使之假息海島,共戴一天,已不可曰,世有三綱,國有三尺。況今未伏顯戮,先被鬼誅,生前失刑,已極痛惋,死後當律,不容少緩。請物故罪人肇源諸子亟施散配之典。噫嘻,宜學,以卑微之流,賦憯慝之性,行己則巧佞而善爲狐猸,發跡於陰邪而養成虺毒,屢竊踰濫之職而睯不知分,常蓄希覬之心而急於射利。敢以嘗試之計,投呈凶慘之書,其上段諸條,罔非爲人臣所不敢道者,而肆然筆之於書,悍然發之於口,卽此一款,合施萬戮,而至若下段所云義理二字,卽我上下大小三十年秉執而遵守者也。今安有晦明之可言,而渠乃陰懷惎譖之謀,公肆疑亂之說,反復閃忽,指意絶悖,此蓋逆裕·書九輩所嘗沿襲之套語也。且以鞫招觀之,稱煥之以君子,詡書九以名疏,則裕賊之亂逆情節,書九爲之前茅,宜學爲之後殿,一串貫來,首尾和應之眞贓斷案,於此焉畢露矣。然渠以蟣蝨之賤,不識魚魯之辨,烏知義理之果爲何物,闡明之當用何道哉?此必有暗相綢繆,先設機關者,而盤覈許久,端緖未究,此已輿憤之所共切,隱憂之所愈深者也。況今天網甚恢,凶種尙遺,治逆之情,終有所未盡者。請正法罪人宜學諸子亟施散配之典。噫嘻痛矣,亂臣賊子之凶國禍家,從古何限,而豈有如李鶴秀之至奸絶悖者哉?渠本梟獍成性,虺螫化身,百惡竝萃,萬妖俱備,能事則戕人害物之天生宵小,伎倆則樂禍饕勢之世濟元惡,校黠狠愎,自是家庭之傳襲,狐朋狗黨,看作淵藪之陰祕。蓋其世守龜·祿之悖論,爲賊邊立幟,凶圖逆節所由來者久矣。特以門戶之爀舄,資歷之華膴,始也聖念未嘗不假借,則苟有一分秉彝,宜其百倍圖報,而只緣渠叔之罪惡綻露,國言喧騰,明知其難逭,則於是疑懼之心,翻成怨懟,壞亂之計,專出藉賣。至於欺君罔上,貪天爲功,干犯則莫重莫嚴之地也,排布則至凶至憯之謀也。幸賴聖鑑孔昭,莫售惎構,尙此王章未伸,倖逭收司,則渠乃偃處郊坰,出沒城闉,譸張訛訕,疑亂煽惑,齪齪之徒,蠅營蝨附。憯慝之狀,天地之所不容,叵測之情,國人皆曰可殺,執跡而誅心,沿流而溯源,則根柢於凶徒,偎儡於醜類,是可忍也,孰不可忍也?苟究巨懟,渠實爲首,國有三尺,萬剮猶輕,輿論愈久而愈激,義理由是而漸晦,如此敗倫斁理,蔑義圖亂之君讎國賊,決不可晷刻容貸於覆載之間。請放逐鄕里罪人李鶴秀設鞫得情,夬正典刑。噫嘻痛矣,時煥之罪,可勝誅哉?渠以蟣蝨之微,素具梟獍之腸,不念聖朝陶甄之恩,積有平日怨懟之心,投呈凶疏,闖逞悖習,驟看外面則雖似時弊之條陳,細究旨意則罔非禍心之包藏。手脚自露,肺肝如見,而至於上款一二句語,是豈爲人臣子所敢萌諸心而發諸口者乎?肆犯莫嚴之地,自干不敬之誅,民彝斁矣,臣分蔑矣。太陽中天,鬼魅莫逃其狀,關石在府,亂賊當服常刑,乃於盤覈之未竟,有此島置之徑勘,以若蔑倫之類,至擬傅輕之律,刑政之失,莫甚於此。雖仰慈聖涵容之德,出於好生,其奈國人沸鬱之情,皆曰可殺,況渠罪犯之關係莫重,供招之自成斷案,已是淵鑑之所盡燭,則尤不可一刻容貸於覆載之間。請安置罪人時煥更令王府設鞫得情,夬正典刑。答兩司曰,不允。國榮事,裕事,龜柱支屬事,鍾一·振采事,友文·光友等事,永喆事,不允。肇源諸子事,不允。李鶴秀事,不允。姜時煥事,已爲酌處,不允。
掌令權馦·鄭誠一,持平白宗杰·韓文爀等啓曰,噫嘻痛矣,世道詿誤,義理晦塞,至於今番秋曹罪囚而極矣。渠以鄙悖之流,潛蓄凶憯之計,肆發通文,投諸賢關,遣辭陰險,引用凶悖,字字狡慝,句句閃忽,耳目難掩,手脚盡露,聞者髮豎,思之膽掉。固當卽地設鞫,不日正刑,而只令秋曹盤覈情節,略加刑訊,旋卽酌處,雖出於大聖人好生之德,豈有亂言不道,自服遲晩,罰止島配,假息覆載之間者乎?若以言出卑賤,事已勘處,置而不論,其可曰闡義理而嚴懲討乎?請古今島爲奴罪人韓鼎鎭亟令王府卽爲拿來,嚴鞫得情,夬正典刑。噫嘻,王綱不振,世變層生,駸駸然自歸於凌犯之科者,至於申綱而極矣。渠以蟣蝨之賤,敢懷梟獍之心,假托校宮之復設,潛售賢關之投通,蜚訕作怪,包藏眩亂之許多罪惡,已是至凶絶悖,而至若秦坑之說,誣逼莫嚴,錢唐之比,指擬無倫。此爲渠罔赦之斷案,譸張傾陷,情狀難掩,誣上惑下,無所不至,噫,此豈如鄕曲愚蠢之類所可獨辦也哉?其暗地受嗾之狀,平日醞釀之計,明若燭照,賢關之聲討,旣盡且詳,大僚之回啓,至嚴且明,而兪音終靳,王章未伸。大聖包容之德,雖出於忠厚鎭物,不治爲治之道,而國之所以爲國,以其有刑章也。此而不問,一任其倖逭迷藏,則羸豕之戒,伏莽之憂,有不可勝言,思之及此,寧不懍然?至於今番奎·坤兩賊之凶,卽是振古所無之變,而綱之名,狼藉出於奎賊之口,有曰,能文善生,有曰,綱之論豐德事必被竄,有曰,綱亦吾黨。苟非聲氣素相貫通,脈絡素相連接,賊坤何以屢言於賊奎,賊奎何以悉吐於鞫庭乎?卽此綱之包藏禍心,讎視國家,要藉豐德之革合,作爲煽亂之張本者,實與奎·坤之凶書,相爲表裏,相爲影響。綱而不誅,則奎·坤猶自在,奎·坤旣誅,則綱何以獨漏?根窩未破,憂虞轉深。請充軍罪人申綱亟令王府拿鞫嚴覈,夬施典刑。噫嘻痛矣,義理堙塞,世變層生,至於今番睦台錫事而極矣。惟我毅宗烈皇帝,以三五之聖,當百六之運,殉社大節,卓越千古,而至若建虜猖獗,我邦濱危,則命將東援,閔覆之德,惻怛之意,與神宗皇帝壬辰再造,其揆一也。環東土含生之倫,莫不恩浹骨髓,愈久愈深,而英宗大王,特配壇壝之享,庸寓風泉之感,以何心腸,肆然誣詆,泚筆於章奏之間,顯然指斥,自犯於罔赦之罪者,萬萬痛惋,若其書中句語之挾雜,造意陰慘,遣辭駭悖,非一朝一夕之故也。論其情跡,彝倫斁絶,語其負犯,鈇鉞猶輕,不可絶島定配而止。請島配罪人睦台錫亟令王府設鞫嚴問,夬正典刑。噫嘻痛矣,人心陷溺,世變層生,至於今番尙度之疏出而極矣。渠以鄕曲愚微之品,濫廁臺閣淸顯之列,出沒京鄕,蹤跡閃忽,而敢以前銜,出位陳章,憑藉論人,誣逼莫重,全篇旨意,陰慘叵測。至以人所不忍爲等句語,肆然說去,無所顧忌,君綱臣分,壞損無餘,輿憤久而益切,國言去而愈騰,聖批鄭重,處分嚴正,旣墜之倫彝復明,莫嚴之邦憲可正,而第其負犯至重,酌處反輕。悲疚之聖衷,雖不欲索言,憤惋之群情,實無少洩,如渠愚闇之類,必不能獨辦,此不可不到底窮覈,以正誣犯之罪。請楸子島荐棘罪人尙度亟令王府嚴鞫得情,夬施當律。新除授執義黃基文,時在水原地,斯速乘馹上來事,下諭。答府曰,韓鼎鎭事,不允。申綱事,不允。睦台錫事,不允。尙度事,不允。下諭事,許遞。
大司諫趙容和,司諫金逸淵,正言吳正秀·李時在等啓曰,梟示罪人性世與劇逆載榮,一而二,二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世亟施孥戮之典。噫嘻痛矣,人心陷溺,世變層生,至於秋曹罪囚而極矣。渠以卑微之流,敢蓄凶悖之心,肆發通文,投諸賢關,造意閃忽,引用絶悖,字字狡慝,句句凶逆,耳目難掩,手脚盡露,聞者髮豎,見之膽掉。幸賴首善之地,至有捲堂之擧,固當卽地設鞫,不日置辟,而只令秋曹盤覈情節,略加刑訊,旋卽酌處。秋堂聯疏,實出執藝之義,而特以好生之聖念,遂付傅輕之科,世豈有亂言不道自服遲晩,而生出獄門,假息覆載之間者乎?今若諉之於言出卑賤,事已勘配,而置而不論,則其可曰國有三尺乎?請古今島爲奴罪人韓鼎鎭亟令王府設鞫得情,夬正典刑。噫嘻痛矣,人心陷溺,世變層生,至有申綱而極矣。渠以鄕曲鄙微之類,敢懷譸張傾陷之計,發通誑惑,圖聚不逞之徒,造意叵測,冒犯必誅之科,秦坑是何等時而比擬無難,錢唐是何等事而指斥有歸。渠之包藏,雖急於敲撼朝廷,而獨不念自犯於上誣聖德,罪在罔赦乎?各邑已例,秋曹之文獻昭在,三罪竝發,賢關之聲討又嚴,今不須更事贅陳,而蓋其醞釀如此,跳踉如此,憑恃和應,明若觀火,則雖聖朝寬大,每事包容,而伏莽未去,滋蔓可憂,思之及此,寧不凜然哉?大僚覆奏,明辨無餘,鬼蜮情狀,無所逃匿,而鉏根潰癰之論,寔出遠慮,何殿下不念生道殺人之義,而亦靳一兪也耶?況於今番奎賊之招,申綱之名,不啻狼藉,至以謂能文善生,又謂之綱亦吾黨,可與同心而共事,脈絡之連通,表裏之和應,至此昭綻,無復餘蘊。然則奎·坤是已伏法之申綱也,申綱是未就鞫之奎·坤也。設鞫治逆,將以致天討也,根窩未破,憂虞轉甚,則豈可以鞫事之已撤,而有所持難於更設乎?請充軍罪人申綱亟令王府拿鞫嚴問,盤覈得情,夬伸典刑。噫嘻痛矣,義理晦塞,變怪層生,至於睦台錫事而極矣。我朝之於皇明,蒙被渥澤,與天無極,義則君臣,恩猶父子,故凡係皇朝事,備盡尊敬,無敢指斥,而彼台錫者,肆然筆諸章奏,誣逼毅宗皇帝,求過於無過之地,敢言其所不敢言。遣辭狂悖,用意陰慘,此不但我朝之賊臣,實是皇朝之罪人,此而不加重辟,則義理日益晦蒙,人心日益陷溺,而小中華一域,無復讀春秋者,且其龍淵山虎等句語,絶悖無嚴,此豈人臣所敢道哉?終篇旨意,極其閃忽,要不出挾雜之計,已施之律,不足以懲其罪。請島配罪人睦台錫亟令王府拿鞫嚴問,明正典刑。噫嘻痛矣,尙度之罪,可勝誅哉?渠則一鄕曲卑微之流耳,倖竊踰濫之職而暋不知分,陰蓄希覬之心而急於射利,出位陳章,旨意叵測。三人論列之際,誣逼於莫嚴莫重之地,全篇張皇,罔非觸犯,至若爲人所不忍爲等句語,恣意說去,極其陰慘,此豈今日臣子所可萌心發口,肆然登徹於殿下之庭哉?惟我翼宗大王,四載代聽,一心憂勤,八域臣民,莫不愛戴,政令施措,磊落光明,則渠何敢憑藉論人之疏,自陷誣犯之罪乎?言之臆塞,思之髮豎,何幸批諭鄭重,辭旨懇惻,燭幽明如日月,戢姦嚴如鈇鉞,人彝賴以不泯,君綱恃以不墜。臣等竊不勝欽仰萬萬,而惟輕之典,止於島配,固知悲疚之聖衷,亶出於不欲索言,竊恐關石之邦憲,從此而有所輕重,此非如渠愚蠢之品所可獨辦,不可但以荐棘而止。請楸子島荐棘罪人尙度拿鞫得情,夬正典刑。新除授獻納鄭德和時在,平安道慈山府,請斯速乘馹上來事,下諭。答院曰,不允。韓鼎鎭事,不允。申綱事,不允。睦台錫事,不允。尙度事,不允。下諭事,許遞。
盧光斗,以奎章閣言啓曰,明日卽奎章閣演慶堂朔奉審日次,臣等進詣擧行之意,敢啓。傳曰,知道。
成遂默,以兵曹言啓曰,今二月各廳堂下武臣朔試射,臣曹連因有故,不得爲之之意,敢啓。傳曰,知道。
又以義禁府言啓曰,罪人姜時煥絶島安置事,承傳啓下矣。姜時煥全羅道靈巖郡楸子島,絶島安置,而以承傳內辭意,具罪目,依例發遣府羅將押送,何如?傳曰,允。
兼判義禁李羲甲,知義禁鄭元容·李翊會,同義禁洪穉圭聯名疏曰,伏以,臣等卽伏見慈聖殿下傳敎下者,有罪人姜時煥絶島安置之命矣。好生之德,天地同大,宥罪之仁,龍蛇可化,凡諸瞻聆,孰不欽仰頌祝,而第彼罪人獰狠頑忍,卽一戾氣所鍾也。渠疏中窮凶絶悖之句語,肆然筆書之情節,屢度嚴訊之下,一直抵賴,終不輸款,王法尙未夬伸,輿憤去而益鬱。此際遽奉酌處之處分,巨慝之倖逭典憲,非但爲失刑之大者,如渠不逞之徒,安知復起於他日耶?臣等實不勝耿耿憂慮,成命之下不得擧行,而竊附執藝之義,聯陳短章。伏願殿下,穆然深思,仰稟慈殿,亟寢罪人島配之命,仍令臣府更加嚴訊,期於得情,克伸邦憲,千萬顒祝,臣等無任云云。答曰,省疏具悉。姜時煥事,慈聖下敎丁寧,予小子尙不敢不奉承,況今日群下乎?稱以執藝,不卽奉公,萬萬未安,卽爲擧行。
漢城判尹李志淵疏曰,伏以,臣見差於皇壇攝行祭獻官矣,第祀典何等嚴重,而皇壇享禮,體貌尤有別焉。自前攝行之時,大臣有故,則以崇品重臣擬差,自是已行之例,而今臣資歷旣淺,自皇壇享禮攝行後初有之事也。苟然冒膺,有所萬萬不敢者,玆陳短章,仰瀆崇嚴。伏乞聖慈,俯賜鑑諒,特循已例,亟許付標,以重祀典,以安微分焉,臣無任云云。答曰,省疏具悉。享官已爲付標矣。
弘文館應敎尹興圭,副應敎洪祐喆,校理金在田,副校理黃浩民,修撰權溭·李明迪,副修撰金錫淳聯名箚曰,臣等伏見慈聖殿下傳敎下者,有鞫囚罪人姜時煥絶島安置之命矣。伏念我慈聖好生之德意,藹然惻怛,固不勝欽仰攢頌,而第區區臣等之見,竊有所萬萬憂慮者。噫,彼時煥之所言,皆不道之說也,所犯卽無將之誅也。關係莫重,斷案自在,而不之殺焉,則烏可曰國有常刑乎?渠以遐鄕蟣蝨之賤,賦性獰頑,造意陰譎,設鞫有日,一事抵賴,尙保首領,王章未伸,輿情抑鬱,轉益憤惋,酌處遽下,得置傅生之典。竊恐世道無以底定,人心益復陷溺,其何以折奸萌而解衆惑乎?臣等衷情轉激,相率仰籲。伏乞聖明,淵然深思,廓揮乾斷,仰稟東朝,俯循群情,亟寢成命,更加嚴鞫,期於得情,夬施當律,以洩神人之憤焉。取進止。答曰,省箚具悉。不見大臣,都憲之批乎?悉諭予意,勿爲紛紜,可也。
上在昌德宮。停常參·經筵。
成遂默啓曰,來初五日,朝參日次,而元陵忌辰祭正日相値,頉稟之意,敢啓。傳曰,知道。
又啓曰,左副承旨金鍏,右副承旨閔英世,今日不爲仕進,竝卽牌招,何如?傳曰,允。
大王大妃殿傳于盧光斗曰,今月初五日,卽我英宗大王昇遐之舊甲也,新舊愴慕之痛,益新矣。當日元陵酌獻禮,遣大臣攝行,該房知悉。
大王大妃殿傳于盧光斗曰,是年是月,卽我正宗大王御極之周甲也。罔極之痛,於戲之思,靡所逮及,初十日華寧殿酌獻禮,當遣大臣攝行,該房知悉。
大王大妃殿傳于盧光斗曰,元陵酌獻禮,領府事進去,華寧殿酌獻禮,左議政進去。
盧光斗啓曰,今初五日元陵酌獻禮祭文,當爲製進,大提學申在植,待明朝牌招,使之製進,何如?傳曰,允。
又啓曰,吏曹郞廳來言,新恩政事,取稟。傳曰,當日爲之。
又啓曰,吏曹郞廳來言,臺諫有闕,政事,取稟。傳曰,今日政差出。
盧光斗,以吏曹言啓曰,奉常寺判官李鳳純,以其身病,呈狀乞遞,依例改差,何如?傳曰,允。
有政。吏批,判書金箕殷進,參判鄭基一病,參議未差,同副承旨盧光斗進。以金敎喜爲吏曹參議,洪祐喆爲執義,趙得林爲獻納,趙雲澈爲奉常判官,金有喜爲儀賓都事。校書博士單吳相昱,兼春秋單金熙逌。
兵批,判書鄭元容病,參判尹聲大入直進,參議權馥,參知洪祐順病,右承旨成遂默進。以元永象爲管城將,卞持華爲珍島監牧官。同知單白弘運,副護軍洪達勛,副司直黃基文·鄭德和,副司果李玄緖·鄭輔源·曺洛振·徐有恕·張斗顯,副司正李㘾,以上竝單付。
吏批,再政。金學性爲副應敎,宋尙玉爲副修撰,金大根爲掌樂正,金善養爲翼陵令。副修撰金錫淳,重試文科甲科第一人,重試前資窮,掌樂正林永洙,副司果李淵祥,校書判校蔡弘勉,司成白東奎,已上重試前資窮準職,已上今加通政,依法典陞堂上。造紙別提單李明錫,重試武科甲科第一人。
兵批,再政。副護軍金錫淳·林永洙·李淵祥·蔡弘勉·白東奎,同知朴浩性,以上竝單付。
吏批,三政。以李敏實爲校書判校,徐戴淳爲司成,金學模爲弘陵令。
傳于盧光斗曰,留院公事入之。
傳于盧光斗曰,留院上疏入之。
以左副承旨金鍏,右副承旨閔英世牌不進罷職傳旨,傳于成遂默曰,只推。
盧光斗,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
又以奎章閣言啓曰,卽接內需司牒報,則咸興·永興兩本宮四月別大祭時,造燭封香吉日,今月十一日卯時,衣襨·香燭·祭品奉詣吉日,同月十二日卯時俱吉云,以此日時擧行之意,敢啓。傳曰,知道。
又以宣惠廳言啓曰,本廳郞廳金來淳,今已瓜滿矣。本廳多有擧行事,難付生手,今姑仍任,何如?傳曰,允。
又以禮曹言啓曰,儲慶宮·毓祥宮·延祜宮展拜,每年季春取稟事,曾有定式,而此時展拜,不敢循例取稟之意,敢啓。傳曰,知道。
又以禮曹言啓曰,卽接成均館所報,則今番之雨,大成殿正間滲漏,床前拜席沾濕云矣。見今雨水猶未快霄,修改之節,待晴擇日擧行,何如?傳曰,允。
成遂默,以兵曹言啓曰,在前重試參榜中,方在罪名者,有稟旨蕩滌之例矣。今此武科重試,前郡守吳顯佑,前虞候李時榮,前宣傳官許瑢,方在罷職中,出身李重榮·申命洪·趙秉吉·李鎭旻·蔡東健,方在奪告身中,洪鋈,方在被謪蒙放中,亦在罷職中,何以爲之乎?敢稟。傳曰,竝蕩滌。
平安監司李紀淵疏曰,伏以臣,猥以無似賤品,濫被不世殊眷,滾到于此,此豈夢想之所自期,而特以報答居先,身不自有之故,前後官職之不敢辭爲者,非謂可能堪承而然也。奔奏殫竭,夷險燥濕,卽一分自效之地,而第今日關西旬宣之任,尤是臣萬萬不稱當。風俗焉渝敗而無以挽回,法紀焉頹倒而未能導齊,財竭焉莫之節裕,民窮焉任其饑困,朝廷委寄之意,豈若是哉?臣自受命以來,晝宵戰灼,寢食不寧,一日二日,居然爲七八箇月,而茫然無一事之可稱就緖,觸處有百疣之無往非罪。伏念此處事情,比似人病之有源委,而諸症奇怪,危亡將至,若不急求良手,卽圖醫治,則病日益深,轉難着手,顧理勢之所不免,則卽今朝家之俾臣久此者,於臣誠爲私榮,在本道救焚拯溺之義,決不當如是沁泄,而況彼億萬民命之望其濟已,如漏船遇風而晷刻待救,則見臣之徒費厚廩,閑遣時月,其心冤鬱,必曰,何厚於臣,而何薄於民也?緣臣之不能對揚,致此歸怨者,臣罪自知,何可靦然盤礡,而又有目下不得不疾聲仰龥於聽卑之天。臣自幼善病,向衰恒苦,腹痞肆頑,寧日尤少,而間値喪威之震剝,遂至榮衛之隨損。及夫冬春以後,添發風痺之症,肢體不仁,精神昏瞀,氣血枯而竟夜惺惺,胃土敗而遇食噎噎,委頓已久,差減無期。時或强加巾櫛,則坐如灘舟之不定,試爲酬接簿書,則見若夢境之難記,省耕監賑,又方春應行之事,而亦至今遷就。臣若徒懷嚴畏,不卽陳暴,則由臣瘝曠,又添一罪,左右思量,莫若早爲之所,獲遂生入玉門之願,玆敢略構辭本,備陳情實。伏乞聖慈,諒臣言之非出飾讓,念重任之不可虛縻,察民情之宜亟慰副,卽許遞解,俾得於病未至危之前,舁還私次,兄弟子姪,趁見生面,則雖死之日,猶生之年,而若得安心調治,萬一回蘇,復登文陛,依近耿光,則尤豈非聖恩始終肉骨之賜歟?臣無任云云。答曰,省疏具悉。方伯重任也,朝家之委毗何如,則豈可因一時疾患,輒遞免乎?勿辭,益殫旬宣之責。
副修撰許晟疏曰,伏以,臣卽伏見慈聖傳敎下者,有鞫廳罪人姜時煥,絶島安置之命,實不勝驚惑憂歎之至。噫,彼時煥,本以蟣蝨之賤,素蓄梟獍之腸,語犯莫重,誅殛何惜之敎,我聖上,業已俯燭矣,事關予躬,罪犯莫重,我慈聖殿下,亦已明察矣。其負犯之至重,閔係之罔赦,雖千剮萬戮,猶不足以少雪神人之憤,而設鞫六日,端緖未覈,根窩未破,遽有此酌處之命。我慈聖天地好生之德意,臣固欽仰萬萬,而漢法之不敬至嚴,夏府之常刑不輕,則是豈可以慈德之至仁,曲加涵貨,而我聖上承順之睿孝,又安得以遽然宥釋乎?大僚之聯箚,兩司之合啓,可見擧國同聲之討,益著王法難容之罪,雖以鞫庭供招觀之,凶腸逆肚不道之犯,斷案已具,頑狀悖供無嚴之誅,晷刻難貸。臣亦日赴鞫座,目見其獰悍絶悖之狀,忠憤所激,按抑不得,進詣朝房,聯箚將上之際,素患風眩之症,忽地闖發,欲起還仆,不省四到,未效古人輿疾討賊之義。今始收召神精,竊附沐浴之討,仰瀆崇嚴。伏乞聖明,仰稟慈殿,亟收成命,仍命繼設訊鞫,夬正典刑,千萬幸甚,臣無任云云。省疏具悉。已諭於諸批,勿煩。
上在昌德宮。停常參·經筵。
李憲瑋啓曰,左承旨李景在,左副承旨金鍏,右副承旨閔英世,今日不爲仕進,竝卽牌招,何如?傳曰,允。
注書李源庚病,代以崔在厚爲假注書。
李憲瑋啓曰,事變假注書李㘾,身病猝重,勢難察任,今姑改差,何如?傳曰,允。
李㘾改差,代以洪熙朝爲事變假注書。
金鍏啓曰,禁衛大將左邊捕盜大將李完植,自鄕上來云,卽爲牌招,傳授命召及大將牌·傳令牌,何如?傳曰,允。
又啓曰,禁衛大將左邊捕盜大將李完植,召牌之下,來詣朝房,稱以身病,不卽入來,事體所在,萬萬未安。所當重勘,而本院請推之外,無他何施之罰,何以爲之?敢稟。傳曰,推考。
大王大妃殿傳于金鍏曰,未知病之如何,自城外至朝房,而自闕外未入闕內之病,豈不異哉?牌招之下,武臣來到咫尺闕外,不卽入來而偃處者,寧有如許朝綱乎?更爲嚴飭入來。
傳于金鍏曰,留院公事入之。
傳于金鍏曰,留院上疏入之。
執義洪祐喆啓曰,臣言議風采,本不合於淸朝耳目之任,而亞憲新除,忽下於夢想之外,義分是怵,雖不得不章皇出肅,而臣曾以時相子姪之不得行公於言地,援例引嫌,特蒙體諒之恩矣。今臣所處與前無異,何敢一刻晏然於臺次乎?請命遞斥臣職。答曰,依啓。
成遂默啓曰,吏曹郞廳來言,臺諫有闕,政事,取稟。傳曰,前望單子入之。
以右副承旨閔英世牌不進罷職傳旨,傳于金鍏曰,只推。
成遂默,以禮曹言啓曰,大王大妃殿傳曰,今月初五日,卽我英宗大王昇遐之舊甲也,新舊愴慕之痛,益新矣。當日元陵酌獻禮,遣大臣攝行事,命下矣。祭品,謹遵幸行時局內陵寢遣大臣攝行之例磨鍊,而爵用一獻,當日用齋,旣有已例,今亦依前例擧行之意,知委,何如?傳曰,祭品,以親祭例磨鍊,可也。
又以弘文館言啓曰,上番校理臣金在田,下番修撰臣權溭,俱以大報壇祭官,今日肄儀時,晝仕出去之意,敢啓。傳曰,知道。
又以實錄廳摠栽官意啓曰,本廳郞廳鄭琦和移拜外任,李淵祥·林永洙加資。其代,修撰李明迪,副司果南獻中·李正履差下,仍令該曹口傳啓下,使之專意察任,何如?傳曰,允。
吏曹口傳政事,實錄記注官李明迪,記事官南獻中·李正履,以上竝單付。
金鍏,以都摠府言啓曰,今日入直內三廳武兼禁軍及軍兵等,當爲中日習射技放,而國忌·正日相値,不得設行之意,敢啓。傳曰,知道。
又以訓鍊都監言啓曰,本局哨官南錫禹,身病甚重,勢難察任,改差,何如?傳曰,允。
又以摠戎廳言啓曰,本廳哨官鄭桓,身病猝重,勢難察任,改差,何如?傳曰,允。
獻納趙得林疏曰,伏以臣,甫闋私制,永絶榮念,跧伏窮巷,病淹床笫,不意薇垣除旨,忽下於夢想之外,且惶且感,罔知攸措。以此悲苦之情踪,蹇訥之言議,固不敢以見職自居,而義急懲討,實有按住不得者。噫,彼時煥,渠雖卑微,亦一聖朝化育中物耳。有何平日怨懟之心,蓄積于中,敢於一初淸明之日,肆投凶疏,首尾閃忽,旨意奰慝,陽托言事之章,陰售逞邪之計。凶肚悖腸,昭不可掩,而語犯莫重,罪著不敬,此實覆載之所難容,晷刻之所難貸者。方其訊鞫之初,大小臣民,皆以爲根因可以鉤覈,典刑可以快施,特以渠頑忍抵賴,不卽輸款,遽有此島置之處分。猗我慈聖好生之德,亦我殿下仰體之念,孰不欽仰攢頌,而關係莫嚴,自有常憲,生道以殺,是爲仁政,殿下聖明,何不念及於此,而反爲失刑之擧耶?況渠斷案旣具,而未及到底掀拔,誅殛無惜,而遽擬從輕勘處,使彼窮絶凶悖,生出王府之外,有若尋常罪犯,假息島謪之中,往古今來,寧有如許刑政乎?臣恐因此而王法無以伸矣,奸萌無以折矣,亦將何以靖世道而振頹網,解衆感而淑人心乎?思之及此,不寒而栗,公憤轉激,方寸如沸,冒控崇嚴。伏乞聖明,淵然深思,廓揮乾斷,仰稟慈殿,亟寢成命,更令王府,設鞫得情,夬正常刑,以行天討,以洩輿憤焉,臣無任云云。省疏具悉。已諭於諸批,勿煩。
上在昌德宮。停常參·經筵。
尹聲大啓曰,行大司憲徐憙淳,掌令權馦·鄭誠一,持平白宗杰·韓文爀呈辭,執義未差,監察茶時之意,敢啓。傳曰,知道。
又啓曰,右承旨成遂默,右副承旨閔英世,同副承旨盧光斗,今日不爲仕進,竝卽牌招,何如?傳曰,竝許遞,前望單子入之,待下批,牌招察任。
承旨前望單子入之,尹聲大·金正喜·林翰鎭落點。
金鍏啓曰,三品官之無得過三日循例請牌,曾有定式矣。吏曹參議金敎喜,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于金鍏曰,禮房承旨,馳詣懿昭墓,奉審摘奸以來。
大王大妃殿傳于金鍏曰,淸原府院君內外祠版,今初十日,遣承旨致祭。
尹聲大啓曰,假注書崔在厚,時無職名,令該曹依例付軍職,冠帶常仕,何如?傳曰,允。
注書金應均病,代以宋柱獻爲假注書。
林翰鎭啓曰,禁衛大將左邊捕盜大將李完植,特敎嚴飭之下,一向稱病,屢度催促,終不入來,事體道理,俱極未安。所當重勘,而本院請推之外,無他可施之罰,何以爲之?敢稟。傳曰,從重推考,嚴飭入來。
又啓曰,禁衛大將左邊捕盜大將李完植,屢度嚴飭之下,一向稱病,偃處闕外,已至經宿,而連加催促,終不入來,事體道理,萬萬未安。所當重勘,而本院請推之外,無他可施之罰,何以爲之?敢稟。傳曰,咫尺之地,無端稱病,終不入來,萬萬未安。更爲從重推考,嚴飭入來。
尹聲大啓曰,明日傳香,禮房承旨當爲齋宿,而右副承旨金鍏,纔已須資出去矣。卽爲牌招,何如?傳曰,允。
臺諫前望單子入之,執義金學性落點。
執義金學性啓曰,臣纔肅館御,仍進閣士際,伏奉亞憲特點,感激居先,逃遁無路,雖不得不粗伸叩謝,而第臣私義之有難聯參於合啓者,前後屢陳,輒蒙恩諒。今臣所處,與前無異,而至於言議風栽之合不合,有未暇論,請命遞斥臣職。答曰,依啓。
兵曹口傳政事,副司果單金學性。
金正喜,以吏曹言啓曰,今此大報壇祭大祝,前執義洪祐喆塡差,而時無職名,令該曹口傳付軍職,何如?傳曰,允。
兵曹口傳政事,副司果單洪祐喆。
金正喜,以宗廟·永寧殿增修都監都提調意啓曰,本都監役事告畢,當在今月,而取考乙巳謄錄,則還安時無初二度習儀,只行三度,今亦依此例,習儀日字及還安吉日,令該曹推擇,何如?傳曰,允。
上在昌德宮。停常參·經筵。
尹聲大啓曰,行大司憲徐憙淳,掌令權馦·鄭誠一,持平韓文爀·白宗杰呈辭,執義未差,監察茶時之意,敢啓。傳曰,知道。
又啓曰,右承旨李景在,今日不爲仕進,卽爲牌招,何如?傳曰,允。
傳于林翰鎭曰,傳香承旨,馳詣元陵,奉審摘奸,仍詣局內,諸陵一體奉審以來。
大王大妃殿傳曰,元陵酌獻禮後,大臣仍詣陵上,奉審以來。
尹聲大啓曰,假注書宋柱獻,時無職名,令該曹依例付軍職,冠帶常仕,何如?傳曰,允。
金正喜啓曰,禁衛大將左邊捕盜大將李完植,飭敎截嚴之下,一向稱病,偃處闕外,連加催促,終不入來,事體道理,萬萬未安。所當重勘,而本院請推之外,無他可施之罰,何以爲之?敢稟。傳曰,從重推考,更爲嚴飭入來。
金正喜啓曰,禁衛大將左邊捕盜大將李完植,飭敎截嚴,前後何如,而偃處闕外,一向稱病,已至三日,終不入來,事體道理,俱極駭然。所當重勘,而本院請推之外,無他可施之罰,何以爲之?敢稟。大王大妃殿傳于金正喜曰,禁將事,誠萬萬駭然矣。未知其病狀之如何,咫尺禁門,身爲武臣,前後申飭何如,而聽若不聞,偃然相持者屢日,朝體師律,壞損無餘,不可一向仍置。禁衛大將李完植,施以罷職不敍之典。
以右副承旨金鍏牌不進罷職傳旨,傳于尹聲大曰,只推。
尹聲大啓曰,明日傳香,禮房承旨,當爲齋宿,而右副承旨金鍏,不爲仕進,卽爲牌招,何如?傳曰,允。
傳于金正喜曰,留院公事入之。
傳于金正喜曰,飭已施矣,梁重益分揀放送。
金正喜啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,執義李是遠落點。
傳于金正喜曰,發遣吏郞,諸執事淸齋與否,摘奸以來。
以右承旨李景在牌不進罷職傳旨,傳于尹聲大曰,只推。
以右副承旨金鍏牌不進罷職傳旨,傳于尹聲大曰,只推。
以吏曹參議金敎喜牌不進罷職傳旨,傳于金正喜曰,只推。
禮曹,宗廟·永寧殿還安習儀,今月二十一日,宗廟還安,同月二十七日寅時,永寧殿還安,同日丙時推擇,啓。
備邊司薦望,禁衛大將趙萬永·李惟秀·金逌根。
尹聲大,以戶曹言啓曰,時御所內各司,依定式,發遣本曹正郞臣朴起壕,與兵曹參知臣洪祐順,佐郞臣金相勉,東所衛將臣金應秀,西所衛將臣李萬成,南所衛將臣徐斗榦,北所衛將臣鄭明行,眼同看審後,有頉處別單書入,而修改則擇日擧行之意,敢啓。傳曰,知道。
金正喜,以訓鍊都監言啓曰,本局哨官趙玄鈺,身病甚重,勢難察任,改差,何如?傳曰,允。
又以義禁府言啓曰,梁重益分揀放送事,承傳啓下矣。時囚罪人梁重益,放送之意,敢啓。傳曰,知道。
上在昌德宮。停常參·經筵。
藥房都提調朴宗薰,提調金敎根,副提調李景在啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿,口傳問安。答曰,知道。
金正喜啓曰,明日常參·經筵,取稟。傳曰,停。
尹聲大啓曰,行大司憲徐憙淳,掌令權馦·鄭誠一,持平韓文爀·白宗杰呈辭,執義李是遠在外,監察茶時之意,敢啓。傳曰,知道。
又啓曰,右副承旨金鍏,今日不爲仕進,卽爲牌招,何如?傳曰,允。
林翰鎭啓曰,備邊司郞廳來言,今日賓廳日次,而國忌·正日相値,不得來會云矣,敢啓。傳曰,知道。
傳于金正喜曰,傳香承旨,進詣大報壇,奉審摘奸以來。
尹聲大啓曰,卽者持平白宗杰,以其親病,投章徑行,原疏,以國忌正日,纔已退却矣。所當直捧遞差傳旨及禁推傳旨,而此與無端下鄕有異,從重推考,何如?傳曰,允。
金正喜啓曰,應敎尹興圭增修都監都廳進,副應敎未差,校理趙璟鎭,副修撰宋尙玉在外。校理金在田,副校理黃浩民·吳致淳,修撰權溭,副修撰許晟差祭,玉堂上下番俱空,事甚未安。修撰李明迪,卽爲牌招入直,副應敎未差之代,政官牌招,開政差出,待下批,牌招入直,何如?傳曰,允。前望單子入之。
副應敎前望單子入之,金學性落點。
金正喜,以大報壇獻官意啓曰,大祝副司果李垿,今日受香時,不爲待令,事甚駭然,令該府拿問處之。大祝,卽令該曹改付標,何如?傳曰,允。
金正喜啓曰,享祀所重,何等謹嚴,而今日大報壇祭摘奸時,大祝李垿,初不待令,事未前有,萬萬駭然。所當重勘,而本院請推之外,無他可施之罰,何以爲之,而不審塡差之當該吏曹堂上,不可無警,從重推考,何如?傳曰,允。拿處。
又啓曰,享祀法意,何等敬謹,而今日大報壇奉審時,壇上門將趙秉七,偃然橫竹,擧措妄錯,事未前有,萬萬痛駭。所當重勘,而本院請推之外,無他可施之罰,何以爲之?敢稟。傳曰,拿處。
傳于林翰鎭曰,奉審大臣入侍。
傳于林翰鎭曰,元陵酌獻禮時獻官以下,別單書入,而陵官別單,一體書入。
備邊司薦望,以金煐爲禁衛大將。
兵曹,以具信喜爲左邊捕盜大將。
兵曹,禁衛大將單金煐。
林翰鎭啓曰,新除授禁衛大將金煐,時無職名,令該曹口傳付軍職,何如?傳曰,允。
又啓曰,新除授禁衛大將金煐,以前任春川府使,方在任所,命召傳授,一時爲急,斯速乘馹上來事,下諭,何如?傳曰,允。
又啓曰,新除授左邊捕盜大將具信喜,以前任平安兵使,雖以交龜,未及上來。命召及大將牌·傳令牌傳授,一時爲急,斯速乘馹上來事,下諭,何如?傳曰,允。
兵曹口傳政事,護軍單金煐。
李景在啓曰,今初十日,華寧殿攝行酌獻禮祭文,當爲製進,大提學申在植,待明朝牌招,使之製進,何如?傳曰,允。
以右副承旨金鍏牌不進罷職傳旨,傳于林翰鎭曰,只推。
以副應敎金學性,修撰李明迪牌不進罷職傳旨,傳于林翰鎭曰,只推。
李景在,以吏曹言啓曰,今此昭寧園忌辰祭獻官,前判官李鳳純塡差,而時無職名,令該曹口傳付軍職,何如?傳曰,允。
兵曹口傳政事,副司果單李鳳純。
林翰鎭,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
又以備邊司言啓曰,頃因湖西前道臣金在三上疏,洪州倉穀虛留之弊,更令道臣,從頭査櫛,詳細陳列,前後守令,亦竝捧現告登聞之意,草記行會矣。卽見忠淸監司沈宜臣狀啓,則以爲,本州稅船船價之出於民者,比他邑些略,每當上納,輒致欠縮,故往在己酉,設置補稅廳,取殖添價矣。船費漸增,應入不足,而他無着手挪移還米,戊辰以後三十年之間,積漸成逋,至爲一千四百八十七石零。雖有逐年增減之別,同歸襲謬掩匿之科,前後虛勘之守令,竝請令廟堂稟處,至於完逋杜弊之策,從當登聞爲辭矣。還穀與稅納,條件各異,船費之推貸充給,已不免挪移之罪,況其襲謬增加,漸積虛簿,至過千餘石之多者,大關法紀,不容無勘。前後犯科之守令,除身故勿論外,竝令該府分輕重照法勘處,完逋杜弊之策,道啓旣以爛商方便爲辭,而今年稅納,方在不遠,若不趁早變通,難保無更襲前謬之慮,益加講究,從長釐革後,擧行形止,亦令斯速登聞,何如?傳曰,允。
又以備邊司言啓曰,卽見忠淸監司沈宜臣啓本,則以爲,道內還餉未捧,令會査官,詳査後夷考來歷,上黨當捧各穀一萬六千九十石內,癸巳·甲午民反一萬一千二百八十一石零,吏逋三百六十七石零,洪州牧當捧各穀七千三百十一石零內,始自庚寅,吏奴所逋爲六千二百石零,而逐年加逋,耗上添耗,至乙未仍未捧虛勘矣。始逋及各年虛勘之虞候·守令罪狀,竝請令攸司稟處,而其中吏奴逋,不拘時督捧,期於從速收殺後,分輕重勘處。至於民反,當此窮春,不可不住催,姑令待秋成準捧事,請令廟堂,稟旨分付矣。餉還事體,何等嚴重,而積逋虛簿,至於此多,法綱所在,萬萬寒心。始逋虛勘之罪,攸司自當照法嚴處,吏奴所逋之勿拘時督捧,係是應行之法例,連加嚴飭,趁卽了殺,犯逋吏奴,別樣懲勘。至於民間積欠,雖亦不可緩督,而窮春民勢之艱棘,在所當念,許令待秋成準捧之意,分付,何如?傳曰,允。
又以訓鍊都監言啓曰,謹依大王大妃殿口傳下敎,增修都監付役匠募等,今日犒饋之意,敢啓。傳曰,知道。
丙申三月初五日未時,上御熙政堂。大王大妃殿垂簾,元陵奉審大臣入侍時,左副承旨林翰鎭,假注書宋柱獻,記事官申錫愚·李墩,領府事李相璜,以次進伏訖。上曰,史官分左右。相璜曰,節序易流,暮春已屆,仰惟聖慕撫序增痛,雨暘甚適,日候暄和,聖體,若何?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。攝享後奉審形止,俄因承傳色回啓,而陵上平安,丁字閣及碑閣,亦無頉矣。又奏曰,世變無窮,纔有鞫事,誠甚不幸矣。獄情未及究竟,酌處遽有特命,憤惋之外,來後虞憂,實爲深且大矣。臣等之不能引君當道,不能誠心事上,向承鐫誨,惶悚愧恧,豈敢有更達之辭,而以罪犯莫重之凶豎,旋待以不死之寬典,豈有似此刑政乎?慈聖殿下天地好生之德意,孰不欽攢,而臣愚死罪以爲,今此處分,殆所以長奸,非所以止辟也。大王大妃殿曰,自初予意,不欲鞫問,而以事關聖孝,故不得已勉從,然予則終不知其疏之爲非矣。治日常少,亂日常多,豈不可爲之言乎?相璜曰,治日常少,亂日尙多,古今章奏,亦多用之,而蓋其疏,只有此一節而已,則初非可討之事,而大抵全篇旨意,閃忽陰祕,決是從何樣包藏中出來者,誠是怪鬼矣。臣則於今番處分,不敢不以失刑知之矣。大王大妃殿曰,大臣就座。仍敎曰,享祀法意,何等截嚴,而每有此不愼之擧,銓曹擧行,誠爲可駭。日前處分之後,又有此事,苟有一分敬謹之心,則豈敢如是?凡有飭敎,若過數三箇月,則又復如前沁泄,豈有如許道理乎?翰鎭曰,壇享大祝之臨時生頉,誠極萬萬未安。昨日摘奸時則無頉擧行,夜患急癨,往復銓曹,而未及付標,至於舁到享所,則摘奸已過,雖緣實病,其稽忽之罪,萬萬惶悚。大王大妃殿曰,若有實病,則銓曹何不詳探付標,而致有此臨時有頉之擧乎?此後若復如是,則銓曹堂上,當嚴處,以此筵敎,承旨分付銓曹,可也。仍命大臣先退,又命史官退。諸臣以次退出。
上在昌德宮。停常參·經筵。
申時,日暈兩珥。
李景在啓曰,玉堂備員間,視事頉稟之意,敢啓。傳曰,知道。
李憲瑋啓曰,行左承旨尹聲大,右副承旨金鍏,今日不爲仕進,竝卽牌招,何如?傳曰,允。
備忘記,濟州牧使趙禹錫下直,長弓一張·長箭一部·片箭一部·筒兒一箇賜給。
傳于李景在曰,直提學朴永元,馳詣健陵,奉審摘奸,仍詣顯陵園·華寧殿,一體奉審以來。
傳于李憲瑋曰,右副承旨許遞,前望單子入之。
承旨前望單子入之,李圭祊落點。
傳于李憲瑋曰,承旨房望,順房爲之。
李景在,以弘文館言啓曰,下番闕直,事甚未安,修撰權溭·李明迪,竝卽牌招,以爲推移入直。副應敎金學性,一體牌招察任,何如?傳曰,允。
又以弘文館言啓曰,新除授副修撰宋尙玉,時在京畿坡州地,經筵入番事緊,請斯速乘馹上來事,下諭。答曰,依啓。
持平韓文爀,獻納趙得林,副校理吳致淳,正言李時在等啓曰,噫嘻痛矣,書九之罪,可勝誅哉?亂臣賊子,從古何限,而窮凶絶悖,未有如裕賊,裕賊之根窩,卽書九庚申一疏是已。其疏之上下屢千百言,閃忽疑眩,莫可摸揣,而指意肯䋜,專在於彼固曰四條,外托義理之說,而內售沮戲之計,陽爲承順之態,而陰懷惎間之謀,語脈所歸,手脚莫掩。言之體栗,不敢痛陳其逆節,思之膽掉,不忍歷擧其罪案,而傳敎中前茅裕賊之敎,實是燭奸之禹鼎,照魔之秦鏡也。於戲,正宗大王五晦筵敎,卽明諭御極後用舍進退斷自淵衷之意,而書九乃敢杜撰聖旨,動搖大計。凶圖禍心,一轉而爲裕賊,如印一板,如貫一串,終至有宜學之遺醜餘孽,得以藉口,詡之以闡明,稱之以對揚,此豈一朝一夕之故哉?涓涓之流,始自書九,而滔天於裕賊,餘波於宜學,顧今拔本塞源之方,亶在乎先正書九之罪,而鬼誅已加,王章莫伸。輿情之憤鬱,何時可洩,世道之憂虞,何日可弭?請書九,亟施追奪官爵之典。答三司曰,不允。
持平韓文爀,獻納趙得林,正言李時在等啓曰,噫嘻痛矣,國榮之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無君母,恣行胸臆,危逼之逆節,憯毒之凶計,暗相綢繆,罔有紀極,主張者榮賊。亂逆之犯分干紀者,從古何限,而豈有若此賊之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眦裂也。當此義理大明凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而幸賴我正宗大王,廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。噫嘻痛矣,賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲突徙薪之援比,指意凶憯。卽此一段,其沮戲大婚之凶肚,背馳正宗大王之逆節,綻露無餘,渠以今日北面之臣,乘國運不幸之時,而疑亂熒惑,潛圖不逞之計,是可忍也,吁亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之極惡大憝也?凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著。此與身死旣久之後追律之例,大有異焉,不可援用尙魯追施之律。請物故罪人裕,亟施孥戮之典。噫嘻痛矣,亂臣賊子,何代無之,而豈有如漢祿之窮天地亘古今,至凶至憯罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫泄,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證,嗚呼,尙忍言哉?一種不逞之徒,乃敢讐視我君父,必欲謀危我宗國,梟音獍舌,脈絡相通,蛇糾蚓結,腸肚互連。量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢。國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串,苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批。臣等誠不勝抑塞悲憤之至,殿下試思之,前乎漢祿而豈有如漢祿,後乎漢祿而豈有如漢祿?剖斬之律,劓殊之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已。以此律,施之於此賊,果可以夬雪君父之讐,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之。烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩。請逆賊漢祿,亟施孥戮之典。噫嘻痛矣,亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,以渠地處,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖。必欲傾覆我宗社,動搖我國本,群聚凶圖,自作窩主,醞釀旣久,排布愈密,八字凶言,一串貫來,同室之內,腸肚相連。若其根柢也源委也,莫非此賊,而得保首領,臥斃牖下,凡今日含生之倫,孰不腐心痛骨,如不欲生,而最其大明律一事,卽有天地君臣以來,所未有之極惡大憝也。思之膽掉,言之骨靑,直欲手磔口臠食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種。裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮。請追奪罪人龜柱支屬應坐之類,一依尙魯,施以散配之典。噫嘻痛矣,凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸柱腹,都是禍心,聽言觀眸,罔非戾氣,平生伎倆,專在於凶國而讎君,晝宵營爲,亦出於戕人而害物。好惡所到,忠逆立判,利勢所在,逋逃咸萃,附己者,謂之向國,而奬拔汲引,如恐不及,異己者,謂之背馳,而擠陷網打,無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥·日滔天之禍,鼓唱悖論,馴致裕·玉讎國之計。一番逆變起,而罔不根柢於渠,一番凶獄出,而罔不窩窟於渠,渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者。蓋緣其凶焰,雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者。一世腐心,而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓感德思報,願爲鍾秀一死者之口,則雖使鍾秀,對質於鞫庭,必將滿口輸款,而無一辭自明之端矣。噫,敬·觀之窮凶,而染成者渠也,龜·祿之絶慝,而掩護者渠也。渠以爲見驅,則觀·鎬曰見驅,渠以爲非逆,則觀·鎬曰非逆,耳濡口滑,看作茶飯。先入之見,掩諱不得,慣聞之處,丁寧納招,則龜·祿·秀·敬之和盤托出打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之客,托身於榮賊之家,而備盡諂諛之態。至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之大斷案耳。噫,彼龜·祿輩,包藏不軌,謀危宗社,及夫國本已固,凶計莫售之後,鍾秀,以其血黨,自知無幸,乃以死中求生之計。說出渠輩所謂義理二字,以爲掩護龜·祿輩眞贓之妙籌長策,龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣。其一而二,二而一之狀,不亦凶且憯乎?惟我正宗大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資。指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地。以是而脅持君父,以是而威喝朝野,魯賢之逆變,由是而醞釀,達淳之邪說,由是而源委,候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣。臣等合辭所陳,剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二跋,旣伏罔赦之案,讏言五條,莫掩自倡之跡。入告出語,變幻無常,左闔右狎,機關至密,千罪萬惡,擢髮難數,而臣等之最所憤嫉而痛惋者,又有在焉,以渠之眷遇也邇密也。逆祿之八字凶言,旣已自渠口傳說,賊龜之乙未冬悖說,亦必先他人聞知,則何不於正宗大王一初淸明庶政維新之會,斷去宿處,嚴斥凶論。使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而䲭張,龜·祿之餘醜,孰從而蚓結乎?然則今日國勢所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也,龜·祿應坐之典,烏可已乎?特以大官之曾忝也,鬼誅之先加也,故依律處斷,雖恨未及,尙魯已例,在所不已。幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮。請追奪罪人鍾秀支屬應坐之類,一例尙魯·漢祿例施行。噫嘻痛矣,今此鍾·振兩賊之凶,思之膽掉,言之骨靑,蓋其陰謀凶節,适·璉之今又出也,凶言悖說,雲·海之所不道也。是乃窮天地亘宇宙之極惡大憝,雖行天討略行,王章少伸,尙何足夬洩神人之憤也哉?鍾一則藉其門蔭,獲沾祿仕,國家何負於渠,而梟心獍腸,與生俱生,幸兩賊之有警,則分院兵助勢之策。湖南伯得差之願,無非遽逆之斷案,而乃與振采·友文等,結爲血黨,五字八字之凶言,猶爲不足,而必以二字至不道之言,和應於合有變通之說,甚至街路上訩訛而極矣。振采則伎倆妖慝,行止閃忽,出沒京鄕,左道誑惑,連腸接肚於鍾一,光友之徒,憑藉讖緯之書,濟其邪誕之術。二萬石軍糧之積庤,搢紳家火具之潛埋,指卯日而擧事爲期云者,莫非做作妖言煽動人心之計,而十三日至凶之說,與鍾一,一而二,二而一。似此今古所無之逆,不可只施治逆之常典,适·雲已行之例,不用此兩賊,而將何施乎?請大逆不道罪人鍾一·振采,竝施适·雲之例。逆賊友文,跡本卑微,性又奸慝,投身於鍾一,甘作爪牙,許心於振采,結爲兄弟,托鍾一於振采,則謂以可用,薦振采於鍾一,則稱有神術。逆賊光友,本以鄕曲賤孽,托爲凶徒死士,父事振采,兄事友文。欲輸軍糧則轉到南陽,凡爲群凶之指使,率皆挺身而樂赴。將臣家將欲火攻,所營何事,店舍綢繆之言,致後丁寧和應,南中兵火之說,延壽爛漫酬酢,卽此數段,已足爲諸賊之眞賊斷案。至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩。請逆賊友文·光友,加施孥戮之典,致後·延壽,竝施孥籍之典。今番逆獄之至凶至憯,實是亘古之所罕,鍾·振諸賊,雖已伏法,盤覈猶有未盡,情節尙多未究,治逆之法,豈容如是?噫,彼永喆,鍾一之姪子也,始而應坐而發配,致後之娚妹也,旋因鞫招而就拿,則枝上之枝,種下之種,可以畢究。矧又鍾萬之猝斃,添一疑端,而鞫治未竟,竝加酌處,獄體疎虞,輿憤轉激。請永喆更爲設鞫嚴問,期於得情,夬正典刑。噫嘻痛矣,亂逆之變,振古何限,而豈有如肇源之劇逆大憝窮凶絶悖者哉?渠以世祿之臣,偏被聖朝之恩,八座兜攬,已極於榮顯,一門盤據,不離於權要。苟有一分人心,宜思百倍圖報,而其奈梟獍之性,與生俱生,鬼蜮之謀,匪今斯今,攘臂弩眼,罔非戾氣,柱腹撐腸,都是禍心。至於甲戌之冬,肆發至凶至憯罔測不道之說而極矣。其罪犯於莫重莫嚴,爲賊爲逆之狀,此誠神人之所共憤,王法之所不貸,凶如肇賊,逆如肇賊,而使之假息海島,共戴一天,已不可曰,世有三綱,國有三尺。況今未伏顯戮,先被鬼誅,生前失刑,已極痛惋,死後當律,不容少緩。請物故罪人肇源諸子,亟施散配之典。噫嘻,宜學,以卑微之流,賦憯慝之性,行己則巧佞而善爲狐猸,發跡於陰邪而養成虺毒,屢竊踰濫之職,而暋不知分,常蓄希覬之心,而急於射利。敢以嘗試之計,投呈凶慘之書,其上端諸條,罔非爲人臣所不敢道者,而肆然筆之於書,悍然發之於口。卽此一款,合施萬戮,而至若下段所云義理二字,卽我上下大小三十年秉執而遵守者也。今安有晦明之可言,而渠乃陰懷惎譖之謀,公肆疑亂之說,反復閃忽,指意絶悖,此蓋逆裕·書九輩,所嘗沿襲之套語也。且以鞫招觀之,稱煥之以君子,詡書九以名流,則裕賊之亂逆情節,書九爲之前茅,宜學爲之後殿,一串貫來,首尾和應之眞贓斷案,於此焉畢露矣。然渠以蟣蝨之微,不識魚魯之辨,烏知義理之果爲何物,闡明之當用何道哉?此必有暗相綢繆先設機關者,而盤覈許久,端緖未究,此已輿憤之所共切,隱憂之所愈深者也。況今天網甚恢,凶種尙遺,治逆之政,終有所未盡者。請正法罪人宜學諸子,亟施散配之典。噫嘻痛矣,亂臣賊子之凶國禍家,從古何限,而豈有如李鶴秀之至奸絶悖者哉?渠本梟獍成性,虺螫化身,百惡竝萃,萬妖俱備,能事則戕人害物之天生宵小,伎倆則樂禍饕勢之世濟元惡。校黠狠愎,自是家庭之傳襲,狐朋狗黨,看作淵藪之陰祕,蓋其世守龜·祿之悖論,爲賊邊立幟,凶圖逆節,所由來者久矣。特以門戶之爀舃,資歷之華膴,始也聖念,未嘗不假借,則苟有一分秉彝,宜其百倍圖報,而只緣渠叔之罪惡綻露,國言喧騰,明知其難逭,則於是乎疑懼之心,翻成怨懟,壞亂之計,專出藉賣。甚至於欺君罔上,貪天爲功,干犯則莫重莫嚴之地也,排布則至凶至憯之謀也。幸賴聖鑑孔昭,莫售惎構,尙此王章未伸,倖逭收司,則渠乃偃處郊坰,出沒城闉,譸張訛訕,疑亂煽惑,齪齪之徒,蠅營蝨附。憯慝之狀,天地之所不容,叵測之情,國人皆曰可殺,執跡而誅心,沿流而溯源,則根柢於凶徒,偎儡於醜類,是可忍也,孰不可忍也?苟究巨憝,渠實爲首,國有三尺,萬剮猶輕,輿論愈久而愈激,義理由是而漸晦,如此敗倫斁理蔑義圖亂之君讎國賊,決不可晷刻容貸於覆載之間。請放逐鄕里罪人李鶴秀,設鞫得情,夬正典刑。噫嘻痛矣,時煥之罪,可勝誅哉?渠以蟣蝨之微,素具梟獍之腸,不念聖朝陶甄之恩,積有平日怨懟之心,投呈凶疏,闖逞悖習,驟看外面,則雖似時弊之條陳,細究指意,則罔非禍心之包藏。手脚自露,肺肝如見,而至於上款一二句語,是豈爲人臣子,所敢萌諸心而發諸口者乎?肆犯莫嚴之地,自干不敬之誅,民彝斁矣,臣分蔑矣。太陽中天,鬼魅莫逃其狀,關石在府,亂賊當服常憲,乃於盤覈之未竟,有此島置之徑勘。以若蔑倫之類,至擬傅輕之律,刑政之失,莫甚於此。雖仰慈聖涵容之德,出於好生,其奈國人沸鬱之情,皆曰可殺,況渠罪犯之關係莫重,供招之自成斷安,已是淵鑑之所盡燭,則尤不可一刻容貸於覆載之間。請楸子島安置罪人時煥,更令王府,嚴鞫得情,夬正典刑。兩司合啓,時煥事中請字下,楸子島三字添入。答兩司曰,不允。國榮事,裕事,龜柱支屬事,鍾一·振采事,友文·光友等事,永喆事,不允。肇源諸子事,不允。宜學諸子事,不允。李鶴秀事,不允。時煥事,姜時煥事,已爲酌處,不允。
持平韓文爀啓曰,噫嘻痛矣,世道詿誤,義理晦塞,至於今番秋曹罪囚而極矣。渠以鄙悖之流,潛蓄凶慘之計,肆發通文,投諸賢關,遣辭陰險,引用凶悖,字字狡慝,句句閃忽,耳目難掩,手脚盡露,聞者髮豎,思之膽掉。固當卽地設鞫,不日正刑,而只令秋曹,盤覈情節,略加刑訊,旋卽酌處,雖出於大聖人好生之德,豈有亂言不道自服遲晩,而罰止島配,假息覈載之間者乎?若以言出卑賤,事已勘處,置而不論,其可曰,闡義理而嚴懲討乎?請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。噫嘻,王綱不振,世變層生,駸駸然自歸於凌犯之科者,至於申綱而極矣。渠以蟣蝨之賤,敢懷梟獍之心,假托校官之復設,潛售賢關之投通,蜚訕作怪,包藏眩亂之許多罪惡,已是至凶絶悖,而至若秦坑之說,誣逼莫嚴,錢唐之比,指擬無倫。此爲渠罔赦之斷案,而譸張傾陷,情狀難掩,誣上惑下,無所不至。噫,此豈如渠鄕曲愚蠢之類,所可獨辦也哉?其暗地受嗾之狀,平日醞釀之計,明若燭照,賢關之聲討,旣盡且詳,大僚之回啓,至嚴且明,而兪音終靳,王章未伸。大聖人包容之德,雖出於忠厚鎭物,不治爲治之道,而國之所以爲國,以其有刑章也。此而不問,一任其倖逭迷藏,則羸豕之戒,伏莽之憂,有不可勝言,思之及此,寧不懍然?至於今番奎·坤兩賊之凶,卽是振古所無之變,而綱之名,狼藉出於奎賊之口。有曰,能文善生,有曰,綱之論豐德事,必被竄,有曰,綱亦吾黨,苟非聲氣素相關通,脈絡素相連接,賊坤何以屢言於賊奎,賊奎何以悉吐於鞫庭乎?卽此綱之包藏禍心,讎視國家,要藉豐德之革合,作爲煽亂之張本者,實與奎·坤之凶書,相爲表裏,相爲影響。綱而不誅,則奎·坤猶自在,奎·坤旣誅,則綱何以獨漏?根窩未破,憂虞轉深。請充軍罪人申綱,亟令王府,拿鞫嚴覈,夬施典刑。噫嘻痛矣,義理堙塞,世變層生,至於今番睦台錫事而極矣。惟我毅宗烈皇帝,以三五之聖,當百六之運,殉社大節,卓越千古,而至若建虜猖獗,我邦濱危,則命將東援,閔覆之德,惻怛之意,與神宗皇帝壬辰再造,其揆一也。環東土含生之倫,莫不恩浹骨髓,愈久愈深,而英宗大王,特配壇壝之享,庸寓風泉之感,以何心腸,肆然誣詆,泚筆於章奏之間,顯然指斥,自犯於罔赦之罪者,萬萬痛惋。若其書中句語之挾雜,造意陰慘,遣辭駭悖,非一朝一夕之故也。論其情跡,彝倫斁絶,語其負犯,鈇鉞猶輕,不可絶島定配而止。請島配罪人睦台錫,亟令王府,設鞫嚴問,夬正典刑。噫嘻痛矣,人心陷溺,世變層生,至於今番尙度之疏出而極矣。渠以鄕曲愚微之品,濫廁臺閣淸顯之列,出沒京鄕,蹤跡閃忽,而敢以前御,出位陳章,憑藉論人,誣逼莫重,全篇旨意,陰慘叵測。至以人所不忍爲等句語,肆然說去,無所顧忌,君綱臣分,壞損無餘,輿憤久而益切,國言去而愈騰。聖批鄭重,處分嚴正,旣墜之彝倫復明,莫嚴之邦憲可正,而第其負犯至重,酌處反輕,悲疚之聖衷,雖不欲索言,憤惋之群情,實無以少洩,如渠愚闇之類,必不能獨辦,此不可不到底窮覈,以正誣犯之罪。請楸子島荐棘罪人尙度,亟令王府,嚴鞫得情,夬施當律。新除授執義李是遠,時在江華地,請斯速乘馹上來事,下諭。答府曰,韓鼎鎭事,不允。申綱事,不允。睦台錫事,不允。尙度事,不允。下諭事,依啓。
獻納趙得林,正言李時在等啓曰,梟示罪人性世,與劇逆載榮,一而二,二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世,亟施孥戮之典。噫嘻痛矣,人心陷溺,世變層生,至於秋曹罪囚而極矣。渠以卑微之類,敢蓄凶悖之心,肆發通文,投諸賢關,造意閃忽,引用絶悖,字字狡慝,句句凶逆,耳目難掩,手脚盡露,聞者髮豎,思之膽掉。幸賴首善之地,至有捲堂之擧,固當卽地設鞫,不日置辟,而只令秋曹,盤覈情節,略加刑訊,旋卽酌處。秋堂聯疏,實出執藝之義,而特以好生之聖念,遂付傅輕之科,世豈有亂言不道自服遲晩,而生出獄門,假息覆載之間者乎?今若諉之於言出卑賤,事已勘配,而置而不論,則其可曰國有三尺乎?請古今島爲奴罪人韓鼎鎭,亟令王府,設鞫得情,快正典刑。噫嘻,人心陷溺,世變層生,至有申綱而極矣。渠以鄕曲卑微之類,敢懷譸張傾陷之計,發通誑惑,圖聚不逞之徒,造意叵測,冒犯必誅之科。秦坑,是何等時而比擬無難,錢唐,是何等事而指斥有歸,渠之包藏,雖急於敲撼朝廷,而獨不念自犯於上誣聖德,罪在罔赦乎?各邑已例,春曹之文獻昭在,三罪竝發,賢關之聲討又嚴,今不須更事贅陳,而蓋其醞釀如此,跳踉如此,憑恃和應,明若觀火,則雖聖朝寬大,每事包容,而伏莽未去,滋蔓可憂,思之及此,寧不凜然哉?大僚覈奏,明辨無餘,鬼蜮情狀,無所遁匿,而鉏根潰癕之論,寔出遠慮,何殿下不念生道殺人之義,而亦靳一兪也耶?況於今番奎賊之招,申綱之名,不啻狼藉,至謂以能文善生,又謂之綱亦吾黨,可與同心而共事,脈絡之連通,表裏之和應,至此昭綻,無復餘蘊。然則奎·坤,是已伏法之申綱也,申綱,是未就鞫之奎·坤也。設鞫治逆,將以致天討也。根窩未破,憂虞轉深,則豈可以鞫事之已撤,而有所持難於更設乎?請充軍罪人申綱,亟令王府,拿鞫嚴問,盤覈得情,夬伸典刑。噫嘻痛矣,義理晦塞,變怪層生,至於睦台錫事而極矣。我朝之於皇明,蒙被渥澤,與天無極,義則君臣,恩猶父子,故凡係皇朝事,備盡尊敬,無敢指斥,而彼台錫者,肆然筆諸章奏,誣逼毅宗皇帝,求過於無過之地,敢言其所不敢言。遣辭狂悖,用意陰慘,此不但我朝之賊臣,實是皇朝之罪人,此而不加重辟,則義理日益晦蒙,人心日益陷溺,而小中華一域,無復讀春秋者。且其龍淵山虎等句語,絶悖無嚴,此豈人臣所敢道哉?終篇旨意,極其閃忽,要不出挾雜之計,已施之律,不足以懲其罪。請島配罪人睦台錫,亟令王府,拿鞫嚴問,明正典刑。噫嘻痛矣,尙度之罪,可勝誅哉?渠卽一鄕曲卑微之流耳。倖竊踰濫之職,而暋不知分,陰蓄希覬之心,而急於射利,出位陳章,旨音叵測,三人論列之際,誣逼於莫嚴莫重之地,全篇張皇,罔非觸犯。至若爲人所不忍等句語,恣意說去,極其陰慘,此豈今日臣子所可萌心發口,肆然登徹於殿下之庭哉?惟我翼宗大王,四載代聽,一心憂勤,八域臣民,莫不愛戴,政令施措,磊落光明,則渠何敢憑藉論人之疏,自犯誣上之罪乎?言之臆塞,思之髮豎,何幸批諭鄭重,辭旨懇惻,燭幽明如日月,戢姦嚴如鈇鉞,人彝賴以不泯,君綱恃以不墜。臣等竊不勝欽仰萬萬,而惟輕之典,止於島配,固知悲疚之聖衷,亶出於不欲索言,竊恐關石之邦憲,從此而有所輕重,此非如渠愚蠢之品,所可獨辦,不可但以荐棘而止。請楸子島荐棘罪人尙度,拿鞫得情,夬正典刑。答院曰,不允。韓鼎鎭事,不允。申綱事,不允。睦台錫事,不允。尙度事,不允。
李景在,以禮曹言啓曰,卽接京畿監司金道喜移文,則以爲,驪州牧鄕校聖殿正間樑木折傷,及今修改,不容少緩,告由移還安祭香祝,自本曹啓稟下送云矣。驪州牧聖殿修改時,先告事由移還安祭香祝,卽令該司,照例磨鍊下送,從便卜日設行之意,竝爲分付,何如?傳曰,允。
又以禮曹言啓曰,卽接西部幼學兪奭煥所志,則以爲,同生弟稷煥,嫡妾俱無子,以同姓十六寸弟得煥第二子致德,欲爲繼後。兩家相議完定,而未及禮斜,稷煥夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長兪奭煥所訴旣如此,依定式,兪得煥第二子致德,立爲兪稷煥之後,何如?傳曰,允。
又以禮曹言啓曰,卽接靈光幼學李重章所志,則以爲,同生弟重芳,嫡妾俱無子,以同姓十二寸弟友白第二子星吾,欲爲繼後。兩家相議完定,而未及禮斜,重芳夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長李重章所訴旣如此,依定式,李友白第二子星吾,立爲李重芳之後,何如?傳曰,允。
又以禮曹言啓曰,卽接中和幼學蔡瑀光所志,則以爲,同姓五寸叔義壽,嫡妾俱無子,以其同姓六寸兄仁周第二子學奎,欲爲繼後。兩家諸族,相議完定,而未及禮斜,義壽夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長蔡瑀光所訴旣如此,依定式,蔡仁周第二子學奎,立爲蔡義壽之後,何如?傳曰,允。
林翰鎭,以兵曹言啓曰,今此慶科庭試·武科殿試榜目中,閑良徐浩淳,生父名不爲書塡。勸武軍官全英齊之全字,以金字書之。別騎衛朴仁發役名,以別驍士書之,科榜事體,何等審愼,而如是誤落,殊涉未安。原榜目中,付標以入,而當該試官推考,何如?傳曰,允。
又以兵曹言啓曰,今此武科重試·殿試榜目中,出身安履淳,誤書以履順,掛單參榜,故考諸乙酉式年榜目,則果以履淳登科矣。原榜目中,付標以入之意,敢啓。傳曰,知道。
又以義禁府言啓曰,卽接月令醫員秦喜鳳手本,則時囚罪人李垿,素抱貞疾,又添毒感,目下症形,實有難保之慮云。罪人病勢如此,則一邊保放,一邊草記,曾有定式矣。李垿,姑爲保放之意,敢啓。傳曰,知道。
又以義禁府言啓曰,洪州前牧使李羲溫·金熙臣·李魯秉·李敏會·金在三·洪徹榮·成道默等,竝照法勘處事,傳旨啓下矣。李羲溫下去京畿廣州地,金熙臣下去楊州地,李魯秉下去驪州地,成道默下去利川地,李敏會下去忠淸道忠州地云,依例發遣府書吏·羅將,竝拿來。金在三·洪徹榮,今方待命,竝拿囚之意,敢啓。傳曰,知道。竝待待命拿囚。
又以義禁府言啓曰,忠淸監司沈宜臣啓本內,兵虞候閔致鳳,前兵虞候李得壽罪狀,竝令攸司稟處事,啓下矣。閔致鳳,時在任所,依例發遣府羅將交代後拿來,李得壽居在忠淸道淸州地云,依例發遣府羅將拿來,何如?傳曰,竝待待命拿囚。
上在昌德宮。停常參·經筵。
夜一更二更,月暈。
林翰鎭啓曰,來十一日,朝參日次矣,敢稟。傳曰,停。
李憲瑋啓曰,明日·再明日,健陵忌辰祭齋戒正日,三明日,華寧殿酌獻禮齋戒相値,視事頉稟之意,敢啓。傳曰,知道。
林翰鎭啓曰,諸道道臣,如非拿問與削黜,則凡狀啓,例不得以都事替行,而平安監司李紀淵,謂有身病,廢却公務,望前巡檢大國人出來冬至使留柵狀啓,以假都事替行,原狀啓係是邊情,雖不得不捧入,揆以事體,極爲未安,從重推考,何如?傳曰,允。
大王大妃殿,傳于金正喜曰,日前疏批,以一時之病,豈可遞易重任爲之矣。今見狀啓,則爲廢務者尤意外。未知有何事端,因私事而廢却公務,則是私事反重於公事。不啻負朝家委畀之意,非人臣事君之道理,萬萬未安。該道臣,爲先從重推考,嚴飭更毋以廢務二字登聞。假都事萬一更爲替行,則先自假都事嚴處矣。以此意政院回諭。
傳于金正喜曰,政官牌招開政。
金正喜啓曰,吏曹判書金箕殷,參判鄭基一,參議金敎喜牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體更爲牌招。
有政。吏批,判書金箕殷進,參判鄭基一牌招不進,參議金敎喜式暇,同副承旨金正喜進。以李希祖爲兵曹參判,洪穉圭爲工曹參判,李敦榮爲大司成,鄭基一爲同春秋,李廷耆爲禁府都事,李源祖爲春川府使。
兵批,判書鄭元容進,參判未差,參議權馥病,參知洪祐順入直,右副承旨李圭祊進。以李志淵爲都摠管,李鐵求爲知訓鍊,鄭禮容·李穆淵·白慶楷爲副摠管,朱弼相爲僉知,林亨壽爲兼司僕將,朴長汶·權晉星·黃處中爲五衛將,白珩洙爲訓鍊副正,李觀熙爲訓鍊僉正,李南轅爲都摠都事,尹喜柱爲武兼,鄭岐源爲宣傳官,元世顯爲武兼,崔涉·朴允陽爲守門將,趙安和爲東道參軍,權誨爲慶尙左兵虞候,僉知單李邦顯,北道參軍單柳宜祥,護軍李奎鉉·李若愚,副護軍金鍏·成遂默·閔英世·盧光斗·李仁默·許㬘,副司果申命溫·金長懗·方昌錫·李鍾正·許瑢·張孝懋·金光瑞·張大汲·柳冀駿·李鶴緖·張啓豐·尹鎬泳·南錫禹·李長祐·兪庚煥·韓鎭華·金匡世·崔擎天·趙存德·李種德·李鈺·柳詹·申序敎·金鍍·白師奭,副司正崔在厚·宋柱獻,以上竝單付。軍器正林亨壽,今加折衝,重試前資窮,準職依法典加資。
掌令鄭誠一,副校理吳致淳,正言吳正秀等啓曰,請書九,亟施追奪官爵之典。措辭見上答三司曰,不允。
掌令鄭誠一,正言吳正秀等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請永喆,更爲設鞫嚴問,期於得情,夬正典刑。措辭見上請物故罪人肇源諸子,亟施散配之典。措辭見上請正法罪人宜學諸子,亟施散配之典。措辭見上請放逐鄕里罪人李鶴秀,設鞫得情,夬正典刑。措辭見上請楸子島安置罪人時煥,更令王府,嚴鞫得情,夬正典刑。措辭見上答兩司曰,不允。國榮事,裕事,龜柱支屬事,鍾一·振采事,友文·光友等事,永喆事,不允。肇源諸子事,不允。宜學諸子事,不允。李鶴秀事,不允。時煥事,姜時煥事,已爲酌處,不允。
掌令鄭誠一啓曰,請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。措辭見上請充軍罪人申綱,亟令王府,拿鞫嚴覈,夬施典刑。措辭見上請島配罪人睦台錫,亟令王府,設鞫嚴問,夬正典刑。措辭見上請楸子島荐棘罪人尙度,亟令王府,嚴鞫得情,夬施當律。措辭見上答府曰,韓鼎鎭事,不允。申綱事,不允。睦台錫事,不允。尙度事,不允。
正言吳正秀啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,夬正典刑。措辭見上請充軍罪人申綱,亟令王府,拿鞫嚴問,盤覈得情,夬伸典刑。措辭見上請島配罪人睦台錫,亟令王府,拿鞫嚴問,明正典刑。措辭見上請楸子島荐棘罪人尙度,拿鞫得情,夬正典刑。措辭見上答院曰,不允。韓鼎鎭事,不允。申綱事,不允。睦台錫事,不允。尙度事不允。
以副應敎金學性,修撰權溭·李明迪牌不進罷職傳旨,傳于金正喜曰,只推。
金正喜,以弘文館言啓曰,下番闕直,事甚未安。副應敎金學性,修撰權溭·李明迪,旣有只推之命,修撰權溭·李明迪,竝卽牌招,以爲推移入直,副應敎金學性,一體牌招察任,何如?傳曰,允。
以修撰李明迪牌不進罷職傳旨,傳于金正喜曰,只推。
李圭祊,以義禁府言啓曰,保放罪人崔鳳佐,還囚照律,李垿,還囚捧供以入,而李垿病勢一向未差,仍爲保放之意,敢啓。傳曰,知道。
義禁府照目粘連,武兼崔鳳佐矣本府議啓內,疾病人所不免,而講試法,自莫嚴是白去乙,不爲進參,極爲可駭。以此照律,罪笞五十收贖,解見任別敍,私罪,奉敎依允。又啓目,洪州前牧使金熙臣·金在三·洪徹榮·成道默等原情云云。傳旨問目內辭緣,泛稱遲晩,所當請刑是白乎矣,金在三段,曾經侍從以上,勿爲請刑,載在大典通編,金熙臣段,年過七十,法不當請刑,竝只議處,洪徹榮·成道默等段,刑推得情,何如?判付啓,依允爲旀,洪徹榮·成道默等段,竝只除刑推,議處爲良如敎。又啓目,大報壇祭大祝李垿原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。又啓目,大報壇壇上門將趙秉七原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
林翰鎭,以兵曹言啓曰,今番慶科庭試武科,紅牌安寶之後,考名照數,則徐澈淳紅牌未免漏落。臣曹之不能照察之失,固不勝惶恐,而追書安寶,卽爲須給,何如?傳曰,允。
知事申在植疏曰,伏以,臣見帶三館之銜,重任也,故才不堪,才不堪,故愧心生,愧心生,故神不寧而氣不充,于今歲已改矣。夫世之操觚佔之士,揚于明廷,尸盟詞坦,人情之所大榮也,而此固秀才有所負者論也。至如臣者,自少鹵莽,到老荒廢,不稱之服,不啻若廝養之簪裾,莫省其爲榮,反增其爲愧。昨夏受命之初,非不欲矢心自劃,而方有史役,嚴命鄭重,顧臣受恩如天,鬢髮盡白,追先報今,義重終事,有不敢辭,黽勉冒膺,貽累器使之政,食息靡安,願蒙鞶褫之恩,寤寐如結。且伏念寶錄開局之時,必使文衡掌之,古例卽然,而元無時任曾經之別,惟以多員爲貴,蓋金匱石室之藏,取其衆見之大公也,以臣之耳目所及者言之。粵昔丁酉時,有四五人焉,繼以辛酉,亦有三兩人焉。乃今則若臣之一介無技者,糠粃居前,獨任其責,將此摸畫天日之重擧,徒然委之於至愚極庸之身。揆以事體,固不當若是疎虞,考諸往昔,亦未嘗若是苟艱,滿庭群龍,才於斯盛,而大章一夔,臣非其人,苟許其分掌而與議,則才雖不及,猶堪爲力,使之獨自管轄於莫嚴莫大之役,殆無異乎僬僥之千匀。臣非敢一毫飾讓,顧其勢委,實有行不得而說不去者,轉輾思惟,靡所容措,冒徹短牘,悉暴情實。伏乞聖明,遞臣所叨,回授可堪,以重名器,以完史事焉。臣無任云云。答曰,省疏具悉。文衡重任也,豈可數遞?勿辭行公。
上在昌德宮。停常參·經筵。
大王大妃殿進御二錢重人蔘粟米飮,自今日一貼式限二貼煎入事,榻前下敎。
李圭祊啓曰,行大司憲徐憙淳,掌令權馦·鄭誠一,持平韓文爀呈辭,執義李是遠,持平白宗杰在外,監察茶時之意,敢啓。傳曰,知道。
李憲瑋啓曰,行左承旨尹聲大,今日不爲仕進,卽爲牌招,何如?傳曰,允。
又啓曰,假注書崔在厚,身病猝重,勢難察任,今姑改差,何如?傳曰,允。
又啓曰,假注書宋柱獻,身病猝重,勢難察任,今姑改差,何如?傳曰,允。
崔在厚改差,代以鄭漢然爲假注書。
宋柱獻改差,代以李時愚爲假注書。
李憲瑋啓曰,今初十日,淸原府院君內外祠板,遣承旨致祭事,命下矣。何承旨進去乎?敢稟。傳曰,左承旨進去。
大王大妃殿,傳于李景在曰,華寧殿酌獻禮後,大臣仍詣健陵·顯隆園,奉審以來。
大王大妃殿,傳于李圭祊曰,今見東伯狀啓,通川民家失火,八十餘戶燒燼,幸無人命之致傷,而當此東作方張之時,近百戶農民失所遑遑之狀,極爲矜悶,營邑之顧助,當靡不庸極。原恤典外,別加優助,趁卽結構奠接,俾無一民失所流離之患後,登聞之意,廟堂申飭。
傳于李景在曰,發遣吏郞,諸執事淸齋與否,摘奸以來。
李景在啓曰,卽者副校理吳致淳,以其親病,投章徑行,原疏以國忌齋戒,纔已退却矣。所當直捧禁推傳旨,而此與無端下鄕有異,從重推考,何如?傳曰,允。
李景在,以弘文館言啓曰,應敎尹興圭增修都監都廳進,副應敎金學性內閣進,校理趙璟鎭在外,副校理吳致淳陳疏徑行,上番闕直,事甚未安。校理金在田,副校理黃浩民,竝卽牌招,以爲推移入直之地,何如?傳曰,允。
林翰鎭,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
上在昌德宮。停常參·經筵。
李圭祊啓曰,行大司憲徐憙淳,掌令權馦·鄭誠一,持平韓文爀呈辭,執義李是遠,持平白宗杰在外,監察茶時之意,敢啓。傳曰,知道。
李景在啓曰,事變假注書洪熙朝,身病猝重,勢難察任,今姑改差,何如?傳曰,允。
又啓曰,三品官之無得過三日循例請牌,曾有定式矣。大司成李敦榮,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于李景在曰,禮房承旨,馳詣先蠶壇,奉審摘奸以來。
鄭漢然有頉,代以金羲裕爲假注書。
李時愚有頉,代以洪祐健爲假注書。
洪熙朝改差,代以李啓哲爲事變假注書。
金羲裕有頉,代以李潭九爲假注書。
洪祐健有頉,代以沈敦永爲假注書。
李啓哲有頉,代以馬翰良爲事變假注書。
李潭九有頉,代以李羲俊爲假注書。
沈敦永有頉,代以朴齊璿爲假注書。
以校理金在田,副校理黃浩民牌不進罷職傳旨,傳于李景在曰,只推。
李景在啓曰,應敎尹興圭增修都監都廳進,副應敎金學性內閣進,校理趙璟鎭,校理吳致淳,副修撰宋尙玉在外,修撰權溭,副修撰許晟差祭,玉堂上下番俱空,事甚未安。校理金在田,副校理黃浩民,修撰李明迪,竝卽牌招,推移入直,何如?傳曰,允。
以大司成李敦榮牌不進罷職傳旨,傳于李景在曰,只推。
以校理金在田,修撰李明迪牌不進罷職傳旨,傳于李景在曰,只推。
李景在,以實錄廳摠裁官意啓曰,本廳纂修郞廳金學性·李明迪,時帶館職,職務相妨,本職竝姑許遞,何如?傳曰,允。
林翰鎭,以扈衛廳言啓曰,別將李龍求,身病猝重,勢難察任,改差,何如?傳曰,允。
又以兵曹言啓曰,新除授兼司僕將林亨壽,時無職名,依例口傳付軍職以入之意,敢啓。傳曰,知道。
兵曹口傳政事,副護軍單林亨壽。
上在昌德宮。停常參·經筵。
夜自一更至四更,月暈。
藥房都提調朴宗薰,提調金敎根,副提調李景在啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
李景在啓曰,玉堂備員間,視事頉稟之意,敢啓。傳曰,知道。
李圭祊啓曰,行大司憲徐憙淳,掌令權馦·鄭誠一,持平韓文爀呈辭,執義李是遠,持平白宗杰在外,監察茶時之意,敢啓。傳曰,知道。
林翰鎭啓曰,備邊司郞廳來言,今日賓廳日次,而華寧殿攝行酌獻禮齋戒相値,不得來會云矣,敢啓。傳曰,知道。
傳于李景在曰,禮房承旨,馳詣文廟,奉審摘奸以來。
尹聲大啓曰,臣聲大今日淸原府院君內外祠版致祭進去,下直之意,敢啓。傳曰,知道。
李羲俊有頉,代以李濟達爲假注書。
李濟達在外,代以洪在龍爲假注書。
馬翰良有頉,代以洪熙朝爲事變假注書。
李景在啓曰,明日常參·經筵,取稟。傳曰,停。
兵曹口傳政事,副司果金學性·李明迪,竝單付。
金正喜,以弘文館言啓曰,下番闕直,事甚未安。副修撰許晟,卽爲牌招入直,何如?傳曰,允。
李圭祊,以義禁府言啓曰,京畿監司金道喜啓本內,驪州牧使李行敎罪狀,令攸司稟處事,啓下矣。李行敎今方待命,拿囚之意,敢啓。傳曰,知道。
上在昌德宮。停常參·經筵。
自未時至人定,灑雨下雨,測雨器水深二分。
林翰鎭,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
金正喜啓曰,明日常參·經筵,取稟。傳曰,停。
李圭祊啓曰,合辭方張之時,兩司無詣臺之員,事甚未安。除在外外,呈告人員,竝卽牌招,何如?傳曰,允。
備忘記,吾老梁萬戶金大鉉下直,長弓一張,長箭一部,片箭一部,筒兒一箇賜給。
林翰鎭啓曰,假注書朴齊璿·洪在龍,時無職名,令該曹依例付軍職,冠帶常仕,何如?傳曰,允。
傳于金正喜曰,華寧殿酌獻禮時,獻官以下員役等,別單書入。
司諫金逸淵,掌令權馦,副校理黃浩民,修撰權溭等啓曰,請書九,亟施追奪官爵之典。措辭見上答三司曰,不允。司諫金逸淵,掌令權馦等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請永喆,更爲設鞫嚴問,期於得情,夬正典刑。措辭見上請物故罪人肇源諸子,亟施散配之典。措辭見上請正法罪人宜學諸子,亟施散配之典。措辭見上請放逐鄕里罪人李鶴秀,設鞫得情,夬正典刑。措辭見上請楸子島安置罪人時煥,更令王府,嚴鞫得情,夬正典刑。措辭見上答兩司曰,不允。國榮事,裕事,龜柱支屬事,鍾一·振采事,友文·光友等事,永喆事,不允。肇源諸子事,不允。宜學諸子事,不允。李鶴秀事,不允。時煥事,不允。掌令權馦啓曰,請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。措辭見上請充軍罪人申綱,亟令王府,拿鞫嚴覈,夬施典刑。措辭見上請島配罪人睦台錫,亟令王府,設鞫嚴問,夬正典刑。措辭見上請楸子島荐棘罪人尙度,亟令王府,嚴鞫得情,夬施當律。措辭見上答府曰,韓鼎鎭事,不允。申綱事,不允。睦台錫事,不允。尙度事,不允。司諫金逸淵啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,夬正典刑。措辭見上請充軍罪人申綱,亟令王府,拿鞫嚴問,盤覈得情,夬伸典刑。措辭見上請島配罪人睦台錫,亟令王府,拿鞫嚴問,明正典刑。措辭見上請楸子島荐棘罪人尙度,拿鞫得情,夬正典刑。措辭見上答院曰,不允。韓鼎鎭事,不允。申綱事,不允。睦台錫事,不允。尙度事,不允。
以大司諫趙容和,獻納趙得林,正言吳正秀·李時在,掌令鄭誠一,持平韓文爀牌不進罷職傳旨,傳于李圭祊曰,只推。
以副修撰許晟牌不進罷職傳旨,傳于金正喜曰,只推。
林翰鎭,以兵曹言啓曰,今三月二十七日,宗廟·永寧殿還安時,神輦侍衛軍兵,依移奉時例,兵曹·都摠府堂上·郞廳各一員,五衛將二員,宣傳官四員,武臣兼宣傳官八員,禁軍五十人,挾神輦軍二百名,前後射隊訓局軍四百名磨鍊,何如?傳曰,允。
又以兵曹言啓曰,今日禁軍戎器點考時,羽林衛將李昌五稱病不參。揆以紀律,極爲駭然,汰去,何如?傳曰,允。
又以訓鍊都監言啓曰,內入直所重何如,而建陽門入直把摠鄭民行,不爲裝束,擧措駭妄,弘化門入直哨官李熙忠,管下軍闕番,矇不覺察。揆以紀律,誠極稽忽,竝汰去之意,敢啓。傳曰,知道。
李圭祊,以義禁府言啓曰,保放罪人李垿還囚,議處以入,而病勢尤爲危重,仍爲保放之意,敢啓。傳曰,知道。
又以義禁府言啓曰,卽接月令醫員金奇協手本內,時囚罪人李羲溫,癃病沈痼之中,又添風痰之症,胸腹牽掣,而上下莫通,咳喘交作,而呼吸不得,水飮全却,轉側隨人,目下症形,實爲危重云。罪人之病勢如此,則一邊保放,一邊草記,曾有定式矣。李羲溫,姑爲保放之意,敢啓。傳曰,知道。
義禁府啓目粘連,向前金熙臣段,船價添給,固患自初不贍,倉穀貸充,籍曰流來已例是白乎乃,旣循謬習,仍勘虛簿,揆以糴法,難逭當律是白乎旀,金在三段,還穀隱逋,未克摘發,囚供爲辭,容或無怪是白乎矣,稅廳穀之推貸倉糴,其首實之疏,旣曰因仍例勘是如爲白乎則,虛勘之罪,在所難免是白乎旀,洪徹榮段,流逋畢捧之時,借穀充數之奸,囚供所云,容或有據是白乎乃,補稅條之還穀推貸,其所償報之資,雖已備置,而尙未充完,至今虛留是白乎則,在任時勘簿之因循襲謬,自有當律,難以參恕,竝只以此照律爲白乎旀,成道默段,到官一朔,旋卽廢務,仍任二旬,又復由歸,捧糴曾未幾何,勘簿亦不爲之是白乎則,爰辭發明,不爲無據是白乎矣,帶職旣爲四朔,上京又在迫歲,其不能督捧之罪,論以糴法,有難全恕,以此照律,何如?判付啓,依允。又啓目粘連,向前李垿亦,實病雖劇,享事莫重,而身爲大祝,不爲來待,揆以事體,極爲驚悚。考諸律例,只有廟享失誤杖一百之文,不可以此循例照勘,施以定配之典,何如?判付啓,依允。又啓目粘連,向前趙秉七亦,肅穆之地,咫尺不違,而渠以監門之將,有此橫竹之擧,全沒敬謹,極爲痛駭,不可循例照勘,施以遠配之典,何如?判付啓,依允。
李圭祊,以義禁府言啓曰,因本府議啓,保放罪人李垿,施以定配之典事判付內,依允事,命下矣。李垿,當爲定配所以入,而卽接其戶奴呈狀,則其上典父年七十九,無兄弟獨身,依法典許贖爲辭矣。取考律文,則大明律存留養親條,有曰父母老疾應侍,家無以次成丁者,若犯徒流,止杖一百,餘罪收贖,存留養親云。李垿定配,以其父年七十九,無兄弟獨身,依律文許贖,而告身盡行追奪,放送之意,敢啓。傳曰,知道。
又以義禁府言啓曰,因本府議啓,時囚罪人趙秉七,施以遠配之典事判付內,依允事,命下矣。趙秉七,平安道郭山郡遠配,而以議啓內辭意,具罪目,依例發遣府羅將,押送配所,何如?傳曰,允。
義禁府照目粘連,洪州前牧使金熙臣·金在三·洪徹榮·成道默等矣本府議啓內,金熙臣段,船價添給,固患自初不贍,倉穀貸充,藉曰流來已例是白乎乃,旣循謬習,仍勘虛簿,揆以糴法,難逭當律是白乎旀,金在三段,還穀隱逋,未克摘發,囚供爲辭,容或無怪是白乎矣,稅廳穀之推貸倉糴,其首實之疏,旣曰因仍例勘是如爲白乎則,虛勘之罪,在所難免是白乎旀,洪徹榮段,流逋畢捧之時,借穀充數之奸,囚供所云,容或有據是白乎乃,補稅條之還穀推貸,其所償報之資,雖已備置,而尙未充完,至今虛留是白乎則,在任時勘簿之因循襲謬,自有當律,難以參恕,竝只以此照律爲白乎旀,成道默段,到官一朔,旋卽廢務,仍任二旬,又復由歸,捧糴曾未幾何,勘簿亦不爲之是白乎則,爰辭發明,不爲無據是白乎矣。帶職旣爲四朔,上京又在迫歲,其不能督捧之罪,論以糴法,有難全恕。以此照律罪,金熙臣·金在三·洪徹榮等段,以虛錄律,各告身盡行追奪,徒三年定配,又五年禁錮,而金熙臣段,徒三年定配,以其年七十六,依律文收贖,五年禁錮,以過年限守令,依受敎分揀,而只告身盡行追奪。成道默段,以收糧違限律,杖六十收贖,奪告身一等,竝只私罪,奉敎依允爲旀,金熙臣段,功減一等,金在三·洪徹榮·成道默等段,竝只功議,各減一等爲良如敎。又啓目,洪州前牧使李羲溫·李魯秉等原情云云。傳旨問目內辭緣,泛稱遲晩,所當請刑是白乎矣。李羲溫段,年過七十,法不當請刑,李魯秉段,曾經侍從,勿爲請刑,載在大典通編,竝只議處,何如?判付啓,依允。又啓目,驪州牧使李行敎原情云云。問目內辭〈緣〉,泛稱遲晩,所當請刑是白乎矣。曾經閫帥,勿爲請刑,載在大典通編,議處,何如?判付啓,依允。又啓目,永同兼任沃川郡守趙雲杓原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
大司成李敦榮疏曰,伏以,臣於日者,伏奉除旨,以臣爲成均館大司成者,臣聞命惝怳,歷屢日而莫省所以。臣甚蒙騃,最居人下,早竊科第,厚沐洪造,前後踐歷,罔非踰濫,循責名實,恒愧玷累,況玆新授職名,其綦重何如也?臣之無似,自知甚明,今雖不敢譬引前輩故事,有若稍可承當而崇飾禮讓者。然臣嘗聞之,我朝之設置是職,蓋倣虞典之敎胄,周宮之司樂,責之以訓迪之事,畀之以考試之任,視其人之得失,而士風之淳漓,文敎之汙隆,係焉。爲官擇人,何官不然,而峻選愼簡,尤在於是,敻考往昔,鴻碩交暎,歷數近世,駿彦相望。顧念臣幼而失學,長仍矇經,甚至如鉛槧功令之文,亦未能啜糟粕而窺藩籬,眞箇是枵腹之壺,沒字之碑耳。以臣視職,萬萬不襯,其貽累於淸朝官人之政者,豈細故也哉?況當新服之初,方懋右文之治,闡三物賓興之敎,致多士樂育之盛,政在今日。而乃以如臣空疎,苟然充位,目之以師儒之長,使登鱣堂而據皐比,强其所不能,則非但臣之愧恧,無由抗顔,凡在章甫之列者,亦豈不相顧而嗤點乎?臣若感恩怵分,仰藉駕屨之義,俯拚負乘之戒,揚揚冒進,則縱臣庸陋,有不足以辭受見律,其於辱名器而駭物情何?參倚已熟,趨膺無路,冒犯違傲,益增惶蹙,玆敢猥控衷懇,仰瀆崇嚴。伏乞聖明,俯垂鑑諒,將臣見銜,亟賜汰免,俾官方毋褻,私分獲安焉。臣無任云云。省疏具悉。爾其勿辭察職。
上在昌德宮。停常參·經筵。
自開東至人定,灑雨下雨,測雨器水深二分。
李圭祊啓曰,明日常參·經筵,取稟。傳曰,停。
又啓曰,合辭方張之時,兩司無詣臺之員,事甚未安。除在外外,呈告人員,竝卽牌招,何如?傳曰,允。
傳于李圭祊曰,孝成殿望祭,以攝行磨鍊。
李圭祊啓曰,假注書朴齊璿,身病猝重,勢難察任,今姑改差,何如?傳曰,允。
朴齊璿改差,代以沈膺泰爲假注書。
李圭祊啓曰,行都承旨李憲瑋,行左承旨尹聲大,左副承旨林翰鎭不爲仕進,右承旨李景在,同副承旨金正喜內閣進,院中只有臣一人,伴直無人。同副承旨金正喜,卽爲牌招,何如?傳曰,允。
又啓曰,明日傳香,禮房承旨,當爲齋宿,而右承旨李景在內閣進,所當牌招,而拘於廳規,不得請牌,何以爲之?敢稟。傳曰,牌招。
又啓曰,行都承旨李憲瑋,行左承旨尹聲大,左副承旨林翰鎭不爲仕進,右承旨李景在牌不進,同副承旨金正喜傳旨未下,院中只有臣一人,伴直無人。左副承旨林翰鎭,所當牌招,而拘於廳規,不得請牌,何以爲之?敢稟。傳曰,牌招。
李圭祊啓曰,以同副承旨金正喜牌不進罷職傳旨,傳于李圭祊曰,只推。
李圭祊啓曰,左副承旨林翰鎭牌不進,伴直無人,同副承旨金正喜,旣有只推之命,更爲牌招,何如?傳曰,允。
又啓曰,行大司憲徐憙淳,掌令權馦·鄭誠一,持平韓文爀牌不進,執義李是遠,持平白宗杰在外,監察茶時之意,敢啓。傳曰,知道。
以大司諫趙容和,司諫金逸淵,獻納趙得林,正言吳正秀·李時在,掌令權馦·鄭誠一,持平韓文爀牌不進罷職傳旨,傳于李圭祊曰,只推。
以右承旨李景在牌不進罷職傳旨,傳于李圭祊曰,只推。
以左副承旨林翰鎭牌不進罷職傳旨,傳于李圭祊曰,只推。
以慶尙監司趙秉鉉狀啓,巨濟府人命渰死事,大王大妃殿,傳于金正喜曰,許多人命之一時渰沒,已極驚慘之外,屍身一未拯得云,尤爲矜惻。原恤典外,別加顧恤,如有生前身還布,一竝蕩減。申飭沿海各邑,廣加搜拯,期於拯出之意,廟堂分付。
大王大妃殿,傳于金正喜曰,日前飭敎何如,而更敢以病說煩聽也?此時本道事勢民情,至於末如何之境,有一分精誠於朝家,設使有難强之病勢與情勢,他不暇顧,殫心竭力,對揚委毗之本意,而所謂病與事狀,眞不滿一笑,因是而力抗朝令。然則朝家全不禮使朝臣,而一直强迫之謂也?自居則是,而獨不念非有所歸乎。人臣分義,不如是,不可一向參恕。平安監司李紀淵,爲先施以削職之典。
李圭祊,以都摠府言啓曰,副摠管洪穉圭,以同義禁,本府坐起晝仕出去之意,敢啓。傳曰,知道。
又以義禁府言啓曰,時囚罪人金在三·洪徹榮等,各徒三年定配,又五年禁錮照律公事,判付內,依允,竝功議各減一等事,命下矣。金在三,功議各減一等,告身盡行追奪,江原道春川府保安驛,洪徹榮,功議各減一等,告身盡行追奪,忠淸道稷山縣成歡驛,各徒二年定配,又五年禁錮,而以議啓內辭意,具罪目,依例發遣府書吏·羅將,押送于各其配所,何如?傳曰,允。
平安監司李紀淵疏曰,伏以,臣猥叨匪據,過福招災,罹病難强,冒死陳龥,而及承批旨,未蒙恩諒。臣誠淺辭拙,固不足孚格天心,而仰惟聖鑑,或未及盡燭臣之如此病狀,故至有如此慰勉也。臣徊徨蹙惕,若窮無歸,非不知畫卽申懇,仰祈體下之仁,而不但屢瀆之萬萬悚惶,臣之病情,比諸日前拜疏之時,更爲一倍添劇,實無以收召神精,構上文字,一日二日,沈淹床玆,其間營務不期廢而自廢。而第邊報時急,未可遲待省覺之稍回,不得已假都事替行修啓,病之所使,罪實自速。移伏外次,恭俟誅罰,千萬不自意,伏奉慈聖殿下傳敎下者,臣於昏囈之中,益不覺驚隕欲絶。夫負委毗之意,非事君之道,卽人臣之極罪,有一於此,合置何辟,而罰止問備,飭諭截嚴,臣雖頑如木石,豈不知感激居先,殫竭是圖?而以若危篤之狀,大小事務,全沒照管,緩急簿書,一切曠廢,徒然虛縻,臥送歲月,則將置民事於何地?是眞箇仰負委毗之聖意,而貪榮慕祿,晏若平常,不以實告,自幸久據,則又可曰事君之道理乎?臣雖至愚,汚不至此,而今臣之求解,專爲公務之不可緣病而貽害,期期非出於一身之私計,此豈臣全昧分義而然哉?嶺海鈇鉞,固所甘心,强起視務,斷無其望,替啓路阻,陳暴無階,玆敢倩人構疏,復瀆崇嚴。伏乞聖明,俯垂鑑諒,仰稟慈殿,亟勘臣當勘之律,俾殘喘少延,重務無闕。臣之實病之外,尤有微諒之尤難暫冒者。前禁衛大將李完植之自寧邊遞歸也,過營入見,而以接待之不得滿意,至有臣親裨傳令差校之擧。臣若有所失,則固自反之不暇,而律之朝體,以外藩,見過於將臣若此,豈可置之不欲較,而靦然對將吏乎?況彼旣作快心之事,更有何引嫌之端,而仍不受符,竟被譴罷,其自爲去就,固不關於臣身,而內外之間,輕重懸殊,將任之遞,知非他故,則爲藩臣者,獨可晏然而已乎?此又臣決去之一端,而疾痛之呼爲急,侮辱之羞奚恤?慈敎旣及於事端,其在無隱之義,不得不若此尾陳,而煩猥慙恧,益無以自容。臣無任云云。答曰,省疏具悉。向來慈聖飭敎,鄭重嚴截,卿安得不顧分義,一向稱病乎?前禁將事,他自所失,於卿何有?勿復辭巽,卽爲視務。
上在昌德宮。停常參·經筵。
李景在啓曰,明日常參·經筵,取稟。傳曰,停。
李圭祊啓曰,合辭方張之時,兩司無詣臺之員,事甚未安。除在外外,呈告人員,竝卽牌招,何如?傳曰,允。
傳于李圭祊曰,傳香承旨,馳詣宣武祠,奉審摘奸以來。
李圭祊啓曰,行大司憲徐憙淳,掌令權馦·鄭誠一,持平韓文爀牌不進,執義李是遠,持平白宗杰在外,監察茶時之意,敢啓。傳曰,知道。
以大司諫趙容和,司諫金逸淵,獻納趙得林,正言李時在·吳正秀,掌令權馦·鄭誠一,持平韓文爀牌不進罷職傳旨,傳于李圭祊曰,只推。
李景在,以禮曹言啓曰,卽接黃海監司徐萬淳移文,則以爲,遂安郡鄕校聖殿,漸有傾圮之患,不可不及今改建,告由移還安祭香祝,自本曹啓稟下送云矣。遂安郡鄕校聖殿改建時,先告事由移還安祭香祝,卽令該司,照例磨鍊下送,從便卜日設行之意,竝爲分付,何如?傳曰,允。
又以實錄廳摠裁官意啓曰,本廳纂修堂上鄭元容,見帶知義禁矣。職務相妨,金吾之任,今姑許遞,何如?傳曰,允。
李圭祊,以都摠府言啓曰,副摠管洪穉圭,以同義禁,本府坐起晝仕出去之意,敢啓。傳曰,知道。
又以義禁府言啓曰,保放罪人李羲溫還囚,照律以入之意,敢啓。傳曰,知道。
義禁府啓目粘連,向前趙雲杓亦,雖當兼任,適値省掃,擧行謂以時急,文狀初不關由云者,參以事勢,囚供似然是白乎乃,係是啓聞之事,而有此替報之擧,其常時不能檢飭之罪,在所難免。以此照律,何如?判付啓,依允。又啓目粘連,向前李羲溫段,補稅廳之還穀添給,雖曰已例,未免襲謬,以致虛勘,有難參恕是白乎旀,李魯秉段,吏逋流伊收殺,囚供不無可據是白乎矣。補稅條之移用還穀,自歸襲謬,而虛勘,揆以糴法,難逭當律是白如乎,竝只以此照律,何如?判付啓,依允。又啓目粘連,向前李行敎亦,糴法至重,程限莫越,而經歲尙有未捧,勘簿終致愆期,不可以歲値歉荒,有所參恕。以此照律,何如?判付啓,依允。
義禁府照目粘連,驪州牧使李行敎矣本府議啓內,糴法至重,程限莫越,而經歲尙有未捧,勘簿終致愆期,不可以歲値歉荒,有所參恕,以此照律,罪以九分不足,杖一百收贖,告身盡行追奪,私罪,奉敎依允爲旀,功減一等爲良如敎。又照目粘連,洪州前牧使李羲溫·李魯秉等矣本府議啓內,李羲溫段,補稅廳之還穀添給,雖曰已例,未免襲謬,以致虛勘,有難參恕是白乎旀,李魯秉段,吏逋流伊收殺,囚供不無可據是白乎矣。補稅條之移用還穀,自歸襲謬,而虛勘,揆以糴法,難逭當律是白如乎,竝只以此照律,罪各告身盡行追奪,徒三年定配,又五年禁錮,而李羲溫段,徒三年定配,以其年七十七,依律文收贖,五年禁錮,以過年限守令,依受敎分揀,只告身盡行追奪,竝只私罪,奉敎依允爲旀,李羲溫段,功議各減一等,李魯秉段,功減一等爲良如敎。又照目粘連,永同兼任沃川郡守趙雲杓矣本府議啓內,雖當兼任,適値省掃,擧行謂以時急,文狀初不關由云者,參以事勢,囚供似然是白乎乃,係是啓聞之事,而有此替報之擧,其當時不能檢飭之罪,在所難免。以此照律,罪笞四十收贖,付過還職,私罪,奉敎依允爲旀,功減一等爲良如敎。
李圭祊,以備邊司言啓曰,驪州牧使李行敎,以還餉未捧之夥然,因道啓被囚,而該府方以奪告身照勘矣。糴法至爲嚴重,愆限固有當律,而本邑以積弊之局,方責釐革之政,此時遞易,不獨迎送之可悶,姑爲分揀放送,使之卽速還任,戴罪行公,何如?傳曰,允。
又以義禁府言啓曰,保放罪人李羲溫還囚,議處以入,而病勢一向未差,仍爲保放之意,敢啓。傳曰,知道。
又以刑曹言啓曰,館學儒生金炳源等上疏批旨內,悖通事,聞極驚惋。卽令刑曹,捉來究覈以聞事,批下矣。悖通儒生李勉一·申榮等,方在忠淸道公州地云。發關該道,罔夜押上,以爲擧行之意,敢啓。傳曰,知道。
館學儒生進士金炳源·朴臣圭·崔重顯·林勝洙·李寅軾·安膺壽·洪配厚·金敎性·李鼎賢·李鍾元·洪淳容·尹普淳·金龜煥·趙璋煥·安用默·趙觀人·權仁濩·朴賢壽·閔馨在·宋顯載·閔種稷·李箕欽·洪秉璐·呂東錫·呂東箕·宋晩載·鄭元命·權尙㷞·洪夔烈·盧景周·李元弼·盧秆·申錫膺·李周容·權國仁·金昇鎭·尹深·李禹顯·李沂夏·李東奎·朴昌浩·申羲朝·宋廷玉·李東昇·金樂浩·李好謙·韓宇洪·鄭喜愚·崔應淳·崔之觀·李泰一·姜斗鎭·丁載和·鄭海連·李鍾岳·金晩喜·呂東愚·李魯冕·李基禎·李冕奎·申聲求·南冀中·李秉奎·李庚鉉·韓錫永·朴鍈·柳基穆,生員洪鍾序·韓弼敎·金俊根·朴觀壽·尹滋膺·林善鎭·朴齊萬·姜忠永·趙思求·韓象鼎·尹友謙·趙明煥·朴宗淵·趙星觀·趙俊榮·邊鍾裕·趙述采·尹宅圭·趙玶鎭·柳晩恭·閔種淑·李殷榮·金永秀·吳泰璜·鄭鴻淳·崔侃·金秀崑·李正煥·洪淳學·朴承圭·金處明·柳曮·申錫弼·禹崑河·許渼·崔秉常·愼哲欽·李哲秀·徐志宬·姜柱榮·朴憬·朴敏愨·韓用協·李右達·宋正洙·金可默·崔瑛·洪在膺·李興緖·安楘·洪友燮·兪伯煥·申在愚·李尙中·洪庚河·睦奎錫·金來壽·鄭勛祖·尹雲逵·宋相億·洪孝燮·李衡宗·成翼曾·柳鼎東,幼學徐容淳·尹景善·鄭彝好·趙徹林·沈宜濬·趙龜植·朴昇壽·金蘊淳·李裕元·韓明履·金性根·閔世鏞·李寅喬·金用鉉·徐元輔·鄭基曾·徐冀淳·趙基晉·徐長淳·李信翼·鄭漢源·李圭鳳·洪德周·趙在淳·朴致奎·朴齊度·黃浩大·宋謙洙·白宗佺·尹載善·尹星路·洪復鉉·安喜壽·金昌秀·孔煥鼎·朴康壽·申彦朝·李元信·李·金弘均·朴明德·洪在重·洪在臣·李章翊·趙廷龍·鄭夔容·金思獻·金東永·李箕善·朴觀亨·權命周·金敎英·申泰運·鄭孝源·趙達永·朴時壽·具東曅·成容默·朴天浩·朴宗煥·鄭駿容·沈宜健·李久榮·趙鎭宗·李亮信·趙章鎬·沈能復·金進華·愼宜保·禹榮·金永碩·鄭基協·李明臣·李驥集·金致潤·卞學瑞·黃肯會·鄭鳳植·尹萬敬·尹應福·金錫觀·李重萊·安學基·鄭安述·閔世昌·金敬集·鄭致祥·尹錫老·任東膺·任之庠·李錫在·李承愚·洪聖周·元錫豐·沈敎澤·李遠淵·鄭顯奭·尹冕求·趙允植·金敬植·洪憲周·尹定鎬·辛義集·兪梅煥·辛永根·朴宗奭·金淵·李魯勉·朴鳳來·鄭吉源·朴麟壽·宋持愚·申永模·趙哲夏·魏鍾濂·蘇永奎·權大翼·任百晉·羅漢延·兪民煥·金貞秀·李周信·宋明·洪在永·李魯馨·權樞煥·朴致賢·沈云永·姜晉煥·朴齊允·孟起淳·尹大善·鄭顯老·金炳七·申岐模·李基敏·沈樂秀·成載崙·金志榮·徐榮淳·趙正和·鄭志玄·吳泰禹·黃仁浩·尹致旭·李魯玄·朴秀民·韓用顯·鄭弘秀·朴承德·李源沿·李濟明·徐正輔·徐正淳·金秉九·朴冕浩·具鏽·姜銓·禹明輔·愼有欽·元得明·元玄圭·慶有晦·朴大哲·金熙敎·鄭基浩·元龍晦·李承烈·李昇大·閔洙顯·李尙宇·宋持火·金敬淳·趙秉琦·李光宇·李成鎬·吳泰吉·柳文喆·洪宇燮·洪秉禹·金亨均·李炳老·李奎煥·洪秉秀·鄭志秀·李銓·盧一尙·文千秀·李大鉉·蔡成默·金應淳·李熙永·申在學·宋持玉·李民在·洪鍾謨·徐獻洙·朴宗萬·崔東圭·鄭民濟·李俊休·金冕朝·金升遠·朴元圭·尹之學·吳顯翼·權俊祜·具秉遠·宋植仁·金思欽·李祚源·姜尙欽·宋喆仁·宋樂仁·洪百洙·宋宗弼·洪宗郁·李尙中·金冕東·金敬天·邊始天·李東迪·李東幹·李宜謙·李愼謙·權用萬·崔一柱·方明皞·金振玉·李楠圭·沈寬夏·趙民永·李宗在·金鳳龜·兪炳煥·朴命九·崔承玄·徐相淳·南命中·閔成鏞·宋壽玉·任百愼·徐用淳·金商根·李憲燮·金相宗·趙俊箕·許鍾奭·金始敬·金錫祐·金錫祜·黃鍾述·任處直·宋仁純·任百東·任希和·權思玄·洪洙泳·洪道泳·金昌會·朴宗夏·朴宗慶·愼處欽·愼瑞欽·金振聲·朴珉壽·黃鍾莞·徐天輔·金珉根·趙璣和·崔鎭國·李熽·李宗龜·李晩會·朴能錫·朴能鑰·辛時坤·具東魯·姜俊泰·韓尙愚·李允友·金石坤·尹重秀·趙東林·閔明善·兪致良·羅國周·金時萬·鄭洙人·朴來東·禹明初·徐正淳·李順在·金漢明·南駿岐·鄭顯友·柳盛根·朴來亨·吳致洛·金壽淵·林應鎭·韓啓有·崔得倫·李聖溥·金秀鉉·權思健·許漝·呂東周·閔膺鏞·李承廉·李箕錫·金尙鎭·柳榮圭·鄭志淳·朴齊沼·李敏天·姜大秀·任百善·沈兢賢·鄭坤秀·成大默·吳志秀·鄭益忠·吳玄秀·李元鉉·權達遠·申錫寬·崔晉和·金容淳·朴齊萬·柳基春·洪善謨·金泰應·李弼求·黃鍾石·朴師源·權思韋·權思賢·李塤·朴龜壽·朴齊琦·任希齊·權趾中等疏曰,伏以臣等,卽我純宗朝化育中物也。臨御三十有四年之間,豐功盛德,與天無極,深仁厚澤,浹人肌膚,環東土億萬生靈,孰不有如喪之慟?而至若臣等,久沐菁莪,厚被陶鑄,常切於戲不忘之思。際伏見湖儒羅時永等,投通太學,卽懲討公州人李勉一·申榮犯上侮賢之罪,而謄付勉一輩抵崇賢書院通文一本,槪其遣辭絶悖,旨意陰險,許多胡辭亂說,無不侵辱先賢,誣衊當世,而此猶未暇論辨,乃敢肆然語及於莫重不敢言之地,至擧寧考廟號,謂之以文王之後,豈有文王。凡此數三句語,豈今日海東臣子,所敢萌諸心發諸口者,而今乃無難筆之於書,上誣先王之聖德。臣等見之未半,不覺心骨俱戰,腔血如沸。從古亂逆何限,而豈有若勉一·榮之肆發不道,詬罵天日,至此之極哉?至於尊其不當尊之句,尤極悖褻,亦非人臣所敢道者。渠輩亦冠儒服儒,出入靑衿之列,而梟腸獍肚,積久蘊蓄,有此至凶至憯之言,作爲文字,投之士林,是豈可忍而可爲者哉?誠窮天地亘萬古所無之極逆大憝也。臣等不幸而首先見此,不容晷刻泯默,義在疾聲請討,玆敢相率控籲。伏乞聖明,亟命攸司,嚴加盤覈,快正典刑,以洩神人之憤焉。臣等無任云云。答曰,省疏具悉。悖通事,聞極驚惋。卽令刑曹,捉來究覈以聞。爾等退修學業。
上在昌德宮。停常參·經筵。
林翰鎭,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
李景在啓曰,明日常參·經筵,取稟。傳曰,停。
林翰鎭啓曰,合辭方張之時,兩司無詣臺之員,事甚未安。除在外外,呈告人員,竝卽牌招,何如?傳曰,允。
李憲瑋啓曰,右副承旨李圭祊,今日不爲仕進,卽爲牌招,何如?傳曰,允。
傳于李景在曰,禮房承旨,馳詣宗廟·景慕宮,奉審摘奸以來。
李憲瑋啓曰,假注書具鍾祿,時無職名,令該曹依例付軍職,冠帶常仕,何如?傳曰,允。
又啓曰,假注書洪在龍,身病猝重,勢難察任,今姑改差,何如?傳曰,允。
洪在龍改差,代以洪祐健爲假注書。
以元陵酌獻禮時獻官以下陵官別單,傳于李景在曰,獻官領中樞府事李相璜,內下大豹皮一令賜給,典祀官兼大祝成均館司成徐戴淳加資,贊者司宰監僉正朴魯壽,謁者廣興倉令李俊秀,祭監司憲府監察李敏翼,各上弦弓一張賜給,別檢李晉祥,參奉金輔根,竝陞六。
以華寧殿酌獻禮時獻官以下元役等別單,傳于李景在曰,獻官議政府左議政洪奭周,內下大豹皮一令賜給,典祀官水原府判官李敏榮,殿司令李敏榮,上弦弓一張賜給,執禮司僕寺正趙在慶,大祝弘文館修撰權溭竝加資,祝史司僕寺僉正李奎秀,齋郞副司果李玄五,贊者義盈庫直長姜,謁者氷庫別檢鄭琬容,祭監司憲府監察徐有隅,各上弦弓一張賜給,提調水原府留守徐有榘,內下虎皮一令賜給,兼衛將水原府中軍金相宇,上弦弓一張賜給,兼令水原府判官李敏榮,內下鹿皮一令賜給,守門將洪時榮·金遠浩,各上弦弓一張賜給,其餘守僕·員役等,竝令本府,考例施賞。
傳于李景在曰,今初五日·初十日璿源殿,自內別茶禮時,殿次知金鎭鍈·許昌福·金宜祿,假次知李昌成·金文英·慶文祐竝加資,資窮者,內下大鹿皮一令賜給,奉爐差備金昌舜·趙浚英·李祉亨·李恒元·金雲璧·李相利,竝內下帿弓一張賜給,守僕沈順喜等四人竝帖加,其餘員役等,竝令該曹,米布題給。
傳于李景在曰,今番賞典中,一人雖兼數事,毋得疊授。
傳于李憲瑋曰,政官牌招開政,賞典下批。
李憲瑋,以吏曹言啓曰,華寧殿酌獻禮時,大祝弘文館修撰權溭加資事,命下矣。雖已資窮,未經準職,何以爲之?敢稟。傳曰,勿拘。
李景在,以弘文館言啓曰,副修撰宋尙玉,自鄕上來云,卽爲牌招察任,何如?傳曰,允。
林翰鎭啓曰,行大司憲徐憙淳,掌令權馦·鄭誠一,持平韓文爀牌不進,執義李是遠,持平白宗杰在外,監察茶時之意,敢啓。傳曰,知道。
以大司諫趙容和,司諫金逸淵,獻納趙得林,正言吳正秀·李時在,掌令權馦·鄭誠一,持平韓文爀牌不進罷職傳旨,傳于林翰鎭曰,只推。
有政。吏批,判書金箕殷進,參判鄭基一,參議金敎喜竝牌招不進,行左承旨尹聲大進。以金大根爲副應敎,趙得林·沈宜升爲修撰,朴永元爲知義禁,李明緖爲司僕正,申道顯爲軍器正,李行儉爲戶曹佐郞,李鎭永·李明錫爲監察,金輔根爲敦寧主簿,金學性爲南學敎授,金鎭右爲元陵別檢,成敎默爲參奉,李羲鍾爲居山察訪,司成徐戴淳,司僕正趙在慶,修撰權溭,已上今加通政加資事承傳,贈吏參宋煥明贈吏判例兼,贈吏議宋礪相贈吏參例兼,贈司僕正宋會源贈吏議,已上前刑曹判書宋穉圭三代。
兵批,判書鄭元容進,參判李希祖在外未肅拜,參議權馥病,參知洪祐順入直,左副承旨林翰鎭進。以柳相弼爲訓鍊都正,閔晉鏞爲羽林將,金德鉉爲景福將,鄭寬溶爲慶熙將,李種赫爲訓鍊僉正,李圭鉉爲判官,李奎爲武兼,金宗得爲部將,李昌五爲公州營將,金瑩綬爲忠淸兵虞候,同知權晉星,僉知林亨壽·朴長汶,副護軍徐戴淳·趙在慶·權溭,副司果李晉祥·金輔根,副司正具鍾祿,以上竝單付,武兼尹守鳳,今加折衝加資事承傳。
吏批,再政。以宋尙玉爲獻納,洪祐哲爲掌樂正,徐重瑞爲活人別提,金性求爲造紙別提,同義禁單朴永元。
兵批,再政。以金煐爲訓鍊都正,金善恒爲中樞府事,鄭喆東·李元彬爲訓鍊主簿,金壽喜爲禁衛把摠,同知鄭寬溶,護軍柳相弼,副護軍閔晉鏞·尹守鳳,以上竝單付。
以右副承旨李圭祊牌不進罷職傳旨,傳于林翰鎭曰,只推。
以吏曹參議金敎喜牌不進罷職傳旨,傳于林翰鎭曰,只推。
以副修撰宋尙玉牌不進罷職傳旨,傳于林翰鎭曰,只推。
李景在,以奎章閣言啓曰,明日卽奎章閣·演慶堂望奉審日次,臣等進詣擧行之意,敢啓。傳曰,知道。
又以宗廟永寧殿增修都監都提調意啓曰,永寧殿還安儀節,今將磨鍊,而謹稽英廟朝御製記實冊子,有睿宗·仁宗室,陞奉於右第五第六室,明宗·元宗室,陞奉於左第一第二室之文矣。今番增修制度,旣一遵圖式,奉安之節,亦當依此擧行,而還安時,依丁未已例,第一室至第四室,初次奉還,第五室至第十二室,再次奉還之意,敢啓。傳曰,知道。
又以禮曹言啓曰,各陵·園·墓今春植木播橡,依定式擧行後,株數斗數,區別報來,故別單書入,而健陵·顯隆園植木,則本府留守,已爲區別狀聞矣,敢啓。傳曰,知道。
林翰鎭,以義禁府言啓曰,時囚罪人李魯秉,告身盡行追奪,徒三年定配,又五年禁錮,照律公事判付內,依允,功減一等事,命下矣。李魯秉功減一等,告身盡行追奪,江原道橫城縣蒼峯驛,徒二年半定配,又五年禁錮,而以議啓內辭意,具罪目,依例發遣府書吏,押送配所,何如?傳曰,允。
上在昌德宮。停常參·經筵。
藥房都提調朴宗薰,副提調李景在啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍。大王大妃殿·王大妃殿,口傳問安。答曰,知道。
李景在啓曰,玉堂備員間,視事頉稟之意,敢啓。傳曰,知道。
李圭祊啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
林翰鎭啓曰,備邊司郞廳來言,今日賓廳日次,而領議政未差,左議政洪奭周有身病,右議政朴宗薰無時急稟定事,不得來會云矣,敢啓。傳曰,知道。
尹聲大啓曰,假注書洪祐健,時無職名,令該曹依例付軍職,冠帶常仕,何如?傳曰,允。
李圭祊啓曰,行大司憲徐憙淳,掌令權馦·鄭誠一,持平韓文爀牌不進,執義李時遠,持平白宗杰在外,監察茶時之意,敢啓。傳曰,知道。
以大司諫趙容和,司諫金逸淵,獻納宋尙玉,正言吳正秀·李時在,掌令權馦·鄭誠一,持平韓文爀牌不進罷職傳旨,傳于李圭祊曰,只推。
李景在,以內醫院都提調意啓曰,提調金敎根,今日問安,不爲仕進,卽爲牌招,何如?傳曰,允。
又以奎章閣言啓曰,景慕宮望廟樓,今望奉審無頉之意,敢啓。傳曰,知道。
又以弘文館言啓曰,下番闕直,事甚未安。修撰趙得林·沈宜升,副修撰許晟,竝卽牌招,以爲推移入直之地,何如?傳曰,允。
以修撰趙得林·沈宜升,副修撰許晟牌不進罷職傳旨,傳于李圭祊曰,只推。
李景在,以禮曹言啓曰,卽接京畿監司金道喜移文,則以爲,麻田郡鄕校聖殿正間滲漏,椽木朽傷,不可不及今修改,告由移還安祭香祝,自本曹啓稟下送云矣。麻田郡鄕校聖殿修改時,先告事由移還安祭香祝,卽令該司,照例磨鍊下送,從便卜日設行之意,竝爲分付,何如?傳曰,允。
林翰鎭,以兵曹言啓曰,去二月二十五日,純宗大王尊爲世室,翼宗大王追崇,合二慶慶科,及丙申年重試對擧別試,合設庭試武科殿試時,直赴殿試人親騎衛金濟彦等八十七人內,四十七人應試參榜,所授帖文,依例爻周。別武士張鎬·姜成厚·李宗憲·李東周·李應國·全有完·李龍國·車南守·張斗殷,別親衛士金必壽,鄕騎士李樞東,別驍士宋殷圭·金尙贊,武士李貞權,親騎衛金重鉉·李明賢·金尙權,選武軍官李宗根·鄭聖祿,扈衛軍官金有憲,武藝別監丁鴻鎭,矢人元應允,騎士鄭漢鼎,勸武軍官李燁,別抄軍官金萬彩,訓局軍吳在信·沈命福等二十七人遭故,依法典陳試。別驍士任泰赫·崔萬錫,帳幕軍朴龍吉,親騎衛朴元植·金碩佐,選武軍官李遠豐·韓南奎·李東榮,別騎衛全在應,旗牌官金振瀅,別武士朴守化·金慶夏等十二人作故。咸鏡監營親騎衛金濟彦,上來之路,身病猝重,未及殿試,追後呈訴,則此與無緣不呈有異,且是三式年內,依例陳試。直赴會試人選武軍官崔南崑等一百二十人內,六十一人應試。別武士李光顯,別騎衛徐敬曄,馬兵李陽玉,兩次直赴會試,選武軍官朴載鍊·表珍守·李材寬·白鳳翎,武藝別監安順民,馬兵李遠豐·金致鍈等七人作故,馬兵劉澤淳·張達奎·金鍾洪·朱永祿,武藝別監辛重鉉,別武士皮錫寬,選武軍官郭義柱,別騎衛徐敬曄等八人,旣已直赴殿試,所授帖文,竝依例收聚爻周。馬兵權大根·金聲瑜·鄭煥錫·金重興·羅致賢·崔錫基·趙秉玟·張奉圭·金世允等九人,以身病不赴,竝依例勿施,所授帖文,收聚爻周。別騎衛朴天默·李益成,選武軍官金道星·柳才文·李翰奎·安啓民·金基鴻·李善培·金鍾遠·金東日·李達齊,馬兵張仁齊·金齊圭·張斗殷,武藝別監金萬吉等十五人遭故不赴,依法典陳試。漢旅黃順宅,選武軍官李胄遠,俱以朞服未葬,不爲赴試,依例陳試。武學李春東,該帥臣,旣以東西流離莫知所向論報,則今姑置之。馬兵白永鎭·尹楫·朴丕坤·姜三得·朴雲孫·安英奎·金和祿·尹弼國·朴震修·朴雲奎,別武士皮能武等十一人,起送成冊中,以起送爲辭,而不爲赴試。別武士李光顯,選武軍官韓致雄,馬兵金亨澤,起送成冊中,初無擧論,而亦不赴試,其委折,關問各該道帥臣後,稟處,何如?傳曰,允。
上在昌德宮。停常參·經筵。
辰時,日有兩珥。
金正喜啓曰,明日常參·經筵,取稟。傳曰,停。
李圭祊啓曰,行大司憲徐憙淳,掌令權馦·鄭誠一,持平韓文爀呈辭,執義李是遠,持平白宗杰在外,監察茶時之意,敢啓。傳曰,知道。
尹聲大啓曰,右承旨李景在,今日不爲仕進,卽爲牌招,何如?傳曰,允。
林翰鎭啓曰,假注書具鍾祿,身病猝重,勢難察任,今姑改差,何如?傳曰,允。
具鍾祿改差,代以李時愚爲假注書。
以右承旨李景在牌不進罷職傳旨,傳于金正喜曰,只推。
金正喜,以實錄廳摠裁官意啓曰,本廳郞廳徐戴淳·趙在慶陞資,其代,正言李時在,修撰趙得林差下,仍令該曹,口傳啓下,使之察任,何如?傳曰,允。
吏曹口傳政事,兼實錄編修官單李時在,記注官單趙得林。
金正喜,以戶曹言啓曰,大嬪宮,依定式發遣本曹郞廳奉審,則姑無頉處之意,敢啓。傳曰,知道。
又以戶曹言啓曰,臣止淵與正郞臣洪鍾英,依定式進詣鄕校洞於義宮奉安閣奉審,則姑無頉處之意,敢啓。傳曰,知道。
又以戶曹言啓曰,文昭殿碑閣·蠶壇碑閣·追慕洞碑閣·淨業院·流霞亭·養正齋,依定式發遣本曹郞廳奉審,則姑無頉處之意,敢啓。傳曰,知道。
又以戶曹言啓曰,訓鍊院·慕華館,依定式發遣本曹郞廳摘奸,則姑無頉處之意,敢啓。傳曰,知道。
林翰鎭,以兵曹言啓曰,今三月二十一日,宗廟永寧殿還安習儀時及二十七日還安時,道路左右屛門把守將卒,依移奉時例,令禁·御兩營定送,嚴禁雜人,何如?傳曰,允。
又以兵曹言啓曰,僉知中樞府事朱弼相,五衛將申爀·朴長汶,忠壯衛將李邦顯,文臣兼宣傳官趙雲徹,俱以病難供職,呈狀乞遞,竝改差。新除授公州營將李昌五,親病猝重,時日之內,萬無登途赴任之望云,依例罷黜,何如?傳曰,允。
上在昌德宮。停常參·經筵。
林翰鎭,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
林翰鎭啓曰,二十一日,朝參日次矣,敢稟。傳曰,停。
金正喜啓曰,明日常參·經筵,取稟。傳曰,停。
李圭祊啓曰,合辭許久闕啓,事甚未安。除在外外,未肅拜呈告人員,竝卽牌招,何如?傳曰,允。
李憲瑋啓曰,行左承旨尹聲大,右承旨李景在,今日不爲仕進,竝卽牌招,何如?傳曰,允。
金正喜啓曰,假注書李時愚,時無職名,令該曹依例付軍職,冠帶常仕,何如?傳曰,允。
又啓曰,三皇忌辰日親行望拜禮,前期一日以稟事,曾有定式矣。今十九日毅宗皇帝忌辰日親行望拜禮,何以爲之?敢稟。傳曰,遣承旨奉審,宣武祠一體奉審。
大王大妃殿,傳于李圭祊曰,前箕伯事,萬萬慨然矣。前後飭敎竟何如?則以不當之事,不顧分義事體,固執而欲爲角勝,豈謂平日先公後私之義?削職,輕典之輕典,而此時遞易,則本道民事之無限狼狽,許多迎送之弊,姑舍,適中其願,命令之顚倒,何如?前平安監司李紀淵,特爲分揀,卽其地,以外補例,戴罪行公之意,卽爲下諭。
李圭祊啓曰,行大司憲徐憙淳,掌令權馦·鄭誠一,持平韓文爀牌不進,執義李是遠,持平白宗杰在外,監察茶時之意,敢啓。傳曰,知道。
以大司諫趙容和,司諫金逸淵,獻納宋尙玉,正言吳正秀·李時在,掌令權馦·鄭誠一,持平韓文爀牌不進罷職傳旨,傳于李圭祊曰,只推。
以右承旨李景在牌不進罷職傳旨,傳于金正喜曰,只推。
金正喜,以吏曹言啓曰,贈諡忠顯公朴門壽延諡,來四月初六日,定行於全羅道南原地鄕家云矣,敢啓。傳曰,知道。
又以禮曹言啓曰,謹稽謄錄,則顯廟朝丁未年永寧殿各室還安時,英廟朝丙午年宗廟各室還安時,俱爲分二次奉詣,而再次奉詣時,則各室神輦,至宗廟大門外,有降輦陞輿以入之節矣。今此宗廟永寧殿各室還安日再次奉詣時,依此磨鍊擧行之意,敢啓。傳曰,知道。
又以禮曹言啓曰,昭寧園園上莎草被燒處,待今春修改事,前已啓下。修行之節,當爲擧行,而連接本園官員所報,當初莎草有頉處,開春以後,雨澤霑潤,日向茁茂云矣。園上莎草,果如所報,則莫重修改,不必輕議,差待念後,臣曹堂上,進去奉審後,修改當否,更爲稟處,何如?傳曰,允。
林翰鎭,以兵曹言啓曰,今日各廳堂下武臣朔試射時,南行宣傳官柳相夔·李鍾岳,南行部將成永龜,俱未滿十朔,成才間姑爲停試之意,敢啓。傳曰,知道。
上在昌德宮。停常參·經筵。
午時日暈。
金正喜啓曰,明日常參·經筵,取稟。傳曰,停。
李圭祊啓曰,合辭許久闕啓,事甚未安。除在外外,未肅拜呈告人員,竝卽牌招,何如?傳曰,允。
林翰鎭啓曰,假注書李時愚,身病猝重,勢難察任,今姑改差,何如?傳曰,允。
李時愚改差,代以沈敦永爲假注書。
李圭祊啓曰,卽者刑曹郞廳來言,悖通罪人李勉一·申榮,今纔押來矣。本曹堂上,當爲備員擧行,而參判宋啓幹在外,無以備員推覈云,何以爲之?敢稟。傳曰,在外許遞,前望單子入之。
又啓曰,行大司憲徐憙淳,掌令權馦·鄭誠一,持平韓文爀牌不進,執義李是遠,持平白宗杰在外,監察茶時之意,敢啓。傳曰,知道。
以大司諫趙容和,司諫金逸淵,獻納宋尙玉,正言吳正秀·李時在,掌令權馦·鄭誠一,持平韓文爀牌不進罷職傳旨,傳于李圭祊曰,只推。
金正喜,以實錄廳摠裁官意啓曰,本廳郞廳趙得林,時帶館職,李時在時帶臺職,職務相妨,本職竝姑許遞,何如?傳曰,允。
兵曹口傳政事,副司果趙得林·李時在,以上竝單付。
金正喜,以戶曹言啓曰,臣止淵與正郞臣洪鍾英,工曹參判臣洪穉圭,佐郞臣李德愚,依定式進詣於義本宮奉審,則正室以下,多有頉處,自臣曹從便修改之意,敢啓。傳曰,知道。
林翰鎭,以兵曹言啓曰,今日各廳堂下武臣朔試射,日勢已暮,未及畢試,明日繼試之意,敢啓。傳曰,知道。
上在昌德宮。停常參·經筵。
李景在啓曰,明日常參·經筵,取稟。傳曰,停。
李圭祊啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
沈敦永在外,代以朴永壽爲假注書。
尹聲大啓曰,假注書朴永壽,時無職名,令該曹依例付軍職,冠帶常仕,何如?傳曰,允。
林翰鎭,以兵曹言啓曰,再明日宗廟·永寧殿還安習儀時,本曹堂上·侍衛及導駕,當爲備員,而參判李希祖在外未肅拜,無以備員。令政院稟旨變通,仍令該曹,以在京無故人,口傳差出,待下批,牌招,以爲進參之地,何如?傳曰,允。
林翰鎭啓曰,因兵曹草記,再明日宗廟·永寧殿還安習儀時,本曹堂上,侍衛及道駕,當爲備員,而參判李希祖在外,令政院稟旨變通,仍令該曹,口傳差出,待下批,牌招事,允下矣。合有變通之道,何以爲之?敢稟。傳曰,許遞,在京無故人,口傳差出。
吏曹口傳政事,以鄭禮容爲兵曹參判。
李圭祊啓曰,執義李是遠,下諭後,過限不上來,依定式遞差傳旨及禁推傳旨,捧入之意,敢啓。傳曰,知道。
以前執義李是遠禁推傳旨,傳于李圭祊曰,分揀。
李景在啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,執義黃基安,正言姜弼煥落點。
李圭祊啓曰,新除授執義黃基安,正言姜弼煥,一體牌招,何如?傳曰,允。
刑曹參判前望單子入之,李奎鉉落點。
林翰鎭啓曰,卽者刑曹郞廳來言,悖通罪人等究覈時,本曹堂上,當爲備員,而新除授參判李奎鉉未肅拜,不得開坐云。卽爲牌招進參之地,何如?傳曰,允。
又啓曰,刑曹參判李奎鉉牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,與有實故參議竝許遞,前望單子入之,待下批,牌招察任。
刑曹堂上前望單子入之,參判李穆淵,參議李景在落點。
金正喜啓曰,吏曹郞廳來言,承旨有闕,政事,取稟。傳曰,前望單子入之。
林翰鎭啓曰,行大司憲徐憙淳,執義黃基安,掌令權馦·鄭誠一,持平韓文爀牌不進,持平白宗杰在外,監察茶時之意,敢啓。傳曰,知道。
以大司諫趙容和,司諫金逸淵,獻納宋尙玉,正言吳正秀·姜弼煥,執義黃基安,掌令權馦·鄭誠一,持平韓文爀牌不進罷職傳旨,傳于林翰鎭曰,只推。
金正喜,以吏曹言啓曰,新除授通禮院引儀李基賢,除拜後過限未肅拜,依例改差,何如?傳曰,允。
林翰鎭,以兵曹言啓曰,今日各廳堂下武臣朔試射時,訓鍊院副正白珩洙,僉正趙述永·徐兗輔,主簿李命瑞·李相冕·李兢來·金履近·南宮鉐·鄭喆東,宣傳官李周瓚·白樂聞·蔡東奎·李鍾武·具性喜,武臣兼宣傳官申奭浩·李義謙·曺衡振·吳奎煥,部將韓挺虎·南道壽·金灝源·李時龍,俱未滿四中,依定式各決棍十度,訓鍊院僉正李種赫,騎蒭二中,以矢數計之,雖未滿四中,騎蒭倍畫,載在法典,不爲決棍。其餘呈辭·受由·身病人等退試次,姑爲懸頉以入之意,敢啓。傳曰,知道。
上在昌德宮。停常參·經筵。
藥房都提調朴宗薰,提調金敎根,行左承旨尹聲大啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿,口傳問安。答曰,知道。
林翰鎭,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
李憲瑋啓曰,明日停朝市相値,視事頉稟之意,敢啓。傳曰,知道。
李圭祊啓曰,行大司憲徐憙淳,掌令權馦·鄭誠一,持平韓文爀呈辭,執義黃基安未肅拜,持平白宗杰在外,監察茶時之意,敢啓。傳曰,知道。
李憲瑋啓曰,左副承旨林翰鎭,右副承旨李圭祊,今日不爲仕進,竝卽牌招,何如?傳曰,允。
林翰鎭啓曰,備邊司郞廳來言,今日賓廳日次,而領議政未差,左議政洪奭周有身病,右議政朴宗薰無時急稟定事,不得來會云矣,敢啓。傳曰,知道。
備忘記,坡知僉使白民洙下直,長弓一張,長箭一部,片箭一部,筒兒一箇賜給。
承旨前望單子入之,尹滋畊落點。
李憲瑋啓曰,新除授同副承旨尹滋畊,卽爲牌招,何如?傳曰,允。
大王大妃殿,傳于李憲瑋曰,雖知疾病沈綿,今見逝單,愴衋無比。卒南延君家,遣中使護喪,東園副器一部輸送,禮葬祿俸等節,依例擧行,成服日,遣內侍致祭。
尹滋畊啓曰,明日宗廟·永寧殿還安習儀時,承旨二員進去事,節目啓下,而該房承旨外,他承旨一員,當爲進去矣。何承旨進去乎?敢稟。傳曰,都承旨進去。
林翰鎭,以兵曹言啓曰,兼司僕將林亨壽,文臣兼宣傳官李正履,守門將朴允陽,俱以病難供職,呈狀乞遞,竝改差,何如?傳曰,允。
又以兵曹言啓曰,卽接增修都監甘結,則宗廟北門東邊宮墻將頹處,今方始役云。此與外宮墻有異,自前雖無把守之例,其在愼重之道,不可疎忽。銅龍門入直軍,令該營量宜除出,限改築間晝察夜巡之意,分付,何如?傳曰,允。
又以禁衛營言啓曰,因兵曹草記,宗廟北門東邊宮墻改築處,銅龍門入直軍十名除出,哨官一員率領,限畢築間晝察夜巡之意,敢啓。傳曰,知道。
上在昌德宮。停常參·經筵。
李圭祊啓曰,來二十五日,朝參日次,而明陵忌辰祭齋戒相値,頉稟之意,敢啓。傳曰,知道。
尹滋畊啓曰,明日常參·經筵,取稟。傳曰,停。
李憲瑋啓曰,臣憲瑋,臣滋畊,今日宗廟·永寧殿還安習儀進去,下直之意,敢啓。傳曰,知道。
尹聲大,以弘文館言啓曰,上番校理臣金在田,以宗廟還安時大祝,今日習儀時,晝仕出去之意,敢啓。傳曰,知道。
又以吏曹言啓曰,今此宗廟·永寧殿還安時,各差備官中,時無職名人員,令該曹口傳付軍職,何如?傳曰,允。
兵曹口傳政事,副司果兪鎭五·丁載榮,以上竝單付。
尹聲大,以禮曹言啓曰,今此南延君球之喪,禮葬依例擧行事,命下矣。宗親從二品以上禮葬,中間權罷,未及復舊,而取考謄錄,則英廟朝戊辰年,達善君泳喪,有因特敎,依慶安君例,禮葬擧行之事。今亦依此擧行之意,分付,何如?傳曰,允。
林翰鎭,以兵曹言啓曰,今三月二十日亥初初刻七分,立夏四月節,改火進上時,宗廟署·社稷署·永禧殿·永寧殿·孝和殿·景慕宮·毓祥宮·宣禧宮·景祐宮·慶壽宮,依例改火,奎章閣·議政府·承政院·漢城府,一體頒火之意,敢啓。傳曰,知道。
刑曹啓目,悖通罪人李勉一·申榮不喩,申瑩等屢度盤覈,一直抵賴,無意輸款。究厥情狀,萬萬痛惡,固當嚴刑得情是白乎矣。第其前後供招,隱然推諉於鄭圭欽是白遣,六字圖署,爲此通之執贓,乃有李二千·黃海哲·金啓玉輩之居中干涉,緊出於諸招,其在詳覈之道,不可不一番究詰。鄭圭欽·李二千·黃海哲·金啓玉等,祕關該道,罔夜捉來,以爲究竟之地,何如?判付啓,依允。
李圭祊,以刑曹言啓曰,因悖通罪人李勉一·申瑩口招,鄭圭欽·李二千·黃海哲·金啓玉等,祕關該道,罔夜捉來之意,入啓蒙允,纔已發關矣。鄭圭欽,今旣自現,姑爲具格嚴囚,待三罪人押上,一體盤覈,何如?傳曰,允。
上在昌德宮。停常參·經筵。
尹滋畊啓曰,明日·再明日,英陵忌辰祭齋戒正日,三明日·二十六日,明陵忌辰祭齋戒正日,二十七日,宗廟·永寧殿還安,二十八日·二十九日,光陵忌辰祭齋戒正日相値,視事頉稟之意,敢啓。傳曰,知道。
李圭祊啓曰,合辭許久闕啓,事甚未安。除在外外,未肅拜呈告人員,竝卽牌招,何如?傳曰,允。
李憲瑋啓曰,行左承旨尹聲大,今日不爲仕進,卽爲牌招,何如?傳曰,允。
傳于李憲瑋曰,回還三使臣留待。
傳于李憲瑋曰,回還三使臣入侍。
李圭祊啓曰,行大司憲徐憙淳,執義黃基安,掌令權馦·鄭誠一,持平韓文爀牌不進,持平白宗杰在外,監察茶時之意,敢啓。傳曰,知道。
以大司諫趙容和,司諫金逸淵,獻納宋尙玉,正言吳正秀·姜弼煥,執義黃基安,掌令權馦·鄭誠一,持平韓文爀牌不進罷職傳旨,傳于李圭祊曰,只推。
以平安監司李紀淵狀啓,今春省部適値臣病,不得發巡,悚惶待罪事,傳于李圭祊曰,勿待罪事,回諭。
李憲瑋,以吏曹言啓曰,今此明陵忌辰祭獻官,前參判李奎鉉塡差,而時無職名,令該曹口傳付軍職,何如?傳曰,允。
兵曹口傳政事,護軍單李奎鉉。
林翰鎭,以都摠府言啓曰,副摠管李存敬,以禁衛中軍,本營諸將官射會監試事,南別營晝仕出去之意,敢啓。傳曰,知道。
又以訓鍊都監言啓曰,本局哨官鄭周應,身病甚重,勢難察任,改差,何如?傳曰,允。
丙申三月二十二日申時,上御熙政堂。大王大妃殿垂簾,回還三使臣入侍時,行都承旨李憲瑋,假注書朴永壽,記事官鄭㝡朝·李墩,冬至正使朴晦壽,副使趙斗淳,書狀官韓鎭庭,以次進伏訖。上曰,史官分左右,三使臣進前。晦壽等進前訖。大王大妃殿曰,無事往還乎?晦壽曰,一行無事往還矣。大王大妃殿曰,大國無他事乎?晦壽曰,大國別無他事,而昨年是凶年矣。大王大妃殿曰,謝恩使何處逢見乎?晦壽曰,臣等相逢於義州,及見其無事渡江矣。大王大妃殿曰,沿路麥農,何如云耶?晦壽曰,昨冬入去時,方伯·守令,以民情爲憂矣,今此回還時,麥農有登豐之望,春耕及期,民事幸矣。大王大妃殿曰,遠路好還幸矣。退去休息。命使臣先退。晦壽等退出。大王大妃殿曰,史官就座。仍命退,承史以次退出。
上在昌德宮。停常參·經筵。
尹滋畊啓曰,行大司憲徐憙淳,掌令權馦·鄭誠一,持平韓文爀呈辭,執義黃基安未肅拜,持平白宗杰在外,監察茶時之意,敢啓。傳曰,知道。
又啓曰,行都承旨李憲瑋,行左承旨尹聲大不爲仕進,右承旨林翰鎭,左副承旨李圭祊,右副承旨金正喜式暇,院中只有臣一人,伴直無人。行左承旨尹聲大,所當牌招,而拘於廳規,不得請牌,何以爲之?敢啓。傳曰,牌招。
傳于尹滋畊曰,翼宗大王胎室加封時,觀象監提調以下,別單書入。
以翼宗大王胎室加封時,觀象監提調以下別單,傳于尹滋畊曰,提調兼書標官知事申在植,京畿監司金道喜,監役兼都差使員楊州牧使柳基常竝加資,地方官永平縣令李在稼陞敍,浮石差使員抱川縣監沈興祖,兒馬一匹賜給,都看役前郡守金魯鵬,準職除授,奏時官觀象監敎授韓廷厚及其餘員役·將校·工匠等,竝考例施賞。
尹滋畊,以弘文館言啓曰,應敎尹興圭,副應敎金大根,增修都監都廳進,校理趙璟鎭,副校理吳致淳在外,副校理黃浩民差祭,上番闕直,事甚未安。校理金在田,卽爲牌招入直,何如?傳曰,允。
又以禮曹言啓曰,昭寧園修改等節,令禮曹草記以入事,伏承慈敎,而伏見本曹參判臣李羲肇本園莎草奉審書啓啓下者,莎草有頉處,向雨周洽,新芽茁茂,少無損痕矣。莎草之如是,誠爲萬幸,旣無損痕,修改之節,不爲擧行之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
又以兵曹言啓曰,宗廟北門東邊墻垣,今已畢築矣。晝察夜巡軍兵,解送直所之意,敢啓。傳曰,知道。
又以禁衛營言啓曰,因兵曹草記,宗廟北門東邊宮墻,今已畢築,晝察夜巡軍兵,還入直所,將則解送之意,敢啓。傳曰,知道。
上在昌德宮。停常參·經筵。
李圭祊啓曰,行大司憲徐憙淳,掌令權馦·鄭誠一,持平韓文爀呈辭,執義黃基安未肅拜,持平白宗杰在外,監察茶時之意,敢啓。傳曰,知道。
以校理金在田牌不進罷職傳旨,傳于尹滋畊曰,只推。
尹滋畊,以弘文館言啓曰,上番闕直,事甚未安。校理金在田,旣有只推之命,卽爲牌招入直,何如?傳曰,允。
又以承文院都提調意啓曰,節使回便帶來咨文中,有使臣賜食事矣。以前頭使行奉表稱謝之意,撰出先通咨文,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
林翰鎭,以都摠府言啓曰,副摠管李存敬,以禁衛中軍,本營諸將官射會監試事,南別營晝仕出去之意,敢啓。傳曰,知道。
以校理金在田牌不進罷職傳旨,傳于尹滋畊曰,只推。
上在昌德宮。停常參·經筵。
藥房都提調朴宗薰,副提調李憲瑋啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿,口傳問安。答曰,知道。
李圭祊啓曰,行大司憲徐憙淳,掌令權馦·鄭誠一,持平韓文爀呈辭,執義黃基安未肅拜,持平白宗杰在外,監察茶時之意,敢啓。傳曰,知道。
林翰鎭啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
金正喜啓曰,再明日宗廟·永寧殿還安時,神輦陪從承旨二員進去事,節目啓下,而該房承旨外,他承旨一員,當爲進去矣。何承旨進去乎?敢稟。傳曰,都承旨進去。
李圭祊啓曰,卽者刑曹郞廳來言,罪人黃海哲·金啓玉·李二千,今纔押來矣。所當卽爲擧行,而連値齋日,不得開坐云,何以爲之?敢稟。傳曰,自三明日,勿拘齋日開坐。
金正喜,以內醫院都提調意啓曰,提調金敎根,今日問安,不爲仕進,卽爲牌招,何如?傳曰,允。
又以弘文館言啓曰,上番闕直,事甚未安。校理金在田,旣有只推之命,卽爲牌招入直,何如?傳曰,允。
以校理金在田牌不進罷職傳旨,傳于金正喜曰,只推。
金正喜,以宗廟·永寧殿增修都監都提調意啓曰,本都監工役,今已完畢,諸色工匠,竝皆放送,各所郞廳監造官,今日爲始,除省記勿爲入直,進不進單子,亦不書入之意,敢啓。傳曰,知道。
林翰鎭,以兵曹言啓曰,今月二十八日,一兼禁軍番次矣。該番將未差之代,依承傳口傳擬入之意,敢啓。傳曰,知道。
兵曹口傳政事,以權灝爲兼司僕將。
林翰鎭,以禁衛營言啓曰,本營哨官崔命麟,身爲兼參軍,不告下鄕,擧措駭妄。爲先汰去之意,敢啓。傳曰,知道。
上在昌德宮。停常參·經筵。
自巳時至申時,日暈。
傳于尹滋畊曰,禮房承旨,馳詣宗廟·永寧殿,奉審摘奸以來。
傳于尹滋畊曰,孝成殿朔祭,以攝行磨鍊。
李圭祊啓曰,公事擧行,何等審愼,而今於都監·把摠番單子落點下者,旣下區別之敎,而司謁不卽傳命,只使別監來傳,致有更稟之擧,事體所在,萬萬駭然。當該司謁,令攸司科治,何如?傳曰,允。
李憲瑋啓曰,臣憲瑋,臣滋耕,明日宗廟·永寧殿還安時,神輦陪從進去,下直之意,敢啓。傳曰,知道。
林翰鎭啓曰,校理趙璟鎭,副校理吳致淳在外,校理金在田,修撰沈宜升,副修撰許晟差祭,修撰一員,副修撰一員未差,玉堂上下番俱空,事甚未安。應敎尹興圭,副應敎金大根,副校理黃浩民,竝卽牌招,推移入直,何如?傳曰,允。在外許遞,前望單子入之。
玉堂前望單子入之,校理洪在喆,副校理李明迪,修撰韓鎭庭,副修撰李公翼落點。
林翰鎭啓曰,新除授校理洪在喆,副校理李明迪,修撰韓鎭庭,副修撰李公翼,一體牌招,何如?傳曰,允。
又啓曰,禁衛大將金煐,自鄕上來云,卽爲牌招,傳授命召,何如?傳曰,允。
吏曹口傳政事,兼直閣單李公翼。
以應敎尹興圭,副應敎金大根,副校理黃浩民·李明迪,修撰韓鎭庭,副修撰李公翼牌不進罷職傳旨,傳于李圭祊曰,只推。
林翰鎭,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
又以宗廟·永寧殿增修都監都提調意啓曰,本都監工役,今已完畢,儀軌節目,依前例磨鍊,別單書入之意,敢啓。傳曰,知道。
上在昌德宮。停常參·經筵。
宗廟·永寧殿還安後,內閣·政院·玉堂·藥房口傳問安。答曰,知道。朝廷二品以上·六曹堂上·兩司長官·奉朝賀單子問安。答曰,知道。
金正喜啓曰,來初一日,輪對日次,而救食齋戒相値,頉稟之意,敢啓。傳曰,知道。
又啓曰,應敎尹興圭,副應敎金大根,增修都監都廳進,玉堂上下番俱空,事甚未安。副校理黃浩民·李明迪,修撰韓鎭庭,副修撰李公翼,旣有只推之命,與校理金在田,修撰沈宜升,副修撰許晟,一體牌招,推移入直,何如?傳曰,允。
大王大妃殿傳于尹聲大曰,宗廟·永寧殿還安後,左承旨馳詣奉審以來。
傳于尹聲大曰,奉審承旨入侍。
尹滋畊,以宗廟·永寧殿增修都監都提調意啓曰,宗廟十五室,今已還安之意,敢啓。傳曰,知道。
又以宗廟·永寧殿增修都監都提調意啓曰,永寧殿十二室,今已還安之意,敢啓。傳曰,知道。
傳于尹滋畊曰,太廟增修都監都提調以下,別單書入。
傳于尹滋畊曰,移還安時諸執事,別單書入。
尹聲大,以戶曹言啓曰,臣止淵與佐郞臣尹致膺,依定式進詣彰義宮藏譜閣奉審,則姑無頉處之意,敢啓。傳曰,知道。
林翰鎭,以兵曹言啓曰,卽接軍器寺文移,則本寺矢人金仁健服役年條,造納矢數,俱已準限云。依例帖加成給,何如?傳曰,允。
丙申三月二十七日酉時,上御熙政堂。大王大妃殿垂簾,奉審承旨入侍時,行左承旨尹聲大,記事官金應均,記事官鄭㝡朝·李墩,以次進伏訖。大王大妃殿曰,至重至大之事,日吉辰良,還安禮成,慶幸之中,亦復愴感矣。聲大曰,今此禮節,莫重莫大,而日氣晴和,還奉萬安,臣民慶祝,尤不任欣忭萬萬矣。上曰,史官就座。仍命退,承史以次退出。
上在昌德宮。停常參·經筵。
李圭祊啓曰,行大司憲徐憙淳,執義黃基安,掌令權馦·鄭誠一,持平韓文爀呈辭,持平白宗杰在外,監察茶時之意,敢啓。傳曰,知道。
以校理金在田,修撰韓鎭庭,副修撰許晟·李公翼牌不進罷職傳旨,傳于尹滋畊曰,只推。
尹滋畊,以弘文館言啓曰,修撰沈宜升差祭出去,下番闕直,事甚未安。修撰韓鎭庭,副修撰許晟·李公翼,旣有只推之命,竝卽牌招,以爲推移入直之地,何如?傳曰,允。
傳于尹滋畊曰,發遣吏郞,諸執事淸齋與否,摘奸以來。
以副修撰許晟·李公翼牌不進罷職傳旨,傳于尹滋畊曰,只推。
以忠淸監司沈宜臣狀啓,巡部之路,天安郡守李敏行,偃然張蓋,不爲回避,故推治下吏,屢呈辭單,辭意噴薄,不得已罷黜,其罪狀,令攸司稟處事,傳于尹滋畊曰,令該曹口傳差出,當日下送。
尹滋畊,以禮曹言啓曰,卽接永禧殿令所報,則朔焚香受香,在今二十九日,殿官一員,當爲祗受陪往,而參奉趙獻永,受由下鄕,無以推移擧行云矣。依定式假官一員,令吏曹以成均館官員,口傳啓下,以爲替直後受香之地,何如?傳曰,允。
林翰鎭,以備邊司言啓曰,卽見咸鏡監司洪敬謨狀啓,則以爲,農務方殷,災歲民邑,廚傳貽弊,誠爲可悶,今春北巡,姑爲停止事,請令廟堂稟處矣。巡部之政,亦關察隱,雖値災歲,不宜闕行,而道臣今纔新莅,春序旣已垂改,且北關停巡,與全一道廢閣有異。在前亦有可據之例,依狀請許令停止,何如?傳曰,允。
又以禁衛營言啓曰,本營把摠蔡大永,以其身病,在外未現,改差,何如?傳曰,允。
又以御營廳言啓曰,本廳別將沈漢永,千摠李信泳,身病甚重,勢難察任,竝改差,何如?傳曰,允。
吏曹參議金敎喜疏曰,伏以,臣於昨冬,伏奉承宣特除,冒控情私,及承批旨,鄭重諄摯,非陋末如臣所敢承當,得此恩言,雖卽日塡溝壑,萬萬無餘恨。惟有口誦聖恩,身涵聖澤,優游田畝之間,棲息江湖之上,以未死餘年,長爲擊壤之堯民,至願畢矣。千萬不自意,月初又伏奉三銓除旨,召牌繼下,恩光所及,蓬蓽動色,顧此衰朽病廢,夫豈有一分彈束之望?而旣蒙我兩聖朝再造之恩,復起爲人,除命屢降,而一不叩謝,有非義分之攸出,不暇他顧,章皇出肅,遂至蹲冒,非敢自居以宿趼,馳騁上下於銓席可否之間也。逖違之餘,重入脩門,觚稜之雲氣入望,長樂之鍾聲如夢。粵瞻靈殿,天星將又再換,雲鄕寢邈,宣室莫奉,俯仰徊徨,只有血淚之被面,而褥蟻之願莫遂,塵刹之酬無及,則惟是念古人追報之義,竭今日陳就之力,以無負如天生成之渥。第臣素質虛脆,蒲柳早衰,加以患難餘生,崩心於苫塊之中,喪魄於風波之際,內銷外鑠,神精已遁,僅存形殼而已,居常奄奄,若視蔭待盡者,而見患瘍癤,尤是目下難醫之疾也。始若一時風濕之漸,竟成四載沈痼之祟,自頭及耳,浸淫蔓延,襍試鍼藥,而百方無效,許多症狀,難以煩溷,最是巾櫛莫施,蓬髮科頭,委枕㱡㱡,作一籧篨,自顧形容,可醜可駭。以此病狀,將何以奔走班行乎?間緣黽勉供職,强起巾束,氣鬱成膿,一倍添肆,如火熾湍決,其勢莫遏,雖對症醫治,尙難以時日差祛,況屢試蔑效,自分爲癃廢之物乎?銓席參貳,非臣養病之坊,見今差享一事,尤係嚴重,非病伏郊坰者,所可暫時堪任,玆敢不避猥越,仰瀆崇聽。伏乞天地父母,俯垂諒察,亟賜遞改,俾重任無曠,私分獲安,千萬幸甚。臣無任云云。省疏具悉。所請依施。
上在昌德宮。停常參·經筵。
藥房都提調朴宗薰,提調金敎根,副提調李憲瑋啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿,口傳問安。答曰,知道。
尹滋畊啓曰,明日救食齋戒相値,視事頉稟之意,敢啓。傳曰,知道。
李圭祊啓曰,行大司憲徐憙淳,執義黃基安,掌令權馦·鄭誠一,持平韓文爀呈辭,持平白宗杰在外,監察茶時之意,敢啓。傳曰,知道。
李憲瑋啓曰,行左承旨尹聲大,今日不爲仕進,卽爲牌招,何如?傳曰,允。
林翰鎭啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于尹滋畊曰,禮房承旨,馳詣宗廟·景慕宮,奉審摘奸,仍詣受香所,奉審摘奸以來。
傳于尹滋畊曰,孝成殿夏享大祭,以攝行磨鍊。
大王大妃殿,傳于李圭祊曰,飭已施矣,中和府遠配罪人徐元淳,順安縣遠配罪人李晉翼,竝放送事,分付。
傳曰,宗廟·永寧殿移還安時,神輦侍衛承旨金弘根·李憲瑋,禮房承旨成遂默·尹滋畊,各熟馬一匹賜給,史官申錫愚·鄭㝡朝·徐相敎·金應均,竝各加一資,資窮者代加。
以太廟增修都監都提調以下諸執事別單,傳于尹滋畊曰,都提調行判中樞府事沈象奎,鞍具馬一匹面給,子壻弟姪中初仕調用,提調兼禮曹判書金逌根,廐馬一匹面給,行戶曹判書李止淵,行大護軍徐畊輔加資,工曹判書朴岐壽,內下豹皮一令賜給,都廳副應敎金大根,應敎尹興圭竝加資,郞廳戶曹正郞洪鍾英,工曹佐郞李元永,禮曹佐郞具行益,司導僉正鄭始容,忠勳都事徐麟淳竝陞敍,監造官長興庫奉事李台鉉,副司勇金晉根·金台鉉,別工作繕工副奉事沈錞竝陞六,別看役內禁將洪吉謨,守令待窠差送,前僉知安時爀,右職除授,看役都牌將僉使安順吉·金再興,竝從自願施賞,牌將李繼興·金繼雄·金鼎秀·林雨田·金盛孫·李仁得·朴重根·金重得·邊得運·史重鎭·朴道亨·吳弼賢·金鶴聲·卓鍾淳·金漢吉·金大仁,朴慶基·鄭東秀·朱箕錫,以上竝邊將除授,冶所牌將趙應和帖加,宗廟上樑文製述官大提學申在植,熟馬一匹賜給,書寫官兼禮曹判書金逌根,內下鹿皮一令賜給,永寧殿上樑文製述官大提學申在植,熟馬一匹賜給,書寫官行大護軍徐耕輔,內下鹿皮一令賜給,宗廟上樑時讀文官副應敎金大根,司香官直講白潤鶴,兵曹佐郞崔致常,執事校檢朴思彙,典籍安允中,永寧殿上樑時讀文官應敎尹興圭,司香官禮曹佐郞康國龍,典籍崔錫玄,執事校書校理任秀龍,典籍卜來相,竝上弦弓一張賜給,贊笏贊儀金履豐,兼引儀成載益,東西唱引儀崔正運,假引儀朴榮逌,捧上樑文官引儀崔正運,兼引儀成載益,竝兒馬一匹賜給,計士李鍾玄高品付料,書吏金在億等四人,待令事知守僕孫英默等二人,木手邊首李完得等十四人,石手林元哲,蓋瓦匠黃龍雲,泥匠李巨福,假漆匠尹道善等竝帖加,其餘錄事·奏時官·計士·員役·工匠等,竝依判下施賞。宗廟移安時大祝掌樂正洪祐喆,校理金在田,修撰沈宜升·權溭,副司果李正履·韓啓源,攝司僕寺正掌令權馦,副司果李繪九·趙啓升·林基洙·李莊緖·申大膺,兵曹佐郞金相勉,攝通禮副司果盧光斗·宋台霖·李廷憲·李容敏·李元會·許茂,典籍朴龍九,兵曹佐郞李秉德,以上各兒馬一匹賜給,几差備官以下諸執事,竝各加一資,資窮者代加。永寧殿移安時大祝副校理黃浩民,副修撰金錫淳,執義黃基安,副司果鄭德和·李鳳純,副修撰許晟,直講洪翼燮,兵曹正郞李殷相,攝司僕寺正前判官李光載,副司果朴民翰·柳榮輔·徐道裕·申萬休·金永範·吳夏哲,正言姜弼煥,攝通禮副司果梁在孟·李祖馨·黃麟淳·朴奎瑞·趙熙龍·張鳳周·金永基,吏曹佐郞愼始徽,以上各兒馬一匹賜給,几差備官以下諸執事,竝各加一資,資窮者代加。宗廟還安時大祝副司果洪在喆·趙得林·徐憲淳·朴齊憲·李時在,執義黃基安,掌樂正洪祐喆,校理金在田,攝司僕寺正司僕正李明緖,正言吳正秀,兵曹佐郞金相勉,副司果林基洙·趙啓升·崔致憲·李莊緖·柳榮輔,攝通禮典籍朴龍九,副司果申萬休·黃麟淳·徐道裕·許茂·李容敏·柳聖和·張鳳周,以上各長弓一張賜給,几差備官以下諸執事,竝各加一資,資窮者代加。永寧殿還安時大祝修撰沈宜升,獻納宋尙玉,司諫金逸淵,奉常判官趙雲澈,副司果李明迪·李正履·南獻中·兪鎭五,攝司僕寺正掌令權馦,奉常正李益文,正言姜弼煥,副司果李繪九·朴民翰·申大膺·成好謙·梁在孟,攝通禮左通禮鄭顯璞,掌令鄭誠一,副司果宋台霖·李祖馨·安允沆·金持泰·金基煥,以上各長弓一張賜給,几差備官以下諸執事等,竝各加一資,資窮者代加,廟司令趙雲近,直長李晉會,殿司令李集周,副奉事李壔,攝贊儀兼引儀方允弼等八人,各兒馬一匹賜給,侍衛別軍職吳致賢等六人,各長弓一張賜給,陪從司謁白鳳爀等二人,統長韓興周等二人,事知等十八人,各上弦弓一張賜給,其餘奏時官·領去部將·典樂·忠贊衛·員役·別監·守僕等,竝依判下施賞。
以太廟移還安時別單,傳于尹滋畊曰,神輦侍衛申英遠·洪命福·李昌成·許昌福·金昌舜·鄭喜常·金文英·崔得麟,各熟馬一匹賜給,宮圍令金喜善·李祉亨·智達成·朴光錫·李昌詡·李恒元·金夢說·梁重益竝加資。永寧殿移安時神輦侍衛金鎭鎰·金應昌·金昌舜·申寬吉·趙浚英·金道傳·慶文佑·琴玉聲,各熟馬一匹賜給,宮圍令安景昌·金雲璧·李相利·李寬馨·鄭之良·崔喜鎭·元喜慶·金昇協竝加資。宗廟還安時神輦侍衛申英遠·洪命福·李昌成·許昌福·金昌舜·鄭喜常·金文英·崔得麟,各熟馬一匹賜給,宮圍令金喜善·李祉亨·智達成·吳仁業·朴光錫·李昌詡·李恒元·金夢說竝加資。永寧殿還安時神輦侍衛金鎭英·金應昌·金昌舜·申寬吉·趙浚英·金道傳·慶文祐·琴玉聲,竝熟馬一匹賜給,宮圍令安景昌·金雲璧·李相利·鄭之良·崔喜鎭·元喜慶·楊鳳協·金昇協竝加資。移安時几差備李興宗等以下各差備三十二人,各兒馬一匹賜給,朱杖差備二十人,歸遊赤二十人,各上弦弓一張賜給,還安時几差備李興宗等以下各差備三十二人,各兒馬一匹賜給,朱杖差備二十人,歸遊赤二十人,各上弦弓一張賜給。
傳于尹滋畊曰,今番賞典中,一人雖兼數事,毋得疊授。
傳于尹滋畊曰,政官牌招開政,賞典下批。
吏曹口傳政事,以尹希大爲天安郡守。
尹滋畊,以弘文館言啓曰,上番無他推移之員,不得已以下番,姑陞入直之意,敢啓。傳曰,知道。
又以弘文館言啓曰,下番姑陞入直,事甚未安。校理洪在喆,卽爲牌招入直,何如?傳曰,允。
有政。吏批,判書金箕殷進,參判鄭基一牌招不進,參議未差,同副承旨尹滋畊進。以趙斗淳爲吏曹參議,李㙽爲應敎,金敎喜爲大司成,朴晦壽爲同義禁,成好謙爲軍資正,徐憲淳爲兵曹正郞,安潤蓍爲肇慶廟令,李晉祥爲典籍,金台鉉爲引儀,閔瑛世爲長興奉事,宋在胤爲繕工副奉事。知事申在植今加正憲,京畿監司金道喜今加嘉義,楊州牧使柳基常今加嘉善,行戶曹判書李止淵今加崇祿,行大護軍徐耕輔今加崇政,副應敎金大根,應敎尹興圭今加通政,加資事承傳。中學訓導單安永豐。兼持平韓鎭庭減下。
兵批,判書鄭元容進,參判鄭禮容病,參議權馦入直,參知洪祐順病,左副承旨李圭祊進。啓曰,公州營將,今當差出,而擬望之人乏少,未準朔禁軍將竝擬,何如?傳曰,允。以李忠運爲副摠管,車敬鎭爲僉知,鄭裕健·尹守鳳爲五衛將,李命集爲忠壯將,李應祖爲都摠經歷,李熙鐵爲訓鍊僉正,張寅植爲主簿,兪鎭五·林基洙爲文兼,李鎭旻·李敏道爲武兼,洪憲範爲守門將,李儒龍爲公州營將,秦瑞良爲礪峴僉使,全億祿爲森森坡萬戶。同知單金德鉉,僉知三單柳貞裕·金璹·金應秀。上護軍徐耕輔,護軍宋啓榦·李希祖,副護軍金敎喜·李敦榮·金東健·朱弼相·金大根·尹興圭,副司直李是遠·趙璟鎭·吳致淳,副司果金晉根·金台鉉·沈錞·李台鉉,副司正朴永壽,以上竝單付。
吏批,再政。以金學性爲司成,任泰濬爲禮曹佐郞。知義禁單朴晦壽。
兵批,再政。以沈樂臣爲羽林將,李觀熙·鄭夏應爲宣傳官,許瑢爲武兼。僉知單尹守鳳。
以校理洪在喆牌不進罷職傳旨,傳于尹滋畊曰,只推。
尹滋畊啓曰,知義禁朴晦壽,旣入闕中,不爲肅謝,直爲出去,事甚未安。推考,何如?傳曰,允。
尹滋畊,以奎章閣言啓曰,明日卽奎章閣·演慶堂朔奉審日次,臣等進詣擧行之意,敢啓。傳曰,知道。
林翰鎭,以都摠府言啓曰,今日入直內三廳武兼禁軍及軍兵等,當爲中日習射技放,而國忌相値,不得設行之意,敢啓。傳曰,知道。
又以兵曹言啓曰,禁軍習陣,當爲設行,而本曹連因有故,不得爲之之意,敢啓。傳曰,知道。
李圭祊,以義禁府言啓曰,忠淸監司沈宜臣狀啓內,天安郡守李敏行,爲先罷黜,其罪狀,令攸司稟處事,啓下矣。李敏行,時在任所云,依例發遣府羅將拿來,何如?傳曰,待待命拿囚。
上在昌德宮。停常參·經筵。
自午時至申時,日暈。
尹滋畊啓曰,明日常參·經筵,取稟。傳曰,停。
林翰鎭啓曰,來初五日朝參日次矣,敢稟。傳曰,停。
傳于尹滋畊曰,晝茶禮,當自內親行矣,該房知悉。
林翰鎭啓曰,今日晝茶禮親行時,承旨當爲備員,行左承旨尹聲大不爲仕進。所當牌招,而拘於廳規,不得請牌,何以爲之?敢稟。傳曰,牌招。
林翰鎭,以都摠府言啓曰,今四月初三日仁政殿階上,初四日行孝和殿夏享大祭香祝親傳敎是時,侍衛·寶劍,當爲備員,而都摠管李志淵,有實病,副摠管金炳朝·朴永元·李穆淵·洪穉圭,俱有實故,李忠運以禁軍別將率領進,白慶楷在外,無以備員,令政院稟旨變通,仍令該曹,口傳差出,待下批牌招,以爲備員進參之地,何如?傳曰,允。
林翰鎭啓曰,因都摠府草記,再明日孝和殿夏享大祭親傳香時,侍衛·寶劍,當爲備員,而都摠管李志淵,有實病,副摠管金炳朝·朴永元·李穆淵·洪穉圭,俱有實故,李忠運以禁軍別將率領進,白慶楷在外,無以備員,令政院稟旨變通,仍令該曹,口傳差出,待下批牌招事,允下矣。合有變通之道,何以爲之?敢稟。傳曰,許遞。
尹滋畊,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
李圭祊,以義禁府言啓曰,中和府遠配罪人徐元淳,順安縣遠配罪人李晉翼,竝放送事,承傳啓下矣。竝卽放送事,分付該道道臣之意,敢啓。傳曰,知道。
刑曹啓目粘連,向前罪人等,反覆究詰,則鄭奎欽之當初受疑,以圖署爲眞贓是白等尼,卽者金啓玉招內,金永晉爲名人,出給通文,使渠傳于崇賢書院,丁寧納侤是白遣,又於鄭奎欽招內,作之書之者,金宇大也,雖非目覩,亦因宋欽俊聞之云。今此更査之庭,作書者旣有可據,傳去者又此自服,端緖始露,根因可破是白如乎,此獄肯䋜,專在兩金,其在明覈之道,不可不更爲質問。金宇大·金永晉,竝爲祕關該道,卽令捉來,俾爲嚴査取服,何如?判付啓,依允。
行判中樞府事沈象奎箚曰,伏以,歲月日時協吉,太廟增修工役告訖,世室祧寢還奉萬安,天休申命,宗祏永鞏。臣以老劣無能,忝叨敦匠,獲覩此重役蕆功,忭頌與幸,倍萬恒情。而又竊惟念任事諸堂,殫誠莅董,郞僚之都檢分掌,曁厥員役工徒,莫不齊心壹力,各效其趨赴勞幹。臣則裒然濫冒,無所指爲,委冗莫甚,祗自靦悚。卽伏奉別單宸判下者,臣名猥又首列,天閑上駟,已侈殊錫,子壻弟姪中初仕調用,尤出異數。臣誠惴恐隕越,不知所措,方竢譴議,反紆寵命,雖古奚斯,何遽得此?當罪而貰,法屈而無懲,罔功而賞,恩屑而靡勸,然則不惟臣之不敢爲祗承之計,亦豈非殿下之所宜愼惜者乎?玆具短箚,冒瀆崇嚴,乞賜鑑諒,畫卽收還,以重顯賞,以安賤私,臣不勝懇願覬幸之至。取進止。答曰,省箚具悉卿懇。卿其勿辭,安心領受。仍傳于尹滋畊曰,此批答,遣史官傳諭。
丙申四月初一日午時,上詣孝成殿。晝茶禮親行入侍時,行都承旨李憲瑋,右承旨林翰鎭,左副承旨李圭祊,右副承旨金正喜,同副承旨尹滋畊,記事官金應均,假注書朴永壽,記注官金熙逌,記事官鄭㝡朝,提學趙寅永,原任提學鄭元容,提學徐有榘,直提學朴永元,原任直閣李嘉愚,待敎金洙根以次侍立。時至,通禮跪啓請出次,上具衰服,出自齋殿,詣板位。通禮跪啓請俯伏哭,上俯伏哭,少頃,止哭,興行四拜禮訖。通禮導上詣盥洗位,上盥洗訖,仍詣尊所。憲瑋酌酒,正喜以盞受酒。通禮導上,入詣香案前跪,憲瑋奉香,翰鎭奉爐,上三上香訖。憲瑋執盞跪進,上執盞授正喜,奠于神位前,連奠三盞訖。上降復位。通禮跪啓請俯伏哭。少頃,止哭興,行四拜禮訖。通禮導上還齋殿。諸臣以次出。
上在昌德宮。停常參·經筵。
尹滋畊啓曰,明日宗廟夏享大祭齋戒相値,視事頉稟之意,敢啓。傳曰,知道。
林翰鎭啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
又啓曰,左副承旨李圭祊,今日不爲仕進,卽爲牌招,何如?傳曰,允。
備忘記,高嶺僉使李兢緖下直,長弓一張,長箭一部,片箭一部,筒兒一箇賜給。
尹滋畊啓曰,三品官之毋得過三日循例請牌,曾有定式矣。吏曹參議趙斗淳,大司成金敎喜,除拜後過三日不爲出肅,事體所在,誠極未安。竝從重推考,仍卽牌招察任,何如?傳曰,允。
傳于尹滋畊曰,孝成殿夏享大祭,當親行矣,該房知悉。
傳于尹滋畊曰,領敦寧回甲不遠,在予仰體之道,慰幸何可量也?宣醞宴需,今非其時,而示意之擧,亦不可闕。衣資食物,令戶曹,視最優例輸送事,分付。
林翰鎭啓曰,假注書朴永壽,身病猝重,勢難察任,今姑改差,何如?傳曰,允。
朴永壽改差,代以李宗秉爲假注書。
兵曹口傳政事,以金箕殷爲都摠管,李羲準·鄭基一·徐左輔·李嘉愚·李憲球·朴潤榮爲副摠管。
林翰鎭啓曰,行大司憲徐憙淳,執義黃基安,掌令權馦·鄭誠一,持平韓文爀牌不進,持平白宗杰在外,監察茶時之意,敢啓。傳曰,知道。
以大司諫趙容和,司諫金逸淵,獻納宋尙玉,正言吳正秀·姜弼煥,執義黃基安,掌令權馦·鄭誠一,持平韓文爀牌不進罷職傳旨,傳于尹滋畊曰,只推。
以左副承旨李圭祊牌不進罷職傳旨,傳于林翰鎭曰,只推。
以吏曹參議趙斗淳牌不進罷職傳旨,傳于尹滋畊曰,只推。
傳于尹滋畊曰,明日出宮門路,以協陽門爲之。
傳于尹滋畊曰,發遣吏郞,諸執事淸齋與否,摘奸以來。
尹滋畊,以弘文館言啓曰,應敎李㙽,校理洪在喆,副修撰李公翼,竝卽牌招察任,何如?傳曰,允。
林翰鎭,以宗廟·永寧殿增修都監儀軌廳都提調意啓曰,看役都牌將蛇渡僉使安順吉,防踏僉使金再興,從自願施賞事,判下矣。安順吉,以移拜登山僉使自願,金再興,以其子厚料衙門員役差定事自願,竝依此施賞,何如?傳曰,允。
又以都摠府言啓曰,副摠管李存敬,以能麽兒堂上,本廳講坐起事,南別營晝仕出去之意,敢啓。傳曰,知道。
又以兵曹言啓曰,今四月初四日宗廟夏享大祭時,守門當爲塡差,而五衛將除入直與在外,排擬苟艱,依定式軍門將官,代差以入之意,敢啓。傳曰,知道。
又以兵曹言啓曰,今月初五日,一羽禁軍番次矣,該番將沈樂臣,身病猝重,萬無供職之望,呈狀乞遞。改差,其代依承傳口傳擬入之意,敢啓。傳曰,知道。
兵曹口傳政事,以具廷鉉爲羽林將。
林翰鎭,以御營廳言啓曰,本廳千摠李秉達·蔡學永,身病甚重,勢難察任,竝改差,何如?傳曰,允。
吏曹啓目,觀此平安監司李紀淵狀啓,則以爲,本道江邊諸邑糴弊之痼,渭原卽其最甚之鄕也。前後守令,雖皆悉心願治,新到之初,未能周察衆奸,每於稍定頭緖之後,始生覈逋收殺之意,而末乃準完,便已遞歸,歲有捧逋之名,遂無拔根之日。該郡守吳顯文,一心廉勤,痛洗謬規,兩載措處,幾完還簿,如使更監秋糴,以爲整頓根基,民邑庶可快蘇,而瓜期已迫。今若付之生手,則前功可惜,後慮復深。該郡守吳顯文,特令限一年仍任事,令該曹稟處亦爲白有臥乎所,瓜熟差代,金石之典,限滿加仍,有難遽議是白乎矣。道臣狀辭旣如此,渭原郡守吳顯文,依狀請限一年仍任,何如?判付啓,依允。
大提學申在植疏曰,伏以,臣敢引史局故事,冒陳衷懇,乞解文衡,只緣誠淺而辭拙,未蒙體諒,徒致瀆擾,徊徨悚惕,歷日靡安。臣於是職,本不近似,寤寐祈免,情實非妄,而其所祈免,亦有說焉。顧今東觀秉筆,固何等莫重莫大之役,而終事之義,不敢言私,則惟當小心勤勵,期於盡瘁而已。第其獨自擔荷,實非綿力之所敢當,況其已例,每見鴻匠鉅工,濟濟彬彬,折衷於博議,取正於大同,垂憲信後,貴在該洽,何嘗若今日之太簡?而又況使如臣之魯莽老病者,苟且依樣,獨任其責,則臣之踰濫,固不足言,而論以事體之重,擧措之宜,斷斷知其不當如是。寧犯屢瀆之誅,未敢自阻於慈覆之天,不揆猥越,短章申暴。伏乞聖明,諒臣之懇,遞臣之職,特循已例,俾完史事焉。臣無任云云。答曰,省疏具悉。所請依施。
上護軍徐耕輔疏曰,伏以,廟殿增修,繼述之聖孝彌光,還安禮成,陟降之神理永妥,我東方億萬年無疆之休,實基於此,欽仰攢祝,八域同情。仍伏念臣大病甫起,殘喘僅存,從此餘生,卽一癃廢無用之物,豈意都監論賞,至及於臣身,授之以加資之典?臣於是且驚且惶,不知所以自措也。夫爵賞者,朝廷之所宜愼惜也,今乃施之於不當施之地,而不少留難者何也?以臣之職忝董役,謂能有可賞之勞乎?臣於伊時,受任最後,旋又病不能自力,奉而周旋,曠日居多,供職無狀,罪則有之,迹其終始,勞豈云乎?似此實狀,有不可誣也,而反與奔走殫竭之二三諸臣,視同一例,望外爵秩,有隕自天,是所謂罔功之賞,臣雖愚迷,寧不慙悚?況此崇品上卿,地望,何如,而如臣無似,濫廁於其間,朝紳以之貽羞,嗤點從而四至,則臣將何說而解之乎?臣本庸碌,最居人下,而偏被兩聖朝陶鑄之恩,前後揚歷,已極踰濫,今又更進一步,冥升不已,則過福之災,理所無幸,豈不大可懼哉?由前則濫賞有必辭之義,由後則匪分爲難冒之端,玆敢悉暴情實,仰瀆崇嚴。伏願聖上,俯察衷懇,仰稟東朝,將臣新授資級,亟行收還,使恩賞無褻,私分獲安,千萬幸甚。臣無任云云。答曰,省疏具悉。卿其勿辭行公。
上在昌德宮。停常參·經筵。
上詣仁政殿月臺,孝和殿香祝親傳,入幕次後,內閣·政院·玉堂·藥房口傳問安。答曰,知道。還內後,內閣·政院·玉堂·藥房口傳問安。答曰,知道。
金正喜啓曰,行大司憲徐憙淳,執義黃基安,掌令權馦·鄭誠一,持平韓文爀呈辭,持平白宗杰在外,監察茶時之意,敢啓。傳曰,知道。
李憲瑋啓曰,今日親傳香時,承旨當爲備員,而行左承旨尹聲大,不爲仕進,卽爲牌招,何如?傳曰,允。
傳于尹滋畊曰,禮房承旨,馳詣宗廟,奉審摘奸以來。
尹滋畊,以弘文館言啓曰,下番無他推移之員,不得已以上番姑降入直之意,敢啓。傳曰,知道。
以應敎李㙽,校理洪在喆,副修撰李公翼牌不進罷職傳旨,傳于尹滋畊曰,只推。
尹滋畊,以弘文館言啓曰,副修撰許晟,差祭出去,下番姑降入直,事甚未安。副修撰李公翼,旣有只推之命,與修撰沈宜升·韓鎭庭,一體牌招,以爲推移入直之地,何如?傳曰,允。
尹滋畊啓曰,明日常參·經筵,取稟。傳曰,停。
尹滋畊,以成均館大司成意啓曰,本館入直,久任郞廳外,他郞不得入直,若有代員替直之事,則草記代直事,曾有定式矣。司成金學性內閣進,直講洪翼燮,典籍朴龍九俱爲差祭,時無入直之員,以他郞官姑爲代直,何如?傳曰,允。
林翰鎭,以都摠府言啓曰,今日入直內三廳武兼禁軍及軍兵等,當爲中日習射技放,而宗廟夏享大祭齋戒相値,不得設行之意,敢啓。傳曰,知道。
槐院分館,徐相敎·許傳·具鍾祿·沈膺泰·李敬溥·尹晩求·金重夏·李濟達·申佐模·趙道淳·宋柱獻·朴齊璿·金英根·趙然昌·李㘾·崔在厚·沈東奎·權瓚煥·李鼎顯·韓致容·鄭錫麟·金基纘·金·權致和·金德喜·曺錫雨·洪在龍·金載斗·李宗秉·沈敦永·李時愚·金羲裕·鄭漢然·洪祐健,已上三點。
領敦寧趙萬永箚曰,伏以,臣於日昨,伏奉敎旨下者,至記賤庚,適回前甲,爰降曠絶之盛諭,特頒便蕃之殊錫,同朝動色,闔門與榮,雙擎九頓,且感且惶。臣是何人,敢當斯恩?況臣孤露,又際此時,公私頫仰,秪有未死之恨而已。夫豈念到於俗所謂懸弧之歲聿,而竊又伏念賜賚者,有國之可愼也,辭受者,人臣之所謹也。臣雖老悖無狀,豈敢以一身絲穀之微,仰累我殿下嚬笑之義哉?玆敢略具短箚,粗暴微諒。伏乞特收謬恩,俾安私分焉。取進止。答曰,省箚具悉卿懇。尊年優老,在他人亦然。況予今日之心乎?物不稱誠,而禮則然矣。卿其勿辭,安心領受。仍傳于金正喜曰,此批答,遣史官傳諭于領敦寧。
丙申四月初三日辰時,上詣仁政殿月臺。孝和殿夏享大祭親傳香入侍時,行都承旨李憲瑋,右承旨林翰鎭,左副承旨李圭祊,右副承旨金正喜,同副承旨尹滋畊,記事官金應均·李源庚,記注官全國憲,記事官鄭最朝,提學趙寅永·徐有榘,直提學朴永元,檢校待敎金學性,待敎金洙根以次侍立。時至,通禮跪啓外辦。上具布裹翼善冠·布袍,乘輿出宣化門。藥房都提調朴宗薰,副提調李憲瑋進前曰,侵早勞動,聖體,若何?上曰,一樣矣。仍由協陽門,至延英門外,降輿步過,由肅章門,入仁政門,詣月臺降輿,就板位南向立。滋畊跪進香祝,上跪受,以授獻官,獻官右議政朴宗薰進前跪受出。上詣月臺下板位,香祝至,祗迎訖,入幄次。少頃,出次,乘輿出仁政門,入肅章門,至延英門外,降輿步過,由協陽門還內。命出標信解嚴。諸臣以次退出。
上在昌德宮。停常參·經筵。
孝成殿夏享大祭親行後,大殿·大王大妃殿·王大妃殿,內閣·政院·玉堂單子問安。答曰,罔極。藥房口傳問安。答曰,罔極。朝廷二品以上·六曹堂上,兩司長官·奉朝賀單子問安。答曰,罔極。
尹滋畊啓曰,明日常參·經筵,取稟。傳曰,停。
李圭祊啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
備忘記,森森坡萬戶全億祿下直,長弓一張,長箭一部,片箭一部,筒兒一箇賜給。
注書金應均病,代以李宗秉爲假注書。
李圭祊啓曰,假注書李宗秉,時無職名,令該曹依例付軍職,冠帶常仕,何如?傳曰,允。
又啓曰,行大司憲徐憙淳,執義黃基安,掌令權馦·鄭誠一,持平韓文爀牌不進,持平白宗杰在外,監察茶時之意,敢啓。傳曰,知道。
以大司諫趙容和,司諫金逸淵,獻納宋尙玉,正言吳正秀·姜弼煥,執義黃基安,掌令權馦·鄭誠一,持平韓文爀牌不進罷職傳旨,傳于李圭祊曰,只推。
李圭祊啓曰,明日次對,兩司當爲進參,除在外外,呈告人員,竝待開門牌招,何如?傳曰,允。
以慶尙監司趙秉鉉狀啓,四月令薦新生竹筍,姑未萌芽,限內不得封進,惶恐待罪事,傳于金正喜曰,勿待罪事,回諭。
以黃海監司徐萬淳狀啓,延安府民家失火人命爛死事,大王大妃殿,傳于金正喜曰,此時民家之失火,不啻矜悶,爛死至於三人,極爲驚慘。如有生前身還布,蕩減,原恤典外,別加顧助,使生者奠接,死者厚埋之意,廟堂申飭分付。
以修撰沈宜升·韓鎭庭,副修撰李公翼牌不進罷職傳旨,傳于金正喜曰,只推。
金正喜,以弘文館言啓曰,副修撰李公翼,旣有只推之命,與應敎李㙽,校理洪在喆,一體牌招察任,何如?傳曰,允。
李圭祊,以兵曹言啓曰,宣傳官申命淳,羽林衛將閔晉鏞,五衛將李章玉·權晉星·徐斗榦,景福宮衛將金德鉉,慶熙宮衛將鄭寬鎔·姜明哲,俱以病難供職,呈狀乞遞,竝改差,何如?傳曰,允。
丙申四月初四日子時,上詣孝成殿。夏享大祭親行入侍時,行都承旨李憲瑋,右承旨林翰鎭,左副承旨李圭祊,右副承旨金正喜,記事官金應均·李源庚,記注官全國憲,記事官鄭㝡朝,提學趙寅永·徐有榘,檢校直提學徐憙淳,直提學朴永元,檢校待敎金學性,待敎金洙根以次侍立。時至,通禮跪啓請出次。上具衰服,出齋殿門,贊禮前導,入魂殿詣板位。贊禮跪啓請俯伏哭,上俯伏哭,在位者皆俯伏哭。贊禮跪啓請止哭興四拜,上止哭,興四拜禮訖。贊禮導上詣盥洗位,上盥洗訖。贊禮導上詣尊所,西向立,憲瑋酌酒,正喜以爵受酒。上仍詣神位前,北向跪,憲瑋奉香,正喜奉爐以進,上三上香。憲瑋進鬱鬯,上受鬱鬯灌地訖,以爵授正喜,置于尊所。憲瑋進幣,上執幣授正喜,奠于神位前。贊禮導上降復位,行初獻禮時至,贊禮導上詣神位前,憲瑋進爵,上執爵授正喜,奠于神位前。大祝金學性讀祝文訖。贊禮導上降復位。亞獻官判中樞府事沈象奎,終獻官永明尉洪顯周,以次行禮訖。贊禮跪啓請俯伏哭,上俯伏哭,在位者皆俯伏哭。贊禮跪啓請止哭興四拜,上止哭,興四拜禮訖。贊禮導上詣望燎位,燎訖。贊禮跪啓禮畢。贊禮導上還齋殿。諸臣以次退出。
上在昌德宮。停常參·經筵。
藥房都提調朴宗薰,提調金敎根,副提調李憲瑋啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
李圭祊啓曰,明日·再明日泰陵忌辰祭齋戒正日相値,視事頉稟之意,敢啓。傳曰,知道。
又啓曰,行大司憲徐憙淳,執義黃基安,掌令權馦·鄭誠一,持平韓文爀牌不進,持平白宗杰在外,監察茶時之意,敢啓。傳曰,知道。
李憲瑋啓曰,行左承旨尹聲大,右承旨林翰鎭,同副承旨尹滋畊,今日不爲仕進,竝卽牌招,何如?傳曰,允。
傳于李圭祊曰,大臣·備局堂上引見。
兵曹,以金煐爲右邊捕盜大將。
李圭祊啓曰,新除授右邊捕盜大將金煐,卽爲牌招,傳授命召及大將牌·傳令牌,何如?傳曰,允。
以應敎李㙽,校理洪在喆,副修撰李公翼牌不進罷職傳旨,傳于尹聲大曰,只推。
尹聲大,以弘文館言啓曰,應敎李㙽,校理洪在喆,副修撰李公翼,旣有只推之命,竝卽牌招察任,何如?傳曰,允。
尹聲大啓曰,卽者副校理黃浩民,謂有難安之端,陳疏徑出,原疏纔已捧入矣。所當直捧禁推傳旨,而此與無端徑出有異,從重推考,何如?傳曰,允。
又啓曰,臣與左副承旨李圭祊伴直矣,陳疏徑出,伴直無人。同副承旨尹滋畊,卽爲牌招,何如?傳曰,允。
尹聲大,以弘文館言啓曰,副校理黃浩民,陳疏徑出,上番闕直,事甚未安。校理金在田,副校理李明迪,竝卽牌招,以爲推移入直之地,何如?傳曰,允。
以右承旨林翰鎭,同副承旨尹滋畊牌不進罷職傳旨,傳于尹聲大曰,只推。
以大司諫趙容和,司諫金逸淵,獻納宋尙玉,正言姜弼煥·吳正秀,執義黃基安,掌令權馦·鄭誠一,持平韓文爀牌不進罷職傳旨,傳于尹聲大曰,只推。
以應敎李㙽,校理洪在喆,副修撰李公翼牌不進罷職傳旨,傳于尹聲大曰,只推。
尹聲大,以戶曹言啓曰,時御所內各司雨漏修改吉日時,令日官李東洪推擇,則今四月十六日辰時爲吉云,以此日時擧行之意,敢啓。傳曰,知道。
又以內醫院都提調·提調意啓曰,本院入診時領率之任,因首醫老病,無他秩高之人,曠闕已久,事面極爲未安。堂上醫官崔暄,特加一資,使之姑爲從便擧行。堂上醫官之數少,莫近日若,在前似此之時,筵稟陞資,曾多其例,醫官金珪·李浩兢·李宜慶,竝加資之意,敢啓。傳曰,知道。
又以內醫院都提調·提調意啓曰,內醫金珪·李浩兢·李宜慶加資代,前內醫金有鼎還屬事,命下矣。依下敎前正金有鼎還差,外醫李尙復·方載鏞,內醫差下事,筵稟蒙允矣。前典醫監僉正李尙復,主簿方載鏞,差下之意,敢啓。傳曰,知道。
又以都摠府言啓曰,副摠管李憲球,以漢城府右尹,本府坐起,晝仕出去,而逐日赴坐,煩稟未安,除草記往來之意,敢啓。傳曰,知道。
又以兵曹言啓曰,今月初八日,二羽禁軍番次矣。該番將未差之代,依承傳口傳擬入之意,敢啓。傳曰,知道。
兵曹口傳政事,以金善一爲羽林將。
義禁府啓目,洪州前牧使李敏會原情云云。傳旨問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。又啓目,忠淸前兵虞候李得壽原情云云。問目內辭緣,泛稱遲晩,所當請刑是白乎矣,年滿七十,法不當請刑,議處,何如?判付。啓,依允。又啓目,蒜山僉使崔擎天原情云云。問目內辭緣,泛稱遲晩,刑推得情,何如?判付。啓,除刑推議處爲良如敎。
丙申四月初五日辰時,上御熙政堂,大王大妃殿垂簾。藥房入診,大臣·備局堂上引見入侍時,都提調朴宗薰,提調金敎根,副提調李憲瑋,記事官李源庚,記注官金熙逌,記事官鄭㝡朝,待敎金洙根,左副承旨李圭祊,假注書李宗秉,事變假注書洪熙朝,左議政洪奭周,行戶曹判書李止淵,工曹判書金學淳,知中樞府事趙寅永,刑曹判書金蘭淳,水原留守徐有榘,兵曹判書鄭元容,行大護軍李翊會,行護軍金弘根·柳相弼·朴永元,副校理黃浩民,以次進伏,醫官金時中·南正吉·金永勳進伏楹外訖。上曰,史官分左右。奭周等曰,時月屢變,居然夏屆,大享親將,孝思彌新。勞動旣多,聖體,若何?上曰,一樣矣。奭周等曰,寢睡·水刺之節,何如?上曰,一樣矣。奭周等曰,大王大妃殿氣候,何如?上曰,一樣矣。奭周等曰,王大妃殿氣候,何如?上曰,一樣矣。宗薰曰,醫官入診乎?上可之。時中等以次診候訖,退伏奏曰,脈候左右三部調均矣。大王大妃殿曰,醫官先退,次對爲之。奭周曰,臣於月前華城奉審後,今始登筵矣。其時旣無大段執頉處,故只以無頉之意入稟,而顯隆園丁字閣月臺右邊磚石,有動退處,不可不趁卽修改。而此雖與正間有異,亦不宜無告由之節,謹與留守相議,則因端午祭享日,兼行告由,仍爲始役,似爲便好,故敢達矣。大王大妃殿敎曰,依此爲之,可也。奭周曰,臣於月前華城復命之後,竊有區區愚忱之願效芹曝者,而久未登筵,今始仰奏矣。是年是月,卽我正宗大王御極之周甲也。聖孝追遠,慈敎渙降,特擧華寧殿酌獻之禮,臣以昔年密邇之蹤,至今不死,銜命將事,攀恫之中,欽頌冞切。粵昔我正廟,當甲辰八月英宗大王踐祚之舊甲,展拜眞殿,誕宣綸音,若曰予今日所當勉者,惟在於紹我先大王心法,遵我先大王制度,保我先大王朝紳,安我先大王黎庶,今殿下所當勉者,又豈不在於仰述我正廟心法乎?我正廟盛德洪烈,史不勝書,謨訓政令,動垂典則,而目下鑑法之最親且切者,惟典學愛民二者耳。惟以今日廷臣所逮覩於昔年者言之,萬機之暇,讀誦有課,聖賢經傳,不離左右,頻接近臣,討論往古,夜以繼日,未嘗示倦,其典學也如此,閭里疾苦,無微不燭,賙饑祛瘼,如恐不及,一雨一暘,宵旰憧憧,民事所關,晷刻無滯,其愛民也如此,聖德之卓冠百王,治化之萬世永賴,實由於斯。殿下試以昔年春坊日記及政院記注,奉考屢數十年之間,曾未有一兩日不接臣隣之時,則亦可以仰想遺範矣。見今講筵之停輟,已過一朔之久,而尋常晉對,亦從以稀闊,目下攝養之道,固不得不然,而淸燕從容之中,玩繹討論之工,初無所妨於保護節宣。況夏晷方永,分陰可惜,自今日已後,益加警惕,壹以正廟聖工爲準則,於學也則講對顧問,惟恐一日之或曠,於民也則詢訪軫察,惟恐一夫之不獲,先從此二事而念玆在玆,無或少懈,則太平萬歲,將自今始,而其爲光於繼述之孝,亦豈有大於是者乎?臣神昏辭拙,不能達意,而惓惓期勉,亶出衷曲,深加體念,勿以人廢其言,區區之望也。大王大妃殿,謂上曰,大臣所奏皆好,必須留意詳聽焉。仍敎奭周曰,間者講筵之停輟,非主上意向也,近日閭閻,疹疫方熾云,聖躬節宣之道,不可不靡不用極,故予勸其停講矣。上曰,所陳出於至誠,而勉以繼述之義,敢不奉以周旋乎?出擧條,奭周曰,臣於今番華城之行,略有弊端之訪問者,而皆非一朝一夕之所可遽矯,居留之臣,方欲爛加商度,徐議釐捄,而本府流絶之還,合爲七百餘石,前已狀請排年,而所捧之數,極其些略,此旣皆指徵無處者,則雖曰排年分捧,而小民之無辜受害則一也。糴法至嚴,固不容以其難捧之故而輒議闊狹。向來南城蠲蕩之恩,卽是格外之特典,有非自下所敢援例仰請者,而第念本府事體之重,又不啻南城之比。粵自昔年,偏被我正廟曠絶之惠澤,如耗條之全數除減,乃是諸道列邑所未有之例,其在繼述之義,不宜使有一夫之呼冤,故敢此仰達矣。大王大妃殿答曰,華城卽陵園寢所奉之地,且昔年軫念自別,特爲蕩減,使不當之民,無冤徵之弊,可也。出擧條,奭周曰,頃因順天府使南履懋疏陳,本府還穀新舊逋折米一萬五千七百九十七石,除耗排捧之請,令道臣十分爬櫛,區別其可捧不可捧,更爲措辭登聞後稟處之意,覆啓行會矣。卽見全羅監司金興根狀啓,則以爲,屢回爬櫛,嚴加董督,僅僅責捧,爲一百四十六石零,其餘一萬五千六百五十石零,或指徵無處,或至貧難辦,顧其事勢,固難一時準捧,至若矯捄之方,該府使疏辭,已爲備陳,更請令廟堂稟處矣。啓下行査,事體自別,而旣使之十分爬櫛,則只以百餘石之僅僅責捧登聞者,事近塞責,殊極未安。旣云流來積逋,則前後守宰之不爲指名現告者,亦乖法例,該道臣推考,更令査實修啓。近來糴法,在在蕩然,一有虛簿之現露,輒以除耗排捧爲妙計,職此不已,公家儲蓄,幾何不盡歸於枵竭乎?今番則旣已詢及于道臣,而道臣之啓,與邑倅之疏,又無異同,勢不得不姑從其言,以責成效,而元疏只請限幾年排捧,則年條久近之間,實無以臆度硬定。且聞收捧之方,自該邑已有所料理經紀,亦當不至多年云。第更關問于道臣,使之熟加商度,指一報來,以爲覆奏施行之地,何如?大王大妃殿答曰,依爲之。出擧條大王大妃殿,仍敎曰,以洪州還弊事,前後牧使,無論善治與不善治,已往守宰,或配或錮者,不得不然,而若不釐革還弊,則無所益矣,豈不悶然乎?廟堂關會於該道臣,期於釐正,可也。奭周曰,誠如慈敎矣。還穀之那移於捧稅雜費,誠係難言之弊,日前覆啓之時,已以從長釐革,俾無襲謬之意,行會於本道,似當有講究登聞者,而此事之外,本州曾經守宰,亦多以積逋虛勘被罪者矣。大王大妃殿,仍敎曰,予見爲守令者,遞歸後無不被罪責者,必有曲折矣。奭周曰,下敎果至當矣。列邑守令之恣意犯科,虐民病公者,率多倖免,其無身犯者,往往因事勢之不得已,未免虛勘,而反被徒配禁錮之律,非但當之者之不幸,論以法綱,亦不無倒置之歎矣。始逋犯逋之皆被重律,固是法典,而頃於己甲洊歉之後,曲諒事勢之難於準捧,一切皆用寬典,後因大臣筵奏,申嚴舊典,皆以本律勘斷。今若更加闊狹,施以輕律,則糴法必將益歸於蕩然,後弊所在,亦難議到,而其爲悶然,誠甚矣。大王大妃殿,仍敎曰,若此不已,則列邑守令,將無一人可以免罪者,此豈成說乎?大臣退而相議,須思某條善處之策,可也。奭周曰,胎室加封之邑,以縣陞郡,旣有已例矣。永平縣胎室加封之役,今旣告完,依例陞爲郡守之意,分付銓曹,何如?大王大妃殿答曰,依爲之。出擧條,奭周曰,卽見江原監司韓益相所報,則枚擧狼川縣監李謙秀牒呈,以爲本縣,自壬辰以來,春糶秋糴,不能守法,壬癸甲三年之間,米各穀之散在民間者,過半是稷一種,欲一切徵之以元穀,則群情駭惑,無路辦納,當年新還及虛勘各穀排捧條中,大米一百七十七石零,以本色準捧,其餘排捧條與停退條五千六百八十四石零,邑民輩皆願拔本,竝依準折作稷之數,以詳定代錢,竭力準納,而峽裏殘邑,洊經饑沴,目下還戶之摠,比前大減,若以此錢,逐戶分給,則貧戶之荷擔,可立而待也。乞以此意,轉報籌司,許令以稷代錢,所捧元數輸納,方便措處云。虛勘各穀之折稷錢捧,有違經法,而參以民情,諒非獲已,無論停退與排捧條,準捧於朔數之內者,誠甚多幸。洊歉之餘,民少還多,無邑不然,雖欲移轉,亦無願受之處,輸納京司,不害爲從便區處之道。往在丙戌,嶺南聞慶等四邑,以小米之數多貽弊,有減價移作之例,今此各穀之以稷代錢,雖不當於本穀詳定價,而旣有嶺南已例,依此施行,實合便宜爲辭矣。四年排捧之穀,竝與停退之條,而準徵於一年之內,該倅奉公之勤,誠亦可尙,而糶糴法意,至爲嚴重,因朝令排捧停退者,惟當排捧停退而已。至於名色數爻之間,亦惟當謹守格例,不容少有闊狹,而今乃以一時準捧之故,擺棄常式,因循謬䂓,互換穀名,以錢代充,雖其代穀之準折,執錢之詳定,皆從式例,有未可責之以乾沒欠縮,經法所重,亦不宜仍置無懲,而本縣以積弊之局,釐革整頓,方有成緖,此時遞易,不但民情之失望。且其違法紊簿之罪,實在壬辰以後諸倅,而前倅則已皆科罪,不必疊勘。時縣監則積逋旣盡收殺,罪犯不啻差輕,姑令戴罪行公,以責來效。雖以道臣言之,糴簿磨勘之初,旣不能摘發登聞,邑倅首實之後,亦不卽據法請罪,乃以輸納京司等說爲請者,大損事體,姑先從重推考。道臣·邑宰,雖方論勘,若其所請之關於民隱者,亦不可不及今釐捄,而道內移轉,旣云不便,京司輸納,又係格外,惟有量宜移送於他道穀少之處,庶可以無損於蓄儲,而爲目下祛瘼之道,移送數爻及分排區處之節,更爲細加講究,從後稟覆,何如?大王大妃殿答曰,依爲之。出擧條奭周曰,卽見咸鏡前前監司權敦仁所奏,則以爲,本道地旣荒遠,俗尙弓馬,有志於讀書藏修者,古未之聞,而故縣監崔愼,始以倡學爲己任,遊於先正臣宋時烈之門,秉執之卓,一節不渝,關北多士,至今擧以爲宗師。如李載亨·韓夢麟,爲其私淑後進,而年前擧蒙貤贈,獨於崔愼尙闕焉。在朝家尙賢之政,實爲欠事,請令廟堂稟處矣。崔愼砥行之篤,衛道之嚴,前輩稱述,班班可考,而其能以一介寒儒,自奮於窮鄕陋俗之中,翹然爲先正之高弟,俾逖矣關塞,咸知有詩禮理義之敎者,寔賴其倡率之功,而泯泯百餘年之間,尙未有褒錄之擧,其爲欠於尙賢之政,誠有如前道臣所云者,特施以臺侍貤贈之典,恐不害爲扶植士氣之一助矣。大王大妃殿答曰,予亦曾聞於前北伯矣。依爲之。出擧條奭周曰,鍾城前參奉南大任,吉州士人林宗七,因關北前前道臣所奏,有待窠調用之命矣。蒐羅才彦,風勵遠方,洵爲昭代之美政,而批旨中收用奬拔之敎,又不啻鄭重勤摯,其在對揚之義,不宜拘循常規。南大任旣經初仕前銜,且聞其劬經砥行,望實俱優,允合拔例甄擢。依向來關西剡薦人例,六品職調用。林宗七亦,以京職初仕隨窠備擬之意,分付銓曹,何如?大王大妃殿答曰,依爲之。出擧條奭周曰,武臣之不得逡巡於召命,卽朝家金石不易之成䂓也。在昔故相臣李浣,以刑判,有情勢違牌,一時名碩之論,至爲之憂歎曰,武臣違召,自今國事,益無可爲矣。國體所繫,其嚴如此,況戎垣受符,大關師律。以臣耳目之所逮言之。爲武將者,雖以崇品卿列,遭罹深重,至於受符,則聞命卽膺,不敢爲一番辭避之計。向來前禁衛大將李完植之力抗嚴命,至於三日者,係是無前之擧措,不可但以壞體言,勘罪之止於不敍,未免太輕,有不容以事過日久,仍置勿論。姑先加施譴削之典,何如?大王大妃殿答曰,依爲之。出擧條奭周曰,禁衛大將金煐,今日賓對,旣書進字,不爲登筵,實病雖云難强,事面殊甚未安。況武將新除之初,有此闕參,尤乖體例,不可無警,從重推考,何如?大王大妃殿答曰,依爲之。出擧條奭周曰,摠戎使柳相弼,兼帶右邊捕盜大將,已爲三年,而近又以摠戎廳事務,當有北漢往來之役,亦不無相妨之端。捕將之任,今姑許遞,何如?大王大妃殿答曰,依爲之。出擧條圭祊曰,右邊捕盜大將柳相弼,許遞事,命下矣。捕將之任,不可一時暫曠,在前如此之時,有他邊大將兼察之例。今番則何以爲之乎?大王大妃殿答曰,左捕將兼察,可也。出擧條圭祊曰,右邊捕盜大將,左捕將兼察事,命下矣。兼察右邊捕盜大將具信喜,卽爲牌招聽傳敎,何如?大王大妃殿答曰,依爲之。出擧條奭周曰,籌司見任之員,不爲不多,而曾經中亦有當爲還差之人。行知中樞府事金在昌,行上護軍金魯敬,守判中樞府事金鏴,行大護軍金履載,知中樞府事曺鳳振,行大護軍宋冕載·李光文,守判中樞府事洪命周,竝備局堂上還差,何如?大王大妃殿答曰,依爲之。出擧條奭周曰,太廟增修之役,係是莫重莫大之擧,而群情樂趨,不日告成,移奉還安之日,日辰良吉,天氣淸朗,下情誠不勝慶幸。而臣因夏享駿奔之役,獲瞻新構體勢之尊嚴,規制之圓備,殆無一毫欠缺,此莫非聖孝之攸曁。大王大妃殿答曰,此是至重莫大之事,愴慕之中,還切萬幸矣。奭周曰,今年麥事,幸有占豐之望矣。近日以來,惜乾殊甚,若又數日不雨,則將未免有萎枯之患。窮春民勢,見方遑急,喁喁之望,專在兩麥,而旱旣如此,憂民誠不知所屆。如臣無似,忝居廊廟,坐視民憂之溢目,曾無先事講究,以圖一分拯濟之效,尤不勝惶愧靡措矣。奭周曰,今番秋曹盤覈之事,姑未出場,而誠是無前之大變矣。人心雖曰陷溺,世道雖曰壞敗,亦豈料似此凶悖之語,出於人類之中乎?臣等驚心痛骨,如不欲生。此輩雖是蟣蝨至微之類,而本事所係,至重且大,端緖旣露,罪人得情之後,不可不移送王府,如法設鞫,明正典刑矣。大王大妃殿答曰,依此爲之,可也。仍掩抑敎曰,究厥所犯,語逼莫重,此是亘古所無之凶腸逆肚也。仙馭旣邈之後,渠亦以我國臣子,而語及先朝,有如此凶悖之擧,豈不傷痛之甚乎?宗薰曰,渠雖微賤之類,亦是朝鮮臣子,而乃敢爲如此不道之說,萬戮猶輕矣。大王大妃殿曰,歷代往牒,以予無識,雖未詳知,先朝盛德至善,無能名焉。最是敬天孝友,卓越百王,崇德節用,愛民親賢,雖在百代之下,必有於乎不忘之思。燕閒之中,亦有聖德之可記者,而外朝亦何以知之乎?宗薰曰,臣等亦豈有不知之理乎?大王大妃殿曰,人君之德,豈有過於此者乎?奭周曰,上天穆然無言,而含生之倫,莫不賴生成涵育之化。我先朝盛德至仁於乎不忘,海隅遐遠之民,姑且勿論,雖昆蟲草木,亦豈有不歸於大化之中者,而天壤之間,乃有此等悖類梟獍之種,誠不可以常情常理測度矣。宗薰曰,堂上醫官之數少,莫近日若。在前似此之時,筵稟陞資,曾多其例。醫官金珪·李浩兢·李宜慶,竝加資,其代李尙復·方載鏞,內醫差下。且入診時領率之任,因首醫老病,無他秩高之人,曠闕已久,事面極爲未安。堂上醫官崔暄,特加一資,使之姑爲從便擧行,何如?大王大妃殿答曰,依爲之。出擧條,大王大妃殿仍敎曰,予欲一番下敎矣。醫官金時中之效勞,果如何,而其子,以罪名之尙未蕩滌,不得復屬,殊甚可歎。以其父之效勞,特施寬典於其子,以爲復屬之地,可也。宗薰曰,慈敎誠至當矣。金時中之效勞可記,而其子之尙未復屬,實爲欠典,謹當依下敎復屬矣。大王大妃殿曰,大臣就座。圭祊曰,諸宰奏事。止淵曰,昨年冬前廣留,以本曹納乙未條給代錢六千兩,姑爲貸下,排年計報事,報籌司轉移本曹,而事係難愼,未及停當矣。又於二月賓對時,廣留以丙申條給代錢六千兩,又爲貸下事,筵稟蒙允,臣於其日,適未登筵,不得論奏矣。蓋此給代捧下,自有定數,加減不得者,而當捧則連年許貸,應下則拖用經費,在法例旣無所據,在事勢實爲難繼。纔經筵稟籌題之事,今不可據議還寢,而此若一任那貸,無所變通,則來頭之弊,亦不可勝言。又況近年以來,若値歉荒,輒稱停蕩,多未準納,尤極未安。自今爲始,停蕩與貸用等事,更勿擧論之意,嚴飭施行,何如?大王大妃殿答曰,依爲之。出擧條圭祊曰,玉堂所懷奏之。浩民起伏奏曰,無所懷矣。圭祊曰,今日賓對,行於久停之餘,則登筵儒臣,似有所奏之事,以無所懷仰達,事甚未安。推考,何如?大王大妃殿答曰,依爲之。出擧條,圭祊曰,今日賓對,兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條大王大妃殿命大臣先退。上命史官就座。仍命退,諸臣以次退出。
上在昌德宮。停常參·經筵。
尹聲大啓曰,行大司憲徐憙淳,執義黃基安,掌令權馦·鄭誠一,持平韓文爀呈辭,持平白宗杰在外,監察茶時之意,敢啓。傳曰,知道。
以同副承旨尹滋畊牌不進罷職傳旨,傳于尹聲大曰,只推。
尹聲大啓曰,行都承旨李憲瑋,右副承旨金正喜內閣進,右承旨林翰鎭式暇,左副承旨李圭祊疏批未下,同副承旨尹滋畊不爲仕進,院中只有臣一人,伴直無人。同副承旨尹滋畊,卽爲牌招,何如?傳曰,允。
尹聲大啓曰,同副承旨尹滋畊牌不進,伴直無人,右副承旨金正喜,卽爲牌招,何如?傳曰,允。同副承旨許遞,前望單子入之。
承旨前望單子入之,金永默落點。
尹聲大啓曰,右副承旨金正喜牌不進,伴直無人,新除授同副承旨金永默,卽爲牌招,何如?傳曰,允。
注書李源庚病,代以李濟達爲假注書。
大王大妃殿傳于尹聲大曰,當該注書,從重推考。
傳于尹聲大曰,臺諫竝許遞,政官牌招開政。
兵曹口傳政事,大護軍單徐憙淳。
尹聲大啓曰,吏曹判書金箕殷,參判鄭基一,參議趙斗淳牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體更爲牌招。
又啓曰,吏曹判書金箕殷,參判鄭基一,參議趙斗淳再牌不進推考傳旨及罷職傳旨,今方捧入,而開政命下之後,如是違牌,事甚未安。參議陳疏到院,而原疏以國忌齋戒,纔已退却矣。判書·參判,竝所當更請牌招,而係是一日三牌,何以爲之?敢稟。傳曰,更爲牌招,原疏捧入。
以吏曹參議趙斗淳再牌不進罷職傳旨,傳于尹聲大曰,只推。
傳于尹聲大曰,吏議疏批已下,卽爲牌招。
尹聲大啓曰,同副承旨金永默未承牌,臣吏兵批兼進之意,敢啓。傳曰,知道。
有政。吏批,判書金箕殷進,參判鄭基一進,參議趙斗淳進,行左承旨尹聲大進。啓曰,大司成今當差出,而擬望之人乏少,承旨竝擬,何如?傳曰,允。以宋稚圭爲大司憲,金敎喜爲大司諫,鄭德和爲執義,鄭藎爲司諫,金基石·李秉德爲掌令,李正履·韓啓源爲持平,金鼎元爲獻納,李在直·南獻中爲正言,金祖欽爲崇靈殿令,尹大淳爲智陵參奉,沈能恕爲京畿都事,李復馨爲昌城府使,安正淳爲幽谷察訪。學錄單金致坤·鄭義恪,兼春秋單鄭琦和,永平郡守單李在稼。渭原郡守吳顯文,限一年仍任事承傳。學生白善養贈戶參例兼,學生白日永贈左承旨,學生白采後贈僕正,已上副摠管白慶楷三代。
尹聲大,以兵曹言啓曰,僉知中樞府事車敬鎭,病在鄕廬,上來無期云,改差,何如?傳曰,允。
又以兵批言啓曰,永平縣令陞郡守事,自吏曹啓下矣。楊州鎭管兵馬節制都府,改以楊州鎭管兵馬同僉節制使,下批之意,敢啓。傳曰,知道。
又以兵批言啓曰,卽接大報壇守直官牒報,則守直官裵相鉉,今已滿四十五朔仕滿云。依節目加資下批之意,敢啓。傳曰,知道。
兵批,判書鄭元容進,參判鄭禮容入直,參議權馥受由,參知洪祐順病,行左承旨尹聲大進。啓曰,忠淸水使,今當差出,而擬望之人乏少,未準朔禁軍將及他道守令,竝擬,何如?傳曰,允。以李昌心爲僉知,李容純爲宣傳官,方禹聲·安時赫爲五衛將,鄭順載爲景福將,梁文旭·崔光斗爲慶熙將,李培遠爲訓鍊僉正,李濟完爲忠淸水使,具載龍爲永宗僉使,金善命爲大興中軍,安順吉爲登山僉使。副護軍尹滋畊·趙容和·車敬鎭·柳文億·沈有祖·申命淳·李能權,副司直黃基安·金逸淵·權馦·鄭誠一·韓文爀·白宗杰·宋尙玉,副司果吳正秀·姜弼煥,副司正李宗秉,以上竝單付。
吏批,再政。以金正喜爲大司成,白潤鶴爲兵曹佐郞,兼祭酒單宋稚圭。
兵批,再政。以李敏德爲內禁將,宋自奎爲五衛將,鄭煥東爲訓鍊判官,林仁喆爲蛇渡僉使。同知單鄭順載,僉知單方禹聲·安時赫。
以右副承旨金正喜牌不進罷職傳旨,傳于尹聲大曰,只推。
以同副承旨尹滋畊牌不進罷職傳旨,傳于尹聲大曰,只推。
以校理金在田,副校理李明迪牌不進罷職傳旨,傳于尹聲大曰,只推。
尹聲大,以弘文館言啓曰,上番闕直,事甚未安。應敎李㙽,校理金在田·洪在喆,副校理李明迪,旣有只推之命,副校理黃浩民,疏批已下,竝卽牌招,以爲推移入直之地,何如?傳曰,允。
又以內醫院都提調·提調意啓曰,內醫李浩兢·李宜慶,旣已加資,御醫陞差,何如?傳曰,允。
又以承文院都提調意啓曰,漂民出送事,禮部咨文出來矣。以前頭使行奉表稱謝之意,依例撰出先通咨文,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
副校理黃浩民疏曰,伏以,臣人器殘劣,學識鹵莽,初不近似於淸朝玉署之任,怵畏義分,黽勉出肅,荏苒見職者,于今許多月矣。連値番次之苟艱,每多持被之時,屢登筵席,自顧空疎,恒切愧懼。今日賓對,適値鎖直,冒沒登筵,而臣非但言辭拙訥,知識茫昧,大僚陳勉,旣無餘蘊,臣則別無更奏之懷,故無一言仰陳矣。畢竟識體之承宣,迺有問備之相規,臣滿心慙恧,無地自容,退歸直廬,尙覺惶汗之浹背。以此情踪,其何敢一刻晏然乎?玆敢忙陳短章,徑出禁扄。伏乞聖明,亟賜威罰,以戒爲人臣不職者之罪焉。臣無任云云。省疏具悉。問備事,承宣之生疎所致,於爾何有?而其言則不爲非矣,爾其勿辭察職。
左副承旨李圭祊疏曰,伏以,臣卽伏見副校理臣黃浩民陳疏到院者,以臣今日賓對問備之請,至有自引之擧,是豈臣始料者哉?相規之語,自謂淸朝之美事,識體之句,帶得譏嘲之微意,駟舌莫捫,噬臍無及,自顧慙恧,有難泯默,玆敢忙陳短章,徑出禁扄。伏乞聖慈,俯垂鑑諒,亟遞臣所帶之職,仍治臣擅離之罪,以肅朝綱,以安私分焉。臣無任云云。省疏具悉。儒臣問備,爾之昧例所致,其言安得不然?受而爲過,不亦宜乎?勿辭察職。
吏曹參議趙斗淳疏曰,伏以,臣於前月二十九日,伏奉除旨,以臣爲吏曹參議者,寵榮所宣,循省靡措,非臣庸昧,所能酬報。夫外而知四國之爲,內而能乎族姓班位之辨,傳記所稱惟公孫子羽一人而已。今臣甫還輶裝,遽佽銓枋,意若可以爲役乎前人,則是誠非愚則妄也。伏況均邦之本,典領甚高,下大夫之爲太宰屬官,選所雋也,爵祿予置之是聞,而祭祀戎具之是式,事至重也,臣而堪此,孰之不能?顧臣本末,無所短長,特恒疾尫羸,與劑剉爲命焉耳,風裁不足以範人,鑑別不足以區物,見聞記領,又不足以誦說故常,牽聯事宜,而乃使之周還長貳之間,得以佐佑錘衡,軒輊乎馭世之大具,則不亦甚傎乎哉?噫,臣愚無似,亦我先王化育中一物耳。今於大明繼照,慈天普臨,攀盛會之重遘,慟昔遇之無及,惟命之使,彝性收均,而若其分不稱而才無當,亦不敢自諉趨走,冒干玷褻之誅也審矣。天召狎至,坐積違傲,猥臚衷私,不揆僭越。伏乞聖慈,俯垂鑑諒,亟遞臣新授職名,俾公器重而私分安焉。臣無任云云。省疏具悉。爾其勿辭察職。
上在昌德宮。停常參·經筵。
林翰鎭啓曰,玉堂備員間,視事頉稟之意,敢啓。傳曰,知道。
又啓曰,來十一日朝參日次矣,敢稟。傳曰,停。
又啓曰,行大司憲宋穉圭,執義鄭德和,掌令金基石在外,掌令李秉德呈辭,持平李正履·韓啓源未肅拜,監察茶時之意,敢啓。傳曰,知道。
又啓曰,左副承旨李圭祊,今日不爲仕進,卽爲牌招,何如?傳曰,允。
備忘記,公州營將李儒龍下直,長弓一張,長箭一部,片箭一部,筒兒一箇賜給。
林翰鎭啓曰,吏曹郞廳來言,承旨有闕,政事,取稟。傳曰,前望單子入之。承旨前望單子入之,金學性落點。
林翰鎭啓曰,新除授同副承旨金學性,卽爲牌招,何如?傳曰,允。
又啓曰,事變假注書洪熙朝,身病猝重,勢難察任,今姑改差,何如?傳曰,允。洪熙朝改差,代以李晉燁爲事變假注書。
大司諫金敎喜啓曰,臣姿性庸愚,言議巽軟,本不近似於淸朝耳目之任,而薇垣除旨,忽下於千萬夢想之外,且惶且感,義分是懼,章皇出肅,少伸叩謝之忱。第臣於合啓中,有私義之不可聯參者,曾叨臺職,以此引避,屢蒙體諒之恩,今臣處義,宜無前後之異同,將何以晏然於臺次乎?請命遞斥臣職。答曰,依啓。
以同副承旨金永默牌不進罷職傳旨,傳于林翰鎭曰,只推。
以應敎李㙽,校理金在田·洪在喆,副校理黃浩民·李明迪牌不進罷職傳旨,傳于金學性曰,只推。
金學性,以弘文館言啓曰,上番闕直,事甚未安。應敎李㙽,校理金在田·洪在喆,副校理黃浩民·李明迪,旣有只推之命,竝卽牌招,以爲推移入直之地,何如?傳曰,允。
以左副承旨李圭祊牌不進罷職傳旨,傳于林翰鎭曰,只推。
以應敎李㙽,校理金在田·洪在喆,副校理黃浩民·李明迪牌不進罷職傳旨,傳于金學性曰,只推。
刑曹啓目粘連,各人等招辭是白置有亦,向因金啓玉傳通之招,金永晉·金宇大,竝爲捉來,與諸囚這這盤詰,面面頭質,則啓玉忽又變幻前招,永晉隨以終始發明,竟成獄情疑眩,端緖錯亂是白如乎,迺玆鄭奎欽之眞贓圖署,益露其奸狀無餘矣。或刻或削,將變踏本者,難免欲巧而反拙,其作書終不直告者,實緣求生於必死是白兺除良,胡辭亂說,莫非窘遁,前招後供,俱是誣引,節節狡詐,萬萬痛惡。平問之下,難以取服,罪人鄭奎欽,嚴刑究問,期於得情,何如?判付啓,罪人竝移送王府,設鞫得情可也爲良如敎。
傳于金學性曰,委官,左議政進去。
金學性啓曰,因刑曹啓目,罪人鄭奎欽等,竝移送王府,設鞫得情事,命下矣。右副承旨金永默,卽爲牌招,何如?傳曰,允。
金永默啓曰,臣永默今日推鞫,進去下直之意,敢啓。傳曰,知道。
金學性啓曰,因刑曹啓目,罪人鄭奎欽等,竝移送王府,設鞫得情事,命下矣。兩司當爲進參,除在外外,未肅拜·呈告人員,竝卽牌招,以爲進參之地,何如?傳曰,允。
李晉燁有頉,代以宋柱獻爲事變假注書。
義禁府問事郞廳四望,李㙽·洪在喆·李明迪·趙得林。
金學性,以義禁府言啓曰,因刑曹啓目判付內,罪人竝移送王府,設鞫得情事,命下矣。罪人鄭奎欽·李勉一·申瑩·金永晉·金宇大·金啓玉·黃海哲·李二千等,方在刑曹,依例發遣府都事,具格拿來之意,敢啓。傳曰,知道。
又以刑曹言啓曰,悖通罪人推覈啓目判付內,罪人竝移送王府,設鞫得情可也事,判下矣。罪人鄭奎欽·李勉一·申瑩·金永晉·金宇大·金啓玉·黃海哲·李二千等,移送王府之意,敢啓。傳曰,知道。
又以義禁府言啓曰,今此推鞫時,假都事十員,令該曹口傳差出,以爲擧行之地,何如?傳曰,允。
以持平李正履·韓啓源牌不進罷職傳旨,傳于金學性曰,只推。
金學性,以實錄廳摠裁官意啓曰,本廳都廳郞廳金學性陞資,其代郞廳洪在喆差下,修撰韓鎭庭郞廳差下,仍令該曹,口傳啓下,使之察任,何如?傳曰,允。吏曹口傳政事,實錄記注官單韓鎭庭。
金學性,以摠戎廳言啓曰,本廳哨官玄膺秀,不告下鄕,擧措駭妄,爲先汰去之意,敢啓。傳曰,知道。
上在昌德宮。停常參·經筵。
自午時至人定,灑雨下雨,測雨器水深五分。
自人定至初九日開東,灑雨下雨,測雨器水深一分。
金學性啓曰,行大司憲宋穉圭,執義鄭德和,掌令金基石在外,掌令李秉德推鞫進,持平李正履·韓啓源未肅拜,監察茶時之意,敢啓。傳曰,知道。
李憲瑋啓曰,左副承旨李圭祊,今日不爲仕進,卽爲牌招,何如?傳曰,允。
又啓曰,三品官之毋得過三日循例請牌,曾有定式矣。大司成金正喜,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于林翰鎭曰,晝茶禮,當自內親行矣,該房知悉。
林翰鎭啓曰,今日晝茶禮親行時,承旨當爲備員,而行都承旨李憲瑋,行左承旨尹聲大,竝所當牌招,而拘於廳規,不得請牌,何以爲之?敢稟。傳曰,牌招。
尹聲大啓曰,吏曹郞廳來言,臺諫有闕,政事,取稟。傳曰,前望單子入之。
大司諫前望單子入之,尹正鎭落點。
以左副承旨李圭祊牌不進罷職傳旨,傳于林翰鎭曰,只推。
以大司成金正喜牌不進罷職傳旨,傳于李憲瑋曰,只推。
李憲瑋,以弘文館言啓曰,上番闕直,事甚未安。應敎李㙽,校理金在田·洪在喆,副校理黃浩民·李明迪,旣有只推之命,竝卽牌招,以爲推移入直,副修撰李公翼,卽爲牌招察任,何如?傳曰,允。
以應敎李㙽,校理金在田·洪在喆,副校理黃浩民·李明迪,副修撰李公翼牌不進罷職傳旨,傳于李憲瑋曰,只推。
金學性,以鞫廳大臣意啓曰,問事郞廳李㙽,身病猝重,無以參坐,今姑減下,其代以副司果李時在差下,罪人數多,文書浩繁,弘文館校理金在田,兵曹正郞徐憲淳,問事郞廳加差下,以爲擧行之地,何如?傳曰,允。
罪人鄭圭欽·黃海哲·金啓玉·李勉一·申瑩·金宇大·金永晉·李二千等原情。
義禁府啓目粘連,向前李敏會亦,船價不足,倉穀代給,雖云流來邑例,而旣蹈謬習,仍致虛勘是白遣,還餉又未準捧,虛錄數亦不少,由前由後,難免當律,以此照律,何如?判付啓,依允。又啓目粘前,向前李得壽亦,兩年未捧,藉曰,歉荒與疾疫,而還餉糶糴,法意嚴重,始逋虛勘,當律自有,以此照律,何如?判付啓,依允。又啓目粘連,向前李擎天亦,植木之斫取,民錢之貸用,囚供雖諉以衙舍改建是白乎乃,關阨樹木,豈容斫伐,部民財貨,何得勒貸是白乎旀,餉穀之牟利虛留,饒戶之拘罪奪錢,俱係不法,焉逭重勘?以此照律,何如?判付啓,依允。
丙申四月初八日午時,上詣孝成殿。晝茶禮親行入侍時,行都承旨李憲瑋,行左承旨尹聲大,右承旨林翰鎭,同副承旨金學性,假注書李宗秉·李濟達,記注官朴起壕,記事官李墩,提學趙寅永,原任提學鄭元容以次侍立。時至,通禮跪啓請出次。上具衰服,出自齋殿,詣板位。通禮跪啓請俯伏哭,上俯伏哭,少頃,止哭興,行四拜禮訖。通禮導上詣盥洗位,上盥洗訖,仍詣尊所,憲瑋酌酒,翰鎭以盞受酒。通禮導上,入詣香案前跪,憲瑋奉香,翰鎭奉爐,上三上香訖。憲瑋執盞跪進,上執盞授翰鎭,奠于神位前,連奠三盞訖。上降復位。通禮跪啓請俯伏哭,上俯伏哭,少頃,止哭興,行四拜禮訖。通禮導上還齋殿。諸臣以次退出。
上在昌德宮。停常參·經筵。
李圭祊,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
李圭祊啓曰,行大司憲宋穉圭,執義鄭德和,掌令金基石在外,掌令李秉德推鞫進,持平李正履·韓啓源未肅拜,監察茶時之意,敢啓。傳曰,知道。
林翰鎭,以弘文館言啓曰,上番闕直,事甚未安。應敎李㙽,校理金在田·洪在喆,副校理黃浩民·李明迪,副修撰李公翼,旣有只推之命,應敎李㙽,校理金在田·洪在喆,副校理黃浩民·李明迪,竝卽牌招,以爲推移入直,副修撰李公翼,一體牌招察任,何如?傳曰,允。
以應敎李㙽,校理金在田·洪在喆,副校理黃浩民·李明迪牌不進罷職傳旨,傳于林翰鎭曰,只推。
李圭祊,以都摠府言啓曰,副摠管朴潤榮,以御營中軍,本營諸將官射會監試事,南小營晝仕出去之意,敢啓。傳曰,知道。
義禁府照目粘連,洪州前牧使李敏會矣本府議啓內,船價不足,倉穀貸給,雖云流來邑例,而旣蹈謬習,仍致虛勘是白遣,還餉又未準捧,虛錄數多不少,由前由後,難免當律,以此照律,罪徒三年定配,以其年七十一收贖,五年禁錮,以過年限守令,依受敎分揀,只告身盡行追奪,私罪,奉敎依允爲旀,功減一等。又照目粘連,忠淸前兵虞候李得壽矣本府議啓內,兩年未捧,藉曰歉荒與疾疫,而還餉糶糴,法意嚴重,始逋虛勘,當律自有,以此照律,罪徒三年定配,以其年七十收贖,五年禁錮,以過年限守令,依受敎分揀,只告身盡行追奪,私罪,奉敎依允爲旀,功議各減一等。又照目粘連,蒜山僉使崔擎天矣本府議啓內,植木之斫取,民錢之貸用,囚供雖諉以衙舍改建是白乎乃,關阨樹木,豈容斫伐,部民財貨,何得勒貸是白乎旀,餉穀之牟利虛留,饒戶之構罪奪錢,俱係不法,焉逭重勘?以此照律,〈罪〉杖一百收贖,告身盡行追奪,流三千里定配,又五年禁錮,私罪,奉敎依允。
罪人黃海哲,更推後嚴刑一次,訊杖第十三度停刑,金啓玉更推後嚴刑一次,訊杖第十一度停刑,鄭奎欽更推後嚴刑一次,訊杖第二十一度停刑,罪人鄭奎欽,與李勉一面質,傳于李圭祊曰,推鞫姑罷。
上在昌德宮。停常參·經筵。
自午時至申時,日暈。
夜一更月暈。
藥房都提調朴宗薰,副提調李憲瑋啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
李憲瑋啓曰,明日常參·經筵,取稟。傳曰,停。
李圭祊啓曰,行大司憲宋穉圭,執義鄭德和,掌令金基石在外,掌令李秉德推鞫進,持平李正履·韓啓源未肅拜,監察茶時之意,敢啓。傳曰,知道。
李憲瑋啓曰,行左承旨尹聲大,今日不爲仕進,卽爲牌招,何如?傳曰,允。
李圭祊啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
備忘記,訓戎僉使崔柱德下直,長弓一張,長箭一部,片箭一部,筒兒一箇賜給。
李憲瑋啓曰,臣憲瑋,依定式進詣香室,奉審香祝樻·祝板·袱子,則精潔之意,敢啓。傳曰,知道。
李圭祊啓曰,臣圭祊,今日入直禁軍戎器點考,進去下直之意,敢啓。傳曰,知道。
又啓曰,臣依定式,進詣仁政殿月臺,入直禁軍等戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
傳于金永默曰,推鞫爲之。
金永默啓曰,臣永默,今日推鞫進去下直之意,敢啓。傳曰,知道。
李圭祊啓曰,行都承旨李憲瑋藥院進,行左承旨尹聲大不爲仕進,右承旨林翰鎭式暇出去,右副承旨金永默推鞫進,同副承旨金學性內閣直,院中只有臣一人,伴直無人。行左承旨尹聲大,所當牌招,而拘於廳規,不得請牌,何以爲之?敢稟。傳曰,牌招。
傳于李圭祊曰,都承旨許遞,前望單子入之。
承旨前望單子入之,柳致明落點。
李圭祊啓曰,新除授右副承旨柳致明,卽爲牌招,以爲伴直之地,何如?傳曰,允。
又啓曰,右副承旨柳致明在外,伴直無人,行都承旨尹聲大,所當更請牌招,而拘於廳規,不得請牌,何以爲之?敢稟。傳曰,牌招。
又啓曰,右副承旨柳致明,時在慶尙道安東地,斯速乘馹上來事,下諭,何如?傳曰,許遞,前望單子入之。
又啓曰,奏御文字,何等審愼,而承旨房望單子中,有此漏落,致勤下敎。臣之矇然捧入,不勝惶悚,而當該注書,所當重勘,而本院請推之外,無他可施之罰,何以爲之?敢稟。傳曰,推考,爾亦推考。
李圭祊,以內醫院都提調意啓曰,提調金敎根,今日問安,不爲仕進,卽爲牌招,何如?傳曰,允。
又以弘文館言啓曰,上番無他推移之員,不得已以下番,姑陞入直之意,敢啓。傳曰,知道。
又以弘文館言啓曰,上番姑陞入直,事甚未安。應敎李㙽,校理金在田·洪在喆,副校理黃浩民·李明迪,旣有只推之命,竝卽牌招,以爲推移入直之地,何如?傳曰,允。
又以都摠府言啓曰,副摠管李存敬,以能麽兒堂上,本廳講坐起事,南別營晝仕出去之意,敢啓。傳曰,知道。
又以義禁府言啓曰,時囚罪人崔擎天,杖一百收贖,告身盡行追奪,流三千里定配,又五年禁錮照律公事判付內,依允事,命下矣。崔擎天杖一百收贖,告身盡行追奪,全羅道靈岩郡流三千里定配,又五年禁錮,而以議啓辭意,具罪目,依例發遣府書吏,押送配所,何如?傳曰,允。
罪人鄭奎欽,更推後嚴刑一次,訊杖第十一度停刑,黃海哲更推後嚴刑一次,訊杖第十一度停刑,金啓玉更推後嚴刑一次,訊杖第十一度停刑,同日罪人鄭奎欽,與黃海哲面質。
傳于李圭祊曰,推鞫姑罷。
大司成金正喜疏曰,伏以,臣厚蒙聖朝至仁至渥,拔之沈淪之中,收之拂拭之列。嗚呼,臣之不瞑之前,一呼一息,一飮一啄,無往非慈覆之天再造之日也。雖使臣優遊邱壑,歌詠聖澤,以沒餘齒,臣之涯分自足,志願已畢矣。不自意收簪之恩,屢及於夙夜,感惶怵惕,趨走爲恭,昵瞻觚稜,亦已多時。且伏況兩聖朝御製編印之役,是未死賤臣從事之地,依日月之末光,奉雲漢之遺墨,殫竭才誠,庶效涓報,秪知與聞之是幸,不恤猥濫之爲悚,顧安敢仰藉寵靈,復冀淸揚,妄有夢寐之或及於榮塗名場半跬半程也?乃者國子新命,忽下於千萬夢想之外,臣伏奉恩旨,震駴隕越,惶汗浹衣,寔不省措躬之所。噫,是職也,卽榮塗之峻選,名場之極望,世所稱師儒之長也。臣之無似謭劣,最居人下,淺藝薄識,無一可稱,非徒反躬之甚明,抑亦同朝之所共知,又焉敢自逃於聖鑑之俯燭也?雖如閑曹漫仕,無甚綦重,臣實踧踖却顧之不暇,況作成人材,丕闡文風,豈臣所可責,申明庠術之制,模楷考課之法,豈臣所可任,以周官成均樂正中和之職,仰贊我聖朝一初聲明之治,尤豈臣所可承當也哉?參前倚衡,趨膺無路。伏乞聖明,深惟淸秩之不可謬加,微諒之不可强拂,亟收誤恩,回授可堪之人,以嚴公器,以安私分焉。臣無任云云。省疏具悉。爾其勿辭察職。
上在昌德宮。停常參·經筵。
自人定至十二日開東,灑雨下雨,測雨器水深二分。
李圭祊啓曰,明日常參·經筵,取稟。傳曰,停。
金永默啓曰,行大司憲宋穉圭,執義鄭德和,掌令金基石在外,掌令李秉德推鞫進,持平李正履·韓啓源未肅拜,監察茶時之意,敢啓。傳曰,知道。
尹聲大啓曰,左承旨林翰鎭,今日不爲仕進,卽爲牌招,何如?傳曰,允。
傳于金永默曰,推鞫爲之。
金永默啓曰,臣永默,今日推鞫進去,下直之意,敢啓。傳曰,知道。
承旨前望單子入之,吳取善落點。
尹聲大啓曰,新除授左副承旨吳取善,卽爲牌招,何如?傳曰,允。
李圭祊啓曰,卽者修撰韓鎭庭,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
以左副承旨吳取善牌不進罷職傳旨,傳于尹聲大曰,只推。
以應敎李㙽,校理金在田·洪在喆,副校理黃浩民·李明迪牌不進罷職傳旨,傳于李圭祊曰,只推。
李圭祊,以奎章閣言啓曰,今此御製監印時,時原任閣臣,逐日進參,而原任待敎李憲瑋,時無職名,令該曹口傳付軍職,何如?傳曰,允。
兵曹口傳政事,護軍單李憲瑋。
守陵官〈李〉最應書啓,臣等逐日陵上奉審,安寧是白乎旀,本陵參奉魚命書,今月初七日,遭母喪是白如乎,其代以幼學李愚謙塡差爲白去乎,令該曹卽爲口傳擧行,以爲備員將事之地爲白,只爲緣由,惶恐敢啓。踏啓字。
吏曹口傳政事,山陵參奉單李愚謙。
李圭祊,以弘文館言啓曰,上番闕直,事甚未安。應敎李㙽,校理金在田·洪在喆,副校理黃浩民·李明迪,旣有只推之命,竝卽牌招,以爲推移入直之地,何如?傳曰,允。
林翰鎭,以兵曹言啓曰,今四月十一日,武臣賓廳武經講書日次,而當此推鞫之時,不得循例擧行,今姑停止之意,敢啓。傳曰,知道。
罪人金啓玉,更推後嚴刑一次,訊杖第十一度停刑,鄭奎欽更推後嚴刑一次,訊杖第七度停刑。
傳于李圭祊曰,推鞫姑罷。
修撰韓鎭庭疏曰,伏以,臣昨冬銜命出疆,經歲歸視,臣母以素患風痰之症,値冬春節換之時,一倍添劇,屢度濱危,榮衛大損於往日,眞元難復於時月。臣於是情私曷不憧憧哉?向者玉署除旨,忽下於復命數日之後,臣感恩怵義,不得不章皇出肅,粗伸叩謝之忱,而適當番次之苟艱,黽勉鎖直,亦已再矣。今於持被之中,家僮踵至,備傳臣母病情,比日添苦,一切凜綴,全委床席,促臣歸省。而臣若不在傍,則扶將之節,醫藥之事,孰任其職哉?情切焦灼,未暇緩聲,忙陳短章,徑出禁扄。伏乞聖慈,俯垂鑑諒,遞臣所帶之職,俾便救護,仍勘臣瀆撓之罪,以肅朝綱,千萬幸甚。臣無任云云。省疏具悉。爾其勿辭救護。
上在昌德宮。停常參·經筵。
金永默,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
尹聲大啓曰,玉堂備員間,視事頉稟之意,敢啓。傳曰,知道。
金永默啓曰,行大司憲宋穉圭,執義鄭德和,掌令金基石在外,掌令李秉德推鞫進,持平李正履·韓啓源未肅拜,監察茶時之意,敢啓。傳曰,知道。
尹聲大啓曰,假注書李宗秉,身病猝重,勢難察任,今姑改差,何如?傳曰,允。
李宗秉改差,代以申佐模爲假注書。
傳于吳取善曰,推鞫爲之。
吳取善啓曰,臣取善,今日推鞫進去,下直之意,敢啓。傳曰,知道。
以應敎李㙽,校理金在田·洪在喆,副校理黃浩民·李明迪牌不進罷職傳旨,傳于尹聲大曰,只推。
尹聲大,以弘文館言啓曰,上番闕直,事甚未安。應敎李㙽,校理金在田·洪在喆,副校理黃浩民·李明迪,旣有只推之命,竝卽牌招,以爲推移入直之地,何如?傳曰,允。
金永默,以備邊司言啓曰,卽見黃海監司徐萬淳狀啓,則以爲,本營支放穀停蕩條給代,每以加分耗請得取用,便成年例,道內會付應留中各穀,限一萬四千石特許加分事,請令廟堂稟旨分付矣。分留雖有定式,支放亦係應用,從前加分,便成年例,道內會付穀中一萬四千石,依狀請加分取耗以用之意,分付,何如?傳曰,允。
罪人鄭奎欽,更推後嚴刑一次,訊杖第九度停刑。
同日罪人奎欽,更推後捧遲晩。
罪人宋禧鼎原情,罪人奎欽,與宋禧鼎面質。
上在昌德宮。停常參·經筵。
金永默啓曰,行大司憲宋穉圭,執義鄭德和,掌令金基石在外,掌令李秉德推鞫進,持平李正履·韓啓源未肅拜,監察茶時之意,敢啓。傳曰,知道。
傳于李圭祊曰,孝成殿望祭,以攝行磨鍊。
假注書申佐模在外,代以曺錫雨爲假注書。
金永默啓曰,假注書曺錫雨,時無職名,令該曹依例付軍職,冠帶常仕,何如?傳曰,允。
又啓曰,事變假注書宋柱獻,時無職名,令該曹依例付軍職,冠帶常仕,何如?傳曰,允。
以應敎李㙽,校理金在田·洪在喆,副校理黃浩民·李明迪牌不進罷職傳旨,傳于李圭祊曰,只推。
李圭祊,以弘文館言啓曰,上番闕直,事甚未安。應敎李㙽,校理金在田·洪在喆,副校理黃浩民·李明迪,旣有只推之命,竝卽牌招,以爲推移入直之地,何如?傳曰,允。
罪人奎欽,具格捧結案。
義禁府,罪人奎欽年四十四矣結案白等,矣身根脚段,父允爀,父矣父弘暹,母林召史,母矣父春相,竝只故白良乎,父母以胎生於京畿安城郡木洞面,隨父母長養,入籍居生於忠淸道公州牧正安面是白乎旀,行凶節次段,矣身狡慝妖邪,鬼蜮爲性,凶戾狠毒,梟獍同腸,出沒京鄕,憑托校院,作僞瞞人,自是伎倆。投通惹鬧,看作能事,譸張事端,謂以陳疏,誘聚諸道儒生,騙取各人錢財,閃忽誑惑,無所不至是白在如中,敢生箝制衆口之奸計,托作恣行胸臆之妙方,構出凶通,投傳于崇賢書院,借人姓名,欲爲逞憾嫁禍,自辱其身,意在藉口掩跡,而其中一二句語,上犯莫重,窮凶絶悖之逆節,直是覆載之所不容,神人之所共憤是白如乎。排布之巧密,情狀之隱祕,自謂神思莫測是白如可,乾道孔昭,天網不漏,盤詰之下,奸狀畢露,凶通所踏之六字圖署,脗然符矣身所藏之件,凶通所寫之遯聲兩字,灼然是矣身書納之樣,狡跡則左契斯執,眞臟則和盤托出,十目所視,百喙難容,誣人惡逆,尙屬餘事,自顧所犯,萬剮猶輕,犯上不道的實,遲晩的只罪,奎欽段,不待時斬,籍沒家産爲白乎事。
金永默,以鞫廳大臣意啓曰,犯上不道罪人奎欽,旣已具格捧結案,今方照律以入矣。奎欽之借名投通,旣已綻露,則李勉一·申瑩主張凶通之罪,自歸昭脫,而其出入校院,憑藉作弊之狀,旣多現露於衆招之中,不容無懲。金宇大·金永晉,干涉凶通,雖無其跡,而憑藉作弊之罪,亦與勉一輩無異。上項四囚,竝還送該道,令道臣分輕重照法懲勘。金啓玉傳通之狀,旣吐旋諱,究厥情節,已極殊常,而秋曹鞫庭,屢變其辭,疑亂獄情,尤萬萬狡慝,亦爲下送該道,各別嚴刑,照法遠配。黃海哲疑似之跡,旣出於院屬妻之言,渠雖云見白於該道監營對質之時,而自明之辭,有難準信,還送該道,使之量宜勘處。李二千,當初逮問,不過是圖署一款之立證,而旣無違錯之辭,參酌放送。宋禧鼎,不但脫空於面質,奎欽之招,亦云無凶通做出之事,所當直爲白放,而行己不謹,名出鞫招,亦不可全然無罪,令該府照律勘放,何如?傳曰,允。
又以義禁府言啓曰,因鞫廳啓辭,罪人宋禧鼎,令該府照律勘放事,允下矣。宋禧鼎照律次,解枷杻移囚西間之意,敢啓。傳曰,知道。
傳于金永默曰,推鞫撤罷。
金永默,以義禁府言啓曰,犯上不道罪人奎欽,旣已承服正刑矣。籍沒家産事,令該司捧承傳擧行,何如?傳曰,允。
又以義禁府言啓曰,因鞫廳啓辭,罪人宋禧鼎,令該府照律勘放事,允下矣。宋禧鼎以不應爲事理重律,杖八十收贖,奪告身三等,放送之意,敢啓。傳曰,知道。
上在昌德宮。停常參·經筵。
自未時至酉時,灑雨下雨,測雨器水深六分。
金永默啓曰,行大司憲宋穉圭,執義鄭德和,掌令金基石在外,掌令李秉德呈辭,持平李正履·韓啓源未肅拜,監察茶時之意,敢啓。傳曰,知道。
傳于李圭祊曰,禮房承旨,馳詣宗廟·景慕宮,奉審摘奸以來。
李圭祊,以奎章閣言啓曰,明日卽奎章閣·演慶堂夏孟朔大奉審日次,時原任閣臣,依節目進詣擧行之意,敢啓。傳曰,知道。
以應敎李㙽,校理金在田·洪在喆,副校理黃浩民·李明迪牌不進罷職傳旨,傳于李圭祊曰,只推。
李圭祊啓曰,副應敎未差,修撰沈宜升·韓鎭庭,副修撰許晟差祭,李公翼內閣進,玉堂上下番俱空,事甚未安。應敎李㙽,校理金在田·洪在喆,副校理黃浩民·李明迪,旣有只推之命,竝卽牌招,推移入直,何如?傳曰,允。
以應敎李㙽,校理金在田·洪在喆,副校理黃浩民·李明迪牌不進罷職傳旨,傳于李圭祊曰,只推。
傳于李圭祊曰,留院公事入之。
李圭祊,以實錄廳摠裁官意啓曰,本廳都廳郞廳李公翼·洪在喆,郞廳李㙽·李明迪·韓鎭庭,時帶館職,南獻中·李正履,時帶臺職,職務相妨,本職竝姑許遞,何如?傳曰,允。
吏曹口傳政事,直閣單李公翼。
兵曹口傳政事,副司果單李㙽·洪在喆·李明迪·韓鎭庭·李正履·南獻中。
上在昌德宮。停常參·經筵。
藥房都提調朴宗薰,副提調金學性啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿,口傳問安。答曰,知道。
吳取善啓曰,行大司憲宋穉圭,執義鄭德和,掌令金基石在外,掌令李秉德呈辭,持平韓啓源未肅拜,一員未差,監察茶時之意,敢啓。傳曰,知道。
尹聲大啓曰,左承旨林翰鎭,今日不爲仕進,卽爲牌招,何如?傳曰,允。
金永默啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
李圭祊,以內醫院都提調意啓曰,提調金敎根,今日問安,不爲仕進,卽爲牌招,何如?傳曰,允。
李圭祊啓曰,應敎·副應敎·校理一員,副校理一員,修撰一員,副修撰一員未差,副修撰許晟差祭,玉堂上下番俱空,事甚未安。校理金在田,副校理黃浩民,旣有只推之命,與修撰沈宜升,一體牌招,推移入直,何如?傳曰,允。
尹聲大啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,持平趙然春,正言金若水落點。
吳取善啓曰,新除授持平趙然春,以前任江東縣監,方在居下,亦在解由未出中,何以爲之?敢稟。傳曰,勿拘敍用。
以左承旨林翰鎭牌不進罷職傳旨,傳于尹聲大曰,只推。
以副校理黃浩民,修撰沈宜升牌不進罷職傳旨,傳于李圭祊曰,只推。
傳于金永默曰,留院公事入之。
李圭祊,以弘文館言啓曰,下番闕直,事甚未安。修撰沈宜升,旣有只推之命,與副修撰許晟,一體牌招,以爲推移入直之地,何如?傳曰,允。
又以奎章閣言啓曰,景慕宮·望廟樓,今望奉審無頉之意,敢啓。傳曰,知道。
又以奎章閣言啓曰,今日奎章閣·演慶堂大奉審,日氣陰濕,不得擧行,依節目當朔內擇日擧行之意,敢啓。傳曰,知道。
金永默,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
又以禁衛營言啓曰,本營中軍李存敬,身病甚重,勢難察任,今姑改差,何如?傳曰,允。
吳取善,以義禁府言啓曰,江原監司韓益相狀啓內,楊口前縣監尹學善·李敏行等罪狀,令攸司稟處事,啓下矣。尹學善身故勿論,李敏行今方待命,拿囚之意,敢啓。傳曰,知道。
上在昌德宮。停常參·經筵。
吳取善啓曰,行大司憲宋穉圭,執義鄭德和,掌令金基石,持平趙然春在外,掌令李秉德呈辭,持平韓啓源未肅拜,監察茶時之意,敢啓。傳曰,知道。
備忘記,永宗僉使具載龍下直,長弓一張,長箭一部,片箭一部,筒兒一箇賜給。
傳于金學性曰,藥房提調許遞,前望單子入之。
內醫提調前望單子入之,趙寅永落點。
以修撰沈宜升再牌不進罷職傳旨,傳于金學性曰,只推。
以副修撰許晟牌不進罷職傳旨,傳于金學性曰,只推。
金學性,以弘文館言啓曰,下番闕直,事甚未安。修撰沈宜升,副修撰許晟,旣有只推之命,竝卽牌招,以爲推移入直之地,何如?傳曰,允。
又以禮曹言啓曰,卽接豐川幼學劉應秀所志,則以爲,同姓四寸兄應信,嫡妾俱無子,以其同姓十寸弟應伯第二子載祿,欲爲繼後,兩家同議完定,而未及禮斜,生家父母,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據而不得登聞者,許令該曹,論理草記事,曾有筵奏定式,而門長劉應秀所訴旣如此,依定式劉應伯第二子載祿,立爲劉應信之後,何如?傳曰,允。
上在昌德宮。停常參·經筵。
金永默啓曰,來二十一日朝參日次矣,敢稟。傳曰,停。
又啓曰,行大司憲宋穉圭,執義鄭德和,掌令金基石,持平趙然春在外,掌令李秉德呈辭,持平韓啓源疏批未下,監察茶時之意,敢啓。傳曰,知道。
尹聲大啓曰,假注書李濟達,身病猝重,勢難察任,今姑改差,何如?傳曰,允。
以修撰沈宜升,副修撰許晟牌不進罷職傳旨,傳于尹聲大曰,只推。
尹聲大,以弘文館言啓曰,下番闕直,事甚未安。修撰沈宜升,副修撰許晟,旣有只推之命,竝卽牌招,以爲推移入直之地,何如?傳曰,允。
兵曹,以金相順爲禁衛中軍。
金永默,以兵曹言啓曰,今日各廳堂下武臣朔試射時,都摠府經歷沈樂承,訓鍊院副正白珩洙,僉正李觀淵·趙圭永,判官鄭學權·申義益,主簿南錫羲·鄭喆東,宣傳官趙兢錫·李周瓚·白樂聞,武臣兼宣傳官柳相健·李熙宗·洪顯參·李義謙·申奭浩·洪洛豐,部將李守文·李五榮·韓挺虎,俱未滿四中,依定式各決棍十度,其餘呈辭受由身病人等,退試次姑爲懸頉以入之意,敢啓。傳曰,知道。
又以義禁府言啓曰,時囚罪人李敏行,以天安郡守,道伯巡部之路,不爲回避罪,今方就囚開坐,而又以前任楊口縣監還逋虛勘事,該道臣請罪狀啓,纔已啓下矣。李敏行兩罪俱發,添問目捧供以入之意,敢啓。傳曰,知道。
義禁府啓目,天安前郡守李敏行原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,忠淸前兵虞候閔致鳳原情云云。問目內辭緣,泛稱遲晩,所當請刑是白乎矣。曾經宣傳官,勿爲請刑,載在大典通編,議處,何如?判付啓,依允。
刑曹啓目粘連,楊州金思三獄事,僞造印寶,假作紅牌,及加資帖節次,旣已箇箇承款,依例同推考覆,親問結案取招馳啓,係是一律罪人,依法典照律報議政府,詳覆施行,朴宗斗賊科之罪,渠旣自服,依本律施行,金興業貪利賣帖,金堅買去僞帖之罪,俱已自服,竝令該道,依律勘處,何如?判付啓,依允。
持平韓啓源疏曰,伏以,從古亂逆何限,而豈有如今番鞫獄正法罪人奎欽之至妖且憯窮凶絶悖者哉?渠以鄕曲蟣蝨之賤,潛懷平日蛇虺之毒,憑托校院,譸張誑惑,出沒京鄕,閃忽叵測者,已是凶徒怪鬼,而乃至自作凶通,假借他名,敢以不道之說,上逼莫重之地,奸狀則雖若嫁禍,而凶肚則莫掩素蓄,思之心寒,言之骨靑。何幸盤覈之下,逆節畢露,藁街之懸,王章克伸,神人之憤,庶可少洩,而如此振古所無之惡逆,不可但以誅止其身。臣請處斬罪人奎欽,加施孥戮之典,斷不可已也。因伏念臣年紀淺鮮,見識蒙騃,僥倖科第,已犯古人一不幸之戒,而濫叨臺閣,尤非夢想之攸及,今玆職名,豈如臣新進無似,所可一日而蹲冒也哉?參倚前衡,承膺無路。伏乞聖慈,亟遞臣見帶之職,以重公器,以安私分,千萬幸甚。臣無任云云。省疏具悉。罪人孥戮事,各有當律,係是法外,不允。爾其勿辭察職。
上在昌德宮。停常參·經筵。
金永默,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
金永默啓曰,行大司憲宋穉圭,執義鄭德和,掌令金基石,持平趙然春在外,掌令李秉德呈辭,持平韓啓源未肅拜,監察茶時之意,敢啓。傳曰,知道。
李濟達改差,代以沈膺泰爲假注書。
林翰鎭啓曰,事變假注書宋柱獻,身病猝重,勢難察任,今姑改差,何如?傳曰,允。
宋柱獻改差,代以李晉燁爲事變假注書。
以修撰沈宜升,副修撰許晟牌不進罷職傳旨,傳于金永默曰,只推。
金永默啓曰,卽者校理金在田,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,應敎·副應敎·校理一員,副校理一員,修撰一員,副修撰一員未差,校理金在田陳疏徑出,玉堂上下番俱空,事甚未安。副校理黃浩民,修撰沈宜升,副修撰許晟,竝卽牌招,推移入直,何如?傳曰,允。
又啓曰,卽者義禁府都事來言,時囚罪人李敏行·閔致鳳等,當爲議處,而判義禁李羲甲有身病,次堂例不得擧行云。卽爲牌招,以爲開坐之地,何如?傳曰,許遞,政官牌招開政。
又啓曰,玉堂上下番俱空,事甚未安。今日政新除授玉堂,竝待下批,一體牌招,推移入直,何如?傳曰,允。
有政。吏批,判書金箕殷進,參判鄭基一,參議趙斗淳竝牌招不進,左承旨林翰鎭進。以洪祐喆爲副應敎,金逸淵爲校理,宋尙玉爲修撰,趙寅永爲禮曹判書,金錫淳爲戶曹參議,李寅臯爲禮曹參議,尹興圭爲兵曹參議,徐耕輔爲判義禁,李嘉愚爲同春秋,鄭廈慶爲司藝,金有喜爲司宰僉正,李㙽爲南學敎授。
兵批,判書鄭元容病,參判鄭禮容入直進,參議洪祐順病,參知未差,右副承旨金永默進。以金懿燦爲楊花別將。僉知宋自奎,同知崔光斗,副護軍金敎喜·柳致明·閔致文·趙秉憲·權馥,以上竝單付。
吏批,再政。以鄭德和爲副校理,趙得林爲副修撰,柳榮輔爲掌樂正,金耆升爲直講,尹致膺爲儀賓都事,吳命集爲平陵察訪,兵曹參議單洪祐順,參知單尹興圭。
兵批,再政。同知單梁文旭。
金永默啓曰,卽者義禁府都事來言,時囚罪人李敏行·閔致鳳等,當爲議處,而新除授判義禁徐耕輔未肅拜,次堂例不得擧行云。卽爲牌招,以爲開坐之地,何如?傳曰,允。
又啓曰,吏曹郞廳來言,臺諫有闕,政事,取稟。傳曰,前望單子入之。
以吏曹參議趙斗淳牌不進罷職傳旨,傳于金永默曰,只推。
以副應敎洪祐喆,校理金逸淵,副校理黃浩民,副修撰許晟·趙得林牌不進罷職傳旨,傳于金永默曰,只推。
金永默,以禮曹言啓曰,圖畫署畫員金宗欽有頉代,本署祿官窠,以差備待令畫員金在晟,陞付之意,敢啓。傳曰,知道。
又以都摠府言啓曰,副摠管李憲球,以漢城府右尹,本府坐起晝仕出去,而逐日赴坐,煩稟未安,入番間除草記往來之意,敢啓。傳曰,知道。
又以兵曹言啓曰,僉知中樞府事李昌心,五衛將尹守鳳·宋自奎,除授在外,上來無期云,景福宮衛將鄭順載,慶熙宮衛將梁文旭·崔光斗,俱以病難供職,呈狀乞遞,部將金宗得,除授在外,過限未肅拜,竝改差,何如?傳曰,允。
又以摠戎廳言啓曰,本廳哨官柳宜祥,身爲參軍,不勤巡山,汰去之意,敢啓。傳曰,知道。
校理金在田疏曰,伏以,臣母善病,殆無寧日,近因暄涼之不適,宿證幾倍添劇,神精昏眩,轉側須人矣,病情危弱,促臣歸視。臣於持被之中,得聞此報,方寸煎灼,按住不得,忙陳短章,徑出禁扄。伏乞聖明,俯垂鑑諒,亟遞臣所帶職名,以便救護,仍治臣擅離之罪,以肅法紀焉。臣無任云云。省疏具悉。爾其勿辭救護。
上在昌德宮。停常參·經筵。
吳取善啓曰,行大司憲宋穉圭,掌令金基石,持平趙然春在外,執義未差,掌令李秉德呈辭,持平韓啓源未肅拜,監察茶時之意,敢啓。傳曰,知道。
林翰鎭啓曰,右承旨李圭祊,今日不爲仕進,卽爲牌招,何如?傳曰,允。
吳取善啓曰,判義禁徐耕輔牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
執義前望單子入之,趙璟鎭落點。
以副應敎洪祐喆,校理金逸淵,副校理黃浩民,修撰趙得林牌不進罷職傳旨,傳于吳取善曰,只推。
金學性,以弘文館言啓曰,上番闕直,事甚未安。副應敎洪祐喆,校理金逸淵,副校理黃浩民,旣有只推之命,竝卽牌招,以爲推移入直,副修撰趙得林,旣有只推之命,一體牌招察任,何如?傳曰,允。
又以弘文館言啓曰,上番闕直,事甚未安。副應敎洪祐喆,校理金逸淵,副校理黃浩民,旣有只推之命,竝更牌招,以爲推移入直之地,何如?傳曰,允。
又以弘文館言啓曰,新除授副校理鄭德和,時在忠淸道舒川地,修撰宋尙玉,時在京畿坡州地,經筵入番事緊,請斯速乘馹上來事,下諭。答曰,依啓。
以右承旨李圭祊牌不進罷職傳旨,傳于金永默曰,只推。
吳取善啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
金永默,以兵曹言啓曰,今春等進上弓矢看品在卽,而知弓品金魯甲,身病猝重,不得看品云,改差,其代依例以在京無故人啓下之意,敢啓。傳曰,知道。
義禁府啓目粘連,向前閔致鳳亦,到卽査發而報營,又不襲謬而勘虛兺除良,當年新還,旣能準捧,舊逋徵刷,數亦不少,究其情跡,雖與掩逋始逋者有異是白乎乃,城餉何等嚴重,而未捧尙此夥多,至有道啓之登聞是白乎則,揆以法意,難免重勘。以此照律,何如?判付啓,依允。又啓目粘連,向前李敏行亦,未能諭書之廻避,又有辭單之噴薄,道啓論列,旣以體例所關爲言是白乎則,不可以囚供之據理發明,有所參恕是白遣,又於前任楊口時,舊逋仍在,未捧新逋,亦歸虛勘,雖曰連値大歉,事勢末由是白乎乃,揆以糴法,難逭當律。以此照律,何如?判付啓,依允。
上在昌德宮。停常參·經筵。
藥房都提調朴宗薰,提調趙寅永,副提調金學性啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
吳取善啓曰,行大司憲宋穉圭,執義趙璟鎭,掌令金基石,持平趙然春在外,掌令李秉德,持平韓啓源牌不進,監察茶時之意,敢啓。傳曰,知道。
尹聲大啓曰,左承旨林翰鎭,右承旨李圭祊,今日不爲仕進,竝卽牌招,何如?傳曰,允。
傳于金永默曰,大臣·備局堂上,引見。
傳于吳取善曰,召對爲之。
以副應敎洪祐喆,校理金逸淵,副校理黃浩民再牌不進罷職傳旨,傳于金永默曰,只推。
金永默啓曰,應敎未差,校理金在田受由,副校理鄭德和,修撰宋尙玉在外,修撰沈宜升,副修撰許晟,方在譴罷現告中,玉堂上下番俱空,事甚未安。副應校洪祐喆,校理金逸淵,副校理黃浩民,副修撰趙得林,竝卽牌招,推移入直,何如?傳曰,允。未差譴罷,玉堂前望單子入之。
玉堂前望單子入之,應敎李㙽,修撰洪在喆,副修撰李明迪落點。
金永默啓曰,玉堂上下番俱空,事甚未安。新除授應敎李㙽,修撰洪在喆,副修撰李明迪,一體牌招,推移入直,何如?傳曰,允。
又啓曰,明日常參·經筵,取稟。傳曰,只晝講。
以掌令李秉德,持平韓啓源牌不進罷職傳旨,傳于金永默曰,只推。
以左承旨林翰鎭,右承旨李圭祊牌不進罷職傳旨,傳于吳取善曰,只推。
以應敎李㙽牌不進罷職傳旨,傳于金永默曰,只推。
金永默,以奎章閣言啓曰,奎章閣·演慶堂夏孟朔大奉審,更爲擇日擧行事,草記蒙允矣。令日官李秉洪推擇,則今二十一日爲吉云。以此日擧行之意,敢啓。傳曰,知道。
又以成均館大司成意啓曰,本館入直,久任郞廳外,他郞不得入直,若有代員替直之事,則草記代直事,曾有定式矣。司成未差,直講洪翼燮,以身病呈旬,典籍朴龍九受由,時無入直之員,以他郞官姑爲代直,何如?傳曰,允。
又以兵曹言啓曰,卽接尙衣院官員牒報,則本院弓人任春福·李完伯,矢人李興壽,俱爲服役二十年,造納弓矢,滿千數矣。御供弓矢匠人之服役二十年,造納弓矢滿千數者,帖加成給,旣有內弓矢人及軍器寺已例,今此任春福等,均是御供匠人,而服役年條,造納數爻,考諸該院成冊,俱已準限,則施賞一款,宜無異同,竝依他例帖加成給,何如?傳曰,允。
義禁府照目,粘連天安前郡守李敏行矣本府議啓內,未能諭書之廻避,又有辭單之噴薄,道啓論列,旣以體例所關爲言是白乎則,不可以囚供之據理發明,有所參恕是白遣,又於前任楊口時,舊逋仍在,未捧新逋,亦歸虛勘,雖曰,連値大歉,事勢末由是白乎乃,揆以糴法,難逭當律,以此照律,罪從重論,告身盡行追奪,徒三年定配,又五年禁錮私罪,奉敎依允爲旀,功減一等。又照目,粘連忠淸前兵虞候閔致鳳矣本府議啓內,到卽査發而報營,又不襲謬而勘虛兺除良,當年新還,旣能準捧,舊逋徵刷,數亦不少,究其情跡,雖與掩逋始逋者有異是白乎乃,城餉何等嚴重,而未捧尙此夥多,至有道啓之登聞是白乎則,揆以法意,難免重勘,以此照律罪,以八分不足,杖一百收贖,告身盡行追奪私罪,奉敎依允爲旀,功議各減一等爲良如敎。
丙申四月二十日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調朴宗薰,提調趙寅永,副提調金學性,記事官李源庚·鄭最朝·李墩,直閣李公翼,右副承旨金永默,假注書沈膺泰,事變假注書李晉燁,左議政洪奭周,刑曹判書金蘭淳,行大護軍朴晦壽·徐憙淳,行護軍金弘根·柳相弼,修撰沈宜升以次進伏。醫官崔暄·金漢雋·秦慶煥·吳昌烈進伏楹外訖。上曰,史官分左右。奭周等曰,近日日候,朝涼午熱,節宣之道,尤宜審愼,聖體,若何?上曰,一樣矣。奭周等曰,寢睡·水刺之節,何如?上曰,一樣矣。奭周等曰,大王大妃殿氣候,何如?上曰,一樣矣。奭周等曰,王大妃殿氣候,何如?上曰,一樣矣。宗薰曰,醫官入診乎?上可之。暄等以次診候,退伏奏曰,脈候左右三部調均矣。大王大妃殿曰,醫官先退,次對爲之。奭周曰,今番鞫獄,情節至㦧,雖幸乾道孔昭,罪人斯得,而臣忝居委官,不能畢覈隱情,痛加鋤治,慙悚憤惋,殆不知所容措矣。宗薰曰,臣亦參坐目見,實是亘古所無之凶逆也。獰頑巧慝,終始抵賴,何幸天鑑孔昭,情節自露,夬施典刑,神人之憤小雪,而痛惋之心,殆不知其如何矣。大王大妃殿曰,罪人之千妖萬惡,竝萃一身,幸賴天鑑之孔昭,卽伏邦憲,而且渠之自寫所無之字,卽是斷案,更有何情節之不能畢覈乎?奭周曰,今番奎欽之窮凶情節,實是亘古之所未聞,而究其所由起之端,專在於東學祠院之憑藉,近日一種襍流之假托士論,依付儒院,以爲挾私售利之計者,實是難矯之弊習,其爲士林之羞恥,已無可言,而畢竟變怪,至有今番凶逆而極矣。所謂東學書院,本是僧徒住持之寺刹也。至於魂記守護,亦係四百年來相傳之事,昔在正廟朝,嘗取覽其所藏冊子,以資考證取舍於莊陵配食之錄,仍卽還之於本寺,依舊爲緇衲之所主管,以我正廟聖學之卓越百王,闕典咸擧,秩文大備,凡於禮節儀式之間,有絲毫未安者,罔不亟加釐正,務歸至當,而獨於此事,只仍舊貫,無所擧論,大聖人精義微旨,亦有可以仰認者矣。祠院私創,本有禁令,而至於此寺,則尤非可以容議於建院者,分付道臣,依法典卽爲禁斷,仍存東鶴寺舊號,依前令僧徒守護,雖於日後,如或有仍襲前謬,復稱寺院者,先自不禁之道臣與地方官,當別樣論勘,以此意預爲嚴飭,祠院旣撤則額號自當燒火,而其中若有忠賢位板之妥奉者,則毁撤之際,亦合審愼,此則令道臣另究其措處之宜,從長擧行後,竝與毁撤形止,卽爲登聞之意,分付,何如?大王大妃殿答曰,予只聞前有東鶴寺,而不知其何時有書院矣。今番奎欽萬古所無窮凶絶悖之狀,未嘗不由於憑藉書院,曰祠曰院,要作箝制人口之計,巧憯凶慝,無所不爲,以至此境,予未知何以處置則爲好矣。今聞卿言,不覺豁然,依爲之。此擧條,眞諺飜謄,下送錦營,措處之際,務盡安詳事,分付,可也。出擧條奭周曰,日前賓對,伏承慈敎,以還穀虛勘守令律名事,有爛商稟奏之命矣。糶糴法意,至爲嚴重,其無意徵督,以致虧課,與不謹典守一任偸弄者,設或有情犯輕重之不同,其爲溺職病公則一也。烏得不嚴加徵勘,而至於積弊之後,收殺未易,拘掣近規,自歸虛勘者,雖事非得已,情或可原,而若以是曲加參恕,槪從輕典,則以今狃玩之習,其將益無顧憚,而公家倉庾之積,立見其枵竭而後已矣。後弊所在,決不容議到於闊狹,而第伏見大典倉庫條有曰,虛錄守令,徒三年定配,又五年禁錮,掩置之後官徒配,勿揀赦前。蓋虛錄云者,卽指始逋作俑之守令也。近來掩逋守令之與始逋同勘,雖出於申嚴糴法之義,而揆以大典本意,未免有混淆之歎。自今以後,守令之以逋糴罹罪者,王府照律之際,詳加區別始逋,一依大典本律,竝施配錮,其襲謬掩置者,若無任內身犯,則只勘以徒配,至於反弄那移,有肥己染脂之跡者,自當以贓法論斷,又不止於虛勘之本律而已。如是則情輕者旣獲小寬,犯重者益當知畏,金石科條,可免輕重之失平,而糴法之嚴,亦庶無弛縱之慮。以此意分付金吾,著爲定制,而此非別創新式,卽是舊典之申明,則令前令後,宜無異同,昨年以後掩逋勘罪之守令,除有躬犯者外,禁錮則竝令分揀,何如?大王大妃殿答曰,前後守令,每每無區別而同爲被罪,一竝禁錮,事甚悶然。今聞卿言,古法卽然,依爲之。出擧條奭周曰,因還穀虛勘守令律名事,旣發言端矣。昨年茂山前倅,以掩逋勘罪之後,臣以申命源·李濟完兩人所犯之差可容議,有所仰奏,而申命源,業已親年收贖,故獨請李濟完之疎釋矣。其後又蒙蕩滌之恩,已卽無礙於官職,而申命源則尙在奪告身中,同罪異罰,未免有斑駁之嫌。且積逋査發,旣自其手,報營文簿,明有可據,則今於經歲之後,特許分揀,恐亦不失爲刑政之平,故敢此仰達矣。大王大妃殿答曰,蕩滌敍用,可也。出擧條奭周曰,妖言之禁,自來至嚴,謹稽律文有曰,凡造讖緯妖書妖言及傳用惑衆者皆斬。古人制法,其重如此,防微杜亂之意,有可以想見者,而習俗好異,民志靡定,往往以妖誕不經之說,相與傳播,而不知其自干於大禁,好亂樂禍之徒,又從而做出凶言,以爲煽動誑惑之資。此不痛加懲禁,則難言之慮,必將無所不至,爲先以臣所奏,出擧條頒示中外,此後如有現發者,一依律文施行,以爲定人心絶亂萌之地,何如?大王大妃殿答曰,奚啻嚴禁而已?予之平日所嘗絶痛者此也。依爲之。出擧條奭周曰,東萊府殺獄罪人金厚伯獄事,已自該道,捧結案馳啓,而該曹以報政府詳覆施行之意,覆啓蒙允矣。殺獄償命,例當待時,而此獄則同舟遇漂,縛人投水,兼以對其子而戕其母,情節之憯,世所罕有。且況俄傾之間,竝害三命,尤不可以尋常殺越論,謹按大明律,有殺一家三人者處死不待時之文,附例小註云,若一時殺死,雖非一家,依此律此獄處斷,政合此條,而殺獄事體,至爲嚴重,雖係當死之囚,遲速之間,所當十分審愼,且附例,與正文有異,其所援用,亦合鄭重,下詢登筵大臣及秋曹堂上,處之,何如?大王大妃殿曰,右相之意,何如?右議政朴宗薰曰,明律附例,卽所以講明正律,非別立條例於正律之外,此條小註,臣姑未及詳考,而旣有分明句語,則固無不可援用之意矣。況此囚情犯絶㦧,亟施當律,示民以法,有不容緩,臣於此別無他見矣。大王大妃殿曰,刑判之意,何如?刑曹判書金蘭淳曰,此獄,自臣曹依本律已報政府,則別無更達之事。至於金厚伯之所犯,異於尋常殺變,大僚之援據律文,又如此,臣亦無他異同之見矣。大王大妃殿答曰,左右相及刑判之言皆如此,依爲之。出擧條奭周曰,日昨召對之命,下於久曠之餘,而因玉堂之無一人在直,仍歸寢閣,雖未知其有何事故,而身居論思之任,反使晉接顧問之盛意,閼而不行者,誠不勝萬萬慨咄,除有衆所共知之實故者外,空番諸玉堂,竝施譴罷之典,何如?大王大妃殿答曰,依爲之。出擧條宗薰曰,見今日候,盛暑在卽,雖日御講筵之時,其在聖躬節宣之道,事當不遠而停矣。間因講筵之久輟,以致聖學之間斷,下懷不勝悶然,迨此未甚熱之際,從速開講似好,故敢此仰達矣。奭周曰,見今日晷方長,時候和煖,此正讀書做工之好個時辰,寸陰虛度,眞可惜矣。若又遷就等待,一日二日則又幾何而不爲盛暑乎?奭周曰,禁衛大將金煐,今日賓對,亦不進參,雖云有實病之難强,而武臣之屢次闕參,大關事體,爲先從重推考,此後則更無敢如是之意,另加申飭,何如?大王大妃殿答曰,依爲之。出擧條奭周曰,洪州稅穀那移還來事,頃承另加矯革之命矣。道啓今已來到,而其中一二條件,尙有不可不更加商量者,往復熟議後,始可稟處矣。大王大妃殿曰,卽聞江原道流民,彌滿道路,人皆曰,此道將至空虛之境云,而今又麥農告歉,此將何以則可有拯救之方略乎?奭周曰,關東土地瘠薄,民鮮生業,一遇歉荒,便卽流散,近日京畿內外,行色無依之類,率多是淮金春狼之民,此非獨今年爲然,數歲以來,峽農洊歉,而賙賑之政,亦不能如他道,其所以至此者,蓋非一朝一夕之故,不但爲今日方伯守宰之責,而苟使方伯守宰,盡心懷保,則亦豈無安集之效乎?臣於近日,亦以此事,有所往復勉飭於道臣,而目今旱乾之災,關東聞又較甚,麥農極爲可憂,誠不勝悶然矣。大王大妃殿曰,繡衣方欲擇送,左右相出去相議,卽爲抄啓以入,而若不另擇,則反不如不送之爲愈,須極擇以啓,可也。奭周曰,小臣愚迷,本無知人之鑑,是甚惶悶矣。大王大妃殿命大臣就座。永默曰,諸宰奏事。蘭淳等曰,無奏事矣。永默曰,玉堂所懷奏之。宜升曰,無所懷矣。永默曰,今日賓對,諸臺無一人進參,事甚未安。違牌諸臺,竝推考,何如?大王大妃殿答曰,依爲之。出擧條大王大妃殿命,大臣先退。上命史官就座。仍命退,諸臣以次退出。
丙申四月二十日申時,上御熙政堂。召對入侍時,參贊官吳取善,侍講官洪祐喆,檢討官趙得林,直閣李公翼,假注書沈膺泰,記事官鄭最朝·李墩,各持小學第五卷,以次進伏訖。上曰,史官分左右。上讀前受音,自唐英公,止復可得乎十遍訖。命陳文義。祐喆曰,李僕射之年位高矣,使令足矣,而躬執婢僕之役者,蓋其友愛之心,出於天性,老而冞篤,不敢以尊貴自居,恭爲事姊之職矣。此實常人之所難,而不可强勉而行者,伏願深加探賾焉。上曰,檢討官陳之。得林曰,此章不過敍事而已,別無奧旨之敷演,而第臣於年前,待罪春坊,頻侍离筵,仰瞻睿質岐嶷,聰明夙就,句讀字音,若出金石,所讀之書,卽是初學,而文理漸達,仰問之語,或入深處而答應是當,竊冀及時懋學,不日入聖將就之效,已趁於光明緝熙之域矣。臣於其間,三閱寒暑復登講席,以臣愚昧,雖未敢仰揣聖學進修之深淺,而姑以今日講讀見之,則字音之生澁,句讀之間斷,實有不如前之歎,區區下懷,不勝悶然。小學一部,卽帝王致治之要訣,肆粵我英宗大王,朝夕講誦,潛心對越,以基五十載郅隆之化,此誠我殿下鑑法之謨也。伏願勿以章句音義之末從事,而推擴體認於鑑先致治之基本焉。上曰,閣臣陳之。公翼曰,儒臣已爲詳奏,臣無可贅陳之說矣。第必親二字,最宜詳玩處也。蓋其必親云爾,則其非一日二日而止也,亦非一次二次而止也。友愛根性,誠勤備至,旣貴且老,未嘗一日或廢,一次而使代矣。煮粥猶然,況乎他事乎?伏望如此等文義處,倍加探賾,臨筵講讀之際,必以誠勤爲主,無或一毫放過之時,區區之願也。上曰,參贊官陳之。取善曰,諸臣皆已陳達,臣無容更事敷演矣。上掩卷,命史官就座。仍命退,諸臣以次退出。
上在昌德宮。停常參,只晝講。
金永默啓曰,明日常參,經筵,取稟。傳曰,只晝講。
又啓曰,來二十五日,朝參日次矣,敢稟。傳曰,停。
金永默,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
吳取善啓曰,行大司憲宋稚圭,執義趙璟鎭,掌令金基石,持平趙然春在外,掌令李秉德呈辭,持平韓啓源未肅拜,監察茶時之意,敢啓。傳曰,知道。
以判府事沈象奎長湍地掃墳呈辭,傳于金永默曰,給由馬·澆奠床備給。
吳取善,以奎章閣言啓曰,臣等進詣奎章閣,先大王御眞展奉,奉審無頉,仍詣演慶堂,翼宗大王御眞展奉,奉審無頉,而奉謨堂及閣內諸處,亦爲無頉之意,敢啓。傳曰,知道。
金永默,以弘文館言啓曰,應敎李㙽,旣有只推之命,卽爲牌招察任,何如?傳曰,允。
又以兵曹言啓曰,今四月二十一日武臣賓廳講書日次,而中日相値,不得爲之之意,敢啓。傳曰,知道。
吳取善,以刑曹言啓曰,今四月二十日藥房入診,大臣·備局堂上引見入侍時,左議政洪奭周所啓,東萊府殺獄罪人金厚伯獄事,已自該道,捧結案馳啓,而該曹以報政府詳覈施行之意,覆啓蒙允矣。殺獄償命,例當待時,而此獄則同舟遇漂,縛人投水,兼以對其子而戕其母,情節之憯,世所罕有,且況俄頃之間,竝害三命,尤不可以尋常殺越論,謹按大明律,有殺一家三人者處死不待時之文,而附例小註云,若一時殺死,雖非一家,依此律此獄處斷,政合此條,而殺獄事體,至爲嚴重,雖係當死之囚,遲速之間,所當十分審愼,且附例,與正文有異,其所援用,亦合鄭重,下詢登筵大臣及秋曹堂上,處之,何如?大王大妃殿曰,右相之意,何如?右議政朴宗薰曰,明律附例,卽所以講明正律,非別立條例於正律之外,此條小註,臣姑未及詳考,而旣有分明句語,則固無不可援用之義矣。況此囚情犯絶憯,亟施當律,示民以法,有不容緩,臣於此別無他見矣。大王大妃殿曰,刑判之意,何如?刑曹判書金蘭淳曰,此獄,自臣曹依本律已報政府,則別無更達之事,至於金厚伯之所犯,異於尋常殺變,大僚之援據律文,又如此,臣亦無他異同之見矣。大王大妃殿答曰,左右相及刑判之言皆如此,依爲之事,批下矣。謹按律文,則大明律殺一家三人條有曰,凡殺一家非死罪三人者,凌遲處死,妻子流二千里,附例註云,若一時殺死,雖非一家,則摘去一家二字,依此律死囚,覆奏待報條云,其犯十惡之罪應死者決不待時,金厚伯,依殺非死罪三人之律,不待時凌遲處死,妻子緣坐,依本律勘處之意,分付道臣,何如?傳曰,允。
又以義禁府言啓曰,時囚罪人李敏行,告身盡行追奪,徒三年定配,又五年禁錮照律公事,判付內依允,功減一等事,命下矣。李敏行功減一等,告身盡行追奪,江原道橫城縣蒼峯驛,徒二年半定配,又五年禁錮,而以議啓內辭緣,具罪目,依例發遣府羅將,押送配所,何如?傳曰,允。
又以義禁府言啓曰,黃海監司徐萬淳狀啓內,載寧兼任鳳山郡守沈煥永罪狀,令收司稟處事,啓下矣。沈煥永以兼營將守令,時在任所,依例發遣府書吏,差兼官後拿來,何如?傳曰,待待命拿囚。
義禁府啓目,濟州前牧使朴長復原情云云。問目內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付。啓,依允。
刑曹啓目,粘連啓下是白有亦,向前罪人黃在基亦,僞造馬牌,假稱繡衣,半夜出道,奪據公堂情節,令道臣具格捧結案啓問之意,前已覆啓蒙允,分付該道矣。罪人黃在基所犯節次,自該牧親問結案取招後,轉報馳啓爲白有亦乎,係是一律罪人,依法典照律報議政府,詳覆施行,何如?判付啓依允。
應敎洪祐喆疏曰,伏以,臣之伯父臣奭周,方帶春秋館監事之任矣。臣之所叨春秋兼銜,法在當避。伏乞聖慈,亟命選部,照例遞改,以存公格,千萬幸甚,臣無任云云。省疏具悉。疏辭,下該曹稟處。
今四月二十一日辰時,上御熙政堂。晝講入侍時,同知事徐左輔,特進官李憲球,參贊官吳取善,侍講官洪祐喆,檢討官趙得林,記事官李源庚·鄭最朝·李墩,各持小學第五卷,武臣具載哲以次進伏訖。上曰,史官分左右。上誦前受音訖。祐喆讀自司馬溫公,至得無薄乎,仍奏釋義訖。上讀新受音十遍訖,命陳文義。祐喆曰,養老人譬之於保嬰兒者,以嬰兒至弱,易飢易寒,又不能自衣自食,非保護之至,撫愛之深,則不可育也。是故人君之愛養下民,古人亦譬於保赤子。蓋窮困之民,譬如嬰兒之不能自衣自食,易飢易寒,非人君至誠懷恤,仰事俯育,不可以胥保以生矣。上曰,下番陳之。得林曰,奉如嚴父,保如嬰兒兩句,卽事兄之道至切之語也。敬莫大於事父,而以事父之敬敬兄,則敬之至也。若或全主於敬,則難通湛樂之情,故愛如保嬰矣。愛莫甚於保嬰,而以保嬰之愛愛兄,則愛之切也。又或偏致於愛,則恐有怠慢之色,故敬如事父矣。愛敬兩至,老而靡替,此可謂善事兄者矣。自古兄弟之間,能盡其道者,惟司馬公一人而已。其家行之純備篤切如此,故在於鄕黨,不失令名,立於朝廷,能爲純臣,至今稱宋朝名臣矣。一家一人德行之效,如是之深,則況在上者,一心爲萬化之本,克尙敦倫之政,懋盡親親之義,則風敎之化,覃及之效,當復如何?傳曰,不出家而成效於國,一家仁一國興仁,推之於一家之內,洋溢於八域之中,不待發號施令,自然移風易俗導一世於孝悌之治,復見三代比屋之封,豈不盛哉?惟望體念焉。上曰,同知事陳之。左輔曰,司馬溫公,年位俱高,而友愛之篤,服事之勤如此,可見其出於誠敬,而其家法之嚴,亦可推也。故後世美之,載於小學。凡人君御邦,亦類乎齊家,而其要不外乎誠敬二字,伏願於此等處,推類而玩賾,期有實效焉。上曰,特進官陳之。憲球曰,上下番玉堂及經筵,皆已詳奏,臣無可陳之辭矣。上曰,參贊官陳之。取善曰,儒臣皆已詳奏,臣無贅陳之辭矣。上掩卷,命史官就座。仍命退,諸臣以次退出。
上在昌德宮。停常參,只晝講。
李圭祊啓曰,明日常參·經筵,取稟。傳曰,只晝講。
吳取善啓曰,行大司憲宋穉圭,執義趙璟鎭,掌令金基石,持平趙然春在外,掌令李秉德呈辭,持平韓啓源未肅拜,監察茶時之意,敢啓。傳曰,知道。
傳于李圭祊曰,自二十五日,勸講爲之。
以應敎李㙽牌不進罷職傳旨,傳于李圭祊曰,只推。
李圭祊,以弘文館言啓曰,應敎李㙽,旣有只推之命,卽爲牌招察任,何如?傳曰,允。
又以禮曹言啓曰,卽接抱川幼學李鍾顯所志,則以爲,同姓六寸弟鍾晢,嫡妾俱無子,以其同生兄鍾淑第二子在沼,欲爲繼後,兩家同議完定,而未及禮斜,生家父母,俱爲作故,拘於常規,不得循例禮斜,依定式草記稟處事呈狀矣。凡係繼宗立後,兩邊與受,明有可據而不得登聞者,許令該曹,論理草記事,曾有筵奏定式,而門長李鍾顯所訴旣如此,依定式李鍾淑第二子在沼,立爲李鍾晢之後,何如?傳曰,允。
吳取善,以御營廳言啓曰,本廳哨官徐貞淳,受由過限,終不還現,汰去之意,敢啓。傳曰,知道。
吏曹啓目,粘連啓下是白有亦,觀此弘文館副應敎洪祐喆上疏,則以爲,臣伯父奭周,方帶春秋館監事之任矣。臣之所叨春秋兼御,法在當遞。伏乞亟命選部,照例遞改亦爲自有臥乎所,相避之法,在下當遞,洪祐喆所帶春秋館編修官之任,今姑減下,何如?判付。啓,依允。
義禁府啓目,粘連向前朴長復亦,莫重薦獻,再次闕封,事未前有,不可以尋常做錯論,揆以事體,合施重勘,以此照律,何如?判付。啓,依允。
今四月二十二日辰時,上御熙政堂。晝講入侍時,同知事李嘉愚,特進官李鼎臣,參贊官金學性,侍講官洪祐喆,檢討官洪在喆,記事官李源庚·鄭最朝·李墩,各持小學第五卷,武臣朴蓍會以次進伏訖。上曰,史官分左右。上誦前受音訖。祐喆讀自近世故家,至皆不能若是,仍奏釋義訖。上讀新受音十遍訖,命陳文義。祐喆曰,晁氏家法之爲他家所不及者,專在於戒子弟有法度故也。父兄之戒子弟,旣有法度,而爲子弟者,皆能遵其戒守其法,故能爲一時故家舊族之所不能及,父兄雖以此敎之,子弟若不能遵守,則何以能如是?非但家法然也。嘉言善行,布在方策,良法懿範,日接聞見,非知之難,而惟在遵守體行之如何耳。伏願殿下,深留聖意焉。上曰,下番陳之。在喆曰,此章之法度二字,最宜玩索。凡治身治家治國之際,自各有當然之法度,如九容九思,治身之法度也,如孝慈友睦,治家之法度也,如中庸之九經,大學之絜矩,又是治國之法度也。古人之良法懿度,布在方冊,而又不越乎小學一書,苟非講學之工,則無以取則於前而需用於今矣。伏願體念,而臣又有因此仰達者。連日開講,甚盛擧也,而法筵事體,尤爲自別,惟我殿下一動靜一語默之間,亦不當毫忽放過,而討辨問難,專以講讀爲主,然後始可有時敏日邁心得躬行之效,更願殿下,益加聖意焉。上曰,同知事陳之。嘉愚曰,下番玉堂所奏甚好,臣無贅陳之辭,而講筵久停之餘,連日開講,臣等之所蘄望顒祝在此。若於臨筵之時,留神方冊,討論旨義,務盡探賾之工,日就緝熙之域,則臣等歡忭之忱,無以盡達矣。若徒以章句誦讀,便歸文具而已,則非但聖學無進修之實,臣等之所抑鬱,當復如何哉?且法講體貌自別,不可一毫放過,伏望深加惕念,期有實效焉。上曰,特進官陳之。鼎臣曰,帝王之學,固異於匹庶,而家法之嚴,無間於家國。今此晁氏之申戒,不但爲當時之矜式,亦將爲今日之模楷矣。仍伏念我朝故家大族之有法度者,非無先訓之申戒,而近世子弟之頹惰浮薄,尙有媿於晁氏之忠厚者多矣。如欲挽回振作,使世敎休明,家法謹嚴,則惟在殿下導率作興之如何耳。其爲關係於治敎,裨補於風化者,顧不大歟?唐堯之親九族,周文之御家邦,亶在於是,惟殿下念玆懋哉。上曰,參贊官陳之。學性曰,儒臣及同知事·特進官,皆已詳奏,臣無可陳之辭矣。上掩卷,命史官就座。仍命退,諸臣以次退出。
上在昌德宮。停常參,只晝講。
李圭祊啓曰,明日常參·經筵,取稟。傳曰,停。
金永默啓曰,行大司憲宋穉圭,執義趙璟鎭,掌令金基石,持平趙然春在外,掌令李秉德呈辭,持平韓啓源未肅拜,監察茶時之意,敢啓。傳曰,知道。
李圭祊啓曰,左副承旨吳取善,同副承旨金學性,今日不爲仕進,竝卽牌招,何如?傳曰,允。
注書李源庚病,代以沈敦永爲假注書。
傳于金永默曰,左承旨·左副承旨竝許遞,前望單子入之。
承旨前望單子入之,李鐸遠·趙錫龜落點。
以左副承旨吳取善牌不進罷職傳旨,傳于金永默曰,只推。
以應敎李㙽牌不進罷職傳旨,傳于李圭祊曰,只推。
以忠淸監司沈宜臣狀啓,洪州牧使李鍾稷身死事,傳于李圭祊曰,令該曹口傳差出,當日下送。
李圭祊,以弘文館言啓曰,應敎李㙽,旣有只推之命,與校理金逸淵,一體牌招察任,何如?傳曰,允。
金永默,以都摠府言啓曰,副摠管朴潤榮,以能麽兒堂上,本廳講坐起事,南小營晝仕出去之意,敢啓。傳曰,知道。
又以義禁府言啓曰,今二十日藥房入診,大臣·備局堂上引見入侍時,左議政洪奭周所啓,昨年以後掩逋勘罪之守令,除有躬犯者外,禁錮則竝令分揀,何如?大王大妃殿答曰,前後守令,每每無區別,而同爲被罪,一竝禁錮,事甚悶然,今聞卿言,古法卽然,依爲之事,命下矣。謹依批旨辭意,取考臣府上配案,則昨年以後,以還逋禁錮者,爲十五人,而其中茂山前府使申從洛·李勉大,狼川前縣監孟明淳·成原默,係是始逋守令,蒜山鎭前僉使崔擎天,虛錄卽是躬犯,竝禁錮依前施行,洪州前牧使金在三·洪徹榮·李魯秉,那移襲謬,與虛錄有異,茂山前府使李亨在,鎭川前縣監柳弘根·徐有皓·徐膺淳·李偁,豐川前府使李元緖,俱是舊逋掩置,楊口前縣監李敏行,所謂新逋,卽舊逋之生耗,與任內始逋有間,其所虛勘,亦出於襲謬,竝禁錮分揀之意,敢啓。傳曰,知道。
義禁府照目,粘連濟州前牧使朴長復矣本府議啓內,莫重薦新,再次闕封,事未前有,不可以尋常做錯論,揆以事體,合施重勘,以此照律,杖一百收贖,告身盡行追奪私罪,奉敎依允爲旀,功減一等爲良如敎。
丙申四月二十三日辰時,上御熙政堂。晝講入侍時,同知事徐左輔,特進官金炳朝,參贊官林翰鎭,侍讀官金在田,檢討官洪在喆,假注書沈膺泰,記事官鄭最朝·李墩,各持小學第五卷,武臣沈漢永以次進伏訖。上曰,史官分左右,上誦前受音訖。在田讀自包孝肅公,止觀於此知之,仍奏釋義訖。上讀新受音十遍訖,命陳文義。在田曰,百姓,是所謂蚩蚩之衆人也。見利而易或忘義,至有當報於人而不報者,亦有不當索於人而强索者矣。此人之此曰,受寄於其父而必欲與其子,彼曰,其父無委於人而不肯受,以百兩白金,相讓不止,而反若相訟者然,豈非美俗乎?然此亦有不難,何者?人性本善,無物慾之蔽,則良心如此,是故孟子曰,人皆可以爲堯·舜,呂滎公證之以於此可見其言之信。夫今之民,亦古之民,其性之本善,少無異同,惟在爲人上者導率之如何耳。殿下以禮義廉恥,循循敎導,則八域之民,皆有是心是俗,而可以爲堯·舜之民矣。伏願殿下,體念焉。上曰,下番陳之。在喆曰,世降俗末,而民情渝薄,則利之所在,至有當與而不與,無取而反取者,而今見此章,以白金百兩,受寄於人,則必欲還其子,不知其父之委人也,則亦不肯受,兩相取予之間,或恐其一毫涉於非義,民俗之禮讓如此,則何憂乎不能治平,而此蓋由於自上導率之化耳。就以文王時虞芮爭田事論之,入周之界,見行者讓路,耕者讓耕,二人慙乃相讓,以其所爭田爲閑田,亦豈非文王之化,使人觀感之速者乎?此所謂文·武之政,布在方策者也。凡後王之欲法前聖者,皆於方策上,克盡其典學之工,而典學之要,又在於專心致志四字而已。苟無專致之力,則課日講讀,徒歸應文,掩卷而不能無過境輒忘之歎。若然則顧何以體認其嘉言,躬驗其善行,開發智慮,將就聖學也哉?伏乞深留聖念焉。上曰,同知事陳之。左輔曰,白金重財也。人孰無慾,而互相推諉,至於訴官,而予之讓之,若是其誠實,無他,如非有本性爲然者,則可能乎?推此亦可見作成之化也。是故古人有言曰,人皆可以爲堯·舜,堯·舜之事初非難行,其所作成之方,亦惟在於在上導率之如何而已。伏願殿下體念焉。上曰,特進官陳之。炳朝曰,上下番玉堂及經筵官皆已詳奏,臣無可陳之辭矣。上曰,參贊官陳之。翰鎭曰,儒臣皆詳奏,無容更贅,而請以言外之意陳之,第念講學之有效無效,亶在聖躬之有心無心,如其有心也,則雖片言隻字,無一放過,潛究翫味,致思力學,今日格一義,明日行一事,積累浸漬,殆若火燃而泉達,不期進而自進,以至將就之實效矣。肆昔大舜之鷄鳴孳孳,文王之日中不遑,無非存此心而致聖功,故今此儒臣所以拳拳期望於堯·舜·文王之聖者,深且切矣。伏願殿下,留心諦聽,毋使鎭日間講之盛擧,徒歸於邊幅文具之境,區區之望也。上掩卷,命史官就座。仍命退,諸臣以次退出。
上在昌德宮。停常參·經筵。
自巳時至申時,日暈。
金永默啓曰,明日常參·經筵,取稟。傳曰,停。
金學性,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
李鐸遠啓曰,行大司憲宋稚圭,執義趙璟鎭,掌令金基石,持平趙然春在外,掌令李秉德呈辭,持平韓啓源未肅拜,監察茶時之意,敢啓。傳曰,知道。
備忘記,忠淸水使李濟完下直,長弓一張,長箭一部,片箭一部,筒兒一箇賜給。
傳于李圭祊曰,承旨房望,順房爲之。
趙錫龜啓曰,假注書沈敦永,時無職名,令該曹依例付軍職,冠帶常仕,何如?傳曰,允。
以應敎李㙽,校理金逸淵牌不進罷職傳旨,傳于金永默曰,只推。
金永默,以弘文館言啓曰,應敎李㙽,校理金逸淵,旣有只推之命,竝卽牌招察任,何如?傳曰,允。
吏曹口傳政事,以金鑅爲洪州牧使。
以全羅監司金興根狀啓,礪山府使李熙吉,初不請由,佩符越境,爲先罷黜,其罪狀,令收司稟處事,傳于趙錫龜曰,令該曹口傳差出,當日下送。
金永默,以奎章閣言啓曰,今此御製監董時,時·原任閣臣,逐日進參,而原任直閣吳取善,時無職名,令該曹口傳付軍職,何如?傳曰,允。
兵曹口傳政事,副護軍吳取善。
李鐸遠,以刑曹言啓曰,以司謁口傳下敎曰,和嬪墓內火巢內犯葬漢及都山直刑配事,命下矣。犯葬漢車啓山,都山直金允祚,各嚴刑一次後,啓山慶尙道丹城縣,允祚全羅道光陽縣定配所,竝卽押送之意,敢啓。傳曰,知道。
上在昌德宮。停常參·經筵。
藥房提調趙寅永,副提調金學性啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
金永默啓曰,明日常參·經筵,取稟。傳曰,停。
李鐸遠啓曰,行大司憲宋穉圭,執義趙璟鎭,掌令金基石,持平趙然春在外,掌令李秉德呈辭,持平韓啓源未肅拜,監察茶時之意,敢啓。傳曰,知道。
尹聲大啓曰,左承旨李圭祊,今日不爲仕進,卽爲牌招,何如?傳曰,允。
金學性啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于尹聲大曰,勸講入侍。
吏曹口傳政事,以李玄璣爲礪山府使。
備忘記,礪山都護府使李玄璣下直,長弓一張,長箭一部,筒兒一箇,片箭一部賜給。
以左承旨李圭祊牌不進罷職傳旨,傳于趙錫龜曰,只推。
以應敎李㙽,校理金逸淵牌不進罷職傳旨,傳于趙錫龜曰,只推。
以江原監司韓益相狀啓,江陵府使柳幼獜,前後報辭,極涉駭妄,不得已罷黜事,傳于金永默曰,勿拘常格,令該曹口傳各別擇差,當日下送。
吏曹口傳政事,以李鼎民爲江陵府使。
金永默,以弘文館言啓曰,應敎李㙽,校理金逸淵,旣有只推之命,竝卽牌招察任,何如?傳曰,允。
又以禮曹言啓曰,郊壇四孟朔,遣禮郞看審有無頉,自該曹草記事,曾有定式矣。發遣郞廳,東郊先農壇·先蠶壇·馬祖壇,南郊南壇·雩祀壇·漢江壇·司寒壇,北郊祈雨壇·厲壇,次第看審,則壇上及四面紅箭門墻垣階砌,俱爲無頉,此後看護等節,另加申飭之意,敢啓。傳曰,知道。
金學性,以備邊司言啓曰,頃因湖南道臣狀啓,順天還逋折米一萬五千六百五十石零,更令道臣,商度其排捧年限,竝與前後守宰而指名現告,査實修啓之意,筵奏行會矣。卽見該監司金興根狀啓,則枚擧該府使南履懋牒呈,以爲,本府逋穀年條及虛勘守令,一一區別,修成冊上送,而今此未捧,數旣夥然,從近準勘,實無其路,限五年除耗排捧事,請令廟堂稟處矣。除耗排捧,雖在難愼,旣經屢詢,勢當依所請許施,而一萬五千餘石之限以五年,亦非太遠,使之準此年限,盡數收殺,毋或以糴逋一款,更煩朝聽之意,另加申飭,各年虛勘之守令,旣捧現告,令該府照法稟處,何如?傳曰,允。
李鐸遠,以義禁府言啓曰,全羅監司金興根狀啓內,礪山府使李熙吉,爲先罷黜,其罪狀,令攸司稟處事,啓下矣。李熙吉以兼營將守令,時在任所,依例發遣府書吏,差兼官後拿來,何如?傳曰,待待命拿囚。
丙申四月二十五日辰時,上御熙政堂。藥房入診,勸講同爲入侍時,提調趙寅永,副提調金學性,假注書沈膺泰,記事官鄭最朝·李墩,待敎金洙根,左議政洪奭周,原任直閣徐俊輔,參贊官尹聲大,檢討官洪在喆,假注書沈敦永,各持小學第五卷,以次進伏,醫官崔暄·金時中·金珪·秦慶煥進伏楹外訖。上曰,史官分左右。奭周進前奏曰,數日旱炎頗甚,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。寅永曰,醫官使之入診乎?上可之。暄等以次診候訖,退伏奏曰,脈候左右三部調均矣。命醫官先退。上誦前受音訖。俊輔讀自萬石君,止改之乃許,仍奏釋義訖。上讀新受音十遍訖,命陳文義。俊輔曰,此章卽萬石君居家訓子孫之事,而朱夫子編之於小學,乃所以著其齊家之效也。如欲治平,必先齊家,而孝謹二字,又是萬石君之家法,此等處推類擴充,則修齊治平之道,亶在是矣。伏願深留聖念焉。上曰,玉堂陳之。在喆曰,閣臣所奏之外,別無他文義之敷陳者,而大抵講學之要,不獨於當日進講之內,必求其文義而已。每於字句之間,亦可有旁通類推者,臣當以此章改字之義仰達矣。蓋事有不當改者,有當改者,不當改而改,與當改而不改者,俱未免爲過失,而至若列聖相承,厥有成憲,則此不當改者也。凡殿下之日用事爲,一或有過失者,則此決不可不卽改者也。古人有言曰,人孰無過,改之爲貴,殷湯之改過不吝,亦豈非湯之所以爲湯者乎?今以講學一事言之,殿下若知其不能專一之爲過,則卽改勿憚,沈潛玩味,若知其不能問難之爲過,則亦改勿吝,討辨質疑,然後方可以進德而修業矣。伏願體念,而推是以往,雖於起居飮食之際,昨日之無益者,今必改之,俄者之有妨者,旋又改之,克盡其節宣保嗇之方,是臣區區之望也。上曰,參贊官陳之。聲大曰,此章文義,閣臣玉堂,已備詳矣。臣無容更陳,而玉堂所奏,深得進修之要,於此體念,期有資益之效,是臣區區之望也。上曰,大臣陳之。奭周曰,臣於屢朔之後,獲侍講筵,仰聆音讀之際,比前日頗欠貫通,此專由於許久間斷而然。工夫間斷,則用意不專,心不專一,則工夫無由而長進。繼自今伏望更加猛省,專着心志,毋令有岐貳之歎焉。路馬之路字,果有所領會耶?路之爲言,大也。人君所乘之車,謂之路車,路車所駕之馬,謂之路馬,馬是畜物,而人爲之致敬者,以其爲君所乘也。子孫之爲吏者,自公所退歸,則不冠不見,不敢呼其名,以父祖而敬其子孫如此者,以其爲君之所使也。臣之於君,無往而不致其敬如此,人君之事天,猶人臣之事君,亦當無往而不致其敬,百官者,與人君共治天職者也,今殿下召接臣等,必具盛服,正位端坐,不示褻慢之容,非以臣等爲可敬也,乃所以重天職也。古者之禮,有司獻民數,則天子亦拜受之,民數者,如今戶籍之類也,以天子而致敬若此者,以民之爲天所生育也。以此推之,則人君之一言一動,皆上天之所鑑臨也,一政一令,皆,代天行工之事也。其所以兢兢業業,不敢自恣者,宜如何哉?伏願隨事隨處,深體此意,以盡敬天之實焉。勸講閣臣之輪回進參者,雖不乏人,而其中有見帶居留之任者,居留與外職有異,例皆以兼帶備堂,進參於賓對,則勸講之筵,亦無不可參之義,曾在昔年,亦有已例之可援者,今亦使之一體輪回進參,似好矣。上可之,上掩卷。仍命退,諸臣以次退出。
上在昌德宮。停常參·經筵。
趙錫龜啓曰,明日常參,經筵,取稟。傳曰,停。
李鐸遠啓曰,行大司憲宋穉圭,執義趙璟鎭,掌令金基石,持平趙然春在外,掌令李秉德呈辭,持平韓啓源未肅拜,監察茶時之意,敢啓。傳曰,知道。
備忘記,昌城都護府使李復馨下直,長弓一張,長箭一部,筒兒一箇,片箭一部賜給。
傳于趙錫龜曰,勸講入侍。
傳于趙錫龜曰,明日勸講停。
以應敎李㙽,校理金逸淵牌不進罷職傳旨,傳于趙錫龜曰,只推。
趙錫龜,以弘文館言啓曰,應敎李㙽,校理金逸淵,旣有只推之命,竝卽牌招察任,何如?傳曰,允。
李鐸遠,以司僕寺一二提調意啓曰,濟州前牧使朴長復遞任進上馬三匹,今纔上來,禾毛色別單書入,依例內廐立養之意,敢啓。傳曰,知道。
又以義禁府言啓曰,因備邊司草記,順天還逋各年虛勘之守令,旣捧現告,令該府照法稟處事,允下矣。順天兼任前營將申紈,前府使洪重燮等,旣已身故,勿論,前府使林翰鎭,今方待命,拿囚之意,敢啓。傳曰,知道。
義禁府啓目,順天前府使林翰鎭原情云云。問目內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付。啓,依允。
丙申四月二十六日辰時,上御熙政堂。勸講入侍時,原任提學鄭元容,參贊官金學性,檢討官趙得林,假注書沈膺泰,記事官鄭最朝·李墩,各持小學第五卷,以次進伏訖。上誦前受音一遍訖。元容讀自子孫勝冠,止以爲不及,仍讀奏釋義。至石奮遇漢高祖之事,上曰,漢高祖,誰也?元容曰,漢高祖姓劉名邦,始以亭長,起爲沛公,代秦爲天子者也。上曰,卽漢之太祖乎?元容曰,然矣。上讀新受音,至訢訢如也,訢字字音,讀如銀字。元容曰,訢字之音,諺解釋以忻字,讀如忻字似宜矣。上曰,大全釋音,從銀字,史官持諺解以入,可也。賤臣承命出,持諺解以入。上展看曰,諺解則果如忻字之音矣。當從何音而讀之耶?元容曰,從諺解之音似宜矣。上曰,唯。仍讀十遍訖,命陳文義。元容曰,石奮年十五,遇漢高祖,高祖與語,愛其恭敬,蓋其天性然也。子孫遵敎,皆著孝謹,建之視滌中裠,慶之望里下車,皆孝也。建之馬點引罪,慶之數馬以對,皆謹也。石奮質朴篤行,故不言而躬行,古人所謂不肅而成,不嚴而治者也。凡物皆有文質,雖以衣服飮食居處言之,布帛是質,而錦紋刺繡是文也,菽粟是質,而色味眞異是文也,土木是質,而金碧藻采是文也。文不可偏廢,每有勝質之弊,漢初之治,近質而猶有文多之患,擢用質行之萬石君,此所以西京之治,有恥言人過,風流篤厚之盛也。講此等章時,亦推看於用人之政,似好矣。上曰,玉堂陳之。得林曰,冠者禮之始也。必以成人之道責之,故雖以父兄之尊,接見子弟之時,冠者在側,則亦必冠而見之,稍存禮貌之意,不加褻慢之色者,此所以重冠也。禮記冠義曰,冠者,見兄弟則兄弟拜之,見鄕大夫先生則大夫先生禮之,亦此義也。冠之義,豈不重歟?顧今殿下,已行三加彌尊之禮,方躋外,傳出就之年,上承皇天祖宗付畀之重,下係臣隣衆庶顒若之望,豈可徒比於匹庶家子弟冠昏之節責成之望而已哉?伏願繼自今,棄其幼儀,勉其成德,臨筵講讀,則整其衣冠,對越方冊,一心向學,勇趨力進,懋盡誠正修齊之工,克臻光明緝熙之域,視朝出治,則恭己臨下,勤意延訪,善繼先王之遺志,煥新一初之政令,民臣幸甚,益加留念焉。上曰,參贊官陳之。學性曰,子孫遵敎云者,卽謂石家子孫,遵石奮之敎訓也。蓋孝謹,卽石奮敎訓,而建慶諸子,能遵行之,家風之美,著稱於郡國,此非但以萬石家法視之而已,亦可推移上論於人國,至於我東,列聖相承,敬天虔祀,節財勤民,卽我朝相傳家法,而盛德至善,蕩無能名,良法美制,垂裕後昆,昭載於寶鑑羹墻諸書,伏願敬覽而敬遵之,以盡繼述之孝焉。且於講讀之際,每當此等章句,懋加旁推,克盡體驗,是臣區區之望也。上掩卷。仍命退,諸臣以次退出。
上在昌德宮。停常參·經筵。
自卯時至未時,灑雨下雨,測雨器水深一分。
李鐸遠,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
金永默啓曰,明日常參,經筵,取稟。傳曰,停。
李鐸遠啓曰,來初一日輪對日次,而景慕宮夏享大祭齋戒相値,頉稟之意,敢啓。傳曰,知道。
又啓曰,行大司憲宋穉圭,執義趙璟鎭,掌令金基石,持平趙然春在外,掌令李秉德呈辭,持平韓啓源未肅拜,監察茶時之意,敢啓。傳曰,知道。
金永默啓曰,左副承旨金學性,今日不爲仕進,卽爲牌招,何如?傳曰,允。
傳于金永默曰,孝成殿朔祭,以攝行磨鍊。
傳于金永默曰,勸講,待下敎爲之。
傳于金永默曰,左承旨許遞,前望單子入之。
李鐸遠啓曰,卽者刑曹郞廳來言,亂打武監之朱德孫,査實照勘事命下,而判書金蘭淳呈辭受由,次堂例不得擧行云,何以爲之?敢稟。傳曰,次堂擧行。
以應敎李㙽牌不進罷職傳旨,傳于金永默曰,只推。
以校理金逸淵牌不進罷職傳旨,傳于金永默曰,只推。
金永默,以弘文館言啓曰,應敎李㙽,校理金逸淵,旣有只推之命,竝卽牌招察任,何如?傳曰,允。
以應敎李㙽,校理金逸淵牌不進罷職傳旨,傳于金永默曰,只推。
金學性,以禁衛營言啓曰,本營哨官成弼修,身爲兼參軍,擧措駭妄,爲先汰去之意,敢啓。傳曰,知道。
李鐸遠,以刑曹言啓曰,以司謁口傳下敎曰,朱德孫爲名漢,亂打武監權興甲云,令秋曹査實後,照律勘處事,命下矣。朱德孫捉來,與武監權興甲,頭面査實,則始因微細之事,終至醉鬨之境,而摘奸傷處,別無顯著,當初所失,雖由武監,肆然手犯,罪在德孫,謹按律文,則大明律鬪驅條有曰,他物驅人成傷者笞四十,大典通編禁制條有曰,使酒人杖一百,名例云,二罪俱發,以重者論,朱德孫依此律,決杖一百懲礪放送之意,敢啓。傳曰,知道。
義禁府啓目,粘連向前林翰鎭亦,觀於囚供,則已於到任之初,査發一萬九千石之舊逋,論報營門,而當年捧逋,爲五千餘石是如是白去乙,今此道啓成冊之以逋爲言者,亦不過一萬五千餘石是白乎則,正與此囚已査已報之逋,數爻相近,此足爲舊逋之外,不添新逋之明證是白乎矣,旣査而不能準捧,磨勘而終歸襲謬,雖曰,民情事勢之以時則然是白乎乃,糴法本自莫嚴,掩逋宜在重論,以此照律,何如?判付。啓,依允。
上在昌德宮。停常參·經筵。
自開東至未時,灑雨下雨,測雨器水深六分。
李鐸遠啓曰,明日常參·經筵,取稟。傳曰,停。
又啓曰,行大司憲宋穉圭,執義趙璟鎭,掌令金基石,持平趙然春在外,掌令李秉德呈辭,持平韓啓源未肅拜,監察茶時之意,敢啓。傳曰,知道。
承旨前望單子入之,李趾秀落點。
尹聲大啓曰,新除授同副承旨李趾秀,卽爲牌招,何如?傳曰,允。
又啓曰,同副承旨李趾秀,時在忠淸道沃川地,斯速乘馹上來事,下諭,何如?傳曰,允。
金永默,以弘文館言啓曰,應敎李㙽,校理金逸淵,旣有只推之命,竝卽牌招察任,何如?傳曰,允。
尹聲大,以吏曹言啓曰,新除授活人署別提徐重瑞,除拜後過限不上來,依例改差,何如?傳曰,允。
義禁府照目,粘連順天前府使林翰鎭矣本府議啓內,觀於囚供,則已於到任之初,査發一萬九千石之舊逋,論報營門,而當年捧逋,爲五千餘石是如是白去乙,今此道啓成冊之以逋爲言者,亦不過一萬五千餘石是白乎則,正與此囚已査已報之逋,數爻相近,此足爲舊逋之外,不添新逋之明證是白乎矣,旣査而不能準捧,磨勘而終歸襲謬,雖曰,民情事勢之以時則然是白乎乃,糴法本自莫嚴,掩逋宜在重論,以此照律罪,告身盡行追奪,徒三年定配,勿揀赦前私罪,奉敎依允爲旀,功減一等爲良如敎。
右副承旨趙錫龜疏曰,伏以,臣百不猶人,一無適用,顧何嘗堪承於見職,而恩資之畀,閱歲愈感,承宣之除,自天有隕,積違之餘,邇密是叨,遍身榮耀,闔門攢頌,無似如臣,何以致此?微忱縱殫於心膂,謏才蔑稱於喉舌,其爲瘝厥之憂,又非漫職可比。玆不得不冒入文字,仰瀆崇嚴。伏乞亟遞臣所帶職名,俾便公私焉。抑臣抱玆切懇,乃敢贅陳,冀垂聖明之矜察焉。臣於五六年前,特蒙先大王厚恩,周歲南邑,將母往養,感祝之私,鉻在心肺,而今焉母齡益添,疾病隨痼,凜若莫保,比前尤倍,以臣之貧窶契活,輒失護養之方,菽水常供,尙患未贍,薑桂良劑,尤何能辦?老病調治,滋補爲先,人子私情,反哺是急,臣心煎迫,容有其極?玆敢不避煩猥,又控至懇於孝理之下。伏願聖慈,俯察微衷,特命選部,畀臣近地一邑,俾遂便養之願,則自今臣母之齡,皆我聖明賜耳。奉檄之喜,非比向來,結草之報,可期餘生,臣無任云云。省疏具悉。疏辭,下該曹稟處。
上在昌德宮。停常參·經筵。
自開東至未時,灑雨下雨,測雨器水深一寸。
金永默啓曰,明日常參·經筵,取稟。傳曰,停。
李鐸遠啓曰,行大司憲宋穉圭,執義趙璟鎭,掌令金基石,持平趙然春在外,掌令李秉德呈辭,持平韓啓源未肅拜,監察茶時之意,敢啓。傳曰,知道。
金永默啓曰,右承旨金學性,今日不爲仕進,卽爲牌招,何如?傳曰,允。
傳于金永默曰,禮·工換房。
金永默啓曰,明日傳香,禮房承旨當爲齋宿,右副承旨趙錫龜,卽爲牌招,何如?傳曰,允。
以右承旨金學性牌不進罷職傳旨,傳于金永默曰,只推。
以應敎李㙽牌不進罷職傳旨,傳于趙錫龜曰,只推。
趙錫龜,以弘文館言啓曰,應敎李㙽,旣有只推之命,卽爲牌招察任,何如?傳曰,允。
金永默,以賑恤廳言啓曰,西部池下契任掌李末不里,今月二十八日本洞路傍,得二歲遺棄女兒,同里居良女朴召史,欲爲收養,新水鐵里契任掌崔貴得,今月二十八日本洞路傍,得二歲遺棄男兒,同里居良女金召史,欲爲收養,南部會賢洞契任掌張氏金,今月二十八日本洞路傍,得三歲遺棄女兒,同里居良女韓召史,欲爲收養,鑄字洞契任掌崔景浩,今月二十八日本洞路傍,得二歲遺棄女兒,同里居良女申召史,欲爲收養,箭串二契任掌李雲得,今月二十八日本洞路傍,得三歲遺棄男兒,同里居良女姜召史,欲爲收養,北部上牌契任掌金大春,今月二十八日本洞路傍,得三歲遺棄男兒,同里居良女李召史,欲爲收養,安國洞契任掌朴奉大,今月二十八日本洞路傍,得二歲遺棄男兒,同里居良女裵召史,欲爲收養,貧不自食,皆願受料,告于本部,自該部牒呈,故依節目竝爲給料,使之乳養之意,敢啓。傳曰,知道。
李鐸遠,以義禁府言啓曰,時囚罪人林翰鎭,告身盡行追奪,徒三年定配,勿揀赦前照律公事,判付內依允,功減一等事,命下矣。林翰鎭功減一等,告身盡行追奪,忠淸道木川縣迎春驛,徒二年半定配,勿揀赦前,而以議啓內辭意,具罪目,依例發遣府書吏,押送配所,何如?傳曰,允。
吏曹啓目,粘連啓下是白有亦,觀此承政院右副承旨趙錫龜上疏,則以爲,臣於五六年前,特蒙先大王厚恩,周歲南邑,將母往養,感祝之私,銘在心肺,今焉母齡益添,疾痛隨痼,凜若莫保,比前尤倍,以臣之貧窶契活,輒失護養之方,菽水常供,尙患未贍,薑桂良劑,尤何能辦?老病調治,滋補爲先,人子私情,反哺是急,又控至懇,伏願特命選部,畀臣近地一邑,俾遂便養之願亦爲白有臥乎所,趙錫龜之家貧親老,菽水難繼之狀,卽通朝之所共知,許畀一邑,俾遂便養之願,允合孝理之政是白乎矣,通列之臣出補外邑,事體不輕,臣曹不敢擅便,上裁,何如?判付。啓,依回啓施行爲良如敎。
上在昌德宮。停常參·經筵。
藥房都提調朴宗薰,提調趙寅永,副提調金學性啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
金學性,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
趙錫龜啓曰,明日景慕宮夏享大祭齋戒相値,視事頉稟之意,敢啓。傳曰,知道。
李鐸遠啓曰,行大司憲宋穉圭,執義趙璟鎭,掌令金基石,持平趙然春在外,掌令李秉德呈辭,持平韓啓源未肅拜,監察茶時之意,敢啓。傳曰,知道。
金學性啓曰,備邊司郞廳來言,今日賓廳日次,而領議政未差,左議政洪奭周差祭,右議政朴宗薰無時急稟定事,不得來會云矣,敢啓。傳曰,知道。
傳于趙錫龜曰,禮房承旨,馳詣宗廟·景慕宮,奉審摘奸以來。
傳于李鐸遠曰,左承旨許遞,前望單子入之,李魯集落點。
傳于趙錫龜曰,承旨房望,以順房爲之,而戶·禮換房。
傳于李鐸遠曰,發遣吏郞,諸執事淸齋與否,摘奸以來,以應敎李㙽牌不進罷職傳旨,傳于趙錫龜曰,只推。
趙錫龜啓曰,應敎李㙽,旣入闕中,不爲肅謝,直爲出去,事甚未安。推考,何如?傳曰,允。
李鐸遠,以奎章閣言啓曰,明日卽奎章閣·演慶堂朔奉審日次,臣等進詣擧行之意,敢啓。傳曰,知道。
趙錫龜以忠勳府言啓曰,本府書寫忠義衛張極老瓜滿,代以南秉禎差下,依例假郞廳稱號,何如?傳曰,允。
又以禮曹言啓曰,頃因山陵參奉所報,忠淸道瑞山泰安等地所屬安眠島內四里一里量外加耕處,劃付本陵,自今年收稅以補香炭需用之意,草記蒙允,而第念本島,卽禁養封山,事多難便,今姑置之,更以可合之處,從他望定報來,以爲啓劃屬之地,何如?傳曰,允。
上在昌德宮。停常參·經筵。
夜自五更至初二日開東,灑雨下雨,測雨器水深一寸二分。
尹聲大啓曰,明日常參·經筵,取稟。傳曰,停。
趙錫龜啓曰,來初五日,朝參日次,而綏陵忌辰祭齋戒相値,頉稟之意,敢啓。傳曰,知道。
又啓曰,行大司憲宋穉圭,執義趙璟鎭,掌令金基石,持平趙然春在外,掌令李秉德呈辭,持平韓啓源未肅拜,監察茶時之意,敢啓。傳曰,知道。
尹聲大啓曰,新除授左承旨李魯集,時在京畿驪州地,斯速乘馹上來事,下諭,何如?傳曰,允。
傳于李鐸遠曰,傳香承旨馳詣景慕宮,奉審摘奸以來。
傳于尹聲大曰,孝成殿端午祭,以攝行磨鍊。
傳于尹聲大曰,初六日孝和殿酌獻禮親行矣,該房知悉。
尹聲大啓曰,今初六日孝和殿親行酌獻禮祭文,當爲製進,而藝文提學未差,弘文提學權敦仁奉命出疆,未差之代,政官牌招開政差出,待明朝牌招,使之製進,何如?傳曰,允。許遞,今日政差出。
李鐸遠,以兵曹言啓曰,五衛將方禹聲,文臣兼宣傳官林基洙,守門將洪憲範,俱以病難供職,呈狀乞遞,竝改差,何如?傳曰,允。
又以兵曹言啓曰,每當儲窠之月,虛司果,例不得循例區處,而在前積滯之時,勿拘儲窠,有虛司窠擬入之例,今亦依此擧行,以爲次次疏滯之地,何如?傳曰,允。
有政。吏批,判書金箕殷進,參判鄭基一,參議趙斗淳,竝牌招不進,右副承旨趙錫龜進。以李志淵爲刑曹判書,李光文爲知義禁,趙寅永爲弘文提學,鄭元容爲藝文提學,黃基安爲司成,沈源祖爲尙衣僉正,金輔根爲戶曹佐郞,任岳周爲引儀,洪邁燮爲義盈奉事,蔡東逌爲南海縣令,李信泳爲橫城縣監,李鎭旻爲求禮縣監,贈吏判徐有老贈左贊成例兼,判義禁徐耕輔考。
兵批,判書鄭元容進,參判鄭禮容病,參議洪祐順受由在外,參知尹興圭入直,左副承旨李鐸遠進。啓曰,黃海水使,今當差出,而擬望之人乏少,他道守令竝擬,何如?傳曰,允。
以朴晦壽·李穆淵爲都摠管,洪穉圭爲副摠管,金榶爲僉知,黃鐩·金光涑·鄭昌殷爲五衛將,卓熙潤爲景福將,徐度遠·趙完喆爲慶熙將,曺勉承爲訓鍊主簿,金宅基爲黃海水使,許潤爲安興僉使,知事單李義懋,北道參軍單鄭桓大,護軍金蘭淳,副護軍李圭祊·金永默·李昌心·申命源,副司正沈敦永·沈膺泰,以上竝單付。吏批,再政。兼瓮津府使單金宅基。兵批,再政。副摠管單李穆淵。
以吏曹參議趙斗淳牌不進罷職傳旨,傳于李鐸遠曰,只推。
趙錫龜啓曰,藝文提學鄭元容,旣入闕中,不爲肅謝,直爲出去,事甚未安。推考,何如?傳曰,允。
尹聲大,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
又以吏曹言啓曰,今此端午祭祭官,當爲磨鍊,而除老病公頉,實無推移排比之路,依近例刑官·司饔院官員年六十以上人,通瀜塡差以入,而其中時無職名人,令該曹口傳付軍職,何如?傳曰,允。
又以司饔院監膳提調意啓曰,鷹師貢人等呼訴內,京貿山雉,今已垂乏,將無推移封進云。依前傳敎定式,今日爲始,各殿日下生雉,以活雞全數代封之意,敢啓。傳曰,知道。
上在昌德宮。停常參·經筵。
自開東至酉時,灑雨下雨,測雨器水深一寸三分。
自人定至夜五更,灑雨下雨,測雨器水深一分。
李鐸遠啓曰,明日再明日,寧陵忌辰祭齋戒·正日,三明日初六日,綏陵忌辰祭齋戒正日,初七日初八日,長陵忌辰祭齋戒·正日,初九日獻陵忌辰祭齋戒,初十日十一日,孝昌墓忌辰祭齋戒·正日相値,視事頉稟之意,敢啓。傳曰,知道。
趙錫龜啓曰,行大司憲宋穉圭,執義趙璟鎭,掌令金基石,持平趙然春在外,掌令李秉德呈辭,持平韓啓源未肅拜,監察茶時之意,敢啓。傳曰,知道。
備忘記,北虞候李鍾奎下直,長弓一張,長箭一部,片箭一部,筒兒一箇賜給。
備邊司薦望,以李寅泰爲江華留守。
李鐸遠,以禮曹言啓曰,顯隆園端午祭受香,在於明日,而令今方入直,參奉金益鼎,身病猝重,無以受香云。參奉金益鼎,今姑改差,其代令該曹,以在京無故人口傳差出,以爲受香之地,何如?傳曰,允。
吏曹口傳政事,以趙秉緯爲顯隆園參奉。
李鐸遠,以成均館大司成意啓曰,本館入直,久任郞廳外,他郞不得入直,若有代員替直之事,則草記代直事,曾有定式矣。司成黃基安未肅拜,直講洪翼燮,典籍朴龍九俱爲差祭,時無入直之員,以他郞官,姑爲代直,何如?傳曰,允。
又以訓鍊都監言啓曰,本局把摠申命洪,哨官權曦,俱有身病,勢難察任,改差,何如?傳曰,允。
又以禁衛營言啓曰,本營軍色從事官徐憲淳,身病甚重,勢難察任,今姑改差,何如?傳曰,允。
上在昌德宮。停常參·經筵。
未時,灑雨下雨,測雨器水深二分。
趙錫龜啓曰,行大司憲宋穉圭,執義趙璟鎭,掌令金基石,持平趙然春在外,掌令李秉德呈辭,持平韓啓源未肅拜,監察茶時之意,敢啓。傳曰,知道。
尹聲大啓曰,刑曹判書李志淵,知義禁李光文,除拜後過三日不爲出肅,竝依定式推考警責,仍卽牌招察任,何如?傳曰,允。
李鐸遠,以兵曹言啓曰,今初六日孝和殿酌獻禮親行時,本曹堂上,全數侍衛,而參議洪祐順受由在外,令政院稟旨變通,仍令該曹,以在京無故人口傳差出,待下批,牌招,以爲進參之地,何如?傳曰,允。
李鐸遠啓曰,因兵曹草記,今初六日孝和殿酌獻禮親行時,本曹堂上全數侍衛,而參議洪祐順受由在外,令政院稟旨變通,仍令該曹口傳差出,待下批,牌招事,允下矣。合有變通之道,何以爲之?敢稟。傳曰,許遞。
吏曹口傳政事,以金大根爲兵曹參議。
兵曹口傳政事,副司果朴鳳欽·任百能。
李鐸遠,以弘文館言啓曰,副應敎洪祐喆,校理金在田差祭,副校理鄭德和在外,上番闕直,事甚未安。應敎李㙽,校理金逸淵,副校理黃浩民,竝卽牌招,以爲推移入直之地,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
上在昌德宮。停常參·經筵。
趙錫龜啓曰,行大司憲宋穉圭,執義趙璟鎭,掌令金基石,持平趙然春在外,掌令李秉德呈辭,持平韓啓源差祭,監察茶時之意,敢啓。傳曰,知道。
傳于李鐸遠曰,傳香承旨馳詣宗廟·永禧殿·景慕宮,奉審摘奸,仍詣受香諸處,奉審摘奸以來。
李鐸遠啓曰,明日傳香,禮房承旨當爲齋宿,而左承旨李魯集,自鄕上來云,所當牌招,而拘於廳規,不得請牌,何以爲之?敢稟。傳曰,牌招。
以應敎李㙽,校理金逸淵牌不進罷職傳旨,傳于李魯集曰,只推。
以慶尙監司趙秉鉉狀啓,咸陽郡守洪章燮,因事過引,屢促不還,令該曹催促還任事,大王大妃殿傳于李魯集曰,觀此狀啓,以民之構誣官長,至於該守之不爲下去,大關紀綱之事,亂民則道臣躬自盤覈,勿論首從,一倂嚴刑遠配,以爲一分懲戢之後,狀聞之意,分付該守令,令廟堂嚴飭,明日內下送。
趙錫龜,以戶曹言啓曰,臣止淵,今日以慶尙道右漕倉點檢事,出來江上矣。全羅道群山倉所屬全州等七邑乙未條田稅大同合米一萬四千八百九十一石零,太三千二百五十五石零,本倉元漕船十八隻亦中分載,到忠淸道洪州古代島前洋,二隻致敗,其餘十六隻,無事到泊于西江前洋,故一體點檢之意,敢啓。傳曰,知道。
上在昌德宮。停常參·經筵。
藥房都提調朴宗薰,提調趙寅永,副提調金學性啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
大王大妃殿進御二錢重人蔘粟米飮,自今日一貼式,限二日煎入事,榻前下敎。
王大妃殿進御二錢重人蔘粟米飮,自今日一貼式,限二貼煎入事,榻前下敎。
趙錫龜啓曰,行大司憲宋穉圭,執義趙璟鎭,掌令金基石,持平趙然春在外,掌令李秉德呈辭,持平韓啓源差祭,監察茶時之意,敢啓。傳曰,知道。
李鐸遠啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于李魯集曰,直提學朴永元,馳詣綏陵,奉審摘奸,仍詣懿陵,一體奉審以來。
傳于尹聲大曰,留院公事入之。
尹聲大啓曰,今日齋宿,承旨當爲備員,而同副承旨李趾秀在外,無以備員,何以爲之?敢稟。傳曰,許遞,前望單子入之。
承旨前望單子入之,趙落點。
尹聲大啓曰,今日齋宿,承旨當爲備員,新除授同副承旨趙,卽爲牌招,何如?傳曰,允。
趙錫龜啓曰,卽者吏曹郞廳來言,南海縣令蔡東逌,求禮縣監李鎭旻,兩司當爲署經,而憲府則行大司憲宋穉圭,執義趙璟鎭,掌令金基石,持平趙然春在外,持平韓啓源未肅拜,只有掌令李秉德一人,持平韓啓源,卽爲牌招,諫院則大司諫尹正鎭,司諫鄭藎,獻納金鼎元,正言李在直·金若水俱在外,無以備員署經云,何以爲之?敢稟。傳曰,允。在外臺諫竝許遞,前望單子入之。
臺諫前望單子入之,大司憲金履載,大司諫朴永元,執義李集運,司諫朴時源,掌令姜斗煥,獻納韓鎭庭,持平吳致淳,正言李魯確·金永基落點。
趙錫龜啓曰,守令署經事,命下矣。新除授臺諫,竝卽牌招,以爲備員署經之地,何如?傳曰,允。
傳于李魯集曰,明日出宮門路,以協陽門爲之。
李鐸遠,以備邊司言啓曰,咸陽郡守,令廟堂嚴飭,明日內下送事,命下矣。該郡守洪章燮,時在忠淸道公州地云,令該曹發關該道,卽爲催促發送後,形止狀聞之意,分付,何如?傳曰,允。
江原監司韓益相疏曰,伏以,臣百不猶人,萬不堪承之狀,日月之明,庶幾俯燭,而臣之冒沒就職,按察本道,亦已十許月矣。苟使臣,智慮足以通變,才猷足以矯捄,則宜其有一政一事之就緖,上而報委畀之恩,下而安殿屎之民,而歲月幾周,絲毫蔑效,仰念聖朝所以差遣之意,其不在於勞徠而奠安之乎?非惟不能日甚一日,晝宵愧懼,無面可顯,然以一道之情狀言之,朔膳旣停,蔘貢又罷,曠絶之澤,與天無極,憂恤之德,較海猶深,環一路含生之倫,莫不歡欣蹈舞,皆欲安堵如故,其奈峽土瘠薄,連年告歉,人亡戶殘,逐歲較甚,昔之數三千戶,今不滿千,前之一二千戶,殆過減半,邑號雖存,居民實少,由此而倉廩空虛,田野荒廢,軍伍虛闕,然而還穀不可以不捧,十人之所食,徵於一人,賦稅不可以不納,十戶之所納,責於一戶,軍布不可以不捧,百夫之所應,督於十夫,昨年如此,今年如此,年年如此,雖曩時稍饒者,轉成丐乞,細察民情,苟非大更張,渠雖欲毋動,顧安所恃而安居乎?旣無恒産,因無恒心,聞收糴之期則去,當納稅之限則去,有收布之令則去,襁負而散四,臣苟有通變矯捄之才,則豈或坐視其仳離而不之恤乎?見今春旱爲災,麥又失稔,燥濕不齊,山野各異,旣散之民,固無還集之望,而孑遺之餘,又將有盡散之慮,臣以何顔,晏然自居,徒費廩食,與恒人等乎?縱使臣居是任,如漢之倉庫氏,必無所益,自可反隅,陳力就列,不能者止,聖人之戒至矣。黜陟幽明,以礪百職,聖王之制嚴矣,臣若靦然無恥,有若可爲而蹲仍,則有識之譏,誠無所逃,而事到僨誤,至於不可掩覆而後黜之,則朝廷之處置,亦有所失,豈非大可懼者乎?況臣狗馬之齒,已滿七旬,衰軀不可强策,職事不可虛縻,臣又氣質脆弱,寧日常少,到今衰耗之日,宿病轉痼,乖症交作,往往轉側須人,食飮全却,不知戶外有甚事,實非藥餌之所能扶持者,而加以神精都爽,昏聵轉甚,列邑簿書之來,營中大小之事,十不記一,本道雖曰,閑局,長在床槈,何事可做,何政可擧?苟留臣一日,則有一日之害,留二日則有二日之害,不待人言而自知之矣。伏願殿下,察賤臣之眞情,念本道之事勢,仰稟東朝,亟遞臣本職,以安私分,以幸東民焉,臣無任云云。答曰,省疏具悉。本道民情事勢之莫可收拾,非一朝一夕之故,卿何獨深引而至於求解乎?勿辭,益勉懷徠安集之策,可也。
上在昌德宮。停常參·經筵。
上詣孝和殿,入齋室後,內閣·政院·玉堂·藥房口傳問安。答曰,知道。展拜後,內閣·政院·玉堂·藥房口傳問安。答曰,知道。酌獻禮後,內閣·政院·玉堂單子問安。答曰,知道。藥房口傳問安。答曰,知道。朝廷二品以上·六曹堂上·兩司長官·奉朝賀口傳問安。答曰,知道。還內後,內閣·政院·玉堂·藥房口傳問安。答曰,知道。
傳于金學性曰,奉審閣臣入侍。
尹聲大啓曰,同副承旨趙,時在慶尙道尙州地,斯速乘馹上來事,下諭,何如?傳曰,許遞,前望單子入之。
承旨前望單子入之,趙秉憲落點。
又啓曰,新除授同副承旨趙秉憲,卽爲牌招,何如?傳曰,允。
行大司諫朴永元啓曰,臣言議風采,本不合於淸朝耳目之任,迺者諫長特除,忽下於奉審復路之際,感恩怵義,雖不得不章皇出肅,少伸叩謝之忱,而第臣於合啓中,有私義之不可聯參者,曾前引避,屢蒙體諒之恩,今臣處義,宜無異同,以此情踪,何敢一刻晏然於臺次乎?請命遞斥臣職。答曰,依啓。
傳于李魯集曰,孝和殿酌獻禮時贊禮以下別單書入。
傳于李魯集曰,孝和殿酌獻禮時禮房承旨加資。
以孝和殿酌獻禮時贊禮以下別單,傳于李魯集曰,贊禮禮曹判書趙寅永,內下豹皮一令賜給,典祀官奉常寺正李益文,殿司參奉李羲書,竝兒馬一匹賜給,執禮工曹參議洪學淵加資,執樽成均館司成黃基安,兒馬一匹賜給,大祝弘文館應敎李㙽加資,盥洗位禮曹佐郞任泰濬,兵曹佐郞白潤鶴,爵洗位兵曹佐郞姜英國,禮曹佐郞崔岡鎭,贊者通禮院引儀崔正運,假引儀元絳,謁者兼引儀成載益·李東柱,贊引兼引儀劉錫祥·金汝淳,祭監司憲府監察李敏翼·朴載鳳以上,竝上弦弓一張賜給,參奉李羲書·趙基亨竝陞六,左通禮鄭顯璞,右通禮丁庠敎,竝兒馬一匹賜給,贊儀金履豐,東西唱引儀崔正運,假引儀元絳竝陞敍,香陪官校書館博士吳相昱,祭文正書忠義衛崔鏶,竝上弦弓一張賜給,其餘守僕員役等,竝考例施賞。
傳于李魯集曰,孝和殿酌獻禮時祭侍申寬吉·鄭喜常,竝內下鹿皮一令賜給。
傳于李魯集曰,孝和殿酌獻禮時進饌中官崔錫禧加資。
傳于李魯集曰,今番賞典中,一人雖兼數事,毋得疊授。
趙錫龜啓曰,南海縣令蔡東逌,求禮縣監李鎭旻,諫院則雖已署經,憲府則行大司憲金履載未肅拜,執義李集運,掌令姜斗煥,持平吳致淳在外,持平韓啓源未署經,只有掌令李秉德一人,不得備員署經,行大司憲金履載,卽爲牌招,以爲署經之地,何如?傳曰,一司除署經。
趙秉憲啓曰,吏曹郞廳來言,臺諫有闕,政事,取稟。傳曰,前望單子入之。
傳于趙秉憲曰,發遣吏郞,諸執事淸齋與否,摘奸以來。
以正言金永基牌不進罷職傳旨,傳于趙秉憲曰,只推。
兵曹口傳政事,護軍單朴永元。
尹聲大,以吏曹言啓曰,因忠淸監司沈宜臣狀啓,永同縣監李秉孝,受由上京,謂有親病,尙不還任。見今農務方殷,麰糴伊始,此時曠官可悶。令該曹催促下送事,允下矣。自臣曹催促,則親病猝重,不得下去云。親病異於身病,情理雖難遠離,而向日飭敎截嚴之下,終不下去,令該府拿問處之,何如?傳曰,允。
李鐸遠,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
丙申五月初六日辰時,上御熙政堂。奉審閣臣入侍時,右承旨金學性,記事官李源庚·鄭最朝·李墩,直提學朴永元,以次進伏訖。上曰,史官分左右。永元進前奏曰,臣承命馳詣綏陵,陵上奉審則無頉,丁字閣碑閣奉審則無頉,祭物祭器祭井看審則淨潔,諸執事摘奸則無頉,仍留監祭,享事安寧過行,仍詣懿陵,陵上奉審則無頉,丁字閣碑閣奉審則無頉矣。命閣臣先退。又命史官就座。仍命退,諸臣以次退出。
丙申五月初六日辰時,上詣孝和殿,酌獻禮親行入侍時,行都承旨尹聲大,左承旨李魯集,右承旨金學性,左副承旨李鐸遠,右副承旨趙錫龜,記事官李源庚,記事官鄭最朝·李墩,檢校待敎趙斗淳直閣李公翼,待敎金洙根,以次侍立。時至,通禮跪啓外辦。上具布裹翼善冠·布袍·布裹帶·白皮靴,乘輿出宣化門。藥房都提調朴宗薰,提調趙寅永進前奏曰,侵早勞動,聖體,若何?上曰,一樣矣。仍由協陽門·建陽門,入景化門,至齋殿門外,降輿入齋殿。少頃,望殿禮時至,通禮跪啓外辦。上出齋殿門,詣板位,行四拜禮訖。通禮導上陞詣殿內奉審訖,通禮導上還齋殿。酌獻禮時至,替禮導上入詣板位,行四拜禮訖,仍詣尊所西向立。聲大酌酒,鐸遠以爵受酒。贊禮導上入詣神位前。聲大奉香,鐸遠奉爐,上三上香訖。聲大以爵跪進,上執爵授鐸遠,奠于神座前,大祝弘文館應敎李㙽,跪讀祝文訖。贊禮導上還復位,行四拜禮,又行四拜禮訖。贊禮導上詣望燎位燎訖,贊禮跪啓禮畢,導上還齋殿。少頃,命入外辦。上出齋殿門乘輿。奉朝賀南公轍等進前曰,酌獻禮成,孺慕冞新,侵早動駕,勞動旣多,聖體,若何?上曰,一樣矣。仍由景化門·建陽門,入協陽門,命出標信解嚴。由宣化門還內。諸臣以次退出。
上在昌德宮。停常參·經筵。
李鐸遠啓曰,來十一日,朝參日次,而孝昌墓忌辰祭正日相値,頉稟之意,敢啓。傳曰,知道。
李魯集啓曰,來十一日,輪對日次,而孝昌墓忌辰祭正日相値,頉稟之意,敢啓。傳曰,知道。
李鐸遠啓曰,行大司憲金履載未肅拜,執義李集運,掌令姜斗煥,持平吳致淳在外,掌令李秉德呈辭,持平韓啓源未署經,監察茶時之意,敢啓。傳曰,知道。
傳于李魯集曰,政官牌招開政。
李魯集啓曰,右承旨金學性,今日不爲仕進,卽爲牌招,何如?傳曰,許遞,今日政差出。
傳于李魯集曰,禮房承旨馳詣受香諸處,奉審摘奸以來。
傳于李鐸遠曰,召對爲之。
注書李源庚病,代以洪祐健爲假注書。
大司諫前望單子入之,申緯落點。
兵曹口傳政事,副護軍單金學性。
趙秉憲,以吏批言啓曰,今朔爲始,當爲儲窠,而若出郡守以上窠,則京職中可擬之人,每患苟艱,雖非啓請邑,限都政前以限滿守令,勿拘純望,通融備擬,以爲次次遷轉之地,而雖値口傳政事之時,亦爲一體擧行,便成近例,今亦依此爲之,何如?傳曰,允。
有政。吏批,判書金箕殷,參判鄭基一進,參議趙斗淳牌不進,同副承旨趙秉憲進。以權溭爲同副承旨,洪命周爲判尹,李㙽爲工曹參議,李魯焦爲同義禁,趙揆永爲社稷令,趙得林爲南學敎授,李羲書爲敦寧主簿,趙基亨爲活人別提,林宗七爲康陵參奉,朴峻陽·朴大壽爲孝和殿參奉,祭酒單宋穉圭,左承旨李魯集,工曹參議洪學淵已上通政今加嘉善,應敎李㙽通訓今加通政,以上加資事承傳,江華留守單李寅泰。
兵批,判書鄭元容,參判鄭禮容病,參議金大根入直進,參知尹興圭在外,左副承旨李鐸遠進。同知單卓希潤,僉知單金光涑,護軍金邁淳·洪學淵,副護軍尹正鎭·李趾秀·趙·洪祐順·李㙽·南錫圭·鄭裕俊,副司直趙璟鎭·鄭藎·金基石·金鼎元·趙然春,副司果李在直·金若水·金學秀·李羲書·趙基亨,以上竝單付,兼鎭撫使單李寅泰。
以吏曹參議趙斗淳牌不進罷職傳旨,傳于趙秉憲曰,只推。
傳于趙秉憲曰,別講爲之。
趙秉憲,以實錄廳摠裁官意啓曰,都廳郞廳洪在喆,郞廳李明迪·趙得林,時帶館職,韓鎭庭,時帶臺職,職務相妨,本職竝姑許遞,郞廳李㙽陞資,其代前修撰沈宜升差下,而方在罷職中,令該曹,依例口傳權付軍職,使之冠帶常仕,何如?傳曰,允。敍用。
兵曹口傳政事,副司果洪在喆·沈宜升·趙得林·李明迪·韓鎭庭,以上竝單付。
吏曹,實錄記注官單沈宜升。
趙秉憲,以弘文館言啓曰,應敎·修撰一員,副修撰二員未差,副應敎洪祐喆差祭,副校理鄭德和,修撰宋尙玉在外,下番闕直,事甚未安。校理金在田,副校理黃浩民,竝卽牌招,以爲推移姑降入直之地,何如?傳曰,允。
丙申五月初七日辰時,上御熙政堂。召對入侍時,參贊官李鐸遠,侍讀官金逸淵,檢討官李明迪,記事官李源庚·鄭最朝·李墩,直閣李公翼,各持小學第五卷,以次進伏訖。上曰,史官分左右。上讀新受音,自長子建,止以爲常十遍訖,命陳文義。逸淵曰,今此石建老且貴,而親自浣滌,以盡子職,若使萬石君知之,則必有不安之心,故不敢令知之,蓋爲其安親心而養親志也。今我殿下,上奉兩慈殿,必以順適慈心爲孝,而亦願保嗇聖躬,勤於講學,以悅親心,則帝王之孝,無有大於此者。伏願留念焉。上曰,下番陳之。明迪曰,今此石建之身滌親衣,與李勣之然火煮粥,楊津之親授匙箸,有同然者,而各盡其孝悌之道矣。夫堯·舜之聖焉,而孝悌而已,則孝悌者,帝王之盛節也。我殿下,欲法堯·舜,當法孝悌而已。此又有以爲常三字,第以講學論之,開講之時,無一日停輟,然後可謂之有常,苟或停輟而間斷焉,則豈不有欠於徹頭徹尾之工乎?大抵講此章,則兼究上章文義,如古人之至行懿德,反覆討論,俛焉孜孜,日以爲常,則溫古而知新,聖學必有將就之效矣。伏願留念焉。上曰,參贊官陳之。鐸遠曰,此章書長子建爲郞中令,少子慶爲內史,言其已貴也,建老白首,言其已老也。萬石君家,孝謹成家法,建已貴而不敢自以爲貴,已老而不敢自以爲老,至於中帬廁牏之浣滌,卽侍者之事,而躬自爲之,惟以便親體安親心爲心,忘其身之老且貴也。此人子之實行,石建兄弟實行如此,齊·魯諸儒所以自以爲不及也。大凡爲人子者之禮,不敢有其身,故雖年位已高,不以自居,殫竭誠志,務安親心,帝王與臣庶,無以異焉,而堯·舜之道,此爲其本,伏願深加體念焉。上曰,閣臣陳之。公翼曰,上下番玉堂,皆已詳奏,臣無可陳之辭矣。上掩卷,命史官就座。仍命退,諸臣以次退出。
丙申五月初七日酉時,上御熙政堂。別講入侍時,參贊官趙秉憲,侍讀官金逸淵,檢討官李明迪,記事官金應均,記事官鄭最朝·李墩,直閣李公翼,各持小學第五卷,以次進伏訖。上曰,史官分左右。上讀前受音十遍訖,仍命陳文義。逸淵曰,此章文義,更無可陳者,而朝者下番,以以爲常之字,有所仰陳者,果爲切實,今日兩次開講,可見勤學之聖意,臣等相顧欣誦之不暇矣。如是而日以爲常,無或停撤,則豈不休哉?伏願益加體念焉。上曰,下番陳之。明迪曰,臣於朝者,以以爲常三字,仰陳文義矣。一日之間,兩開講筵,進講之際,別無間斷,苟其如是勤孜,日以爲常,則聖學日躋乎緝熙之域,上而兩慈殿,爲之悅豫,下而臣民,莫不欣忭。伏願益軫常字之義,毋少間斷焉。上曰,閣臣陳之。公翼曰,朝筵,已爲奏陳,而今又上下番儒臣,亦詳奏矣。臣無容更奏,而下番所奏常字果好矣。此等處,不可不體念,衣服飮食居處動作日用事爲,至於言行學業,皆有常道,若背常道,則事不就緖,行不成德。若以今日講筵言之,講讀之間,討論之時,必以一誠字爲常道,無或間斷,惟事時懋,俾有日新之工,然後聖學之緝熙,方可期矣。伏望念玆在玆焉。上曰,參贊官陳之。秉憲曰,帬牏褻衣也,浣滌卑役也。石建兄弟,旣貴且老,而凡屬孝於親之事,雖澣褻衣執卑役,不憚而行之,且不敢令萬石君知之者,慮或知之,則將不安於心故也。於此而萬石君平日慈愛之心,可以推知。夫孝慈,本非二事,繫天倫之至切則一也。今者玉堂·閣臣,以講學事,縷縷仰勉,而殿下之勤學,卽仰體兩慈殿止慈之情,而尤有光於聖孝矣。伏願懋哉懋哉。上掩卷。仍命退,諸臣以次退出。
上在昌德宮。停常參·經筵。
趙秉憲啓曰,行大司憲金履載未肅拜,執義李集運,掌令姜斗煥,持平吳致淳在外,掌令李秉德呈辭,持平韓啓源未署經,監察茶時之意,敢啓。傳曰,知道。
尹聲大啓曰,行左承旨李魯集,今日不爲仕進,卽爲牌招,何如?傳曰,允。
又啓曰,假注書洪祐健,時無職名,令該曹依例付軍職,冠帶常仕,何如?傳曰,允。
傳于尹聲大曰,召對爲之。
傳于尹聲大曰,承旨房望,順房爲之。
傳于權溭曰,別講爲之。
尹聲大啓曰,吏曹郞廳來言,臺諫有闕,政事,取稟。傳曰,前望單子入之。
獻納前望單子入之,趙得林落點。
以副校理黃浩民牌不進罷職傳旨,傳于李鐸遠曰,只推。
丙申五月初八日辰時,上御熙政堂。召對入侍時,參贊官尹聲大,侍讀官金逸淵·金在田,假注書洪祐健,記事官鄭最朝·李墩,直閣李公翼,各持小學第五卷,以次進伏訖。上曰,史官分左右。上讀新受音,自內史慶,止趨至家十遍訖,命陳文義。逸淵曰,石慶以其家謹嚴之規,猶有此放過之擧,而其父之垂以未安之敎,責之甚嚴者,蓋慮有驕人之弊也。富貴驕人,人情之例套,則況人君,居崇高之位,本自尊嚴,尤所當戒矣。伏願殿下,謙謙卑牧,敬恭自持,造次於是,則實有光於聖德,念哉念哉。上曰,下番陳之。在田曰,萬石君家家法之嚴如此,此所以諸子皆有令名質行,爲郡國儀表矣。昔孟子曰,君臣主敬,父子主恩,父子之間,恩固爲勝,而亦或過於恩而敎不以嚴,則反害其恩焉。故古之人,恩斯之中,敎之亦嚴,是所謂家有嚴君者也。以此推之,君臣之分,固莫嚴莫敬,而一主乎敬,不以恩濟之,則下不得逮達,上無以體念,諮訪輔相之功隔矣,可不懼哉?今此講席,君臣一堂,酬酢溫諄,殆若家人之父子,可謂敬而有恩也。於是乎蹔忘怵畏,粗效忠愛,敷陳文義,匪特文義,衮職若有闕失,則亦當仰拾,殿下幸無遺失,臣等亦不似,姑未爲此,而其職則然矣。竊伏見殿下,但於臨筵講讀之際,潛心念學之工,若有所未盡者,然第以此謦咳焉。不以人微,而好察而深念,則聖學日就,盛德益光,元首股肱,明良相須之益,亦必基於此,曷不休哉?伏願體念焉。上曰,閣臣陳之。公翼曰,儒臣旣已備陳,臣則別無可奏者矣。上曰,參贊官陳之。聲大曰,此章文義,上下番儒臣,已有所達,臣無容更奏,而區區愚忱,不能自已,玆敢仰陳。大抵讀書之法,貴在精熟,精熟之要,專係留心,苟不留心,與不讀等耳。繼自今臨筵講讀之時,必留心緝繹,期有將就之效,是臣所仰望者也。上掩卷。仍命退,諸臣以次退出。
丙申五月初八日申時,上御熙政堂。別講入侍時,參贊官權溭,侍讀官金逸淵·金在田,假注書洪祐健,記事官鄭最朝·李墩,待敎金洙根各持小學第五卷,以次進伏訖。上曰,史官分左右。上讀前受音十遍訖,命陳文義。逸淵曰,石慶一自見責之後,更無敢乘車於里門之內,是所謂有則改之者也。古語曰,人孰無過,改之爲貴,又曰,人樂有賢父兄,今於石氏之門,可見賢父兄佳子弟矣。就以今日殿下經筵言之,始若不留聖聰,念書之工,有所未盡,俄頃廓悟,專心朗讀,此正所謂不遠復也。足可以怡悅慈聖之心,而克承其敎誨之至意,曷不休哉?伏願從今以往,式以爲常,念哉念哉。上曰,下番陳之。在田曰,萬石君家家法如此,故質行聞於郡國,家法之成立,信乎爲美,而匹庶猶然,況帝王家乎?帝王家家法,歷代以來,必稱姫周,而我朝家法,逈出姫周,以之抑近習正朝著,而成敎於一國,伏願殿下,繼述乎此,而繼述之道亶在乎博觀祖宗朝故事,取以行之而已,念哉念哉。上曰,閣臣陳之。洙根曰,儒臣所奏,皆已詳備,臣無容更達矣。上曰,參贊官陳之。溭曰,凡貴人之過閭里,父老走匿,坐車自若,此固當事,而在他人則固當,在石慶則不可,其鄕黨父老,皆自幼尊敬者也。安敢以貴加之?爲石慶者,豈不知此禮,而特斯須放心,由醉失禮也。故萬石君,反辭而深責,使之悔悟,惕心改過。夫心者,操則存,舍則亡,固不可一時放過,而至於講學,尤貴收放心之工。此等文義,推類而體驗,則其於收放心之道,大爲切要,伏願省覽焉。上掩卷。仍命退,諸臣以次退出。
上在昌德宮。停常參·經筵。
趙秉憲啓曰,行大司憲金履載未肅拜,執義李集運,掌令姜斗煥,持平吳致淳在外,掌令李秉德呈辭,持平韓啓源未署經,監察茶時之意,敢啓。傳曰,知道。
李鐸遠啓曰,判尹洪命周,同義禁李魯集,除拜後過三日不爲出肅,竝依定式推考警責,仍卽牌招察任,何如?傳曰,允。
傳于趙錫龜曰,召對爲之。
趙錫龜,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
丙申五月初九日辰時,上御熙政堂。召對入侍時,參贊官趙錫龜,侍讀官金逸淵·金在田,記事官金應均,記事官鄭最朝·李墩,待敎金洙根,各持小學第五卷,以次進伏訖。上曰,史官分左右。上讀新受音,自疏廣,止以共具十遍訖,命陳文義。逸淵曰,疏廣及其兄子受,卽漢室之賢大夫,朝野咸稱二疏,而此章則只言廣休退事而已。考諸史記,漢太子年纔十二,能通論語·孝經,此專由於二疏敎誨之力也。賢如二疏,竝居師傅之位,朝夕左右,薰陶太子之德性,豈不休哉?今我殿下,亦必廣求宿德之士,日開講筵,討論經史,則聖學成就,奚但遠過於西漢?其將比隆於三代矣,伏願留念焉。上曰,下番陳之。在田曰,太傅,儲君賓師,極尊之官也。我殿下在春宮時,亦有曰師曰傅,而大臣兼之,伏想記之矣。今臣等之官,不過侍講侍讀,則官之尊卑不同,彼漢元,在儲位,而令殿下,君臨億兆,名位亦殊矣。然參於經筵,而裨輔聖學,其職則同焉。漢書疏廣本傳曰,在位五歲,太子年十二,能通孝經·論語,能通者,非謂略涉粗解,而必融會貫通之謂也。殿下論語,固當從後講讀,而孝經,曾已受讀,亦嘗融通,而今無遺失乎?以殿下上聖之姿,漢元固不足爲,而漢元之好儒通經亦好矣。伏願勤勤講學,日就月將,數年之間,經術必與漢元帝同,而臣等之退與鄕黨宗族,歌詠聖德,不使專美於古人,則曷不休哉?體念焉。上曰,閣臣陳之。洙根曰,上下儒臣之所奏,極爲切實,臣無容更達矣。上曰,參贊官陳之。錫龜曰,疏太傅,古之賢人也。仕宦於休明之世,歸老於桑梓之鄕,此爲人臣之全節,而若其得遂其願,是當日禮待之故耳,方其陳章而乞骸,乃有自上而寵許,貺之金而榮其歸,此可見敬尊師傅,惠養老臣之盛德至意也。願以好學不倦之聖,益闡無物不遂之治,至若尊師養老之節,何讓於漢之中主乎?伏願留念於此。上掩卷。仍命退,諸臣以次退出。
上在昌德宮。停常參·經筵。
藥房都提調朴宗薰,提調趙寅永,副提調尹聲大啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
趙秉憲啓曰,行大司憲金履載未肅拜,執義李集運,掌令姜斗煥,持平吳致淳在外,掌令李秉德呈辭,持平韓啓源未署經,監察茶時之意,敢啓。傳曰,知道。
趙錫龜啓曰,備邊司郞廳來言,今日賓廳日次,而孝昌墓忌辰祭齋戒相値,不得來會云矣,敢啓。傳曰,知道。
傳于李鐸遠曰,禮房承旨進詣皇壇奉審,宣武祠,一體奉審以來。
傳于李鐸遠曰,禮房承旨馳詣孝昌墓,奉審摘奸以來。
傳于趙秉憲曰,召對爲之。
傳于權溭曰,別講爲之。
丙申五月初十日辰時,上御熙政堂。藥房入診入侍時,都提調朴宗薰,提調趙寅永,副提調尹聲大,記事官金應均·鄭最朝·李墩,待敎金洙根,以次進伏。醫官崔暄·金漢雋·金殷相·南正吉,進伏楹外訖。上曰,史官分左右。宗薰曰,近日日氣,朝冷午熱,甚不宜人,伏未審日間,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,醫官入診乎?上可之。暄等以次進診候訖,退伏奏曰,脈候左右三部調均矣。宗薰曰,當此暑令節宣之方,不可不審愼,而飮食之中,生冷最害,伏望此等之物,切勿進御焉。上曰,史官就座。仍命退,宗薰等以次退出。
丙申五月初十日辰時,上御熙政堂。召對入侍時,參贊官趙秉憲,侍講官洪祐喆,侍讀官金在田,記事官金應均·鄭最朝·李墩,待敎金洙根,各持小學第五卷,以次進伏訖。上曰,史官分左右。上讀新受音,自居歲餘,止言此計十遍訖,命文義陳之。祐喆曰,疏廣子孫,不敢直請,而使昆弟老人言之,其家法之嚴可見矣。上曰,下番陳之。在田曰,疏廣以爲此金,聖主所賜,不爲營産,而歸與宗族,飮食娛樂,誇耀榮寵,其意固善矣。其而必欲使之營産,是物慾蔽之而然也。物慾之害於心性如此,而亦人情之所不能無者,則治祛物慾,亦有其道。禮記曰,人情者聖王之田,蓋田之爲物,殿下知之乎?上曰,未也。在田曰,殿下之不知田,果不異也。田者種穀之地也。春塘臺下,有觀稼之畓,此則殿下想或監臨,而我國方言,有水曰,畓,而統以言之則田也。爲人君者,稼穡之艱難,又不可不知,今也適當其時矣。百姓稼穡百穀,上而納公家之賦,宗廟之粢盛,御廚之水刺,亦從此出矣。下而人民穀腹而生焉。禮記引此喩之曰,人情者聖王之田,修禮以耕之,陳義以種之,講學以耨之。耨者除草之謂,則耨之之爲言,治祛物慾之意也。然則治祛人情之物慾者,舍學無由,而又欲使斯民爲學,則惟在殿下躬勤聖學,道率而振作之矣。伏願體念焉。上曰,閣臣陳之。洙根曰,增益田宅,凡人俗子之計,以凡人俗子之見,猶不敢直請,而必因其宗族昆弟而言,於此尤可見其家法之敬嚴矣。此等處深加體念焉。上曰,參贊官陳之。秉憲曰,二疏荷隆赫之恩遇,奉便蕃之殊錫,豈無以贏餘遺子孫之思,而不此之爲,須臾散盡者,二疏之爲子孫計,可謂長遠矣。古人有言曰,黃金滿籝,不如敎子一經,若能致力乎劬經讀書,則學也祿亦在其中,而垂裕子孫,豈臧獲田宅之可比哉?帝王治法,必以學術爲本,財用爲末,而其要尤貴於勤儉,后稷之自躬稼治天下,文王之不遑食至日中,卽是也。伏願每於此等處,推類而留神焉。上掩卷。仍命退,諸臣以次退出。
丙申五月初十日酉時,上御熙政堂。別講入侍時,參贊官權溭,侍讀官金在田·黃浩民,假注書洪祐健,記事官鄭最朝·李墩,待敎金洙根,各持小學第五卷,以次進伏訖。上曰,史官分左右。上讀前受音十遍訖,命陳文義。在田曰,此章別無文義,而朝者臣所陳人情之物慾交蔽者,自聖學上功效推之,而可以矯捄,治祛云者,言若迂而實不迂矣。程子曰,每食必飽,語不神奇,而理亦不外乎此矣。殿下近日,連開經筵,講學勤篤,今日昨日,顯有勝於再昨三昨,實不勝慶祝,而殿下無以爲已足,益加勉焉。上曰,下番陳之。浩民曰,上番所奏,旣已備悉,臣則別無更陳者,而此章中信愛二字,以本章文義論之,則只是謂廣所親愛之人,而信愛之道,實學者所當詳味者,故敢此敷演仰達矣。蓋信者,誠之積於中而發於外者也。愛者,仁之得乎心而及乎物者也。學者苟以信愛二字,爲一身之柯則自待人接物,以至事上臨下,而莫不以信愛爲主,則終身用之而不盡矣。況人君,親百官臨萬民,亦必以信愛爲本,則大易之厥孚交如,鄒經之推恩保四海,其道不外乎此矣。伏願殿下,於此等處,益加體念焉。上曰,閣臣陳之。洙根曰,此章文義,朝已仰陳,而儒臣所奏信一句語儘好矣。聖人云人無信不立,是以五常而信爲一焉,五倫而信又居一,信之於人,若是其大,人而無信,不可爲人矣。此雖非此章之緊義,而若或推類而省察,則其於聖工,亦不爲無助矣。上曰,參贊官陳之。溭曰,此章旨義,別無緊要者,而竊有所推類仰陳者。曾子之事親,兼養志體,而至若曾元,則不能養志。今以疏廣子之事親觀之,則不及曾元亦遠矣。可不惜哉?夫孝親之道,必以養志爲先,而帝王與匹庶,實無間焉。伏覩殿下,連日勤講,仰副兩慈殿悅豫之心,此實爲養志之一端,固不勝欽仰攢頌,伏願益懋勤篤,俾臻緝熙之域焉。上掩卷。仍命退,諸臣以次退出。
上在昌德宮。停常參·經筵。
自未時至人定,灑雨下雨,測雨器水深一分。
自人定至十二日開東,灑雨下雨,測雨器水深三分。
權溭啓曰,明日常參·經筵,取稟。傳曰,停。
趙秉憲啓曰,行大司憲金履載未肅拜,執義李集運,掌令姜斗煥,持平吳致淳在外,掌令李秉德呈辭,持平韓啓源未署經,監察茶時之意,敢啓。傳曰,知道。
傳于趙錫龜曰,召對爲之。
傳于權溭曰,孝成殿望祭,以攝行磨鍊。
趙錫龜,以禁衛營言啓曰,本營哨官鄭有寬,身爲兼參軍,不勤巡山,汰去之意,敢啓。傳曰,知道。
又以御營廳言啓曰,本廳把摠申命洪,身病甚重,勢難察任,改差,何如?傳曰,允。
丙申五月十一日辰時,上御熙政堂。召對入侍時,參贊官趙錫龜,侍講官洪祐喆,侍讀官金在田,假注書洪祐健,記事官鄭最朝·李墩,待敎金洙根,各持小學第五卷,以次進伏訖。上曰,史官分左右。上讀新受音,自廣曰,止怠惰耳十遍訖,命陳文義。祐喆曰,疏廣不以田宅産業遺子孫,而以勤力敎子孫,此疏廣所以賢於人也。夫以田宅産業遺子孫,則子孫狃於富厚,易以驕奢,是遺子孫以危也。以勤力敎子孫,則子孫安於貧窶,必能飭勵,是遺子孫以安也。後世之人,皆欲爲子孫計,而莫不以其危者而遺之,惟恐其不足焉,此所以不及古人遠甚者也。上曰,下番陳之。在田曰,疏廣所謂以爲贏餘敎子孫怠惰者,誠格語也。凡人之情,富則易逸,況人君,居崇高之位,而富有一國,則尤易安逸,故虞臣誡罔逸於帝舜,周公進無逸于成王。伏願殿下,凡百施措戰兢憂勤,而至於講學,悠悠萬事,又皆本於此,尤加勤篤焉。上曰,閣臣陳之。洙根曰,上下番儒臣所奏,果皆切實,臣無客更達矣。上曰,參贊官陳之。錫龜曰,增益贏餘,但敎怠惰,其言甚善,有足監戒,閭巷匹庶之産業豐富者,率多怠慢而覆墜,爲國家者,亦猶是耳。苟能肯構肯堂,克盡繼述守成之道,則自可見基業之鞏固矣。如謂旣富旣庶,徒事怠忽翫愒而止,則終未免興受其敗耳。古賢人遺子之良規,亦爲時王裕昆之嘉謨矣。此等文義,深留聖念焉。上掩卷。仍命退,諸臣以次退出。
上在昌德宮。停常參·經筵。
自開東至人定,灑雨下雨,測雨器水深四分。
李鐸遠啓曰,明日常參·經筵,取稟。傳曰,停。
趙秉憲啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
尹聲大啓曰,守令辭朝後,聽宣諭於本院例也,而橫城縣監李信泳,今日下直後,不聽宣諭,直爲出去,事未前有,萬萬駭然。所當重勘,而本院請推之外,無他可施之罰,何以爲之?敢稟。傳曰,推考,曠官已久,當日下送。
趙秉憲啓曰,行大司憲金履載,掌令李秉德牌不進,執義李集運,掌令姜斗煥,持平吳致淳在外,持平韓啓源未署經,監察茶時之意,敢啓。傳曰,知道。
以掌令李秉德,獻納趙得林,正言金永基牌不進罷職傳旨,傳于趙秉憲曰,只推。
趙錫龜,以都摠府言啓曰,今日入直內三廳武兼禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
又以兵曹言啓曰,今番都政,新資五窠,當爲區處,而營將·中軍滿二十朔者,不足於排擬就,未準朔中朔數多者,依例內遷,何如?傳曰,允
李鐸遠,以禮曹言啓曰,圖畫署畫員金在晟有頉代,本署祿官窠,以差備待令畫員李鼎周陞付之意,敢啓。傳曰,知道。
趙錫龜,以禁衛營言啓曰,本營字內崇禮門·昭義門·敦義門三處門樓椽木,間多朽傷,所蓋瓦子,亦多脫落,今月十三日,自戶曹修改,而崇禮門,先爲始役之意,敢啓。傳曰,知道。
江華留守李寅泰疏曰,伏以,臣以材則樗櫟無用,以質則蒲柳先衰,近又沈疴轉添,居恒杜蟄,忽於此際,伏奉除旨,以臣爲江華府留守者,臣聞命驚惶,罔知收措。臣性本庸愚,最居人下,知識鈍滯,初無綜理之能,做爲疎闊,尤短通變之才,自少而一切家務,亦未能管檢,中間之再遭邑治,不能免蔑效。矧今年邁病痼,漫莫省事,顧何以擬議於保釐之重任也哉?臣以世祿餘蔭,晩竊科第,厚沐我大行朝拂拭之恩,前後踐歷,罔非踰濫,每自循省,不覺愧懼,圖報一念,晝宵耿耿,苟有自量堪承之道,則豈無直前殫竭之願,而散地漫職,猶不任其趨走,一府統轄,尙何望於策勵乎?且況沁都設置,卽是畿輔重鎭,處喉隘而爲海防之要衝,制形便而備國家之緩急,蓄積之富,所以資陰雨也,而近則倉厫枵縮,生聚之殷,所以藉人和也,而今焉閭里蕭殘,弊隨以滋,捄之無術,雖使通才峻望,當此時膺此任,必將逡巡却顧,難乎下手,如臣才不足以周察,威不足以鎭壓者,一日冒據,則只添一日之害而已。在朝家綜核之政,豈容爲此苟艱乎耶?與其貪榮而竟致僨誤,無寧揣分而早自蘄免,歷日徊徨,末由承膺。玆敢不避猥越,瀝暴衷懇,仰瀆嚴廬之下。伏乞聖慈,俯垂矜諒,入稟東朝,亟遞臣居留之任,俾重務無曠,私分獲安,不勝幸甚,臣無任云云。答曰,省疏具悉。卿其勿辭察任。
護軍洪學淵疏曰,伏以,歲序寢邈,孝和殿諱辰奄臨,親行酌獻,聖孝克伸,仰惟追慕增感,益復如新。臣猥忝執事之列,昵陪肅穆之地,周旋戶陛,榮愴倍切,安有可紀之勞,可賞之功,而誤恩至及於臣名,寵擢特侈於晉秩,顧今一初用人之政,雖半級一資,政宜其難其愼。況臣所被恩典,卽亞卿峻秩也。苟非茂績異勩,可膺明試車服之庸,則上不可以濫授,下不可以冒受,臣以何功何勞,叨此酬奬之隆渥乎?念臣以才則樗櫟之散也,以質則蒲柳之衰也。從前歷試,旣乏可稱之績居常沈病,又無陳就之望,絶意榮觀,低徊冗散,以此爲塵刹之報而已。今臣所叨,古所稱命德之器也。由下大夫而躋此階者,雖名碩峻望,莫不却步逡巡,則其不可人人而居之也明矣。不審聖明,奚取於臣,而有此寵章之遽加乎?罔功之愧,匪分之懼,猶屬臣一己之私,而辱朝廷名器之重,招四方譏議之來,其累聖政而駭物情,豈細故也哉?循名顧實,冞增悸恐,聖恩雖荷於記簪,微忱實愧於濫竽,歷日思惟,承膺無路。玆敢略暴情實,冒干崇嚴。伏乞聖慈,俯垂鑑諒,亟收臣新授資秩,俾恩賞無濫,私分獲安,不勝大願,臣無任云云。答曰,省疏具悉。卿其勿辭行公。
行左承旨李魯集疏曰,伏以,日月不淹,夏序將半,伏惟皇皇孺慕,益復靡逮,孝和殿諱辰載廻,禮殷親祼,誠展報本,情文允協,聖孝彌光,凡今盈庭臣僚,莫不悼昔愴今,擧切於戲之思。仍伏念臣本倥倥,百不猶人,而徒藉先蔭,幸逢晠際,偏蒙我兩先朝拂拭之隆恩,揚歷殆遍,涯分已踰,退伏田廬,祗與耘夫耕叟,以了餘生,迺者承宣恩除,馹召踵至,臣且惶且感,竭蹶簉朝,趨走於逖違之餘,周旋於昵侍之列,竊自幸有事之與榮,無可紀分毫之微勞。及夫別單判下之日,以臣之職忝該房,特晉一階爲嘉善大夫,繼之以同知義禁府事者,臣聞命惝怳,歷屢日而不知收措也。嗚呼,自遭攀髥之慟,莫遂褥蟻之願,殘骸苟存,念斷榮途,豈意今日,夤緣事會,反爲媒寵之歸耶?夫亞卿峻秩也。古所稱命德之器,雖是資歷俱備,望實兼隆者,猶不敢苟然而冒當,況以臣無似之蹤,又加之罔功之賞,則人雖不言,寧不自愧於心乎?在臣身負乘之戒,猶屬餘事,累聖朝嚬笑之政,亦豈細故?臣左右思量,承膺無望,荐違庚牌,逋慢是事,連値齋日,控龥亦阻,今始披瀝陳章,仰瀆崇嚴。伏乞聖明,察臣言之非出飾讓,念公器之不可輕褻,亟命收還臣新授爵秩,以重官方,以安私分焉,臣無任云云。答曰,省疏具悉。卿其勿辭行公。
上在昌德宮。停常參·經筵。
李鐸遠啓曰,明日常參·經筵,取稟。傳曰,停。
趙秉憲啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于李魯集曰,召對爲之。
李魯集啓曰,臣魯集以同義禁,今日本府坐起進去,下直之意,敢啓。傳曰,知道。
行大司憲金履載啓曰,臣本以空疎魯劣,加之衰癃昏憒,萬萬不堪於臺閣糾擧之任,而迺者都憲特除,忽下於病伏涔蟄之中,感恩怵義,雖不敢不隨牌肅命,第於合啓句語中,有私義之不可隨衆聯參者,旣未可參啓,則亦何可晏然冒據於臺次乎?除拜之後,宜卽陳龥,而身委床玆,今始來避,所失尤大,請命遞斥臣職。答曰,依啓。
李鐸遠啓曰,吏曹郞廳來言,臺諫有闕,政事,取稟。傳曰,前望單子入之。
以掌令李秉德,獻納趙得林,正言金永基牌不進罷職傳旨,傳于趙秉憲曰,只推。
傳于李鐸遠曰,別講爲之。
大王大妃殿傳于李鐸遠曰,向來飭敎,出於守令之厭避弊邑,因事上京,不爲下去之事,則篤老侍下,無兄弟有親病之人,一直强迫,反非孝理之政,自今爲始,篤老侍下守令,吏曹知其虛實,以爲改差,而因此下敎,吏曹若一竝任意闊狹,則是不識朝家本意,以此意分付吏曹。
以義禁府李秉孝原情啓目,大王大妃殿傳于李鐸遠曰,李秉孝段,八耋侍下,親病危重,特爲放送,永同仍爲改差,勿拘常格,口傳各別擇差,催促下送。
義禁府啓目,載寧兼任鳳山郡守沈煥永原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付。啓,依允。
丙申五月十三日辰時,上御熙政堂。召對入侍時,參贊官李魯集,侍講官洪祐喆,侍讀官黃浩民,假注書洪祐健,記事官鄭最朝·李墩,直閣李公翼,各持小學第五卷,以次進伏訖。上曰,史官分左右。上讀新受音,自賢而,止可乎十遍訖,命陳文義。祐喆曰,此章損其志益其過二句,儘千古格語也。損者益之對,損於彼必益於此,愚者固宜益過,而賢者猶不能免焉,可不懼歟?人君富有一國,又豈匹庶之富可比哉?必兢惕修省,倍加於匹庶,然後志可以不損,過可以不益,而兢惕修省之要,又無先於讀書,肅對方冊,潛心玩繹,則放心可收,非辟無自而入,況古聖人治國平天下之道,皆在是焉,爲人君者,尤豈可一刻放忽乎?伏願每於此等處,深留聖念焉。上曰,下番陳之。浩民曰,上番所陳文義甚好,而此云富者衆之怨也一句,亦宜詳味。人之所欲,固莫如富也,而財聚然後,可以爲富,財聚之道,惟在利之一字,苟利於己,則必害於民,此固衆之所怨也。夫以人君言之,國富民饒,公私蓄積,固是盛世之事,而若或有聚斂過中,則易致民怨也。故大學曰,財聚則民散,財散則民聚,論語曰,爲富不仁,爲仁不富,有國家者,苟能躬儉於上,以節財用,薄斂於下,以紓民力,則國有蓄積之美,下無怨咨之民,伏願體念焉。上曰,閣臣陳之。公翼曰,上下番儒臣,已詳陳矣。臣無容更奏,而疏廣,不過漢之一大夫,猶欲敎化子孫,況帝王家乎?以當今言之,兩慈殿期待殿下之聖德日就,惟在學業之勤與不勤耳。奉承慈殿之聖心,孜孜不已,無或間斷,溫故知新,討論文義,日有所得,措諸事爲,毋使有書自書我自我之歎,是所區區之望也。伏願體念焉。上曰,參贊官陳之。魯集曰,儒臣閣臣,竝已敷奏文義,臣則更無可達矣。第此章所稱疏廣,卽漢之賢大夫也。乞骸告老,固爲超然勇退之美節,而以其時朝廷用捨論之,如此賢傅,若置諸左右,俾盡輔導之功,則爲益必大,而不能挽止,任其休退,誠爲欠典矣。廣之職雖是太子傅,在帝王亦有師傅之職,引之以道,傅之以德,薰陶啓沃,成就君德,其責其效,顧不重歟?惟我聖明,頻開講筵,師傅以下經筵諸臣,日三晉接,諮詢講磨,開廣資益,則聖學將就,可以緝熙光明。伏願於斯體念焉。上掩卷。仍命退,諸臣以次退出。
丙申五月十三日酉時,上御熙政堂。別講入侍時,參贊官李鐸遠,侍講官洪祐喆,侍讀官黃浩民,記事官金應均,記事官鄭最朝·李墩,直閣李公翼,各持小學第五卷,以次進伏訖。上曰,史官分左右。上讀前受音十遍訖。上曰,文義陳之。祐喆曰,講學之時,必潛心玩味,然後可期聖學之日就月將,而殿下,每於講筵,不但有間斷太過,似有留神於他物之慮。伏望繼自今,專心方冊,毋或少忽焉。上曰,下番陳之。浩民曰,衆人則物欲交蔽,凡有所得,營私較計,廣置田宅而疏廣則不然,今以聖主惠養之金,共樂與鄕黨宗族,布揚聖主之德意,眞果謂當時賢士大夫矣。如非平日學力之所得,其何能及此?大抵淸心寡慾,不爲外物所奪,然後百事可做,而今以講筵言之,聖學上工夫,專在於存心養性,精一無雜,而不在於讀數之多寡。伏願殿下,繼自今另加聖念,講讀之際,先正其心,精讀玩味,是臣區區之望。上曰,閣臣陳之。公翼曰,上下番儒臣所奏,極爲切實,臣無容更達,而殿下,此章中益其過之過者,果能詳知乎?過者人之有失常庸之道也。雖聖賢,亦或有過失之事,雖有過失,改之則爲善。今此講筵言之,每多間斷,似有未洽之慮,此則殿下之過失也。自今爲始,必於講讀之際,潛心玩味,優游涵泳,無或少忽,則聖學之進就可期,亦可見改過不吝之聖德矣。伏願此過字上,必留聖聰焉。上曰,參贊官陳之。鐸遠曰,此章今已講畢矣。疏廣旣辭爵祿,又不愛金,蓋賢而輕富貴之人也。人主用人,必崇用輕富貴之人,然後一國與讓,漢帝之於疏廣,許老錫金,甚是盛事,而猶不如固留之,以輔翼太子,成就睿德,使一世之人,相觀於善,抑貪競而勵廉恥也。伏望殿下,於此等處,深留聖聰,以存鑑戒焉,上掩卷。'上曰,史官就座。仍命退,諸臣以次退出。
上在昌德宮。停常參·經筵。
藥房副提調尹聲大啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿不必入侍矣。
大王大妃殿·王大妃殿口傳問安。答曰,知道。
李鐸遠啓曰,明日大王大妃殿誕日相値,視事頉稟之意,敢啓。傳曰,知道。
趙秉憲啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于李鐸遠曰,禮房承旨馳詣宗廟·景慕宮,奉審摘奸以來。
傳于李鐸遠曰,召對爲之。
大司憲前望單子入之,金鏴落點。
趙秉憲啓曰,新除授行大司憲金鏴,一體牌招,何如?傳曰,允。
又啓曰,行大司憲金鏴,執義李集運,掌令姜斗煥,持平吳致淳在外,掌令李秉德牌不進,持平韓啓源未署經,監察茶時之意,敢啓。傳曰,知道。
以掌令李秉德,獻納趙得林,正言金永基牌不進罷職傳旨,傳于趙秉憲曰,只推。
傳于李魯集曰,別講爲之。
趙秉憲啓曰,獻納趙得林,旣入闕中不爲肅謝,直爲出去,事甚未安。推考,何如?傳曰,允。
吏曹口傳政事,以兪鼎柱爲永同縣監。
李鐸遠,以奎章閣言啓曰,明日卽奎章閣·演慶堂望奉審日次,臣等進詣擧行之意,敢啓。傳曰,知道。
趙錫龜,以都摠府言啓曰,副摠管朴潤榮,以能麽兒堂上本廳講坐起事,御營廳晝仕出去之意,敢啓。傳曰,知道。
又以備邊司言啓曰,卽見平安監司李紀淵狀啓,則以爲,道內穀簿,近甚不敷,雖在常年,擧患艱糶,而中和等六邑,昨秋偏歉,民勢窮乏,當分還穀,末由排繼,就各該邑所管城餉留庫中,折米四千四十九石零,特許加分事,請令廟堂稟旨分付矣。分留法意,本自不輕,城餉事體,尤爲自別,昨年之特許加分,已是常格之外,決不可認作年例,隨請輒施,而本道糴簿,近甚耗縮,目下民勢,方在艱窘,道臣之據實陳請,可見其萬不獲已之狀,其在懷保之政,有不宜膠守常法,特許依所請加分,以爲少紓遑汲之地,何如?傳曰,允。
趙秉憲,以義禁府言啓曰,時囚罪人李秉孝,特爲放送事,承傳啓下矣。李秉孝放送之意,敢啓。傳曰,知道。
丙申五月十四日辰時,上御熙政堂。召對入侍時,參贊官李鐸遠,侍講官洪祐喆,侍讀官金在田,假注書洪祐健,記事官鄭最朝·李墩,直閣李公翼,以次進伏訖。上曰,史官分左右。上讀新受音,自龐公,止而去十遍訖,命陳文義。祐喆曰,此章之相敬如賓,正與前編相待如賓之旨相合矣。殿下果記有否?上曰,果在何卷?祐喆曰,此在稽古編臼季耨其妻饁之章,殿下曾已讀之,而似或忘之矣。論語曰,溫故而知新,大抵讀書之法,不徒知新而已,必須溫繹舊讀,然後學問有長進之效矣。夫敬之一字,爲學者喫緊工夫。以此章之旨觀之,夫婦至親昵也,而猶能敬之如賓,況於他人乎?且人整飭衣冠,端坐斂膝之時,猶能以敬自持,而今於畎畝耕耘之際,亦未嘗少失其儀。由此觀之,則敬之於人,又豈須臾可離者哉?至於讀書,尤當以敬字爲主,然後可以留心方策,玩繹旨義。伏願於此,益加勉焉。上曰,下番陳之。在田曰,上番臣所奏誠好矣。蓋敬者德之聚也。人之百行,敬實爲大,而爲人君者,尤當有主敬工夫矣。書曰,疾敬德,又曰,王敬作所,此皆陳誡成王之辭也。殿下沖年嗣服,政與成王時同,則宜以此做工,而今伏見講學之時,聖聰有時不留於方冊,整衣冠恭手容等儀範,亦有時乎不能盡今古聖賢炯戒良箴,竊恐殿下主敬工夫,有所未盡而然也。臣等竊不勝憂慮,伏願益加體念焉。上曰,閣臣陳之。公翼曰,上下番儒臣所奏敬字果好矣。臣無容敷衍更達,伏願加勉焉。上曰,參贊官陳之。鐸遠曰,此章文義,玉堂·閣臣,皆以一敬字,反復陳勉,誠爲得體。小學書中,朱夫子別立敬身一篇,誠以敬字,爲修身之元符,而殿下,已講讀此篇矣。大抵夫婦居室,易生燕昵之私,農畝耕耘,尤非禮敬之所,而今此龐公,造端於夫婦之際,致敬於農畝之間,可知其賢之大過人矣。今我殿下,處崇高之位,講修齊治平之道,則主敬之工,尤不宜少忽。凡於敬身敬天之道,一念慥慥,無或間斷,以爲作聖之基,是臣等區區之望也。上掩卷。仍命退,諸臣以次退出。
丙申五月十四日酉時,上御熙政堂。別講入侍時,參贊官李魯集,侍講官洪祐喆,侍讀官金在田,記事官金應均,記事官鄭最朝·李墩,待敎金洙根,各持小學第五卷,以次進伏訖。上曰,史官分左右。上讀前受音十遍訖,命陳文義。祐喆曰,龐公季漢之賢人也,由其不遇時也,故隱於農畝,以終其身。蓋自古賢人君子,多隱於農,伊尹之聖也,而耕於莘野,諸葛之智也,而躬耕南陽,或者以耕稼爲賤者之役,非君子所可爲,則誠亦不知之甚也。夫農者所以取穀,非穀則民且不得食,故民以食爲天,爲人君者,必以重民食,爲致治之本,豈可忽哉,豈可忽哉?人君生長深宮,日御玉食,稼穡之艱難,或未能盡知,況賢者隱於畎畝,不求聞違,雖如伊尹·諸葛者,非人君延訪之勤,禮意之摯,豈有自至之理哉?此爲人君最宜深念者,伏願懋哉懋哉。上曰,下番陳之。在田曰,不肯官祿,非賢者而爲之乎?中庸爵祿可辭,與天下國家可均竝稱焉,蓋可辭爵祿者,可以均天下國家矣。劉表當王室陵夷,吳魏彊盛之際,見賢如龐公,不能致敬盡禮,擧以共貞,所以劉表之無能爲矣。今草野之中,未必無隱居而賢者,伏願殿下,博詢延訪,授之以官而共天祿,則可以致太平之治矣。曷不休哉?體念焉。上曰,閣臣陳之。洙根曰,上番所陳伊·葛亦隱於耕,下番所陳龐公不肯官祿云者,其說甚好,而伊尹遇成湯,以定天下,諸葛逢昭烈,以繼漢業,此非無當世長往潔身者也。至於龐公,則劉表見之而不能擧,卒以無所成,所謂不能用者也。向使劉表之遇龐公,如昭烈之於武侯,則龐公豈眞不肯官祿,而沒齒田間乎?是以亂世則士皆隱遯,治世則野無遺賢,此在人君至誠求之之如何耳,懋哉懋哉。上曰,參贊官陳之。魯集曰,玉堂·閣臣,已皆敷陳,臣則別無可達,而此章中相敬如賓,以安遺孫兩句之義言之,惟敬然後,可以能安,故禮記曰,無不敬儼若思,安定辭安民哉,此亦敬而後,乃安之謂也。敬身則自能安身,而亦能以安遺其後也。故龐公的見於此,而其言如此。夫敬者德之基,而徹上徹下,成始成終,學問之工,孰有大於此者乎?殿下懋學主敬,念念慥慥,追殷湯之日躋,勉中庸之篤恭,則功效之遠大,上可以致宗社之安泰,下可以遂億兆之安堵,豈不盛哉?伏願體念焉。上掩卷。仍命退,諸臣以次退出。
上在昌德宮。停常參·經筵。
自開東至人定,灑雨下雨,測雨器水深三寸六分。
大王大妃殿誕日,大殿,內閣·政院·玉堂口傳問安。答曰,知道。
大王大妃殿,內閣·政院·玉堂單子問安。答曰,知道。
王大妃殿,內閣·政院·玉堂口傳問安。答曰,知道。大殿·大王大妃殿·王大妃殿,朝廷二品以上·六曹堂上·大司諫·奉朝賀單子問安。答曰,知道。
李鐸遠啓曰,明日常參·經筵,取稟。傳曰,停。
趙錫龜啓曰,備邊司郞廳來言,今日賓廳日次,而大王大妃殿誕日間安相値,不得來會云矣,敢啓。傳曰,知道。
注書金應均病,代以具鍾祿爲假注書。
權溭啓曰,卽見刑曹坐不坐單子,則連三日無緣不坐,詞訟劇地,委屬可悶。當該堂上,竝推考,何如?傳曰,允。
李鐸遠,以奎章閣言啓曰,純宗大王御製,翼宗大王御製進書吉日,令日官朴周煥推擇,則今五月十九日卯時爲吉云。以此日時擧行,而謹考甲戌正宗大王御製進書處所,則因下敎,以明政殿月臺爲之,而今番則依閣志所載,以仁政殿月臺爲之之意,敢啓。傳曰,知道。
又以奎章閣言啓曰,景慕宮望廟樓,今望奉審,無頉之意,敢啓。傳曰,知道。
趙錫龜,以都摠府言啓,今日入直內三廳武兼禁軍及軍兵等,當爲中日習射技放,而大王大妃殿誕日相値,不得設行之意,敢啓。傳曰,知道。
又以司僕寺一二提調意啓曰,本寺僉正李奎秀,今已箇滿,當爲差代,而本寺多有擧行之事,有難付之生手,姑爲仍任,何如?傳曰,允。
上在昌德宮。停常參·經筵。
李鐸遠啓曰,明日常參·經筵,取稟。傳曰,停。
趙錫龜啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李鐸遠啓曰,右副承旨趙秉憲,今日不爲仕進,卽爲牌招,何如?傳曰,允。
具鍾祿在外,代以李晩奎爲假注書。
傳于趙錫龜曰,召對爲之。
趙錫龜啓曰,行大司憲金鏴,執義李集運,掌令姜斗煥,持平吳致淳在外,掌令李秉德牌不進,持平韓啓源未署經,監察茶時之意,敢啓。傳曰,知道。
以掌令李秉德,獻納趙得林,正言金永基牌不進罷職傳旨,傳于趙錫龜曰,只推。
以右副承旨趙秉憲牌不進罷職傳旨,傳于權溭曰,只推。
趙錫龜,以義禁府言啓曰,忠淸監司沈宜臣啓本內,群山僉使徐永淳罪狀,令收司稟處事,啓下矣。徐永淳,今方待命,拿囚之意,敢啓。傳曰,知道。
吏曹參判鄭基一疏曰,伏以,臣猥叨銓銜,月已四易矣。始控濫竽之實,冀蒙褫鞶之恩,誠未孚格,讓歸崇飾,黽勉蹲據,式至于今,間嘗冒參政席,而末議無所可否,亦又屢違召命,而私心徒切兢惶,蓋其不稱之愧,求解之願,未嘗一日忘子中也。況伏念臣,受氣脆弱,自少善病,中歲以還,痺濕爲祟,少失將攝,則怔忡於內,而心如懸旌,蹔經勞動,則眩瞀於外,而身若登舟,頑痰煽風,而骸絡有時拘攣,硬積擣虛,而腸肚不耐衝亘,特以形觀,不至柴鑠,故人或責之以筋力,若其氣血漸耗,精爽已遁,自知不合於陳就亦久矣。近値暑雨之節,忽發寒熱之症,汗或背漿,戰或體粟,旣妨眠啜,旋廢盥頮,委身床玆,宛轉呻囈,自來素抱之症,根委如彼,目下无妄之憂,危劇又如此,以若圉圉之狀,時日內殫束動嚲,斷無其望,而見職之虛縻,又添一病,雖在伏枕之中,耿耿祈懇之私,常留方寸,臣若徒懷嚴畏,不思辭免,則是自阻於仁覆之下也。玆敢猥陳情實,仰瀆崇聽。伏乞聖慈,俯賜鑑諒,仰稟東朝,亟遞臣亞銓之任,俾得安意調息,感戴洪造,千萬顒祝之至云云。答曰,省疏具悉。所請依施。
丙申五月十六日酉時,上御熙政堂。召對入侍時,參贊官趙錫龜,侍讀官金在田·黃浩民,待敎金洙根,假注書李晩奎,記事官鄭最朝·李墩,各持小學第五卷,以次進伏訖。上曰,史官分左右。上讀新受音,自陶淵明,止可善遇之十遍訖,命陳文義。在田曰,一力,奴之謂也,而奴者賤人也。賤故待之易薄,而淵明,誡其子待之善,其心固善矣。此則匹庶之事,而爲人君上者,用心如此,則不患乎體群臣子庶民矣。體群臣子庶民,在中庸九經章,而釋之者曰,體群臣,設以身處其地而察之也。以今日講筵言之,臣等旣登前席,仰祝殿下之日勤講筵,將就聖學之心,果何如,則殿下,體此臣等之心,日勤講學,是所謂體群臣也。體群臣子庶民,聖王之極工,而亦不在乎學問之外,惟殿下,念哉念哉。上曰,下番陳之。浩民曰,陶淵明,以晉之處士,淸謹廉約,不以名利窮達,易其志操,眞可謂爵祿可辭者也。今其居官也,不以家累自隨,則其儉約自守,尤可知矣。雖以我國言之,朝廷之上,亦豈無廉潔儉約之人乎?惟在於自上收用之如何耳。見今饑饉荐臻,民生困瘁,且大政不遠,擇守令之政,尤宜審謹,伏願體念焉。上曰,參贊官陳之。錫龜曰,陶淵明,晉之高士也。種柳門前,自號五柳先生,淸風牕下,自謂羲皇上人,無絃爲琴,酒用巾,好讀書而善賦詩,想其人,亦或闊於爲家,而觀於一力善遇之誡,深得御家之道矣。閭巷間奴主之名,卽亦以義合者也。苟不能加之以恩,何以責其盡忠乎?治國如治家,君之視臣如手足,臣之愛君如父母,君臣上下,各盡其道,則於爲國乎何有?此等句語,亦勿泛然省覽,是臣區區之望耳。上曰,閣臣陳之。洙根曰,此章文義,儒臣已陳無餘,臣無更達之辭矣。上掩卷,命史官就座。仍命退,諸臣以次退出。
上在昌德宮。停常參·經筵。
李鐸遠啓曰,明日常參·經筵,取稟。傳曰,停。
趙錫龜啓曰,來二十一日,朝參日次,而顯隆園忌辰祭正日相値,頉稟之意,敢啓。傳曰,知道。
李鐸遠啓曰,來二十一日,輪對日次,而顯隆園忌辰祭正日相値,頉稟之意,敢啓。傳曰,知道。
趙秉憲啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
備忘記,黃海水使金宅基下直,長弓一張,長箭一部,筒兒一箇,片箭一部賜給。
李魯集啓曰,臣魯集,以同義禁,今日本府坐起進去,下直之意,敢啓。傳曰,知道。
李鐸遠,以弘文館言啓曰,副校理鄭德和,自鄕上來云。卽爲牌招察任,何如?傳曰,允。
傳于李鐸遠曰,吏曹參判·摠管有闕之代,前望單子入之。
吏曹參判前望單子入之,李憲球落點。
摠管前望單子入之,副摠管韓義運落點。
趙秉憲啓曰,行大司憲金鏴,執義李集運,掌令姜斗煥,持平吳致淳在外,掌令李秉德牌不進,持平韓啓源未署經,監察茶時之意,敢啓。傳曰,知道。
以掌令李秉德,獻納趙得林,正言金永基牌不進罷職傳旨,傳于趙秉憲曰,只推。
李鐸遠啓曰,新除授副摠管韓義運,方在罷散中,何以爲之?敢稟。傳曰,敍用。
吏曹口傳政事,以李觀夏爲宗廟令。
義禁府啓目,粘連向前沈煥永亦,徒流人逃亡,主守者之罪也,而囚已死免罪,大明律所載也。藉此爲說,容或爲參恕之端是白乎矣,邑有配囚,防禁宜嚴,而旣爲兼任於該郡,會見失囚於伊時,揆以法意,不飭亦罪,以此照律,何如?判付。啓,依允。
義禁府啓目,群山僉使徐永淳原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付。啓,依允。
上在昌德宮。停常參·經筵。
趙錫龜,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
李鐸遠啓曰,明日常〈參〉·經筵,取稟。傳曰,停。
趙秉憲啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
尹聲大啓曰,行左承旨李魯集,今日不爲仕進,卽爲牌招,何如?傳曰,允。
趙秉憲啓曰,行大司憲金鏴,執義李集運,掌令姜斗煥,持平吳致淳在外,掌令李秉德牌不進,持平韓啓源未署經,監察茶時之意,敢啓。傳曰,知道。
以掌令李秉德,獻納趙德林,正言金永基牌不進罷職傳旨,傳于趙秉憲曰,只推。
趙錫龜,以都摠府言啓曰,副摠管朴潤榮,以御營中軍,本營諸將官射會監試事,南別營晝仕出去之意,敢啓。傳曰,知道。
又以都摠府言啓曰,副摠管鄭基一,新除授副摠管韓義運,時無職名,竝令該曹,口傳付軍職,何如?傳曰,允。
兵曹口傳政事,護軍單鄭基一·韓義運。
義禁府啓目,粘連向前徐永淳亦,侵夜行船,事或易然,猝地漂盪,勢難容旋,俱無足以此而歸咎是白乎矣,惟其添載一款,豈登道啓,則領運差員,何以免罪?漕船之無得添載,法意別有所在是白去乙,今此致敗船之所載,乃有事目外之餘數,其亦公納,設如囚供是白良置,添載則添載也,雖未必因此而致敗是白乎乃,今旣不幸僨事之後,難掩當初違式之失,以此照律,何如?判付。啓,依允。
又照目,載寧兼任鳳山郡守沈煥永矣本府議啓內,徒流人逃亡,主守者之罪也,而囚已死免罪,大明律所載也。藉此爲說,容或爲參恕之端是白乎矣,邑有配囚,防禁宜嚴,而旣爲兼任於該郡,會見失囚於伊時,揆以法意,不飭亦罪,以此照律,罪笞五十收贖,解見任別敍私罪,奉敎依允爲旀,功減一等爲良如敎。
上在昌德宮。停常參·經筵。
夜自三更至二十日開東,灑雨下雨,測雨器水深二分。
李鐸遠啓曰,明日再明日,顯隆園忌辰祭齋戒·正日相値,視事頉稟之意,敢啓。傳曰,知道。
趙秉憲啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于李鐸遠曰,原任待敎李憲瑋,馳詣顯隆園,奉審摘奸,仍詣健陵·華寧殿,一體奉審以來。
李魯集啓曰,臣魯集,以同義禁,今日本府坐起進去,下直之意,敢啓。傳曰,知道。
李鐸遠,以奎章閣言啓曰,純宗大王御製正書本十冊三件,翼宗大王御製正書本六冊五件,純宗大王御製,翼宗大王御製合附列聖御製本十二冊七十件及別印,純宗大王御製八冊內下紙八件,唐紙九件,翼宗大王御製五冊內下紙五件,唐紙六件,奉印以入之意,敢啓。傳曰,知道。
傳于李鐸遠曰,兩朝御製繕寫本校準及列聖御製合附本奉印時校正監印閣臣以下,別單書入。
以兩朝御製繕寫本校準及列聖御製合附本奉印時校正監印閣臣以下別單,傳于李鐸遠曰,原任提學南公轍·沈象奎·洪奭周·朴宗薰,各鞍具馬一匹面給,提學趙寅永,原任提學鄭元容,提學徐有榘,檢校直提學徐憙淳,直提學朴永元,原任直閣徐俊輔·李光文·李嘉愚·李景在,直閣李公翼,原任待敎李憲瑋·金正喜,檢校待敎趙斗淳竝加資,原任直閣吳取善,檢校待敎金學性,各內下虎皮一令賜給,待敎金洙根陞六,兼檢書官柳本藝·元有永,檢書官朴宗永·安季良·金鳳敍·金箕淳,竝相當職調用,未陞六人陞敍,前御製色書吏姜鳳一等二人竝帖加,寫字官畫員等,令內閣考其工課,依申戌年例施賞,其餘擇日官·員役·工匠等,竝依甲戌年例施賞。
傳于李鐸遠曰,御製繕寫時校準閣臣原任提學南公轍·沈象奎·洪奭周·朴宗薰,各內下豹皮一令賜給,提學趙寅永,原任提學鄭元容,提學徐有榘,檢校直提學徐憙淳,直提學朴永元,原任直閣徐俊輔·李光文·李嘉愚,原任待敎李憲瑋,各內下虎皮一令,原任直閣李景在·吳取善,直閣李公翼,原任待敎金正喜,檢校待敎趙斗淳·金學性,待敎金洙根,各內下鹿皮一令,兼檢書官柳本藝·元有永,檢書官朴宗永·安季良·金鳳敍·金箕淳,各上弦弓一張賜給,寫字官以下,令內閣考其工課,竝與員役·工匠等,依辛酉年例施賞。
傳于李鐸遠曰,純宗大王御製,翼宗大王御製,列聖御製合附本,奉謨堂·文獻閣·五處史庫外,奎章閣·內閣·玉堂·藏書閣西庫,各一件奉藏,監印閣臣原任提學南公轍·沈象奎·洪奭周·朴宗薰,提學趙寅永,原任提學鄭元容,提學徐有榘,檢校直提學徐憙淳,直提學朴永元,原任直閣徐俊輔·李光文·李嘉愚·李景在·吳取善,直閣李公翼,原任待敎李憲瑋·金正喜,檢校待敎趙斗淳·金學性,待敎金洙根,各一件頒賜。
傳于李鐸遠曰,政官待明朝牌招開政,賞典下批。
趙秉憲啓曰,行大司憲金鏴,執義李集運,掌令姜斗煥,持平吳致淳在外,掌令李秉德牌不進,持平韓啓源未署經,監察茶時之意,敢啓。傳曰,知道。
以掌令李秉德,獻納趙得林,正言金永基牌不進罷職傳旨,傳于趙秉憲曰,只推。
李鐸遠,以承文院都提調意啓曰,成均分館人朴永壽·金政源·李潭九,聞其地閥,合置槐院,而入於次點,公議稱屈云。分館後若有如此之人,則揀擇時陞付,多有已例,上項三文臣,以槐院施行之意,分付,何如?傳曰,允。
又以承文院都提調意啓曰,年滿五十人,分館後陞六,係是法典,而今亦有如此之人,依例陞六之意,分付銓曹,何如?傳曰,允。
又以實錄廳摠裁官意啓曰,本廳堂上徐耕輔,見帶判義禁,郞廳趙得林,時帶臺職,職務相妨,本職竝姑許遞,何如?傳曰,允。
傳于李鐸遠曰,今番賞典中,一人雖兼數事,毋得疊授。
趙錫龜,以備邊司言啓曰,卽見摠戎使柳相弼所報,則以爲,北漢山城行宮及倉庫與東南門樓,爲風雨所剝,蓋瓦脫落,柱椽朽傷,階礎動仄,勢不得不趁今修改,而本廳財力,自來凋殘,無他措辦之策,空名帖限三百張,特爲頒下,以爲隨急修補之地云矣。北漢工役之許給空名帖,曾有已例,而今番役處,不甚浩大,所請數爻,稍涉夥多,以二百張成給,何如?傳曰,允。
又以備邊司言啓曰,卽見水原留守徐有榘狀啓,則以爲,會付還餉,自來不敷,而昨秋失稔,停捧旣多,今當農務方殷之時,排巡無路,民情遑急,本府還餉留庫中,租米太合一萬一千二百八十一石零,屬邑餉租五千五百七十九石零,特許加分事,請令廟堂,稟旨分付矣。歉餘民勢,在所軫念,秧節農糧,尤急補助,而所請石數,終涉過多,本府留庫中租米太合五千石,屬邑餉租中三千石,特許加分,何如?傳曰,允。
又以兵曹言啓曰,今五月二十日,文臣朔試射日次,而顯隆園忌辰祭齋戒相値,不得爲之之意,敢啓。傳曰,知道。
義禁府照目,粘連群山僉使徐永淳矣本府議啓內,侵夜行船,事或易然,猝地漂盪,勢難容旋,俱無足以此而歸咎是白乎矣,惟其添載一款,旣登道啓,領運差員,何以免罪?漕船之無得添載,法意別有所在是白去乙,今此致敗船之所載,乃有事目外之餘數,其亦公納,設如囚供是白良置,添載則添載也,雖未必因此而致敗是白乎乃,今旣不幸僨事之後,難掩當初違式之失,以此照律,罪杖一百收贖,告身盡行追奪私罪,奉敎依允爲旀,功議各減一等爲良如敎。
上在昌德宮。停常參·經筵。
藥房都提調朴宗薰,副提調尹聲大啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
趙秉憲啓曰,行大司憲金鏴,執義李集運,掌令姜斗煥,持平吳致淳在外,掌令李秉德呈辭,持平韓啓源未署經,監察茶時之意,敢啓。傳曰,知道。
趙錫龜啓曰,備邊司郞廳來言,今日賓廳日次,而顯隆園忌辰祭齋戒相値,不得來會云矣,敢啓。傳曰,知道。
傳于權溭曰,召對爲之。
注書李源庚病,代以宋柱獻爲假注書。
傳于趙秉憲曰,別講爲之。
李鐸遠啓曰,吏曹判書金箕殷,參判李憲球牌不進推考傳旨,今方捧入,而開政命下之後,如是違牌,事甚未安。參議未差,判書·參判,竝更牌招,何如?傳曰,允。
又啓曰,吏曹判書金箕殷,參判李憲球再牌不進推考傳旨,今方捧入,而開政命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,吏曹判書金箕殷,參判李憲球三牌不進推考傳旨,今方捧入,而開政命下之後,連事違召,不卽承膺,事體所在,誠極未安。參判陳疏到院,而原疏以顯隆園忌辰祭齋戒,纔已退却矣。竝所當更請牌招,而係是一日四牌,何以爲之?敢稟。傳曰,更爲牌招,原疏捧入。
傳于李鐸遠曰,吏曹參判疏批已下,與判書一體更爲牌招。
李鐸遠,以吏曹言啓曰,兩朝御製繕寫本校準及列聖御製合附本奉印時校正監印閣臣奎章閣直閣李公翼加資事,命下矣。雖已資窮,未經準職,何以爲之?敢稟。傳曰,勿拘。
趙錫龜,以兵曹言啓曰,知中樞府事李義懋,僉知中樞府事金榶,五衛將柳貞裕·黃鐩·鄭昌殷,景福宮衛將卓希潤,慶熙宮衛將徐度遠·趙完喆,文臣兼宣傳官兪鎭五,俱以病難供職,呈狀乞遞,竝改差,何如?傳曰,允。
有政。吏批,判書金箕殷進,參判李憲球式暇,參議未差,同副承旨權溭進。以李敦榮爲吏曹參議,趙啓昇爲獻納,趙然春爲修撰,吳致淳·金洙根爲副修撰,趙斗淳爲右尹,李公翼爲刑曹參議,趙寅永爲判義禁,李景在爲知義禁,金正喜爲同春秋,崔宗煥爲直講,吳致翼爲工曹佐郞,申豐朝爲敬陵令,鄭元夔爲監察,金洙根爲西學敎授,金台鉉爲平市主簿,司僕僉正李奎秀仍任事承傳,上護軍徐俊輔崇政,今加崇祿,禮曹判書趙寅永正憲,今加崇政,兵曹判書鄭元容,行水原留守徐有榘,大護軍徐憙淳·李光文,已上資憲,今加正憲,護軍朴永元·李嘉愚·李憲瑋,已上嘉善,今加嘉義,刑曹參議李景在,大司成金正喜,吏曹參議趙斗淳,已上通政,今加嘉善,直閣李公翼通訓,今加通政加資事承傳。
兵批,判書鄭元容病,參判鄭禮容病,參議金大根入直,參知尹興圭受由在外,右副承旨趙秉憲進。以具錫朋爲管城將,文元龜爲三田渡別將,同知單趙完喆,大護軍李義懋,護軍李景在·趙斗淳,副護軍李公翼·金榶·尹秀烈·林以松,副司果金洙根·金鳳敍·金箕淳,以上竝單付。
吏批,再政。同義禁單李景在。
兵曹口傳政事,副司果單趙得林。
李鐸遠,以內醫院都提調意啓曰,提調趙寅永,今日問安,不爲仕進,卽爲牌招,何如?傳曰,允。
又以奎章閣言啓曰,純宗大王御製,翼宗大王御製,列聖御製合附本頒賜時安寶次,奎章之寶,請出之意,敢啓。傳曰,知道。
又以奎章閣言啓曰,今此繕寫時員役,依辛酉年例施賞事下敎,而謹考辛酉已例,則御製色書吏一人,以司鑰除授事承傳矣。今番則何以爲之乎?敢稟。傳曰,依辛酉年例爲之。
奉朝賀南公轍箚曰,伏以,先曾內閣奉慈旨,欽將兩聖朝御製,校勘印寫工役告訖,內入幾件,頒賜諸臣幾件,而臣幸蒙與賜,此祕閣石渠之所宜有也,而今得爲私室之藏,一札十行,宛如昨日之承聆,二典三謨,將爲萬世之法則,盥手斂袵而讀之,榮光之起而燭天,不待望氣者而知也。此際得見別單下者,臣名亦冒參於賞秩,鞍馬面給,本係待上功之重典,而文豹之一時竝施,又違兼數事毋疊授之䂓,今若誘以故例卽然,辭牘爲煩,而黽勉泯默,則上未俯悉,臣益自慙。今番校印之役,諸閣臣,鎭日勤卯酉之仕,凡付籤稟裁合附繕寫等事,盡誠擧行,而顧臣癃病轉痼,神識昏髦,通計前後,僅能三四赴院,一應件例,漫不省識,都無績效。只於本月十九日進書之班,憑閣吏謄儀註指揮,擔舁先詣,時至,引陞仁政殿階上,擎傳冊函,隨臚唱爲先後拜,而興俯亦不能如儀,緣玆得賞,仍無勘罰,則彼隳職而倖望者,誰復懲止?臣老不死,而久在此世,自正廟御製監校之後,二十餘年之間,又當此役,昵近奎璧之府,編摩雲漢之章,人或以爲至榮,而臣則曰,榮反增悲,天廐上駟,乘而謝之,人或以爲上賞,而臣則曰,賞如受罪。臣情到此,吁亦慼矣。玆敢短箚具列,言出衷情,諒非飾僞。伏望殿下,追寢前命,亟收濫賞,毋使中外,久致譏議,庶幾於愛嚬笑之政,有萬一之益。取進止。答曰,省箚具悉卿懇。卿其勿辭,安心領受。仍傳于權溭曰,此批答,遣史官傳諭。
判府事沈象奎箚曰,伏以,洪惟我純宗大王,翼宗大王兩朝御集繕寫校對,列聖御製合編校印之役,克藏厥工,臣等祗詣幄殿,擎進琅函,尊二典於丌冊,怳再攀於軒弓,抆淚相顧,彌切於戲之思,纔退班綴,又伏奉新印各一袠頒賜之命,奎輝旁泛宸躔,龍光下濫私室,恩榮所被,感戴不勝。伏而尊誦,奉爲世寶,此誠臣鄰之曠遇,通朝之共歆,而所竊累唏而悚傷者,未死老臣醻報,知無日矣。第臣於內閣,趼忝夙昔原任至大官者,凡閣中事,槪無所與,惟是御製校印,事體至爲尊重,雖諸僚專任,而下忱亦切瞻抃,間嘗再四隨進閣中,暫時奉閱,欽明濬哲,文在玆乎,而先覩爲快,幸願萬萬足矣。迺於別單之書入也,不意賤名,亦混列於前,宸判卽下,至伏蒙鞍馬之錫,惝怳愧慄,莫省所措,爲其事至尊重,工又克藏,雖聖念特留於懋賞,顧微諒莫甚於罔功,苟罔功而冒顯賞,則將勞效者奚勸?臣又不敢不爲是懼也。玆敢輒具短箚,仰瀆崇嚴。伏乞亟命收還,以從嚬笑之愛,臣無任屛營祈懇之至。取進止。答曰,省箚具悉卿懇。卿其勿辭,安心領受。仍傳于權溭曰,此批答,遣史官傳諭。
左議政洪奭周箚曰,伏以,兩聖朝御製編纂鋟印,次第告成,大庭祗獻,延閣嚴奉,昭回之光,上齊兩曜,球璧之傳,下垂萬世,聖孝冞光於揄徽,洪謨永彰於詒燕。凡厥含生,擧益切於戲不忘之思,況臣久沐洪造,頑焉不死,今於雲鄕杳邈,萬事靡逮之後,忽又周旋於龍圖寶文之間,恫軒弓之莫攀,愀周廟之復見,俛仰怵惕,倍覺胸臆之弸轖,千萬不自意,酬賞之典,遽隕自天,天廐上駟,副以鞍具,聞命惶愧,莫省攸措。藉使臣,眞有些少可紀之勞,卽不過臣子之常分,昵覲天章,重奉手澤,榮則侈矣,勩於何有?矧今夙夜奔走,校對監董,職惟諸閣僚之力耳。若臣則衰遲癃病,心力俱耗,終始半載之間,進身於閣中者,厪爲六七次而止,陶陰之正,絢組之補,曾不能一效其尺寸之見,拊躬循分,尙有餘怍。今乃以爵秩猥隆之故,裒然於諸僚之首,以紆懋功之上賞,尤豈不大有累於聖朝核實之政乎?反躬跼蹐,義在必辭,短箚控龥,冒犯瀆擾。伏乞聖慈,俯垂鑑諒,亟收成命,千萬幸甚。取進止。答曰,省箚具悉卿懇。卿其勿辭,安心領受。仍傳于權溭曰,此批答,遣史官傳諭。
右議政朴宗薰箚曰,伏以,鼎湖之龍髯莫攀,烏號之神弓故在,鸞鳳麗藻,封勒乎寶文,黼黻作繪,彰施乎翠琰,瓊帙甫完,大庭擎進,丌尊群玉之府,匱祕名山之藏,甚盛擧也。況兩聖朝雲漢,同時登梓,事光揄揚,禮重繼述,伏惟聖情,撫昔增搶,且幸終事之利竣也。第念臣,白首不死,躬逢斯會,悲感隕越,百倍餘人。曾於丙寅年間,親承玉音,編摩宸藻,稟裁繕摹,怳如昨日,逮在戊子以後,頻登賡載之筵,與聞繢組之盛,俛仰今昔,萬事抆血,丹函緗囊,天香依舊,玉版金篆,鏤畫維新,矧玆校印之擧,寔與甲戌,前後一揆,以臣之情,顧臣之職,宜效尺寸之補,而獨奈臣,精耗眼眯,校對無力,首尾幾朔,赴院無多,敦事董工,徒存其名,罪負不尠,惶懼交積,不意賤名,誤錄於別單之末,天駟文豹,混被上賞,怵焉愧赧,背汗透衣,誠不敢以厭然承受也。竊意斯典,或出於重其事之義,而臣則曰,其事也重,故尤不宜濫厥施也,又奚止於區區嚬笑之持乎?短箚自列,竊附繳納。伏乞亟命收還,俾私分粗安焉。取進止。答曰,省箚具悉卿懇。卿其勿辭,安心領受。仍傳于權溭曰,此批答,遣史官傳諭。
吏曹參判李憲球疏曰,伏以,臣於日前,以病呈告,獲蒙實兼鞶遞之恩,隨分調治,感戴洪私,曾無幾何,天官佐貳之命,又下於千萬夢想之外,臣驚惶震越,歷屢日而罔知攸措也。臣本庸陋,百無一能,久沐我兩聖朝至仁厚渥,歷揚華顯,濫躋卿列,未有絲毫之效,遽抱弓劍之慟,至冤弸結,慙恨冞深,古人所謂追先帝之殊遇,欲報之於陛下者,彝性所得,今古惟均,而若臣才具之萬萬無稱於趨走之末,卽臣自知也已審。迺者寵簡愈隆,華誥聯翩,未敢知聖明,奚取於臣,而有此誤恩也?臣聞明主任官,必以擇人爲先,今當一初淸明之會,庶僚殫誠,百務畢擧,雖在閒司漫局,固當其難其愼以責成效,矧玆所叨之職,爲任自別,或與聞而通塞流品,而或代斲而銓衡人物,其爲關係,不輕而重,決非如臣闒茸所可苟充也明矣。今焉任之無疑,强其不能,則此何異於責明於瞽,借聽於聾也?臣於參佐之任,曾亦一再忝叨,而跡歸貪戀,譏積尸素,至今追惟,未嘗不顔騂而背浹,亦何敢更進一步,恬若固有,仰累則哲之明,俯玷名器之重也哉?召牌荐降,承膺無路。玆敢不避煩猥,略控衷懇,仰瀆崇嚴。伏乞聖慈,諒臣不稱之實,亟稟東朝,特賜鐫改,俾官方無濫,私分獲安焉。臣無任云云。答曰,省疏具悉。卿其勿辭行公。
丙申五月二十日辰時,上御熙政堂,召對入侍時,參贊官趙秉憲,侍講官洪祐喆,侍讀官鄭德和,直閣李公翼,記事官李源庚·鄭㝡朝·李墩,各持小學第五卷,以次進伏訖。上曰,史官分左右。上開卷讀,自崔孝芬兄弟,止有無共之。仍讀十遍訖,命陳文義。祐喆曰,恭順二字之義,殿下詳知之乎?事上恪勤,謂之恭順,此章之義亦然,而但此二字,其義甚廣,不但用於事上而已。凡容貌威儀之溫愼,皆謂之恭,如上篇所云居處恭手容恭之類也。採納善言,處事當理,皆謂之順,然則尊貴之人待卑賤者,亦不可無恭順之意。雖以事上言之,趨走唯諾,阿諛承合,不可謂之恭順。以第二卷責難於君謂之恭觀之,則人臣事君,亦當以導之善,爲恭順矣。上曰,下番陳之。德和曰,禮者天理之節文,人事之儀則,衣服飮食,不以禮爲節,則侈濫之慾,無以防限,周旋進退,不以禮爲度,則驕惰之容,無以收整。是故古昔聖王,先制以禮,窒慾而存理,以爲四維之首者,良以此也。伏願殿下,以禮之一字,爲治國之關鍵焉。上曰,閣臣陳之。公翼曰,儒臣皆巳詳奏,臣無贅陳之辭矣。上曰,參贊官陳之。秉憲曰,臣亦無可陳之文義矣。上掩卷,命史官就座。仍命退,諸臣以次退出。
丙申五月二十日酉時,上御熙政堂。別講入侍時,參贊官權溭,檢校待敎金學性,侍讀官金在田·鄭德和,假注書李晩奎,記事官鄭㝡朝·李墩,各持小學第五卷,以次進伏訖。上曰,史官分左右。上讀前受音十遍訖,命陳文義,在田曰,孝義慈厚四箇字,於人固大矣哉。孝者百行之源也,義者四德之一也。姫文止於慈,慈謂慈也,周人尙忠厚,厚謂厚也。孝芬特一匹庶,而帝王家,尤當勉此箇四字實行,一國興孝,應如影響,君義臣忠,理若報復,推慈而可以愛民,尙厚而可以化俗,此四箇字,顧不大哉?然此四箇字,亦自學問中出來。伏願殿下,念哉念哉。益勤講學焉。上曰,下番陳之。德和曰,孝暐之事兄也。一錢尺帛不入私房,苟非窒人慾而循天理,至公無私者,則日用常行,豈能沕合於當然之道乎?脩齊之道,無私爲䙡,而冶平之術,无私爲䙡,爲人君者,亦以無私二字,爲治平之本,則建中無偏之化,自至于大公至正之域矣。伏願體念焉。上曰,閣臣陳之。學性曰,儒臣所奏,皆已詳備,臣無更達之辭矣。上曰,參贊官陳之。溭曰,文義,儒臣已陳之,臣無可達之辭矣。上掩卷。仍命退,諸臣以次退出。
上在昌德宮。停常參·經筵。
權溭啓曰,明日常參·經筵,取稟。傳曰,停。
趙秉憲啓曰,來二十五日,朝參日次矣,敢稟。傳曰,停。
又啓曰,行大司憲金鏴,執義李集雲,掌令姜斗煥在外,掌令李秉德呈辭,持平韓啓源未署經,一員未差,監察茶時之意,敢啓。傳曰,知道。
傳于趙秉憲曰,召對爲之。
傳于趙秉憲曰,啓字誤踏中官李相利,令該府拿處。
禮曹,來七月初二日行孝和殿秋享大祭親傳香,取稟,奉敎敬依。
權溭,以弘文館言啓曰,下番姑降入直,事甚未安。新除授修撰趙然春,副修撰吳致淳·金洙根,竝卽牌招,以爲推移入直之地,何如?傳曰,允。
傳于權溭曰,留院公事入之。
傳于權溭曰,別講爲之。
傳于權溭曰,奉審閣臣入侍。
以副修撰金洙根牌不進罷職傳旨,傳于權溭曰,只推。
權溭,以實錄廳摠裁官意啓曰,都廳郞廳李公翼陞資,其代以郞廳趙得林差下,趙得林移差代,北評事曺雲承郞廳差下,仍令該曹,口傳啓下,使之察任,何如?傳曰,允。
又以吏曹言啓曰,昨日政新除授弘文館副修撰西學敎授金洙根,與本曹參判李憲球,有妻四寸娚妹應避之嫌,而矇然擬入,至蒙恩點,不察之失,臣不勝惶恐,原望筒竝勿施,何如?傳曰,允。
趙秉憲,以都摠府言啓曰,今日入直內三廳武兼禁軍及軍兵等,當爲中日習射技放,而顯隆園忌辰祭正日相値,不得設行之意,敢啓。傳曰,知道。
又以摠戎廳言啓曰,臣營所管北漢山城行宮及倉庫與東南門樓,傾危頹壓,差遲時月,則將不免事役張大之慮,揆以保障所重,極涉悚悶,不得不隨急隨補,故今月二十二日,始役修改之意,敢啓。傳曰,知道。
丙申五月二十一日午時,上御熙政堂。召對入侍時,參贊官趙秉憲,檢校待敎金學性,侍讀官金在田·鄭德和,假注書宋柱獻,記注官朴起壕,記事官鄭最朝,各持小學第五卷,以次進伏訖。上曰,史官分左右。上讀新受音,自孝芬叔,止二十餘歲十遍訖,命陳文義。在田曰,朝夕溫淸,卽冬溫夏淸之謂,而孝子之於其親,必欲隨時而就安,古有冬則溫被,夏則扇枕者,其人殿下記存否?此在嘉言卷,卽黃香之事也。昨今兩日召對大文,皆崔孝芬孝勤之行,而孝芬,卽北朝之人,則其時尙有如此之人,況今聖明之世,豈無實行卓異之人乎?人之有行,匪獨華於其身,肥於其家,裨補風敎,其功亦多。伏願殿下,博問有實行之人,而敦尙奬勵,俾有助於聖化之萬一焉。上曰,下番陳之。德和曰,孝芬承奉叔母,至于二十餘歲,而朝夕靡懈,終始如一。以此觀之,誠勤尤䙡。蓋誠者天行不息之工也,故君子體天,自强不息,以至乎悠久无疆之休矣。伏願殿下,亦以誠勤二字,爲齊家治國之本焉。上曰,閣臣陳之。學性曰,此章別無文義之仰陳者,而第伏念聖學之將就,專在於講讀,講讀之要法,莫切於究賾矣。近日頻接儒臣,日輒兩次進講,勤學之美,臣固欽仰萬萬,而召對別講,只進讀十遍,儒臣閣臣,一遍陳義而退,未見質疑之盛,殆若按例者然,如是而安可望其立效乎?文義與字義間疑晦處,一一下問於登筵諸臣,上下討論,新知漸長,則不無一二裨益矣。臣於曾前,以此屢陳,而尙未覩一番問難,未敢知殿下,洞然無疑晦處,有不待諮訪群下,而以堯·舜之聖,猶不恥下問。伏願克軫聖念,發問講究,以盡典學之道焉。上曰,參贊官陳之。秉憲曰,閣臣陳勉之奏,儘好矣。雖以此章字義言之,啓覲謂出告反面也。咨決謂詢問裁斷也。我殿下,晉接臣鄰,臨御講筵也,出而告之于慈殿,反而面之于慈殿,慈殿亦惟以出告反面之遲速,推知殿下講學之勤怠矣。且臨筵咨詢,大有益於聖學,臣於年前,待罪宮僚,屢登書筵,其時仰瞻睿度,溫粹接下,酬酢如響,今於數歲之後,冒玷法綴,亦旣再四,而講讀文義,按例而止,一無發問討論之擧,固仰聖學,較前光明,不待訪問於群下,而造聖人之域者,猶自視欿然,不恥下問,則其在沖年進修之工,可不益懋詢蕘之盛耶。召對規式,異於法講,自儒臣閣臣,至于承史,亦或有輪讀大文,各奏旨義之例。伏願先自此筵,問疑析旨,則實有裨於典學之工夫矣。上掩卷。仍命退,諸臣以次退出。
丙申五月二十一日酉時,上御熙政堂。別講入侍,奉審閣臣同爲入侍時,參贊官權溭,檢校待敎金學性,侍讀官金在田·黃浩民,假注書李晩奎,記注官朴起壕,記事官鄭最朝,各持小學第五卷,原任待敎李憲瑋,以次進伏訖。上曰,史官分左右。命閣臣進前。憲瑋進伏奏曰,臣承命馳詣顯隆園,園上奉審則無頉,碑閣·丁字閣奉審則無頉,祭物祭器祭井看審則淨潔,諸執事摘奸則無頉,仍留監祭,享事平安過行,仍詣健陵,陵上奉審則無頉,碑閣·丁字閣奉審則無頉,仍詣華寧殿,殿內奉審則無頉矣。上命奉審閣臣先退。憲瑋退出。上讀前受音十遍訖,命陳文義。在田曰,此章別無文義,而朝者臣所陳,有實行人敦尙奬勵之說,果聖世之大政也。孝者百行之源,故傳曰,求忠臣於孝子之門,且在第一卷,伏想領會,而周禮以三物賓興,而六行孝友爲首,漢法擧賢良,而必薦孝廉,於此益可驗矣。伏願體念焉。上曰,下番陳之。浩民曰,上番臣所奏,誠好矣,而大抵孝弟,百行之源也。故論語曰,其爲人也孝弟,而好犯上者鮮矣,又曰,孝弟也者,其爲人之本,此所以孝弟行於家而後,仁愛及於物者也。今我殿下,正當沖年,兩慈殿問寢之際,克盡誠敬,以孝興化,則何有乎治國乎?伏願殿下,益加體念焉。上曰,閣臣陳之。學性曰,儒臣已陳之,臣無可達之辭矣。上曰,參贊官陳之。溭曰,孝芬事叔母,如事所生,則況其孝親之誠,尤當百倍,言人之孝,未有若此之至切者也。且冬夏溫淸,卽人子之常節,而此云朝夕溫淸,則視之王延之夏扇枕冬溫被,尤爲懇惻,卽此一事,可見孝芬兄弟之於事親,誠孝純篤,人無間焉者也。此等文義,推類而玩味,益加省察焉。上掩卷。仍命退,諸臣以次退出。
上在昌德宮。停常參·經筵。
趙秉憲啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李鐸遠啓曰,明日再明日,健元陵忌辰祭齋戒·正日相値,視事頉稟之意,敢啓。傳曰,知道。
尹聲大啓曰,判義禁趙寅永,同義禁李景在,右尹趙斗淳,除拜後過三日不爲出肅,竝依定式,推考警責,仍卽牌招察任,何如?傳曰,允。
又啓曰,三品官之毋得過三日循例請牌,曾有定式矣。吏曹參議李敦榮,刑曹參議李公翼,除拜後過三日不爲出肅,事體所在,誠極未安。竝從重推考,仍卽牌招察任,何如?傳曰,允。
傳于尹聲大曰,召對爲之。
尹聲大啓曰,假注書李晩奎,身病猝重,勢難察任,今姑改差,何如?傳曰,允。
李晩奎改差,代以趙然昌爲假注書。
趙錫龜啓曰,行大司憲金鏴,執義李集運在外,掌令李秉德牌不進,掌令一員,持平一員未差,持平韓啓源未署經,監察茶時之意,敢啓。傳曰,知道。
以掌令李秉德,獻納趙啓昇,正言金永基牌不進罷職傳旨,傳于趙錫龜曰,只推。
以吏曹參議李敦榮,刑曹參議李公翼牌不進罷職傳旨,傳于尹聲大曰,只推。
傳于李鐸遠曰,別講爲之。
李鐸遠,以內醫院都提調意啓曰,本院提調,例不得兼帶刑獄之官,而提調趙寅永,除拜判義禁矣。所帶判義禁,今姑許遞,何如?傳曰,本院提調許遞。
傳于尹聲大曰,藥房提調有闕之代,前望單子入之。
內醫提調前望單子入之,金魯敬落點。
李鐸遠,以弘文館言啓曰,修撰趙然春,時在忠淸道忠州地,副修撰吳致淳,時在京畿安城地,經筵入番事緊,請竝斯速乘馹上來事,下諭。傳曰,竝許遞,前望單子入之。
玉堂前望單子入之,修撰洪在喆,副修撰李明迪·沈宜升落點。
吏曹,實錄記注官單曺雲承。
兵曹口傳政事,副司果單趙雲承。
趙錫龜,以兵曹言啓曰,禁軍來秋冬等都試,因政府及本曹有故,不得設行,今已過時矣。在前如此之時,有仍停都試,代行祿試射之例,今亦依此擧行,何如?傳曰,允
吏曹啓目,權知承文院副正字徐相敎·許傳·具鍾祿·沈膺泰·李敬溥·尹晩求·金重夏·朴永壽·李濟達·申佐模·趙道淳·宋柱獻·朴齊璿·金英根·趙然昌·李㘾·崔在厚·沈東奎·李鼎顯·韓致容·鄭錫麟·金基纘·金政源·金·權致和·金德喜·曺錫雨·洪在龍·金載斗·李宗秉·李潭九·沈敦永·李時愚·金羲裕·鄭漢然·洪祐健爲等如,口傳施行,何如?判付。啓,依允。
吏曹啓目,權知成均館學諭崔尙儒·洪錫圭·李羲俊·馬翰良爲等如,口傳施行,何如?判付。啓,依允。
吏曹啓目,權知校書館副正字崔信·申鍾益·李啓哲爲等如,口傳施行,〈何如〉?判付。啓,依允。
行禮曹判書趙寅永疏曰,伏以,聖製載編於兩廟,原書克附於列朝,天經地緯,煥其有光,堯羹舜墻,愀如復見,此誠我東朝殿下俯仰攀追,靡不用極之衷,而亦由我殿下揄徽闡烈之盛孝也。神人允叶,猗歟盛矣。如臣不似,白首無死,適叨長閣之銜,忍當監印之役,想昔日之昵侍,掩抑而抽金匱之書,念百世之不刋,恐懼而校玉板之字,非不欲竭誠殫精,自效於終事,而才旣短澁,識又蒙昧,存刪之間,每仰大僚之裁定,考準之際,多資同列之審度,得以奉莫重莫嚴之工,則雖編摩已訖,非臣力也,苟絲毫未盡,皆臣罪也。進書而退,冞切憧憧,迺者聖敎誕降,普加恩典,臣無可紀,亦與其間,至擢以崇政大夫,繼而有判義禁除拜之命,此殆我聖上,爲臣賤名,均入於監校諸臣之列,不考其實,混施一例也。然而臣所蒙被,卽陞品也,崇階也,不但於今日閣賞,爲最優而已。雖以朝家古規言之,其爲爵命之難愼,名器之綦重,固何如也,而以臣之至不材,以臣之甚罔效,獨荷優且重之光寵,則臣心惶愧,姑置勿論,聖朝處分,不宜若是。臣於是,未暇以新榮舊愴,覼縷乎紸纊,又未暇以驟躐之憂,盈滿之戒,自陳其私悃也。歷日縮伏,罔知攸措,天牌促召,承膺無路。玆敢略具短章,仰瀆宸嚴。伏乞聖慈,俯賜恩諒,特收臣新授職秩,以重公器,以安私分,千萬幸甚,臣無任云云。答曰,省疏具悉。卿其勿辭行公。
行大司成金正喜疏曰,伏以,兩聖朝御製,編印告訖,文武之道,布在方冊,虞夏之典,同具尊閣,天章爛昭回之光,人文賁化成之功,伏惟聖孝彌隆於繼述,孺慕倍深於羹墻。迺者覃恩償勞,徧及於校印諸臣,以臣名亦忝閣僚之末,混被晉秩之典,伏奉除旨,以臣爲嘉善大夫者,聞命惝怳,繼以懍惕,歷日不能自措。噫,臣荷兩朝不世之遇,粵在昔年,周旋珥筆之班,出入講肆之間,雖大化竝育群物,离明普臨四方,而雨露愈澤於散木,容光若私於昏蔀,頂踵毛髮,都歸恩造,陶甄拂拭,逈出尋常,滾到下大夫之列,而兜攬淸華,踰越涯分,及夫起生於已死,傅肉於旣朽,歷數有君臣以來受恩如臣,復豈有其人,而顧臣脩門復入之日,已在雲鄕愈邈之後,前席如昨,萬事都訖,臣非木石,其何以堪?惟是聖製編校之役,卽亦臣子自效之地,而猥隨諸臣之後,獲參校讐之列,收召岱嶽之餘魂,重尋西淸之舊步,已非此生之所自期,恩已渥矣,榮已極矣。況臣於兩聖朝終事之日,莫遂塵露之願,固將爲畢生難瞑之恨,而區區所自矢者,當此編摩之會,口誦天語,手校雲章,得見宗廟之美,百官之富,少慰於戲之思,其視抱烏號之弓,考追蠡之音,相去不啻萬萬,而自以結草之至悃,欲效掃葉之微勞,卽亦臣彝性之所然,奈此識闇心麤,重以神精耗謝,雖隨行旅進,名爲校準,臣則毫分無與焉。反躬惶愧,今乃以此而量功,以此而媒榮,裒然受命德之器,則臣雖無恥,將何以抗行於僚班,擧顔於同朝?其在聖朝綜實之政,貽累非細。至若臣自來才具之萬不猶人,甚不合於淸朝命卿之秩,無暇曼辭張皇,效古人雍容辭遜之爲也。伏乞聖慈,諒臣由中之懇,特收新資,俾公器無褻,私分獲安,臣無任云云。答曰,省疏具悉。卿其勿辭行公。
行護軍李景在疏曰,伏以,日吉辰良,我聖祖純宗大王,亦粵我寧考翼宗大王御製,編印工訖,進獻禮成,雲漢昭回,奎璧照朗,存聖慕於昌歜,寓群情於烏號,愴幸交集,大小同然。于斯役也,臣恭隨群彦之末,獲覩聖人之訓,奉球璧於西序,警咳在耳,閱圖書於東洛,榮光被身,烏絲錦箋,不過乎尋行數墨,牙籤縹帙,不過乎分彙而纂類,其事則宛委之留編也,其情則端木之治任也。及其告竣,藉手以進,群僚師長,惟相向歔欷而已。昨伏奉別單下者,有監校諸臣晉秩之命,繼有便蕃之恩齎,而臣名亦入其中,以臣爲嘉善大夫同知義禁府事者,臣於是,惝怳震懍,莫省措躬之所也。校讐監董,始終殫竭,固臣等之職,而若臣則祗是隨逐進退而已。用玆記錄,寧不靦顔?臣本魯下,無所短長,未堪備數於淸朝之器使,而偏蒙我兩聖朝陶甄之澤,周旋不離近密,踐履罔非踰濫,而通籍十有七年之間,居然躋下大夫之列矣。恩私莫量於河海,報答蔑效於塵刹,尋常愧懼,若隕淵谷,夫豈有一步加進之望哉?合當萬事都休之餘,用效於戲之思者,玆役是已,因此媒榮,在心豈安?臣固知我殿下,特推不匱之思,至有此罔功之賞,而念臣所叨之職,卽所謂命德之器也。秩躋二品,班亞六卿,自非才猷地望,表著當世者,則上不可以濫授,下不可以冒膺也審矣。自古名碩,莫不於此而逡巡,則如臣湔劣,何以堪承?衛鶴招譏,梁鵜貽笑,猶屬臣身,而豈不有累於熙朝綜核之政乎?左右思量,叨膺無望,歷日兢惕,未敢終默。玆敢冒入文字,仰瀆崇嚴。伏乞聖慈,俯燭微諒,亟命還收臣新授爵秩,俾公器無玷,私分獲安,不勝大願,臣無任云云。答曰,省疏具悉。卿其勿辭行公。
丙申五月二十二日午時,上御熙政堂。召對入侍時,參贊官尹聲大,檢校待敎金學性,侍讀官金在田·黃浩民,假注書宋柱獻,記注官金熙逌,記事官鄭㝡朝,各持小學第五卷,以次進伏訖。上曰,史官分左右。上讀新受音,自王凝,止毋苟亂也十遍訖,命陳文義。在田曰,御家之道,果無出乎勤儉恭恕四敎,正家之道,果無出乎冠婚喪祭四禮,私家猶然,況帝王家,以天下爲家,以一國爲家者乎?冠婚喪祭,我國家列聖朝,自有成規,猗歟盛矣。殿下昭儉之治,溫恭也仁恕也,厥德罔愆,臣等無所加勉,而但勤之一字,古昔聖人,果難之矣。克勤于邦,不遑暇食,獨稱夏禹·周文,而今殿下,日再講筵,頻接臣鄰,匪不勤止矣。工貴無間,而時多間斷,瞻視或致放過,手容有欠端恭,此必是勤字上工夫,有所未盡而然也。戰國之世,時君有見其臣而遊心於試馬玩璧之事,其臣猶爲匡救,況今接臣僚對方冊之際,聖聰不留,聖意或倦,則群下之情,豈不抑鬱乎?伏願益加勤勉焉。上曰,下番陳之。浩民曰,此章內勤儉恭恕四字,爲人平生需用不盡之工夫也。勤則不失於荒怠,儉則不入於侈靡,恭則不陷於傲慢,恕則不止於偏僻,以之修身則身正,以之治家則家齊焉。故王凝所以設此四敎而御家也。爲君上者,亦以此爲治國之要,則帝堯之允恭克讓,孔聖之溫良恭儉,不外乎此。伏願聖念焉。且勤之一字,尤爲緊切於今日聖學上工夫,於此等處,更加留神,臨筵講讀之際,敬對方冊,無小間斷,精讀深玩,是臣區區之望也。上曰,閣臣陳之。學性曰,此云常居懍如者,卽謂雖閒居而常謹嚴也。人所不見之地,人情易忽,己所獨處之時,怠慢易生,有曰,莊敬日嚴,又曰,謹獨莊敬於獨處之時,威儀日嚴,亦此意也。王凝修身之嚴,於此可見。今殿下,以人君之尊,臨臣僚之上,雖在燕閑之中,必當正衣冠尊瞻視,而至於臨筵接下之時,尤宜莊敬而持之,謹嚴而臨之,無有一毫放過於尊體貌正威儀之道焉。且每於此等文,旁推而近取,體驗而踐行,是臣區區之望也。上曰,參贊官陳之。聲大曰,儒臣·閣臣所奏,儘好矣。此外別無更達之辭。上掩卷。仍命退,諸臣以次退出。
丙申五月二十二日申時,上御熙政堂。別講入侍時,參贊官李鐸遠,檢校待敎金學性,侍讀官金在田·黃浩民,假注書宋柱獻,記注官金熙逌,記事官鄭㝡朝,各持小學第五卷,以次進伏訖。上曰,史官分左右。上讀前受音十遍訖,仍命陳文義。在田曰,此章文義,朝者登筵諸臣,皆已尋行奏達,今無更陳之辭,而古人之書不假者,亦尊敬之意也。今殿下書案上冊子,是聖人之書,而開卷之後,聖心或有所放過,讀不接續,則便非尊敬之意也。付自止退下之時,案冊奉覽,則或有損汚處,此尤欠尊敬之道也。伏願臣言,恕其濫猥而採納焉。上曰,下番陳之。浩民曰,此章文義,朝間召對時,登筵諸臣,旣爲詳陳,而今伏見下端所云什物之堅朴,果木之方列也。王凝之敦厚正直,尤可知矣。伏願殿下,於此等處,亦留聖念,臨筵講讀之際,正衣冠尊瞻視,誠意正心,無或少忽焉。上曰,閣臣陳之。學性曰,儒臣所奏之言,儘好矣。此外別無更達之辭矣。上曰,參贊官陳之。鐸遠曰,儒臣·閣臣所奏,誠爲切實,伏願體念焉。上掩卷。仍命退,諸臣以次退出。
上在昌德宮。停常參·經筵。
趙秉憲啓曰,行大司憲金鏴,執義李集運在外,掌令李秉德呈辭,掌令一員,持平一員未差,持平韓啓源未署經,監察茶時之意,敢啓。傳曰,知道。
傳于李鐸遠曰,禮房承旨馳詣健元陵,奉審摘奸,局內諸陵,一體奉審以來。
傳于李魯集曰,召對爲之。
李鐸遠,以弘文館言啓曰,下番姑降入直,事甚未安。修撰宋尙玉在外,新除授修撰洪在喆,副修撰李明迪·沈宜升,竝卽牌招,以爲推移入直之地,何如?傳曰,允。
傳于趙秉憲曰,別講爲之。
尹聲大啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,掌令李源一,持平朴來萬落點。
丙申五月二十三日辰時,上御熙政堂。召對入侍時,參贊官李魯集,檢校待敎金學性,侍讀官金在田·黃浩民,假注書趙然昌,記事官徐耆淳·鄭㝡朝,各持小學第五卷,以次進伏訖。上曰,史官分左右。上讀新受音,自張公藝,止以進十遍訖,命陳文義。在田曰,忍之字,從刃從心,謂心之所發,發於不中正,則如刃之割斷也。心有所礙,而割之則不滯,心有所激,而斷之則不恕,此所以使尊長卑幼,不相責望,而一室雍睦之道也。故諺曰,忍之爲德,張公藝九世同居,是匹庶家千古美事,而況人君,以一國爲家,內有百僚,外有萬姓,用此箇忍字上工夫,則尤有光含弘廣大之德矣。伏願殿下,於此等文義,推類而體念焉。上曰,下番陳之。浩民曰,此章忍之一字,意味無窮,人以是爲修己治人之道,則無不可能之事,無不可恕之人,人君亦以此忍字爲心,則政敎無僨戾之失,號令得和平之道。伏願體念焉。上曰,閣臣陳之。學性曰,旌表其門云者,卽旌其門閭,以表其賢者之室也。我國亦有忠孝烈旌門之法,卽此意也。張公藝家道雍穆,至於九世同居,可知其殊異之行,賢於人遠矣。故隋唐諸君,皆旌其門,聳動一世之觀瞻,以寓激勸興感之道。伏願殿下,每於此等處,深軫聖念,如有實行卓異之人,懋加表異之典,以盡勸善之方焉。上曰,參贊官陳之。魯集曰,儒臣·閣臣,皆已敷奏,臣則別無可達,而惟其九世同居,從古所罕,而獨公藝能之矣。九世之親,爲十八寸,而同室居生,其敦睦之誼儘美矣。以帝王言,則八荒爲一家,萬姓爲赤子,故堯典曰,親九族章百姓協萬邦,德化所及,非止九族以親,而自至于章百協萬之休矣。夫如是則林林䓗䓗,擧囿於春風太和之中,家八荒而子萬姓,曷不盛哉?區區公藝之睦族,顧不足論,然則體堯之心,行堯之政,亦堯而已。伏願體念焉。上仍掩卷。命史官就座。仍命退,諸臣以次退出。
丙申五月二十三日酉時,上御熙政堂。別講入侍時,參贊官趙秉憲,檢校待敎金學性,侍講官洪祐喆,檢討官洪在喆,假注書趙然昌,記事官徐耆淳·鄭㝡朝,各持小學第五卷,以次進伏訖。上曰,史官分左右。上讀前受音十遍訖,命陳文義。祐喆曰,張公藝,匹夫也。以有高行之故,天子親臨其家而問之,古者人君之尊賢而好問如此,唐高宗,不以明主稱,而猶能如此,此等處亦當深留聖意焉。上曰,下番陳之。在喆曰,今日文義,別無敷陳者,而大抵講學之要,在乎專心致志,設或有厭惰之念,絆着外物,必須忍過其時,每加惕勵,始可以將進厥工,而終至於欲罷不能,樂而忘疲,則雖當此盛夏,盡日開講,亦不必有妨於殿下節宣之方。伏願深留聖意焉。上曰,閣臣陳之。學性曰,儒臣所奏皆好,儘合體念,而臣則別無更達之辭矣。上曰,參贊官陳之。秉憲曰,此章文義,臣亦無可達者矣。上掩卷。仍命退,諸臣以次退出。
上在昌德宮。停常參·經筵。
尹聲大啓曰,明日常參·經筵,取稟。傳曰,停。
趙秉憲啓曰,行大司憲金鏴,執義李集運,掌令李源一在外,掌令李秉德呈辭,持平朴來萬未肅拜,韓啓源未署經,監察茶時之意,敢啓。傳曰,知道。
尹聲大啓曰,右承旨李鐸遠,今日不爲仕進,卽爲牌招,何如?傳曰,允。
傳于趙錫龜曰,召對爲之。
傳于權溭曰,別講爲之。
趙秉憲啓曰,明日次對,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
以右承旨李鐸遠牌不進罷職傳旨,傳于尹聲大曰,只推。
以副修撰李明迪·沈宜升牌不進罪職傳旨,傳于尹聲大曰,只推。
趙錫龜,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
丙申五月二十四日午時,上御熙政堂。召對入侍時,直提學朴永元,參贊官趙錫龜,侍讀官洪祐喆,檢討官洪在喆,假注書宋柱獻,記事官徐耆淳·鄭最朝,各持小學第五卷,以次進伏訖。上曰,史官分左右。上讀新受音,自其意,止家道雍睦矣十遍訖,命陳文義。祐喆曰,張公藝能睦其族,專在一忍字,非但待宗族爲然。凡日用動靜之間,皆宜用忍字工夫,有可怒之事,忍之而勿遽,有可欲之事,忍之而勿徇,危坐讀書,有時乎厭苦,必忍其苦而勉之,游逸玩好,有時乎可悅,必忍其情而絶之,人君若此,則德業日進。伏望深留聖意焉。上曰,下番陳之。在喆曰,文義今當仰陳,而臣有區區微忱,先此冒達矣。殿下之召接臣等,日再開講,甚盛擧也,已不勝欽仰攢歎之至。此雖與法講有異,禮貌少簡,而筵體之嚴,固自如也,講學之方,尤加勉也。今殿下,初無專心致志之效,而徒爲應文備例而止,則是豈臣等始望於我殿下也哉?竊覸殿下,講讀之際,間斷居多,省察未精,終有欠於貫徹首尾,涵泳旨意之工,此蓋由殿下臨殿之頃,操存無常,禮敬或弛也。就以此章卑幼禮節四字言之,卑且幼者,禮有不備,尙爲乖爭,則古人有言曰,上所行焉,下必效之,在人君導率之地,雖一動一靜,一語一嘿,若有毫忽放過,違越常禮者,其爲失德害政,當如何也?伏願深留聖意焉。上曰,閣臣陳之。永元曰,臣於近日,久未登講筵,竊意其間,聖學益有將就之效矣。今日仰覩,非但未見其將就,臨講厭倦,較加於前日,此豈臣等所仰望者哉?文義雖承下詢,所陳未蒙槪聽,則雖日陳千言,有何裨益乎?臣不敢以文具,仰陳文義,惟願開納諸臣所奏,亟加警省焉。上曰,參贊官陳之。錫龜曰,觀於張氏家道之敦睦,益仰聖代治家之雍熙矣。役以百忍字工夫,作爲一副當規模,收效至此,而卽一大家翁事耳。若夫帝王家御世之策,必待良法美規,有如玉條金科,君臣上下,交相勉勵,以之範圍乎一世,綱紀乎四方而後,方可見治道克成,駕軼三古,而一家之氣像斯著,萬世之基業永鞏矣。致此非難,在我后一心上用工而已。今於此章中,深推百忍之義,益懋萬化之本焉。上掩卷,命史官就座。仍命退,諸臣以次退出。
丙申五月二十四日酉時,上御熙政堂。別講入侍時,直提學朴永元,參贊官權溭,侍講官洪祐喆,檢討官洪在喆,假注書宋柱獻,記事官徐耆淳·鄭最朝,各持小學第五卷,以次進伏訖。上曰,史官分左右。上讀前受音十遍訖,命陳文義。祐喆曰,自上嘉納臣等之前後陳勉,講讀之時,小無間斷,動作之際,一遵禮度,然後臣等,乃敢更陳文義。若一向靳納,則其虧損聖德,倘復如何?至於文義,猶屬第二件事,伏願亟賜體納焉。上曰,下番陳之。在喆曰,此章蓋言公藝家睦族之道。凡一人一家之修齊者,亦有其道,則況君上,爲一國之主,其所以致治之道,當如何哉?致治之道,在乎進德,進德之道,在乎講學一事。挽近諸臣之登對者,多以講學仰勉,則殿下聽之,或恐歸之於陳腐不新之科,而天下無別般底道理。道若大路然,今日行必由是路,明日行亦由是路而已。雖使臣等,日三數奏,又不越乎常行之路,而復申前說,十居其半,惟聖明之嘉納,是臣等區區祝也。上曰,閣臣陳之永元曰,俄於召對,臣有區區仰勉之語矣。今筵儒臣奏語,幸蒙留心聽納,臣亦可以仰奏矣。張公藝之九世同居,已是過人之行,而以忍字工夫,能致家道之雍睦,其人誠難矣。然其所謂難,比諸凡夫庸人乖爭失和者,則賢乎云爾,若謂之上等道理則未也。何謂上等道理?上章所言勤儉恭恕是也。勤則自無禮節之不備,儉則自無衣食之不均,恭則乖爭自息,恕則責望自祛,長幼親疎,湛翕孚信,不期睦而自睦,無所事於忍字矣。人君御下,亦可類推,言有逆耳,事有拂意,內蓄不平,外示含忍,卽不過中主凡君之所爲,聖人則其心公平廣大,故其道勤儉恭恕,表裏純一,修治有序,應事接物,自合天理之正,而人心悅服,上下交泰,過化存神之竗,政在於此。伏願如是體察焉。上曰,參贊官陳之。溭曰,閣臣所奏,果洞析無餘,臣固無更達之辭。然臣竊有區區尾陳者。唐高宗,不過中主,猶能臨御公藝之家,問其睦族之由,況聖明之主乎?古語云好問則裕,又云不恥下問,爲人君而不恥問於其臣,爲貴顯而不恥問於賤微,則上下之間,互相孚格,治道自著於熙皞。伏願體念於問之一字,講學之際,亟賜討論焉。上掩卷,命史官就座。仍命退,諸臣以次退出。
上在昌德宮。停常參·經筵。
藥房都提調朴宗薰,提調金魯敬,副提調尹聲大啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
李鐸遠啓曰,明日常參·經筵,取稟。傳曰,停。
趙秉憲啓曰,行大司憲金鏴,執義李集運,掌令李源一在外,掌令李秉德,持平朴來萬牌不進,持平韓啓源未署經,監察茶時之意,敢啓。傳曰,知道。
傳于趙錫龜曰,大臣·備局堂上引見。
尹聲大啓曰,文衡令政院稟旨差出事,命下矣。時原任大臣·前大提學·政府西壁·六卿·判尹,卽爲命招,以爲會圈之地,何如?傳曰,允。
又啓曰,左參贊李錫奎,右參贊朴周壽,行戶曹判書李止淵,行禮曹判書趙寅永,兵曹判書鄭元容,工曹判書金學淳,判尹洪命周牌不進推考傳旨,今方捧入,而大提學會圈命下之後,如是違牌,事甚未安,竝更牌招,何如?傳曰,允。
傳于尹聲大曰,時·原任大臣,更爲命招。
趙錫龜啓曰,訓鍊大將金逌根,掃墳事,京畿驪州地,今方出去矣,所佩命召,何以爲之?將兵之任,不可一刻無摠察之人,何以爲之?敢稟。傳曰,仍佩往來,御將兼察。
又啓曰,訓鍊大將,御將兼察事,命下矣。兼察訓鍊大將趙萬永,卽爲牌招,聽傳敎,何如?傳曰,從事官發牌聽傳敎。
兵曹口傳政事,副護軍單李公翼。
傳于李鐸遠曰,召對爲之。
尹聲大啓曰,吏曹判書金箕殷,參判李憲球,參議李敦榮牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,吏曹判書金箕殷,參判李憲球再牌不進推考傳旨,今方捧入,而開政命下之後,如是違牌,事甚未安。參議李敦榮陳疏,判書·參判,所當更請牌招,而係是一日三牌,何以爲之?敢稟。傳曰,牌招,參議疏批已下,一體牌招。
有政。吏批,判書金箕殷進,參判李憲球牌不進,參議李敦榮式暇,右承旨李鐸遠進。以朴晦壽爲刑曹判書,徐戴淳爲刑曹參議,林永洙爲敦寧都正,林孝謙爲莊陵令,李玄緯爲司僕主簿,玄鈺爲引儀,洪祐喆爲西學敎授,金爲栗峰察訪,故牧使趙鎭翼贈吏參例兼,故縣監趙宗喆贈吏議,右尹趙斗淳兩代,故縣監李羲先贈吏參例兼,故府使李學永贈吏議,同義禁李景在兩代,故縣監李俊模贈吏參例兼,同義禁李魯集本生考。
兵批,判書鄭元容進,參判鄭禮容病,參議金大根入直,參知尹興圭受由在外,左副承旨趙錫龜進。啓曰,慶尙右兵使,今當差出,而擬望之人乏少,他道水使竝擬,何如?傳曰,允。以成載昌爲僉知,李能權爲宣傳官,韓光述·金亨倜·金致夏·金象晉爲五衛將,吳有恒爲景福將,高允明·金鳳周爲慶熙將,蔡東奎爲御營把摠,鄭夏應爲都摠都事,金洙根·南獻中爲文兼,邊載文·李基碩·全世獜·具沆·尹鎬泳爲武兼,朴景述爲部將,具羲榮爲守門將,李熙輔爲慶尙右兵使,吳致文爲群山僉使,李應祖爲高山里僉使,李羲中爲照羅浦萬戶,金聲茂爲伐登萬戶,知事單李宜敎,同知單鄭昌殷,大護軍李志淵,副護軍宋持養,副司果趙然春·吳致淳·金重夏·鄭錫麟·朴永壽·沈東奎·李鼎顯·李基周,以上竝單付。
吏批,再政。以宋持宇爲北部令,趙基亨爲漢城主簿,弘文館大提學·藝文館大提學·知成均單趙寅永。
兵批,再政。以許燮·沈樂承爲宣傳官,金善恒爲都摠經歷,鄭日永爲全羅左水使,同知單徐度遠,僉知單金致夏·金象晉。
李鐸遠,以賓廳言啓曰,臣以大提學會圈事,來詣賓廳,而他大臣,皆命招不進矣。從前文衡圈點時,曾無一大臣獨點之例,雖有曾經文衡獨爲擧行之時,而終非所以重事體之道,待他大臣來會後擧行,何如?傳曰,獨爲擧行。
又以賓廳言啓曰,大提學圈點以入,而前大提學申在植,嫌不自書其名,依例添書圈點之意,敢啓。傳曰,知道。
大提學會圈三點金逌根·趙寅永·徐有榘·鄭元容·申在植,趙寅永落點。
李鐸遠,以弘文館言啓曰,副修撰李明迪·沈宜升,旣有只推之命,竝卽牌招察任,何如?傳曰,允。
以掌令李秉德,持平朴來萬,獻納趙啓昇,正言金永基牌不進罷職傳旨,傳于趙秉憲曰,只推。
以副修撰沈宜升牌不進罷職傳旨,傳于李鐸遠曰,只推。
趙錫龜,以都摠府言啓曰,副摠管朴潤榮,以御營中軍,本營諸將官射會監試事,南小營晝仕出去之意,敢啓。傳曰,知道。
又以禁衛營言啓曰,本營騎士將金尙珣,身病猝重,勢難察任,改差,何如?傳曰,允。
趙秉憲,以義禁府言啓曰,平安監司李紀淵狀啓內,高山里鎭僉使趙履錫,伐登鎭萬戶徐庸淳等,爲先罷黜,其罪狀,竝令攸司稟處事,啓下矣。趙履錫·徐庸淳,俱在任所,依例發遣府羅將,竝交代後拿來,何如?傳曰,竝待待命拿囚。
義禁府啓目,向前李相利原情云云。傳旨內辭緣,泛稱遲晩,所當請刑是白乎矣,長番內侍,勿爲請刑,載在大典通編,議處,何如?判付。啓依允。
漢城府右尹趙斗淳疏曰,伏以,兩廟御製校印,令玆告成矣。洪惟我聖祖朝純宗,亦惟我寧考翼宗,聖繼神承,有作有述,發爲謨訓,載諸編簡者,是將爲日月之光,雲漢之章,與夫三辰五緯之躔度,布濩遹皇,其永臨照于無疆,而萬世聲明之所由宣,百王軌範之所由開也。於戲,豈不盛哉?伏惟道斯在於方冊,慕逾深於羹墻,聖孝不匱,當何所及?臣以邇列,逮覩當時,悲弓劍之莫攀,愴琬琰之重新,餘生何地,更效終事?祗不禁掩抑歔欷之私。際伏見別單下者,加臣以嘉善之秩,繼而有京兆除旨,聞命以還,悸慄慙忸,歷屢日而莫省攸措也。噫,纂宸章輯聖言,詔來許揭無窮,天府圖書之所以設,而大夫學士之所以職也,職之所在,旣不無趨奏之綦久,勞勩之最著,則斯其有特施恩錄,用重其事者,而顧臣於此,誠有所萬難恬冒者,臣之奉使言還,今未幾月耳。開局之初,身涉幽燕,竣役之際,病淹床席,束帶赴院,計不盈十數日焉,究其所自效,是直胥史工隷之不若,而乃與時月勤勞,終始敦勵之凡厥師僚,混被一槪之典,則臣未敢知朝家所以程功計能,絜名責實之政,庸若是乎哉?至若祿位之滋豐,翔進之無漸,一能之不名,而三命之靡稱,臣愚區區,內自循省,臨于淵而集木者,亶不在於罔功之爲可媿,匪分之爲可懼而已。伏惟聖明在上,慈化方隆,張磨礪之大具,馭爵賞而爲枋政人所書,廷紳拭目,今臣徒諉怵畏,冒焉膺受,懋信之瀆,自臣伊始,則臣雖負乘所召,自底僨蹶,亦奚以贖其辜也?伏乞聖上,念功庸之攸重,軫肝膈之微諒,仰稟東朝,亟收臣新授資級,以卒庇覆之澤,則臣之感戴洪私,如新受賜者,寧有旣哉?臣無任云云。答曰,省疏具悉。卿其勿辭行公。
吏曹參議李敦榮疏曰,伏以臣,蒙騃譾薄,百無肖似,前後揚躐,壹是踰濫,徒貽先粃之譏,常切集木之懼,三銓新命,又下於夢想不到之際,臣誠惝怳懍蹙,左右顧而莫知其說,是職也天官之參佐也,八法是掌,小事專達,固尙矣無可論已,至若激揚淸濁,甄別流品,則未嘗不上下言議,其秩雖卑,而其任甚重,臣果其人乎哉?掄選之淸雋,地望是視,而臣之下劣,無足齒數也,銓綜之與聞,藻識是藉,而臣之儱侗,無足短長也,班簿故常,該括博記,周還乎長貳之間者,必資踐歷之有素,而臣之通籍,甫滿十載,賤齒未及强仕,卽一眇然新進耳,以臣視臣,實無一能之可錄,一事之自效,縱使備員於閒漫百執事之末,猶恐其負荷不來,尙可擬議於佐平邦典,辨論官財,持風裁之峻爽,齊星錘之參差乎?矧今一初之治,百度皆貞,如欲朝而有彙茅之盛,野而無遺楚之歎,擧而措之於磨鈍礪念之中,則其要專在於銓任之先擇其人,今乃以若臣者流,拔之於人望之外,授之以匪分之職,適足以上累則哲之明,俯招同朝之嗤,臣有何據,當此誤恩,參倚已熟,食息靡安,冒犯違傲,益增悚恧,今又庚牌儼臨,召臣以注擬之事,反復思惟,承膺無路,玆敢披露情實,仰首鳴號。伏乞聖明,俯察微懇,亟稟東朝,特遞臣新授職名,使公器重而私分安焉,臣無任云云。省疏具悉。爾其勿辭察職。
丙申五月二十五日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調朴宗薰,提調金魯敬,副提調尹聲大,假注書宋柱獻,記事官徐耆淳·鄭㝡朝,直提學朴永元,左副承旨趙錫龜,假注書趙然昌,事變假注書李晉燁,左議政洪奭周,行判敦寧府事金逌根,行戶曹判書李止淵,行禮曹判書趙寅永,吏曹判書金箕殷,兵曹判書鄭元容,行大護軍徐憙淳,漢城府判尹洪命周,行護軍柳相弼,應敎洪祐喆,以次進伏,醫官崔暄·金時中·金珪·朴奎亮,進伏楹外訖。上曰,史官分左右。奭周等曰,近日日候蒸鬱,此時節宣,尤合倍加謹愼,聖體若何?上曰,一樣矣。奭周等曰,寢睡·水刺之節,何如?上曰,一樣矣。奭周等曰,大王大妃殿氣候,何如?上曰,一樣矣。奭周等曰,王大妃殿氣候,何如?上曰,一樣矣。宗薰曰,醫官入診乎?上可之。暄等以次診候訖,退伏奏曰,脈候左右三部調均矣。大王大妃殿曰,醫官先退,次對爲之。奭周曰,實錄校正之役,匪久將始,其所主管,專在文衡,而文衡見無時任之人,令政院稟旨差出,以爲及時擧行之地,何如?大王大妃殿答曰,依爲之。出擧條,奭周曰,頃以洪州牧稅穀上納時,船價不足條,倉穀挪貸之弊,從長釐革後,形止登聞之意,草記行會矣。卽見忠淸監司沈宜臣狀啓,則枚擧洪州前牧使李鍾稷牒呈,以爲,本州稅穀船費之出於民者,比他邑些略,故設置補稅廳,斂散取殖,以爲添補之資,而入不支出,加下歲增,駸駸然至於挪貸還穀虛留積逋之境,補稅廳設始,本爲添補船稅之方,而殖利之錢,年久弊滋,徒擁虛簿,反債作還,耗殖增加,補稅軍官春秋懲番,一境騷擾,其爲一邑吏民切骨之巨瘼,不但挪移還穀之爲弊而已,爲今矯捄之計,無如田稅式例,依他邑釐正後,革罷補稅廳,其殖利本錢及軍官虛額,一竝蠲蕩,則民可息肩,邑可蘇病,還穀挪貸之弊,不期祛而自祛,此係一邑大同之論,實爲一擧兩便之道,而今年則捧稅垂畢,明春爲始,定式施行,今年稅納船費不足條,則姑以補稅錢乙未利條及軍官番錢出給,而不足錢,某樣推移充數,流來加下還穀虛留一千四百八十七石零,以辛卯設始取殖錢,詳定價作還充補,而些少不足之數,從他拮据,期無欠縮爲辭矣。惟正稅納,本有常式,船價襍費,亦是諸邑之所通行,而該邑之獨云不足者,殊可訝惑,補稅廳名色,元非朝家之所知,而逋債虛伍,百瘼蝟興,甚至於挪貸還穀,積成拖欠,弊到劇處,不容無變。況今登聞之後,尤不可不卽地革罷,以杜弊源,至於稅式釐正,不過是他邑之通例,且係一州大同之民願,有不必靳持,而經賦事體,至爲不輕,雖云通行之常式,而以本邑言之,則亦將不免比前少增,不但夤緣濫捧之可慮,名以加斂,終屬難愼,明春捧稅,期限姑遠,該邑守宰,間又替代,令道臣與新除牧使,另加爛商,必究所以不撓經法,不咈民情者,更爲陳聞後稟處,至若今年不足條之方便塗抹,還穀虛留條之拮据準充,唯在邑倅之從長措處,非可以逐一條列,上煩稟覆者,第令依此擧行,無或以還逋一款,更關朝聽之意,分付,何如?大王大妃殿答曰,依爲之。出擧條奭周曰,夜禁法意,自來嚴重,前後另飭,不啻申複,而近日以來,轉益蕩然,街路坊曲之間,白衣無標之類,掉臂橫行,了無忌憚,竊發之患,職由是滋熾,甚至於公行搶掠,聽聞可愕,而巡綽營門,旣不能覺察禁斷,兩捕廳又皆漫不詗戢,任其肆行,法綱所關,誠非細故,事屬旣往者,姑難一一追理,而此後則毋或如前懈弛之意,另加嚴飭爲宜,因此言端,又有所仰達者,朝家之設置捕廳,將使之詰奸戢暴,而該廳校卒,亦不無憑藉橫挐之弊,苟或有不當捉而捉者,則隨其現發,以法懲治,固無所不可,而近因法綱之解細,往往有恃勢逞憾,私自洩憤,甚至成群惹鬧於捕將之家者,此若任他不禁,則爲捕廳者,又將何以行其令而擧其職乎?此後捕廳校卒,私自捉治者,無論宮家與衙門,一切痛禁,其犯科作挐之下屬,隨卽査出,移法司嚴加照勘,何如?大王大妃殿答曰,依爲之。出擧條仍敎曰,予亦有所聞矣。昌寧尉家,近有如此事,下屬起鬧於捕廳,雖可駭,而亦不至如傳聞之過矣。奭周曰,此事臣果聞之,今日所奏,亦果因此發端矣,正一品儀賓,事體自別,雖不可容易請勘,而犯科宮隷之査出懲治,有不容已,臣於得聞傳說之初,擬欲啓請嚴勘矣,追聞其詳,與傳說稍異,且爲日已久,姑不指名仰奏,而大抵戚畹宮家謹愼之道,比他人尤當加倍,自上眷愛之道,亦當以小心畏法之意,申申提飭,在他人雖無足爲罪之事,在宮家亦須嚴加誨責,俾無至於大犯罪科,此實宮家之福也。大王大妃殿曰,所奏誠好矣,雖宮家若有實犯,則予豈拘於顔面,而有所饒貸乎?予當飭喩宮家,而朝廷亦以此警惕也,或於有勢班家,則設令藏置賊徒,捕校輩不敢接跡云,豈有如許事乎?似此等處,不可不申飭矣。奭周曰,慈敎誠至當矣,自上先自宮家而另加戒飭,在下者孰敢不惕念對揚,交相儆畏乎?奭周曰,金銀開鑛之禁,不但爲農務之妨奪而已,致無賴之民,叢之於爭利之地,其勢必至於相聚爲盜而後止,唯其如是也,故國朝成憲,自來至嚴,年前申飭,又不啻一再,而近來法禁,觸處蕩然,朝家之所不知,度支之所不管,而私設鑛冶,恣意採取者,往往狼藉入聞,守土之臣,不惟坐視不禁,反或因以爲利,閒雜浮浪之類,成群公行,略無忌畏,穀價之登踊,閭里之騷擾,平民受害,固難盡言,而國綱所在,尤萬萬寒心,風傳之說,有異的證,姑未敢指名請勘,而爲先關飭於各道道臣,使之痛加申飭,如或有現發者,隨卽登聞嚴處之意,分付,何如?大王大妃殿答曰,依爲之。出擧條奭周曰,前判官南芝耈,卽奉朝賀之子,而間遭本生家憂制,今已闋服矣,朝家於休致耆耈之大臣,常有拔例優念之擧,大政不遠,令該曹待相當窠,復職調用,何如?大王大妃殿答曰,依爲之。出擧條奭周曰,朝臣之陞資追榮者,所後家若先已蒙贈,則每有移施本生之例矣,行左承旨李魯集,纔陞從二品,而所後家,則曾已蒙贈云,亦當依近例移施,而此與常典有異,必經稟旨後,始可擧行,故敢此仰達矣。大王大妃殿答曰,依爲之。出擧條奭周曰,詞訟劇務,不宜暫曠,而秋曹堂上中,聞多有實故不得行公之人云,捧現告,竝姑許遞,其代政官牌招開政差出,何如?大王大妃殿答曰,依爲之。出擧條奭周曰,禁衛大將金煐,今日賓對,又不進參,武臣之除拜後,連三次闕參,大乖事體,不可循例問備而止,所當別樣重勘,而聞其實病,見又添劇,今方擔舁來詣闕下,而登筵則果難强責云,此與無端偃便有異,姑先施以從重推考之典,何如?大王大妃殿答曰,實病旣如此,依爲之。出擧條大王大妃殿仍敎曰,雨暘均適,目下爲萬幸,而湖西·關東,尙有未及周洽之處,關東則全一道,殆將全棄云,事甚悶然矣。奭周曰,湖西雨澤,雖有數邑之稍慳,統而言之,不至渴急,關東則日前四寸有餘之水深,亦爲不少,而人民之流散者,尙至今陸續云,誠甚悶然矣。大王大妃殿曰,關東事誠未知何以則好也,繡衣雖已抄啓,而今則値此極熱,待涼生將欲遣之,而爲御史者,果能體朝家之苦心,精白對揚乎?此猶未可知也。奭周曰,臣雖承命抄入,而知識素淺,聞見未廣,何敢保其一一稱職,而貪官猾胥之警動,終有勝於不遣矣,卽以關東事言之,懷保安接之策,全在牧守,而治績之能否,朝廷實難的知,若遣繡衣,雖未能一一無遺,其尤無良大不法者,亦庶可以摘發,民情之至寃,民弊之切痼,亦可以隨聞陳奏,此誠不可已之擧矣。奭周曰,判敦寧府事金逌根,將營緬事,欲於省掃之路,仍作求山之行,時帶訓鍊大將,將臣無受由之例,每經筵稟後,待下敎始可作行矣。大王大妃殿答曰,若有不得已之事故,則豈可無闊狹乎?依此爲之。大王大妃殿敎曰,守令曠官之弊,曾有屢度申飭,而新除守令之催促下去者,辭朝之後,或多屢日遲留者,上京守令之促還者,亦或有稱以下去,而許久不爲發行者,烏在其催促之本意?不可不有一番另飭矣。奭周曰,以新除守令下去及上京守令還任時,滯留久曠之弊,纔伏承慈聖筵敎,謹當另飭於京外,而臣又因此,有所仰達者矣。上京守令之有親病者,頃有曲諒闊狹之慈敎,孝理體下之盛意,誠不勝欽誦,而如有情勢廉隅之委實難强者,則其在禮使之道,亦難一切督迫,向來特飭之後,該曹固不敢循例入稟,而措辭請勘,以俟處分,恐無不可,至於稱以下去,無端久淹者,決不宜抛置勿問,此後則催促下去之後,自本道監營,必考還官日字,其延拖過限者,隨卽啓聞論勘之意,行會申飭,且守令受由,例自本道,移文吏曹,俾詳其離任之久近,以爲照察促還之地,而近來爲守令者,往往圖得粘移,躬自帶來,道臣亦或曲循其願,仍歸掩置,京司則漠然不知其去來,而積曠之害,全歸民邑,其爲苟且不誠之習,亦可謂士夫之羞恥,曾以此事,屢有筵稟提飭,而新令之初,稍似知戢,旣久之後,依舊踵謬,法綱所在,尤極寒心。自今後更有現發者,道臣·守令,竝當難免重責,以此意出擧條,一體嚴飭,何如?大王大妃殿答曰,依爲之。出擧條仍敎曰,上來而久不下去者,旣或有粘移掩置之弊,則京司雖不知之,道臣則宜知之,而不爲摘發,則此實責在道臣,先自道臣察推,可也。守令受由,亦有定限乎?奭周曰,京職受由,則有遠近道定限,而守令則無之矣。宗薰曰,守令受由之無日限者,非無意也,亦爲其斯速還任而然矣。大王大妃殿敎曰,向見使臣先來狀啓,則彼中亦無事,誠幸矣,而因我國下屬之生梗,至于館所之防禁云,非但事體之傷損,貽羞甚多,若有大於是者,則責將何歸?此實非細慮,此後則須思別樣禁戢之道,更無令有似此之弊也。奭周曰,下屬作挐,奚但有乖於事體?其爲辱國大矣,臣於年前,亦叨使价之行,而其時則別使也,所帶人數,不甚夥多,雜亂之弊,亦不至大段,而猶不免有種種起鬧之慮,至於節使,則刷馬驅人等,許多名色,比別使殆乎倍多,商賈之隨而入去者,又復夥然,與彼人交易之際,許多弊端,尤不可勝言,其爲隱憂深慮,誠不知所屆矣,大王大妃殿曰,此弊決不可任他,須思各別防禁之策也,使臣若果嚴飭,則似必有效矣。奭周曰,其責固在使臣,而此個弊源,專由於無賴雜人之攔入,一時過去之行,有難到底核察,灣府則久在邊門,其所禁斷,較使臣稍易,若使灣尹與使臣,同任其責,多方禁戢,則庶或有實效矣,邊門攔入與異國生梗,其律至重,本爲境上梟首,而以其律之至重也,故不能容易用法,反歸於掩置不行,我國下屬之生梗於彼中者,還渡江之後,使臣則行期迫急,輒付灣府,使之勘罪,而灣府則旣不目擊於生梗之時,又非獲罪於本府者,故往往不免虛勘而止,以致此輩之無所懲畏,每每冒犯,人命亦爲不輕,雖難遽斷以一律,而情犯深重者,亦不可不依法典施行,大加懲創,其他犯科者,亦皆以次律,嚴加科斷,毋或如前歇治,則庶可爲懲一勵百之道,自今年節行,不可不嚴立科條,期有實效,謹當退加爛商,以爲稟奏知委之地矣。大王大妃殿曰,大臣就座,諸宰奏事。逌根曰,關東年例貢蔘,特爲停捧,仍作京貢事,已有成命矣,取考內局事例,則一年應用,爲三斤十四兩零,而湯劑所入及內入賜與,不在此數,雖未敢的料其多寡,假令以三四斤加定,則足可排用,今於元貢十三斤零內,以七斤十四兩零作貢,使之本色進排,其餘六斤零,則不得不以錢除留矣。本道恒賦所出蔘價,每兩爲八十兩,而以本價貿蔘,每患不足,有補蔘錢補蔘軍補蔘火田等名色,收斂添給,多寡不等,或有竝元價爲二十兩內外者,停貢之命,旣出於爲東民軫念之德意,則添補諸條,自當還屬民邑,以爲永久蒙惠之資,而昨年籌司,因該道報牒,以癸巳減貢時,十二兩上納之例,酌量題送,則今當京作貢之時,固宜以此數,磨鍊貢價,而若以此十二兩之價,責納本色,則貢人事情,實有行不得者,勢將於六斤除留錢中,量宜添價,以爲作等上下之地,而事係變通,有難擅便,令廟堂稟定後,成節目擧行,何如?大王大妃殿答曰,依爲之。出擧條止淵曰,仁陵位土,當爲望定,而量外加耕,猝難求得,亦無元結劃出之例,糧餉廳舊豐德所在屯土,結數相當,來歷且好,今將以此,成出量案,草記移定,而收稅之節,若屬之本陵,則不無下屬爲弊之慮,依綏陵位土例,自本曹,以宮結例收捧後,移送本陵,事甚便好,故敢此仰達矣。大王大妃殿答曰,依爲之。出擧條寅永曰,內閣實官皆蒙加資與陞敍之典,番次極其苟艱,在前如此之時,多有檢校差下之例,原任直閣李公翼,原任待敎金洙根,竝檢校差下,以爲推移入直似好,故敢此仰達矣。大王大妃殿答曰,依此爲之。箕殷曰,孝行贈職,例以童蒙敎官施行,而其中有可合南臺者,則必經筵稟後擧行,亦多已例矣。忠州故生員李光祜,孝行實蹟,允合拔例褒嘉,今亦依已例,臺銜特贈似好,故敢此仰達矣。大王大妃殿答曰,依爲之。出擧條大王大妃殿敎曰,玉堂所懷爲之。祐喆曰,無所懷矣。永元曰,原任直閣李公翼,原任待敎金洙根,檢校差下事,命下矣。檢校直閣李公翼,檢校待敎金洙根,竝卽牌招察任,何如?大王大妃殿答曰,依爲之。出擧條錫龜曰,今日賓對,兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條大王大妃殿命大臣先退,仍命史官就座,又命退,諸臣以次退出。
丙申五月二十五日午時,上御熙政堂。召對入侍時,原任直閣李嘉愚,參贊官李鐸遠,侍講官洪祐喆,檢討官李明迪,假注書趙然昌,記事官徐耆淳·鄭㝡朝,各持小學第五卷,以次進伏訖。上曰,史官分左右。上讀新受音,自韓文公,止百里入淮流。十遍訖,上曰,文義陳之。祐喆曰,百川之源,皆自山出,其始雖細,流之不休,則竟成河海之大,讀書法亦然,今殿下日進講之文,雖止數行之短,講之不休,則竟至萬卷之多,聖學之宏深,必如河海,伏願殿下,日勤於講學,譬如川流之不休焉。上曰,下番陳之。明迪曰,此章不能休三字,最爲切要,夫東流之水,不捨晝夜,無休息之時,故混混無涯,能達於千里也,苟或休息,則雖一里,豈能流行乎?譬之於講學亦然,俛焉孜孜,無時或豫者,卽所謂不能休也,苟其不能休,則學有光明之休,業有溥博之效,苟或不然,烏可望尺竿進步,九仞爲山之功乎?伏願深留聖念焉。上曰,閣臣陳之。嘉愚曰,此章別無文義之敷陳,而韓文公之作此文也,將言董生之賢,而先言其居處若是勤據,則古人文體之盛,亦可見也,而玉堂所陳以水流不息,譬諸講學積累之工者,甚合體念,伏願益加澄省焉。上曰,參贊官陳之。鐸遠曰,此章文義,上下番玉堂,以淮水之千里不休,比諸講學之無間斷,以是陳勉,誠爲切實,非但講讀爲然,學而至於聖人,亦猶原泉之放于海,皆由不息而已,孔子川上之訓,蓋取於此,伏願殿下,推類深思,孜孜爲學,期入聖域,如泉必達,是臣等區區之望也。上掩卷命退,諸臣以次退出。
上在昌德宮。停常參·經筵。
夜自二更至二十七日開東,灑雨下雨,測雨器水深三分。
李鐸遠啓曰,明日常參·經筵,取稟。傳曰,停。
趙錫龜啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
尹聲大啓曰,行左承旨李魯集,今日不爲仕進,卽爲牌招,何如?傳曰,允。
傳于李鐸遠曰,江華留守留待。
傳于李鐸遠曰,召對爲之。
傳于李鐸遠曰,江華留守入侍。
備忘記,江華府留守李寅泰下直,長弓一張,長箭一部賜給。
趙錫龜啓曰,密符親納例也,而前江華留守金邁淳,謂有身病,使其褊裨替納,事甚未安。推考,何如?傳曰,允。
李鐸遠啓曰,實錄校正,及時擧行事,命下矣。新除授大提學趙寅永,卽爲牌招,何如?傳曰,允。
又啓曰,大提學趙寅永牌不進推考傳旨,今方捧入,而實錄校正命下之後,如是違牌,事甚未安。更爲牌招,何如?傳曰,允。
又啓曰,行大提學趙寅永再牌不進推考傳旨,今方捧入,而實錄校正命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,待明朝,更爲牌招。
趙錫龜啓曰,行大司憲金鏴,執義李集運,掌令李源一在外,掌令李秉德牌不進,持平朴來萬·韓啓源未署經,監察茶時之意,敢啓。傳曰,知道。
以掌令李秉德,獻納李啓昇,正言金永基牌不進罷職傳旨,傳于趙錫龜曰,只推。
李鐸遠,以弘文館言啓曰,副修撰沈宜升,旣有只推之命,卽爲牌招察任,何如?傳曰,允。
又以實錄廳摠裁官意啓曰,大提學趙寅永,都廳堂上差下之意,敢啓。傳曰,知道。
趙錫龜,以兵曹言啓曰,考見諸道今春官鎭門聚點狀啓,則黃海兵使趙運永狀啓中,道內團束軍兵聚點時,康翎邑位羅鎭,戰馬瘦駑,服色麤劣云矣,官鎭門聚點,旣係詰戎之政,軍器什物,乃是陰雨之備,則常時不能檢飭,亦不修改,致有此執頉之擧,其在戎政,誠甚疎忽,執頉當該邑鎭守令·邊將,竝推考警責,何如?傳曰,允。
又以備邊司言啓曰,慶尙右兵使李載亨,在任卒逝矣,返柩時擔軍,依法典題給之意,分付所經各道,何如?傳曰,允。
又以摠戎廳言啓曰,本廳左司把摠白希洙,身病猝重,勢難察任,改差,何如?傳曰,允。
義禁府啓目粘連,啓下是白有亦,向前李相利亦,啓字誤踏,事係不謹,不可以一時無妄之失,有所參恕,以此照律,何如?判付。啓依允。
敎江華留守李寅泰書。王若曰,當方面則不辭也,視峻秩於東都保釐,遇錯節以別利乎?畀重任於西京留守,管我保障,藉卿老成,睠彼江都名區,實是海門重鎭,按祖江甲津之險,山河壯金湯之形,介桐營·松都之交,舟車通水陸之路,縈島嶼於鶴汀鳧渚,遙指吳會雲間,枕臺隍於雉堞牛墻,直接燕尾亭上,雲氣長護,密邇眞殿之衣冠,奎彩昭回,深嚴外閣之圖籍,第近年歉荒之荐至,伊生靈困瘁之已多,一方之管轄不輕,所天限於西北,內帑之經費易竭,奈民力於東南,漠然山高而水淸,莫曰,昇平之歲久,嗟乎賦繁而役重,若爲憂虞之日深,官惟其人,宜藉趙尹鐸之損戶,才不借代,誰任晉羊叔之臨邊?惟卿,瑚璉令譽,氷蘗雅操,文華餘事,在家守恬約之規,簪筆受知,同朝推端凝之範,南邑試製錦之手,喜遺愛於桐鄕,北門仗鎖鑰之才,菀聲望於灣府,自銀臺而佐銓部,爰超貳卿峻資,長靑衿而登黌堂,所貴寒士本色,肆惟居留愼簡之要,宜屬淸朝雅望之賢,玆授卿以江華府留守兼鎭撫使,卿其益恢令猷,秪服罷命,設墩臺而廣瞭望之所,固知履屐之皆當,繕樓櫓而無疎虞之歎,宜戒陰雨之有備,荷寧考簡拔之寵,詎忽追先而報今,體東朝憂勤之衷,尤急固內而扞外,高牙大纛,暫撤卿月之舊班,緩帶輕裘,更喜福星之新耀,膺予簡畀之眷,勉卿管理之猷,於戲,時繞夢於丹墀,想多海山之歗詠,復聯武於靑瑣,參聞廊廟之訏謨,故玆敎示,想宜知悉。知製敎洪祐喆製進。
丙申五月二十六日午時,上御熙政堂召對。江華留守同爲入侍時,參贊官李鐸遠,檢校直閣李公翼,侍講官洪祐喆,檢討官李明迪,假注書宋柱獻,記事官徐耆淳·鄭㝡朝,各持小學第五卷,江華留守李寅泰,以次進伏訖。上曰,史官分左右。江華留守進前,寅泰進前奏職姓名訖,仍命先退,上讀新受音,自壽州屬縣,止更索錢十遍訖。命陳文義,祐喆曰,隱者卽遺野之賢也,人君不好賢,故名聲不得聞達,至爲詩人所嘲,以此觀之,則野有遺賢,其爲貽羞於朝廷,豈不大乎?蓋人君好賢,全在於講學,若果仔仔不息,聖學日進,則賢人不求致而自至,伏願殿下,於此等處,深加體念焉。上曰,下番陳之。明迪曰,帝王之學,異於匹庶,爲其治國平天下也,古今本無異焉。夫隱居行義如董召南者,未見朱紱方來,惟日見徵索而已,第以今之時言之,草野岩穴之間,豈無如召南之賢者,窮蔀殘民,終歲勤苦之餘,列邑吏胥,日來徵租索錢,蓋人君尊嚴,九重深邃,何以知其然乎?所以知之之道,惟在於方冊,是故古之聖王,能不出戶而知天下矣。伏願殿下,進講此章,深留聖念,使野無遺賢,民受其澤焉。上曰,閣臣陳之。公翼曰,上下番儒臣之奏,已詳細懇摯矣,臣無容更陳,而爵祿二字,最可留念處也。大凡人君之可愼者,莫過於爵祿,任賢使能,官惟其人,則垂拱之治,不難致也,如非其人,庶事叢脞,豈不可愼哉?此乃治平之道,欲其治平,先務修齊,修身之要,在於毋不敬,日用事爲,皆以敬而將之,然後德業日新,學問時就,以今日講筵言之,聖心常留於方冊,毋或間斷,至於文義,上下討論,實效可期,亦可云敬字工夫矣,懋哉懋哉。上曰,參贊官陳之。鐸遠曰,文義則玉堂閣臣已奏矣,臣無容更達,而時敏修來之工,在於講學,講學之要,在於討論,討論者卽君臣上下問難質疑之謂,本章文義之外,亦有可以因端俯詢,推類仰陳者,而臣屢登前席,只是自下仰奏而已,一未承自上發問,如是而何以進學問而廣聰明乎?伏願自今克軫聖念,輒賜問難焉。上掩卷,命史官就座。仍命退,諸臣以次退出。
上在昌德宮。停常參·經筵。
自開東至未時,灑雨下雨,測雨器水深四分。
李鐸遠啓曰,明日乃是初伏,自明日處暑間,視事頉稟之意,敢啓。傳曰,知道。
趙秉憲啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李鐸遠啓曰,刑曹判書朴晦壽,除拜後過三日,不爲出肅,依定式,推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣。刑曹參議徐戴淳,敦寧都正林永洙,除拜後過三日,不爲出肅,事體所在,誠極未安。竝從重推考,仍卽牌招察任,何如?傳曰,允。
傳于李鐸遠曰,孝成殿朔祭,以攝行磨鍊。
李鐸遠啓曰,行大提學趙寅永牌不進推考傳旨,今方捧入,而實錄校正命下之後,如是違牌,事甚未安。更爲牌招,何如?傳曰,允。
李鐸遠,以弘文館言啓曰,修撰宋尙玉,自鄕上來云,卽爲牌招察任,何如?傳曰,允。
趙秉憲啓曰,行大司憲金鏴,執義李集運,掌令李源一在外,掌令李秉德牌不進,持平朴來萬·韓啓源未署經,監察茶時之意,敢啓。傳曰,知道。
以掌令李秉德,獻納趙啓昇,正言金永基牌不進罷職傳旨,傳于趙秉憲曰,只推。
趙錫龜,以都摠府言啓曰,今日入直內三廳,武兼禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
又以都摠府言啓曰,副摠管朴潤榮,以御營中軍,本營諸將官射會監試事,南小營晝仕出去之意,敢啓。傳曰,知道。
又以備邊司言啓曰,慶尙右兵使李熙輔,以全羅左水使移拜矣,嶺閫重地,久曠可悶,而前職面替之後,始可趣其赴任,新除水使鄭日永,使之不多日內辭朝,待其下去交龜後,慶尙右兵使,除朝辭卽爲往赴之意,分付,何如?傳曰,允。
趙錫龜啓曰,全羅左水使李熙輔,移拜慶尙右兵使,有除朝辭赴任之命矣。密符則以前所受仍佩,諭書則安寶,使院吏齎傳,何如?傳曰,允。
趙錫龜,以禁衛營言啓曰,本營千摠李顯夔,身病猝重,勢難察任,改差,何如?傳曰,允。
趙秉憲,以義禁府言啓曰,忠淸監司沈宜臣狀啓內,淸安縣監金能淳,爲先罷黜,其罪狀,令攸司稟處事,啓下矣。金能淳,時在任所云,依例發遣府羅將拿來,何如?傳曰,待待命拿囚。
義禁府照目粘連,中官李相利矣本府議啓內,啓字誤踏,事係不謹,不可以一時無妄之失,有所參恕,以此照律,罪笞四十收贖,附過還職私罪,奉敎依允。
上在昌德宮。停常參·經筵。
趙秉憲啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李鐸遠啓曰,行大提學趙寅永再牌不進推考傳旨,今方捧入,而實錄校正命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,行大提學趙寅永牌不進推考傳旨,今方捧入,而實錄校正命下之後,連事違召,無意承膺,事體所在,誠極未安。更爲牌招,何如?傳曰,允。
趙秉憲啓曰,行大司憲金鏴,執義李集運,掌令李源一在外,掌令李秉德牌不進,持平朴來萬·韓啓源未署經,監察茶〈時〉之意,敢啓。傳曰,知道。
以掌令李秉德,獻納趙啓昇,正言金永基牌不進罷職傳旨,傳于趙秉憲曰,只推。
右議政朴宗薰箚曰,伏以,臣於藥院擧行,竊有萬萬惶蹙者,夫本院所管,其重,何如?雖尋常出納,固當十分謹嚴,不容一毫疎忽,而況生材封入,其爲愼重,尤係自別,凡炒製研搗之節,器盌枰剉之用,或失照察,致欠潔淨,則厥罪匪輕,故封題之錯誤,揀擇之不精,亦各有定律,不以眚過而原之,卽所以尊其體而愼其事也,其何可以監臨與否,諉罪而自恕乎?勘罰雖止於率屬,譴責宜先於長官,玆敢冒陳短箚,恭俟嚴命。伏乞仰稟慈聖,亟賜處分焉。取進止。答曰,省箚具悉卿懇。自東朝處分醫官,只警不審而已,且本非監進之事,則於卿何有?決不可以此自引,安心勿辭。仍傳于李鐸遠曰,此批答,遣史官,傳諭于右議政。
上護軍金魯敬,行都承旨尹聲大聯名疏曰,伏以臣等,忝叨嘗藥之任,夙宵懍惕,奔走殫竭,卽臣等之責耳,日前伏奉湯劑材料內入之命,臣等固當必親看檢,備盡敬愼之道,而從便內入,已成近例,只令醫官輩擧行矣,不料十分必愼之地,乃有無前不審之失,萬萬驚悚,萬萬震越,藥必先嘗,不但古聖之攸訓,躬自監臨,卽亦本院之舊例,其事體之綦重,臣分之當盡,何如,而乃敢漫不照察,任其稽忽,苟究其罪,臣等爲首,乃者慈敎至嚴,醫官院吏,有汰去之命,而臣等則倖免郵罰,當勘不勘,晏然自在,只委罪於下屬而已者,實非分義之所安,悚恧之忱,歷日冞切,玆敢相率露章,竊附自劾之義,仰瀆崇嚴之聽。伏乞聖明,仰稟東朝,特降威罰,以爲爲人臣不職之戒,不勝大願,臣等無任云云。答曰,省疏具悉。已諭於都相之批矣,卿等亦勿引咎,可也。
左議政洪奭周,右議政朴宗薰聯名箚曰,伏以臣等,於昨日醫官及藥院下屬處分之擧,有不勝萬萬驚懍者,天下之事,至重至大,莫嚴而莫謹者,豈有過於御供藥料之封進哉?合和之稍不如法,封題之些少錯誤,俱有常律,猶不少貸,況今顯露之罪,不但爲錯誤不如法之比,其不可諉之以不審,勘之以薄罰也明矣。藉曰不審,不審於莫重之地者,其罪已屬罔赦,目下所犯,又奚特不審而止哉?聖度寬大,慈德好生,物無巨細,惟恐或傷,臣等亦豈敢不仰認,而玆事之關係,何如,所重何如,則又豈容草草了勘,不思窮覈,有若微眚細故之可以掩覆者然哉?歷日追惟,毛骨尙竦,聽聞所曁,衆情如沸,今若不洞加盤詰,如法嚴處,則國綱之掃地,固無可言,中外之駭惑,必當益甚,而自今以往,蚩蠢之類,殆將全不識御藥之爲重,其爲隱憂深慮,又不知其何所止屆矣,念之及此,益切懍然,衷情所迫,按抑不住,玆敢相率聯籲,重瀆宸嚴。伏乞聖明,俯賜裁察,亟令出付攸司,具格嚴訊,施以當律,千萬幸甚,就進止。答曰,省箚具悉卿等之懇。醫官院吏輩不審之罪,固有之,無情則無情矣,所以東朝處分,酌量於輕重之間也,卿等何爲此過中之論乎?仍傳于李鐸遠曰,此批答,遣史官,傳諭于左右相。
上在昌德宮。停常參·經筵。
自未時至人定,灑雨下雨,測雨器水深六分。
自人定至三十日開東,灑雨下雨,測雨器水深七分。
趙秉憲啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
行都承旨尹聲大,行左承旨李魯集,右承〈旨〉李鐸遠,左副承旨趙錫龜,右副承旨趙秉憲,同副承旨權溭等啓曰,事係至重,而罪關罔赦者,豈有如今番醫官院吏者哉?御供藥料之封進,此誠莫大莫重,必審必愼之事,至於器用之蠲潔,研搗之精察,尤當十分致誠,罔敢一毫少忽,而今玆所犯,非一時錯誤之比,此不嚴懲,法將安施?惟我慈天好生之德,雖施之以薄罰,罪狀旣露,衆論如沸,盤覈尙稽,駭惑轉甚,倘或草草輕勘而止,則此輩何以知御藥之所重,進劑之莫嚴,而有所懲畏乎?卽伏見大僚箚批下者,有曰不審,又曰無情,不審固是重犯,無情亦係不謹,此何可諉之眚過而原恕之哉?臣等職忝邇列,歷日驚懍,玆敢相率仰籲。伏乞聖明,仰稟東朝,亟允大僚之請焉,惶恐敢啓。答曰,已諭於大臣箚批,勿煩。
大王大妃殿傳于李鐸遠曰,湯劑事體,莫嚴重大爲自別,其所處分之爲薄勘,予亦非不知,本事實無究覈之隱情,以主上好生之德,終始靳許,而公議峻發,醫官院吏,出付攸司,盤問以入。
李鐸遠啓曰,行大提學趙寅永再牌不進推考傳旨,今方捧入,而實錄校正命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,行大提學趙寅永牌不進推考傳旨,今方捧入,而實錄校正命下之後,如是違牌,事體所在,誠極未安。更爲牌招,何如?傳曰,允。
副應敎洪祐喆,校理金在田·金逸淵,副校理黃浩民·鄭德和,修撰宋相玉,副修撰李明迪·沈宜升聯名箚曰,伏以,臣等卽伏聞,藥院掌務官及藥色書員處分之敎,不勝心寒而骨驚,湯劑事體,何等至重,而生料之炒硏內入,專是此輩之所掌,則一毫不誠,已是罔赦之罪,況目下所犯,何可歸之於不誠而止哉?且其所謂査得者,不過是內局下屬之私自究問,又安可只憑此說,以爲了勘之地乎?臣等固知薄勘之命,實出於慈聖好生之德,而此輩雖曰,蟣蝨之賤,亦在橫目之品,敢於莫重之地,犯此罔測之科,此若不到底盤覈,如法嚴處,則王法無可伸之地,衆惑有難解之憂,而來後無窮之慮,又將不知其所屆矣。臣等自聞此事,繞壁不寐,治箚將上之際,伏見政府箚批下者,以何爲此過中之論爲敎。大聖人處分,雖出於曲貸,原以無情,臣等竊以爲,無情亦罪也。玆敢相率聯聯籲。伏乞聖明,仰稟東朝,當該醫官及院屬,出付攸司,期於嚴覈,施以當律焉。取進止。答曰,省箚具悉。已諭於大臣箚批,勿煩。
大司諫申緯,掌令李秉德,獻納趙啓昇,正言金永基聯名疏曰,伏以臣等,於藥院醫官下屬輩處分之下,始不勝驚懍,繼以有訝惑者,有國之莫嚴莫大,必愼必審,孰有過嘗藥重地,保護聖躬之事,乃有此無前之罪犯,是豈可諉之於一時之不審,而勘止薄罰,罪不當律也哉?凡於御供之物,雖一衣襨一饍羞,少或錯誤,有所疎忽,則國有常憲,合置何辟,而況此藥料封進,是何等愼重之事,而器用有欠於蠲潔,搗硏又忽於精察,究厥所犯,萬萬驚心。此而不到底究覈,則群情之沸鬱,刑政之不嚴,當復如何?臣等固知東朝處分,特出於好生之德,而前事之戒,將來之憂,有不可容貸也,決矣,玆敢相率聯籲。伏乞聖明,仰稟東朝,當該醫官及院屬,出付攸司,具格嚴覈,期於得情,施之當施之律焉,臣等無任云云。答曰,省疏具悉。東朝處分已下矣,勿煩。
上在昌德宮。停常參·經筵。
自開東至人定,灑雨下雨,測雨器水深一寸七分。
自人定至六月初一日開東,灑雨下雨,測雨器水深二寸七分。
藥房副提調尹聲大啓曰,伏未審日間,聖體若何?寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣不任區區伏慮,敢來問安,竝此仰稟。答曰,知道。大王大妃殿·王大妃殿氣候,一樣,卿不必入侍矣。大王大妃殿·王大妃殿口傳問安。答曰,知道。
趙秉憲啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
尹聲大啓曰,行左承旨李魯集,今日不爲仕進,卽爲牌招,何如?傳曰,允。
趙錫龜啓曰,備邊司郞廳來言,今日賓廳日次,而左議政洪奭周差祭,右議政朴宗薰有身病,不得來會云矣,敢啓。傳曰,知道。
傳于李鐸遠曰,禮房承旨馳詣宗廟·景慕宮,奉審摘奸以來。
李鐸遠啓曰,行大提學趙寅永再牌不進推考傳旨,今方捧入,而實錄校正命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,行大提學趙寅永牌不進推考傳旨,今方捧入,而實錄校正命下,已至多日,如是違牌,事甚未安。更爲牌招,何如?傳曰,允。
趙秉憲啓曰,行大司憲金鏴,執義李集運,掌令李源一在外,掌令李秉德牌不進,持平朴來萬·韓啓源未署經,監察茶時之意,敢啓。傳曰,知道。
以掌令李秉德,獻納趙啓昇,正言金永基牌不進罷職傳旨,傳于趙秉憲曰,只推。
趙秉憲,以刑曹言啓曰,大王大妃殿傳曰,湯劑事體,莫嚴重大爲自別,其所處分之爲薄勘,予亦非不知,本事實無究覈之隱情,以主上好生之德,終始靳許,而公議竣發,醫官院吏,出付攸司,盤問以入事,命下矣。掌務官金蓍仁,藥色書員鄭鈺處,反覆鉤詰,嚴加盤問,則金蓍仁所供內,以爲今二十五日,六和湯所入縮砂,硏末以入,其翼日,益智仁·白豆蔻·麥芽,當爲硏磨,而旣硏縮砂,故只以行者布乾洗後,三種藥材,炒硏以入矣。所煎銀器色渝,至有査實之命,故詳探其委折,則本院軍士李三得言內,內閣軍士李順大,昨夕有藥材硏去之事云,故査問於順大,則果以川椒硫黃硏去自服,始覺其硏鐵之臭汚,惶恐遲晩云,鄭鈺所供內,以爲今二十六日所用硏鐵,卽昨日所硏縮砂之器,故只以布巾乾拭後,益智仁·白豆蔻·麥芽,炒硏以入矣,煎器色渝,至伏承査實之命,故封餘藥材,試煎於本院銀器,則亦爲渝色,詳詰於本院下屬,則軍士李三得言內,內閣軍士李順大,昨有硏藥之事云,故招問順大,則以椒黃兩種硏去直告,始知其硏黃所致,不能審愼於莫重之事,以至煎器薰染之境,惶恐遲晩云矣,御藥製入,何等嚴重,而渠輩以當該醫官及藥色吏,炒硏藥材之際,不能十分審愼,以致煎器色渝之境,究厥罪犯,萬萬痛惋,所當嚴加訊覈,而旣伏承盤問之命,捧招以入之意,敢啓。傳曰,知道。
大王大妃殿傳于李鐸遠曰,知其無情之事,故不欲張大,以駭聽聞,更思之,事體至重,故許其盤問矣。今見囚供,不過如所聞而已,盤問之際,若或有一毫情節,更問之端,更加嚴訊,到底窮覈。
李鐸遠,以奎章閣言啓曰,明日卽奎章閣演慶堂朔奉審日次,臣等進詣擧行之意,敢啓。傳曰,知道。
又以奉常寺都提調·提調意啓曰,東耤親耕田所種大麥打作,則所出爲六石十三斗,小麥打作,則所出爲二石三斗之意,敢啓。傳曰,知道。
趙錫龜,以都摠府言啓曰,今日入直內三廳,武兼禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
又以兵曹言啓曰,今五月各廳堂下武臣朔試射,臣曹連因有故,不得爲之之意,敢啓。傳曰,知道。
又以兵曹言啓曰,禁軍來秋冬等祿試射時,騎芻·柳葉箭沒技人及別試鐵箭三矢能越一百五十步人,別單書入之意,敢啓。傳曰,知道。
上在昌德宮。停常參·經筵。
自開東至人定,灑雨下雨,測雨器水深一寸。
趙錫龜啓曰,來初五日,朝參日次矣,敢稟。傳曰,停。
趙秉憲啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李鐸遠啓曰,行大提學趙寅永再牌不進推考傳旨,今方捧入,而實錄校正命下,已至多日,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,行大提學趙寅永牌不進推考傳旨,今方捧入,而實錄校正命下,已至多日,如是違牌,事甚未安。更爲牌招,何如?傳曰,允。
趙秉憲啓曰,行大司憲金鏴,執義李集運,掌令李源一在外,掌令李秉德牌不進,持平朴來萬未署經,監察茶時之意,敢啓。傳曰,知道。
以掌令李秉德,獻納趙啓昇,正言金永基牌不進罷職傳旨,傳于趙秉憲曰,只推。
李鐸遠,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
趙秉憲,以刑曹言啓曰,醫官院吏等盤問草記。傳曰,知道。大王大妃殿傳曰,知其無情之事,故不欲張大,以駭聽聞,更思之,事體至重,故許其盤問矣,今見囚供,不過如所聞而已,盤問之際,若或有一毫情節,更問之端,更加嚴訊,到底窮覈事,命下矣。醫官金蓍仁,藥色吏鄭鈺,嚴加刑訊,到底鉤覈,則其所納供,與前無異,一辭漫漶,泛稱遲晩,究厥情節,去益痛惋,內閣軍士李順大,前因內醫院知委,捉來訊覈,則渠以愚迷之常漢,不知內局之所重,椒黃兩種,肆然研磨,以致臭汚於莫重器皿,犯此罔赦之罪,論其罪犯,萬萬驚駭,竝爲待拷訊限滿,更加嚴刑得情,何如?傳曰,允。
敦寧都正林永洙疏曰,伏以臣,伏奉除旨,以臣爲敦寧府都正者,臣聞命兢惶,感激恩數,章皇出肅,粗伸叨謝之忱,而第臣本無敦寧,揆以格例,自在當遞,玆敢略陳短章,仰瀆崇嚴。伏乞聖明,俯賜鑑諒,照例遞改,俾存公格,以安私分焉。
上在昌德宮。停常參·經筵。
趙秉憲啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李鐸遠啓曰,行大提學趙寅永再牌不進推考傳旨,今方捧入,而實錄校正命下,已至多日,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
李魯集啓曰,假注書宋柱獻,身病猝重,勢難察任,今姑改差,何如?傳曰,允。
宋柱獻改差,代以韓致容爲假注書。
趙秉憲啓曰,行大司憲金鏴,執義李集運,掌令李源一在外,掌令李秉德牌不進,持平朴來萬·韓啓源未署經,監察茶時之意,敢啓。傳曰,知道。
以掌令李秉德,獻納趙啓昇,正言金永基牌不進罷職傳旨,傳于趙錫龜曰,只推。
趙錫龜,以兵曹言啓曰,卽接南道參軍張有豐牒報,則禁衛營所授敦義門南邊體城一間半許頹圮云,爲先令繕工監,堅實圍排,分授軍門,急速修築,而把守軍兵,亦令該軍門,量宜定送,限改築間,嚴加守直之意,分付,何如?傳曰,允。
又以禁衛營言啓曰,本營字內敦義門南邊體城一間半許頹圮處把守軍兵,令該軍門,量宜定送事,自兵曹草記矣。哨官一員,京標下軍十五名,嚴飭定送,限修築間,輪回守直之意,敢啓。傳曰,知道。
吏曹啓目粘連,啓下是白有亦,觀此敦寧府都正林永洙上疏,則以爲,臣本無敦寧,揆以格例,自在當遞。伏乞聖明,俯賜鑑諒,照例遞改亦爲白臥乎所,旣無敦寧,則揆以格例,不可仍置,敦寧府都正林永洙,依例改差,何如?判付。啓依允。
上在昌德宮。停常參·經筵。
李鐸遠,以都摠府言啓曰,今日入直內三廳,武兼禁軍及軍兵等,中日習射技放,請出標信。傳曰,知道。
李鐸遠啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,右副承旨趙秉憲,今日不爲仕進,卽爲牌招,何如?傳曰,允。
備忘記,全羅左水使鄭日永下直,長弓一張,長箭一部,片箭一部,筒兒一箇賜給。
李鐸遠啓曰,假注書趙然昌,身病猝重,勢難察任,今姑改差,何如?傳曰,允。
趙然昌改差,代以金基纘爲假注書。
李鐸遠啓曰,行都承旨尹聲大,行左承旨李魯集不爲仕進,左副承旨趙錫龜,同副承旨權溭式暇出去,右副承旨趙秉憲牌不進,院中只有臣一人,伴直無人,行左承旨李魯集,所當牌招,而拘於廳規,不得請牌,何以爲之?敢稟。傳曰,牌招。
以右副承旨趙秉憲牌不進罷職傳旨,傳于李鐸遠曰,只推。
李鐸遠啓曰,行左承旨李魯集牌不進,伴直無人,右副承旨趙秉憲旣有只推之命,更爲牌招,何如?傳曰,允。
又啓曰,右副承旨趙秉憲再牌不進,伴直無人,行左承旨李魯集,所當更請牌招,而拘於廳規,不得請牌,何以爲之?敢稟。傳曰,竝許遞,前望單子入之。
承旨前望單子入之,趙亨復·黃落點。
李鐸遠啓曰,伴直無人,新除授右副承旨趙亨復,卽爲牌招,何如?傳曰,允。
又啓曰,右副承旨趙亨復在外,伴直無人,左副承旨黃,卽爲牌招,何如?傳曰,允。
又啓曰,右副承旨趙亨復,時在水原地,斯速乘馹上來事,下諭,何如?傳曰,允。
又啓曰,行大提學趙寅永疏批已下,卽爲牌招,何如?傳曰,允。
又啓曰,行大司憲金鏴,執義李集運,掌令李源一在外,掌令李秉德牌不進,持平朴來萬·韓啓源未署經,監察茶時之意,敢啓。傳曰,知道。
以掌令李秉德,獻納趙啓昇,正言金永基牌不進罷職傳旨,傳于李鐸遠曰,只推。
以右副承旨趙秉憲再牌不進罷職傳旨,傳于李鐸遠曰,只推。
李鐸遠,以備邊司言啓曰,卽見咸鏡監司洪敬謨狀啓,則以爲,本道穀簿,自來不敷,常年排比,每患不贍,昨年穡事,況又告歉,窮蔀民情,率多艱窘,就元還餉及交濟穀應留條中,各穀九千石,特許加分事,請令廟堂,稟旨分付矣,還穀加分,旣多已例,歉餘民勢,在所當念,依狀請數爻,特爲許施,何如?傳曰,允。
又以備邊司言啓曰,卽見忠淸監司沈宜臣狀啓,則以爲,道內穀摠,自來不敷,況當歉餘,民食甚艱,農糧告乏,就還軍餉留庫條中,米一千石,租二千石,太一千石,特許加分事,請令廟堂,稟旨分付矣。歉餘民勢,在所宜軫,農糧排巡,尤不容緩,而所請石數,亦不至過多,依狀請許令加分,何如?傳曰,允。
行大提學趙寅永疏曰,伏以,流光易邁,朔奠又過,仰惟宸慕,益復靡逮,仍伏念臣以菲才,猥忝閣學,今已周歲有餘,久冒匪據,恒切悚悶,而特以兩聖製校監之命,在臣義分,庶可自效於終事,故遂不敢言私耳,猶幸印役告竣,正擬積誠丐免,千萬不自意,三館新命,忽下於此際,臣始也驚惑,繼而榮感,終焉慚恧惶懼,罔知所以自措,臣未敢知主薦之人,何以薦臣,會圈之地,何以圈臣,我殿下則哲之明,又何以加點於賤名哉?臣於是,不遑自恤,竊爲朝廷擧措惜之也,故文簡公臣金昌協,辭是職曰,其掌辭命,則古內翰之職也,主科事,則古知貢擧之任也,課試文士,則皇朝大學士之制也,至於兼長國子,則又成周大樂正之遺也。文正公臣李縡,辭是職曰,其爲職,實關文敎盛衰,士風汚隆,掄揀之際,必招政府六卿而廣議之,是又他職之所未有,彼二臣者,道學文章,蔚爲眞儒,而於是職也,若此其難之,況其下者哉?今距其時,百有年所,世級日降,人材日卑,固難以二臣間世之賢,槪之於今人,而雖以見在館閣之列言之,鴻匠鉅工,磊落相望,斷然無如臣最荒陋至庸拙者,則其所賁飾王猷,儀表士林,不患乎無人,今乃以臣苟充,不少持疑,曾不若微官庶僚尙且愼簡者,後之視今,謂當何如?且況因之以奎華之供奉,加之以木天之纂述,其爲綦重,有倍恒日,臣將何術而堪承之乎?臣方左揣右量,求說不得,採於野則譏姍殆遍,聽於朝則駁正尙遲,徒煩屢違,亦難終默,而臣欲以學未通經,文莫華國,地望標範,無一可稱,敷衍乎其辭,則恐或涉以是自居,備例爲讓,只據古名臣所以難進者及在今所叨爲尤難之狀,略具短章,仰瀆崇聽。伏惟聖人在上,明無不燭,至如文柄之匪輕,史事之莫嚴與微臣不稱之實,至切之懇,皆已在日月照臨之下矣,亟願仰稟東朝,將臣新授館職,舊帶閣銜,竝賜遞改,以重公器,以安私分,千萬幸甚,臣無任云云。答曰,省疏具悉。卿於此任,儲望已久,勿辭行公。
上在昌德宮。停常參·經筵。
自卯時至人定,灑雨下雨,測雨器水深一寸一分。
自人定至初五日開東,灑雨下雨,測雨器水深三分。
李鐸遠啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,右承旨趙錫龜,同副承旨權溭,今日不爲仕進,竝卽牌招,何如?傳曰,竝許遞,前望單子入之。
承旨前望單子入之,尹秉烈·閔致文落點。
李鐸遠啓曰,新除授承旨尹秉烈,方在罷散中,何以爲之?敢稟。傳曰,蕩滌敍用。
以左副承旨黃牌不進罷職傳旨,傳于李鐸遠曰,只推。
李鐸遠啓曰,伴直無人,左承旨黃狹,旣有只推之命,卽爲牌招,何如?傳曰,允。
金基纘在外,代以具鍾祿爲假注書。
李鐸遠啓曰,行大提學趙寅永牌不進推考傳旨,今方捧入,而實錄校正命下之後,如是違牌,事甚未安,更爲牌招,何如?傳曰,允。
又啓曰,行大提學趙寅永牌不進推考傳旨,今方捧入,而實錄校正命下之後,如是違牌,事甚未安,更爲牌招,何如?傳曰,允。
黃啓曰,行大司憲金鏴,執義李集運,掌令李源一在外,掌令李秉德牌不進,持平朴來萬·韓啓源未署經,監察茶時之意,敢啓。傳曰,知道。
以掌令李秉德,獻納趙啓昇,正言金永基牌不進罷職傳旨,傳于黃曰,只推。
傳于李鐸遠曰,吏兵批,歲抄點下者,依例捧傳旨。
刑曹啓目,醫官金蓍仁,藥色書員鄭鈺,內閣軍士李順大等,更加嚴刑鉤詰,則金蓍仁·鄭鈺等段,硏鐵之未及洗滌,俱爲自服,製入之際,臭氣有無,宜無不知,而泛稱不審,如有敬謹之心,豈有不審之理?嚴訊之下,如前漫漶,終不直告,去益痛惋,李順大段,藥院何等重地,而乃敢以椒黃不精之物,無難硏磨於莫重器皿,以致無前之事,究厥所犯,節節驚惋,軍士咸啓三段,硏藥時,渠旣擧行,宜當詳察,而亦以不審自服,極爲痛駭,竝只更加各別嚴刑,期於得情,何如?大王大妃殿傳于黃曰,自初知其爲不審無妄之事,今雖屢訊,別無可得之情,而事體莫重莫大,不審亦罪,醫官及院吏,烏得免重辟?然在昔顯廟朝時,有與今番事同始終之事,察其無情,特免其死,今日豈不仰法哉?罪人金蓍仁·鄭鈺,竝減死島配,軍士則遠配,雖以首醫及當日上番入直醫官言之,常時若極盡愼審,如此事豈出於不意乎?首醫及上番醫官,亦爲汰去,內閣軍士李順大,雖愚蠢無識,豈不識藥院所重,敢汚雜物於御藥研器,以至上下震驚之境乎?萬萬痛惋,更加嚴刑一次,限己身絶島爲奴,非但不能免常時不能禁飭之失,其在重事體之道,尤不可仍置,藥院三提調,竝施罷職之典。
傳于李鐸遠曰,藥房提調·都承旨前望單子入之。
藥房提調前望單子入之,鄭元容落點。
承旨前望單子入之,李嘉愚落點。
黃,以義禁府言啓曰,同義禁李魯集,時無職名,令該曹口傳付軍職,以爲冠帶常仕,何如?傳曰,允。
兵曹口傳政事,護軍單李魯集。
又以兵曹言啓曰,知中樞府事李宜敎,僉知中樞府事成載昌,羽林衛將具廷鉉,兼司僕將權灝,曹司五衛將李啓朝,五衛將韓光述·金亨倜·金致夏·金象晉,文臣兼宣傳官金洙根,宣傳官柳相夔·李鍾岳,俱以病難供職,呈狀乞遞,竝改差,何如?傳曰,允。
又以禁衛營言啓曰,本營哨官皮元奭,身爲兼參軍,不勤巡山,爲先汰去之意,敢啓。傳曰,知道。
上在昌德宮。停常參·經筵。
自開東至人定,灑雨下雨,測雨器水深八分。
藥房提調鄭元容,左承旨李鐸遠啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
黃啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
李鐸遠啓曰,右承旨尹秉烈,今日不爲仕進,卽爲牌招,何如?傳曰,允。
黃啓曰,備邊司郞廳來言,今日賓廳日次,而大臣有身病,不得來會云矣,敢啓。傳曰,知道。
閔致久啓曰,行大提學趙寅永再牌不進推考傳旨,今方捧入,而實錄校正命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,行大提學趙寅永牌不進推考傳旨,今方捧入,而實錄校正命下之後,如是違牌,事甚未安,更爲牌招,何如?傳曰,允。
大王大妃殿傳于閔致文曰,近來聞闕內入直官員勿論,文蔭武皆製藥於藥院云,此則所未聞之事也,若有一分忌憚嚴畏之心,豈至於此?已往雖不追究,如復有此等說入聞,斷不容貸,掖隷輩及各司下屬輩,討索無限節,其爲紛沓,不可測量云,藥院所重,何如,而渠輩敢若是橫侵乎?掖隷則嚴飭于司謁·司鑰·統長,俾悛前習,更無犯科之弊,各司下隷,則自藥院直以某司下屬之作亂,告于提調,先自該官員而勘罪,醫官輩難於相較而掩置,則醫官當先汰去,飜謄此傳敎,使藥院揭壁。
左副承旨黃,同副承旨閔致文等啓曰,醫官及藥院·內閣下屬之所犯,振古罕聞,萬殞猶輕,渠輩旣以不審自服,狀啓亦以嚴覈爲請,而及伏見東朝處分,則以醫官院吏烏得免重辟爲敎,而仰遵顯廟朝故事,特施減死之典,臣等聚首相顧,竊不勝憂歎之至。夫不審之爲惟輕,在微眚細過,容或爲然,至於御藥,事體何等重大,而偸用院器,遂致洗滌之不精,炒製生材,莫察臭汚之薰染,卽此一事,死有餘罪,而不審二字,卽其斷案,尙何無情無妄之可論哉?遵先之意,雖軫於好生懲後之道,宜戒於失刑,群情轉沸,輿論益激,玆敢相率仰籲。伏願殿下,仰稟東朝,亟從大僚之請,庸答群下之情焉,惶恐敢啓。答曰,已諭於大臣之批,勿煩。
黃啓曰,行大司憲金鏴,執義李集運,掌令李源一在外,掌令李秉德牌不進,持平朴來萬·韓啓源未署經,監察茶時之意,敢啓。傳曰,知道。
以掌令李秉德,獻納趙啓昇,正言金永基牌不進罷職傳旨,傳于黃曰,只推。
以右承旨尹秉烈牌不進罷職傳旨,傳于閔致文曰,只推。
閔致文,以禮曹言啓曰,卽接永禧殿官員所報,則今日之雨,本殿移安廳後面南邊朴工半間許塗炭雜像與瓦子脫落云矣,今此不有頉,不甚大段,慰安之節,不爲磨鍊,修改之役,待快晴擇日擧行,何如?傳曰,允。
又以實錄廳摠裁官意啓曰,本廳郞廳各司褒貶,依舊例使之懸頉,而都廳郞廳洪在喆,郞廳李明迪·沈宜升,時帶館職,職務相妨,本職竝姑許遞,何如?傳曰,允。
兵曹口傳政事,副司果洪在喆·李明迪·沈宜升,以上竝單付。
左議政洪奭周箚曰,伏以臣,卽伏見大王大妃殿傳敎下者,有醫官及藥院·內閣下屬酌處之命,區區下忱,竊不勝憂歎之至,此輩之所犯,果何如也?前後下敎,每以不審,爲曲恕之端,御供藥料之封進,是何等至重莫嚴之事,則於此而不審,是全無一毫敬謹之心也,此其罪己,不宜小貸,況以治瘡臭惡之物,肆然汚穢於御藥研磨之器,是其絶悖無嚴之腸肚,萬殞而尙有餘辜,決不容以其無知之故,曲加參酌,至於身居守直之地,而漫不照管,目見偸研之狀,而恬無呵禁者,論厥辜犯,亦合何辟?臣分人理,雖不可責之於此輩,獨不念王章之不可少撓,後弊之將至難言耶?伏覩慈敎,以顯廟故事,爲今日仰法之道,天地好生之德,憲章繼述之意,實不任欽頌萬萬,而格外非常之恩,恐非後世之所可遽援,且臣未敢知伊時瘡藥之硏,亦果如今番之私自偸用耶,事係莫重,心骨尙懍,冒控愚衷,不避瀆撓。伏乞聖明,淵然深思,仰稟慈旨,亟命攸司,更加訊鞫,夬正刑章,俾王法伸而國綱嚴,千萬幸甚。取進止。答曰,省箚具悉卿懇。藥院處分,出於東朝好生之德意,仰遵顯廟時事而行之,予與卿將順之不暇矣,卿其諒之。仍傳于閔致文曰,此批答,遣史官,傳諭于左議政。
副應敎洪祐喆,校理金在田,副校理黃浩民·鄭德和,修撰宋尙玉等箚曰,伏以臣等日前聯籲,出於彝性之所同得,批旨雖靳允許,而慈敎繼降,訊覈方張,竊庶幾王章可以夬伸,輿憤可以少洩,卽伏見東朝判下之敎,憂歎抑鬱,實有倍蓰於向日者。噫嘻,御藥劑進之全不審愼,是何等難宥之罪也?御藥硏器之無難偸犯,尤何等罔赦之案也?以若所犯,而恕之以無情之眚災,原之以無知之蚩蠢,則昔之眚災者,其將去益玩狃,昔之蚩蠢者,其將愈無忌憚矣,念之及此,寧不心寒而骨懍?慈敎所引顯廟故事,係是一時格外之特恩,恐未可視作常例,援以爲證,況其時所硏之瘡藥,又安知其必如今日之偸用耶?成命纔下,衆情彌激,忝在邇列,不容泯默,玆敢相率披瀝,申瀆崇嚴。伏乞聖明,廓揮乾斷,仰稟慈殿,亟命更加嚴覈,夬正典刑,不勝幸甚。取進止。答曰,省箚具悉。已諭於院議之批,勿煩。
上在昌德宮。停常參·經筵。
黃啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
傳于李嘉愚曰,內醫都提調有闕之代,前望單子入之。
內醫都提調前望單子入之,判府事沈象奎落點。
趙亨復啓曰,行大提學趙寅永再牌不進推考傳旨,今方捧入,而實錄校正命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,行大提學趙寅永疏批已下,卽爲牌招,何如?傳曰,允。
黃啓曰,行大司憲金鏴,執義李集運,掌令李源一在外,掌令李秉德陳疏,持平朴來萬·韓啓源未署經,監察茶時之意,敢啓。傳曰,知道。
黃,以都摠府言啓曰,今日入直內三廳,武兼禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
又以刑曹言啓曰,因醫官·院吏等,更覈啓目,大王大妃殿傳曰,自初知其爲不審無妄之事,今雖屢訊,別無可得之情,而事體莫重莫大,不審亦罪,醫官及院吏,烏得免重辟?然在昔顯廟朝時,有與今番事同始終之事,察其無情,特免其死,今日豈不仰法哉?罪人金蓍仁·鄭鈺,竝減死島配,軍士則遠配,雖以首醫及當日上番入直醫官言之,常時若極盡愼審,如此事豈出於不意乎?首醫及上番醫官,亦爲汰去,內閣軍士李順大,雖愚蠢無識,豈不識藥院所重,敢汚雜物於御藥研器,以至上下震驚之境乎?萬萬痛惋,更加嚴刑一次,限己身絶島爲奴,非但不能免常時不能禁飭之失,其在重事體之道,尤不可仍置,藥房三提調,竝施罷職之典事,命下矣。謹依傳敎,罪人金蓍仁,全羅道康津縣古今島,鄭鈺,興陽縣鹿島鎭,竝絶島減死定配,軍士咸啓三,慶尙道機張縣,遠地定配所,竝卽押送,內閣軍士李順大,全羅道珍島郡金甲島絶島,限己身爲奴定配,而待拷訊限滿,更加嚴刑一次後,押送之意,敢啓。傳曰,知道。
行大提學趙寅永疏曰,伏以,臣於文衡之職,屢回思惟,終不稱似,猥控衷懇,竊冀體諒,而拙辭淺誠,未得仰格,反又過蒙優假,甚非螻蟻賤臣所敢承當,臣欲縮首而恭俟,虛縻是悶,疾聲而亟請,荐瀆爲懼,臣情到此,亦云隘矣,是任也專掌詞翰,卽宋蘇軾所謂文章之外,非取他才者也。意者我殿下,謂臣曾已提學兩館,兩館者文章之府也,且謂臣數奉製作之命,頻當考試之役,或有所一分可取之實,至以儲望已久諭之也歟?臣於此,固當不度不量,冒膺之多矣,然以騈儷,則不能稱塞明旨,以藻鑑,則不能厭服公議,群譏衆咻,由臣自取,臣方噬臍而悔,嚼舌而恨,往雖莫追,來猶可戒,而學士之有大稱,古人所辭,三館之作兼銜,前代攸罕,臣尤何以堪之?臣本駑下,又多疾病,其甚幼也,父母憫其羸弱,不以課誦强之,比其長也,長老親友,咸知其無與就而等棄之,荒嬉成性,年隨而衰,居然一沒字碑耳,其或汗漫之涉獵,勉强於功令者,原非眞積力久而有獲也。況今聰明凋矣,神精耗矣,雖欲抖撤散亡,扮飾頹廢,以副需世之用,不可得也,假使臣實有瓊琚玉珮之譽,黼黻絺繡之美,足以贊聖朝昌明之化,則此書生之至榮也,以臣燥濕不憚之悃,何苦爲厭避計,而其如根基本領之初無可論何哉?竊又伏念,日者會圈,亶爲史局之主管,則較之諸堂分纂,不啻有間,臣亦已忝諸堂,而臣所分纂,獨未訖工,夙宵惶愧,如負大何,群僚傍觀,亦爲之代悚,雖春夏之際,排日閣仕,其勢有難兼赴,蓋亦才鈍識闇,最居人末,故遂有此稽滯也,分纂之尙未能而況主管之乎?洪惟我純宗大王,紹百王之統,撫一治之運,神文聖武,久道而化,御極三十有四年之間,凡敬天法祖,靖世保民之大經大法,可以建天地俟聖人者,皆將刪繁撮要,作爲信書,金簡玉函,藏之名山,以垂永永年代,則雖堯勛舜德,蟠際無極,若非虞夏之良史,誠無以模畫萬一,克成尊閣之典也。今也不問其經術何如,學識何如,文章又何如,猝然以彤管之任,靑汗之功,責之於如臣空疎者,則臣愚死罪,恐千載之下,有以議朝廷無人,臣之當前惶恧,在後僨誤,抑不足恤也,玆將肝膈之披瀝,重犯紸纊之煩徹。伏乞聖明,俯賜鑑照,察臣情之非有所飾,諒臣言之只爲所重,亟還新命,以便公私,千萬幸甚,臣無任云云。答曰,省疏具悉。前批已諭,卿非其人乎?校正時急,勿復固辭,卽爲膺命。
行大司諫申緯疏曰,伏以,醫官及藥院內閣下屬輩當初所犯,是何等萬戮猶輕之罪也?曹啓纔徹,玆旨遽降,至以顯廟朝故事,曲加好生之思,特施島配之典,臣不勝愕然失圖,繼而有憂歎之心,藥院保護之地,語其重大則莫尙也,藥料進御之事,論其審愼則莫嚴也,今以治瘡臭惡之物,無難犯硏於御供之磨器,以致封進藥料染汚變色之境者,雖曰無知,無知亦死罪,雖曰不審,不審亦死罪,罪在必死,已發覺矣,又自服矣,上下形之於文字矣,中外所共於覩聞矣,國有憲章,雖欲饒貸,獨不念後弊之難言耶?思之及此,不覺懷懼,玆敢冒陳短章,仰瀆崇嚴。伏乞聖明,仰稟東朝,亟允大臣儒臣之請,更加嚴訊,快正典刑焉,臣無任云云。答曰,省疏具悉。已諭於堂箚之批,勿煩。
掌令李秉德疏曰,伏以,臣於醫官及藥房·內閣下屬處分之下,有不敢泯默者,復此披瀝肝血,忙陳短章,惟聖明,垂察焉。此輩當初所犯之絶悖無嚴,已悉於大臣諸臣前後所陳之中,今不必覼縷爲說,而敢以治瘡臭穢之物,偸硏於莫重御藥之磨器者,雖出於愚蠢無識,而發覺則死罪也,身爲醫官,目見此事,而初不禁止,甚至製進御藥之時,全不滌拭,以致惡氣之薰染於藥料者,雖欲諉之一時不審,而此不待發覺,不審之罪,尤萬萬死罪也,有此死罪,而用法不當其律,前事無以戒後,是豈非大可懼處乎?成命纔下,群情沸鬱,臣忝在言職,益不禁懍惕而寒心,玆敢申瀆崇嚴。伏乞聖上,仰稟慈殿亟允大小諸臣之請,更加嚴訊,快正典刑,以泄輿人之憤焉,臣無任云云。省疏具悉。已諭於諸批,勿煩。
獻納趙啓昇疏曰,伏以,事係至重,罪關罔赦者,未有如今番醫官及藥院內閣下屬輩所犯也,而卽伏見東朝酌處之敎,則仰遵顯廟朝故事,特施島配之典,臣於是,竊有所萬萬憂歎之至。藥院保護之地,生料封進之事,此何等莫重莫大,必審必愼,而乃以治瘡不精之物,敢爲硏磨於御供之器皿,至有此無前之事,苟究其罪,合置何辟,而以若所犯,原之以無情之致,歸之於不審之科,有若微眚細故者然,臣固知以慈聖好生之德,有此薄勘之命,而其在懲後之道,豈容若是曲貸?成命雖下,而群情如沸,公議難遏,此若不嚴處,則豈可曰國有典章乎?思之懍然,不容泯默,玆敢略具短章,冒瀆崇嚴。伏乞聖明,仰稟慈殿,更加嚴覈,夬施當律焉,臣無任云云。省疏具悉。已諭於諸批,勿煩
正言金永基疏曰,伏以,臣於今番醫官院屬酌處之命,竊有所區區下忱之不勝憂歎者,御供藥料之和合封進,是何等謹嚴之事,而身居守掌之地者,謾無省識,全不照檢,御藥研磨之具,是何等重大之器,而卑穢下賤之類,無難犯用,肆然汚穢,此殆今古所未有之變怪也。渠輩平日,若有一分謹愼之心,目見其臭惡之物,偸硏於莫重之器,而一不呵禁,又不洗滌,自犯罔赦之罪乎?卽此一款,是渠斷案,今若諉之以不審無情,曲加參酌,歸之於蚩蠢無知,竟至貸死,則是可曰,有國有法乎?臣固知慈聖殿下好生之德,寔是繼述憲章之聖意,不任萬萬欽仰,而玆事之關係,何如,所重,何如,則非常格外之恩,實不可據以爲援,大臣·三司,相繼迭請,則益可見公憤之莫遏,臣謂醫官·院屬諸漢,亟命攸司,更加訊鞫,夬正邦刑,俾王綱嚴而國法伸焉,臣無任云云。省疏具悉。已諭於諸批,勿煩。
上在昌德宮。停常參·經筵。
自巳時至人定,灑雨下雨,測雨器水深四分。
淑譱翁主卒逝後,大殿·大王大妃殿·王大妃殿,內閣·政院·玉堂·藥房口傳問安。答曰,知道。
閔致文啓曰,來十一日,朝參日次矣,敢稟。傳曰,停。
又啓曰,行大司憲金鏴,執義李集運,掌令李源一在外,掌令李秉德呈辭,持平朴來萬·韓啓源未署經,監察茶時之意,敢啓。傳曰,知道。
李嘉愚啓曰,左承旨李鐸遠,右承旨尹秉烈,左副承旨黃今日不爲仕進,竝卽牌招,何如?傳曰,允。
傳于李嘉愚曰,召對爲之。
趙亨復啓曰,行大提學趙寅永牌不進推考傳旨,今方捧入,而實錄校正命下之後,如是違牌,事甚未安,更爲牌招,何如?傳曰,允。
又啓曰,行大提學趙寅永牌不進推考傳旨,今方捧入,而實錄校正命下之後,如是違牌,事甚未安,更爲牌招,何如?傳曰,允
傳于閔致文曰,淑善翁主,病患沈重云,遣御醫持相當藥物救護。
大王大妃殿傳于閔致文曰,淑譱翁主卒逝,驚慟悲廓,何可盡言?正宗大王貴主,先大王同氣惟一人,再昨冬以後,依賴貴重之情理,尤爲懇切矣,豈知今日當此之境,慟矣奈何?慟矣奈何?卒淑譱翁主喪,遣中使護喪,致賻禮葬等節,令該曹依例擧行,成服日,遣內侍致弔致祭,東園副器一部輸送事,分付。
以左承旨李鐸遠,左副承旨黃牌不進罷職傳旨,傳于閔致文曰,只推。
尹秉烈,以兵曹言啓曰,今六月初七日寅正三刻七分,土王用事,改火進上時,宗廟署·社稷署·永禧殿·永寧殿·孝和殿·景慕宮·毓祥宮·宣禧宮·景祐宮·慶壽宮,依例改火,奎章閣·議政府·承政院·漢城府,一體頒火之意,敢啓。傳曰,知道
又以禁衛營言啓曰,本營騎士別將申性浩,時帶宣傳官,職務相妨,改差,何如?傳曰,允。
丙申六月初七日辰時,上御熙政堂。召對入侍時,參贊官李嘉愚,檢校直閣李公翼,侍讀官金在田,檢討官宋尙玉,假注書具鍾祿,記注官金鳳梧,記事官李墩,各持小學第五卷,以次進伏訖。上曰,史官分左右。上讀前受音,自嗟哉董生,止妻子不咨咨十遍訖,命陳文義。在田曰,董生·召南,古之孝子也賢者也,不穡則無以養親,故朝出耕,不學則無以修身,故夜歸讀,然後入廚具甘旨,上堂問起居,則父母不慼慼,此匹庶之事,而今殿下,上奉兩慈殿,以一國孝養,甘旨之供,宜無勤勵,而頻臨講筵,多讀古聖人書,入而承候於兩慈殿,則兩慈殿喜悅之心,果當何如哉?伏願於此等文義,推類而躬行焉。上曰,下番陳之。尙玉曰,董生之夜歸讀古人書者,蓋博古而懲惡效善之意也,毋論帝王凡庶,皆爲此讀書,而讀書之道,着意玩味無雜意,然後可有功效,伏願講筵時,毋或等閑放過之地,千萬千萬。上曰,閣臣陳之。公翼曰,玉堂上下番,皆已詳陳,臣無容更奏,而此所云盡日不得息者,雖指耕讀漁樵四件事而謂也,何必四事以後,盡日不得息乎?讀書一事,亦可以盡日不得息,講究討論,沈潛玩味,念玆在玆,造次不懈,則學業日進妙奧之域,設有可息之時,自不能息矣,以今日講筵之盡日不得息,姑舍勿言,一遍之間,屢次間斷,其間斷非溫繹而然也,卽厭倦而然也,兩慈殿期待聖學,果何如哉?此章亦有父母不慼慼之句,殿下何不推念也?所以讀古人書者,爲其彰其善懲其惡,非涉獵文字而已,若皆服膺而措拖,則政令事爲之間,皆可有助,伏望勿以人廢言,懋哉懋哉。上曰,參贊官陳之。嘉愚曰,此章文義,玉堂上下番已陳,別無更達之辭,而臣有區區愚忱之可奏者,殿下近日,頻開講筵,此甚盛事也。目今悠悠萬事,無過於聖學成就,而聖學成就,惟在於開講,上而兩慈聖殿下日夕蘄望,下而臣等之顒祝,無以形達,以至於八方民庶,延頸之忱,當如何哉?臣竊覵殿下,講讀之際,每致臨文而間斷,音吐終欠分明,句讀有時換錯,可以仰揣其全不留心於案冊,此無他,終未免厭倦之意居先也,如是而有何一分裨益於聖學上工夫乎?且念講規,不但開卷誦讀,必要專尙文義,討論問難,則資益弘多,實效自著,因此而兼爲上下酬酢,豈不美哉?每於十遍讀訖,命陳文義,文義後輒使之掩卷而退,此則徒歸於文具而已,烏在其開講之本意也哉?臣愚未敢知殿下,於章句文義,果能一一領會,少無疑晦處乎?苟有疑晦,俯詢臣等,則臣等之所不知者,雖不敢臆對,而其所知者,敢不敷陳而詳奏乎?惟願自今以後,亟加體念,毋如前日之爲,臣不勝千萬懇祝。上掩卷,命史官就座,因命退,諸臣以次退出。
上在昌德宮。停常參·經筵。
淑善翁主卒逝後,大殿·大王大妃殿·王大妃殿,朝廷二品以上·六曹堂上口傳問安。答曰,知道。
黃啓曰,行大司憲金鏴,執義李集運,掌令李源一在外,掌令李秉德呈辭,持平朴來萬·韓啓源未署經,監察茶時之意,敢啓。傳曰,知道。
趙亨復啓曰,行大提學趙寅永再牌不進推考傳旨,今方捧入,而實錄校正命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
尹秉烈啓曰,事變假注書李晉燁,身病猝重,勢難察任,今姑改差,何如?傳曰,允。
李晉燁改差,代以文用中爲事變假注書。
醫官南正言書啓,臣敬奉下敎,馳往北部順化坊司宰監契淑善翁主房,則以吐血,病勢十分危重,不得看審,只傳藥物,臣則還來之意,詮次啓達,傳曰,知道。
趙亨復,以禮曹言啓曰,今此淑善翁主之喪,自上當有擧哀之節,而方在諒闇中,不爲磨鍊之意,敢啓。傳曰,知道。
大王大妃殿傳于趙亨復曰,淑善翁主喪禮葬,以一等例擧行事,分付。
傳于趙亨復曰,卒淑譱翁主房,別致賻錢參千兩,草綠大緞五疋,多紅大緞壹疋,藍大緞四疋,米五十石,木三同,布三同輸送事,分付該曹。
尹秉烈,以兵曹言啓曰,今月十一日,一兼禁軍番次矣,該番將未差之代,依承傳口傳擬入之意,敢啓。傳曰,知道。
兵曹口傳政事,以具鏘和爲兼司僕將。
上在昌德宮。停常參·經筵。
淑譱翁主成殯後,大殿·大王大妃殿·王大妃殿,內閣·政院·玉堂口傳問安。答曰,知道。朝廷二品以上·六曹堂上單子問安。答曰,知道。
閔致文啓曰,行大司憲金鏴,執義李集運,掌令李源一在外,掌令李秉德呈辭,持平朴來萬·韓啓源未署經,監察茶時之意,敢啓。傳曰,知道。
李嘉愚啓曰,左副承旨黃,今日不爲仕進,卽爲牌招,何如?傳曰,允。
傳于閔致文曰,回還三使臣留待。
傳于閔致文曰,回還三使臣入侍。
趙亨復啓曰,行大提學趙寅永牌不進推考傳旨,今方捧入,而實錄校正命下之後,如是違牌,事甚未安,更爲牌招,何如?傳曰,允。
又啓曰,行大提學趙寅永牌不進推考傳旨,今方捧入,而實錄校正命下之後,如是違牌,事甚未安,更爲牌招,何如?傳曰,允。
以左副承旨黃牌不進罷職傳旨,傳于閔致文曰,只推。
閔致文,以都摠府言啓曰,今日入直內三廳,武兼禁軍及軍兵等,當爲中日習射技放,而停朝市相値,不得設行之意,敢啓。傳曰,知道。
丙申六月初九日午時,上御熙政堂。大王大妃殿垂簾,回還三使臣入侍時,同副承旨閔致文,假注書韓致容,記注官全國憲,記事官李墩,正使權敦仁,副使安光直,書狀官宋應龍,以次進伏訖。大王大妃殿曰,史官分左右。三使臣進前,敦仁等進前訖。大王大妃殿曰,無事往返乎?敦仁曰,王靈攸曁,一行無事往返矣。大王大妃殿曰,誠幸矣,大國年事,何如?敦仁曰,繼以四載荐歉,冬旱迄夏,至於五月翻耕,秋稔難必,自皇城至瀋陽,幾乎無靑,方移山東穀賑之云矣。大王大妃殿曰,可悶,我境,何如?敦仁曰,麥雖已穫,咸曰麥豐,秋農之形,兩西·畿輔,均是豐徵,而海尤勝矣。大王大妃殿曰,誠然則幸莫大焉。仍敎曰,使行下屬之生梗於大國云者,果何事?敦仁曰,下屬有貨,彼人貿去,給一標曰,覓價某廛,往示標則曰,不知,歸索其人則已不在,先呈衙門,復呈提督,竝未捕,畢竟提督自償之價,不過數百金矣,彼固先失,而我屬之作弊,至此極矣,所以提督奏,使我人人,各佩一禁牌,俾無得攔行,此莫非不善操束之致,而貽羞大矣,若不大懲創,則安知不何許事端,出於何時,至及於辱國之境乎?臣當退語大僚,俾爲杜弊之策矣。大王大妃殿曰,可也。日前次對時,已聞此等事,而無識之輩,不知體面,只有凌侮胡人之習,故輒致起鬧之弊也。敦仁曰,慈敎誠不見是圖矣,臣等往還之路,引路輩若逢乘車之胡,必辱之搏之,無少顧藉,故臣輒痛禁,則反曰,何惜於戎?此弊果由於指彼稱胡也。大王大妃殿曰,下習似然,卿等退休。大王大妃殿曰,史官就座。仍命退,諸臣以次退出。
上在昌德宮。停常參·經筵。
自午時至人定,灑雨下雨,測雨器水深四分。
自人定至十一日開東,灑雨下雨,測雨器水深三分。
淑善翕主成服後,大殿·大王大妃殿·王大妃殿,內閣·政院·玉堂·藥房口傳問安。答曰,知道。朝廷二品以上·六曹堂上單子問安。答曰,知道。
藥房都提調沈象奎,提調鄭元容,副提調李嘉愚啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
尹秉烈啓曰,行大司憲金鏴,執義李集運,掌令李源一在外,掌令李秉德呈辭,持平朴來萬·韓啓源未署經,監察茶時之意,敢啓。傳曰,知道。
李嘉愚啓曰,左承旨李鐸遠,左副承旨黃,今日不爲仕進,竝卽牌招,何如?傳曰,允。
尹秉烈啓曰,備邊司郞廳來言,今日賓廳日次,而停朝巿相値,不得來會云矣,敢啓。傳曰,知道。
閔致文啓曰,昨日回還三使臣復命時,禮部回咨文九度,例當齎納,而今始來呈,事甚稽忽,當該使臣,竝從重推考,何如?傳曰,允。
又啓曰,行大提學趙寅永再牌不進推考傳旨,今方捧入,而實錄校正命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,行大提學趙寅永牌不進推考傳旨,今方捧入,而實錄校正命下之後,如是違牌,事甚未安。陳疏到院,而原疏以停朝市,纔已退却,更爲牌招,何如?傳曰,允。
以左承旨李鐸遠,左副承旨黃牌不進罷職傳旨,傳于尹秉烈曰,只推。
尹秉烈,以兵曹言啓曰,再明日本朝褒貶時,磨勘堂上,不可不備員,而參判鄭禮容入直,參議金大根有實故,參知尹興圭受由在外,無以備員,參議·參知,令政院稟旨變通,仍令該曹,以在京無故人口傳差出,待下批,牌招,同參磨勘之地,何如?傳曰,竝許遞,在京無故人,口傳差出。
吏曹口傳政事,以趙在慶爲兵曹參議,白東奎爲參知。
吏曹口傳政事,兵曹參議單白東奎,參知單趙在慶。
丙申六月初十日辰時,上御熙政堂。藥房入診入侍時,都提調沈象奎,提調鄭元容,副提調李嘉愚,假注書韓致容,記注官金鳳梧,記事官李墩,檢校待敎金洙根,以次進伏,醫官崔暄·金時中·李顯養·南正吉,進伏楹外訖。上曰,史官分左右。象奎曰,近來庚炎,霖雨支離,自昨始有晴意,此時聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。象奎曰,醫官入診乎?上可之。暄等以次診候訖,退伏奏曰,脈候左右三部調均矣。象奎曰,時當溽暑,雖凡人,易失調護之宜,況在玉體,節宣保嗇之方,尤倍尋常,雖一衣襨一飮食,少無疎忽,是臣區區之望也,且臣未登前席稍久矣,雖涉悚惶,而願一仰瞻玉顔矣。上曰,唯。象奎仰瞻訖曰,此時玉色神彩,有勝於前,下情不勝欣幸。仍奏曰,淑善翁〈主〉之喪事,出於夢外,誠是變喪也,以正宗貴主,先王同氣,中年長逝,此時聖念慈懷之悲愴,當復如何哉?下忱不任憧憧,臣之衰耗益甚,不可强策,而今復待罪此任,雖日後日次,恐或有不得一一進參之慮,下情極爲惶悶,向日藥房事,固萬萬驚悚,而不能禁飭其雜亂之習,至有慈敎之嚴切,又不勝惶悚,臣於前日待罪此任也,別有擧條之奏,另加禁飭,奉行之節,似有差勝矣,近復懈弛,更當別般操束,而慈敎之下,不敢不驚惕小心,以悛前習也。上曰,史官就座。仍命退,諸臣等以次退出。
上在昌德宮。停常參·經筵。
尹秉烈啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李鐸遠啓曰,左副承旨黃,今日不爲仕進,卽爲牌招,何如?傳曰,允。
又啓曰,行大提學趙寅永再牌不進推考傳旨,今方捧入,而實錄校正命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,行大提學趙寅永疏批已下,卽爲牌招,何如?傳曰,允。
傳于李鐸遠曰,李成殿望祭,以攝行磨鍊。
尹秉烈啓曰,行大司憲金鏴,執義李集運,掌令李源一在外,掌令李秉德牌不進,持平朴來萬·韓啓源未署經,監察茶時之意,敢啓。傳曰,知道。
以左副承旨黃牌不進罷職傳旨,傳于李鐸遠曰,只推。
以掌令李秉德,獻納趙啓昇,正言李魯確·金永基牌不進罷職傳旨,傳于尹秉烈曰,只推。
尹秉烈,以都摠府言啓曰,副摠管朴潤榮,以御營中軍,本營諸將官射會監試事,南小營晝仕出去之意,敢啓。傳曰,知道。
又以禁衛營言啓曰,本營字內都城頹圮處改築時,所入石子,今月十二日爲始,東郊蘆原近處,浮出取用之意,敢啓。傳曰,知道。
行大提學趙寅永疏曰,伏以臣聞,寵過者辱,祿過者災,名過者吝,位過者悔,此盈虛反復之常理,達士哲人之明訓也,今臣寵祿名位,其過乎,其不過乎?昨日進一階,其階崇品也,明日進一職,其職典文也,通前本兼諸任,可謂極一時淸華顯要,而蔑以加矣,災辱之招,悔吝之至,當翹足以俟,恐不煩燭照數計而決之也,雖然此臣微分上說也,苟利於國,臣焉敢辭?臣又聞賢聖之君,不以祿私其親,功多者授之,不以官隨其愛,能當者處之,臣之忝在近戚,不可謂非親與愛者,而功能無所底也,謬恩濫榮,至此之極,將何以曉至愚之惑,釋有識之譏,而又與古賢聖不私不隨者,得無左乎?若此者,非止臣一身禍福也,臣甚懼之。嗚呼,臣固我先王陶鑄中物也,恩山德海,與天無極,在今追報之願,宜如何哉?其必曰,尊君德於天地之大,光聖化於日月之明而已,今乃以無狀賤臣簡拔之偏,係累聖人一初淸明之政,則臣雖萬死,不足贖也,臣今疏已再矣,聖批愈摯,牌亦累矣,威罰不加,分年纂修之事,義當勉勵而不敢進,比日起居之班,分宜竭蹶而不得趨,齎悶成病,積悚爲愆,不容不悉暴苦懇,冒死更陳。伏乞殿下,特垂矜諒,將臣三館新銜,亟賜鐫改,俾臣得免於過分之咎,千萬幸甚,臣無任云云。答曰,省疏具悉。疏至於三,例亦備矣,勿復固讓,卽爲肅命。
上在昌德宮。停常參·經筵。
尹秉烈,以都摠府言啓曰,今日入直內三廳,武兼禁軍及軍兵等,中日習射技放,請出標信。傳曰,知道。
尹秉烈啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李鐸遠啓曰,左副承旨黃,今日不爲仕進,卽爲牌招,何如?傳曰,允。
趙亨復啓曰,行大提學趙寅永牌不進推考傳旨,今方捧入,而實錄校正命下之後,如是違牌,事甚未安。更爲牌招,何如?傳曰,允。
閔致文啓曰,行大司憲金鏴,執義李集運,掌令李源一在外,掌令李秉德牌不進,持平朴來萬·韓啓源未署經,監察茶時之意,敢啓。傳曰,知道。
以掌令李秉德,獻納趙啓昇,正言李魯確·金永基牌不進罷職傳旨,傳于閔致文曰,只推。
以左副承旨黃牌不進罷職傳旨,傳于趙亨復曰,只推。
趙亨復,以吏曹言啓曰,今此宗廟望祭大祝,前判官李光載塡差,而時無職名,令該曹口傳付軍職,何如?傳曰,允。
兵曹口傳政事,副司果單李光載。
趙亨復,以承文院都提調意啓曰,進賀兼謝恩使回便齎來咨文中,有使臣賞賜克食事,漂民出送事矣,以前頭使行奉表稱謝之意,撰出先通咨文,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
閔致文,以都摠府言啓曰,副摠管洪穉圭,以工曹參判,褒貶坐起進參事,晝仕出去之意,敢啓。傳曰,知道。
又以備邊司言啓曰,關東貢蔘,旣承慈敎,當爲京作貢,而元數十三斤十四兩零內,七斤十四兩零,則作貢進排,六斤則以錢除留,量宜添價事,令廟堂稟定後,成節目擧行之意,惠堂向有所筵奏矣,今此所奏,必有十分斟量而然,依此施行,第以本道代錢每兩一百二十兩,出給貢人,使之本色進排,則較量價直,太不相當,誠有行不得之歎,就六斤價除留中,特以每兩五十兩添給,而曾有英廟朝關東蔘京作貢者,今亦依此付之該貢,俾爲着實擧行之意,分付藥院及惠廳,各項條例,另自本司成節目,一體頒給,何如?傳曰,允。
又以御營廳言啓曰,本廳哨官朴魯淳,身病甚重,勢難察任,改差,何如?傳曰,允。
上在昌德宮。停常參·經筵。
尹秉烈啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李嘉愚啓曰,左副承旨黃,今日不爲仕進,卽爲牌招,何如?傳曰,允。
以左副承旨黃牌不進罷職傳旨,傳于趙亨復曰,許遞,前望單子入之。
承旨前望單子入之,趙容和落點。
尹秉烈啓曰,行大司憲金鏴,執義李集運,掌令李源一在外,掌令李秉德牌不進,持平朴來萬·韓啓源未署經,監察茶時之意,敢啓。傳曰,知道。
以掌令李秉德,獻納趙啓昇,正言李魯確·金永基牌不進罷職傳旨,傳于尹秉烈曰,只推。
趙亨復,以實錄廳摠裁官意啓曰,本廳都廳堂上趙寅永,見帶判義禁,職務相妨,金吾之任,今姑許遞,何如?傳曰,允。
尹秉烈,以義禁府言啓曰,忠淸監司沈宜臣啓本內,薺蒲萬戶崔相燁洪州牧使金鑅罪狀,竝令攸司稟處事,啓下矣。崔相燁,自洪州地未及上來云,依例發遣府羅將拿來,金鑅,以兼營將守令,時在任所云,依例發遣府羅將,差兼官後拿來,何如?傳曰,竝待待命拿囚。
上在昌德宮。停常參·經筵。
趙容和啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于趙亨復曰,禮房承旨馳詣宗廟·景慕宮,奉審摘奸以來。
李鐸遠啓曰,本院今春夏等褒貶,當爲磨勘,而行都承旨李嘉愚不爲仕進,不得如例磨勘之意,敢啓。傳曰,知道。
趙容和啓曰,行大司憲金鏴,執義李集運,掌令李源一在外,掌令李秉德牌不進,持平朴來萬·韓啓源未署經,監察茶時之意,敢啓。傳曰,知道。
以掌令李秉德,獻納趙啓昇,正言李魯確·金永基牌不進罷職傳旨,傳于趙容和曰,只推。
趙亨復,以奎章閣言啓曰,明日卽奎章閣·演慶堂望奉審日次,臣等進詣擧行之意,敢啓。傳曰,知道。
又以弘文館言啓曰,下番無他推移之員,不得已以上番,姑降入直之意,敢啓。傳曰,知道。
尹秉烈,以兵曹言啓曰,今月十七日,一羽禁軍番次矣,該番將未差之代,依承傳口傳擬入之意,敢啓。傳曰,知道。
兵曹口傳政事,以申命源爲羽林將。
上在昌德宮。停常參·經筵。
自辰時至人定,灑雨下雨,測雨器水深三分。
自人定至十六日開東,灑雨下雨,測雨器水深二寸一分。
藥房提調鄭元容,副提調李嘉愚啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
趙容和啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
尹秉烈啓曰,備邊司郞廳來言,今日賓廳日次,而上前開坼相値,不得來會云矣,敢啓。傳曰,知道。
備忘記,伐登萬戶金聲茂下直,長弓一張,長箭一部,筒兒一箇賜給。
傳于趙亨復曰,十八日孝成殿酌獻禮,當親行矣,該房知悉。
趙亨復啓曰,今十八日孝成殿親行酌獻禮祭文,當爲製進,大提學趙寅永,卽爲牌招,使之製進,何如?傳曰,允。
又啓曰,卽伏見諸道今春夏等褒貶啓本,則黃海監司徐萬淳,守令無一人居中居下,京畿監司金道喜,全羅監司金興根,無一人居下,殊無嚴明殿最之意,竝推考警責,何如?傳曰,允。
閔致文啓曰,卽伏見諸道今春夏等褒貶啓本,則京畿水使李顯英,全羅左水使李熙輔,平安監司李紀淵,慶尙監司趙秉鉉,統制使任聖皐,邊將無一人居中居下,全羅監司金興根,慶尙左水使李悌彬,北兵使李應植,無一人居下,殊無嚴明殿最之意,竝推考警責,何如?傳曰,允。
趙容和啓曰,行大司憲金鏴,執義李集運,掌令李源一在外,掌令李秉德牌不進,持平朴來萬·韓啓源未署經,監察茶時之意,敢啓。傳曰,知道。
以掌令李秉德,獻納趙啓昇,正言李魯確·金永基牌不進罷職傳旨,傳于趙容和曰,只推。
趙亨復,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
又以奎章閣言啓曰,本閣今丙申年春夏等褒貶,當爲磨勘,而直提學一員,直閣待敎俱未差,不得擧行,外閣褒貶,亦不得爲之之意,敢啓。傳曰,知道。
又以弘文館言啓曰,修撰一員,副修撰二員未差,下番姑降入直,事甚未安。修撰宋尙玉,卽爲牌招入直,何如?傳曰,允。前望單子入之。
又以弘文館大提學意啓曰,今春夏等褒貶,當爲等第磨勘,而以領館事不備,限內不得爲之之意,敢啓。傳曰,知道。
李嘉愚,以吏曹言啓曰,當所屬宗簿寺·司饔院官員等矣,今春夏等褒貶,當爲等第,而俱因提調有故,不得磨勘之意,敢啓。傳曰,知道。
尹秉烈,以議政府左右參贊意啓曰,今丙申年春夏等褒貶,當爲等第,而左議政臣洪奭周有故,領右相未差,限內不得磨勘之意,敢啓。傳曰,知道。
又以中樞府言啓曰,本府郞廳及醫員錄事等,今丙申年春夏等褒貶,當爲等第,而領中樞府事臣李相璜,判中樞府事臣沈象奎,臣李羲甲,俱有身病,限內不得磨勘之意,敢啓。傳曰,知道。
趙亨復,以耆老所言啓曰,本所堂上,多有身病,無參坐之人,今丙申春夏等褒貶,限內不得磨勘之意,敢啓。傳曰,知道。
又以敦寧府言啓曰,府郞廳等,今春夏等褒貶等第,當爲磨勘,而以領事趙萬永身病,不得爲之之意,敢啓。傳曰,知道。
又以忠勳府言啓曰,本府今丙申年春夏等褒貶,當爲磨勘,而有司堂上豐安君臣柳相祚在外,鈴原君臣尹行直有身病,無以備員,限內不得爲之之意,敢啓。傳曰,知道。
又以儀賓府言啓曰,本府郞廳,今春夏等褒貶等第,當爲磨勘,而永明尉臣洪顯周有實故,東寧尉臣金賢根,昌寧尉臣金炳疇,俱有身病,限內不得爲之之意,敢啓。傳曰,知道。
李鐸遠,以戶曹言啓曰,本曹郞廳及所屬各司官員,今丙申春夏等褒貶,當爲磨勘,而臣止淵有身病,限內不得磨勘之意,敢啓。傳曰,知道。
又以宣惠廳都提調意啓曰,本廳郞廳等,今丙申春夏等褒貶,當爲等第,而臣有故,限內不得磨勘之意,敢啓。傳曰,知道。
趙亨復,以禮曹言啓曰,今此所屬各司官員等褒貶時,獻陵參奉兪致譱,與判書臣趙寅永,有應避之嫌,不得同議磨勘,別啓本以入之意,敢啓。傳曰,知道。
又以禮曹言啓曰,各陵殿園墓·本曹郞廳·四學童蒙敎官·通禮院·典牲署·東西氷庫·典醫監·圖畫署官員等,今丙申年春夏等褒貶等第以入,而宗廟署·社稷署·景慕宮·弘文館·藝文館·春秋館·承文院·成均館·奉常寺·掌樂院·禮賓寺·東西活人署·觀象監·內醫院·司譯院·惠民署·東·南關王廟官員等褒貶,各其司領事都提調及堂上,有故或不備,不得一時磨勘之意,敢啓。傳曰,知道。
尹秉烈,以都摠府言啓曰,今日入直內三廳,武兼禁軍及軍兵等,當爲中日習射技放,而上前開坼相値,不得設行之意,敢啓。傳曰,知道。
又以都摠府言啓曰,本府郞廳及部將等,今丙申年春夏等褒貶,當爲磨勘,而都摠管朴晦壽有身病,限內不得設行之意,敢啓。傳曰,知道。
又以兵曹言啓曰,本曹今丙申年春夏等褒貶等第,磨鍊以入,而曹所屬軍器寺·司僕寺·訓鍊院·典設司官員部將等褒貶,因各其司提調及堂上有故,不得一體磨勘之意,敢啓。傳曰,知道。
又以訓鍊都監都提調意啓曰,本局從事官禁松參軍及官諸將官等,今丙申年春夏等褒貶,當爲等第,而都提調臣洪奭周有身病,限內不得磨勘之意,敢啓。傳曰,知道。
又以禁衛營都提調意啓曰,本營從事官及諸將官,今丙申春夏等褒貶,當爲等第,而臣象奎有身病,限內不得磨勘之意,敢啓。傳曰,知道。
又以御營廳言啓曰,本廳從事官及諸將官,今丙申年春夏等褒貶,當爲等第,而都提調臣李相璜有身病,限內不得磨勘之意,敢啓。傳曰,知道。
又以濬川司都提調意啓曰,本司都廳及郞廳,今丙申年春夏等褒貶,當爲等第,而臣等俱有故,限內不得磨勘之意,敢啓。傳曰,知道。
趙容和,以義禁府言啓曰,今春夏等,府郞廳褒貶等第,當爲磨勘以入,而堂上有故,限內不得擧行之意,敢啓。傳曰,知道。
又以刑曹言啓曰,今十二日本曹褒貶時,屬司典獄署官員等,今春夏等褒貶,本曹參議,例與刑房承旨,同爲磨勘,而該房承旨有身病,限內不得磨勘以入之意,敢啓。傳曰,知道。
閔致文,以工曹言啓曰,本曹郞廳,今丙申年春夏等褒貶及屬司造紙署·瓦署官員,今丙申年春夏等褒貶合三度,磨勘以入,而屬司中繕工監·尙衣院·掌苑署·典涓司,今丙申年春夏等褒貶,因各該司提調有故,限內不得磨勘,而繕工監·尙衣院·掌苑署·造紙署·瓦署·典涓司,去乙未年秋冬等褒貶,亦因各該司提調有故,限內不得磨勘,其時官員,多有遷轉者,依近例蕩滌之意,敢啓。傳曰,知道。
上在昌德宮。停常參·經筵。
自開東至人定,灑雨下雨,測雨器水深一分。
趙容和啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于尹秉烈曰,召對爲之。
玉堂前望單子入之,應敎李是遠,修撰趙璟鎭,副修撰李垿·徐元淳落點,副應敎李家淳添書落點。
趙容和啓曰,行大司憲金鏴,執義李集運,掌令李源一在外,掌令李秉德牌不進,持平朴來萬·韓啓源未署經,監察茶時之意,敢啓。傳曰,知道。
以掌令李秉德,獻納趙啓昇,正言李魯確·金永基牌不進罷職傳旨,傳于趙容和曰,只推。
以修撰宋尙玉牌不進罷職傳旨,傳于趙亨復曰,只推。
尹秉烈,以兵曹言啓曰,今六月十七日,武臣堂上祿試射日次,而孝成殿親行酌獻禮齋戒相値,不得爲之,以後日退行之意,敢啓。傳曰,知道。
丙申六月十六日未時,上御熙政堂。召對入侍時,參贊官尹秉烈,檢校直閣李公翼,侍讀官金逸淵·鄭德和,假注書具鍾祿,記事官鄭㝡朝·李墩,各持小學第五卷,以次進伏訖。上曰,史官分左右。上誦前受音,自嗟哉董生,止待狗歸十遍訖,命陳文義。逸淵曰,今此董生,隱居行義,獨善其身,而一門之內,父母不慼慼,妻子不咨咨,和氣藹然,至有鷄狗化之理,豈不休哉?今殿下,御一國君師之位,修德行政,化行俗美,則八方之內,亦將觀感而興起,伏願體念焉。上曰,下番陳之。德和曰,董生之孝,天乃感應,生祥下瑞,以至乎狗乳鷄哺,而惟人不識,玆曷故焉?人於萬物,知覺最靈,感應之際,豈或不知,而物慾交蔽,鑑塵珠泥,故邑有忠信,而茫然不識者此也,雖以帝王之學言之,先正其心,存理遏慾,而明鑑止水,物來順應,則賢愚姸媸,燎然於前矣,伏願殿下,以正心爲先務焉。上曰,閣臣陳之。公翼曰,玉堂上下番,皆已敷奏,臣無所更達矣。上曰,參贊官陳之。秉烈曰,董生行一篇內要旨,在於孝慈二字,夫董生,卽隱居之士,而孝慈之行,孚感於至有祥瑞之及於異類,若以人君,行孝慈之道,一人孝而一國興孝,慈惠之政,至於魯論之愛人,九經之子庶民,措天下於孝慈之域,則天人感應之際,可致之祥,史不勝書,三代之治,豈有外於孝慈之政乎?伏願以孝慈二字體念焉。上掩卷,命史官就座。仍命退,諸臣以次退出。
上在昌德宮。停常參·經筵。
自開東至申時,灑雨下雨,測雨器水深一寸四分。
尹秉烈啓曰,來二十一日,朝參日次矣,敢稟。傳曰,停。
趙容和啓曰,行大司憲金鏴,執義李集運,掌令李源一在外,掌令李秉德呈辭,持平朴來萬·韓啓源未署經,監察茶時之意,敢啓。傳曰,知道。
趙亨復,以弘文館言啓曰,下番姑降入直,事甚未安。修撰宋尙玉,旣有只推之命,旣爲牌招入直,何如?傳曰,允。
尹秉烈,以都摠府言啓曰,明日孝成殿親行酌獻禮時,侍衛寶劍,當爲備員,而副摠管朴潤榮·李穆淵,俱有實病,四員未差,無以備員,令政院稟旨變通,與未差之代,令該曹,以在京無故人口傳差出,待下批牌招,以爲備員進參之地,何如?傳曰,竝許遞,前望單子入之。
摠管前望單子入之,都摠管趙寅永·申在植·李志淵,副摠管趙冀永·朴宗善·沈日永落點。
傳于尹秉烈曰,明日出宮門路,以協陽門爲之。
尹秉烈,以備邊司言啓曰,本司有司堂上趙寅永,除拜摠管矣,職務相妨,所帶摠管之任,今姑許遞,何如?傳曰,允。
又以備邊司言啓曰,北兵使李應植,以其身病,屢狀乞遞矣,實病旣如是,則有難强令察任,今姑改差,何如?傳曰,允。
上在昌德宮。停常參·經筵。
未時申時,灑雨下雨,測雨器水深五分。
上詣孝成殿。入齋室後,內閣·政院·藥房·玉堂口傳問安。答曰,知道。酌獻禮親行後,大殿·大王大妃殿·王大妃殿,內閣·政院·玉堂單子問安。答曰,知道。藥房口傳問安。答曰,知道。朝廷二品以上·六曹堂上·兩司長官·奉朝賀單子問安。答曰,知道。還內後,內閣·政院·藥房·玉堂口傳問安。答曰,知道。
傳于趙亨復曰,晝茶禮,當自內親行矣,百官入參。
傳于尹秉烈曰,出宮時喧聒,萬萬駭然,兵曹判書,從重推考,禁喧郞廳,令該府拿處,近仗軍士,令兵曹決棍懲勵。
傳于趙亨復曰,直提學朴永元,馳詣仁陵奉審,仍詣長陵,一體奉審以來。
尹秉烈啓曰,卽伏見忠淸水使李濟完,今春夏等褒貶啓本,則邊將無一人居中居下,殊無嚴明殿最之意,推考警責,何如?傳曰,允。
注書金應均病,代以金德喜爲假注書。
備邊司薦望,以李顯英爲北兵使。
尹秉烈啓曰,兵曹郞廳來言,北兵使下批政事,取稟。傳曰,政官牌招開政。
趙亨復,以弘文館言啓曰,新除授應敎李是遠,時在江華地,副應敎李家淳,時在慶尙道禮安地,修撰趙璟鎭,時在京畿始興地,副修撰李垿,時在高陽地,徐元淳,時在江原道鐵原地,經筵入番事緊,請竝斯速乘馹上來事,下諭。傳曰,竝許遞,今日政差出。
尹秉烈,以都摠府言啓曰,副摠管沈日永,時無職名,令該曹口傳付軍職,何如?傳曰,允。
又以兵曹言啓曰,羽林衛將金善一,兼司僕將具鏘和,五衛將金光涑,文臣兼宣傳官南獻中,俱以病難供職,呈狀乞遞,竝改差,何如?傳曰,允。
兵曹口傳政事,護軍單沈日永。
尹秉烈,以都摠府言啓曰,今日入直內三廳,武兼禁軍及軍兵等,當爲中日習射技放,而孝成殿親行酌獻禮相値,不得設行之意,敢啓。傳曰,知道。
又以兵曹言啓曰,近仗軍士,令兵曹決棍懲勵事,命下矣。今日禁喧時,擧行近仗軍士田得成·李夏淳·李興燁,頭目軍士朴昌根·李聖燁等,各決棍十度懲勵之意,敢啓。傳曰,知道。
趙容和,以義禁府言啓曰,靈巖郡守鄭驪源,南陽府使洪應燮等,拿問處之事,傳旨啓下矣。鄭驪源,時在任所云,依例發遣府羅將拿來,洪應燮,以兼營將守令,亦在任所,依例發遣府書吏,差兼官後拿來,何如?傳曰,竝待待命拿囚。
丙申六月十八日卯時,上詣孝成殿。酌獻禮親行入侍時,行都承旨李嘉愚,左承旨李鐸遠,右承旨尹秉烈,左副承旨趙容和,右副承旨趙亨復,同副承旨閔致文,記事官金應均,假注書具鍾祿,記事官鄭㝡朝·李墩,提學趙寅永·徐有榘,檢校直提學徐憙淳,直提學朴永元,檢校直閣李公翼,檢校待敎趙斗淳·金學性·金洙根,以次侍立,時至,通禮跪啓請外辦,上御布裹翼善冠·布團領,乘輿出宣化門,藥房都提調沈象奎,提調鄭元容,副提調李嘉愚,以次進前奏曰,侵早勞動,聖體若何?上曰,一樣矣。仍出協陽門,由延英門至宣政門,通禮跪啓請降輿,上隆輿,由東夾門入齋殿,諸臣問安訖,少頃,時至,通禮跪啓外辦,上改具衰服出幄次,贊禮前導以行,由中東門以入,詣板位,贊禮跪啓請俯伏哭,上跪俯伏哭,左右皆俯伏哭,少頃,贊禮跪啓請止哭,上止哭,引儀唱鞠躬·四拜興·平身,上行四拜禮禮訖,贊禮導詣尊所東向立,鐸遠酌酒,嘉愚受酒,上仍詣靈座前北向跪,嘉愚奉香,致文奉爐以進,贊禮跪啓請三上香,上三上香,嘉愚等還奠爐盒于案,退出,嘉愚以盞跪進,贊禮跪啓請執盞獻盞,上執盞以授致文,致文奉奠于靈座前,大祝奉祝文讀訖,贊禮跪啓請降復位,上俯伏興平身,仍降復位,贊禮跪啓請俯伏哭,上跪俯伏哭,少頃,贊禮跪啓請止哭行四拜禮,上止哭,引儀唱鞠躬·四拜興·平身,上仍行四拜禮訖,贊禮前導詣望燎位,大祝奉祝板以進。執禮曰,可燎。燎訖,引儀唱禮畢,贊禮前導出外中東門,還入齋殿,諸臣問安訖,少頃,命入外辦,上出齋殿門乘輿,領府事李相璜等進前曰,酌獻禮成,聖慕冞深,勞動旣多,聖體若何?上曰,一樣矣。仍由延英門入協陽門,命出標信解嚴,由宣化門還內,諸臣以次退出。
丙申六月十八日午時,上詣孝成殿。晝茶禮親行入侍時,行都承旨李嘉愚,左承旨李鐸遠,右承旨尹秉烈,左副承旨趙容和,右副承旨趙亨復,同副承旨閔致文,記事官金應均,假注書具鍾祿,記事官鄭㝡朝·李墩,提學趙寅永·徐有榘,原任提學鄭元容,檢校直提學徐憙淳,直提學朴永元,原任直閣徐俊輔·李光文,檢校直閣李公翼,原任待敎李憲瑋·金正喜,檢校待敎趙斗淳·金學性·金洙根,以次侍,時至,通禮跪啓請出次,上具衰服,出自齋殿,詣板位,通禮跪啓請俯伏哭,上俯伏哭,少頃,止哭興行四拜禮訖,通禮導上詣盥洗位,上盥洗訖,仍詣尊所,鐸遠酌酒,嘉愚以盞受酒,通禮導上入詣香案前跪,嘉愚奉香,致文奉爐,上三上香訖,嘉愚執盞跪進,上執盞授致文,奠于神位前,連奠三盞訖,上降復位,通禮跪啓請俯伏哭,少頃,止哭興行四拜禮訖,通禮導上還齋殿,諸臣以次退出。
上在昌德宮。停常參·經筵。
趙容和啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
李鐸遠啓曰,假注書具鍾祿,身病猝重,勢難察任,今姑改差,何如?傳曰,允。
具鍾祿改差,代以曺錫亨爲假注書。
趙亨復啓曰,吏曹判書金箕殷,參判李憲球,參議李敦榮牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
以平安監司李紀淵狀啓,江東縣監嚴錫履身死事,傳于趙亨復曰,令該曹,勿拘常格,蔭官中有聲績人,各別擇差,當日下送。
趙亨復,以吏批言啓曰,成均館典籍李晉祥,受由過限不上來,依例改差,何如?傳曰,允。
有政。吏批,判書金箕殷進,參判李憲球,參議李敦榮竝牌招不進,右副承旨趙亨復進。啓曰,玉堂闕員,今當差出,而擬望之人乏少,相避竝擬,何如?傳曰,允。以李相璜爲實錄摠裁官,宋應龍爲修撰,沈宜升·金洙根爲副修撰,洪學淵爲左尹,李淵祥爲敦寧都正,朴周壽爲判義禁,權敦仁爲弘文提學,安光直爲同經筵,金邁淳爲同春秋,徐元淳爲西學敎授,朴思恒爲律學敎授,李繼在爲淸安縣監,金命喜爲江東縣監,完平君單李鼎會,兼掌令宋應龍,進賀兼謝恩使書狀官減下,學正二單金致坤·鄭義恪,學諭二單崔尙儒·李澤,承文副正字單李廷斗,校書副正字二單申鍾益·李啓哲,奉常參奉單李啓哲,兼鏡城府使單李顯英,故生員李光祜贈持平,孝行卓異,贈職事承傳,故進士李仁植贈戶參例兼,故通德李潤榮贈左承旨以上慶尙右兵使李熙輔兩代。
兵批,判書鄭元容進,參判鄭禮容病,參議白東奎入直,參知趙在慶病,同副承旨閔致文進。啓曰,京畿水使,今當差出,而當品中可擬之人乏少,堂上曾經兵使及他道兵使,竝擬,何如?傳曰,允。以洪學淵爲都摠管,金漢正爲僉知,尹得儉·金翰喆·李魯昌·魚錫命·金格·卞秀淵爲五衛將,柳浤·李遠翊爲曹司衛將,李儒斌爲忠翊將,李德熙·白采洙爲都摠經歷,鄭喆東爲中樞都事,尹致殷·徐相稷爲宣傳官,李寬奎爲京畿水使,知事單李鎭九,訓鍊判官加設單王啓疇,同知單吳有恒,僉知加設二單李景純,僉知單高允明,大護軍李宜敎,護軍李光正·洪羲瑾·李完植·李應植,副護軍趙秉憲·黃·趙錫龜·權溭·金大根·尹興圭·林永洙·金秀鍾·成載昌·韓應浩·許榦·李肇淵·具載鳳,李敏坤,李昌五·洪建錫·申在儉·金貞根·閔揖·申錫祜,副司直李是遠·李家淳,副司果趙璟鎭·李垿·徐元淳·黃頲宅,以上竝單付,咸鏡北道兵馬節度使單李顯英。
兵批,再政。副摠管單洪學淵。
趙容和啓曰,行大司憲金鏴,執義李集運,掌令李源一在外,掌令李秉德牌不進,持平朴來萬·韓啓源未署經,監察茶時之意,敢啓。傳曰,知道。
以掌令李秉德,獻納趙啓昇,正言李魯確·金永基牌不進罷職傳旨,傳于趙容和曰,只推。
以吏曹參議李敦榮牌不進罷職傳旨,傳于趙亨復曰,只推。
趙容和啓曰,明日次對,兩司當爲進參,除在外·未署經外,呈告人員,竝待開門牌招,何如?傳曰,允。
趙容和,以兵曹言啓曰,今月二十日,二羽禁軍番次矣,該番將未差之代,依承傳口傳擬入之意,敢啓。傳曰,知道。
兵曹口傳政事,以李能權爲羽林將。
義禁府啓目,禁喧郞廳田栽五原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,淸安縣監金能淳原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
刑曹啓目粘連,鍾城府張之鴻獄事,當僨而倖逭,因有抱冤之歎,不辜而橫罹,亦有干和之慮,有所干犯也,故抱冤則自直耳,似此疑案,合有審克之政,上裁,何如?判付啓,依回啓施行爲良如敎。又啓目粘連,東萊府金大喆獄事,執髮之厚伯,旣爲正犯,則推背之大喆,當爲加功,施以次律,金汗成,初不禁止,同聲助惡,亦爲嚴刑遠配之意,分付道臣,何如?判付。啓依允。
判府事沈象奎箚曰,伏以,流虹舊節,禮成酌獻,仰惟聖慕,僾然益復罔極,祗陪庭班,愀如復見群情。於戲,曷任愴慟?仍伏念先大王實錄,開局始事,倐已周歲餘矣,臣之陋劣耄惽,承乏冒叨於前摠裁官,引例丐免之後,濫據虛縻,今爲十一朔之久,標籤謄錄,極其浩繁,而得竟之於三四月之內,雖堂郞多員,衆手齊效,蓋亦不住董飭而然也。至若纂修,則雖分年排比,載筆惟謹,諸堂多減下,郞僚亦省少,而徒以日月之積久,十月餘而僅將訖焉,則臣之失飭蔑效,於是著矣,分竊悚仄,責實難辭,且以摠領事殷,監修任大,歷溯已例,未嘗一人終始其事,故前乎臣而辭而得請,亦以此也,則況臣之惛劣,久而不效者乎?此其當免,又不但例然,而顧臣所以今始控籲於纂修將訖之日,非欲如前人之必待籤謄之竟而乃辭也,爲其久而不效,宜被郵罰,不敢徑瀆於處分之先,一日二日,悚息恭竢,亦殊久矣,雖聖恩之終貰,豈賤私之得安?玆敢具牘冒陳。伏乞聖慈,俯垂鑑諒,將臣摠裁之任,特準已施之例,亟賜鐫免,不勝大願。取進止。答曰,省箚具悉卿懇。所請依施。仍傳于趙亨復曰,此批答,遣史官傳諭。
上在昌德宮。停常參·經筵。
自人定至二十一日開東,灑雨下雨,測雨器水深三分。
藥房都提調沈象奎,提調鄭元容,副提調李嘉愚啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
趙容和啓曰,行大司憲金鏴,執義李集運,掌令李源一在外,掌令李秉德牌不進,持平朴來萬·韓啓源未署經,監察茶時之意,敢啓。傳曰,知道。
李嘉愚啓曰,右承旨尹秉烈,今日不爲仕進,卽爲牌招,何如?傳曰,允。
傳于趙亨復曰,奉審閣臣入侍。
傳于趙容和曰,大臣·備局堂上引見。
以右承旨尹秉烈牌不進罷職傳旨,傳于趙容和曰,只推。
以掌令李秉德,獻納趙啓昇,正言李魯確·金永基牌不進罷職傳旨,傳于趙容和曰,只推。
趙亨復,以吏曹言啓曰,今日本曹開坼坐起時,考見諸道褒貶啓本,則瑞山郡守姜必魯,以官沒模稜,吏自舞弄爲目,益山郡守李源吉,以信人固好,察邇亦可爲目,博川郡守李義會,以猶多錯謬爲目,萬頃縣令申晦應,以猛時舒究,瑣處脫略爲目,陽城縣監李鏗,以病實難强爲目,陰竹縣監李重,以律己居先爲目,則俱宜置下考,而置諸中考,殊無嚴明,殿最之意。四道道臣,推考警責,上項六邑守令,竝罷黜,何如?傳曰,允。
又以禮曹言啓曰,卽接徽陵參奉所報,則本陵內主峯下麓,爲今番潦水汰落,長爲一百二十把,廣爲五把,深爲二丈許云矣。莫重局內,有此汰落之患,極爲驚悚,而凡頉處,在於陵上曲墻以外,則奉審節不爲磨鍊,曾有受敎定式,今亦依此擧行,補築之役,六七兩朔,勢無以堅緻,待八月節候,擇吉擧行,何如?傳曰,允。
又以弘文館言啓曰,新除授修撰宋應龍,時在京畿利川地,經筵入番事緊,請斯速乘馹上來事,下諭。答曰,依啓。
又以弘文館言啓曰,新除授副修撰沈宜升·金洙根,竝卽牌招察任,何如?傳曰,允。
趙容和,以都摠府言啓曰,副摠管沈日永,以文臣朔試射試官,慕華館晝仕出去之意,敢啓。傳曰,知道。
又以兵曹言啓曰,今六月十七日武臣堂上祿試射,以後日退行事,草記蒙允矣。今二十一日設行,而試官望,備擬以入之意,敢啓。傳曰,知道。
又以兵曹言啓曰,慶尙監司趙秉鉉狀啓,道內別試武士入格人等起送事,纔已啓下矣。在前嶺南別試武士上來者,依本道入格技藝,自臣曹,有更試草記之例,今日宣薦內禁衛試取時,同爲試取之意,敢啓。傳曰,知道。
又以義禁府言啓曰,龜山僉使林晩榮,永宗僉使具載龍等,拿問勘處事,傳旨啓下矣。林晩榮,方在京畿陽川地云,依例發遣府書吏拿來,具載龍,時在任所云,依例發遣府書吏,交代後拿來,何如?傳曰,待待命拿囚,。
又以刑曹言啓曰,前縣監李時學,於振威居民姜宗玉之塚壓腦處,躬率家丁,抑勒埋標,纔過幾日,又往其地,假托掘標,縛致宗玉于京,竝與其姪之追來者,而恣施笞杖,拘囚私室,以三百兩納賂之意,多般威喝,罔有紀極,其姪乘夜逃身,呈訴備局,故卽自臣曹,捉致其奴子査問委折,則果如狀辭,不得發明矣。近來法紀,雖曰解弛,身爲朝官,居於輦轂之下,此等不法之擧,看作尋常,此若置之勿問,略治其隨從而止,則後來之弊,將至難言,而外邑殘民,無以聊生,李時學罪狀,令該府拿問處之,何如?傳曰,允。
丙申六月二十日辰時,上御熙政堂。大王大妃殿垂簾,藥房入診,大臣·備局堂上引見,奉審閣臣,同爲入侍時,都提調沈象奎,提調鄭元容,副提調李嘉愚,假注書金德喜,記事官鄭㝡朝·李墩,檢校直閣李公翼,左副承旨趙容和,假注書曺錫亨,事變假注書文用中,左議政洪奭周,行判敦寧府事金逌根,行戶曹判書李止淵,行禮遭判書趙寅永,吏曹判書金箕殷,行大護軍徐憙淳,刑曹判書朴晦壽,行護軍柳相弼,校理金在田,直提學朴永元,以次進伏,醫官崔暄·金漢雋·秦慶煥·韓相瑚,進伏楹外訖。大王大妃殿曰,史官分左右。奉審閣臣進前,永元進伏奏曰,臣承命馳詣仁陵,陵上奉審則無頉,碑閣丁字閣奉審則無頉矣。仍詣長陵,陵上奉審則無頉,碑閣丁字閣奉審,則丁字閣東夾門廻簷,有雨漏處,見頗壞損,陵官以趁卽修改之意,移報禮曹,而外此無頉矣。臣昨暮僅抵闕外,以復命之意,言送喉院,如是之際,更鼓已深,勢難猥稟留門,仍宿朝房,今始復命矣。大王大妃殿命退,永元退伏。象奎曰,跨朔雨澇之餘,繼以陽曝,日氣蒸鬱,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。象奎曰,再昨親奠,疚慕冞切,勞動旣多,其在節宣調護之方,不無少損,下情無任憧憧,醫官使之入診,何如?上可之。暄等以次診候訖,退伏奏曰,脈候左右三部調均矣。大王大妃殿命醫官先退,次對爲之。奭周曰,日候見方劇熱,此時講讀,固難如例趁課,而屢朔之間,亦不可全廢方策,不審淸燕之中,做何功夫耶?今歲講學之工,比前最多作輟,今若遲待涼生,始爲開筵,則間斷之害,益將難言,且深宮永晷,暑氣又熾,若終日閒燕,無所留心,則不唯放倒懈弛之爲害於聖工,亦非攝養保嗇之道,常取已讀之書,玩繹溫習,口誦心惟,使之益就慣熟,雨後稍涼之日,晨夕暑退之時,頻召儒臣,使之講讀經傳,敷陳文義,間或令談論治道,陳說古事,必將有裨於緝熙之工,而收拾心神,亦可爲忘暑之一助矣。奭周曰,卽見黃海監司徐萬淳所報,則以爲,本道所在管餉別會穀,本以折米七千石,盡分取耗,作爲一年放下之資,而應下之外別下,無年無之,以致元穀之漸縮,數年以來,連經勅行,又有戶曹別卜定,加下尤爲浩多,今春等餘在各穀折米,不過爲四千一百九石零,耗條支繼,旣非可論,元穀割本,將無餘地,就常平放下穀中一千石,管餉穀中一千石,太白軍餉穀中一千石,特爲許劃,以爲繼用之地爲辭矣,頃在辛卯,以別會用下之輒請充劃,道內穀簿之漸就尾閭,申飭道臣,另加査櫛,刪減釐革,務從精約,俾存贏餘,以爲別下之需,而更無敢如前煩請矣,曾未幾年,復有此報,事體所在,旣不成說,隨請隨劃,亦非可繼之道,而近年別下之夥然,誠如道牒所言,業已加下之數,亦不可不趁卽充補,常平放下穀一千石,管餉穀一千石,許令劃給,此後用下之節,益須痛加省約,俾無更爲耗縮之弊,何如?大王大妃殿答曰,依爲之。出擧條奭周曰,臣於昨年秋間,因臺疏覆奏,以外邑軍丁之弊,有所陳達,仍請大加査櫛,期無一名之黃白疊役,而俾以其汰定塡補之實數,修報籌司,用作憑考勤慢之資矣,旋承慈敎,提飭諄複,退卽以別關行會,其後幾將周歲,而一二留司之外,寥寥無皁白之入聞者,虛伍橫懲冤結窮蔀,及今不矯,勢必無民,許多切矜之狀,業已備悉於前奏,今不敢更事煩縷,而身居拊字之任者,目見此弊,其所悉心拯救,宜不翅如焚溺之不容少緩,顧何待朝飭之申及,而今於頒令已久之後,尙且看作文具,漠然無奉行之實,誠不勝萬萬寒心,軍丁之歲抄査定,每以七月爲期,此限未過之前,容或有可諉之端,而今則歲抄,方在不遠,第以申令之意,更加關飭於諸道,俾無敢如前玩愒,自底於慢令溺職之重罰,而倘或專委胥吏,漫不照管,藉口搜括,陰售操縱,致使爲民祛弊之政,反添騷擾侵漁之端,則其爲辜負之罪,尤難容貸,竝令旬宣之臣,隨現糾擧,另示懲礪,來頭持斧之行,亦以此一款,加意廉察,到底摘發,以爲別樣科罪之地,而預以此意,措辭於關飭之際,以嚴先甲之令,何如?大王大妃殿答曰,所陳好矣,依此爲之。出擧條仍敎曰,此事果如卿言,關飭之外,亦須以私書,往復於道臣,俾有實效也。奭周曰,凡事但爲提飭於前,而無所勸懲於後,則反不如不爲,今番則不可不考其勤慢,期有警惕之實矣。大王大妃殿曰,非但爲如此之言,必善爲擧行,以究實效也。奭周曰,大政匪久當行矣,遴揀之宜愼,何官不然,而今日國勢民命之所寄,專在於字牧之任,銓衡之地,苟有國耳公耳之心,想亦必不俟加勉,務殫精白,而每當都政之時,輒煩先事之飭,畢竟奉行之際,未免文具之歸,對揚之道,寧容若是?知人之難,自古已然,鑑別取捨,固非易事,而曾前屢試之人,旣有實蹟之可按,若能留心採訪,自可不患其不知,至於罷軟昏憒,全不勝任,與貪汚殘刻無意恤民者,雖在未試之前,亦當莫掩於公議,如或以拘牽顔私之故,明知其不可堪任,而猶且苟然注擬,不顧生民之休戚,則辜負之罪,固所難辭,而藉使其不知而誤擬,爲銓官者,亦安得免溺職之罰乎?秉銓之臣,今方登筵,更以此意,豫加勉飭,臣於年前,嘗以遐逖沈淪之人,另加收用之意,猥有陳奏,昨冬大政之時,又以劬經砥行之士,毋論筮仕與甄用,首先擧擬之意,出擧條申提,而伊後銓注之間,殊未見有擧行之實效,誠不勝慨然,今番則另須着念蒐訪,毋或如前塞責之意,一體申飭,何如?大王大妃殿答曰,所陳誠如予意,而前後申飭銓官,終無對揚之實效,有飭而無效,飭將何益?予則不煩更言,第當觀之而已。出擧條奭周曰,自上以不欲提飭爲敎,而辭旨之截嚴,實倍於提飭,今日掌銓之臣,皆是朝家倚毗之人,而又登筵席,聞此下敎,豈敢不惕然震懼,思所以精白對揚乎?大王大妃殿曰,大殿方在沖年,國勢孤危,予於哀疚之中,不省外事,凡百施措,唯是停望廷臣而已,銓官之擇守令,非但爲民,卽爲國也,守令已試之人治蹟臧否,不難聞知,而揀選之際,未見其取捨之必當,誠極慨歎矣。奭周曰,已試有效之人,當連除郡邑,無令置散,曾有僨敗者,不當復任於字牧,而銓注之間,往往有不能如此者,此專由於一私字之不能擺脫,守令之以無妄眚災,見罹郵罰者,固難責銓臣之不能預料,而其狼藉犯贓與不治尤甚者,擧擬之銓官,必須施罰,然後庶可爲警惕之道,此非新法,卽是舊典之應行者也。大王大妃殿曰,江東前倅嚴錫履,聞有治蹟,亦是可用之人,而不幸身故,實爲惻然矣。奭周曰,聞其情理,極爲慘惻,而其人亦甚可惜矣。奭周曰,臣以字牧愼揀之意,纔已仰奏矣。忠州牧使,見方有窠,本州之物衆務殷,殆居八路諸邑之最,而目下痼弊,又在難醫,除擬之際,不可不十分加意,必以已試見效,望實俱著者,勿拘常格,極擇差送,坼內諸邑之中,竹山最稱弊局,亦以可合蘇捄之人,勿論資格擇擬之意,分付銓曹,何如?大王大妃殿答曰,依爲之。出擧條奭周曰,倖門多岐,而位著積滯,恩賞太頻,而名器易得,習俗狃慣,殆不識朝廷官爵之爲貴,此實目下弊端之最可憂歎者,而卽以武臣之雜岐陞資言之,在前則宦途進用,必後於積仕序遷之人,故雖以試射繕械之稍異於雜技者,有地處自好之武弁,率皆不願,挽近此風,亦漸不可見矣,禁旅試才之沒技陞資,蓋爲優於武技而無階入仕者,開其進身之路耳,宣薦初仕之綽有前程者,又何可不踐階級,經躐於匪次之職乎?藉曰,有一二可援,此亦近來謬例,至於參下宣傳官之直超緋玉,尤是前所未聞,此路一啓,不惟增僥倖冒躐之階梯,官方隳紊,亦非細故,日前騎曹試射時,以參外實職陞資者,竝令勿施,此後宣薦參下官之以射技,當在論賞之科者,勿爲超資,只以陞六施行之意,著爲定式,何如?大王大妃殿答曰,依爲之。此後則雜技陞資,勿許履歷之意,分付兩銓,可也。出擧條奭周曰,禁衛大將金煐,今日賓對,旣懸進字,來詣朝房,又不登筵,武臣之屢次闕參,大關事體,所當別樣論勘,而聞其宿病,又添別證,目下事勢,實難强策,此與無端偃便有異,姑施從重推考之典,何如?大王大妃殿答曰,依爲之。出擧條大王大妃殿曰,使行時下屬作弊之端,頃已提飭矣,今番都政,三使臣各別擇差,亦以此意申飭,可也。奭周曰,此則專在於使臣灣尹操束之如何,當自廟堂,各別申飭矣。奭周曰,今年雨澤,最爲浹洽,兩南·關東之間間汰覆,湖西六七邑之晩始得雨,摩天以北之許久惜乾,雖或有不均之歎,而此不過杞梓之寸朽,統而言之,則八路農形,俱得善就,夏至之前,移秧垂畢,中庚纔過,鋤耘不愆,若得繼此調順,庶期大有之度,而見今國計民生,俱在倒懸,年穀登稔之時,政宜多方施措,上裕公家之蓄,下紓窮蔀之力,以爲長遠之計,而如臣無似,茫無才識,許久尸素,蔑一猷爲,反顧慙悚,無地自容,臣於歲首筵席,冒控私懇,遽承不敢聞之嚴敎,泯默蹲仍,今已半年,夷考其間,無一言一事之見諸措置者,而僨誤之罪,日已益積,今又適値僚席之空虛,獨當重務,罔知所爲,兼以素抱暑症,飮啖全廢,神氣日憊,收拾無路,區區微軀,何足自惜,而民國之事,將不知何所稅駕,唯願俯垂哀憐,亟賜斥退,以卒生成之澤焉。大王大妃殿曰,卿雖以獨勞爲言,今若新卜,則卿自當爲首相,何可爲退閒之念乎?固知卿誠心做去,不有其身,如卿者雖在退閒之時,豈可忘國事乎?奭周曰,臣之區區所願,唯在於早蒙斥退而已,臣以無似,偏被遭逢,三朝洪恩,論浹肥膚,慈聖殿下委畀之隆,又出尋常萬萬,臣亦具一彝性,雖退伏畎畝,何敢恝然於民國之憂?今雖顚沛隕越,亦何敢以一身爲恤,而才之不逮,識之不明,有不容人力之勉彊,臣非敢爲一分飾辭也。備位三載,無一建白,或遇事顚錯失措者,卽萬目之所共覩,如是而久叨匪據,將置民國之事於何地乎?臣之求退,非爲一身也,卽所以爲民國也,顧今國勢之孤危如此,民生之困瘁如此,是豈縮手坐視,漠若相忘之時乎?唯願亟退臣身,更求爲國做事之人,以畀其任焉。大王大妃殿曰,此時卿何可言去乎?當有得閒之時,今則須勿更辭也。仍命大臣就座,容和曰,諸宰奏事。寅永曰,臣以實錄事,有所仰達者矣,實錄抄出,必以時政記參看,而實錄設廳之後,時政記修來,只有三件,纂修之役,今幾就緖,有不容因此虛徐,另加申飭於前任翰林人,使之不日內修納,而其中若有時在外任者,則亦爲一體知委,何如?大王大妃殿答曰,依爲之。出擧條寅永曰,實錄凡例,必以前實錄爲準,而昨年實錄設始之時,考出藝文館所奉正宗實錄,則旣非完帙,故無以考發凡立例之書法矣,待潦水開霽,堂上一員,進詣江華史庫奉審,以爲取式校正之地,何如?大王大妃殿答曰,依爲之。出擧條大王大妃殿曰,向來陵享祭馱陪去時,婢子稍落馱後而來,爲壯洞洪校理所止呵云,始認以偶然,日前祭馱領去之飯監,又被止呵而遲還云,祭馱自有所重,而領去之人,至有止呵,實爲未安,承宣退出,以此意警飭,可也。奭周曰,若知爲祭馱領去之掖屬,則似必無止呵之理,而筵席之間,慈敎一出,令政院捧現告,詳査委折後,拿問處之,何如?大王大妃殿曰,不必如是張大,姑爲申飭,使之復勿如是,可也。容和曰,玉堂所懷奏之。在田起伏奏曰,無所懷矣。容和曰,今日賓對,兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條大王大妃殿命大臣先退,又命史官就座。仍命退,諸臣以次退出。
上在昌德宮。停常參·經筵。
趙容和啓曰,來二十五日,朝參日次矣,敢稟。傳曰,停。
又啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
趙亨復啓曰,判義禁朴周壽,左尹洪學淵,除拜後過三日,不爲出肅,竝依定式,推考警責,仍卽牌招察任,何如?傳曰,允。
以副修撰沈宜升·金洙根牌不進罷職傳旨,傳于趙亨復曰,只推。
趙亨復啓曰,副修撰金洙根,旣在闕中,不爲肅謝,事甚未安。推考,何如?傳曰,允。
閔致文啓曰,行大司憲金鏴,執義李集運,掌令李源一在外,掌令李秉德牌不進,持平朴來萬·韓啓源未署經,監察茶時之意,敢啓。傳曰,知道。
以掌令李秉德,獻納趙啓昇,正言李魯確·金永基牌不進罷職傳旨,傳于閔致文曰,只推。
趙亨復,以司饔院監膳提調意啓曰,今日監膳時,供上生鮮,微傷體小,屢次點退,終不改備,日勢漸晩,雖不得不捧入,而莫重御供,不善措備,該貢人擧行,萬萬駭然,今方令攸司科治,臣亦惶恐待罪,而該貢人等呼訴內,今當霖雨連注,江水漲滿,船不得行,網不得設,前儲已乏,新捉無路,明日供上,將至闕供之境,限捉得間,願爲活雞代封云,在前如此之時,曾有稟旨變通之事,而自下不敢擅便,惶恐,敢啓。傳曰,孝成殿供上,依例封進,各殿供上,全數代封,卿則勿待罪,可也。
閔致文,以都摠府言啓曰,今日入直內三廳,武兼禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
又以兵曹言啓曰,宣薦內禁衛取才及宣部守三薦參上武臣前銜作散人別取才,日勢已暮,不得畢試,明日繼試之意,敢啓。傳曰,知道。
又以兵曹言啓曰,今六月二十一日,武臣賓廳講書日次,而宣部守三薦取才相値,差備官勢難推移,不得爲之之意,敢啓。傳曰,知道。
又以義禁府言啓曰,因刑曹啓辭,前縣監李時學罪狀,令該府拿問處之事,允下矣。李時學,今方待命,拿囚之意,敢啓。傳曰,知道。
上在昌德宮。停常參·經筵。
藥房都提調沈象奎,提調鄭元容,副提調李嘉愚啓曰,庚炎轉甚,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
趙容和啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
傳于尹秉烈曰,左承旨許遞,前望單子入之。
承旨前望單子入之,李㙽落點。
尹秉烈啓曰,新除授同副承旨李㙽,卽爲牌招,何如?傳曰,允。
趙容和啓曰,行大司憲金鏴,執義李集運,掌令李源一在外,掌令李秉德牌不進,持平朴來萬·韓啓源未署經,監察茶時之意,敢啓。傳曰,知道。
以掌令李秉德,獻納趙啓昇,正言李魯確·金永基牌不進罷職傳旨,傳于趙容和曰,只推。
傳于趙容和曰,啓字誤踏之中官,從重推考。
趙享復,以禮曹言啓曰,謹依口傳下敎,以淑善翁主墓所四標定界事,發遣郞廳,與中使眼同看審,則新定墓所,以馬場里亥坐巳向定標,而北至主峯黔仁壇下,爲一百十步,南至梧野洞,爲二百四十步,東至興九知爲一百五十三步,西至南學洞爲一百七十二步,案山堂北峴定界云矣,敢啓。傳曰,知道。
尹秉烈,以兵曹言啓曰,今六月二十日次對入侍時,因大臣筵奏禁軍祿試射時,參下陞資人等,勿施事蒙允矣,元別單中,改付標以入之意,敢啓。傳曰,知道。
又以兵曹言啓曰,五衛將尹得儉,前任晉州營將金翰喆,前任京畿監營中軍李魯昌,前任忠州營將魚錫命,前任江華中軍忠翊將李儒斌,前任咸鏡監營中軍,俱在任所,上來間該廳番次苟艱云,五衛將金格·卞秀淵,景福宮衛將吳有恒,慶熙宮衛將金鳳周·高允明,俱以病難供職,呈狀乞遞,竝改差,何如?傳曰,允。
又以兵曹言啓曰,嶺南別試武士,更爲試取事,草記允下後,以其本道入格技藝試取,則河陽出身許琬,永川閑良徐重璟,仁同將仕郞申永翰等三人,講書入格,淸河閑良尹殷衝等二人,片箭不,丹城通德郞南孝彦,鐵箭不,泗川通德郞崔秉麒,騎芻不,比安折衝孫尙佐,三略不,玄風閑良郭基一等十人,病不上來,未入格者,竝依例給糧下送,而在前抄上武士試取時能講者,閑良直赴會試,出身初仕,或軍門調用,依判下擧行矣,今此講書入格許琬等三人,別單書入之意,敢啓。傳曰,知道。
又以兵曹言啓曰,宣薦內禁衛取才三技入格別單及宣部守三薦參上武臣前銜作散人別取才入格矢數·落仕年條居住薦名,各其名下,懸註以入之意,敢啓。傳曰,知道。
又以司僕寺一二提調意啓曰,大靜前縣監張時說遞任進上馬二匹,今纔上來,禾毛色別單書入,依例內廐立養之意,敢啓。傳曰,知道。
義禁府啓目,南陽府使洪應爕原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,前縣監李時學原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目粘連,向前田栽五亦,出宮時,喧聒狼藉,而身爲禁喧,不能察飭,溺職之罪,在所難免,以此照律,何如?判付。啓依允。又啓目粘連,向前金能淳亦,班族女人,捉入官庭,勒加醜名,竟致自裁,且其欺瞞報營,俱有道啓,不可以囚供之發明,有所輕勘,以此照律,何如?判付。啓依允。
義禁府照目粘連,禁喧郞廳田栽五矣本府議啓內,出宮時喧聒狼藉,而身爲禁喧,不能察飭,溺職之罪,在所難免,以此照律,罪笞四十收贖,附過還職,私罪奉敎依允。又照目粘連,淸安前縣監金能淳矣本府議啓內,班族女人,捉入官庭,勒加醜名,竟致自裁,且其欺瞞報營,俱有道啓,不可以囚供之發明,有所輕勘,以此照律罪從重論,杖八十收贖,告身盡行追奪,徒二年定配私罪,奉敎依允爲旀,功減一等爲良如敎。又啓目粘連,向前洪應爕亦,稅船致敗,旣在掌內,不善護送之責,在所難免,依本律罷黜勘放,何如?判付。啓依允。又啓目粘連,向前李時學亦,埋標於民山,反托拔去之狀,已是法外是白兺除良,用刑於私門,欲售索賂之意,亦係不法,以此照律,何如?判付。啓依允。
領府事李相璜箚曰,伏以,臣於日前政,獲蒙恩點,復叨實錄摠裁之任矣,舖張鴻烈,彙成惇史,奉而爲金匱石室之藏,永垂來世,將以竝美於唐·虞之丌冊,其爲任之重,顧何如也?雖其載筆揚徽,摸畫天日,卽太史之職,而監修之責,臣亦有是,臣固魯莽少文,何以勝任?臣又衰病到極,毋論閑忙職事,無望陳力,庶亦同朝之所見諒,而淵鑑之所臨燭也。去秋箚懇,諒非得已,仍請恩暇,城居野次,往來無定,今玆重冒,將致仕日多曠,董事不專,臣之見處,實萬萬悶蹙,抑又是任輪授,自昔伊然,未嘗專責於一人二人,前後膺是命者,輒皆授此丐免,史局掌考,可按而知,玆將公私情實,塵瀆聰聽。伏乞聖慈,俯垂鑑察,特賜鞶褫,俾私而遂調息之便,公而無曠瘝之憂,千萬幸甚。取進止。答曰,省箚具悉卿懇。所請依施。仍傳于趙亨復曰,此批答,遣史官傳諭。
上在昌德宮。停常參·經筵。
自未時至酉時,灑雨下雨,測雨器水深一寸九分。
趙容和啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
趙亨復啓曰,卽者吏曹郞廳來言,淸安縣監李繼在,諫院則雖已署經,憲府則行大司憲金鏴,執義李集運,掌令李源一在外,持平朴來萬·韓啓源未署經,只有掌令李秉德一人,不得備員署經云,何以爲之?敢稟。傳曰,一司除署經。
趙容和啓曰,行大司憲金鏴,執義李集運,掌令李源一在外,掌令李秉德牌不進,持平朴來萬·韓啓源未署經,監察茶時之意,敢啓。傳曰,知道。
以掌令李秉德,獻納趙啓昇,正言李魯確·金永基牌不進罷職傳旨,傳于趙容和曰,只推。
趙容和,以義禁府言啓曰,時囚罪人金能淳,杖八十收贖,告身盡行追奪,徒二年定配,照律公事判付內,依允,功減一等事,命下矣。金能淳,功減一等,杖七十收贖,告身盡行追奪,忠淸道禮山縣日興驛,徒一年半定配,而以議啓內辭意具罪目,依例發遣府羅將,押送配所,何如?大王大妃殿傳曰,此罪人,家是洪州,而配所以本道內爲之,未知程道之何如,而與遣于其家無異,萬萬未安。禁府堂上,竝越俸一等,此草記還給,配所更定以入。
趙亨復啓曰,今六月二十五日,都目政事爲之之意,敢啓。傳曰,知道。
趙亨復,以吏曹言啓曰,穆陵忌辰祭大祝,前正言李秉溫塡差,而時無職名,令該曹口傳付軍職,何如?傳曰,允。
兵曹口傳政事,副司果單李秉溫。
尹秉烈,以兵曹言啓曰,知中樞府事李鎭九,僉知中樞府事金漢正,俱以病難供職,呈狀乞遞,竝改差,何如?傳曰,允。
又以兵曹言啓曰,拆見諸道褒貶啓本,則水原留守徐有榘啓本中,中軍金相宇,以言須踏實,猛必濟寬爲目,全羅監司金興根啓本中,中軍李文奎,以縱無緊管,且宜殫誠爲目,黃海兵使趙運永啓本中,大峴別將李枝蕃,以孤城弊局,何以振刷爲目,則俱宜置諸中考,而置諸上考,黃海兵使趙運永啓本中,長壽別將李元會,以財當遠嫌,杖宜的罪爲目,平安兵使李惟秀啓本中,嗭洞權管金利見,以盍勉謹愼,曠擅宜警爲目,乾川權管盧鎭泰,以盍察橫侵,有欠詳明爲目,則俱宜置諸下考,而置諸中考,殊無嚴明殿最之意,各該守臣及道帥臣,竝推考警責,水原中軍金相宇,全羅監營中軍李文奎,大峴別將李枝蕃,竝中考施行,長壽別將李元會,嗭洞權管金利見,乾川權管盧鎭泰,竝下考施行,何如?傳曰,允。
又以兵曹言啓曰,黃土歧權管李仁模,以三年窠邊將,連二等褒貶居中,其不職可知,依例罷黜,何如?傳曰,允。
趙容和,以義禁府言啓曰,時囚罪人金能淳,杖八十徒二年定配,照律公事判付內,依允,功減一等事,命下矣。金能淳,功減一等,杖七十收贖,告身盡行追奪,黃海道長連縣朴山驛,徒一年半定配,而以議啓內辭意具罪目,依例發遣府羅將,押送配所,何如?傳曰,允。
義禁府照目粘連,前縣監李時學矣本府議啓內,埋標於民山,反托拔去之狀,已是法外是白兺除良,用刑於私門,欲售索賂之意,亦係不法,以此照律,罪杖一百收贖,告身盡行追奪,流三千里定配,私罪奉敎依允爲旀,功減一等爲良如敎。
上在昌德宮。停常參·經筵。
午時未時,灑雨下雨,測雨器水深一分,開東,灑雨下雨,測雨器水深二分。
閔致文,以都摠府言啓曰,今日入直內三廳,武兼禁軍及軍兵等,中日習射技放,請出標信。傳曰,知道。
趙容和啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
以忠淸監司沈宜臣狀啓,報恩郡守金晉敎遭父喪事,傳于趙容和曰,令該曹口傳擇差,不多日內下送。
趙容和啓曰,行大司憲金鏴,執義李集運,掌令李源一在外,掌令李秉德牌不進,持平朴來萬·韓啓源未署經,監察茶時之意,敢啓。傳曰,知道。
以掌令李秉德,獻納趙啓昇,正言李魯確·金永基牌不進罷職傳旨,傳于趙容和曰,只推。
趙享復,以奎章閣言啓曰,臣洙根,進詣奉謨堂奉審,則雲漢門及東西廡·東西挾門,俱爲滲漏,奎章閣演慶堂奉審則無頉,而閣內諸處,亦多有間間滲漏處,待快晴卽速修改之意,分付該曹,何如?傳曰,允。
又以奎章閣言啓曰,若値大雨,則在直閣臣,不待備員,稟旨奉審事,載在閣志矣,雨勢連日大霔,臣進詣奉謨堂·奎章閣·演慶堂及閣內諸處,奉審之意,敢啓。傳曰,知道。
又以吏曹言啓曰,因忠淸監司沈宜臣狀啓,舒川郡守李源益,令該曹催促下送事,啓下矣。自臣曹催促,則該郡守李源益,以今月二十六日下去云矣,敢啓。傳曰,知道。
趙容和,以義禁府言啓曰,時囚罪人李時學,杖一百流三千里定配,照律公事判付內,依允,功減一等事,命下矣。李時學,功減一等,杖一百收贖,告身盡行追奪,江原道杆城郡淸澗驛,徒三年定配,而以議啓內辭意具罪目,依例發遣府羅將,押送配所,何如?傳曰,允。
上在昌德宮。停常參·經筵。
自開東至辰時,灑雨下雨,測雨器水深四分。
藥房提調鄭元容,副提調李嘉愚啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
閔致文啓曰,備邊司郞廳來言,今日賓廳日次,而都政相値,不得來會云矣,敢啓。傳曰,知道。
大王大妃殿傳于趙亨復曰,日前筵中,以都政之申飭無效,不飭爲定矣。忠臣淸白吏子孫,西北·松都人,軍功人收用之言,每都政爲之,而未見有別般對揚之實,今番則第欲觀何以爲之矣,以此意分付兩銓。
傳于趙亨復曰,玉堂·臺諫,竝許遞,今日政差出。
傳于趙亨復曰,雖非親政,注書·尙瑞院官員,依例陞六。
金德喜陞六,代以朴皓壽爲假注書,曺錫亨陞六,代以權致和爲假注書。
吏曹口傳政事,以徐碩輔爲報恩郡守。
趙容和啓曰,大司憲·執義·掌令二員,持平二員未差,監察茶時之意,敢啓。傳曰,知道。
趙亨復啓曰,玉堂上下番俱空,事甚未安。今日政,新除授玉堂,竝待下批牌招,推移入直,何如?傳曰,允。
傳于趙容和曰,祭物顚覆中官,令該府拿處。
傳于趙容和曰,日熱如此,輕囚放釋。
趙容和啓曰,臣容和,敬奉聖敎,馳往義禁府,取考囚徒案,時囚罪人林晩榮,以龜山僉使,稅船致敗罪,係是輕囚,故依傳敎放送,仍爲馳往典獄,取閱囚徒案,則結案罪人三名,殺獄罪人十七名,私鑄錢罪人一名,邪學罪人二名,俱是重囚,故竝爲仍囚,此外毆打官隷,他錢不報,酗挐官門,欺人取物,虛傳分付,洞里行惡罪人孫昌根等三十一名,罪名旣係輕囚,故竝依傳敎放送之意,敢啓。傳曰,知道。
李奭啓曰,卽見漢城府坐不坐單子,則連三日無緣不坐,詞訟劇地,委屬可悶,當該堂上,推考警責,何如?傳曰,允。
都政。吏批,判書金箕殷進,參判李憲球病,參議李敦榮進,左副承旨趙亨復進。
趙亨復,以吏曹言啓曰,今都目大政時,本曹堂上,不可不備員,而參判李憲球病不來,令政院牌招,以爲同參開政之地,何如?傳曰,允。趙亨復啓曰,今都目大政,各歧仕滿應遷者,相避及未準朔監察禁府都事·戶曹·刑曹·工曹·漢城府郞官,平巿署官員五部令,各司久任時推人員,竝擬,何如?傳曰,允。又啓曰,四館陛出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣,今春夏等褒貶,不得爲之,故當出六品者,未免積滯,依例遷轉,何如?傳曰,允。又啓曰,蔭仕六品官之陞五品者,每於過都政後照擬,而見今在職者,絶無經一考之人,五品官無以推移備擬,依例勿拘陞擬,何如?傳曰,允。又啓曰,守令多窠,今當差出,而未準朔禁軍將及營將·邊將·虞候·中軍·都事·守令·察訪,竝擬,何如?傳曰,允。趙亨復,以吏批言啓曰,士庶年九十人,每於歲首,抄啓加資,而南原幼學宋一濟呈狀內,其矣祖載福,今爲九十七歲,而未蒙恩資云,故溯考帳籍,則宋載福之年九十,果爲的實,依例施以加資之典,何如?傳曰,允。以洪奭周爲實錄摠裁官,任序常爲引儀,李章愚爲活人別提,李鍾允爲典設別提,徐士淳爲平巿令,軍資主簿單洪鍾薰,廣興主簿單成載璜,京畿水使李寬奎折衝,今加嘉善加資事承傳,喬桐府使單李寬奎。啓曰,光州牧使,今當差出,而本州以湖南雄邑,物衆地大,素稱難治,不可不擇差,他道有聲績未準朔守令,竝擬,何如?傳曰,允。以金學性爲工曹參議,趙鎭敏爲光州牧使,李衡遠爲仁川府使,李彙寧爲密陽府使,洪羲瑾爲同經筵,典籍三單方啓霙·李珽·吳相益,金亨淳爲禮賓主簿,吳慶興爲引儀,禹尙俊爲尙衣直長,李始永爲獻陵直長,李濟夏爲順陵直長,故承旨洪景顔贈吏參弘提例兼,故通德洪應運贈吏議,故判官洪九鼎贈僕正,已上左尹洪學淵三代,鄭基一爲禮曹參判,沈宜晉爲襄陽府使,李集周爲扶餘縣監,李憲在爲洪川縣監,金樂壽爲雲山郡守,承文副正字單具鍾祿,李圭復爲內贍直長,洪健厚爲司宰直長,尹豫鎭爲掌苑奉事,李俊英爲禁府都事,權錫老爲內贍奉事,軍資直長單李熙殷,李漍爲麻田郡守,洪秉道爲榮川郡守,金益根爲沔川郡守,韓容鼎爲陽城縣監,尹永培爲鐵原府使,金駿欽爲司宰奉事,李正觀爲繕工奉事,鄭天和爲刑曹正郞,李德愚爲宗廟令,趙揆永爲新寧縣監。啓曰,臺鍊·玉堂,今當差出,而擬望之人乏少,相避及外任,竝擬,何如?傳曰,允。宋稚圭爲大司憲,金鼎元爲執義,具定默爲司諫,李佑伯·金聖默爲掌令。啓曰,忠州牧使,今當差出,而本州以湖西雄邑,物衆地大,素稱難治,不可不擇差,他道有聲績已準限,未準朔守令,竝擬,何如?傳曰,允。申在翼爲忠州牧使,李相佑爲益山郡守,金芸淳爲龍仁縣令,金亨淳爲工曹佐郞,吳泰雲爲健元陵令,李能權爲長津府使,李光龍爲穩城府使,許㬘爲甲山府使,白珩洙爲順川郡守,元東爲萬頃縣令,羅漢基·徐冕淳爲典籍,洪明爕爲延安府使,鄭天和爲陰竹縣監,沈能容爲高山縣監,宋觀洙爲掌樂主簿,沈宜行爲禮賓主簿,宋一儁爲社稷令,李熙鐵爲德原府使,李行儉爲博川郡守。啓曰,三和府使,今當差出,而本府,以防禦重地,不可不擇差,同道未準朔守令,竝擬,何如?傳曰,允。鄭泌爲長興主簿,任泰淳爲三和府使,具廷鉉爲碧潼郡守,尹致誠爲松禾縣監,李憲絅爲比安縣監,兼祭酒單宋稚圭,金敦敍爲平市直長,閔璜世爲泰陵直長,吳肯默爲刑曹正郞,金在厚爲陜川郡守,李敏德爲竹山府使,李義延爲濟用主簿,李玄緯爲典牲判官,白弘儉爲監察,李秉吉爲慶興府使,李明學爲高原郡守,李在周爲昌陵令,金箕絢爲典簿,安允中爲直講,南象淳爲瑞山郡守,徐獜淳爲順安縣令,申在東爲尙瑞直長,朴顯圭爲司僕主簿,申在植爲冬至兼謝恩正使,李魯集爲副使,鄭德和爲書狀官,張錫愚爲司饔奉事,沈宜益爲長興奉事,金東獻爲忠勳都事,鄭元夔爲中部令,洪稷周爲掌樂主簿,李壔爲尙瑞副直長,朴顯圭爲戶曹佐郞,李羲書爲刑曹佐郞,李基周爲典籍,趙存卿爲肅川府使,尹尙圭爲大司諫,李光載爲獻納,韓升烈·許結爲持平,李景在爲刑曹參判,李義延爲漢城主簿,吳慶興爲監察,吳致翼爲景慕宮令,具濟遠爲戶曹佐郞,崔弘德爲南陽府使,趙然春·李明迪爲校理,金洙根·洪在喆爲副校理,曺鳳振爲知經筵,申在東爲敦寧主簿,李馨萬爲宗廟副奉事,劉錫爲引儀,金德喜·曺錫亨爲典籍。啓曰,鍾城府使,當以文臣差出,而當品中,可擬之人乏少,堂下曾經三品侍從,竝擬,何如?傳曰,允。任得常爲典設別檢,李壔爲尙瑞直長,李鍾允爲工曹佐郞,朴敏恕爲濟用主簿,李祖馨爲鍾城府使,李洛培爲軍器判官,金驪書爲梁山郡守,高萬九爲大同察訪,金鳳梧爲魚川察訪,金在浩爲金郊察訪,金在田·趙得林爲修撰,李垿·徐元淳爲副修撰,朴來益爲長興府使,金鼎鉉爲尙瑞副直長,申在東爲刑曹佐郞,尹瀚爲長興主簿,李熙鏽爲典設別提,趙斗淳爲同義禁,成近壽爲濟用副奉事,洪稷周爲敦寧主簿,張繼爕爲繕工主簿,李容敏爲吏曹正郞,金耆升爲兵曹正郞,兼春秋單白潤鶴,李敏翼爲掌樂主簿,宋觀和爲瓦署別提,白文鳳爲直講,尹滋畊爲安邊府使,沈宜行爲監察,南芝耇爲司僕主簿,沈東奎爲典籍,洪獻謨爲丹城縣監,鍾城府使李祖馨,今加通政加資事承傳,金德喜·朴承輝爲正言,宋觀和爲監察,李南秀爲禮賓主簿,徐圭翰爲瓦署別提,鄭錫獜爲典籍,林魯豐爲監察,金權爲殷栗縣監。
趙亨復,以吏批言啓曰,新除授康陵參奉林宗七,除拜後過限不上來,依例改差,何如?傳曰,允。
朴來亨爲掌苑別提,申禹模爲慶基殿參奉,李肇永爲齋陵參奉,宋正熙爲英陵參奉,李鍾祥爲莊陵參奉,韓鎭寓爲思陵參奉,鄭老容爲敬陵參奉,沈明奎爲康陵參奉,南絅中爲章陵參奉,趙道林爲健陵參奉,金載斗爲徽陵別檢,申命準爲典獄參奉,李啓潤爲禮賓參奉。
兵批,判書鄭元容進,參判鄭禮容病,參議白東奎騎兵點考進,參知趙在慶入直進,右副承旨閔致文進。閔致文啓曰,今日都目政事時,本曹堂上,不可不備,而參判鄭禮容病不來,令政院牌招,同參政事,何如?傳曰,允。又啓曰,營將·虞候·僉使,今當差出,而擬望之人乏少,未準朔禁軍將,已準朔守令及虞候·僉使,竝擬,何如?傳曰,允。閔致文,以兵批言啓曰,陞資拜營將者,瓜滿前以不職遞罷,則不計朔數多少,還收資級,載在法典矣。洪州營將李昞植,瓜滿前,旣已居下,所授加資,依例還收之意,敢啓。傳曰,知道。
宋冕載爲知事,李秉吉爲兼司僕將,李鍾文·張興爕爲五衛將,金星翼爲忠翊將,同知單金亨倜,僉知三單尹得儉,金翰喆·金格,訓鍊判官柳孝進,主簿申義鍊·李洛培·朴履會,以上加設依定式減下,訓鍊主簿韓英浩本院去官,前營將李昞植折衝,今降禦侮,康在興爲僉知,鄭德基爲訓鍊判官加設,金應鍾·金聖孝·李台鎭爲主簿加設,副司果單徐相益·白夏鎭·崔暄,韓商球爲五衛將,李明錫·李東奎爲都摠都事,任泰錫爲忠州營將,南錫中爲晉州營將,李南軾爲江華中軍,李完敏爲京畿中軍,李重榮爲咸鏡中軍,護軍李羲肇,副護軍李鐸遠·李定鉉,副司果趙雲明·李益秀·柳相朝,以上竝單付,李愼培爲德積僉使,李寬賢爲西生僉使,文啓顯爲柔院僉使,朴基準爲古城僉使,韓命履爲柔遠僉使,同知單韓光述,僉知單卞秀淵,金應聲爲西北僉使,白珍浩爲恃寨僉使,金成景爲豆毛浦萬戶,崔宗崙爲西平浦萬戶,金毅根爲南桃浦萬戶,李命喜爲馬島萬戶,徐興祿爲木浦萬戶,全東祿爲金甲島萬戶,金相皓爲寅火堡萬戶,張之熊爲幕嶺萬戶,護軍單李穆淵,崔玩爲五衛將,趙相普爲景福將,金鶴九·朴景壽爲慶熙將,閔重憲爲訓鍊主簿,大護軍金鏴,護軍申緯,副司直李集運·朴時源·李源一·李秉德·趙啓昇·韓啓源·朴來萬·金在田·金逸淵·黃浩民·鄭德和,副司果李魯確·金永基·宋尙玉·宋應龍·金洙根·沈宜升,以上竝單付,沈漢永爲全羅兵使,申命源爲永宗僉使,朴蓍會爲水原中軍,柳永魯爲黃海兵虞候,李雲行爲大丘營將。啓曰,訓鍊正,今當差出,而擬望之人乏少,外任竝擬,何如?傳曰,允。李元夏爲訓鍊正,兪鎭五爲北評事,朴宗厚爲位羅萬戶,金羲源爲古豐山萬戶,洪箕柱爲阿吾地萬戶,金炳奎·洪翼爕爲文兼,姜太周爲金城別將,康漢喆爲首陽別將,胡昌祜爲長壽別將,同知單崔暄,僉知二單韓商球·白夏鎭,權灝爲宣傳官,任泰瑛爲羽林將,安弼壽爲訓鍊副正,鄭喆東爲都摠經歷,李圭鉉爲訓鍊僉正,同知單趙相普,僉知單崔玩。閔致文,以兵批言啓曰,僉知中樞府事康在興,五衛將崔暄·韓商球·崔,景福宮衛將趙相普,慶熙宮衛將金鶴九·朴景壽,俱以病難供職,呈狀乞遞,新除授古城僉使朴基準老母,今年爲七十五歲,法不當遠離赴任云,竝改差,何如?傳曰,允。趙元錫爲內禁將,鄭在天爲訓鍊主簿,金鎭衡爲魚游澗僉使,崔允和爲古城僉使,盧亨國爲在德萬戶,忠州營將任泰錫,晉州營將南錫中,江華中軍李南軾,咸鏡中軍李重榮,京畿中軍李完敏,以上今加折衝加資事承傳,同知單金鶴九,權洪常爲僉知,韓錫疇·李東殷·張重㱓爲五衛將,金石年爲慶熙將,李觀淵爲左捕從,曺栢承爲中樞都事,李度蕃爲訓鍊判官,趙秉懿·洪羲宣爲武兼,同知單朴景泰,鄭邦采爲阿耳僉使,成永豐爲洪州營將,金應秀爲全羅中軍,李度蕃爲全羅左水虞候,金彦柱爲右水虞候,同知單金鳳周,大護軍李鎭九,副護軍金漢正·李秉吉,以上竝單付,鄭裕俊爲羽林將,柳相鎬爲兼司僕將,姜璜爲景福將,崔宜憲爲慶熙將,李明錫爲訓鍊僉正,同知單李東殷,僉知單張重㱓·韓錫疇,副護軍任泰錫·南錫中,以上竝單付,李顯佑爲都摠都事,李兢來爲訓鍊判官,鄭喆東爲從浦萬戶,李圭鉉爲仁遮外萬戶,李明錫爲西水羅萬戶,同知單金石年,呂東星爲宣傳官,黃仁㷞爲都摠經歷,李樂治·宋文永爲訓鍊僉正,吳吉善爲主簿,李熙冕·金永琦爲中樞都事,李命瑞·李銘爲訓鍊判官,韓翼東爲主簿,鄭熽·孫承俊·尹鎬泳·趙擇連爲訓鍊主簿,李彦柱爲守門將。
閔致文,以兵批言啓曰,僉知中樞府事權洪常,五衛將韓錫疇·白夏鎭,景福宮衛將姜璜,慶熙宮衛將金石年·崔宜憲,俱以病難供職,呈狀乞遞,竝改差,何如?傳曰,允。李萬應·金鍾輨·金國礪爲五衛將,朴性完爲景福將,劉復基·高澤龍爲慶熙將,副護軍單宋載福,金應浩爲訓鍊主簿,李周膺·趙重吉爲武兼,趙庭和爲僉知,李樂治爲御營把摠,韓錫基爲部將,呂東星爲訓鍊僉正,李景源爲守門將,韓弼秀爲文城僉使,張有亨爲宣傳官,許策爲訓鍊僉正,金周永爲訓鍊判官,崔建洙爲訓鍊主簿,同知單柳復基,僉知三單金鍾輨·李萬應·金國礪,副司果柳相翼·李承命·元錫五·金灝源·柳得魯·兪峯柱·李廷訥·李敎明·崔性益,以上竝單付,李南輔·趙存一·鄭益東爲宣傳官,柳琡爲武兼,邊啓煥·高時弼·李以復·崔仁得·宋重協爲部將,李秉稷·李再英·朴在浹·李尙烈爲守門將,李憲奎爲西道參軍,權管秩甲巖鄭啓海,乾川李基榮,嗭洞劉錫祚,小吉號里崔承權,雲頭里金義絢。
閔致文,以都摠府言啓曰,副摠管沈日永,以騎兵點考坐起事,外兵曹晝仕出去之意,敢啓。傳曰,知道。
又以訓鍊都監言啓曰,本局哨官鄭文星,身爲將官,軍兵私習時,謂有身病,不爲監操,揆以紀律,誠極駭然,爲先汰去之意,敢啓。傳曰,知道。
上在昌德宮。停常參·經筵。
閔致文啓曰,行大司憲宋穉圭,執義金鼎元,掌令李佑伯·金聖默,持平韓升烈·許結在外,監察茶時之意,敢啓。傳曰,知道。
傳于趙亨復曰,守令·邊將,初仕人留待。
傳于趙亨復曰,守令·邊將,初仕人入侍。
傳于趙亨復曰,召對爲之。
傳于趙亨復曰,孝成殿朔祭,以攝行磨鍊。
以校理李明迪,副校理洪在喆,修撰金在田·趙得林,副修撰李垿·徐元淳牌不進罷職傳旨,傳于趙亨復曰,只推。
趙亨復啓曰,應敎·副應敎未差,校理趙然春在外,副校理金洙根內閣進,副修撰李垿差祭,玉堂上下番俱空,事甚未安。校理李明迪,副校理洪在喆,修撰金在田·趙得林,副修撰徐元淳,旣有只推之命,竝卽牌招,推移入直,何如?傳曰,允。
傳于趙亨復曰,檢校待敎金洙根,馳詣健陵,奉審摘奸,仍詣顯隆園華寧殿,一體奉審以來。
以副修撰徐元淳牌不進罷職傳旨,傳于趙亨復曰,只推。
李㙽,以戶曹言啓曰,仁陵位土,以舊豐德所在糧餉廳屯土,草記移定事,已爲筵稟蒙允矣。該屯土中八十結,移劃本陵之意,知委施行,而時起實摠,以本曹量案,無以硬定,令本府待秋成詳細打量,御覽量案,修正上送之意,分付,何如?傳曰,允。
趙亨復,以禮曹言啓曰,都政新除之陵官,如在遠鄕,而受香相値,則勿爲啓遞,差送假官代直後,使入直實官上來受香事,曾有定式矣。英陵六朔受香,在於明日,而昨日政,新除授參奉宋正熙,時在忠淸道懷德地,入直令,亦無今日內假官遞直上來之路,而在前陵官,不得受香,則有香官奉詣之例,今亦依此例,本陵六朔香,使香室官員陪往,何如?傳曰,允。
閔致文,以兵曹言啓曰,今六月二十五日亥正二刻八分,立秋七月節改火進上時,宗廟署·社稷署·永禧殿·永寧殿·孝和殿·景慕宮·毓祥宮·宣禧宮·景祐宮·慶壽宮,依例改火奎章閣·議政府·承政院·漢城府,一體頒火之意,敢啓。傳曰,知道。
丙申六月二十六日辰時,上御熙政堂。守令·邊將,初仕人入侍時,左副承旨趙亨復,右副承旨閔致文,假注書權致和,記事官鄭㝡朝·李墩,南陽府使崔弘德,竹山府使李敏德,鐵原府使尹永培,長津府使李能權,穩城府使李光龍,甲山府使許㬘,慶興府使李秉吉,長興府使朴來益,順川郡守白珩洙,博川郡守李行儉,龍仁縣令金芸淳,順安縣令徐麟淳,新寧縣監趙揆永,松禾縣監尹致誠,洪川縣監李憲在,思陵參奉韓鎭寓,敬陵參奉鄭老容,章陵參奉南絅中,建陵參奉趙道林,以次進伏,永宗僉使申命源,西生僉使李寬賢,柔院僉使文啓顯,古城僉使崔允和,恃寨僉使白珍浩,西北僉使金應聲,魚游澗僉使金鎭衡,馬島萬戶李命喜,豆毛浦萬戶金成景,西平浦萬戶崔宗崙,金甲島萬戶全東祿,木浦萬戶徐興祿,幕嶺萬戶張之熊,寅火堡萬戶金相皓,位羅萬戶朴宗厚,在德萬戶盧亨國,序立階下訖。上曰,史官分左右。上曰,守令初仕人進前。弘德等以次進前,奏職姓名訖。上曰,僉使·萬戶,則宣傳官奏職姓名,可也。宣傳官具載哲,奏寬賢等職姓名訖,以次退出。上曰,史官就座。仍命退,承史以次退出。
丙申六月二十六日申時,上御熙政堂。召對入侍時,參贊官趙亨復,檢校直閣李公翼,侍讀官洪在喆,檢討官趙得林,假注書朴皓壽,記事官鄭㝡朝·李墩,各持小學第五卷,以次進伏訖。上曰,史官分左右。上曰,今日新受音自止,何處乎?在喆奏曰,前受音自止,則自嗟哉董生孝且慈,止以翼來覆待狗歸。新受音自止,則自嗟哉董生誰將與儔,止最名有家法。上讀新受音,自嗟哉董生誰將與儔,止最名有家法十遍訖,命陳文義。在喆曰,柳公綽,在公卿間,最名有家法者,此所以爲唐之名臣,而家法二字,非但搢紳家所有,帝王家亦有相傳之法,雖以我朝言之,聖神相繼,敬天愛民,垂裕後昆,徽規美制,史不勝書,如寶鑑及羹墻錄諸編,極其詳備,而勤講學一事,尤係監法處也。古人有言曰,欲法堯·舜,當法祖宗,伏願體念焉。上曰,下番陳之。得林曰,進賢退不肖,係國家消長之機,故得賢則昌,任邪則危,其理甚明,人主用人之際,豈不審愼歟?董·召南,唐德宗時人,家行之純備,學識之篤至,無與爲儔,而刺史不薦,天子不聞,竟乃枯老巖樊,不沾寸祿,至若不肖之類,食君之祿,而令父母愁者,布列位著,與共國事,其時用捨之不明如此,國欲爲治得乎?猗歟我朝,神聖相承,培養人才,人才輩出,野無遺賢,至于宣廟朝,最稱盛際,以先正臣李滉,屢招不起,至有招賢不來爲詩題試多士,亦有畫見陶山幽居之擧,其勤於求賢之誠如此,故明良相須,治法政謨,昭垂方冊,豈不盛哉?伏願殿下,監于先憲,旁招俊彦,澤被八域,功垂後世,深所區區之至。上曰,閣臣陳之。公翼曰,玉堂上下番所奏家法二字誠好矣,臣無容更陳,而大抵非特公卿間有家法,帝王家亦自有家法,惟我列聖朝嘉訓宏謨,洋洋孔彰,殿下遵而勿失,益勉自勵之道,一政令一事爲,莫不證古而酌今,期於大同之治,此乃殿下克修殿下之家法也,其要在於求放心三字而已,心之爲物,精一危微,若不收拾而放肆,則百事叢脞,至於講學上,尤不可忽者也,以近日講筵言之,聖心似不留着於方冊,以致句讀生澁,字音差誤,十遍之間,頻頻間斷,緝熙之域,何以企持乎?臣等之抑鬱姑捨,聖學之無實效,伏不勝悶切之忱,伏望殿下,勿以人廢言,每於臨講,專心而玩讀,則自無生澁差誤之患矣,敢以求放心三字獻焉,懋哉懋哉。上曰,參贊官陳之。亨復曰,此章別無可達之文義,而玉堂·閣臣所陳,極爲切實,伏願體念焉。上掩卷,命史官就座。仍命退,諸臣以次退出。
上在昌德宮。停常參·經筵。
大王大妃殿進御二錢重人蔘粟米飮,自今日一貼式,限二貼煎入事,榻前下敎。
閔致文啓曰,行大司憲宋穉圭,執義金鼎元,掌令李佑伯·金聖默,持平韓升烈·許結在外,監察茶時之意,敢啓。傳曰,知道。
趙亨復啓曰,來初一日,輪對日次,而宗廟秋享大祭齋戒相値,頉稟之意,敢啓。傳曰,知道。
又啓曰,刑曹參判李景在,同義禁趙斗淳,除拜後過三日不爲出肅,竝依定式,推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣,工曹參議金學性,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于閔致文曰,召對爲之。
傳于趙亨復曰,孝成殿秋享大祭,以攝行磨鍊。
閔致文啓曰,卽伏見江華留守李寅泰今春夏等褒貶啓本,則邊將無一人居中居下,殊無嚴明殿最之意,右營將仁川府使李衡遠之衡字,誤以衝字書之,奏御文字,何等審愼,而如是疎忽,事甚未安。推考警責,何如?傳曰,允。
趙亨復,以弘文館言啓曰,上番副校理臣洪在喆,以孝和殿秋享大祭祭官,今日禮曹肄儀時,晝仕出去之意,敢啓。傳曰,知道。
閔致文,以都摠府言啓曰,今日入直內三廳,武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
又以左巡廳言啓曰,去夜初更量,巡到於義洞前路,捉問犯夜白衣人,則云是武藝別監,又稱出身,故使之覓納號牌,則亦謂初不見持,只稱武藝出身白虎吉,係是掖屬,何以爲之?敢啓。傳曰,決棍懲勵。
又以左巡廳言啓曰,謹依下敎,武藝出身白虎吉,犯夜執捉,旣在於初更,故依例依更數,決棍十度,懲勵放送之意,敢啓。傳曰,知道。
丙申六月二十七日辰時,上御熙政堂。召對入侍時,參贊官閔致文,檢校直閣李公翼,檢討官趙得林,假注書權致和,記事官鄭㝡朝·李墩,各持小學第五卷,以次進伏訖。上曰,史官分左右。上讀新受音,自中門東,止不離小齋十遍訖。上曰,文義陳之。得林曰,凡閨門之內,處於骨肉至情之間,故情或勝禮,恩或掩義矣,治家者,苟不能閑以法度,莅以肅睦,使之感吾之德,畏吾之威,則狃於流放,牽於偏私,失長幼之序,無內外之別,傷恩害義,無所不至,可不審愼歟?柳公綽,名門華族,內行純備,治家之法,嚴若朝廷,子孫繁衍,遵守勿墜,在於鄕黨,必稱法家子弟,出而事君,皆爲名碩之輔,其一人一家修齊之效如此,況在上者,一心爲萬化之本,一身爲兆民之主,一正家則治國治天下,無所往而不得其當矣。猗我列聖相承,懿法徽謨,昭垂方冊,家齊於上,敎成於下,無疆休恤,啓我後人,卽我殿下家法也,伏願監于成憲,克紹前烈,恭己正家,勤學出治,積累於宮壼之內,洋溢於邦域之外,則臣民幸甚,萬世幸甚。上曰,閣臣陳之。公翼曰,臣昨日登筵,已以家法,有所陳奏,繼以求放心三字仰勉矣,殿下果記念否?此章卽承上章,特敍柳氏之家法,自朝至暮,一日二日未嘗變,自有一副當規模,誠可敬而可戒也,凡規模,奚但用之於家?至於爲國,有規模,然後可以平治也,今日講學,非特講學而已,政令施措,莫不由此而有效也,殿下欲其平治,則講學,何可忽焉?講學如不可忽,則豈無規模而將就哉?以召對言之,召對則與法筵有異,經史諸書,惟意命之,而討論文義,監法古事,心得躬行,此乃列聖朝召對之規模也。近日則上讀十遍,下陳數語,更無討論而退,有若文具者然,似此而何可責效乎?殿下欲修召對之規模,則此不過聖心之專不專而已,又敢以求放心三字申勉焉,伏望懋哉懋哉。上曰,參贊官陳之。致文曰,此章所稱規模法度,蓋不但柳公綽一時御家之法也。凡人家國,各自有不易之法,語云欲法堯·舜,當法祖宗,在今日法堯之道,惟克遵列聖朝成憲,守而勿墜,永昭來許,則豈非有光於聖德者乎?雖以目下講學之事言之,三晝晉接,皆有法式,召接以時,諮訪以實,則自無寒曝之歎,必有進修之益,非直爲今日聖學之將就而已,亦將爲貽後之良法美規矣,臣等區區願忠之誠,實不外此,伏願體念焉。上掩卷,命史官就座。仍命退,諸臣以次退出。
上在昌德宮。停常參·經筵。
趙容和啓曰,行大司憲宋穉圭,執義金鼎元,掌令李佑伯·金聖默,持平韓升烈·許結在外,監察茶時之意,敢啓。傳曰,知道。
李嘉愚啓曰,左承旨尹秉烈,今日不爲仕進,卽爲牌招,何如?傳曰,允。
傳于趙亨復曰,禮房承旨馳詣懿陵,奉審摘奸,仍詣綏陵,一體奉審以來。
傳于趙亨復曰,奉審閣臣入侍。
大王大妃殿,傳于趙容和曰,新除授守令·邊將,皆令不日內辭朝,下直日字,自政院申飭,使之同日爲之,上京守令亦爲一體催促,竝令不多日內下送。
趙亨復啓曰,卽者吏曹郞廳來言,德源府使李熙鐵,順川郡守白珩洙,博川郡守李行儉,龍仁縣令金芸淳,萬頃縣令元柬,順安縣令徐麟淳,陽城縣監韓容鼎,陰竹縣監鄭天和,扶餘縣監李集周,比安縣監李憲絅,新寧縣監趙揆永,高山縣監沈能容,松禾縣監尹致誠,洪川縣監李憲在,當爲署經,而憲府則行大司憲宋穉圭,執義金鼎元,掌令李佑伯·金聖默,持平韓升烈·許結在外,諫院則行大司諫尹尙圭,正言朴承輝在外,司諫具定默,獻納李光載,正言金德喜未肅拜,不得署經云,何以爲之,而司諫具定默,獻納李光載,正言金德喜,竝卽牌招,以爲署經之地,何如?傳曰,允。
在外臺諫,竝許遞,前望單子入之。
臺諫前望單子入之,大司憲金鏴,大司諫朴永元,執義權拚,掌令林基洙·卜來相,持平金瑩·韓文爀,正言金炳奎落點。
趙容和啓曰,德源府使李熙鐵,順川郡守白珩洙,博川郡守李行儉,龍仁縣令金芸淳,萬頃縣令元柬,順安縣令徐獜淳,陽城縣監韓容鼎,陰竹縣監鄭天和,扶餘縣監李集周,比安縣監李憲絅,新寧縣監趙揆永,高山縣監沈能容,松禾縣監尹致誠,洪川縣監李憲在,諫院則雖已署經,憲府則不備,不得署經,新除授行大司憲金鏴,執義權拚,掌令林基洙·卜來相,持平金瑩·韓文爀,竝卽牌招,以爲署經之地,何如?傳曰,一司除署經。
以左承旨尹秉烈牌不進罷職傳旨,傳于趙亨復曰,只推。
趙容和,以都摠府言啓曰,孝和殿秋亨大祭親傳香時,侍衛寶劍,當爲備員,而都摠管朴晦壽,副摠官趙冀永·韓義運·洪學淵差祭,都摠管申在植,副摠管朴宗喜·洪穉圭,俱有實病,無以備員,令政院稟旨變通,仍令該曹,口傳差出,待下批,牌招,以爲備員進參之地,何如?傳曰,允。有實故,竝許遞,在京無故人差出。
李㙽,以戶曹言啓曰,時御所內各司,依定式發遣本曹正郞臣朴起壕,與兵曹參議臣白東奎,佐郞臣姜英國,東所衛將臣黃處中,西所衛將臣任希慶,南所衛將臣李萬成,北所衛將臣鄭明行,眼同看審後,有頉處別單書入,而修改,則擇日擧行之意,敢啓。傳曰,知道。
丙申六月二十八日酉時,上御熙政堂。奉審閣臣入侍時,左副承旨趙亨復,假注書權致和,記事官鄭㝡朝·李墩,檢校待敎金洙根,以次進伏訖。上曰,史官分左右。命閣臣進前,洙根進伏奏曰,臣承命馳詣健陵,陵上奉審則無頉,碑閣·丁字閣奉審則無頉,祭物·祭器·祭井看審則淨潔,諸執事摘奸則無頉,臣仍留監祭,仍詣顯隆園,園上奉審則無頉,碑閣·丁字閣奉審則無頉,仍詣華寧殿,殿內奉審則無頉矣。上曰,史官就座。仍命退,諸臣以次退出。
上在昌德宮。停常參·經筵。
藥房副提調李嘉愚啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
李嘉愚啓曰,左承旨尹秉烈,今日不爲仕進,卽爲牌招,何如?傳曰,允。
閔致文啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于趙亨復曰,禮房承旨馳詣宗廟·景慕宮,奉審摘奸以來。
李嘉愚,以吏曹言啓曰,新除授守令·邊將不日內辭朝,而下直日字,自政院申飭,使之同日爲之,上京守令,亦爲一體催促,竝令不多日內下送事,命下矣。自臣曹催促,則新除授守令竹山府使李敏德,南陽府使崔弘德,長興府使朴來益,鐵原府使尹永培,安邊府使尹滋畊,鍾城府使李祖馨,穩城府使李光龍,慶興府使李秉吉,長津府使李能權,甲山府使許㬘,德源府使李熙鐵,肅川府使趙存卿,瑞山郡守南象淳,陜川郡守金在厚,碧潼郡守具廷鉉,順川郡守白珩洙,雲山郡守金樂壽,博川郡守李行儉,龍仁縣令金芸淳,萬頃縣令元柬,順安縣令徐麟淳,陽城縣監韓容鼎,陰竹縣監鄭天和,淸安縣監李繼在,扶餘縣監李集周,丹城縣監洪獻謨,新寧縣監趙揆永,比安縣監李憲絅,高山縣監沈能容,殷栗縣監金權,松禾縣監尹致誠,洪川縣監李憲在,俱以爲今日辭朝云。光州牧使趙鎭敏,以前任黃海道延安府使,時在任所,仁川府使李衡遠,以前任京畿麻田郡守,時在任所,延安府使洪明燮,以前任慶尙道陜川郡守,時在任所,麻田郡守李漍,以前任京畿龍仁縣令,時在任所,益山郡守李相佑,以前任黃海道松禾縣監,時在任所,高原郡守李明學,以前任咸鏡道西水羅萬戶,時在任所,梁山郡守金驪書,時在慶尙道安東地本家云,竝斯速上來辭朝之意,發關知委於各該道臣處。上京守令靈光郡守洪說謨,豐基郡守呂東奎,長連縣監沈正書,俱已爲下去云。順川府使南履懋,平壤庶尹金應根,通川郡守李鳳九,龍岡縣令李謙在,宜寧縣監李載信,俱以爲來七月初一日下去云。黃州牧使李羲平,以省掃事,時在京畿加平地,白川郡守徐京輔,以省掃事,時在忠淸道公州地,三登縣令金仁根,以省掃事,時在京畿驪州地云,竝斯速還官之意,發關知委於各該道臣處。載寧郡守金漢淳,以爲親病猝重,不得下去云。舒川郡守李源益,向前催促時,以爲今月二十六日下去云矣。今又呈狀臣曹,以爲臨發之際,親病猝地危劇,人子情理,萬無離捨遠赴之望,卽速入啓遞改爲辭矣,上項兩邑守令,俱以篤老侍下,其親病旣如是沈重,則有難强令還官,竝姑改差,何如?傳曰,允。
傳于李嘉愚曰,下直守令留待。
傳于李嘉愚曰,下直守令入侍。
傳于趙容和〈曰〉,召對爲之。
備忘記,鐵原都護府使尹永培,鍾城都護府使李祖馨,穩城都護府使李光龍,慶興都護府使李秉吉,永宗僉使申命源,阿耳僉使鄭邦采,從浦萬戶鄭喆東下直,各長弓一張,長箭一部,片箭一部,筒兒一箇賜給。
備忘記,仁遮外萬戶李圭鉉下直,長弓一張,長箭一部,片箭一部,筒兒一箇賜給。
傳于李嘉愚曰,守令有闕之代,令該曹口傳差出,催促下送。
閔致文啓曰,肅川府使任泰淳,移拜三和防禦使,有除朝辭赴任之命矣。密符則以前防禦使李圭徹所佩傳授,諭書則安寶,使院吏齎傳,何如?傳曰,允。
又啓曰,卽者兵曹郞廳來言,明日孝和殿親傳香時,別侍衛不可不備,而本曹判書鄭元容,方在呈辭中,不得進參云,何以爲之?敢稟。傳曰,次堂擧行。
又啓曰,正言金炳圭,旣入闕中,不爲肅謝,直爲出去,事甚未安。推考,何如?傳曰,允。
以左承旨尹秉烈牌不進罷職傳旨,傳于閔致文曰,只推。
以正言金德喜牌不進罷職傳旨,傳于趙容和曰,只推。
傳于趙亨復曰,發遣吏郞,諸執事淸齋與否,摘奸以來。
傳于閔致文曰,明日出宮門路,以協陽門爲之。
兵曹口傳政事,以權敦仁·洪羲瑾爲都摠管,金邁淳·趙斗淳·金正喜·李鼎會·柳相穆爲副摠管。
兵曹,副摠管單洪羲瑾。
趙亨復,以奎章閣言啓曰,明日卽奎章閣演慶堂朔奉審日次,臣等進詣擧行之意,敢啓。傳曰,知道。
閔致文,以兵曹言啓曰,來七月初二日宗廟·永寧殿秋享大祭時,守門當爲塡差,而本曹郞廳·都摠府郞廳·五衛將除入直,排擬苟艱,依定式軍門將官,代差以入之意,敢啓。傳曰,知道。
又以兵曹言啓曰,各廳堂下武臣朔試射,庚暑勿爲設行事,曾有定式矣。今六月朔試射,依定式停止之意,敢啓。傳曰,知道。
又以司僕寺一二提調意啓曰,承政院粘啓內,內農圃內官徐中行呈本圃背菜眞菁進排,極其夥然,連値潦水,覆沙浦落,莫重供上,將至欠闕之境,司僕寺屯田中限二十同,特爲劃給事,啓下矣。本牧田土,屢經換劃,餘在無多,實難更議,而御供所重,不容他恤,勢將就屯田中,從長換屬,而目下則秋成姑遠,有難擧行,待秋間收穫畢後,發遣郞官,與農圃內官,眼同摘奸後,量宜換劃之意,敢啓。傳曰,知道。
又以御營廳言啓曰,去夜二更量,進士吳泰璜犯夜,被捉於本廳巡邏,依例移送秋曹之意,敢啓。傳曰,知道。
趙容和,以刑曹言啓曰,御營廳啓辭內,志夜二更量,進士吳泰璜,被捉本營巡邏,依例移送臣曹矣。吳泰璜,依更數決笞五十度,放送之意,敢啓。傳曰,知道。
丙申六月二十九日辰時,上御熙政堂。大王大妃殿垂簾,藥房入診,下直守令同爲入侍時,副提調李嘉愚,檢校直閣李公翼,假注書朴皓壽,記事官鄭㝡朝·李墩,右承旨趙容和,假注書權致和,安邊府使尹滋畊,鍾城府使李祖馨,鐵原府使尹永培,長津府使李能權,慶興府使李秉吉,肅川府使趙存卿,甲山府使許嘯,穩城府使李光龍,竹山府使李敏德,德源府使李熙鐵,南陽府使崔弘德,長興府使朴來益,陜川郡守金在厚,碧潼郡守具廷鉉,瑞山郡守南象淳,雲山郡守金樂壽,順川郡守白珩洙,博川郡守李行儉,龍仁縣令金芸淳,順安縣令徐獜淳,萬頃縣令元柬,丹城縣監洪獻謨,陽城縣監韓容鼎,陰竹縣監鄭天和,新寧縣監趙揆永,扶餘縣監李集周,松禾縣監尹致誠,殷栗縣監金權,高山縣監沈能容,洪川縣監李憲在,比安縣監李憲絅,淸安縣監李繼在,以次進伏,醫官崔暄·金時中·金珪·南正吉,進伏楹外訖。上曰,史官分左右。嘉愚曰,近日潦暑稍退,涼氣乍動,此時,聖體,若何?上曰,一樣矣。嘉愚曰,寢睡·水刺之節,何如?上曰,一樣矣。嘉愚曰,大王大妃殿氣候,何如?上曰,一樣矣。嘉愚曰,王大妃殿氣候,何如?上曰,一樣矣。嘉愚曰,醫官入診乎?上可之。暄等以次診候訖,退伏奏曰,脈候左右三部調均矣。大王大妃殿曰,藥房諸臣及醫官先退,守令等進前奏職姓名。守令等以次進,奏職姓名訖。大王大妃殿曰,生民之困瘁,專由於守令之不善治,故前此每每申飭,而終無仰體予意者,良可駭歎。已往雖不一一追究,來頭則不可如前寬恕,各自惕念,毋或爲不法之事,使承旨宣諭。容和承命傳諭。大王大妃殿曰,繡衣已爲抄啓,生涼後當下送,而此外亦有他探察之道,守令皆將何以爲治,其可下問。容和又退而傳諭,諸守令皆起伏奏曰,祗當竭力奉公。大王大妃殿曰,各須恪謹供職,字恤哀矜之民,以聞治聲,可也。命守令退出,容和奏曰,萬頃縣令元柬,奏對之際,錯奏以龍仁縣令,事甚未安。推考,何如?大王大妃殿答曰,依爲之。出擧條仍命史官就座,命退,諸臣以次退出。
丙申六月二十九日辰時,上御熙政堂。召對入侍時,參贊官趙容和,檢校直閣李公翼,侍讀官洪在喆,檢討官金在田,假注書權致和,記事官鄭㝡朝·李墩,各持小學第五卷,以次進伏訖。上曰,史官分左右。上讀新受音,自燭至則,止一日變易十遍訖,命陳文義。在喆曰,天下之載籍雖極博,而其不可廢者,卽經與史而已,經者所以載道也,史者所以紀事也。是故帝王之學,莫不以主經而翼史,爲進修之本,于以體聖人言行之實,于以考歷代治亂之跡,而此章論文二字,尤爲切要。凡講學之際,苟非討索辨難之工,則固無以廣聰明資啓沃,而推及乎政令施措之間矣。欲望殿下,課日召接,勿爲備例而止,必以不恥下問之意,每從經史上,論說其旨義,使諸臣畢陳無蘊,審其可否而取捨之,則豈不休哉,豈不盛哉?在田曰,以一日言之,則自朝至暮,無間斷也,以一生言之,則二十餘年,未嘗變易,無間斷也。雖士庶人工夫,貴無間斷,況聖人之學乎?故大易曰,天行健,君子以自彊不息,此無間斷之謂也。至誠無妄之道,不外乎是,伏願殿下,於學問上,必無間斷,而雖不間斷,有若文具而止,則亦無實效矣。論文二字,俄者上番臣,旣已仰達,必於筵席,論討文義,而勿以尋行數墨爲例,歷陳古今之治亂,是則是誡,又或推類而及夫生民之疾苦,稼穡之艱難,反覆酬酢,講究其經濟之方,則曷不休哉?是臣等區區之望也,體念焉。公翼曰,玉堂上番經史論文之奏,下番未嘗一日變易之奏,誠皆好矣。臣無容疊達,而大抵此章,卽敍柳氏居官治家之規模也。士大夫居官治家,其䂓模畫一而不踰越,猶如此,況帝王家治國規模,當何如哉?欲立治國之䂓模,則監法古昔之外,無他道矣,書籍所載,莫非古昔帝王之言行也。以近日講筵言之,此豈但一時循例之事而已?政令施措之間,皆於書籍上,參酌而行之,則聖德日躋,堯·舜之治,不日可覩矣。伏望殿下,念玆在玆,毋致書自書我自我之歎,是臣等區區之願也。容和曰,玉堂·閣臣所陳切實,臣無容更奏,而臣曾廁春坊侍講已四年矣,意謂其間,聖學益臻高明,今者登對,將就緝熙之盛,非不攢頌,而第伏見講讀之際,句讀或有差誤時,此不能專心之致也。學不專心,則雖多讀,與不讀等耳,豈非大可警惕處乎?以此章觀之,有曰躬讀一過訖,有曰講議居官治家之法,有曰論文讀而講,講而議又從而論文者,可見古人之於學,孜孜不已,將欲施諸行事也。故先儒之言曰,讀一字行一字,蓋讀者行之本,行者讀之效,講論之工,豈可視以文具,捱過時日乎?伏願留念焉。上掩卷,命史官就座。仍命退,諸臣以次退出。
上在昌德宮。停常參·經筵。
上詣仁政殿月臺,孝和殿秋享大祭親傳香,入幕次後,內閣·政院·玉堂·藥房口傳問安。答曰,知道。還內後,內閣·政院·玉堂·藥房口傳問安。答曰,知道。
閔致文啓曰,來初五日,朝參日次矣,敢稟。傳曰,停。
趙容和啓曰,行大司憲金鏴,執義權拚,掌令卜來相,持平金瑩在外,掌令林基洙呈辭,待平韓文爀未肅拜,監察茶時之意,敢啓。傳曰,知道。
備忘記,忠州營將任泰錫,洪州營將成永豐,大丘營將李雲行,古城僉使崔允和,柔院僉使文啓顯,柔遠僉使韓命履,西北僉使金應聲,恃寨僉使白珍浩,阿吾地萬戶洪箕柱,幕嶺萬戶張之熊,在德萬戶盧亨國下直,各長弓一張,長箭一部,片箭一部,筒兒一箇賜給。
傳于趙亨復曰,禮房承旨馳詣宗廟·永寧殿,奉審摘奸以來。
傳于趙亨復曰,晝茶禮,當自內親行矣。該房知悉。
行大司諫朴永元啓曰,臣鹵莽巽軟,淸朝諫諍之任,本不近似,迺者薇垣特點,頻繁於數月之中,感怵交至,叩謝是急,雖不得不章皇出肅,而第臣於合啓中,區區私義,有不可聯參者,前旣引避,輒蒙體諒之恩,處義自無前後之異同,情踪不敢晏然於臺次。請命遞斥臣職。答曰,依啓。
正言金炳奎啓曰,臣言議風采,本不合於淸朝耳目之任,而薇垣除旨,忽下於夢想之外,怵畏義分,冒沒出肅,第臣於合啓句語,有不可聯參者,旣未能參啓,則亦何敢晏然於臺次乎?請命遞斥臣職。答曰,依啓。
吏曹口傳政事,以朴萊壽爲舒川郡守,以金勉淳爲載寧郡守。
兵曹口傳政事,護軍單朴永元。
趙亨復,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
又以禮曹言啓曰,太廟秋殿謁,當爲取稟,而自上方在諒闇中,不爲取稟之意,敢啓。傳曰,知道。
又以禮曹言啓曰,景慕宮展謁,每於孟春·孟秋取稟事,曾有定式,而自上方在諒闇中,不爲取稟之意,敢啓。傳曰,知道。
又以禮曹言啓曰,今秋孝和殿展謁吉日,以何間推擇乎?敢稟。傳曰,旬後推擇以入。
又以禮曹言啓曰,以孝和殿展謁取稟草記,傳曰,旬後推擇以入事,命下矣。展謁吉日,令日官朴周煥推擇,則今七月十一日·十三日俱吉云。以何日定行乎?敢稟。傳曰,十一日爲之。
又以宗廟署永寧殿秋享大祭初獻官意啓曰,終獻官行護軍韓義運,猝發暑癨,症形危急,萬無將事之望,令該曹卽速差代,以爲及時備員之地,何如?傳曰,允。
又以實錄廳摠裁官意啓曰,本廳堂上權敦仁,時帶摠管之任,纂修方殷,職務相妨,本職今姑許遞,何如?傳曰,允。
閔致文,以都摠府言啓曰,今日入直內三廳武兼禁軍及軍兵等,當爲中日習射技放,而宗廟秋享大祭齋戒相値,不得設行之意,敢啓。傳曰,知道。
丙申七月初一日辰時,上詣仁政殿月臺。孝和殿秋享大祭香祝親傳入侍時,行都承旨李嘉愚,左承旨尹秉烈,右承旨趙容和,左副承旨趙亨復,右副承旨閔致文,同副承旨李㙽,假注書朴皓壽·權致和,記事官鄭㝡朝·李墩,直提學朴永元,檢校直閣李公翼,檢校待敎金學性,檢校待敎金洙根以次侍立。時至,通禮跪啓外辦,上具布裹翼善冠·布袍,乘輿出宣化門,藥房副提調李嘉愚進前曰,侵早勞動,聖體,若何?上曰,一樣矣。仍由協陽門,至延英門外,降輿步過,由肅章門,入仁政門,詣月臺降輿,就板位南向立。亨復跪進香祝,上跪受,以授獻官,獻官左議政洪奭周進前跪受出。上詣月臺下板位,香祝至,祗迎訖,入幄次。少頃,出次乘輿,出仁政門,入肅章門,至延英門外,降輿步過,由協陽門還內,命出標信解嚴。諸臣以次退出。
丙申七月初一日午時,上詣孝成殿。晝茶禮親行入侍時,行都承旨李嘉愚,左承旨尹秉烈,右承旨趙容和,左副承旨趙亨復,右副承旨閔致文,同副承旨李㙽,假注書朴皓壽,記事官鄭㝡朝·李墩,提學趙寅永,提學徐有榘,檢校直提學徐憙淳·朴永元,檢校直閣李公翼,檢校待敎金洙根以次侍立。時至,通禮跪啓請出次,上具衰服,出自齋殿,詣板位。通禮跪啓請俯伏哭,上俯伏哭,少頃,止哭興,行四拜禮訖。通禮導上詣盥洗位,上盥洗訖。仍詣尊所,致文酌酒,嘉愚以盞受酒,通禮導上入跪進,上執盞授容和,奠于神位前,連奠三盞訖。上降復位,通禮跪啓請俯伏哭。少頃,止哭興,行四拜禮訖。通禮導上還齋殿,諸臣以次退出。
上在昌德宮。停常參·經筵。
趙容和啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
趙亨復啓曰,假注書朴皓壽,身病猝重,勢難察任,今姑改差,何如?傳曰,允。
朴皓壽改差,代趙徽林爲假注書。
大王大妃殿傳于閔致文曰,前藥房三提調敍用,前右議政朴宗薰本兼前職竝仍任。
趙亨復啓曰,前右議政朴宗薰仍任事,命下矣。政官牌招開政,下批,何如?傳曰,允。
假注書權致和書啓,臣於本月初一日辰時量,敬奉聖敎,馳往明陵蜂峴,巡審摘奸是白乎則,石築堅緻,樹木鬱密是白乎旀,峴上結幕處守直之節,亦皆着實擧行是白如乎,日已暮矣,仍宿齋所是白遣,今日曉頭,仍詣昭顯墓,看審是乎,則植木叢茂,各處守護,竝皆無頉之意,敢啓。傳曰,知道。
正言金德喜啓曰,臣姿庸陋,識又蔑劣,淸朝耳目之任,初不近似,而薇垣除旨,忽下於夢想之外,感恩怵義,雖不得不章皇出肅,粗伸叩謝之忱,而第臣於合啓中,有不可隨衆聯參者,從前如臣處地者,擧皆引避,輒蒙體諒,今臣處義,宜無異同,以此情踪,何可晏然於臺次乎?請命遞斥臣職。答曰,依啓。
閔致文啓曰,行大司憲金鏴,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之意,敢啓。傳曰,知道。
以掌令林基洙,持平韓文爀,司諫具定默,獻納李光載牌不進罷職傳旨,傳于閔致文曰,只推。
趙亨復,以弘文館言啓曰,副修撰李垿·徐元淳,竝卽牌招察任,何如?傳曰,允。
又以弘文館言啓曰,新除授校理趙然春,時在忠淸道忠州地,經筵入番事緊,請斯速乘馹上來事,下諭。傳曰,許遞,前望單子入之。
閔致文,以兵曹言啓曰,去夏等能麽兒考講時,部將李五榮·李瑢,守門將宋觀和一次不通,訓鍊院僉正徐兗輔·張有亨,判官元錫九,鄭學權,主簿南錫羲·成燾·金永琦·羅鵬南·曺栢承·梁柱三,都摠府經歷鄭鳳賢·趙羲元,都事李南轅·李觀淵,刑曹正郞洪大恒,工曹佐郞吳鶴善,通禮院引儀李鍾應,司圃署別提宣時榮,武臣兼宣傳官安弼壽·李獜九·趙益燁·吳奎煥·孫承俊·李有新,部將邊鎭弘·權周秉·金浩永二次不通,亦依定式,竝越俸一等,何如?傳曰,允。
兵曹啓目粘連,康翎縣監李琇,位羅萬戶河以楫矣官鎭門聚點,旣係詰戎之政,軍器什物,乃是陰雨之備,則常時不能檢飭,亦不修改,致有此執頉之擧,其在戎政,誠甚疎忽。竝推考警責,罪各杖八十收贖,竝只公罪,粘付啓依允爲旀,李琇段,功減一等爲良如敎。
上在昌德宮。停常參·經筵。
閔致文啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
備忘記,高山里僉使李應祖下直,長弓一張,長箭一部,片箭一部,筒兒一箇賜給。
傳于李㙽曰,召對爲之。
玉堂前望單子入之,應敎李是遠,副應敎李家淳,校理鄭德和落點。
趙亨復啓曰,吏曹參判李憲球,參議李敦榮牌不進推考傳旨及罷職傳旨,今方捧入,而開政命下之後,如是違牌,事甚未安。判書金箕殷呈辭受由,參判更爲牌招,何如?傳曰,允。參議只推,一體牌招。
有政。吏批,判書金箕殷受由,參判李憲球進,參議李敦榮牌招不進,左副承旨趙亨復進。啓曰,判書金箕殷受由,參議李敦榮牌招不進,小臣獨政未安,何以爲之?敢稟。傳曰,仍爲之。以鄭東煥爲大司諫,曺錫亨·丁載榮爲正言,沈樂憲爲刑曹正郞,沈源祖爲軍資判官,金重虔爲典籍,金徵淳爲繕工奉事。右議政單朴宗薰,司譯都提調單朴宗薰,承文都提調單朴宗薰,已上本兼竝仍任事,承傳,祭酒單宋稚圭。
兵批,判書鄭元容受由,參判鄭禮容,參議白東奎病,參知趙在慶入直進。同知單崔宜憲,上護軍金魯敬,護軍尹聲大·尹尙圭,副司直金鼎元·李佑佰·金聖默·許結·韓升烈·趙然春,副司果朴承輝·金炳奎·金德喜,副司正李鍾卿,以上竝單付。
吏批,再政。以李奎裕爲尙衣僉正,金爲監察,李鼎顯爲典籍。
兵批,再政。同知單姜璜。
趙亨復啓曰,右議政朴宗薰,時在京畿楊州地,上來事,依例遣史官傳諭,上來時給馬事,本道監司處下諭,何如?傳曰,允。別諭,從當書下矣。
閔致文啓曰,新除授大司諫鄭東煥,正言曺錫亨·丁載榮,一體牌招,何如?傳曰,允。
閔致文啓曰,行大司憲金鏴,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之意,敢啓。傳曰,知道。
以司諫具定默,獻納李光載,正言曺錫亨·丁載榮,掌令林基洙,持平韓文爀牌不進罷職傳旨,傳于閔致文曰,只推。
以吏曹參議李敦榮牌不進罷職傳旨,傳于趙亨復曰,只推。
以副修撰李垿·徐元淳牌不進罷職傳旨,傳于趙亨復曰,只推。
趙亨復,以弘文館言啓曰,副修撰李垿·徐元淳,旣有只推之命,與新除授校理鄭德和,一體牌招察任,何如?傳曰,允。
又以弘文館言啓曰,新除授應敎李是遠,時在江華地,副應敎李家淳,時在慶尙道禮安地,經筵入番事緊,請竝斯速乘馹上來事,下諭。答曰,依啓。
閔致文,以兵曹言啓曰,今月初六日,一羽禁軍番次,而該番將鄭裕俊除授在外,上來無期云。改差,其代,依承傳口傳擬入之意,敢啓。傳曰,知道。
兵曹口傳政事,以尹得爀爲羽林將。
閔致文,以御營廳言啓曰,本廳千摠金明根,身病甚重,勢難察任,改差,何如?傳曰,允。
丙申七月初三日午時,上御熙政堂。召對入侍時,參贊官李㙽,侍讀官洪在喆,檢討官趙得林,檢校待敎金洙根,假注書趙徽林,記事官鄭㝡朝·李墩,各持小學第五卷·史略第一卷,以次進伏訖。上開卷,讀自其遇飢歲,止嫁不失時,十遍訖。命陳文義。在喆曰,夫飢歲者,穀不熟之謂也。穀不熟,則民無所食,民無所食,則國無以爲國,此所以國依於民,民依於食者也。國有三災,饑饉癘疫兵革是也,而有饑饉,則癘疫因之,兵革隨之,故三災之中,饑饉爲最,然水旱流行,卽天地氣運之所使,固無以歲歲豐穰,而雖値豐穰之歲,爲人上者,克念稼穡之艱難,民生之疾苦,使之不時斂之節,則民不知含哺之樂,而其國危矣。雖値歉荒之年,爲人上者,克念稼穡之艱難,民生之疾苦,保之如子,恫之若己,則民不知捐瘠之患,其國治矣。是以在昔聖王,一念憧憧於稼穡之艱難,民生之疾苦,而名臣碩輔,亦必以幽隱必達爲先,如古人之進流民圖烏昧草等事,皆出於惻怛陳戒之意,大抵歲事之大有關於國家者,有如彼者,而其所以安民厲民之分,則又不在於歲事之得失,而專在乎爲人上者,推恩不推恩之間耳。竊惟我殿下,沖齡嗣服,而億兆臣庶之延頸而蘄望者,都在殿下一身上矣。苟殿下念及於此,則豈可以錦玉之安,而或忽於宵旰之憂也哉?今殿下先從講學,克勤厥工,多識前言往行,則古人之何事爲安民之方,與何事爲厲民之階者,自可瞭然於淵鑑之下,以此推之於政令施措之間,則雖凶年之不免於流行氣運者,固不能爲災,而亦可以轉而爲祥矣。伏願十分體念焉。上曰,下番陳之。得林曰,此章中學業未成一句語,最合省察而勉戒處也。學業之工,能臻十分極處,未有一毫未盡,然後始可謂成功也。爲山九仞,若有一簣之虧,則不成乎爲山,行路千里,若有中塗之廢,則不成其行路,以今進講小學言之,一秩之工,幾乎垂畢,而雖一章一句之微,如有未訖而止,則不可謂全秩工夫之成也。又以今日講讀言之,未滿十遍之數,而如有徑撤間斷之病,則亦不可謂之日課工程之成也。詩經曰,靡不有初,鮮克有終,蓋成終之功,倍難於作始之初,故贊孔子之德曰,終始條理,以集大成,頌周王之功曰,允矣君子,展也大成,伏願殿下,日開講筵,誠心向學,銖累寸積,進進不已,期有成始成終之效,區區之望。上曰,閣臣陳之。洙根曰,兩儒臣所奏,詳悉無餘,臣無容更達矣。上曰,參贊官陳之。㙽曰,文義,儒臣之奏,已備盡矣。臣無容更達,而第以上文末段不能忘,下文末段不失時之義,略復陳之,忘之爲字,從亡從心,亡無通,無心便是忘也,心固在腔子裏,而操則存,舍則亡,以今日講讀之際言之,四五遍以上之間斷而至或差誤,是舍則亡也。六七遍以後之接續而以之貫通,是操則存也,此只在殿下存心何如耳。時之義又大矣,天下萬事過時,則有欲行而不得者,使民以時,爲其農不失時也,學而時習,爲其學不失時也,時過而學,則勤苦而難成,此非小臣之言,卽古昔經傳之訓也。伏願深留聖念,勿忘而勿失焉。上掩卷,開史略,命輪讀而陳文義,在喆讀自孔子名,止弟子稍益進訖,奏曰,自生民以來,未有盛於孔子者,蓋其天縱之聖,生知之姿,固不待有問乎人者,而及其適周問禮於老子,則豈以孔子之知禮,不及於老子而然哉?此所以以多問寡,聖而益聖者也。今殿下以經經緯史之意,兼講史略,甚盛擧也,而苟無自上問難之擧,只以臣等讀奏而止,則竊恐非博學審問之義,而古人有言曰,不恥下問,又曰,好問則裕,若蒙殿下雖於一字一句之間,先賜發問,是臣等區區之望也。得林讀訖,奏曰,孔子萬世之師也,道之所存,師之所尊,故後世帝王,莫不以師道尊之,過闕里則行太牢之享,入大學則執弟子之禮,而講筵雖曰禮重,臨讀聖諱,則不敢斥呼而稱某字,尊聖敬慕之誠,可見靡不容極矣。歿後尊敬,如此之篤,則若人主生同一時,身親見之,則其所愛慕欲致之心,當復如何,而魯君暗主也,其所登庸,不過大司寇三月而止,季氏一國之蠧,而富埒公室,用人之取舍,如是不明,國欲爲治,得乎?伊川以此,曾有講說,故更申先賢懇告之說。伏願殿下,勤心旁招,野無遺才,得賢共理,朝有明良相須之效,區區至祝。洙根讀訖,奏曰,堯·舜·禹·湯之道,傳于文·武·周公,文·武·周公,傳于孔子,今殿下旣處君師之位,如欲溯孔氏之淵源,接堯·舜之統緖,惟在講學之如何而已。伏願深加聖念焉。㙽讀訖,奏曰,兩儒臣及閣臣所奏文義旣切實,臣無容更達矣。上掩卷,命退,諸臣以次退出。
上在昌德宮。停常參·經筵。
閔致文,以都摠府言啓曰,今日入直內三廳武兼禁軍及軍兵等,中日習射技放。請出標信。傳曰,知道。
閔致文啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
傳于尹秉烈曰,召對爲之。
傳于趙亨復曰,向來東朝處分,亶出事體之不得不然,恩敍有日,尙不簉朝,卿或以是爲引而逡巡乎?夏秋之交,棲屑荒郊,在所當念,卿其卽日還第事,遣史官傳諭于右議政。
傳于閔致文曰,飭已施矣。中官曺喜寬,分揀放送。
閔致文啓曰,行大司憲金鏴,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之義,敢啓。傳曰,知道。
以掌令林基洙,持平韓文爀,司諫具定默,獻納李光載,正言曺錫亨·丁載榮牌不進罷職傳旨,傳于李㙽曰,只推。
以校理鄭德和,副修撰徐元淳·李垿牌不進罷職傳旨,傳于趙亨復曰,只推。
趙亨復,以弘文館言啓曰,校理鄭德和,副修撰李垿·徐元淳,旣有只推之命,竝卽牌招察任,何如?傳曰,允。
閔致文,以義禁府言啓曰,時囚罪人曺喜寬分揀放送事,承傳啓下矣。曺喜寬放送之意,敢啓。傳曰,知道。
丙申七月初四日辰時,上御熙政堂。召對入侍時,參贊官尹秉烈,檢校直閣李公翼,侍讀官李明迪,檢討官趙得林,假注書趙徽林,記事官鄭㝡朝·李墩,各持小學第五卷,以次進伏訖。上開卷,讀自及公綽卒,止乃上馬十遍訖。命陳文義,明迪曰,柳仲郢之一遵家法,可見其無時而不遵其法,一字之義最爲緊要矣。況帝王家家法,尤貴乎率舊不愆,而惟我列聖朝治法政模,史不勝書,至於勤學,允爲傳授心法,而逮我英廟,聖敎若曰,小學一部,吾之平生所尊信,又製下小學訓義,猗歟盛矣。今殿下方講小學之書,尊信此編,一遵英廟聖敎,則日月期緝熙之功,進講此編,毋或停撤間斷,則終始有如一之效。伏願深留聖念焉。上曰,下番陳之。得林曰,此章中仲郢一遵其法句語,尤合玩味處也。公綽嚴立家法,垂裕後嗣,仲郢克紹先業,不墜家風,此非但匹庶家爲然,帝王家,亦有創業難守成不易之論矣。臣敬覽國朝寶鑑,列聖相承,治法政謨,史不勝書,苟究致治之本,不外乎勤學二字,卽我列聖傳授之家法也。臣請以列祖勤學之工,仰達之,我太祖大王,誕膺天命,肇基王迹,以啓萬世太平之烈,素重經術,雖在軍旅,手不釋卷,每謂進講諸臣曰,我爲創業之主,若不勤學,後嗣王,何以儀刑?每聞太宗大王在邸時讀書之聲,喜而不寐,文宗朝姿挺神聖,學貫天人,宜若無待於講論,而日開集賢,博選名儒,反復討論,以資顧問,夜臨直廬,從容咨訪,至今傳爲美事,成廟朝之始行儒臣夜對。宣廟朝之嘗著讀書要覽,皆出於勤學之誠,粵我英宗大王五紀垂治之效,無非得力於一部小學。以此觀之,祖宗成法,皆出於勤學中來。古語曰,欲法堯·舜,當法朝宗,顧今殿下監法繼述之道,莫先於勤學,故敢以勤學二字仰勉,伏願留神焉。上曰,閣臣陳之。公翼曰,玉堂上下番所奏一遵其法之句義,誠好矣。一遵其法云者,卽率由舊章之謂也。至以近日講學言之,課日召對,上講下奏,甚是盛擧,此亦率由舊章也。臣等固欽仰萬萬,而如只以舊章而强以行之,則將何以臻緝熙光明之域乎?若務其勤,專在留心,心之留不留,專在於精一,此所謂一遵其法者也。上章中未嘗一日變易之句,亦可以旁推而有得也。伏望體念焉。上曰,參贊官陳之。秉烈曰,敢問此章,爲京兆尹鹽鐵使者,誰歟?上曰,仲郢也。秉烈曰,誠然矣。殿下旣洞諭其文義,臣等固欽誦萬萬,而非知之艱,行之惟艱,惟其行之之道,卽儒臣所陳一遵其法四字是已,列聖朝謨訓,何莫非傳授家法,而小學一篇,卽我英廟朝五十年治平之柯,則伏願一遵家法焉。上掩卷,命退,諸臣以次退出。
上在昌德宮。停常參·經筵。
藥房副提調李嘉愚啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿不必入侍矣。大王大妃殿·王大妃殿口傳問安。答曰,知道。
趙容和啓曰,行大司憲金鏴,執義權拚,掌令卜來相,持平金瑩在外,掌令林基洙呈辭,持平韓文爀未肅拜,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而領議政未差,左議政洪奭周有身病,右議政朴宗薰在外,不得來會云矣,敢啓。傳曰,知道。
又啓曰,假注書趙徽林,身病猝重,勢難察任,今姑改差,何如?傳曰,允。
趙徽林改差,代以鄭漢然爲假注書。
傳于趙亨復曰,吏曹判書有闕之代,前望單子入之。
吏曹判書前望單子入之,徐畊輔落點。
事變假注書文用中書啓,臣於本月初四日午時量,敬奉聖敎,馳往楊州地海等面海東村議政府右議政朴宗薰所住處,傳諭是白乎則,以爲臣罪重罰輕,匪怒爲榮,屛跡荒郊,杜門蟄伏,誦恩庇之偏隆,憬辜孽之莫補,攢手捫心,食息靡間,夫事孰重於劑藥,義莫嚴於先嘗,或於是而萬有一毫分未盡底道理,更有何事可以輸誠踐分乎?況此事實屬無前,萬萬非无妄不謹之比,聖度雖出乎寬假,公議必不容厚恕,公議且不暇論,在臣義分,其將何辭自解,何顔自立乎?罪不止於薄罷可贖,臣不敢以已勘自居,千萬不自意,曾未幾何,恩敍遽降,前職復縻,卽又近臣儼臨,別諭渙宣,至以賤臣棲屑郊坰,曲垂聖念,辭旨鄭重,臣始焉驚懍震恐,繼之以涕淚交逬,上之所以處臣者,若是其優渥曠越,而臣之所以自效者,如彼其無狀,此尤可見臣之罪不可赦也。第伏念刑政之銷刻,不可以不愼,辟違之懲警,不可以不嚴,若謂臣曾忝大官,猶與微末,有間焉,則是誠不然,位顯者責備,官尊者義深,有罪則勘之宜重,旣勘則宥亦不輕,揆諸事理,不啻較然,臣雖甚冥迷,尙不至於全昧常分,寧或以慈聖處分,敢爲自引乎?誠以臣自知罪,願伏重憲而已。今若苟倖逭免,肆然擬議於進退去就,則實非公私義諦之所敢出,恩造愈至,情地愈蹙,詹望雲天,惟嚴誅是竢,伏地戰慄,不知所達云,故臣則仍爲復路之意,詮次善啓云云。踏啓字。
傳于趙亨復曰,昨日傳諭之去,謂卿犂然還第,今見附奏,滿紙張皇,有若眞有可引之義者然,非但不能仰體慈聖特敍之德意,將無不槪於雅度之歎乎?予誠不安之甚矣。敍罷皆出特旨,本事又係无妄,此非如是相持之事,玆遣史官,更宣至意,卿其卽爲安心還第。
趙容和啓曰,卽者義禁府都事來言,時囚無得過三日滯囚,曾有定式矣。時囚罪人具載龍·李熙吉等,當爲捧供,而判義禁朴周壽,同義禁趙斗淳,俱有身病,同義禁李魯集在外,只有知義禁李光文一人,不得備員開座云。判義禁朴周壽,同義禁趙斗淳,竝卽牌招,以爲備員開座之地,何如?傳曰,身病·在外竝許遞,前望單子入之。
金吾堂上前望單子入之,判義禁金在昌,同義禁權敦仁·徐熹淳落點。
大王大妃殿,傳于趙亨復曰,秉執之益嚴,休戚之與同,卽此重臣之家計,而且其平日小心謹愼,前後勤勞,實非外廷之所可盡知,而嘗所稱歎,今焉長逝,追念昔年,其爲慟衋,何可盡言?卒參贊朴周壽喪,別致賻外,葬需從優輸送事,分付戶曹,成服日遣承旨致祭。
大王大妃殿,傳于李㙽曰,見完伯狀啓,不但道內水災之孔棘,頹壓渰死,若是之多,驚慘無比,道伯雖已慰撫顧助,原恤典外,別加助給,使生者奠接,死者埋瘞,生前身·還布蕩減與否,自廟堂問于本道施行事,分付。
吏曹口傳政事,知義禁二單權敦仁·徐憙淳。
趙亨復,以奎章閣言啓曰,原任直閣朴周壽喪,依定式遣檢書官傳給內賜賻物以來之意,敢啓。傳曰,知道。
吏曹判書金箕殷疏曰,伏以,臣之待罪本職,今已十朔于玆矣。衰癃昏聵,不敢陳力之狀,非但同朝之所共知,抑亦聖鑑之所俯燭,而臣於除拜之初,旣不能披瀝情實,積誠蘄免,昨臈大政後,更將危悃,敢費辭章,而微忱未格,至願莫遂,徊徨踧踖,莫省所以,非不知一籲再籲,期獲恩遞,而嚴廬之下,瀆擾是懼,只俟仁天曲遂生物之澤,一日二日,轉至于今,居然政期又迫,雖欲更陳血懇而跡涉占便,反歸飾讓,力疾抗顔,不得已更爲冒當京察,縱荷隨處恩庇,可倖無事挨過,而犯古人鍾鳴之誡,致近來罕有之例,顧臣身猖披顚頓,不足爲恤,而在聖朝官備其人之政,豈不大爲玷累哉?至於前後政注之間,瘢衅莫掩絲毫蔑效之罪,臣方恭竢物議,自知莫逃,不敢章皇臚陳,而目下疾病,証甚危惡,素患塊癖,添暑於向日政席,胸膈痞塞,轉成癨氣,水穀不通,溏泄無度,雜試方藥,苦無顯效,諸般形証,越往越加。雖使强壯之年,難保時日內差完,況臣狗馬之齒,已踰七旬,其何能抵敵而回甦乎?三度請急,竊冀庶蒙斥免,安意調治,以期萬一之幸,格外加由之恩,又出尋常,雖於昏囈之中,不覺愕然失圖,求解一念,度日如年,重任未釋,更添一證,玆敢略構短章,疾聲鳴呼。伏乞天地父母,特垂矜憐,亟遞臣所帶銓衡之任,俾臣得以少延殘喘,不勝千萬大願。臣無任云云。答曰,省疏具悉。所請依施。
上在昌德宮。停常參·經筵。
趙容和啓曰,行大司憲金鏴,執義權拚,掌令卜來相,持平金瑩在外,掌令林基洙呈辭,持平韓文爀未肅拜,監察茶時之意,敢啓。傳曰,知道。
又啓曰,右副承旨閔致文,今日不爲仕進,卽爲牌招,何如?傳曰,允。
事變假注書文用中書啓,臣於本月初五日未時量,敬奉聖諭,馳往傳諭于楊州海等面海東村議政府右議政朴宗薰所住處,則以爲,今下諭旨,伏讀未半,惶汗浹背,至於二字之敎,尤不敢晷刻承聞,衷情震懍,靡所容措,方走伏金吾門外,恭竢嚴誅云,故臣則復路之意,敢啓。傳曰,知道。
趙容和啓曰,卽者義禁府都事來言,右議政朴宗薰,今方待命于金吾門外云,係是大臣去就,敢啓。傳曰,知道。
傳于趙亨復曰,予本欲卿之安心還第,卿何自苦如此,以不安二字爲難安,而至於胥命,萬萬過矣。雖然卿旣以難安爲言,若還第則何難還收乎?卿其諒之。仍傳于趙亨復曰,遣史官,傳諭于右議政。
事變假注書文用中書啓,臣於本月初六日午時量,敬奉聖諭,馳往傳諭于金吾門外右議政朴宗薰所住處,則以爲,臣於泥首蹙伏之中,又伏奉別諭下者,誨責慰藉,委曲鄭重,恩義藹然,霜雪雨露,竝萃一身,未知無狀負罪之臣,何以得此。至於何難還收之敎,隆仁厚私,曲軫至此,奉讀以還,感頌隕越,不覺血涕之自逬,旣承恩言,義不敢更事煩達,致勤應酬,今方冒罪抗顔,舁還私次,謹當於日間,收召已褫之神爽,冒入文字,仰請處分云矣,敢啓。傳曰,知道。
傳于趙享復曰,右相旣已還第,昨日傳諭中予誠不安之甚矣七字,還收。
趙亨復,以實錄廳摠裁官意啓曰,本廳郞廳朴齊憲遭故,其代,副司果金德喜差下,仍令該曹口傳啓下,使之察任,何如?傳曰,允。
吏曹口傳政事,實錄記事官單金德喜。
以右副承旨閔致文牌不進罷職傳旨,傳于趙容和曰,只推。
趙亨復,以戶曹言啓曰,各道年分事目,從近當磨鍊以入矣。災傷覆審,勿送敬差官,專委道臣,已成近例,今年亦依此擧行事,分付,何如?傳曰,允。
上在昌德宮。停常參·經筵。
閔致文,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
閔致文啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李嘉愚啓曰,左承旨尹秉烈,今日不爲仕進,卽爲牌招,何如?傳曰,允。
閔致文啓曰,來十一日,朝參日次,而孝和殿秋展謁相値,頉稟之意,敢啓。傳曰,知道。
趙亨復啓曰,來十一日,專經文臣殿講日次,而孝和殿秋展謁相値,頉稟之意,敢啓。傳曰,知道。
又啓曰,來十一日,輪對日次而孝和殿秋展謁相値,頉稟之意,敢啓。傳曰,知道。
又啓曰,卒右參贊朴周壽喪成服日,遣承旨致祭事,命下矣。何承旨進去乎?敢稟。傳曰,左副承旨進去。
兵曹口傳政事,大護軍鄭元容。
傳于李嘉愚曰,政官牌招開政。
李嘉愚啓曰,行吏曹判書徐畊輔,參判李憲球,參議李敦榮牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體更爲牌招。
又啓曰,行吏曹判書徐耕輔,參判李憲球,參議李敦榮再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。判書,參判,竝所當更請牌招,而係是一日三牌,何以爲之?敢稟。傳曰·參議只推,與判書·參判,一體牌招。
閔致文啓曰,卽者義禁府都事來言,時囚罪人具載龍·李熙吉·崔相燁等,當爲捧供,而新除授判義禁金在昌,知義禁權敦仁·徐憙淳未肅拜,只有知義禁李光文一人,不得備員開坐云,判義禁金在昌,知義禁權敦仁·徐憙淳,竝卽牌招,以爲備員開坐之地,何如?傳曰,允。
又啓曰,判義禁金在昌,知義禁權敦仁·徐憙淳牌不進推考傳旨,今方捧入,而開坐命下之後,如是違牌,事甚未安。竝更牌招,何如?傳曰,允。
又啓曰,判義禁金在昌,知義禁權敦仁·徐憙淳再牌不進推考傳旨,今方捧入,而開坐命下之後,連事違召,無意承膺,事體所在,誠極未安。竝所當更請牌招,而係是一日三牌,何以爲之?敢稟。傳曰,牌招,知義禁竝許遞,前望單子入之。
又啓曰,行大司憲金鏴,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之意,敢啓。傳曰,知道。
以司諫具定默,獻納李光載,正言曺錫亨·丁載榮,掌令林基洙,持平韓文爀牌不進罷職傳旨,傳于閔致文曰,只推。
以左承旨尹秉烈牌不進罷職傳旨,傳于李嘉愚曰,只推。
以忠淸監司沈宜臣狀啓,報恩郡守徐碩輔身死事,傳于李嘉愚曰,令該曹口傳差出,不多日內下送。
傳于閔致文曰,別監李興榮刑配。
趙亨復,以奎章閣言啓曰,原任直閣朴周壽喪第三日,依定式遣檢書官致弔恤孤,仍爲勸粥以來之意,敢啓。傳曰,知道。
又以禮曹言啓曰,圖畫署有別遞兒祿窠,而自前以畫員實官中久勤者,次次許付矣。付祿人全應洙,以軍官在外代,當差人許淳,依例許付,何如?傳曰,允。
又以成均館同知館事行大司成意啓曰,今七月初七日,儒生上旬輪次,當爲設行,而大提學趙寅永,以身病限內不得爲之之意,敢啓。傳曰,知道。
兵曹判書鄭元容疏曰,伏以,流光駛矣,凄露爲秋,伏惟宸思攀慕,對時益新,仍伏念掌政統師之任,非臣庸闇所可稱塞,當初就膺,已失量度,畢竟瘝墮,豈待數計?欲去未去,仍循荏苒,居然三閱其序,而歲行過半矣。不可謂不久其任,而軍戎之務,一有何修鍊乎?金穀之簿,一有何句檢乎?四方靺韋之士抱才候選,而一有何振疏而甄拔乎?法駕從衛,有失整肅,而警罰則秪使郞官而替勘,禁旅監較,未杜淆濫,而典式則致煩大寮之改定,職已慢矣,任不勝矣,罪而獲逭,惶與愧竝,榮次淟涊,義所難强,而特以京察臨期,煩瀆是懼,冒登前席,承聆慈音,眷眷於生民休戚之間,懇懇乎人才用舍之際,溫辭嚴旨,一念宗國,人非木石,孰不感動?寸心自激,誓不他顧,必欲廣搜均聽,錄藝簡能,對揚我恢張之明命,報答我委毗之隆恩,而其奈才智素鈍,鑑識未瑩,閱簿考選,臨注多錯,退自點檢,尤悔居半,臣實自知,人當爲何?譴責不降,封駁不至,屛息蹙恧,何以寧處?銓家六臘,便成瓜期,竊庶幾告病,豈至數請褫鞶,不待終朝,而恩由踰格,華縻依舊,以臣僨誤孤負之罪,若免大何而去,則已貽累於淸朝綜名之政,而況又職名不改,曹務相仍乎?臣今以罪爲引,顧何敢言私,而疾痛之呼,亦不忍自阻,臣自少善病,衰而益痼,伏暑宿滯,遇夏輒注,朝涼午熱,感冒添證,政席舁歸,嘔泄兼作,宛轉叫苦,昏眩不省,衛班闕參,虧分滋大,職因病曠,病因曠添,雖病不恤,其如曠何?玆敢略控文字,仰冀生成之澤。伏願聖明,仰稟東朝,亟遞臣所帶本兵之任,俾便公私,不勝大願。臣無任云云。答曰,省疏具悉。所請依施。
行護軍李德鉉疏曰,伏以,臣於頃日,幸蒙恩暇,擔舁往還,癃衰之喘,獲免顚仆,罔非聖恩攸曁,感戴洪私,圖報無地,謹以道路所經歷,耳目所睹記,竊附陳弊之規,仰裨察隱之政,狂妄僭猥,無所逃罪。臣行過鎭川縣,察其形便,詢其弊瘼,略有所諳,如斗之邑,百弊俱存,而其中最痼,其目有三。其一,卽稅運之弊也。鎭之爲邑,介在三大川衆流之交,土厚而水駛,衝囓汎濫,無歲無之,大則川移谷變,小則沙覆浦落,隨其陳荒,雖有當年之蠲減,未蒙永頉,勒比常歲之結摠,未免責稅於不毛之地,徵租於無田之戶,每當上納,輒加斂於民,斂民之不足,又責納於該吏,民旣蕩殘,吏亦難支,吏民俱困,不保朝夕,此已難醫之痼疾,而邑是山邑,元無通船之江浦,每歲稅大同,陸運分納於忠州可興倉,稷山桂陽浦,相距之遠,皆爲一百四五十里,而間之以六十峙之峻坂,葉頓峙之太嶺,轉輸之費,百倍沿邑,馱牛擔丁,太半病蹶,若此不已,勢必無邑,寧不寒心?苟求捄弊之策,惟有兩稅之以錢代捧,而難之者曰,代捧雖無轉輸之勞,至於虛卜之白徵,一也。錢與穀奚間?此則未究裏面之論也。以穀則罅漏百出,耗費甚夥,以錢則數爻一定,無所容奸,民無加納之冤,官無橫徵之怨,以此方彼,得失相懸,且如延豐·堤川等山邑,以陸運之路遠嶺險,有代錢之規,驪州則雖有船路,亦許代捧,鎭川之路遠嶺險,不啻如延·堤等數邑,而獨未蒙一視之澤,則民安得不困,而官何以爲邑乎?其二,軍籍之弊也。本邑軍籍大壞,襁褓赤子,增年而充額,物故老除,無代而收布,黃口之纔疤旋夭者,亦未代簽,仍爲白骨之徵,至於全家闔沒之類,徵其鄰族,鄰族何罪?其中無鄰族指徵無處者,又使兵吏替納其布,每年替徵之數,洽過千餘兩,夫以中人十家之産,替徵於一兵吏,則吏亦何堪?又其軍額中他邑移來之軍,至於一百四十九名之多,每以某邑移來,磨勘於都案,當初移屬,雖未知緣何委折,而元定軍額,尙難充代,科外移屬,何以刻立?欲矯此弊,莫如一從都案所載,各還本處之爲便,而如其不然,則道內餘丁軍,本縣外他各邑散在者,合爲一百八十八名,謹按肅廟朝甲子歲抄事目內,有曰忠義冒屬等査出之類,未及定軍之前,皆充餘丁,姑使收布,軍額有闕,許其隨闕代定,減下於餘丁案云云。今於各邑餘丁中,除出一百四十九名,以充移來軍虛伍之代,則以剩爲實,自無虛徵之弊矣。其三,保米之弊也。三營納保米之弊,莫有甚於本縣,一邑所出,合爲二百九十六石零,而奸弊漸滋,倍徵不足,轉輸之費,又與兩稅等,年凶時,或因道臣狀請,間間代錢,而此不過一時之惠,譬如被縛倒懸者,時或少緩其縛,則幸固有之,而全體未解倒懸之苦,猶夫前耳。一入軍保,逃蕩相續,切骨之怨,莫此爲甚。此不可不拔例變通,依忠州近行之例,永許代錢,實合事宜。凡此三條,皆所以爲民卒請命者,而其中最重最急,在於兩稅代錢,何以言之?還逋之曾許十年排捧,係是曠絶之恩,而尙患其無處指徵,況又重之以軍丁之流絶盡空者,執其虛名,期於收捧,則何異乎括毛龜背,而烏得無及殃於池魚乎?自不得不浸及於鄰族,鄰族未盡之前,雖或有一二分可徵之道,而鄰族盡空,將何處責出?蔓延轉浸,自甲至乙,自乙至丙,肉盡及骨,斃而後已,民其孑遺乎?苟得兩稅代錢,則軍穀蝟起之弊,亦可以就這裏從便牽補,而民必還定安集,此豈非一分矯捄之策乎?或者以經用之米縮錢贏爲不便,而此亦有推移兩便之道,竊念各宮房輪回免稅錢之散在沿江諸邑者,其數甚多,若於山郡兩稅代錢之後,取其限滿應遷之沿邑宮稅錢,計其相當,移定于兩稅代錢處,則經用米摠,自如元數,山沿水陸之運,如法俱便,初無贏縮之可言,官不虧損,而民受實惠,豈有加於此者哉?大凡有國經用,皆出於民,而山沿異宜,轉輸爲弊,厥或有偏枯受病之處,則在上者爲之稱量調適,俾無偏重之歎,然後窮民可以息肩,國計亦無不足,若或膠守舊規,不思所以通變,則生民終必難保,國計亦無所賴,豈不大可懼哉?方今本邑危急之勢,如人病在死境,若及時投劑,則猶可及救,而失今不治,後雖有萬金良藥,亦無及已,此箇事狀,朝家無以下燭,雖欲施懷保之澤,亦將如之何哉?是敢不避越俎之嫌,仰冀擇蕘之聖,猥徹區區之衷。伏乞聖明,下詢廟堂,俯賜裁處,生民幸甚。臣無任云云。答曰,省疏具悉。疏辭,令廟堂稟處。
上在昌德宮。停常參·經筵。
李㙽啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李嘉愚啓曰,左承旨尹秉烈,今日不爲仕進,卽爲牌招,何如?傳曰,允。
趙亨復啓曰,臣以卒右參贊朴周壽致祭進去,下直之意,敢啓。傳曰,知道。
李㙽啓曰,假注書權致和,身病猝重,勢難察任,今姑改差,何如?傳曰,允。
權致和改差,代以金始淵爲假注書。
金始淵在外,代以李㘾爲假注書。
李㙽啓曰,行都承旨李嘉愚須資出去,左承旨尹秉烈牌不進,右承旨趙容和,右副承旨閔致文式暇,左副承旨趙亨復致祭進去,院中只有臣一人,伴直無人,左副承旨趙亨復,所當牌招,而拘於廳規,不得請牌,何以爲之?敢稟。傳曰,牌招,左承旨·右承旨·右副承旨竝許遞,前望單子入之。
承旨前望單子入之,林永洙·李淵祥·金大根落點。
李㙽啓曰,伴直無人,新除授同副承旨金大根,卽爲牌招,何如?傳曰,允。
以左副承旨趙亨復牌不進罷職傳旨,傳于李㙽曰,只推。
李㙽啓曰,明日傳香,禮房承旨當爲齋宿,左承旨趙亨復,旣有只推之命,所當牌招,而拘於廳規,不得請牌,何以爲之?敢稟。傳曰,牌招。
以左承旨尹秉烈牌不進罷職傳旨,傳于李㙽曰,只推。
李㙽啓曰,判義禁金在昌三牌不進推考傳旨,今方捧入,而開政命下之後,連事違召,無意承膺,事體所在,誠極未安。所當更請牌招,而係是一日四牌,何以爲之?敢稟。傳曰,更爲牌招。
吏曹口傳政事,以洪鍾英爲報恩郡守。
知義禁前望單子入之,李憲瑋·李奎鉉落點。
吏曹口傳政事,同義禁二單,李憲瑋·李奎鉉。
李㙽啓曰,開坐事,命下矣。新除授同義禁李憲瑋·李奎鉉,一體牌招,以爲備員開坐之地,何如?傳曰,允。
又啓曰,行吏曹判書徐耕輔,參判李憲球,參議李敦榮三牌不進推考傳旨及禁推傳旨,今方捧入,而開政命下之後,連事違召,無意承膺,事體所在,誠極未安。判書·參判,竝所當更請牌招,而係是一日四牌,何以爲之?敢稟。傳曰,參議分揀,與判書·參判,一體更爲牌招。
又啓曰,行吏曹判書徐耕輔,參判李憲球,參議李敦榮牌不進推考傳旨及罷職傳旨,今方捧入,而開政命下之後,如是違牌,事甚未安。判書陳疏,參判更爲牌招,何如?傳曰,允。參議只推,一體更爲牌招。
傳于李㙽曰,吏判疏批已下,旣爲牌招。
有政。吏批,判書徐耕輔進,參判李憲球,參議李敦榮,竝牌招不進,右承旨李㙽進。以金蘭淳爲兵曹判書,趙然春爲校理,金逸淵爲副校理,宋應龍爲修撰,金箕殷爲右參贊,洪學淵爲工曹參判,李公翼爲敦寧都正,沈宜復爲戶曹正郞,李台鉉爲禁府都事,鄭興敎爲軍資奉事。
兵批,判書未差,參判鄭禮容受由,參議白東奎病,參知趙在慶進,同副承旨金大根進。同知朴性完,僉知李遠翊,大護軍金箕殷,護軍洪穉圭,副護軍尹秉烈·趙容和·閔致文,以上竝單付,黃土岐權管單咸就興。
金大根啓曰,新除授兵曹判書金蘭淳,卽爲牌招,傳授命召,何如?傳曰,允。
又啓曰,行大司憲金鏴,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之意,敢啓。傳曰,知道。
以司諫具定默,獻納李光載,正言丁載榮,掌令林基洙,持平韓文爀牌不進罷職傳旨,傳于金大根曰,只推。
以左承旨趙亨復再牌不進罷職傳旨,傳于李㙽曰,只推。
以吏曹參議李敦榮再牌不進罷職傳旨,傳于李㙽曰,只推。
李㙽,以奎章閣言啓曰,原任直閣朴周壽喪成服日,依定式遣檢書官致祭以來之意,敢啓。傳曰,知道。
又以實錄廳摠裁官意啓曰,纂修之役,今幾垂畢,堂上判敦寧府事金逌根,行戶曹判書李止淵,行禮曹判書趙寅永,知中樞府事申在植,水原府留守徐有榘,行大護軍鄭元容,竝仍察校正之任,都廳郞廳洪在喆·趙得林,郞廳李明迪,時帶館職,職務相妨,本職竝姑許遞,曾經翰林之以別兼春秋啓下,察任於史局,旣有已例,都廳郞廳洪在喆,別兼春秋,令該曹口傳啓下,使之兼察,何如?傳曰,允。
吏曹口傳政事,別兼春秋單洪在喆。
兵曹口傳政事,副司果李明迪·洪在喆·趙得林,竝單付。
金大根,以刑曹言啓曰,傳曰,別監李興榮刑配事,命下矣。興榮嚴刑一次後,慶尙道善山府定配所,卽爲押送之意,敢啓。傳曰,知道。
行吏曹判書徐耕輔疏曰,伏以,流光迅邁,秋序又新,伏惟我聖上嚴廬煢煢,哀慕增深,區區下情,益不勝憂慮之至。仍伏念臣伏奉本月初五日除旨,以臣爲吏曹判書,是職也,仕宦者之極望也。臣乃裒然居之,在臣身固榮且耀矣。惟其爲任不輕而重,非臣愚陃所能堪承,顧何敢以濫竽爲幸,而冒沒於不衷之服也?噫,國之大政,官人是已,一差除之得失,而民國之休戚係焉。爲銓官而能善其事者,必鑑識明見聞廣精力周,三長備焉,然後庶乎其可也,臣何嘗有一於是乎?性旣疎闇,才又鈍拙,鑑識之不明,莫臣若也。跧伏窮廬,罕與人接,見聞之不廣,若臣若也。賤齒已在急景,今春又經大病,床笫餘喘,厭厭朝暮人耳,精力之不周,莫臣若也。蓋其才智之不逮,天分然也,惟衰與病,非人力所可挽回也。知其必不能勝任,而猶且假借之飭勉之,使之强其所不能,天下寧有是理?若曰官不必其人,惟其備云爾則已,如其不然,濟濟群彦,何患無踰於臣者,而必以如臣無似,苟然充位,任其奈何不下而不之恤乎?臣非敢崇飭例讓,妄自附於辭受之義也。詢於在廷,聽於輿論,必不以臣言爲誣也。臣雖至愚,自知則審,不量而入,害將安歸?爲臣計者,惟有早卽丐免,使重任無曠,此臣所以不報爲報也,開政有命,召牌荐降,而黽勉進身,臣所不敢,屢犯違傲,爲罪滋大,玆敢忙具短章,冒瀆崇聽。伏願聖上,諒臣衷懇,仰稟慈殿,將臣所叨銓銜,亟行遞免,回授可堪之人,以幸國事,千萬顒祝。臣無任云云。答曰,省疏具悉。卿其勿辭行公。
上在昌德宮。停常參·經筵。
金大根啓曰,行大司憲金鏴,執義權拚,掌令卜來相,持平金瑩在外,掌令林基洙呈辭,持平韓文爀未肅拜,監察茶時之意,敢啓。傳曰,知道。
趙亨復啓曰,臣亨復依定式進詣香室,奉審香祝樻祝板袱子,則精潔之意,敢啓。傳曰,知道。
金大根啓曰,臣大根今日入直禁軍戎器點考進去,下直之意,敢啓。傳曰,知道。
又啓曰,臣依定式進詣仁政殿月臺,入直禁軍戎器點考則皆無頉,仍以傳敎內辭意勞問,則亦皆好在云矣,敢啓。傳曰,知道。
李嘉愚啓曰,右副承旨李淵祥,時在慶尙道慶州地,斯速乘馹上來事,下諭,何如?傳曰,許遞,前望單子入之。
承旨前望單子入之,尹興圭落點。
李嘉愚啓曰,新除授同副承旨尹興圭,卽爲牌招,何如?傳曰,允。
金大根啓曰,兵曹判書金蘭淳牌不進推考傳旨,今方捧入,而命召傳授,一時爲急,如是違牌,事甚未安。更爲牌招,何如?傳曰,允。
又啓曰,兵曹判書金蘭淳〈再〉牌不進推考傳旨,今方捧入,而命召傳授一時爲急,如是違牌,事甚未安。更爲牌招,何如?傳曰,允。又啓曰,兵曹判書金蘭淳再牌不進推考傳旨,今方捧入,而命召傳授一時爲急連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,兵曹判書金蘭淳三牌不進推考傳旨,今方捧入,而命召傳授,一時爲急,連事違召,無意承膺,事體所在,誠極未安。陳疏到院,而原疏以國忌齋戒,纔已退却矣。所當更請牌招,而係是一日四牌,何以爲之?敢稟。傳曰,原疏捧入。
傳于金大根曰,兵判疏批已下,卽爲牌招。
傳于李嘉愚曰,留院公事入之。
林永洙啓曰,卽者漢城府官員來言,今此城隍發告祭及厲祭獻官,例以本府亞尹塡差,而左尹未差,右尹趙斗淳有身病,無進去之員云,右尹趙斗淳,卽爲牌招,左尹未差之代,政官牌招,開政差出,何如?傳曰,允。未差之代,前望單子入之。
左尹前望單子入之,趙冀永落點。
金大根,以都摠府言啓曰,今此孝和殿展謁時,侍衛寶劍,當爲備員,而副摠管金邁淳·柳相穆在外,洪羲瑾·趙斗淳俱有實病,二員未差,無以備員,令政院稟旨變通,仍令該曹,與未差之代,以在京無故人,口傳差出,待下批,牌招,以爲備員進參之地,何如?傳曰,竝許遞,前望單子入之。
摠管前望單子入之,都摠管金鏴,副摠管李憲瑋·朴永元·趙冀永·洪穉圭·金相順落點。
金大根,以兵曹言啓曰,再明日孝和殿秋殿謁時,本曹堂上,全數侍衛,而參判鄭禮容呈辭受由,令政院稟旨變通,仍令該曹,以在京無故人,口傳差出,待下批牌招,以爲進參之地,何如?傳曰,允。許遞。
吏曹口傳政事,以趙斗淳爲兵曹參判。
右議政朴宗薰疏曰,伏以,氣序交馳,此歲徂半,孝成殿秋嘗載薦,孝和殿展謁在邇,伏惟聖孝攀慕,觸境增感,伏念臣釁負如山,恩覆如天,誅殛不加,爵秩依舊,欲進而趨承乎,則廉防爲重,欲退而自靖乎,則嚴命踵臨,臣之有身,頓放無處,情窮勢迫,轉旋不得,誠亦極抵捂而大狼狽矣。夫罪或在於不聞不知之中,而事有涉於至重至敬之地,律令之未及具,史乘之未嘗記,則朝家之處是也。在所必嚴,人臣之遭此者,莫敢自恕,其理甚明,所關非細,此正臣今日之謂也。慈恩曠絶,而私分愈蹙,聖度寬大,而臣罪益彰,遇恩增怵,常情之所不能免負愆自訟,廉義之所不可已,秪緣臣衷情切苦,言不知裁,文字荒蕪,辭不達意,尋常奏覆,致煩辭敎,至今追惟,惶汗尙漬,此又臣罪更添於宿負之外也。竊伏惟念,臣之忝備承弼,非一日耳。曾無寸長片善,有以絲毫裨補於朝廷大體者,今焉不幸,罹玆大戾,若因是而爲法受罪,罪當其律,則可使一世之人,曉然知重大之事,固不可蔽以薄警,而有罪者,終不可以倖逭也。後之人亦將曰,國體之尊嚴,朝綱之振肅,職由此事之處置得宜,然則向所云朝廷大體,縱非賴臣而立,抑亦緣臣而存也其於與榮,不已多乎?且臣之性靈知覺,亦與恒人同,若其懦劫畏愼,而或過之,忽然値此古今人未曾有之事,臣有精爽,已遁不召,臣有面目,無地可顯,尙何堪于于於三命之下,便便於百僚之首乎?屛伏竢罪,在分則宜,唐突陳暴,義不敢出,而內懷邀恩之懼,外怵抗命之誅,妄犯瀆擾,諒不獲已。伏乞聖明,穆覽而曲察,仰稟慈聖,亟賜處分,用昭法紀,則賤分,亦庶乎粗獲其安,臣不勝云云。答曰,省疏具悉卿懇。予之所欲言者,已悉於前諭,卿之所欲言,已悉於前奏,又有何未盡之餘蘊,而如是縷縷乎?本事之无妄,斷然無疑,固前後處分,又爲至當,卿猶深引不已,如何則可以恔於卿心乎?望卿勿復固執,以幸國事。仍傳于金大根曰,此批答,遣史官傳諭。
兵曹判書金蘭淳疏曰,伏以,流光迅駛,秋序奄屆,伏惟孝思益復靡逮,竊伏念臣以菲才,濫躋八座,已往敭歷,無非華膴,是豈臣有一半分近似哉?皆我純宗·翼宗兩聖朝陶甄擢拔之至恩洪造耳。自抱烏號之痛,萬念都灰,而尙能隨逐行隊,奔奏執事,誠以區區愚衷,不避險夷,殫竭誠力,以爲追先報今之地也。迺者本兵之職,何爲而及於臣身也?戎政,國之大事,管轄諸營,處以中權,其重有如此者,金帛財賦,歲以出入,上下支調,亞於司農,其要有如此者,進退韎韋,揀拔淹滯,以需當世之用以裨一初之治,是其任,又何如也?臣書生也,軍旅之事,固非可論,而性本疎闇,且乏心計,家私冗務,不能自管,雖當本曹儲積有裕之時,尙無以句檢綜理,顧今已敗之局,收拾不得,將何以革謬節濫存贏備豫,使國計毋絀,軍食有賴也哉?且臣杜門罕交,耳目未廣,朝行儕流,尙多不識面貌,況彼閥閱踐歷身言書判,有非平日茫昧者,所可臨急領會,臣何能品高下而平物情,以無負四方之期望也?國之置官,非欲榮其私也,侈其身也,宿衛之嚴,銓注之重,尤宜十分愼簡,而乃以如臣至愚至劣者,擧以畀之,不少留難,臣之濫榮招災,固不足恤,其於上累則哲之明,下招物議之至,何哉?揆分揣量,承膺無路,召牌踵臨,坐犯違傲,玆敢略入文字,干冒嚴廬。伏乞聖慈,仰稟東朝,亟遞臣本兵之任,回授可堪之人,以重公器,以安私分焉。臣無任云云。答曰,省疏具悉。卿其勿辭行公。
上在昌德宮。停常參·經筵。
人定,灑雨下雨,測雨器水深二分。
藥房副提調李嘉愚啓曰,伏未審日間,聖體,若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿不必入侍矣。大王大妃殿·王大妃殿口傳問安。答曰,知道。
尹興圭啓曰,行大司憲金鏴,執義權拚,掌令卜來相,持平金瑩在外,掌令林基洙呈辭,持平韓文爀未肅,監察茶時之意,敢啓。傳曰,知道。
金大根啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
趙亨復啓曰,右參贊金箕殷,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,三品官之毋得過三日循例請牌,曾有定式矣。敦寧都正李公翼,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于金大根曰,明日出宮門路,以貳極門爲之。
金大根,以兵曹言啓曰,明日孝和殿秋展謁時,本曹堂上,全數侍衛,而新除授參判趙斗淳,有身病不得進參,令政院稟旨變通,仍令該曹,以在京無故人,口傳差出,待下批,牌招,以爲備員之地,何如?傳曰,允。許遞。
吏曹口傳政事,以金正喜爲兵曹參判。
兵曹口傳政事,護軍單趙斗淳。
金大根,以兵曹言啓曰,禁軍別將李忠運,身病猝重,無望供職,呈狀乞遞矣。實病旣如此,有難强令察任,改差,何如?傳曰,允。
兵曹,以沈日永爲禁軍別將。
金大根,以兵曹言啓曰,今七月十一日,武臣賓廳武經講書日次,而孝和殿秋展謁相値,不得爲之之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
上在昌德宮。停常參·經筵。
上詣孝和殿,入齋室,內閣·政院·藥房·玉堂問安。答曰,知道。展謁後,內閣·政院·藥房·玉堂問安。答曰,知道。還內後,內閣·政院·藥房·玉堂問安。答曰,知道。
傳于趙亨復曰,孝成殿望祭,以攝行磨鍊。
趙亨復,以弘文館言啓曰,新除授校理趙然春,時在忠淸道忠州地,副校理金逸淵,時在京畿高陽地,經筵入番事緊,請竝斯速乘馹上來事,下諭。傳曰,依啓。校理許遞,前望單子入之。
校理前望單子入之,吳致淳落點。
李嘉愚,以吏曹言啓曰,今此宗廟望祭獻官前參判鄭禮容,大祝前正言李晉翼,山陵望祭大祝,前郡守李源益塡差云,時無職名,竝令該曹口傳付軍職,何如?傳曰,允。
金大根,以備邊司言啓曰,各道道帥臣秋操稟啓,今已齊到矣。詰戎重務之全然抛却,已至數十年所,其在安不忘危之意,誠爲萬萬疎忽,及今擧行,有不容已,而第念桑土脩豫之道,亦須以愛養民力爲本,見今東北,皆經歉荒,兩西又疲供億,畿甸·三南,雖有登熟之望,而風潦間亦爲災,秋事尙在未判,此時農畝之民,遽責徵調之役,實非所以懷保寬恤之義,今秋八道·三都水陸諸操巡歷巡點,竝姑停免,至於官鎭門聚點,雖與正操有異,若能着意講行,亦當有裨於鍊戎肄武之節,另加申飭,俾毋敢視以文具,有堤堰處,移點完役,亦依近例爲之,各樣都試覆審考講及停退都試,竝爲設行之意,分付,何如?傳曰,允。
又以訓鍊都監言啓曰,本局千摠趙德永,身病甚重,勢難察任,改差,何如?傳曰,允。
敦寧都正李公翼疏曰,伏以,臣日昨,伏奉敦府除旨,義重叩謝,黽勉出膺,而第念臣素無敦寧,揆以公格,在所當遞,玆敢陳章,仰瀆崇嚴。伏乞聖明,俯垂鑑諒,照例遞改,俾官方無壞,私分獲安焉。臣無任云云。省疏具悉。疏辭,下該曹稟處。
丙申七月十一日辰時,上詣孝和殿。秋展謁入侍時,行都承旨李嘉愚,左承旨趙亨復,右承旨李㙽,左副承旨林永洙,右副承旨金大根,同副承旨尹興圭,記事官金應均·李源庚·鄭㝡朝·李墩,提學趙寅永·徐有榘,檢校直提學徐憙淳,直提學朴永元,檢校直閣李公翼,檢校待敎金學性·金洙根以次侍立。時至,通禮跪啓外辦,上具布裹翼善冠·布袍·布裹帶·白皮靴,乘輿出重華門,藥房副提調李嘉愚進前奏曰,侵早勞動,聖體,若何?上曰,一樣矣。仍出貳極門,由景化門,至齋殿門外,降輿入齋殿。少頃,展拜禮時至,通禮跪啓外辦,上出齋殿入詣板位,行四拜禮訖。通禮導上,詣殿內奉審訖。通禮導上還齋殿。少頃,命入外辦,上出齋殿門乘輿。左議政洪奭周進前曰,展拜禮成,孺慕冞新,日候極熱,聖體,若何?上曰,一樣矣。仍由景化門,入貳極門,命出標信解嚴,由重華門還內,諸臣以次退出。
上在昌德宮。停常參·經筵。
尹興圭啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
李嘉愚啓曰,今日乃是處暑,自明日視事,當爲取稟,而晩炎猶甚,無異盛暑,姑觀日候稍涼,更稟之意,敢啓。傳曰,知道。
傳于金大根曰,召對爲之。
尹興圭啓曰,行大司憲金鏴,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之意,敢啓。傳曰,知道。
以司諫具定默,獻納李光載,正言丁載榮,掌令林基洙,持平韓文爀牌不進罷職傳旨,傳于尹興圭曰,只推。
李嘉愚,以弘文館言啓曰,應敎李是遠,副應敎李家淳,校理吳致淳,副校理金逸淵,副修撰徐元淳在外,校理鄭德和身病出去,副校理金洙根內閣進,上番闕直,事甚未安。修撰宋應龍·金在田,竝卽牌招,以爲推移,姑陞入直之地,何如?傳曰,允。
又以弘文館言啓曰,新除授校理吳致淳,時在京畿安城地,經筵入番事緊,請斯速乘馹上來事,下諭,傳曰,依啓。
兵曹口傳政事,副護軍單李公翼。
兵曹口傳政事,護軍鄭禮容,副司果李晉翼·李源益,以上竝單付。
金大根,以備邊司言啓曰,卽見摠戎使柳相弼所報,則以爲,本廳所管北漢餉穀,連値各邑移轉,不得如例糶糴,陳腐不完之數,至爲七百石,迨此歉餘城民艱食之除,依已例分給於各倉保主人等處,以春升秋斗條,排捧充上爲辭矣。餉穀法意,所重自別,加分排捧,俱係難愼,而近緣邑糴之捧留,自致城儲之陳腐,及今改色,誠不容緩,且有年前已施之例,必不斳持,依所報,許令分給,而石數旣不甚多,收捧似亦非難,限明年內,準數畢納之意,分付,何如?傳曰,允。
林永洙,以戶曹言啓曰,時御所內各司雨漏修改吉日時,令日官崔福基推擇,則今七月十七日辰時爲吉云,以此日時擧行之意,敢啓。傳曰,知道。
金大根以司僕寺一二提調意啓曰,濟州出來先運歲貢馬二百匹內,二匹中路故失,十三匹中路病留,九匹到津頭逃逸,二匹到本寺病留,十匹水原府別饒士,四十六匹訓鍊都監,十二匹禁衛營,十二匹御營廳,十二匹兵曹軍馬分給除,實納馬八十二匹,禾毛色別單書入之意,敢啓。傳曰,知道。
義禁府啓目,永宗僉使具載龍原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編議處,何如?判付。啓,依允。又啓目,礪山前府使李熙吉原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付。啓,依允。又啓目,薺浦萬戶崔相燁,洪州牧使金鑅等原情云云。問目內辭緣,泛稱遲晩,竝只刑推得情,何如?判付。啓,除刑推議處爲良如敎。吏曹啓目,粘連啓下是白有亦,觀此敦寧府都正李公翼上疏,則以爲,臣素無敦寧,揆以公格,在所當遞。伏乞聖明,俯垂鑑諒,照例遞改亦爲白有臥乎所,旣無敦寧,則揆以格例,不可仍置,敦寧府都正李公翼,依例改差,何如?判付。啓,依允。
丙申七月十二日午時,上御熙政堂。召對入侍時,參贊官金大根,檢校直閣李公翼,檢討官李垿,記事官李源庚·鄭最朝·李墩,各持小學第五卷,以次進伏訖。上曰,史官分左右。上開卷,讀自公權莫歸,止爲搢紳家楷範。仍讀十遍訖。命陳文義。垿曰,詳此章之旨,柳仲郢,眞法家子弟也。以事其親之道,事其叔父,克盡其誠,苟非平日孝行之至篤,何以能此?此非高遠難行之事,而當時之人,或有不及仲郢者多,故朱子著而爲訓,載之善行,爲後世法焉。豈不休哉?夫孝爲百行之源,故自三代以下,有道之君,未嘗不以孝悌,爲治國之本,而逮于我朝,列聖朝傳授之心法,亦不外乎此矣。今殿下嗣服之初,仰法祖宗,善繼善述,則遹追來孝之盛德大業,孰善於此哉?伏願於此等大文,益加聖念,毋或小忽焉。上曰,閣臣陳之。公翼曰,此章所言韓氏家法嚴肅儉約,爲搢紳家楷範者,可以推移行之,此奚特士夫家家法如是也已?至於帝王家治國之楷範,亶不外嚴肅儉約四箇字,伏望殿下,於此等文字上,幸勿以過去說話看之,必須另留聖念,期有心得躬行之效焉。是臣等區區之望也。上曰,承旨陳之。大根曰,玉堂·閣臣,旣已盡奏,臣無容更對矣。上掩卷,命史官就座。仍命退,諸臣以次退出。
上在昌德宮。停常參·經筵。
王大妃殿進御二錢重人蔘粟米飮,自今日一貼式限二貼煎入事,榻前下敎。
金大根,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
尹興圭啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
金大根啓曰,來十八日,專經武臣殿講日次,而誕日問安相値,頉稟之意,敢啓。傳曰,知道。
傳于李㙽曰,在外承旨許遞,前望單子入之。
承旨前望單子入之,洪鍾遠落點。
尹興圭啓曰,行大司憲金鏴,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之意,敢啓。傳曰,知道。
以司諫具定默,獻納李光載,正言丁載榮,掌令林基洙,持平韓文爀牌不進罷職傳旨,傳于尹興圭曰,只推。
以修撰宋應龍·金在田牌不進罷職傳旨,傳于林永洙曰,只推。
林永洙,以弘文館言啓曰,上番闕直,事甚未安。修撰宋應龍·金在田,旣有只推之命,竝卽牌招,以爲推移,姑陞入直,何如?傳曰,允。
金大根,以備邊司言啓曰,卽見江原監司韓益相所報,則枚擧江陵府使李鼎民牒呈以爲,本邑騎兵雜色番布,每年八月十月兩次上納,而洊經饑沴,擧皆散亡,虛額居多,又値麻農無前慘歉,布價踊貴,番布一千二百五十餘疋,充數無路,萬萬罔措,今年騎兵布與三軍門價布,特許代錢爲請矣。軍布所需,關係經用,代錢輸納,有難輕議,況麻農登歉,係是昨年之事,則無所擧論於年分修啓之時,今於捧納期限迫頭之後,始有此越格請報者,揆以事面,極涉不穩,尤不容曲爲許施,而第念關東民勢之方在竿頭,朝家之所嘗憫念,而江陵一邑,土曠民散,十室九空,其蕩析難保之狀,在關東又爲最甚,道牒之特地單拈,有此論列,亦可見其萬不獲已之事情,苟可以紓力於民,不必以常例爲拘,且麻布之純錢代捧,亦不無一二可援,本府兩月當所納,依報辭特許代錢,其後時煩報之失,亦不宜無警,該道臣推考,何如?傳曰,允。
上在昌德宮。停常參·經筵。
金大根啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
傳于尹興圭曰,傳香承旨,馳詣宗廟·景慕宮,奉審摘奸以來。
傳于洪鍾遠曰,召對爲之。
注書李源庚病,代以李廷斗爲假注書。
金大根啓曰,行大司憲金鏴,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之意,敢啓。傳曰,知道。
以司諫具定默,獻納李光載,正言丁載榮,掌令林基洙,持平韓文爀牌不進罷職傳旨,傳于金大根曰,只推。
以修撰金在田牌不進罷職傳旨,傳于尹興圭曰,只推。
洪鍾遠,以奎章閣言啓曰,明日卽奎章閣演慶堂秋孟朔大奉審日次,時原任閣臣,依節目進詣擧行之意,敢啓。傳曰,知道。
又以弘文館言啓曰,上番無他推移之員,不得已以下番,姑陞入直之意,敢啓。傳曰,知道。
林永洙,以訓鍊都監言啓曰,本局字內敦義門北邊第一城廊,去夜偶然失火,盡爲燒燼之意,敢啓。傳曰,知道。
丙申七月十四日午時,上御熙政堂。召對入侍時,參贊官洪鍾遠,檢校直閣李公翼,檢討官宋應龍,記事官金應均,記事官鄭㝡朝·李墩,各持小學第五卷,以次進伏訖。上曰,史官分左右。上讀新受音,自歸柳氏,止以資勤苦,十遍訖。命陳文義。應龍曰,公綽之每夜燭至,執經史躬讀,韓氏之蔘連和丸,以資其勤苦,可見柳氏家習學孜孜以夜繼晷之工也。此是縉紳家美規,而況乎帝王之學,異於匹庶,尤當勤篤,無少間斷,漸臻將就之效,是臣區區之望,伏願體念焉。上曰,閣臣陳之。公翼曰,此章下段,卽敍韓夫人敎子事也。此乃士夫家敎子,而猶如此勤懇,況帝王家乎?以當今言之,兩慈殿勸勉我殿下,期待我殿下,果何如哉?奉承慈殿之聖心,莫如勤講學,伏望懋哉懋哉。上曰,參贊官陳之。鍾遠曰,文義,儒臣·閣臣之奏已盡矣。臣無容更達,而大抵此章,先言韓氏家法儉約,後言敎子弟勤學者也。其所謂永夜習學,以資勤苦者,蓋見夜而繼晝,無所間斷也,見今新涼入郊,燈火可親,正宜習學之時,而勤苦二字,尤爲有味,凡事不由勤苦,則無以成就,故以苦口之物,以資其勤矣。匹庶勤業尙如此,況帝王家問學之工,不致勤苦,何以有將就之效乎?伏願深加留念焉。上掩卷,命史官就座。仍命退,諸臣以次退出。
上在昌德宮。停常參·經筵。
藥房都提調沈象奎,副提調李嘉愚啓曰,伏未審日間,聖體,若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
金大根啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
林永洙啓曰,備邊司郞廳來言,今日賓廳日次,而領議政未差,左議政洪奭周有身病,右議政朴宗薰未肅拜,不得來會云矣,敢啓。傳曰,知道。
傳于尹興圭曰,晝茶禮,當自內親行矣。該房知悉。
林永洙啓曰,卽伏見黃海水使金宅基今春夏等褒貶啓本,則邊將無一人居中居下,殊無嚴明殿最之意,推考警責,何如?傳曰,允。
金大根啓曰,行大司憲金鏴,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之意,敢啓。傳曰,知道。
以司諫具定默,獻納李光載,正言丁載榮,掌令林基洙,持平韓文爀牌不進罷職傳旨,傳于金大根曰,只推。
尹興圭,以奎章閣言啓曰,景慕宮望廟樓,今望奉審無頉之意,敢啓。傳曰,知道。
又以奎章閣言啓曰,臣等進詣奎章閣,先大王御眞展奉,奉審無頉,仍詣演慶堂,翼宗大王御眞展奉,奉審無頉,而奉模堂及閣內諸處,亦爲無頉之意,敢啓。傳曰,知道。
又以內醫院都提調意啓曰,提調鄭元容,今日問安,不爲仕進,卽爲牌招,何如?傳曰,允。
又以弘文館言啓曰,上番姑陞入直,事甚未安。副校理金逸淵,自鄕上來云。與校理鄭德和,一體牌招,以爲推移入直之地,何如?傳曰,允。
林永洙,以兵曹言啓曰,今春慶科庭試武科榜目中,平安監營馬兵金五寬,則初試狀啓,父名以大赫修啓,殿試榜目中,以亨權書之,黃海兵營武學張雲益,則初試狀啓,以父名松林修啓,殿試榜目中,以致道書之,如是相左,事甚訝怪,故査實論報之意,發關各該營矣。卽接平安監司李紀淵回移,則馬兵金五寬,已爲作故,其子永洙所告內,矣父甲午條都試入格,今春偶得身病,勢難抵京,故初試,許賣於寧邊金振涉處,還來未幾,竟至作故,祖名果是大赫,而亨權則必是長涉之父名云。黃海兵使趙雲永回移,則武學張雲益,以癸巳年武學初試,果爲斥賣於開城府居張雲益處云。科試事體,何等嚴重,而今秋兩漢之如是作奸,萬萬痛惡,爲先削科,原榜目中,付標以入,所授紅牌,收聚上送之意,知委各該營,金五寬,旣已作故,置之。金長涉及兩張雲益,竝移法司,依律嚴處,何如?傳曰,允。
林永洙,以御營廳言啓曰,本廳千摠沈樂臣,身病甚重,勢難察任,改差,何如?傳曰,允。
義禁府啓目粘連,向前李熙吉亦,不請由而佩符越境,曠官六日,始爲還來,旣有道啓,而時囚則以親病尋醫納供是白乎乃,兼營將守令,差兼官之前,不得擅離,自是法例,依本律,以制書有違,照勘,何如?判付。啓,依允。又啓目粘連,向前崔相燁段,數十石添載,責雖在於裝載官,而差員亦有不檢之罪,以此照律爲白乎旀,金鑅段,漕船致敗之鉤拯作米,漏報一石,已有道臣之論啓,以此照律,何如?判付。啓,依允。又啓目粘連,向前具載龍亦,漕船致敗,在於境內,而穀物鉤拯,亦爲稽滯,不可以囚供之發明,有所參恕,以此照律,何如?判付。啓,依允。
義禁府照目粘連,薺浦萬戶崔相燁,洪州牧使金鑅等矣本府議啓內,崔相燁段,數十石添載,責雖在於裝載官,而差員亦有不檢之罪,以此照律爲白乎旀,金鑅段,漕船致敗之後,鉤拯作米,漏報一石,已有道臣之論啓,以此照律,罪各笞五十收贖,解見任別敍,竝只私罪,奉敎依允爲旀,崔相燁段,功減一等,金鑅段,功議各減一等爲良如敎。又照目,礪山前府使李熙吉矣本府議啓內,不請由而佩符越境,曠官六日,始爲還來,旣有道啓,而時囚則以親病尋醫納供是白乎乃,兼營將守令,差兼官之前,不得擅離,自是法典,依本律,以制書有違照勘,罪杖一百收贖,告身盡行追奪,私罪,奉敎依允爲旀,功減一等爲良如敎。又照目粘連,永宗前僉使具載龍矣本府議啓內,漕船致敗,在於境內,而穀物鉤拯,亦爲稽滯,不可以囚供之發明,有所參恕,以此照律,罪笞五十收贖,解見任別敍,私罪,奉敎依允爲旀,功減一等爲良如敎。又啓目,靈巖郡守鄭驪源原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付。啓,依允。
丙申七月十五日辰時,上御熙政堂。藥房入診入侍時,都提調沈象奎,副提調李嘉愚,檢校直閣李公翼,記事官金應均,記事官鄭最朝·李墩,以次進伏訖。醫官崔暄·金時中·南正吉·鄭檍,進伏楹外訖。上曰,史官分左右。象奎曰,近日東風不佳,早夜涼意太過,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。象奎曰,醫官旣已待令,使之入診乎?上可之。暄等以次診候訖。退伏奏曰,脈候左右三部調均矣。上曰,史官就座。仍命退,諸臣以次退出。
丙申七月十五日午時,上詣孝成殿。晝茶禮親行入侍時,行都承旨李嘉愚,左承旨李㙽,右承旨林永洙,左副承旨洪鍾遠,右副承旨金大根,同副承旨尹興圭,記事官金應均,假注書李廷斗,記事官鄭㝡朝·李墩,提學趙寅永,徐有榘,直提學朴永元,原任直閣李景在,檢校直閣李公翼,檢校待敎金學性以次侍立。時至,通禮跪啓請出次,上具衰服,出自齋殿詣板位,通禮跪啓請俯伏哭,上俯伏哭,少頃,止哭興,行四拜禮訖。通禮導上詣盥洗位。上盥洗訖。仍詣尊所,永洙酌酒,嘉愚以盞受酒,通禮導上入跪進,上執盞授興圭,奠于神位前,連奠三盞訖。上降復位,通禮跪啓請俯伏哭,少頃,止哭興,行四拜禮訖。通禮導上還齋殿,諸臣以次退出。
上在昌德宮。停常參·經筵。
林永洙,以都摠府言啓曰,今日入直內三廳武兼禁軍及軍兵等,中日習射技放。請出標信。傳曰,知道。
金大根啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
傳于林永洙曰,右議政入侍。
傳于金大根曰,召對爲之。
傳于林永洙曰,藥房提調許遞,前望單子入之。
內醫提調前望單子入之,金鏴落點。
金大根啓曰,行大司憲金鏴,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之意,敢啓。傳曰,知道。
以司諫具定默,獻納李光載,正言丁載榮,掌令林基洙,持平韓文爀牌不進罷職傳旨,傳于金大根曰,只推。
以校理鄭德和牌不進罷〈職〉傳旨,傳于林永洙曰,只推。
林永洙,以兵曹言啓曰,今七月十七日,武臣堂上朔試射日次,而大殿誕日前一日,不得開座,載在法典,依例停止之意,敢啓。傳曰,知道。
金大根,以刑曹言啓曰,兵曹啓辭內,今春慶科庭試武科榜目中,平安監營馬兵金五寬則初試狀啓,父名以大爀修啓,殿試榜目中,以亨權書之,如是相左,事甚訝怪,故査實論報之意,發關各該營矣。卽接平安監司李紀淵回移,則馬兵金五寬,已爲作故,其子永洙所告內,矣父甲午條都試入格,今春偶得身病,勢難抵京,故初試,許賣於寧邊金辰涉處,還來未幾,竟至作故,祖名果是大爀,而亨權則必是辰涉之父名云。黃海兵使趙運永回移,則武學張雲益,以癸巳年武學初試,果爲斥賣於開城府居張雲益處云。武科事體,何等嚴重,而今此兩漢之如是作奸,萬萬痛惡,爲先削科,原榜目中,付標以入,所授紅牌,收聚上送之意,知委各該營,金五寬旣已作故,置之。金辰涉及兩張雲益,竝移法司,依律嚴處,何如?傳曰,允事,命下矣。金辰涉居在平安道寧邊地,兩張雲益,則一是黃海兵營武學,一是開城府居民,竝分付各該道守臣,卽爲押上後,依律勘處之意,敢啓。傳曰,知道。
判府事沈象奎箚曰,伏以,臣於昨日前席,略陳賤疾間甚,私情比苦,日次承候,屢闕常禮,虧分瘝職,惟日兢悚,是宜早卽自列請譴,而嚴不敢畢其說而退,懣然紆結,彌增隕越,向臣之復叨此任,旣在久免之餘,病非不難强,力非不已殫,而適會承乏,黽勉苟冒,職責所重,一切若無所與者,幸而無事,于今四旬有餘日矣。是豈可一向如此者哉?況臣衰病,不啻日下,夏秋之交,所常沈淹,卽素祟宿痼,近今尤更委綴,昨之儘力趨入,不過一時頃,而雖幸不顚仆陛闥之內,纔還私次,卽旋僵頓,眩暈驟竝,若被推擠,移時始定,敗壞若此,尙可以緩聲丐免乎?玆敢短牘控籲。伏乞聖慈,特賜鑑諒,畫許遞改,公私誠幸。取進止。答曰,省箚具悉卿懇。愼節奉慮,卿其勿辭,安心調理。仍傳于林永洙曰,此批答,遣史官傳諭。
丙申七月十六日辰時,上御熙政堂。大王大妃殿垂篇,右議政入侍時,右承旨林永洙,假注書李廷斗,記事官鄭㝡朝·李墩,右議政朴宗薰,以次進伏訖。上曰,史官分左右。宗薰曰,近來日氣朝夕過冷,此時聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,臣之罪負以國體以公議,何可以暫時薄罷,蔽之乎?假使臣常時有操飭之效,俾知嚴愼之義,則保護之地,寧有似此無前之擧行乎?其時震駴,且勿論,至今追惟,尙切悚懍,臣之今此登對,極知冒沒,有關廉義,而前後恩造,曠絶如天,載色載笑,誨諭懇至,臣不敢一向退伏,重添徼恩之罪,而臣實惶愧無地矣。唯有得蒙當被之律,然後上而無刑政之失,下而私分亦可少安,區區之祝,實在於是矣。大王大妃殿敎曰,此是无妄之事,卿豈有罪乎?不爲監製,未知始自何時,而今旣成恒規,何干於卿也?特爲事體之重,不得不施譴罷矣。卿乃若是過爲自引,予心還覺不安矣。宗薰曰,臣豈不仰認處分本意乎?亶爲事體之重,故臣之惶懍,亦爲事體之重也。罪之大小,固係事體之輕重,臣之實情,誠萬萬悚蹙,兼以愧恧矣。大王大妃殿敎曰,此非過引之事,更勿引咎,惟盡心於國事焉。交節炎濕之時,老人之棲屑荒郊,爲日稍多,實甚悶慮,得無病患乎?宗薰曰,臣之賤疾,何足仰煩,而今承此軫念之恩敎,逈出尋常,雖有疾病,怳若祛體,不勝感泣矣。宗薰曰,今承縷縷下敎,不敢更事支煩,而臣之素所欲達者,今當仰達矣。臣之才具,何嘗近似於此職,而感激恩造,黽勉尸素者久矣。到今癃病轉痼,昏憒疲劣,其實萬萬無自力陳就之望,似此衰耄病孱之物,亟賜斥退,則在朝廷可謂得宜,而臣亦庶得而保此餘生,此實由中之言,伏願俯諒焉。大王大妃殿敎曰,此則意外之言,在此時,尤是萬萬不當之事,如是爲辭,予實無可答之言矣。宗薰曰,近於朝紙,伏見頻行召對,下情欣忭矣。其間盛熱停講之時,自內不爲間斷乎?伏想小學,今至垂畢矣。上曰,今講第五卷矣。大王大妃殿曰,大臣先退,史官就座。仍命退,諸臣以次退出。
丙申七月十六日辰時,上御熙政堂。召對入侍時,參贊官金大根,侍讀官金逸淵,檢討官金在田,記事官金應均,記事官鄭㝡朝·李墩,檢校待敎金洙根,各持小學第五卷,以次進伏訖。上曰,史官分左右。上讀新受音,自江州陳氏,止惟故李相家,十遍訖。上曰,文義陳之。逸淵曰,先法之法,卽是家法,而自其先代,講磨道義,嚴立規模,可爲法於子孫者也。法之一字,無往不有,言之有理者,謂之法言,服之循禮者,謂之法服,一事而有一事之法,一政而有一政之法,則顧此一心上做去,亦有其法矣。精一執中,堯·舜之心法,而禹·湯·文·武相傳而相授,皆是精一之心法也。逮至我朝列聖朝,治法政模,亦從精一中出來,今日殿下之所可法者,豈非列聖之心法乎?伏願懋哉懋哉。上曰,下番陳之。在田曰,上番臣所奏誠好矣。治家之要,莫若謹守先法,而匹庶猶然,況帝王家乎?治國平天下之道,不粵乎是矣。故書曰,監于先王成憲,詩云不愆不忘,率由舊章。我國家列聖朝典章法度,載在寶鑑·通編等書,今殿下隨其文理之博洽,取而考覽,守而勿失,是則是傚,唐虞三代之治,不難做矣。是以宋臣范祖禹告其君曰,欲法堯·舜,當法祖宗,此言豈不旨哉?伏願於此等文義,推類而體念焉。上曰,閣臣陳之。洙根曰,陳氏之十世同居,其篤於人倫可知,至於禽獸之沒知覺,而亦猶如此,則感化之理,大可見矣,伏願此等處,深加究索焉。上曰,參贊官陳之。大根曰,玉堂上下番及閣臣所奏,極爲切實,臣無容更達矣。上掩卷。仍命退,諸臣以次退出。
上在昌德宮。停常參·經筵。
林永洙啓曰,來二十一日,朝參日次矣,敢稟。傳曰,停。
金大根啓曰,行大司憲金鏴,執義權拚,掌令卜來相,持平金瑩在外,掌令林基洙,持平韓文爀呈辭,監察茶時之意,敢啓。傳曰,知道。
李嘉愚啓曰,左副承旨洪鍾遠,今日不爲仕進,卽爲牌招,何如?傳曰,允。
以左副承旨洪鍾遠牌不進罷職傳旨,傳于尹興圭曰,只推。
林永洙以成均館知館事意啓曰,今此監試初試時,照訖講,前期定日,自本館草記事,已有禮曹節目啓下矣。日字當爲預定,自今月二十四日,爲始開講之意,敢啓。傳曰,知道。
上在昌德宮。停常參·經筵。
大殿誕日,大殿,內閣·政院·玉堂單子問安。答曰,知道。大王大妃殿·王大妃殿,內閣·政院·玉堂口傳問安。答曰,知道。大殿·大王大妃殿·王大妃殿,朝廷二品以上·六曹堂上·奉朝賀單子問安。答曰,知道。
金大根啓曰,行大司憲金鏴,執義權拚,掌令卜來相,持平金瑩在外,掌令林基洙,持平韓文爀呈辭,監察茶時之意,敢啓。傳曰,知道。
傳于李嘉愚曰,政官牌招開政。
林永洙,以備邊司言啓曰,式年初試期日不遠,各道京試官都事,當於今日政差出矣。前後擇差之飭,非不申嚴,而每於事過之後,或不免有僨誤之入聞者,此專由於該曹之不能悉心掄揀而然,對揚之義,寧容若是?今番則必須各別愼擇,無或如前泛忽之意,另飭於掌銓之臣,何如?傳曰,允。
尹興圭,以吏曹言啓曰,掌試時各道都事,例以侍從差出矣。忠淸道都事盧尙默,慶尙道都事崔大寔,黃海道都事李宗心,江原道都事金大默,平安道都事卓碩行,俱未經侍從,竝改差,何如?傳曰,允。
有政。吏批,判書徐耕輔進,參判李憲球,參議李敦榮竝牌招不進,同副承旨尹興圭進。以李魯集爲右尹,趙奎昇爲敦寧都正,尹秉烈爲刑曹參議,張敎根爲大司成,趙寅永爲知春秋,金蘭淳爲軍器提調,康文顯爲引儀,洪世圭爲禁府都事,金舜海爲愍懷墓守衛官,南獻中爲忠淸都事,曺雲承爲慶尙都事,李繪九爲全羅都事,趙雲澈爲黃海都事,李殷相爲江原都事,李晉翼爲咸鏡都事,李正履爲平安都事,李明迪爲忠淸左道京試官,洪在喆爲慶尙左道京試官,金在田爲全羅左道京試官,趙得林爲平安道京試官,訓鍊都監提調單金蘭淳,禁衛營提調單金蘭淳,御營廳提調單金蘭淳,故宣傳官沈緯鎭贈兵參例兼,故學生沈坑贈吏議,故進士沈尙友贈僕正,已上全羅兵使沈漢永三代。
兵批,判書金蘭淳,參判金正喜病,參議白東奎入直進,參知趙在慶病,右承旨林永洙進。同知單高宅龍,副護軍趙亨復·李淵祥·徐戴淳,副司直趙然春,以上竝單付。
以吏曹參議李敦榮牌不進罷職傳旨,傳于尹興圭曰,只推。
林永洙以司僕寺一二提調意啓曰,濟州山馬監牧官金揚秋乙未·丙申兩年條封進馬二匹,今纔上來,禾毛色別單書入之意,敢啓。傳曰,知道。
又以司僕寺一二提調意啓曰,濟州出來後運年例進上馬八匹,三名日進上馬六十匹,凶咎駑馬二十匹,合八十八匹內,三匹中路故失,七匹中路病留,三匹到津頭逃逸,一匹到本寺病留除,實納馬七十四匹,禾毛色別單書入之意,敢啓。傳曰,知道。
上在昌德宮。停常參·經筵。
金大根啓曰,行大司憲金鏴,執義權拚,掌令卜來相,持平金瑩在外,掌令林基洙,持平韓文爀呈辭,監察茶時之意,敢啓。傳曰,知道。
注書金應均病,代以曺錫雨爲假注書。
尹興圭,以實錄廳摠裁官意啓曰,本廳郞廳李殷相·曺雲承·南獻中·李正履移拜外任,其代,副修撰徐元淳,修撰宋應龍,前都事姜時永,正言曺錫亨差下,仍令該曹口傳啓下,使之察任,副司果沈宜升,都廳郞廳差下,何如?傳曰,允。
吏曹,監試初試照訖講一所試官金逸淵·宋尙玉·韓啓源·洪翼爕·趙啓昇,二所試官李源益·黃基安·李鳳純·朴長輿·朴龍九。
尹興圭,以吏曹言啓曰,今此丁酉式年初試時,照訖考講二所試官前獻納朴長輿時無職名,令該曹口傳付軍職,何如?傳曰,允。
吏曹口傳政事,實錄編修官二單,宋應龍·姜時永,實錄記注官單徐元淳,實錄記事官單曺錫亨。
兵曹口傳政事,副司果單姜時永。
兵曹口傳政事,副司果單朴長輿。
金大根啓曰,明日次對,兩司當爲進參,除在外·未署經外,呈告人員,竝待開門牌招,何如?傳曰,允。
林永洙,以都摠府言啓曰,今日入直內三廳武兼禁軍及軍兵等,當爲中日習射技放,而大殿誕日後一日相値,不得設行之意,敢啓。傳曰,知道。
洪鍾遠,以戶曹言啓曰,時御所內各司雨漏修改吉日時,令日官金宜鍾,更爲推擇,則今七月二十五日卯時爲吉云。以此日時擧行之意,敢啓。傳曰,知道。
林永洙,以訓鍊都監言啓曰,本局從事官洪在喆,身病甚重,勢難察任,改差,何如?傳曰,允。
廣州留守朴岐壽疏曰,伏以臣,受命居留,倏已八箇月矣。徒積尸素之罪,恒切蹲仍之愧,準擬據實陳懇,仰冀體諒之恩,而今臣目下情理,又有萬萬切悲不可按抑者,臣以孤露餘生,惟兄弟相依爲命,事我先大王數十年間,蒙被厚渥,與天無極,頂踵毛髮,罔非造化攸賜,而涓埃未報,弓劍遽遺,臣實頑如木石,未能卽地溘然,只於鉶豆尊罍之間,朝晡朔望之班,兄先弟後,奔走周旋,庶幾以效終事之忱矣。積釁在躬,孔懷纏慟,顧影則孤孑無比,撫心則涕淚不禁,新哀舊悲,日夕迭攻,俯仰人世,何以爲生?忽忽怳怳,神不守舍,竝與尋常應酬,而不能自力,至於事務之綜理,簿書之鉤校,固未可議到也。顧今後死之責,惟有擇地深藏,而此實癡弱諸姪所難句當,臣之躬檢,情理宜然,而周覽遠近,固非一再可決,經紀終始,亦難時日爲期,則官守有限,頻繁往來,其將動輒煩請,嚴畏悚蹙,義不敢出,由前而言,則不稱之地,固難久居,由後而言,則至苦之懇,不忍自阻,臣情到此,吁亦慼矣。玆敢披露心肝,干冒崇嚴。伏乞聖慈,特垂愍諒,仰稟東朝,劃卽鐫免,使公務不至僨敗,私懇有以獲遂,千萬幸甚。臣無任云云。答曰,省疏具悉。過葬間特許從便往來,卿其勿辭。
上在昌德宮。停常參·經筵。
夜五更,月暈。
藥房副提調李嘉愚啓曰,伏未審日間,聖體,若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
金大根啓曰,行大司憲金鏴,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之意,敢啓。傳曰,知道。
尹興圭啓曰,三品官之毋得過三日循例請牌,曾有定式矣。大司成張敎根,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于林永洙曰,大臣·備局堂上引見,下直閫帥同爲入侍。
備忘記,全羅兵使沈漢永下直,長弓一張,長箭一部,片箭一部,筒兒一箇賜給。
注書李源庚病,代以權致和爲假注書。
傳于尹興圭曰,各道京試官都事,皆令明日待令。
有政。吏批,行判書徐耕輔進,參判李憲球牌不進,參議李敦榮進,同副承旨尹興圭進。以金弘根爲副提學,金在根爲兵曹正郞,洪翼爕爲奉常判官,兼持平單李明迪·洪在喆·金在田·趙得林。
兵批,判書金蘭淳病,參判金正喜入直進,參議白東奎,參知趙在慶病,右承旨林永洙進。啓曰,兵批無緊窠,吏批無送西之人,無政事之意,敢啓。傳曰,知道。
尹興圭啓曰,館錄從速爲之事,命下矣。新除授行副提學金弘根,卽爲牌招,何如?傳曰,允。
又啓曰,行副提學金弘根牌不進推考傳旨,今方捧入,而館錄命下之後,如是違牌,事甚未安。更爲牌招,何如?傳曰,待開門牌招。
以平安監司李紀淵狀啓,寧邊府使權用經,遭承重祖毋喪事,傳于尹興圭曰,令該曹勿拘常格,口傳各別擇差,當日下送。
吏曹口傳政事,以李穆淵爲寧邊府使。
以司諫具定默,獻納李光載,正言丁載榮,掌令林基洙,持平韓文爀牌不進罷職傳旨,傳于金大根曰,只推。
尹興圭,以禮曹言啓曰,卽接京畿監司金道喜移文,則以爲,積城縣鄕校聖殿正間滲漏,椽木朽傷,將以今秋釋菜,兼告修改告由,移還安祭香祝,自本曹啓稟下送云矣。積城縣鄕校聖殿滲漏處,今秋釋菜,當爲兼告修改告由,移還安祭香祝,卽令該司照例磨鍊下送,而祝文中措辭撰出事,一體分付,何如?傳曰,允。
丙申七月二十日辰時,上御熙政堂。大王大妃殿垂簾,藥房入診,大臣·備局堂上引見,下直閫帥同爲入侍時,副提調李嘉愚,記事官李源庚·鄭㝡朝·李墩,檢校直閣李公翼,右承旨林永洙,假注書曺錫雨,事變假注書文用中,左議政洪奭周,右議政朴宗薰,行戶曹判書李止淵,行吏曹判書徐耕輔,兵曹判書金蘭淳,行大護軍徐憙淳,知中樞府事曺鳳振,行護軍柳相弼,校理鄭德和,全羅兵使沈漢永以次進伏。醫官崔暄·金漢雋·秦慶煥·金永勳,進伏楹外訖。大王大妃殿曰,史官分左右。奭周進前奏曰,秋序已屆,伏惟聖慕冞新,而近來日氣,朝涼暮熱,有妨節宣之道,伏問聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。嘉愚曰,醫官使之入診,何如?上可之。暄等以次診候訖。退伏奏曰,脈候左右三部調均矣。大王大妃殿命醫官先退,次對爲之。奭周曰,昨年以北道陵寢及莊陵,禮堂奉審,待今年擧行之意,曾巳筵稟蒙允矣。顧今北路農形,在諸道最爲可憂,而關東荐歉之餘,民勢尙未蘇完,此時廚傳之貽弊,俱不可不念,陵寢奉審之屢退其期,雖誠未安,在前亦多其例,更爲退行於明年恐好,故敢此仰達矣。大王大妃殿答曰,依爲之。出擧條奭周曰,大農經用,本自不敷,來頭支費,又當浩多,鳩財之方,不可不及今預講,見今中外蓄積,在在枵罄,以臣愚見,實莫知所以措辦,而聽諸僉論,擧多以鑄錢爲便好,蓋凡生財之策,率未免有損下之患,而惟此一事,可以兩濟於公私,在小民別無貽害,而在國計則亦足爲一隅之助,曾在年前,已有此議,至經筵稟蒙允,而旋以採銅之有弊,未果擧行矣。近聞銅價比前頗歇,雖不新開鑛冶,亦可以無慮於鼓鑄云。第令戶惠廳各軍門,爛加商度,隨其便宜,以爲及時設施之地,何如?大王大妃殿答曰,依爲之。出擧條仍敎曰,曾無實效,而如果有益,則必須善爲措處也。奭周曰,當令戶惠廳各軍門,爛漫商確,各別申飭於任事之人,而在前則雖有狼貝之端,今番則可保其有益無害矣。奭周曰,臣於日昨,以京試官都事極擇差送之意,纔已草記蒙允矣。昨年試事之前期申飭,不爲不嚴,而場屋雜亂,依舊無改,此專由於如臣無似,竊位廊廟,全不能董正憚戢之致,慙悚之心,無面可顯,而至於主司徇私之弊,則亦不無比前差勝之效,繼玆以往,苟能益加提警,持久無懈,則中外觀聽,庶可以翕然孚信於精白恢張之擧措,而囂競蔑法之習,亦將不期變而自變,昨秋筵席,竊嘗以科試之公私,爲國勢輕重安危之所係,仰想聖聰,必當記有,今不敢架疊覼縷,而惟願自上,更嚴先事之飭,俾中外掌試之臣,竝各殫竭淬勵,自效於公耳忘私之義,京試官都事下去之時,亦依昨年例,自廟堂戒飭以送,何如?大王大妃殿答曰,如此好矣。依此爲之,可也。出擧條奭周曰,臣於日前筵席,以宣薦參下試射陞資勿施事,有所陳達,而伏承慈聖批旨,有雜岐加資不許履歷之命,重官方而杜倖門,一擧兩得,誠非細幸,掌銓之臣,固當永久恪遵,而其所擧行之際,亦不無些少疑眩之端,不可不一番經稟矣。近稽大典通編有曰,名武之雜岐加資者,勿許內外將,其下小注曰,如活人捉虎之類,又曰,觀武才別試射時若以善射陞資,則洗滌無礙,卽此觀之,試射之不以雜岐論,可知,蓋孤矢之事,卽靺韋之本業,奬勵拔擢,法意固然,而特緣近來躁進之成習,加以試事之不嚴,僥倖之階,率多由此,故從前銓家之收用,常後於循資敍勞之人,臣之向筵所奏,竊欲申明此規,而試射繕械之稍異於雜岐,亦旣區別於措語之間矣。今若以勿許履歷之敎,而混試諸射藝陞秩之人,則不但非制法之本意,曾前已蒙資之中,亦不無地閥人器之可惜者,而旣阻履歷,便歸永棄,在聖朝無物不遂之政,恐亦不容不念,臣意則大典所註雜岐之外,與諸般功役時牌將監官等名色,亦皆用雜岐之例,今後宣薦名武之以此陞資者,勿許履歷,以試射陞資者,雖不一切防塞,亦無得與積勞應敍者,競其先後,而自今試射之際,另加申嚴,如或有容私圖占之弊,則竝與不飭之主試,而施以別樣勘處之意,預爲分付該曹,今番都政時,試財繕械陞資之人,亦有注擬于履歷窠者,此雖云與雜岐稍異,而向筵批敎之後,不待稟定,徑先擧論,殊欠審愼,當該銓官推考,何如?大王大妃殿答曰,依爲之。出擧條奭周曰,頃因咸鏡前道臣權敦仁所達,以故縣監崔愼陞秩移贈事,伏奏許施矣。追聞崔愼,曾蒙司憲府執義之贈云,前道臣所奏中,尙闕移贈云者,未免爽誤,莫重奏語,有此不審,極爲未安,而矇無稽據,率爾陳達之罪,臣實爲首,不勝萬萬悚忸,移贈之典,事體不輕,旣係疊施,自當勿論,第念李載亨·韓夢獜諸人,以崔愼風聲淵源之所漸,亦旣蒙亞卿與下大夫之榮贈,則崔愼之視亞憲加進一階,恐不至爲濫越,依前下成命,仍施陞秩之贈似好,故敢此仰達矣。大王大妃殿答曰,依爲之。出擧條奭周曰,禁直事體,至爲嚴重,除非親病呈疏者外,元無擅離之規,間或有身病之十分危重,不容少淹於淸禁之中者,則不得不微稟出送,而此亦是絶罕之例也。近聞玉署翰院之臣,往往以微恙細故,無難徑稟云,事體所係,誠極寒心,事過已久者,雖難一一追理,而日前儒臣之因私故煩稟出去,以致召對之不得備員者,有不容無警,當該玉堂,施以譴罷之典,喉院之曲循入稟,其失亦爲不細,當該承旨,從重推考,何如?大王大妃殿答曰,依爲之。出擧條奭周曰,朝廷名器,所宜十分愼惜,淸峻之選,尤當以簡爲貴,而至於玉署講讀之任,則關係緊重,亦不可使之多數闕員,瀛圈之行,今雖未久,無故行公之人,其數絶少,殆無以備員排擬,而新進儲望,亦不爲無其人云,副提學有闕之代,政官牌招開政差出,本館錄,使之斯速擧行,何如?大王大妃殿答曰,依爲之。出擧條奭周曰,正言曺錫亨本生父年過七十,而侍從臣之應爲推恩者,所後家無可施之地,則移施於本生,曾多已例,而必經筵稟後,始可擧行,故敢此仰達矣。大王大妃殿答曰,依爲之。出擧條奭周曰,禁衛大將金煥,今日賓對,又不登筵,聞其實病,亦果難强,而武臣之連事闕參,大乖事面,況其受符之後,一不登對者,尤係前所未有,將臣數易,雖甚可悶,國體所關,實難仍置,屢度問備,徒歸屑越,施以罷職之典,何如?大王大妃殿答曰,所奏是矣,而實病旣如此云,推考,可也。出擧條奭周曰,永安府院君遷窆之禮,聞在於來月旬後云,國舅禮葬之典,遷窆與始葬無異,當分付該曹,照例擧行矣。大王大妃殿答曰,依此爲之。奭周曰,月前以大提學所奏,春秋館堂上,進詣鼎足山城史庫考出實錄凡例事,旣蒙允下矣。實錄考出時,翰林不可不偕往,以此意分付於本館爲好矣。大王大妃殿答曰,依此爲之。奭周曰,今年穡事,始幸有大登之望,近接各道狀啓,則多違所料,關北則未免歉荒,關東則荐饑之餘,亦不無可憂之端,而至於兩南,則月前水災,雖非通一道同然,亦多受害之處,而且今朔以後,惜乾頗久,東風連吹,垂成之穀,在在被損,遠道則狀未接報,而湖右則往往全棄,近畿農形,最號善就者,猶不能無白乾空殼之慮,到處民憂溢目,公私蓄積罄竭,來頭之事,茫然不知爲計矣。宗薰曰,臣於向日,身在郊外,見農形而聞農談,則田穀尤勝,畓穀非不茁長,而或有蹲縮之慮,兼以東風頗緊,想不能無所損矣。大抵畿內最優,兩南間有被水處,而北關則已判歉荒云,接濟之策,北爲最艱矣。無論畢竟豐儉之如何,民勢之倒懸,無處不然,儲穀預備之道,不可暫忘,設或遇豐,不當少弛於裕民之方,況不然,則尤豈不切悶乎?奭周曰,臣於月前筵席,亦已略控微懇,而雖幸値年穀之豐稔,亦不可少緩蓄儲預備之政,矧今關北則已成判歉,諸道則豐稔未判,憂虞澒洞,及時措處,尤不用少忽,而以臣愚昧,全無經紀,一日二日,袖手素餐,如此而安得不貽誤於民國之重務,惟願亟賜斥退,愼簡賢輔,俾究經濟奠安之策,此臣之晝宵顒望者也。大王大妃殿答曰,始意其大登,今則姑未可知,難以弛念,而若復得雨,則亦不無後望,自廟堂益加惕念,思所以措置之方,而反欲求去取便耶?奭周曰,臣亦有一分秉彝之衷,顧何忍爲一己占便之計乎?誠以冒居重位,不能發一謀做一事,民國之事,日益狼貝,故只願早蒙斥退,以避賢路,斷斷此心,實出於爲國而已。宗薰曰,左相纔以辭懇仰奏,而若論病不可强才不能堪,則臣當居先,雖使無病强壯,庸碌愚迷,尸素無用,而況貞疾癃痼,轉益昏耗,在朝家綜覈懋實之政,首先斥退,如臣者宜不可緩,是臣區區之望也。大王大妃殿曰,然則皆欲退去,遂闕相位乎?設以他人代之,亦必又爲此言矣。奭周曰,臣今猥當首相虛位之時,冒行首相之事,尤萬萬非才力所堪勝,今若備員鼎席,俾臣得免於代斲,則猶爲萬幸。大王大妃殿曰,今若備員新卜,則卿當以次而陞,又安得免首相之任乎?奭周曰,人惟求舊,今若重卜舊德,則似勝於臣之爲首相矣。大王大妃殿曰,上有沖君,而皆欲退去,此豈人情可爲之言乎?奭周曰,臣何忍忘國而求去也?只爲國事之實難堪任故也。宗薰曰,臣於今日所仰懇者,只在斥免此非分之職,改授才器可堪之人,臣固非敢望休退,又無鄕居可往,則所願亶在於解此職名而已,此非不知分義,奉身而退去也。大王大妃殿曰,苦事則欲厭避故也。其說且置之。李德鉉之疏意,何如?奭周曰,此疏當爲稟處,而勢難一一許施,爲民之事,亦不宜全然防塞,故竊欲博採衆見,爛加講究,而後始爲覆奏矣。其疏凡有三段,其一,則兩稅代錢事也。稅穀本邑之納,在小民,非不爲弊,而船粟通漕,自古行之,勢不得以其爲弊而改之矣。曾在四十餘年前,永春一邑,邑空民散,至於莫可奈何之境,我正廟特加軫恤,俾一縣米木之納,皆以代錢,近年以來,丹陽·堤川·延豐三邑,皆以其鄰比之境,援此爲例,輒蒙曲施,鎭川之視右諸邑,其爲弊固無異同,而今若復許鎭川,則他邑又將繼起,職此不已,則太倉勢將無粒米之輸,此一款,恐難遽施。其一,卽軍政事也。本邑軍弊聞甚切痼,如有餘丁之可以稍充者,則豈不誠便好,而所謂餘丁,未可保其爲眞個無歸屬之閒丁,此則當令本道詳加覈實,從長措處,至於各邑移來軍之還送外邑,事勢有難逢托度,此亦當付之道臣,量宜施行。其一,則保米代錢事也。保米在軍役之中,最爲苦重,小民切骨之冤,在所當恤,而此亦不但鎭川一邑之爲然,如欲盡施,則軍需所係,亦不可不念,或施或否,又不免有斑駁之歎,而從前年分回啓之時,尤甚之邑,亦多蒙代錢之惠,今亦當依此例,令道臣量度事情,限幾年措辭陳請於年分之啓,恐或不害爲少紓民力之方矣。大王大妃殿曰,雖覽其疏,而予未詳知其裏面,如果有益於民而無弊者,則自廟堂審察善處,可也。宗薰曰,宰臣疏辭,可見其惓惓憂民之意,而此只見鎭川一邑而言耳,殆無邑不然,固難偏施於鎭川,且兩稅作錢,尤不可遽議,旣往若而邑之許施,雖鄭重不得已之事,而臣則曰,終非經法,有難引例,雖以軍政言之,閒丁之難得,無邑不然,何以遽議移送乎?若論人口與軍摠多少,則鎭川雖少,寧有不足之理乎?募屬投托保率契坊等許多逋藪,殆不可數矣。然亦難以一朝刷定,惟在監司·守令措處得宜,漸次釐正而已,不可驟擧,徒致騷擾矣。奭周曰,其疏中,旣以陳田·白徵之弊,有所論列,則朝家旣聞之後,有不宜仍置勿問,所當分付該道,覈實頉給,而似此之事,最易虛實之混淆,公家則徒失經賦,而惠澤則不歸於民,此亦不可不念,且以目下湖西事言之,再昨年災頉之査實還納,爲屢千餘結,其時謂以吏輩奸竇之搜括矣。近聞白徵之弊,全歸小民,一道騷然,不堪其苦云,此等事,實難容易擧論矣。大王大妃殿曰,初欲其利益而爲之者,爲如是矣。事關民隱,似當有聽聞,雖未聽聞,豈無參酌之道乎?或有聽聞,而不究施措之實,只歸之於一時過去之言,則是朝家無所顧念,視民如棄也,如何則爲好耶?廟堂·朝廷,實無一朝一夕可爲之策,而予心則豈有暫忘之時乎?只自憂菀而已。奭周曰,民生倒懸之勢,切骨之瘼,實不忍任他不顧,而雖以結數言之,纔欲一事釐正,則便有一事妨害,以此而民益困瘁,莫可支保,而民惟邦本,邦本不固,則其爲憂虞,將如何哉?大王大妃殿曰,豈不爲然乎?予以民力,安坐食之,而爲渠之事,一無可施矣。奭周曰,自上憂民之念,惻怛懇摯,至於如此,實不勝感泣矣。顧今民生之弊,固難勝數,而其大者,軍還是已,試以軍弊言之,應役者,雖有苦歇之不均,若止於一身一役,則是亦渠分內事,雖至殘之民,亦豈敢以此爲怨,而今也則不然,白骨黃口指徵無處之重役,偏萃於顚連無依之類,有一身而兩役三役,甚至於七八役,哀我元元,將何以堪乎?大王大妃殿曰,此則守令之過也,間果關飭乎?奭周曰,誠然矣。昨年因臺臣之疏,行會申飭,月前賓筵,亦已更加提飭,而或不無着意擧行之邑,亦多有諉之無可奈何,而不肯着手者矣。大王大妃殿曰,何爲而諉之無可奈何也?奭周曰,此專由於避謗畏事,而軍役不可侵之端矣。大王大妃殿曰,何民不可侵軍役耶?奭周曰,不可侵者,卽班民也,大抵士族則不侵固,可也。而近來法綱解弛,至於土氓中若干食粟者,皆欲一切圖免,此固莫大之弊也。宗薰曰,非但圖免渠身與渠之族屬而已,此外投托夤緣之輩,亦爲不少,而至若鄕里班族,則稱以墓奴而得免者,幾或爲一村之多矣。大王大妃殿曰,墓奴無怪其免役,而其他則何可如是乎?奭周曰,近來此弊滋甚,至於京班有勢家墓下,則官吏非但不敢侵役而已,甚或不敢接跡於其村矣。大王大妃殿曰,墓奴定數外,皆徵爲可,而只爲徵捧於無告之民,則民其可生乎?奭周曰,非惟墓奴爲弊,又有契坊保率等多般名色,互相投托,轉益增衍,擧無一役之見侵,而惟是㷀獨殘窮之民,偏受其害,豈非切矜者耶?大王大妃殿曰,大臣就座。永洙曰,諸宰奏事。耕輔進前奏曰,文監察本有三窠,而昨年銓官筵稟後,竝權作蔭窠矣。來月監試初試時,一二所監試官,例以文監察差送,則事當及今還差,而時帶者之遷轉作窠,當差人之待窠塡代,有非數旬間所可必之事,目下事勢,誠有臨時狼貝之慮,臣意則蔭監察中朔數最多者二員作窠,姑付司果,而其代以槐院參上人差出,以爲試事進參之地似好,而自臣曹不敢擅便,事係官方,下詢大臣處之,何如?大王大妃殿曰,左右相之意,何如?奭周曰,科場監試之任,不可以蔭官差遣,文臣窠之隨闕復舊,在法當然,而科日不遠,其前有闕,亦未可必,勢不得不依銓臣所奏,權付司果,作窠差代,而此與虛司果有異,待相當窠,卽爲區處,俾勿久淹,恐好矣。宗薰曰,臣亦於此,別無異見,蔭監察之權付司果,卽不過暫時推移,固宜隨窠,首先區處,而旣是朔數最久者,則陞品與外任,似當竝無所拘矣。大王大妃殿答曰,左右相之言,旣如此,依爲之。出擧條大王大妃殿曰,全羅兵使入侍乎?永洙對曰,果爲入侍矣。大王大妃殿曰,全羅兵使進前。漢永進前。大王大妃殿曰,奏職姓名。漢永對曰,全羅道兵馬節度使臣沈漢永矣。大王大妃殿曰,兵使職掌何事?漢永對曰,軍務也。大王大妃殿曰,今於入侍時,已聞軍政之弊矣。軍政痼弊,萬不成說,卿其下去,須與監司·守令,商議爛確,着實釐革,設或未得盡祛,則雖一二分釐革,無負朝家委任之意也。卿今親爲承聆而去矣。大王大妃殿曰,藥院提調何不入來?奭周曰,見方在外矣。大王大妃殿曰,卽爲嚴飭上來事,知委。奭周曰,今年則自春徂夏,講筵稍闊,自內雖或不廢講讀之工,終未若勤接儒臣,硏究文義,俾得將就聖學,而今則酷暑已退,新涼漸生,勸講與法講,次第設行,無復如前日之停撤,臣所望也。大王大妃殿曰,日間將欲始之矣。永洙曰,今日賓對,兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條仍命大臣先退,㝡朝進前奏曰,臣以史庫曝曬事,有所仰達者矣。實錄堂上進去江華史庫時,史官一員偕進之意,大臣纔已稟定矣。曝曬年次已過,史官今旣進去,則仍於此時,推擇日字,竝行曝曬,亦似便宜,故敢此仰達矣。大王大妃殿答曰,依爲之。出擧條㝡朝曰,因此事端,又有所仰稟者矣。赤裳史庫,則昨年儀軌奉來時,已行曝曬,至於太白·五臺,則曝曬年次,已爲六年之久,待秋涼一體擧行,何如?大王大妃殿答曰,待明秋擧行,可也。出擧條遂命史官就座。仍命退,諸臣以次退出。
上在昌德宮。停常參·經筵。
林永洙啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
又啓曰,來二十五日,朝參日次矣,敢稟。傳曰,停。
又啓曰,左副承旨洪鍾遠,右副承旨金大根,今日不爲仕進,竝卽牌招,何如?傳曰,允。
傳于尹興圭曰,禮房承旨進詣皇壇奉審,仍詣宣武祠,一體奉審以來。
傳于林永洙曰,各道京試官都事入侍。
傳于林永洙曰,召對爲之。
傳于尹興圭曰,勸講,自明日爲之。
尹興圭啓曰,行副提學金弘根牌不進推考傳旨,今方捧入,而館錄命下之後,如是違牌,事甚未安。更爲牌招,何如?傳曰,允。
林永洙啓曰,行大司憲金鏴,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之意,敢啓。傳曰,知道。
以司諫具定默,獻納李光載,正言丁載榮,掌令林基洙,持平韓文爀牌不進罷職傳旨,傳于林永洙曰,只推。
以左副承旨洪鍾遠,右副承旨金大根牌不進罷職傳旨,傳于林永洙曰,只推。
尹興圭,以戶曹言啓曰,永安府院君遷窆時,禮葬擧行事,纔有大臣筵奏,而本家以爲初喪時,已以遺言,不敢祗受,今亦無以奉承恩典云矣,敢啓。傳曰,依年前初喪例,葬需輸送。
丙申七月二十一日辰時,上御熙政堂。大王大妃殿垂簾,京試官·都事入侍時,右承旨林永洙,假注書權致和,記事官鄭㝡朝·李墩,忠淸左道京試官李明迪,慶尙左道京試官洪在喆,全羅左道京試官金在田,平安南道京試官趙得林,忠淸都事南獻中,慶尙都事曺雲承,全羅都事李繪九,黃海都事趙雲澈,江原都事李殷相,咸鏡都事李晉翼,平安都事李正履,以次進伏訖。上曰,史官分左右。大王大妃殿曰,京試官·都事各進前告職姓名。告訖。大王大妃殿曰,試官·都事皆詳聽予言,昨年試官之去,曾有別飭,而終不無不美之說,以致怨歸於國家,卽今人心雖曰危險,若無自失之端,則豈有物情咈鬱之理乎?非無嚴處之意,而傳聞不可取信,故不爲追究,今番若復有如前不美之說,則無論虛實,當勘重典,皆將如何試取?諸臣起伏奏曰,竭誠奉公。大王大妃殿曰,予今勉飭之不已,爾等各自惕念,毋或疎忽,以副予意,科日不遠,俱當那日發行?諸臣奏曰,道里之遠近各異,發行之遲速不同。大王大妃殿曰,勢固然矣。旣而命退,又復下敎曰,下去皆以至公善試,可也。諸臣以次先退。大王大妃殿敎曰,上番翰林登筵乎?永洙奏曰,登筵矣。大王大妃殿曰,昨者太白·五臺曝曬之奏,已允許矣。更思之,兩道陵寢奉審,旣退明年,則曝曬之行,亦退行於明秋,可也。上曰,史官就座。仍命退,諸臣以次退出。
丙申七月二十一日辰時,上御熙政堂。召對入侍時,參贊官林永洙,檢校直閣李公翼,侍讀官金逸淵,檢討官李垿,假注書權致和,記事官鄭㝡朝·李墩,各持小學第五卷,以次進伏訖。上曰,史官分左右。上讀新受音,自子孫數世,止宗諤所制也,十遍訖。命陳文義。逸淵曰,李相家日餉之計給,婚喪所費,皆有常數,則其用財之有常法,可知也。凡於事爲之間,無小無大,必有其常,常經之常,五常之常,俱是平常底道理,而不可毫分踰越者也。今此用財之方,若或過常,則以有限之財,不能當無已之用也。一家之用財猶然,況帝王之理財乎?古昔哲王,皆以崇儉節財用,爲愛民之本,故朱夫子有言曰,節財用以固邦本,蓋國家財用,皆出於民,則其用,豈無其常乎?所以節用,爲愛民之本也。伏願殿下,深留聖意焉。上曰,下番陳之。垿曰,觀於此章,李相家規模,大抵宏遠矣,夫規模者,猶法度也,無小無大,無不各具。天行健,自强不息,天之規模也,坤厚載物,德合無疆,地之規模〈也〉。日月運行,節候之忒,四時之規模也,深措九重,總覽萬機,人君之規模也。自灑掃應對進退,以至修身齊家治國平天下,莫不有規模,則今日殿下開筵講讀,亦豈非聖學之規模,而仰法祖宗者乎?夫讀書亦有程式,聚精會神,潛心玩味,從頭至尾,無小間斷,則聖學日進高明,而規模自然宏遠矣。伏願殿下,先自講學而立規模,如天行健自强不息焉。上曰,閣臣陳之。公翼曰,上番所奏節用愛民,下番所奏規模,儘皆好矣。臣無容更奏,而此章卽言唐相李昉家家法也。雖士夫家,家法,猶能遵舊而不失,況帝王家乎?惟我列聖朝治法政謨,載在方冊,此卽殿下今日所可監法者也。此章所言婚姻喪葬,乃士夫家四禮,而帝王家有五禮,吉凶軍賓嘉是已,果須有節而有常,然後事成而禮擧焉。其下段分命子弟掌其事之句,尤合體念,分命之際,應必擇人,使之各掌其所堪任,朝廷用人之法,亦不越於是。大抵修身齊家治國平天下,同一道也。此等文字,幸勿以尋常說話看之,期有心得躬行之效,臣等區區之願,伏望懋哉懋哉。上曰,參贊官陳之。永洙曰,儒臣·閣臣,已詳陳之,臣無容更達,而殿下講讀之際,每多間斷錯誤,此乃不存心故,大抵讀書之法,心不存,則雖百番之讀,一日難持,心存焉,則雖一番之讀,數日不忘,存心二字,豈非讀書之要法乎?惟我列聖朝聖學工夫,莫不高明,而皆從經史上躬行而心得之也。殿下仰法祖宗,專心講讀,無或停撤,日進聖學,此臣等區區之願。上掩卷,命史官就座。仍命退,諸臣以次退出。
上在昌德宮。停常參·經筵。
金大根,以都摠府言啓曰,今日入直內三廳武兼禁軍及軍兵等,中日習射技放。請出標信。傳曰,知道。
金大根啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
傳于洪鍾遠曰,勸講入侍。
尹興圭啓曰,行副提學金弘根再牌不進推考傳旨,今方捧入,而館錄命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,牌招。
傳于尹興圭曰,副提學有闕之代,前望單子入之。
副提學前望單子入之,李憲瑋落點。
尹興圭啓曰,館錄爲之事,命下矣。新除授行副提學李憲瑋,卽爲牌招,何如?傳曰,允。
大王大妃殿傳于洪鍾遠曰,卽見完伯狀啓,雖非一邑之事,又如是頹壓之多,其所矜惻,無以爲諭,原恤典外,別加顧恤,使之趁卽奠接後狀聞。
金大根啓曰,行大司憲金鏴,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之意,敢啓。傳曰,知道。
以司諫具定默,獻納李光載,正言丁載榮,掌令林基洙,持平韓文爀牌不進罷職傳旨,傳于金大根曰,只推。
尹興圭,以弘文館言啓曰,上番副校理臣金逸淵,以照訖講試官,今日會同時,晝仕出去之意,敢啓。傳曰,知道。
金大根,以禁衛營言啓曰,本營哨官異海觀,身病猝重,勢難察任,改差,何如?傳曰,允。
行副提學金弘根疏曰,伏以臣,夙抱貞疾,殆無寧日,重以三數年來屢經危惡之證,形殼徒存,精爽已遁,榮衛竝耗,眞元莫敷,陳力就列,漸斷其望,近又大添暑濕,浹月委淹,不意玆際,伏奉恩旨,以臣爲弘文館副提學,召牌荐降,蓋以日昨賓筵,請行館錄,而有是除也,臣於是,惶隘尤切,臣之年前濫叨,適在會圈之時,私義難冒,已例可據,陳懇乞解,輒蒙體諒,然則以是事而受是任,宜若不及於臣,而乃又卒然承命矣。今臣所値,與夫所以自處者,固無前後之異,況其本分不稱,畢暴於前,見疾難强,悉陳如右,屢回忖量,承膺無路。玆敢略綴短章,仰瀆崇嚴。伏乞聖明,俯賜鑑察,亟許鐫改,俾成命無淹,微忱獲安焉。臣無任云云。答曰,省疏具悉。所請依施。
吏曹參議李敦榮疏曰,伏以,臣於見職,何嘗一毫近似,而尙此冒據也哉?始焉臚實,未蒙恩諒,繼而怵分,遽難申瀆,因仍盤礴,居然爲三朔之久,愧深濫竽,懼若集木,任重人輕,恒恐有負乘之烖,自視實然,人將爲何?臣之區區所丐免者,非敢出於一身勞休之計,淵鑑在上,物無遺燭,庶不待臣之辭畢,而有以處臣也。念臣情私,實亦有萬萬煎迫者,臣母年今七十有八矣。宿嬰貞疾,祟在積疚,雖値小康之時,床褥寄身,藥餌爲命,所患積聚,轉成沈痼,一日二日,如水漬紙,近因涼燠交換,將攝失宜,暑滯挾感,重添別症,溏泄暴下,而眞元綿綴,痰火闖肆,而咳喘弦促,食飮全阻,補瀉兩難,此時孑然在傍者,惟臣一人而已。出而問醫,入而爇藥,以至於左右扶將動靜候視,而臣若晷刻離捨,俱無以趁期,臣情到此,靡暇卹他,雖閒散職事,猶難虛縻,而況見任之綦重乎?至若享單之呈徹,政牌之應召,有時乎嚴急,而臣之目下情理,顧安有奔奏自效之望乎?以公而貽瘝曠之累,以私而抱悶迫之情,然猶嚴畏趑趄,竟自阻於孝理之大化,則亦非義分之所敢安,玆控至懇,冒干崇聽。伏乞聖慈,俯垂矜諒,亟遞臣職,俾便救護,仍降威罰,以警瀆撓之罪焉。臣無任云云。省疏具悉。所請依施。
丙申七月二十二日辰時,上御熙政堂。勸講入侍時,提學徐有榘,參贊官洪鍾遠,檢討官李垿,假注書權致和,記事官鄭㝡朝·李墩,各持小學第五卷,以次進伏訖。上曰,史官分左右。上誦前受音一遍訖。有榘讀自或問第五倫,止無私乎,仍奏釋義訖。上讀新受音十遍訖。命陳文義。有榘曰,第五倫,卽東漢初名臣,而以公正有名者也。時人皆意其無私,故有此問,而倫答如是,此其所以平日省察之工,大有異於衆人者也。選擧不能忘,及退而安寢,皆已所獨知,而人所未見之事耳。倫之悉攄無隱,政可見其公正無私,朱夫子旣編入小學,而語類亦稱其省察之工,此政喫緊爲人處,伏願留神焉。上曰,下番陳之。垿曰,觀於第五倫答或問之說,可知其爲人之公正也。人孰無私?鮮能克己,故凡人則惑於偏私,自不覺其以私害公,而如第五倫者,瞭然於公私之分,引己之所行而辨明之,小無拘焉。苟非平日一致力於省察工夫,則豈能如是乎?朱子曰,抑私恩以抗公道,此正千載格言也。伏願殿下,每於應事接物之際,深軫公私之辨,益懋省察之工焉。上曰,參贊官陳之。鍾遠曰,此章,先儒多有論說,而第五倫則自知其不能無私,乃所以能省察也。然豈若存養愼獨,克去私心,初無不忘不用十起不起之異乎?大抵私者,所以害於其心者也。有一毫不出於天理之公,則雖所事皆善,未必不爲私也,故顔子克己復禮,乃爲作聖工夫矣。伏願必於公私之辨,深加留心焉。上掩卷,命史官就座。仍命退,諸臣以次退出。
上在昌德宮。停常參·經筵。
金大根啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
李嘉愚曰,左承旨李㙽,今日不爲仕進,卽爲牌招,何如?傳曰,允。
傳于李嘉愚曰,勸講入侍。
尹興圭啓曰,行副提學李憲瑋牌不進推考傳旨,今方捧入,而館錄命下之後,連事違召,不卽承膺,事甚未安。更爲牌招,何如?傳曰,允。
又啓曰,行副提學李憲瑋牌不進推考傳旨,今方捧入,而館錄命下之後,如是違牌,事甚未安。更爲牌招,何如?傳曰,允。
金大根啓曰,卽者義禁府都事來言,時囚罪人鄭驪源,當爲議處,而判義禁金在昌有身病,次堂例不得擧行云,卽爲牌招,何如?傳曰,允。
又啓曰,判義禁金在昌牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
尹興圭啓曰,奏御文字,何等審愼,而內侍受祿單子,多有誤書,致勤下敎,臣之矇然捧入,不勝惶悚,而當該吏曹堂上,不可無警,推考,何如?傳曰,允。
金大根啓曰,行大司憲金鏴,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之意,敢啓。傳曰,知道。
以司諫具定默,獻納李光載,正言丁載榮,掌令林基洙,持平韓文爀牌不進罷職傳旨,傳于金大根曰,只推。
以左承旨李㙽牌不進罷職傳旨,傳于李嘉愚曰,只推。
金大根,以摠戎廳言啓曰,本廳左部右司把摠南曦重,身病甚重,勢難察任,改差,何如?傳曰,允。
又以禁衛營言啓曰,本營字內敦義門南邊體城一間半許頹圮處,今七月二十四日,始役改築之意,敢啓。傳曰,知道。
丙申七月二十三日辰時,上御熙政堂。勸講入侍時,提學趙寅永,參贊官李嘉愚,檢討官宋應龍,假注書曺錫雨,記事官鄭㝡朝·李墩,各持小學第五卷,以次進伏訖。上曰,史官分左右。上誦前受音一遍訖。寅永讀自劉寬雖居,止性度如此,仍奏釋義訖。上讀新受音十遍訖。命陳文義。寅永曰,劉寬卽東漢名臣也。方其朝會之時,作此飜羹之事,嗔怒急遽,常情之所必有也,而寬乃反徐言曰,羹爛汝手云云者,可見其度量之寬大,而朱夫子特編入小學,亦取此也。大抵人當思恢其度量,而其在帝王之尊,則尤不可不勉。論語曰,惟天爲大,惟堯則之,書曰,克寬克仁,此可見堯·湯之度量矣。堯·湯,聖王也,而其爲度量也如此,則爲人君,而可不以堯·湯爲法乎?且以九容九思章言之,言思忠忿思難,則可以無疾言矣,色容莊氣容肅,則可以無遽色矣,何莫非德量中出來者耶?伏願殿下,於此等處,必須體念焉。上曰,玉堂陳之。應龍曰,不疾言不遽色,人所難行也,而劉寬,雖居倉卒之間,亦未嘗疾言遽色,則可知其性度之寬大,故朱夫子所以稱之也。許魯齋有言曰,人主處億兆之上,所操者,予奪進退賞殺之權,而若以一時喜怒,則予者非有功,奪者非無功,進者未必爲君子,退者未必爲小人,至於賞之罰之生之殺之,鮮有得其正者,旨哉言乎?伏願殿下,留神澄省焉。上曰,參贊官陳之。嘉愚曰,文義則閣臣·玉堂,敷陳已悉,臣無容更贅,而竊伏見今日講筵,自上頗有厭倦之色,講讀之際,每多間斷,句音之間,或致錯誤,諸臣之所陳文義,亦似不關聖聰,如是則雖日開講筵,顧安望有將就之益哉?且若於疑晦處,時賜發問,則臣等之所不知者則已,其所知者,安敢不叩竭其所有,以裨聖學之萬一也哉?寅永曰,參贊官所奏儘好矣。每於疑晦處,上下問難,務究其旨,則聖學亦可以益明矣。今於此章,亦爲發問恐好矣。上曰,徐言何謂也?寅永曰,徐者,急之反也。以其無急遽之色,故其言也徐,以一徐字觀之,則可想其當場涵容底氣像矣。上掩卷,命史官就座。仍命退,諸臣以次退出。
上在昌德宮。停常參·經筵。
金大根啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
傳于尹興圭曰,勸講入侍。
尹興圭啓曰,行副提學李憲瑋牌不進推考傳旨,今方捧入,而館錄命下之後,如是違牌,事甚未安。更爲牌招,何如?傳曰,允。
又啓曰,行副提學李憲瑋再牌不進推考傳旨,今方捧入,而館錄命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,牌招。
金大根啓曰,判義禁金在昌牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
又啓曰,判義禁金在昌再牌不進推考傳旨,今方捧入,而開坐命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,牌招。
又啓曰,行大司憲金鏴,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之意,敢啓。傳曰,知道。
以司諫具定默,獻納李光載,正言丁載榮,掌令林基洙,持平韓文爀牌不進罷職傳旨,傳于金大根曰,只推。
尹興圭,以弘文館言啓曰,上番副校理臣金逸淵,以照訖講試官,今日儒生試講時,晝仕出去之意,敢啓。傳曰,知道。
又以禮曹言啓曰,卽接光州幼學金大纘所志,則以爲,族叔孝慶,嫡妾俱無子,以其同姓六寸弟聲遠第二子龜欽,欲爲立後,兩家諸族,相議完定,而生養父母俱爲作故,拘於常規,不得偱例禮斜,依定式草記稟處事,呈狀矣。凡係宗立後,兩邊與受明有可據,而不得登聞者,許令該曹論理草記事,曾有筵奏定式,而門長金大纘所訴旣如此,依定式金聲遠第二子龜欽,立爲金孝慶之後,何如?傳曰,允。
林永洙,以都摠府言啓曰,副摠管金相順,以禁衛中軍,本營諸將官射會監試事,南別營晝仕出去之意,敢啓。傳曰,知道。
又以訓鍊都監言啓曰,本局哨官金應鍾,身病甚重,勢難察任,改差,何如?傳曰,允。
丙申七月二十四日辰時,上御熙政堂。勸講入侍時,原任直閣李光文,參贊官尹興圭,檢討官宋應龍,假注書權致和,記事官鄭㝡朝·李墩,各持小學第五卷,以次進伏訖。上曰,史官分左右。上誦前受音一遍訖。光文讀自張湛矜嚴,止以爲儀表,仍奏釋義訖。上讀新受音十遍訖。命陳文義。光文曰,敢問矜字之義。上曰,第陳之。光文曰,矜有四義。有矜式之矜,有哀矜之矜,有驕矜之矜,有矜持之矜,此章之矜,卽矜持之義,而有存諸中見於外底意思,此持敬工夫之一事也。今以居處幽室必自修整八字觀之,〈則〉張湛之大段得力於敬字工夫,可知,蓋幽暗之中微細之事,卽人所不知,故人情易忽於此時,而其跡莫掩,其幾易著,中庸·大學,皆以愼獨,爲居敬之要者此也。稽古篇衛靈公章,蘧伯玉,不爲冥冥墮行云者,卽亦此意也。殿下似當記有矣。人君處幽獨時多,接臣鄰時少,殿下誠以接臣鄰時意想,點檢處幽獨時事爲,則必有聖衷,自喩於人所不知之中,而雖臣等亦當以殿下講讀之誠不誠,有以知殿下燕涓之敬不敬,此所謂莫見乎隱莫顯乎微也。一念之差,其幾如此。伏願懋哉懋哉。上曰,下番陳之。應龍曰,張湛好禮,而三輔以爲儀表,儀者,儀刑之儀也,表者,表正之表也。人君好禮,則天下以爲儀表,若周雅之儀刑文王,殷湯之表正萬邦是也,故禮記曰,禮者君之大柄。伏願殿下體念焉。上曰,參贊官陳之。興圭曰,儒臣·閣臣之奏,已極詳備,臣無容更達矣。上掩卷,命史官就座。仍命退,諸臣以次退出。
上在昌德宮。停常參·經筵。
藥房都提調沈象奎,副提調李嘉愚啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
林永洙,以都摠府言啓曰,今日入直內三廳武兼禁軍及軍兵等,中日習射技放。請出標信。傳曰,知道。
金大根啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
林永洙啓曰,備邊司郞廳來言,今日賓廳日次,而領議政未差,左議政洪奭周有身病,右議政朴宗薰無時急稟定事,不得來會云矣,敢啓。傳曰,知道。
傳于尹興圭曰,勸講入侍。
尹興圭啓曰,行副提學李憲瑋再牌不進推考傳旨,今方捧入,而館錄命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,牌招。
金大根啓曰,判義禁金在昌再牌不進推考傳旨,今方捧入,而開坐命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,許遞,前望單子入之。
判義禁前望單子入之,李羲甲落點。
金大根啓曰,開坐事,命下矣。新除授判義禁李羲甲,卽爲牌招,何如?傳曰,允。
又啓曰,行大司憲金鏴,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之意,敢啓。傳曰,知道。
以司諫具定默,獻納李光載,正言丁載榮,掌令林基洙,持平韓文爀牌不進罷職傳旨,傳于金大根曰,只推。
傳于尹興圭曰,副提學疏批已下,卽爲牌招。
尹興圭,以弘文館言啓曰,上番副校理臣金逸淵,以照訖講試官,今日儒生試講時,晝仕出去之意,敢啓。傳曰,知道。
又以弘文館言啓曰,應敎李是遠,副應敎李家淳,校理吳致淳,副修撰徐元淳在外,校理一員,修撰一員未差,副校理金洙根內閣直,金逸淵金吾待命,上番闕直,事甚未安。修撰金在田,卽爲牌招,姑陞入直,何如?傳曰,允。
又以實錄廳摠裁官意啓曰,纂修之役,今幾告訖,都廳郞廳沈宜升,仍察校正之任,郞廳宋應龍·徐元淳·李時在·徐憲淳·金德喜·曺錫亨,仍察謄錄之任,都廳郞廳洪在喆·趙得林,郞廳李明迪,俱以京試官,職務相妨,郞廳韓鎭庭·姜時永,俱有實病,竝姑減下,副校理金洙根,校正郞廳差下,副司果黃浩民·朴承輝·朴來萬·韓啓源,兵曹正郞金在根,奉常寺判官洪翼燮,竝謄錄郞廳差下,仍令該曹口傳啓下,郞廳宋應龍時帶館職,曺錫亨時帶臺職,所帶本職,竝姑許遞,使之專意察任,何如?傳曰,允。
吏曹口傳政事,實錄編修官單黃浩民,記注官單金洙根·朴承輝·朴來萬·韓啓源·金在根·洪翼燮。
兵曹口傳政事,副司果宋應龍·曺錫亨,以上竝單付。
林永洙,以都摠府言啓曰,副摠管金相順,以禁衛中軍,本營諸將官射會監試事,南別營晝仕出去之意,敢啓。傳曰,知道。
又以訓鍊都監言啓曰,本局千摠李景純,身病甚重,勢難察任,改差,何如?傳曰,允。
義禁府啓目粘連,向前鄭驪源亦,稅船之添載,色吏之代送,禁條具有,法意莫嚴是白乎乃,雜卜之平均分載,旣有京司之文蹟,實吏之臨時改差,揆以事勢,而似然是白乎矣,其在懲勵之道,不可全然宥釋,以此照律,何如?判付。啓,依允。
刑曹啓目粘連,新昌權晩獄事,初檢傷痕,則曰,肉貼皮堅,亦有形色分寸之可論,至於覆檢,非但形色分寸之都無所驗,竝與貼肉堅皮而全沒痕迹,初覆之間,不過五日,如是壞爛,似不近理,或是錄啓時,過加刪撮,以致遺漏,以此文案,有難領會,更査稟處,何如?判付。啓,依允。又啓目粘連,韓山宋三孫獄事,兩檢傷損,果有異同之跡,二貼疏散之藥,實合寒熱之症,其所謂又添他病病又乘之之句,亦一更商起疑之端,似此之獄,宜有審克,上裁,何如?判付。啓,依回啓施行。又啓目粘連,庇仁曺三伊獄事,憤出逼塚偸葬,打得當場昏倒,竟至一念未滿,結果七尺丁壯,以情而有百可殺,在法而無一可原,加刑取服,何如?判付。啓,依允。又啓目粘連,文義成星之獄事,金店傳米之後,同去分明,裴家取錢之際,不來丁寧,設心則必萌於斯時,行凶則必在於此地,豈可以未行檢無看證之故,仍置然疑科乎?連訊得情,何如?判付。啓,依允。又啓目粘連,結城劉應圭獄事,被傷在要害之處,行賂爲難明之案,而兇身百死一生之心,有不敢自明,而便卽輸款,依前訊推得情,何如?判付。啓,依允。又啓目粘連,洪州申永彬獄事,以心坎胸膛虛劫,有紫黯堅硬之痕損,始微於初檢,終顯於覆檢,當以後現而爲據,豈以前失而起疑,嚴訊得情,何如?判付。啓,依允。又啓目粘連,報恩任百鐄獄事,打背踢脅,在於捉來入庭之後受臀逃走之前,則藉使打背踢脅,雖不出於兩班之主使,使之捉來而縛打者,卽兩班也。百鐄於此,烏得免主使之律乎?道臣換犯之論,雖不無意見,而第其指使手犯,各有當律,任百鐄,依前置之正犯,刑訊輸款,何如?判付。啓,依允。
行副提學李憲瑋疏曰,伏以臣卽一空空然無用之夫耳,以言乎人器,則樗櫟之散也,以言乎文識,則榛蕪而塞矣。倖竊科第,徒藉先蔭,濫躋淸顯,偏蒙洪造,每一循省,只切兢惶,不意玆者,伏奉除旨,以臣爲弘文館副提學,繼以圈事有命,召牌荐降,臣惝怳震駴,不知攸措。第伏念臣幼而失學,長而無聞,自從簪筆,以至橫經出入法筵,于今二十年所矣。曾無一言之啓沃一事之裨補,而冒從群彦之後,每懷濫吹之恥,況今所叨,卽是一署之長,較諸宿趼,其責尤重,將以備顧問也,將以任論思也,官之所由設,豈亶爲圈事而已哉?且臣性本疎迂,罕與人接,其在同朝之間,崔盧之甲乙,籍湜之優劣,臣實素昧,則子貢之方人,許劭之月評,初非可論,而至於登瀛淸望也,主圈重事也。苟欲稱塞是職,雖使才學備具者當之,尙存難愼,固不敢輕易下錘,臣是何人,裒然爲首,乃敢可否學士大夫進退之際乎?假使臣不自揣量,挺身擔夯,畢竟僨誤,勢所必至,臣之狼狽,猶屬一己之私,固無足恤,其於累聖簡而招物議,何哉?百回思惟,承當無術,略陳短章,悉暴衷懇。伏乞聖慈,俯垂鑑諒,亟遞臣新授職名,以重公器,以安私分焉。臣無任云云。答曰,省疏具悉。館錄成命,已至多日,卿其勿辭,入來肅命,仍爲完錄。
丙申七月二十五日辰時,上御熙政堂。藥房入診,勸講同爲入侍時,都提調沈象奎,副提調李嘉愚,假注書曺錫雨,記事官鄭㝡朝·李墩,檢校待敎金洙根,右議政朴宗薰,原任直閣徐俊輔,參贊官李㙽,檢討官宋應龍,假注書權致和以次進伏。醫官崔暄·金時中·金珪·秦慶煥進伏楹外訖。上曰,史官分左右。象奎進前奏曰,近日朝涼午曝,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。象奎曰,醫官待令矣。使之入診乎?上可之。崔暄等以次診候訖。退伏奏曰,脈候左右三部調均矣。命醫官先退,上誦前受音一遍訖。俊輔讀自建武初,止何謂輕哉,仍奏釋義訖。上讀新受音十遍訖,命陳文義。俊輔曰,張湛居家,幽獨之地,亦以禮修整,以至官府之行止,未嘗有一毫放過,推以至於朝廷之上君臣之際,無往而非禮之所行也。張湛不過是居官之卿士,而以禮自率,敬對方冊,如接外廷臣鄰之時乎?爲人君之道,尤有大焉。必須率身以禮,然後亦當使臣以禮,禮之一字,伏望留神而體念焉。上曰,玉堂陳之。應龍曰,孔子於鄕黨,恂恂如也,恂恂者,謙卑遜順之意,此聖人持敬之道也。聖人持敬之道,非獨於鄕黨爲然,以至於千言萬語大事小事,莫不本於敬,故朱子曰,敬之一字,聖學之綱領,程子曰,往昔聖王,相傳敬字,實其心法,蓋人君居崇高之位,持威福之柄,百官畏懼而莫敢仰視,萬方崇奉而所欲必得,苟非敬以持之,則中常之君,易至驕肆,英明之主,自然滿暇,此古今同患,治亂之所由也。是知敬之一字,無所不當,丹書曰,敬勝怠者吉,當今日開講筵之時,聖學無所間斷,則是敬勝怠也。且以君臣間言之,則君使臣以禮,而大臣者,君之所敬,故中庸九經,一曰,敬大臣也。由是觀之,聖人持敬之道,無處不然,君子有九思,而其一則事思敬也。伏願殿下,留神澄省焉。上曰,參贊官陳之。㙽曰,文義,閣臣·玉堂,旣已盡奏,臣無容更達,而自上俯詢,自是講筵美事,甚有益於實地下工,今亦敢請發問矣。上曰,恂恂之義何也?俊輔曰,恂恂,信實之意,而信者,存誠之謂也,實者,無僞之謂也。伏願體念焉。㙽曰,信實之訓,閣臣所奏又切實矣。臣請別以字義陳之,恂之爲字,從心從旬,譬則如字立心一日之義,恂亦以旬日立心,無或間斷爲義,則自合於誠實之意,而尤爲襯切於今日講學之事,伏願字字留意,如恂字之義焉。上曰,大臣陳之。宗薰曰,恂恂,誠實無僞之謂也。孔子恂恂之行,不但於鄕黨爲然,而鄕黨,父母之所在,故必如是,則至在朝廷之上,尤當如何?一章之中,發問此恂恂二字之義,聖意至矣。閣臣·承旨之奏,已極切實,可不體念乎?主簿鄙人,徒知位尊者,不可禮下,故以望寺而步,謂之自輕,然位益尊而意愈下者,是張湛好禮之工也。大夫猶然,況人君處至尊之位,豈可不致敬盡禮於臨下之際乎?伏願懋哉懋哉。象奎又前奏曰,臣之不登講筵,已爲多年矣。意謂其間,聖學日進,今見殿下讀新受音,則猶不知大段將就,臣不勝抑鬱,殿下講讀之際,似不存心,如是而安可望厥修乃來乎?俄者下問恂恂之義,其意誠好矣。恂恂,卽信實之義也,當食則專心於食,臨事則存誠於事,一語一默,皆用誠心,無所虛僞者,是謂信實,況於講讀之際,尤不可不留心於信實二字,伏願體念焉。上掩卷,象奎曰,提調金鏴除拜已多日,尙在鄕外,謂有身病,不爲上來,雖未知病勢之如何,而嘗藥重任,豈容如是久曠?事體殊甚未安,推考警責,仍令政院卽爲申飭,斯速入來,何如?上曰,依爲之。出擧條上曰,史官就座。仍命退,諸臣以次退出。
上在昌德宮。停常參·經筵。
金大根啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
李嘉愚啓曰,左副承旨洪鍾遠,今日不爲仕進,卽爲牌招,何如?傳曰,允。
又啓曰,吏曹郞廳來言,臺諫有闕,政事,取稟。傳曰,政官牌招開政。
傳于李㙽曰,勸講入侍。
大王大妃殿傳于李㙽曰,藥提事實未可知,若以情勢言之,已往昭晢無餘,如不可往之地,雖云往役,不可往,旣以往役出脚,則卽今嘗藥之任,獨輕於往役乎?除拜已踰旬日,飭敎又爲二度,而一向稱病,終不動念,果然重臣尊重,去就不欲輕者是矣,而予言無足謂輕重也。雖敵以下,如有問則有答,重臣尊重,亦人臣也,偃然臥家,無可否之答,但稱病,事體果如是者,可乎?藥提處更問以奏。
李嘉愚啓曰,行副提學李憲瑋牌不進推考傳旨,今方捧入,而館錄命下之後,如是違牌,事甚未安。更爲牌招,何如?傳曰,允。
有政。吏批,行判書徐耕輔服制,參判李憲球進,參議未差,左承旨李㙽進。啓曰,行判書徐耕輔服制,參議未差,小臣獨政未安,何以爲之?敢稟。傳曰,仍爲之。
以朴鳳欽爲正言,李源益爲校理,趙然春爲修撰,徐耕輔爲知經筵,徐耕輔爲知春秋,安光直爲同義禁,李元會爲直講,趙啓昇爲冬至兼謝恩書狀官。前縣監曺始振年七十,今加通政,侍從臣前正言曺錫亨本生父,移施事,承傳,贈執義崔愼贈吏議,學行卓異,加贈事,承傳。
兵批,判書金蘭淳病,參判金正喜病,參議白東奎入直進,參知趙在慶病,右承旨林永洙進。護軍金弘根,副護軍李敦榮,以上竝單付。
李㙽啓曰,行大司憲金鏴,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之意,敢啓。傳曰,知道。
以司諫具定默,獻納李光載,正言丁載榮,掌令林基洙,持平韓文爀牌不進罷職傳旨,傳于李㙽曰,只推。
以左副承旨洪鍾遠牌不進罷職傳旨,傳于李㙽曰,只推。
以修撰金在田牌不進罷職傳旨,傳于李㙽曰,只推。
林永洙,以兵曹言啓曰,兼司僕將柳相鎬,五衛將張重齡·李東殷,文臣兼宣傳官金炳奎·洪翼爕,俱以病難供職,呈狀乞遞,五衛將金國礪·金鍾輨,景福宮衛將朴性完,慶熙宮衛將高宅龍,部將高時弼,俱爲除授在外,過限未上來,新除授古豐山萬戶金羲源,老母今年爲七十五歲,法不當遠離赴任,呈狀乞遞,竝改差,何如?傳曰,允。
又以兵曹言啓曰,松禁之蕩然,近以益甚,景福宮內偸斫之說,狼藉入聞,故遣將校摘奸,則守直中官,稱以內需寺之取去風落木餘材,而見捉之木根枝段,新斫莫掩,且況無賴閑雜之類,初不禁斷,莫重宮城,看作捷徑,惟意往來,全無防限,苟有一分嚴畏之心,豈可至此之甚?前後罪狀,不可尋常處之,當該衛將與軍卒,自臣曹爲先嚴棍除汰,入直中官,令攸司照律嚴處,何如?傳曰,風落松,許令輸送內司,此則安徐,常時不能禁雜之罪,在所難免,竝依允,守直中官,令該府拿問嚴勘。
又以義禁府言啓曰,江原監司韓益相狀啓內,江陵前府使任鼎常·金逸淵·柳幼獜等罪狀,竝令攸司稟處事,啓下矣。任鼎常·金逸淵等,今方待命竝拿囚,柳幼獜,下去忠淸道忠州地云,依例發遣府羅將拿來,何如?傳曰,待待命拿囚。
義禁府照目粘連,靈巖郡守鄭驪源矣本府議啓內,稅船之添載,色吏之代送,禁條俱有,法意莫嚴是白乎乃,雜卜之平均分載,旣有京司之文蹟,實吏之臨時改差,揆以事勢,而似然是白乎矣,其在懲勵之道,不可全然宥釋,以此照律,罪笞五十收贖,解見任別敍,私罪,奉敎依允,功減一等爲良如敎。又啓目,江陵前前府使任鼎常·金逸淵等原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,竝只議處,何如?判付。啓,依允。
丙申七月二十六日辰時,上御熙政堂。勸講入侍時,原任提學鄭元容,參贊官林永洙,檢討官李垿,假注書曺錫雨,記事官鄭㝡朝·李墩,各持小學第五卷,以次進伏訖。上曰,史官分左右。上誦前受音一遍訖。元容讀自楊震所擧,止密愧而去,仍奏釋義訖。上讀新受音十遍訖,命陳文義。元容曰,謹於明而忽於暗,常情之所易者,故君子必愼其獨,以蘧伯玉之止車闕外,知爲君子者,以其不以冥冥而墮其行也。人主自修之道,臨朝與燕居若有間,則豈可爲愼獨工夫乎?又曰,漢朝名家,稱金·張·袁·楊,而楊之世德尤淸矣。震是喜之後孫,而承相敞,亦其祖也。其父寶九歲時,入華陰山,見黃雀爲䲭所困,取置箱中飼以黃花,毛羽成而飛去矣。其夜夢,黃衣童子來見曰,荷君仁愛救濟,仍與白環四枚曰,君之子孫,潔白如此,其後震於講堂前,冠雀含三鱣而下,講生曰,三公之象也。震子秉·秉子賜·賜子彪,竝位三公,而彪子脩亦有稱矣。震居官時廉白,其子蔬食步行,人勸開産業,震曰,稱爲淸白吏子孫,不亦厚乎?時人稱之曰,關西夫子,楊伯起其立朝時,亦多直言極諫,蓋事君忠直,居官淸潔,卽臣節之最美,而人主亦當以此取人矣。雖以此章見之,不受金,廉也,不欺心,直也,其立朝大節,在此矣。上曰,玉堂陳之。垿曰,楊震四知之義,可見其平日謹獨上工夫也。凡人於著顯處,致謹其意,未必盡出於誠,能於幽獨處致謹,方是誠,是以中庸曰,莫見乎隱,莫顯乎微,大學誠意章曰,誠於中,形於外,故君子必愼其獨也。愼獨之要,在誠之一字也,明矣。伏願殿下,於典學上,深軫誠意之意,而毋忽焉。上曰,參贊官陳之。永洙曰,閣臣·儒臣,悉陳無蘊,臣無容更奏,而大抵楊震四知之說,可見其愼獨之工也。人能愼獨,則可知其爲賢,而人主以此而取人,則何患不得人也?非但取人以此,其在自修之道,尤不可少忽於幽獨之中,果能於幽獨中致愼,則其功效自見於動作云爲之際矣。今以殿下講學而言之,若於幽獨中,篤志深究,表裏貫通,則臨筵之際,豈有句讀生澁之患耶?以此推之,萬幾皆然。伏願以愼獨二字體念焉。上掩卷,命史官就座。仍命退,諸臣以次退出。
上在昌德宮。停常參·經筵。
洪鍾遠啓曰,來初一日,輪對日次,而景慕宮秋享大祭齋戒相値,頉稟之意,敢啓。傳曰,知道。
金大根啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
又啓曰,行大司憲金鏴,一體牌招,何如?傳曰,允。
備忘記,晉州營將南錫中下直,長弓一張,長箭一部,片箭一部,筒兒一箇賜給。
傳于洪鍾遠曰,孝成殿朔祭,以攝行磨鍊。
大王大妃殿傳于洪鍾遠曰,卿之前後情地,予所昭然知之者,猶爲逡巡,有疑於去就者,卿之過慮,予豈虛言?如不信予言則已,如欲信之,卽爲入來行公,更勿相持,隳損分義道理也。
大王大妃殿傳于金大根曰,此宰臣之罪,非故犯,不但勘律,宜有差等,享官連爲有故,番次苟艱。春川府定配罪人金在三,特爲放送,蕩滌敍用,口傳付軍職,仍差享官。
以故左議政李存秀妻朴氏上言,大王大妃殿傳于洪鍾遠曰,故左相奉祀,至今未定云。依上言定其嗣孫,而待成人,卽爲初仕調用,以示朝家念舊庇後之意。
洪鍾遠,以弘文館言啓曰,新除授校理李源益,卽爲牌招察任,何如?傳曰,允。
又以弘文館言啓曰,新除授修撰趙然春,時在忠淸道忠州地,經筵入番事緊,請斯速乘馹上來事,下諭。傳曰,許遞,前望單子入之。
金大根啓曰,行大司憲金鏴陳疏,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之意,敢啓。傳曰,知道。
以司諫具定默,獻納李光載,正言丁載榮,掌令林基洙,持平韓文爀牌不進罷職傳旨,傳于金大根曰,只推。
以校理李源益牌不進罷職傳旨,傳于洪鍾遠曰,只推。
林永洙,以兵曹言啓曰,今月三十日,一內禁軍番次矣。該番將未差之代,依承傳口傳擬入之意,敢啓。傳曰,知道。
兵曹口傳政事,以南錫圭爲內禁將。
兵曹口傳政事,護軍單金在三。
洪鍾遠,以禮曹言啓曰,卽接英陵參奉所報,則今夏潦雨,本陵局內,多有汰落處,故齋官親審尺量,則曲墻西白虎百步內一處長一百七尺廣三十尺深十五尺,一處長四十尺廣十二尺深五尺,一處長十五尺廣八尺深三尺,靑龍內一處長三十尺廣十六尺深三尺云矣。莫重局內有此汰落之患,補築之節,不容少緩,依前例,令地方官驪州牧使,詳細奉審,狀聞後稟處,何如?傳曰,允。
又以禮曹言啓曰,卽接京畿監司金道喜移文,則以爲,喬桐府鄕校聖殿正間鋪陳破傷,將以今秋釋菜,兼告修改告由,移還安祭香祝,自本曹啓稟下送云矣。喬桐府鄕校聖殿正間鋪陳破傷處,今秋釋菜,當爲兼告修改告由,移還安祭香祝,卽令該司照例磨鍊下送,而祝文中措辭撰出事,一體分付,何如?傳曰,允。
又以禮曹言啓曰,郊壇四孟朔,遣禮郞看審有無頉,自該曹草記事,曾有定式矣。發遣郞廳東郊先農壇·先蠶壇·馬祖壇,南郊南壇·雩祀壇·漢江壇·司寒壇,北郊祈雨壇·厲壇,次第看審,則各壇壇上及四面紅箭門墻垣階砌,俱爲無頉,而雩祀壇西邊紅箭門顚仆,卽爲修改事,分付該監,此後看護等節,另加申飭之意,敢啓。傳曰,知道。
林永洙,以訓鍊都監言啓曰,本局攔後將李繼默,身病甚重,勢難察任,改差,何如?傳曰,允。
義禁府啓目,向前任鼎常·金逸淵等亦,比歲關東之饑沴,雖曰尤甚,該府,嶺西之流絶,非不孔酷,而民逋吏逋,旣不能趁限準捧,一年二年,竟致此多數虛勘,揆以糴法,誠極驚駭,俱係始逋,焉逭當律?竝只以此照律,何如?判付。啓,依允。又景福宮守直中官李有培·崔宗麟等原情云云。傳旨內辭緣,泛稱遲晩,所當請刑是白乎矣,李有培段,年過七十,法不當請刑是白如乎,議處爲白乎旀,崔宗麟段,刑推得情,何如?判付。啓,依允爲旀,崔宗麟段,除刑推議處爲良如敎。
丙申七月二十七日辰時,上御熙政堂。勸講入侍時,提學徐有榘,參贊官李㙽,檢討官李垿,假注書權致和,記事官鄭㝡朝·李墩,各持小學第五卷,以次進伏訖。上曰,史官分左右。上誦前受音一遍訖。有榘讀自茅容與等輩,止卒以成德,仍奏釋義訖。上讀新受音十遍訖,命陳文義。有榘曰,茅容,卽閭巷匹庶耳。郭泰見其姿質之有異,勸令學書,遂能成德,學問之可以成就人材,有如是矣。況人主一心,萬化之源,苟不致力於經史,則德性何由而成就,一日二日萬幾,亦何以泛應曲當乎?此所以君德成就之必由於講學也,然講之爲言,卽討論經旨之謂也。近來講筵,罕有文義之反復討論者,只以一番誦讀爲事,如是而聖學何由長進乎?今日新受音,自心中,亦有可合討論者,伏願發問下詢焉。上曰,文義別無疑悔處,而此段主宰,果在何處?臣對曰,勸令爲學四字,卽此段主意之所在也。上曰,下番陳之。垿曰,衆皆夷踞,獨能危坐,恭也,殺鷄爲饌,以供其母,孝也,自以草蔬,與客同飯,儉也,此三者,人所難能,而茅容兼有之,故郭林宗,起拜而稱其賢,仍勸學以成德,茅容不過一匹庶,猶尙如此,況帝王家學業,豈可一日間斷乎?伏願殿下,於聖學上,益加體念,懋哉懋哉。上曰,參贊官陳之。㙽曰,茅容之危坐愈恭,殺鷄供母,皆非衆人之所可及者也。然以若美質,苟不爲學,終難成就,故林宗,稱其賢而勸其學,以至成德,此可見學問之成就德性,有若影響矣。匹庶猶然,況人主以聰明睿知之姿,着力經史,孜孜不已,則其將聖學日就而聖德日新矣。伏願殿下體念焉。上掩卷,命史官就座。仍命退,諸臣以次退出。
上在昌德宮。停常參·經筵。
金大根,以都摠府言啓曰,今日入直內三廳武兼禁軍及軍兵等,中日習射技放。請出標信。傳曰,知道。
金大根啓曰,合辭許久闕啓,事甚未安。除在外·疏批未下外,呈告人員,竝卽牌招,何如?傳曰,允。
尹興圭啓曰,同義禁安光直,除拜後過三日不爲出肅,依定式推考警責,仍卽牌招察任,何如?傳曰,允。
傳于金大根曰,勸講入侍。
傳于金大根曰,大司憲疏批已下,卽爲牌招,如有違牌,勿爲呼望。
尹興圭啓曰,卽者副提學李憲瑋,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
尹興圭,以弘文館言啓曰,校理李源益,旣有只推之命,卽爲牌招察任,何如?傳曰,允。
修撰前望單子入之,宋尙玉落點。
傳于金大根曰,當該承旨,從重推考。
傳于尹興圭曰,在外應敎·副應敎竝許遞,前望單子入之,待下批,牌招察任。
玉堂前望單子入之,應敎洪在喆,副應敎趙得林,添書落點。
尹興〈圭〉,以弘文館言啓曰,新除授應敎洪在喆,時在京畿楊州地,修撰宋尙玉,時在坡州地,經筵入番事緊,請竝斯速乘馹上來事,下諭。答曰,依啓。
傳于尹興圭曰,修撰宋尙玉許遞,前望單子入之,待下批,牌招察任。
修撰前望單子入之,李明迪落點。
以副應敎趙得林,校理李源益牌不進罷職傳旨,傳于尹興圭曰,只推。
尹興圭,以弘文館言啓曰,上番闕直,事甚未安。副應敎趙得林,校理李源益,旣有只推之命,竝更牌招,以爲推移入直之地,何如?傳曰,允。
以司諫具定默,獻納李光載,正言丁載榮,掌令林基洙,持平韓文爀牌不進罷職傳旨,傳于尹興圭曰,只推。
尹興圭,以禮曹言啓曰,故左議政李存秀妻貞敬夫人朴氏當直上言內,請以前假注書李時愚第二子彭孫,立爲亡子魯愚後事,大王大妃殿傳曰,故左相奉祀,至今未定云。依上言定其嗣孫,而待成人,卽爲初仕調用,以示朝家念舊庇後之意事,命下矣。依慈敎,以李時愚第二子彭孫,立爲李魯愚之後,立案成給之意,敢啓。傳曰,知道。
金大根,以義禁府言啓曰,春川府定配罪人金在三,特爲放送事,承傳啓下矣。江原道春川府保安驛徒二年定配罪人金在三放送事,分付該道道臣之意,敢啓。傳曰,知道。
義禁府照目粘連,江陵前前府使任鼎常·金逸淵等矣本府議啓內,比歲關東之饑沴,雖曰尤甚,該府,嶺西之流絶,非不孔酷,而民逋吏逋,旣不能趁限準捧,一年二年,竟致此數虛勘,揆以糴法,誠極驚駭,俱係始逋,焉逭當律?竝只以此照律,罪徒三年定配,又五年禁錮,任鼎常段,徒三年定配,以其年七十二收贖,五年禁錮,過年限守令,依受敎分揀,只告身盡行追奪,金逸淵段,告身盡行追奪,徒三年定配,又五年禁錮,竝只私罪,啓,奉敎依允爲旀,任鼎常段,功減一等,金逸淵段,功議各減一等爲良如敎。又啓目,向前李有培·崔宗獜等亦,宮城守直,宜其恪謹,而雜人來往,全不察飭,溺職之罪,不可容貰,竝只以此照律,何如?判付。啓,依充。
行大司憲金鏴疏曰,伏以臣,罪大釁深,不可復列於人數也,決矣。顧其保首領延性命,得至今飮啄,一則聖恩之罔極也,二則聖恩之罔極也。臣之自料,萬萬不及於此,至於通仕籍而聯朝班,則尤豈臣夢寐之所敢到也?往年使事有命,而處分曲費造化,恩言可孚豚魚,臣於是,先之以感激,繼之以怵迫,逃遁無地,黽勉冒膺,而其義則竊附往役,未敢以官職自居,及其復命,還他本分,歸伏田廬,杜門息影,訟舊愆則雖百懺而靡贖,念洪渥則有九死而莫報,若其區區株守,永矢沒齒,則猶夫昔耳,千萬不自意,再叨都憲,閱月虛縻,今又重之以嘗藥之任,屢煩飭諭,臣自聞命以還,日夕感泣,而天之所廢,病亦沈痼,不敢爲蠢動之計,至於昨今,慈殿下敎,萬萬曠絶,諭之以昭晢無餘,至有人臣所不敢承聞之敎,臣五內崩裂,不覺聲淚之交逬也。臣雖萬萬無狀,豈至自處偃蹇,全昧感激蹶之義而然哉?誠以恩數愈隆而臣罪愈著,敦飭愈嚴而臣情愈蹙故也。噫,臣之咎孽,臣所自知,始也跡涉於貪榮取躐,終焉罪著於孤恩負國,聲討所發,誅殛猶輕。臣雖冥頑,一縷尙存,在朝家更有何顧惜,而迺至噓枯呴涸,拂拭湔滌,使之拔塗泥而措袵席乎?若以臣爲罪有可恕,則集千古凶醜之目,無一分昭脫之跡,縱使自解,何辭可明?若以爲罪則自在,而姑此包容,則已往所被,至渥也,至厚也。今又所以處臣者,是豈聖朝懲惡辨慝之政也哉?顧臣身已僇矣,質已虧矣。此生此世,人理已絶,雖以天工之涵育,尙有自阻之物,佛力之普濟,亦有未度之人,政謂如臣者類也。榮塗一步,鐵限萬重,百回思惟,進身無望,臣情到此,吁亦悼且慼矣。若以向來一出,謂之無礙,則尤非分義之所敢出,始以往役,藉以爲說,今又藉此而爲媒進之階,則轉轉迷復,殆無防限,小人無忌,罪上添罪,臣雖至愚,豈忍如是?至若職名濫猥之實,疾病痼廢之狀,猶屬緩聲,不敢贅陳,斷斷私義,猶有含恩悔戾,畢生自靖而已。隕越之極,雖已擔曳入京,而瞻望脩門,如天無階,塵刹之報,期之來生,言之及此,不勝哽咽。玆敢猥暴衷懇,仰瀆崇嚴。伏乞聖慈,俯垂鑑諒,將臣職名,亟遞鐫免,以安私分,仍治臣逋慢之罪,以昭法紀焉。臣無任云云。答曰,省疏具悉。卿以向來出脚,諉以往役,復爲逡巡,往役,特是可出之一事,果有眞不可出之義,亦將謂之往役而冒赴乎?可出則出,不可出則不出,自有酌量於其初,如卿之乍出而旋復引入,古今天下,無有此個義理,況日前所下前後慈敎,丁寧懇惻,傍觀爲之感泣,卿安得强引無據之義,不思所以仰承德意之地乎?勿復固執,卽爲入來肅命。
副提學李憲瑋疏曰,伏以,臣於見職,豈有一毫彷彿,而感極恩造,義重叩謝,冒沒出肅,黽勉就直矣。卽接家信,臣之母病,忽添暑感,委身床笫,促臣歸護,臣聞此報,方寸如煎,玆敢忙陳短章,徑出禁扄。伏乞聖慈,俯垂鑑諒,亟遞臣職,以便救護,仍治臣罪,以昭法紀焉。臣無任云云。答曰,省疏具悉。卿其勿辭救護。
丙申七月二十八日辰時,上御熙政堂。勸講入侍時,原任直閣李光文,參贊官李憲瑋·金大根,假注書曺錫雨,記事官鄭㝡朝·李墩,各持小學第五卷,以次進伏訖。上曰,史官分左右。上誦前受音一遍訖。光文讀自陶侃,止此類也一遍,仍奏釋義訖。上讀新受音十遍訖。上曰,文義陳之。光文曰,此章別無可陳之文義,而第以運甓一事觀之,則陶侃之勤,可知也,身爲刺史,苟欲安逸,何難之有,而今乃躬自運甓,每日爲課,此雖無關於民國之事,然若就其志力而言之,則其勤如是,而有何不可做之事乎?天下萬事,莫貴乎勤,農勤則足食,蠶勤則足衣,工商勤則足財用,以至於居官任事之人能勤,則百務悉擧,而職可以無曠矣。由此觀之,其在君上之尊,則尤不可以不勤,億兆之所係,萬幾之所萃也。苟思所以治安之榮,而措一國於磐泰之固,則其可以不勤而能之哉?是故人主之勤與不勤,爲一國治亂之符,然則勤字上工夫,豈人主之所可忽也哉?伏願殿下,深加體念焉。上曰,玉堂陳之。憲瑋曰,閣臣所奏切實,臣亦無他見,而大抵讀書,以古人之言行,着在己邊意去,方見其有益而可無書自書之歎矣。今殿下若以陶侃運甓之勤,着在於講學上做去,而以其百甓,爲殿下讀書之數,以其朝暮,爲殿下開講之時,則聖學可以無間斷,而漸就緝熙光明之域矣。且陶侃之勤,不但在於運甓,其於事務上,無處不然,故此下千緖萬端,罔有遺漏者,蓋由此也。殿下之勤,亦不必獨於講學上爲然,雖在政令施措之間,無處不然,則一日萬幾,亦可以無遺漏之患矣。必須體念焉。參贊官陳之。大根曰,閣臣·玉堂悉陳無餘蘊,而臣請只擧勤逸二字而仰奏矣。好逸厭勤,常情之所同,而逸有其害,勤無不利,君子之所其無逸,亦不過審其利害之分矣。亦以殿下講學而言之,若捨勤取逸,則安望有厥修乃來之效乎?非惟講學爲然,其在節宣之方,臨筵勤篤,反有勝於燕處安逸,禮曰,莊敬日强,此之謂也。伏願,於此等處省察焉。上掩卷,命史官就座。仍命退,諸臣以次退出。
上在昌德宮。停常參·經筵。
金大根啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
傳于尹興圭曰,勸講入侍。
以校理李源益再牌不進罷職傳旨,傳于尹興圭曰,只推。
以修撰李明迪牌不進罷職傳旨,傳于尹興圭曰,只推。
金大根啓曰,行大司憲金鏴,掌令林基洙,持平韓文爀牌不進,執義權拚,掌令卜來相,持平金瑩在外,監察茶時之意,敢啓。傳曰,知道。
以司諫具定默,獻納李光載,正言丁載榮,掌令林基洙,持平韓文爀牌不進罷職傳旨,傳于金大根曰,只推。
傳于金大根曰,大司憲金鏴許遞,前望單子入之。
大司憲前望單子入之,宋穉圭落點。
尹興圭,以內醫院都提調意啓曰,本院提調大司憲金鏴,本職旣已許遞矣。令該曹口傳付軍職,以爲明日問安進參之地,何如?傳曰,允。
兵曹口傳政事,大護軍單金鏴。
以忠淸監司沈宜臣狀啓,進上早紅杮子·生松茸,節序太早,限內不得封進,惶恐待罪事,傳于金大根曰,勿待罪事,回諭。
尹興圭,以弘文館言啓曰,副應敎趙得林差祭出去,上番闕直,事甚未安。校理李源益,旣有只推之命,卽爲牌招入直,何如?傳曰,允。
又以承文院都提調意啓曰,院寫字官前銜韓弘進·韓應元·皮相龜·朴容夏·趙益榮·全榮植·金仁鏞·崔應夏陞實,代以肄習金載俊·李亨模·彭繼祚·金祐成·皮相爀·趙學烈·朴弘俊·金浩依例陞補,付軍職冠帶常仕,童蒙金重熙·白昌基·金貴石·金丁石·皮昌盛·金載僖·彭喜石·趙顯吉·高元吉·崔甲伊,筆才頗有成就之望,屬于本院肄習,使之鍊業,何如?傳曰,允。
金大根,以備邊司言啓曰,卽見咸鏡監司洪敬謨狀啓,則以爲,本營親騎衛,南北兵營親騎衛與馬兵等都試,行將次第擧行,而許多人馬之齎糧往赴,自多糜費,今年又當式科,擧子之屢次應試,實爲民邑之弊,今此都試,竝姑停止,待明秋合設事,請令廟堂稟旨分付矣。本道穡事,旣愆登熟,裹糧遠赴,實係民弊,況値大比之歲,廚傳供億之疊貽勞費,尤不可不念。都試之連年仍停,雖屬可悶,而在前稍歉之歲,亦多可據之例,今年本道各樣都試,依狀請竝許姑停,待明秋合設,以爲少紓民力之地,何如?傳曰,允。
又以義禁府言啓曰,時囚罪人金逸淵,告身盡行追奪,徒三年定配,又五年禁錮,照律公事判付內,依允,功議各減一等事,命下矣。金逸淵功議各減一等,告身盡行追奪,忠淸道沔川郡順城驛,徒二年定配,又五年禁錮,而以議啓內辭意,具罪目,依例發遣府羅將,押送配所,何如?傳曰,允。
義禁府照目粘連,景福宮守直中官李有培·崔宗獜等本府議啓內,宮城守直,宜其恪勤,而雜人來往,全不察飭,溺職之罪,不可容恕,竝只以此照律,罪各杖七十收贖,奪告身二等,竝只私罪,奉敎依允爲旀,李有培段,功減一等爲良如敎。
敦寧都正趙奎昇疏曰,伏以臣,病伏鄕廬之際,伏奉除旨,以臣爲敦寧府都正者,臣聞命兢惶,感激恩敎,擔舁入城,粗伸叨謝之忱,而第臣於是職,旣無敦寧,在法當遞,敢陳短章,仰瀆崇嚴。伏乞聖慈,特許鐫改,以存公格,以安私分焉。臣無任云云。省疏具悉。疏辭,下該曹稟處。
丙申七月二十九日辰時,上御熙政堂。勸講入侍時,提學趙寅永,參贊官尹興圭,檢討官李垿,假注書權致和,記事官鄭㝡朝·李墩,各持小學第五卷,以次進伏訖。上曰,史官分左右。上誦前受音一遍訖。寅永讀自後爲荆州,止門無停客,仍奏釋義訖,上讀新受音十遍訖。命陳文義。寅永曰,此章句句言言皆好,何莫非後人師服處,而其本,卽自恭而近禮一段做得來,恭而近禮之要,又終日斂膝危坐也。蓋終日斂膝危坐,則其勤與敬可知,而吾之身心,收拾檢制,無放走作之患,自然至於恭且禮矣,恭者敬也。且如九容九思,皆是敬字工夫,而苟欲立敬,則當從危坐爲初入門路,況此最切迫最易知爲日用常行之事也哉?伏願益加體念焉。上曰,下番陳之。垿曰,勤於吏職之勤字,最宜詳玩,夫勤者,不怠之謂也。凡事各隨其職而致勤,故士以文學爲業,則讀書不可不勤也,農以稼穡爲業,則耕作不可不勤也。至於工商亦如,而帝主之勤,異於凡人,若太和元氣運行於四時,晝夜不息,一日之內,萬機之酬應,都是一勤字也。是以自古有國家者,未有不以勤而興,如文王之不遑暇食是已。伏願殿下,於講學上,尤致勤念焉。上曰,參贊官陳之。興圭曰,玉堂所奏勤於吏職之勤字,果爲切要矣。大凡天下萬事,莫不從勤字上成出,而至於學問工夫,尤豈可捨一勤字而獲成乎?今我殿下日開講筵,聖志勤勵,臣不勝欽仰萬萬,而第伏念日三講對,卽是列聖朝已行之例,則每日勸講後,自內講讀,其果勤焉乎哉?伏願頻下召對別講之命,引接臣僚,討論經史,惟日孜孜,罔或不勤,是臣區區之望也。上掩卷,命史官就座。仍命退,諸臣以次退出。
上在昌德宮。停常參·經筵。
藥房提調金鏴,副提調李嘉愚啓曰,伏未審日間,聖體,若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
金大根啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
林永洙啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于尹興圭曰,禮房承旨馳詣宗廟·景慕宮,奉審摘奸以來。
傳于金大根曰,勸講入侍。
傳于尹興圭曰,發遣吏郞,諸執事淸齋與否,摘奸以來。
尹興圭,以成均館大司成意啓曰,今此照訖講一所試官前修撰宋尙玉,今方在外,不得進參,令政院稟旨變通,以爲備員捧講之地,何如?傳曰,允。
尹興圭啓曰,因成均館草記,照訖講一所試官宋尙玉,在外不得進參,令政院稟旨變通事,命下矣。合有變通之道,何以爲之?敢稟。傳曰,改差。
吏曹監試初試照訖講一所試官金逸淵有頉,代權馦,宋尙玉有頉,代李元會。
金大根啓曰,行大司憲宋穉圭,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之意,敢啓。傳曰,知道。
以司諫具定默,獻納李光載,正言丁載榮,掌令林基洙,持平韓文爀牌不進罷職傳旨,傳于金大根曰,只推。
尹興圭,以奎章閣言啓曰,明日卽奎章閣演慶堂朔奉審日次,臣等進詣擧行之意,敢啓。傳曰,知道。
林永洙,以兵曹言啓曰,今七月各廳堂下武臣朔試射,臣曹連因有故,不得爲之之意,敢啓。傳曰,知道。
又以兵曹言啓曰,羽林衛將任泰瑛,五衛將李萬應,俱以病難供職,呈狀乞遞,竝改差,何如?傳曰,允。
吏曹啓目,粘連啓下是白有亦,觀此敦寧府都正趙奎昇上疏,則以爲,臣於是職,旣無敦寧,在法當遞。伏乞聖慈,特許鐫改亦爲白有臥乎所,旣無敦寧,則揆以格例,不可仍置,敦寧都正趙奎昇改差,何如?判付。啓,依允。
丙申七月三十日辰時,上御熙政堂。藥房入診,勸講同爲入侍時,提調金鏴,副提調李嘉愚,檢校直閣李公翼,假注書曺錫雨,記事官鄭㝡朝·李墩,左議政洪奭周,原任閣臣徐俊輔,參贊官金大根,檢討官李垿,假注書權致和,各持小學第五卷,以次進伏。醫官崔暄·金漢雋·南正吉·李昌奎,進伏楹外訖。上曰,史官分左右。鏴等進前奏曰,近日朝氣甚涼,午熱猶曝,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。嘉愚曰,醫官待令,使之入診乎?上可之。崔暄等以次診候訖,退伏奏曰,脈候左右三部調均矣。命醫官先退。上誦前受音一遍訖。俊輔讀自常語人曰,止投之于江,仍奏釋義訖。上讀新受音十遍訖,命陳文義。俊輔曰,此章緊要,惟在於惜陰二字,而陶侃不過是官居節鎭,酬接一州,其所立心勤勵,猶如此,況於人君任天職而莅萬民者乎?然任職莅民之道,皆在於方冊,伏願殿下,常以惜陰二字,念繹於聖衷,先自講學爲始,須加分寸之工,自其燕閑之時,以至晉接之際,沈潛反覆,無所間斷,而若或書自我自,只事講讀,不究意旨,則徒有惜陰之名,少無惜陰之實,更願亟加體念,將此惜陰二字,以爲實地之工焉。上曰,下番陳之。垿曰,當惜分陰四字,可知陶侃平日有人一己百之工也。先儒有言曰,歲月有限,義理無窮,以有限之歲月,應無窮之義理,豈可優遊度日,虛擲好光陰乎?以此言之,陶侃,深得爲學之本領矣。在昔英宗大王,嘗御夕講時,正宗大王,以王世孫侍焉。命講書之武成。仍問曰,何以則爲堯·舜垂拱之治也?對曰,在爲與不爲耳,此政後嗣王鑑法處也。今殿下欲效大禹惜寸陰之功,在勤與不勤而已。伏願深留聖念焉。上曰,參贊官陳之。大根曰,閣臣·玉堂,已盡敷奏,臣無容更達矣。上曰,大臣陳之。奭周曰,臣前以領會文義之意,有所仰奏矣。今閣臣·玉堂所奏寸陰分陰之義,果能領會乎?陰者,日影所過之處,而寸卽十分尺之一也,分卽十分寸之一也,則寸陰之間甚忙,而分陰則尤忙矣。夫以大禹之聖,猶惜寸陰,則至於衆人,雖分陰亦可惜,惜者,惜其虛度也,分陰猶可惜,況於一日,又況於一月乎?向來聖學之間斷,恰爲數月,其爲可惜,尤如何哉?然則講讀不當暫輟,而雖在暫輟之時,亦必玩會經傳之旨,講論民國之策,不至玩愒度日,則斯亦善矣。至若此章中佚遊二字,尤可監戒,夫燕處安逸,雖似甚便,而其害必大,終至於不得安矣。博問篤學,雖似甚勞,而其利必博,終至於得安矣。今以講學而言之,課日勤篤,似不若燕處安逸,而若乃終始典學,日就月將,得如堯·舜之聖,而回民俗於熙皞之世,措國家於船泰之固,則其爲安逸,與目前暫時之取便,豈可同日而語哉?故書曰,無逸乃逸,此之謂也。至於諸臣所奏文義,必審聽然後得以爲資益之方,而如或不然,雖有講學之名,而無講學之實,終歸於虛度光陰矣。伏願殿下,以惜陰之義,隨處省察焉。上掩卷,命史官就座。仍命退,諸臣以次退出。
上在昌德宮。停常參·經筵。
淑善翁主發靷後,大殿·大王大妃殿·王大妃殿,內閣·政院·玉堂·藥房口傳問安。答曰,知道。朝廷二品以上·六曹堂上單子問安。答曰,知道。
林永洙啓曰,來初五日朝參日次矣,敢稟。傳曰,停。
傳于尹興圭曰,禮房承旨馳詣景慕宮,奉審摘奸,仍詣受香諸處,奉審摘奸以來。
傳于尹興圭曰,晝茶禮當自內親行矣。該房知悉。
洪鍾遠,以弘文館言啓曰,上番校理臣李源益,以照訖講試官,今日儒生試講時,晝仕出去之意,敢啓。傳曰,知道。
傳于洪鍾遠曰,玉堂竝許遞,前望單子入之。
洪鍾遠啓曰,玉堂上下番俱空,事甚未安。新除授玉堂,竝待下批,牌招,以爲推移入直之地,何如?傳曰,允。
玉堂前望單子入之,副提學李憲瑋,應敎洪在喆,副應敎趙得林,校理李是遠·黃浩民,副校理吳致淳·宋應龍,修撰鄭德和,李垿,副修撰金洙根·沈宜升落點。
洪鍾遠啓曰,新除授修撰鄭德和,方在罷散中,何以爲之?敢稟。傳曰,敍用。
兵曹口傳政事,副司果單徐元淳。
洪鍾遠,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
林永洙,以都摠府言啓曰,今日入直內三廳武兼禁軍及軍兵等當爲中日習射技放,而景慕宮秋享大祭齋戒相値,不得設行之意,敢啓。傳曰,知道。
又以備邊司言各曰,本司武郞廳李仁奎,奔走勤仕已滿十五朔,依例陞敍,或守令除授事,捧承傳施行,何如?傳曰,允。
丙申八月初一日辰時,上御熙政堂。勸講入侍時,原任直提學金鏴,參贊官李嘉愚,侍讀官李源益,假注書曺錫雨,記事官鄭㝡朝·李墩,各持小學第五卷,以次進伏訖。上曰,史官分左右。上誦前受音一遍訖。鏴讀自吏將則,止弘達耶,仍奏釋義訖。上讀新受音十遍訖,命陳文義。鏴曰,此章別無文義可陳,然而非先王之法言不可行一句爲一章之肯綮,正衣冠攝威儀,亦是緊關語也。大抵爲人君者,不可不以先王爲法,而若能正其衣冠,攝其威儀,怠慢邪僻之氣,無從而入,則心亦隨而正矣,故動作云爲,政令施措之間,自然皆出於正,而莫不吻合於先王之道矣。如此則國不期治而自治,民不期安而自安,不亦善乎?且今殿下垂拱臨筵,肅穆之容,望之儼然,淸朝之氣,亦自近道,此所以先儒貴不失淸朝之氣,而正衣冠攝威儀,亦豈非聖學中一件事耶?伏願以此體念焉。上曰,玉堂陳之。源益曰,閣臣所奏,皆爲切實,而至於正衣冠攝威儀一款,尤爲修身之要道也。欲修其身,先主於敬,動靜云爲,惟敬是居,則積中發外,自有著顯,衣冠不待整而自正,威儀不待檢而自攝,此皆主敬之效也。苟或反是,不能居敬,則衣冠之顚倒,威儀之輕遽,自不覺怠惰放肆之歸矣。此雖以凡人修身之道言之,尙復如此,況帝王家學問,尤當以敬之一字,爲修身之本。伏願於此等文義,深加體念焉。上曰,參贊官陳之。嘉愚曰,吏將非無其職,而爲此樗蒲無益之戲,則陶侃之鞭扑,固可也,此惟將吏爲然,下自公卿大夫,上至帝王,莫不有其職焉。其位愈高而其職愈大,故治其國安其民,無一物不得其所者,是乃人君之職也。若或於聲色貨利之上,輿馬宮室之間,騖神徇情,不知其返,則其爲失職,大矣。此與吏將之樗蒲,有何異哉?且以文義發問之意,亦已仰奏於向筵,而果能如是,則聖學之造詣深淺,群臣之才識長短,自當發現於上下酬酢之際,而其爲勤勉資益之方,莫此爲先,伏願殿下,必須省察於此等所奏,俾有實效焉。鏴曰,參贊官之所奏,甚好矣。若於講讀之餘,時賜發問,則臣等敢不竭其所知,以答聖衷乎?且其善者取之,不善者不取,則亦可以裨補於緝熙之工,而古所謂善惡皆吾師者,定謂此也。在昔英宗大王,雖八十倦勤之年,每令儒臣進講小學,討論文義,輒敎曰,小學,童子之書也,而予則八十猶喜講此書,此乃殿下家相授心法,可不懋哉?上掩卷,命史官就座。仍命退,諸臣以次退出。
丙申八月初一日午時,上詣孝成殿。晝茶禮親行入侍時,都承旨李嘉愚,左承旨李㙽,右承旨林永洙,左副承旨洪鍾遠,右副承旨金大根,假注書曺錫雨·權致和,記事官鄭㝡朝·李墩,提學趙寅永,檢校直提學徐憙淳,直提學朴永元,檢校待敎金學性以次侍立。時至,通禮跪啓請出次,上具衰服,出自齋殿詣板位,通禮跪啓請俯伏哭。上俯伏哭,少頃,止哭興,行四拜禮訖。通禮導上詣盥洗位,上盥洗訖,仍詣尊所。大根酌酒,嘉愚以盞受酒,通禮導上入跪,上執盞授永洙,奠于神位前,連奠三盞訖。上降復位,通禮跪啓請俯伏哭。少頃,止哭興,行四拜禮訖。通禮導上還齋殿,諸臣以次退出。
上在昌德宮。停常參·經筵。
金大根啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
尹興圭啓曰,臣承命馳詣景慕宮尊所奉審則無頉,祭物·祭器·祭井看審則精潔,諸執事·進排官摘奸則無頉,仍詣南壇,壇上神位板奉審則無頉,祭物·祭器·祭井看審則精潔,諸執事·進排官摘奸則無頉,仍詣白嶽山,神位板奉審則無頉,祭物·祭器·祭井看審則精潔,諸執事·進排官摘奸則無頉,仍詣木覓山,神位板奉審則無頉,祭物·祭器·祭井看審則精潔,諸執事·進排官摘奸則無頉,仍詣漢江壇,壇上神位板奉審則無頉,祭物·祭器·祭井看審則精潔,諸執事·進排官摘奸則無頉矣。臣則還詣南壇享所,仍留監祭,待將事還奉神位板後,復命之意,敢啓。傳曰,知道。
尹興圭啓曰,祀典所重,何等敬謹,而南壇祭贊引金秉侃,將事時,不爲待令,事未前有,萬萬駭然。所當重勘,而本院請推之外,無他可施之罰,何以爲之?敢稟。傳曰,拿處。
林永洙啓曰,館錄爲之事,命下矣。新除授行副提學李憲瑋,卽爲牌招,何如?傳曰,允。
又啓曰,行副提學李憲瑋牌不進推考傳旨,今方捧入,而館錄命下之後,如是違牌,事甚未安。更爲牌招,何如?傳曰,允。
又啓曰,卽者景慕宮官員來言,明日秋奉審時,提調當爲進參,而都提調李相璜,提調金在昌,俱有身病,不得進參云。提調金在昌,卽爲牌招,何如?傳曰,允。
又啓曰,景慕宮提調金在昌牌不進推考傳旨,今方捧入,而明日秋奉審,當爲進參,而如是違牌,事甚未安。更爲牌招,何如?傳曰,允。
又啓曰,景慕宮提調金在昌再牌不進推考傳旨,今方捧入,而明日秋奉審,當爲進參,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,待明朝牌招。
以應敎洪在喆,副應敎趙得林,校理黃浩民,修撰李垿,副修撰金洙根·沈宜升牌不進罷職傳旨,傳于林永洙曰,只推。
以副校理宋應龍牌不進罷職傳旨,傳于林永洙曰,只推。
林永洙,以弘文館言啓曰,上番闕直,事甚未安。副應敎趙得林,校理黃浩民,副校理宋應龍,修撰李垿,副修撰金洙根·沈宜升,旣有只推之命,竝卽牌招,以爲推移入直之地,何如?傳曰,允。
又以弘文館文啓曰,新除授校理李是遠,時在江華地,經筵入番事緊,請斯速乘馹上來事,下諭。答曰,依啓。
傳于林永洙曰,應敎洪在喆,副校理吳致淳竝許遞,前望單子入之。
玉堂前望單子入之,應敎洪在喆,副校理李源益落點。
金大根啓曰,行大司憲宋穉圭,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之意,敢啓。傳曰,知道。
以司諫具定默,獻納李光載,正言丁載榮,掌令林基洙,持平韓文爀牌不進罷職傳旨,傳于金大根曰,只推。
以黃海兵使趙運永狀啓,虞候柳永魯,以其親病,投印徑歸,不能檢束,致有此違法之擧,惶恐待罪事,傳于林永洙曰,勿待罪事,回諭。
林永洙,以內醫院都提調·提調意啓曰,年例燕貿唐藥材,依昨年例減半磨鍊,別單書入之意,敢啓。傳曰,知道。
又以禁衛營言啓曰,本營字內敦義門南邊體城一間半許頹圮處,今已畢築,把守軍兵,依例撤罷,女墻仍爲始築之意,敢啓。傳曰,知道。
丙申八月初二日辰時,上御熙政堂。勸講入侍時,原任提學鄭元容,參贊官洪鍾遠,檢討官鄭德和,假注書曺錫雨,記事官鄭㝡朝·李墩,各持小學第五卷,以次進伏訖。上曰,史官分左右。上誦前受音一遍訖。元容讀自王勃,止行儉之言,仍奏釋義訖。上讀新受音十遍訖,命陳文義。元容曰,裵行儉先器識後文藝之言,好矣。人有器局識量,然後居官處事,可得其當,而雖或有文華才藝,若局小而量狹,則何以任重而致遠乎?在上者操取舍之柄,而如欲擇斯二者,則將安所取?上曰,文藝雖不足,有器識者爲勝矣。元容曰,聖敎然矣。行儉有知人之鑑,見王勮·蘇味道,而知他日之掌銓衡,此是吏部之官也。上曰,吏部何爲稱銓衡?元容曰,衡所以稱物輕重,吏部之用人,亦如是故也。王勃,卽福畤之子,通之孫也。勃之文辭,亦於四傑爲最,而唐高宗時,諸王好鬪鷄,勃爲周王鶉檄文,高宗謂此始交搆,斥福畤爲交趾令,勃省親之路,溺海悸死,照隣有火病,足攀手廢,疏穎水,周繞其舍,而病甚投水,賓王於徐敬業起兵時草檄,而其後仍亡命而死,行檢之先見皆如此,此非因術數而然也。以器與藝靜與躁觀人,則器而靜者之致遠,卽理之常也。上曰,玉堂陳之。德和曰,器者德之器,而器有大小,大而充擴,則爲瑚璉之器,小而淺露,則爲斗筲之器,是以古昔聖王,作成人材,必以器識爲先,苟或先文藝而後器識,則浮躁之流,徒尙芬華,雖有繁文麗詞,有何裨補於國家憂時之策乎?是故孔門四科,先德行而後文學,伏願殿下於器使之道,鑑以別焉。上曰,參贊官陳之。鍾遠曰,此章別無奧旨,閣臣·玉堂,已盡陳達,臣無容架疊,而第惟論人,必須先觀其器量,器有大小深淺之異,取譬於人,如子貢之器,管仲之器是也。人之沈重者,如器有容受之量,人之浮淺者,如器有傾覆之患矣。彼四傑者,雖有文才,才勝而德不足,非致遠之器,而楊炯特沈重,故得以令終,於此,可以論人器之優劣也。至於人主用人,亦當隨器大小,各適其宜,而則哲之明,非由勤學而明理,則亦難矣。伏願深留聖念焉。上命史官就座。仍命退,諸臣以次退出。
上在昌德宮。停常參·經筵。
林永洙啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
又啓曰,左副承旨洪鍾遠,今日不爲仕進,牌招,何如?傳曰,允。
傳于林永洙曰,勸講入侍。
林永洙啓曰,假注書曺錫雨,身病猝重,勢難察任,今姑改差,何如?傳曰,允。
曺錫雨改差,代以趙徽林爲假注書。
洪鍾遠啓曰,景慕宮提調金在昌牌不進推考傳旨,今方捧入,今日秋奉審,當爲進參,如是違牌,事甚未安。更爲牌招,何如?傳曰,卽爲嚴飭牌招。
又啓曰,景慕宮提調金在昌再牌不進推考傳旨,今方捧入,而今日秋奉審,當爲進參,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,許遞,前望單子入之。
景慕宮提調前望單子入之,金鏴落點。
以副應敎趙得林,校理黃浩民,副校理宋應龍,修撰李垿,副修撰沈宜升牌不進罷職傳旨,傳于洪鍾遠曰,只推。
洪鍾遠,以弘文館言啓曰,新錄事,命下矣。副應敎趙得林,校理黃浩民,副校理宋應龍·李源益,修撰李垿,副修撰沈宜升,竝卽牌招,以爲會圈之地,何如?傳曰,允。
又以弘文館言啓曰,新錄事,臣等今方齊會本館,雖已備員,而校理李是遠在外,上來遲速,有難等待,校理黃浩民,副校理宋應龍,修撰李垿,副修撰沈宜升牌不進,旣有帶職僚員,則有違館規,不得會圈,何以爲之?敢啓。傳曰,在外與牌不進玉堂,竝許遞。
弘文錄五點,李東迪·權大肯·趙啓昇·鄭·李殷相·李在直·南獻中·洪說謨·徐憲淳·朴齊憲·曺雲承·兪鎭五·洪翼爕·趙雲澈·金在根·韓啓源·李晉翼·李時在·李正履·金德喜。
特進官抄啓,李嘉愚·李寅溥·沈英錫·李穆淵·閔致成·鄭禮容·洪穉圭·金在三·李道在·李羲肇·宋啓榦·李魯集·洪學淵·李景在·金正喜·趙斗淳。
林永洙啓曰,行大司憲宋穉圭,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之意,敢啓。傳曰,知道。
以司諫具定默,獻納李光載,正言丁載榮,掌令林基洙,持平韓文爀牌不進罷職傳旨,傳于林永洙曰,只推。
以校理黃浩民,副校理宋應龍,修撰李垿,副修撰沈宜升牌〈不進〉罷職傳旨,傳于洪鍾遠曰,只推。
洪鍾遠,以奎章閣言啓曰,景慕宮望廟樓今秋大奉審,臣公翼與本宮提調金鏴,進詣展奉,奉審無頉之意,敢啓。傳曰,知道。
又以禮曹言啓曰,卽接廣州府留守朴歧壽移文,則以爲,本府鄕校聖殿正間滲漏,將以今秋節享,兼告修改告由移還安祭,香祝自本曹啓稟下送云矣。廣州府鄕校聖殿滲漏處修改時先告事由移還安祭,香祝卽令該司照例磨鍊下送,而祝文中措辭撰出事,一體分付,何如?傳曰,允。
林永洙,以兵曹言啓曰,今月初六日,一兼禁軍番次矣。該番將未差之代,依承傳,口傳擬入之意,敢啓。傳曰,知道。
兵曹口傳政事,以尹守鳳爲兼司僕將。
林永洙,以義禁府言啓曰,南壇祭贊引金秉侃拿處事,傳旨啓下,而假引儀係是雜岐,故自刑曹擧行,曾有定式矣。金秉侃,移送秋曹之意,敢啓。傳曰,知道。
又以義禁府言啓曰,黃海兵使趙運永狀啓內,臣營虞候柳永魯,爲先罷黜,其罪狀,令攸司,稟處事,啓下矣。柳永魯,自任所未及上來云,依例發遣府羅將拿來,何如?傳曰,待待命拿囚。
丙申八月初三日辰時,上御熙政堂。勸講入侍時,原任提學鄭元容,參贊官林永洙,侍講官洪在喆,假注書權致和,記事官鄭㝡朝·李墩,各持小學第五卷,以次進伏訖。上曰,史官分左右。上誦前受音一遍訖。元容讀自孔戡,止笑語款洽,仍奏釋義訖。上讀新受音十遍訖,命陳文義。元容曰,孔子之後孫,自戰國時多名人,唐時孔巢父,力學有行,其從子卽戣·戡,而皆有賢名,柳公綽世有美德,日前已進講。公綽事,殿下記有之乎?上曰,弟是公權,子是仲郢而皆賢矣。元容曰,然矣。公綽是子華之從子,而此下章玭,是仲郢之子矣。柳氏之有家訓,如顔氏,故子弟皆早習敎訓,學問而修行,故居官而多美蹟。雖凡庶之人,欲修其行,則先勤學問,況帝王之學乎?上曰,㦸門者何門也。元容曰,節度使所居之門,持㦸之兵卒衛立,故稱以㦸門矣。上曰,玉堂陳之。在喆曰,此章蓋言孔戡之勇於爲義,而怯於趨利也。於此可知孔戡之爲人,而大抵一字之間,亦有意義之可以旁通類推者,臣今以懦字,有所仰勉者矣。夫懦者,勇之反,氣質之病,惟懦最無以將進,凡係當爲而不爲與不當爲而爲者,皆無勇決之工者也。至於學問,尤當以勇字着力,決不可懦於立志,終歸於因循頹靡之科,而雖以聖人之極工言之,固無過於中庸一篇,中庸之三達德,勇爲終條理者此也。今殿下課日開講,時或不能無不得專心之病,如此是病,不如此是藥,則竊恐殿下所當加勉者,要不出乎勇之一字,伏願深留聖意焉。上曰,參贊官陳之。永洙曰,閣臣·玉堂之奏,皆已切實,臣無容更達矣。上掩卷,命史官就座。仍命退,諸臣以次退出。
上在昌德宮。停常參·經筵。
林永洙,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
金大根啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
李嘉愚啓曰,左承旨李㙽,今日不爲仕進,卽爲牌招,何如?傳曰,允。
趙徽林在外,代以趙道淳爲假注書。
傳于金大根曰,勸講入侍。
金大根啓曰,行大司憲宋穉圭,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之意,敢啓。傳曰,知道。
以慶尙監司趙秉鉉狀啓,昌原等邑民家漂頹,人物壓死事,大王大妃殿傳于李㙽曰,當此秋成之節,各邑漂頹,若是夥然,誠甚矜悶。其中蔚山·金海·密陽·梁山等邑,多或至二百餘戶,少不限百戶,其所奠接結構之方,尤不容少緩。原恤典外,另加顧助,俾無一民棲遑失所之歎。四邑漂頹戶中,如有當年應納之還,特令限明秋停退,壓死人如有生前身還布,一竝蕩減事,令廟堂措辭知委事,分付。
尹興圭,以弘文館言啓曰,上番副校理臣李源益,以照訖講試官,今日儒生試取時,晝仕出去,而每每草記,事涉煩瀆,此後則除草記往來之意,敢啓。傳曰,知道。
李嘉愚,以吏曹言啓曰,今此文宣王釋奠祭大祝前修撰李垿,時無職名,令該曹口傳付軍職,何如?傳曰,允。
兵曹口傳政事,副司果單李垿。
兵曹口傳政事,副司果黃浩民·宋應龍·沈宜升,以上竝單付。
林永洙,以兵曹言啓曰,今春慶科庭試武科殿試時,直赴會試人江原監營馬兵安英奎·朴震修,忠淸監營馬兵白永鎭,平安監營馬兵尹楫·朴丕坤·金和祿,平安兵營馬兵姜三得·尹弼國,全羅兵營馬兵朴雲孫·朴雲奎,慶尙監營別武士皮能武等不赴委折及慶尙監營別武士李光顯,江原監營選武軍官韓致雄,馬兵金亨澤等,起送中初不擧論,亦不赴試,其委折,關問各該道·帥臣後,稟處事,草記蒙允後,關問各該道帥臣矣。卽接江原監司韓益相,忠淸監司沈宜臣,慶尙監司趙秉鉉,平安監司李紀淵,平安兵使李惟秀,全羅前兵使李寬奎回牒,則馬兵安英奎·朴震修,俱以朞服未葬,不爲赴試,金亨澤遭故云,竝依法典陳試,選武軍官韓致雄作故,馬兵白永鎭·尹楫·朴丕坤·金和祿·姜三得·尹弼國·朴雲孫·朴雲奎,別武士皮能武,俱以身病不赴,李光顯,該道臣以爲流離他鄕,莫知所向云,竝依例勿施,何如?傳曰,允。
金大根,以義禁府言啓曰,咸鏡監司洪敬謨狀啓內,長津前府使李緯坤罪狀,令攸司,稟處事,啓下矣。李緯坤,自任所未及上來云,依例發遣府書吏拿來,何如?傳曰,待待命拿囚。
丙申八月初四日辰時,上御熙政〈堂〉。勸講入侍時,原任直閣徐俊輔,參贊官金大根,侍讀官李源益,假注書權致和,記事官鄭㝡朝·李墩,各持小學第五卷,以次進伏訖。上曰,史官分左右。上誦前受音一遍訖。俊輔讀自柳仲郢,止不貸贓吏法,仍奏釋義訖。上讀新受音十遍訖,命陳文義。俊輔曰,柳仲郢居家以禮律身,至於內齋,未嘗不束帶,可知其家法之嚴正,此實讀書不釋卷之積工所得也。讀書之工,推以至於齊家,而其效如此。伏願殿下,須於此等處,亟加體念,始自燕閑之中,以至晉接之時,盡其禮使之道,而欲盡禮使之道,則先自身始。讀書之工,政在於此矣,深留聖念,區區〈之〉望也。上曰,玉堂陳之。源益曰,此章所謂手不釋卷云者,大可以取法矣。古聖賢嘉言善行,帝王家治法政謨,洋洋布布在此卷之中,而但患編帙至繁,義理無窮,苟非積以歲月,常目在玆,則實無以多識往行,以畜其德,故乃啓方冊,心到眼到,食息之頃必於是,造次之間必於是,沈潛玩賾,一念慥慥,然後始可免書自書我自我之歎矣。是以孔夫子喜易而讀之,韋編至於三絶。韋是至堅靭之質,而猶復絶至於三,則大聖人勤勵之工,雖謂之手不釋卷,亦可也。伏願於此等文義,深加省察,先從經傳,手不釋卷,始可以心不離聖賢之行,口不絶聖賢之訓,融釋吻合,聖學日就矣。上曰,參贊官陳之。大根曰,此章文義,閣臣·玉堂已盡敷奏,臣無容更達矣。上掩卷,命史官就座。仍命退,諸臣以次退出。
上在昌德宮。停常參·經筵。
藥房都提調沈象圭,提調金鏴,副提調李嘉愚啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
金大根啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而領議政未差,左議政洪奭周有身病,右議政朴宗薰無時急稟定事,不得來會云矣,敢啓。傳曰,知道。
傳于尹興圭曰,禮房承旨馳詣文廟,奉審摘奸以來。
傳于洪鍾遠曰,勸講入侍。
傳于尹興圭曰,發遣吏郞,諸執事淸齋與否,摘奸以來。
金大根啓曰,行大司憲宋穉圭,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之意,敢啓。傳曰,知道。
以司諫具定默,獻納李光載,正言丁載榮,掌令林基洙,持平韓文爀牌不進罷職傳旨,傳于金大根曰,只推。
尹興圭,以弘文館言啓曰,勸講繼講冊子,問議大臣事,命下矣。下番修撰臣鄭德和當爲進去,而門鑰已下,待開門晝仕出去之意,敢啓。傳曰,知道。
又以禮曹言啓曰,卽接文化幼學金聖敏所志,則以爲,族姪基元,嫡·妾俱無子,以其同姓十六寸兄宗玉第二子周善,欲爲繼後,兩家相議完定,而未及禮斜,基元夫妻俱爲作故,拘於常規,不得循例禮斜,依定式草記,稟處事,呈狀矣。凡係繼宗立後,兩邊與受明有可據,而不得登聞者,許令該曹論理草記事,曾有筵奏定式,而門長金聖敏所訴旣如此,依定式,金宗玉第二子周善,立爲金基元之後,何如?傳曰,允。
金大根,以備邊司言啓曰,以慶尙監司趙秉鉉狀啓,昌原等邑民家漂頹,人物壓死事,大王大妃殿傳曰,當此秋成之節,各邑漂頹,若是夥然,誠甚矜悶。其中蔚山·金海·密陽·梁山等邑,多或至二百餘戶,少不限百戶,其所奠接結構之方,尤不容少緩,原恤典外,另加顧助,俾無一民棲遑失所之歎。四邑漂頹戶中,如有當年應納之還,特令限明秋停退,壓死人如有生前身·還布,一竝蕩減事,令廟堂措辭知委事,分付事,命下矣。積潦爲災,蕩析相續,言念民情,誠切慘矜,而慈敎特降,蠲恤備至,昏墊餘喘,庶期回蘇。今方以下敎內辭意,行會另飭,使之着念對揚,而昨年諸道水災,旣有被災尤甚處,殘獨戶還布中一件除減,稍殘處一件停退之例。今亦以此意知委該道,區別擧行,下敎中四邑之外,一時一處之被災過二十戶以上者,亦依四邑例,一體擧行,俾蒙均施之惠,何如?傳曰,允。
丙申八月初五日辰時,上御熙政堂。藥房入診,勸講同爲入侍時,都提調沈象奎,提調金鏴,副提調李嘉愚,檢校直閣李公翼,假注書權致和,記事官鄭㝡朝·李墩,右議政朴宗薰,提學趙寅永,參贊官洪鐘遠,檢討官鄭德和,假注書趙道淳,各持小學第五卷,以次進伏,醫官崔暄·金時中·金珪,南正吉,進伏楹外訖。上曰,史官分左右。象奎奏曰,朝候漸冷,午氣尙熱,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。象奎曰,醫官待令矣,使之入診乎?上可之。崔暄等以次診候訖,退伏奏曰,脈候左右三部調均矣。命醫官先退,上誦前受音一遍訖。寅永讀自凡理藩府,止爲資裝嫁之,仍讀奏釋義訖。上讀新受音十遍訖,命陳文義。寅永曰,此章文義,非無可陳,而大抵天下萬事,皆由於此心之專壹與否,況此臨講之時,尤當戒飭乎。聖人云,操則存,捨則亡。又曰,心不在焉,視而不見,聽而不聞。此心若無操存之實,則講讀之間斷,字句之差錯,卽必然之勢,設有訓詁義諦之敷衍爲說者,亦無以爲將就緝熙之功矣。繼自今益加體念,卽臣區區之望也。上曰,玉堂陳之。德和曰,柳氏家法,若是嚴整,觀此諸條,令人起敬。大抵法者,紀綱之謂也,帝王之家,亦有家法,是故夏之時,纘禹服而監于成憲,此夏之家法也,周之世,追文德而率彼舊章,此周之家法也。亦粵我朝,列聖相承,以孝親仁民爲傳授之家法,而治規政謨,洋洋布在。伏願殿下,以法祖宗爲齊治之要焉。上曰,參贊官陳之。鐘遠曰,文義備在訓詁,無他可陳,而讀書之法,當照看首末,然後可以領會矣。上章言柳仲郢居家律身,而此章言其居官處事也。苟無平日素養,何能治身治事,如彼其誠實乎?仲郢不過唐時一搢紳家,而其可法,推可知矣。語曰,前事乃後事之師。如上章所云拱手端坐,手不釋卷等語,豈不是可爲師法者耶?伏願留念焉。上曰,大臣陳之。宗薰曰,今日自止,亦多文義之可合敷奏,而閣臣·承旨,皆以講讀留心,眷眷仰陳者,誠以臨讀勤孜,然後文義方可玩繹也。講筵體重,諸臣迭奏,而猶未能接續句讀,則在內讀書之必勤,臣不敢仰揣矣。今日臣民所共仰望者,亶在於專意勤講,以求聖學之成就。講筵時仰睹將進之漸,退而相慶,如或不然,則臣等雖退歸私次,誠不能甘眠食。切願後日次,獲睹潛心喜學之盛矣。上掩卷。寅永曰,勸講小學,今將垂訖,繼講冊子,不可不預爲稟定,令弘文館依例問議後定奪,凡係句讀·校正等事,使之趁卽擧行,何如?上曰,依爲之。出擧條上命史官就座,仍命退,諸臣以次退出。
上在昌德宮。停常參·經筵。
金大根啓曰,行大司憲宋穉圭,執義權拚,掌令卜來相,持平金瑩在外,掌令林基洙,持平韓文爀呈辭,監察茶時之意,敢啓。傳曰,知道。
傳于尹興圭曰,禮房承旨馳詣社稷,奉審摘奸以來。
傳于林永洙曰,勸講入侍。
傳于尹興圭曰,初九日孝和殿酌獻禮親行矣,該房知悉。
尹興圭啓曰,今初九日孝和殿親行酌獻禮,祭文當爲製進,大提學趙寅永,卽爲牌招,使之製進,何如?傳曰,允。
尹興圭,以弘文館言啓曰,勸講繼講冊子,收議大臣事,臣鄭德和,就議于大臣,則左議政臣洪奭周以爲,小學之後,繼以大學,卽聖學不易之次第也。今玆繼講之書,恐當以大學爲定。且伏念自古以來,治亂得失之跡,具載史書,帝王之學,莫要於是。法講則雖不可不以經爲主,而召對冊子,仍以史略進讀,講筵之暇,課日連行,毋或間斷,俾古今鑑誡之資,瞭然於耳目之間,則其爲裨益於聖工,尤當有親切之效矣云。右議政臣朴宗薰以爲,小學畢講後,當繼之以經。讀經先從大學,以定規模,自有朱子定論,繼講之書,似當以大學爲先矣云。大臣之議如此,何以爲之?,敢啓。傳曰,大學爲之。
丙申八月初六日辰時,上御熙政堂。勸講入侍時,原任直閣李光文,參贊官林永洙,侍讀官李源益,假注書趙道淳,記事官鄭㝡朝·李墩,各持小學第五卷,以次進伏訖。上曰,史官分左右。上誦前受音一遍訖。光文讀自柳玭曰王相國涯,止女子不復敢言,仍奏釋義訖。上讀新受音十遍訖,命陳文義。光文曰,此章之旨,在於警戒奢麗,崇尙節儉。夫人君而好奢則失其國,人臣而好奢則喪其軀者,不易之定理也。然人君爲四方之準極,關係尤重。昔唐堯土階三等,茅茨不翦,夏禹卑宮室菲飮食,而化行天下,澤及後世,商紂則不然,傾宮瑤臺,肉山脯林,窮心志耳目之欲,而毒流萬姓,遂底滅亡。一奢一儉,治亂判焉,豈不大可懼哉?惟我朝列聖相承,儉德克彰,至于英廟,尤有光焉。一日冬寒,語諸臣曰,每當此時,膝寒爲甚,禦之無術,卿等何以耐過?諸臣對曰,閭巷有所謂衣者,厚著綿絮,用以覆膝,則寒氣不侵矣。後幾日,又語諸臣曰,近日得免膝寒之苦,衣果大有力矣。仍擧而示諸臣,諸臣仰瞻,則乃是麤棉布染靑色爲之,其制甚樸。諸臣退而欽誦,至于今傳爲美談。此雖儉德中一微事,而五十年熙雍之治,亦可因此而仰驗矣。伏願殿下,每加體念,毋或少忽焉。上曰,玉堂陳之。源益曰,閣臣之以奢儉敷陳,深得此章大旨,臣無容煩贅,而夫奇巧之害,非獨惟釵然也,雖服食器用之物,或涉於奇衺不正,巧麗殊常,則末流之弊,竟將玩物而喪志,殫財而循欲,竭天下之力,將患不贍,所以治法之先務崇儉,誠如閣臣之奏矣。且以用人之道言之,所貴乎中行之士,而奇僻之行,巧慧之才,不足取也,以至文尙沖和之氣,筆貴純正之畫,無所往而不然。伏願殿下,於講讀之際,雖一字一句,愼勿放過,硏究探賾,推演蘊奧之義焉。上曰,參贊官陳之。永洙曰,閣臣·儒臣所敷陳,已罄蘊奧,臣無容更達矣。上掩卷,仍命退,諸臣以次退出。
上在昌德宮。停常參·經筵。
林永洙,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
又啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
又啓曰,來十一日,朝參日次矣,敢稟。傳曰,停。
又以兵曹言啓曰,再明日孝和殿酌獻禮親行時,本曹堂上當爲全數侍衛,而參知趙在慶受由,無以備員,仍令政院稟旨變通,令該曹以在京無故人口傳差出,待下批牌招,以爲進參之地,何如?傳曰,允。
又啓曰,因兵曹草記,再明日孝和殿酌獻禮親行時,本曹堂上當爲全數侍衛,而參知趙在慶受由,無以備員,令政院稟旨變通,仍令該曹口傳差出,待下批牌招事,允下矣。合有變通之道,何以爲之?敢稟。傳曰,許遞。
吏曹口傳政事,以趙奎昇爲兵曹參知。
吏曹口傳政事,兵曹參議單趙奎昇,參知單白東奎。
林永洙,以都摠府言啓曰,再明日孝和殿親行酌獻禮時,侍衛·寶劍,當爲備員,而副摠管沈日永,以禁軍別將率領進,四員未差,無以備員,令政院稟旨變通,與未差之代,仍令該曹,以在京無故人口傳差出,待下批牌招,以爲備員進參之地,何如?傳曰,未差之代,前望單子入之。
摠管前望單子入之,都摠管金魯敬,副摠管尹行直·金陽淳·朴宗喜落點。
以司諫具定默,獻納李光載,正言丁載榮牌不進罷職傳旨,傳于林永洙曰,只推。
以江原監司韓益相狀啓,歙谷縣令魏煥喆身死事,傳于洪鍾遠曰,令該曹口傳,各別擇差,不多日內下送。
林永洙,以備邊司言啓曰,祀享執事,關係莫嚴,一有不恪,厥罪非輕。日前南壇贊引金秉侃,以行祀時不爲待令之罪,自政院摘發請勘,付諸攸司,使之科治,而該曹以律文中祀享失誤條援照,罪止決杖,帶職放送矣。所謂失誤云者,蓋指儀節之際,無情做錯而言,卽古所稱眚災之類也。今此金秉侃,則受香之時,無故陪進,將事之夜,不知去處,其爲無嚴不謹,直是前所未聞,又何可歸之失誤,只示薄警,竝與職名而使之自如乎?議讞不審,所失非細,當該判堂,施以譴罷之典,金秉侃,更令該曹,從重擬律,亟施竄配,何如?傳曰,允。金秉侃,別無更問之端,嚴刑二次後,減死絶島定配。
又以禁衛營言啓曰,本營字內敦義門南邊頹城改築處女墻,今已畢築之意,敢啓。傳曰,知道。
丙申八月初七日辰時,上御熙政堂。勸講入侍時,原任直提學金鏴,參贊官李㙽,檢討官鄭德和,假注書權致和,記事官鄭㝡朝·李墩,各持小學第五卷,以次進伏訖。上曰,史官分左右。上誦前受音一遍訖。鏴讀自數日,止勗之,仍奏釋義訖。上讀新受音十遍訖,命陳文義。鏴曰,王相家蒼頭之頗張威福,亦爲累於其主,故馮召而勗之,則況帝王家在下之臣僚,藉恩恃寵,操弄威權者,可不嚴戢而截禁哉?伏願於此等處,益加留神焉。上曰,玉堂陳之。德和曰,王涯不過伴食之流也,猶知儉約之爲,而能惜一釵之工費,況爲人君而齊家治國,豈不以儉約爲先乎?是故韓昭藏弊袴而以待有功,漢文惜百金而不許作臺。以此推之,愛民之道,莫如節用,節用之方,莫如崇儉。伏願殿下,以儉約二字爲治平之要焉。上曰,參贊官陳之。㙽曰,此章文義,閣臣·玉堂已盡敷奏,而講學之法,最問難,此章中字義之可疑者,伏願發問焉。上掩卷,命史官就座。仍命退,諸臣以次退出。
上在昌德宮。停常參·經筵。
金大根啓曰,行大司憲宋穉圭,執義權拚,掌令卜來相,持平金瑩在外,掌令林基洙,持平韓文爀呈辭,監察茶時之意,敢啓。傳曰,知道。
傳于尹興圭曰,明日勸講停。
林永洙,以兵曹言啓曰,明日孝和殿酌獻禮親行時,本曹堂上當爲全數待衛,而參判金正喜有實故,無以備員,令政院稟旨變通,仍令該曹,以在京無故人口傳差出,待下批牌招,以爲進參之地,何如?傳曰,允。
林永洙啓曰,因兵曹草記,明日孝和殿酌獻禮親行時,本曹堂上當爲全數侍衛,而參判金正喜有實故,無以備員,令政院稟旨變通,仍令該曹,以在京無故人口傳差出事,允下矣。合有變通之道,何以爲之?敢稟。傳曰,許遞。
吏曹口傳政事,以安光直爲兵曹參判。
林永洙,以都摠府言啓曰,明日孝和殿親行酌獻禮時,侍衛·寶劍,當爲備員,而副摠管沈日永,以禁軍別將率領進,尹行直·朴宗喜,俱有實病,一員未差,無以備員,令政院稟旨變通,與未差之代,仍令該曹,以在京無故人口傳差出,待下批牌招,以爲備員進參之地,何如?傳曰,竝許遞,前望單子入之。
摠管前望單子入之,徐憙淳,副摠管申緯·李奎鉉·金炳朝落點。
傳于林永洙曰,明日出宮門路,以貳極門爲之。
尹興圭,以奎章閣言啓曰,原任待敎金正喜,明日候班,當爲進參,而時無職名,令該曹口傳付軍職,何如?傳曰,允。
兵曹口傳政事,護軍單金正喜。
吏曹口傳政事,以尹榮遠爲歙谷縣令。
以兵曹參知趙奎昇牌不進罷職傳旨,傳于林永洙曰,只推。
丙申八月初八日辰時,上御熙政堂。勸講入侍時,原任提學鄭元容,參贊官李嘉愚,侍讀官李源益,記事官李源庚·鄭㝡朝·李墩,各持小學第五卷,以次進伏訖。上曰,史官分左右。上誦前受音訖。元容讀自未浹旬,止甚於物耶,仍奏釋義訖。上讀新受音十遍訖,命陳文義。元容曰,此章別無可陳之文義,而勿論權勢與物玩,過分踰常,則災生禍隨,卽理之常也。有德而知分者,常戒侈汰,以爲惜福儲福之道,故崇儉居約,常使有餘,福祿之享,長久綿遠。且時俗趨向,專由於在上者之所好,故古語曰,宮中好高髻,四方高一尺,宮中好廣袖,四方全匹帛。昔齊景公好衣紫,國中貴紫而賤白,景公憂之,用晏嬰言而厭近臣之衣紫者,不日而紫賤如前。上好下甚,蓋如此矣。上曰,玉堂陳之。源益曰,講讀之要,專在問難,旨義則起疑於未瑩,字句則賾隱於餘蘊,文理可以條暢,事實可以鏡炤矣。如此章所云恩權隆赫者,只以註釋觀之,其恩寵之爲何等,權勢之緣甚事,誠無以詳悉,此等處,政宜發端而顧問之也。王涯卽伊時名相,而博學有文華,且才諝長於理財,由是恩禮甚隆,至於賜第而寵之,諸學士莫敢望,旣履相位,且管鹽鐵·榷茶等,使天下之財簿萃焉,所以以恩權目之也。外面驟看,雖似尋常下語,而一字一句,皆有意義,不可不反復推究,質問研賾。伏願深加留念,隨處隨問焉。上曰,參贊官陳之。嘉愚曰,此章文義,別無可奏者,而臣每登講筵,竊覸我殿下講讀之時,輒多間斷,諸臣常常仰奏陳勉,殿下亦必以爲支離矣。然臣等則不得不每每仰奏,而不但講讀之間斷,音吐句讀之間,換錯者居多,字之高低,亦有誤讀之時,如是而安望聖學之將就乎?且念諸臣之文義仰奏也,各陳己見,或冀一分仰裨於聖學,而絶罕留神採聽之時。殿下旣使之敷陳,而又不賜採聽,臣等之抑鬱姑捨,雖以聖學上言之,烏在其開講之本意也哉?至於文義發問,臣嘗屢達矣。章句之間,拈出疑晦處,問難討論,實爲講筵體貌,亦當有助於殿下之工夫,而每於開講之時,諸臣文義後,仍命掩卷,草草了當,便同文具。今此冊子,幾乎畢講,而若一向如此,則豈不大可憂悶乎?雖明日,必奮發聖志,益加體念,毋如前日之爲焉。上掩卷,命史官就座。仍命退,諸臣以次退出。
上在昌德宮。停常參·經筵。
上詣孝和殿,入齋室後,內閣·政院·藥房·玉堂口傳問安。答曰,知道。酌獻禮後,內閣·政院·玉堂單子問安。答曰,知道。藥房口傳問安。答曰,知道。朝廷二品以上·六曹堂上·奉朝賀單子問安。答曰,知道。還內後,內閣·政院·藥房·玉堂口傳問安。答曰,知道。
傳于尹興圭曰,政官牌招開政。
傳于李㙽曰,都承旨許遞,前望單子入之。
承旨前望單子入之,李憲瑋落點。
尹興圭,以吏曹言啓曰,新除授莊陵參奉李鍾祥,以其親病,呈狀乞遞,依例改差,何如?傳曰,允。
又以吏批言啓曰,侍從臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十以上人,別單書人之意,敢啓。傳曰,知道。
有政。吏批,判書徐耕輔進,參判李憲球進,參議未差,同副承旨尹興圭進。以閔泰鏞爲吏曹參議,李家淳爲校理,李垿爲副修撰,曺鳳振爲刑曹判書,李在鶴爲敦寧都正,李敦榮爲禮曹參議,李憲球爲司圃提調,邊達秀爲西部令,李鼎顯·鄭錫獜爲監察,洪遠燮爲莊陵參奉,兼祭酒單宋穉圭,學諭單馬翰良,故及第權瓚煥贈注書,未分館前身死,依法典贈相當職,兼掌令二單洪在喆·趙得林。
兵批,判書金蘭淳進,參判安光直病,參議趙奎昇入直進,參知白東奎病,右承旨林永洙進。以吳致豐爲同知,曺始振·鄭台煥,朴榮顯·李守益爲僉知,金翰喆爲羽林將,李赫·洪宜喆·李憲廷·姜周會·康鵬九爲五衛將,宋載福·李明培爲景福將,李邦邵爲慶熙將,金德喜·曺錫亨爲文兼,韓貞植·權守仁爲部將,李應謙爲黃海兵虞候,河乘龍爲古豊山萬戶,雙靑權管單尹興烈,護軍李憲瑋·具載龍,副護軍李寅臯·趙在慶·曺始振·徐格修·林有鎭·尹行成·韓致逈,副司直李家淳·李是遠·吳致淳,副司果趙然春·宋尙玉·金在田·李明迪·宋來熙·朴載鳳·李一運,以上竝單付。
尹興圭,以禮曹言啓曰,永安府院君·靑陽府夫人遷窆時,出柩今八月十四日未時,發引同月十五日卯時,安葬同月十八日午時擇定云。出柩時及發引·安葬時,大王大妃殿,當有望哭之禮,望哭儀註,直爲書入大王大妃殿之意,敢啓。傳曰,知道。
丙申八月初九日辰時,上詣孝和殿。酌獻禮親行入侍時,行都承旨李嘉愚,左承旨李㙽,右承旨林永洙,左副承旨洪鍾遠,右副承旨金大根,同副承旨尹興圭,記事官金應均·李源庚·鄭㝡朝·李墩,提學趙寅永,檢校直提學徐憙淳,直提學朴永元,檢校直閣李公翼,檢校待敎趙斗淳·金學性·金洙根,以次侍立。時至,通禮跪啓外辦。上具布裹翼善冠·布袍·布裹帶·白皮靴,乘輿出重華門。藥房副提調李嘉愚進前奏曰,侵早勞動,聖體若何?上曰,一樣矣。仍由貳極門·建陽門,入景化門,至齋殿門外,降輿入齋殿。少頃,望殿禮時至,通禮跪啓外辦。上出齋殿門,詣板位,行四拜禮訖。通禮導上陞詣殿內奉審訖,通禮導上還齋殿。望殿禮後,問安勿爲之事,下敎。出傳敎酌獻禮時至,贊禮導上入詣板位,行四拜禮訖,仍詣尊所西向立。嘉愚酌酒,興圭以爵受酒。贊禮導上入詣神位前,嘉愚奉香,興圭奉爐,上三上香訖。嘉愚以爵跪進,上執爵授興圭,奠于神座前,大祝弘文館副校理金洙根跪讀祝文訖。贊禮導上還復位,行四拜禮,又行四拜禮訖。贊禮導上詣望燎位,燎訖。贊禮跪啓禮畢,導上還齋殿。少頃,命入外辦。上出齋殿門,乘輿。奉朝賀南公轍等進前曰,酌獻禮成,孺慕冞新,侵早勞動,聖體若何?上曰,一樣矣。仍由景化門·建陽門,入貳極門,命出標信解嚴,由重華門還內。諸臣以次退出。
上在昌德宮。停常參·經筵。
自未時至酉時,灑雨下雨,測雨器水深二分。
藥房都提調沈象奎,提調金鏴,左承旨李㙽啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
李㙽,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
李㙽啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
又啓曰,左副承旨洪鍾遠,今日不爲仕進,卽爲牌招,何如?傳曰,允。
又啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于尹興圭曰,勸講入侍。
傳于李㙽曰,戶吏換房。
傳于尹興圭曰,藥房都提調,今姑許副,前望單子入之。
內醫院都提調前望單子入之,右議政朴宗薰落點。
李㙽啓曰,行大司憲宋穉圭,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之意,敢啓。傳曰,知道。
以司諫具定默,獻納李光載,正言丁載榮,掌令林基洙,持平韓文爀牌不進罷職傳旨,傳于李㙽曰,只推。
以左副承旨洪鍾遠牌不進罷職傳旨,傳于李㙽曰,只推。
尹興圭,以弘文館言啓曰,新除授校理李家淳,副修撰李垿,竝卽牌招察任,何如?傳曰,允。
以副修撰李垿牌不進罷職傳旨,傳于尹興圭曰,只推。
尹興圭,以承文院都提調意啓曰,鐵山漂民出送事,盛京禮部咨文,今纔出來矣。以前頭使行奉表稱謝之意,盛京·北京先通咨文,依例撰出,正書安寶後,定禁軍騎撥下送于灣府,使之入送鳳城將處,以爲轉致盛京·北京之地,以無方物一起磨鍊,順付於今番節使行之意,分付該曹,何如?傳曰,允。
李㙽,以備邊司言啓曰,本司有司堂上徐憙淳,除拜摠管矣。職務相妨,所帶摠管之任,今姑許遞,何如?傳曰,允。
又以刑曹言啓曰,備邊司啓辭內,祀享執事,關係莫嚴,一有不恪,厥罪非輕。日前南壇贊引金秉侃,以行祀時不爲待令之罪,自政院摘發請勘,付諸攸司,使之科治,而該曹以律文中祀享失誤條援照,罪止決杖,帶職放送矣。所謂失誤云者,蓋指儀節之際,無情做錯而言,卽古所稱眚災之類也。今此金秉侃,則受香之時,無故陪進,將事之夜,不知去處,其爲無嚴不謹,直是前所未聞,又何可歸之失誤,只示薄警,竝與職名而使之自如乎?議讞不審,所失非細,當該判堂,施以譴罷之典,金秉侃,更令該曹從重擬律,亟施竄配,何如?傳曰,允。別無更問之端,金秉侃嚴刑二次後,減死絶島定配事,命下矣。金秉侃,爲先嚴刑一次,全羅道康津縣古今島減死定配所,而待拷訊限滿,加刑一次,押送之意,敢啓。傳曰,知道。
義禁府啓目,黃海前兵虞候柳永魯原情云云。問目內辭緣,泛稱遲晩,所當請刑是白乎矣,曾經摠府郞,勿爲請刑,載在大典通編,議處,何如?判付。啓,依允。
丙申八月初十日辰時,上御熙政堂。藥房入診,勸講同爲入侍時,都提調沈象奎,提調金鏴,左承旨李㙽,檢校直閣李公翼,記事官金應均·鄭㝡朝·李墩,左議政洪奭周,原任直閣徐俊輔,參贊官尹興圭,侍讀官李源益,記事官李源庚,各持小學第五卷,以次進伏,醫官崔暄·金漢雋·秦慶煥·吳昌烈,進伏楹外訖。上曰,史官分左右。象奎曰,近日稍涼,朝氣尤寒,侵早臨殿,聖體若何?上曰,一樣矣。象奎曰,寢睡·水刺之節,何如?上曰,一樣矣。象奎曰,大王大妃殿氣候,何如?上曰,一樣矣。象奎曰,王大妃殿氣候,何如?上曰,一樣矣。象奎曰,醫官入診乎?上可之。漢雋等以次診候訖,退伏奏曰,脈候左右三部調均矣。藥房諸臣各就座,勸講諸臣進前。上誦前受音訖。俊輔讀自馮以卑位,至作戒數端,仍奏釋義。上讀新受音十遍訖,命陳文義。俊輔曰,此章別無文義之仰達者,而蓋於善行篇之中,編入此等事跡,實寓勸懲之義,而所以懲之,乃所以勸之也,故於其末段,有作戒數端之語。此等處,深留聖念於勸懲二字,區區之望也。上曰,玉堂陳之。源益曰,有唐俗尙,專競侈靡,至於一郞史之婦,釵之費如此,其服飾之稱是,推可知已。王涯之斥爲物妖,信足嘉尙,而尙不能免伊時俗習,素蓄書畫,至以金玉粧匣,其儉於彼而侈於此,可見時俗之狃染,竟能移人也。臣於日前,以崇儉率下,敷衍仰奏,而登筵之臣,亦有以奢儉之辨陳達者,未知聖聰尙或記有,而臣等之所以不嫌申複,縷縷爲言者,誠以家國之興,莫不以儉,其後世之衰也,亦莫不以奢。歷溯往昔,如燭照而數計,惟願念玆在玆,視作常行當然之事,推以至於導率風化,使治法政謨亶由於儉之一字,是所區區之望也。上曰,參贊官陳之。興圭曰,閣臣·玉堂皆已詳奏,臣無更陳之辭矣。上曰,大臣陳之。奭周曰,玉堂所陳尙儉之說甚好,似此之言,實合深加體念矣。此外無他可陳之文義,而所謂此雖一事,作戒數端者,儘可爲讀書之要法矣。此章所載,只是馮球貨釵一事,可以見妖物之與禍相隨焉,可以見人臣貪權者之自取禍敗焉,可以見不愼言語者之招咎焉,可以見縱奴害人不能察奸之禍焉。凡係文字,皆如是理會,則逐章逐句,莫不有可鑑可戒者,不獨文字而已。雖過去之言,尋常之事,若能着意留神,則亦莫不有鑑戒存焉。苟不能然,而只以文字讀之,泛然趁課而止,則雖讀屢卷,亦難望其實得矣。竊願於此,深留聖意焉。上掩卷。奭周曰,年前藝文館回祿之後,列聖朝實錄,所當改印奉安,而體重役鉅,尙至今未遑矣。正廟實錄,年代尤近,而見存之卷,尙爲半帙,尤不可不先卽補完,而今方以凡例考出之故,有開庫奉審之擧。其中當爲補印之卷,令進去春秋館,堂上及史官陪來,奉安于本館,待新修實錄印出時,仍爲偕印,以就完帙,恐不可已,故敢此仰達矣。上曰,依爲之。出擧條奭周曰,永安府院君緬禮在邇,判敦寧府事金逌根,當爲躬往董事,而時帶將任,法不得循例請由,須待下敎,然後可以無礙往來,故敢達矣。上曰,唯。象奎曰,臣適因承乏,冒叨嘗藥之任,居然三四朔于玆矣。向以實病難强之狀,冒陳文字矣,伏承聖批,諭以安心調理。臣以瀆擾爲懼,更未敢煩籲,至今虛縻矣。賤疾如有可强之望,則五日一赴公,何足言勞,而素患癖積之症,每於夏秋之交,益肆闖發,若其苦劇之時,則實無蠢動之望。間者日次,亦已屢遭懸病,虧分闕禮,莫此爲甚,非但臣心之悚惶無比,國體亦豈不苟艱乎?且嘗藥之任,事體重大,其不可委之老病,任其瘝墜,徒損事面而已,則特許遞改,實爲公私兩便之道,故敢此仰達矣。上曰,從當有下敎矣。上曰,史官就座。仍命退,諸臣以次退出。
上在昌德宮。停常參·經筵。
尹興圭啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
李㙽啓曰,右承旨林永洙,左副承旨洪鍾遠,今日不爲仕進,卽爲牌招,何如?傳曰,允。
尹興圭啓曰,刑曹判書曺鳳振,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,三品官之毋得過三日循例請牌,曾有定式矣。吏曹參議閔泰鏞,禮曹參議李敦榮,敦寧都正李在鶴,除拜後過三日不爲出肅,事體所在,誠極未安。竝從重推考,仍卽牌招察任,何如?傳曰,允。
傳于尹興圭曰,勸講入侍
傳于尹興圭曰,孝成殿望祭兼秋夕祭,以攝行磨鍊。
林永洙啓曰,訓鍊大將金逌根,以緬禮事,驪州地今方出去矣。所佩命召,何以爲之?而將兵之任,不可一刻無摠察之人,何以爲之?敢稟。傳曰,仍佩往來,御將兼察。
又啓曰,訓鍊大將御將兼察事,命下矣。兼察訓鍊大將趙萬永,卽爲牌招,聽傳敎,何如?傳曰,從事官發牌,聽傳敎。
又啓曰,行大司憲宋穉圭,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之意,敢啓。傳曰,知道。
以司諫具定默,獻納李光載,正言丁載榮,掌令林基洙,持平韓文爀牌不進罷職傳旨,傳于林永洙曰,只推。
以左副承旨洪鍾遠牌不進罷職傳旨,傳于林永洙曰,只推。
以吏曹參議閔泰鏞牌不進罷職傳旨,傳于尹興圭曰,只推。
傳于尹興圭曰,發遣吏郞,諸執事淸齋與否,摘奸以來。
尹興圭,以弘文館言啓曰,應敎洪在喆,副應敎趙得林奉命在外,校理李家淳差祭,校理一員,副校理一員,修撰一員未差,副修撰金洙根內閣進,上番闕直,事甚未安。副校理李源益,副修撰李垿,竝卽牌招,以爲推移入直之地,何如?傳曰,允。
又以議政府左議政意啓曰,今日都堂錄會圈時,政府西壁,弘文提學,吏曹三堂,例爲進參,而左參贊李錫圭,弘文提學權敦仁病不來,吏曹參議閔泰鏞未肅拜,左參贊李錫圭,弘文提學權敦仁,吏曹參議閔泰鏞,令政院竝卽牌招,以爲備員擧行之地,何如?傳曰,允。
都堂會圈四點,李東迪·朴心壽·鄭藎·姜時永·權大肯·趙啓昇·鄭·金穰根·李殷相·李在直·南致中·洪說謨·徐憲淳·朴齊憲·曺雲承·兪鎭五·林基洙·李繪九·李魯確·洪翼燮·曺錫亨·趙雲澈·金在根·韓啓源·李晉翼·李時在·李源達·李正履·金德喜·朴來萬。
尹興圭,以吏曹言啓曰,今此秋夕祭,祭官當爲磨鍊,而除老病公頉,實無推移排比之路,故依近例,刑官·司饔院官員年六十人員,通瀜塡差以入,而其中時無職名人,令該曹口傳付軍職,何如?傳曰,允。
兵曹口傳政事,副司果宋台霖·韓哲浩·金。
以副校理李源益,副修撰李垿牌不進罷職傳旨,傳于尹興圭曰,只推。
以吏曹參議閔泰鏞再牌不進罷職傳旨,傳于尹興圭曰,只推。
林永洙,以刑曹言啓曰,頃因兵曹啓辭,今春武科作奸之寧邊金辰涉,黃海兵營武學張雲益,開城張雲益捉上後,依律勘處之意,草記蒙允,而罪人等今纔押來矣。謹按律文,則大典通編武科條有曰,科場用奸者,邊遠充軍,竝依此律,金辰涉全羅道靈光郡,張雲益康津縣,武學張雲益慶尙道延日縣,竝邊遠充軍定配所,卽爲押送之意,敢啓。傳曰,知道。
又以義禁府言啓曰,咸鏡監司洪敬謨狀啓內,德源前府使李完敏罪狀,令攸司,稟處事,啓下矣。李完敏,今方待命,拿囚之意,敢啓。傳曰,知道。
義禁府啓目,德源前府使李完敏原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付。啓,依允。又啓目粘連,向前柳永魯,遠離老母,家無次丁,聞其病報,急於歸護,揆以情理,誠如囚供是白乎矣,觀於帥臣狀辭,以更待病勢緩急而措處之意,面諭提飭,不啻屢次是如是白乎則,曾不少竢,冒法擅發,投印之罪,當律自有,以此照律,何如?判付。啓,依允。
吏曹啓目粘連,觀此咸鏡監司洪敬謨畢賑狀啓,則安邊幼學元熙喆,慨然出義,願以三千兩錢,自備輸納于越境千餘里之地,人擔馬載,這間浮費,又爲數百金之多,甲山嘉善金達鉉,渠以遐陬武夫,每因歉荒,已多賙賑是白加尼,今又以一千兩錢,自願備納於本邑,以補賑需,亦甚嘉尙是白如乎,元熙喆段,係是士人,依近年補賑人例,先付司勇,待窠除實職,恐合事宜是白乎旀,金達鉉段,依事目施以賞加之典。竝只係于恩典,臣曹不敢擅便,上裁敎是白乎旀,其餘邊將乙良,令兵曹,稟處,何如?判付。啓,依回啓施行爲良如敎。
吏曹啓目粘連,啓下是白有亦,觀此敦寧府都正李在鶴上疏,則以爲,臣於見職,本無敦寧,揆以格例,自在當遞。伏乞聖慈,俯垂鑑諒,亟遞臣所帶職名亦爲白有臥乎所,旣無敦寧,則揆以格例,不可仍置。敦寧府都正李在鶴,依例改差,何如?判付。啓,依允。
敦寧都正李在鶴疏曰,伏以臣本月初九日,伏奉除旨,以臣爲敦寧府都正者,臣誠感惶,祗肅恩命,而第念臣於見職,本無敦寧,揆以格例,自在當遞,玆陳短章,仰瀆崇嚴。伏乞聖慈,俯垂鑑諒,亟遞臣所帶職名,以存公格焉。臣無任云云。省疏具悉。疏辭,下該曹,稟處。
丙申八月十一日辰時,上御熙政堂。勸講入侍時,原任直提學金鏴,參贊官尹興圭,侍讀官李家淳,記事官金應均,記事官鄭㝡朝·李墩,各持小學第五卷,以次進伏訖。上曰,史官分左右。上誦前受音一遍訖。鏴讀自王文正公,止不在溫飽耳,仍奏釋義訖。上讀新受音十遍訖,命陳文義。鏴曰,此章別無文義之可陳,而王曾卽宋之賢臣也,其志不在於溫飽,則上佐君上,下臨兆民,自期於太平之治,可知也。爲人臣者,猶尙如此,況帝王乎?伏願殿下,亦於此等處,深究推類,必致於堯·舜之治,臣所區區之望。上曰,玉堂陳之。家淳曰,閣臣已悉陳,而志不在溫飽,誠如王曾之言,曾以一介人臣,猶尙如此,臣之事君,以引君當道,使民不飢不寒,何暇自志於溫飽乎?禹之菲衣薄食,一饋十起,此也,惟聖明留意焉。上曰,參贊官陳之。興圭曰,閣臣及玉堂,俱以溫飽二字奏之,誠好矣。上篇中有飽食·煖衣·逸居,而無敎則近於禽獸云者,亦此意也。孔子曰,食無求飽,居無求安。敏於事而愼於言。子路之衣弊縕袍,與衣狐貉者立而不恥云者,此皆戒志於衣食之人也。非但人臣爲然,人君尤當深戒,伏願殿下,於此等文義,留神精察焉。上掩卷,仍命退,諸臣以次退出。
上在昌德宮。停常參·經筵。
林永洙啓曰,行大司憲宋穉圭,執義權拚,掌令卜來相,持平金瑩在外,掌令林基洙,持平韓文爀呈辭,監察茶時之意,敢啓。傳曰,知道。
李憲瑋啓曰,左副承旨洪鍾遠,右副承旨金大根,今日不爲仕進,竝卽牌招,何如?傳曰,允。
傳于尹興圭曰,禮房承旨馳詣受香諸處,奉審摘奸以來。
傳于林永洙曰,勸講入侍。
以左副承旨洪鍾遠,右副承旨金大根牌不進罷職傳旨,傳于林永洙曰,只推。
尹興圭,以弘文館言啓曰,應敎洪在喆,副應敎趙得林奉命在外,校理李家淳差祭,校理一員,副校理一員,修撰一員未差,副修撰金洙根內閣進,上番闕直,事甚未安。副校理李源益,副修撰李垿,旣有只推之命,竝卽牌招,以爲推移入直之地,何如?傳曰,允。未差之代,前望單子入之。
玉堂前望單子入之,校理李魯確,副校理韓啓源,修撰朴來萬落點。
尹興圭,以成均館大司成意啓曰,今此照訖講二所試官副校理李源益有身病,不得進參,令政院稟旨變通,以爲備員捧講之地,何如?傳曰,允。
尹興圭啓曰,因成均館草記,照訖講二所試官李源益有身病,不得進參,令政院稟旨變通事,允下矣。合有變通之道,何以爲之?敢稟。傳曰,許遞。
兵曹啓目粘連,啓下是白有亦,觀此全羅兵使沈澤永狀啓,則順天營將金箕祖,爲臣女壻,在法當避,令該曹照例,稟處亦爲白有臥乎,相避之法,在下當遞。順天營將金箕祖,改差,何如?判付。啓,依允。
右議政朴宗薰箚曰,伏以事有不安於心者,卽理之所不合處也。臣於藥院新命,竊有所不安者,始焉恧蹙,殆若無措躬之地,繼以惶懼,不容爲進身之計。此雖屬臣之私分,而凡在詹聆,孰不諒臣之心也?抑不待臣臚辭自暴,而亦庶爲聖明所俯燭矣。今若諉以事在旣往,自附嘗藥之重,强此心之所不安,徒以趨走爲恭,則不幾近於無忌憚而沒分曉乎?卽此而可見其不合於理也。理所不當而晏然承命,臣不敢爲也。至若尫羸癃廢,不堪供劇之狀,猶不暇贅陳。伏望聖慈,察此衷懇,亟鐫臣所授藥院提擧,俾靖賤分,千萬顒祝。取進止。答曰,省箚具悉卿懇。向來事,特出於存事體也。妥帖之後,又何强引,有若自劃之義乎?萬萬過矣。卿其安心勿辭。仍傳于林永洙曰,此批答,遣史官,傳諭。
丙申八月十二日辰時,上御熙政堂。勸講入侍時,提學趙寅永,參贊官林永洙,檢討官鄭德和,記事官金應均,記事官鄭㝡朝·李墩,各持小學第五卷,以次進伏訖。上曰,史官分左右。上誦前受音訖。寅永讀自范文正公,止後天下之樂而樂,仍奏義訖。上讀新受音十遍訖,命陳文義。寅永曰,先憂後樂之語,卽身任天下之意也。雖匹士之微,尙能如此,況人君任億兆之責者,苟有此箇規度,則其功之所及,德敎之所加,可以量哉,惟在體念之如何也。上曰,玉堂陳之。德和曰,王文正公志不在溫飽,范文正公心不動於富貴,兩文正平生之志,在天下之公,故不在於一己之私矣。大抵有志之士,不以一己之富貴溫飽爲樂,而以天下之饑寒疾苦爲憂,是故士生大有之世,縕袍華於佩玉,蔬水甘於列鼎。爲人君者,作成人材,廣其德心,培其志氣,則有志之士,可以彬彬輩出,與國家同其休戚,與天下同其憂樂。伏願殿下,壽考作人,先培其志氣焉。上曰,參贊官陳之。永洙曰,閣臣及儒臣,悉陳無餘蘊矣,臣無容更達。上掩卷,仍命退,諸臣以次退出。
上在昌德宮。停常參·經筵。
大王大妃殿進御二錢重人參蔘粟米飮,自今日一貼式煎入事,榻前下敎。
林永洙啓曰,右副承旨金大根,今日不爲仕進,卽爲牌招,何如?傳曰,允。
傳于洪鍾遠曰,勸講入侍。
傳于洪鍾遠曰,价川縣刑配罪人李萬國放送。
以慶尙監司趙秉鉉狀啓,昌原府使李宜植遭母喪事,傳于尹興圭曰,令該曹口傳差出,使之不多日內下送。
以右副承旨金大根牌不進罷職傳旨,傳于洪鍾遠曰,只推。
以副校理李源益,副修撰李垿牌不進罷職傳旨,傳于尹興圭曰,只推。
尹興圭,以弘文館言啓曰,應敎洪在喆,副應敎趙得林奉命在外,校理李家淳,副修撰李垿差祭,副修撰金洙根內閣進,上番闕直,事甚未安。副校理李源益,旣有只推之命,與新除授校理李魯確,副校理韓啓源,修撰朴來萬,一體牌招,以爲推移入直之地,何如?傳曰,允。
以副校理李源益,修撰朴來萬牌不進罷職傳旨,傳于尹興圭曰,只推。
兵曹口傳政事,副護軍單李在鶴。
吏曹,監試初試照訖講二所試官李源益有頉,代沈東奎。
林永洙,以都摠府言啓曰,今日入直內三廳武兼·禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
又以御營廳言啓曰,本廳哨官愼錫圭,身爲將官,擧措多有駭妄,汰去之意,敢啓。傳曰,知道。
丙申八月十三日辰時,上御熙政堂。勸講入侍時,原任直閣徐俊輔,參贊官洪鍾遠,檢討官鄭德和,記事官李源庚·鄭㝡朝·李墩,各持小學第五卷,以次進伏訖。上誦前受音訖。俊輔讀自其事上遇人,止吾豈苟哉,仍奏釋義訖。上讀新受音十遍訖,命陳文義。俊輔曰,爲之自我者,卽孝悌忠信禮義廉恥之謂也,有不在我者,卽上文所謂富貴貧賤毁譽勸戚之謂也。必盡其在我者,則不在我者亦當有成,而必盡其方之方,卽在於方冊,欲盡其方,必勤講學。伏願殿下,先於講學,必盡其方,以至於修齊治平之必有成效,區區之望也。上曰,玉堂陳之。德和曰,此章之一信者,聖凡之日用常行中最爲關鍵者也。言行則以忠信爲,故曰信爲甲冑,政令則以誠信爲先,故曰信孚䐁魚。此誠修·治之綱領,而以今日殿下學問上言之,則孔夫子所云篤信好學四字,實爲典學之要道也。然而講讀之際,信或不篤,則必有間斷,難保其成始成終之效矣。伏願殿下,以篤信二字,先爲力行於學問上焉。上曰,參贊官陳之。鍾遠曰,此章言范仲淹自信守正也。一是自信之一字,亦有義意,一卽專心無間之謂也。如讀書而不專心無間,則豈無作掇寒曝之歎乎?必盡其方四字,又是要語也。隨所事爲,盡吾所當爲者,乃是其方也。如爲人君止於仁,爲人父止於慈,爲人臣止於敬,爲人子止於孝,豈非所謂盡所當爲者乎?以至讀書,亦有其方,文義必講究,句讀必詳審,字音無錯謬,讀數有定限,如是專心,然後可謂盡其讀書之方也,可不懋哉?上掩卷,命史官就座。仍命退,諸臣以次退出。
上在昌德宮。停常參·經筵。
永安府院君·靑陽府夫人遷窆出柩時,大王大妃殿望哭後,大殿·王大妃殿,內閣·政院·藥房·玉堂口傳問安。答曰,知道。大王大妃殿,內閣·政院·玉堂單子問安。答曰,罔極。藥房口傳問安。答曰,罔極。大殿·王大妃殿,朝廷二品以上·六曹堂上·奉朝賀單子問安。答曰,知道。大王大妃殿單子問安。答曰,罔極。
傳于尹興圭曰,禮房承旨馳詣宗廟·永禧殿·景慕宮,奉審摘奸,仍詣受香諸處,奉審摘奸以來。
傳于李㙽曰,勸講入侍。
備忘記,京畿水使李寬奎下直,長弓一張,長箭一部,片箭一部,筒兒一箇賜給。
注書金應均病,代以金始淵爲假注書。
金大根啓曰,卽見咸鏡監司洪敬謨狀啓,則高原郡守李明學,以前任西水羅萬戶移拜本職,而除署經赴任事,令該曹稟處爲辭矣。該邑久曠,雖曰可悶,格外仰請,極涉未安。所當還下送,而事係民邑,雖不得不捧入,該道臣不可無警,從重推考,何如?傳曰,允。
吏曹口傳政事,以具載哲爲昌原府使。
尹興圭,以奎章閣言啓曰,明日卽奎章閣演慶堂望奉審日次,臣等進詣擧行之意,敢啓。傳曰,知道。
又以內醫院都提調意啓曰,御供事體,何等嚴重,而今此慶尙左兵使封進半乾全鰒,色渝體小,全不成樣,其在重御供尊事體之道,決不可捧入,還爲退送,使之卽速改封進,當該兵使許棨,罷職,何如?傳曰,允。封進兵使推考。
林永洙,以備邊司言啓曰,前北兵使李應植,未及交龜,而方遭其母喪矣。北梱重地,不可暫曠,而新除兵使李顯英,時在喬桐任所,京畿新水使李寬奎,使之當日辭朝,卽速面替,新除北兵使,待其上來後,亦令催促赴任,何如?傳曰,允。
金大根,以刑曹言啓曰,傳曰,价川縣刑配罪人李萬國放送事,命下矣。謹依傳敎,价川縣遠地定配罪罪人李萬國,卽爲放送後,徒流案頉下事,分付道臣之意,敢啓。傳曰,知道。
敎喬桐水使李寅奎書。王若曰,壯關防於畿輔,海中城池,進階級於卿班,閫外旄鉞,卿其統禦三路,予乃誕敷十行。眷彼戴雲一方,實是沿海重鎭,元戎兼芻牧之任,緩急爲沁都齒唇,上遊控藩翰之形,設置視統營體貌。漕舶相接於湖嶺,絡繹航海梯山,郵籤直通於登萊,綢繆陰雨桑土。邇來恬憘之成習,久矣凋弊之多端,糶糴之半歸尾閭,備豫之義安在?組練之徒擁虛簿,釐革之政當先,第管轄實難其人,伊振刷宜及今日。惟卿靺韋君子,喬木世臣,壯志不負於懸弧,早慕班定遠投筆,茂績實著於制閫,咸稱祭征虜歌壺。坡西盡防禦之責,蔚藩譽於鞱靲,湖南任節制之權,遂儲望於笠轂。予之倚卿也重,僉曰惟汝其諧,玆授卿以京畿水軍節度使兼三道統禦使·喬桐都護府使,汝其克恢令圖,祗服寵命。運籌策於帷幄,作一方爪牙之材,壯壁壘於海門,控千里咽喉之地,凡稟裁有掌故耳,若區劃宜肩乃心,於戲,作我玉塞長城,往哉金湯天府。漁戶之生涯已罄,若爲懷保之方,海路之斥堠不明,孰諳控制之要?百年之風雲長在,勉爾護儲胥之國,萬里之波浪不驚,慰予聽鼓鼙之思,故玆敎示,想宜知悉。知製敎鄭德和製進。
丙申八月十四日辰時,上御熙政堂。勸講入侍時,原任提學鄭元容,參贊官李㙽,檢討官鄭德和,記事官金應均,記事官鄭㝡朝·李墩,各持小學第五卷,以次進伏訖。上曰,史官分左右。上誦前受音一遍訖。元容讀自司馬溫公嘗言,止榻上當膝處皆穿,仍奏釋義訖。上讀新受音十遍訖,命陳文義。元容曰,溫公是宋朝賢相,事仁·英·神·哲四朝,而自洛入相之日,民心歡樂,至有兒童誦君實,走卒知司馬之語。管寧是東名儒而專事文學,而具有達觀,擲金割席之事,亦可知有操尙,而舟中念愆,只有三晨晏起,一日科頭之事,則平生言行之無點瑕可推也。馬·管兩人,出處雖異,其積誠無僞之工則一也。凡人動靜語默,一以眞實爲心,則豈患學不進而行不修乎?上曰,木榻之當膝處皆穿者,何爲而然也?元容曰,坐有定處,五十年如一日,故雖堅固之木,其兩膝之當處,積久而至穿矣。上曰,玉堂陳之。德和曰,司馬公持心也誠,故有對人不欺之實,管幼安立志也堅,故有坐榻皆穿之工。雖以聖學言之,持心必誠實,然後可以無間斷於講讀之地矣,立志必堅固,然後可以有前進於緝熙之域矣。伏願殿下,蓋加留神焉。上曰,參贊官陳之。㙽曰,此二人事實,閣臣已纖悉奏達,至若誠實之義,玉堂又已眞切陳勉,臣無容更瀆,而蓋誠實,亦誠一之謂也。溫公之實踐而爲九分人,管寧之積工而至五十年,無非誠一所致。今此不欺之訓,尤爲工夫上最櫬切之語,所以於大學誠意章,首揭毋自欺三字,爲自修之首。夫孰有自欺之心,而苟或一分未足,便是自欺也。常常點檢此心,無走作之患,則自底於誠一地頭。欲望殿下,於燕涓之中,深留存養之工,以至臨講之際,省察如一,則此爲區區之願也。上掩卷,命史官就座。仍命退,諸臣以次退出。
上在昌德宮。停常參·經筵。
永安府院君·靑陽府夫人發靷時,大王大妃殿望哭後,大殿·王大妃殿,內閣·政院·藥房·玉堂口傳問安。答曰,知道。大王大妃殿,內閣·政院·玉堂單子問安。答曰,罔極。藥房口傳問安。答曰,罔極。大殿·王大妃殿,朝廷二品以上·六曹堂上單子問安。答曰,知道。大王大妃殿單子問安。答曰,罔極。
藥房都提調朴宗薰,提調金鏴,副提調尹興圭啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,〈何如〉?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
金大根啓曰,合辭許久闕啓,事甚未安。除在外·差祭外,呈告人員,竝卽牌招,何如?傳曰,允。
林永洙啓曰,備邊司郞廳來言,今日賓廳日次,而朝廷問安相値,不得來會云矣,敢啓。傳曰,知道。
傳于林永洙曰,勸講入侍。
傳于尹興圭曰,晝茶禮當自內親行矣,該房知悉。
傳于李憲瑋曰,永安府院君·靑陽府夫人緬禮日,遣都承旨致祭。
注書李源庚病,代以尹晩求爲假注書。
金大根啓曰,行大司憲宋穉圭,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之意,敢啓。傳曰,知道。
以司諫具定默,獻納李光載,掌令林基洙,持平韓文爀牌不進罷職傳旨,傳于金木根曰,只推。
李㙽,以奎章閣言啓曰,景慕宮望廟樓今望奉審,無頉之意,敢啓。傳曰,知道。
又以弘文館言啓曰,副修撰李垿,卽爲牌招察任,何如?傳曰,允。
又以禮曹言啓曰,卽接山陵參奉所報,則今八月十九日監試初試時,兩參奉及執事·忠義,俱爲赴擧,假官二員差送云矣。忠義假官,依前例,自臣曹別單單付以入,而參奉代假官一員,令該曹口傳差出,以爲替直赴擧之地,何如?傳曰,允。
又以戶曹言啓曰,謹奉傳敎,璿源殿簾帳修改吉日時,令日官李秉洪推擇,則今八月二十七日辰時爲吉云,以此日時擧行之意,敢啓。傳曰,知道。
丙申八月十五日辰時,上御熙政堂。勸講入侍時,右議政朴宗薰,提學趙寅永,參贊官林永洙,侍讀官李魯確,假注書金始淵,記事官鄭朝·李墩,各持小學第五卷,以次進伏訖。上曰,史官分左右。上誦前受音一遍訖。寅永讀自呂正獻公,止淡然無所好,仍奏釋義訖。上讀新受音十遍訖,命陳文義。寅永曰,講學所以治心,治心所以養性,而苟欲治其心,養其性,非講學不能也。講學當屬知邊,治心當屬行邊,故古人所謂知行雙進,如車之輪,鳥之翼,不可偏癈者,以此也。且況養性二字,卽我英廟堂號,而肅廟所宣賜也。惟我英廟朝五十載,文道化成之盛德大業,莫不以養性二字爲之本,實我後嗣王監法率行之地也,伏願殿下,懋哉懋哉。上曰,玉堂陳之。魯確曰,閣臣所奏儘好矣,小臣不必贅陳,而第念此章文義,專在於治心養性,欲其心之治性之養,莫先於講學,欲其學之講,必自少,然後習與智長,化與心成,自無杆格之患矣。且推類而言之,治養與誠意正心同,講學與格物致知同,若下格致之工,則自然有誠正之效,而修齊治平之道,實不外於講學二字,伏願殿下,深留聖意焉。上曰,參贊官陳之。永洙曰,此章文義,閣臣·儒臣所奏,已極切實,無容更達,而出入無時,莫知所嚮者心也,凡於事爲施措之間,操則存,捨則亡。以殿下今日進講言之,留心則字音無不融通,放心則句讀多有間斷。推此觀之,留放之間,效害立懸焉。伏願殿下,於此一心字,益加省察焉。上曰,大臣陳之。宗薰曰,呂正獻卽宋之一賢相,而淡然無所好,所好唯講學,講學之要,以治心養性爲本。臣所仰望於殿下,卽爲堯爲舜,豈在呂正獻輩,而堯·舜之道,亦惟曰治心養性,以講明道學而已。自少云者,乃十餘歲時也。寡嗜慾以下,皆治心養性之事,而無惰容,尤切於己。惰容者,方講之時,目接他物,手執他事,皆所謂惰容也。講此則必曰,呂正獻猶能如此,吾豈不能乎?若是則方有實效矣。上掩卷。宗薰奏曰,秋候過涼,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。命史官就座,仍命退,諸臣以次退出。
丙申八月十五日午時,上詣孝成殿。晝茶禮親行入侍時,行都承旨李憲瑋,左承旨李㙽,右承旨林永洙,左副承旨洪鍾遠,右副承旨金大根,同副承旨尹興圭,記事官李源庚,假注書金始淵,記事官鄭㝡朝·李墩,提學趙寅永,原任提學鄭元容,檢校直提學徐憙淳,直提學朴永元,原任待敎金正喜,檢校待敎趙斗淳·金學性·金洙根,以次侍立。時至,通禮跪啓請出次。上具衰服,出自齋殿,詣板位。通禮跪啓請俯伏·哭。上俯伏·哭。少頃,止哭·興,行四拜禮訖。通禮導上詣盥洗位。上盥洗訖,仍詣尊所。永洙酌酒,憲瑋以盞受酒。通禮導上入跪進。上執盞授興圭,奠于神位前,連奠三盞訖,上降復位。通禮跪啓請俯伏·哭。少頃,哭止興,行四拜禮訖。通禮導上還齋殿,諸臣以次退出。
上在昌德宮。停常參·經筵。
夜自一更至五更,月暈。
尹興圭,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
尹興圭啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
李憲瑋啓曰,右承旨林永洙,左副承旨洪鍾遠,不爲仕進,竝卽牌招,何如?傳曰,允。
傳于尹興圭曰,勸講入侍。
尹晩求在外,代以金英根爲假注書。
以右承旨林永洙,左副承旨洪鍾遠牌不進罷職傳旨,傳于尹興圭曰,只推。
尹興圭啓曰,行都承旨李憲瑋奉命在外,左承旨李㙽,右副承旨金大根式暇出去,右承旨林永洙,左副承旨洪鍾遠不爲仕進,院中只有臣一人,伴直無人。左副承旨洪鍾遠,旣有只推之命,所當牌招,而拘於廳規,不得請牌,何以爲之?敢稟。傳曰,牌招。
傳于尹興圭曰,召對爲之。
尹興圭啓曰,行大司憲宋穉圭,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之意,敢啓。傳曰,知道。
以司諫具定默,獻納李光載,正言丁載榮,掌令林基洙,持平韓文爀牌不進罷職傳旨,傳于尹興圭曰,只推。
以左副承旨洪鍾遠再牌不進罷職傳旨,傳于尹興圭曰,只推。
以副修撰李垿牌不進罷職傳旨,傳于尹興圭曰,只推。
尹興圭,以弘文館言啓曰,副修撰李垿,旣有只推之命,卽爲牌招察任,何如?傳曰,允。
以副修撰李垿牌不進罷職傳旨,傳于尹興圭曰,只推。
尹興圭,以兵曹言啓曰,今八月十七日,武臣堂上朔試射日次,而國忌齋戒相値,不得爲之之意,敢啓。傳曰,知道。
吏曹啓目粘連,觀此咸鏡監司洪敬謨狀啓,則以爲,新除授高原郡守李明學,以前任西水羅萬戶移拜本職,行將上京肅謝後辭朝赴任是白如乎,該邑以自來殘弊之局,曠官今爲四朔之久,而況値年形之告歉,邑事民情,實多棼錯罔措之患是白如乎,同郡守李明學,特令除朝辭署經,仍卽赴任,恐未知何如是白乎乙喩,令該曹,稟處亦爲白有臥乎所,守令署經,法意甚嚴,自下請除,本無其例。雖以除朝辭言之,自該道直請,亦無可據,目前事情,雖云緊急,格外陳請,終涉未安。該道臣推考,狀啓內辭緣,置之,何如?判付。啓,依允。
兵曹啓目粘連,觀此咸鏡監司洪敬謨畢賑狀啓,則廢茂山萬戶劉漢紀,捐出殘薄之廩俸,辦費數百包穀物,不煩主鎭,私自賙飢,使飢荒之鎭戶得免捐瘠之患亦爲白有臥乎所,今此劉漢紀,以若殘廩,有此救活,首先出義,尤極嘉尙。待準瓜特施以相當職調用之典,似合事宜是白乎矣,係干恩賞,不敢擅便,上裁,何如?判付。啓,依回啓施行爲良如敎。
義禁府照目粘連,黃海前兵虞候柳永魯矣本府議啓內,遠離老母,家無次丁,聞其病報,急於歸護,揆以情理,誠如囚供是白乎矣,觀於帥臣狀辭,以更待病勢緩急而措處之意,面諭題飭,不啻屢次是如是白乎則,曾不少竢,冒法擅發,投印之罪,當律自有,以此照律,罪告身盡行追奪,卽其地限三年定配,私罪。奉敎依允爲旀,功減一等爲良如敎。又啓目,向前李完敏亦,罪人之保授自如,公文之容疤無錯是白乎則,此是換塡疤記,中間替來者是白兺除良,到配後逃還者,身如物故,則提調·官長·押官皆免罪,載在大明律是白乎矣,配囚逢授,法意不輕,後弊攸關,不可全然宥釋,以此照律,何如?判付。啓,依允。又啓目,長津前府使李緯坤亦原情云云。問目內辭緣,泛稱遲晩,所當請刑是白乎矣,曾經摠府郞,勿爲請刑,載在大典通編,議處,何如?判付。啓,依允。又啓目,伐登前萬戶徐庸淳亦原情云云。問目內辭緣,泛稱遲晩,刑推得情,何如?判付。啓,除刑推議處爲良如敎。
丙申八月十六日辰時,上御熙政堂。勸講入侍時,原任直提學金鏴,參贊官尹興圭,侍讀官李魯確,假注書金始淵,記事官鄭㝡朝·李墩,各持小學第五卷,以次進伏訖。上曰,史官分左右。上誦前受音一遍訖。鏴讀自明道先生,止卽此是學,仍奏釋義。上讀新受音十遍訖,命陳文義。鏴曰,明道先生,宋之聖人,坐必端正,靜時工夫,接人以和,動時工夫。聖人凡於動靜,皆有工夫,伏願殿下,懋哉懋哉。上曰,玉堂陳之。魯確曰,此章別無深奧之義,而終日端坐,靜時工夫也,一團和氣,動時工夫也。和敬相須,顯微無間,伏願殿下體念焉。上曰,參贊官陳之。此章乃實敬身之編,而敬固一篇之樞紐也。敬爲徹上徹下工夫,而又是主一無適之謂,則日用事爲,固不可捨一敬字,而況於學問上乎?易曰,敬以直內。記曰,毋不敬。伏願於此等處,深留聖意,講學之際,必以徹上徹下,主一無適爲主焉。上掩卷,命史官就座。仍命退,諸臣以次退出。
丙申八月十六日申時,上御熙政堂。召對入侍時,參贊官尹興圭,檢校直閣李公翼,侍讀官李魯確,檢討官鄭德和,假注書金始淵,記事官鄭㝡朝·李墩,各持小學第五卷,以次進伏訖。上開卷,讀自明道先生,止卽此是學十遍訖,命陳文義。魯確曰,朝者勸講時,旣以動靜二字陳達,而伯程子自是聖人也,其坐如塑,其接以和,非作意而爲之也。其中和之德,見於動靜之間者,自然如此。朱子采之,入於善行篇中,欲使後人體而行之也,伏願殿下體念焉。上曰,下番陳之。德和曰,敬者,端正之工也,和者,柔嘉之儀也。接人之時,只以敬爲主,則熏炙之際,難得怳服之心矣,端坐之日,苟以和爲先,則瞻視之間,必有欹墮之慮矣。蓋敬與和之工,不可以癈一者此也,故先生之贊曰,玉色金聲,揚休山立,此終日端坐之德也。又曰,瑞日祥雲,和風甘雨,此一團和氣之謂也。伏願殿下,勤講而以敬爲主,接臣鄰而以和爲先焉。上曰,閣臣陳之。公翼曰,此二章,卽記明道先生德容言行也。至於作字,不得不敬,先生之學,果至矣。朱夫子以亦可以收放心言之,大抵收放心然後可以言敬,敬然後終日端坐,能無怠惰之容,能無怠惰,然後接人之時有和氣焉。和氣者,非昵褻之謂,而以溫恭言之,溫恭蓋由於收放心,此二章尤係體念處。作字雖微事,猶言甚敬,況講讀乎?伏望臨講之時,每念此二章,對冊甚敬,以和氣接臣,上下討論,則聖學之緝熙,不日可待,懋哉懋哉。上曰,參贊官陳之。興圭曰,卽此是學之學字,非但是學問之學,作字時亦有學焉,則凡日用事爲,語默動靜,莫不有學。伏願殿下,於此等處深加體驗,勿認以學之一字,只在於講學上,而或忽於日用事爲,語默動靜之間,必以九容九思爲準則,而隨處下學問工夫,是臣區區之望也。上掩卷,命史官就座。仍命退,諸臣以次退出。
上在昌德宮。停常參·經筵。
尹興圭啓曰,來二十一日,朝參日次,而宣陵忌辰祭齋戒相値,頉稟之意,敢啓。傳曰,知道。
又啓曰,行大司憲宋穉圭,執義權拚,掌令卜來相,持平金瑩在外,掌令林基洙,持平韓文爀呈辭,監察茶時之意,敢啓。傳曰,知道。
又啓曰,來二十一日,輪對日次,而宣陵忌辰祭齋戒相値,頉稟之意,敢啓。傳曰,知道。
傳于尹興圭曰,勸講入侍。
尹興圭啓曰,行都承旨李憲瑋奉命在外,左承旨李㙽,右承旨林永洙,左副承旨洪鍾遠,右副承旨金大根不爲仕進,院中只有臣一人,伴直無人。右副承旨金大根,所當牌招,而拘於廳規,不得請牌,何以爲之?敢稟。傳曰,左承旨·右承旨·左副承旨竝許遞,前望單子入之。
承旨前望單子入之,朴容壽·徐戴淳·趙在慶落點。
尹興圭啓曰,新除授右副承旨徐戴淳,同副承旨趙在慶,竝卽牌招,何如?傳曰,允。左承旨一體牌招。
傳于徐戴淳曰,召對爲之。
以左承旨朴容壽牌不進罷職傳旨,傳于趙在慶曰,只推。
趙在慶,以孝成殿享官意啓曰,今此式年監試初試時,參奉洪秉大·洪羲人,忠義李允榮·尹榮翼·朴基喆·李濟商,皆當赴擧云,參奉代假官一員,忠義代假官二員,令該曹·該府依例差出,使之臨期致齋,自今十八日至二十一日,入番察任,何如?傳曰,允。
徐戴淳,以備邊司言啓曰,科場糾禁,固有成規,昨年持飭,尤極截嚴,凡在有司之任,自當惕念奉行,無敢干科,而積弊已痼,常情易狃,若無臨事申警,難保永久無弛。見今監試初試開場迫近,試官差出,方在隔日,令該曹極意愼擇,仍以精白粹勵,實心恢公之意,另加申飭以送。至於場內場外之諸般奸弊,常禁自在,只當隨其現發,以法從事,亦以此意,嚴飭于監試官·禁亂官處,俾知各別警畏。隨從攔入之論罪家長,旣有昨年成命,今亦當依此擧行,更令前期知委,以嚴先甲之令,何如?傳曰,允。
又以義禁府言啓曰,時囚罪人柳永魯告身盡行追奪,卽其地限三年定配照律公事判付內,依允,功減一等事,命下矣。柳永魯,功減一等,告身盡行追奪,黃海道黃州牧卽其地限二年半定配,而以議啓內辭意具罪目,依例發遣府羅將,押送配所,何如?傳曰,允。
丙申八月十七日辰時,上御熙政堂。勸講入侍時,原任直閣徐俊輔,參贊官尹興圭,檢討官鄭德和,假注書金英根,記事官鄭㝡朝·李墩,各持小學第五卷,以次進伏訖。上曰,史官分左右。上誦前受音訖。俊輔讀自劉忠定公,止自相掣肘矛盾者多矣,仍奏釋義訖。上讀新受音十遍訖,命陳文義。俊輔曰,誠字卽不欺無僞之謂也。聖人以爲不誠無物,誠字之於學問,誠大矣哉,蓋自其讀書修身,以至於治平,皆是誠字中出來,而下文不妄語三字,卽是做誠之始初工夫也。言顧行,行顧言,言行相符,然後可無掣肘矛盾之病。伏願殿下,先自講學,必以誠之一字,念釋在玆,凡於誦讀究解之時,造次不已,無所間斷,以心默存,以身踐行,則治平之道,自在其中,更願留神焉。上曰,玉堂陳之。德和曰,易之乾象曰,天行健。一晝一夜,天行九十餘萬里,而昨日行一天,今日行又一天,此所謂至誠不息者也。君子體天之健,自强不息,若文王之德之純是也。雖以聖學言之,體天自强,至誠不息,則緝熙之工,自至於光明之域矣。伏願以誠字,先爲力行於學問上焉。上曰,參贊官陳之。興圭曰,閣臣·玉堂所奏誠字,文義果好,最切於講學上矣,伏願採聽而體行焉。臣則別無更陳之語矣。上掩卷。興圭進伏奏曰,其間經筵,以盛暑姑停矣。今已生涼,事當自今日入稟,而今明兩日則國忌相値,再明乃無故日也,自明日當爲依例入稟矣。上曰,唯。命史官就座。仍命退,諸臣以次退出。
丙申八月十七日申時,上御熙政堂。召對入侍時,參贊官徐戴淳,檢校直閣李公翼,侍讀官李魯確,檢討官朴來萬,假注書金英根,記事官鄭㝡朝·李墩,各持小學第五卷,以次進伏訖。上開卷,讀自劉忠定公,止自相掣肘矛盾者多矣十遍訖,命陳文義。魯確曰,誠者,眞實無妄之謂,天之所以爲天,聖之所以爲聖,皆是誠也,欲其盡心行己,非誠無以爲也。雖終身用之,有不能盡者矣,以之讀書則眞知實踐,道學高明,以之修身則形中發外,面有盎粹,至於齊家也治國也平天下也,何往而不可哉?是故至誠之道,不言而信,無爲而成。伏願殿下,於日用動靜百事爲,一以誠行之。上曰,下番陳之。來萬曰,凡人之行己,每易失於虛妄,惟言語爲甚,故四勿箴中言箴曰,人心之動,因言以宣,發禁躁妄,內斯靜專,此專在於誠正工夫矣。是故溫公之敎以自不妄語始者,卽與言箴之意,若是相班矣。且四勿箴,旣是殿下前日所讀,則伏想記有於聖聰,而竊願殿下,加勉留意於誠字上工夫焉。上曰,閣臣陳之。公翼曰,上下番儒臣已詳陳矣,臣無容更陳,而櫽括二字,最可體念。夫工人之造器,若不櫽括,則難免橫斜之慮,學者之功業,若無誠敬,則豈有將就之望?學者之誠敬,卽工人之櫽括,伏望殿下,臨講之時,發政之際,必以誠敬將之,則學問之緝熙,德業之純至,奚但如工人之器不爲橫斜而已哉?勿以人廢言,念玆在玆,區區之願也。上曰,參贊官陳之。戴淳曰,閣臣·儒臣詳陳無餘蘊,臣無容更陳矣。上掩卷,命史官就座。仍命退,諸臣以次退出。
上在昌德宮。停常參·經筵。
永安府院君·靑陽府夫人遷窆安葬時,大王大妃殿望哭後,大殿,內閣·政院·玉堂·藥房·朝廷二品以上·六曹堂上口傳問安。答曰,知道。大王大妃殿,內閣·政院·玉堂·朝廷二品以上·六曹堂上單子問安。答曰,罔極。藥房口傳問安。答曰,罔極。王大妃殿,內問·政院·玉堂·藥房·朝廷二品以上·六曹堂上口傳問安。答曰,知道。
趙在慶啓曰,明日常參·經筵,取稟。傳曰,停。
徐戴淳啓曰,行大司憲宋穉圭,執義權拚,掌令卜來相,持平金瑩在外,掌令林基洙,持平韓文爀呈辭,監察茶時之意,敢啓。傳曰,知道。
傳于金大根曰,勸講入侍。
尹興圭,以吏曹言啓曰,今此監試初試試官,當爲磨鍊擬入,而參議閔泰鏞未肅拜,令政院卽爲牌招,以爲同參之地,何如?傳曰,允。
又以吏曹言啓曰,來丁酉式年監試初試試官,當爲磨鍊擬入,而擬望之人乏少,承旨竝擬,何如?傳曰,允。
大王大妃殿傳于趙在慶曰,向來大臣以臨科有飭敎爲好云,而飭敎昔非不足,爲今日朝臣者,有一分向國之心,何待飭敎而精白對揚乎?不然則空言而已,焉用飭敎爲哉?以此意,分付諸試官。
傳于趙在慶曰,召對爲之。
以吏曹參議閔泰鏞牌不進罷職傳旨,傳于尹興圭曰,只推。
趙在慶,以禮曹言啓曰,卽接孝和殿參奉所報,則今八月十九日監試初試時,兩參奉俱爲赴擧云矣。假官一員,令該曹口傳啓下,以爲代直後赴擧之地,何如?傳曰,允。
又以禮曹言啓曰,來丁酉式年監試初試一所,設場於本曹矣。上直郞廳,依例朝房移直之意,敢啓。傳曰,知道。
丙申八月十八日辰時,上御熙政堂。勸講入侍時,原任提學鄭元容,參贊官金大根,檢討官朴來萬,假注書金英根,記事官鄭㝡朝·李墩,各持小學第五卷,以次進伏訖。上曰,史官分左右。上誦前受音訖。元容讀自力行七年,止手足亦不移,仍奏釋義訖。上讀新受音十遍訖,命陳文義。元容曰,劉安世以誠之一箇字,力行七年,收效終身,蓋心有所專一,故正身則百體從令,遇事則禍福不怵,遍歷言官,直論廷爭,至有殿虎之稱,屢經危地,夷險如一,至有鐵漢之目。壽過八十而未嘗一日病,一誠字之效,非惟止於平事得力之,亦有益於養生延年,蓋心有所定,堅固不衰故也。劉公讀孟子之書而得剛大之氣,聞溫公之言而行眞實之工,讀書者欲其體認也,聞言者欲其做行也。雖以一誠字言之,此是難行者乎,易行者乎?上曰,其難易,果何如?元容曰,不行則至難,力行則爲易矣。殿下言必顧行,行必顧言,使言行爲一致,則日積月累,自臻於至誠之道矣。上曰,玉堂陳之。來萬曰,劉公旣受溫公誠字之訓,故對客談論之時,至於體無欹側,肩背竦直,與明道之端坐如泥塑,同一氣像。手足不移句語,合於手容恭足容重之意,此莫非至誠力行之效也,伏望殿下,更加體念焉。上曰,參贊官陳之。大根曰,閣臣·玉堂所奏,誠好矣,而第力行之力,極爲切要。蓋凡天下萬事,未有不用力於誠之者,是故民則力於耕農,士則力於學業。若不力行,則農不得以爲農,學不得以爲學,且譬如一羽之輕,不用力焉,無以擧矣。今於講讀十遍之際,無少間斷,終始用力,一日二日,如是做去,至於積累之工,則聖學將就,惟日是期,奚待箚心七年之久哉?伏願力行二字,更加體念焉。上掩卷,命史官就座。仍命退,諸臣以次退出。
丙申八月十八日申時,上御熙政堂。召對入侍時,參贊官趙在慶,侍讀官李家淳,檢討官朴來萬,檢校待敎金洙根,假注書金英根,記事官鄭㝡朝·李墩,各持小學第五卷,以次進伏訖。上曰,史官分左右。上讀自力行,止手足亦不移十遍訖,命陳文義。家淳曰,劉元城力行之學,至於言行一致,蓋君子之言顧行,行顧言,所以爲一致也。言之必如其行,行之必如其言,終至表裏無間,言行一致。況在人君分上,尤當顧言顧行,必至於一致,則爲堯·舜,爲禹·湯,亦不外是矣,惟聖明之留意焉。上曰,下番陳之。來萬曰,上番儒臣所奏甚好,伏願殿下體念,而臣更無可達矣。上曰,閣臣陳之。洙根曰,儒臣所陳言顧行,行顧言云者,儘好矣。行不踐言,則是所謂言過其實也,故君子訥於言而敏於事,欲其言行相孚也。伏願此等處,深加聖念焉。上曰,參贊官陳之。在慶曰,劉公,匹庶也,接賓,小節也。以匹庶行小節,猶且體無欹側,肩背竦直,不惟身不少動,至手足亦不移,無時不敬,一出於誠,則況聖學緝熙之工,異匹庶章句之學,臨筵進講之規,非尋常接賓之比,其於誠者上工夫,尤爲緊切。伏願於此等文義,體念而實踐焉。上掩卷,命史官就座。仍命退,諸臣以次退出。
上在昌德宮。停常參·經筵。
自午時至申時,灑雨下雨,測雨器水深一分。
徐戴淳,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
趙在慶啓曰,明日常參·經筵,取稟。傳曰,只晝講。
徐戴淳啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
備忘記,古豐山萬戶河乘龍下直,長弓一張,長箭一部,片箭一部,筒兒一箇賜給。
傳于金大根曰,勸講入侍。
徐戴淳啓曰,行大司憲宋穉圭,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之意,敢啓。傳曰,知道。
以司諫具定默,獻納李光載,正言丁載榮,掌令林基洙,持平韓文爀牌不進罷職傳旨,傳于徐戴淳曰,只推。
徐戴淳啓曰,明日次對,兩司當爲進參,除在外外,呈告人員,竝待開門牌招,何如?傳曰,允。
趙在慶,以奎章閣言啓曰,純宗大王·翼宗大王御製奉安于外奎章閣吉日,令日官李秉洪推擇,則今月二十七日辰時爲吉云,而原任待敎金正喜,旣以史庫實錄奉來事,下去江華府矣。使之仍爲陪進奉安,近年儀軌,亦有所未及奉安者,一體陪進,何如?傳曰,允。
又以弘文館言啓曰,副修撰李垿,卽爲牌招察任,何如?傳曰,允。
以副修撰李垿牌不進罷職傳旨,傳于趙在慶曰,只推。
趙在慶,以式年監試初試一所試官意啓曰,入門擧子,數甚夥多,場圍極爲狹窄,依例以中樞府通瀜設場之意,敢啓。傳曰,知道。
徐載淳,以兵曹言啓曰,宣傳官申性浩,慶熙宮衛將劉復基,俱以病難供職,呈狀乞遞,竝改差,何如?傳曰,允。
又以都摠府言啓曰,副摠管金相順,以禁衛中軍,本營諸將官射會監試事,南別營晝仕出去之意,敢啓。傳曰,知道。
又以備邊司言啓曰,科場之前後申飭,何等截嚴,而昨日監試初試一所試官進詣試圍之時,擧子之預先聚待者,乘其圍門之暫開,一齊擁入,充滿場內,爲試官者,旣不能操束禁止於攔入之際,又不能責諭出送於旣入之後,任其所爲,仍以設場,入門節次,自歸蕩然,而竝與搜驗·禁亂等諸般擧行,一切抛置。近日科弊,雖無不有,而如許雜亂,又係創聞,其在重國試勵士習之道,決不宜因其冒入,苟且了當,而大比之科,事體不輕,雖不敢直請罷場,當該試官及監試官,不可無別般警責,爲先施以不敍之典,待出榜後捧傳旨,入門官·禁亂官,亦待事過,令該府拿問嚴處,何如?傳曰,允。
丙申八月十九日辰時,上御熙政堂。勸講入侍時,提學趙寅永,參贊官金大根,侍讀官李家淳,假注書金英根,記事官鄭㝡朝·李墩,各持小學第五卷,以次進伏訖。上曰,史官分左右。上誦前受音一遍訖。寅永讀自徐積仲車,止諡節孝先生,仍奏釋義訖。上讀新受音十遍訖,命陳文義。寅永曰,此章文義,非不多矣,一次敷陳,按例而止,則實無所補於將就之工矣。自上若下問發難,則臣等可以隨處討論,不然則亦有可以仰質者。且如頭容直三字,曾已講過,則必當記於聖聰矣。上曰,頭容直,何謂也?寅永曰,此卽九容之一也。頭容不可偏斜,故必曰直而已,而徐積則以此一言,能推之於心之用,直做得至誠至孝矣。然則惟在乎推此當然之理,以及事事物物,莫不體驗而力行,則非但九容工夫皆由於此,乃作聖根基也,可不勉哉?上曰,玉堂陳之。家淳曰,頭容直文義,閣臣已陳,而不惟頭容,君子有九容,目端·口止·手恭·足重·氣肅·色莊·聲靜·立德,皆是心直之效也。節孝之潛心力行,至誠爲學,可見心直之工,而其事母至孝,是爲學中一事也。節孝之學,以孝爲本,而推之事事物物,皆可見心直之效,則事母至孝四字,尤爲聖上今日之所當體念力行處也,惟聖明留意焉。上曰,參贊官陳之。大根曰,閣臣·儒臣已詳陳無餘蘊,臣無容更陳矣。上掩卷。大王大妃殿進御人蔘粟米飮,自明日停止事。出榻敎上命史官就座,仍命退,諸臣以次退出。
上在昌德宮。停常參,只晝講。
藥房都提調朴宗薰,提調金鏴,副提調尹興圭啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
趙在慶啓曰,明日·再明日宣陵忌辰祭齋戒正日相値,視事,頉稟之意,敢啓。傳曰,知道。
金大根啓曰,行大司憲宋穉圭,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之意,敢啓。傳曰,知道。
傳于趙在慶曰,大臣·備局堂上引見。
備邊司,禁衛大將趙萬永·李惟秀·金逌根。
備邊司,禁衛大將改望,以李完植爲禁衛大將。
兵曹,禁衛大將單李完植。
趙在慶啓曰,新除授禁衛大將李完植,卽爲牌招,傳授命召,何如?傳曰,允。
大王大妃殿,傳于趙在慶曰,卽見嶺伯狀啓,各邑漂渰之數,比前啓尤多,不勝慘惻。凡係顧助憫恤之典,一依前下判付施行事,令廟堂措辭行會。
以司諫具定默,獻納李光載,正言丁載榮,掌令林基洙,持平韓文爀牌不進罷職傳旨,傳于趙在慶曰,只推。
禮曹,來十月初三日,行孝和殿冬亨大祭親祭,取稟,奉敎敬依。
趙在慶,以弘文館言啓曰,副修撰李垿旣有只推之命,卽爲牌招察任,何如?傳曰,允。
尹興圭,以吏曹言啓曰,今此宣陵忌辰祭獻官,前承旨林永洙,改付標以入,而時無職名,令該曹口傳付軍職,何如?傳曰,允。
趙在慶,以兵曹言啓曰,今八月二十一日,武臣賓廳講書日次,而國忌齋戒相値,不得爲之之意,敢啓。傳曰,知道。
義禁府照目粘連,德源前府使李完敏矣本府議啓內,罪人之保授自如,公文之容疤無錯是白乎則,此是授塡疤記中間替來者是白兺除良,設或到配後逃還者,身如物故,則提調·官長·押官皆免罪,載在大明律是白乎矣,配囚逢授,法意不輕,後弊攸關,不可全然宥釋。以此照律,罪笞四十收贖,付過還職,私罪,奉敎依允爲旀,功減一等爲良如敎。又啓目粘連,向前徐庸淳亦,此囚罪犯,道臣旣行査馳啓是白去乙,今此供辭之逐條張皇,徒歸窘遁是白遣,京債之勒排鎭戶,則渠亦無辭自服。由前由後,不可輕勘,以此照律,何如?判付。啓,依允。又啓目粘連,向前李緯坤亦,金銀開礦,法禁何如,而謂以遇荒賙饑,有此設店收稅,冒法之罪,當律焉逭?以此照律,何如?判付。啓,依允。又啓目,江陵前府使柳幼獜原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付。啓,依允。
丙申八月二十日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調朴宗薰,提調金鏴,副提調尹興圭,假注書金始淵,記事〈官〉鄭㝡朝·李墩,檢校待校金洙根,同副承旨趙在慶,假注書金英根,事變假注書文用中,左議政洪奭周,行吏曹判書徐耕輔,行禮曹判書趙寅永,兵曹判書金蘭淳,行大護軍徐憙淳·李翊會,行護軍朴永元·柳相弼,校理李家淳,以次進伏,醫官崔暄·金時中·李顯養·南正吉,進伏楹外訖。上曰,史官分左右。奭周曰,今日風候猝作,霜信漸促,侵早臨殿,聖體,若何?上曰,一樣矣。奭周曰,寢睡·水刺之節,何如?上曰,一樣矣。奭周曰,大王大妃殿氣候,何如?上曰,一樣矣。奭周曰,王大妃殿氣候,何如?上曰,一樣矣。宗薰曰,醫官入診乎?上可之。暄等以次診候訖,退伏奏曰,脈候左右三部調均矣。大王大妃殿曰,醫官先退,次對爲之。奭周曰,今年農事,播種及時,幸有大登之望矣,七月以後,東風速吹,五旬亢旱,百穀俱損。見今關西一路之外,災報相續,而關北·湖右,尤未免歉,窮蔀之間,已有顑頷顚連之形,接濟周救之榮,不可不及今雖講,而以臣愚昧,冒居此地,無一事講究措劃,誠不勝萬萬憂懍矣。宗薰曰,諸道農形,俱失始望,而湖西·關北最甚。凡有風災之歲,每於收穫之後,乃見歉形,而今則已自未穫之前判歉,冬春民憂,可以預料,不可不自今極意措畫,可無窘跲,而顧無儲穀之策,甚爲憂悶矣。大王大妃殿曰,見農形狀啓,則來頭事誠甚罔措。自廟堂預先講確,期有實效,可也。奭周曰,目今之所當講究者,莫先於民事,而恤民之要,亦惟在於蠲減與周給二者,而公私蓄儲,在在枵罄,實莫知所以爲計矣。宗薰曰,恤民之政,固不出於蠲減·賙恤之外,而蠲減多爲事勢所掣,賙恤輒患事力不敷,每難如意,惟當中外協心,期於德意之廣宣,惠澤之下究,而最所要切,亶在於守令之得人。假使艱食之民,苟無剝割之政,則視同樂歲矣,平歲豈不擇人乎?若在歉歲,則尤爲切急之務,先祛守令之害於民者,然後蠲減可行,賙恤可施。凡於民生疾苦,紓得一分,則此之爲惠,殆勝於蠲恤,其利害要切,有如此矣。差遣之政,在於銓曹,黜陟之責,在於監司,似此之時,倍當加意,汲汲施行矣。奭周曰,日前因宰臣李德鉉陳弊之疏,伏蒙慈聖殿下下詢之敎,惻怛憂民之德,藹然溢〈於〉辭敎之表,誠不勝欽頌感激。其疏中三條論列,俱是鎭川一邑切痼之民瘼,反復指陳,無非實狀,而若其所陳矯捄之策,則亦不無多少掣礙,其一則兩稅之以錢代捧也。該縣之距漕倉,程道旣遠,間以峻嶺,轉輸之際,誠不免勞費於民,而船粟通漕,卽古今不易之常規也。除非如年前永春之民散邑空,破例軫恤者,決不宜容易闊狹。近來一二州縣之曲許代錢,臣意則亦未知爲穩當。今若視作恒例,隨請輒施,則諸道列邑之力殘弊滋者,豈獨鎭川而止乎?京輦重地,其將無粒米之輸而後已矣,至若宮稅換定之議,名色各異,多寡懸殊,尤非可以擧論者。其一則他邑移來軍一百四十九名,各還本處,不然則道內餘丁軍散在他各邑者,爲一百八十八名,除出以充移來軍虛伍之代也。黃白之冤徵,隣族之疊役,生民疾苦,莫此爲甚,而此亦非獨鎭川一邑之爲然也。他邑移來之額,固當還送,而他邑軍弊,在在皆然,減此增彼,旣難驟議。餘丁一款,本爲隨闕代充,而設其所汰定,在法固宜,而所取之布,皆有歸屬,一切除出,亦未可保其無所妨礙。其一則三營納保米永作代錢也。保米之納,比他役最爲苦重,誠非殘氓之所可堪,而出浦稍遠之邑,其費尤爲倍蓰。疏中倒懸之喩,良非過情之語,而此亦諸邑之通弊,苟欲永久矯革,有不可或施或否,而軍需所係,亦不容全不顧念。右項三條,俱難以猝乍變通,而慈敎特詢之後,仍無措施之實,亦非所以對揚究宣之道。爲先以軍丁一款,措辭行關於本道道臣,使之較量列邑事情,移來軍額還送與餘丁代充間,卽爲從長措處。餘丁是兵營所管,量宜移充之意,亦爲分付於帥臣。三營所納保米,雖難永爲代錢,而歉歲尤甚之邑,亦多啓聞請代之例,許令道臣詳察民情及目下農形,如有不可不代捧之時,則從宜措辭於年分之啓。至於田賦事體,與他尤別,固難更有容議,而虛卜白徵之弊,業已上徹於宸聽,則其在恤隱之義,亦不當置之勿問。且近年此弊之入聞者,湖西爲最甚,不可不先從其現發者,亟加釐剔,第令道臣詳細査櫛,據實登聞,以圖一分紓力之地。外他諸邑,如有似此之處,亦須次第擧行,俾絶窮蔀貽害之端,而若或緣此有虛實混淆之歎,致令奸竇復啓,惠不下究,則先自道臣難免重責,竝依此意,另加申飭,何如?大王大妃殿答曰,依爲之。出擧條奭周曰,北道補賑人施賞,纔已自銓曹回啓蒙允,而幼學元熙喆先付司勇嘉善,金達鉉施以賞加之典矣。昨年北路,旣非通一道大賑,則加階付職,在常格亦云稍過,而第念三·甲·厚州,俱是僻遠斗絶之地,移粟通貨,其勢極艱,顚連顑頷之喘,所待以爲命者,專賴此一二人出義之力,其所嘉奬,不容循常。況今年本道,又値洊饑,尤不可無別樣激勤之政。元熙喆,依己丑補賑人例,初仕相當職,待窠卽爲調用,金達鉉,旣已加資,相當實職,待窠收用事,分付吏兵曹,何如?大王大妃殿答曰,依爲之。出擧條奭周曰,古人有言,賞不踰時,欲民速得爲善之利也。北路初仕,若待見窠,則將有經年拖久之慮云,殊非目下激勤之意。在前亦有次次遷轉作窠差除之例云,今亦依此例爲之意,分付銓曹,恐好矣。大王大妃殿可之。奭周曰,秋分已過,西成在卽,而諸道穡形,多愆初料,此時拊綏之責,專在字牧之臣。災邑守令之毋循常格極擇送,其不堪任者之不待殿最,早卽罷遣,旣有昨年筵稟分付者,今亦以此意申明知委於諸道及銓曹。邑倅中受由上京,未及還任者,亦多其人云,令該曹,申飭,卽爲下送。近日守令到任之啓,輒以中路得病爲辭,遠道行役之緣病遲滯者,容或有之,而亦豈有人人皆然之理乎?此亦稽緩之弊習,今於慈敎之下,不可不另加提飭,分付道臣,各別詳察,除非衆所共知之實病實故,則竝爲措辭論勘。至於促敎後辭朝過限者,自喉院·銓曹,摘發請勘之意,曾有筵奏蒙允,而伊後擧行,一任玩愒。雖以目下言之,歙谷縣令尹榮遠,旣承不多日內下送之飭敎,過限一旬,始爲辭朝,而無一言糾警,該房承旨及該曹堂上,俱不可無責,竝推考。該守令所當拿勘,而聞已發行云,逮問之際,將又費日,久曠添弊,在所當恤,姑先緘辭捧供,以爲照勘之地,何如?大王大妃殿答曰,依爲之。出擧條宗薰曰,中路得病,固多欠誠,而其中亦有事故實病之不得已者,今若一切計程掅過,則反恐多難便處。其道里不甚遼遠,又無衆所知之實故,而多日稽滯者,何可無罪乎?至於弊局災邑與交代有故者,則雖有私故,亦不敢言,視其緩急,略有區別,然後可以信令矣。大王大妃殿曰,誰欲得罪,而不爲稱頉乎?且其所虛實,亦何可一一詳察乎?奭周曰,法司之外,毋得囚繫罪人,不但法例卽然,在昔正廟朝,嘗因此事,飭敎截嚴,各司之有拘留間者,一竝毁撤,雖秋曹·京兆當囚者,只囚諸典獄,而不敢拘置於他所矣。近年以來,百度蕩然,先自法司而不有法意,甚至爲吏隷者,無難於私自拘人,各司之拘留間,亦往往有復設之處云,國綱所係,駭歎莫甚。卽以臣所入聞者言之,泮宮之內,有近年所創拘留間,雖因時泮長之覺察,已爲毁撤,而先從現發之處,不可不另加嚴懲,創置堂郞,捧現告拿問勘處。餘外各司,如或有似此之弊,一竝隨現勘律,仍卽毁撤,法府吏胥之私自拘人者,令各該堂上別樣察禁,如有犯者,直施嚴刑遠配之典,倘或從他現發,則不飭之該堂,亦爲重勘之意,預申先甲之飭,何如?大王大妃殿答曰,依爲之。出擧條奭周曰,堂下守令之毋得乘有屋之轎,朝家飭禁,自來截嚴,而法久令弛,漸就蕩然,殆乎無人不乘,此亦關係朝綱之一端。至於靺韋之臣,專以弓馬爲事,故雖位至元戎,亦不得乘軒軺。此蓋其職然耳,非有所低昂貴賤於文武之間也,而近聞堂下武倅,亦皆無難乘轎云,尤不勝寒心,一番申禁,在所不已。此後守宰之冒犯者,令道臣隨卽糾察,如法論勘之意出擧條,分付,何如?大王大妃殿答曰,依爲之。出擧條奭周曰,頃以月前筵敎後,試射繕械陞資武臣,不待稟定,遽擬履歷事,請推銓官,而只以兵判捧現告矣。聞吏批履歷之窠,亦有以繕械陞資人差送者云,繕械旣與雜岐稍別,雖不必永爲防塞,而其不待稟定之失,兩銓實無異同,伊時吏曹長堂,亦爲推考,何如?大王大妃殿答曰,依爲之。出擧條奭周曰,禁衛大將金煐,今日賓對,旣入闕中,不爲登筵,雖緣實病之難以陞降於殿陛,而事體所在,殊極未安。武臣之屢次闕參,尤不容無警,而頃旣承曲諒之慈敎,姑未敢別樣論勘,爲先從重推考,何如?大王大妃殿答曰,依爲之。出擧條大王大妃殿傳曰,雖是實病,差復無期,事體苟且,禁衛大將金煐許遞。出傳敎在慶曰,禁衛大將金煐許遞〈事〉,命下矣。將兵之任,不可一刻無摠察之人,何以爲之乎?大王大妃殿答曰,御營大將兼察,可也。在慶曰,禁衛大將以御營大將兼察事,命下矣。兼察禁衛大將趙萬永,卽爲牌招聽傳敎,何如?大王大妃殿答曰,從事官發牌聽傳敎,可也。出擧條宗薰曰,藥房年例進上藥蠏醢,待生蟹成熟,限三十次當爲沈入矣。大王大妃殿可之。奭周曰,勸講閣臣,以曾經賓客,輪回入參事,有定式矣。應參之人,多有實故,未免苟艱,賓客之通望未經者,亦無不可參之義,此後許令一體輪回,恐好矣。大王大妃殿可之。在慶曰,諸宰奏事。耕輔等曰,別無可達之事也。在慶曰,玉堂所懷奏之。家淳曰,無所懷矣。在慶曰,今日賓對,兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條墩曰,向日大臣,以今番春秋館堂上,實錄凡例考出事,進往江華時,正廟實錄之入於回祿而當爲補印者,請以本府史庫所藏者,仍爲陪來之意,有所筵稟而蒙允矣。正廟實錄之奉藏於本館史庫者,本是七樻子,而回祿後見存爲五坐,此雖有本館冊錄及形止案,而今此奉來,旣非全帙,則只憑案錄,不考卷數,恐非審愼之道矣。春秋館堂上發行前,擇日開庫,詳考編目,以爲憑準之地,實合事體,故敢此仰達矣。大王大妃殿答曰,依爲之。出擧條墩曰,曾於實錄陪進時,例有道臣陪行之節矣。今此正廟實錄奉來時,似當依例擧行,而謹稽謄錄,則正廟朝辛丑,軫念民弊,特命除之,先朝乙丑,亦命置之,今番亦不可不經稟,故敢此仰達矣。大王大妃殿答曰,今番亦置之,可也。出擧條大王大妃殿命大臣以下先退,又命史官就座。仍命退,承史以次退出。
丙申八月二十日辰時,上御熙政堂。晝講入侍時,特進官李光正,同知事安光直,參贊官趙在慶,侍讀官李家淳,檢討官朴來萬,假注書金英根,記事官鄭㝡朝·李墩,各持小學第五卷,武臣申命淳,以次進伏訖。上曰,史官分左右。上誦前受音訖。家淳讀自文仲子,止齕蔔匏而已,仍奏釋義訖。上讀新受音十遍訖,命陳文義,家淳曰,文仲之綺羅不入,衣服之儉也,高侍郞之羹胾蔔匏,飮食之儉也。不惟在下者爲然,堯之茅茨土階,禹之菲衣薄食,皆是也,而節以制度,不傷財不害民,聖王之以儉爲治也,惟聖明之體念焉。上曰,下番陳之。來萬曰,文仲子不入錦繡,高侍郞兄弟之不二羹胾,俱是節儉底道理也。若夫節用而儉約,則財用不傷,民生不害,故古之君子,必先躬行以導渝俗,斯甚美好,而人君尤當力行於此箇道理。若然則上之所好,下必傚則,一世之奢靡漸變,百用之冗費益省,此卽利用厚生之政法也。是故唐堯之土階,夏禹之菲薄,周文之卑服,亦由節儉之德,推諸一身,用協萬邦,則實爲後世人辟之柯鑑矣。且論諸大聖人節宣益壽之方,爲最緊切要者,亦莫若節儉二字。在昔宋朝朱文公晩年,作儉德帖用誡曰,吾年未衰而病多,每因飮食過度,且覓肉多,爲害尤甚。晩年以來,早晩飯各不過一肉,如有肉羹,更不設肉飣,一則寬胃養氣,一則節用省費,庶幾全生盡年。此實先賢之格語。顧今我殿下,方在沖年,尤當惕念而克遵,一以爲萬年益壽之方,一以爲兆民厚生之道,是所區區之望焉。上曰,同知事陳之。光直曰,學問之道,自是治心治身之工夫,而至於衣服飮食,則視以外物,故自古賢人君子之篤志力行者,先務儉約,凡屬外物紛華,曾不欲留心,而未嘗爲累於實德。文仲子卽篤志力行之名儒,則錦繡·綺羅等外物紛華,豈或入心,而爲累於實行也?今日所講,雖自止不多,而深究旨義,莫非實工力行之要道,講讀之餘,深留聖念,細究其爲人何如,學問何如。且許多實行,必有可紀,而必以此一節,表章於善行之篇者,有何旨義,字字而究之,節節而思之,可以爲法者深念而體行之,今日行一善行,明日行一善行,一日二日,眞積力久,則爲聖之本,不外於此,而外物紛華,無自而入焉。若或以一日講學,視爲格例而草草了當,不免爲文具之歸,則非但大有欠於實下工夫而已,凡所謂外物紛華,安知不爲累於緝熙之工也?伏願此等處,深加體念焉。上曰,特進官陳之。光正曰,小學者,非但於小兒時學之,卽自小兒時學。而至老不可廢者也。書凡六篇,立敎·明倫·敬身,爲其日用而常行。蓋立敎者,蒙養秉彝之初,先立四端之所由敎也。明倫者,指陳立敎之實,以明五倫之所當行也。先敎後行,次序瞭然,苟欲於此而着敦本踐實之工,則其道莫切於敬身,故敬身又爲終條理之地頭,此則三篇之要旨也。至於稽古·嘉言·善行,雖各自爲篇,而蓋亦三篇之一義也。稽古者,卽稽古人已行之跡,以證立敎以下三篇之事者也,而稽古之不足,又引古人之嘉言而廣之,此所謂廣立敎廣明倫廣敬身也。嘉言之不足,又據古人之善行而實之,此所謂實立敎實明倫實敬身也。廣也實也,其可驗必然之蹟,丁寧反復,至於如此,而又嘉言·善行二篇之所以作也,而諸篇之旨,莫不以敬身結之。蓋敬者,誠實之謂也,而敬身之要,在於存心,故上數章,皆以一心字歷擧者,可見敬心之至訣,而今日所講,卽亦善行篇中實敬身條也。文仲子之服,高侍郞之食,李文靖之第,固似儉約中一事,而儉約亦是存心中一事,故特列之於實敬身之中。然則儉約之於敬身,亦大矣哉。況爲人君能儉約,而國不治民不安者,古今天下,未之聞也。今殿下之講此書,擧帙將畢,則六篇大旨,庶已領會於聖衷,而有所體驗者,苟不以已畢而忽之,常於此洞洞孜孜,須先以儉約爲敬身之要,則其於立敎,不期立而自立,其於明倫,不期明而自明,抑亦古人之嘉言善行,皆當爲殿下之指南。臣等之望,不外乎是矣。上曰,參贊官陳之。在慶曰,登筵諸臣已詳盡無餘蘊,臣無容更達矣。上掩卷,命史官就座。仍命退,諸臣以次退出。
上在昌德宮。停常參·經筵。
尹興圭啓曰,來二十五,日朝參日次,而徽陵忌辰祭齋戒相値,頉稟之意,敢啓。傳曰,知道。
又啓曰,行大司憲宋穉圭,執義權拚,掌令卜來相,持平金瑩在外,掌令林基洙,持平韓文爀呈辭,監察茶時之意,敢啓。傳曰,知道。
傳于尹興圭曰,勸講入侍。
尹興圭啓曰,假注書金始淵,身病猝重,勢難察任,今姑改差,何如?傳曰,允。
金始淵改差,代以趙然昌爲假注書。
尹興圭啓曰,事變假注書文用中,身病猝重,勢難察任,今姑改差,何如?傳曰,允。
文用中改差,代以安永豐爲事變假注書。
趙在慶啓曰,因大臣筵奏,泮宮創置拘留間之堂·郞,捧現告拿問勘處事,擧條啓下,而該館謂以年條未詳,不卽現告,以致傳旨之經宿未捧。拿勘事體,何等嚴急,而若是稽緩,萬萬駭然。不飭之大司成,爲先從重推考,使之卽速現告,何如?傳曰,允。
又啓曰,因兵曹啓目,江華府鼎足山城史閣實錄奉來時,挾輦軍二十名,前射隊二哨,後射隊一哨,江華府軍兵渡甲串津,挾輦二十名,前後射隊二哨,京畿軍兵,前期一日,各其境上待候,次次替代,而晝停所·宿所則前後射隊軍兵,相連扈衛,到城外解送,而各其境上落後時,依例除標信擧行之意,宣傳官持標信·兵符,下諭事,令政院稟旨擧行事,依允爲旀,前後射隊,竝置之事,判下矣。以此意,下諭于京畿監司·摠戎使·水原留守·江華留守處,何如?傳曰,允。
以副修撰李垿牌不進罷職傳旨,傳于趙在慶曰,只推。
兵曹口傳政事,副護軍單林永洙。
趙在慶,以奉常寺都提調意啓曰,祭享所用秋等中脯,依定式,今八月二十一日始造之意,敢啓。傳曰,知道。
尹興圭,以備邊司言啓曰,頃以綾州等五邑渰壓人身·還布,自本道卽爲蕩減,外此被災處,如有戶納身役之可蠲可停者,勿拘恒例,量宜區別,消詳登聞之意,措辭行會矣。卽見全羅監司金興根狀啓,則渰壓人拯瘞,漂頹戶架構等節,已依關辭,原恤典外,別加顧助,而漂頹戶中尤甚一百三十八戶,還布蠲減,與之次三十五戶,還布停退數爻,修成冊上送,仍請令廟堂稟處矣。被災尤甚處殘獨戶還布中一件蠲減,稍殘處一件停退,旣有昨年諸道已施之例,今亦依此擧行,俾蒙一視之惠,而羅州·寶城兩邑,則邑牒·道啓,旣皆以至殘最窮,無路辦物爲辭。其在寧失之義,有難强令徵督,依所講竝許蠲減,其餘諸邑,亦不當混同竝停,還穀·身布中一件可停者,令道臣更爲區別擧行後,以其形止登聞,何如?傳曰,允。
丙申八月二十一日辰時,上御熙政堂。勸講入侍時,原任直提學金鏴,參贊官尹興圭,檢討官朴來萬,假注書金英根,記事官鄭㝡朝·李墩,各持小學第五卷,以次進伏訖。上曰,史官分左右。上誦前受音一遍訖。鏴讀自李文靖公,止太寬矣,仍奏釋義訖。上讀新受音十遍訖,命陳文義。鏴曰,李文靖公卽宋朝名臣,治居第若是不侈大者,可見其用心,不在於平日居處,其在聖學上工夫,尤當觀感於此等處。雖於宮室之制,亦不侈大者,可爲講學資益之方,伏望以此體念焉。上曰,玉堂陳之。來萬曰,李文靖,宋之賢宰相也,不但此一事之可法,其立朝行己,足以柯則者多,雖涉屑越,臣謹當撮略而仰陳焉。文靖爲相,每於朝謁奏事畢,必以四方水旱盜賊,細細奏聞,眞宗爲之不悅。及退,同列以爲煩瑣不美之事,每奏以拂上意甚不可,答曰,人主少年,常使知四方艱難,不然,血氣方剛,不留意聲色,則土木禱祀之事非矣,一日豈可使不知憂懼哉?且嘗讀論語曰,吾爲相,如論語中節用愛人·使民以時兩句,尙未能行,終身誦之,可也。所居廳事,無門頹壁,人或勸治而不答,謂人曰,吾爲宰相,戒在圓滿,安事豐屋?堂前所壞藥欄,其妻使守者勿葺而試意,經月終不言,其正心之不動於外物,可推知矣。觀此三四件事,節儉愼重,而輔導幼主之至誠嘉謨,實爲後世之龜鑑。伏願殿下,不以臣蕘說煩瑣,而深留聖聽,加勉採納焉。上曰,參贊官陳之。興圭曰,閣臣儒臣已詳陳無餘蘊,臣無可達之辭矣。上掩卷,命史官就座。仍命退,諸臣以次退出。
上在昌德宮。停常參·經筵。
趙在慶啓曰,明日常參·經筵,取稟。傳曰,停。
徐戴淳啓曰,行大司憲宋穉圭,執義權拚,掌令卜來相,持平金瑩在外,掌令林基洙,持平韓文爀呈辭,監察茶時之意,敢啓。傳曰,知道。
傳于金大根曰,勸講入侍。
徐戴淳啓曰,江華府鼎足山城史閣實錄奉來時,挾輦軍調發事,京畿監司·摠戎使·水原留守·江華留守處祗受次,標信及兵符樻請出之意,敢啓。傳曰,知道。
徐戴淳,以都摠府言啓曰,今日入直內三廳武兼·禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
金大根,以吏曹言啓曰,今此徽陵忌辰祭獻官,前承旨李㙽塡差,而時無職名,令該曹口傳付軍職,何如?傳曰,允。
兵曹口傳政事,副護軍單李㙽。
金大根,以吏曹言啓曰,再昨日次對入侍時,左議政洪奭周所啓,受由上京未及還任者,亦多其人云,令該曹,申飭,卽爲下送事,依允矣。自臣曹催促,則淸風府使朴宗琬,松禾縣監尹致誠,俱以下去云,金川郡守林逈鎭,明日下去云,安邊府使尹滋畊,今二十四日下去云。晉州牧使朴齊尙,以省掃事,時在京畿安山地,柒谷府使權友容,以覲親事,時在京畿廣州地,鴻山縣監金龍根,以省掃事,時在京畿長湍地,鎭岑縣監池濟穆,以覲親事,時在平安道寧邊地,竝卽速還官之意,發關知委於各該道臣處,而江陵府使李鼎民,親病沈重,不得下去云。篤老親病,旣如是沈重,則有難强令還官,改差,何如?傳曰,允。口傳各別擇差。
徐戴淳,以右邊捕盜廳言啓曰,本廳兼從事官申義益,身病猝重,勢難察任,今姑改差,何如?傳曰,允。
丙申八月二十二日辰時,上御熙政堂。勸講入侍時,檢校直提學徐憙淳,參贊官金大根,侍讀官韓啓源,假注書趙然昌,記事官鄭㝡朝·李墩,各持小學第五卷,以次進伏訖。上誦前受音一遍。憙淳讀自張文節公,止何患不能,仍讀奏釋義訖。上讀新受音十遍訖,仍命陳文義。憙淳曰,張文節之自奉淸約,似或近於公孫布被,而此在誠與僞之辨也。儉之誠者,不求人知,儉之僞者,恐人不知。在昔周成王之訓曰,恭儉惟德,無載爾僞。以是人主進賢退邪之際,先察人之誠與僞。誠者是賢,僞者是邪,誠則進之,邪則退之,乃無壅弊之患,而自有裨益之效矣。然己德不明,則亦無以燭人,人君必躬行儉德,務以實心,然後公孫布被,不敢售其邪,文節淸約,布列於左右,伏願體念焉。上曰,玉堂陳之。啓源曰,張文節之自奉儉約者,雖若一人之事,而若論其效,則所及者遠矣。身爲宰相,能自節儉,則在位之百僚,必多取法,有可以丕變風俗,豈不美哉?惟我殿下,躬行節儉之德,俾爲導率之方,則敎化所被,必如影響桴鼓之應,惟願懋哉懋哉。上曰,參贊官陳之。大根曰,錦衣玉食,俱是章於身而適於口也。人莫不好之者,蓋出於常情,而若或恒存心於此,則侈習日長,不得以齊其家而修其身矣。是故論語曰,恥惡衣惡食者,不足與語。此則深戒後人,而張文節公之雖擧家錦衣玉食,何患不能等語,皆出於去奢入儉之意也。至於菲衣惡食,有大禹躬行之德,稼穡艱難,有周公七月之篇,此所以鑑法處也。且古人之詩曰,彤庭所分帛,本自寒女出。又曰,誰知盤中飱,粒粒皆辛苦。亦加以軫念處也。伏願殿下,宵衣旰食之時,必以民生勤苦,益加留命焉。上掩卷,命退,諸臣以次退出。
上在昌德宮。停常參·經筵。
徐戴淳啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
趙在慶啓曰,明日懿陵忌辰祭齋戒,再明日·三明日徽陵忌辰祭齋戒正日相〈値〉,視事,頉稟之意,敢啓。傳曰,知道。
傳于徐戴淳曰,勸講入侍。
傳于趙在慶曰,明日七夕製,通方外爲之,試紙用大好紙,大提學待明朝牌招。
吏曹口傳政事,以洪蓍漢爲江陵府使。
趙在慶,以弘文館言啓曰,副修撰李垿,卽爲牌招察任,何如?傳曰,允。
徐戴淳啓曰,行大司憲宋穉圭,執義權拚,掌令卜來相,持平金瑩在外,掌令林基洙,持平韓文爀牌不進,監察茶時之意,敢啓。傳曰,知道。
以司諫具定默,獻納李光載,正言丁載榮,掌令林基洙,持平韓文爀牌不進罷職傳旨,傳于徐戴淳曰,只推。
以副修撰李垿牌不進罷職傳旨,傳于趙在慶曰,只推。
趙在慶,以禮曹言啓曰,卽接永禧殿官員所報,則明日七夕製試取時,本殿官員俱爲觀光云矣。依定式,假官一員,令該曹以成均館官員口傳啓下,以爲代直後赴試之地,何如?傳曰,允。
又以禮曹言啓曰,卽接景慕宮官員所報,則明日七夕製試取時,本宮官員俱爲觀光云矣。依定式,假官一員,令該曹以成均館官員口傳啓下,以爲代直後赴試之地,何如?傳曰,允。
又以孝成殿享官意啓曰,參奉洪羲人·洪秉大,忠義李允榮·尹榮翼·李濟商·朴基喆,以今二十四日七夕製,皆當赴擧矣。參奉代假官一員,忠義代假官二員,令該曹·該府依例差出,使之入番察任,何如?傳曰,允。
又以禮曹言啓曰,卽接孝和殿參奉所報,則明日七夕製試取時,本殿官員俱爲觀光云矣。假官一員,令該曹口傳啓下,以爲代直後赴試之地,何如?傳曰,允。
徐戴淳,以義禁府言啓曰,明日七夕製,通方外爲之之時,本府都事一二試所禁亂官進去,都事外皆爲赴擧,只有武都事一員,而當直入直·本府入直,公事回公都事,無以推移,假都事二員,令該曹口傳差出,以爲擧行之地,何如?傳曰,允。
義禁府照目粘連,長津前府使李緯坤矣本府議啓內,金銀開礦,法禁何如?而謂以遇荒賙饑,有此設店收稅,冒法之罪,當律焉逭?以此照律,罪三年禁錮,以過年限守令,依受敎分揀,只告身盡行追奪,徒三年定配,私罪。奉敎依允爲旀,功減一等爲良如敎。又照目,伐登前萬戶徐鏞淳矣本府議啓內,此囚罪犯,道臣旣行査馳啓是白去乙,今此供辭之逐條張皇,徒歸窘遁是白遣,京債之勒排鎭戶,則渠亦無辭自服,由前由後,不可輕勘。以此照律,罪杖一百收贖,告身盡行追奪,徒三年定配,私罪。奉敎依允爲旀,功減一等爲良如敎。又照目粘連,向前柳幼獜亦,該府之災形連酷,絶戶最多,雖觀道啓可知實狀是白乎矣,莫重糴穀,不能督捧,舊逋之外,新逋又出,竟致虛勘,焉逭當律?以此照律,何如?判付。啓,依允。
大司成張敎根疏曰,伏以日昨賓筵,因大僚所陳,泮中拘留間創置之堂·郞,有捧現告之命。臣隨卽躬査,則其創設由來頗久,而本非關由於堂·郞者,初無文蹟之可據,又無年條之可詳,其時堂郞之誰某,今無由覈出。成命多日,尙未擧行,至承問備之警,於是乎臣之疲軟稽忽之狀,益無所逃,臣不勝悶隘惶蹙,玆敢據實仰籲。伏乞聖慈,亟治臣溺職之罪,以安私分焉。臣無任云云。省疏具悉。事在久遠,旣無以査得,則特爲勿問,而今後如從有犯科厲民之端,下屬之嚴刑遠配姑捨,先自不能禁飭之泮長,斷當重勘。爾以批旨,洞諭泮中,可也。
丙申八月二十三日辰時,上御熙政堂。勸講入侍時,提學徐有榘,參贊官徐戴淳,檢討官朴來萬,假注書趙然昌,記事官鄭㝡朝·李墩,各持小學第五卷,以次進伏訖。上曰,史官分左右。上誦前受音一遍訖。有榘讀自顧人之常情,止如一日乎,仍讀奏釋義訖。上讀新受音十遍訖,仍命陳文義。有榘曰,由儉入奢易,由奢入儉難二句,卽千古格言也。張知白此言,不過爲一家內子弟僮僕之觀感而發耳。況處崇高之位,臨億兆之民,苟不身率以菲衣惡食之化,民庶何卽觀感,而侈風之濫觴,容有極哉?崇儉之治,最爲今日急先務,伏願深留聖意焉。上曰,玉堂陳之。來萬曰,閣臣所奏尙儉之說誠好,臣不必疊床仰達,而張文節之自奉甚薄,由於節儉,位至三公,不忘其貧賤,故後世稱其美焉。人君位居崇高,奉養極備,而苟未懋儉,則自然爲富貴所移,漸入於奢,故監于玉杯瓊宮,可以爲害,而苟使桀·紂,儻能先務於節儉,則豈有後世之譏笑哉?是故聖王,深惕於斯,而夏禹之菲衣服薄飮食,實爲百王之柯範,四方之表準矣。伏願殿下,常以夏禹之節儉爲法,是臣區區之望焉。上曰,參贊官陳之。戴淳曰,人之常情,狃安於所習,狃習旣久,則不能頓改,況習奢易而入儉難乎?凡人猶能箴戒于中,其在人主修身之法,尤當於儉德上體念,伏願益加警惕焉。來萬曰,楊文公家訓曰,童稚之學,不止記誦,養其良知良能,當以先入之言爲主,日記故事,不拘今古,必以孝悌忠信禮義等事,只如俗說,便此道理,久久成熟,自然成德。此言甚切緊於今日殿下之學業將就者也。進講之餘,下詢登筵諸臣,各以嘉言善行,如俗說仰達,深加體認,以某事可學而某事可誡,日以爲課,以求積累之功,則日講每行之間,所得亦多矣。伏望殿下,不以臣言爲陳談而採納焉。上掩卷,命史官就座。仍命退,諸臣以次退出。
上在昌德宮。停常參·經筵。
徐戴淳啓曰,行大司憲宋穉圭,執義權拚,掌令卜來相,持平金瑩在外,掌令林基洙,持平韓文爀呈辭,監察茶時之意,敢啓。傳曰,知道。
傳于趙在慶曰,禮房承旨馳詣懿陵,奉審摘奸,仍詣綏陵,一體奉審以來。
傳于徐載淳曰,勸講入侍。
金大根啓曰,假注書金英根,身病猝重,勢難察任,今姑改差,何如?傳曰,允。
金英根改差,代以朴齊璿爲假注書。
傳于尹興〈圭〉曰,留院上疏入之。
傳于尹興圭曰,左副承旨持此御題,與大提學偕往泮宮,試取以來。
尹興圭啓曰,大提學旣已承牌,弘文提學權敦仁,藝文提學鄭元容,竝卽牌招,以爲同參考試之地,何如?傳曰,允。
又啓曰,臣與大提學趙寅永,偕往泮宮,七夕製儒生試取,則收券爲三千二百七十九張矣。捧入之意,敢啓。傳曰,知道。
傳于趙在慶曰,在院承旨入直,兵曹堂郞竝試官差下。
傳于尹興圭曰,科次入侍。
金大根,以義禁府言啓曰,時囚罪人徐庸淳,杖一百收贖,告身盡行追奪,徒三年定配,李緯坤只告身盡行追奪,徒三年定配照律公事判付內,依允,功減一等事,命下矣。徐庸淳,功減一等,杖九十收贖,李緯坤,功減一等,竝告身盡行追奪,徐庸淳江原道三陟府平陵驛,李緯坤,黃海道長連縣朴山驛,竝徒二年半定配,而以議啓內辭意具罪目,依例發遣府書吏羅將,押送于各其配所,何如?傳曰,允。
校理李家淳疏曰,伏以臣草茅賤品,樗櫟散材,年薄七旬,蟄居窮廬,謌詠聖化,以爲沒齒之計矣。乃者東壁特除,忽侈格外之恩寵,繼以馹召有命,閭里動色,闔門感祝。臣於是銜恩怵義,不敢偃蹇自在,强策病軀,顚仆入城。幸蒙職名已被恩遞,卽欲收拾歸裝之際,館職新命,又降於旅舍跧伏之中,除旨聯翩,榮耀曠絶,顧臣無狀,何以得此?臣章皇出肅,持被禁扃,仰瞻淸光,躬聆玉音,頌聖學之將就,感殊私之荐被,此固臣至榮大幸,而第念臣才識荒蕪,年紀衰耗,執冊登筵,無以效一得之愚,蹣跚殿陛,徒貽嗤笑之資而已。伏乞聖明,特遞臣見職,俾便私分,千萬幸甚。臣今丐免,不宜贅他,而事在目下,不容泯默,略此附陳,惟殿下垂察焉。科場法意,本來嚴重,前後慈敎,何等諄複,而今番一所監試試官,詣院開場之前,許多儒生,先自攔入,紛挐雜畓,專沒試體。似此光景,前所未聞,仍爲設場,苟且莫甚,堂堂國設,豈容若是?爲試官者,始有不能整飭之失,終又不免因循之責,安得無警,而籌啓旣已論罪,則今不必架疊。至若士習之乖損,無復餘地,瞻聆所及,不勝寒心,此若仍置,後弊難防。臣以爲今番一所監試,特爲罷榜,以重國體,以勵士習,斷不可已也。臣無任云云。省疏具悉。士習之至此,實爲寒心。爾言,是矣,令廟當卽爲稟處。爾其勿辭察職。
丙申八月二十四日辰時,上御熙政堂。勸講入侍時,原任直閣徐俊輔,參贊官徐戴淳,侍讀官韓啓源,假注書趙然昌,記事官鄭㝡朝·李墩,各持小學第五卷,進伏訖。上誦前受音一遍訖。俊輔讀自溫公曰先公,止物薄而情厚,仍讀奏釋義訖。上讀新受音十遍訖,仍命陳文義。俊輔曰,此章卽溫公家法,而儉德之所以傳家也。蓋儉之一字中,一事而通上下,可以爲法者也。然而在上之人,若能以身先之,克行儉約,則下必化之,自宮壼而至於朝廷,自朝廷而及於閭里。伏願殿下,自其衣服飮食之節,以至於日用事爲之間,必以儉之一字,推類體驗,以成治功,區區之望也。上曰,玉堂陳之。啓源曰,規模儉約,卽是溫公家家法,而其對客置酒之際,亦有規模之可觀。酒或三行五行,不過七行,蓋慮其留連太康之弊也,故朱文公居家,莫飮過量之酒者,正謂是也。大抵日用常行之間,不可不立規模也,政令做措之地,不可不嚴者規模也,伏願殿下留神焉。上曰,參贊官陳之。戴淳曰,溫公平生,不喜華靡,至於飮食亦然,終爲宋代賢相。雖以帝王家言之,菲飮食惡衣服,是大禹之儉德,因此而節儉,可以爲名臣,可以爲哲辟,伏願留念焉。上掩卷,命退,諸臣以次退出。
丙申八月二十四日申時,上御熙政堂。七夕製科次入侍時,左副承旨尹興圭,假注書趙然昌,記事官鄭㝡朝·李墩,大提學趙寅永,試官右承旨金大根,右副承旨徐戴淳,同副承旨趙在慶,兵曹參議趙奎昇,對讀官檢校待敎金洙根,校理韓啓源,修撰朴來萬,以次進伏訖。上曰,史官分左右,科次爲之。寅永曰,對讀官當讀奏試券乎?上曰,只讀奏居首試券。來萬進前讀奏訖。上曰,書等,可也。寅永曰,居首當書正字三下,而之次當爲何等乎?上曰,三張書正字三下,之次二張書草三下,之次五張書正字次上,之次五張書草次上,可也。寅永書等訖,興圭曰,坼封乎?上可之。興圭次第坼封讀奏訖。上命書傳敎曰,七夕製賦居首三下一幼學金器澄直赴會試,之次三下幼學兪明煥等二人給二分,之次草三下幼學李輔敏等二人給一分,之次次上崔翰周等三人,朱書百選各一件賜給,之次幼學李敎善等三人,史記英選各一件賜給,之次幼學閔應善等四人,八字百選各一件賜給。又命書傳敎曰,入格儒生,明日待令。仍命退,諸臣以次退出。
上在昌德宮。停常參·經筵。
藥房都提調朴宗薰,副提調尹興圭啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
尹興圭啓曰,行大司憲宋穉圭,執義權拚,掌令卜來相,持平金瑩在外,掌令林基洙,持平韓文爀呈辭,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于趙在慶曰,勸講入侍。
傳于尹興圭曰,入格儒生入侍。
趙在慶,以奎章閣言啓曰,頒賜冊子安寶次,奎章之寶請出之意,敢啓。傳曰,知道。
又以內醫院都提調意啓曰,提調金鏴,今日問安,不爲仕進,卽爲牌招,何如?傳曰,允。
尹興奎,以備邊司言啓曰,校理李家淳疏陳,一所監試試場雜亂之狀,仍請罷榜,而批旨內,士習之至此,實爲寒心,爾言,是矣,令廟堂卽爲稟處事,命下矣。儒生之先自攔入於試官詣院之前者,實是前所未有之擧,因仍設場,苟且莫甚,士風之壞損,後弊之難防,誠有如儒臣所論者,卽地罷場,固不容已,而大比之科,事體甚重,若非自上特敎,在前未嘗有旣設旋罷之例。日前本司草記,止於論勘試官,而不敢直請罷場者,亶以是也,見今坼榜之後,事面與前又異,謹稽大典有曰,凡科場,罪在試官則罪試官,罪在擧子則罪擧子,勿爲罷榜。此卽是金石之成典,有不可輕爲毁劃,到今請罷,尤非自下請罷,尤非自下所敢容議。儒臣所請罷榜一款,置之,此後場屋,更或有似此雜亂之弊,卽令啓稟撤罷,以爲杜弊之地,何如?大王大妃殿傳曰,士習之駭然,莫甚於今番,實是罷榜之事,而所以於此難愼者,自有深量。罷榜一款,姑置之,以示朝家待儒生甚優之意,可也。
又以都摠府言啓曰,今日入直內三廳武兼·禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
又以兵曹言啓曰,來九月·十月當上番騎兵二百二十八名所着襦衣,本曹點考後,仍令該曹題給之意,敢啓。傳曰,知道。
丙申八月二十五日辰時,上御熙政堂。藥房入診入侍時,都提調朴宗薰,副提調尹興圭,假書趙然昌,記事官鄭㝡朝·李墩,檢校待敎金洙根,以次進伏,醫官崔暄·金漢雋·金珪·南正吉,以次進伏楹外訖。上曰,史官分左右。宗薰進前奏曰,日候比前稍解,而朝氣尙寒,聖體若何?上曰,一樣矣。宗薰曰,寢睡·水刺之節,何如?上曰,一樣矣。宗薰曰,大王大妃殿氣候,何如?上曰,一樣矣。宗薰曰,王大妃殿氣候,何如?上曰,一樣矣。宗薰曰,醫官入診乎?上可之。暄等以次診候訖,退伏奏曰,脈爲左右三部調均矣。上曰,史官就座。仍命退,諸臣以次退出。
丙申八月二十五日辰時,上御熙政堂。勸講入侍時,左議政洪奭周,原任提學鄭元容,參贊官趙在慶,檢討官朴來萬,假注書朴齊璿,記事官鄭最朝·李墩,各持小學第五卷,以次進伏訖。上誦前受音訖。元容讀自近日士大夫,止忍助之乎,仍奏釋義訖。上讀新受音十遍訖,命陳文義。元容曰,溫公憂時俗之好奢,而以士夫夫家事言之,蓋風俗之變移,專由於在上者之所好,故民庶之俗,觀感於士夫,士夫之俗,效則於宮禁。君上之一衣服一飮食,奢儉之間,效害甚廣者,誠以一人之所好,而一國化之也。此所謂禁與助字,非以言語令甲而禁止也,非以補給物件而添助也,以其此行而彼效也。上若好儉則便是禁也,上若好奢則便是助也,此所以溫公之以居位者言之,欲以淸約爲天下先也。上曰,玉堂陳之。來萬曰,閣臣所奏甚好,不必贅陳,而溫公自幼好學,七歲講春秋,十五無書不通,時人贊之曰,好學如飢渴之嗜飮食,於財利紛華,如惡惡臭。平日實行如此,故及其爲相,士曰時哉,民曰樂哉。顧今我殿下,聖工日躋於將就,則上自朝廷,下至萬民,胥欣胥悅,不知手足之自舞蹈矣。伏願殿下,懋哉懋哉。上曰,參贊官陳之。在慶曰,閣臣·儒臣之所陳甚好,臣無容更達矣。上曰,大臣陳之。奭周曰,小學篇終,多言節儉之美,近來數日自止,皆是此意,前後講官,想亦當以此備陳,不審聖聰,果皆一一收納,而體驗於實事否。儉者固君子之美德,而在人君,尤爲切要。雖以凡人言之,衣主於禦寒,食主於充饑,華麗侈靡,徒爲耳目之觀,其實則何所用哉?此章所言,專主飮食,而飮食之奢,其害尤大。羅列珍錯,人不能勝食,輿儓僕御,無不厭飫,畢竟褻棄踐踏於泥沙之中者多矣。人不食則饑而死,食者是人命之所係也,而賤棄之如此,可乎?至於人君,則爲萬民之父母,一夫之饑,其責皆在於身。閭里窮蔀之中,顑頷流離,朝不及夕者,殆不可勝計,而乃於九重之中,窮極口腹之嗜欲,甚至於不可勝食而棄之,其於爲民父母之意,果何如也?況人君之所進御者,一粒一臠,皆出民力,自上視之,雖若尋常,而其出於民,納於官之際,剜心竭力,無所不至。臣嘗待罪外藩,目擊其艱苦之狀,則或以一二尾魚鮮而糜費至百餘緡者,或以果實數器之供而破却細民一家之産者,深嚴之中,亦安知其弊之若此哉?伏願常於此深留聖念,毋或少忽,則耳目之欲,不期節而自節,儉約之德,不期崇而自崇,生民之福,孰有大於是哉?上掩卷。來萬曰,小學今幾垂畢,將爲大學繼講,而本館所在大學帙數,講筵時不足,內閣件推移用之似好,故敢此仰達矣。上曰,依此爲之,可也。奭周進前奏曰,當此換節,霜風過涼,尤合節宣,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。仍命大臣先退,又命退,諸臣以次退出。
丙申八月二十五日辰時,上御熙政堂。入格儒生入侍時,左副承旨尹興圭,假注書趙然昌,記事官鄭㝡朝·李墩,以次進伏,賦三下一幼學金器澄,之次三下兪明煥,草三下李輔敏·李源明,次上崔遇亨·李敎善·趙哲和,生員趙然天,幼學閔應善·朴,生員金,幼學李,侍立階下。上曰,史官分左右。興圭進前曰,入格儒生次第陞堂,各奏職姓名乎?上可之。器澄等各奏職姓名,退立階下。興圭曰,李秉虎·崔翰周,俱以鄕儒,昨日呈券後,卽爲還鄕云,李亨基有身病,不得待令矣。直赴會試與給分儒生,使之先退,其餘次第施賞。上可之。器澄等先退出,遇亨等以次跪受賞。引儀唱四拜,儒生等行禮訖,使之退出。上曰,史官就座。仍命退,諸臣以次退出。
上在昌德宮。停常參·經筵。
徐戴淳啓曰,行大司憲宋穉圭,執義權拚,掌令卜來相,持平金瑩在外,掌令林基洙,持平韓文爀呈辭,監察茶時之意,敢啓。傳曰,知道。
趙在慶啓曰,自明日溫繹間,視事,頉稟之意,敢啓。傳曰,知道。
備忘記,北兵使李顯英下直,長弓一張,長箭一部,片箭一部,筒兒一箇賜給。
傳于趙在慶曰,勸講入侍。
傳于趙在慶曰,山林外,臺諫竝許遞,政官牌招開政。
以吏曹參議閔泰鏞再牌不進罷職傳旨,傳于趙在慶曰,只推。
趙在慶啓曰,行吏曹判書徐耕輔,參判李憲球,參議閔泰鏞牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,行吏曹判書徐耕輔,參判李憲球,參議閔泰鏞再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。參議陳疏到院,而原疏以國忌正日,纔已退却矣。判書·參判,竝所當更請牌招,而係是一日三牌,何以爲之?敢稟。傳曰,竝更爲牌招,原疏捧入。
又啓曰,吏曹參議閔泰鏞,疏批已下,一體牌招,何如?傳曰,允。
有政。吏批,行判書徐耕輔進,參判李憲球牌招不進,參議閔泰鏞式暇,右承旨金大根進。以金胤根爲大司諫,李家淳爲執義,李時遠爲司諫,李垿·趙迪相爲掌令,黃晦瑛·崔岡鎭爲持平,金基周爲獻納,李基周·鄭鎏爲正言,徐憲淳爲副校理,金英淳爲敦寧都正,崔斗顯爲江華經歷,羅漢基爲監察,金學秀·裵相仁·崔大寔爲典籍,李明七爲禮賓主簿,元熙喆爲純陵參奉,李宗潤爲假引儀,成均博士單金致坤,兼養賢直長單金致坤,南學訓導單洪熙朝,書題單鄭壽萬,通德郞朴在爕今超通政,年七十七,侍從臣前正言朴鳳欽父,加資事承傳,嘉善金達鉉今加嘉義賞加事,承傳,學生吳弼常贈戶參例兼,學生吳載健贈左承旨,學生吳贈僕正,以上同知吳致豐三代。
兵批,判書金蘭淳,參判安光直病,參議趙奎昇入直進,參知自東奎病,右副承旨徐戴淳進。同知單宋載福,僉知三單李赫·洪誼結·姜周會,副護軍金英淳·洪鍾遠·鄭東煥·申性浩,副司直權拚·具定默·林基洙·卜來相·金瑩·韓文爀·李光載,副司果朴鳳欽,丁載榮,副司勇金鳴鐸,以上竝單付。
趙在慶,以吏曹言啓曰,今此宗廟朔祭大祝,前正郞韓兢人塡差,而時無職名,令該曹口傳付軍職,何如?傳曰,允。
兵曹口傳政事,副司果單韓兢人。
趙在慶,以奉常寺都提調·提調意啓曰,祭享所用秋等中脯三百四十八貼,今八月二十六日畢造,而所入牛隻爲三十五首矣。進上看品中脯二貼,依定式封進之意,敢啓。傳曰,知道。
吏曹參議閔泰鏞疏曰,伏以臣侗疎庸拙,居人之下,無足比數於任使之列,而偏荷兩朝陶甄之恩,淸踐華貫,歷揚踰濫,其居若驚怛集于木,迺者三銓恩除,又何爲及於臣也?臣竊觀國家用人,才器爲上,資格次之,苟其才與器之不稱,則資格之滿美,亦不與焉。是以君子內審進取之幾,外絶覬覦之幸,用各淬勵,咸底厥蹟,矧令遴揀之愼,期責之重,尤當兢兢於名實之際,而謂臣以才器乎,則無善可紀,謂臣以循資隨格,則殆若苟充而翫人,臣固不敢以身啓弊,仰累則哲之明也。噫,三銓之職,其地淸而要,其選峻而華,執通塞之權,與可否之議,使士大夫之蜚颺明時,馳騁亨衢者,莫不由是焉進,其爲關係惎重,顧何如也?臣之無似,決知其不能擔夯此事,則無寧早自蘄免,粗全辭受出處之防,不至昌披顚倒之歸,是臣不報爲報之一端也。臣自承新命,歷日惶蹙,見又病纏膏肓,技窮藥石,自分跧蟲,無望彈束。開政有命,庚牌狎臨,荐犯違傲,轉添悚阨,玆敢略綴文字,仰溷崇聽。伏乞聖慈,諒臣不稱之實,矜臣難强之疾,亟許鐫改,俾得以安分調病,公私之幸孰大焉。臣無任云云。省疏具悉。爾其勿辭察職。
丙申八月二十六日辰時,上御熙政堂。勸講入侍時,原任直閣李光文,參贊官趙在慶,侍讀官李家淳,假注書趙然昌,記事官鄭㝡朝·李墩,各持小學第五卷,以次進伏訖。上誦前受音一遍訖。光文讀自溫公曰吾家本寒族,止擊節歎賞,仍讀奏釋義訖。上讀新受音十遍訖,命陳文義。光文曰,溫公之不喜華靡,汪信民之咬得菜根,此不過節儉中事,似無足大段稱述,而其志尙甚高,故不爲外物所動。溫公之平生言行,尤有大可觀者,而上文所言居位者,雖不能禁,忍復助之乎云者,眞可以激勵後人。況人主居君師之位,苟能躬先節儉,其上行下效之速,豈人臣居位者之比乎?今小學一部,已畢講矣。請以規模節目之詳摠言之,立敎·明倫·敬身此三篇,卽一部之規模節目,而稽古者,引虞夏·商·周聖賢已行之蹟以證之,嘉言·善行者,又引漢以下諸賢所言所行之善,以廣以實之,合爲六篇之綱領。敬身又爲三篇之綱領,非敬身無以行立敎明倫之道,而只是紙上空文矣。謹按肅廟朝御製序文中有曰,敬者,聖學之所以成始成終,徹上徹下,而敬怠之間,吉凶立判。大哉言乎。夫小學一書,雖爲蒙士立訓,而亦可以終身行之,不可須臾離者。先正臣金宏弼,常以小學童子自處,老而益篤者,良以此也。伏願殿下,必以敬之一字爲小學工夫之綱領,而敬怠之間,恒懼吉凶之立判,勿以畢講爲能事,常常誦念焉。繼講冊子在大學,大學之道,卽所以因小學之成功,爲窮理正心修己治人之基本,懋哉懋哉。上曰,玉堂陳之。家淳曰,敬之一字,實爲小學一書宗旨,堯之欽,舜之恭,禹之孜,湯之慄,文王之翼翼,皆敬底義也。千古聖賢相傳之繞,卽一這敬字,而溫公之衣食順性,汪信民之咬菜立心,亦不外是矣。今日小學,已爲畢講,而爲學在溫古知新,勿以知新,而益加溫故,以爲聖學徹上徹下成始成終之工,則大學亦一太底小學也。聖明之爲堯·舜,爲湯·文,亶在於此小學一書,伏願聖上,益加體念焉。上曰,參贊官陳之。在慶曰,閣臣·玉堂,皆已詳陳,臣無容更達矣。光文曰,伏聞今日有溫繹間視事頉稟之啓矣。此是法講事體,而在前畢卷之時,亦有溫繹之稟,而勸講與法講有異,故講讀自止,依例付籤以入,而今番則小學已畢帙,繼講冊子,又是大學,則自止當依例付入乎,更待下敎擧行乎?上曰,待下敎,可也。上命史官就座,仍命退,諸臣以次退出。
上在昌德宮。停常參·經筵。
徐戴淳啓曰,行大司憲宋穉圭在外,執義李家淳呈辭,掌令李垿·趙迪相,持平黃晦瑛·崔岡鎭未肅拜,監察茶時之意,敢啓。傳曰,知道。
金大根啓曰,左副承旨尹興圭,今日不爲仕進,卽爲牌招,何如?傳曰,允。
傳于徐戴淳曰,召對爲之。
徐戴淳啓曰,假注書趙然昌,身病猝重,勢難察任,今姑改差,何如?傳曰,允。
傳于徐戴淳曰,都承旨·左承旨竝許遞,前望單子人之。
以左副承旨尹興圭牌不進罷職傳旨,傳于趙在慶曰,只推。
義禁府啓目粘連,江陵前府使柳幼獜矣本府議啓內,該府之災形連酷,絶爲最多,雖觀道啓,可知實狀是白乎矣,莫重糴穀,不能督捧,舊逋之外,新逋又出,竟致虛勘,焉逭當律?以此照律,罪告身盡行追奪,徒三年定配,又五年禁錮,私罪。奉敎依允爲旀,功減一等爲良如敎。又啓目,監試初試入門官權炳益·禁亂官李台鉉等原情云云。傳旨〈內〉辭緣,泛稱遲晩,竝只刑推得情,何如?判付。啓,除刑推議處爲良如敎。
丙申八月二十七日辰時,上御熙政堂。召對入侍時,參贊官徐戴淳,侍讀官李魯確,檢討官朴來萬,檢校待敎金洙根,假注書趙然昌,記事官鄭㝡朝·李墩,各持小學第五卷,以次進伏訖。上曰,史官分左右。仍開卷前受音一遍訖,命陳文義。魯確〈曰〉,此章專言儉素,而末句五字,尤當體念者也。性者,人所得於天之正理也,而已者,竭盡而無餘之辭也。以直養而無害,則吾之性自然順矣,吾之性旣順,則天地之性亦順矣,天地之性亦順,則人物之性,亦無有不順者矣。衣取蔽寒,食取充腹,亦順吾性之事也。伏願殿下,小而衣服飮食,大而君臣父子,一以順吾性爲主焉。上曰,下番陳之。來萬曰,注信民之咬得菜根,百事可做句語,卽是得於喫苦艱難底意也。此又緊切於講學工夫,大抵讀書之法,玩味細繹爲貴,而若不積苦致誠,則無以至瀜會貫通之域。伏願殿下,勿以小學畢講或忽,而雖於進講大學之時,召對則必以小學講磨,俾有積累之效,則修齊治平之道,亦不外於是而可以做去,懋哉懋哉。上曰,閣臣陳之。洙根曰,此章文義,上下番儒臣已陳之,臣無容更達,而第伏念,殿下日勤講學,小學一秩,今已訖工,下情慶幸,何可盡達?昔我太宗朝,經筵講了大學,諸臣皆欲獻賀,上曰,人君之講了一秩書,何足爲賀?待予能行,然後獻賀未晩也。大聖勤學踐履之功,槪可伏想矣。且小學之書,非徒幼時所講習而已,修齊治平之道,皆在其中,故我東先正,有白首而稱小學童子者。況殿下沖年講讀,豈可以已訖而少忽於溫繹之工乎?伏願常常披閱,念玆在玆,千萬顒祝。上命史官就座,仍命退,諸臣以次退出。
上在昌德宮。停常參·經筵。
夜四更,雷動電光。
趙在慶,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
徐戴淳啓曰,行大司憲宋穉圭在外,執義李家淳呈辭,掌令李垿·趙迪相,持平黃晦瑛·崔崗鎭未肅拜,監察茶時之意,敢啓。傳曰,知道。
傳于趙在慶曰,召對爲之。
承旨前望單子入之,金弘根·李憲球落點。
徐戴淳啓曰,明日傳香,禮房承旨當爲齋宿,左副承旨尹興圭,所當牌招,而拘於廳規,不得請牌,何以爲之?敢稟。傳曰,牌招。
大司諫金胤根啓曰,臣之庸愚譾劣,萬萬不近於諫議之任,而恩除屢降,感怵居先,雖不得不冒沒叩謝,第臣於合啓句語中,有私義之不可聯參者。前此陳暴,旣蒙體諒,到今處義,宜無異同,請命遞斥臣職。答曰,依啓。
徐戴淳啓曰,吏曹郞廳來言,臺諫有闕,政事,取稟。傳曰,前望單子入之。
大司諫前望單子入之,洪穉圭落點。
徐戴淳,以義禁府言啓曰,時囚罪人柳幼麟,告身盡行追奪,徒三年定配,又五年禁錮照律公事判付內,依允,功減一等事,命下矣。柳幼麟,功減一等,告身盡行追奪,黃海道延安府深洞驛徒二年半定配,又五年禁錮,而以議啓內辭意具罪目,依例發遣府羅將,押送配所,何如?傳曰,允。
義禁府啓目粘連,向前權炳益·李台鉉等亦,莫重試所察飭是司是白去乙,擧子輩不待開門,一齊擁入,而入門之節,禁亂之方,擧行不但抛置,法禁一任撕壞,藉曰士習之萬萬可駭,顧其官名而節節相反,溺職之罪,俱難容貰,竝只以此照律,何如?判付。啓,依允。
丙申八月二十八日辰時,上御熙政堂。召對入侍時,參贊官趙在慶,侍讀官李魯確,檢討官朴來萬,檢校待敎金洙根,記事官金應均,記事官申錫愚·李墩,各持小學第五卷,以次進伏訖。上曰,史官分左右。上開卷讀自呂滎公,止衣服惟謹訖,命陳文義。魯確曰,正獻公,宋之賢相也,簡重寡默,其居家之法度也,循蹈規矩,其敎子之法度也。圓曰規,方曰矩,皆法度之器也。當簡而簡,當重而重,當寡而寡,當默而默,亦猶規矩之,當圖而圓,當方而方,自無違於法度矣。伏願殿下,事事必以規矩爲法焉。上曰,下番陳之。來萬曰,此章文義,上番旣敷陳,則臣不必疊床仰達,而小學一部,最緊於蒙養,使士民可以敦於德而興於行,故在昔中宗朝,印頒此書於中外,因製勸學文以諭之。且在宣廟朝,畢講小學,進講大學之時,先正臣李滉啓曰,小學·大學,爲聖學之終始,當溫故而知新。此是格言也,古語曰,欲法堯·舜,當法祖宗。伏望殿下,以列朝之心爲心,以先正之言爲戒,愼其終始焉。上曰,閣臣陳之。洙根曰,呂滎公,一介匹庶,而十歲能有成人之道。今殿下春秋方在十歲,其成就之道,何渠不若乎?伏願深加體念於此等處焉。上曰,參贊官陳之。在慶曰,一篇文義,前後登筵之臣,旣已盡達,臣無容更奏,而蓋小學一部,可爲一生需用之書矣。伏願殿下,無以畢講之故,少弛聖工,恒置左右,反復玩味,俾作心得躬行之本焉。命諸臣以次輪讀。諸臣各讀一大文訖。上掩卷,命史官就座。又命退,諸臣以次退出。
上在昌德宮。停常參·經筵。
藥房都提調朴宗薰,提調金鏴,副提調尹興圭啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣〈等〉不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
金弘根啓曰,今日齋宿,承旨當爲備員,右副承旨徐戴淳不爲仕進,卽爲牌招,何如?傳曰,允。
趙在慶啓曰,備邊司郞廳來言,今日賓廳日次,而孝成殿朔祭親行齋戒相値,不得來會云矣,敢啓。傳曰,知道。
傳于尹興圭曰,禮房承旨馳詣宗廟·景慕宮,奉審摘奸以來。
傳于金弘根曰,召對爲之。
以右副承旨徐戴淳牌不進罷職傳旨,傳于趙在慶曰,只推。
以慶尙監司趙秉鉉狀啓,進上藥材中,山藥未及充實,不合封進,惶恐待罪事,傳于尹興圭曰,勿待罪事,回諭。
尹興圭,以奎章閣言啓曰,明日卽奎章閣·演慶堂朔奉審日次,臣等進詣擧行之意,敢啓。傳曰,知道。
趙在慶,以兵曹言啓曰,今八月各廳堂下武臣朔試射,臣曹連因有故,不得爲之之意,敢啓。傳曰,知道。
丙申八月二十九日午時,上御熙政堂。召對入侍時,參贊官金弘根,侍讀官李魯確,檢討官朴來萬,檢校待敎金洙根,記事官李源庚·鄭㝡朝·李墩,各持小學第五卷,以次進伏訖。上曰,史官分左右。上讀前受音,自其在湖學,止卒無得也訖,命陳文義。魯確曰,經義齋,疎通器局者居之,治事齋,治民治兵者居之,蓋學而行之之義也。以言乎體用,則經爲體而事爲用,以言乎先後,則知爲先而行爲後,譬如鳥有兩翼,車有雙輪,固不可有體而無用,亦不可急先而忽後也。今殿下欲新民,必自明明德始。明德之要無他焉,講學而已,念終始典于學焉。上曰,下番陳之。來萬曰,程明道詩曰,中心自有固,外物不能遷。此是二三歲所作,則其格致之工,自幼已成,故其敎人,必自誠意,至於平天下。大抵人主一心,爲萬化之本矣。漢之董仲舒奏策曰,正心以正朝廷,正朝廷以正百官,正百官以正萬民。此不外於一誠字矣。顧今聖學,若懋積誠意,則大德自然日躋於敬明,四方可以表正矣。伏願殿下,懋哉懋哉。上曰,閣臣陳之。洙根曰,得賢才,然後可以正風俗,人主雖有願治之誠,不得賢臣,則治不徯志,是以古之人君得賢臣,而比之於魚之得水。且古語曰,君仁則臣直。孔子又曰,君使臣以禮,臣事君以忠。其君臣相與相須之意,若是其大矣,伏願深留聖念於此等處焉。上曰,參贊官陳之。弘根曰,文義則閣臣·儒臣已陳之矣,臣無容贅辭,而臣於年來,未登講筵,每逢侍講之臣,輒問聖學造詣,則皆曰,日就月將,克臻高明,區區下忱,竊不勝欣祝之至。今玆昵侍,仰聽誦讀,則句讀音節之間,或不免生澁差誤處。此是溫繹之書而猶尙如此,則平日下工之不能專心致志,可以仰認,臣又不勝抑鬱之極矣。前後登筵之臣,雖陳千言萬語,而其要則輒以講學爲本,是豈欲雷同其辭,不嫌其陳腐也哉?所望於殿下者,固不在於下聖人一等,而作聖之道,捨講學不得故也。然則講學其可虛徐,而以今筵席所承聆者言之,則未見有勤篤誠實之效,不免乎文具塞責之歎。苟如是則雖日開講筵,決知無資益之理。且反覆問難,辨析疑義,然後乃可以悟解微奧,浹洽瀜會,而今於字句之內,尙未通徹,則旨義之瞭然,固無是理。然而猶不下質問之敎,是又最悶。疑思問,不恥下問,好問則裕,以多問寡,皆聖賢之事,而爲工夫喫緊處矣。今殿下旣不知而又不問,豈不慨然之甚哉?竊意殿下,以爲九重深邃,講學勤慢,外人無以知之,而實不然矣。所以講學,將以施諸政令事爲之間,故觀於政令事爲,人皆知之。臣聞日前七夕製御題,是近日所講大文中句語,而卽胡安定訓迪四方之人,各隨其才,終見成就之效者也。八路多士,咸聚於大比之日,拚璿題而喜頌曰,吾君方講小學,故用此爲題。聖竟所在,擧欣欣然欽頌不已。此雖小事,講學之著見於施爲者有如此,況大經大法之師古而行之者乎?伏願念玆在玆,懋哉懋哉。上掩卷,命史官就座。仍命退,諸臣以次退出。
上在昌德宮。停常參·經筵。
朔祭親行後,大殿·大王大妃殿·王大妃殿,內閣·政院·玉堂單子問安。答曰,罔極。藥房口傳問安。答曰,罔極。朝廷二品以上·六曹堂上單子問安。答曰,罔極。
趙在慶啓曰,來初五日,朝參日次矣,敢稟。傳曰,停。
徐戴淳啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
傳于尹興圭曰,晝茶禮,當自內親行矣,該房知悉。
傳于李憲球曰,召對爲之。
以執義李家淳,掌令趙迪相,持平黃晦瑛·崔岡鎭牌不進罷職傳旨,傳于徐戴淳曰,只推。
李憲球,以司饔院監膳提調意啓曰,各殿日下生雉,全數代封矣,今則秋節已深,山雉漸出,今日爲始,日下生雉,依例復舊封進之意,敢啓。傳曰,知道。
尹興圭,以奎章閣言啓曰,卽接內需司牒報,則咸興·永興兩本宮十月別大祭時,造燭封香吉日,今月十七日午時,衣襨·香燭·祭品奉詣吉日,同月十八日巽時俱吉云,以此日時擧行之意,敢啓。傳曰,知道。
又以奎章閣言啓曰,景慕宮望廟樓今朔奉審,無頉之意,敢啓。傳曰,知道。
又以禮曹言啓曰,藏譜閣展拜,每年季秋,取稟事,曾有定式,而自上方在諒闇中,不爲取稟之意,敢啓。傳曰,知道。
又以禮曹言啓曰,宣禧宮·懿昭廟·文禧廟展拜,每年季秋,取稟事,曾有定式,而此時展拜,不敢循例取稟之意,敢啓。傳曰,知道。
又以禮曹言啓曰,卽接四館所牒呈,則乙未十二月柑製入格幼學李憲周,丙申正月人日製入格生員林肯洙,以上直赴殿試,乙未七月秋到記殿講入格幼學洪在重直赴會試,甲午九月秋到記殿講入格幼學沈宜健給二分,乙未七月秋到記殿講入格幼學申泰運給一分事,命下,竝於今番,分等許赴事,報來矣。幼學李憲周等二人,直赴於式年文科殿試,幼學洪在重,直赴於文科覆試講經,幼學沈宜健等二人,許赴於文科初試,較藝等第之意,分付,何如?傳曰,允。
又以禮曹言啓曰,來丁酉式年文科初試一所,設場於本曹矣。上直郞廳,依例朝房移直之意,敢啓。傳曰,知道。
李憲球,以吏曹言啓曰,今此東堂文科初試試官,當爲磨鍊擬入,而其中時無職名人,令該曹口傳付軍職,何如?傳曰,允。
兵曹口傳政事,副護軍金胤根。
趙在慶,以都摠府言啓曰,副摠管趙冀永,以漢城府左尹,本府坐起,晝仕出去之意,敢啓。傳曰,知道。
又以兵曹言啓曰,今此冬至兼謝恩使一行赴燕時,所把驛馬,預爲分定,然後可無窘急之弊,今亦依例知委,而應把驛馬四十六匹內,忠淸道八匹,全羅道十匹,慶尙道二十匹,來十月初十日京中逢點,江原道四匹,咸鏡道四匹,直送安州,來十月十五日逢點事,各道監司處行移,何如?傳曰,允。
又以兵曹言啓曰,五衛將李赫·洪宜喆,景福宮衛將宋載福,俱以病難供職,呈狀乞遞,竝改差,何如?傳曰,允。
丙申九月初一日子時,上詣孝成殿。朔祭親行入侍時,行都承旨金弘根,行左承旨李憲球,右承旨金大根,左副承旨尹興圭,同副承旨趙在慶,記事官金應均·李源庚·鄭㝡朝·李墩,提學趙寅永·徐有榘,檢校直提學徐憙淳,直提學朴永元,檢校直閣李公翼,檢校待敎趙斗淳·金學性·金洙根,以次侍立。時至,通禮跪啓請出次。上具衰服,出齋殿門。贊禮前導入詣板位,贊禮跪啓請俯伏哭。上俯伏哭,在位者皆俯伏哭。贊禮跪啓請止哭。上止哭·興,四拜禮訖。贊禮導上詣盥洗位。上盥洗訖,仍詣尊所西向立。弘根酌酒,在慶以爵受酒。贊禮導上詣神位前北向跪,弘根奉香,在慶奉爐以進。上三上香,仍行初獻禮。弘根奉爵以進。上執爵授在慶,奠于神位前。大祝金洙根讀祝文訖。上俯伏·興·平身。贊禮導上降復位,亞獻官右議政朴宗薰,終獻官永明尉洪顯周,以次行禮如儀訖。贊禮跪啓請俯伏哭。上俯伏哭,在位者皆俯伏哭。贊禮跪啓請止哭。上止哭·興,四拜禮訖。贊禮導上詣望燎位燎訖,贊禮跪啓禮畢。宗薰曰,爵洗位及亞終獻盥洗位,未及趁待於行禮時,追後入來,事甚駭然。竝令該府拿問處之,何如?上曰,依爲之。出擧條贊禮導上還齋殿,諸臣以次退出。
丙申九月初一日午時,上詣孝成殿。晝茶禮親行入侍時,行都承旨金弘根,行左承旨李憲球,右承旨金大根,左副承旨尹興圭,右副承旨徐戴淳,同副承旨趙在慶,記事官金應均·李源庚·鄭㝡朝·李墩,提學趙寅永,檢校直提學徐憙淳,直提學朴永元,檢校直閣李公翼,檢校待敎趙斗淳·金學性·金洙根,以次侍立。時至,通禮跪啓請出次。上具衰服,出齋殿詣板位。通禮跪啓請俯伏哭。上俯伏哭,少頃,止哭·興,行四拜禮訖。通禮導上詣盥洗位。上盥洗訖,仍詣尊所西向立。弘根酌酒,在慶以盞受酒。上仍詣香案前跪。弘根奉香,在慶奉爐。上三上香訖。弘根執盞跪進。上執盞以授在慶,奠于神位前,連奠三盞訖。上降復位。通禮跪啓請俯伏哭。上俯伏哭,少頃,止哭·興,行四拜禮訖。通禮導上還齋殿,諸臣以次退出。
丙申九月初一日未時,上御熙政堂。召對入侍時,參贊官李憲球,侍讀官韓啓源,檢討官朴來萬,檢校待敎金洙根,記事官李源庚·鄭㝡朝·李墩,各持小學第五卷,以次進伏訖。上曰,史官分左右。上讀前受音,自江革少失父,止爲營塜壙訖,命陳文義。啓源曰,此章上下,卽人子事親至孝之事。王祥衣不解帶,湯藥親嘗,不過日用常行之事,而天以氷鯉·幕雀之異報之者,可見居家事親,至行篤實,自有孚格之昭然無間。蓋孝者百行之源,而自天子達於庶人,壹是爲本,禮記所云放諸四海而準者,此也。帝王之孝,稽于古昔,舜之大孝,禹之致孝,湯之奉先思孝,文王之遹追來孝,武王·周公之達孝,其所以爲聖人者,皆出於孝之一字。伏願殿下,勉勉乎永世克孝之道,則萬億年錫類不匱之慶,實基於今日,懋哉懋哉。上曰,下番陳之。來萬曰,士喪禮,疾病行禱五祀,合於正理,不無感應,故庾黔婁之爲其父求以身代,周公之爲武王欲以某代,俱是臣子切迫之至情,則後世若欲行禱者,當法兩美。至若妖巫淫覡,人所易惑,而或行禱祀,則夫子所謂淫祀無福,此非但人臣家所戒,抑亦人主之不可不深諒而鑑戒,故玆敢仰達矣。上曰,閣臣陳之。洙根曰,今日進講諸篇,前後登筵之閣臣·儒臣,擧皆敷陳,今無容更達,而海虞令何子平章饑荒二字,雖無深義,然歲荒則民饑,民饑則盜賊生,國隨而亂。有國之最可憂者,卽荒歲也。雖以今年穡事言之,始有大登之望,間因風旱之爲災,未免爲歉歲,則民國之憂,容有旣乎?殿下深居九重,何以盡燭民間之疾苦耶?每於此等句節,着在心裏,恒以一夫一婦之不得其所爲憂,無以廈氈錦玉爲目下之偏安,千萬仰祝矣。上曰,參贊官陳之。憲球曰,此篇別無文義之仰陳者,而今日所講,無非嘉言善行,不徒一次講讀而止而已,沈潛玩索,躬行而心得焉,則嘉言善行,奚獨專美於古人哉?孟子曰,舜何人也,予何人也?有爲者亦若是。勿謂高遠難行之事而認若茶飯,自强不息,深造日新之工,則可以爲堯爲舜矣。中庸曰,切問近思。今若不問不思,殿下雖有天縱之聰明,亦何以一一自得之也?從今以往,益懋時敏,漸就緝熙光明之地,是臣區區祈望也。上掩卷,命史官就座。仍命退,諸臣以次退出。
上在昌德宮。停常參·經筵。
趙在慶,以都摠府言啓曰,今日內三廳武兼·禁軍及軍兵等,中日習射技放,請出標信。傳曰,知道。
徐戴淳啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
傳于尹興圭曰,召對爲之。
趙在慶啓曰,行大司憲宋稺圭在外,執義李家淳,掌令李垿·趙迪相,持平黃晦瑛·崔岡鎭牌不進,監察茶時之意,敢啓。傳曰,知道。
以執義李家淳,掌令李垿·趙迪相,持平黃晦瑛·崔岡鎭牌不進罷職傳旨,傳于趙在慶曰,只推
趙在慶,以武一所試官意啓曰,臣所今日平明開場,擧子捧單數,自天字至地字半字,合爲八十六人,而先自木箭試取之意,敢啓。傳曰,知道。
又以武二所試官意啓曰,臣所今日平明開場,擧子捧單數,自天字至地字半字,合爲七十八人矣。先自木箭試取之意,敢啓。傳曰,知道。
又以備邊司言啓曰,卽見東萊府使閔永勳狀啓,則以爲,倭西館東大廳及東館裁判家修改之役,用我工匠,今纔告訖,而訓導李宜叙,董率工匠,費省功完,誠爲嘉尙,別差玄膺祖,終始看役,亦多效勞,府校鄭老淳·李璋憲,晝宵董督,合有酬賞之典,竝請令廟堂稟處矣,工役旣已告完,費用比前省約,其所效勞,亦合酬奬,依已例竝施加資之典。昨年給假差倭責諭還歸之後,因萊府狀啓,以公幹譯官朴命浚效勞之狀論賞一款,令廟堂,稟處,而尙未及覆啓矣。公幹任譯之效勞請賞,亦有已例,朴命浚,一體加資施行,何如?傳曰,允。
義禁府照目,監試初試一所入門官權炳益,禁亂官李台鉉等矣本府議啓內,莫重試所察飭是司是白去乙,擧子輩不待開門,一齊擁入,而入門之節,禁亂之方,擧行不但抛置,法禁一任撕壞,藉曰士習之萬萬可駭,顧其官名,而節節相反,溺職之罪,俱難容貰,竝只以此照律,罪各杖八十收贖,奪告身三等,私罪。奉敎依允爲旀,李台鉉段,功·議各減一等爲良如敎。又啓目,高山里前僉使趙履錫原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付。啓,依允。又啓目,孝成殿朔祭爵洗位白文鳳·崔致常,亞終獻盥洗位崔宗煥等原情云云。傳旨內辭緣,泛稱遲晩,竝只刑推得情,崔致常段,所供以趁卽待令,不失信地,而混入現告,萬萬冤枉爲辭是白如乎,囚供旣稱混入現告,則此與尋常發明有異,無以徑爲勘處,令該曹更爲査實奉現告,何如?判付。啓,依允爲旀,白文鳳·崔宗煥等段,竝只除刑推議處爲良如敎。
丙申九月初二日辰時,上御熙政堂。召對入侍時,參贊官尹興圭,侍讀官韓啓源,檢討官朴來萬,檢校待敎金洙根,記事官金應均,記事官鄭㝡朝·李墩,各持小學第五卷,以次進伏訖。上曰,史官分左右。上開卷讀,自朱壽昌,止彊迎令女歸一遍訖。上曰,文義陳之。啓源曰,此章中不用浮屠四字,卽是大賢君子崇吾道闢異端之學也。時當有宋休明之治,禮樂名敎,非不煥然,五季頹俗,猶未盡變,異端釋敎,往往惑人者多矣。伊川夫子,卓然以吾道矜式斯世,故洛俗隨化,則師道之所存,大可見矣。人君居正道率之政,亶宜以衛道闢異爲本,伏願殿下,益加澄省焉。上曰,下番陳之。來萬曰,臣竊觀此章始末,則先儒以高允不欺君爲善,而繫於此篇。然以臣愚見,則允之事,恐或猶未盡也。當初太子謂允曰吾自導卿說云云之時,必當諫止之,而終無一言,及見帝,遂與太子之言相反,是無乃允以太子入救之,自家不欺,則知其必赦,而初無諫言耶?先儒疑其允必諫之而無一言,恐記錄之誤也,亦似不然。觀其太子他日讓允,若初有諫止,則太子已知其不屈,何待他日讓之,且於入見帝之時,何畏允之直告乎?但不變於死生之際,直言無隱,此先儒之所許也。伏願殿下,明辨而深諒焉。上曰,閣臣陳之。洙根曰,武帝,英主也,而汲黯猶以直諫,不得久其位,直言果是厭聞,而臣等之平日所區區仰祝者,惟願殿下之爲堯爲舜。臣等雖甚不肖,亦何敢以非彝之言,陳達於咫尺之間乎?前後登筵諸臣之奏達,擧皆陳勉聖學,而若或歸之於老生常談,不賜開納,則是豈有補於聖學乎,亦豈臣等平日所仰望者乎?伏願深加聖念焉。上曰,參贊官陳之。興圭曰,此自止內,勤謹和緩四字,最爲切要,而此乃張參政之答劉待制之言,而勤是勤於從政,謹是謹於持身,和是和於待人,緩是緩於處事,詳在原註中,可以燭悉,而此四字,不但爲從政大夫之要訣,推以上之,尤莫要於君上矣。大抵日用事爲,政令注措之間,不可捨此四字,則鷄鳴而起,孳孳不已勤也,檢身若不及謹也,不大聲以色和也,寬裕溫柔,足以有容緩也。臣之愚昧,敢以此獻焉。上曰,史官就座。上掩卷,仍命退,諸臣以次退出。
上在昌德宮。停常參·經筵。
徐戴淳啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
趙在慶啓曰,卽者修撰朴來萬,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳于金大根曰,召對爲之。
徐戴淳啓曰,卽者義禁府都事來言,時囚罪人,無得過三日滯囚,曾有定式矣。時囚罪人白文鳳等,當爲議處,而判義禁李羲甲有身病,次堂例不得擧行云,判義禁卽爲牌招,以爲開坐之地,何如?傳曰,允。
又啓曰,行大司憲宋穉圭在外,執義李家淳,掌令李垿·趙迪相,持平黃晦瑛·崔崗鎭牌不進,監察茶時之意,敢啓。傳曰,知道。
以執義李家淳,掌令李垿·趙迪相,持平黃晦瑛·崔崗鎭牌不進罷職傳旨,傳于徐戴淳曰,只推。
徐戴淳啓曰,掌令李垿,以其親病,投章徑行,原疏纔已捧入矣。所當直捧遞差傳旨及禁推傳旨,而此與無端下鄕有異,從重推考,何如?傳曰,允。
趙在慶,以吏曹言啓曰,去月二十二日臣曹草記,上京守令中晉州牧使朴齊尙,以省掃事,下去京畿安山地云,故催促還官之意,發關知委於該道道臣處矣。該牧使朴齊尙,省掃下往之路,身病猝發,中路徑還,呈狀臣曹,以爲非但身病之猝劇,且有廉隅之難冒,不得下去爲辭矣。雖未知實病之如何,而飭敎催促之下,寧容若是逡巡,至於廉隅云云,揆以事體,尤極未安。該牧使朴齊尙,令該府拿問處之,何如?傳曰,允。
又以弘文館言啓曰,應敎洪在喆,副應敎趙得林,副校理徐憲淳奉命在外,校理一員,副修撰一員未差,修撰鄭德和試所進,朴來萬陳疏徑出,副修撰金洙根內閣進,下番闕直,事甚未安。校理李魯確,卽爲牌招,姑降入直,何如?傳曰,允。
以校理李魯確牌不進罷職傳旨,傳于趙在慶曰,只推。
趙在慶,以弘文館言啓曰,下番無他推移之員,不得已以上番姑降入直之意,敢啓。傳曰,知道。
又以禮曹言啓曰,山陵香炭,今春間以忠淸道瑞山·泰安等地所屬安眠島,劃定入啓矣。以禁養封山,事多難便,自臣曹啓稟還寢,而未有可合處,尙稽望定,不勝悚悶之際,山陵官員報臣曹,以爲江華府所在司僕寺吉祥牧場馬無多,無異廢場,而幅圓則旣廣,土品亦且肥沃,可合墾闢,竝與時起而劃付本陵收稅之意報來矣。本場旣有從前撤罷之論,而事係牧場,有難擅便,依所報論列,文報於本寺,則其回移以爲牧場所關,雖爲不輕,香炭所需,事體至重,有難防塞,而但牧子等位田及各樣折受之外,本寺所納各穀,亦不下數百包內外,此亦關係經用,雖爲移屬山陵,而措處之際,兩無相妨爲辭矣。牧馬無多,無異廢場,而本寺回移又如此,則屬付山陵,以供香炭,實合便宜,而第玆土,本有主管之處,則香炭雖係所重,該司經用,不可無區處之方。每年收稅條中本寺之例納,依前輸送,已耕食處,依例收稅,未起耕處,當爲隨起收稅,四標里數及假量幾日耕幾石落,分付本府定校吏,眼同陵隷,詳細踏驗,修成冊上送,以爲憑照之地,何如?傳曰,允。
徐戴淳,以漢城府言啓曰,每年經潦後,無主未葬之類啓聞事,曾有定式矣。以各別詳審報來之意,嚴飭各部矣,所報今玆齊到,故別單書入之意,敢啓。傳曰,知道。
趙在慶,以武一所試官意啓曰,臣所今日木箭應射擧子四十人內,三矢入格九人,二矢入格十二人,一矢入格六人,合爲二十七人矣。日暮姑停之意,敢啓。傳曰,知道。
又以武二所試官意啓曰,臣所今日木箭應射擧子五十五人內,三矢入格二十一人,二矢入格十一人,一矢入格九人,合爲四十一人矣。日暮姑停之意,敢啓。傳曰,知道。
又以武一所試官意啓曰,臣所今日平明開場,昨日未畢試木箭,仍爲試取之意,敢啓。傳曰,知道。
又以武二所試官意啓曰,臣所今日平明開場,昨日未畢試木箭,仍爲試取之意,敢啓。傳曰,知道。
又以武一所試官意啓曰,臣所今日木箭應射擧子四十六人內,三矢入格四人,二矢入格七人,一矢入格六人,昨日入格二十七人,合爲四十四人矣。木箭今已畢試,鐵箭鱗次試取之意,敢啓。傳曰,知道。
又以武二所試官意啓曰,臣所今日木箭應射擧子二十三人內,三矢入格四人,二矢入格七人,一矢入格六人,昨日入格四十一人,合爲五十八人矣。木箭今已畢試,鐵箭鱗次試取之意,敢啓。傳曰,知道。
又以武一所試官意啓曰,臣所今日鐵箭應射擧子八人,而三矢入格八人矣。日暮姑停之意,敢啓。傳曰,知道。
又以武二所試官意啓曰,臣所今日鐵箭試取,而三矢入格四十人,二矢入格二人矣。日暮姑停之意,敢啓。傳曰,知道。
吏曹參議閔泰鏞疏曰,伏以昨日禁府啓目,以時囚崔致常所供,有令該曹更爲査實捧現告之命矣。伊夜班撤之時,以爵洗位及亞終獻盥洗位失待拿處,錄送該執事姓名矣。今又査實,則爵洗位崔致常之信地擧行,果如其供,盥洗位鄭廈慶,未及待令,特以不入於捧現告中,夤緣倖逭,更査得實,合置追究,而臣始旣不審於塡差,又未能趁卽詳核,溺職之罪,實無所逃,玆不得不短章臚實,仰瀆崇嚴。伏乞聖明,亟賜郵罰,以安微分焉。臣無任云云。省疏具悉。所陳如此,爾其推考矣。
修撰朴來萬疏曰,伏以臣於持被之中,卽接家信,則臣母素患蛔積之症,當此換節,忽復闖發,神精昏窒,達夜委苦,促臣歸視。臣自聞此報,方寸煎灼,按住不得,忙陳短章,徑出禁扃。伏乞聖慈,俯垂鑑諒,亟遞臣所帶之職,俾便救護,仍治臣擅離之罪,以肅法綱焉。臣無任云云。省疏具疏。爾其勿辭救護。
掌令李垿疏曰,伏以臣父,日前下往京畿驪州地,而臣身帶臺銜,未得隨往。鄕奴忽至,臣父中路,偶患寒感,添以本症,轉側須人,食飮全却,促臣來見。臣聞此報,按住不得,忙陳短章,徑尋鄕路。伏乞聖明,俯垂鑑諒,亟遞臣所帶之職,以伸至情,仍治臣擅離之罪,以肅朝綱焉。臣無任云云。省疏具悉。爾其勿辭往護。
丙申九月初三日午時,上御熙政堂。召對入侍時,參贊官徐戴淳,檢校直閣李公翼,侍讀官韓啓源,記事官李源庚·鄭㝡朝·李墩,各持小學第五卷,以次進伏訖。上曰,史官分左右。上讀前受音,自時文寧,止何爲輕哉訖,命陳文義。啓源曰,鄭義宗妻盧氏,以婦人弱質,猝當强盜搶劫之時,少無畏怯,扶護其姑,至於捶擊幾死之境,而終始不離者,豈不使人凜然乎?此莫非平日略涉書史,義理素定之故也。蓋文字,非徒男子講義理明人倫之具也,婦人亦有內則·列女傳等篇,則豈非閨訓中所講習服膺者乎。大抵以文敎導俗,則雖閭巷間匹庶愚婦,皆知臨難衛親之義,惟殿下?敦尙文敎,丕變風化焉。上曰,閣臣陳之。公翼曰,張湛之矜嚴好禮,動止有則,但三輔以爲儀表,至於帝王家如是,則其陶鎔風俗,當何如哉?以當今言之,殿下矜嚴好禮,動止有則,環東土血氣之倫,莫不奉以爲儀表。伏望於此八個字,尤爲體念,勉哉勉哉。上曰,參贊官陳之。戴淳曰,揚播家行純厚義讓之風,始自昆季相友厚,至於百口同㸑,何況人君導率之方,敦乎六行之睦友,推之一國之禮讓,則四海之廣,萬民之衆,自致熙雍之域矣。上掩卷,命史官就座。仍命退,諸臣以次退出。
上在昌德宮。停常參·經筵。
金大根啓曰,明日常參·經筵,取稟。傳曰,停。
徐戴淳啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
金弘根啓曰,左副承旨尹興圭,今日不爲仕進,卽爲牌招,何如?傳曰,允。
傳于金大根曰,召對爲之。
傳于金大根曰,自明日勸講爲之,冊子以大學爲之。
徐戴淳啓曰,卽者副校理徐憲淳,以其親病,陳疏徑出,原疏纔已捧入矣。所當直捧禁推傳旨,而此與無端經出有異,推考警責,何如?傳曰,允。
又啓曰,判義禁李羲甲牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,許遞,前望單子入之。
判義禁前望單子入之,徐耕輔落點。
徐戴淳啓曰,新除授判義禁徐耕輔,卽爲牌招,以爲開坐之地,何如?傳曰,允。
又啓〈曰〉,判義禁徐耕輔牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允
以左副承旨尹興圭牌不進罷職傳旨,傳于金大根曰,只推。
持平黃晦瑛·崔岡鎭等啓曰,噫嘻,痛矣,世道詿誤,義理晦塞,至於今番秋曹罪囚而極矣。渠以鄙悖之流,潛蓄凶慘之計,肆發通文,投諸賢關,遣辭陰險,引用凶悖,字字狡慝,句句閃忽,耳目難掩,手脚盡露,聞者髮豎,思之膽掉,固當卽地設鞫,不日正刑訊,旋卽酌處。雖出於大聖人好生之德,豈有亂言不道,自服遲晩,而罰止島配,假息覆載之間者乎,若以言出卑賤,事已勘處,置而不論,其可曰闡義理而嚴懲討乎?請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。噫嘻,王綱不振,世變層生,駸駸然自歸於凌犯之科者,至於申綱而極矣。渠以蟣蝨之賤,敢懷梟獍之心,假托校官之復設,潛售賢關之技通,蜚訕作怪,包藏眩亂之許多罪惡,已是至凶絶悖,而至若秦坑之說,誣逼莫嚴,錢唐之比,指擬無倫。此爲渠罔赦之斷案,譸張傾陷,情狀難掩,誣上惑下,無所不至,噫,此豈如渠鄕曲愚蠢之類所可獨辦也哉?其暗地受嗾之狀,平日醞釀之計,明若燭照,賢關之聲討,旣盡且詳,大僚之回啓,至嚴且明,而兪音終靳,王章未伸。大聖人包容之德,雖出於忠厚鎭物,不治爲治之道,而國之所以爲國,以其有刑章也。此而不問,一任其幸逭迷藏,則羸豕之戒,伏莽之憂,有不可勝言,思之及此,寧不懍然?至於今番奎·坤兩賊之凶,卽是振古所無之變,而綱之名,狼藉出於奎賊之口,有曰能文善生,有曰綱之論豐德事必被竄,有曰綱亦吾黨,苟非聲氣素相關通,脈絡素相連接,賊坤何以屢言於賊奎,賊奎何以悉吐於鞫庭乎?卽此綱之包藏禍心,讐視國家,要藉豐德之革合,作爲煽亂之張本者,實與奎·坤之凶書,相爲表裏,相爲影響。綱而不誅,則奎·坤猶自在,奎·坤旣誅,則綱何以獨漏?根窩未破,憂虞轉深。請充軍罪人申綱,亟令王府,拿鞫嚴覈,夬施典刑。噫嘻,痛矣,義理堙塞,世變層生,至於今番睦台錫事而極矣。惟我毅宗烈皇帝,以三五之聖,當百六之運,殉社大節,卓越千古,而至若建虜猖獗,我邦濱危,則命將東援,閔覆之德,惻怛之意,與神宗皇帝壬辰再造,其揆一也。環東土含生之倫,莫不恩浹骨髓,愈久愈深,而英宗大王,特配壇壝之享,庸寓風泉之感,以何心腸,肆然誣詆,泚筆於章奏之間,顯然指斥,自犯於罔赦之罪者,萬萬痛惋。若其書中句語之挾雜,造意陰慘,遣辭駭悖,非一朝一夕之故也。論其情跡,彝倫斁絶,語其負犯,鈇鉞猶輕,不可絶島定配而止。請島配罪人睦台錫,亟令王府,設鞫嚴問,夬正典刑。噫嘻,痛矣,人心陷溺,世變層生,至於今番尙度之疏出而極矣。渠以鄕曲愚微之品,濫廁臺閣淸顯之列,出沒京鄕,蹤跡閃忽,而敢以前銜,出位陳章,憑藉論人,誣逼莫重,全篇旨意,陰慘叵測。至以人所不忍爲等句語,肆然說去,無所顧忌,君綱臣分,壞損無餘,輿憤久而益切,國言去而愈騰。聖批鄭重,處分嚴正,旣墜之倫彝復明,莫嚴之邦憲可正,而第其負犯至重,酌處反輕,悲疚之聖衷,雖不欲索言,憤惋之群情,實無以少洩。如渠愚闇之類,必不能獨辦,此不可不到底窮覈,以正誣犯之罪。請楸子島荐棘罪人尙度,亟令王府,嚴鞫得情,夬施當律。新除授行司憲府大司憲宋穉圭,時在忠淸道懷德地,司諫院司諫李時遠,時在江華地,獻納金基周,時在忠淸道忠州地,正言李基周,時在忠淸道公州地,正言鄭鎏,時在全羅道昌平地,請竝斯速乘馹上來事,下諭。答府曰,韓鼎鎭事,不允。申綱事,不允。睦台錫事,不允。尙度事,不允。下諭事,許遞。
以執義李家淳,掌令趙迪相牌不進罷職傳旨,傳于徐戴淳曰,只推。
徐戴淳啓曰,明日次對,諫院無進參之員,除在外外,未肅拜人員,待開門牌招,何如?傳曰,允。
金大根,以弘文館言啓曰,應敎洪在喆,副應敎趙得林奉命在外,校理一員,副修撰一員未差,副校理徐憲淳陳疏徑出,修撰鄭德和試所進,朴來萬陳疏受由,副修撰金洙根內閣進,下番闕直,事甚未安。校理李魯確,卽爲牌招,姑降入直,何如?傳曰,允。
徐戴淳,以義禁府〈言〉啓曰,時囚罪人崔致常拿處傳旨,以鄭廈慶改付標,啓下矣。鄭廈慶,今方待命拿囚,而崔致常,卽爲放送之意,敢啓。傳曰,知道。
趙在慶,以禁衛營言啓曰,本營把摠李健緖,身病猝重,勢難察任,改差,何如?傳曰,允。
又以武一所試官意啓曰,臣所今日平明開場,昨日未畢試鐵箭,仍爲試取之意,敢啓。傳曰,知道。
又以武二所試官意啓曰,臣所今日平明開場,昨日未畢試鐵箭,仍爲試取之意,敢啓。傳曰,知道。
又以武一所試官意啓曰,臣所今日鐵箭應射擧子三十六人內,三矢入格三十五人,二矢入格一人,昨日入格八人,合爲四十四人矣。鐵箭今已畢試,片箭鱗次試取,而元貫革外,加設二貫革之意,敢啓。傳曰,知道。
又以武二所試官意啓曰,臣所今日鐵箭試取,而三矢入格十四人,二矢入格二人,昨日入格四十二人,合爲五十八人矣。鐵箭今已畢試,片箭鱗次試取之意,敢啓。傳曰,知道。
又以武一所,試官意啓曰,臣所今日片箭應射擧子四十四人內,貫一中一人,邊一中一人,合爲二人矣。片箭今已畢試,騎芻鱗次試取之意,敢啓。傳曰,知道。
又以武二所試官意啓曰,臣所今日片箭應射擧子三十五人內,邊一中入格一人矣。片箭今已畢試,鳥銃鱗次試放之意,敢啓。傳曰,知道。
又以武一所試官意啓曰,臣所今日騎芻應射擧子五人內,二中入格一人,一中入格二人,合爲三人矣。騎芻今已畢試,鳥銃鱗次試取,而元貫革外,加設二貫革之意,敢啓。傳曰,知道。
又以武二所試官意啓曰,臣所今日鳥銃應放擧子三十七人內,邊二中二人,邊一中十二人,入格合爲十四人矣。鳥銃今已畢放,騎芻鱗次試取之意,敢啓。傳曰,知道。
又以武一所試官意啓曰,臣所今日鳥銃應放擧子十二人內,貫一中二人,邊二中一人,邊一中三人,合爲六人入格矣。騎槍當爲試取,而無一人應射者,各技皆已畢試,而今方修正榜目之意,敢啓。傳曰,知道。
又以武二所試官意啓曰,臣所今日騎芻試取,而無一人入格矣。騎芻畢試,騎鎗當爲鱗次試取,而無一人應試者,各技皆已畢試,仍爲計劃修整榜目之意,敢啓。傳曰,知道。
副校理徐憲淳疏曰,伏以臣銜命江都,竣事還肅,奉旨玉署,橫經昵侍,寵光遍體,愧懼交隨。臣性本庸愚,學又昧方,古人所謂論思啓沃,尙矣無論,顧問備數,亦非攸擬。以臣量臣,自知甚明,固何敢恬然自居,不思丐免,而復命之日,適値空番,不得不祗肅恩命,黽勉仍直。旣又一登前席,仰聆玉音,於臣身則雖已萬萬榮耀,較臣初心,夤緣冒膺,尤不勝萬萬恧蹙之至,退猶惶汗,罔知攸爲。際接家信,臣之老母,積痼痰嗽,近因風寒,一倍添劇,自曉至晝,委昏不省,醫藥之際,惟臣是俟。聞報驚越,方寸煎熬,忙陳短章,仰瀆崇嚴。伏乞聖明,察臣匪才,斥解見職,諒臣情私,俾便歸護,公私幸甚。臣無任云云。答曰,省疏具悉。爾其勿辭救護。
丙申九月初四日午時,上御熙政堂。召對入侍時,參贊官金大根,檢校直閣李公翼,侍讀官韓啓源,侍讀官徐憲淳,記事官金應均,記事官鄭㝡朝·李墩,各持小學第五卷,以次進伏訖。上曰,史官分左右。上讀自揚震所擧,止擊節歎賞訖,仍命陳文義。啓源曰,此章中揚震於王密,有薦擧之恩,密感義懷私,至以十金潛遺,直不過相報之道,而震却之不受,廉白之操,令人可欽。其却之之際,辭氣易至迫切,而今以故人知君,君不知故人爲言者,尤見忠厚不迫之態,震可謂廉吏中長者也。蓋廉與貪間,不可無勸懲之道,貪者不懲,則頹俗無以警勵,廉者不勸,則風敎無以敦尙,而勸懲之道,在於激揚之政。伏願殿下,必以勸懲激揚之政,爲政風勵世之具,益加留神焉。上曰,下番陳之。憲淳曰,小臣以是職而初登是筵矣。此書畢講,適在此日,下情欣忭,曷有其極?第今日所講,卽前已臨讀之書,而文義條陳,亦應多攬於聖聰矣。臣無容更事煩縷,而第念爲學之方,貴爲終始。若曰,此書今旣畢講,而更不留心溫繹,則始之講學烏有矣,安有體驗需用之效乎?雖於他書繼講之後,必時時溫繹於此書,以爲終始之工焉。書曰,念終始典于學。此論爲學之大體,而先自小學一部,念念如是,則聖學之進就,豈爲始勤終怠之慮乎?伏願留念焉。上曰,閣臣陳之。公翼曰,朱夫子編輯經史中嘉言善行,著成此書,而以汪信民咬菜之語,特繫之於末,於此亦不無微意存焉。大抵凡事,若非誠力,則難可做。菜根至苦至辛之味,人孰能暫時咬得?此果有誠力善耐忍者,能常咬之,儘善喩也。小學一部,皆可服膺,而每緣誠力不篤,未免中止。朱夫子微意,似不違於是,此等處尤合體念,伏望懋哉懋哉。上曰,參贊官陳之。大根曰,玉堂所奏,誠好矣,而溫繹二字,溫則燖溫之意也,繹則練繹之意也。中庸曰,溫古而知新。蓋溫之中,覺得新意之意也。今玆小學,勿以已講而少忽,深究玩味,如熟物之薰炙,如練絲之更繹,庶爲聖學上實效,是所區區之望也。上掩卷,仍命退,諸臣以次退出。
上在昌德宮。停常參·經筵。
藥房都提調朴宗薰,提調金鏴,副提調尹興圭啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
徐戴淳,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
尹興圭啓曰,玉堂備員間,視事頉稟之意,敢啓。傳曰,知道。
傳于金大根曰,勸講入侍。
傳于徐戴淳曰,大臣·備局堂上引見。
徐戴淳啓曰,判義禁徐耕輔再牌不進推考傳旨今方捧入,而開坐命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,大司憲鄭元容,司諫朴時源,獻納金在田,正言權馦·崔琠落點。
以校理李魯確牌不進罷職傳旨,傳于尹興圭曰,只推。
尹興圭,以弘文館言啓曰,下番無他推移之員,不得已以上番姑降入直之意,敢啓。傳曰,知道。
尹興圭啓曰,明日常參·經筵,取稟。傳曰,停。
傳于尹興圭曰,召對爲之。
持平崔崗鎭啓曰,請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。措辭見上請充軍罪人申綱,亟令王府,拿鞫嚴覈,夬施典刑。措辭見上請島配罪人睦台錫,亟令王府,設鞫嚴問,夬正典刑。措辭見上請楸子島荐棘罪人尙度,亟令王府,嚴鞫得情,夬施當律。措辭見上答曰,韓鼎鎭事,不允。申綱事,不允。睦台錫事,不允。尙度事,不允。
徐戴淳,以訓鍊都監言啓曰,本局別將金相宇,身病甚重,勢難察任,改差,何如?傳曰,允。
義禁府啓目粘連,向前白文鳳·崔宗煥等亦,雖云追參於將事之時,未能進詣於行禮之前,此與終始闕參有異,而失誤之罪,在所難免,竝只以此照律,何如?判付。啓,依允。又啓目粘連,向前趙履錫亦,諸條所犯,俱是無狀不法之事,道啓論列,旣如是歷歷指陳,則不可以囚供之發明,有所參恕,以此照律,何如?判付。啓,依允。又啓目,晉州牧使朴齊尙原情云云。傳旨內辭緣,泛稱遲晩,刑推得情,何如?判付。啓,除刑推議處爲良如敎。又啓目,孝成殿朔祭盥洗位鄭廈慶原情云云。傳旨內辭緣,泛稱遲晩,刑推得情,何如?判付。啓,除刑推議處爲良如敎。
丙申九月初五日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調朴宗薰,提調金鏴,副提調尹興圭,記事官金應均·鄭最朝·李墩,檢校直閣李公翼,右副承旨徐戴淳,記事官李源庚,事變假注書安永豐,左議政洪奭周,行戶曹判書李止淵,行吏曹判書徐耕輔,行禮曹判書趙寅永,兵曹判書金蘭淳,知中樞府事申在植,行護軍李完植·柳相弼,副校理韓啓源,持平崔岡鎭,以次進伏,醫官崔暄·金漢雋·金殷相·南正吉,進伏楹外訖。上曰,史官分左右。奭周曰,近日稍暄,而朝候頗冷,聖體,若何?上曰,一樣矣。奭周曰,寢睡·水刺之節,何如?上曰,一樣矣。奭周曰,大王大妃殿氣候,何如?上曰,一樣矣。奭周曰,王大妃殿氣候,何如?上曰,一樣矣。宗薰曰,醫官入診乎?上可之。漢雋等診候訖,退伏奏曰,脈候左右三部調均矣。大王大妃殿敎曰,醫官先退,次對爲之。奭周曰,卽見戶曹所報,則以爲,數年以來,屢經大役,目下支調,無以排比,而各都監進排,又將次第擧行,毋論銀錢米木,折錢限二十萬兩,啓稟區劃,以爲及今取用之地爲辭矣。大農經費本自不敷,來頭需用,尤係緊重,誠不容無預先經紀之方,惠廳錢二萬兩,禁衛營錢一萬兩,兵曹銀一萬五千兩,司僕寺錢六千兩,華城帑錢五千兩,嶺南信需穀折米二千石,甲午信需米二千石,南倉錢作米二千石,左水營別餉米二千石,左兵營山城穀折米三千石,金烏山城修城穀折米一千石,架山外城藥丸穀折米一千石,帖價穀折米一千石,私賑穀折米一千石,湖南守城倉穀折米二千石,山城軍餉穀折米二千石,餘軍布作米一千石,休番皮牟折米一千石,常賑廳句管穀耗折米三千石劃給,使之取用,狼川縣還穀中折稷代錢七千一百四十四兩零,頃嘗以量直,移送他道穀少之處爲請,而姑未及擧行矣,此亦一體許劃於該曹,以準十五萬緍之數,何如?大王大妃殿答曰,依爲之。出擧條奭周曰,臣纔以度支經用區劃事,仰奏矣。今玆分排,實係事勢之不可已,而枵然之儲,搜括殆盡,言念國計,誠極寒心。且今諸道農形,率多違料,蔀屋民憂,在在溢目,來頭之事,茫然莫知其攸措。此際諸般用度,必須大加節約,庶可爲一分牽補支拄之策。先自宮禁之中,懋昭節儉之德,凡干不急之用,一切以減省爲主,不惟足國裕民,永久可繼而已,養福致祥之道,亶不外是。大禹·文王,古之大聖也。語大禹之功者,必先稱菲食卑宮,頌文王之壽,則必本於卑服正供,蓋其所以下保萬民,上享天心,專由於克儉之致,此尤豈非今日之所當深念者乎?臣頃因小學文義,略有敷陳,竊想聖聰,必當記有,而餘忱耿耿,今又不憚煩複,益加澄省,區區之望也。大王大妃殿答曰,凡事儉約爲好,若思生財之道,則豈無節約之心乎?所陳甚切至,大殿當體念,予亦當加勉矣。出擧條仍敎曰,今年年事,終未免歉,木花又爲慘凶云,民之衣食,將至俱艱,言念民事,誠甚悶然。農者卽民之本,而農旣失稔,民不聊生,則轉而國受其害矣。靜究厥由,寔以予躬之忝居此座,無所猷爲,故天降災咎,以示警告也。惶仄之外,媿懼交深矣。奭周曰,伏承慈敎,至有責躬之辭,不勝萬萬悚懍,穡事之失稔,專由於陰陽之不調,叨居燮理之任,致此災形之溢目,已難免不職之罪,而坐視民國之艱虞,伈伈尸素,無一施爲,臣之辜負之罪,益無所逃矣。見今君臣上下之所當孜孜講行者,惟民事爲急,凡費用之出於民力者,如非萬不得已,則一切以裁損爲主,至於顚連失所之民,蠲減之周卹之,惟力所及,靡不用極而後,庶可以鞏固邦本矣。宗薰曰,今年穡事,未免歉荒,今承責躬之敎,非但臣等之惶懍,凡中外承聆者,孰不感泣?爲今之計,但當上下聚精,講究濟民之策,各道儲蓄,雖曰,枵然,夏穀則必有未及分糶處,臣於昨年,亦以儲麥之意仰陳矣,今年事勢,比昨年尤棘,爲先行會諸道,毋論夏秋穀,凡有餘存於庫中者,一一儲蓄,以備救荒之需,誠不可已矣。大王大妃殿敎曰,雖婦人之見,來頭事誠茫然,廟堂若悉心極力,如有爲民之事,則予豈不從施乎?奭周曰,一事二事,省約爲貴,省約然後裕財,裕財然後,可以賙民矣。大王大妃殿敎曰,此道果是好道也。凡有貽弊生民之事,必須思得,務爲除祛好矣。宗薰曰,生財莫過於節用,救民莫先於擇吏,此皆臣等所嘗縷陳者,雖似迂緩,其實則捨此,更無要道,用不節則財不可別處得來,吏不擇則生民之苦樂立判,此是易見之事也。大王大妃殿敎曰,所陳果皆宜當,何可謂迂緩乎?悉心講究,俾有實效,可也。奭周曰,還穀之不可不停蠲者,固當或蠲或停,而其不入於蠲停者,亦當期於精捧,如是然後,饑民嗣歲之資,可以有恃矣。右相所奏夏穀儲留事,實爲合宜,筵退後當以此意,行會各道矣。奭周曰,關東黃腸斫取敬差官,當於昨年發送,而因本道洊經歉荒,民勢艱急,啓稟退限於今秋矣。今年穡形,又失登稔,而封山所在之邑,告災偏甚,黃腸所重,雖難屢退,而此時擾民,實在當念,更爲退行於明年似好,故敢此仰達矣。大王大妃殿答曰,依爲之。出擧條奭周曰,頃因湖西道臣狀啓,洪州牧稅穀上納時船價不足條充補一款,另加爛商,更爲陳聞後,稟處之意,筵奏行會矣。卽見該監司沈宜臣狀啓,則枚擧該牧使金鑅牒呈,以爲詳探事情,廣詢物議,則實與前倅之見,別無異同,而田稅收捧,本有各邑通行之規,惟本州磨鍊,比他差小,而隨其年形豐儉,輒有升合增減,結民眩於分數,胥吏從以售奸,適足以滋弊而已。至若宮結,則每結之比元稅加納米,爲一斗五升,逐年輪徵,貧民偏苦。今若厘正稅式,依他邑例,通同磨鍊,則比前加捧之數,不過每結米二升零,太八升零,而稅政之斑駁,還穀之挪貸,債錢虛錄,軍官闕額等種種痼瘼,可以一擧而竝除,此所以一鄕大小民人僉謀詢同也。經賦事體,本自不輕,豈不知稅式厘改之在所難愼,而該邑此弊不革,則無以爲邑。且其厘改稅式,一視他邑,則未必有違於經法,苟欲革弊,捨此無策,不得不據實陳聞,而如是磨鍊之後,不足條尙爲十八石零,更無從他拮据之策。某衙門句管穀中折米限二百石,劃付本邑,每年取耗,使之補用,補稅軍官,一竝蠲減,以爲永久杜弊之地爲辭,仍請令廟堂稟處矣。惟正稅納,事體至重,毫髮加減,決難容議,而該邑切痼之弊,旣無從他矯捄之策,則事關民隱,亦不容無酌量通變,且況在本道,則有各邑通行之規。在本邑,則爲衆民大同之願,而道臣之啓,亦旣質言其未必有違於經法,則到今亦不宜一向靳持,以致民邑之無限受病,第令付之道臣,從長措施,以圖永久祛瘼之實效,若或緣此而以加斂一款,致有民怨之入聞,則先自道臣,難免重勘,以此意申加分付。至於折米二百石劃付之請,不但田租倉糴,條件各異,挪移充補,大違法意而已。所謂十八石不足之數,卽是船雜費等名色,元非有關於正稅者,則爲此零瑣之欠縮,乃請公穀之劃付者,尤極有損於事面。該道臣推考,其所補縮之方,自營邑爛商措處,毋更煩請於朝家,補稅軍官名色,則永爲革罷,切勿更有擧論之意,竝爲分付,何如?大王大妃殿答曰,依爲之。出擧條仍敎曰,此事之往復講究,今爲幾朔,而尙未了當,十八石不足,旣不爲之措處,又將有如前貽弊之端矣。奭周曰,邑力雖云凋弊,營邑之臣,苟能同心講究,悉力措處,則十八石些少之數,豈無從長措處之道乎?還穀之挪移,虛留債錢之轉輾滋殖,諸般弊端,自今以後,庶可永祛而無慮矣。奭周曰,近日科場之雜亂,愈往愈甚,無弊不有,至於今番一所攔入之擧,而尤無復餘地矣。此專由於如臣無似,忝居廊廟,不能董飭之致,自顧惶恧,實無可言,而以今士習之日下,國綱之日頹,若無別般警動,來頭之弊,益將不知其何所紀極。科擧之設,所以取人才需時用也,而職此不已,則適足爲壞亂風俗,蔑棄國法之具,反不如革罷之爲愈。在昔皇明初服,嘗十年不設科擧,我朝國初,以擧子輩多冒濫,亦罷進士試八年,似此大擧措,固不敢遽議於目下,雖以罷榜一事言之,旣有大典定制,亦不可更爲擧論,而第念罷場,與罷榜不同,撤罷於未及坼榜之前者,非罷榜,乃罷場也。式年大比之罷場,雖無已例,而別試初試,則曾亦有一二番自下請罷之擧,別試事體,亦與大比無異,臣之不能援據此例,直請罷場於試官入圍之初者,實難逭固陋昏謬之責,而此後場屋之雜亂尤甚者,卽令於懸題設試之前,啓聞罷場,俾赴擧士子,知有所羞愧儆惕,似或爲申嚴科規之一助,故敢此仰達矣。大王大妃殿答曰,依爲之。出擧條仍敎曰,以科事,前後飭敎何如,而非但無實效,每當科時,多聞可駭之事。此雖試官不善爲之責,而至若士子,畏國法之莫重,知科擧之爲難,則豈有如今番之事乎?雖有些少才器,何取於此輩?大臣所奏,甚切當矣。奭周曰,國初嘗有士習冒濫之弊,故世宗朝至有八年不設科之擧,然豈有如今日之士習乎?大王大妃殿敎曰,若今時則限百年停科,亦未爲過也。奭周曰,大典定制,有曰,罪在試官,則罪試官,罪在擧子,則罪擧子。日前籌司草記,亦引此語仰陳,而試官雖已薄勘,擧子全無懲勵,試官之不善處事,固有所失,今番起鬧之罪,全在擧子,而以其難於摘發不可勝罪之故,無一人勘罪者,惟有罷場一款,庶或少懲,而此亦末務也。澄源之道,固在主司之恢公,而端士趨矯俗習,莫先於經術之講明,我朝立國,專以文敎爲尙,而又以表章經術,爲右文之先務,近日士子之不肯從事於經術久矣。科場之雜亂,又安得不至此境乎?科試一經之講,雖不足謂之經術,而近日則竝與此而廢閣,昨年增廣,旣以試期之迫近而停講,今年丙別,又以除初試之故,自歸闕却,赴擧入場之儒,將不知讀書之爲何事,明年當有庭試無除初試,申明講規,斷不可已矣。奭周曰,今番監試一二所出榜,皆未免侵夜,而二所則三更之後,方始坼榜云。科試事體,本自嚴重,昏黑之後,防奸尤難,故從前坼榜,皆必在朝晝之間,年前一番監試之薄暮出榜,拖到深夜者,尙以奸弊之滋生,致速臺言之抨彈,至於三更後始坼,又是前所未有,況更鼓已深之後。凡干公事,本不得循例呈徹,而踰越常格,無難仰煩者,尤萬萬未安。一所出榜,比二所差早,該試官,且以因他罪論勘,二所諸試官,竝從重推考,此後則凡係科榜,皆無得侵夜之意,申明舊規,俾無違越,何如?大王大妃殿答曰,依爲之。出擧條奭周曰,科場疑問之題,本不出於四書之外,而今番文科一所初場疑題,誤以禮記所載,爲論語之文,揭示於多士咸造之庭。聖經引用,何等愼重,而其所做錯,實非尋常,當該試官,待竣事竝施譴罷之典,何如?大王大妃殿答曰,依爲之。出擧條仍敎曰,試官不知題解之在於何冊,而何以出題乎?宗薰曰,此試官,本非不知此文之人,而做錯如此,蓋不檢本文,率爾誤記而然,疎忽甚矣。奭周曰,疑題之以無於四書者出之,卽前所未有之事也。大王大妃殿敎曰,試官旣非一人,何無覺此者乎?奭周曰,此專由於不能審愼之致也。凡係疑義之題,雖明白易知,當搜檢冊子,詳考本文,又考註解,然後始爲懸題,而東堂初場,例不多取入格,故爲試官者,常多慢忽之意,以致此等做錯。當該上試,素有文藝,亦非全矇經傳者,而乃有此犯,此必緣疎忽不用意而然矣。至於入場之儒,俱是治經之人,而無一人能言其不在論語者,大抵經術之不講,實爲今日之痼弊,凡於進退人才之際,先取通經之士,最是不可已之急務矣。大王大妃殿敎曰,出題時,雖試官一人主張,而他試官若提醒,則豈不改題乎?誠爲寒心矣。宗薰曰,此是試官疎率之致,而士子亦皆治經之生,非論語而曰,論語,何以做文乎?可謂胥失矣。大王大妃殿敎曰,士子皆不知飭渠躬,況於試官出題之事乎?予嘗謂士子是他日名公鉅卿,故每有優待之意矣。以今見之,所謂士子者,皆是此類,又何足以士待之乎?予之始料,甚絶痛矣。奭周曰,誠如慈敎矣。雖然滔滔之中,亦不無讀書飭躬,稍知自好者,不可以一番亂場之故,擧一世之名爲士子者,而盡歸之此類矣。奭周曰,月前筵席,伏奉慈敎,以使行時下隷之作梗於彼中,有另加操束之命,而其時,以退與使臣講究奉行之意,仰奏矣。間已爛加商議,以圖別樣糾檢之道,正使今方登筵,復加提飭,必當悉心對揚,而雜人之防禁,專在灣府之擧行,聞自使臣,已爲往復操束,而當更以筵敎辭意,行關申飭,期有實效矣。大王大妃殿敎曰,使臣則臨時當有另飭,爲先依此爲之也,又敎曰,兩大臣許,予有可言之事矣。仍掩抑敎曰,予本意,則婦人之預朝廷事,以甚不穩當爲知矣。皇天弗弔,當此不幸之時,命途畸險,冥頑無知,因循以過,式至于今者,誠以不得已而然也。今日則諸大臣,雖無所言,前此每以遞去爲言,予心甚不安,予當退坐矣。大臣則須同心協力,輔導主上,以幸民國也。予避此座,猶當爲國,無大臣則何以爲國乎?此非人事例談,予之實情如此,大臣承聆此言,則應曰,惶悚,而雖一日欲予視事,則毋復言去就也。如是敷諭之後,猶欲爲辭免,則更勿思對予於此殿也。予言非爲恐動大臣而然也。事狀若此,須以此諒之,予在此座,有何一分裨益於國事?而尙此蹲仍者,非但爲宗社所重而然也,卽視以予家事故耳。如此艱棘之時,大臣雖新出,何以坐鎭乎?卿等求退之言,予甚不安,此非予所可挽留,而予亦無久於此座之心乎?奭周曰,臣不忠無狀,伏承此不敢聞之敎,雖萬殞,尙有餘罪矣。臣亦有秉彝,當此國家艱虞,慈聖憂勤之時,何忍爲自占便宜之計?而疎才蔑識,觸事僨誤,或冀臣去之後,幸有才識之賢於臣者,擔當國事,以圖蘇捄,故斥退之請,自不覺其發於衷曲。且有罪不斥,國將無以爲國,臣之辜負,實合先被罪罰所以有前後縷縷之陳懇,而今日辭敎之截嚴,萬萬非臣子所敢承聆者,五內震剝,莫知所以仰對矣。宗薰曰,小臣冥頑無狀,自存視息,咫尺前席,伏承不敢承之敎,驚惶抑塞,不知所措,古人所云鑽地以入者,政是臣今日之謂也。今承此敎,臣雖木石,何敢措辭仰對乎?臣之本情,斷斷非在於便宜規免,而秖緣臣誠淺辭拙,未蒙俯燭而然,此亦臣之罪也。臣豈敢爲雍容辭巽,以去就自重乎?緣臣無似,致勤嚴敎,以此受罪,卽臣之願也。設有所欲仰達之語,今日尤不敢自暴,惟有惶汗浹背而已矣。大王大妃殿敎曰,如此爲言,予已知之矣。俄者所敎,非脅制大臣之計也。若更無辭巽之擧,則予亦當黽勉於此座矣。若不然則雖過擧,如予婦人,有何顧畏而不爲乎?後世之人,不過歸予於無識失體之科而已,若與予心相違,則亦何以堪之乎?宗薰曰,今日慈敎,誠萬萬非臣子所敢承聞,此皆臣之罪也。大王大妃殿命大臣就座,仍命吏兵判進前敎曰,予之此言,嘗欲爲之矣。須各詳聽也,年事如此,民皆將至死境,而就中守令,亦不各別擇差,則此便是自予手盡劉之也。兩銓有一分向國之意,則不待番番申飭而擇人矣。每當都政之時,雖有對揚之申飭,而猶不免爲例談數句,則視若尋常,全無意味,謂此時主上幼沖,婦人不識何事,恣爲其所欲爲。然從容之時,反而思之,則雖自己所爲之事,應亦自媿,而不知之中,得罪於天地祖宗,似當知之矣。罪云罪云。此時作罪者,是眞罪也。過盡一生,將無容恕之日矣。卽今兩銓,皆除拜屬耳,姑未知其如何爲之,而九重之內,亦有耳有目,毋認以不覩不聞也。我東臣子,孰非喬木世臣,又無不世受國恩,而至若今兩銓,則尤與他自別之人,雖一政事,勿謂無關係而放心循私,作罪於此時也。萬一作罪,則不但他日無歸拜先王之顔,卿輩祖先,何可以見之乎?耕輔曰,今日慈敎,鄭重惻怛,臣雖不忠無狀,敢不悉心奉行,而臣鑑識不明,才器不逮,恐無以對揚萬一,誠不勝惶悶罔措矣。大王大妃殿敎曰,雖無鑑識,以前日有治蹟之人,差送守令,則此可謂有鑑識也。蘭淳曰,臣冒叨重任,今日躬承慈敎,惶懍震越,罔知攸措,如有一分彝性,則敢不盡心對揚乎?大王大妃殿敎曰,須無以例談聽之也。戴淳曰,諸宰奏事。寅永曰,孝和殿冬享大祭親行事,曾有成命。百官當爲陪享,而同日孝成殿大享,百官亦爲入參,則雖無可據之例,勢當分半參班,以此擧行事磨鍊,何如?大王大妃殿答曰,所奏是矣,依爲之。出擧條寅永曰,祔廟之禮,謹稽五禮儀及喪禮補編,皆以遇時享乃祔載錄,而英廟朝下敎有曰,禫月,若値四孟朔及臘月,則兼行五享,以遵禮文事,載於補編受敎矣。今番禫事,卽春孟朔,依禮文及英廟受敎,祔廟之禮,以春享兼行,擇吉擧行,何如?大王大妃殿答曰,敬遵英廟受敎擧行,可也。出擧條寅永曰,禫事後旣行躋祔之擧,則例有迭次祧遷之禮矣。今此祔太廟時,當祧之位,溯以論之,則景宗大王神位,似當祧遷于永寧殿,而祧祔事體,至爲嚴重,不敢擅論,問議大臣,定奪擧行,何如?大王大妃殿答曰,依爲之。出擧條寅永曰,祧遷儀節,當爲磨鍊,謹稽五禮儀,則祔廟前一日告祭後奉遷,而英廟朝丁丑,問議大臣後,依大明會典,以合享乃祧,著爲受敎,載於補編矣。今當敬遵補編擧行,而係是頒行後初有之事,故敢此仰達矣。大王大妃殿答曰,依爲之。出擧條寅永曰,禫事後純宗大王·翼宗大王祔太廟時,設都監日子,當爲預先稟定,謹稽各年謄錄,則皆前期四朔,而正宗朝戊戌年,則因特敎,祥後設局。大行朝壬戌年,則問議大臣後,祥前設局,而大略前期五十日矣。今番則時屆短晷,又値隆沍,或不無事役之窘礙者,量爲進定,恐似合宜,下詢大臣處之,何如?大王大妃殿敎曰,大臣之意,何如?左議政洪奭周曰,禮判所奏,實爲合宜,設都監日子,量宜進定於兩朔之前,待十月念後,更稟擧行恐好矣。右議政朴宗薰曰,量事役參已例,前期設始,實屬事宜,臣亦於此,無他見矣。大王大妃殿答曰,左右相之意如此,依此擧行,可也。出擧條寅永曰,祔廟都監之外,當有大王大妃殿·王大妃殿上號之擧矣。取考各年謄錄,則尊崇都監,合設於祔廟都監,應行諸事,一齊料理擧行。凡於啓辭移文之際,隨其該掌之事,或稱祔廟都監,或稱尊崇都監,以存兩都監體禮,而堂上郞廳,仍爲兼察矣。今亦依此擧行,何如?大王大妃殿答曰,依爲之。出擧條寅永曰,在前躋祔祧遷之時,先祧後祔,仍行祫享,故各年膽錄,只有祧位遷奉後安神祭,而當祔位及當陞奉位之安神祭,無之矣。今此祔廟節次,旣因英廟受敎之載於補編者,先祔而後祧,則當祧位之安神祭,固當依例擧行,而當祔位及當陞奉位,則旣係祫享以後迭次陞奉,似當與祧位之移奉無異,而事體極其嚴重,儀節尤爲創例,臣曹不敢擅便,下詢大臣處之,何如?大王大妃殿敎曰,大臣之意,何如?左議政洪奭周曰,位次陞奉,旣在於祫享行事之後,則安神祭,似當更爲設行,而禮意至重,且無的確可援之成例,以臣空疎,有不敢質言矣。右議政朴宗薰曰,祭禮至重,臣未有博據的證,何敢質言仰對,而移奉旣在於祫事已行之後,參以情禮,宜有告安,禮堂所奏,似爲得當矣。大王大妃殿答曰,大臣之言如此,事勢亦似然,陞奉以下各位,安神祭設行磨鍊,可也。出擧條蘭淳曰,辛卯以後武科出身之已越宣薦人,當爲依定式分防西北,而許多人之邊邑分防,不無主客俱困之慮,在前亦多除防之時,而事係邊政,下詢大臣處之,何如?大王大妃殿敎曰,大臣之意,何如?左議政洪奭周曰,宣薦出身之赴防,蓋欲其諳練邊情,閱歷艱苦,以長其才識,俾爲他日之需用,而挽近以來,全歸廢却,揆以法意,不當若是,而久廢之餘,未必保其能有實效,在民邑或反爲貽弊之歸,兵判所奏,臣亦無異見矣。右議政朴宗薰曰,赴防本意,固是美制,而亦因有弊,近年每多啓稟停止之時矣。見今邊邑,亦頗有歉荒處,依近例除防似好矣。大王大妃殿敎曰,將臣亦爲進前仰奏也。禁衛大將李完植曰,大臣旣已詳奏,臣亦別無異見矣。摠戎使柳相弼曰,大臣旣已仰奏,臣亦無他見矣。大王大妃殿答曰,大臣之言旣如此,今年年事亦如此,依大臣所陳爲之,可也。出擧條蘭淳曰,已承除防之下敎矣。旣除赴防,則有納米之例,而亦有因特敎除納米之時,何以爲之乎?敢此仰達,大王大妃殿答曰,此亦除之,可也。出擧條戴淳曰,玉堂所懷陳之。啓源曰,無所懷矣。戴淳曰,臺諫傳啓爲之。大王大妃殿敎曰,傳啓則出去臺廳爲之,可也。戴淳曰,今日賓對,諫院無進參之員,事甚未安。違牌臺諫,推考,何如?大王大妃殿答曰,依爲之。出擧條大王大妃殿命大臣以下先退,又命史官就座。仍命退,承史以次退出。
丙申九月初五日辰時,上御熙政堂。勸講入侍時,右議政朴宗薰,原任直提學金鏴,參贊官金大根,侍讀官韓啓源,記事官李源庚·鄭最朝·李墩,各持小學第五卷·大學,以次進伏訖。上曰,史官分左右。上誦前受音訖。鏴讀自大學之書,止所有而全之也,仍奏釋義訖。上讀新受音十遍訖,命陳文義。鏴曰,天降生民,莫不與之以仁義禮智之性,而人皆有氣質之偏,皆不能知其性之所有而全之。今我殿下,亦受仁義禮智之性於上天,則當仁而行仁,當義而行義,當禮而行禮,當智而行智,則此豈非能全天降四端之全耶?伏望以此體念,是臣區區之望。上曰,玉堂陳之。啓源曰,大學一篇,卽朱夫子所以眷眷於爲國家化民成俗之意,學者修己治人之方而采輯之也。今於序文,先言天降生民,與之以仁義禮智之性云。上接孟子道性善正論,而煥然復明於世,曷不休美哉?然而人莫能齊其氣質之稟,則亦莫能全其所有之性,故首章所謂明明德三字,爲治心修身之本。伏願殿下,於涵養德性之際,必以明其明德,爲留神慥慥之所焉。上曰,參贊官陳之。大根曰,閣臣儒臣,皆已詳奏,臣無更陳者矣。上曰,大臣陳之。宗薰曰,小學畢講之後,今玆始講大學,此兩書實相表裏,而大學卽四書之一也。經書體段,尤爲謹嚴,所當字字玩繹,深留聖意矣。朱子嘗曰,小學之事,知之淺而行之小者也。大學之道,知之深而行之大者也。爲學之要,正在於由淺入深,先小後大。伏望益加澄省,毋或一句放過焉。卽如下節性之所有云者,必求其所有者爲何事,然後方見其味,所有者,乃上文仁義禮智四者是也。讀下句時,必領會上文,是所望也。上掩卷。宗薰曰,秋序轉深,涼意驟緊,侵早臨殿,聖體,若何?上曰,一樣矣。宗薰曰,寢睡·水刺之節,何如?上曰,一樣矣。宗薰曰,大王大妃殿氣候,何如?上曰,一樣矣。宗薰曰,王大妃殿氣候,何如?上曰,一樣矣。上曰,史官就座。仍命退,諸臣以次退出。
丙申九月初五日申時,上御熙政堂。召對入侍時,參贊官尹興圭,檢校直閣李公翼,侍讀官李魯確,侍讀官韓啓源,記事官李源庚·鄭最朝·李墩,各持大學,以次進伏訖。上曰,史官分左右。上讀前受音十遍訖,命陳文義。魯確曰,朱子於序文,先言性次言氣質,仁義禮智,雖同得於天,而淸濁粹駁,亦各異於人,其曰,不能齊,是以不能者,將以起下句能盡其性之意也。豈非惕然警省處乎?知性之所有屬知,全性之所有屬行,此序要領,只在於知與全兩字,而一部大學,意已寓於此矣。伏願懋哉懋哉,上曰,下番陳之。啓源曰,今此文義,已達於勸講時,無用架疊仰陳,而蓋大學一部,卽古昔聖王修齊治平之要道,而規模節目,無不畢載矣。今日始講此書,聖學必就光明緝熙之域。伏願殿下,姑終典學于此,無少間斷,以三綱領八條目,爲修德做治之本焉。上曰,閣臣陳之。公翼曰,儒臣已詳陳之,臣無容更奏,而大抵人孰無仁義禮智之性?每因智淺,不得保其初,若聰明睿智,則能盡其性。惟我殿下,天縱睿智之姿,益懋盡性之道,則爲堯爲舜,不日可期,勉哉勉哉。上曰,參贊官陳之。興圭曰,諸臣所陳皆切實,臣無更陳之辭矣。上掩卷,命史官就座。仍命退,諸臣以次退出。
上在昌德宮。停常參·經筵。
趙在慶啓曰,明日·再明日,光陵忌辰祭齋戒·正日相値,視事頉稟之意,敢啓。傳曰,知道。
徐戴淳啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
傳于趙在慶曰,勸講入侍。
傳于趙在慶曰,秋到記明日爲之,都承旨馳往泮宮,夕食堂收取以來。
趙在慶啓曰,秋到記明日爲之事,命下矣。處所以何處爲之乎?敢稟。傳曰,處所仁政殿爲之,親臨磨鍊。
又啓曰,秋到記明日爲之,都承旨馳往泮宮,夕食堂收來以來事,命下矣。行都承旨金弘根,不爲仕進,所當牌招,而拘於廳規,不得請牌,何以爲之?敢稟。傳曰,牌招。
又啓曰,夕食堂收取以來事命下,而行都承旨金弘根牌不進,所當更爲牌招,而拘於廳規,不得請牌,何以爲之?敢稟。傳曰,右副承旨進去。
傳于趙在慶曰,召對爲之。
徐戴淳啓曰,行大司憲鄭元容,執義李家淳,掌令趙迪相,持平黃晦瑛·崔岡鎭牌不進,掌令李垿在外,監察茶時之意,敢啓。傳曰,知道。
以執義李家淳,掌令趙迪相,持平黃晦瑛·崔岡鎭,正言權馦牌不進罷職傳旨,傳于徐戴淳曰,只推。
傳于趙在慶曰,明日出宮門路,以協陽門爲之。
趙在慶,以弘文館言啓曰,修撰一員,副修撰一員未差,副修撰金洙根內閣進,下番姑降入直,事甚未安。修撰朴來萬,由限已過,卽爲牌招入直,何如?傳曰,允。
以修撰朴來萬牌不進罷職傳旨,傳于趙在慶曰,只推。
趙在慶,以宗廟·永寧殿增修都監儀軌廳都提調意啓曰,本都監儀軌,今已修正,奎章閣所上件,分作上下編,繕寫粧䌙以入,而宗廟署·春秋館·戶曹·禮曹件,依例移送留上,赤裳山城·江華府等兩處史庫件,入送藝文館,待後曝曬,一體分上之意,敢啓。傳曰,知道。
又以禮曹言啓曰,卽接永禧殿官員所報,則明日秋到記試取時,本殿官員,俱爲觀光云矣。依定式假官一員,以成均館官員口傳啓下,以爲代直後,赴試之地,何如?傳曰,允。
又以都摠府言啓曰,副摠管金相順,以禁衛中軍,本營諸將官射會監試事,南別營晝仕出去之意,敢啓。傳曰,知道。
又以兵曹言啓曰,同知中樞府事吳致豐,五衛將安時赫,俱以病難供職,呈狀乞遞,竝改差,何如?傳曰,允。
徐戴淳,以義禁府言啓曰,明日秋到記仁政殿親臨試取時,本府都事十員內,五員赴擧,一員未差,只有四員,而本府入直·當直入直·公事回公都事及仁政門·崇範門禁亂都事,無以推移,假都事一員,令該曹口傳差出,以爲分排擧行之地,何如?傳曰,允。
義禁府照目粘連,孝成殿朔祭爵洗位白文鳳,亞終獻盥洗位崔宗煥等矣本府議啓內,雖云追參於將事之時,未能進詣於行禮之前,此與終始闕參有異,而失誤之罪,在所難免,竝只以此照律,罪各杖一百收贖,告身盡行追奪,竝只私罪。奉敎依允爲旀,白文鳳段,功減一等爲良如敎。又照目粘連,高山里前僉使趙履錫矣本府議啓內,諸條所犯,俱是無狀不法之事,道啓論列,旣如是歷歷指諫,則不可以囚供之發明,有所參恕,以此照律,罪杖一百收贖,告身盡行追奪,流三千里定配,私罪。奉敎依允爲旀,功減一等爲良如敎。又啓目粘連,向前鄭廈慶亦,追進雖異於闕參,始曠自歸於失誤,以此照律,何如?判付。啓,依允。又啓目粘連,向前朴齊尙亦,飭敎催促之下,敢以身病私義爲言,其情雖異於圖免,其跡終歸於違制,以此照律,何如?判付。啓,依允。
敦寧都正金英淳疏曰,伏以臣行負神明,罪積釁深,延禍臣父,臣父捐館之日,臣已赴西邑,到官經宿,病報踵至,奔馳還歸,抵家未十里,卒聞凶音,隕絶叩叫,尙何逮及?旣未能躬檢於藥餌調護之節,又未得面訣於生死幽明之際,子道蔑矣,人理絶矣,念昔黔婁何人,能有心驚身汗之事,而臣獨不然,乃於離膝僅旬之頃,永抱沒身終天之恨,子而不孝,孰有如臣者?是宜卽地死滅,而猶復苟支延活,徒以臣老母在堂,慰撫扶將,相依爲命而已。臣父終祥未屆,又見臣母棄背,此亦臣不孝之罪,上通于天,酷罰洊降,至此之極也。煢煢銜恤之中,怙恃竝失,茫茫穹壤之間,止屆靡所,惟是君父在上,瞻昂孔邇,移孝有地,皇天不弔,又遭崩坼之變,率普如喪之慟,若偏臣身。臣自釋褐之初,厚蒙眷顧,叨忝邇列,七八年間,出入周旋,不離帳扆之側,除邑辭陛之日,特賜晉對,勉諭諄切,天語丁寧,尙猶在耳,豈意一出修門,永隔千古?殯殿含禭之日,隧道執紼之列,以身持衰麻,不得隨諸僚後,粗效義分,秖詣山陵之外,望梧雲而痛哭,寸忱莫展,隆恩全辜,如臣不忠之罪,萬死難贖,日月不淹,私制甫闋,巾裳隨改,慨廓冞深,不意月前,官職縻身,感聖造之收錄,念軒墀之積違,豈不欲不俟駕屨,仰伸叩謝?而凡生人大倫,惟君與親而已,臣旣不忠如此,不孝如彼,卽人世上不容之一棄物,顧何心於榮途之更進,亦何顔於周行之復廁乎?徊徨跼蹐,進身無路,略陳悲苦之情,仰瀆崇嚴之下。伏乞聖慈,特垂矜諒,亟遞臣見職,仍命選部,永刊仕籍,俾不齒於人列,以爲爲臣子無忠孝者之戒焉,臣無任云云。答曰,省疏具悉。爾其勿辭察職。
丙申九月初六日辰時,上御熙政堂。勸講入侍時,提學徐有榘,參贊官趙在慶,侍讀官李魯確,記事官金應均,記事官鄭最朝·李墩,各持大學,以次進伏訖。上誦前受音訖。有榘讀自一有聰明睿智,止所由設也,仍奏釋義訖。上讀新受音十遍訖,上曰,文義陳之。有榘曰,此編文義,昨日已盡奏矣,別無更陳矣。上曰,玉堂陳之。魯確曰,能盡其性者,明明德之事也。以復其性者,新民之事也。先言其理如此,又擧事以實之。朱子之立言本意,亦可見也。今殿下,以聰明睿知之資,爲億兆之君師,上有好者,下必有甚焉者矣。君子之德風也,小人之德草也。草尙之風必偃,堯德克明,而百姓昭明,湯德日新,而萬邦惟懷,是故君仁莫不仁,師存而道所存。伏願明德而新民,以盡君師之責焉。上曰,參贊官進之。在慶曰,儒臣所奏,極爲切實,臣無容更達矣。上掩卷。仍命退,諸臣以次退出。
丙申九月初六日申時,上御熙政堂。召對入侍時,參贊官趙在慶,檢校直閣李公翼,侍讀官李魯確,檢討官韓啓源,記事官金應均,記事官鄭最朝·李墩,各持大學,以次進伏訖。上曰,史官分左右。上讀自一有聰明睿智,止所由設也十遍訖,上曰,文義陳之。魯確曰,臣於朝者,旣以君師之責仰陳,而猶有未盡其說矣。蓋天能與人至善之性,而不能使之全其性,能使人全其性者,君師是已,如伏羲·神農·黃帝·堯·舜之繼天立極也。君以治之,師以敎之,非君無以治,非師無以敎,將欲治人,必先自治,將欲敎人,必先受敎,若不能盡其性,焉能使之復其性乎?此格致之所以必於平治也。故新安陳氏曰,下節精義,尤在於此。伏願體念焉。上曰,下番陳之。啓源曰,此言聰明睿智能盡其性者出,則天必命之,以爲億兆之君師者,實古昔聖王哲辟傳緖之明驗也。皇天眷命,奄有四海,天之命堯也,玄德升聞,乃命以位。天之命舜也,歷數在躬,終陟元后。天之命禹也,咸有一德,克享天心。天之命湯也,周雖舊邦,其命維新。天之命文·武也,蓋大德必得位祿名壽者此也。今殿下,以上聖之姿,處君師之位。伏願克念克懋,一心對越,以復其性三字,爲做治之本焉。上曰,閣臣陳之。公翼曰,學者受訓之謂也。人不受訓,無以訓人,小學小兒之受訓,大學大人之受訓,小學一書,何章何句,豈非可學?而比諸大學,特一節文間事,至於大學,修身齊家治國平天下之道,亶在於是,是所稱道學也。須懋勉毋爲少忽,爲學果非難,如主於誠,斯可至矣。大凡有學,然後能盡其本性,盡其本性,然後君師之道修,此莫非由於一誠字,可不戒哉?惟願聖學之主誠也。上曰,參贊官陳之。在慶曰,此章文義,閣臣儒臣,已爲詳達,臣無容更陳,而蓋聖人之書,一字一句,皆有意義,固不可泛然看過。臣伏覩近日講筵諸臣之草草陳義,便成例套,近於文具,且殿下,無一下問,不使之反復討論,奧義之疑晦,從何而明透,聖念於此等處,果無毫分疑晦而然乎?臣固未敢仰知,而張橫渠之言曰,無疑處生疑,方可有進,此語極爲切實。且古人曰,好問則裕,不恥下問。伏願殿下,每於進講之時,必以疑晦之義,發問于登筵諸臣,俾未及瀜會處,豁然貫通,則將就緝熙之效,亶在於是矣。是臣區區之望。上曰,史官就座。仍命退,諸臣以次退出。
上在昌德宮。停常參·經筵。
還內後,內閣·政院·藥房玉堂口傳問安。答曰,知道。
徐戴淳啓曰,來十一日,朝參日次矣,敢稟。傳曰,停。
又啓曰,行大司憲鄭元容,掌令趙迪相未肅拜,執義李家淳,持平黃晦瑛·崔崗鎭呈辭,掌令李垿在外,監察茶時之意,敢啓。傳曰,知道。
傳于徐戴淳曰,勸講入侍。
傳于金大根曰,召對爲之。
傳于李憲球曰,科次入侍。
尹興圭,以禮曹言啓曰,今九月初五日藥房入診,大臣·備局堂上引見入侍時,臣寅永所啓,禫事後旣行躋祔之擧,則例有迭次祧遷之禮矣。今此祔太廟時,當祧之位,溯以論之,則景宗大王神位,似當祧遷于永寧殿,而祧祔事體,至爲嚴重,不敢擅論,問議大臣,定奪擧行何如,大王大妃殿答曰,依爲之事,命下矣。發遣郞廳,問議于大臣,則領中樞府事臣李相璜,以爲世序祧遷,昭載經禮,亦有我祖宗朝已行之彝典,俯詢之下,臣無容他議,而係是莫重儀文,伏惟上裁云。行判中樞府事臣沈象奎,以爲躋祔迭遷,禮莫重焉,而五世而祧,經傳著爲常制,邦典亦垂成憲,而今於俯詢之下,尤有以仰必致敬謹之至意,臣之淺陋,無容他議,伏惟上裁云。議政府左議政臣洪奭周,以爲五世而祧,禮之經也。經傳旣有明文,我朝亦有成憲,今玆下詢,特出於至敬至重之意,臣於此,何敢有他議云?右議政臣朴宗薰,以爲五廟昭穆,禮有定制,遵祖宗已行之典,擧祧主躋祔之儀,節文攸宜,事係經常,而今玆詢議之命,義之嚴也,謹之至也。以臣膚淺,無容贅陳,伏惟上裁云。大臣之議如此,上裁,何如?大王大妃殿傳曰,諸大臣獻議如此,謹遵彝典擧行,可也。
以白文鳳·崔宗煥等照律啓目,大王大妃殿傳于徐戴淳曰,飭已施矣。竝與鄭廈慶,分揀放送,可也。
以濟州防禦使朴長復狀啓,進上靑皮,所結稀少,未滿定例,惶恐待罪事,傳于金大根曰,勿待罪事,回諭。
徐戴淳,以義禁府言啓曰,時囚罪人趙履錫,杖一百流三千里定配照律公事判付內,依允,功減一等事,命下矣。趙履錫,功減一等,杖一百收贖,告身盡行追奪,黃海道豐川府安山驛,徒三年定配,而以議啓內辭意具罪目,依例發府羅將,押送定配所,何如?傳曰,允。
丙申九月初七日辰時,上詣仁政殿。秋到記儒生分製講試取入侍時,行左承旨李憲球,右承旨金大根,左副承旨尹興圭,右副承旨徐戴淳,同副承旨趙在慶,記事官金應均·李源庚·鄭最朝·李墩,檢校直閣李公翼,檢校待敎趙斗淳·金學性·金洙根,以次侍立。時至,通禮跪啓外辦,上具布裹翼善冠·布袍·布裹帶·白皮靴,乘輿出宣化門。藥房提調金鏴,副提調尹興圭進前奏曰,侵早勞動,聖體,若何?上曰,一樣矣。仍出協陽門,至延英門外,降輿步過,仍乘輿出肅章門,入仁政門詣殿內,上降輿陞座。憲球曰,儒生今將入庭,請下標信。上曰,以俄下標信擧行。憲球讀奏入門單子,合爲五百七十三人,宣傳官跪稟入門把摠,不待標信,徑先開門,請入門,把摠梁鍾華記過,仍爲號令,試官及儒生,行禮如儀訖。讀券官行禮曹判書趙寅永,知中樞府事申在植,行護軍李奎鉉,對讀官吏曹參議閔泰鏞,行副護軍李寅臯,副修撰金洙根,典籍李鳳純,考官判敦寧府事金逌根,行戶曹判書李止淵,行吏曹判書徐耕輔,參考官大司成張敎根,行副護軍洪祐順,修撰朴來萬,副司果朴承輝,以次進伏。上命書表,擬漢群臣賀元年詔擧賢良方正直言極諫之士,限申時,寅永·在植,進前跪書訖,仍命懸題。下講冊望單子,落點于書傳,大根讀奏訖。逌根曰,考講以抽籤爲之乎?上可之。仍命開講,入小次。少頃,出次,通禮唱禮畢,上降座乘輿。憲球曰,臣以試所承旨,落後之意,敢達矣。上曰,唯。仍出仁政門,入肅章門,至延英門外,降輿步過,仍乘輿由協陽門還內,命出標信解嚴,諸臣以次退出。
丙申九月初七日午時,上御熙政堂。勸講入侍時,原任直閣李光文,參贊官徐戴淳,侍讀官李魯確,記事官李源庚·鄭最朝·李墩,各持大學,以次進伏訖。上曰,史官分左右。上誦前受音訖。光文讀自三代之隆,至書數之文,仍奏釋義訖。上讀新受音十遍訖,命陳文義。光文曰,人生八歲入小學,十五入大學,卽三代之制也。然而八歲以後,旣學小學,而能行小學之道,則十五以前,亦豈有不可學大學之理乎?此恐是因其近似,而槪言之也。譬如孔子之十五志于學,三十而立,四十而不惑,五十而知天命,六十而耳順,特夫子自言其平生進德之終始,姑爲是退托也。非必以年紀爲限,進退不得也。今殿下,春秋雖未及十五,而爲億兆之君師,讀是書而行是道,以之治而敎之,化行而俗美,則治平之極功,何必多讓於三代之隆乎?上曰,玉堂陳之。魯確曰,自止內文義,已悉於閣臣所奏,而六藝之中,禮樂爲大,禮非玉帛之謂,樂非鍾鼓之謂,禮只是一箇序,樂只是一箇和,譬如置此兩椅,一不正,便是不序,不序便乖,乖便不和,天下萬物,無物無禮樂,而尤切於爲國。昔者顔淵問爲邦,孔子擧四代之禮樂以告之。曲禮曰,禮樂,不可斯須去身。伏願殿下,事事物物,一以禮樂爲法焉。上曰,參贊官陳之。戴淳曰,閣臣·儒臣,皆已詳陳,臣無更奏之辭矣。上掩卷,命史官就座。仍命退,諸臣以次退出。
丙申九月初七日申時,上御熙政堂。召對入侍時,參贊官金大根,侍讀官李魯確,檢討官朴來萬,檢校待敎金洙根,記事官李源庚·鄭最朝·李墩,各持大學,以次進伏訖。上曰,史官分左右。上讀前受音十遍訖,命陳文義。魯確曰,禮樂者,治天下之大經大法,臣已仰陳,而禮樂,必待人而後行。雖有其德,苟無其位,不敢作禮樂,雖有其位,苟無其德,亦不敢作禮樂。是以孔子曰,人而不仁,於禮何,人而不仁,於樂何?爲仁之道無他焉,亦由己而已。切問而近思,博學而篤志,皆爲仁之方也。今殿下,以聰明之姿,兼君師之位,發號施令之間,以仁之一字爲心,則自不失於禮樂,而於爲國乎何有?伏願念玆在玆。上曰,下番陳之。來萬曰,上番所奏甚好,臣不必贅陳,而大學,乃初學入德之門也,聖德從可以日新矣。苟欲懋昭大德,莫若大學之格致,格致之工,必在於正心窮理,雖於燕閒蠖濩之中,必以窮理二字爲法,是所區區之望焉。上曰,閣臣陳之。洙根曰,三代之上,自王宮國都,皆有學焉,今之館學校院,卽其制也。追三代之禮樂規模,法祖宗之培養人才,是臣區區之望也。上曰,參贊官陳之。大根曰,玉堂所奏禮樂文義誠好矣。蓋禮樂爲治法政謨之本,而經傳曰,禮云禮云,玉帛云乎哉,樂云樂云,鍾鼓云乎哉。雖以談笑矜飭言之,笑是樂也,矜是禮也,以四時言之,春夏樂也,秋冬禮也。殿下政令事爲皆應天時,至於宴居之時則樂也,召對之時則禮也。伏願頻接臣鄰,日勤聖學,則禮樂文物,燦然具備矣。此非高遠難行之事,另留聖念焉。上掩卷,命史官就座。仍命退,諸臣以次退出。
丙申九月初七日酉時,上御熙政堂。秋到記科次入侍時,行左承旨李憲球,記事官李源庚·鄭最朝·李墩,讀券官行禮曹判書趙寅永,行知中樞府事申在植,行護軍李奎鉉,對讀官吏曹參議閔泰鏞,行副護軍李寅臯,副修撰金洙根,副司果李鳳純,以次進伏訖。上曰,史官分左右,科次爲之。鳳純進前,讀奏第一張訖。寅永曰,魁作旣已讀奏,他券則何以爲之乎?上曰,盡爲讀奏,可也。洙根·寅臯·泰鏞·鳳純,以次讀奏各一張訖。寅永曰,上幾張書何等,其下亦以何等區別乎?上曰,二張書三下,其餘書次上,可也。寅永曰,第一張當書一字矣。上可之。寅永書等訖。上命進魁券,親坼以下,憲球讀奏,以次坼奏訖。命書傳敎曰,秋到記講居首通幼學洪在重,製述居首表三下一生員李謙洙,竝直赴殿試,講之次通幼學李秉任,製述之次三下進士李參鉉,竝直赴會試,講之次略幼學朴致奎,製述之次次上進士洪璋燮,竝給二分,講之次略幼學鄭夔容等六人,製述之次次上生員鄭夔和等二人,竝令該曹,考例施賞。又命書傳敎曰,入格儒生明日待令。命試官先退,又命史官就座。仍命退,承史以次退出。
上在昌德宮。停常參·經筵。
尹興圭啓曰,明日常參·經筵,取稟。傳曰,停。
趙在慶啓曰,行大司憲鄭元容,掌令趙迪相未肅拜,執義李家淳,持平黃晦瑛·崔岡鎭呈辭,掌令李垿在外,監察茶時之意敢啓。傳曰,知道。
李憲球啓曰,右副承旨徐戴淳,今日不爲仕進,卽爲牌招,何如?傳曰,允。
傳于李憲球曰,入格儒生入侍。
傳于李憲球曰,勸講入侍。
李憲球啓曰,卽者觀象監官員來言,明日陰陽科初試開場時,提調二員,當爲進參,而提調金敎根有身病,不得進參云,卽爲牌招,何如?傳曰,允。
又啓曰,觀象監提調金敎根牌不進推考傳旨,今方捧入,而明日陰陽科初試,當爲進參,而如是違牌,事甚未安。更爲牌招,何如?傳曰,許遞,前望單子入之。
觀象監提調前望單子入之,李光文落點。
傳于趙在慶曰,召對爲之。
傳于尹興圭曰,留院公事入之。
趙在慶啓曰,左邊捕盜大將具信喜以都監中軍,習陣進參事,明日露梁出去矣。所佩命召及大將牌傳令牌,何以爲之?敢稟。傳曰,仍佩往來。
以右副承旨徐戴淳牌不進罷職傳旨,傳于尹興圭曰,只推。
尹興圭,以奎章〈閣〉言啓曰,原任直閣朴周壽卒哭日,依定式遣檢書官,勸肉以來之意,敢啓。傳曰,知道。
又以內醫院都提調意啓曰,前御醫卞鍾淳,旣已闋服,依例還屬本院,令該曹口傳付軍職,冠帶常仕,何如?傳曰,允。
兵曹口傳政事,副護軍單卞鍾淳。
李憲球,以戶曹言啓曰,時御所內各司,依定式發遣本曹正郞臣沈宜復與兵曹參判臣安光直,佐郞臣崔致常,東所衛將黃處中,西所衛將康鵬九,南所衛將李萬成,北所衛將鄭明行,眼同看審後,有頉處別單書入,而修改則擇日擧行之意,敢啓。傳曰,知道。
尹興圭,以禮曹言啓曰,全羅道觀察使封進,來十月令宗廟·孝成殿·山陵·孝和殿薦新柚子,今初九日薦進,而山陵薦新,魂殿內官,陪進陵所薦進,景慕宮薦新,則慶尙道例爲封進矣。本道所封,未及上來,莫重薦獻,不可後時。依前例以宗廟薦新加封柚子,同日一體薦進,何如?傳曰,允。
趙在慶,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
又以禁衛〈營〉言啓曰,本營字內崇禮門·昭義門·敦義門頹落處,自戶曹鱗次修改事,曾有草記啓下矣。崇禮門·敦義門,今纔畢役,而昭義門,則當此深秋,勢難始役,待明春擧行之意,敢啓。傳曰,知道。
又以義禁府言啓曰,白文鳳·崔宗煥·鄭廈慶等,飭已施矣,竝分揀放送事,承傳啓下矣。白文鳳·崔宗煥·鄭廈慶等,竝分揀放送之意,敢啓。傳曰,知道。
丙申九月初八日辰時,上御熙政堂。入格儒生入侍時,行左承旨李憲球,記事官李源庚·鄭最朝·李墩,以次進伏,講通幼學洪在重,表三下一生員李謙洙,講通幼學李秉任,表三下進士李參鉉,講略幼學朴致奎·尹星路·李章翊·鄭夔容·趙遠永,表次上進士洪璋燮,生員鄭夔和,進士姜基永,講粗幼學金弘均·朴天浩,侍立階下訖。上曰,史官分左右。憲球進前曰,入格儒生,使之次第陞堂,各奏職姓名乎?上可之。在重等以次陞堂,奏職姓名訖,退立階下。憲球曰,直赴與給分儒生,使之先退,其餘次第施賞乎?上可之。在重等先退,夔容等以次跪受賞,引儀唱四拜,儒生等行禮訖,使之退出。上曰,史官就座。仍命退,承史以次退出。
丙申九月初八日午時,上御熙政堂。勸講入侍時,提學徐有榘,參贊官李憲球,侍讀官李魯確,記事官金應均,記事官鄭最朝·李墩,各持大學,以次進伏訖。上曰,史官分左右。上誦前受音訖。有榘讀自十有五年,止所以分也,仍讀奏釋義訖。上讀新受音十遍訖,命陳文義。有榘曰,臣則別無可奏之文義,問于儒臣焉。上曰,玉堂陳之。魯確曰,窮理正心,修己治人八字,卽大學一篇之旨也。將欲治人,必先修己,將欲正心,必先窮理,窮理之要,舍讀書奚以哉?詩曰,敬之敬之,學有緝熙于光明。伏願殿下,以讀書爲窮理之本,而又以敬爲讀書本焉。上曰,參贊官陳之。憲球曰,儒臣所奏甚好矣,臣無容更達矣。上掩卷。仍命退,諸臣以次退出。
丙申九月初八日申時,上御熙政堂。召對入侍時,參贊官趙在慶,侍讀官徐憲淳,檢討官朴來萬,檢校待敎金洙根,記事官金應均,記事官鄭最朝·李墩,各持大學,以次進伏訖。上讀前受音十遍訖,命陳文義。憲淳曰,夫學與敎,皆有次序,故人生八歲入小學,敎之以灑掃應對之節,至于十有五歲入大學,敎之以窮理正心修己治人之道,此可見聖人設學立敎之序矣。方其智思未周,見聞不廣,不可責之以高遠難行,故其所習熟,不出乎日用常行之間,及其年齒稍長,下工漸熟之後,使之格物致知,長得許多知見,此所以進學之方,敎人之術,井井有間架,不可躐躋而騖求矣。然此統論恒人凡夫循序入學而言也。人主則不然,以聰明睿智之姿,兼聖神文武之德,繼極出治,君師億兆,臣民之所期望,豈止於小學大學視年循蹈之工而已哉?顧今殿下,春秋過於小學,而進講則僅止於小學一書,較諸古之視年爲學,亦未免差退矣。臣未敢知講讀之外,已有立志於窮正修治之上,必以羲·軒·堯·舜自期待乎?繼講此書,亦已有日,必先玩索旨意,提掣綱領,發問於疑晦之際,體驗於施措之間,勿若鄕黨俗儒循序誦讀之例,然後大學之道,怳然開悟於聖衷,更無視年差退之憂矣。伏願深留聖念焉。上曰,下番陳之。來萬曰,上番所奏甚好,不必贅陳,而在昔成廟朝,諒闇之中,日三晉接,與經幄諸臣,講辨奧旨,夜或賜對,確論古史。肅廟朝,亦在沖年,御晝講,神氣不平,至於嘔吐,諸臣問起居,答曰,去夜讀書,至四五更後始寢,覺卽進食,仍出講讀,食未及消下而然也。列聖朝眷眷乎學問,孜孜乎道德之誠意,實爲後嗣王柯鑑矣。顧今殿下,進講日不過二次,猶未盡專心致誠之道,一遍之內,音吐每多誤錯,此專由於書自書我自我之故也。臣不勝抑鬱之至。伏願殿下,上法列聖朝誠謹,下念諸臣之顒祝,懋積專一之誠心焉。上曰,閣臣陳之。洙根曰,夫心者,虛靈知覺一而已,而亦有人心道心之異焉。其〈因〉聲色臭味之慾而發者,所謂人心也,其原仁義禮智之性而見者,所謂道心也。書曰,人心惟危,道心惟微,危者危殆不安也,微者微渺難見也。今於平居燕閒之時,莊敬自持,雖一動一靜之間,察是心之所從起,若其爲聲色臭味而發,則用力克治,不使滋長,其爲仁義禮智而見,則一意持守,不使變遷。昔之危者,反而爲安,昔之微者,日漸常存,其將不期正而自正,正心之工,無外乎是矣,懋哉懋哉。上曰,參贊官陳之。在慶曰,閣臣及儒臣所奏,極爲切實,臣無容贅陳矣。上掩卷。洙根曰,日省錄所載筵說,字句間或有錯誤疑眩處,爲日稍久之後,考据無地,勢將取考政院日記,而向以勿出院門之意,有筵奏者矣。不敢自下擅便,此後日省錄校正時,許令取來憑考似好,故敢此仰達矣。又所啓,西庫及宜春門庫所儲冊子,多有雨露腐傷及蠧破,甚至有全無形體者,此則目錄中,懸註付標,何如?上曰,依爲之。仍命退,諸臣以次退出。
上在昌德宮。停常參·經筵。
尹興圭啓曰,明日常參·經筵,取稟。傳曰,只晝講。
徐戴淳啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
傳于尹興圭曰,晝茶禮當親行矣,該房知悉。
金弘根啓曰,晝茶禮親行時,承旨當爲備員,行左承旨李憲球,卽爲牌招,何如?傳曰,允。
傳于金弘根曰,勸講入侍。
傳于尹興圭曰,召對爲之。
徐戴淳啓曰,行大司憲鄭元容,執義李家淳,掌令趙迪相,持平黃晦瑛·崔崗鎭牌不進,掌令李垿在外,監察茶時之意,敢啓。傳曰,知道。
以執義李家淳,掌令趙迪相,持平黃晦瑛·崔岡鎭,正言權馦牌不進罷職傳旨,傳于徐戴淳曰,只推。
尹興圭,以吏曹言啓曰,英陵參奉宋正熙,莊陵參奉洪遠燮,俱以親病,呈狀乞遞,顯陵參奉李秉九,以其身病,呈狀乞遞,竝依例改差,何如?傳曰,允。
又以司饔院都提調意啓曰,提調·副提調,當爲推移監膳,而提調徐左輔,時無職名,令該曹口傳付軍職,使之監膳,何如?傳曰,允。
兵曹口傳政事,護軍單徐左輔。
金弘根,以戶曹言啓曰,謹奉傳敎,臣止淵,與正郞臣沈宜復,進詣藏譜閣,面帳奉審後,修改吉日時,令日官李秉洪推擇,則今九月十六日辰時爲吉云,以此日時擧行之意,敢啓。傳曰,知道。
尹興圭,以奉常寺都提調·提調意啓曰,東耤親耕田所種稻打作,則所出爲一石五斗,皮稷打作,則所出爲一石二斗,皮粘粟打作,則所出爲五斗,皮唐黍打作,則所出爲一石二斗,豆打作,則所出爲十三斗,太打作,則所出爲十四斗之意,敢啓。傳曰,知道。
又以成均館同知館事·大司成意啓曰,今九月初九日,儒生課試,當爲設行,而大提學趙寅永有身病,限內不得爲之之意,敢啓。傳曰,知道。
趙在慶,以兵曹言啓曰,通化門越邊含春苑墻垣八間許頹圮處,今已畢築矣。守直衛軍解送之意,敢啓。傳曰,知道。
又以備邊司言啓曰,全羅監司金興根,忠淸監司沈宜臣,俱陳本道綿農慘歉之狀,湖南則訓局砲保與兵曹各軍門各衙門番布,竝以純錢代捧,湖西則各邑所納兵曹各軍門各衙門番布,自今十月至明年九月,竝純錢代捧,訓局砲保,一體純錢,舒川等七邑以苧上納者,亦許限明秋以錢代納事,竝請令廟堂,稟旨分付矣。兩道綿農之荐被歉荒,誠有如道啓所陳者,各樣身布之本色責納,果係行不得之政,軍需雖云不輕,民情在所先恤。訓局砲保折米,禁御兩營,三分二許令代錢,其餘各軍門各衙門所納及湖西七邑之以苧上納者,竝依狀請純錢代納,以爲少紓民力之地,何如?傳曰,允。
徐戴淳,以刑曹言啓曰,卽接江原監司韓益相文移,則歙谷縣定配罪人趙進郁,橫城縣定配罪人承命禧,俱爲限滿云矣。取考曹上配案,則趙進郁故殺女息罪,承命禧凌辱士夫罪,竝乙未九月,徒一年定配,今已限滿的實,依法典放送後,徒流案頉下事,分付道臣之意,敢啓。傳曰,知道。
丙申九月初九日辰時,上御熙政堂。勸講入侍時,提學趙寅永,參贊官金弘根,侍讀官徐憲淳,記事官李源庚·鄭最朝·李墩,各持大學,以次進伏訖。上誦前受音訖。寅永讀自夫以學校之設,止日用彝倫之外,仍奏釋義訖。上讀新受音十遍訖,命陳文義。寅永曰,大學進講之後,小臣今始入參矣。大學爲書,實爲群經之基,綱條規模,較小學倍重,而今講序文,尤爲此書之提絜,必也瀜會貫通,然後可期於緝熙光明之域也。伏況此弁卷之題,卽我英廟御製,而英廟聖學,已躋高明,寶齡又過耳順,猶且再三講繹,勉勉不已,此乃五十載壽考治平之化所由本也。況今我殿下,春秋鼎盛,日御講筵之時乎?聖工之進修,亶在於此,先憲之繼述,亦在於此。伏願懋哉懋哉。上曰,玉堂陳之。憲淳曰,此言學敎大小次第之詳,而終必曰,本之人君躬行心得,蓋一世一國之人,入此學而遵此敎,亶係於人君身心之如何,爲人君之責,顧不重且大歟?唐·虞三代,有學之敎,無學之書,然民皆知有仁義禮智之德,上行下效,治敎大成矣。自漢唐以來,學校之興,非不倍矣,書籍之具,非不詳矣。仁義之說,徒歸空言,敎授之法,便若文具,甚或至於小學·大學之不知爲何許物事,此豈學與校之古今異也?爲人君者,不能躬行心得於此,而使民無所觀感而興起也。夫欲治人者,必先修己,欲修己者,先正其心,心不正己不修,而能治人,未之有也。故人主一身,爲萬邦之標準,一心爲萬化之本源,而標端影直,源淸流潔,自然之理也。惟我殿下,卽我東八域之標準,而身兼父師之責,凡於一事一言之際,動必曰,仁義禮智乎否,心以得之,躬先行之,則施敎之本,於斯立矣。何憂乎學校之不興,敎法之不行乎?伏願先自殿下身心上工夫,益勉立本之道焉。上掩卷,命退,諸臣以次退出。
丙申九月初九日午時,上詣孝成殿。晝茶禮親行入侍時,行都承旨金弘根,右承旨金大根,左副承旨尹興圭,右副承旨徐戴淳,同副承旨趙在慶,記事官金應均·李源庚·鄭最朝·李墩,提學趙寅永·徐有榘,檢校直閣李公翼,檢校待敎趙斗淳·金學性·金洙根,以次侍立。時至,通禮跪啓請出次,上具衰服出齋殿,入詣板位,通禮跪啓請俯伏哭,上俯伏哭,少頃,止哭,興行四拜禮訖。通禮導上詣盥洗位,上盥洗訖,仍詣尊所。在慶酌酒,通禮導上入詣神位前,弘根奉香,在慶奉爐,上三上香訖。弘根以盞跪進,上執盞授在慶,奠于神位前,連奠三盞訖。上降復位,通禮跪啓請俯伏哭,上俯伏哭,少頃,止哭,興行四拜禮訖。通禮導上還齋殿,諸臣以次退出。
丙申九月初九日申時,上御熙政堂召對入侍時,參贊官尹興圭,侍讀官徐憲淳,檢討官朴來萬,檢校待敎金洙根,記事官李源庚·鄭最朝·李墩,各持大學,以次進伏訖。上曰,史官分左右。上讀前受音十遍訖,命陳文義。憲淳曰,文義則朝於勸講時,略有敷陳,別無更達之辭,而請以此文中民生二字仰告矣。夫民者,至愚至微之類也。自君上視之,則若可賤,非可貴也,而國之爲國,君之爲君,實由於斯民,無斯民,不可以爲國,亦不可以爲君。故君視民如赤子,民視君如父母,以父母慈愛之心,視吾民曰,能無飢無寒乎,無疾苦愁怨乎?憧憧一念,食息不已,則雖以至愚之民,猶且感激愛戴,仰之如父母,親之如父母,以孝子事親之心,移事於君矣。君不能以子視民,民不以父母事君,則情志已阻,恩義易乖,必至於國不國君不君臣不臣之地矣,可不懼哉?殿下沖年嗣服,深居九重之內,遠近民情,顧何以盡燭?而以目下事言之,穡事告荒,綿農又歉,民生之殿屎愁怨當如何?此時懷保軫恤之政,間不容髮,然後民將轉危爲安,回咷反笑,此豈人人而衣食之謂也?書曰,若恫在己,以若恫之念,施父母之恩,則惠澤之及,自在於不知不覺之中矣。伏願深留聖念焉。上曰,下番陳之。來萬曰,大學綱領,卽誠意正心,而先儒多有討論,如臣庸陋蔑識,何敢仰論?而大抵心兮本虛,應物無迹,論諸日用事爲,若夫飮食衣服宮室,此私欲而人心之發也。其發如鋒鏑悍馬,故曰,人心惟危,致孝致敬勤民,此德義而道心之正也。其發如火始燃,如泉始達,故曰,道心惟微,此心常相消長於日用,苟能擴充其惟微,常勝其惟危,則人心退聽,道心常存矣。是故夏·禹·周·文,以道心爲主,而菲食而致孝乎鬼神,卑服而致勤乎稼穡,遂至治化之隆盛,古聖王用心若此,玆豈非後世人主所當法與?懋哉懋哉。上曰,閣臣陳之。洙根曰,俄者上番儒臣以愛民二字仰奏,而書曰,民惟邦本,本固邦寧,民之於國,其關係之重如是矣。雖是蚩蚩蠢蠢而至愚者,亦其有神焉,蓋人主有愛民之心,民亦有愛戴之誠,人主無愛民之心,民多有愁苦之事,是以人主一心,萬化之原。伏願此等處,深加聖念,使民生咸有欣欣之樂焉。上曰,參贊官陳之。興圭曰,此自止內,別無更陳之義,而顧今畢講小學,繼講大學,聖學之日就月將,固不勝欽頌萬萬,而第伏念小學,卽一生受用之文也。小而灑掃應對之節,大而修齊治平之本,莫不具載此書。伏願殿下,勿以已講而置之忘域,恒置座隅,時時繙閱,必優游涵泳於此焉。上掩卷。興圭曰,京外儒生幼學尹相翼等,伏閤陳疏,以故大司憲羅世纘道學忠節之言,仰請賜爵贈諡,而羅世纘,卽中廟朝人也。不但年代久遠,且非時急之事,則姑爲曉諭退送,何如?上曰,依此爲之,命史官就座。仍命退,諸臣以次退出。
上在昌德宮。停常參,只晝講。
藥房提調金鏴,副提調尹興圭啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
趙在慶啓曰,明日常參·經筵,取稟。傳曰,停。
徐戴淳啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
趙在慶啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
注書李源庚病,代以尹晩求爲假注書。
傳于趙在慶曰,晉州牧使有闕之代,令該曹口傳差出,催促下送。
吏曹口傳政事,以趙咸永爲晉州牧使。
徐戴淳啓曰,行大司憲鄭元容,執義李家淳,掌令趙迪相,持平黃晦瑛·崔崗鎭牌不進,掌令李垿在外,監察茶時之意,敢啓。傳曰,知道。
以執義李家淳,掌令趙迪相,持平黃晦瑛·崔崗鎭,正言權馦牌不進罷職傳旨,傳于徐戴淳曰,只推。
趙在慶,以戶曹言啓曰,謹奉傳敎,景祐宮簾帳等修改吉日時,令日官李秉洪推擇,則今九月十七日卯時爲吉云,以此日時擧行之意,敢啓。傳曰,知道。
又以兵曹言啓曰,內禁衛將南錫圭,文臣兼宣傳官金德喜,俱以病難供職,呈狀乞遞,竝改差,何如?傳曰,允。
又以御營廳言啓曰,本廳哨官尹斗煥,身爲將官,擧措駭妄,汰去之意,敢啓。傳曰,知道。
義禁府照目粘連,晉州牧使朴齊尙矣本府議啓內,飭敎催促之下,敢以身病私義爲言,其情雖異於圖免,其跡終歸於違制,以此照律,罪杖一百收贖,告身盡行追奪,私罪。奉敎依允爲旀,功議各減一等爲良如敎。
丙申九月初十日辰時,上御熙政堂。晝講入侍時,同知事洪羲瑾,特進官金正喜,參贊官徐戴淳,侍讀官徐憲淳,檢討官朴來萬,記事官李源庚·鄭最朝·李墩,各持大學,武臣趙晉錫,以次進伏訖。上曰,史官分左右。上誦前受音訖,憲淳讀自是以當世之人,止所能及也,仍奏釋義訖。上讀新受音十遍訖,命陳文義。憲淳曰,此言性分之所固有,職分之所當爲者,卽上文中民生日用彝倫之道也。朱夫子著小學題辭,首之以凡此厥初,無有不善,藹然四端,隨感而見。夫四端,仁義禮智本然之性,而固有於厥初者也。旣又采輯此書,補其闕略,而讚文王之德曰,爲人君止於仁,爲人臣止於敬,爲人子止於孝,爲人父止於慈,與國人交止於信,此君臣父子朋友當然之職,而日用之常行也。人莫不有是性是職,而學之道,不過知而行之而已。若夫庸常之人,自免孩提,已覺思慮漸馳,利慾交攻,固有之良知良能,茫然都喪,事物之來,矇昧舛錯,竝與當爲之職而不能盡焉,此正聖愚之所由分也。今我殿下,以天縱之姿,加之時敏之工,苟上自搢紳卿士,下至閭巷匹庶,爭先觀感,薰染陶鑄,各知夫性分職分之固有,而當爲仁義禮智之士,充滿朝野,忠信慈孝之風,洋溢一世,則惟在先自聖躬,知性盡職,以明其學而已矣。昔在英宗大王,六十三歲,重講此書,御製弁券,而引用舜何人予何人之句,此可見聖工之得力已深,治化之比隆,不讓於三代君民矣,豈不盛且休哉?伏願講讀之際,亦必以聖祖之心爲法焉。上曰,下番陳之。來萬曰,臣於日昨召對,以人心道心,雖已分析仰達,而大抵學問之道,求其放心,如或一有所之,則離道矣。是故朱子告君之辭曰,讀書之法,莫貴乎居敬而持心,此眞格語也。夫如是則衆邪群惡,自然退却,凡發於言行事爲者,盡皆爲善,理固然矣。故易曰,君子居其室出其言,善則千里之外應之,書曰,克明峻德,萬邦協和,推此觀之,天下萬幾,亶係於人主一心上矣,其可或怠忽於暫時也哉?伏願殿下,每惕念於精一之法焉。上曰,同知事陳之。羲瑾曰,大學之道,條目雖多,而語其要,則不外於修己而治人,修己故所以治隆於上,治人故所以俗美於下,其本在於人主之一心,惟願於正心上,典學焉。上曰,特進官陳之。正喜曰,上下番玉堂及同知事,皆已詳奏,臣無贅陳之辭矣。上曰,參贊官陳之。戴淳曰,儒臣旣已備陳,臣亦無可陳之辭矣。上掩卷。仍命退,諸臣以次退出。
上在昌德宮。停常參·經筵。
趙在慶,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
趙在慶啓曰,明日常參·經筵,取稟。傳曰,停。
徐戴淳啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
傳于趙在慶曰,勸講入侍。
傳于趙在慶曰,召對爲之。
傳于趙在慶曰,孝成殿望祭,以攝行磨鍊。
傳于趙在慶曰,明日九日製,通方外爲之,試紙用大好紙,大提學待明朝牌招。
徐戴淳啓曰,行大司憲鄭元容,執義李家淳,掌令趙迪相,持平黃晦瑛·崔崗鎭牌不進,掌令李垿在外,監察茶時之意,敢啓。傳曰,知道。
以執義李家淳,掌令趙迪相,持平黃晦瑛·崔崗鎭,正言權馦牌不進罷職傳旨,傳于徐戴淳曰,只推。
趙在慶,以禮曹言啓曰,卽接永禧殿·景慕宮官員所報,則明日九日製試取時,本殿本宮官員,俱爲觀光云矣。假官各一員,依定式,令吏曹以成均館官員口傳啓下,以爲代直後赴試之地,何如?傳曰,允。
又以禮曹言啓曰,卽接孝和殿參奉所報,則明日九日製試取時,本殿官員,俱爲觀光云矣。假官一員,令該曹口傳啓下,以爲代直後赴試之地,何如?傳曰,允。
又以備邊司言啓曰,卽見慶尙監司趙秉鉉狀啓,則備陳道內綿農判歉之狀,仍請各營各衙門軍布及樂工保布,竝純錢代捧,訓局保布,限五分四代錢事,令廟堂稟處矣。今歲綿農之失稔,三南實無異同,兩湖已施之典,不宜獨靳於嶺南,訓局砲保折半,禁御兩營軍布三分二,許令以錢代捧,其外各衙門所納,竝依狀請,使之純錢代納,何如?傳曰,允。
徐戴淳,以義禁府言啓曰,明日九日製通方外爲之時,本府都事,皆爲赴擧,只有武都事一員,當直入直·本府入直公事回公都事,無以推移,假都事二員,令該曹口傳差出,以爲分排擧行之地,何如?傳曰,允。
知事申在植疏曰,伏以臣猥奉專對之命,方戒行事,四牡原濕,計將經歲旋歸,膺是役者,輒丐由省楸,乃至情之所不得已也。臣之父母墳山,在於京畿麻田地,得蒙旬日恩暇,可以往返,冒沒陳情,短牘塵覽。伏乞聖慈,克推孝理之化,特許微懇,俾伸霜露之感於出疆之前焉,臣無任云云。答曰,省疏具悉。所請依施。
丙申九月十一日辰時,上御熙政堂。勸講入侍時,原任直提學金鏴,參贊官徐戴淳,檢討官朴來萬,記事官金應均,記事官鄭最朝·李墩,各持大學,以次進伏訖。上誦前受音訖。鏴讀自及周之衰,止支流餘裔,仍讀奏釋義訖。上讀新受音十遍訖,命陳文義。鏴曰,周之興也,文·武開創,周·召立法,文·武·周·召,皆聖人也。禮樂文物,燦然俱備,有非後世所可比矣。及周之衰,賢聖之君不作,學校之政不修,敎化風俗,陵夷頹敗,時則有孔子之聖出,而不得君師之位,以行其政,而獨取先王之法,而誦而詔後世。今我殿下,處君師之位,讀聖賢之書,乃行先王之美法,則何愧於周之賢聖之君乎?此臣等所以日夜區區之祝。上曰,玉堂陳之。來萬曰,閣臣所奏甚好,臣不必疊陳,而在昔太宗朝,進講大學畢,謂金科曰,讀此始覺學問之有益於人也。科對曰,經筵官皆欲陳賀矣,非知之艱,行之爲艱,待我能行,然後賀未晩也。讀了一書,何足賀也?斯爲貽燕之嘉訓,顧今殿下,日旣講此,則知之誠非難,行之爲難。伏願勿以難行爲難,省惕體行焉。上曰,參贊官陳之。戴淳曰,大學之政,寢微於周衰,上焉而無堯·舜之君,下焉而無臯·夔之臣,風俗之頹敗,至是極矣。若無孔夫子繼往聖開來學之功,何由以復明大學之道耶?伏望殿下,凡於政令施措之際,動法孔子所傳之道,則三代聖化,復睹於今日矣。上掩卷。仍命退,諸臣以次退出。
丙申九月十一日申時,上御熙政堂。召對入侍時,參贊官趙在慶,侍讀官韓啓源,檢討官朴來萬,檢校待敎金洙根,假注書尹晩求,記事官鄭最朝·李墩,各持大學,以次進伏訖。上誦前受音十遍訖,命陳文義。啓源曰,此言學校之政不修,敎化陵夷,朱夫子作此序時,深寓慨意者也。自唐·虞至三代之盛,治隆而俗美者,專由於廣學校敦風敎之致也。一自東周以降,此政不修,世級駸駸然日至於頹敗,不復見時君作成之化,寧不致憾於後世哉?惟我東邦,聖聖相繼,禮樂文物,燦然備具,有足以紹前聖而詔後世矣。伏願殿下,典學之餘,必以興學校之政,法祖宗而挽唐·虞之盛焉。上曰,下番陳之,來萬曰,孔子攝行相事,三月魯大治,聖人敎化,若是捷速矣。惜乎定公,猶未能虛己推誠,終使去位,大抵聖人能知聖人,而定公,不過戰國時君而然也。試看今日朝廷之上,草野之中,雖不知有若孔子之聖,而忠良正直之臣韜晦待時者,似多有之矣。殿下若推誠側席而待,則蹌蹌焉于于焉彙進而同寅協恭,治化從可以比隆於三代矣。是以古語曰,聖王必待賢臣,而弘功業,倘或求賢任用,有始而無終,則治功實難責效,而竟不免魯公庸暗之歎,玆豈非深可監戒也哉?上曰,閣臣陳之。洙根曰,孔子生民以來未有之大聖人也,而不得其位,未能行敎,只取先王之法,以詔後世矣。今殿下,旣處君師之位,常以舜何人予何人爲心,則治隆俗美,其將不日可見矣,懋哉。上曰,參贊官陳之。在慶曰,儒臣閣臣,備陳無餘,臣無容更達矣。上掩卷命退,諸臣以次退出。
上在昌德宮。停常參·經筵。
趙在慶啓曰,明日常參·經筵,取稟。傳曰,停。
徐戴淳啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
金弘根啓曰,右承旨金大根,左副承旨尹興圭,今日不爲仕進,竝卽牌招,何如?傳曰,允。
傳于李憲球曰,勸講入侍。
傳于李憲球曰,都承旨持此御題,與大提學,偕往泮宮,試取以來。
李憲球啓曰,大提學旣已承牌,弘文提學權敦仁,藝文提學鄭元容,竝卽牌招,同參考試,何如?傳曰,允。
金弘根啓曰,臣與大提學趙寅永,偕往泮宮,九日製儒生試取,則收券爲一千三百六十一張矣,捧入之意,敢啓。傳曰,知道。
傳于金弘根曰,在院承旨,入直兵曹堂上,試官加差下,使之分考。
傳于趙在慶曰,召對爲之。
傳于趙在慶曰,京畿監司入侍。
傳于金弘根曰,科次入侍。
以左副承旨尹興圭牌不進罷職傳旨,傳于趙在慶曰,只推。
李憲球啓曰,明日傳香,禮房承旨當爲齋宿,而左副承旨尹興圭,旣有只推之命,更爲牌招,何如?傳曰,許遞,前望單子入之。
承旨前望單子入之,尹正鎭落點。
徐戴淳啓曰,行大司憲鄭元容,執義李家淳,掌令趙迪相,持平黃晦瑛·崔崗鎭牌不進,掌令李垿在外,監察茶時之意,敢啓。傳曰,知道。
以執義李家淳,掌令趙迪相,持平黃晦瑛·崔崗鎭,正言權馦牌不進罷職傳旨,傳于徐戴淳曰,只推。
以忠淸監司沈宜臣狀啓保寧縣監金命孝身死事,傳于李憲球曰,令該曹口傳差出,當日下送。
傳于李憲球曰,發遣吏郞,諸執事淸齋與否,摘奸以來。
李憲球,以吏曹言啓曰,靖陵參奉李謙洙,以其身病,呈狀乞遞,依例改差,何如?傳曰,允
又以禮曹言啓曰,孝成殿節日進上及日下雉鮮,祥祭後停止,供上及京畿朔望進上,依己卯受敎,祔廟前,仍爲進排事知委,何如?傳曰,允。
丙申九月十二日辰時,上御熙政堂。勸講入侍時,原任直閣李光文,參贊官李憲球,侍讀官韓啓源,假注書尹晩求,記事官鄭最朝·李墩,各持大學,以次進伏訖。上誦前受音訖。光文讀自而此篇者,止以發其意,仍讀奏釋義訖。上讀新受音十遍訖,命陳文義。光文曰,此章云則因小學之成功,以著大學之明法此二句,殿下之所尤當深察者也。殿下旣講小學,繼讀大學,若於讀大學之時,不能溫習乎小學,則無以爲大學之基本,若於講小學之後,不能推明乎大學,則無以收小學之成功,故朱夫子,於大學或問中,有曰,不本之於小學,則無以收其放心,養其德性,不進之於大學,則無以察夫義理,措諸事業,蓋收放心養德性,然後乃可以察義理措事業,故必因小學之成功,以著大學之明法者此也。大·小學之所以表裏相因者,尤豈不切於終始用工處乎?規模之大,指三綱領,節目之詳,指八條目,此卽先儒註說,而朱子本旨,則規模之大,不必解以綱領,作至善看,此在語類,蓋明明德新民,非止至善,無以爲極功故也,讀習之際,反覆尋究,自當有聖衷之分曉矣。上曰,玉堂陳之。啓源曰,此是言小學·大學功用之大小,而小學則人生八歲,無貴賤賢愚,皆得入焉。至於大學,不可人人皆入,而惟凡民之俊秀者,然後入焉。其學也不外乎窮理正心修己治人之道矣。今殿下,以天縱之聖,克念典學之要,因小學之成功,入於大學之明法,則他日治平之要,其在斯矣,懋哉懋哉。上曰,參贊官陳之。憲球曰,閣臣儒臣,備陳無餘,臣無容更達矣,上掩卷命退,諸臣以次退出。
丙申九月十二日申時,上御熙政堂。大王大妃殿垂簾,召對入侍,京畿監司同爲入侍時,參贊官趙在慶,侍讀官韓啓源,檢討官朴來萬,檢校待敎金洙根,假注書尹晩求,記事官鄭最朝·李墩,各持大學,京畿監司金道喜,以次進伏訖。上曰,史官分左右。大王大妃殿曰,畿伯進前,道喜進前俯伏訖。大王大妃殿曰,諸陵奉審,則果無頉否?道喜奏曰,別無雜頉,而如干頹敗處,已達於啓本矣。又敎曰,今年年事,初則豐年云矣。今則已爲判歉云,歷觀諸處果何如?道喜奏曰,周看東西,則民力敷足,趁早種耘處,僅得免凶,不然處,幾至判歉矣。又敎曰,然則京畿,或可免凶耶?道喜奏曰,雖不得盡爲免凶,而別無救荒之慮矣。又敎曰,果如初頭,則可謂無前大豐,今爲如此,甚可歎也。道喜奏曰,七月以後,如有數三次雨澤,則年形必至此矣。又敎曰,顧今失農之民,極爲矜慼,而失農固由於天,而至於守令之苦其民,甚於失農,禁察守令之苦民,亦在於卿,卿其惕念擧行也。仍敎曰,畿伯先退,召對爲之。上讀前受音十遍訖,命陳文義。啓源曰,此言規模之大,節目之詳者,卽三綱領八條目之謂,而其次序工效,瞭然不紊,蓋人君之學,異於俗儒尋章摘句,必有徹上徹下之眞工,然後乃著緝熙日新之效,伏願殿下,克念典學之終始,不失規模節目之次序,躬行心得,庶有裨補於聖學矣,念哉念哉。上曰,下番陳之。來萬曰,孔子雖不得君師之位,學徒乃至三千之多,況今我殿下,位在君師,則顒望其導率之敎者,億兆生靈,而若是其甚多矣。豈可家諭而戶說,納吾民於無過耶?專在於殿下懋學修身,使八方觀感而取法也。是故君子不出家,而成敎於國。伏願殿下,體念焉。上曰,閣臣陳之。洙根曰,孔門三千,曾氏獨得者無他,卽曾子之好學也。先王之道,布在此書,綱領條目,燦然備具,今若究吾道之一貫,法曾氏之三省,勤勤孜孜,終始典學,不患不到聖人地位矣,懋哉懋哉。上曰,參贊官陳之。在慶曰,儒臣閣臣,已備陳無餘,臣無更達文義矣。上曰,史官就座。仍命退,諸臣以次退出。
丙申九月十二日酉時,上御熙政堂。九日製科次入侍時,行都承旨金弘根,記事官金應均·鄭最朝·李墩,大提學趙寅永,試官行左承旨李憲球,左副承旨金大根,右副承旨徐戴淳,同副承旨趙在慶,兵曹參判安光直,對讀官檢校待敎金洙根,校理韓啓源,修撰朴來萬,以次進伏訖。上曰,史官分左右,科次爲之。弘根曰,對讀官當讀奏試卷乎?上曰,試卷九張,盡爲讀奏。洙根等輪次讀奏訖。上曰,書等,可也。寅永曰,當書何等乎?上曰,二張書正字三下,之次三張,書草三下,之次四張,竝書次上,可也。寅永書等訖。弘根曰,坼封乎?上可之。弘根次第坼封讀奏訖。上命書傳敎曰,九日製賦居首三下一幼學李憲義,之次三下生員鄭順朝,竝直赴會試,之次草三下幼學金文煥,進士金炳喬,竝給二分,之次草三下朴齊萬給一分,之次次上進士李台鉉等四人,竝令該曹,考例施賞。命書傳敎曰,入格儒生明日待令。仍命退,諸臣以次退出。
上在昌德宮。停常參·經筵。
金大根啓曰,明日常參·經筵,取稟。傳曰,停。
又啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
又啓曰,右副承旨徐戴淳,今日不爲仕進,卽爲牌招,何如?傳曰,允。
尹正鎭啓曰,事變假注書安永豐,身病猝重,勢難察任,今姑改差,何如?傳曰,允。
安永豐改差,代以崔尙儒爲事變假注書。
傳于趙在慶曰,入格儒生入侍。
傳于尹正鎭曰,勸講入侍。
金大根啓曰,禁衛大將李完植,摠戎使柳相弼,以東·南關王廟獻官,今方受香出去矣。李完植所佩命召,柳相弼所佩密符,竝來請還納,何以爲之,而將兵之任,不可一刻無摠察之人,何以爲之?敢稟。傳曰,竝仍佩往來,御將兼察。
又啓曰,禁衛大將摠戎使,竝御將兼察事,命下矣。兼察禁衛大將摠戎使趙萬永,卽爲牌招聽傳敎,何如?傳曰,從事官發牌聽傳敎。
傳于金大根曰,傳香承旨馳詣受香諸處,奉審摘奸以來。
吏曹口傳政事,以金持泰爲保寧縣監。
傳于尹正鎭曰,召對爲之。
傳于尹正鎭曰,政官牌招開政。
尹正鎭,以實錄廳摠裁官意啓曰,見今校正方張,書役浩多,而堂上鄭元容,時帶都憲之任,郞廳金洙根·徐憲淳·朴來萬·韓啓源,時帶館職,職務相妨,本職竝姑許遞,何如?傳曰,允。
又以吏批言啓曰,侍從臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十以上人,別單書入之意,敢啓。傳曰,知道。
有政。吏批,行判書徐耕輔進,參判未差,參議閔泰鏞進,右承旨尹正鎭進。啓曰,慶尙監司,今當差出,而擬望之人乏少,他道守令竝擬,何如?傳曰,允。以朴永元爲吏曹參判,朴心壽爲校理,李時在爲修撰,金德喜爲副修撰,李魯集爲戶曹參判,趙秉龜爲大司成,金蘭淳爲知經筵,黃浩民爲兵曹正郞,任秀龍爲禮曹佐郞,金有喜爲繕工副正,金性求爲健陵令,金晉根爲禁府都事,李宗心·金大默·卓碩行爲典籍,李秉遠爲司僕主簿,宋來熙爲氷庫別提,趙頤淳爲英陵參奉,閔致萬爲顯陵參奉,李晉榮爲莊陵參奉,曺錫弼爲靖陵參奉,李得栽爲孝昌墓守衛官,尹聲大爲慶尙監司,祭酒單宋稚圭,承文正字李廷斗,校書正字單申鍾益·李啓哲,兼掌令單趙啓昇,兼掌令趙得林減下,奉常奉事單洪熙朝,耆老所守直官單崔尙儒,前縣監李敎益今加通政加資事覆啓判下,前縣監姜彝五今加嘉義加資事承傳。
兵批,判書金蘭淳差祭,參判安光直病,參議趙奎昇入直進,參知白東奎病,左副承旨金大根進。以黃致源爲水原監牧官,同知單李明培,僉知二單李憲廷·康鵬九,護軍李憲瑋·趙秉鉉·姜彝五,副護軍趙秉龜·朴容壽·尹興圭·張敎根·李義權·金柔,副司直李時遠·金基周,副司果李基周·鄭鎏,以上竝單付。再政。兼慶尙道兵馬水軍節度使單尹聲大。
尹正鎭啓曰,應敎洪在喆奉命在外,副校理二員,修撰一員,副修撰一員未差,玉堂上下番俱空,事甚未安。副應敎趙得林,校理李魯確·朴心壽,修撰李時在,副修撰金德喜,竝卽牌招,推移入直,何如?傳曰,允。未差之代,前望單子入之。
金大根啓曰,行大司憲鄭元容,執義李家淳,掌令趙迪相,持平黃晦瑛·崔岡鎭牌不進,掌令李垿在外,監察茶時之意,敢啓。傳曰,知道。
以右副承旨徐戴淳牌不進罷職傳旨,傳于金大根曰,只推。
以執義李家淳,掌令趙迪相,持平黃晦瑛·崔岡鎭,正言權馦牌不進罷職傳旨,傳于金大根曰,只推。
慶尙監司趙秉鉉疏曰,伏以流光易邁,霜露交序,仰惟宸慕,撫時皇皇,益復如新,仍念臣之冒據見職,曷嘗有一日可堪之望,而適際移節之時,奄罹泣弓之慟,五內霣剝,不遑言私,譏厚招於僥濫,愧彌切於蹲仍,居常兢惕,不敢霎時自安于心,誠以所被恩造,與天無極,夷險殫竭,身不自有,則涓埃之地,固宜思效,而奈其蚊負太重,駑質難化,威未能彈壓,而任其奸僞滋蔓,惠未能懷綏,而昧於對揚宣布,施措蔑稱,瘢疣盡露,畢竟歸宿,不過孤負委畀,貪戀榮祿而止耳,撫躬反顧,寧不背汗?況臣素質綿弱,自少善病,塊痰頑積,轉成貞痼,平居調將,刀圭爲命,稍涉冗劇,不能耐煩,重以南嶠多濕,水泉不宜,自經昨夏之大疾,幻作癃棄之一物,榮衛逆行,眠不交睫,胃脾阻敗,飮不滿龠,暈眩則若墜烟霧,頹薾則不離枕席,於是乎簿牒雲委,而署判太半滯愆,長吏日至,而酬接率多倒錯,妨公害民,日甚一日,夙夜憂惶,若又添病,第臣箇滿,期在初冬,苟能數月遲廻,會當納節,則顧何敢以區區情病,不避猥屑,冒此瀆擾也哉?抑臣之弸結心胸,寤寐思歸,實有所抑情茹痛,時日是爭者,惟我殿下,宅憂諒陰,今焉三載,魂殿祥事,餘日無幾,凡厥在廷,咸展誠禮,而臣獨拘於官守,濡滯嶺外,以昔日拯拔之蹤,阻經年奔赴之慟,揆諸情理,頑忍莫甚,俯仰穹壤,曷以爲生?藉令臣之去留,關着民邑,數朔進退,固不足爲輕重,況尸素如彼,隱痛如此,留適瘝務,歸可伸情,北望抆涕,積誠呼籲。伏乞聖明,俯垂鑑諒,哀臣孤切之情,遞臣見帶之任,得趁終祥之期,獲伸班哭之願,千萬血祝。臣無任云云。答曰,省疏具悉。所請依施。
丙申九月十三日辰時,上御熙政堂。勸講入侍時,提學趙寅永,參贊官尹正鎭,檢討官朴來萬,記事官金應均·鄭最朝·李墩,各持大學,以次進伏訖。上誦前受音訖。寅永讀自及孟子沒,止雜出乎其間,仍讀奏釋義訖。上讀新受音十遍訖,命陳文義。寅永曰,此章別無深奧難解之文義,而設令按例敷陳,若無上下討論之事,則亦不足爲進修之工矣。伏願於疑晦處,自上發問焉。又曰,自下仰質,亦講筵故規也。今此充塞仁義一句,已爲領會於聖衷否?上曰,此何謂也?寅永曰,自俗儒異端,至于百家衆技,凡所以惑世誣民者,皆充塞仁義也。是以自古聖人,必辭而闢之,然後仁義之道行,而無充塞之患矣。且人於一心上,亦有仁義流行與充塞之異,雖以講讀言之,若能操存專一,無所放肆,則是乃仁義流行之時也。苟或反是,是乃仁義充塞之時也,此等處尤宜體驗也。上曰,玉堂陳之。來萬曰,記誦詞章,乃俗儒之末學也。稍有自好之士,則陋而不爲,至於帝王家,尤非可雅向者也。如欲賁飾笙鏞,做一代之文治,則四書三經,昭揭如日星,如欲博通歷代,戒百王之治亂,則春秋·綱目,自有柯鑑,帝王道學文章,曾不外于是書,今日所講,亦七書中一冊也。伏願殿下,先此惕念,懋哉懋哉。上曰,參贊官陳之。正鎭曰,文義則閣臣玉堂,已爲陳達,別無可以更達者,而殿下養德春宮之時,賤臣猥以坊銜,出入書筵,仰覩睿學光明之根基,懽忭蘄頌,萬萬不自勝。今於四年之頃,登對講筵,聖學將就之實,固未敢仰測於一日初筵,而姑以著於外者言之,進講冊子,自小學而進大學,講讀音響,益洪亮而且沈潛,有以仰認聖德之進修,聖學之光大,歡忭蘄頌,尤萬萬不自勝。第學問非可以徒讀,爲學必須問辨論難,然後文義始明,俄者閣臣之仰請下詢,政是臣等平日耿耿者,而非但講筵。凡於晉接之時,酬酢如響,然後上下情志,始可以流通,是亦學問中一事,臣以逖違之蹤,今日登筵,追感於戲之思,隕絶結轖,昵覲愛戴之忱,攢仰拱祝,悲喜交中,不知所云,敢以愚淺之說,仰瀆崇嚴之聽,極爲猥越,然伏望勿以人廢言焉。上掩卷命退,諸臣以次退出。
丙申九月十三日辰時,上御熙政堂。入格儒生入侍時,同副承旨趙在慶,假注書尹晩求,記事官鄭最朝·李墩,以次進伏,賦三下一幼學李憲義,三下生員鄭順朝,草三下幼學金文煥,進士金炳喬·朴齊萬,次上進士李台鉉·柳鼎東,幼學趙鳳夏·趙徹林,侍立階下訖。上曰,史官分左右。在慶進前曰,入格儒生,使之次第陞堂,各奏職姓名乎?上可之。憲義等以次陞堂,奏職姓名訖,退立階下。在慶曰,直赴會試與給分儒生,使之先退,其餘次第施賞乎?上可之。憲義等先退,台鉉等以次跪受賞,引儀唱四拜,儒生等行禮訖,使之退出。在慶曰,日月食救食,例於時御所正殿爲之,而或値大喪,三年之內,與殯殿魂殿隔近,則錚鼓亂聒,極涉未安,以他正殿推移設行,稟旨擧行矣。今十五日月食救食,不可以仁政殿爲之,當依已例,設行於明政殿階上,而孝和殿又爲隔近,見今事勢,似當移設於慶熙宮·崇政殿階上,而有非敢自下擅便者,故敢此仰達矣。上曰,依爲之。出擧條上曰,史官就座。仍命退,諸臣以次退出。
丙申九月十三日申時,上御熙政堂。召對入侍時,參贊官尹正鎭,侍讀官韓啓源,檢討官朴來萬,檢校待敎金洙根,假注書尹晩求,記事官鄭最朝·李墩,各持大學,以次進伏訖。上讀前受音十遍訖,命陳文義。啓源曰,此段有曰,其書雖存,知者鮮。蓋大學之書,人孰不讀,而所以鮮知者,以其不能知其要義之所在也。一字而有一字之義,一句而有一句之義,一篇而有一篇之義,若不反覆尋繹,玩味其意,則雖讀之,而與不知同也,故大學之道,以致知爲本。伏願殿下,臨筵講讀之時,勿以記誦爲主,務求文義之所在,時賜問難,則修齊治平之大法,皆在此書中矣,懋哉懋哉。上曰,下番陳之。來萬曰,異端卽老佛之道也。佛之爲名,無傳於三代,自漢明帝時,自西域入來,惑誣民生滋甚,至於唐韓愈,憂吾道之漸泯,乃製佛骨表以上。又作原道曰,人其人火其書,其後末流之弊,愈往愈甚,降自五代六朝,難盡枚擧,而流入于東國,至於高麗,尤尙其道,太祖統三之初,或說以背山逆水之地,置寺安佛,設其道場,則可以鎭安國家,乃命隨處創寺及願堂,量給民田,京外寺刹,不可勝記,外他爲弊其大。入我朝,世宗大王,痛革其弊,諸寺土田之租,永屬軍資,僧徒及奴婢,分屬諸司,此實卓越百王之事,而餘俗遺弊尙今未祛,近日閭閻及士大夫家,祈禱者間或有之,誠可悶歎,而方當聖學之將就,亦不可不聞知,故雖涉煩屑,玆敢仰達耳。上曰,閣臣陳之。洙根曰,儒臣上下番,已備陳無餘,臣無容更達矣。上曰,參贊官陳之。正鎭曰,此章文義,儒臣已備陳無餘,臣則無容更達,而今番詣閤後,頗久而引接,近日入侍,臣未曾經,今番之適然與否,臣未敢知,而講筵入侍,事體尤別,法講勸講,則時刻預定,崇品登對,不容淹滯於閤外,雖以召對言之,玉堂卽儒臣,而待之如賓者也。以儒臣挾聖經,豈可使久淹於閤外乎?此後則除非臨時別般事端,無或遲滯於引接恐好,故敢此仰達矣。上掩卷。命退,諸臣以次退出。
上在昌德宮。停常參·經筵。
李憲球,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
李憲球啓曰,明日救食齋戒相値,視事頉稟之意,敢啓。傳曰,知道。
又啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
又啓曰,右副承旨徐戴淳,今日不爲仕進,卽爲牌招,何如?傳曰,允。
傳于尹正鎭曰,禮房承旨馳詣宗廟·景慕宮,奉審摘奸以來。
傳于尹正鎭曰,勸講入侍。
李憲球啓曰,大司憲未差,執義李家淳,掌令趙迪相,持平黃晦瑛·崔岡鎭牌不進,掌令李垿在外,監察茶時之意,敢啓。傳曰,知道。
以執義李家淳,掌令趙迪相,持平黃晦瑛·崔岡鎭,正言權馦牌不進罷職傳旨,傳于李憲球曰,只推。
以右副承旨徐戴淳牌不進罷職傳旨,傳于尹正鎭曰,只推。
傳于尹正鎭曰,召對爲之。
傳于李憲球曰,當該中官田喜畯,從重推考。
李憲球啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,大司憲宋穉圭,獻納李光載落點。
以副應敎趙得林,校理李魯確,修撰李時在,副修撰金德喜牌不進罷職傳旨,傳于尹正鎭曰,只推。
玉堂前望單子入之,副校理李明迪·韓鎭庭,修撰金在田,副修撰鄭藎落點。
尹正鎭,以奎章閣言啓曰,明日卽奎章閣演慶堂望奉審日次,臣等進詣擧行之意,敢啓。傳曰,知道。
又以弘文館言啓曰,修撰李時在,旣有只推之命,與新除授副校理李明迪·韓鎭庭,一體牌招察任,何如?傳曰,允。
又以弘文館言啓曰,新除授校理朴心壽,時在全羅道羅州地,副修撰鄭藎,時在慶尙道尙州地,經筵入番事緊,竝斯速乘馹上來事,下諭,傳曰,竝許遞,前望單子入之。
玉堂前望單子入之,校理趙啓昇,副修撰林基洙落點。
兵曹口傳政事,大護軍鄭元容,副司果徐憲淳·韓啓源·金洙根·朴來萬,以上竝單付。
李憲球,以備邊司言啓曰,卽見開城留守尹命圭狀啓,則備陳本府及舊豐德農形受損之〈狀〉,後錄諸條,竝請令廟堂稟處矣。其一舊豐德禁御兩營所管江都留餉米太,詳定代捧,而耗條本色輸送,摠廳所管臨津餉穀,捧留本邑,而耗條代錢輸送事也。其一,各軍門各衙門身軍布之舊豐德辛巳壬辰癸巳停退條及大小南面壬辰癸巳停退條,竝許仍停事也。本府農形之災實相錯,大率與昨年無異,昨年之所已施者,有不容獨靳於今歲。且況舊豐德濱海之壤,偏被風旱之損,積年舊欠,實難竝督,三年停退之軍布,竝與大小南面壬癸條,而許令仍停。江都留餉之詳定代捧,而耗條則本色輸送,臨津餉穀之捧留本邑,而耗條則代錢輸送。亦竝依昨年例施行,何如?傳曰,允。
丙申九月十四日辰時,上御熙政堂。勸講入侍時,原任直閣李光文,參贊官李憲球,侍讀官李魯確,假注書尹晩求,記注官金熙逌,記事官李墩,各持大學,以次進伏訖。上誦前受音訖。光文讀自使其君子,止發其歸趣,仍讀奏釋義訖。上讀新受音訖,命陳文義。光文曰,自周之衰,世敎漸降,及至五季之衰,而所謂學校之政,尤無可論矣。何幸兩程夫子之出,復接乎孟子已傳之緖,於禮記中,拔出此篇,整頓發揮,嘉惠後人。噫,眞儒之作,固出於隆盛之世,而治敎之休明,實始於兩程之倡明絶學,此在上之人導率之如何,上文所謂本之人君躬行心得之餘者,卽此之謂也。此豈非殿下所可體認乎?此云君子,要是他見識,足以聞道而學而行之者,非指在位與成德之君子也。小人,非傾邪之小人,卽小民之謂也。讀書之法,雖一字一句,不可泛然看過也。上曰,玉堂陳之。魯確曰,閣臣躬行心得之說甚好矣。大道之要,卽大學中所載者,至治之澤,卽大學中流出者,晦盲者大學之道不明也,否塞者大學之道不行也。其所以明不明行不行,只在導率之如何,而導率之方,亦在於躬行心得,人君誠能躬行心得,而漸民以仁,摩民以義,使大學之道,煥然復明於世,則自無邪說之橫行,而治敎之休明,豈專美于有宋?伏願殿下,懋哉懋哉。上曰,參贊官〈陳之〉。憲球曰,古人曰,爲學之方,莫先於立志,立志之初,當先於分別古今人品之高下,孰爲可尊可敬而可法,孰爲可賤可惡而可戒,此入德之先務也。此志旣立,然後講學以明之,力行以充之,則德之進就,不可禦矣。殿下須要立志,作爲工夫上基址,每對方冊之際,爲先旌別淑慝,如何爲聖人,如何爲常人,以爲觀法而存戒焉,則睿德日就光明,以至修齊治平之域矣,懋哉懋哉。上掩卷。命退,諸臣以次退出。
丙申九月十四日申時,上御熙政堂。召對入侍時,參贊官尹正鎭,侍讀官李魯確,檢討官金德喜,檢校待敎金洙根,記事官金應均·申錫愚·李墩,各持大學,以次進伏訖。上讀前受音十遍訖,命陳文義。魯確曰,傳者道統之謂也。堯以是傳之舜,舜以是傳之禹,禹以是傳之湯,湯以是傳之文·武·周公,文·武·周公傳之孔子,孔子傳之曾子,曾子傳之子思,子思傳之孟子,而程子,孟子後一人也。朱子,程子後一人也。至於我東方,如先正臣趙光祖·李珥·李滉·金長生·宋時烈諸賢,亦皆傳道統者也。周公以上以身行道,周公以下,以心傳道,苟能因此書而得其心,則道在其中,而不患不到堯·舜事業矣。顔淵曰,舜何人也,予何人也?道統之傳,是在殿下,伏願懋哉懋哉。上曰,下番陳之。德喜曰,上番所奏甚好矣。此書出於曾子,而孟子傳之。程子尊信之,尊信此篇,卽所以尊信曾子也。殿下誠如程夫子表章之工,則曾·孟·程三子之學,可以復見於今日,伏願懋哉懋哉。上曰,閣臣陳之。洙根曰,宋朝之治敎休明,河南之夫子生焉,於斯可見其人主作成之化矣。今我殿下,召接臣僚,日勤講學休明之治,庶可指日而待,臣之區區頌祝,不外於是矣。上曰,參贊官陳之。正鎭曰,儒臣閣臣,備陳無餘,臣無容更達矣。上掩卷。命退,諸臣以次退出。
上在昌德宮。停常參·經筵。
夜二更,月食。
藥房都提調朴宗薰,提調金鏴,副提調尹正鎭啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
尹正鎭啓曰,明日常參·經筵,取稟。傳曰,停。
金大根啓曰,備邊司郞廳來言,今日賓廳日次,而救食齋戒相値,不得來會云矣,敢啓。傳曰,知道。
李憲球啓曰,吏曹參判朴永元,除拜後過三日不爲出肅,依定式推考警責,仍卽牌招察任,何如?傳曰,允。
傳于尹正鎭曰,晝茶禮當親行矣,該房知悉。
傳于金弘根曰,領敦寧永平·原州等地掃墳時,給由馬澆奠床備給。
注書金應均病,代以兪錫煥爲假注書。
以副校理李明迪·韓鎭庭,修撰李時在牌不進罷職傳旨,傳于尹正鎭曰,只推。
以慶尙監司趙秉鉉狀啓,薦新進上柚子,尙有靑色,又爲體小,惶恐待罪事,傳于徐戴淳曰,勿待罪事,回諭。
尹正鎭,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
丙申九月十五日辰時,上御熙政堂。藥房入診入侍時,都提調朴宗薰,提調金鏴,副提調尹正鎭,原任提學鄭元容,記事官金應均·申錫愚·李墩,以次進伏,醫官崔暄·金漢雋·金珪·南正吉,進伏楹外訖,宗薰曰,霜朝氣冷,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,醫官入診乎?上可之。暄等以次入診訖,退伏奏曰,脈候左右三部調均矣。宗薰曰,領敦寧欲爲省掃之行,而時帶將任,不得擅離矣,從前有徑稟後從便往來之列,今亦依此爲之乎?上曰,唯。宗薰曰,省掃之地,聞是永平·原州等地云矣。上曰,史官就座。仍命退,諸臣以次退出。
丙申九月十五日辰時,上御熙政堂。勸講入侍時,左議政洪奭周,原任提學鄭元容,參贊官趙在慶,檢討官金德喜,記事官李源庚·申錫愚·李墩,各持大學,以次進伏訖。上誦前受音訖。元容讀自然後,止新安朱熹序,仍奏釋義訖,上讀新受音十遍訖。命陳文義。元容曰,序文今日訖講,而序文,卽發明大學之本旨者也。自大學之書至敎人之法也一節,卽序文中綱領也。自天降生民至非後世之所及也一節,卽古代大學敎人之法也。自周之衰至作爲傳義以發其意一節,卽大學之書之所由作也。自孟子沒至未必無少補,卽章句之所由述,而言大學之法,復明於世也。一篇之內,自有四節,而以字句之要旨,拈出論之,則曰,治敎學三字是也。君以此治之,師以此敎之,子弟以此學焉,故以大學之書起句,而以化民成俗,修己治人結辭,化民卽治,而修己治人,卽學與敎也。然而三者之中,惟學爲本,學然後可以敎可以治矣。他書或指一件一事,且非一時一人所記,而大學則經傳之本末始終,脈絡貫通,旨意接續,綱目體用,瞭然自明,講讀之際,必留神領會,是臣區區之祝也。上曰,玉堂陳之。德喜曰,敎人之法,莫善於大學,爲人君者,先明乎大學之道,則以之化民,以之成俗,使三代之治,復見於今日。伏願殿下,懋哉懋哉。上曰,參贊官陳之。在慶曰,閣臣儒臣,皆已詳奏,臣無更陳者矣。上曰,大臣陳之。奭周曰,今日自止,別無文義之可以敷衍者,而見今小學之講旣畢,大學序文,亦已終篇,自明日當進讀經文矣。大學與小學尤異,大學者大人之學也。以德言之,則爲聖賢地位,以位言之,則自帝王之尊,而皆稱大人,殿下旣讀大學之書,當行大人之事,其所講誦之際,亦必有大異於前日者而後,始可以無媿於此書,此書工夫,凡有八條,而誠意正心爲最要,人君之學,異於匹庶,意之誠不誠,心之正不正,雖在於方寸隱微之中,而其徵驗,則立見於外,不可少揜。且就講讀上言之,意誠然後無間斷,心正然後無失誤,意或不實,心或不專,則字句之錯漏,講聲之斷續,人皆得以知之,大人之學,豈容如是?凡人做事之際,若遇新件物事,則意思與工夫,亦必有比前不同者,況小學·大學進就之際乎?自今以後,一新聖工,先從此書之講讀而爲始,俾有拭目之效,區區之望也。上掩卷。奭周進前曰,近日寒事稍緊,侵早臨殿,聖體,若何?上曰,一樣矣。奭周曰,寢睡·水刺之節,何如?上曰,一樣矣。奭周曰,大王大妃殿氣候,何如?上曰,一樣矣。奭周曰,王大妃殿氣候,何如?上曰,一樣矣。奭周曰,日候漸寒,朝氣尤峭冷,此際將攝,不可不愼,仰聆玉音,或似有失音之漸,生冷之物,在所深戒,早朝觸冒,亦甚未安,冬節匪久將屆,辰時當在日出之初,昨年秋冬之交,勸講時刻,曾已差退於辰巳之間,今亦依此例退定似好矣。上曰,依此爲之。命退,諸臣以次退出。
丙申九月十五日午時,上詣孝成殿。晝茶禮親行入侍時,行都承旨金弘根,行左承旨李憲球,右承旨尹正鎭,左副承旨金大根,右副承旨徐戴淳,同副承旨趙在慶,記事官金應均·李源庚·申錫愚·李墩,提學趙寅永,檢校直閣李公翼,檢校待敎趙斗淳·金洙根,以次侍立。時至,通禮跪啓請出次,上具衰服,出齋殿門,入詣板位,通禮跪啓請俯伏哭,上俯伏哭。少頃,止哭興行四拜禮訖。通禮前導詣盥洗位,上盥洗訖。仍詣尊所西向立,憲球去盞蓋訖。上仍詣神位前跪,弘根奉香,在慶奉爐,上三上香訖。弘根以盞跪進,上執盞授在慶,奠于神座前,連奠三盞訖。通禮導上還就位,通禮跪啓請俯伏哭,上俯伏哭。少頃,止哭興行四拜禮訖。通禮導上還齋殿,諸臣以次退出。
上在昌德宮。停常參·經筵。
尹正鎭啓曰,明日常參·經筵,取稟。傳曰,停。
趙在慶啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
尹正鎭啓曰,左副承旨金大根,今日不爲仕進,卽爲牌招,何如?傳曰,允。
傳于趙在慶曰,傳香承旨馳詣宣武祠,奉審摘奸以來。
傳于尹正鎭曰,勸講入侍。
尹正鎭啓曰,行大司憲宋稚圭,掌令李垿在外,執義李家淳,掌令趙迪相持平黃晦瑛·崔岡鎭牌不進,監察茶時之意,敢啓。傳曰,知道。
以執義李家淳,掌令趙迪相,持平黃晦瑛·崔岡鎭,獻納李光載,正言權馦牌不進罷職傳旨,傳于趙在慶曰,只推。
以左副承旨金大根牌不進罷職傳旨,傳于趙在慶曰,只推。
尹正鎭,以弘文館言啓曰,副校理李明迪·韓鎭庭,修撰李時在,旣有只推之命,與新除授校理趙啓昇,副修撰林基洙,一體牌招察任,何如?傳曰,允。
以校理趙啓昇,副校理李明迪·韓鎭庭,修撰林基洙牌不進罷職傳旨,傳于尹正鎭曰,只推。
尹正鎭,以承文院都提調意啓曰,月食已過,禮部回咨,依例撰出,正書安寶後,定禁軍騎撥下送于灣府,使之入送鳳城,以爲轉致北京之地,何如?傳曰,允。
趙在慶,以兵曹言啓曰,今日各廳堂下武臣朔試射時,南行宣傳官尹致殷·徐相稷,未滿十朔,成才間姑爲停試之意,敢啓。傳曰,知道。
又以兵曹言啓曰,今日各廳堂下武臣朔試射,日勢已暮,未及畢試,明日繼試之意,敢啓。傳曰,知道。
又以刑曹言啓曰,禮曹啓目內,因全羅監司金興根狀本,今番右道監試初試入格人中鄭夔弼,以慶尙道安義人,圖籍冒赴,原榜目中,爲先拔去,其罪狀,令該曹照法勘處事判下矣。謹按大典通編諸科條,有曰,凡外方科試儒生,必以入籍者許赴,註云不入原籍,冒受公文者,限三年停擧。鄭夔弼,依此律限三年停擧事,令成均館擧行,何如?傳曰,允。
戶曹參判李魯集疏曰,伏以臣,猥膺冬至副价之命,原隰行邁,計將隔歲而歸矣。臣之父母墳山,在於京畿驪州地,今當遠離,倍切霜露之感,而丐由暫省,乃至情之所不得已也。玆敢短章仰籲。伏乞聖慈,特許恩暇,俾伸私情於出疆之前焉,臣無任云云。答曰,省疏具悉。卿其往省焉。
丙申九月十六日巽時,上御熙政堂。勸講入侍時,原任直提學金鏴,參贊官尹正鎭,侍讀官李魯確,假注書兪錫煥,記事官申錫愚·李墩,各持大學,以次進伏訖。上誦前受音訖。鏴讀自子程子曰,止庶乎其不差矣,仍讀奏釋義訖。上讀新受音十遍訖,命陳文義。鏴曰,此是篇題,別無文義之可以敷陳者,而此乃初學入德之門,則殿下,今方向上入德之門戶,豈不警暢審愼,無或有誤者哉?此臣之所區區顒祝。上曰,玉堂陳之。魯確曰,德之一字,乃開卷第一義也。明德譬則堂也。大學譬則門也,由大學入德,亦猶由門而升堂也。朱子曰,論語,入道之門,門者人所恒由之路也。未有閉門而入者,謂之門者,示人親切也,今殿下來賢人,如舜之闢四門,無私心如宋祖之洞開重門,大學所謂明明德不難矣。伏願懋哉懋哉。上曰,參贊官陳之。正鎭曰,此曰,論·孟次之次字,有本末輕重之次,亦有難易先後之次,此次字,卽難易之次也。論·孟隨事問答,學者之知其要領,較難於大學,所以讀書之次,大學先於論·孟,而朱子曰,玩味此書,知得古人爲學所向,却讀論·孟,便易入,此在於篇首讀大學法矣。讀書玩味,必須思辨問難,然後方可以玩味,蓋味字之義,本指飮食之味,人於美食,則未有或厭者,知其味故也。至於聖經,則反或厭讀者,不知其味故也。此等處,伏願體驗警省焉。上掩卷。墩曰,實錄堂上,日間將詳考實錄凡例,而史庫當爲開庫,故敢此仰達。上曰,唯。仍命退,諸臣以次退出。
上在昌德宮。停常參·經筵。
徐戴淳,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
尹正鎭啓曰,明日常參·經筵,取稟。傳曰,停。
徐戴淳啓曰,來二十一日,朝參日次矣,敢稟。傳曰,停。
又啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
尹正鎭啓曰,左副承旨金大根,今日不爲仕進,卽爲牌招,何如?傳曰,許遞,前望單子入之。
傳于尹正鎭曰,勸講入侍。
承旨前望單子入之,韓鎭㦿落點。
傳于尹正鎭曰,承旨房望,順房爲之。
尹正鎭啓曰,新除授左副承旨韓鎭㦿,卽爲牌招,何如?傳曰,允。
徐戴淳啓曰,御營大將趙萬永,掃墳事永平·原州等地,今方出去矣。所佩命召,來請還納,何以爲之?而將兵之任,不可一刻無摠察之人,何以爲之?敢稟。傳曰,仍佩往來,訓將兼察。
又啓曰,御營大將,訓將兼察事,命下矣。兼察御營大將金逌根,卽爲牌招聽傳敎,何如?傳曰,允。
又啓曰,行大司憲宋穉圭,掌令李垿在外,執義李家淳,掌令趙迪相,持平黃晦瑛·崔岡鎭牌不進,監察茶時之意,敢啓。傳曰,知道。
以執義李家淳,掌令趙迪相,持平黃晦瑛·崔岡鎭,獻納李光載,正言權馦牌不進罷職傳旨,傳于徐戴淳曰,只推。
以黃海監司徐萬淳狀啓新溪縣令韓珽遭母喪事,傳于尹正鎭曰,令該曹口傳差出,不多日內下送。
吏曹口傳政事,以李德愚爲新溪縣令。
吏曹口傳政事,以李根天爲宗廟令。
尹正鎭,以弘文館言啓曰,校理趙啓昇,副校理李明迪·韓鎭庭,副修撰林基洙,旣有只推之命,竝卽牌招察任,何如?傳曰,允。
以副校理李明迪,副修撰林基洙牌不進罷職傳旨,傳于尹正鎭曰,只推。
尹正鎭,以成均館知館事意啓曰,卽伏見刑曹啓曰,禮曹啓目內,因全羅監司金興根狀本,今番右道監試初試入格人中鄭夔弼,以慶尙道安義人,圖籍冒赴,原榜目中,爲先拔去,其罪狀,令該曹照法勘處事,判下矣。謹案大典通編諸科條,有曰,凡外方科試儒生,必以入籍者許赴,註云不入原籍,冒受公文者,限三年停擧。鄭夔弼,依此律限三年停擧事,令成均館擧行,何如?傳曰,允事,命下矣。鄭夔弼限三年停擧,施罰之意,敢啓。傳曰,知道。
徐戴淳,以都摠府言啓曰,副摠管金相順,以武臣堂上祿試射試官,訓鍊院晝仕出去之意,敢啓。傳曰,知道。
慶尙監司尹聲大疏曰,伏以臣於本月十三日,伏奉除旨,以臣爲慶尙道觀察使者,始也霣越,感恩命之自天,繼以惶駴,愧措身之無地,夫是任也,朝廷之所愼簡也,臣之無似,朝廷之所共知也,以無似之臣,擬之於愼簡之地,寧有是理也哉?臣通籍十年,歷颺內外,華貫美銜,不離於身,自顧寒素湔劣,常懷臨淵集木之懼,惟以不擇夷險,筋力奔走,矢爲塵刹之報,而形神積傷於疚慼,疾病轉痼於衰暮,徒切追先報今之願,而輒有每懷靡及之歎,今若授之以可堪之任,責之以可强之事,臣雖無狀,竭蹶而已,殫竭而已,豈敢生規免之計?而至於見職,期期知其不可承當也審矣,臣聞前輩之言,嶠嶺一路,卽士大夫之冀北,儒賢輩出,風敎蔚興,絃誦之聲,家家相聞,忠孝之行,人人自勗,士多世守家傳之學,民知親上事長之義,揖讓以禮,勤儉爲俗。自古稱鄒·魯之鄕,至今爲朝野所重,按是道者,自有其人,苟非德器充裕,學識淹高,不足以模楷矜式於鄕黨州閭之間,而一言一動之謹忽,其將爲治道之汙隆,臣果其人乎哉?臣又聞近日南來之人,穡事遜於先聲,至有議賑之處,綿歉甚於昨年,擧乏卒歲之資,遑急愁慘,莫知爲計,而惟我慈聖殿下,如傷若保之念,至誠惻怛之敎,屢煩飭諭,丁寧申複,俾無一民之不得其所,莅此時者,自有其人,苟非才猷鍊達,計慮深遠,不足以懷綏字撫,若救焚拯溺之爲,而一政一事之得失,其將爲民命之休戚,臣果其人乎哉?僬僥不可以適遠,籧篨不可以擧重,理與勢則然,臣於見職,亦猶是已,臣何敢以一毫非實之語,效人克讓之美哉?歷日徊徨,冒瀆崇嚴。伏乞天地父母,特垂鑑諒,仰稟東朝,亟降鐫改之命,以重藩寄焉,臣無任〈云云〉。答曰,省疏具悉。卿其勿辭往欽哉。
丙申九月十七日巽時,上御熙政堂。勸講入侍時,檢校直提學徐憙淳,參贊官尹正鎭,檢討官李時在,記事官李源庚·鄭最朝·李墩,各持大學,以次進伏訖。上誦前受音訖。憙淳讀自大學之道,止則近道矣,仍奏釋義訖。上讀新受音十遍訖,命陳文義。憙淳曰,大學一部,卽古聖王爲治之至要,亦我列聖朝典學之大本也。英廟御製序文,亦以白首衰耗,三講此書爲辭,臨御五十年,憂勤圖理,郅隆晠化,實資是書,惟我殿下,何必遠求三代?只當近法祖宗,懋哉懋哉。今此首章,爲一部之三綱領,而綱領之中,明明德爲三綱之本,德自光明,而不有明明之工,則竟未免暗昧之患,難復其初,譬如鏡不磨則必昏,身不浴則必垢,雖以講學一事言之,無少間斷,密切硏究,以求精義之所在,毋至一念之或忽,則聖學之效,不期進而自進矣。上曰,玉堂陳之。時在曰,首一章,閣臣旣已演達,臣無容贅陳,而第二章知止之止字,與第一章止至善之止字,同一止字,而煞有間焉。止於之止,卽止而不遷之謂也。知止之止,卽所當止之準的也。譬如行路之人,有所當止之處,旣以止於是爲準的,則固不可半塗而廢,亦不可橫尋而走他,此乃兩止字之所以有間也。今殿下,始此大人之學,殿下之所準的,在於堯·舜·禹·湯,臣等之所期望,亦在於堯·舜·禹·湯,此殿下之所當止處也。伏願懋哉懋哉。上曰,參贊官陳之。正鎭曰,閣臣·儒臣皆已詳陳,臣無更陳之辭矣。上掩卷命退,諸臣以次退出。
上在昌德宮。停常參·經筵。
金弘根啓曰,明日常參·經筵,取稟。傳曰,停。
徐戴淳啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
金弘根啓曰,行左承旨李憲球,今日不爲仕進,卽爲牌招,何如?傳曰,允。
傳于韓鎭㦿曰,勸講入侍。
金弘根,以弘文館言啓曰,副校理李明迪,副修撰林基洙,旣有只推之命,竝卽牌招察任,何如?傳曰,允。
徐戴淳啓曰,行大司憲宋穉圭,掌令李垿在外,執義李家淳,掌令趙迪相,持平黃晦瑛·崔岡鎭牌不進,監察茶時之意,敢啓。傳曰,知道。
以執義李家淳,掌令趙迪相,持平黃晦瑛·崔岡鎭,獻納李光載,正言權馦牌不進罷職傳旨,傳于徐戴淳曰,只推。
以副校理李明迪,副修撰林基洙牌不進罷職傳旨,傳于金弘根曰,只推。
金弘根啓曰,卽者吏曹郞廳來言,高原郡守李明學,新溪縣令李德愚,憲府則雖已署經,諫院則不備,不得署經云,除在外外,未肅拜·呈告人員,竝卽牌招,以爲備員署經之地,何如?傳曰,一司除署經。
韓鎭㦿,以都摠府言啓曰,副摠管金相順,以禁衛中軍,本營諸將官射會監試事,南別營晝仕出去之意,敢啓。傳曰,知道。
又以備邊司言啓曰,卽見黃海監司徐萬淳災實分等狀啓,則谷山等五邑,置之尤甚,遂安等五邑,置之之次,黃州等十三邑,置之稍實,仍以爲事目災二百結外,不足畓災一千四百五十結十八負四束,綿田災一百八十七結四十三負四束,特許加劃,後錄諸條,竝請令廟堂,稟旨分付矣。其一,訓局砲保布,綿農尤甚海州等十二邑折半,之次黃州等十一邑三分一代錢,各軍門各衙門軍保布,尤甚之次邑,竝純錢代納事也。其一,新還之次邑三分一,尤甚邑折半,以相當穀準折代捧,待明秋還作本色事也。其一,各軍門各衙門保米太,每石二兩,毋論三等邑,竝代錢收捧事也。其一,各宮房各司火田,令各該邑,從實執卜事也。其一,海州等五邑辛未停退還餉,姑爲仍停事也。其一,白川等四邑所納均廳免稅米太,依已例以詳定價執錢上納事也。其一,延安·白川癸亥甲子停退軍錢米布,依前仍停事也。其一,金川所在大興城餉,捧留本邑事也。其一,本營牙兵入防停止事也。其一,尤甚邑,限明秋勿定配所事也。其一,推奴徵債,限明秋防塞事也。本道穡事,始占大登,秋後風暵,雖有災損,畢竟成就,要不失爲少康之年,三等分劑,依狀請施行。災結加請,雖不至太過分數,而播種旣皆及時,則未移名色之夥然,亦欠稱停,事目外不足畓災一千三百結,許令加劃,綿田災一百八十七結零,特許準劃,使之酌量均俵,該道綿農,雖不免如干受傷,觀於請災之數,可知其比昨年顯勝。代捧一款,不宜擧論,而荐歉之餘,縱或少登,民力之艱,亦所當念,綿農尤甚十二邑,訓局砲保,四分一代錢,兵曹及各軍門納布,三分一代錢,之次十一邑,訓局砲保,則以本色全納,兵曹及各軍門,四分一代錢,各衙門納布,竝許純錢代納。還穀之準折代捧,亦爲殘民紓力之一助,尤甚邑折半,之次邑三分一,依請施行。軍保米太之遇歉許代,雖多已例,而如今之歲,亦不宜濫施,只令尤甚邑折半,之次邑三分一,以詳定價代捧,稍實邑則勿論,火田之從實執卜,旣有昨年關飭,今亦依前擧行,俾無冤徵之弊,辛未停退還餉與延白癸甲軍錢米布之仍停,均廳免稅米太之代錢,金川城餉之捧留本邑,入防牙兵之停止,尤甚邑之勿定配所,俱係各年已行之例,竝與推徵防塞,一體許施,何如?傳曰,允。
又以兵曹言啓曰,今九月各廳堂下武臣朔試射時,宣傳官趙存一·申泰善·具載善·李觀熙·趙兢錫·張有亨·許燮,都摠府經歷鄭鳳賢,都事李顯佑,訓鍊院僉正申命羲·趙述永·李培遠,判官李兢來·申在應·李命瑞·權聖履,主簿李相冕·閔重憲·孫承俊·吳吉善·趙擇連·南宮鉐·李元彬,奉事朴東爀,武臣兼宣傳官李敏道·李忠求·李極會·李周膺·林相弼·李觀海,部將權守仁,俱未滿四中。依定式各決棍十度,其餘呈辭受由身病人等,退試次姑爲懸頉以入之意,敢啓。傳曰,知道。
又以訓鍊都監言啓曰,本局中軍具信喜,身病甚重,勢難察任,改差,何如?傳曰,允。
丙申九月十八日巽時,上御熙政堂。勸講入侍時,原任直閣李光文,參贊官韓鎭㦿,侍讀官趙啓昇,假注書兪錫煥,記事官鄭最朝·李墩,各持大學,以次進伏訖。上誦前受音訖。光文讀自古之欲明明德,止在格物,仍讀奏釋義訖。上讀新受音十遍訖,命陳文義。光文曰,此章卽推言大學之條目,初章三句,乃所謂三綱領,此一章,卽所謂八條目,此言逆推之次,下言順推之序,所以反覆丁寧之意也。大抵格致,非二件事,致知之時,便有格物之理,用工之道,專在於先誠其意,苟或不誠其意,則善惡辦焉,古人所謂人鬼關頭者也。然誠意之工,卽不出毋自欺三字,不可以人所不知不聞而自欺其心也。所以八條之中,誠意爲第一義,便可爲承上接下之樞機也。伏願於講學之際,體念而澄省焉。上曰,玉堂陳之。啓昇曰,臣謂此章用工之要,在於知行二字矣。今日認得一事,明日行今日認得之事,因其已知之理,推極其所不知之理,則用工之久,而全體大用,自底於該洽貫徹之域矣。今我殿下,以聰明睿知之姿,有日就月將之工,則方寸之上,已知之理,已不爲不多矣。竊願殿下,因此已知之理,漸漸推擴,勉勉緝熙,使全體大用之學,有所發見於政令施措之間,則堯·舜之治,可以復見於今日矣。伏願殿下,懋哉懋哉。上曰,參贊官陳之。鎭㦿曰,閣臣儒臣所奏切實,臣無容更陳矣。上掩卷。仍命退,諸臣以次退出。
上在昌德宮。停常參·經筵。
趙在慶啓曰,明日常參·經筵,取稟。傳曰,只朝講爲之。
韓鎭㦿啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
又啓曰,右副承旨徐戴淳,今日不爲仕進,卽爲牌招,何如?傳曰,允。
傳于韓鎭㦿曰,觀講入侍。
韓鎭㦿啓曰,明日傳香,禮房承旨當爲齋宿,右承旨尹正鎭,所當牌招,而拘於廳規,不得請牌,何以爲之?敢稟。傳曰,牌招。
尹正鎭,以弘文館言啓曰,副校理李明迪,副修撰林基洙,旣有只推之命,竝卽牌招察任,何如?傳曰,允。
韓鎭㦿啓曰,行大司憲宋穉圭,掌令李垿在外,執義李家淳,掌令趙迪相,持平黃晦瑛·崔岡鎭牌不進,監察茶時之意,敢啓。傳曰,知道。
以執義李家淳,掌令趙迪相,持平黃晦瑛·崔岡鎭,獻納李光載,正言權馦牌不進罷職傳旨,傳于韓鎭㦿曰,只推。
以右副承旨徐戴淳牌不進罷職傳旨,傳于尹正鎭曰,只推。
以副校理李明迪牌不進罷職傳旨,傳于尹正鎭曰,只推。
韓鎭㦿啓曰,明日朝講,諫院無進參之員,事甚未安。除在外外,未肅拜·呈告人員,竝待開門牌招,何如?傳曰,允。
韓鎭㦿,以兵曹言啓曰,今九月二十二日,二羽禁軍番次矣,該番將金翰喆,身病猝重,呈狀乞遞,改差,其代依承傳口傳擬入之意,敢啓。傳曰,知道。
兵曹口傳政事,以李容鉉爲羽林將。
兵曹,以金魯甲爲都監中軍。
韓鎭㦿,以兵曹言啓曰,五衛將康鵬九,文臣兼宣傳官曺錫亨,俱以病難供職,呈狀乞遞,竝改差,何如?傳曰,允。
丙申九月十九日巽時,上御熙政堂。勸講入侍時,提學趙寅永,參贊官趙在慶,檢討官李時在,記事官李源庚,記注官全國憲,記事官鄭最朝,各持大學,以次進伏訖。上誦前受音訖。寅永讀自物格而后,止未之有也,仍奏釋義訖。上讀新受音十遍訖,命陳文義。寅永曰,天德王道,莫備於大學,而此段,又是經一章之終條理也。故拈出一本字,指示後人入德之路,苟不於本字上致力,則其下家齊國治天下平云者,何所本哉?然而修身之本,又專在於物格,物不格則知至以下,無所靠着,而第物格云者,格於物而物自格也,其要在於講學明理而已,豈有他哉?伏願於此,體念焉。上曰,玉堂陳之。時在曰,此章旨義,閣臣旣盡剖釋仰陳,臣無更達之辭,而自平天下以上,溯求其本,則八條之本,只在於物格二字,格物之工,亦非別般物事。今此臨筵講讀,卽是窮格之工也。殿下之學,臣等之奏,莫不以此爲先。凡此講官所奏,若付之於應行文具之說,而不槪於聖念,則少無資益於聖學,必皆虛心採納,益懋格致之學,是臣區區之望也。上曰,參贊官陳之。在慶曰,閣臣玉堂,皆已詳陳,臣無更達之辭矣。上掩卷。命退,諸臣以次退出。
上在昌德宮。停常參·經筵。
藥房都提調朴宗薰,提調金鏴,副提調尹正鎭啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
韓鎭㦿,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
尹正鎭啓曰,明日常參·經筵,取稟。傳曰,停。
又啓曰,右副承旨徐戴淳,今日不爲仕進,卽爲牌招,何如?傳曰,允。
韓鎭㦿啓曰,備邊司郞廳來言,今日賓廳日次,而領議政未差,左議政洪奭周有身病,右議政朴宗薰,無時急稟定事,不得來會云矣,敢啓。傳曰,知道。
傳于尹正鎭曰,原任待敎金正喜馳詣華寧殿,奉審摘奸,仍詣健陵·顯隆園,一體奉審以來。
韓鎭㦿啓曰,今日朝講,兩司長官當爲進參,而大司憲宋穉圭在外,大司諫洪穉圭,更爲牌招,何如?傳曰,允。
趙在慶啓曰,卽見漢城府坐不坐單子,則連三日無緣不坐,詞訟劇地,委屬可悶,當該堂上,推考警責,何如?傳曰,允。
以右副承旨徐戴淳牌不進罷職傳旨,傳于尹正鎭曰,只推。
以獻納李光載,正言權馦牌不進罷職傳旨,傳于趙在慶曰,只推。
以全羅監司金興根狀啓,玉果縣監李用觀遭母喪事,傳于趙在慶曰,令該曹口傳差出,當日下送。
吏曹口傳政事,以洪鼎周爲玉果縣監。
兵曹,以具信喜爲摠戎中軍。
執義李家淳啓曰,請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。措辭見上請充軍罪人申綱,亟令王府,拿鞫嚴覈,夬施典刑。措辭見上請島配罪人睦台錫,亟令王府,設鞫嚴問,夬正典刑。措辭見上請楸子島荐棘罪人尙度,亟令王府,嚴鞫得情,夬施當律。措辭見上新除授行大司憲宋穉圭,時在忠淸道懷德地,司諫院司諫朴時源,時在慶尙道榮川地,正言崔琠,時在全羅道靈巖地,請竝斯速乘馹上來事,下諭,答曰,韓鼎鎭事,不允。申綱事,不允。睦台錫事,不允。尙度事,不允。下諭事,許遞。
趙在慶啓曰,吏曹郞廳來言,臺諫有闕,政事,取稟。傳曰,前望單子入之。
尹正鎭,以弘文館言啓曰,副校理李明迪,旣有只推之命,卽爲牌招察任,何如?傳曰,允。
又以內醫院都提調提調意啓曰,駝酪粥,自十月初一日當爲封進,依前例擧行事,預爲分付司僕寺之意,敢啓。傳曰,知道。
又以禮曹言啓曰,來十一月十五日靖陵忌辰祭,適與冬至節享相値,依前例只行忌辰祭,祝文中以節享相値之意,措辭添入事,分付,何如?傳曰,允。
韓鎭㦿,以左邊捕盜廳言啓曰,蓮池洞居女阿只·業伊及往十里居女阿只·阿誡大等,沈惑邪學,祕藏冊子,被捉於臣廳軍官處,故査問其情節,則俱以爲多年做工,何可猝地變改乎?惟俟勘處云云矣。竝移送秋曹,依律處斷,何如?傳曰,允。
又以左邊捕盜廳言啓曰,謹依本廳草記批旨,在囚罪女阿只等四名,移送秋曹之意,敢啓。傳曰,知道。
丙申九月二十日辰時,上御熙政堂。藥房入診,朝講同爲入侍時,都提調朴宗薰,提調金鏴,副提調尹正鎭,記事官李源庚,記注官朴起壕,記事官鄭最朝,檢校待敎金洙根,知事曺鳳振,特進官李羲肇·沈英錫,執義李家淳,侍讀官趙啓昇,檢討官林基洙,各持大學,以次進伏,醫官崔暄·金漢雋·李顯養·南正吉,進伏楹外訖。上曰,史官分左右。宗薰曰,法講體段,至爲嚴重,凡有奏事,毋得先之,問候亦必待講畢,而診候則所重,尤爲自別,有不可遲待,講讀應接之後,今當先行診候矣。上可之。宗薰曰,日候近雖溫和,霜餘朝氣頗冷,侵早臨殿,聖體,若何?上曰,一樣矣。宗薰曰,寢睡·水刺之節,何如?上曰,一樣矣。宗薰曰,大王大妃殿氣候,何如?上曰,一樣矣。宗薰曰,王大妃殿氣候,何如?上曰,一樣矣。宗薰曰,醫官入診乎?上曰,唯。漢雋等以次診候訖,退伏奏曰,脈候左右三部調均矣。上誦前受音訖。啓昇讀自右經一章,止今不盡釋也,仍奏釋義訖。上讀新受音十遍訖,命陳文義。啓昇曰,臣按大學此書,曾子受之於孔子,傳之於門人,而經傳分章,則始成於朱子之手,此豈但以章句言之而已哉?斯文道統之重,於此而想像萬一也。臣願殿下,於此書一部,每當開卷臨讀之時,聖念先於道統之所自,其所起敬感慕,有若夫子在座,曾·朱後先,而因其敬慕之聖念,翫賾聖賢之言語,而雖一字一句,無或至泛忽放過,然後可以裨益於聖學矣。伏願殿下,懋哉懋哉。且臣按朱子之言,此傳文,旣以深淺始終言之,又以熟讀詳味勉之。然則熟讀詳味之前,深淺始終,實未可易言也。讀之熟後,方知深淺味之詳後,方知始終,此非但讀此書爲然,讀書之法,本自如此,而此書所重,尤有異於他書。故朱子於此,發端焉,臣願殿下,將此熟讀詳味四箇字,未熟處加熟之之工,未詳處加詳之之工,是臣區區之望。伏願殿下,以此省察焉。上曰,下番陳之。基洙曰,深淺始終,至爲精密之說,以下章言之,克明德,是自明之始事也,克明峻德,是自明之終事也。中間顧諟天之明命,乃自明之工夫,則文理血脈之精密可見,殿下篤實進學,則下十章精密之意,當自得矣,伏願殿下體念焉。上曰,領事陳之。宗薰曰,聖經賢傳雖多,而大學爲經傳之總領,大學一書之中,經一章又爲一篇之總領,若就經一章,而求其宗旨要切處,則修身二字是已,從上聖賢千言萬語,皆所以使人修其身也。故自天子之尊,下至匹庶,必以修身爲本,以綱領言,則明明德,卽修身之本,新民卽修身之效,止於至善,乃修身之止至善也。以條目言,則格物致知誠意正心,卽修身之功夫,齊家治國平天下,卽修身之功效也。此所謂始終本末,至爲精密也。所當熟讀而詳味,政在此處。伏願留神焉。上曰,知事陳之。鳳振曰,經文大義,領事纔已敷奏,臣無容架疊,而章下註中熟讀詳味四字,誠甚緊要矣。經一章,固是一篇之綱領,而十傳之雜引經傳,發明經旨,反覆剴切,靡有底蘊,學者若能專心硏究,使一部大學,常在我胸中,則一朝豁然貫通,如何是格致誠正,如何是修齊治平,瞭然看得,而畢竟成效,自底於躬行心得之域。此實讀大學之要符,而推此以往,聖經賢傳深辭奧旨,莫不從那熟讀詳味四字上得來,豈不盛哉?每於此等處,深留聖意,沈潛窮究,期有緝熙光明之效,區區之望耳。上曰,特進官陳之。羲肇曰,儒臣領事知事,皆已詳奏,臣無更陳之辭矣。上曰,特進官陳之。英錫曰,諸臣所奏,果皆切實,臣則別無敷衍仰奏者矣。上曰,參贊官陳之。正鎭曰,臣亦無可陳之辭矣。上曰,臺諫陳之。家淳曰,自上始講小學,今又講大學,小學·大學,皆以敬爲本,經一章之修身,爲八條之本,而修身之道,卽所謂敬也。自上終始以小學·大學爲工,則孔·曾道統之傳,亦在是矣。上掩卷。宗薰曰,法講體格,本有定規,祖宗朝以來上下謹守,相傳至今,故臣亦曾所稔聞而躬覩矣。上番玉堂,讀奏新受音也。講聲必一字三轉,與召對及常時讀書不同,自上講讀,玉音亦與他時不同,至於諸臣之文義仰陳,必有結語,自上亦必賜批,古例然矣。今雖未能盡然,必俯燭古規,然後可爲來頭修明之道,故仰達矣。上曰,史官就座,宗薰曰,講畢後登筵臺臣,當爲傳啓,而今至命退,臺諫無所啓達,臺風筵體,虧損甚大,宜有重勘,而似緣生疎未及周旋之致,旣未離席,使之如例傳啓恐好矣。上曰,退去臺廳爲之,可也。仍命退,諸臣以次退出。
上在昌德宮。停常參·經筵。
韓鎭㦿啓曰,來二十五日,朝參日次矣,敢稟。傳曰,停。
趙在慶啓曰,明日·再明日,齊陵忌辰祭齋戒正日相値,視事頉稟之意,敢啓。傳曰,知道。
韓鎭㦿啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李憲球啓曰,右副承旨徐戴淳,今日不爲仕進,卽爲牌招,何如?傳曰,允。
傳于李憲球曰,臺諫有闕之代,政官牌招開政。
李憲球啓曰,行吏曹判書徐耕輔,參判朴永元,參議閔泰鏞牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體更爲牌招。
又啓曰,行吏曹判書徐耕輔,參判朴永元,參議閔泰鏞再牌不進推考傳旨及罷職〈傳旨〉,今方捧入,而開政命下之後,連事違召,無意承膺,事體所在,誠極未安。參判陳疏,判書所當更請牌招,而係是一日三牌,何以爲之?敢稟。傳曰,參議只推,與判書更爲一體牌招,參判疏批已下,卽爲牌招。
徐戴淳啓曰,大司憲未差,執義李家淳,掌令趙迪相,持平黃晦瑛·崔岡鎭牌不進,掌令李垿在外,監察茶時之意,敢啓。傳曰,知道。
以執義李家淳,掌令趙迪相,持平黃晦瑛·崔岡鎭,獻納李光載,正言權馦牌不進罷職傳旨,傳于徐戴淳曰,只推。
李憲球啓曰,卽者吏曹郞廳來言,玉果縣監洪鼎周,憲府則雖已署經,諫院則不備,不得署經云。未肅拜·呈告人員,竝卽牌招,以爲署經之地,何如?傳曰,一司除署經。
以副校理李明迪牌不進罷職傳旨,傳于徐戴淳曰,只推。
李憲球,以弘文館言啓曰,副校理李明迪,旣有只推之命,卽爲牌招察任,何如?傳曰,允。
韓鎭㦿,以都摠府言啓曰,副摠管金相順,以禁衛中軍,本營騎士都試監試事,南別營晝仕出去之意,敢啓。傳曰,知道。
刑曹啓目粘連是白有亦,歙谷縣令尹榮遠矣旣承不多日內下送之飭敎,而過一旬,始爲辭朝,發緘推考,罪杖一百收贖,公罪。啓,依允爲旀,功議各減一等爲良如敎。
吏曹參判朴永元疏曰,伏以是月向晦,秋序垂盡,伏惟嚴廬哀疚,益切撫時之慕,仍伏念臣,才薄而進驟,器小而受盈,臨淵集木,恒懷兢懼,迺者亞銓寵旨,又何爲而及於賤名也?夫六部之掌,最重典選,今之佐貳,卽周官之小宰也。其專任雖異長席,衡鏡甄別,激揚振理,均有是責,臣顧其人乎哉?臣本儱侗疎闇,一切世務,都不通曉,所謂四選格令,九流品藻,直是瞽聾之視聽,臣雖欲貪榮冒進,決知其萬萬不堪也。噫,臣以無似,遭値昌會,歷踐冥升,僥冒滾到,此非臣有尺寸可用之實,卽我兩聖朝拂拭陶甄之洪造大化耳,逮我聖上臨御,眷顧愈隆,今年忝一官,明年濫一選,周流兜攬,非華則要,雖古昔賢俊兼備才學者,無以加之,瓦缶黃流,土苴文繡,未足諭其不稱也。自臣視臣,羞愧欲死,人之嗤點,當謂斯何?職不可太僭也,恩不可屢褻也。今又益之以不衷之服,進進不已,卽無論臣之狼狽大小,其爲累聖簡而玷名器,果何如也?顧今一初圖理,百度鼎新,我慈聖殿下,深惟民國利病之本,特輸人材用舍之方,渙發德音,飭勵所司,凡百在位,罔不思淬礪對揚。當此之時,雖庶官庶司,惟宜其難其愼,矧以銓綜之任,匪才輕授,欲望其知人擇人,不唯本末倒置,名實互舛,亦何以聳群聽而厭物情,以昭淸明之治乎?此又臣之不暇爲一己之私懼,而竊爲聖朝惜此擧也。開政有命,天牌屢臨,而揣量已熟,趨膺無路。玆敢罄悉衷私,干冒宸嚴。伏乞聖明,俯垂鑑諒,將臣新受銓職,亟行刋改,以幸公私,不勝大願,臣無任云云。答曰,省疏具悉。卿其勿辭行公。
丙申九月二十一日巽時,上御熙政堂。勸講入侍時,原任提學鄭元容,參贊官李憲球,檢討官林基洙,假注書兪錫煥,記事官白潤鶴·鄭最朝,各持大學,以次進伏訖。上誦前受音訖。元容讀自康誥曰,克明德,止釋新民,仍讀奏釋義訖。上讀新受音十遍訖,命陳文義。元容曰,今日自止內一字一句,皆合講明體行,而殷湯於沐盥之器,亦有自警之辭。昔周武王,受太公丹書之戒,而几席戶牖刀杖,皆作銘,而以寓提撕警勅之工,古之聖人,於動靜之間,日用之頃,亦不忘自修之方,有如是矣。德之本明,如身之本潔,而本明者,爲利慾所昏,本潔者爲塵垢所汚,操存省察,則昏者自明,疏瀹澡雪,則汚者自潔。然而今日明且潔,而明日昏又汚,則有何益乎?此所以旣新又新,常常無間斷,然後可臻至善之工矣。文王之明德,湯之日新,皆本於克與苟之一字,而以至純亦不已聖敬日躋之域。今殿下以此二字爲自任,則聖學自溫故而知新,至緝熙于光明,不期然而自然矣。上曰,玉堂陳之。基洙曰,克明德,人之初生,固有天賦之德,而蔽於私欲,能明者鮮矣,修身進學,是明德之本也。殿下亦勤學修身,則明德在其中矣,體念焉。上曰,參贊官陳之。憲球曰,明德新民,卽大學一部之綱領也。明德則斯有新民之效,而新民必由明德之工,互爲體用,不可偏廢,是以周家八百年基業,始新於文王之受命。殿下新陞寶位,親攬庶政,令德夙彰,八域延頸,而今講此書,明其明德,日新又新,推而及民,以至昭明而時雍,則維新之命,當與文王同歸矣。伏願垂神省念焉。上掩卷。仍命退,諸臣以次退出。
丙申九月二十一日申時,上御熙政堂。召對入侍時,參贊官徐戴淳,檢校直閣李公翼,侍讀官李魯確,檢討官林基洙,假注書兪錫煥,記事官申錫愚·鄭最朝,各持大學,以次進伏訖。上讀前受音十遍訖,命陳文義。魯確曰,首傳要旨,在於克字顧字,而上句平說明明德,次說明德之工,次說明德之極,而繼以自明二字,結上三節明字,起下章自新之意,二傳緊義,在於苟字作字,而首章申言日日新,又言新民之事,又言新民之效,而繼以用極二字,結上五箇新字,起下章所止之說,蓋極者至極之義,標準之名,人君之所當法也。是故昔者,箕子告武王曰,皇建其有極,伏願殿下,繼自今句句思之,字字思之,明德新民,皆止於至善,以爲建極之本焉。上曰,下番陳之。基洙曰,作新民,所新雖在於民,作新之機,實在於我,故自新爲新民之本,我之自新有息,則民之作新亦息矣。殿下每於自新上用工,則民亦不期而作新矣。殿下體念焉。上曰,閣臣陳之。公翼曰,玉堂所奏儘切,實無容更陳,而傳二章,有引湯之盤銘而釋之,註云盤是沐浴之盤也,於此,可想古昔聖王自修之工矣。湯之德豈有未盡,而銘於沐浴之盤以自警耶?雖於燕閒之暇,不欲放心故也。此亦無所不用其極之意,小學有座右銘,亦此意也。殿下記念否?伏望自修自警,懋哉懋哉。上掩卷。仍命退,諸臣以次退出。
上在昌德宮。停常參·經筵。
徐戴淳啓曰,大司憲未差,執義李家淳,掌令趙迪相,持平黃晦瑛·崔岡鎭呈辭,掌令李垿在外,監察茶時之意,敢啓。傳曰,知道。
傳于金弘根曰,勸講入侍。
金弘根啓曰,行吏曹判書徐耕輔,參議閔泰鏞三牌不進,推考傳旨及禁推傳旨,參判朴永元牌不進推考傳旨,今方捧入,而開政命下之後,連事違召,無意承膺,事體所在,誠極未安。判書所當更請牌招,而係是一日四牌,何以爲之?而參判更爲牌招,何如?傳曰,允。參議分揀,與判書更爲一體牌招。
金弘根,以吏批言啓曰,弘文館副應敎,今當差出,而前望中無故之人,只有二人,以二望擬入之意,敢啓。傳曰,知道。
有政。吏批,行判書徐耕輔進,參判朴永元式暇,參議閔泰鏞牌不進,行都承旨金弘根進。以宋冕載爲大司憲,趙得林爲司諫,沈東奎爲正言,金邁淳爲兵曹參判,李完植爲右尹,洪學淵爲同義禁,趙秉鉉爲同經筵,徐有畬爲司宰僉正,吳相昱爲校書校理,羅漢基爲肇慶廟令,尹稠爲漢城判官,閔致久爲禁府都事,崔大寔爲奉常主簿,朴載鳳·金龜淳爲造紙別提,祭酒單宋穉圭,南學訓導單崔信,兼春秋單金權,兼掌令洪在喆,兼持平李明迪·金在田減下。幼學趙鴻漸今超通政,年七十九,侍從臣掌令趙迪相父,前郡守吳顯佑,前縣監金益鍾,前察訪李熙黼·崔元謙已上今加通政加資事及前中軍鄭來鴻今加嘉善加資事承傳。
兵批,判書金蘭淳進,參判金邁淳未肅拜,參議趙奎昇病,參知白東奎入直,左副承旨韓鎭㦿進,啓曰,知訓鍊今當差出,而當品中可擬之人乏少,從二品竝擬,何如?傳曰,允。以洪命周·李羲肇爲都摠管,洪學淵·金魯甲·柳相穆爲副摠管,柳相弼爲知訓鍊,白慶楷爲同知,南錫圭·李肇淵爲宣傳官,具載龍爲內禁將,尹鳴國·鄭海鵬·沈能念·金東寔爲五衛將,盧鼎裕爲景福將,金亨稷·金得光爲慶熙將,張有亨爲訓鍊僉正,黃仁㷞爲右邊捕盜從事官,鄭藎·任百能爲文兼,南正祜爲訓鍊主簿加設,趙羲麟爲部將,李圭容爲宣傳官,朱載彦爲順天營將,金履協加德僉使,李培遠爲忠淸水虞候,韓在懋爲全羅左水虞候,朴民弘爲位羅萬戶,金益鍊爲阿吾地萬戶,李宗根爲格浦別將,崔道喆爲臨津別將,知事單李文養,同知單李邦郁,僉知三單李顯喆·韓用夏·朴元植,護軍安光直·吳致豐,副護軍金大根·李敎益,副司直朴時源·朴心壽,副司果鄭藎·崔琠·宋重協·朴宗瑱以上竝單付。忠淸水虞候許稱,前守門將徐庭淳·朴履會,前主簿李光修,前監牧官李宅基,前萬戶鄭岐達,司果張孝懋,及第李宅永以上今加折衝加資事,覆啓判下。
吏批,再政。以李是遠爲副應敎,金學模爲社稷令,李珽爲監察,盧尙默爲典籍,左尹單李完植,右尹趙冀永。
兵批,再政。以金煐爲訓鍊都正,韓益東爲宣傳官,李亨夏爲都摠經歷,李南轅爲訓鍊僉正,李周瓚爲守門將,李熙忠爲宣傳官,李承度爲部將,同知單金東寔,僉知單尹鴻國·鄭海鵬,護軍鄭來鴻,副護軍趙鴻漸·吳顯佑·金益鍾·李熙黼·崔元謙·許稱·徐庭淳·朴履會·李光修·李宅永·李完基·鄭岐達·張孝懋以上竝單付,副摠管單李羲肇。
傳于韓鎭㦿曰,召對爲之。
以吏曹參議閔泰鏞牌不進罷職傳旨,傳于韓鎭㦿曰,只推。
以副校理李明迪牌不進罷職傳旨,傳于尹正鎭曰,只推。
金弘根,以吏曹言啓曰,文敏公徐浩修延諡,今月二十五日,定行於水原府云。賜諡官,依例啓下之意,敢啓。傳曰,知道。
韓鎭㦿,以禁衛營言啓曰,騎士都試時優等人,別單書入之意,敢啓。傳曰,知道。
徐戴淳,以刑曹言啓曰,卽接黃海監司徐萬淳文移,則遂安郡徒二年定配罪人朴致誠,限滿云矣,取考曹上配案,則朴致誠,以刃刺人罪,甲午九月,徒二年定配於遂安郡,今已限滿的實,依法典放送後,徒流案頉下之意,分付道臣,何如?傳曰,允。
又以右邊捕盜廳言啓曰,通符傳授法意,何等愼重,而本廳從事官李行潤,謂有親病,不爲受由,所佩通符,亦不傳納于臣廳,直爲下鄕,竟至遭故,而殆過五日,使其家人,今始替納,此雖與無端下鄕有異,事未前有,擧措駭然,不可以事在倉遑,有所容恕。前從事官李行潤,令該府拿問處之,何如?傳曰,允。
丙申九月二十二日巽時,上御熙政堂。勸講入侍時,原任直提學金鏴,參贊官金弘根,侍讀官李魯確,記事官李源庚·申錫愚·鄭㝡朝,各持大學,以次進伏訖。上誦前受音訖。鏴讀自詩云邦畿千里,止止於信,仍奏釋義訖。上讀新受音十遍訖,命陳文義。鏴曰,此章釋止於至善之義,而凡物各有所當止之處,故引詩所著,以發其奧,而聖人之所止,在於至善,至善之道,卽文王止於仁,止於敬,止於孝,止於慈,止於信五者也。非但聖人之道爲然,凡百日用事爲,莫不有所止處,而若以讀書言之,則學者所止處,在於明理成道修己治人,而帝王之學,亦當以治國平天下,爲所止處矣。殿下今講大學,若懋緝熙之工,克臻知止之域,則修齊治平之化,可期比隆三代,而豈可使文王五者之德,專美於古乎?上曰,玉堂陳之。魯確曰,此三章承上章,皆言止字,玄鳥詩但言所止而已,則實欠知字之義,是未足以形容止至善之妙,不若孔子說詩之辭知其所止,則庶乎可以形容矣,而又謂之鳥,則猶有可比者,是亦未盡其妙,不若文王之詩所言於緝熙敬止,然後乃爲止至善之至耳。一節深於一節,意味無窮,此曾子敎人之至意也。蓋文王之學,繼續故光明,光明故敬止,敬之一字,卽大學宗旨,而殿下之所當止也。今經筵日開,聖學將就,若繼續之光明之,亦如文王,所謂止於至善不難矣。伏願懋哉懋哉。上曰,參贊官陳之。弘根曰,文義則閣臣·儒臣,皆已詳奏,臣無更陳者,而臣嘗初登講筵,不避僭妄,猥陳狂瞽之說,以銳志典學,專一講讀,措辭仰對矣。及再登筵,竊覸講讀之時,留神方冊,無暫間斷,有以仰揣聖工有專一之效,誠不勝歡欣忭祝矣。今又陪講,伏覩讀十遍之內,留神時少,間斷時多,恐有欠於專一之工,非但較昨稍遜,反復比初有加,更不勝訝惑憂嘆之至,第伏念聖學,有純一專篤之工,然後可臻於緝熙光明之域矣。伏願亟加留念焉。上掩卷命退,諸臣以次退出。
丙申九月二十二日申時,上御熙政堂。召對入侍時,參贊官韓鎭㦿,檢校直閣李公翼,侍讀官李魯確,檢討官金德喜,假注書兪錫煥,記事官申錫愚·鄭㝡朝,各持大學,以次進伏訖。上讀前受音十遍訖,命陳文義。魯確曰,凡民皆有所止,可以君子而不有所止之處乎?彼鳥亦知所止,可以吾人而不知所止之處乎?將言文王之敬止,故先設此以明之,皆丁寧反復之義也。大抵引經解義之法亦如此。伏願殿下體念焉。上曰,下番陳之。德喜曰,聖學之領要極工,無出乎敬一字,故文王之五止,亦必以敬止先之,則可知爲五止之本也。欲法文王,捨是敬奚以哉?伏願殿下,常留聖心焉。上曰,閣臣陳之。公翼曰,玉堂所奏敬字之義,誠好矣。敬然後學問進德業新,曲禮亦云毋不敬,若欲止於所當止,則非敬而不可得矣。此章所云仁敬孝慈信,特擧倫彝之綱領而言,雖於日用常行之細小事,莫不由敬而成,可不念哉。至於講筵,反復溫繹,討論文義,心得躬行,是乃所當止者,如少放忽,則不得止於所當止,而徒歸文具。伏望以敬字,爲殿下今日自勉之道焉。上掩卷。仍命退,諸臣以次退出。
上在昌德宮。停常參·經筵。
自人定至夜五更,灑雨下雨,測雨器水深一分。
尹正鎭啓曰,明日常參·經筵,取稟。傳曰,停。
徐戴淳啓曰,行大司憲宋冕載未肅拜,執義李家淳,掌令趙迪相,持平黃晦瑛·崔岡鎭呈辭,掌令李垿在外,監察茶時之意,敢啓。傳曰,知道。
傳于趙在慶曰,勸講入侍。
趙在慶啓曰,卽者檢閱李墩,以其親病,陳疏徑出,原疏以國忌正日,纔已退却矣。所當直捧禁推傳旨,而此與無端徑出有異,推考警責,何如?傳曰,允。
又啓曰,卽者檢閱徐耆淳·申錫愚·鄭㝡朝,謂有館規,聯疏徑出,原疏纔已退却矣。所當直捧禁推傳旨,而此與無端徑出有異,竝推考警責,仍直牌招入直,何如?傳曰,允。
以檢閱徐耆淳·申錫愚·鄭㝡朝牌不進罷職傳旨,傳于趙在慶曰,只推。
趙在慶,以承文院都提調意啓曰,海州漂民出送事,盛京禮部咨文出來矣。以前頭使行奉表稱謝之意,盛京·北京先通咨文,依例撰出,正書安寶後,定禁軍騎撥下送于灣府,使之入送鳳城將處,以爲轉致盛京·北京之地,以無方物一起磨鍊,順付於今番節使行之意,分付該曹,何如?傳曰,允。
徐戴淳,以都摠府言啓曰,今日入直內三廳武兼禁軍及軍兵等,當爲中日習射技放,而國忌相値,不得設行之意,敢啓。傳曰,知道。
又以兵曹言啓曰,再明日孝和殿冬享大祭誓戒親行時,本曹堂上,全數進參,而新除授參判金邁淳,在外不得進參,令政院稟旨變通,仍令該曹,口傳差出,待下批,牌招,以爲進參之地,何如?傳曰,許遞。
吏曹口傳政事,以尹尙圭爲兵曹參判。
徐戴淳,以兵曹言啓曰,右邊捕盜大將金煐,以訓鍊院都正,移拜兼都正矣。依例口傳付軍職以入之意,敢啓。傳曰,知道。
兵曹口傳政事,護軍金煐。
徐戴淳,以兵曹言啓曰,今月二十五日,一內禁軍番次矣。新除授該番將具載龍,身病猝重,呈狀乞遞,改差,其代依承傳口傳擬入之意,敢啓。傳曰,知道。
兵曹口傳政事,以沈有祖爲內禁將。
徐戴淳,以御營廳言啓曰,本廳千摠尹明儉,以前任甲山府使,方在下等中,矇然檢擬,至於受點,錯誤之失,臣方惶恐待罪,而原望筒勿施,改擬以入之意,敢啓。傳曰,知道。卿則推考。
又以義禁府言啓曰,右邊捕盜廳啓辭內,前從事官李行潤,令該府拿問處之事,允下矣。李行潤,下去京畿抱川地云。依例發遣府羅將拿來,何如?傳曰,待待命拿囚。
丙申九月二十三日巽時,上御熙政堂。勸講入侍時,檢校直提學徐憙淳,參贊官趙在慶,檢討官金德喜,假注書兪錫煥,記事官申錫愚·鄭㝡朝,各持大學,以次進伏訖。上誦前受音訖。憙淳讀自詩云瞻彼淇澳,止民之不能忘也,仍讀奏釋義訖。上讀新受音十遍訖,命陳文義。憙淳曰,此章卽衛人美武公之德,而先以淇竹之美盛起興而詠歎之辭也。蓋言切而復磋,琢而又磨,譬則君子爲學之節次,而止善之極致也。恂慄威儀云者,儘是功效之極處,而恂慄卽嚴密武毅,敬在其中之謂。大學一部,不外乎敬之一字,威儀卽可畏可像之謂,正其衣冠,尊其瞻視,非有意乎尙猛,而人自畏服,動容周旋,自中乎禮,不期然而自然者也。就以講筵言之,殿下一日之動靜,係是臣民之所瞻仰。伏願講讀之際,恒存乎敬,無少間斷,必用切磋琢磨之工,以致恂慄威儀之盛焉。上曰,玉堂陳之。德喜曰,切磋琢磨四字,包得爲學之極工,若切而不磋,琢而不磨,則無以致其精美而至於有斐矣。伏願殿下,以此四字,常留聖心,以至于光明之域焉。上曰,參贊官陳之。在慶曰,此章卽學問進修之極工,而要在止於至善也。爲學之道,日新又新,務去氣偏慾蔽之患,恒存省察克治之工,然後至那十分純粹處,充盛宣著,人皆仰其光輝,是其表驗也。旨義蓋如此,而無他可陳之辭矣。上掩卷。仍命退,諸臣以次退出。
上在昌德宮。停常參·經筵。
趙在慶啓曰,明日常參·經筵,取稟。傳曰,停。
徐戴淳啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
趙在慶啓曰,左右史不可不備,檢閱徐耆淳·申錫愚·鄭最朝,旣有只推之命,竝卽牌招,推移入直,何如?傳曰,允。
大王大妃殿傳于趙在慶曰,孝和殿冬享大祭誓戒,攝行磨鍊。
傳于趙在慶曰,左承旨許遞,前望單子入之。
承旨前望單子入之,徐箕淳落點。
傳于趙在慶曰,承旨房望,順房爲之。
徐戴淳啓曰,行大司憲宋冕載,執義李家淳,掌令趙迪相,持平黃晦瑛·崔岡鎭牌不進,掌令李垿在外,監察茶時之意,敢啓。傳曰,知道。
以執義李家淳,掌令趙迪相,持平黃晦瑛·崔岡鎭,司諫趙得林,獻納李光載,正言權馦·沈東奎牌不進罷職傳旨,傳于徐戴淳曰,只推。
以檢閱徐耆淳牌不進罷職傳旨,傳于趙在慶曰,只推。
徐戴淳啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
趙在慶,以弘文館言啓曰,新除授副應敎李是遠,時在江華地,經筵入番事緊,請斯速乘馹上來事,下諭,答曰,依啓。
又以禮曹言啓曰,純宗大王祔廟時,當有配享之臣,而取考丙午·戊戌謄錄,則尊崇議號日抄啓矣。今亦依前例,議號日,時原任大臣及政府六卿·三司長官,會于賓廳抄啓,而應參人員,亦令政院,稟旨命招擧行,何如?傳曰,允。
又以戶曹言啓曰,臣止淵,與正郞臣沈宜復,進詣慶熙宮差備內,啓下手本中有頉處及內各司有頉處,眼同看審,則不無間間修補處,而節候差晩,土功爲難,待明春漸次始役之意,敢啓。傳曰,知道。
又以戶曹言啓曰,文昭殿碑閣·蠶壇碑閣·追慕洞碑閣·淨業院·流霞亭·養正齋,依定式發遣本曹郞廳奉審,則姑無頉處之意,敢啓。傳曰,知道。
又以戶曹言啓曰,訓鍊院慕華館,依定式發遣本曹郞廳摘奸,則姑無頉處之意,敢啓。傳曰,知道。
禮曹,今此大王大妃殿·王大妃殿議號吉日令日官推擇,則來十一日爲吉云。依前例,同日時原任大臣及政府館閣堂上·六曹參判以上·三司長官,會于賓廳,定號以入,而應參人員,令政院稟旨命招擧行,何如?判付。啓,依所啓施行爲良如敎。
吏曹參議閔泰鏞疏曰,伏以臣之冒膺見職,寧或自諉以一分堪承,而文字蘄免,誠淺辭拙,未蒙體諒之恩,妄欲隨衆竭蹶,粗伸義分,秪肅恩命,行將帀月矣。榮名在身,縱詑明時之遭遇,擔責踰分,莫逃公議之嗤點,愧懼交中,無地自容。臣本受氣脆薄,幼少善病,及爾衰邁,形先尫而髮早凋,蓋緣積歲目疾,爲之祟耳,膜醫紛擾,視瞻昏纈,風熱外障,始或認爲往來,心肝內傷,久漸覺其貞痼,鍼藥無賴,形證轉變,卽此實狀,通朝之共知,而近又觸冒霜冷,一倍越添,宛轉床玆,無望時日之起動,際玆大享臨近,誓戒將莅,駿奔肅穆,周旋幣鬯,係臣職分內事,而實無以自力效誠矣。惶阨之極,又添一病,臣若猥屑是懼,不早陳懇,恐致公私之狼狽,玆將疾痛之呼,敢溷崇嚴之聽。伏乞聖慈,俯垂鑑諒,亟遞臣吏曹參議之職,以安微分,仍治臣干瀆之罪,以勵有位焉,臣無任云云。省疏具悉。所請依施。
丙申九月二十四日巽時,上御熙政堂。勸講入侍時,檢校直提學徐憙淳,參贊官趙在慶,侍讀官李魯確,記事官金應均·白潤鶴,記注官全國憲,各持大學,以次進伏訖。上誦前受音訖。憙淳讀自詩云於戲,止止於信下,仍讀奏釋義訖。上讀新受音十遍訖,命陳文義。憙淳曰,此章之旨,卽推本於明明德,備釋新民之至意,而可見其有本有末矣。新之之工,要在於自新,使彼在下之民,薰陶浸漬,皆能自治,則不有規之之勞,而仍無規之之事,此等處如是體念焉。上曰,玉堂陳之。魯確曰,詩云於戲前王不忘,大行大王,卽我朝前王也。昔者殿下,在東宮時,大行大王,設書筵而敎之,今殿下思先王,不可以不講學,講學則自不能忘先王也。止於文義,則前章引切磋琢磨,見明明德之止於至善,此章說親賢樂利,見新民之至於至善,第四傳又引使無訟三字,旨哉言乎。使無訟者,明明德也,本也體也,無訟者,新民也,用也末也。德明而民新,則止於至善,不待言而自明矣。伏願殿下,念先王之敎,銘夫子之訓,旣明且明,日新又新,以止至善爲主焉。上曰,參贊官陳之。在慶曰,閣臣玉堂,已備陳無餘,臣無容更達矣。上掩卷。命退,諸臣以次退出。
上在昌德宮。停常參·經筵。
自開東至巳時,灑雨下雨,測雨器水深一分,卯時雷動。
藥房都提調朴宗薰,提調金鏴,副提調尹正鎭啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
尹正鎭啓曰,明日經筵,取稟。傳曰,停。
大王大妃殿傳于韓鎭㦿曰,今日次對,後日次來會。
大王大妃殿傳于尹正鎭曰,勸講自今日停。
金弘根啓曰,新除授左承旨徐箕淳,時在平安道成川府任所,斯速乘馹上來事,下諭,何如?傳曰,許遞,前望單子入之。
承旨前望單子入之,金英淳落點。
傳于金弘根曰,承旨房望,順房爲之。
尹正鎭啓曰,卽者刑曹郞廳來言,今此孝和殿冬享大祭受誓戒時,本曹判書曺鳳振,以聽誓文官,當爲進參,而有實病,不得進參云,卽爲牌招,何如?傳曰,許遞,前望單子入之。
刑曹判書前望單子入之,李光文落點。
徐戴淳啓曰,行大司憲宋冕載,執義李家淳,掌令趙迪相,持平黃晦瑛·崔岡鎭牌不進,掌令李垿在外,監察茶時之意,敢啓。傳曰,知道。
以執義李家淳,掌令趙迪相,持平黃晦瑛·崔岡鎭,司諫趙得林,獻納李光載,正言權馦·沈東奎牌不進罷職傳旨,傳于徐戴淳曰,只推。
金弘根,以吏曹言啓曰,今此宗廟冬享大祭亞獻官預差,前判書曺鳳振塡差,而時無職名,令該曹口傳付軍職,何如?傳曰,允
兵曹口傳政事,大護軍單曺鳳振。
韓鎭㦿,以備邊司言啓曰,卽見平安監司李紀淵分等狀啓,則平壤等七邑,置之稍實,順安等三十一邑,置之之次,陽德等四邑,置之尤甚,後錄諸條,竝請令廟堂稟旨分付,而各邑租簿,待其齊報,追後得聞爲辭矣。其一,各邑鎭帳外火田,限四分一權減,各鎭屬給代不足條,以各鎭間年儲留穀及營別置穀,從便區劃事也。其一,陳田火田還加起之執摠,姑許停免事也。其一,各宮房各衙門及奎章閣所屬屯土,從實執摠事也。其一,當捧還穀,毋論之次尤甚邑尤甚面里,三分一以相當穀準折代捧事也。其一,楚山査逋未捧穀二千四十九石,依昨年例停捧事也。其一,尤甚邑,限明秋勿定配所,推奴徵債防塞事也。今年西農,較諸道最爲登稔,而秋後風暵,繼以早霜,若而災損,亦所不免,道啓分等,必有斟量,依狀請施行。還穀代捧,雖非經法,而各穀成就,旣有優劣之懸殊,則民情所係,有難强責以本色,楚山逋還之每年停退,揆以糴政,亦甚悶然,而本色,旣係尤甚,有不容一切徵督,其餘諸條,旣多已行之例,不必靳持,竝一體許施,何如?傳曰,允。
上在昌德宮。停常參·經筵。
韓鎭㦿,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
尹正鎭啓曰,明日經筵,取稟。傳曰,停。
徐戴淳啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
尹正鎭啓曰,今十月初三日孝和殿冬享大祭親祭祭文,當爲製進,大提學趙寅永,待明朝牌招,使之製進,何如?傳曰,允。
徐戴淳啓曰,行大司憲宋冕載,執義李家淳,掌令趙迪相,持平黃晦瑛·崔岡鎭牌不進,掌令李垿在外,監察茶時之意,敢啓。傳曰,知道。
以執義李家淳,掌令趙迪相,持平黃晦瑛·崔岡鎭,司諫趙得林,獻納李光載,正言權馦牌不進罷職傳旨,傳于徐戴淳曰,只推。
韓鎭㦿,以禁衛營言啓曰,本營哨官金聖孝,以假參軍,不勤巡山,事多駭妄,爲先汰去之意,敢啓。傳曰,知道。
上在昌德宮。停常參·經筵。
自午時至人定,灑雨下雨,測雨器水深一分。
趙在慶啓曰,明日經筵,取稟。傳曰,停。
又啓曰,來初一日,輪對日次,而孝和殿冬享大祭致齋相値,頉稟之意,敢啓。傳曰,知道。
徐戴淳啓曰,合辭許久闕啓,事甚未安。除未署經外,未肅拜·呈告人員,竝卽牌招,何如?傳曰,允。
金英淳啓曰,右承旨尹正鎭,今日不爲仕進,卽爲牌招,何如?傳曰,允。
傳于趙在慶曰,孝成殿朔祭,以攝行磨鍊。
徐戴淳啓曰,漢城左尹李完植,以城隍發告祭獻官,今方受香出去矣。兼帶禁衛大將命召,來請還納,何以爲之?而將兵之任,不可一刻無摠察之人,何以爲之?敢稟。傳曰,仍佩往來,訓將兼察。
又啓曰,禁衛大將,訓將兼察事,命下矣。兼察禁衛大將金逌根,卽爲牌招聽傳敎,何如?傳曰,允。
又啓曰,行大司憲宋冕載,執義李家淳,掌令李垿·趙迪相,持平黃晦瑛·崔岡鎭牌不進,監察茶時之意,敢啓。傳曰,知道。
以執義李家淳,掌令李垿·趙迪相,持平黃晦瑛·崔岡鎭,司諫趙得林,獻納李光載,正言權馦牌不進罷職傳旨,傳于徐戴淳曰,只推。
以右承旨尹正鎭牌不進罷職傳旨,傳于金英淳曰,只推。
徐戴淳,以備邊司言啓曰,卽見忠淸監司沈宜臣分等狀啓,則天安等二十五邑鎭,置之尤甚,公州等二十二邑,置之之次,淸風等八邑,置之稍實,後錄諸條,竝請令廟堂稟旨分付,而執災一款,追後登聞爲辭矣。其一,新還餉及各營各司所納諸般身米布錢,訓局砲保,樂工保米,守摠兩營牙兵收米,尤甚邑尤甚戶三分二,尤甚邑之次戶,之次邑尤甚邑尤甚戶折半,之次邑之次戶,稍實邑尤甚戶三分一,限明秋停退事也。其一,今年停退還餉,雖不入停蕩穀,勿拘常例,均排懸停,而其中摠廳統營統禦營穀,亦限三分一懸停,儲置移錄穀常賑穀均廳穀,較量目下時在,分數懸停事也。其一,昨年尤甚邑及海溢水災等邑停退還餉與軍米布錢,尤甚之次邑仍停,稍實邑三分二仍停事也。其一,各軍門各衙門所納諸般保米收米停退外餘數,尤甚邑純錢,之次邑三分二,稍實邑折半代錢捧納事也。其一,各年舊還餉,停退軍米布錢及癸巳停退,限今秋仍停者,無論三等邑仍停,上黨己丑未捧餘在條,亦許停退,待明秋收捧事也。其一,丁酉式戶籍及各軍保都案,水軍十年大都案,竝限明秋,退限磨勘事也。其一,魚鹽船稅壬辰秋等,癸巳春等停退條,依前仍停,丁酉式點檢改案,三等邑限明秋退限事也。其一,各年拯劣米太,竝限明秋仍停,今年分俵拯米太,折半限明秋停捧事也。其一,洪州等三邑鎭在囚敗船罪人,竝移送原籍官事也。其一,安興餉米之散在各邑者,姑許仍留事也。其一,沿海各邑鎭戰龜防兵船改造改槊當限者,竝限明秋退行事也。其一,洪州等十三邑鎭各司所納箭竹,量宜權減事也。其一,貢津倉所屬邑大同,追後裝發事也。其一,尤甚之次邑,限明秋勿定配所事也。其一,推奴徵債防塞事也。本道穡事,始或緣旱而晩移,旋復遇潦而沈墊,繼之以東風連吹,霜沍太早,諸般災形,殆無不備,畢竟收獲,未免全歉,言念民事,誠極悶惻,分等依狀請施行,糴法莫嚴,軍需至重。停代之請,俱難輕許,而民勢旣云遑汲,經法有難膠守,還餉則尤甚邑四分一,之次邑五分一,許令限明秋停退。軍身米布錢及各樣保米收米,尤甚邑則三分一,限麥秋退捧,餘數中折半,以錢代捧,之次邑則只許折半代錢,稍實邑則竝勿論。至於勿拘均停之請,雖云道內事勢之不得不然,而耗穀需用,各有歸屬,一或欠縮,掣礙多端,此則有難遽議,而儲置移錄常賑均廳穀之可以自本道量宜支計者,許令分數懸停,以爲推移闊狹之地,昨年尤甚及水災邑各樣停退,果難準數竝督,尤甚之次邑,全數仍停,稍實邑折半仍停,各年舊還及停退軍米布錢,如今之歲,尤不容督納,竝與癸巳停退之限今秋仍停者及上黨山城己丑未捧條,而一竝許停。魚鹽船停退條之仍停,戶籍軍案點檢改案之退限,各年拯劣米太之限明秋仍停,俱係荒年紓力之政,竝爲許施。今年分俵拯米太,亦許折半停捧,敗船罪人之移送原籍,安興餉米之仍留。各邑戰龜防兵船改造改槊之退限,貢津倉屬邑大同之追後裝發,推奴徵債之防塞,亦令依狀請施行。各司納箭竹,限折半權減,配所則只令尤甚邑勿定,何如?傳曰,允。
又以司僕寺一二提調意啓曰,兼內乘李亨夏,今月二十二日政,移拜都摠經歷矣。其代令該曹口傳差出,以爲推移入直之地,何如?傳曰,允。
上在昌德宮。停常參·經筵。
尹正鎭啓曰,明日經筵,取稟。傳曰,停。
韓鎭㦿啓曰,合辭許久闕啓,事甚未安。除未署經外,未肅拜·呈告人員,竝卽牌招,何如?傳曰,允。
傳于韓鎭㦿曰,臺諫竝許遞,政官牌招開政。
韓鎭㦿啓曰,大司憲·執義·掌令二員,持平二員未差,監察茶時之意,敢啓。傳曰,知道。
尹正鎭,以吏曹言啓曰,兵曹佐郞姜英國,受由過限不上來,依例改差,何如?傳曰,允。
有政。吏批,判書徐耕輔進,參判朴永元牌招不進,參議未差,右承旨尹正鎭進。啓曰,臺諫多窠,今當差出,而擬望之人乏少,外任竝擬,何如?傳曰,允。以趙秉龜爲吏曹參議,金履載爲大司憲,洪羲瑾爲大司諫,洪在喆爲執義,李明緖爲司諫,金洙根·韓鎭庭爲掌令,李晉祥·許㥌爲持平,金德喜爲獻納,趙雲澈·曺雲承爲正言,李圭祊爲敦寧都正,權敦仁爲知經筵,閔致成爲知義禁,鄭禮容爲知春秋,李秉國爲弘陵令,安允沆爲兵曹佐郞,李公翼爲成川府使,贈兵參柳達源贈兵判例兼,故同知柳鎭夏贈兵參例兼,已上知訓鍊柳相弼兩代。
兵批,判書金蘭淳病,參判尹尙圭入直進,參議趙奎昇,參知白東奎病,左副承旨韓鎭㦿進。同知單盧鼎裕,大護軍宋冕載,護軍李憲球·洪穉圭·金邁淳,副護軍徐箕淳·閔泰鏞,副司直李家淳·趙得林·李垿·趙迪相·黃晦瑛·崔岡鎭·李光載,副司果權馦·沈東奎,以上竝單付。
吏批,再政。以趙雲澈爲副校理,李在直爲副修撰,李根中爲大司成,趙得林爲司僕正,鄭誠一爲禮曹佐郞,李敏衡爲慶尙都事,崔致常爲黃海都事,同義禁單閔致成,同春秋單鄭禮容。
兵批,再政。同知單金亨稷。
兵曹口傳政事,以李觀熙爲內乘。
韓鎭㦿,以禁衛營言啓曰,謹依大王大妃殿口傳下敎淑善翁主墓所洞口內所在本營屯田二十負二束,移屬該宮之意,敢啓。傳曰,知道。
又以濬川司言啓曰,本司都廳御營廳千摠李容鉉改差,代以訓鍊都監別將李義權差下,使之察任,何如?傳曰,允。
上在昌德宮。停常參·經筵。
韓鎭㦿,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
又啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
尹正鎭啓曰,明日·再明日,孝和殿冬享大祭致齋相値,視事頉稟之意,敢啓。傳曰,允。
備忘記,順天營將朱載彦下直,長弓一張,長箭一部,片箭一部,筒兒一箇賜給。
又啓曰,臣正鎭,今日孝和殿冬享大祭肄儀進去,下直之意,敢啓。傳曰,知道。
傳于尹正鎭曰,右副承旨許遞,前望單子入之。
承旨前望單子入之,尹命圭落點。
傳于韓鎭㦿曰,承旨房望,順房爲之,禮·兵換房。
韓鎭㦿啓曰,吏曹郞廳來言,臺諫有闕,政事,取稟。傳曰,前望單子入之。
正言前望單子入之,金鼎元落點。
趙在慶啓曰,明日傳香,禮房承旨當爲齋宿,而右承旨尹正鎭,纔已肄儀進去矣。所當牌招,而拘於廳規,不得請牌,何以爲之?敢稟。傳曰,牌招。
掌令金洙根啓曰,臣知識鹵莽,言議謭劣,本不合於淸朝耳目之任,而迺者栢府新除,忽下於千萬夢想之外,天牌儼臨,義分是懼,雖不得不章皇出肅,粗伸叩謝之忱,而第於合啓中,有區區私義之不可聯參者,前後之如臣情地,擧皆引避,輒蒙體諒,今於臣身,宜無異同,請命遞斥臣職。答曰,依啓。
兵曹口傳政事,副司果金洙根。
傳于韓鎭㦿曰,開城留守有闕之代,各別擇擬。
以京畿監司金道喜狀啓,高陽郡守成近默身病猝重,屢呈辭狀,不得已罷黜事,傳于趙佐慶曰,令該曹口傳差出,催促下送。
以執義洪在喆,掌令韓鎭庭,司諫李明緖,獻納金德喜,正言曺雲承牌不進罷職傳旨,傳于韓鎭㦿曰,只推。
尹正鎭,以弘文館言啓曰,新除授副校理趙雲澈,卽爲牌招察任,何如?傳曰,允。
又以弘文館言啓曰,新除授副修撰李在直,時在慶尙道慶州地,經筵入番事緊,請斯速乘馹上來事,下諭。傳曰,許遞。
韓鎭㦿,以都摠府言啓曰,副摠管金相順,以禁衛中軍,本營諸將官射會監試事,南別營晝仕出去之意,敢啓。傳曰,知道。
又以兵曹言啓曰,今九月二十九日酉初二刻六分立冬,十月節改火進上時,宗廟署·社稷署·永禧殿·永寧殿·孝和殿·景慕宮·毓祥宮·宣禧宮·景祐宮·慶壽宮,依例改火,奎章閣·議政府·承政院·漢城府,一體頒火之意,敢啓。傳曰,知道。
又以備邊司言啓曰,卽見水原留守徐有榘災實狀啓,則以爲,地部劃下災三十結外,新舊災合一千一百八十三結八十五負九束,特許加劃,昨年停退還餉各穀六千九百七十七石,限明年仍停,推奴徵債,一切防塞事,竝請令廟堂稟旨,分付矣。今歲畿農,足稱免歉,本府在畿甸,雖居稍遜,而統論一境,亦非全損,災結加請之反多於昨年,未免有過於分數,元劃外以九百七十結加劃,俾滿千結之數,亦庶無白徵之患,使之以此均俵,還餉之新舊竝督,事勢果難,姑許仍停,待明年準捧,推徵防塞,亦爲許施,何如?傳曰,允。
慶尙監司尹聲大疏曰,伏以無似賤臣,猥膺重寄,丐免未獲,行將陛辭,此時戀結,尤自倍常。第伏念臣之父母墳山,在於京畿高陽地,今當遠離之日,冞增霜露之感,不避煩瀆,仰暴衷懇。伏乞聖慈,特賜臣往來之暇,俾伸至情焉,臣無任云云。答曰,省疏具悉。卿其往省焉。
上在昌德宮。停常參·經筵。
藥房都提調朴宗薰,提調金鏴,副提調尹正鎭啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
韓鎭㦿啓曰,行大司憲金履載,執義洪在喆,掌令韓鎭庭未肅拜,掌令一員未差,持平李晉祥·許㥌在外,監察茶時之意,敢啓。傳曰,知道。
金弘根啓曰,右承旨金英淳,今日不爲仕進,卽爲牌招,何如?傳曰,允。
趙在慶啓曰,備邊司郞廳來言,今日賓廳日次,而孝和殿冬享大祭親行致齋相値,不得來會云矣,敢啓。傳曰,知道。
傳于尹正鎭曰,禮房承旨馳詣宗廟·景慕宮,奉審摘奸以來。
以右承旨金英淳牌不進罷職傳旨,傳于趙在慶曰,只推。
金弘根啓曰,今日齋宿,承旨當爲備員,行左承旨尹命圭在外,何以爲之?而右承旨金英淳,旣有只推之命,更爲牌招,何如?傳曰,允。在外承旨許遞,前望單子入之。
承旨前望單子入之,成遂默落點。
金弘根啓曰,新除授右承旨成遂默,卽爲牌招,以爲齋宿之地,何如?傳曰,允。
趙在慶啓曰,漢城左尹李完植,以厲祭獻官,今方受香出去矣。兼帶禁衛大將命召,來請還納,何以爲之?而將兵之任,不可一刻無摠察之人,何以爲之?敢稟。傳曰,仍佩往來,摠戎使兼察。
又啓曰,禁衛大將,摠戎使兼察事,命下矣。兼察禁衛大將柳相弼,卽爲牌招聽傳敎,何如?傳曰,允。
以右承旨金英淳再牌不進罷職傳旨,傳于趙在慶曰,只推。
以副校理趙雲澈牌不進罷職傳旨,傳于尹正鎭曰,只推。
備邊司薦望,以朴齊聞爲開城留守。
吏曹口傳政事,以金履豐爲高陽郡守。
尹正鎭,以奎章閣言啓曰,明日卽奎章閣演慶堂朔奉審日次,臣等進詣擧行之意,敢啓。傳曰,知道。
趙在慶,以備邊司言啓曰,北道先運襦衣作木三十八同零,去核木花二千一百五十八斤零,照數捧上,尺量稱量後,仍爲監封,逢授於齎去禁軍處,沿路輸運及本道頒給時,各別惕念擧行,俾無尺寸斤兩從中閪失之弊事,別爲措辭關飭之意,敢啓。傳曰,知道。
右議政朴宗薰箚曰,伏以流光太驟,冬序奄屆,伏惟聖孝慨廓,日深一日,仍伏念孝和殿冬享,方隔日矣。羹墻增慕,圭瓚薦禋,優然肅然,將以展無窮之孝思,誠禮所孚,情文兩至,凡在詹聆,孰不頫昂感激?第今玄冥戒令,涼燠交乘,霜厚如雪,峭風甚烈,旁午晴旭,縱似稍㬉,早暮氣肅,不異深冬。況日前微滯之候,雖已遄復康和,繼此保嗇之方,尤當十分加愼,此時觸冒勞動,徹宵將事,實非節宣之宜,職忝保護,愚衷耿耿。玆具短箚,齎誠仰瀆。伏乞特許孝和殿大享攝行之禮,仰體兩殿惟憂之念,俯答群下顒祝之情,不勝幸甚。取進止。答曰,省箚具悉卿懇。大享只隔,親行成命,又爲多日,諸節今已快復,豈可因一時微恙,而至於停寢乎?望卿勿爲過慮。仍傳于尹正鎭曰,此批答,遣史官傳諭。
上在昌德宮。停常參·經筵。
趙在慶啓曰,來初五日,朝參日次矣,敢稟。傳曰,停。
金弘根啓曰,今日齋宿,承旨當爲備員,左承旨金英淳,不爲仕進,卽爲牌招,何如?傳曰,允。
以左承旨金英淳牌不進罷職傳旨,傳于金弘根曰,許遞,前望單子入之。
承旨前望單子入之,朴齊聞落點。
金弘根啓曰,新除授行左承旨朴齊聞,卽爲牌招,以爲齋宿之地,何如?傳曰,允。
又啓曰,今日齋宿,承旨當爲備員,而行左承旨朴齊聞在外,何以爲之?敢稟。傳曰,許遞,前望單子入之。
承旨前望單子入之,張敎根落點。
金弘根啓曰,今日齋宿,承旨當爲備員,新除授左承旨張敎根,卽爲牌招,何如?傳曰,允。
傳于趙在慶曰,明日出宮門路,以貳極門爲之。
傳于尹正鎭曰,發遣吏郞,諸執事淸齋與否,摘奸以來。
尹正鎭,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
金弘根,以吏批言啓曰,卽接通禮院牒報,則以爲,明日孝和殿親祭時,贊儀當爲進參,而有闕之代,卽速變通,以爲及時擧行之地云。通禮院贊儀未差之代,口傳備擬以入之意,敢啓。傳曰,知道。
吏曹口傳政事,以柳煥民爲贊儀。
趙在慶,以備邊司言啓曰,本司武郞廳李容象·李光秀,奔走勤仕,俱已滿十五朔,依例陞敍,或守令除授事,捧承傳施行,何如?傳曰,允。
又以備邊司言啓曰,本司武郞廳白樂賢,奔走勤仕,已滿十五朔,依例六品遷轉事,捧承傳施行,何如?傳曰,允。
上在昌德宮。停常參·經筵。
上詣孝和殿,入齋室後,內閣·政院·藥房·玉堂口傳問安。答曰,知道。
望殿禮後,內閣·政院·藥房·玉堂口傳問安。答曰,知道。
傳于尹正鎭曰,禮房承旨馳詣宗廟,奉審摘奸以來。
傳于趙在慶曰,侍衛軍兵毛具,從便爲之。
金弘根啓曰,禮貌官來言,百官稟旨就次,傳曰,知道。
備邊司,以南履炯爲開城留守。
趙在慶,以都摠府言啓曰,今日入直內三廳武兼禁軍及軍兵等,當爲中日習射技放,而宗廟冬享大祭齋戒相値,不得設行之意,敢啓。傳曰,知道。
丙申十月初二日辰時,上詣孝和殿,冬享大祭親行入侍時,行都承旨金弘根,左承旨張敎根,右承旨成遂默,右副承旨韓鎭㦿,同副承旨趙在慶,記事官金應均·李源庚·鄭㝡朝·李墩,提學趙寅永,檢校直閣李公翼,檢校待敎金學性·金洙根,以次侍立。時至,通禮跪啓外辦,上具布裹翼善冠·布袍·布裹帶·白皮靴,乘輿出重華門·貳極門,由銅龍門·景化門,至齋殿門外,降輿入齋殿。少頃,望殿禮。時至,通禮跪啓外辦,上出齋殿詣板位,行四拜禮訖。通禮導上入詣殿內,奉審訖。通禮導上還齋殿,諸臣輪回詣閤。
上在昌德宮。停常參·經筵。
經宿後,內閣·政院·藥房·玉堂口傳問安。答曰,知道。朝廷二品以上·六曹堂上·奉朝賀單子問安。答曰,知道。親祭後,內閣·政院·玉堂·朝廷二品以上·六曹堂上·奉朝賀單子問安。答曰,知道。藥房口傳問安。答曰,知道。
還內後,內閣·政院·藥房·玉堂口傳問安。答曰,知道。
尹正鎭啓曰,明日常參·經筵,取稟。傳曰,停。
韓鎭㦿啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
金弘根啓曰,左副承旨尹正鎭,今日不爲仕進,卽爲牌招,何如?傳曰,允。
韓鎭㦿啓曰,行大司憲金履載,執義洪在喆,掌令韓鎭庭,持平許㥌牌不進,掌令一員未差,持平李晉祥在外,監察茶時之意,敢啓。傳曰,知道。
以執義洪在喆,掌令韓鎭庭,持平許㥌,司諫李明緖,正言曺雲承牌不進罷職傳旨,傳于韓鎭㦿曰,只推。
行大司諫洪羲瑾啓曰,臣以多年老病之蹤,忽奉薇垣長除旨,恩命雖出宿趼,重任非所堪膺,召牌之下,義分是懼。玆不得不張皇出肅,而第臣於合啓中,有不當隨衆聯參者,昔日屢叨臺地,輒蒙聖朝體諒,今亦宜無異同,間値淸齋,歷日虛帶,今始來避,所失尤大,其何可一刻晏然於臺次乎?請命遞斥臣職,答曰,依啓。
獻納金德喜啓曰,臣姿本庸愚,識又蔑劣,淸朝耳目之任,初不近似,而薇垣除旨,忽下於夢想之外,庚牌儼臨,臣感恩怵義。雖不得不章皇出肅,粗伸叩謝之忱,而第臣於合啓中,有不可聯參者,曾叨臺職,旣蒙體諒之恩,今臣處義,與前無異,請命遞斥臣職,答曰,依啓。
以京畿監司金道喜狀啓,坡州牧使徐相五親病添重,呈狀乞遞,不得已罷黜事,傳于金弘根曰,令該曹口傳差出,當日下送。
丙申十月初三日子時,上詣孝和殿,冬享大祭親祭入侍時,行都承旨金弘根,右承旨成遂默,左副承旨尹正鎭,右副承旨韓鎭㦿,同副承旨趙在慶,記事官金應均·李源庚·鄭㝡朝·李墩,提學趙寅永,檢校直閣李公翼,檢校待敎金學性·金洙根,以次侍立。時至,通禮跪啓外辦,上具布裹翼善冠·布袍·布裹帶·白皮靴,出齋殿門,贊禮導上入詣板位,行四拜禮訖。仍詣盥洗位,上盥洗訖。仍詣尊所,進幣瓚爵官行吏曹判書徐耕輔酌鬱鬯,正鎭以瓚受鬱鬯訖。贊禮導上詣神位前,弘根奉香,在慶奉爐,上三上香訖。耕輔以瓚跪進,上執瓚灌地訖。以瓚授奠幣瓚爵官行護軍金敎喜,還置于尊所,耕輔進幣,上執幣授敎喜,奠于神座前,贊禮導上還復位。執禮曰,行初獻禮。贊禮導上詣尊所,耕輔酌醴齊,正鎭以爵受酒,贊禮導上入詣神位前,耕輔以爵跪進,上執爵授敎喜,奠于神座前,大祝金洙根,跪讀祝文訖。贊禮導上降復位,入小次。亞獻官判中樞府事沈象奎,終獻官右議政朴宗薰,行亞終獻禮訖。贊禮導上出次詣板位,上行四拜禮,又行四拜禮訖。贊禮導上詣望燎位,洙根以祝幣燎訖。贊禮跪啓禮畢,導上還齋殿。少頃,命入外辦,上出齋殿門陞輿。領府事李相璜等進前奏曰,享禮親行,孺慕冞新,侵夜將事,勞動旣多,聖體,若何?上曰,一樣矣。仍由景化門·銅龍門,入貳極門,命出標信解嚴,由重華門還內,諸臣以次退出。
上在昌德宮。停常參·經筵。
經宿翌日,大殿·大王大妃殿·王大妃殿,內閣·政院·玉堂口傳問安。答曰,知道。大殿,朝廷二品以上·六曹堂上·奉朝賀單子問安。答曰,知道。
藥房都提調朴宗薰,提調金鏴,副提調尹正鎭啓曰,孝和殿親祼禮成,聖孝克伸,移次徹宵,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
尹正鎭啓曰,明日常參·經筵,取稟。傳曰,停。
成遂默啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
備忘記,阿吾地萬戶金益鍊下直,長弓一張,長箭一部,片箭一部,筒兒一箇賜給。
傳于張敎根曰,右副承旨·同副承旨竝許遞,前望單子入之。
承旨前望單子入之,徐英淳·李正耆落點。
注書金應均病,代以洪祐健爲假注書。
注書李源庚病,代以沈膺泰爲假注書。
沈膺泰在外,代以兪錫煥爲假注書。
吏曹口傳政事,以許槃爲坡州牧使。
尹正鎭,以弘文館言啓曰,上番副校理臣李明迪,以訓鍊都監從事官,今日本營奉足上下時,晝仕出去之意,敢啓。傳曰,知道。
成遂默啓曰,行大司憲金履載,執義洪在喆·掌令韓鎭庭,持平許㥌牌不進,掌令一員未差,持平李晉祥在外,監察茶時之意,敢啓。傳曰,知道。
以執義洪在喆,掌令韓鎭庭,持平許㥌,司諫李明緖,正言曺雲承牌不進罷職傳旨,傳于成遂默,只推。
成遂默啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
兵曹口傳政事,副司果單金德喜。
成遂默,以兵曹言啓曰,羽林衛將李容鉉,五衛將金東寔,景福宮衛將盧鼎裕,慶熙宮衛將金享稷,俱以病難供職,呈狀乞遞,竝改差,何如?傳曰,允。
又以禁衛營言啓曰,本營千摠趙晉錫,身病猝重,勢難察任,改差,何如?傳曰,允。
上在昌德宮。停常參·經筵。
藥房都提調朴宗薰,提調金鏴,副提調尹正鎭啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
李正耆,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
尹正鎭啓曰,明日常參·經筵,取稟。傳曰,停。
徐英淳啓曰,行大司憲金履載,執義洪在喆,掌令韓鎭庭,持平許㥌牌不進,掌令一員未差,持平李晉祥在外,監察茶時之意,敢啓。傳曰,知道。
傳于李正耆曰,大臣·備局堂上引見。
傳于尹正鎭曰,勸講自明日爲之。
李正耆啓曰,卽見漢城府坐不坐單子,則連三日無緣不坐,詞訟劇地,委屬可悶,當該堂上,推考警責,何如?傳曰,允。
尹正鎭啓曰,吏曹郞廳來言,臺諫有闕,政事,取稟。傳曰,前望單子入之。
有政。吏批,行判書徐耕輔進,參判朴永元,參議趙秉龜牌不進,左副承旨徐英淳進。啓曰,副提學今當差出,而擬望之人乏少,承旨及本曹參判竝擬,何如?傳曰,允。
以李鼎臣爲大司諫,李嘉愚爲副提學,宋尙玉爲掌令,徐憲淳爲獻納,金洙根爲應敎,曺雲承爲副修撰,朴永元爲典設提調,黃晦瑛爲兵曹佐郞,方啓虞爲刑曹佐郞,林亨壽爲通津府使,韓鎭㦿爲安岳郡守,開城留守單南履炯今加嘉善加資事承傳,江原監司韓益相仍任前職事承傳。
兵批,判書金蘭淳進,參判尹尙圭病,參議趙奎昇入直,參知白東圭病,右副承旨李正耆進。以鄭元容爲知事,金魯甲爲訓鍊都正,金性浩爲羽林將,張周祐爲五衛將,洪天淵爲景福將,高啓福爲慶熙將,李敎明爲宣傳官,趙邦和爲都摠都事,韓貞植·白樂賢爲訓鍊主簿,李種華爲宣傳官,崔憙錫爲守門將,李鍾文爲廣州中軍,李勉翕爲全羅兵虞候,判府事申在植,同知金得光,護軍尹命圭·洪義瑾,副護軍韓鎭㦿·金英淳·徐戴淳·趙在慶·李惟時,副司果李在直,以上竝單付,兼管理使單南履炯。
以執義洪在喆,掌令韓鎭庭,持平許㥌,司諫李明緖,正言曺雲承牌不進罷職傳旨,傳于徐英淳曰,只推。
以吏曹參議趙秉龜牌不進罷職傳旨,傳于尹正鎭曰,只推。
義禁府啓目,前捕盜廳從事官李行潤原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付。啓,依允。
李正耆,以備邊司言啓曰,卽見全羅監司金興根狀啓,則備陳年形判歉之狀,擧子齎糧之弊,仍請選武馬兵都試及公都會,竝姑停退,待明秋合設事,令廟堂稟旨,分付矣。本道農形,旣未免歉,儒武之裹糧遠赴,亦係弊端,道臣之措辭陳請,亦必有灼見於事勢而然,依狀請竝姑停退,以侍明秋之意,分付,何如?傳曰,允。
左議政洪奭周箚曰,伏以今日筵席,因度支長所奏,有關東道臣譴罷之命矣。惟正之稅,關係至重,越格請停,大傷事體,掌賦之地,固不宜無此糾警,而第念本道,以積弊之局,又遭荐歉,顑頷之喘,莫保朝夕,蚩蚩小民,不諳事面,只認以按道之臣,爲百姓仰請寬督,而至被譴罰,則反恐有違於朝家奠安之本意,事涉乖體,雖云難貰,情出爲民,實合曲諒。至於此時迎送之弊,亦不容不顧念,而暫時薄勘,猶足以少示警飭,臣謂江原前監司韓益相,特賜分揀,仍任前職,恐不失爲朝廷處置之當矣。取進止。答曰,省箚具悉卿懇。所請依施。仍傳于李正耆曰,此批答,遣史官傳諭。
吏曹參議趙秉龜疏曰,伏以臣見帶之職,卽擧世所稱顯安之至,淸華之極者也。雖使聞望才猷,爲時標準,足以任激揚而主通塞者,未始不逡巡退縮,三讓而進,顧臣駑劣,最居人下,設有分外,猶當循墻,尙敢爲於此進身計哉?然而臣則不敢待牌召之飭,未能備疏懇之例,顚倒叩謝,晏若倘來,如屋之謗,臣固自取,而臣亦一四維中物,豈或全昧廉防,從貪榮利而然歟?竊伏念臣,福過寵溢,獲戾神明,遂至禍延臣母,猶且苟存視息,而曾未幾何,又抱泣旻,莫報涵育之恩,且阻號擗之列,五內迸裂,天地罔涯者,居然三年于玆矣。及夫私制甫闋,隆恩荐降,泮銜銓任,除旨聯翩,冠裳遽廁於生人,簪履至入於記念,臣如夢如痴,惝怳感泣,若將告榮於亡母,頌德於先王,而不可能也。悲冤痛苦,此何人斯?於是臣父謂臣曰,汝戚臣也。惟當以我慈殿曁我殿下起居寢饍之承安,竭力焉爾,則今於逖違之餘,當此慨廓之際,苟可以趨造,一日爲急,促入謝以少伸耿結之忱而已。至於士大夫辭受之常節,非乃所能論也。臣遂不遑他顧,冒沒肅命,旣謝而退,臣父又謂臣曰,汝是何狀人,此是何等官,以汝而處此,於汝心安乎否乎,於吾心憂乎否乎?其能無玷累於聖明,狼貝於睢盱者乎?必亟遞之,無久溷爲也。臣恐懼受誨,銘鏤肝肺,因仍蹲冒,斷無其理,玆敢略控情實,仰瀆崇嚴。伏乞聖慈,俯垂鑑照,亟改臣吏曹參議之任,以重公器,以安私分,不勝幸甚,臣無任云云。省疏具悉。爾其勿辭察職。
今十月初五日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調朴宗薰,提調金鏴,副提調尹正鎭,檢校待敎金洙根,假注書洪祐健,記事官鄭㝡朝·李墩,右副承旨李正耆,假注書兪錫煥,事變假注書崔尙儒,左議政洪奭周,行判敦寧府事金逌根,行戶曹判書李止淵,行吏曹判書徐耕輔,行禮曹判書趙寅永,兵曹判書金蘭淳,知中樞府事申在植,行大護軍徐憙淳,漢城左尹李完植,知訓鍊事柳相弼,副修撰李明迪,以次進伏。醫官崔暄·金時中·秦慶煥·韓相瑚,進伏楹外訖。上曰,史官分左右,奭周等進前奏曰,歲月變嬗,禮月奄隔,伏想聖慕,益復罔極矣。近日日候寒冷,聖體,若何?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,醫官入診乎?上可之。暄等以次診候訖,退伏奏曰,脈候左右三部調均矣。大王大妃殿曰,醫官先退,次對爲之。奭周曰,大王大妃殿·王大妃殿議號日字,已涓吉矣。玉署長官,當爲參坐,而副提學有闕,政官牌招開政差出,以爲備員之地,何如?大王大妃殿答曰,依爲之。出擧條奭周曰,頃以設都監,待今月念後更稟擧行事,仰達矣。二十一日,令政院稟旨開政,都監堂郞差出,以爲從近會同之地,何如?大王大妃殿答曰,依爲之。出擧條奭周曰,頃因全羅監司金興根狀請,訓局砲保折半,禁御兩營軍布三分二代錢事,覆啓行會矣。卽見該監司狀啓,則以爲,今年本道之綿農,直一罕古之大無,上下甫田,一望如掃,以綿爲名,初無影形,雖尺縷寸絲,殆無異於枯木之搾汁,眢井之求水,民情嗷嗷,渙散在卽,訓局與禁御兩營保布,竝依前請,許以純錢之意,更令廟堂,稟旨分付爲辭矣。今歲綿農,果係慘歉,況値積年洊荒之餘,弊禇敗絮,了無餘存,鶉鵠之類,望絶掩體,此際軍布之責納本色,誠不免有厲民之歎,道啓所陳,固無一臺過情之語,而各營木儲,逐年漸罄軍需所重,亦難全恝,禁御兩營保布當納中四分一,以本色上納,其餘則許令代錢,訓局砲保,法意至嚴,折半許代,已屬罕例,全數錢納,有非可論。此則依前行會施行之意,分付,何如?大王大妃殿答曰,依爲之。出擧條仍敎曰,民情誠可矜矣。奭周曰,今歲綿農,實係無前之大歉,窮蔀之民,掩體無路,何以責軍布之納乎?雖些零數,萬無辦出之計,在前兩營所納,或許純錢,訓局砲保,亦有三分二代錢之例,而軍儲旣云竭乏,今不得不如是靳施,言念民情,誠可悶然矣。奭周曰,今年農形,雖有各道之不均,而統以言之,多災小實,至於木綿一種,雖謂之無前大歉,諒非過語,窮蔀殘氓,無望換衣,呵凍之苦,預切憫惻,顧今冬節已屆,寒事漸戒,卽以都下近處言之,已往往有襤褸行乞於街路之上者,至於失所幼稚之宛轉啼號,尤切慘矜,遺棄兒收養一款,臣於昨冬,曾有筵稟申飭,而縱其年紀稍長,不在遺棄收養之限者,若一切恝視,使其赤身波咤於風雪栗烈之日,則溝壑之喘,十難一全,恐非所以對揚聖朝不忍人之政也。行乞兒之設窖留接,俾禦寒凍,其中無衣者之量宜造給,旣皆有受敎定式,依昨年已例,自五部着實搜訪,果係依歸無所者,卽報賑廳,如式擧行,亦以此意,申飭諸道,如有流丐童幼之不能掩體者,就其尤無依切可矜之類,竝準此例救恤,期無一民失庇致傷之患,何如?大王大妃殿答曰,依爲之。出擧條仍敎曰,雖無已例,尙合顧恤,況有已例者乎?奭周曰,頃以鑄錢一款,令戶·惠廳·各軍門,爛加商度,及時設施之意,筵稟蒙允矣。聞戶·惠堂言,則自前京司之開鑄,率不能無中間縻費,若借廣州公廨設施,則所費可以省減,事勢甚爲便好云,而處所稍遠,難自京司逐事句檢,該留守旣是地主,仍令專管擧行,恐爲合宜。且伏念開礦之禁,自來至嚴,臣於向來,亦嘗有提奏申飭者,而至於北關銅礦,尤稱自來弊竇,年前道臣之陳啓防塞,實合於嚴法禁請民志之意,而今玆設鑄,勢將費銅,奸細趨利之徒,夤緣此會,難保無憑藉潛採之慮,此路一啓,百弊蝟興,荒歲病民,害又難言。令道臣各別糾察,痛加禁斷之意,預爲發關嚴飭,何如?大王大妃殿答曰,依爲之。出擧條奭周曰,昨年以東峽農形之荐被災損,各軍門屯田,各宮房有土免稅所在處,竝令從實收稅,毋或濫執,屯監京差輩騷擾侵虐之弊,自營邑嚴加察禁,而亦以此意,竝爲知委於諸道,使之各別申飭矣。今年關東穡事,比昨年尤有遜焉。凡係軫恤之政,不可不一倍加意諸般弊端之防杜,竝依昨年例另飭,小則自官禁斷,大則直報京司,以爲隨卽痛懲之意,知委道臣,他道有免稅及屯土處,亦更一體行會,俾絶一毫擾民之端,何如?大王大妃殿答曰,依爲之。出擧條奭周曰,臣於月前宸筵,仰聆慈敎,以愼簡守宰之意,反復戒飭於掌銓之臣,惻怛嚴重聽聞齊悚,又伏聞日前畿伯之登對也。申諭以嚴明黜陟,至以長吏之不得人,其害反甚於荒年爲敎,在今日銓衡按察之任者,又孰敢不震惕儆勵,思所以對揚萬一乎?臣伏記頃年關北水患之時,特遣堂上侍從,分宰被災六邑,風聲所曁,民情咸聳,安意奠居,至今式賴,加意遴選之效,有如是矣。今年諸道,亦多罹災喁喁之民,思得良吏,不啻如農夫之望歲,其中尤甚之邑,如有守令之不堪其任者,毋循顔私,早卽罷遣,其代必另擇差除,毋或拘牽常格之意,另加申飭於方伯·銓官,月前慈敎,銓官則皆已親承,而其後下敎於畿伯者,諸道臣或未及聞知,以臣所奏,出擧條行會各道,俾各惕念奉遵,何如?大王大妃殿答曰,所陳好矣。依此爲之可也,而但言擇守令,而不擇方伯,則豈有擇守令之本意哉?見今瓜近方伯,未知幾何,而各別擇差,如有以不治之人檢擬之事,則大臣論勘,好矣。奭周曰,臣以無似,待罪此地,惟懼見識之不逮,鑑別之無素而已。安敢不盡心對揚乎?銓曹若或謬擧,亦謹當隨其所知,卽爲駁正矣。奭周曰,徵族之禁,載在大典,年前提飭,又不啻申嚴,而歲月稍外,漸歸弁髦,無辜呼冤,在在入聞,法紀所係,已足寒心,而至於奸猾吏胥之偸竊公貨,移疾平民者,其罪尤在罔赦,其害尤難勝言。又有一種浮浪頑悖之徒,故犯官物,恣意乾沒,而俾其毫不相干之親戚,替當其徵族之苦,究厥情狀,尤極可痛,而爲官長者,初不區別,惟事勒捧,躬犯之類,不損一髮,而無罪平民,破家蕩産,甚至有元非族屬,不計寸數,而橫被牽連,狼藉推剝者,長奸隳法,孰甚於此?爲是者,動輒以公貨之收殺藉口,而奸猾之輩所以無難犯手於公貨者,蓋恃其有此路耳,則其所謂收殺者,適反爲公貨耗竭之階梯,況於其間,又不無私債之憑藉混入者乎?徵族常禁,固當申明,而其中有涉於此兩款者,尤不可不另加懲杜,爲先一番嚴飭,以申先甲之令,來頭按廉,以此一條,使之加意糾察,有現發者,亟施違制之律,俾知警畏,何如?大王大妃殿答曰,徵族爲民生切骨之冤,依此爲之好矣,而或有不得不如此之地,父子祖孫兄弟叔姪之外,一切嚴禁,如有現發之端,則嚴勘,可也。出擧條奭周曰,父子祖孫,是一室之人,何可以族言之乎?至於兄弟叔姪,法典亦不許替徵,而此則亦難一切膠守,一種無賴之徒,亦或有欲奪其兄其叔之財産,故犯公貨,以致嫁禍者,似此情狀之絶痛者,如或現發,斷當各別痛治矣。奭周曰,新除松留,自安岳郡守移拜矣。本郡以流來積弊之邑,且當捧糴催科之時,不宜許久曠官,今日政另擇差出,使之卽速赴任,何如?大王大妃殿答曰,依爲之。出擧條奭周曰,安岳郡守擇差事,纔已仰奏,而臣於本郡事,有常所悶然者,前郡守趙忠植,因等內稅穀之未納,至今不得出解由,而前官未出解由,則後任者,例不得先出。故自後一經本邑者,皆無以擧擬於官職,因一人之故,使許多朝士,無罪而永枳仕路,旣甚可悶。且解由之或在任未久,則可以無所拘礙,故宰是邑者,輒皆以圖遞爲事,甚在該邑,實亦爲無窮之弊端,在前似此之邑,亦或有筵奏通變之規,日前戶曹,以此事論報本司,而臣以解由,法意所繫不輕,尙未及指一稟覆矣。適因言端,敢此提達,而戶判旣登筵下詢處之,何如?大王大妃殿曰,戶判之意,何如?行戶曹判書李止淵曰,解由法意,有非有司之地所可闊狹,而該邑事實爲悶切,故果有所論報廟堂矣。未納之該倅,已經勘配,更無可論,而元納無以卽地準捧,姑使之排年備納,至於後等解由,有難以此爲拘,而外此他邑,若或看作常例,無難違越,則大非制法之本意矣。大王大妃殿答曰,依爲之。出擧條仍敎曰,前官未出解由,則後官不得先出者,果何意義也?奭周曰,解由之法,必考其任內錢穀文簿,若前前官,未出解由,則文簿自在未勘,後來之官,無由接續,而憑考其盈縮虛實,此所不得先出也。至於安岳,則所未納者,乃是當年田稅,別無憑考於後等者矣。奭周曰,節使拜表不遠,正使申在植,今日政,加設判中樞府事,依例下批,何如?大王大妃殿答曰,依爲之。出擧條奭周曰,關北·嶺南·關東年分之啓,次第啓下,當以擧條稟處,而條件甚多,恐致遲久。且所請條件,亦有不可不爛商措處者,謹當於筵退後,與諸堂商議,以草記稟處矣。大王大妃殿敎曰,依此爲之,而諸道農形,皆未免歉,言念民事,極爲悶然,何以則可爲拯救之方耶?予則當待卿等之言,隨事允可而已,卿等須善爲措處以啓也。奭周曰,救荒之方,唯在穀物,而見今蓄積,在在枵罄,誠極悶然矣,北關道臣,方請運穀於嶺南,而嶺南沿海之地,皆値大歉,關東本無儲蓄,北接咸鏡,南接慶尙,其所推移,惟在兩道,而北路則災形最酷,雖升斗之穀,決無以及於隣道,嶺南穀簿,比諸道最爲有裕,地方闊遠,間亦有免歉之處,就此變通,或可容手,而沿海諸邑,皆是慘歉,遠海之處,雖有米粟,亦難轉輸,無已則換穀作錢,以送于他道,雖不如米粟之爲緊,亦勝於全不顧助,諸議多欲以此爲定矣。宗薰曰,北道道里僻遠,轉輸極艱,故設置交濟倉於嶺南·北關兩道沿邑,以爲互相救濟之資,此實美制,從前嶺穀,每多北運時,而北穀亦有南運救荒矣。今於北道請穀之時,嶺南固不可辭船粟之役,而但嶺南今年之歉,偏在東沿,似不下於北道,量其事勢,恐難如意。然關北顑頷之民,非嶺穀,實無望哺之處,如有從便相資之方,則誠爲兩便,此則惟在於爛商措處之如何矣。大王大妃殿答曰,無論如此如彼,須思善爲之道也。嶺南旣無儲蓄則已,若有餘儲,則豈可思後日之用,不救目下之急乎?大王大妃殿敎曰,所謂拯劣米者,是何許名色也?奭周對曰,稅穀之船,致敗於水中,則拯出之米,浸濕不可食,以此米分給於浦邊居民,而至幾朔後,使之準此數徵納,此所謂拯米也。拯米濕縮,必不能滿原數,其不足之數,謂之劣米,此則再徵於納稅之本邑,此誠爲小民切苦之弊,而當初則皆納本色,近年皆納代錢,其弊比前稍輕矣。大王大妃殿敎曰,法典雖重,白地之徵,豈不冤乎?予意則今年以上蕩減似好,大臣之意,何如?國家所捧不多,而民之爲害,似甚多矣。奭周曰,沿民疾苦,莫此爲甚。若蒙蠲蕩,誠爲大惠,而數爻旣不些,一倂蕩減,恐亦當在商量矣。大王大妃殿敎曰,今年則其在重法典之道,姑置之。年久者一倂蕩減,以爲一分紓力之道,好矣。奭周曰,此係惠澤之曠絶,頒下傳敎,實合典重之道矣。大王大妃殿敎曰,從當以傳敎爲之矣。宗薰曰,拯米則水沈米一石,以乾米九斗零,分給敗船地方,而劣米五斗零,則使穀主邑徵納,此所謂拯劣米,而若腐爛不可食者,勿爲分給,措辭啓聞,此卽法典所在也。若遇臭載,雖或爛傷,每致如例分給,故實多冤徵之弊,遇歉停捧,必先於此,近又有分數排納之例,故各邑所在拯劣米,或至有四五十年者,此若特蒙蕩減,則誠爲莫大之惠澤矣。從前遇慶蠲蕩之時,亦必以久遠年條許蕩,今若不計久近,竝爲蕩減,則或似有掣礙處,更令戶惠廳,考其年條,分數蠲蕩,則似尤爲完備之道矣。且拯劣名色稍緩,故民間則已納,而吏胥之中間乾沒者,往往多此弊矣。大王大妃殿敎曰,如是之故,蕩減好矣。年久流來者,竝爲蕩減,可也。正耆曰,諸宰奏事,止淵曰,江原監司年分狀啓啓下者,則以田稅大同停退之議,至登後錄諸條矣。廟堂雖未及覆奏,而正稅法意,至嚴且重,在前雖値大歉之歲,道臣毋敢越格陳請,此路一開,後弊勝言,道臣所陳,雖出民情之切急,事體所在,有難泛看而勿論,臣謂江原監司韓益相,施以罷職之典宜矣。大王大妃殿答曰,依爲之。出擧條止淵曰,海西長山以北十一邑田稅太,本爲作錢上納,而近以水路之比前稍坦,往在己丑,因本曹之太儲苟艱,以本色船運上納,而翌年還爲錢納,以穀以錢間,隨時變通,法例卽然矣。見今經用,太邊不足,實無自京措處之道,今年海西農形,幸得少康,十一邑當年條稅太,依己丑例,以本色上納,恐不可已,而各該邑,似難猝地執船,以舟橋司餘船中限七隻,趁開春下送,以爲運納之意,分付該道,何如?大王大妃殿答曰,依爲之。出擧條止淵曰,本司貢人每朔進排之各殿燈油,還爲逢授於貢人,而每於入用之時,標紙下于燈指揮,則燈指揮,下帖貢人,使之流伊進排例也。近來燈指揮輩之憑藉供上,濫捧私貨,年增歲加,此已爲該貢難支之瘼,而雖以今八月朔會計言之,較諸貢人進排之數,則其所冒捧,至爲八十八斗三升之多矣。標紙擧行,事體莫重,而此輩之夤緣作奸,若是無嚴,言念紀綱,萬萬痛惋,此而不大加懲創,貢弊且置,末流之害,將不知至於何境。當該犯漢,嚴覈査出,出付秋曹,前後冒捧之數,一一懲給,仍卽刑配,俾懲日後,蓋此弊源,專在於因帖進排之致,則不可不有一切矯捄之政,此後則燈油標紙,直下貢人,使之進排,而每於月終,收入考準,則奸竇自可杜防,殘貢亦可支保,故敢此仰達矣。大王大妃殿答曰,依爲之。出擧條仍敎曰,査實後如有所犯者,則當有處分也。蘭淳曰,本曹所捧各操軍布之木邊,當初定式,一如禁御兩營,以爲內入之資,軍需之用,而近因綿歉,新捧不得如例,前在益無餘貯,而兩營則每有分等,本曹則輒歸各衙門而爲純錢,至有內需司輸送木,以錢代送之意,昨冬草記蒙允,至今擧行,而今此三南所捧之木,又以純錢四啓矣。禁旅軍兵之許多接濟,已極萬萬罔措,而外此內需司年例輸送之木,尤無以排比,一依昨冬例,以錢代送之地,何如?大王大妃殿答曰,只二等以本色輸送,可也。出擧條蘭淳曰,軍需分排,萬無措手之路矣。大王大妃殿敎曰,予亦略知如此,若有當用,而着手無處,則戶曹兵曹惠廳之外,豈有從他取用之處乎?蘭淳曰,粵在壬寅,因江都內帑庫銀子之罄竭,度支需用關西小米一萬石,以兵曹封不動錢三萬兩,劃給貿置,糶糴取耗作,爲本曹之穀,年年句管,仍使箕營,作錢移送江都,以充銀子,而待其限滿,還屬本曹之意,戶惠堂筵稟酌定,仍成本曹節目矣。今去壬寅,已爲五十五年之久,下目曹貯,比當日江都之蕩竭,不可同日語也。貿銀條一千石耗,依筵稟節目還屬本曹,以充曹內封不動之數,何如?大王大妃殿答曰,依爲之。出擧條正耆曰,玉堂所懷陳之。明迪曰,無所懷矣。大王大妃殿曰,冬至正使進前,仍敎曰,今則拜表只隔矣。向來使行時,以下隷之作弊彼中事,有所申飭矣。今番則何以爲之乎?在植曰,向以下隷作弊之事,詳細探問,則誠是千萬意慮之外也。古例使行之留館者,不許出外,故或從汲水之人,始爲觀光矣。近因使行之頻數,彼此相熟,至若從人之無常出入,蓋出於禮待我國,信之無慮故,而下隷輩,夤緣相熟,致此無難作弊之端,其在操束之道,當先簡帶率,嚴加申飭矣。伏承筵敎之後,聞有私書於灣尹,以不緊人勿許隨入之意,有所往復者,而比到義州,更當有商確察飭之道矣。大王大妃殿敎曰,豈可如此無嚴乎?卿亦思之,國綱致頹,名以使臣,不能操束下隷,致有貽羞,則其可謂國有人乎否乎?聞之者亦將爲之顔厚,今番則善行與否,惟在於卿,若生頉至有難便之端,則其爲厚國,孰大於是?誠不可使聞於隣國矣。下隷之犯科者,固有當律,而卿等亦不免辱國之罪,須以此敎,傳于副使書狀也。無知下隷輩,雖有無嚴之習,須嚴飭操束,善爲往返也。正耆曰,今日賓對,兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條正鎭曰,事變注書,次對奏事之前,徑先入楹內之座,有違筵體,推考,何如?奭周曰,注書座次,初無做錯,而承旨之遽然請勘,殊涉不當,當該承旨推考,何如?大王大妃殿答曰,依爲之。出擧條正耆曰,注書金應均·李源庚,仕日已滿十五朔之限,仕滿狀,依例成送吏曹,何如?大王大妃殿答曰,依爲之。出擧條大王大妃殿曰,大臣先退,史官就座。仍命退,諸臣以次退出。
上在昌德宮。停常參·經筵。
尹正鎭啓曰,明日常參·經筵,取稟。傳曰,停。
徐英淳啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
備忘記,高陽郡守金履豐下直,長弓一張,長箭一部,片箭一部,筒兒一箇賜給。
尹正鎭啓曰,應敎金洙根,旣在闕中,不爲肅謝,事甚未安。推考,何如?傳曰,允。
傳于徐英淳曰,勸講入侍。
傳于徐英淳曰,都承旨許遞,前望單子入之。
承旨前望單子入之,李光正落點。
傳于徐英淳曰,承旨房望,順房爲之。
正言前望單子入之,韓文爀落點。
徐英淳啓曰,新除授正言韓文爀,一體牌招,何如?傳曰,允。
尹正鎭,以弘文館言啓曰,新除授副修撰曺雲承,卽爲牌招察任,何如?傳曰,允。
徐英淳啓曰,行大司憲金履載,執義洪在喆,掌令韓鎭庭,持平許㥌牌不進,掌令宋尙玉,持平李晉祥在外,監察茶時之意,敢啓。傳曰,知道。
以執義洪在喆,掌令韓鎭庭,持平許㥌,司諫李明緖,獻納徐憲淳,正言韓文爀牌不進罷職傳旨,傳于徐英淳曰,只推。
以副修撰曺雲承牌不進罷職傳旨,傳于尹正鎭曰,只推。
尹正鎭,以吏曹言啓曰,贈諡翼獻公尹陽來延諡,今月初十日,定行於楊州地私第矣。賜諡官,依例啓下之意,敢啓。傳曰,知道。
徐英淳,以備邊司言啓曰,卽見咸鏡監司洪敬謨分等狀啓,則厚州等三邑,置之稍實,安邊等五邑,置之之次,德源等十七邑,置之尤甚,後錄諸條,竝請令廟堂,稟旨分付矣。今年諸道穡事,率多始登終愆,而本道則自耕播之初,已被旱損,繼之以風潦霜雹,無災不備,終不免一路之全歉,言念民事,誠甚憂憫。三等分劑,必有斟量,依狀請施行。其一,新還餉,尤甚邑三分一,之次邑四分一限明秋停退,稍實邑,不可無一視之澤,亦許分數停退,至若山社之民,勿論南·北關,之次稍實邑,其所被災,甚於尤甚,特加矜憐,別下處分事也。嗣歲民食,專靠糶糴,新還停退,有難遽議,而目下民勢之艱棘,亦不宜全無顧恤,尤甚邑許令四分一停退,之次邑只就其被災尤甚處,依昨年例,詳査精抄,許令五分一停退,稍實邑則置之,山社災民,如果有顚連溝壑之慮,則其在懷保之義,有不容恝然立視,而道啓中,旣無指的仰請之語,第今具意見更爲消詳論啓,以爲量宜措處之地。其一,還餉當捧中,尤甚邑折半,之次邑三分一,稍實邑四分一,以相當穀準折代捧,待明秋還作本色事也。連年代捧,亦有穀簿淆紊之慮,而旣云是民情所係,且與停退稍異,依狀請分數許施。其一,道內穀簿,近甚不敷,而昨年未捧與今年請停,數亦不些,來頭種糧及賙賑之資,實無措辦之道,就嶺南穀中,限三萬石,依己丑例劃下轉運事也。南北交濟,自是法意,北民之遇歉望哺,捨嶺南不容他求,而嶠農失稔,與本道無甚異同,左沿又係尤甚,實恐有我躬不閱之歎,姑令以折米一萬石,某樣推移,以效共濟之意,發關知委於嶺南道臣。其一,賑資所需嶺南穀,若蒙準許,運來之際,勢將拖至三四月,而關西·海西,與本道旣在接壤,移民移粟,可以從便就食,以兩道便近邑穀中一萬石區劃,以爲急先救急事也。嶺運之穀,船路絶遠,果難保其及期到泊,兩西則年形稍優,道里差近,方便取用,庶可救急,海西各穀二千石,關西各穀八千石,使之趁速區劃,以爲從便移轉之地。其一,壬申以後各年未捧停退與昨年停退折米二萬三千一百三十四石,未捧折米一萬三千七百九十二石,竝許仍停事也。其一,茂山癸未査得條,甲山壬午排捧條,依前仍停事也。新還旣許停退,舊糴實難竝督,各年停退未捧與査得排捧條,竝許仍停,昨年停退,雖與新還無異,値此歉歲,亦難責徵,許令一體仍停。至於昨年未捧,初非朝家之所知,格外懸錄,大乖事體,而混同請停,尤極未安,該道臣從重推考,使之趁卽準捧。其一,丁酉式戶籍軍案,各驛形止案,待明秋磨勘事也。其一,南北穀簿,多寡不均,明春分還時,從便裒益,入錄於分留修啓事也。其一,尤甚邑勿定配所,見在徒流罪人,移配他道事也。其一,明川以南,進俸吏停止事也。其一,推奴徵債,限明秋防塞事也。式年籍案之遇歉退限,旣有已行之例,南北穀簿之從便裒益,亦係釐弊之政,竝與尤甚邑之勿定配所,進排吏之停止,推奴徵債之防塞,一體許施,尤甚邑見在徒流之滿十者,使之從便移配於道內他邑。今玆移穀,實出於萬不獲已,而他道事勢,旣無以準數優劃,賙賑之資,有不可專恃於此,自本道從長措辦,多方鳩聚,毋致窘乏狼狽之意,另加知會於道臣,何如?傳曰,允。
又以御營廳言啓曰,今十月初六日騎士都試時各技優等人,別單書入之意,敢啓。傳曰,知道。
又以刑曹言啓曰,大王大妃殿以承傳色口傳下敎曰,昨日內贍提調所奏供上燈油事,自內査實,則果如所奏,其所冒捧,徵給貢人,燈燭色李興祿,出付秋曹,嚴刑遠配事,命下矣。興祿嚴刑一次後,平安道鐵山府,遠地定配所,而其所冒捧之數,徵給貢人後,押送之意,敢啓。傳曰,知道。
義禁府啓目,粘連啓下是白有亦,向前李行潤亦,仍佩下鄕,晩始替納,有乖於通符法意,不可以事在蒼黃,有所參恕,以此照律,何如?判付。啓,依允。
檢閱徐耆淳疏曰,伏以臣與新除授左副承旨臣徐英淳,有兄弟應避之嫌,揆以法例,在下當遞,臣之所帶春秋兼銜,令該曹照例遞改,以存公格焉,臣無任云云。省疏具悉。疏辭下該曹稟處。
丙申十月初六日巽時,上御熙政堂。勸講入侍時,提學趙寅永,參贊官徐英淳,檢討官李明迪,假注書洪祐健,記事官鄭㝡朝·李墩,各持大學,以次進伏訖。上誦前受音一遍訖,寅永讀自此謂知之,止窮其理也。仍讀奏釋義,上讀新受音十遍訖,命陳文義。寅永曰,諸經中大學一書,最爲精微,雖之也語助等字,皆當玩繹,況此致知格物之章乎?但文義之按例一陳,實無以仰補緝熙,若自上就疑晦處發問,臣等隨所見提奏,上下論難,最爲有益矣。上問所謂致知者,何也?寅永對曰,此句是此章之頭腦,此書之肯綮也。經文中此謂知之至也上,有闕文,故朱子因程子之意而補其亡,其曰所謂二字,卽如下章所謂誠其意之所謂也,其曰致知云者,卽致吾之知也,其曰在格物云者,卽在卽物而窮其理也。物者事也,萬事萬物,莫不有當然之理。如父慈子孝君仁臣忠,以至夫婦朋友長幼,各有其理,知其如此。然後可以明吾明德,故格物爲八條之首,而致知在格物五字,爲尤切處也,伏願益加體念焉。上曰,玉堂陳之。明迪曰,殿下以致知二字,下問於閣臣,顧其義儘合乎詢訪者矣。夫大學,卽聖門最初用工處,致知又大學最初用工處,而其不曰先格其物,而曰在格物者,可見八條中,最爲緊要之義,而一在字,尤宜玩究者也。物者事也,大凡百千萬事,莫不窮極貫通。然後可以言治平之功,朱夫子有言曰,今日知一件,明日知一件,信乎積習旣多,脫然有悟處,則衆物之理,可得以觸類而長之矣。然而如欲致吾之知,亦不外乎講學,伏願益懋聖學,俛焉孜孜焉。上曰,參贊官陳之。英淳曰,閣臣玉堂,旣已悉陳,臣無容更達矣。上掩卷。仍命退,諸臣以次退出。
上在昌德宮。停常參·經筵。
成遂默啓曰,明日常參·經筵,取稟。傳曰,停。
李正耆啓曰,來十一日,朝參日次矣,取稟,傳曰,停。
又啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
張敎根啓曰,右副承旨李正耆,今日不爲仕進,卽爲牌招,何如?傳曰,允。
又啓曰,行都承旨李光正,時在京畿龍仁地,斯速乘馹上來事,下諭,何如?傳曰,允。
成遂默啓曰,副提學李嘉愚,除拜後過三日不爲出肅,依定式推考警責,仍卽牌招察任,何如?傳曰,允。
傳于張敎根曰,勸講入侍。
李正耆啓曰,行大司憲金履載,執義洪在喆,掌令韓鎭庭,持平許㥌牌不進,掌令宋尙玉,持平李晉祥在外,監察茶時之意,敢啓。傳曰,知道。
以執義洪在喆,掌令韓鎭庭,持平許㥌,司諫李明緖,獻納徐憲淳,正言韓文爀牌不進罷職傳旨,傳于李正耆曰,只推。
傳于成遂默曰,召對爲之。
大王大妃殿傳于李正耆曰,副應敎李是遠,稱以救護,以屑越之語,登諸疏章,眼有朝庭,豈容如是?當者之如何姑捨,所謂承旨之在政院者,捧納如此之疏,實爲寒心,無以爲喩,捧納承旨,施以譴罷之典。
成遂默,以弘文館言啓曰,副修撰曺雲承,旣有只推之命,卽爲牌招察任,何如?傳曰,允。
徐英淳,以備邊司言啓曰,卽見廣州留守朴岐壽災實狀啓,則以爲,地部劃下災二十結外,不足災二百二十五結七十三負七束,特許加劃,壬辰停退與各年未捧及排年條,竝許仍停事,請令廟堂,稟處矣。今歲畿農,大率免歉,本府穡事,亦稱稍優,而晩後風暵,猶不免若而災損,所請災結,雖似稍過,參互近例,不至太濫,元劃外二百二十五結零,特許準劃,使之均表,旣非大登之歲,則停退未捧與各年排捧之一時竝督,亦非所以懷保軫恤之意,依狀辭許施,何如?傳曰,允。
又以備邊司言啓曰,卽見慶尙前監司趙秉鉉分等狀啓,則寧海等二十八邑,置之尤甚,山淸等二十八邑,置之之次,大丘等十五邑,置之稍實,後錄諸條,竝請令廟堂,稟旨分付,而執災一款,追後登聞爲辭矣。其一,新還尤甚邑尤甚面之尤甚戶三分一,之次戶及之次稍實面之尤甚戶四分一停退,之次戶以相當穀,三分一準折代捧,之次邑尤甚面之尤甚戶四分一停退,之次面之尤甚戶,稍實邑尤甚面之尤甚戶,以相當穀,三分一準折代捧,待明秋還作本色事也。其一,各年拯劣米,無論三等邑,限明秋停退事也。其一,山城餉穀,限折半捧留平倉事也。其一,漕運邑所在各宮房稅米,訓局保米,樂工保米,每石五兩竝代錢收捧事也。其一,靑松等四邑所在小米中一萬石,詳定作錢,依民願換作他穀事也。其一,各樣軍布,無論三等邑,緩限收捧,限歲前上納事也。其一,各邑戶籍各驛形止案,砲保及各營軍改案,漁鹽船改案,待明秋退限修勘,尤甚邑當年條漁鹽船稅,限折半停退,待明秋收捧事也。其一,尤甚之次邑,限明秋勿定配所,推奴徵債防塞事也。本道穡事,始傷積潦,終被獰風,沿峽災形,雖有淺深,而統以論之,均未免歉,三等分劑,依狀請施行,新還請停,實係難愼,而荒歲民情,亦不容一切徵督,就所請中,尤甚邑尤甚面之尤甚戶限四分一,之次戶及之次稍實面之尤甚戶,之次邑尤甚面之尤甚戶限五分一許停,代捧則與停退稍異,而亦足爲紓力之一助,尤甚之次邑,竝依道啓,分數許施,稍實邑則勿論,各年拯劣米,最係沿民之痼瘼,如今災歲,尤難責徵,無論三等邑,竝許停退,城餉之折半平留,係是便民之政,亦爲許施,漕運邑所在宮稅米及樂工保米,遇歉許代,亦多已例,竝令全數代錢,訓局保米,則折半代錢,靑松等四邑小米之詳定代捧,換作他穀,旣云民情之樂從,亦合矯弊之一道,軍布退限,雖難遽議,歲前上納,亦非甚遠,戶籍軍案與漁鹽船案,各驛形止案之待明秋退行,亦有災歲已行之例,竝與推徵防塞,一體許施,漁鹽船稅之停退,雖是罕例,而沿海諸邑,俱入尤甚,不可無別樣優恤之擧,許令三分一停退,待明秋收捧,配所則只令尤甚邑勿定,何如?傳曰,允。
又以備邊司言啓曰,頃因嶺南道臣狀請,訓局砲保折半,禁御兩營軍布三分二,許令代錢之意,覆啓行會矣。卽見該道前監司趙秉鉉狀啓,則復陳綿農慘歉,民情遑汲之狀,仍請依前啓,訓局砲保限五分四代錢,兩營軍布竝純錢事,更令廟堂,稟旨分付矣。綿歉之狀,兩南惟均,昨因湖南之啓,已有分數許施者,今亦依此例,兩營軍布四分一,以本色捧納,此外皆許代錢,砲保則依前行會施行之意,分付,何如?傳曰,允。
又以備邊司言啓曰,卽見江原監司韓益相災實分等狀啓,則三陟等十一邑,置之尤甚,杆城等八邑,置之之次,原州等七邑,置之稍實,仍以爲,事目災七十結外,不足災八百五十九結九十負七束,特許加劃,後錄諸條,竝請令廟堂,稟旨分付,而窮民接濟之方,從後措處爲辭矣。其一,原州·春川舊未捧各穀二千一百十七石零,依前錄置還簿事也。其一,旌善甲午停退還穀三百五十七石零,限明秋仍停事也。其一,江陵等七邑絶戶還四千八百十二石零,春川虛勘各穀中絶戶還七百二十一石零,特許仍停事也。其一,淮陽指徵無處之流亡絶戶還一千一百三十八石零,依昨年江陵等邑停退例,姑令寬督,待稍登捧納事也。其一,楊口虛勘各穀五千七十一石零,江陵虛勘各穀七千七百七石零,俱是流亡殆空,準捧無路,楊口限六年,江陵限七年,特許排捧事也。其一,新還尤甚邑限折半,之次邑限三分一停退,待明秋準捧事也。其一,各軍門各衙門軍布錢,尤甚邑限折半,之次邑限三分一停退,而無論尤甚之次邑,納布邑以錢代納,停退條亦爲代錢,待明秋準捧,訓局軍布,事體有異,恭俟稟處事也。其一,本道荐經饑沴,今年被歉,比前尤甚,還稅辦納,實無其路,尤甚之次邑還布,雖爲分數請停,而至於田稅大同,事體重大,不敢一體論列,共俟稟處事也。其一,丁酉式帳籍及各軍保都案,無論三等邑,竝待明秋磨勘事也。其一,各軍門屯稅及各宮房各衙門有土免稅,從實收稅事也。其一,尤甚之次邑,勿定配所事也。其一,推奴徵債,限明秋防塞事也。本道之荐經歉荒,比他路最甚,而今年災形,尤爲近歲之偏酷,民勢之艱棘,誠切悶然,三等分劑,依狀請施行,本道田多畓少,且多未量之邑,每年災結,多不踰百,今歲穡事,雖多全損,通計大摠,殆近千結者,不可但以過濫言,特從寧失之義,事目外四百三十結,許令加劃,此亦挽近所罕有之例,決無不足之理,使之酌量均俵,無至白徵之弊,原州·春川舊還未捧,旌善甲午停退,春川虛勘之現發者及江陵等七邑絶戶還,多係指徵無處之物,如許歉歲,誠難徵督,竝姑仍停。淮陽還穀一千一百三十八石,前此曾無擧論,而今忽拈出,直請停督,糴法所重,疎忽莫甚,楊口·江陵兩邑限年排捧之請,混擧於年分狀辭之中,有若循例應行然者,亦未免有乖事體,該道臣從重推考,淮陽絶戶之還,更令詳細査櫛,期於準數完充,若果是委實難捧者,許令措辭更啓,以俟裁處,兩邑虛勘,旣係夥多,一切準徵,事勢果難,而還穀排捧係是格外,雖或萬不得已,亦當鄭重難愼,以嚴糶糴之政,而只因道啓過去之語,隨卽準施,事面太涉屑越,姑爲置之。使卽如法收捧,新還卽嗣歲之資,多數停退,決非可議,而目下民情之遑汲,亦不容全無顧恤,尤甚邑限四分一,之次邑限五分一,許令限明秋停退,身布之停退,不但其例之絶罕,來頭竝督,反爲厲民之資斧,有不宜容易許施,而今年本道民情,亦合有拔例之擧,尤甚邑則訓局軍布外,許令三分一停退,納布邑則尤甚邑停退外當捧條及之次邑所納,皆許折半代錢,兩稅請停,旣經論勘,置之,屯土免稅之從實收稅,纔已有筵稟關飭,不必疊床,式籍軍案之退限,推奴徵債之防塞,竝爲依施,配所則只令尤甚邑勿定,何如?傳曰,允。
李正耆,以右邊捕盜廳言啓曰,本廳兼從事官韓貞植,身病猝重,勢難察任,今姑改差,何如?傳曰,允。
義禁府照目,粘連前右邊捕盜廳從事官李行潤矣本府議啓內,仍佩下鄕,晩始替納,有乖於通符法意,不可以事在蒼黃,有所參恕,以此照律,罪杖八十收贖,奪告身三等私罪,奉敎依允爲旀,功減一等爲良如敎。
吏曹啓目,粘連觀此藝文館檢閱徐耆淳上疏,則以爲,臣與左副承旨徐英淳,有兄弟應避之嫌,揆以法例,在下當遞,所帶春秋兼銜,令該曹照例遞改亦爲白有臥乎所,相避之法,在下當遞是白乎矣,史官春秋兼銜,法不得減下是白如乎,承政院左副承旨徐英淳所帶春秋館修撰官之任,今姑減下,何如?判付。啓,依允。
副應敎李是遠疏曰,伏以臣,孤恩負國,罪戾山積,而尙延冥頑之喘,獲遂扶護之願者,莫非孝理之澤,而恩數頻繁,入此年來,八奉除旨,五違召命,臣聞草木猶知節候,蟲蟻亦能蠢動,臣雖無似,厚蒙天地生成之恩,而蟄伏訟愆,不生不滅者,四年于玆。每一循省,秪自傷悼,而臣母素患勞虛,長委牀席,近因寒涼交嬗,形症沈篤,風痰作孽,而頭目涔涔,飮啖全却,而氣息奄奄,每見疾痛之切身,嚬伸之發聲,方寸熏灼,跬步晷刻,無由離捨,而經筵入番之命,又降於此際,臣隕越于下,以首搶地,不覺感淚之霑襟。噫,人之所以爲人者,君親而已。臣賦命窮薄,遇事僨誤,未有涓埃之報答,亦不能趨走蹶,少效犬馬之誠,而屢寬誅殛,曲費涵貸,昨年陳情之疏,特許救護,邇來禁推之啓,輒賜分揀,蓋以其情理異人,俾伸烏鳥之私願,而臣母之年,今已恰滿七十矣。雖使筋力康彊,更無駐景返照之理,況病狀轉劇,醫藥昧方,不得爲子職之萬一,又負殿下錫類之仁,而臣本以木石之頑,夙抱不卒之痛,先父窀穸之地,手自植松,積累辛勤,拆甲之種子,漸抽萌芽,如薺之移根,稍成枝幹,無異精衛之塡海,少寓窮天之哀慕,忽於意慮之外。慘被前縣監張燮元斫伐之變,十步切逼之處,擧爲蹂躪之場,觀其斤斧之殘酷,殆若舂磨之躬受,麋鹿之觸犯,尙爲古人之悲歎,則燮元雖狂暴,乃人耳。旣知有父母,亦知有墳墓,又知有國法,若使臣之爲臣於國,爲子於家者,粗有本末,則人何忍逞其慘毒之手於臣父之塋域乎?詩云鮮民之生,不如死之久矣。臣之宜死而復宜死,固已久而又久,而尙不溘然,至使禍延先楸之封埴,身爲官庭之訟民,事體之所關,羞辱之所貽,不止臣一身之廉防,雖有面目之靦然,形骸之病殘,何忍以生之徒自處乎?凡人之以出處進退爲言者,以其有身也。及其無身,一切人事,皆歸冥漠,更無言語之可措,則今臣情跡,又異於年前疏籲時,玆敢於病側焦遑中,略陳懇迫之私,兼控哀冤之情。伏乞聖慈,俯垂鑑諒,亟遞臣職,以便救護,因治臣逋慢黷之罪,以嚴法紀焉,臣無任云云。省疏具悉。爾言可謂不審矣。勿辭救護。
丙申十月初七日巽時,上御熙政堂。勸講入侍時,原任直閣徐俊輔,參贊官張敎根,檢討官林基洙,假注書洪祐健,記事官徐耆淳·李墩,各持大學,以次進伏訖。上誦前受音訖,俊輔讀自蓋人心之靈,止至乎其極,仍讀奏釋義,上讀新受音十遍訖,命陳文義。俊輔曰,一物有一物之理,一事有一事之理,推以至於天下之萬物萬事,莫不有當然之理,而其理皆具於吾心,心之靈卽知也。以吾心之知,窮究其理,理旣窮則知亦無不盡也。惟其窮理盡知之道,卽惟在於講學,伏願殿下,先從講學,留念體察,俾盡格致之工焉。上曰,玉堂陳之。基洙曰,先儒氏有言曰,萬殊一理,物雖有萬,理則一原,是知纔有此物,便有此理。然則格一事,而可推萬事之理矣。是以經文,雖無窮理二字,而朱夫子特揭於補亡章者,良有以也。今殿下,進講此章,便窮此章之理,推以知他章之理,則此乃益窮之至乎其極之義也,伏願體念焉。上曰,參贊官陳之。敎根曰,此章卽朱子補其闕文,而釋格物致知者也。必以學問之力,明吾心之全體,然後可以窮天下萬物之理也。臣於今日,始登經席,雖未敢仰覻聖學緝熙之域,而試以今日言之,句讀之間,多有誤讀之處,此由於不爲留心而然也。如是而安可望聖學之將就乎?朱子曰,大學首尾貫通,一無所疑,然後可讀論·孟,進講大學,姑未及半,而已講諸章,果皆貫通而無疑乎?臣未敢仰信也。伏願臨筵開講之時,或有疑晦處,必逐段顧問,反復討論,期於貫通無疑而後已,則聖學日躋高明,應事接物之際,千頭萬緖,無有毫髮窒礙者,此所謂物格而知至也。唯聖明,懋哉懋哉。上掩卷。仍命退,諸臣以次退出。
丙申十月初七日申時,上御熙政堂。召對入侍時,參贊官成遂默,檢校待敎金洙根,侍讀官李魯確,檢討官林基洙,假注書兪錫煥,記事官徐耆淳·李墩,各持大學,以次進伏訖。上讀前受音十遍訖,命陳文義,魯確曰,聖學之最初用功,在於大學,大學之最初用功,在於格物,物已格則知自致,而修齊治平之道,亶不外是矣。蓋格物,譬知習字,許多字,初若不可盡記而傳書,及通數百字之後,波戈點劃,旣在於心,且熟於手,雖遇未見字,自然心手相應,擧目輒書,窮理工夫,何異於是?非但臣見如此,或問程氏說,亦有此意,雖窮得十分之二三,餘可隨遇而自得矣。且以大學言之,傳所以釋經也。旣見得首傳之釋明明德,則二傳之釋新民,三傳之釋止於至善,亦可以不見是圖矣。今殿下,切問近思,溫故知新,則所謂格物,甚非難事,伏願體念焉。上曰,下番陳之。基洙曰,天賦之初,人心之靈,莫不有知,而天下之物,莫不有理,惟於理,有未窮故,其知有不盡也。殿下進講此章,每於格物致知,孜孜用工,一朝豁然貫通,則衆物之表裏精粗無不到,而吾心之全體大用,無不明矣。伏願殿下體念焉。上曰,閣臣陳之。洙根曰,前後諸臣,皆以格致仰奏,今不必架陳,而第念格致,卽窮理也。實非高遠難行之事,如讀書則講明道理,論古今則別其是非,應事物則處其當否,皆所謂窮理也,亦非謂一日之中,盡窮天下之理也。今日窮一理,明日窮一理,則久久自當有貫通之妙矣。然徒窮其理,若不踐實,則有何窮理之效哉?是以古之人輒曰,窮理踐實,伏願深留聖意於踐實之工,是臣區區之望也。上曰,參贊官陳之。遂默曰,儒臣閣臣所奏切實,臣無容更陳矣。上掩卷。仍命退,諸臣以次退出。
上在昌德宮。停常參·經筵。
李正耆,以都摠府言啓曰,今日入直內三廳武兼禁軍及軍兵等,中日習射技放,請出標信,傳曰,知道。
成遂默啓曰,明日常參·經筵,取稟。傳曰,停。
李正耆啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
傳于徐英淳曰,勸講入侍。
徐英淳啓曰,行都承旨李光正在外,左承旨張敎根不爲仕進,右承旨成遂默,右副承旨李正耆陳疏徑出,同副承旨未差,院中只有臣一人,伴直無人。右副承旨李正耆疏批已下,卽爲牌招,何如?傳曰,允。未差之代,前望單子入之。
承旨前望單子入之,趙秉龜落點。
徐英淳啓曰,新除授同副承旨趙秉龜,卽爲牌招,何如?傳曰,允。
傳于徐英淳曰,戶·禮換房。
徐英淳啓曰,行大司憲金履載,執義洪在喆,掌令韓鎭庭,持平許㥌牌不進,掌令宋尙玉,持平李晉祥在外,監察茶時之意,敢啓。傳曰,知道。
以執義洪在喆,掌令韓鎭庭,持平許㥌,司諫李明緖,獻納徐憲淳,正言韓文爀牌不進罷職傳旨,傳于徐英淳曰,只推。
以右副承旨李正耆牌不進罷職傳旨,傳于徐英淳曰,只推。
以副修撰曺雲承牌不進罷職傳旨,傳于徐英淳曰,只推。
徐英淳,以弘文館言啓曰,副修撰曺雲承,旣有只推之命,卽爲牌招察任,何如?傳曰,允。
左承旨張敎根疏曰,伏以臣,卽伏奉慈敎下者,有捧納承旨施以譴罷之典,臣於是,實不勝惶蹙之忱,疏章出納,下僚主之,院規卽然,而昨日李是遠上疏之到院也。臣亦與諸僚,同爲參見,而旣不能卽地退却,則今不可以倖逭自恕,而晏然諉罪,玆敢短章自首。伏乞聖明,俯賜鑑諒,勘臣以不職之罪焉,臣無任云云。省疏具悉。此非逐名呈課之事,何至如是紛紜乎?
右承旨成遂默,右副承旨李正耆聯名疏曰,伏以臣等,昨伏見慈殿傳敎下者,以副應敎臣李是遠疏捧納事,有捧納承旨譴罷之命,臣等滿心惶蹙,無地自容,昨日原疏之捧納也,臣等同在院中,與聞其議,而今於處分之下,現告只及於下僚,譴何不加於臣等,則臣等何敢以倖逭當律,晏然自恕也哉?罪旣惟均,罰宜無異,玆敢聯章自首,徑出禁扃。伏乞亟賜同勘之律,以安微分焉,臣等無任云云。省疏具悉。此非逐名呈課之事,何至如是紛紜乎?
吏曹參議趙秉龜疏曰,伏以臣,叨決不堪之濫職,抱必欲辭之苦懇,猥控情悃,未蒙恩諒,此實臣誠淺辭拙,未能仰格於君上,而臣之徊徨悶隘,殆無以自措,在臣私分,只當以奉令承敎,爲一副義諦而已。尙何敢更事覶縷,重蹈瀆撓之科,而臣聞臣道,主乎無隱,故有懷必達,君德貴乎曲成,故無物不遂,此所以上下交孚,情志流通也。雖在遐逖疎冷之類,尙有窮困疾痛之呼,況賤臣之於我殿下,瞻依孔邇於日月,涵濡若偏於雨露者,則豈可徒懷嚴畏,不思所以丐免之道乎?顧臣所鏤心而藉手者,卽惟曰守分於謹約,斂跡於權要也。區區微執,可質神明,此而壞了,將何以奉父訓而答君恩哉?匹夫之志,有不可奪,方命之誅,在所莫逃,玆敢悉暴前疏之未罄,甘犯崇聽之屢溷。伏乞聖明,亟遞臣三銓之任,俾荷生成之澤,粗伸辭受之義,千萬幸甚,臣無任云云。省疏具悉。所請依施。
丙申十月初八日巽時,上御熙政堂。勸講入侍時,原任直提學金鏴,參贊官徐英淳,侍讀官李魯確,假注書兪錫煥,記事官鄭㝡朝·李墩,各持大學,以次進伏訖。上誦前受音訖,鏴讀自至於用力,止知之至也。仍讀奏釋義訖,上讀新受音十遍訖,命陳文義。鏴曰,至於用力旣久,則一朝必有豁然貫通之美矣。今我殿下,講讀旣精且久,自當有豁然貫通之日,每於講讀之際,必以豁然貫通爲主,是臣區區之祝耳。上曰,玉堂陳之。魯確曰,不謂之一日一夕,而謂之一朝者,未必有他義,而以臣臆見强解,則朝字之義,或異於日字夕字,夜則昏黑,曉乃熹微,朝忽光明,蓋衆理之初似難知,漸漸開明,終忽貫通,亦猶一朝之忽焉光明,無復去夜之昏黑也。此豈非豁然乎?大抵格物致知,有至易之法,一問字是也。學問之道無他,疑思問不恥下問,虞舜大知也,必好察而好問,孔子生知也,亦問禮而問官,今殿下有弗問,問之,弗知弗措也,問之亦如虞舜·孔子,雖事物萬變,不難知矣。又曰孔子謂子路曰,知之爲知之,不知爲不知是知也。雖已知亦問,則已知者益明,不知必問,則不知者可知,大哉問乎。伏願十遍訖,必發問,是臣區區之望也。上曰,參贊官陳之。英淳曰,閣臣儒臣所奏切實,臣無容更陳矣。上掩卷。仍命退,諸臣以次退出。
上在昌德宮。停常參·經筵。
趙秉龜啓曰,明日常參·經筵,取稟。傳曰,只晝講。
李正耆啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
傳于李正耆曰,大司憲許遞,前望單子入之。
大司憲前望單子入之,鄭元容落點。
李正耆啓曰,新除授行大司憲鄭元容,一體牌招,何如?傳曰,允。
傳于李正耆曰,勸講入侍。
李正耆啓曰,行大司憲鄭元容,執義洪在喆,掌令韓鎭庭,持平許㥌牌不進,掌令宋尙玉,持平李晉祥在外,監察茶時之意,敢啓。傳曰,知道。
以執義洪在喆,掌令韓鎭庭,持平許㥌,司諫李明緖,獻納徐憲淳,正言韓文爀牌不進罷職傳旨,傳于李正耆曰,只推。
以副修撰曺雲承牌不進罷職傳旨,傳于趙秉龜曰,只推。
趙秉龜,以弘文館言啓曰,副修撰曺雲承,旣有只推之命,卽爲牌招,何如?傳曰,允。
兵曹口傳政事,大護軍單金履載。
李正耆,以備邊司言啓曰,卽見京畿監司金道喜災實分等狀啓,則尤甚名色,不爲擧論,楊州等二十六邑鎭,置之之次,長湍等八邑,置之稍實,仍以爲,事目災二百結外,不足災三千四百七十六結三十負五束,特許準劃,後錄諸條,竝請令廟堂,稟旨分付矣。其一,昨年停退還餉,之次邑二百石以上,全數仍停,稍實邑四百石以上,三分一仍停,未滿二百石者,無論兩等邑,竝準捧事也。其一,新還稍實邑四分一,之次邑三分一,以相當穀代捧,待明秋還作本色事也。其一,北漢平倉餉穀,之次邑,四分三捧留本邑,耗條依已例,每石五兩代錢輸送事也。其一,大興·臨津·長山等餉穀,捧留本邑,附近民之自願輸納本所者,依願許施耗條依已例,代錢輸送事也。其一,守摠兩營壯抄牙兵軍官等身米,依已例每斗四錢代錢輸送事也。其一,禁御兩營江都留餉米太,代錢收捧,待明秋還作本色事也。其一,壬癸兩年停退軍布及辛巳以前各年舊布,竝許仍停事也。其一,沿海各邑拯劣米太,竝姑停退,待明秋捧納事也。其一,南陽·永宗在囚敗船罪人,移送原籍官事也。其一,各邑所在各衙門各宮房屯土,從實收稅事也。其一,推奴徵債,限明秋防塞事也。今歲畿甸之農,始有大登之望,晩後風澇,雖愆初料,短長相補,不失中熟,觀於尤甚名色之不爲擧論,亦足驗其災損之不深,道啓分等,必有斟量,依狀請施行,災結加請之數,驟看雖似稍夥,而除却流來舊災之加減不得者,當年新災不滿二千結,有不必更加剋削,元劃外不足災三千四百七十六結零,特許準劃。糶糴法意,至爲嚴重,昨年停退,便是新還,如今免歉之歲,不宜曲循仍停,而之次邑中多有積被荐饑之處,民勢艱棘,亦所當念,但道啓之以二百石內外,爲或停或捧之限者,恐有欠於核實之政,令道臣詳細區別於邑勢民情之間,只就其不得不闊狹,更定分數啓聞,以爲量宜許停之地,稍實邑則不當竝論,而四百石以上,只有兩邑,又是荐經歉荒者,亦令依之次邑例,更加區別以啓,代捧則與停退稍異,許令依請施行。城餉所重,有不宜逐年捧留,而歉餘民力,亦難以恝然不恤,依狀請以四分一,本色輸納,其餘則皆許捧留本邑,耗條則係是支放所需,自非大歉之年,曾無代錢之例,使之本色輸送,大興等三處餉穀,皆許捧留本邑,而附近民之從自願直納,耗條之代錢輸送,守摠兩營諸邑身米及禁御兩營·江都留餉米太之以錢代捧,竝爲依施。壬癸停退之軍布,連年仍停,誠甚可悶,而目下民勢,亦難責之以新舊竝督,與辛巳以前各年舊布,一竝許停,拯米太之限明秋停退,各屯土之從實收稅,敗船罪人之移送原籍官,俱多各年已行之例,竝與推徵防塞,一體許施,何如?傳曰,允。
又以禁衛營言啓曰,本營千摠吳準常,身病猝重,勢難察任,改差,何如?傳曰,允。
副提學李嘉愚疏曰,伏以日月莫淹,冬序又屆,轉眄之頃,祥期漸邇,伏惟我殿下,煢煢皇皇,靡所逮及。仍伏念兩慈聖殿下議號涓吉,大僚援三司長官應參之故事,迺於賓筵,奏請副學差出,是誠稽國朝之彝典,重會議之事體,成命之下,人皆拭目聳觀,以俟朝廷得人之盛,而及夫開政,臣名首擧,至蒙恩點,不識我殿下,奚取於臣,而有此非常之誤恩也?謂臣人器可堪,則常調賤品,最居人下,才學可堪,則謏陋蔑劣,兼一可稱,資歷可堪,則臣之從前踐揚,罔非冒濫而冥升,若曰先廕是藉,則堂堂公器,決不容榮其身而循其私矣。靜言思之,莫究厥由,臣始焉駭惑,繼而惶恧,歷屢日而蹙蹙罔知所處。夫玉署之職,地望淸峻,固不可人人而冒居,至若長席,則責任又迥別,仰裨君德,矜式諸僚,笙鏞賁飾,聲明佐治,以至世道之汙隆係焉。近世之居此職者,雖未必盡如古之儒臣,而然皆望實俱隆,誠一代之雋彦耳。世所稱華貫膴仕,宜莫先於此,而雖以臣平日見聞,鴻匠宿儒,亦皆却顧而逡巡,其遴選之嚴,自昔伊然。豈料今日,以千萬不似之身,叨此千萬不當之職乎?噫,臣之匪分忝竊,滾到宰列,是豈夢想攸及也哉?況臣鳧雁之蹤,去來無關於重輕,而猥蒙我先大王拂拭而生成,庇覆而詔導,隆恩異渥,與天無極,門闌榮耀,志願滿足,今當我殿下新服之初,其所以追先而報今者,惟有分甘樗散,絶意名塗而已。夫豈有貪恩戀祿,更圖進取之望哉?況今群彦林立,何患無人,而乃以鹵莽如臣,奊詬如臣者,一朝擧而畀之,不少難愼,聖朝官人,豈容若是其苟簡乎哉?嗚呼,小器不可以大受,眇福不可以久居,於是乎臣之不可冒據也決矣。衣繡土木,未足以喩其僭也,若隕淵谷,未足以喩其懼也。臣若憑恃寵靈,揚揚冒膺,則臣之放倒無恥,猶屬一己,淸朝峻選,自臣先玷,必致四方之嗤罵,其將何辭而自解?若復遲回,不卽早自劾免,則妨賢曠職,又非義分之所敢安也。左右參倚,蠢動無望,玆敢疾聲呼籲於嚴廬之下。伏乞聖慈,特賜開納,將臣新授職名,亟命刋改,以重官方,以安賤分,公私不勝大願,臣無任云云。答曰,省疏具悉。卿其勿辭行公。
丙申十月初九日辰時,上御熙政堂。勸講入侍時,檢校直提學徐憙淳,參贊官李正耆,檢討官李時在,假注書洪祐健,記事官鄭㝡朝·李墩,各持大學,以次進伏訖。上誦前受音訖,憙淳讀自所謂誠其意,止必愼其獨也。仍讀奏釋義訖,奏曰,此章自謙之謙字,或有讀如兼字者,亦或有讀如跲字者,而經筵諺解,則如兼字之音矣。上讀新受音,至此之謂自謙,問曰,謙字,當讀如兼乎?憙淳曰,諺解之音,旣從兼字,似當從諺解矣。上曰,史官持諺解以入,可也。賤臣承命出,持諺解以入,上展看曰,果如兼字之音矣。仍讀十遍訖,命陳文義,憙淳曰,大學八條,皆以雙關說去,而此章特單擧誠意者,學者自修之工,莫要於誠意故也。自修之工,必先務誠意,而毋自欺三字,尤爲一章之肯綮,九分是誠,一分不誠,則已非誠也,一分不誠,正緣其有自欺時也。且自欺之與自謙,大是相反,就以講學言之,殿下今日講讀,果爲盡善,殿下之心,亦當快且足矣。苟於臨筵講讀之際,燕閒溫習之時,果皆如今日所講,則聖學自可日進於意誠之域矣。若不能如是孜孜日勤一日,而或有作輟寒曝之時,則一分不誠,有足以壞了九分之誠,可不懼哉?伏願於此等文義,推類而體驗焉。上曰,玉堂陳之。時在曰,誠意工夫,專在於愼獨,而其緊要襯切之旨,尤係於毋自欺三字,所謂自欺云者,古人有以栗子取比焉。始自胚胎,漸就完熟,十分充殼,然後始爲成實,苟有一分未充處,則便成病栗,今此誠意工夫,雖至八九分地頭,而若有罅漏,則無異於未充殼之病栗矣。今日臨講,辨別字音,至入諺解而考正之,亦可以仰認我殿下誠意中一事,臣固欽仰萬萬,而更有仰勉者,無以音義之已盡講究,自慊於聖衷,更加討問於登筵諸臣,益知其未盡之義,然後聖學,可以將進也。臣等每於登筵之前,私相討論,所欲陳達者,不啻幾十言,及至奏對之際,極其嚴畏,未敢陳其一二,若自殿下,逐句詢問,開發臣等之懷,俾各盡其所欲言者,則其有裨於聖學,有光於聖德,顧不大歟?苟如是焉,則史臣奉此聖問,讚頌於史冊,講官奉此聖問,相慶於閤外,此豈非萬萬冀祝也哉?上曰,參贊官陳之。正耆曰,誠意章第一要旨,亶在乎愼獨二字,獨者人所不知,而己所獨知之地也。凡人於衆人所睹之時,莫不戒愼,而或於己所獨處之際,易致怠忽,故君子以愼獨二字,旣言之復申之,丁寧反覆,若是其眞切。此固善惡消長之幾,君子小人之分也。伏願此等處,深加省察,每於燕閒之中,念玆在玆,必愼必儆,則誠意工夫,不外於此矣。懋幾懋哉。憙淳曰,參贊官之以愼獨仰奏者,果好矣。獨者人所不知,己所獨知之時,此實善惡未分之界也。善惡之分,古人譬之岐路,岐路者,其始分也未甚懸絶,終至於千里萬里之遠,此正所謂毫釐之差,千里之謬者也。上掩卷。仍命退,諸臣以次退出。
上在昌德宮。停常參·經筵。
藥房提調金鏴,左承旨張敎根啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿,口傳問安。答曰,知道。
張敎根啓曰,明日常參·經筵,取稟。傳曰,停。
李正耆啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
張敎根啓曰,左副承旨徐英淳,今日不爲仕進,卽爲牌招,何如?傳曰,允。
李正耆啓曰,備邊司郞廳來言,今日賓對日次,而無時急稟定事,不得來會云矣,敢啓。傳曰,知道。
張敎根啓曰,臣敎根,依定式進詣香室,奉審香祝樻·祝板袱子,則精潔之意,敢啓。傳曰,知道。
李正耆啓曰,臣正耆,今日入直禁軍戎器點考進去,下直之意,敢啓。傳曰,知道。
又啓曰,臣依定式進詣仁政殿月臺,入直禁軍戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
張敎根啓曰,明日大王大妃殿·王大妃殿議號時,九卿及春秋館堂上,當爲進參,而判尹洪命周,同春秋金邁淳在外,何以爲之?敢稟。傳曰,竝許遞,前望單子入之。
漢城判尹前望單子入之,權敦仁落點。
同春秋前望單子入之,李憲瑋落點。
傳于李正耆曰,大司憲許遞,前望單子入之。
獻納徐憲淳啓曰,臣言議不足以可否於殿陛,風裁不足以整肅乎臺閣,淸朝耳目之任,初非夢想攸及,而納言新除,誤加隆恩,感怵交至,叩謝是伸,第於合啓,有難聯參,曾叨臺職,輒蒙體諒,雖臣見職,比前益榮,顧臣私義,與前無異,請命遞斥臣職。答曰,依啓。
李正耆啓曰,大司憲未差,執義洪在喆,掌令韓鎭庭,持平許㥌牌不進,掌令宋尙玉,持平李晉祥在外,監察茶時之意,敢啓。傳曰,知道。
以執義洪在喆,掌令韓鎭庭,持平許㥌,司諫李明緖,正言韓文爀牌不進罷職傳旨,傳于李正耆曰,只推。
以左副承旨徐英淳牌不進罷職傳旨,傳于張敎根曰,只推。
以副修撰曺雲承牌不進罷職傳旨,傳于張敎根曰,只推。
大司憲前望單子入之,徐憙淳落點。
張敎根啓曰,因禮曹單子,今十一日大王大妃殿·王大妃殿議號時應參人員,令政院稟旨命招事,啓下矣。時·原任大臣·九卿·館閣堂上·六曹參判·三司長官,竝待開門命招,何如?傳曰,允。
又啓曰,因禮曹草記,今十一日純宗大王祔太廟配享臣抄啓時應參人員,令政院稟旨命招事,允下矣。時·原任大臣·政府西壁·六卿·館閣堂上·三司長官,竝待〈開〉門命招,何如?傳曰,允。
兵曹口傳政事,大護軍單鄭元容。
張敎根,以弘文館言啓曰,副修撰曺雲承,旣有只推之命,卽爲牌招察任,何如?傳曰,允。
丙申十月初十日午時,上御熙政堂。晝講入侍時,知事金蘭淳,特進官金炳朝,參贊官趙秉龜,侍讀官李魯確,檢討官李時在,假注書兪錫煥,記事官鄭㝡朝·李墩,各持大學,武臣南錫圭,以次進伏訖。上誦前受音訖,魯確讀自曾子曰十目所視,止不得其正。仍奏釋義訖,上讀新受音十遍訖,命陳文義。魯確曰,傳文十章,皆曾子之意也。然而此章,特稱曾子曰者,卽曾子之言也。亦猶中庸第二章仲尼曰之例,曾子常以此三句戒門人,傳者引之,以廣愼獨之意,所謂所視所指,非眞有十目十手之謂也。蓋實理無間於隱顯,雖在幽獨之中,爲善則不求人知,而人自知之,爲不善則惟恐人知,而人必知之,其與十目所視,十手所指,何異哉?是故古人云,暗室欺心,神目如電,孔子亦曰,吾誰欺,欺天乎,假使人可欺也,己不可欺也,鬼可欺也,天不可欺也。今殿下,先以毋自欺爲始曰,何以則愼其獨也?或慮目容之不端,則恒若十目之所視,必安其端,又慮手容之不恭,則亦如十手之所指,必要其恭,至於出入起居衣服飮食之際,亦必如此。殿下之心,自然光明正大,雖我知人知神知天知,無所愧怍,而愼獨之工至矣。伏願懋哉懋哉。上曰,下番陳之。時在曰,此章卽正心章也。正心工夫,必要先祛其病處,然後可以正心,故聖人設言此四箇偏病,卽忿懥恐懼好樂憂患也。忿懥二字,同一忿字之意,則只言忿字可也,而必以懥字繼之,恐懼二字,同一恐字之意,則只言恐字可也,而必以懼字繼之,好樂二字,同一好字之意,則只言好字可也,而必以樂字繼之,憂患二字,同一憂字之意,則只言憂字可也,而必以患字繼之。此各有所以然,懥是恚滯之謂,則忿而至於恚滯者,乃是忿中之偏病也,懼是震懾之謂,則恐而至於震懾者,乃是恐中之偏病也,樂是嗜惑之謂,則好而至於嗜惑者,乃是好中之偏病也,患是忳悶之謂,則憂而至於忳悶者,乃是憂中之偏病也。忿恐好憂,人情之所常有也。雖聖人有不得免焉,當忿而忿,當恐而恐,當好而好,當憂而憂,必毋至於懥懼樂患之境,然後此心不偏不倚,鏡明衡平,自底於正大之域,乃所以擧此四者,弁之於章首矣。今殿下,治心之工,亦當深戒於此,雖有可忿可恐可好可憂之事隨處得中,必毋至於懥懼樂患之境,則聖學自底於誠正之域,正心而以正百官,正百官而以正萬民,治國平天下之道,自可循序而進。惟殿下,懋哉懋哉。上曰,知事陳之。蘭淳曰,十目所視,十手所指,忿懥恐懼等章句,皆從一心上誠正中出來,而玉堂上下番,旣盡釋義,臣亦無敷演他辭,第念忿恐好憂之不得其正,專由於正心誠意之未盡而然。凡人所忽,易在幽獨之中,故不睹不聞之時,常如十目所視,十手所指之地,然後可至顯微無間之工,雖於講讀之際,一或放心,則乃有視不見聽不聞之患,今於殿下臨筵講讀,有時間斷,自著厭倦底意,然則雖曰行三講,徒歸文具而已。伏願益勉一心上誠正之工,常存十目十手嚴乎之戎,是臣區區之望,懋哉懋哉,上曰,特進官陳之。炳朝曰,玉堂上下番所奏切實,臣無容更陳矣。上曰,參贊官陳之。秉龜曰,儒臣旣已備陳,臣亦無所更達矣。上掩卷,命史官就座,又命退,諸臣以次退出。
上在昌德宮。停常參·經筵。
大王大妃殿·王大妃殿議號後,大殿·大王大妃殿·王大妃殿,內閣·政院·藥房·玉堂·朝廷二品以上·六曹堂上·兩司長官口傳問安。答曰,知道。
徐英淳,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
張敎根啓曰,明日常參·經筵,取稟。傳曰,停。
又啓曰,來十六日,漢學文臣殿講日次,而拜表相値,頉稟之意,敢啓。傳曰,知道。
又啓曰,來十六日,日次儒生殿講日次,而拜表相値,頉稟之意,敢啓。傳曰,知道。
傳于李正耆曰,勸講入侍。
大王大妃殿加上尊號望,文仁。
王大妃殿尊號望,孝裕。
張敎根啓曰,大王大妃殿·王大妃殿議號單子,旣已啓下,招致禮曹郞廳,傳授之意,敢啓。傳曰,知道。
賓廳,純宗大王廟庭配享諸臣會圈九點領議政李時秀,領議政金載瓚,右議政金履喬,吏曹判書趙得永,四點領議政李秉模,左議政金思穆。
賓廳啓曰,今日配享諸臣會圈,則九點領議政李時秀,領議政金載瓚,右議政金履喬,吏曹判書趙得永四人抄啓,別單書入之意,敢啓。傳曰,知道。
張敎根啓曰,純宗大王配享臣抄啓單子,旣已啓下,招致禮曹郞廳,傳授之意,敢啓。傳曰,知道。
以副修撰曺雲承牌不進罷職傳旨,傳于張敎根曰,只推。
張敎根啓曰,吏曹郞廳來言,臺諫有闕,政事,取稟。傳曰,前望單子入之。
獻納前望單子入之,朴長輿落點。
徐英淳,以都摠府言啓曰,都摠管洪命周,時無職名,令該曹口傳付軍職,何如?傳曰,允。
兵曹口傳政事,大護軍單洪命周。
兵曹口傳政事,副司果單金洙根。
兵曹口傳政事,副司果單徐憲淳。
徐英淳,以兵曹言啓曰,今十月十一日,武臣賓廳武經講書日次,而中日相値,不得爲之之意,敢啓。傳曰,知道。
丙申十月十一日巽時,上御熙政堂。勸講入侍時,原任直閣李光文,參贊官李正耆,侍讀官趙雲澈,假注書洪祐健,記事官鄭㝡朝·李墩,各持大學,以次進伏訖。上誦前受音訖,光文讀自心不在焉,止釋正心修身。仍讀奏釋義,上讀新受音十遍訖,命陳文義。光文曰,此章釋正心修身,心正則身自修,未有不正其心而能修其身者也。上章所云忿懥恐懼好樂憂患,皆人之所不能免者,而若因氣質之偏,不能相濟,則反爲其病,此所謂四有之病也。此章則又極言無心之病,視者所以求見,而心不在於視,則目焉而失其視,聽者所以求聞,而心不在於聽,則耳焉而失其聽,飮食之甘芳,所以求味,而心不在於飮食,則口焉而不知其味,是專由於此心一放,而三官皆失其職故也。故有心無心,均爲之病,而無心之病,尤爲較緊焉。臣竊覸我殿下,今日講讀,或不能免間斷錯誤之歎,此實心不在焉之致也。苟不存心於方冊,則安可望其眼到而口順乎?且不但讀書然也。凡厥一政令一施措,推以至於天下萬事,莫不皆然。方其臨事應接之際,必須專心致知,不騖乎外,然後可底乎成,不然則反是,一心之操存,顧不重歟?苟欲正吾之心,莫如從敬字上用工,此章註解,有曰敬而直之,此言正心之要,在於持敬也。大學一篇,雖無明言敬字處,而若究其裏面義諦,則徹上徹下,無非一敬字工夫,由是觀之,欲正其心者,捨敬字奚以哉?臣等學識鹵莽,雖無可取,顧其言則輒皆依据經傳,辨析旨義,亦庶幾少裨聖學之萬一,伏願每於臣等所奏,必加留心採聽,毋使有聽而不聞之歎焉。上曰,玉堂陳之。雲澈曰,心者一身之主宰,萬事之綱領,操則存捨則亡。此章中視不見聽不聞食不知味,皆出於不能操心,而自不知其不能檢身者也。小學曰,視思明聽思聰,孟子曰,口之於味也有同耆,視聽欲其聰明,則心已存於聰明之思,口有所耆,則心已存於知其味之思矣。豈有先操其心而不能檢其身之理耶?心不存則雖視聽飮食之微,猶無以自檢,況若義理之至精處,尤豈不深加檢察乎?今以講讀之時言之,存心則聰明廣開,玩味沈潛,心或不存,則一切反是,伏願殿下,懋哉懋哉。上曰,參贊官陳之。正耆曰,閣臣玉堂,俱已備陳,臣無容更陳矣。上掩卷,仍命退,諸臣以次退出。
上在昌德宮。停常參·經筵。
成遂默啓曰,明日常參·經筵,取稟。傳曰,停。
李正耆啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
成遂默啓曰,同副承旨趙秉龜,今日不爲仕進,卽爲牌招,何如?傳曰,允。
傳于成遂默曰,勸講入侍。
成遂默啓曰,假注書洪祐健,身病猝重,勢難察任,今姑改差,何如?傳曰,允。
洪祐健改差,代以朴齊璿爲假注書。
李正耆啓曰,行大司憲徐憙淳,執義洪在喆,掌令韓鎭庭,持平許㥌牌不進,掌令宋尙玉,持平李晉祥在外,監察茶時之意,敢啓。傳曰,知道。
以執義洪在喆,掌令韓鎭庭,持平許㥌,司諫李明緖,獻納朴長輿,正言韓文爀牌不進罷職傳旨,傳于李正耆曰,只推。
以同副承旨趙秉龜牌不進罷職傳旨,傳于李正耆曰,只推。
成遂默,以議政府左右相意啓曰,明日方物看品時,本府西壁,當爲進參,而左參贊李錫奎有身病,右參贊金箕殷嫌不進,無以備員開坐,左右參贊,竝姑許遞,政官牌招開政差出。仍令政院,待下批牌招,以爲進參之地,何如?傳曰,允。
有政。吏批,行吏曹判書徐耕輔進,參判朴永元牌不進,參議未差,右承旨成遂默進。以洪鍾遠爲吏曹參議,洪在喆爲應敎,沈能岳爲左參贊,宋冕載爲右參贊,李憲球爲同敦寧,李啓朝爲戶曹參議,金應均爲典籍,申命衍爲軍器主簿。
兵批,判書金蘭淳病,參判尹尙圭病,參議趙奎昇病,參知白東奎入直進,右副承旨李正耆進。上護軍李錫奎,大護軍金箕殷,護軍金弘根,副護軍金錫淳,副司果金應均·李源庚,副司勇李秉悌,同知洪天敍,以上竝單付。
吏批,再政。以崔致憲爲執義,文養正爲典籍。
兵批,再政。同知單高啓福。
成遂〈默〉,以禮曹言啓曰,禫後自上所御衮龍袍·冕服·絳紗袍,依前例令尙衣院,預爲織造,輦輿繖扇儀仗等物,亦令各該司預造之意,分付,何如?傳曰,允。
李正耆,以備邊司言啓曰,頃因京畿年分狀啓,昨年停退還餉,更令分數啓聞,以爲量宜許停之意,覆啓行會矣。卽見該監司金道喜狀啓,則以爲,當初分三科裁量,實出於萬不獲已。今無以更加區別於其間,陰竹等五邑,全數仍停,朔寧·楊根兩邑,三分一仍停,喬桐等十二邑鎭,準數還捧事,更令廟堂,稟旨分付矣。畿甸穡事旣失全登,當年新還,又將準捧,則昨年停退條之量宜住催,不害爲少紓民力之道,而道啓之以二百石內外爲仍停與準稱之界限者,終未知爲十分稱停,就以之次諸邑當捧之數言之,有爲一百九十餘石者,有纔過二百石者,其所加減,不滿十石,而一則全置勿論,一則準數畢徵,苦歇之間,太相懸絶,其在核實之政,不宜如是混淪,而年形之差遜,民勢之益困,道臣旣已質言,啓牒至於再徹,則亦不容强令全督,陰竹等五邑昨年停退之還,許令折半仍停,朔寧·楊根兩邑,則雖居稍實,纔經荐歉,許令四分一仍停之意,分付,何如?傳曰,允。
檢閱李墩疏曰,伏以臣父都承旨臣光正,例帶春秋館修撰矣。臣所帶兼記事之銜,在下當遞,玆敢援例陳籲。伏乞聖明,俯垂鑑諒,亟許遞改,以安私分,不勝幸甚,臣無任云云。省疏具悉。疏辭下該曹稟處。
丙申十月十二日巽時,上御熙政堂。勸講入侍時,原任提學鄭元容,參贊官成遂默,檢討官金在田,假注書兪錫煥,記事官鄭㝡朝·李墩,各持大學,以次進伏訖。上誦前受音訖,元容讀自所謂齊其家,止天下鮮矣。仍奏釋義訖,上讀新受音十遍訖,命陳文義。元容曰,此章要旨,在於好惡二字,而愛敬等五事,亦不出於好惡,愛敬哀三者,是好等事也,賤敖二者,是惡等事也。於愛於敬,各有分數,若偏係而過當焉,則其心已不得正,何以修身而齊家乎?閨門之內,恩常掩義,事物之間,意有所向,若不隨事而加察焉,則安得不漸陷於一偏,而使好惡得其正乎?人主莅衆而御世,凡於接人待物之時,使一心瀅澈,不存親疎之分,貴賤之別,而公平如鏡照物,如衡稱物,姸媿輕重,物各付物,然後發號施令,自當一出於正矣。上曰,玉堂陳之。在田曰,齊其家在修其身者,國之本在家,家之本在身故也。修身二字,近日筵臣,想必陳奏,而上文曰,自天子至於庶人,壹是皆以修身爲本,君子之行,修身固大矣。然修身之最要最近者,不越乎威儀容止之間,臣之待罪本職,自春徂夏,殆近半載,則殿下之講小學也。視瞻宜專於方冊之上,而或有未然之時,則有欠於目容之端穆也,手容未盡必恭,則亦非正心讀書之法也。臣等以此縷縷仰達,而今伏見進講大學,大學尤非小學之比,而是大人之學也。宜若益加猛省,而前日所陳,若有未及一一採納者然。聖學何以將就,而亦豈爲修身之要道乎?臣不勝抑鬱,惟殿下體念焉。上曰,參贊官陳之。遂默曰,閣臣儒臣所奏,旣已詳悉,臣無容更陳矣。上掩卷。仍命退,諸臣以次退出。
上在昌德宮。停常參·經筵。
張敎根啓曰,明日孝成殿望祭親行齋戒相値,視事頉稟之意,敢啓。傳曰,知道。
徐英淳啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
張敎根啓曰,同副承旨趙秉龜,今日不爲仕進,卽爲牌招,何如?傳曰,允。
成遂默啓曰,臣遂默,今日方物封裹進去,下直之意,敢啓。傳曰,知道。
傳于張敎根曰,勸講入侍。
張敎根啓曰,假注書兪錫煥,身病猝重,勢難察任,今姑改差,何如?傳曰,允。
兪錫煥改差,代以趙道淳爲假注書。
趙道淳在外,代以具鍾祿爲假注書。
張敎根,以議政府右參贊意啓曰,今日方物看品時,六曹堂上當爲進參,而吏曹判書徐耕輔,參判朴永元病不來,參議洪鍾遠未肅拜,刑曹判書李光文,參判李景在,參議尹秉烈病不來。吏曹判書徐耕輔,參判朴永元,刑曹判書李光文,參判李景在,參議尹秉烈,令政院竝卽牌招,以爲同參之地,何如?傳曰,允。
又以弘文館言啓曰,新除授應敎洪在喆,卽爲牌招察任,何如?傳曰,允。
徐英淳啓曰,行大司憲徐憙淳,執義崔致憲,掌令韓鎭庭,持平許㥌牌不進,掌令宋尙玉,持平李晉祥在外,監察茶時之意,敢啓。傳曰,知道。
以執義崔致憲,掌令韓鎭庭,持平許㥌,司諫李明緖,獻納朴長輿,正言韓文爀牌不進罷職傳旨,傳于徐英淳曰,只推。
以同副承旨趙秉龜牌不進罷職傳旨,傳于張敎根曰,只推。
以刑曹參議尹秉烈牌不進罷職傳旨,傳于徐英淳曰,只推。
以應敎洪在喆牌不進罷職傳旨,傳于張敎根曰,只推。
張敎根,以吏曹言啓曰,今此孝成殿望祭執尊,前弼善柳大肯塡差,而時無職名,令該曹口傳付軍職,何如?傳曰,允。
兵曹口傳政事,副司果單柳大肯。
徐英淳,以都摠府言啓曰,副摠管金魯甲,以訓鍊都監中軍,本營諸將官射會監試事,訓鍊院晝仕出去之意,敢啓。傳曰,知道。
又以備邊司言啓曰,水原句管各道穀見縮條今年耗米一千二百二十五石零,蕩債給代穀六百石,廣州句管關西·湖西穀見縮條乙未耗米三百二十石零,松都句管關西穀今年耗代條二千石,自各該府,報請給代矣。係是年例代劃,水原則以嶺南加分耗及本司句管各名穀會錄耗中折米劃給,廣州則以海西所在本司句管各名穀會錄耗中折米劃給,松都則以湖西所在本司句管穀會錄耗中折米劃給,使之取用,何如?傳曰,允。
又以備邊司言啓曰,卽見全羅監司金興根災實分等狀啓,則綾州等二十五邑鎭,置之尤甚,全州等二十四邑,置之之次,光州等五邑,置之稍實,仍以爲,事目災一千結外,不足新舊災二萬九千八百七十一結八十九負八束,特許加劃,後錄諸條,竝請令廟堂,稟旨分付矣。其一,珍島所在辛卯停退還穀,全數仍停事也。其一,各年舊還己巳·庚午·壬申條,依已例仍停,珍島四邑所在辛巳·壬午·丙戌條,高敞已巳反作條,亦爲仍停事也。其一,丙子未捧,依已例仍停事也。其一,山城軍餉,無論三等邑,城下近面輸納城倉,程途稍間處,捧留邑倉,待明秋還納城倉事也。其一,己巳停退軍布,依已例仍停事也。其一,三軍門及樂工保米,無論三等邑,每名六斗代錢二兩收捧,待明春上納事也。其一,京外所納箭竹,尤甚邑全數,之次邑折半蠲減事也。其一,尤甚邑勿定配所事也。其一,推奴徵債,限明秋防塞事也。今年風暵之災,乃是諸路之所同,而本道則加之以海溢蟲損,繼又早霜,受傷偏酷,畢竟成就,未免歉荒,而沿野之間,不無優劣,折長補短,亦近穴農,三等分劑,必有裁量,依狀請施行,至於災結之洽過三萬。雖緣畓摠之最多,舊災之偏夥,而參互已例,終未免稍過分數,元劃外二萬五千結,特許加劃,使之均俵,目下穡事,旣失登稔,則新舊竝督,非寬恤之意,各年停退未捧還穀與己巳停退軍布,竝許仍停。城餉平留,雖非經法,災歲民力,難責遠輸,依狀請無論三等邑,竝許捧留,待明秋還納城倉,保米之納,最是窮民之苦役,如今歉歲,尤不容無闊狹,而軍需所重,亦難全恝,尤甚邑全數,之次邑折半,稍實邑三分一許令代錢,樂工保米,則竝許全數代納,京外箭竹之分數蠲減,尤甚邑之勿定配所,推奴徵債之限明秋防塞,竝依請許施,何如?傳曰,允。
吏曹啓目,粘連觀此藝文館檢閱李墩上疏,則以爲,臣父都承旨光正,例帶春秋館修撰館矣。臣所兼記事之銜,在下當遞。伏乞聖明,俯賜鑑諒,亟許遞改亦爲白有臥乎所,相避之法,在下當遞,而史官春秋,法不得減下是白如乎,承政院都承旨李光正兼帶春秋館修撰官,似當減下是白乎矣,宰臣兼銜遞仍當否,臣曹不敢擅便,上裁,何如?判付。啓,依回啓施行爲良如敎。
丙申十月十三日巽時,上御熙政堂。勸講入侍時,原任直閣徐俊輔,參贊官張敎根,侍讀官趙雲澈,假注書朴齊璿,記事官白潤鶴·李墩,各持大學,以次進伏訖。上誦前受音訖,俊輔讀自故諺曰,止使衆也。仍奏釋義訖,上讀新受音十遍訖,命陳文義。俊輔曰,此章莫知子惡,莫知苗碩,竝與前章之五辟,皆是陷於一偏而身之不修也,其心若陷於一偏,則身旣不修矣。何以齊其家乎?此所以於齊家章,特拈其一偏之過而爲戒也。若欲無一偏之陷,則上章格致誠正,卽是次第用工之目也。四者若至於極處,則身修家齊,而其效自底於治平,伏願殿下,念玆在玆,心得躬行焉。上曰,玉堂陳之。雲澈曰,此章專言偏辟之爲害者也。私勝故子雖惡而猶不知其惡,欲勝故苗雖碩而反不知其碩,此皆出於偏辟之病也。馬史曰,明父知子,此私勝於溺愛,則必不明於知其子也。孟子曰,宋人有揠苗者,此欲勝於速長故揠而助之也。偏之爲害,於斯可知矣。惟其修一身齊一家之道,不可不先從偏處而設戒況治一國平天下之法,尤豈不深加省察乎?大抵王者,奉三無私,三無私者,卽天無私覆,地無私載,日無私照之謂也。伏願殿下,以三無私三字爲範,另留聖念焉。上曰,參贊官陳之。張敎根曰,閣臣儒臣,備陳無餘,臣無容更達矣。上掩卷,命退,諸臣以次退出。
上在昌德宮。停常參,經筵。
夜四更五更,月暈。
上詣孝成殿。望祭親行後,大殿·大王大妃殿·王大妃殿,內閣·政院·玉堂·朝廷二品以上·六曹堂上·兩司長官·奉朝賀單子問安。答曰,知道。藥房口傳問安。答曰,知道。
張敎根啓曰,明日常參·經筵,取稟。傳曰,停。
李正耆啓曰,行大司憲徐憙淳,掌令韓鎭庭呈辭,執義崔致憲,持平許㥌未肅拜,掌令宋尙玉,持平李晉祥在外,監察茶時之意,敢啓。傳曰,知道。
李光正啓曰,右副承旨李正耆,今日不爲仕進,卽爲牌招,何如?傳曰,允。
又啓曰,三品官之無得過三日循例請牌,曾有定式矣。吏曹參議洪鍾遠,戶曹參議李啓朝,除拜後過三日不爲出肅,事體所在,誠極未安。竝從重推考,仍卽牌招察任,何如?傳曰,允。
傳于張敎根曰,禮房承旨馳詣宗廟·景慕宮,奉審摘奸以來。
傳于李光正曰,勸講入侍。
趙秉龜啓曰,副修撰曺雲承,旣入闕中,不爲肅謝,直爲出去,事甚未安。推考,何如?傳曰,允。
以吏曹參議洪鍾遠牌不進罷職傳旨,傳于張敎根曰,只推。
以京畿監司金道喜狀啓振威縣令吳謹常身死事,傳于李光正曰,令該曹勿拘常格,口傳各別擇差,當日下送。
張敎根,以奎章閣言啓曰,明日卽奎章閣·演慶堂冬孟朔大奉審日次,時原任閣臣,依節目進詣擧行之意,敢啓。傳曰,知道。
徐英淳,以都摠府言啓曰,今日入直內三廳武兼禁軍及軍兵等,當爲中日習射技放,而孝成殿望祭親行齋戒相値,不得設行之意,敢啓。傳曰,知道。
丙申十月十四日午時,上御熙政堂。勸講入侍時,原任直提學金鏴,參贊官李光正,侍讀官李魯確,假注書具鍾祿,記事官鄭㝡朝·李墩,各持大學,以次進伏訖。上誦前受音訖,鏴讀自康誥如保赤子,至一人定國。仍奏釋義訖,上讀新受音十遍訖,命陳文義,鏴曰,按此章曰,一家仁,一國興仁,一家讓,一國興讓,卒之以一人定國,一人卽君人也。君人者,旣克仁克讓,則一國皆興仁興讓矣。以此觀之,上之人,於爲仁之事,別般存心,則下必效應,捷之如桴鼓,至於讀書,上旣好學,則下必有甚焉者,此可謂一人志學,一國興學矣。殿下之一心,卽億萬人之所標準感應者也。於此等文義,益加體念焉。上曰,玉堂陳之。魯確曰,康誥如保赤子,此善諭也。蓋赤子有欲,不能自言,時時呱呱,莫知其故,惟慈母愛子之誠,無所不至,誘之不止,則必抱之,抱之不止,則又乳之,此所以不中不遠之道也。今殿下,爲民父母,保民無他術,只如是而已。不飢不寒,民之所欲也。每念之曰,歲饑如此,民無飢乎,或蕩減大同米,日寒如此,民無寒乎?或蠲除田稅木,至誠保之,民豈有不保者乎,非特保民爲然,讀書之道,亦在於誠,以之思義,則自知其所未知,以之聽講,則自聞其所未聞,誠之一字,可謂無價寶也。伏願念玆在玆,釋玆在玆。又曰,此章專言推也,伏想兩慈聖殿下,愛殿下必無所不至,以此推之,殿下之愛百姓,如兩慈殿之愛殿下焉。又曰,上章言孝悌慈,而此章獨言慈愛之意,倘會意乎否乎?上答以不知,〈魯確曰〉,臣謂人或有不順父母,不遜兄長,而至於慈愛,雖禽獸之微,亦有詆犢之情,以慈愛之出於天推之,庶可以觸孝悌之天,孝悌亦出乎誠而已矣。上曰,參贊官陳之。光正曰,一家仁以下八箇一字,同是一字,而至於一國之一字,此可見其由小至大,自近及遠之意也。夫以一家一人言之,善焉而其所及之效,終底於國治而天下平,則此乃聖學中成己成物之功,而其要則一心爲萬化之原也。具衆理而應萬事,所包甚廣,所謂心誠求之者,卽亦在我之一心也。苟欲修齊而治平,捨是心奚以哉?赤子者子之謂也,父之於子,至切而親者也,使象者民之謂也,君之於民,至泛而遠者也。驟究人情,親疎厚薄,宜非可侔,而乃以愛於至切者,欲其施之於至泛者,政使君人者,憂民之衣食,如子之飢寒,不可以一日一息而忘之也。聖人之必以如保赤子四字爲譬者,可謂十分襯切矣,而正爲其愚賤之亦所易曉也。經曰爲民父母,傳曰視民如傷,民之有關於國,有如是矣,而父母之於子也。苟不能視之如傷,則是豈天理乎?又何能望一國之興仁興讓乎?國之治不治,在一人一心之誠不誠如何耳。大抵心而不誠,非所以存心也。試以今日講學言之,殿下之存心,或不免有間斷之時,則殿下之作事,必不能善始善終。惟願殿下,益加體察於一心上工夫,念終始典于學。夫然後如保赤子興仁興讓,可沛然而莫之禦也。曷不休哉,曷不休哉?上掩卷。仍命退,諸臣以次退出。
上在昌德宮。停常參·經筵。
自午時至申時,灑雨下雨,測雨器水深一分。
藥房都提調朴宗薰,提調金鏴,副提調李光正啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿,口傳問安。答曰,知道。
張敎根啓曰,明日拜表相値,視事頉稟之意,敢啓。傳曰,知道。
李正耆啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
徐英淳啓曰,備邊司郞廳來言,今日賓廳日次,而領議政未差,左議政洪奭周有身病,右議政朴宗薰無時急稟定事,不得來會云矣,敢啓。傳曰,知道。
傳于張敎根曰,勸講入侍。
傳于張敎根曰,晝茶禮當親行矣,該房知悉。
李光正啓曰,假注書具鍾祿,身病猝重,勢難察任,今姑改差,何如?傳曰,允。
具鍾祿改差,代以徐相敎爲假注書。
徐英淳啓曰,左邊捕盜大將具信喜,明日拜表,慕華館出去矣。所佩命召及大將牌·傳令牌,何以爲之?敢稟。傳曰,仍佩往來。
以執義崔致憲,掌令韓鎭庭,持平許㥌,司諫李明緖,獻納朴長輿,正言韓文爀牌不進罷職傳旨,傳于徐英淳曰,只推。
徐英淳啓曰,明日拜表,兩司當爲進參,除在外外,呈告人員,竝待開門牌招,何如?傳曰,允。
吏曹口傳政事,以南興中爲振威縣令。
張敎根,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
又以奎章閣言啓曰,今日奎章閣·演慶堂大奉審,日氣陰曀,不得擧行,依節目當朔內擇日擧行之意,敢啓。傳曰,知道。
又以內醫院都提調意啓曰,各殿進上臘藥所入牛黃八十四部柒里二毫,麝香二百十五部九分三毫,竝令戶曹宣惠廳進排,而丙申定式牛黃十六部一錢四分二毫,以本院春秋兩等元貢中取用,何如?傳曰,允。
李光正,以吏曹言啓曰,因全羅監司金興根狀啓,茂長縣監鄭友容,以覲親事,受由上京,已過數朔,尙不還任,見今俵災捧糶,俱係緊務,此際曠官,一時可悶,令該曹催促下送事,允下矣。自臣曹催促,則以爲,親病近益沈重,萬無離捨還任之道云。親病旣如是沈重,則有難强令還官,茂長縣監鄭友容改差,何如?傳曰,允。口傳擇差,當日下送。
吏曹口傳政事,以金有喜爲茂長縣監。
丙申十月十五日子時,上詣孝成殿。望祭親行入侍時,行都承旨李光正,左承旨張敎根,右承旨成遂默,左副承旨徐英淳,右副承旨李正耆,同副承旨趙秉龜,假注書朴齊璿·具鍾祿,記事官鄭㝡朝·李墩,提學趙寅永,原任提學鄭元容,原任直提學金鏴,檢校直提學徐憙淳,直提學朴永元,原任直閣徐俊輔·李光文·李嘉愚·吳取善,檢校直閣李公翼,原任待敎李憲瑋,檢校待敎趙斗淳·金學性·金洙根,以次侍立。時至,通禮跪啓請出次,上具衰服出齋殿門,贊禮前導入詣板位,贊禮跪啓請俯伏哭,上俯伏哭,在位者俯伏哭,贊禮跪啓請止哭,上止哭興四拜禮訖。贊禮導上詣盥洗訖,仍詣尊所西向立,光正酌酒,秉龜以酌受酒,贊禮導上詣神位前北向跪,光正奉香,秉龜以進,上三上香,仍行初獻禮,光正奉酌以進,上執爵授秉龜,奠于神位前,大祝曺雲承,讀祝文訖,上俯伏哭興平身。贊禮導上降復位,亞獻官領中樞府事李相璜,終獻官行知事金在昌,以次行禮如儀訖,贊禮跪啓請俯伏哭,上俯伏哭,在位者俯伏哭,贊禮跪啓請止哭,上止哭興四拜禮訖,贊禮導上詣望燎位,燎訖,贊禮跪啓禮畢,贊禮導上還齋殿,諸臣以次退出。
丙申十月十五日辰時,上御熙政堂。勸講入侍時,右議政朴宗薰,提學趙寅永,參贊官張敎根,檢討官林基洙,假注書朴齊璿,記事官鄭㝡朝·李墩,各持大學,以次進伏訖。上誦前受音訖,寅永讀自堯·舜帥天下,止治國在齊其家,仍奏釋義訖,上讀新受音十遍訖,命陳文義。寅永曰,此是恕字工夫之肯綮處也。蓋堯·舜之帥仁,桀·紂之帥暴,無非上行下效,君令臣從之驗,而表端則影直,源淸則流潔,卽不易之理也。然若無有諸己求人無諸己非人之一段層節,則民必不從,所謂恕字上推出來也。況此章首尾,專爲治國上說,故爲人君者,尤當體念,伏願懋哉懋哉。上曰,玉堂陳之。基洙曰,民固一也而仁與暴,惟在於上之所帥,故堯·舜帥天下以仁,而民從之。桀·紂帥天下以暴,而民亦從之,則此章歸重,專在人主之身。伏願殿下,於仁之一字,體念焉。上曰,參贊官陳之。敎根曰,閣臣儒臣,盡陳無餘,臣無容更達矣。上曰,大臣陳之。宗薰曰,今日自止,閣臣旣有所仰陳,不必更事敷演,而前受音中如保赤子一句,卽最切要之語,果已講究領會於聖衷乎?赤子者,乃初生之小兒也。飢飽寒煖,不能自言,故爲父母者,心誠推求,飢則哺之,寒則衣之,此所謂保也。小民之有飢寒疾苦,而不能自達於上亦如赤子,故君上必推類求之,如父母之保赤子,然後乃爲治國保民之道,而一國興仁,帥天下以仁,皆由此而推之也。此一句,政宜常常理會,勿忘於心,常在於目,不可斯須已也。伏願體念焉。上掩卷,宗薰進前奏曰,孝成殿望祭,祥祭前今旣垂畢,伏想聖慕,益復罔涯矣。日候甚寒,侵早勞動之餘,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。寅永曰,承文院舊在同文彙考,卽事大文字之最緊切者,曾在丙戌年間,因下令內入,其後未及奉出,而此書非外間恒有者,故每當事例可考之時,必也借來於籌司所在件,事甚苟艱矣。內閣西庫有二件,宙合樓下層,亦有二件,而西庫件,最爲完帙,亦有續刊,可合於援据以此一件,出給該院,以備掌故之地,何如?上曰,依爲之。上命退,諸臣以次退出。
丙申十月十五日午時,上詣孝成殿。晝茶禮親行入侍時,行都承旨李光正,左承旨張敎根,右承旨成遂默,左副承旨徐英淳,右副承旨李正耆,同副承旨趙秉龜,假注書朴齊璿·具鍾祿,記事官鄭㝡朝·李墩,提學趙寅永,原任提學鄭元容,原任直提學金鏴,檢校直提學徐憙淳,直提學朴永元,原任直閣李光文,原任待敎李憲瑋·金正喜,檢校待敎金學性·金洙根,以次侍立。時至,上具衰服出齋殿門,入詣板位,通禮跪啓請俯伏哭,上俯伏哭,小頃,止哭興行四拜禮訖,通禮前導詣盥洗位,上盥洗訖,仍詣尊所西向立,敎根去盞蓋訖,上仍詣神位前跪,光正奉香,秉龜奉爐,上三上香訖,光正以盞跪進,上執盞授秉龜,奠于神座前,連奠三盞訖,通禮導上還就位,通禮跪啓請俯伏哭,上俯伏哭,小頃,止哭興行四拜禮訖,通禮導上還齋殿,諸臣以次退出。
上在昌德宮。停常參·經筵。
李光正啓曰,明日常參·經筵,取稟。傳曰,停。
李正耆啓曰,行大司憲徐憙淳,執義崔致憲,掌令韓鎭庭,持平許㥌牌不進,掌令宋尙玉,持平李晉祥在外,監察茶時之意,敢啓。傳曰,知道。
李光正啓曰,左承旨張敎根,左副承旨徐英淳,今日不爲仕進,竝卽牌招,何如?傳曰,允。
傳于李正耆曰,三使臣留待。
傳于李正耆曰,三使臣入侍。
趙秉龜啓曰,今日拜表時,憲府則監察代行矣。雖無諫院,依例行禮之意,敢啓。傳曰,知道。
以左承旨張敎根,左副承旨徐英淳牌不進罷職傳旨,傳于李正耆曰,只推。
以執義崔致憲,掌令韓鎭庭,持平許㥌,司諫李明緖,獻納朴長輿,正言韓文爀牌不進罷職傳旨,傳于李正耆曰,只推。
趙秉龜,以禮曹言啓曰,卽接忠州前僉知韓繼祚所志,則以爲,同姓七寸姪錫敷,嫡妾俱無子,以其同生弟錫言弟二子世昌,欲爲繼後,兩家相議完定,而未及禮斜,錫敷夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長韓繼祚所訴旣如此,依定式韓錫言弟二子世昌,立爲韓錫敷之後,何如?傳曰,允。
又以承文院議政府右參贊意啓曰,今日慕華館査對時,六曹堂上,當爲進參,而吏曹判書徐耕輔,參判朴永元病不來,參議洪鍾遠未肅拜,工曹判書金學淳病不來,參判洪學淵嫌不進,參議金學性內閣入直,吏曹判書徐耕輔,參判朴永元,工曹判書金學淳,今政院竝卽牌招,以爲備員開坐之地,何如?傳曰,允。
李正耆,以備邊司言啓曰,卽見江原監司韓益相所報,則以爲,本道穀簿,自來不敷,常年排巡,猶患苟艱,而至若今年,全道告歉,民情遑汲,無異窮春,嗣歲種糧,來頭接濟,實無其路,就嶺南沿海與北道·南關所在米太牟租等穀中,限七千石特許移劃,分排紓急之地,爲辭矣。本道穀摠之不敷,今歲歉形之孔酷道牒論列,俱係實狀,區劃接濟之方,誠不容少加泛忽,該道船路之便近,只有嶺南與關北兩道,而關北民勢之遑急,非可擬議於移粟,嶺沿穡事,雖未免歉,糴簿分排,比東北尙云稍裕,參量事勢,不得不就此拮据,依狀請以米各穀七千石,推移劃送之意,發關知委于慶尙道,其所運致之道,令兩道道臣,往復商議,從長擧行,飢口望哺,一時爲急,裝載輸轉之節,毋或一毫玩愒,俾有及時拯濟之實效,何如?傳曰,允。
又以備邊司言啓曰,密陽府民家五十九戶失火事狀啓,啓下本司矣。半百民戶,擧入四祿,當寒光景,殊極慘憐,慰撫懷保之方,營邑之臣,固當着實擧行,而其在軫恤之義,不可無拔例顧念之擧,元恤典外,更令分等別給,結構還接之節,另加董飭,畢奠接後形止,卽爲狀聞之意,一體分付,何如?傳曰,允。
又以備邊司言啓曰,關西先運襦衣二百四十九領,紙衣二百六十六領,照數捧上稱量,綿品紙品,亦爲看審後,仍爲監封,逢授於齎去禁軍處,沿路輸運及本道頒給等節,各別惕念事,措辭關飭之意,敢啓。傳曰,知道。
大司成李根中疏曰,伏以臣,幸蒙恩暇,往省先壟,病淹旅次,僅得舁還,而伏奉前月二十八日除旨,以臣爲成均館大司成者,臣聞命惝怳,繼以惶忸,莫知措躬之所也。臣幼而失學,長益荒嬉,濫竊科第,偏被恩造,十數年來,居然廁於下大夫之列,叨冒莫非踰濫,報答蔑效涓埃,居恒兢惕,若隕淵谷,而至於見職,何嘗夢寐之攸到者耶?地望淸華,關係綦重,導率章甫,而矜式乎儒林,考閱課試,而裨補乎文敎,長賢館絃誦之地,贊昭代菁莪之化,尤非如冗司漫職,可以循階而涉級者也。前後膺是任者,率皆邃學博識,足以師表多士,峻望淸裁,足以儀範當世,則宜其抄選在廷,其難其愼,而今乃畀之於如臣之倥倥一庸品,其爲仰累聖簡,詒玷公器,當如何也哉?衷情惶阨,承膺無路,玆敢短章呼籲,悉暴情實。伏乞聖慈,諒臣言之非出飾讓,念名器之不可苟冒,亟遞臣新除職名,回授可堪之人,使公議允叶,私分獲安,不勝區區大願,臣無任云云。省疏具悉。爾其勿辭察職。
丙申十月十六日辰時,上御熙政堂。大王大妃殿垂簾,三使臣入侍時,右副承旨李正耆,假注書徐相敎,記事官鄭㝡朝·李墩,正使申在植,副使李魯集,書狀官趙啓昇,以次進伏訖。大王大妃殿曰,史官分左右,三使臣進前。在植等以次進前,奏職姓名訖,大王大妃殿曰,向者正使處,有下隷申飭事,使之傳及于副使書狀,似皆聞之矣。須嚴飭下屬,可也。在植起伏奏曰,下敎後副使書狀處,皆已傳及,而灣尹許,亦已有私書往復,且渡江時,謹當更加嚴飭矣。大王大妃殿曰,須各別申飭,遠路無事善爲往返也。命頒賜貂帽臘藥等七種,在植等以次祗受訖,命使臣先退,仍命史官就座,又命退,承史以次退出。
丙申十月十六日午時,上御熙政堂。勸講入侍時,原任直閣李光文,參贊官趙秉龜,侍讀官趙雲徹,假注書朴齊璿,記事官鄭㝡朝·李墩,各持大學,以次進伏訖。上誦前受音訖,光文讀自桃之夭夭,止釋齊家治國,仍奏釋義訖,上讀新受音十遍訖,命陳文義。光文曰,此章釋齊家治國,而第五節一句,通結上文,言已備矣,意已足矣。於此又三引詩,以證其齊治之事,其曰宜其家人,宜兄宜弟,齊家之謂也,其曰可以敎國,人治國之謂,下一節,又摠言一家可示法於人,以承第一節所謂治國必先齊其家之文,古人作文之體,上下起結節多如此,而其旨益深切矣。夫以文王之聖,其爲德也,不過曰刑于寡妻,至于兄弟,以御于家邦,家齊而國治,國治而以之天下平,此其爲明明德新民之極功也。豈不休哉?此書綱領,不外乎明明德新民,而至善之地,則無處不在,每於講讀之際,必深究而體驗焉。上曰,玉堂陳之。雲徹曰,蓋古人言必引詩,爲其嗟歎詠歌,感發人之善心,非徒取彼之文,證此之義而已。及夫此章之三引詩也,則首言家人,次言兄弟,終言正國,此卽思齊章所云刑于寡妻,至于兄弟,以御于家邦之意也。先引桃夭章,而曰可以敎國人,復引蓼蕭章,而又曰可以敎國人,末引鳲鳩章,則乃曰民法之,推其宜家人而敎及國人,推其宜兄弟而敎及國人,至於正四國之境,則民乃化之,不待聲敎,而民自法之,節節工夫,次第有意,自淺而深,自邇而遠,未聞不齊其家而能治其國者也。伏願殿下,懋哉懋哉。上曰,參贊官陳之。秉龜曰,閣臣·玉堂,已陳無餘矣,臣無容更達矣。上掩卷。仍命退,諸臣以次退出。
上在昌德宮。停常參·經筵。
辰時巳時,下雪。
李正耆,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
張敎根啓曰,明日常參·經筵,取稟。傳曰,停。
李正耆啓曰,來二十一日,朝參日次矣,敢稟。傳曰,停。
又啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
張敎根啓曰,左副承旨徐英淳,今日不爲仕進,卽爲牌招,何如?傳曰,允。
傳于張敎根曰,慶尙監司留待。
傳于張敎根曰,慶尙監司入侍。
傳于李正耆曰,勸講入侍。
大王大妃殿,傳于張敎根曰,本道非但穡事之歉荒,綿凶尤甚於諸道中,彼顑頷百姓,旣餓而且不掩身,無以聊生,念及於此,食息不安,今年大同木,特爲折半代錢,以爲一分助民力之意,分付廟堂。
備忘記,慶尙監司尹聲大下直,長弓一張,長箭一部賜給。
傳于張敎根曰,政官牌招開政。
李正耆啓曰,行大司憲徐憙淳,執義崔致憲,掌令韓鎭庭,持平許㥌牌不進,掌令宋尙玉,持平李晉祥在外,監察茶時之意,敢啓。傳曰,知道。
以執義崔致憲,掌令韓鎭庭,持平許㥌,司諫李明緖,獻納朴長輿,正言韓文爀牌不進罷職傳旨,傳于李正耆曰,只推。
以左副承旨徐英淳牌不進罷職傳旨,傳于張敎根曰,只推。
張敎根,以禮曹言啓曰,仙寢守護,法意嚴重,設置兩官,以爲互相替直,毋敢暫曠,而卽者崇陵陵官空齋事,有所入聞,故不勝驚悚。卽爲査實,則參奉宋欽俊,以子息成婚,今月初已爲下鄕,別檢李晩奎,聞其親病之至報,不待僚官之上來,徑先作行云矣。近來國綱,雖曰蕩然,莫重肅嚴之地,無難空齋,事未前有。大關後弊,參奉則雖與躬犯空齋有異,擅作鄕行,事係越法,有不容仍置,崇陵別檢李晩奎,參奉宋欽俊,竝爲先汰去,其罪狀,令該府拿問處之。莫重之地,不可一刻曠直,姑先差送假官,而別檢參奉有闕之代,令該曹,以在京無故人口傳差出,以爲推移入直之地,本陵書員之不能據法挽止,任其擅行者,亦爲痛駭,移法司科治,何如?傳曰,允。
大王大妃殿,傳于李正耆曰,國綱雖曰掃地,豈有如此之事?萬萬驚悚,萬萬駭惋,竝卽爲拿來嚴囚,而若或遲滯,先自禁堂,難免不飭之罪,以次分付該府。
李正耆,以兵曹言啓曰,今秋等進上弓失,看品在卽,而知弓品堂上李忠運,呈辭在外,不得看品云。改差,其代依例以在京無故人啓下之意,敢啓。傳曰,知道。
戶曹參判李魯集疏曰,伏以臣,膺命出疆,纔已辭陛,瞻望觚稜,益切戀結之忱,竊計原隰往回,將至半歲之久,則見帶職名,不可虛縻,故玆從縣道,猥陳短章。伏乞聖明,亟許遞改,以安微分焉。臣無任云云。答曰,省疏具悉。所請依施。
忠淸監司沈宜臣疏曰,伏以臣,儱侗無似之一賤品也。畀之以百里之任,猶懼其不克負荷,矧玆方面之重寄,不啻如强僬僥以千勻,畢竟僨敗,可立而待,願雖切於圖酬,才實短於剸理,隨事扞格,觸處瘡疣,每自循省,輒不覺惶汗浹背。又況極備之災傷,適會此時,無渥之慮虞,巧湊臣身,揣分量能,施措迷方,顧何能上體霄旰之慮,下慰寒暑之咨,以少贖愆尤之萬一也哉?臣誠繞壁明發,只自訟溺職之辜而已。顧今湖西一路之弊破,由來漸矣。一毛一髮,無不受病,轉至莫可救藥,遑遑若不保朝夕,藉令倉扁視之,亦無所用其術耳。環顧五十州縣,何莫非着手不得處,而至若忠州一邑,又其最也。此豈獨臣之按部而後知之?抑亦中外之所共憂歎,而通八路數弊邑者,指必先屈焉,何者,誠以土廣而物殷,糴多而賦重,冒雄府之名,有屋大之憂,譬如巨廈一傾,匠師袖手,反不及短架矮楹之尙可以撐拄維持也。是州也自古稱三南之大都會,而退計十數年前,猶不失爲湖右之完局矣。夫何挽近以來,荐經饑癘,凋瘵日甚,三政不擧,百瘼交集,民困而相繼逃散,吏窘而無所顧畏,軍籍則太半闕伍,倉穀則全歸逋藪,公私俱匱,邑村皆墟,駸駸然莫可收拾矣。有邑如此,雖使龔黃作宰,其將誰與爲治乎?若其積漸成痼之諸般形證,固不暇一一毛擧,而目下最切急最罔措之事,卽兩稅上納是已。本邑兩稅出來之數,歲不下萬斛,而田稅上納,在法當先,故自春徂夏,督運幾年,而大同則數本較多,納又差晩,强索於民力旣竭之後,隣族受困,椎剝備至,而拖到秋冬之交,尙患未了,則不得不公貸私假而取盈焉。裝船纔發,氷沍旋至,莫可輸之,大農而仍又露峙經冬,則雀鼠之耗,滲濕之害,終不免結戶再徵之歸矣。比年以來,課歲如此,舊捧未勘,新逋又添民勢則已至弩末,邑力則無以牽架,及至今年,而弊到末如之何?田稅迄未句當,大同尙何暇論?見今秋事告歉,冬候向深,而五千餘斛精鑿之米,便成無麪之餺飥,雖更寬幾月之限,容俟開春之後,準數輸納,斷無其望,到此地頭,如臣不職之重被譴罰,固所甘心,而其於漕政何,其於經用何?軍需尙可以蠲代也,還餉尙可以停蕩也,而兩稅正供也。事體自別,程限莫嚴,寧或以邑弊歲儉,而容有萬一希冀也哉?大同之以錢代捧,係是經法之外,而往往有不得已行之者,如道內堤川·延豐等四邑是也。忠州與四邑,接壤而近,故大小民人之困於催科者,輒欲援此爲例,呼訴營邑,咸曰以朝家一視之政,何不以已施於四邑者?施之於此邑,其言至愚,其情可悲,臣雖無狀,豈不知經賦之所重,支調之罔涯,而妄生徼惠之心,與彼蚩蚩者同歸乎?但念此邑之邑弊民困,如右所陳,有非他邑之比也。苟不曲軫其蠲紓之方,特施以曠絶之惠,而一切以恒式率之,以本色責之,則其不爲浮梗棲苴之飄盪靡泊也,果幾何哉?誠恐客散而田荒,無邑乃已,則後日之失,必倍於今,臣不能不爲是過慮,乃敢以民人之呼訴營邑者,冒昧仰控於如傷若保之下,仰惟階前萬里,無遠不燭,諒臣言之至愚,察民情之可悲,仰稟東朝,先治臣辜負猥越之罪,以肅朝綱。仍命攸司,本道忠州大同上納,特許限三年純錢代捧,俾得以少紓民力,則忠州一邑,庶可以無邑而有邑也。臣以部內民邑之事,旣發其端矣。又有因此而不得不一陳者,其事則大關於全省,其言則已徹於宸聽,臣何敢徒懷嚴畏,不思無隱之義乎?向伏見宰臣李德鉉,以鎭川邑弊三條陳疏,下詢廟堂,行會本道者,慈聖殿下惻怛憂民之敎,臣雖不承聆於簾帷咫尺之下,其爲欽誦感激,豈或以遐邇有間,而況臣按此道,半年有餘矣。尙不能調劑一小縣,致勤九重若恫之慮,臣罪至此,萬殞猶輕。大臣筵奏,有曰鎭川虛結白徵之弊,亟加釐剔,外此諸邑,亦令次第擧行,臣敢不對揚朝家德意之萬一,少效涓埃之報,而如臣疎闇不才,將何以着手於此時田政乎?田政之紊亂,其來久矣。以今人物繁庶之時,宜無土地曠棄之歎,而其奈民心不古,吏奸莫遏,災頉歲輒增加,正供日益耗縮,興言及此,寧不寒心?卽此八路之所同病,而本道尤有甚焉。前前道臣趙秉鉉,爲是之憂,迺有大更張之擧矣。本道結摠,恰爲十餘萬結,而査括隱漏,湊合得六千餘結於胥吏舞弄之藪,民無毫髮之失,國有尺寸之益,豈不誠爲剔奸核實之政,而夫何行之未幾,弊復如前,吏穿傍竇,而不損染指之資,民受實害,而反徵不毛之稅,是豈前人苦心釐革之本意也哉?自臣按莅之初,民之以虛結白徵來訴者,輒以此爲口實,臣始也駭聽,疑其言之誣矣。及至今秋省部之時,在在遮道控訴者,指浦澨叢薄之彌望陳荒處曰,此皆癸巳以後出稅之地也。臣於是,慰其民而罪其吏,然罪之而已。終不得摘發其奸,奪此與彼,則割剝之苦,自歸於民,吏誠有罪,民獨何辜?以臣才智之百不逮人,但知一遵約束之爲居官良法,而全昧善後之道,徒以滋弊之譏,臣實知罪,人將謂何?惟是鎭川一邑之事,特其一班之窺,而聖鑑已照燭無餘,臣雖欲緘默不言,而終不可得也。環一道五十四州郡,無往非鎭川,而蠲恤之政,先及於鎭川一縣,則民將欣欣相告,翹足以竢,此湖右一路人心離合之機也。臣愚謂若以爲事係經賦,終涉難愼,則恐不必曲爲一縣之地,若以爲政急懷保,義在寧失,則自當有一視全省之擧,臣雖愚昧,豈不念國計之哀痛,而爲此竭恩之請,自速瀆撓之誅乎?易曰損上益下,語曰百姓足,君誰與不足?伏願殿下,特軫湖民切骨之瘼,亟垂曠世竝生之澤焉。臣無任云云。答曰,省疏具悉。疏辭令廟堂稟處。
敎慶尙監司尹聲大書。王若曰,得西京二千石良吏,簡惟在心,擧左海七十州雄藩,畀以方面,宜殫觀風之責,庸贊漸海之治,眷玆嶠南一區,最是我東重鎭,列窮州而接馬島之遠,其地則金湯城池,御風檣以涉鯨濤之危,厥賦也絲枲粟米,冠帶衣履,從古稱羅韓大都,絃誦詩·書,至今傳閩·洛遺業,民淳俗厚,八路莫之與京,土腆財優,一國賴而爲用,近何三政之不有,遂使百弊之轉成,水旱饑饉之憂,無歲不報,邱壑顚連之患,式月斯生,嗟吾民無告而仳離,奈猾胥舞文而割剝,東朝之周諮備至,若噓陽春,南顧之殷憂轉深,徒勞宵旰,發粟賙賑,久俟寇萊公之活靑州,拯溺救焚,誰是張乖崖之治蜀郡。惟卿,龔黃舊績,淸白家聲,識度弘亮,臨事則確乎不拔,材器縝密,理物也燦然有條,尙記北關之舊勞,惠已及於四萬饑口,繼試東臬之重任,頌亦遍於八百封疆,世篤忠貞,嘉先休之善述,誠切報效,嗟宸憂之能分,錢穀甲兵之無不通,蓋緣識華而才鍊,文學政事之可以竝,豈謂內重而外輕?果然剡薦之載登,實是輿望之所叶。玆授卿以慶尙道觀察使兼兵馬水軍節度使·巡察使·大邱都護府使,卿其祗服寵命,載殫誠忱,陟明黜幽,虞庭之三考必愼,厚生利用,夏氏之九敍勿壞,蘇刺史之按察無私,柔不茹而剛不吐,范文正之賑濟有術,遠者悅而近者來。於戲,移卿月於亞班,耀福星於一域,風上偃草,無替保南土之誠,日下傾葵,應多懷北關之懇,卿其往矣,吾且召乎。故玆敎示,想宜知悉。知製敎李時在製進。
丙申十月十七日辰時,上御熙政堂。大王大妃殿垂簾,慶尙監司入侍時,左承旨張敎根,假注書朴齊璿,記事官鄭㝡朝·李墩,慶尙監司尹聲大,以次進伏訖。大王大妃殿曰,史官分左右,慶尙監司進前。聲大進前奏職姓名訖,敎曰,卿之謹愼廉約,朝家之所洞燭,今此委畀,意有在焉,而本道物衆地大,風俗質厚,蓄儲豐足,可謂國之府庫金湯,而可以足恃於緩急矣。今不如古,轉益凋殘,雖不必一一推究其誰所使然,而不幸近年,連値荐歉,十萬生靈,不勝飢寒,將至塡于溝壑之境,晝宵洞洞屬屬,食息不甘,以卿東道已試之績,固不待加勉也。本道綿凶,比他道尤甚,大同木,特許折半代錢,以紓民力之一分,須體此意,益勉殫竭,撫摩存恤,俾無南顧之憂焉。九重雖深,亦有入聞之道,善爲下去,惕念對揚,可也。聲大曰,特軫嶺民之疾苦,至有此大同折半代錢之下敎,實不勝萬萬感祝,而承奉傳敎,然後可以擧行矣。大王大妃殿出給諺敎曰,承旨出去,飜謄頒布,可也。敎根曰,宣諭何以爲之乎?大王大妃殿答曰,出去爲之,可也。大王大妃殿曰,慶尙監司先退,又命史官就座。仍命退,諸臣以次退出。
丙申十月十七日午時,上御熙政堂。勸講入侍時,原任提學鄭元容,參贊官李正耆,檢討官李時在,假注書徐相敎,記事官鄭㝡朝·李墩,各持大學,以次進伏訖。上誦前受音訖,元容讀自所謂平天下,止絜矩之道也。仍讀奏釋義訖,上讀新受音十遍訖,命陳文義。元容曰,此章要旨,在於絜矩二字,而絜者以索圍物,度其大小也,矩者匠欲爲方,先以矩度也。蓋取推此量彼之義,而孝弟慈三者,卽人心之所同也。因其所同,先爲倡之,則觀感者興起,而皆同其所同矣。民雖有孝弟之心,在上者若政煩賦重,使斯民不得仰事俯育,則亦何以興起,而遂具分願乎?制産裕用,安生樂業,是民之所好,而使遂其願者,卽絜矩之本也。顧今關北·嶺南,穡事失稔,綿農尤荒,傳說遑急,無衣無食,何以責禮義乎?癸卯己丑,預講賑資,船粟往哺,或差遣監賑而使,或特送侍從之守,德音屢降,饑民賴生,嶺·關兩道,海舶相通,故浦倉儲畜,互相交濟,而今則兩道俱歉,勢難相資,寒節已屆,創機俱空,頷顑宛轉,流徙顚連,慘然可矜之狀,如在目中,此皆殿下之赤子也。晝宵仰望者,父母之愛恤也。雖深居九重之內,思民之饑,猶己之饑,而思所以食之,思民之寒,猶己之寒,而思所以衣之,則此所謂推己及人之道,而此章絜矩之義也。適因文義,敢陳目下民憂,伏願留念焉。上曰,玉堂陳之。時在曰,大學一書,始自格致之工,終至絜矩之道,則治國平天下之術,於是乎備矣。閣臣以絜矩之義,敷陳五道歉荒之憂,此政切至之言,可謂今日之急務也。大抵絜矩之道,不過仁恕二字,故昔朱夫子,進講此章,仰陳恤民情之義曰,處宮室廈氈之上,則念蔀屋之艱苦,被錦繡綺縠之美,則念鶉衣之凍寒,御芻豢八珍之味,則念藜藿之不充,此亦今日之所當陳者也。殿下深居九重,民生疾苦,旣無以臨視臨聞,則亦何以備盡其實狀耶?哀彼窮蔀之民,終歲勤苦,雖上農之夫,康年之獲,所得極其零瑣,裹之苞囊,儲以甁罌,將有以仰事父母,俯育妻子,而粒米尺布,未及自供,三稅身布,一時竝至,官吏之索,刻日急督,畢竟傾倒其苞囊,罄渴其甁罌,重之以族隣移徵,加之以桁楊枷械,飢寒旣切於身,而從以有剝膚之苦,遂不得不扶老携幼,轉而之他,則隣邑之吏,隨到隨徵,終不免顚連僵殍之患,哀此民情,將誰告訴,顧其疾痛之呼,惟望我殿下一念之恤也。可不矜哉,可不懋哉?今此絜矩之義,只是仁恕二字,克推仁恕之念,而加之百姓之上,子惠輔翼,各盡其方,則治平之道,卽不過一翻手之易矣。惟殿下念哉。上曰,參贊官陳之。正耆曰,閣臣·儒臣,備陳無餘,臣無容更達矣。上掩卷後,元容曰,今日風烈寒劇,入冬後初有也。人當初寒之節,易於觸冒,伏願起居之際,益加節宣之道焉。上曰,當留念矣。仍命退,諸臣以次退出。
上在昌德宮。停常參·經筵。
張敎根啓曰,明日常參·經筵,取稟。傳曰,停。
徐英淳啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
張敎根啓曰,同副承旨趙秉龜,今日不爲仕進,卽爲牌招,何如?傳曰,允。
傳于徐英淳曰,公事遲滯之中官,令該府拿處。
傳于徐英淳曰,公事不審之中官,令該府拿處。
吏曹口傳政事,以兪錫煥爲崇陵別檢,以權基憲爲參奉。
成遂默啓曰,行吏曹判書徐耕輔,參判朴永元,參議洪鍾遠牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體更爲牌招。
又啓曰,行吏曹判書徐耕輔,參判朴永元,參議洪鍾遠牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,行吏曹判書徐耕輔,參判朴永元再牌不進,推考傳旨今方捧入,而開政命下之後,如是違牌,事甚未安。判書·參判,竝所當更請牌招,而係是一日三牌,何以爲之,而參議洪鍾遠疏批已下,卽爲牌招,何如?傳曰,允。判書·參判,一體牌招。
徐英淳啓曰,行大司憲徐憙淳,執義崔致憲,掌令韓鎭庭,持平許㥌牌不進,掌令宋尙玉,持平李晉祥在外,監察茶時之意,敢啓。傳曰,知道。
以執義崔致憲,掌令韓鎭庭,持平許㥌,司諫李明緖,獻納朴長輿,正言韓文爀牌不進罷職傳旨,傳于徐英淳曰,只推。
傳于成遂默曰,大司憲許遞,今日政差出。
兵曹口傳政事,大護軍單徐憙淳。
有政。吏批,判書徐耕輔進,參判朴永元牌不進,參議洪鍾遠式暇,右承旨成遂默進。啓曰,玉堂闕員,今當差出,而擬望之人乏少,相避竝擬,何如?傳曰,允。以宋穉圭爲大司憲,尹致定爲副修撰,趙秉鉉爲戶曹參判,李廣度爲繕工副正,李廷耆爲康陵令,文慶愛爲典籍,學錄單崔尙儒·李澤。
徐英淳,以兵曹言啓曰,同知中樞府事白慶楷,僉和中樞府事鄭台煥,五衛將尹鳴國,俱以老病在鄕,上來無期云,竝改差,何如?傳曰,允。
兵批,判書金蘭淳進,參判尹尙圭入直,參議趙奎昇病,參知白東奎病,左副承旨徐英淳進。以金魯敬·曺鳳振·金熙華爲知事,尹行熙爲同知,柳瑞爲僉知,金益鍾·徐庭淳爲五衛將,元世顯爲武兼,李義純爲部將,李顯翼爲宣傳官,洪大薰爲守門將,護軍李魯集·白慶楷,副護軍鄭台煥,副司果曺雲承,以上竝單付。
吏批,再政。以李會在爲章陵令,李晩晃爲禁府都事,兼祭酒單宋穉圭。
兵批,再政。以尹溵爲武兼,僉知二單金益鍾·徐庭淳。
以同副承旨趙秉龜牌不進罷職傳旨,傳于成遂默曰,只推。
徐英淳,以兵曹言啓曰,大王大妃殿以承傳色口傳下敎曰,監軍下隷,捉致査實事,命下矣。謹依下敎,當日監軍一所書員李完吉,軍士正云,捉致査問,則李完吉所供內,監軍宣傳官尹致殷,以夜巡次,行到布廛屛門,有一漢以白衣過去,故執捉而問犯夜之由,則厥漢所告內,以貿易次過去云云,而監軍尹致殷,以謂貿易件記之印跡不分明,且無錘衡及筐器,則貿易何物云云,而卽地決棍十三度後,仍爲放送云矣。軍士正云所供,亦與書員李完吉所告,少無差爽之意,敢啓。傳曰,知道。
又以兵曹言啓曰,大王大妃殿以司謁口傳下敎曰,監軍宣傳官,有不審之罪,令該廳施以極罰,書員軍士,令兵曹決棍放送事,命下矣。謹依下敎,巡廳書員李完吉,軍士正云,各決棍十度放送之意,敢啓。傳曰,知道。
又以左邊捕盜廳言啓曰,本廳兼從事官柳相鍵,身病猝重,勢難察任,改差,何如?傳曰,允。
又以義禁府言啓曰,崇陵參奉宋欽俊,別檢李晩奎,竝卽拿來事,傳旨啓下矣。宋欽俊,下去忠淸道懷德地,李晩奎,出去本陵云,依例發遣府羅將竝拿來,何如?傳曰,允。
又以刑曹言啓曰,卽接慶尙監司趙秉鉉文移,則咸昌縣徒一年定配罪人姜百祿,限滿云矣。取考曹上配案,則百祿,以擅殺婢子罪,乙未十月,定配於咸昌縣,今已限滿的實,依法典放送後,徒流案頉下之意,分付道臣,何如?傳曰,允。
吏曹參議洪鍾遠疏曰,伏以臣於日者,伏奉除旨,以臣爲吏曹參議者,臣誠震駴恧蹙,莫省攸處。噫,臣之愚陋無似,不足比數,而過蒙洪造,濫廁淸班,前後忝竊,已踰涯分,未有涓埃之答,徒切淵氷之懼,矧今所彼新命,尤何等華顯也,而遽侈誤恩,無少留難,此豈臣平昔夢寐之所到哉?竊念銓選之地,國政攸係,周官均邦,固冢宰之職,而若其可否於通塞之間,激揚於淸濁之際,按名督實,沿才授任,宜鑑宜衡,以妙盡乎國華,雖在副貳,均有其責,必須淸愼公允,負一時標望,然後方可以處之,遴選之難,自昔然矣。今臣才器下劣,聞見謏寡,一切世務,全所昧昧,而性又懶拙,罕與人接,班行之面目,朝籍之姓名,蓋不能百而知十焉。如是而欲甄敍流品,鑑別賢否,以奉選擧之末議,其可得乎?臣聞官不同事,人不同能,擇不以能,僨必在事,庶官猶然。況於官人之官,而莫之審擇乎?則竊恐名器由是而墮焉,物情由是而乖焉,其爲仰累於新化,實自臣始也。至若臣身過福招災之戒,宿疾難强之狀,亦有所不暇及者,庚牌狎臨,承膺無路,猥陳衷私,仰瀆崇聽。伏乞聖慈,曲賜諒察,將臣新授職名,亟行鐫改,以澄官方,以安微分焉,臣無任云云。省疏具悉。爾其勿辭察職。
丙申十月十八日午時,上御熙政堂。勸講入侍時,原任直閣徐俊輔,參贊官成遂默,侍讀官李明迪,假注書朴齊璿,記事官鄭㝡朝·李墩,各持大學,以次進伏訖。上誦前受音訖,俊輔讀自所急於上,止絜矩之道。仍奏釋義訖,上讀新受音十遍訖,命陳文義。俊輔曰,此章卽是詳釋絜矩之意也。人心莫不有好惡,而己之所惡,勿施於人,聖人所垂訓,此乃忠恕之義也。絜矩之道,固可以通聖凡上下,而至於爲人上者,尤有別焉。民之所好好之,民之所惡惡之,然後眞可爲得其絜矩,而萬邦黎獻,可以無不得其所之歎矣。伏願殿下,須於此二字,留念體察,以爲治平之根基焉。上曰,玉堂陳之。明迪曰,夫絜矩之義,卽恕者之事,朱子曰,天下之不平,自人心不恕始,恕是以己度人之謂也。方今八域之內,兆民之衆,咸仰殿下如父母,殿下雖不得人人而衣之,人人食之,使之人人而飽煖。然源淸則流潔,表端則影直,殿下克推以己度人之心,發爲仁政,子惠困窮,則凡在旬宣守宰之任者,孰不興起對揚,各盡其職乎?草偃風行,捷於影響,而窮蔀黎民,咸被其澤,則此乃絜矩之效也。伏願體念焉。上曰,參贊官陳之。遂默曰,閣臣玉堂,詳陳無餘,臣無容更達矣。上掩卷命退,諸臣以次退出。
上在昌德宮。停常參·經筵。
李光正啓曰,明日常參·經筵,取稟。傳曰,只晝講。
李正耆啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
李光正啓曰,左承旨張敎根,同副承旨趙秉龜,今日不爲仕進,竝卽牌招,何如?傳曰,允。
傳于李光正曰,勸講入侍。
李正耆啓曰,行大司憲宋穉圭,掌令宋尙玉,持平李晉祥在外,執義崔致憲,掌令韓鎭庭,持平許㥌牌不進,監察茶時之意,敢啓。傳曰,知道。
以執義崔致憲,掌令韓鎭庭,持平許㥌,司諫李明緖,獻納朴長輿,正言韓文爀牌不進罷職傳旨,傳于李正耆曰,只推。
以左承旨張敎根,同副承旨趙秉龜牌不進罷職傳旨,傳于李光正曰,只推。
李正耆啓曰,明日次對,兩司當爲進參,除在外外,呈告人員,竝待開門牌招,何如?傳曰,允。
李光正,以弘文館言啓曰,新除授副修撰尹致定,時在京畿長湍地,經筵入番事緊,請斯速乘馹上來事,下諭。答曰,依啓。
又以弘文館言啓曰,上番副校理李明迪,以訓鍊都監從事官,今日本營軍布捧上時,晝仕出去之意,敢啓。傳曰,知道。
李正耆,以義禁府言啓曰,崇陵前別檢李晩奎,下去本陵云,故拿來次發遣府羅將矣。李晩奎,自本陵轉向慶尙道豐基地云,拿來草記允下之後,不待拿命,直爲下卿,事未前有,不可循例勘處,仍令前去羅將,追往其所到處拿來後,嚴問捧口招,何如?傳曰,允。
義禁府啓目,中官李相利原情云云。傳旨內辭緣,泛稱遲緩,所當請刑是白乎矣,長番內侍,勿爲請刑,載在大典通編,議處,何如?判付。啓,依允。又啓目,中官金昇協原情云云。傳旨內辭緣,泛稱遲緩,所當請刑是白乎矣,長番內侍,勿爲請刑,載在大典通編,議處,何如?判付。啓,依允。
丙申十月十九日午時,上御熙政堂。勸講入侍時,原任提學金鏴,參贊官李光正,檢討官李時在,假注書徐相敎,記事官鄭㝡朝·李墩,各持大學,以次進伏訖。上誦前受音訖,鏴讀自詩云樂只君子,止爲天下僇矣。仍奏釋義訖,上誦新受音十遍訖,命陳文義。鏴曰,此章曰樂只君子,民之父母,所謂君子者,殿下果領會其謂誰乎?上曰,誰也?鏴曰,此以其時爲人君者言之也。凡爲人君者,愛民如保赤子,飢則思所以食之,寒則思所以衣之,從民之好惡,則民之仰望者,亦如赤子之仰父母矣。惟殿下,凡看此等文義,勿爲泛過,推念於八路生靈,視若赤子,其在愛恤之道,恒軫如傷之念,則民生之望殿下者,亦如父母矣。此實合於此章之義也。民者卽邦之本,而本固則邦寧矣。故古昔聖王治天下之法,無他道也,而亶在愛民一事而已。至於我朝,洪惟英廟時,克軫其懷保之政,常念其愛恤之澤,特以夏書所云民惟邦本,本固邦寧八字,俾各揭板于八路監營,以示重本之義也。伏願殿下,繼述先烈,惟以愛民二字,居常留念焉。此臣所以顒祝區區之望也。上曰,玉堂陳之。時在曰,此章卽好民之所好,惡民之所惡也。民之好惡,殿下可以盡燭耶?上曰,好惡如何?時在曰,民之所好,卽飽煖安樂也,民之所惡,卽饑寒勞苦也。程子曰,爲官者,明於好惡之分,然後可以牧民,字牧之官所任,不過百里,而猶當如此,況殿下,育八域蒼生,豈可不知其好惡,而得以治平耶?民之仰殿下如父母,殿下之視下民如赤子,爲民父母,而不知其饑飽寒煖安樂勞苦,則將無副其仰父母之心,必以好惡二字,體念子恤,懋哉懋哉。上曰,參贊官陳之。光正曰,此章民之父母四字,正與上章如保赤子,其意相應,旣爲民父母,則父母而不保其赤子,無是理也。民之所好者,卽不過飽煖安樂也。所惡則反是,如欲使之飽煖,惟愛之而已。愛之如何,歲饑則曰,民無飢乎,日寒則曰,民無寒乎?念念稼穡之艱,常以保赤子之心,若恫在己,則縱未必衣人人而食人人,恩義所及,德化所被,必不期飽煖而自至於飽煖,民亦愛之如父母,而其心歡恰,不食猶飽,不衣猶煖也,如此乃所謂國治而天下平也。夫愛民之道,亦有其要領,是人君節儉,然後民自安,民安而國治,國治而君始無憂,下章所謂財散則民聚,得衆則得國,蓋此意也。孔子曰,節用而愛民,欲殿下之愛民,請於節儉上,懋哉懋哉。民之所好好之,民之所惡惡之此一句,釋義曰民之好之者,君亦爲之好之,民之惡之者,君亦爲之惡之云爾,則君民同好惡之義,固已備矣,而前人看解,却有他襯近易知者,蓋以爲以吾所好,體之於民,使民得其所好,以吾所惡,推之於民,亦使民同其所惡,如是看解,則其於絜矩之義味,更襯切矣。凡日用飮食之間,一以殿下之所好惡,施之於民,則平天下之道,不外乎是矣。伏願殿下,深加留神焉。上掩卷。仍命退,諸臣以次退出。
上在昌德宮。停常參,只晝講。
藥房都提調朴宗薰,提調金鏴,副提調李光正啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿,口傳問安。答曰,知道。
徐英淳,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
李正耆啓曰,行大司憲宋穉圭,掌令宋尙玉,持平李晉祥在外,執義崔致憲,掌令韓鎭庭,持平許㥌牌不進,監察茶時之意,敢啓。傳曰,知道。
李光正啓曰,左承旨張敎根,同副承旨趙秉龜,今日不爲仕進,竝卽牌招,何如?傳曰,允。
傳于徐英淳曰,大臣·備局堂上引見。
張敎根啓曰,假注書朴齊璿,身病猝重,勢難察任,今姑改差,何如?傳曰,允。
朴齊璿改差,代以沈膺泰爲假注書。
傳于徐英淳曰,有實故摠管許遞,前望單子入之。
都摠管前望單子入之,朴晦壽落點。
張敎根啓曰,新除授摠管朴晦壽,方在罷散中,何以爲之?敢稟。傳曰,敍用。
又啓曰,因大臣筵奏,今二十一日,都監堂郞稟旨差出事,擧條啓下矣。政官待明朝牌招,開政差出,何如?傳曰,允。
大王大妃殿傳于張敎根曰,今見完伯狀啓,渰燒如是夥多,不勝慘矜,原恤典外,別加顧助,着實埋瘞之意,分付。
以同副承旨趙秉龜牌不進罷職傳旨,傳于張敎根曰,只推。
以執義崔致憲,掌令韓鎭庭,持平許㥌,司諫李明緖,獻納朴長輿,正言韓文爀牌不進罷職傳旨,傳于李正耆曰,只推。
徐英淳,以都摠府言啓曰,新除授都摠管朴晦壽,時無職名,令該曹口傳付軍職,何如?傳曰,允。
兵曹口傳政事,大護軍單朴晦壽。
張敎根,以吏曹言啓曰,今日次對入侍時,上京守令催促下送事,允下矣。自臣曹催促,則古阜郡守洪益謨,咸悅縣監尹泰兢,金化縣監洪祐信,長連縣監沈正書,俱已下去。結城縣監韓義新,以省掃事,時在京畿驪州地云,斯速還官之意,發關知委於該道道臣處,而咸平縣監洪羲錫,親病沈重,不得下去云。親病旣如是沈重,則有難强令還任,咸平縣監洪羲錫,改差,何如?傳曰,允。
徐英淳,以都摠府言啓曰,副摠管金魯甲,以訓鍊都監中軍,本營諸將官射會監試事,南小營晝仕出去之意,敢啓。傳曰,知道。
義禁府啓目,粘連向前金昇協亦,公事擧行,有此不審,揆以事體,有難參恕,以此照律,何如?判付。啓,依允。又啓目,粘連向前李相利亦,莫重公事,有此遲滯,揆以擧行,誠爲可駭,以此照律,何如?判付。啓,依允。
江原監司韓益相疏曰,伏以臣,待罪藩任,亦旣周歲有餘。識本固寡,才且疎短,實無足以少紓東顧之憂,而感激隆知,殫竭魯鈍,或庶幾尺寸之收,亦可爲萬一之報,歲乃荐饑,全道無秋,方此收獲之節,溝壑四方,已不勝其繹騷,禦冬旨蓄,尙未可論,窮春殿屎,何以拯濟?此時旬宣之臣,雖才諝民望,蔚有素著,猶懼不能勝任,況臣愚拙,其安使一路生靈,不至於盡劉乎?臣是庸憂畏,自分斥退,迺者罪著自速,旣蒙譴罷,遽因揆箚,旋命仍察,臣惶隕震駴,誠未敢知誤恩之何由至此也。夫正貢常賦,其事體之重,果何如也?臣亦非不知待秋之請,出於格例之外,顧臣職分,固萬萬惶悚,而民命近止,無術可措,敢爲此不敢爲之請,苟論以本道民勢,臣亦非可已而不已者,而掌賦守法之地,經例以糾勘之,則臣實錯謬大矣。將何辭解之乎?雖以此一事觀之,臣之昏瞀生澁,不堪事事,已莫逃於聖鑑之淵燭,因以永黜,以勵具臣,玆乃刑政之允當,而罪戾則卽宥,官職則如初,是豈不仰累黜陟之明,而臣又何敢以罪媒榮,晏然自恕乎?且臣年迫桑楡,病又沈綿,災荒憂虞,日以澒洞,假使臣筋骸康强,聰明旁達,以若拙劣,無望支調,況今衰無以自力,病無以抵當,才愈無以奠救此濱死之民者乎?若蒙罪以旣勘之罪,俾得歸伏田野,選能回授,宣布盛化,則非但臣一身之幸,誠東民之大幸。玆敢不避猥越,略暴情實。伏乞聖明,俯察微諒,仰稟東朝,亟遞臣所帶之職,以幸公私焉,臣無任云云。答曰,省疏具悉。向來論罷,出於重事體之致,卿何過引乎?勿辭察任。
丙申十月二十日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調朴宗薰,提調金鏴,副提調李光正,假注書朴齊璿,記事官申錫愚·李墩,檢校待敎金洙根,左副承旨徐英淳,假注書徐相敎,事變假注書崔尙儒,左議政洪奭周,行戶曹判書李止淵,行吏曹判書徐耕輔,行禮曹判書趙寅永,兵曹判書金蘭淳,行大護軍鄭元容·徐憙淳,漢城左尹李完植,知訓鍊院事柳相弼,副校理李明迪,以次進伏。醫官崔暄·金漢雋·南正吉·金永勳,進伏楹外訖。上曰,史官分左右。奭周曰,孝成殿祥期隔月,伏想聖慕益新,近日日候頗寒,聖體,若何?上曰,一樣矣。奭周曰,寢睡·水刺之節,何如?上曰,一樣矣。奭周曰,大王大妃殿氣候,何如?上曰,一樣矣。奭周曰,王大妃殿氣候,何如?上曰,一樣矣。宗薰曰,醫官入診乎?上可之。暄等以次診候訖,退伏奏曰,脈候左右三部調均矣。大王大妃殿曰,醫官先退,次對爲之。奭周曰,因忠淸監司沈宜臣上疏批旨,有令廟堂稟處之命矣。其疏所論,凡有兩條,而其一則備陳忠州一邑凋弊難支之狀,仍請本邑大同,限三年純錢代納,以紓民力也。經賦法意,至爲嚴重,格外闊狹,非所可議,況如忠州之處在沿江,設倉通漕者,尤豈容擧論於代錢,而第念本州,以湖西雄邑,密邇畿甸,控扼兩南,物衆地廣,甲于全省,興廢殘盛,關係綦重,不可但以一郡縣之利害論也。見今饑癘之餘,百瘼蝟集,弩末之勢,殆將無邑,而兩稅之無路趁限,最係目下切急罔措之端,大同事體,稍異田稅,代錢之捧,間或有例,而三年之限,與堤川等邑之永爲定式者,不啻懸別,若果因此一着,而使一方生靈,回咷爲笑,轉危就安,信如道臣所謂無邑而有邑,則輕重緩急之間,恐不容拘牽於常式,依所請特許代納,俾責民邑蘇弊之實效,似不可已矣。大王大妃殿答曰,依爲之。出擧條奭周曰,錦伯疏中下一款,則備陳道內虛結白徵之弊,請癸巳以後査報隱漏之六千餘結,特推寧失之義,亟垂曠世之澤也。虛卜白徵之爲本道切痼之民瘼,臣於日前筵席,業已有發端者,而今玆所謂六千餘結,卽是搜剔於奸吏囊橐之中者也。旣査之後,復議闊狹,法紀事體,寧容如是,而第其列邑擧行,多失本意,白地之徵,專歸小民,卽以道臣所陳浦澨叢薄彌望陳荒之皆入應稅者見之,亦可驗其流弊之無所不至矣。旣知其弊之至此,而尙此拘牽於事面,不思所以大慰民情,則竊恐非聖朝益下固本之意也。況今湖西一路,率被歉荒,常賦之納,猶患艱窘,若又重之以不毛之稅,責之以無麵之飥,則椎剝之苦,勢必不堪,流離殿屎,怨將安歸,道臣所謂一路人心離合之機者,誠非過實之語也。臣謂道內白徵之結,一竝區別査出,不復徵稅,允爲懷保之先務,但或緣此而復啓吏胥偸弄之奸竇,致令曠絶之惠澤,或未盡究於下民,則當該守宰之外,失於照察之道臣,亦難免不善對揚之責,以此意另加嚴飭,來後持斧之行,拈此一款,使之專意探察,以爲黜陟之首務,何如?大王大妃殿曰,監司胡不卽時出給乎?奭周曰,係是莫重國結,則監司不敢擅自出給,故有此仰請矣。大王大妃殿答曰,兩條皆民情之遑急者,雖爲難愼,依此爲之,可也。出擧條仍敎曰,旣知虛結,則豈可不出給乎?又敎曰,此當以擧條頒布乎,或以傳敎頒布乎?奭周曰,當爲擧條矣。奭周曰,卽見平安監司李紀淵狀啓,則以爲,寧遠移邑後十餘年間,比諸未移時模樣,不知落下幾層。蓋其田土之腴,舟車之便,俱不如舊邑,已去者殆乎過半,未去者隨以荷擔,邑治都會之所,擧目愁慘,到今衆情呼龥,專以還于舊邑爲願,今若動民力耗財用,如移邑時擧措,則當可曰難愼,而當初移去之時,已料今日之論,衙舍廨宇,依舊不毁,略于工役之費,亦不仰煩朝家,而寧城罷鎭之時,使該倅仍兼防守將之銜,今雖還邑,足可遙領,仍寘一倉於其處,以除東西民轉輸之弊,則彼此亦得俱便,及今經紀,待明春還移邑治事,請令廟堂,稟處矣。古人之言曰,利不十不變,更張之難,自古而然。況邑治創設,皆在數百年前,其所商度經始,當已積費成籌,今人識慮,必不如古人,故臣常謂移邑一款,決非可以容易議到者,而該邑移治,不過是十年間事,小大民情,無不以復舊爲便,則此非更張,乃遵古也。且廨舍修繕,不至勞費,邑鎭兼管,亦無掣礙,道啓之指陳於地理人和之間者,若是其明白無疑,依請還移,不必靳持,而銷刻之際,亦宜難愼,下詢於大臣及登筵備堂中曾經道臣人處之,何如?大王大妃殿敎曰,當初何爲而移邑乎?宗薰曰,寧遠新邑,卽前之寧城鎭也。邑鎭之間,民情不一,以道里之不均爲說,竟至移邑,而移邑本自不輕,最合難愼,臣於嶺南·關北,見近年新移之邑,皆有新不如舊之歎,除非萬不獲已,則不可爲矣。然今之寧遠,非移邑,乃還邑也。臣之待罪西藩,距該邑移設,不過三數年,而其時已有甲乙不便之論,但不宜續續銷刻,故不得議到,時道臣之狀請,旣有深量於事勢物情之間,恐不必靳持矣。第還邑之後,如或又有鎭將復舊之論,則此甚不可,旣非外地,在長津隔嶺之內,防守之責,守令足矣。何必別設一鎭乎?臣意亦以邑還舊地,鎭不復設爲便矣。大王大妃殿答曰,民情旣云如此,不必詢問,右相之言亦是矣。依爲之。出擧條奭周曰,荒歲恤民之政,必以寬貸爲先,而至於戢盜之政,亦須比常年加嚴,雖以成周之盛時,大司徒之荒政十二,旣曰薄征緩刑,而必繼之以除盜賊,蓋盜賊不除,則良民無以安其生,猶稂莠不去,則嘉穀無以成其實也。近因穡事之荐歉,竊發之患,所在相屬,往往有聽聞之可驚可愕者,而爲守宰者,旣不能懷保奠安,以弭於未萌之前,職討捕者,又不能詗察鋤治,以遏於旣發之後,甚至鎭營校卒,潛索錢貨反與之交通和應者,此不嚴防,任其滋蔓,則來頭之憂,將不知其所屆,爲先以各別嚴戢之意,行會諸道,俾知儆飭,詰盜之責,專在鎭營,此後三南營將之窠,另飭銓曹,必以可堪之人極擇差送,亦令道臣,考其績效,如有慢不留意於戢捕之政,或反騷撓貽弊於平民者,隨卽論啓斥黜,甚者勿許用履歷,以爲懲勵之地,何如?大王大妃殿答曰,依爲之。出擧條奭周曰,故右議政金履喬,旣已被選於太廟配食之列矣。庭享位版,例當竝書爵諡,而其家尙未及請諡云。在前眷遇之臣,或有不待狀賜諡者,此係特異之典,有非可以循例仰請者,而庭配事體,與他自別,故敢此仰達矣。大王大妃殿答曰,不待諡狀議諡,可也。出擧條奭周曰,頃因副應敎李是遠上疏,有捧納承旨罷職之處分矣。以其疏觀之,則張燮元之擧措,誠亦駭妄,且以該儒臣繡行時封庫被罪之守令,不顧嫌疑,有此爭端者,尤爲不韙,而其事則不過是呈官可辨者也。告君之辭,何等至重,而章牘之間,張皇屑越,事體所在,誠可寒心。捧納之承宣,旣已蒙勘,則陳疏之儒臣,尤不容獨逭譴罰,施以不敍之典,何如?大王大妃殿答曰,依爲之。出擧條仍敎曰,其疏實不足深責矣。奭周曰,顧其職則經幄之臣,而其於告君之辭,若是其張皇屑越,事體所在,極爲駭然矣。大王大妃殿曰,渠亦似出於至冤而然矣。奭周曰,事若有冤,雖呈官呈營,當可爲也,而何敢以此屑越之語,至於推上朝廷乎?誠可寒心矣。大王大妃殿曰,雖以伐木事言之,亦甚可駭,若出於逞憾,則尤極無狀矣。奭周曰,以常理論之,豈或因私憾而故爲此事乎?雖曰非出於逞憾,而不避嫌疑,亦甚非矣。大王大妃殿曰,以此事見之,其作宰之不善,亦可推知,宜乎其封庫也。奭周曰,諸道農形,旣多告歉,捧䨀之政,見又方張,此時守宰,尤不可一日曠務,而聞方有受由上京者云。令該曹一竝催促,使之卽速還任,何如?大王大妃殿答曰,依爲之。出擧條仍敎曰,雖云下去,而未見其卽時下去也。奭周曰,向來亦常有提奏申飭,而法紀所在,誠可寒心矣。大王大妃殿曰,崇陵官員之至於二員之俱爲空齋,如前有一分國綱,豈容如是乎?事甚駭惋,其爲嚴處,予心已有所定,而第欲聞大臣之意也。奭周曰,近來紀綱解弛,百隷怠官,其弊固不可勝言,而莫重陵寢守護之地,乃有此無嚴之習,誠不可尋常處之矣。昨下慈敎,旣已截嚴,今方恭俟處分,拿來之後,當觀其所供,照法嚴勘,而加倍之律,恐不可已矣。宗薰曰,此事不勝萬萬驚悚,而以懲一勵百之意,各別嚴處,俾懲後弊爲宜矣。渠之供辭,未知如何,而事係莫重肅嚴之地,則渠亦於此,復有何說乎?奭周曰,向所謂觀其所供而處之者,非謂其有一毫可明之端也。兩官之中,有或先或後之別,其後者之空齋徑行,無論事故之如何,其罪不可少貸,其先行者,旣有僚員之在直者,若以其實故,呈告得由而去,則似合有參酌矣。宗薰曰,請由與否,禮判似當知之矣。大王大妃殿曰,禮判進前。寅永曰,陵官出入,初無關由於禮曹,而其受由,在吏曹矣。奭周曰,近來百度俱弛,陵官之往來鄕廬者,初不受由,任自作行,認作常例,不以爲難,現發之後,難逭重勘,獨爲在直者,或有實故,而無他推移之道,則呈于禮曹,以假官代直,亦有其例,而假官例不得過三日,至於今番,則竝與假官,而亦似不爲請出,豈有如許無嚴之習乎?大王大妃殿曰,二員俱有頉,然後呈禮曹乎?寅永曰,假官之例,兩官俱有實故,自禮曹當差送假官矣。大王大妃殿曰,於此於彼,俱是朝廷人也,而何敢如是乎?宗薰曰,近來法紀蕩然,莫重仙寢守護之地,致此駭妄之事,誠萬萬無嚴矣。大王大妃殿曰,無嚴之習,擧皆如是,或不知而然乎,亦或知之而故爲乎?若知之而如此,安有如許紀綱?大抵擧皆如是矣。奭周曰,如臣無似,忝叨俱瞻之地,不能蕫率之致也。今承下敎,臣等益不勝萬萬惶悚矣。大王大妃殿曰,禁堂進前。仍敎曰,罪人何日入來乎?耕輔曰,旣承定日拿來之命,故昨者發遣羅將,而別檢則在慶尙道豐基地,豐基卽四日半程也。往返之頃爲九日,今二十七日,似可入來矣。大王大妃殿曰,別檢則旣知拿命之下,而又自本陵,不待拿命,徑先下去,尤極駭惋矣。耕輔曰,果如慈敎矣。設或當初不知拿命之下,還出本陵後,差送假官,則似當知有拿命,而不待拿命而徑先下卿矣。亦不敢循例拿來,故以追往所到處拿來嚴問之意,至有草記,蒙允矣。大王大妃殿曰,各別嚴處,可也。宗薰曰,易曰,明愼用刑而不留獄,此卽王政之大務,雖要囚之在所服念者,亦不過五六日,況薄罪輕繫之不難決逭者,豈容許久留滯乎,纔見日次囚徒之來示者,輕囚至於八十人之多,亦或有閱月經旬者,殊違恤刑之意,申飭法司,從輕重劃卽決處,且當此歉歲,時値寒節,憫恤之政,中外何間,諸道營邑,亦難保其無似此滯獄之弊,仍以此擧條,卽速行會,俾各惕念擧行,何如?大王大妃殿答曰,所奏好矣。依爲之。出擧條奭周曰,來月祥事之前,堂上堂下侍從罷散人,當有依例請敍之擧,而身居卿列者,則尤與三品以下有異,朔祭班聯,亦當有伸誠之願,先爲收敍,俾得參班,恐好矣。大王大妃殿曰,卿列之罷散者,誰也?奭周曰,前刑曹判書朴晦壽,方在罷散中矣。大王大妃殿曰,纔已點下于摠管前望,自當蒙敍矣。仍敎曰,堂上堂下侍從罷散人竝敍用。出傳敎英淳曰,諸宰奏事。止淵曰,大臣纔以錦伯疏中虛結還給事,覆奏承批矣。道臣以民情陳請,而朝家特施,出於軫念本道之德意,臣豈有他見,而國結法意,至爲嚴重,雖把束之微,關係不輕,今此湖西査得之結,非但易致民冤,各邑擧行之際,自有善不善之別,故奸吏之私橐,豪右之僞頉固自在,而其害往往偏歸於小民,今欲捄弊,則不可不到底精覈,一道之內,幾邑冤徵一邑之內,幾結冤徵,分數査出,以爲存減,然後可爲綜核之政,大臣所奏中區別二字,卽是此意,申飭道臣,俾悉朝家本意,另加詳察,毋至虛實相蒙,實爲允當,而係臣職掌內事,成命之下,敢此猥達矣。大王大妃殿曰,其在錦伯言之豈不知重難,而予亦豈不知重難乎?至有疏請之擧,則道伯亦豈無審量査櫛也,至今奚暇,更爲査櫛乎?決不可從矣。前日無此結之時,固已支過,今若視以初無是結之樣則好矣。宗薰曰,錦伯狀請,卽所以上達民隱也,自上特施於常格之外,卽曠絶之惠澤也。戶判之言,亦以職掌內事,據理爲說,而其言亦不過詳於核實,以防後弊之意,此固不可無之論也。大王大妃殿曰,更何有區別乎?還給前者徵納之人,卽是區別也。若吝惜於此等事,難於還給,則民何以聊生乎?戶判及右相之意,予亦諒悉矣。奭周曰,戶判所奏,亦非欲全防寒也,但以虛實相蒙爲慮,而欲其査櫛區別,俾無容奸也。伏承慈敎,損上益下之念,寧失於民之意,誠不勝欽誦萬萬,戶判擧條,使之書入後,以俄下慈敎,書出批答,頒諸中外,使一路生靈咸知曠絶之德意,恐不可已矣。大王大妃殿曰,予心豈以此,示德色於小民耶?予本無惠澤之可以及民者,又何必使人知之乎?奭周曰,慈敎至此,益切感頌,而德色二字,恐不必如是下敎矣。德意之若是曠絶,小民固不可不知,而旬宣字牧之臣,承聆此敎,尤當悉仰體,對揚萬一,豈可不頒示中外,俾各奉承耶?大王大妃殿曰,予安有曠絶之德意也?似此虛文,不欲爲之,只以初次擧條,卽爲知委,使之擧行,可也。大臣就座,寅永曰,孝成殿禫祭在於來正月初一日矣。制畢復常,典禮則然,正朝旣係禫後,似當有百官朝賀之節,而謹稽國朝故事,舊有禫後陳賀之例,在宣廟朝己巳,將行明宗大王禫後陳賀,先正臣文成公李珥,以爲餘哀未盡,可慰不可賀,乃上箚請停蒙允,遂爲成憲,朝賀雖異禫賀,適與禫事同日,餘哀未盡則一也。恐不可循例啓稟,故議于大臣,則亦以爲然。明年正朝朝賀,仍爲停止,何如?大王大妃殿答曰,依爲之。出擧條寅永曰,祔廟後陳賀儀節,當爲磨鍊矣。謹稽各年膽錄,則只行於大殿,各殿則不爲竝擧,而自正廟庚戌,凡有賀儀,竝擧於各殿,已爲成憲,惟先朝壬戌年祔廟陳賀時,仍用舊例矣。揆以禮節,似與他陳賀,宜無異同,今番兩慈殿賀儀,恐當一體磨鍊,事係創行,允合審愼,下詢大臣處之,何如?大王大妃殿敎曰,大臣之意,何如?奭周曰,壬戌之仍用舊例,似是援用於正廟戊戌故事,而庚戌定制,在於戊戌之後,凡有賀儀,竝擧於各殿,至今擧行,皆遵此例,祔廟陳賀,恐不宜獨有異同矣。宗薰曰,左相已悉陳矣。賀儀之同擧,以情以禮,俱不容已,祔廟陳賀,固無異同,臣於禮判所奏,亦無他見矣。大王大妃殿答曰,左右相之言旣如此,依爲之。出擧條英淳曰,玉堂所懷陳之。明迪曰,無所懷矣。英淳曰,今日賓對,兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條大王大妃殿命大臣以下先退,又命史官就座。仍命退,承史以次退出。
今十月二十日午時,上御熙政堂。晝講入侍時,同知事洪義瑾,特進官洪穉圭,參贊官李正耆,侍讀官李明迪,檢討官林基洙,假注書朴齊璿,記事官申錫遇·李墩,各持大學,武臣李義柳,以次進伏訖。上曰,史官分左右。上誦前受音訖,明迪讀自詩云殷之未喪師,止財散則民聚。仍奏釋義訖,上讀新受音十遍訖,命陳文義。明迪曰,今此上下諸章,皆言絜矩之義。夫絜矩二字,似難曉得瞭然,然其實,明白而易知。蓋絜者度也,矩者心也,卽以己度人,心之謂也。德者心之所得者,堯德之峻明,舜德之罔愆,湯德之懋昭,文德之純一,皆得之於心。心者乃一身之主宰,妙萬物而宰萬化者也。是以漢儒賈誼之言曰,正君心以正朝廷,正朝廷以正百官,以至於正四海,四海正則上下四旁,均齊如一,卽所謂絜矩之道,眞西山曰,賈誼此言,深知大學之旨,臣則曰深得絜矩之義也。且夫財者,尤人人之所共欲者,詩云他人有心,予忖度之,上之人,苟能輕徭薄賦,而無橫斂暴徵之弊,則德意蕩然,金膏玉燭,將洋溢乎四方,豈不休哉?近日大同之停退,欠逋之蕩減,災結之優給,非但取諸民有制而已,則是格外之恩德,臣固欽仰萬萬,而大抵儉於財用,可見君德之莫盛,而絜矩之義,於是乎尤爲明著,伏願深留聖念焉。上曰,下番陳之。基洙曰,首章言明德,此章言愼德,則德乃爲大學一書之綱領,而能愼此德,則意誠心正,身修家齊,而至於天下之同有是德者,皆歸於我,而如湯·武之東征西怨,傒爲後我矣,何患乎有人有土乎?且此章,特言財之一字者,國家之所必用,而天下之不可無者,故洪範八政,食貨爲先者,良有以也。伏願殿下,於愼德二字,體念焉。上曰,同知事陳之。義瑾曰,上下番所奏皆切實矣。蓋有財然後,可以爲國,而財則出於民,爲人上者,務行節儉,取於民有制,始可以不失民心,故古者聖帝明王之德,皆以節儉爲先,而所以大學此章,釋治平之道,而以財與民之聚散得失,反覆言之以明明德之效不外於是,須於玆玩繹體驗,是臣區區之望也。上曰,特進官陳之。穉圭曰,絜矩之義,卽明於外內本末,而夫德者,內也本也。君上必愼乎德,則有人有土,有財有用,卽外也末也。故不期至而自至,而修德之方,惟在於講學,今殿下,不以誦讀爲課程,逐章深究,克底于大德,則何憂乎土民財用?伏願深念焉。上曰,參贊官陳之。正耆曰,登筵諸臣,已詳陳無餘蘊,臣無容更達矣。上掩卷,命史官就座。仍命退,諸臣以次退出。
上在昌德宮。停常參·經筵。
張敎根啓曰,明日常參·經筵,取稟。傳曰,停。
李正耆啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
徐英淳啓曰,來二十五日,朝參日次,而翼陵忌辰祭齋戒相値,頉稟之意,敢啓。傳曰,知道。
張敎根啓曰,右承旨成遂默,同副承旨趙秉龜,今日不爲仕進,竝卽牌招,何如?傳曰,允。
傳于張敎根曰,勸講入侍。
傳于李正耆曰,啓字誤踏當該中官,令該府拿處。
有政。吏批,行判書徐耕輔進,參判朴永元在外,參議洪鍾遠牌招不進,右副承旨李正耆進。以李相璜爲祔廟都監都提調,金洙根爲副應敎,安允中爲工曹正郞,鄭祉榮·韓鎭書爲禁府都事,李勉行爲內資主簿,金箕淳爲活人別提,黃晦瑛爲咸平縣監,柳煥民爲沙斤察訪,祔廟都監提調四單金逌根·李止淵·趙寅永·金學淳,郞廳六單沈宜復·鄭誠一·鄭允容·李廣度·尹致膺·朴顯圭。
兵批,判書金蘭淳,參判尹尙圭,參議趙奎昇病,參知白東奎入直進,同副承旨趙秉龜進。副護軍尹正鎭·金景善·李鐸遠,以上竝單付。
李正耆啓曰,行大司憲宋穉圭,掌令宋尙玉,持平李晉祥在外,執義崔致憲,掌令韓鎭庭,持平許㥌牌不進,監察茶時之意,敢啓。傳曰,知道。
以執義崔致憲,掌令韓鎭庭,持平許㥌,司諫李明緖,獻納朴長輿,正言韓文爀牌不進罷職傳旨,傳于李正耆曰,只推。
以右承旨成遂默牌不進罷職傳旨,傳于張敎根曰,只推。
以吏曹參議洪鍾遠牌不進罷職傳旨,傳于張敎根曰,只推。
禮曹,來十二月初十日行孝和殿臘享大祭親傳香,取稟,奉敎敬依。
張敎根,以禮曹言啓曰,郊壇四孟朔,遣禮郞看審有無頉,自該曹草記事,曾已定式矣。發遣郞廳,東郊先農壇·先蠶壇·馬祖壇,南郊南壇·雩祀壇·漢江壇·司寒壇,北郊祈雨壇·厲壇,次第看審,則壇上及四面紅箭門墻垣階砌,俱爲無頉,此後看護等節,另加申飭之意,敢啓。傳曰,知道。
李正耆,以兵曹言啓曰,矢人李道淳來告內,渠以丁丑年入屬,今年爲二十年,服役造納長片箭,合爲一千五十部云。故依定式,取考知弓品堂上啓下單子及本曹錄置成冊,則自丁丑至今年二十年,服役造納長片箭,合爲一千五十部的實矣。服役年條,造納矢數,俱已準限,矢人李道淳,依定式帖加成給,何如?傳曰,允。
義禁府照目,粘連中官李相利本府議啓內,莫重公事,有此遲滯,揆以擧行,誠爲可駭。以此照律,罪笞四十收贖,附過還職私罪啓依允爲旀,功減一等爲良如敎。又照目,粘連中官金昇協矣本府議啓內,公事擧行,有此不審,揆以事體,有難參恕,以此照律,罪笞四十收贖,附過還職私罪啓依允,功減一等爲良如敎。
今十月二十一日午時,上御熙政堂。勸講入侍時,檢校直提學徐憙淳,參贊官張敎根,侍讀官趙雲徹,假注書沈膺泰,記事官鄭㝡朝·李墩,各持大學,以次進伏訖。上誦前受音訖,憙淳讀自是故言悖,止仁親以爲寶。仍讀奏釋義訖,上讀新受音十遍訖,命陳文義。憙淳曰,財雖治國養民之資,不務其德,惟財是先,則有非古聖王絜矩之道也。此可見內本外末,其理無悖,而修德之工,又在於聖學之日就光明,推化一國矣。上曰,玉堂陳之。雲徹曰,此章卽楚之王孫圉,晉之趙簡子相與問答之辭也。趙簡子問楚之白珩爲寶,王孫圉答以惟善爲寶,凡爲人君者,若不寶金玉,而寶其善人,則寧有不得平治天下國家之理乎?昔齊威王,與梁惠王,會田於郊,梁王問齊之爲寶,齊王曰,無有。梁王曰,寡國尙有徑寸之珠,照車十二乘者十枚。齊王曰,寡人之寶與王異,吾有善臣四人,曰檀子,曰盼子,曰黔夫,曰種首,有此善臣,四境晏如,一國治平,此四臣者,將照千里,奚特十二乘哉?梁王乃有慙色,此與晉·楚之問答,略同其意矣。梁王自以十枚之珠,認爲重寶,誇之於隣,而及聞齊王四善爲寶之言,始覺其物不足爲寶,善可以爲寶之美,故慙愧之色,自發於外也。今殿下,亦以上章財聚民散之訓爲誡,此章惟善爲寶之義爲範,則垂拱之治,庶有望於今日矣。上曰,參贊官陳之。敎根曰,閣臣儒臣,詳陳無蘊,臣無容更達矣。上掩卷,仍命退,諸臣以次退出。
上在昌德宮。停常參·經筵。
自午時至人定,灑雨下雨,測雨器水深八分。未時電光,未時雷動。
張敎根啓曰,明日常參·經筵,取稟。傳曰,停。
成遂默啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
張敎根啓曰,右承旨成遂默,左副承旨徐英淳,右副承旨李正耆,今日不爲仕進,竝卽牌招,何如?傳曰,允。
傳于張敎根曰,勸講入侍。
成遂默啓曰,行大司憲宋穉圭,掌令宋尙玉,持平李晉祥在外,執義崔致憲,掌令韓鎭庭,持平許㥌牌不進,監察茶時之意,敢啓。傳曰,知道。
以執義崔致憲,掌令韓鎭庭,持平許㥌,司諫李明緖,獻納朴長輿,正言韓文爀牌不進罷職傳旨,傳于成遂默曰,只推。
以左副承旨徐英淳,右副承旨李正耆牌不進罷職傳旨,傳于張敎根曰,只推。
大王大妃殿傳于張敎根曰,當此收藏之月,轟燁聲光,無異夏節,驚悚懍惕之心,何可盡狀?靜思其故,災不虛生,目所不見,耳所不聞之事勿論,卽今上而國勢之孤危,下而民生之困瘁,罕於前古,而餞饉荐至,公私罄竭,紀綱解弛,百僚沁泄之中,主上沖年,而未亡人,當此極艱之會,雖於民國之事,晝夜憧憧之憂慮,一時不弛,而本是識見淺短,智慮茫昧,政令施措,豈合於事理乎?是以上而天怒,下而民怨,此皆所以致災,災之爲言,無之則已矣。有之則不出於此時,而出於何時?反躬而省,則一則未亡人之罪,二則未亡人之罪,慙悚兢懼,無所可比,自今日至二十六日減饍,而大殿亦爲一體擧行,上自承弼,下至百執事,時政得失,皆爲洞然指陳,以爲萬分一對越上天警告之意。
左承旨張敎根,右承旨成遂默啓曰,卽伏見靑臺之報,雷動之異,乃在於收藏之節,臣等聚首相顧,不勝愕眙,顧今聖化旁達,慈德均冒,是宜天心悅豫,休祥自臻,而夫何轟轟之聲,燁燁之光?若是其丁寧警告也。噫,災不虛生,必有所召,臣等雖不敢以某事某應,傅會爲說,而唯我殿下,試觀今日之象,治乎否乎?以言乎朝象,則紀綱解紐,大小恬嬉,以言乎言路,則媕婀成習,規箴無聞,以言乎民隱,則饑饉荐至,殿屎日甚,而州縣之貪墨莫懲,以言乎國計,則旱澇相仍,財賦歲縮,而公私之經用難繼,朱夫子所云一毛一髮,無不受病者,殆不幸近之矣。在下之人事,旣不能修,則在上之仁天,安得無譴怒而示警也哉?臣等區區之見,竊以爲人君一心,萬化之原,而其幾甚微,其應甚著,古人所謂一念之善,景星慶雲,一念之惡,疾風怪兩,誠至言也。未敢知燕閒幽獨之中,或欠於操存省察之工,廈氈都兪之際,或忽於緝熙時敏之方歟?伏願殿下,穆然深思,惕然恐懼,反躬自省,洞洞屬屬,克盡對越之誠,益懋消弭之方焉。臣等職在近密,愚忱耿耿,敢貢腐陳之言,仰瀆崇嚴之聽。惟殿下,懋哉懋哉。惶恐敢啓。答曰,所陳切實,當體念矣。
張敎根,以弘文館言啓曰,勸講繼講冊子,問議于大臣事,命下矣。下番修撰臣李時在,當爲進去,而門鑰已下,待開門晝仕出去之意,敢啓。傳曰,知道。
成遂默,以御營廳言啓曰,本廳哨官金慶鍾,受由下鄕,過限不現,爲先汰去之意,敢啓。傳曰,知道。
禁府啓目,中官李寬馨原情云云。傳旨內辭緣,泛稱遲晩,所當請刑是白乎矣,長番內侍,勿爲請刑,載在大典通編,議處,何如?判付。啓,飭已施矣。分揀放送。
左議政洪奭周,右議政朴宗薰等箚曰,伏以今玆轟燁之異,何爲而發於此收藏之節也?上穹至仁,災不虛生,雖在歲登民足,百度具擧之時,當不可恃之而弛其警懼,況今日國事民憂,果何如也?自秋徂冬,雨澤積閟,乖風早霜,無災不備,百穀卒痒,八路同歉,無辜赤子,擧將顚連于溝壑,而小大恬嬉,綱紀解紐,貪墨成風,法令不行,獨使至尊,憂勞於上,而如傷若保之惠澤,亦無以盡究於下民,聖人之言曰,天明威自我民明畏,民生之窮困如此,而安得無上天之赫然警告也?臣等每於登對之際,親承簾帷之音,懇惻諄摯,無幽不燭,眞可以上格天心,下導民和,景星慶雲,庶幾在一念之間,而秪緣臣等無狀,冒叨重任,旣不能燮和彌綸,以致雨暘之時若,又不能宣布對揚,俾蒙懷保之實惠,百隷怠官,而不能效董正之責,長吏蔑法,而不能擧澄淸之政,坐視流莩之相續,而茫然無毫髮施措之實,名爲輔相,溺職如此,召災致譴,誰執其咎?我殿下,方在訪落求助之時,聖學日進,庶務益習,而仁愛之警,適在是時,誠宜益親經籍,無少作輟,頻接臣隣,日勤詢諮,廣求芻蕘之言,思聞衮職之闕,加愼牧守之選,俾盡撫字之方,而承弼之任,實總百僚,斥惰籲俊,尤係弭災之先務。伏乞聖明,惕然深省,先勘臣等失職之罪,亟賜黜退,改卜賢德,圖新庶政,以答天譴,以幸民國焉。取進止。答曰,省箚具悉卿等之懇。所陳切實,皆中今日之病,眷眷憂愛之誠,深所感嘆,而至若引咎求免,反非平日體國之義,豈謂卿等之老成,念不及此也?萬萬過矣,惟望卿等,益殫匪躬之節,益懋弭災之策,以幸國事。仍傳于張敎根曰,此批答,遣史官傳諭。
應敎洪在喆,校理李魯確,副校理李明迪·趙雲徹,修撰金在田·李時在,副修撰林基洙等箚曰,伏以是月,卽純陰之節,而閉藏之候也。轟燁之異,何爲而作也?災不虛生,必有所召,竊想殿下,十分驚惕於對越之際,而臣等未敢知殿下,燕涓蠖濩之中,有何反躬不誠之德,而仁愛之示警,至此之極也?顧今恬嬉成風,而百務叢脞,名檢掃地,而四維壞喪,侈靡漸長,而國計日絀,奸猾肆橫,而民生日瘁,紀綱隳而敎化閼,箴規寂而言路壅,表裏本末,無不受病,凜凜有朝不謀夕之形,而此皆猶屬乎第二件事,在今日悠悠萬事,無過乎殿下之勤講學而已。凡帝王之政令施措,惟講學是資,而其所以爲學之工,外應文具,內實罔殆,則甚非古聖人心得躬行之要也。臣等所望於殿下者,只惟殿下每日警省于心曰,予以沖年,膺受艱大,尤豈敢少自怠忽,以墜基業乎?浩氣未充,則益思節宣之方,私意未祛,則益思公正之道,宴安之念或生,則益思鴆毒之懼,玩好之志或萌,則益思獒訓之戒,恒若皇天上帝臨之在上,宗社神靈守之在傍,不敢荒寧,惟恐不克己,則殿下之學,自然益明,向所云諸條,在殿下一轉移之間,而有不足憂者矣。夫然後,申敎大小臣隣,同寅協恭,夙夜謀議,以求天意之所在,而交勉胥勅,則堯天舜日,將見其廓然淸明,而古人所謂人主一心爲萬化之原者,正指此也。一此不已,則災可爲祥,危可使安,而亦安知天之所以玉成於殿下者,不在於此也?臣等抱玆愚忠,繞壁耿結,而治箚將上之際,得伏見慈聖殿下責躬之敎,丁寧懇惻,詢于在庭,臣等豈不欲殫竭謏寡?稱塞萬一,而草草數行,徒歸陳腐,實不勝悚恧之至。惟聖明,勿以人廢言焉。取進止。答曰,省箚具悉。所陳出於勤攻,當深加留念矣。
丙申十月二十二日午時,上御熙政堂。勸講入侍時,原任提學鄭元容,參贊官張敎根,檢討官林基洙,假注書沈膺泰,記事官鄭㝡朝·李墩,各持大學,以次進伏訖。上誦前受音訖,元容讀自秦誓曰,止亦曰殆哉。仍奏釋義訖,上讀新受音十遍訖,命陳文義。元容曰,絜矩章,專以理財用人二事爲言,蓋治國之道,二者爲最重。唐·虞之世,官師相讓則治化隆,漢唐之時,臣工好斂則民業衰,聚財而循一己之私,用人而拂衆民之欲,則何可謂好民好惡民惡乎?好惡二字,亦爲要領,而好惡之以己忖彼,以彼反己,卽絜矩之義也。殿下講明此章之義,用人則思用善人,裕財則思裕民財,此事若民之所好,則上亦好之,彼事若民之所惡,則上亦惡之,則一國不期治而自治矣。上曰,玉堂陳之。基洙曰,上一截,言以公心好人而能絜矩者也,下一截,言以私心惡人而不能絜矩者也。人君用人,專在於擇一相,若用上截人,則有益於國,若用下截人,則無益於國矣。然則有容者,人所同好,媢疾者,人所共惡,而能好有容者而用之,能惡媢疾者而舍之,則此固絜矩之先務也。伏願體念焉。上曰,參贊官陳之。敎根曰,閣臣儒臣,詳陳無餘,臣無容更達矣。元容起伏奏曰,進講大學,今將垂訖,繼講冊子,不可不預爲稟定矣。令弘文館,依例問議後,定奪句讀校正等節,使之趁卽擧行,何如?上曰,依爲之。出擧條上掩卷。仍命退,諸臣以次退出。
上在昌德宮。停常參·經筵。
張敎根啓曰,明日常參·經筵,取稟。傳曰,停。
李正耆啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
李光正啓曰,左副承旨徐英淳,同副承旨趙秉龜,今日不爲仕進,竝卽牌招,何如?傳曰,允。
傳于成遂默曰,勸講入侍。
李正耆啓曰,行大司憲宋穉圭,掌令宋尙玉,持平李晉祥在外,執義崔致憲,掌令韓鎭庭,持平許㥌陳疏,監察茶時之意,敢啓。傳曰,知道。
以司諫李明緖牌不進罷職傳旨,傳于李正耆曰,只推。
以左副承旨徐英淳,同副承旨趙秉龜牌不進罷職傳旨,傳于李光正曰,只推。
李光正,以實錄廳摠裁官意啓曰,實錄校正之役方張,謄錄郞廳,尙不無苟艱之歎,副司果曺雲承,前副校理李源益,副司果姜時永·金炳奎,竝還差下,弘文館副校理趙雲徹,副司果趙然春,弘文館副修撰尹致定,副司直李垿,副司果權大肯,前副司果金,成均館典籍金應均,副司果李源庚,副司直柳聖和,副司果姜漢赫加差下,其中時無職名人,令該曹口傳付軍職,校正郞廳弘文館應敎洪在喆,司僕寺正趙得林,亦爲還差,竝令該曹口傳啓下,使之察任,何如?傳曰,允。
吏曹,實錄編修官洪在喆·趙得林·李源益·姜時永·李垿·權大肯·金,記注官曺雲承·趙雲徹·趙然春·尹致定·柳聖和·姜漢赫,記事官金炳奎·金應均·李源庚。
兵曹口傳政事,副司果李源益·金,以上竝單付。
李光正,以弘文館言啓曰,勸講繼講冊子,收議大臣事,臣李時在,就議于大臣,則左議政臣洪奭周,以爲先大學而次論語,卽朱夫子讀書法也。大學畢講之後,繼以論語,恐爲合宜云。右議政臣朴宗薰,以爲臣於月前獻議,已以朱子讀書次第仰陳,大學畢講之後,次讀論語,以定其根本,自是不易之序也。論語一書,乃是聖人精義所在,不可一字放過,當循序而有常,致一而不懈,從容乎句讀文義之間,而體驗乎操存踐履之實者,正在此書,愚忱所切,敢此附陳云矣。大臣之議如此,何以爲之?敢啓。傳曰,依大臣議施行。
李正耆,以都摠府言啓曰,今日入直內三廳武兼禁軍及軍兵等,當爲中日習射技放,而減膳相値,不得設行之意,敢啓。傳曰,知道。
又以備邊司言啓曰,北關後運紙衣七百一領,照數稱量,木品紙品,亦爲看審監封,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。
行大司諫李鼎臣疏曰,伏以臣,卽伏見慈聖殿下傳敎下者,憂上天之譴告,念國勢之孤危,責躬求助,辭旨惻怛,凡在瞻聆,孰不感泣?慈聖之盛念如此,慈聖之德音如此,卽此可以仰格天心,轉災爲祥,顧臣陳腐之言,何以仰贊其萬一耶?第伏念災異之來,人臣之應旨進言者,必曰災不虛生,必有所召也,又必曰上天仁愛而警告之也,又必曰應天之道,以實不以文也。此固章疏間例語,而其實則此外,無要法也。今於純陰閉藏之月,有此雷電轟燁之變,臣未敢知何事之失致此,而其所以恐懼修省,懋實德而行實政,以仰答仁愛之天,不容少緩也。臣之草率一言,不足以仰塞聖意,而耿耿憂愛之忱,不能自已,有此仰籲,惟殿下,澄省焉。今日國事何莫非憂虞之端,而擧其大,則紀綱之不振也,財用之不敷也,百肆怠官,而偸靡成習,守宰不擇,而民生益困,科場不嚴,而士習益薄,中外之竊發相續,上下之名分日紊,將何以使斯世丕變而至於道乎?夏末至冬,亢旱爲災,穀不登場,綿不結實,我國衣食之源,全在於三南,而今年被災尤甚,鶉衣鵠面,顚連溝壑,公私枵然,經費難繼,顧何以使斯民奠接而樂其生乎?其本惟在於萬化之源,而我殿下,沖年嗣服,動法祖宗,目今弭災之方,不必他求,惟以我先大王遇警修省,一念謹畏,方寸之內,對越天神,實心咨訪,不遑暇豫之盛德至善爲則,以之奮發乾斷,茂對育物,法天雷之象,則紀綱自立矣。以之崇儉節用,其道大光,取風雷之義,則財用可裕矣。然則我先大王三紀肹蠁之治,其將復見於今日,而天人一理,和氣致祥,特一轉移間耳。聖志之立,專係聖學之修,而學問之方,大臣筵臣之陳勉於前後者,詳且摯矣。惟殿下,翕受而孜孜焉,則敬天畏威,仁民愛物之道,亶不外是,而列祖付托之重,可以毋負矣,慈聖憂勤之念,可以仰慰矣,中外臣庶蘄祝之誠,可以允副矣。常人之心,每能憂警於示譴之時,而易或放失於事過之後,以今殿下惕然警動,反躬自修之心,雖在災異不作,燕樂無事之時,常若明命之在傍鑑臨,無一毫安肆怠忽之患,則長得天心之悅豫,永保國家之治安,太平萬歲,其在是矣。惟殿下,勿以人廢言,而亟賜採納焉,臣無任云云。答曰,省疏具悉。所陳甚好,當留念矣。
副應敎金洙根疏曰,伏以臣聞,知父母之心者,可以知天之心,父母之於子,字育之仁也,警戒之亦仁也。天之於爲人君者,其道卽同,今者雷異之作,無乃天之所以警戒我聖明者耶?謹按易之象曰,洊雷震,君子以,恐懼修省,殿下於此,果能畏天之威,修省盡道,則轉災爲祥,易如反手,而天心之仁愛,於是乎著矣。噫,近年以來,雨暘不若,饑饉荐臻,民生倒懸,邦本將蹶,召災致沴之端,有難更僕而數,則宜其有上天之警告,而爲殿下恐懼修省之幾也。今之論修省之策者,必曰紀綱可立也,風俗可正也。財用可節,而稅斂可薄也,刑獄可平,而爵賞可愼也,臣獨以爲此皆外也末也。書曰,惟先格王正厥事,夫正事之要,旣在於人主一心,而正心之要,又在於勉聖學一事,故先儒曰,珪璋雖爲至寶,而必待磨礱而成器,人主雖有美質,而必資學問而成聖,所謂學問者,只是居敬窮理,交相用力而進乎道者也。道是實理所載,而書則所以載道,故篤志于書,則日與聖賢爲徒,弗勉于學,則終與危亂同歸,此虞典所以有惟精惟一之訓,而孟子所以有十寒一曝之戒也。我殿下,自卽位以來,日近諸臣,講磨經訓,擧國臣民,皆以吾君之爲堯爲舜爲期,而但於開筵之除,淵默時多,而問難時少,放過處多,而刻厲處少,此豈古昔帝王日新時敏之意也哉?臣空疎蔑裂,苟充經幄,曾無一言一事之可以仰裨於聖德,而適當遇災警惕之日,慈敎惻怛,求助臣隣。臣於是,有不容徒事緘默,終孤至意,而乃若目下急務,莫先於此,臣之所聞於古人者,亦不過如此,故不敢以陳腐爲嫌,自附於芹曝之愚,伏願殿下,毋遽以應文之言聽之,則將就之效,可以立取,而消弭之方,亦不外是,國家幸甚,臣民幸甚,臣無任云云。省疏具悉。陳勉之言儘好,當留念矣。
執義崔致憲疏曰,伏以天人之際,影響不差,未嘗有不召自至之災,亦未有旣出無應之災,今於陽氣閉藏之時,有此雷轟電燁之異,此豈不召而自至,亦豈旣出而無應乎?夫災異之作,天意攸邈,不可測知,而抑亦所以仁愛人君而已。歷觀古昔明王哲辟,可以有爲,而猶有未盡,則天必示譴而警動之,至於暴棄之君,與天相忘,則反無災異,是故古人有言曰,無災之災,卽天下之至災也。今我殿下,沖年嗣服,率由舊章,亦粵我慈聖殿下,垂簾以來,化理休明,此誠有爲之時,而紀綱頹墮,國將無以爲國,饑饉荐臻,民將無以爲民,言念民國,若無止屆,慟哭流涕,諒非過語,則治必有所未盡,天其可以不警乎?雖使今日甘露日降,卿雲日興,君臣危懼,宜復益深,而天乃告警,有若諄諄,此誠仁愛之至,其視無災之災,則不可同日語也。目下急務,惟在於應天以實不以文,自古遇災,敦不曰恐懼修省,而若應以文具而已,則災無可弭之日,必應以實心,然後乃可以轉災爲祥也。如臣無似,職忝言責,無所獻替,虛縻日久,今伏奉減膳求言之慈敎,丁寧懇惻,又無以一言稱塞,自顧慙恧,無地自容,而竊謂求言而已,則亦幾於文,減膳而已,則或欠於誠,伏願殿下,以實心行實政,以答天譴,以迓休命,亦以是說,告于東朝焉,臣無任云云。省疏具悉。爾言亦好,當留念矣。
掌令韓鎭庭疏曰,伏以雷之收聲,在於仲秋,此乾門之常經,月令之順候也。纔過是月,陰陽相薄,猶或發聲,已是失時,矧玆純陰之月,轟轟燁燁,不令不寧,其爲災也明矣。凡所謂五行災異之學,臣雖不深知,然天人之際,影響不差,未有不召而自至之災,亦未有已出而無應之變,其變旣大,則其憂亦深,臣謂非小小有爲,可以塞此大異也。夫聖王之御世,所以代天理物,而天心仁愛,隨時警告,故堯·湯之聖,而不免水旱之災,成周之盛,而猶有風雷之變,然而其所以轉災爲祥,蓋由於警惕修省,感回天心故耳。今我聖上勤學之誠,未嘗少弛,亦我慈聖殿下愛民之念,未嘗或忽,而挽近以來,天災荐至,風雹損稼,八方之缾罌俱空,綿田失稔,三冬之衣褐無策,卽此數事,已極驚心,而又當收藏之節,有此震薄之災,仁愛之天,夫何警告之若是諄複也?臣愚死罪,伏未敢知我殿下勤學之誠,未有實心而然歟,我慈聖殿下愛民之念,未有實政而然歟?臣謹按易益之象曰,風雷益,君子以,見善則遷,有過則改,此誠振發警惕之大機會也。臣學淺識蔑,雖不敢傅會天人,指陳某政某事咎徵是應,而愚忠所激,敢陳無隱,伏顧聖明,有善則遷,以格天心,有過則改,以答天戒焉。臣治疏將上之際,伏覩我慈聖殿下傳敎下者,言辭懇摯,誠意惻怛,責躬而至於減膳,求言而及於採蕘,爲殿下臣子者,夫孰不欽誦而感泣乎?十行之綸,其出如綍,言言字字,無非切至,而至於公私罄竭紀綱解弛八字之敎,尤今日對症之藥石也。伏惟我國家,紀綱截嚴,典章昭著,列聖朝治法政謨,可以遵守於百世,而迺者近年,紀綱日頹,庶政叢脞,而恬嬉爲度,言路不開,而媕婀成習,守令虛擁還簿而莫之戢,官吏潛耗國穀而莫之禁,財用蕩竭,法令不行,言之寒心,不可殫記,紀綱者國之血脈,血脈失度,百體受病,是以若網在綱,殷宗之所以籲衆,綱紀四方,周王之所以御邦,人主制治,所貴乎上下相維,令行禁止,有國之必以紀綱爲先,良以是也。今夫觀雷之象,恐懼修省,而申明典憲,另飭中外,聽雷之響,奮發有爲,而嚴立科條,振勵臣工,則紀綱何由而不立乎,法令何由而不行乎?先正臣李滉,嘗在講筵,因冬雷之異陳戒,以爲只擧文具而緩於修德,則所爲皆歸於空虛,而無以感動上天,旨哉斯言,推實心而懋聖學,行實政而恤民生,昭孚平格,感回天威,則今日之災,可以轉而爲祥,明日之祥,可以因而荐臻,一轉而爲譽星卿雲,再轉而爲和風甘雨,熙也皞也,永至於太平之世,則可不休哉?臣以窺管之見,妄效獻芹之忱,伏願聖慈,勿以人廢言,仍伏念臣,姿旣庸鈍,才又魯莽,臺閣重任,初不近似,而聖眷偏臣,華銜之虛縻,亦已久矣。第緣初寒,偶患毒感,諸症危劇,委席叫苦,無以蠢動,屢犯違傲,臣罪亦難自贖,而今又冒陳,仰冀體諒。伏乞天地父母,俯垂矜諒,亟許遞改,得以調息,仍治臣瀆擾之罪,以昭法紀焉,臣無任云云。省疏具悉。弭災之道,無過實政,爾言好矣,當留念矣。爾其勿辭察職。
持平許㥌疏曰,伏以臣,卽草野一蒙騃之物也。以其學則不能通一經,以其識則不能擔一務,而年少濫第,已有集木之懼,乃者柏府除旨,遽下於旅次跧伏之中,庚牌嚴臨,日事違傲,惶隕感激,靡所容措,而燁燁之光,轟轟之聲,胡爲而發乎?在於純陰之月,有此告警之災,十行慈敎,畏天憂民,責躬求言,丁寧惻怛,凡在臣庶,孰敢不欽仰攢誦,而如臣茫昧孤陋,不足以仰塞明旨,死罪死罪,第以鄕曲之所見聞者,爲殿下一陳之,竊伏念國勢之岌嶪,生民之困瘁,莫今時若,歉荒荐臻,癘疫頻仍,匏籬棘屋,十居九空,軍額多虛,而簽丁至及黃白,還逋多端,而替徵殆遍隣族,農夫之受病於夏畦者,秋無擔石之儲,織女之勤苦於終歲者,還無半絲之着,以至扶老携幼,流散相贖,人心由是而壞弛,盜賊由是而日聞,滿目愁慘,實無挽回之道,而至若糶糴之爲弊,可勝其寒心哉?當初設施之本意,一爲救荒之政,一爲緩急之需,而挽近以來,遂成奸吏之利藪,納以精穀者,終幻空殼,儲在倉庫者,徒擁虛簿,窮蔀緣此而失哺,國用由是而耗縮,是豈細故也哉?懷保之方,奠安之策,無過於愼擇守宰而已。顧今悠悠萬事,專在於殿下一心而其學日修,聖志自立,憂警於未譴之日,毋忽於宴安之時,奮發乾斷,翕受孜孜,一言之發,合於前聖,一令之行,信如四時,天心悅豫,民生安樂,則轉災爲祥之美,亶不外是矣。伏願殿下,勿以陳腐例談,而亟賜採納焉,臣無任云云。省疏具悉。所陳好矣,當留念矣。
正言韓文爀疏曰,伏以是月,卽收藏之候也。伏見轟轟之聲,燁燁之光,有違常度,竊不勝憂慮萬萬,際伏奉慈敎下者,兢懼自貶之聖志,警惕求助之盛念,溢於十行,臣奉讀未半,尤不勝欽誦感激之至,臣不學無術,聞見謏寡,固不敢傅會爲說,指爲某事之應,而災不虛生,必有所召。蓋以天人之際,影響斯捷,自有機緘之相感者故耳。今我殿下,新服厥命,惟新厥德,講學則勤孜,治道則恭默,固未有一政一令之可以指議者,亦惟我慈聖殿下,憂勤一念,懷保萬民,內外庶官,無不秪承明命,對揚德意,亦未有一政一令之不出於仁愛者,求之人事,宜其克享天心,則今玆譴告,曷爲其然也?臣聞爲人君者,父天母地,父母震怒,聲色異常,則爲人子者,當祗栗恐懼,思所以平格,夫平格之道,豈有他哉?亦惟曰,應之以實而已。噫,今日之急務,可言者何恨,而苟求其要,則不過曰,勉聖學也,恤民隱也,精選任也,節財用也。君心源於萬化,講學所以明理,則勉聖學,不可以不實也。歉荒連歲荐臻,衣食不能自給,則恤民隱,不可以不實也。民命係於守宰,官人所以圖理,則精選任,安得不以實也?節用所以愛民,理財所以裕國,則節財用,安得不以實乎?是以昔人有言曰,虛文少具,非所以事天地,避殿不如嚴正道而杜私逕,減膳不如崇儉德而節浮費,歲下求言,不如實行一事,臨朝哀痛,不如夙夜秪懼,此所以甚言其實心實政之不可以不勉也。伏願殿下,繼自今益懋聖學,雖於勸講召對之暇,克軫幽獨得肆之戒,每於燕處之時,必將一日所爲,律之於古昔聖人,勿以下堯·舜一等自處,則緝熙光明,其將日就月將,而下三件事,亦當體立而用行矣。夫如是則應天之實,亶在於此,而轉災爲祥,其機甚捷,惟殿下,懋哉懋哉。臣愚膚淺,未克以昌言嘉謀,仰塞明命之萬一,而所陳草草,亦未免應文之歸,臣愚死罪,臣無任云云。省疏具悉。應天以實云云。爾言誠是矣,當留念矣。
丙申十月二十三日午時,上御熙政堂。勸講入侍時,提學趙寅永,參贊官成遂默,侍讀官趙雲徹,假注書徐相敎,記事官鄭㝡朝·李墩,各持大學,以次進伏訖。上誦前受音訖,寅永讀自惟仁人放流之,止退而不能遠過也。仍奏釋義訖,上誦新受音十遍訖,命陳文義。寅永曰,按例陳義,都無所益,若自上就疑晦發問,臣等敷演討論,則實有助於將就之方矣。上曰,見賢而不能擧何謂也?寅永曰,此是此章最緊要處也。凡所謂賢者,非但獨善,而必也有成己成物之功,然後可以謂之賢,此書所云明明德,卽成己之謂也,新民,卽成物之謂也。若見此賢,而不能擧則可乎?賢者於國家,所關甚大,故上文至曰,保我子孫黎民,可不念哉?且此章之義,專在於好人惡人,而好惡之得其正,惟仁人能之者,卽仁人,然後至公無私故也。經云天無私覆,地無私載,日月無私照,王者奉三無私,以勞天下,凡爲人君,可不勉哉?然而公私二字,雖生知之聖,必也講學而後,有所眞知實踐者,實以古聖賢相傳之心法政讀,歷代治亂得失,皆具於方冊耳。苟能博識明辨,察其如是而爲賢,如是而爲不善,則好惡之發,安得不大公至正乎?況今收藏之節,有此轟燁之警,非細災也。昨者東朝責躬求言之敎,至及於減膳,至誠惻怛,有足以孚格上宰,凡在瞻聆,孰不欽歎?然而臣謂災之大於此者又有之,夏秋五朔之亢旱,東北三南之慘歉,顚連之憂,迫在朝暮,拯濟之策,茫無涯畔,而紀綱之陵夷,風俗之頑敗,儲畜之匱竭,生靈之困瘁,殆無一毛一髮之不病者,苟欲進言,指不可數,此猶屬第二件事,其本在於君心之正而已,正君心在於明聖學而已。傅說之訓高宗,不過曰念終始典于學,周公之勉成王,不過曰學有緝熙于光明,雖今日有如,傅說之賢,周公之聖,其爲言,捨此學奚以哉?殷之桑穀枯死,宋之熒惑退舍,皆因兩君德政善言,昭載傳記,天人感應之理,有不可誣,臣謂轉災爲祥之機,亶係於勤學二字,伏願懋哉懋哉。上曰,玉堂陳之。雲徹曰,經傳字句,每有深切緊着處,此章中擧而不能先之先字,退而不能遠之遠字,尤可見深緊之意也。先是速之之意,遠是深絶之意也。擧賢之時,猶恐其或緩,故非但擧之而已。擧之而必思其速擧之道,退不善之地,尙患其不嚴,故非退之而已。退之而輒盡其遠之之方,其在愛惡取舍之際,必加之以先字遠字,示其深切緊着之義也。大抵愛惡之分,不出於方寸間公私之別,此心隱微,雖似未著,對越之天,莫顯乎是矣。昨因轟燁之異,東朝責躬之敎,丁寧懇惻,臣隣之激感,天心之昭格,於斯至矣盡矣。在殿下修省之道,竊想有十分兢惕之念,而愛惡進退之間,克察公私之機,洞洞屬屬,恒存敬畏之誠,則弭消之策,亶在是矣。伏願殿下,另留聖念焉。上曰,參贊官陳之。遂默曰,文義則別無可陳矣。第昨日雷異,極爲驚悚,慈聖殿下,責躬求助,十行辭旨,惻怛懇摯,臣不勝欽仰攢頌矣,顧今國勢民憂,茫無涯畔,凡可以致災者,有不可勝言。諸臣章奏,皆已備陳,而若其消弭之道,惟在於殿下一心上,治心之方,惟在於勤聖學三字,殿下如果終始典學,一念靡懈,睿工有將就之效,聖德躋光明之域,上答天心,下副群望,則仁愛之警告,豈若是其丁寧乎?臣於近日,屢登前席,竊覸進講之際,自上讀過受音,諸臣敷陳文義,仍掩卷命退,問難不及於微奧,醻酢絶罕於上下,如是則雖頻開講筵,卽應文備數也。將何以裨補於聖學乎?大學一書,章句雖不多,三綱八條,燦然具備,聖帝明王修己治人之道,不外於是。伏願繼自今,臨文講讀,實心體認,隨處討論,實心做去,無或有書自書我自我之歎,則聖學可以日進,天心可以底豫矣。且作聖之工,不但在於臨筵進講,雖燕閒濩蠖之中,凡於語默動作之際,衣服飮食之節,必敬必愼,洞洞屬屬,日乾夕惕,對越上天,皆是恐懼修省之道也。昔我正宗大王,嘗敎筵臣曰,怠豫下發於心,災異輒見於上,天人之應,捷於影響,以是警惕,無或放忽,此政今日所當繼述者也。懋哉懋哉。寅永曰,天本無心,而以民心爲心,故曰天視自我民視,天聽自我民聽,今我殿下,誠能立志立誠,專精於討論講究,則臣等筵退,必欣然相賀,而惟彼下民之至愚,亦將承聞而歡忭,卽有秉彝同得之性也。然則是乃所以孚格,而天心亦必悅豫於上矣。夫安有災異之不可轉移者哉?上掩卷,仍命退,諸臣以次退出。
上在昌德宮。停常參·經筵。
李正耆啓曰,明日再明日,翼陵忌辰祭齋戒正日相値,視事頉稟之意,敢啓。傳曰,知道。
徐英淳啓曰,合辭許久闕啓,事甚未安。除在外·陳疏外,呈告人員,竝卽牌招,何如?傳曰,允。
成遂默啓曰,同副承旨趙秉龜,今日不爲仕進,卽爲牌招,何如?傳曰,許遞,前望單子入之。
承旨前望單子入之,徐箕淳落點。
成遂默啓曰,新除授承旨徐箕淳,以前任成川府使,方在解由未出中,何以爲之?敢稟。傳曰,勿拘。
傳于成遂默曰,承旨房望,順房爲之。
傳于李正耆曰,勸講入侍。
大王大妃殿傳于徐英淳曰,日前旣有大臣筵奏,而日寒甚緊,輕囚勿爲滯囚,卽速決放事,分付各該司。
成遂默啓曰,明日傳香,禮房承旨當爲齋宿,而右承旨張敎根,今日不爲仕進,所當牌招,而拘於廳規,不得請牌,何以爲之?敢稟。傳曰,牌招。
徐英淳啓曰,行大司憲宋稚圭,掌令宋尙玉,持平李晉祥在外,執義崔致憲,掌令韓鎭庭,持平許㥌牌不進,監察茶時之意,敢啓。傳曰,知道。
以執義崔致憲,掌令韓鎭庭,持平許㥌,正言韓文爀牌不進罷職傳旨,傳于徐英淳曰,只推。
以右承旨張敎根牌不進罷職傳旨,傳于成遂默曰,只推。
傳于成遂默曰,明日,次對,勿拘齋日,依例來會。
徐英淳啓曰,明日次對,兩司當爲進參,除在外外,呈告人員,竝待開門牌招,何如?傳曰,允。
李正耆,以戶曹言啓曰,時御所內各司雨漏,當爲修改,而時値寒節,依近例待明春擧行之意,敢啓。傳曰,知道。
徐英淳,以義禁府言啓曰,嚴囚罪人宋欽俊囚單子,纔已入啓矣,罪人旣已就囚,故今方捧供以入,而拿來羅將,中路相違,不得執捉,致使罪人自現就囚者,事未前有,萬萬駭痛,該羅將移送法司,照律嚴繩,何如?傳曰,允。
義禁府啓目,崇陵參奉宋欽俊原情云云。傳旨內辭緣,泛稱遲晩,刑推得情,何如?判付。啓,除刑推議處爲良如敎。
大護軍朴晦壽疏曰,伏以,轉眄之頃,穀燧再易,孝成殿祥期隔月,伏惟聖孝攀慕,益復靡逮,仍伏念臣,儱侗歇后,最出人下,雖在百報事之末,不堪任使,卽聖鑑之所燭也,向日猥叨司寇之職,觸事顚錯,無往非罪,及夫金秉侃之照律也,當初糾擧罪狀,卽行祀時,不爲待令,而渠之供辭,亦以此遲晩矣,遍考律文,大祀已承告示而失誤行事條外他無可援,固知此囚,律不蔽罪,而職在掌法,以律爲準,竟未免照此勘處,然而事關祀典,罪犯罔赦,正宜求當於律例之外,務歸於嚴峻之科,而秪緣臣見解不明,思慮未周,不能另請加律,昏謬不職,罪無所逃,籌啓論罷,亦云薄勘,杜門跧伏,惶蹙訟愆,不意慈際,周廬特點,繼有恩敍,隕越激感,置躬無地,罪負如臣,何以得此於聖明也?義當竭蹶叩謝恩命,而愧恧之私,終不敢諉以已勘,晏然出膺,重得罪於淸朝四維之治也,玆敢略暴至懇,仰瀆崇嚴。伏乞聖慈,俯賜諒察,亟命攸司,重勘臣罪,以肅法紀,以安私分,千萬幸甚,臣無任云云。答曰,省疏具悉。今已事過,何須更提?勿辭行公。
獻納朴長輿疏曰,伏以,災不虛生,必有所召,方當收藏之月,有此雷異之變,轟轟之聲,燁燁之光,無異盛夏之節,豈意聖明之世,乃有不虞之災乎?臣不敢以某事爲某災之應,如漢儒傅會之說,而竊以爲仁愛之天,警告丁寧,使我慈聖殿下曁主上殿下,恐懼修省,以爲消患於未萌,保邦於未危,此豈非今日君臣上下一心對揚,隨事飭勵,俾補闕遺,庸答天譴之一大機會也耶?臣卽伏見慈聖殿下責躬之敎,減饍之命,首尾百有餘言,句句懇切,字字惻怛,有足以感回天心,轉災爲祥,太平萬世,自今日伊始,凡今在廷之臣,孰敢不精白殫竭,奔走率職,直言不諱,以答求助之萬一也哉?猗歟我慈聖,以女中堯·舜之聖,闡海外塗莘之化,毋臨三載,摠攬萬機,凡於國計民憂,靡不用其極,方伯·守宰之任,另飭極擇,民有饑饉,則捐內帑而賙賑之,民有渰燒,則恤典之外,別加顧助,以爲懷保奠安之策,亦粵我主上殿下,沖年嗣服,一心洞屬,兩殿之間,孝養備至,三晝之講,資問彌勤,曾未有一言一政之遺失,孰不欽仰萬萬,而上天之告戒,若是其懇摯臣誠反復思惟,究其所由,不可得也。噫,先儒有言曰,治世多天災,亂世多休祥,天人之感應,其幾甚微,是故以大堯之聖焉,而有九年之潦,殷湯之德焉,而有七年之旱,大茂之桑穀,景公之熒惑,其始也,無非乾文之變,物象之妖,而其終也,克臻熙隆之盛,安康之治,降及漢唐,祥獜·瑞鳳之著異,嘉禾甘露之效靈,前後何限,而考其治象,何嘗彷彿於熙隆安康之治乎?玆曷故焉?弭災之方,在於修德,修其德則疾風雷雨,變而爲景星慶雲,治法政謨,終底於大猷昇平,見今諸道告歉,民生倒懸,三政紊亂,矯捄設策,百肆怠官,恬嬉成俗,紀綱解紐,四維不張,廊廟之上,雖有嘉謨之敷陳,而未見實惠之下究,臺閣之間,惟事含默之成風,而未聞讜言之剴切,營閫之列,罕有簠簋之飾,銓注之地,不見激揚之效,宜其皇天上帝,眷顧我聖上,欲其德業之益修,治敎之益明,不降禎祥而悅其志,必視災異而警其心,以殿下格天之誠,應天之實,其可不體此意而盡其誠乎?今我殿下,日御經筵,進講大學,是書也。自正心誠意,至修齊治平。聖帝明王之道,不外於是,而其要亶在於正心,是以董仲舒之言曰,正心以正朝廷,正朝廷以正百官,正百官以正萬民,宋臣朱夫子之言曰,人主一心爲萬化之原,如或此心不正,則雖黃卷之中,長對聖人,靑臺之上,日報休祥,不過文具而止,觀美而止耳,亦何益於答天譴而消災異乎?舜之授禹曰,人心惟危,道心惟微,惟精惟一,允執厥中。聖人傳授心法,於此可見矣,今殿下凡於政令施措之間,若出於危微之祭,則警以察之,惟務人心之克去,若出於精一之中,則擴而充之,深軫道心之漸長,體虞舜執中之德,法殷湯達中之化,以實心而行實政,則諸福之物,可致之祥,惟日不足,史不勝書,亦何患雷異之示警也哉?此心之存不存,惟在於聖學之高明,書曰,念終始典于學,惟殿下,懋哉懋哉。日前湖西査結六千結之特許還給,實出於爲民之惠澤,自此湖西幾千生民,得以奠厥攸居,安堵如故,鼓舞於仁天化日之下,際聞嶺南,亦有査結之冤徵者,軍伍之橫侵者,當此歉荒之歲,艱食疲殘之民,易致流散之境,特令廟堂,關問本道方伯,詳査其虛錄濫徵之數,軍伍橫侵之弊,一一釐正,使嶺南幾萬生靈,均被一視之恩深,則亦可爲諴小民祈永命之一助,伏願勿以人廢言焉,仍伏念臣,才不適用,殆同樗櫟之散材,樣不入時,無異笆籬之棄物,重以年衰病痼,凡於世務,便若借視聽於聾瞽,春間忝叨是職也,猥膺武二所監試之命,不善糾察,至有試場雜亂之弊,合被大何,而薄勘未幾,恩敍遽降,前望特點,又下於杜門病伏之中,臣感恩怵義,雖不得不冒沒祗肅,而追惟前愆,惶汗浹背,以情以病,決不可冒據也明矣。夫諫諍之職,爲聖朝耳目之官,上以衮職闕遺,下以時政得失,無不盡言毋諱,與宰相曰可曰否,隨事繩糾,是其職分內事,而今臣言儀風裁,最居人下,通籍三十餘年,未有涓埃之裨補,每自循省,愧懼交集,今若貪榮懷恩,一日蹲仍,則有一日不職之責,二日蹲據,則有二日不職之罪。傳曰,有言責者,不得其職則去,玆將情病之實,敢暴嚴廬之下。伏乞聖慈,俯垂矜諒,亟賜遞改,仍治臣瀆撓之罪,以昭法紀,以安微分,千萬幸甚,臣無任云云。省疏具悉。所陳切實,當留念矣,下款事,令廟堂稟處,爾其勿辭察職。
丙申十月二十四日午時,上御熙政堂。勸講入侍時,原任直閣李光文,參贊官李正耆,檢討官李時在,假注書徐相敎,記事官鄭㝡朝·李墩,各持大學,以次進伏訖。上誦前受音訖,光文讀自好人之所惡,止財恒足矣。仍讀奏釋義訖,上誦新受音十遍訖,命陳文義。光文曰,此章專言絜矩之道,絜矩者以己心度人心,要以與人同好惡也,卽恕之事,而恕又是行仁矣,能絜矩者,其道只是仁,仁者至公無私,故能得好惡之正,至如好人之所惡,惡人之所好者,與常性相戾,所謂不仁之甚者也,此一節言生財之道,財雖末也,而足國之道,莫大於務本,而生民之所好,又莫緊於財用,在上者獨專其利,則非絜矩之道也,故上文云財聚則民散,財散則民聚,民之聚散,此又好惡之大端也,顧今諸路流歉,民無恒産,轉相流離,救死不贍,而國無一年蓄,雖有向時關北·關東移粟之政,而亦難保其全活,國計民憂,寧不哀痛?日者轟燁之異,仁天之警告,未敢知爲某事之應,而減饍責躬,有以仰聖衷之惕然恐懼,然而此猶屬第二件事,不若先自宮中,凡係日用供上之需,痛加節省,克祛奢靡,以示信於民,則上行下效,量入爲出,財恒足矣。有子曰,百姓足,君孰與不足,雖有凶荒,何足憂乎?今殿下,爲民父母,好民之所好,惡民之所惡,政在此時,而抑亦爲弭災之先務,伏願益加留心爲。上曰,玉堂陳之。時在曰,閣臣今以下詢文義仰請,而終無答施之敎,又使小臣,自陳文義,殿下下詢,而小臣仰答,小臣自陳,而殿下臨聽,雖似一般無異,只使小臣自陳,則必不能有槪於聖念,自上俯詢後,使小臣仰答,則必有所槪者矣。今此傳文所講,雖或十分瀜恰,其中必有一二句疑晦處,伏願指一下詢焉。上曰,生之者衆,而食之者寡,是何義也?時在曰,聖敎至當矣,生之者食之者,似無衆寡之不同,而遊食者多,則生者寡而食者衆也,唐臣韓愈之言曰,古之爲民者四,今之爲民者六,農之家一,而食粟之家六,所謂四民者,卽士農工商也,工商雖是末技,而猶爲生財之民也,農家則自是生財之本也,至若士者,雖似無益於財也,而小民勞力,君子勞心者也,力學修身,事君君民,使斯民不失其業,則此豈非生財之大者乎?今之爲民者六,乃是四民之外,又加之以老佛之徒也,所謂老佛者,卽遊食之民也,我東之俗,雖無老者之名,而僧尼之徒,獨爲民害,盤據名山,千百爲群,出家之初,先絶其父子之倫,君臣之義,崇奉佛祖,蠱惑民志,不耕而食,不織而衣,共爲遊食之害,豈有大於此者乎?雖以朝廷上言之,冗官冗吏之幸竊國祿,耗損民財者,亦無異於僧尼之爲害,苟無此患,則生之衆而食之寡也。惟殿下,深軫此患,懋哉懋哉。光文曰,儒臣所奏文義,極爲切實,仰請下詢,尤是得當,上下酬酢,情地流通,豈不美哉?時在曰,昔在世宗朝,玉堂皆是一時俊選,適値月夜,相與戲語曰,如此良夜,又使吾儕文章,竝直玉署,豈非我殿下盛會耶?少頃有入直玉堂入侍之命,及登筵席,下詢其戲語,不敢隱諱,以實仰對,上卽命設席于月臺,宣醞賦詩,討論經史,下及閭閻間疾苦,莫不諮訪,竟夜而退,至今傳爲美事,君臣之間,本無異於家人父子,此是列聖朝家法然也,億萬年無疆之休,實基於此,伏願殿下,欲法堯·舜,當法祖宗,開張聖聽,俾各盡懷,是臣區區之望也。上曰,參贊官陳之。正耆曰,此章文義,閣臣儒臣,旣已陳奏,臣無容更奏,而臣於日昨轟燁之異,竊有區區所懷,敢此仰達矣。噫,天心仁愛,隨時警告,故堯·湯之聖,而不免水旱之患,成·周之盛,而猶有風雷之異,然而其所以轉災爲祥亶在於警惕修省,修省者卽修德省過之謂也,夫天之於人主,猶父之於子,子雖有過,不忍遽絶,誨之責之,必欲從善改過,其所以威之者,乃所以愛之也。臣未敢知殿下,遇災之後,所以自修者爲何事也?所以自省者爲何事也?古人有言曰,事天以實不以文,實者誠實之謂也,文者文具之謂也,諸臣章牘,皆以實心實政陳戒,而旣承留念之批,臣不必加勉,而大抵修省消弭之道,不以實則徒歸文具而已,天旣譴矣,而應之以不誠之文具,則天怒何時可霽乎?天心何時可回乎?殿下今方進講,大學亦將垂訖矣,就以大學一書言之,十章宗旨,不出乎誠之一字,正心不以誠,則不可以正心矣,修身不以誠,則不可以修身矣,以至於齊家治國平天下,不以誠則不可爲矣,臣竊以謂遇災而警,不如無災而警,無災而警,卽大學所謂愼獨工夫,而其所以愼獨,亦是懋實之道也,臣於向筵,亦以愼獨文義,有所仰奏矣,伏願殿下,每於幽獨隱微之際,燕閒蠖濩之中,益勉懋實之工,勿以無災而或忽,發一言而或恐有欠於實心,行一事而亦念有違於實政,以實心行實政,則事天以實之道,不外於是,而轉災爲祥之機,亦在於是矣,懋裁懋哉。上掩卷。仍命退,諸臣以次退出。
上在昌德宮。停常參·經筵。
藥房都提調朴宗薰,提調金鏴,副提調李光正啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
徐英淳啓曰,行大司憲宋稚圭,掌令宋尙玉,持平李晉祥在外,執義崔致憲,掌令韓鎭庭,持平許㥌牌不進,監察茶時之意,敢啓。傳曰,知道。
傳于成遂默曰,大臣·備局堂上引見。
傳于張敎根曰,留院公事入之。
以執義崔致憲,掌令韓鎭庭,持平許㥌,正言韓文爀牌不進罷職傳旨,傳于徐英淳曰,只推。
兵曹口傳政事,副司果鄭德和·許晟·姜必魯·李秉溫·朴在皞·曺相振·李東迪·金龍翼,以上竝單付。
成遂默,以兵曹言啓曰,來十一月十二月,當上番騎兵二百二十八名所着襦衣,本曹點考後,仍令該曹題給之意,敢啓。傳曰,知道。
司諫李明緖疏曰,伏以,臣於見職,何嘗近似?乃者薇垣恩除,忽下於夢想之外,分義是懼,章皇出肅,而揣分量才,萬不堪承,臺閣之選,自古最重,可否王廷,與宰相等,如臣無似,亦忝此列,自前屢叨,每爲逡巡,此時此職,尤切悚惶,際伏見慈聖殿下傳敎下者,有曰,轟燁之聲,發於收藏之節,責躬之諭,求言之敎,鄭重懇到,足以感豚魚而泣鬼神,臣雙擎莊誦,自語於心曰,聖德如此,何以致災?百爾思之,莫知其由。噫,今日之事,亦可謂岌岌乎殆哉?歉荒連年,蒼生殿屎,綿凶尤甚,赤子呼寒,國儲枵然,方春之議賑無策,竊發肆行,平民之貽害驚心,來頭之憂,何以措手?此誠賈大夫所謂痛哭流涕長太息者也。伏願我主上殿下,仰體慈聖恫瘝若己之感念,益懋日新不已之聖學,實惠究于下,實德洽于民,漢文皁綈之飾,可以致富庶之業,大禹惡食之效,可以臻董休之盛,桑穀之災,不害爲勃興之美,劬雉之異,不害爲致治之助,遇災修省,其應如響,惟在我主上一轉移之間,若夫轉移之道,亶在於聖學上加勉,聖學之要,不以詞藻文華,而惟以實下工夫爲貴,近日之講筵,雖已頻開,而勿以應文備數於晷刻之間爲例事,必也專心致志於燕閒之中,接賢士大夫之時,多於親宦官宮妾之時,小學之講已盡,則明倫·敬身之篇,常常溫習,以至乎衣服飮食之節,無或少忽於日用之間,則作聖之功,可立其根基矣。大學之講將盡,則誠正修齊,至於治平,皆在其中,字字講明,句句精執,念念不忘,眞知實踐,無或間斷,日就月將,自然至于緝熙之域矣,今日之急務,豈有先於此哉?日月如流,我先大王大祥奄迫,祥制將闋,臣民普慟,曷有其極?伏惟我殿下,嚴廬罔極之中,講學亦難如平時,而殿下,以先王之心爲心,體兩慈聖眷眷之心,益勉聖學,不但講誦之工而已,必爲猛省於聖心,以聖帝明王遠大事業自期,則天心悅豫,祖宗默佑,福祿自至,祥前銜恤之際,善端藹然,祥後靡逮之時,聖工維新,則人欲淨盡,天理流行,循循勉勉,將有無限好消息,太平萬歲,自此可誦,至於詢諮都兪必以實,修省戒懼亦以實,大而政令之間,小而施措之際,以至應天也,以至恤民也,莫不以實,則仁愛之天,亦必感孚於上,此豈非轉災爲祥,不俟終日之大機會也耶?伏願殿下,懋哉懋哉。仍伏念臣,百無肖似,最居人下,無一輔益,虛縻臺銜,非但衆人之嗤點,臣亦自知其猥忝,特遞臣職,以安私分,以重公器焉,臣無任云云。省疏具悉。所陳甚好,當留念矣,爾其勿辭察職。
丙申十月二十五日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調朴宗薰,提調金鏴,副提調李光正,假注書徐相敎,記事官鄭㝡朝·李墩,檢校待敎金學性,左副承旨成遂默,假注書沈膺泰,事變假注書崔尙儒,左議政洪奭周,行判敦寧府事金逌根,行戶曹判書李止淵,行吏曹判書徐耕輔,行禮曹判書趙寅永,議政府左參贊沈能岳,兵曹判書金蘭淳,漢城判尹權敦仁,行大護軍金箕殷·鄭元容·徐憙淳,刑曹判書李光文,漢城左尹李完植,知訓鍊院事柳相鼎,副校理趙雲澈,獻納朴長輿,以次進伏,醫官崔暄·金時中·秦慶煥·鄭檍,進伏楹外訖。上曰,史官分左右。奭周曰,數日日候甚栗烈,侵早勞動,聖體,若何?上曰,一樣矣。奭周曰,寢睡·水刺之節,何如?上曰,一樣矣。奭周曰,大王大妃殿氣候,何如?上曰,一樣矣。奭周曰,王大妃殿氣候,何如?上曰,一樣矣。宗薰曰,醫官入診乎?上可之。暄等以次診候訖,退伏奏曰,脈候左右三部調均矣。大王大妃殿曰,醫官先退,次對爲之,仍敎曰,日前轟燁之異,何爲而發也?奭周曰,十月之雷,實係非常之災異,而今番則雖不多作,砰砰訇訇,牕壁俱撼,其所懍懼,尤非他比,竊想聖心,亦甚驚動矣,今日百千萬事,何莫非召災之端?而苟求其大者,則民生之困瘁是已,民生之困瘁,亦專由於廊廟承佐之非其人也。宗薰曰,顧今歉荒荐臻,民生顚連,國計罔涯,固不待災異之至而始可警惕,至若日前雷異,轟然一聲,窓欞掀動,威怒丁寧,蹶起繞壁,悚懼之心,尙今忡忡,似此非常之災,豈或無召而生乎?古人之言,人子逢父母之怒,不知怒在何事,則唯當事事點檢,事事益謹,以無過爲期,則其怒自解,上天卽父母也,固未敢知天怒之在何事,而顧今何事,可以悅天心乎?民心則天心也,民心悅服,則自可以克享天心,此其最大而易見者,如欲懷保民生,則惟輔相得人,然後可以施措合宜,宣布德化,如臣庸愚憒劣,實非其人,故所以必祈斥逐也,臣則以爲,此係應天弭災之最先務也。大王大妃殿曰,予心之所蘊者,第一言之,今春夏之間,雨暘均適,播種移秧,皆能及時,當初所聞,庶幾有大登之望,國之祥瑞,民之樂事,莫過於此矣,第念穡事,至於收穫登場,然後始可言豐,而猶不可以目下先聲,有所放心,故未嘗以豐稔之兆發諸口,而憧憧一念,恒切于中矣,畢竟始澇終暵,恒風早霜,年形告歉,加之以綿凶,民國之憂,誠甚澒洞,顧今主上沖年,而惟予施措,初無一半分裨益於民者,紀綱解弛,百僚頹隳,其害則竟歸於小民,此莫非予之過也,心常惕惕,殆若自予乎?作罪如此,而安望其上天之降瑞乎?日前雷電,又非尋常之警,尤極驚悚,未知何以則爲好矣,大臣聯箚,備陳修省消弭之誡,而予乃不文不識之一婦人,其何能盡誠報答乎?欲活百姓之心,非不懇切,而國用罔涯,此不可不顧,則至若蠲減之典,亦不得如意爲之,民勢國計,可謂兩難,此不可無商量兩便之道矣。奭周曰,今日賓對之特命設行,亶出於遇災求助之盛意,而如臣無似,待罪承弼,曾莫效一言一事之對揚,孤負之罪,自知難逭,漢儒董仲舒之言曰,國家有失,天乃出災害以譴告之,不知自省,又出怪異以警懼之,尙不知變,而傷敗乃至,以此見天心,仁愛人君而欲止其亂也,顧今雨暘之失時,饑饉之荐臻,天之譴告,亦已明矣,而朝著之上,伈泄姡嬉,反有甚於豐豫無事之時,爀爀在上,又安得無轟燁之告警也?告警如此,尙不知懼,伈泄姡嬉,猶復前樣,則傷敗之所及,將不知其何所底止矣,念之及此,寧不懍然而寒心乎?臣伏承前後慈敎,諄複懇惻,窮蔀疾苦無微不燭,懷保拊摩,靡不用極,而曠絶之澤,猶不能盡究於下民,是專由於承佐對揚之不得其人耳,惠澤之不究,由於奉行之不勤,奉行之不勤,由於紀綱之不振,紀綱不振,又將何事之可做哉?臣於年前,嘗因辭免之陳懇,以爲輔相得人,則朝廷遵,朝廷尊,則百官有司,莫敢不肅於其職,而紀綱不期振而自振,竊想聖聰,尙或記有,而臣之冒昧煩瀆,實非出於一毫飾辭,誠以爲臣身不斥,臣罪未勘,則紀綱無可振之日,民生無可蘇之期,而災異亦無可蘇之望,唯願早賜處分焉。大王大妃殿曰,今日賓對,大臣以誠實爲陳弭災之策,而末乃辭免,未免爲文具之歸,雖君臣上下,同心協力,盡誠對揚,廣求弭災之方,猶恐其不能爲國,此豈辭免之時乎?今日行一事,明日行一事,實政實效,講究商確,務盡利民之道,則此非但爲應天弭災之方,急先之務,無過於是,誠如是也,豈非民國之大幸乎?更勿辭免文具之說,可也。宗薰曰,臣等雖甚無狀,何敢以文具備例之語,縷縷仰陳乎?方今以應天之實,仰勉於上,而先自臣心,爲無實之辭,則是尤無狀也,又何敢以天災謂無干於身,有若歸咎於上乎?此則尤非臣子之道,臣固不至於是矣,遇歉而無拯濟之策,遇災而昧消弭之方,秪爲貽憂於上,此皆臣之罪也,實非一毫文飾之言也。大王大妃殿曰,方以勿思引退爲言,而今又爲此言乎?若以紀綱之不振,爲廟堂之責,則須用何人而後,可使擧朝肅然,百度咸振,民被其實惠乎?如有此人,須卽薦進也。宗薰曰,薦人卽最重之事,何敢於造次之間,指的仰對,而以臣愚見,布列朝著者,無非優於臣者也,欲求優於臣者,何患無其人乎?奭周曰,知人之難,自古而然,如臣者有何鑑識,而能薦可用之人乎?大臣以人事君,若使臣有眞箇知人之鑑,能識可用之人,則亦何敢自隱於詢問之下乎?奭周曰,近日三司應旨之章,率皆以仰勉聖學,爲應天之第一義,是誠至當不易之論也,臣之膚淺,顧安有贅陳於此外?而帝王之學,異於匹庶,講讀之中,尤當以延訪詢咨爲要,雖於經傳文義之外,如國家事務,閭里情狀,人才之長短能否,皆莫非今日之所當明習者,苟不訪於廈旃晉接之臣隣,則亦何以開張聖聰,日聞其所不聞乎?古人曰,狂夫之言,聖人擇焉,芻蕘之賤,亦在所詢,在昔唐·虞之世,建誹謗之木,立敢諫之鼓,夫以堯·舜之聖,安有司諫之事?而堯·舜之心,猶不自足,不惟使之進諫,雖誹謗不遜之言,亦皆勤求而樂聞之,此堯·舜之所以爲堯·舜也,自古論治道者,莫不以言路之開閉,卜國家之安危,今之言路,亦未可謂之開矣,公車之牘,終歲寥寥,官師之規,廢閣已久,日前求言之敎,乃是御極後,初有之擧,而側耳數宿,尙未聞有朝陽之鳴鳳,卽如臣不才瘝職者,亦不被一言之勤攻,又何望幽隱之畢達而闕遺之悉聞乎?竊願自今召接之際,凡有敷奏之言,必賜開納之意,反復酬酢,俾下情得以上通,章牘之間,雖或有狂讜觸忤之言,亦必包容假借,以示虛受之意,則庶幾四方之昌言,日陳於前,而其爲裨益於治化,有不可勝言矣,爲今日祗畏修省之方,實無有大於是者,竊願深加留神焉。上曰,陳勉之言,丁寧懇惻,敢不服膺乎?出擧條奭周曰,先正臣宋時烈之言曰,民困而天不怒者,未之有也,天恕而國不危者,未之有也,雷霆者天之威怒也,生民者天之所子覆也,天之所子覆者,窮困不得其所,而求欲弭天之威怒,又安可得哉?爲今日弭災之道,實莫急於懷保民生,而欲求民生之懷保,又莫先於愼擇守宰,前後飭敎之以此縷縷,非止一再,而尙未聞有對揚之實效,卽以旬宣之臣言之,不待殿最,斥出貪懦,亦已有屢度提飭,而閱時已久,漠然無奉行之意,目下許多郡邑,豈眞無一骪法病民之守宰而然哉?此亦出於紀綱不振之致耳,當玆修省之會,尤不可無申嚴飭勵之擧,以臣所奏。出擧條知委諸道,俾各惕念,毋或如前玩愒,而其中被災議賑之處,尤先察其堪任與否,如有不職,亟加遞易,若有顧惜掩置,致有僨誤,而日後從他現發,則該道臣辜負之罪,另加論勘,新爲差遣之倅工或有貪殘昏謬,顯著難掩,以致貽害於民邑,則當該檢擬之銓官,亦爲摘發論責,何如?大王大妃殿答曰,此言儘好,依爲之。出擧條奭周曰,卽見慶尙前監司趙秉鉉狀啓,則備盡本道災形之孔酷,乃請元劃外不足災二萬四千三百二十九結零,綿田災一千一百七十二結零,特許加劃事,令廟堂稟旨分付矣,本道穡事,未免全歉,災結之多,勢亦無怪,其所加請,雖似稍過,而當此修省之時,宜先懷保之政,其在寧失之義,不必更加剋削,至於綿田給災,其例絶罕,而今年綿農之歉,有不可以常例爲拘,竝特許準劃,以爲一一均俵,毋致白徵之地,何如?大王大妃殿答曰,依爲之。出擧條奭周曰,獻納朴長輿疏批,有令廟堂稟處之命矣,取見其疏,則以爲,日前湖西査結六千結之特許還給,實出於爲民之惠澤,而第聞嶺南,亦有査結之冤徵者,軍伍之橫侵者,當此歉荒之歲,艱食疲殘之民,易致流散之境,特令廟堂,關問本道方伯,詳査其虛錄濫徵之數,軍伍橫侵之弊,一一釐正,使幾萬生靈,均被一視之恩澤爲辭矣,軍伍橫侵,最係小民切骨之瘼,不獨嶺南一道之爲然,臺章旣已拈出,不可不首先釐革,以次推及於諸道,至於冤徵之結,誠如臺言,則不宜與湖西,有所異同,以致向隅之呼冤,而亦不可只因一時之風聞,遽議變通,道臣今方新莅,俾先以此兩條,悉心査究,可以矯捄者,卽爲從長措處,如有不可不啓聞後擧行者,許令措辭論理,以爲稟覆施行之地,何如?大王大妃殿答曰,依爲之。出擧條奭周曰,開城留守南履炯,除拜已過數旬,尙不上來,雖未知緣何事故而稽滯,極爲未安,從重推考,使之催促肅命,仍卽辭朝赴任,何如?大王大王答曰,依爲之。出擧條奭周曰,侍從罷散人,旣蒙收敍之恩典,而堂下則拘於格例,尙未付軍銜云,旣已蒙敍,當令伸誠於享班,卽令該曹口傳付軍職,以爲進參之地,何如?大王大妃殿答曰,依爲之。出擧條奭周曰,今日賓對,出於過災求助之盛意,身在可言之地者,所當殫竭披露,以效一日之責,而臺諫一人之外,皆不進參,誠極慨然,憲府行公諸臺違牌人,竝施譴罷之典,雖以諫院言之,有事進言之時,不拘員數,例當齊進,而諉以僚員之登筵,坐違召命,亦甚未安,竝從重推考,何如?大王大妃殿答曰,依爲之。出擧條奭周曰,近日變怪,無所不有,日前捕廳,方有發捕之擧矣。本事則專出於虛謊譸張,以爲煽惑人心之計,困不足深慮,而其中一段語,乃是窮凶絶悖,前古所未有之說,不覺骨顫而膽掉矣,旣聞之後,所當卽地請鞫,而根窩未捉之前,姑不敢徑先陳達,一兩日間,似當捉來,待捉來當更究問,而不可不設鞫嚴覈,亟正刑章矣。宗薰曰,以其文案見之,皆屬虛張誑惑之說,似必是騷動人心之計,而其中有凶悖之言云者,萬萬憤惋矣,待其就捕盤覈之後,始可知其根窩,道里旣不甚遠,發捕亦已數三日,似當匪久有回報矣。大王大妃殿曰,予亦聞大槪矣,待其捉來,須思善處也。奭周曰,此等虛謊之說,雖不足爲慮,見今游歉之餘,民無恒心,亦難保其無波蕩繹騷之憂,爲今日鎭靖之方,亦惟曰,拊摩懷保,使無饑寒之切身而已,若果無饑寒之迫於內,徵斂之督於外,則雖誘之爲盜,亦不肯從矣。大王大妃殿曰,善爲懷保也,民心之至此久矣,亦復奈何?宗薰曰,天心不豫,變異洊臻,水旱風雹,稼穡卒痒,今又燁燁震電,乃在純陰閉藏之節,有若丁寧警告者,甚可懼也,然遇災而能知自省,則便可以轉災爲祥,此亦必然之理也,惟我慈聖殿下前後辭敎,諄複懇惻,眞可以感木石而格鬼神,玆又特行賓對,渙發求助之音,是誠挽回天心之一大機會也,只緣臣等無狀,不能有以奉承對揚,固臣等之罪也,然應天之實,更當誠而益誠,惟以孚感爲期,此又臣區區之望也,先正臣李珥之言曰,紀綱者有國之元氣,而紀綱掃地,百姓者有國之根本,而百姓失所,紀綱掃地,故百肆怠官,先私後公,朝遷暮除,專事哺啜,職分所爲,置之度外,美令雖下,徒法不行,政事日紊,無端緖可理,百姓失所,故饑寒切身,不顧禮義,急於逃役,則父子不相保,族隣之苦,毒遍區宇,弱者塡於溝壑,强者起爲盜賊,先正在我朝盛時,而其言如此,若使之論今日國事,則又未知當作如何說也,然其所歷言諸條,皆今日時弊之切急者,囚是而求之,則欲立紀綱,惟信賞必罰,務得擧措之宜,然後公道行而紀綱可立矣,欲安百姓,惟損上益下,必盡懷保之方,然後仁政行而百姓可安矣,然牧守之司民命者,苟不得其人,則雖事事而明賞罰,日日而行損益,惠澤終不能下究,此卽向所謂美令雖下,徒法不行者也,故臣以爲擇守令,最是切要之務也,內而銓衡之臣,愼簡字牧之才,外而旬宣之臣,必嚴黜陟之政,內外協心,一於恢公,則庶乎其可矣,臣嘗竊有訝怪者,觀於京察,則未聞貪墨之吏,聽於民言,則絶無廉明之官,牴啎若此,豈無其故?況今荒政方張,殿最不遠,更加嚴飭於秉銓按道之臣,俾各惕念,毋敢因循,期有實效,以爲立紀綱安百姓之助,卽亦修省之一事,愚衷憧憧,敢此仰達矣。大王大妃殿答曰,所奏至要且緊,自上當申飭,而廟堂亦爲隨事察飭,可也。出擧條奭周曰,守令之得人與否,關係甚重,以俄者所奏鎭靖之方言之,守令若果得人,則民心決不至於動搖,騷訛竊發之處,尤不可不極擇其字牧矣。大王大妃殿曰,兩銓今俱登筵,聞大臣所奏及予之所言,而旣有前飭,則予不必再言,第觀來頭之如何爲之矣。仍敎曰,大臣就座。遂默曰,諸宰奏事。寅永曰,近來紀綱解弛,百肆怠情,甚至有日前崇陵陵官空齋而極矣,此不可但以萬萬驚悚言,在前有曹郞逐月摘奸之例,近久廢閣,今欲警飭,宜一修擧,健陵·顯隆園,則自有本府留守,居常照管,東西南道各陵園墓,分遣郞官,另察番次之勤慢,木根有無,一體摘奸以來似好,故敢此仰達矣。大王大妃殿答曰,卿言好矣,依爲之。出擧條憙淳曰,近因京外儲蓄之枵罄以致支計之竭乏,已不覺茫然,而況今穀簿,比年大縮,尤切憂悶,第究其耗縮之端,多由於耗前用下與耗條不足之割犯元穀也,嗣後則耗前用下,切勿擧論,雖有不得不用下者,必視前年會錄,無敢加數用下,雖以耗條言之,如有不足之歎,則就各樣放下中,另加節省,俾不至耗縮割本之意,行會嚴飭於諸道道臣,何如?大王大妃殿曰,如此則或有不得應下於民者,得無相妨乎?大臣之意以爲如何?奭周曰,還穀取用,別無所關於民事,多是營邑之所需,惟渰囕燒燼等恤典,以常賑穀用下,而此則似不至於割本矣。宗薰曰,有司堂上所奏,卽指公用穀簿之耗前減下者也,耗前云者,春間分糶之後,如有入用之穀,則以已分之穀減下,故秋糴之後,耗爲剩數,此實穀簿受病之端也,至於民間所下如恤典等事,卽常賑穀,與此條件各異,且或有入用於民事者,則耗前用下,原無其路,今防此弊之後,或有妨於及民之政,則恐無是慮矣。大王大妃殿答曰,依爲之。出擧條遂默曰,諸宰以次奏事。止淵曰,無奏事矣。遂默曰,玉堂所懷奏之。雲澈曰,當此純陰之月忽發雷電之災,日前慈聖殿下責躬之敎,丁寧懇惻,大小臣庶,就不欽仰頌忭乎?此可期轉災爲祥,回否向泰之慶,而竊想殿下修省之方,十分加勉,十分兢惕,克體東朝至切之念,仰答仁天警告之意者,固不出於勤聖學而已矣,臣猥廁橫經之列,屢侍尺五之天,臨讀之際,縱仰講肄之瀜洽解釋之方,尙欠誠意之未篤,三晝晉接,有若按例而應文,一堂周咨,未見實心而開納,以聖人乾惕之工,懋上天昭格之休,雖在一念之間,寧或少忽於誠僞之分耶?苟軫大警惕大振作之道,則宜自典學而爲始,洞洞屬屬,勤勤孜孜,念玆在玆,日新又新,則聽卑之天,自可以孚格,諐陽之候,亦可以弭消矣,臣每自講席而退,則外間臣民,爭來問之曰,近日聖學之將就,果何如也?答以今日臨講甚勤,則擧欣欣然相顧,不勝頌祝,答以似不若前日之勤,則輒有抑鬱之色,此輿情之所不得不然者,九重雖曰,深嚴,曁于愚夫愚婦,自然聞知矣,書曰,天視自我民視,天聽自我民聽,殿下苟欲使天心悅豫,則先懋民心之歡樂,欲使民心歡樂,則無如勉講學一款,伏願殿下,益留聖念焉。上曰,所陳好矣,當留念矣。出擧條遂默曰,臺諫所懷陳之。長輿進前傳啓之時,不待承批,連陳他條。奭周曰,臺啓事體,何等嚴重,而獻納朴長輿,傳啓之際,徑擧末端,不待承批,連陳他條,其所做錯,有非尋常,當此求助之時,雖難輕遞言官,而臺體所關,亦不容一任其放倒,施以譴罷之典,何如?大王大妃殿答曰,臺體雖然,當此求言之時,登筵臺臣之罷職,實非求助之本意,從重推考,可也。出擧條長輿又不避嫌,直爲退出。宗薰曰,登筵臺臣,旣蒙特推之後,不待傳啓之批,且昧避嫌之例,直自逬退,擧措駭然,問備縱出於優待,臺體不至於壞損,獻納朴長輿,施以譴削之典,何如?大王大妃殿答曰,擧措駭然,罷職,可也。出擧條大王大妃殿命大臣先退,上命史官就座。仍命退,諸臣以次退出。
丙申十月二十五日午時,上御熙政堂。勸講入侍時,左議政洪奭周,原任直提學金鏴,參贊官徐箕淳,檢討官李時在,假注書徐相敎,記事官鄭㝡朝·李墩,各持大學,以次進伏訖。上誦前受音訖,鏴讀自仁者以財,止以義爲利也。仍讀奏釋義訖,上誦新受音十遍訖,命陳文義。鏴曰,上好仁而下必好義者,殿下果領會其意耶?上曰,何謂也?鏴曰,仁者推己之謂也,義者忠上之謂也,凡在人君之施政,不可不以仁爲先,而在下者之事君,亦不得不以義爲先也,上行下效之道,不過如是,而上旣好仁,則豈有下不好義之理乎?治平之法,亦不外於是,仁義上做去而已。惟願殿下,察於此等文義,輒加深念焉。上曰,玉堂陳之。時在曰,所謂聚斂之臣,卽網取民財,肥國而瘠民者也,大凡理財之道,使之散置於民,則民安國寧,使之藏蓄於國,則民散而國病矣,是故,諺曰,割肉而充腹,其腹之充,雖似可喜,其身之斃,可立而待也。獻子深知其病,故特擧聚斂之臣,謂之盜臣之不若,此可見古人深惡痛絶之意也,今當歉荒之歲,慈聖殿下憂恤之念,勤勤懇懇,蠲除賙賑之道,各盡其方,哀彼塡壑之民,庶幾有回蘇之望,第伏念調發萬斛之穀,不如除一墨吏,除一墨吏,不如先去其聚斂之習,惟殿下,深軫其弊,先自殿下之心,嚴於利義之分,則上行下效,莫不去利而向義矣。伏願殿下,懋哉懋哉。上曰,參贊官陳之。箕淳曰,閣臣儒臣,備陳無餘,臣無容更達矣。上曰,大臣陳之。奭周曰,此卽治國平天下章也,近日自止,多言財字,治平之道,固非一端,而專以財爲言者,蓋以財者,民之所以爲生也,衣而禦寒者出於財,食而救飢者出於財,居處而安其生樂其業者,亦出於財,斂民之財,而聚之於上,則民將無衣無食,不安其居矣,故曰,財聚則民散。又曰,不以利爲利,以義爲利,卽以俄筵所酬酢者言之,縷縷慈敎,專以懷保爲言,懷保之要,莫先乎使民足於財,田結之俵災,恐其奪民之財也,還耗之節用,將以裕民財也,財聚於民則安,財聚於國則危,治平之要,實莫越此,然爲民上者,若不能以節儉爲務,服飾欲其華麗,飮食欲其豐侈,宮室之異,珍玩之具,皆欲其適意,則用度自不得不廣,苟不斂之於民,財將安所取足乎?殿下纔講小學,小學篇末,專言節儉之義,此與大學篇末之專言財用者,實相表裏,惟儉而後能節用,節用而後可以足財,足財而後仁及於民,人君之德,莫大乎仁,而惟儉可以全其仁,論語所謂節用而愛民者,亦此意也,伏願殿下,此等處深加體念焉。上曰,掩卷。仍命退,諸臣以次退出。
上在昌德宮。停常參·經筵。
張敎根啓曰,明日常參·經筵,取稟。傳曰,停。
李光正啓曰,同副承旨李正耆,今日不爲仕進,卽爲牌招,何如?傳曰,允。
成遂默啓曰,行大司憲宋穉圭,掌令宋尙玉,持平李晉祥在外,執義·掌令一員,持平一員未差,監察茶時之意,敢啓。傳曰,知道。
傳于張敎根曰,勸講入侍。
傳于張敎根曰,前慶尙監司留待。
傳于張敎根曰,前慶尙監司入侍。
張敎根啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,執義申溥,掌令權馦,獻納金鍠,持平金騏獻落點。
以同副承旨李正耆牌不進罷職傳旨,傳于張敎根曰,只推。
張敎根,以奎章閣言啓曰,奎章閣·演慶堂冬孟朔大奉審,更爲擇日擧行事,草記蒙允矣,令日官朴周煥推擇,則今二十七日爲吉云,以此日擧行之意,敢啓。傳曰,知道。
又以禮曹言啓曰,今十月二十二日所下慈敎中,自今日至二十六日減饍,而大殿亦爲一體擧行事,命下矣。自今二十七日,依例復舊封進事,分付,何如?傳曰,允。
成遂默,以都摠府言啓曰,今日入直內三廳,武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
又以備邊司言啓曰,頃因湖南年分狀啓,事目外不足災二萬五千結加劃,三軍門保米,之次邑折半,稍實邑三分一代錢之意,覆啓行會矣,卽見該監司金興根狀啓,則備陳災形慘歉,民情遑汲之狀,仍請見減災四千八百七十一結八十九負八束,特爲準劃,之次稍實邑保米,一體純錢事,竝令廟堂,稟旨分付矣。本道災形,雖云極備,比嶺南不無優劣之稍間,前此減削,蓋亦殺有裁量,而道臣之啓,又如是申懇,至以溝壑顚連爲言,其在益下之政,亦不容一切防塞,且流來舊災之數,本道比他道最多,災摠之內,除却此數,則當年新災,不過爲一萬六千餘結,較諸嶺南,亦云稍減,不足災四十八百七十一結零,特許準數加劃,使之均俵,三等分劑,本爲穡事民情之酌量區別,則凡有蠲恤之政,自不得不視此爲差等,道啓之混請一施,未知爲可,而保米之役,最稱偏苦,事係爲民,亦難全恝,之次邑則許令一體純錢,稍實邑折半代錢,以爲益紓民力之地,何如?傳曰,允。
又以御營廳言啓曰,本廳哨官韓用訓,身病甚重,勢難察任,改差,何如?傳曰,允。
丙申十月二十六日午時,上御熙政堂。勸講入侍時,原任直閣徐俊輔,參贊官張敎根,檢討官金在田,假注書徐相敎,記事官鄭㝡朝·李墩,各持大學,以次進伏訖。上誦前受音訖,俊輔讀自長國家,止其近忽之也。仍讀奏釋義訖,上誦新受音十遍訖,命陳文義。俊輔曰,此乃大學治平之末章,而以財用爲言,蓋財用,卽有國之不可已者,而若以此爲務,則必有聚斂之怨,實非同民好惡之意也,聖人以節用而愛民爲訓,節用而愛民之本,節與務實相反矣,歲富於民,則國自足而民可安,此乃絜矩之義,而以義爲利者也,伏願殿下,深察節與務之相反,必以與民同好惡之意,留念措行焉。上曰,玉堂陳之。在田曰,財之爲物,君子賤之,故君子所嘗罕言,而大學之爲書,乃治平之要,則末章中申言財用者,良以此也,大凡財用,國家之所不可無者,而一向務財用,則是不恤民專其利,而便非絜矩之道也,然則失其民心,而國不得以爲國,此上文所謂財聚則民散,而孟子曰,百姓足,君孰與不足,百姓不足,君孰與足,旨哉言乎?今八域荐饑,綿荒尤甚,民不能腹其穀身其絲,往往有顚壑之患,宜我殿下,玉食靡甘,御裘不遑之時也,慈聖殿下,屢下惻怛之敎,而廊廟之臣,亦以擇守令三字,每爲救荒之急務,臣未敢知爲殿下牧民之官者,果無不恤民生,專務財用之人乎?伏願於此等文義,必留聖念,推類而施爲實政,俾我顚連之民,獲蒙惠澤焉。上曰,參贊官陳之。敎根曰,閣臣儒臣所奏切實,臣無容更陳矣。俊輔曰,大學今已畢講,而繼講冊子,論語依例付籤以入乎,待下敎爲之乎?上曰,待下敎爲之也,上掩卷。仍命退,諸臣以次退出。
丙申十月二十六日申時,上御熙政堂。大王大妃殿垂簾,前慶尙監司入侍時,右承旨張敎根,假注書徐相敎,記事官鄭㝡朝·李墩,前慶尙監司趙秉鉉,以次進伏訖。大王大妃殿曰,史官分左右。仍敎曰,監司進前,又敎曰,本道年穀旣凶,而綿凶亦爲慘然云,果如何?秉鉉曰,本道農形年分狀啓中,已有所奏者,而其中沿海十餘邑農形,便同等棄,野地則雖云稍勝,大抵山沿野一般歉荒,綿凶亦是挽古所罕,民事之遑急,無以形喩矣。大王大妃殿曰,民之爲命,在於衣食,而年事如此,雖不耳聞目覩,於予心,豈或一時可安也?秉鉉曰,臣遞歸之路,伏奉明年大同木折半代錢之下敎,其在嶺民,紓力不少矣。大王大妃殿曰,新監司下去時,果有折半代錢之敎,而其於民之所望也,則亦似缺望,予心還切歉然也。秉鉉曰,以嶺民之所望言之,則所望者,亦在於純錢代捧,而何可稱塞其愚蠢之望乎?今此折半代捧,爲民曠絶之澤,亦甚大矣。大王大妃殿曰,京司經用,多有左右掣礙者,不得盡矜恤之本意也,仍敎曰,無民弊之矯救者乎?秉鉉曰,本道物衆地大,許多弊瘼,不可曰,無矯救者,而臣之才具蔑劣,智慮淺短,平日果無所講究者矣。大王大妃殿命退,秉鉉先退,仍命史官就座,又命退,承史以次退出。
上在昌德宮。停常參·經筵。
李正耆啓曰,自今日溫繹間,視事頉稟之意,敢啓。傳曰,知道。
徐英淳啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
大王大妃殿傳于李正耆曰,孝成殿朔祭攝行磨鍊。
徐英淳啓曰,行大司憲宋穉圭,執義申溥,掌令宋尙玉,持平李晉祥·金騏獻在外,掌令權馦牌不進,監察茶時之意,敢啓。傳曰,知道。
以司諫李明緖,正言韓文爀,掌令權馦牌不進罷職傳旨,傳于徐英淳曰,只推。
李正耆,以奎章閣言啓曰,臣等進詣奎章閣,先大王御眞展奉,奉審無頉,仍詣演慶堂,翼宗大王御眞展奉,奉審無頉,而奉謨堂及閣內諸處,亦爲無頉之意,敢啓。傳曰,知道。
又以弘文館言啓曰,上番副校理臣李明迪,以訓鍊都監從事官,今日軍布捧上時,晝仕出去,而逐日草記,事涉煩瀆,入番間除草記往來之意,敢啓。傳曰,知道。
又以禮曹言啓曰,祔廟儀節,當爲磨鍊,謹稽謄錄,戊戌年則孝明殿告動駕祭親行後神主詣宗廟時,陪從至廟門外,入幄次,延福殿神主奉詣時,出次祗迎,仍行祔享後還宮,親臨受賀,壬戌年則因慈敎,祔享則遣大臣攝行,而孝元殿告動駕祭親行後神主詣宗廟時,闕門外祗送,翌日行宗廟展謁禮後還宮,親臨受賀矣,今番則何以磨鍊乎?敢稟。傳曰,依壬戌年例磨鍊。
又以禮曹言啓曰,純宗大王·翼宗大王祔廟儀節,當爲磨鍊,謹稽戊戌謄錄,則英宗大王神主,先爲奉詣宗廟神門外幄次後,更擇次時眞宗大王神主奉詣矣,今亦依此擧行,而奉詣時門路,則孝成殿,依壬戌年例,由敦化門,孝和殿,依補編受敎,以弘化門磨鍊,何如?傳曰,允。
又以禮曹言啓曰,祔太廟時,宗廟·永寧殿,例爲前期修理矣,令祔廟都監,分付擧行,何如?傳曰,允。
又以禮曹言啓曰,純宗大王廟庭配享之臣,領議政李時秀,領議政金載瓚,右議政金履喬,吏曹判書趙得永,已爲啓下矣,取考謄錄,則令奉常寺造位版,送于各其家祠堂,遣官書位版,宣敎書行祭,祔廟臨時,進詣魂殿,神輦詣宗廟時,陪後以往矣,今亦依前例,敎書製述及位版造作祭官·祭物等事,令祔廟都監及各該司擧行,何如?傳曰,允。
又以禮曹言啓曰,來丁酉年正月初七日,純宗大王·翼宗大王祔太廟,卽日進箋陳賀時,大殿·大王大妃殿·王大妃殿方物物膳,依壬戌年例封進事,知委京外,何如?傳曰,允。
又以尊崇都監都提調意啓曰,今此尊崇時,玉冊文製述官·書寫官,樂章文製述官,玉寶篆文書寫官,別單書入之意,敢啓。傳曰,知道。
尊崇都監,大王大妃殿尊崇玉冊文製述官趙寅永,預差徐有榘,書寫官徐耕輔,預差李翊會,樂章文製述官鄭元容,玉寶篆文書寫官奉朝賀南公轍,王大妃殿尊崇玉冊文製述官左議政洪奭周,預差李止淵,書寫官權敦仁,預差曺凰振,樂章文製述官金逌根,玉寶篆文書寫官判府事沈象奎。
李正耆,以祔廟都提調意啓曰,今此祔廟時,龕室·神榻·冊欌·寶欌·祭器·床卓各樣諸具,必須奉審宗廟各室所在諸具,然後可無參差不齊之患,孝成殿·孝和殿祭器仍用與新造者,亦爲奉審後,當爲擧行矣,臣與都監堂郞,進詣宗廟·孝成殿·孝和殿奉審,吉日令禮曹,從速推擇,何如?傳曰,允。
又以祔廟都監都提調意啓曰,都廳·郞廳二望,別單書入之意,敢啓。傳曰,知道。
又以祔廟都監都提調意啓曰,本都監監造官六望,別單書入之意,敢啓。傳曰,知道。
又以祔廟都監都提調意啓曰,本都監各房郞廳監造官分房,別單書入之意,敢啓。傳曰,知道。
又以祔廟都監都提調意啓曰,本都監別看役,以前縣監姜彝五,前五衛將安時赫差定,使之看役,何如?傳曰,允。
又以祔廟都監都提調意啓曰,闕內待令郞廳,以入直武臣兼宣傳官,輪回察任,何如?傳曰,允。
祔廟都監都廳二望趙得林·洪在喆,監造官六望洪遠燮·李益在·金相喜·任百秀·徐有喬·權大膺。
義禁府啓目粘連,向前宋欽俊亦,陵寢守直,事體莫重,故陵官行止,必先關由於該曹,法例卽然是白去乙,此囚段,當初尋鄕,已係越法而擅行,畢竟空齋,實由兩官之不備是白乎則,不可以事在僚員,有所參恕,以此照律,何如?判付。啓,依允。
上在昌德宮。停常參·經筵。
徐英淳啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
張敎根啓曰,左副承旨成遂默,今日不爲仕進,卽爲牌招,何如?傳曰,允。
徐英淳啓曰,卽者義禁府都事來言,嚴囚罪人李晩奎捧口招時,本府堂上,例當備員,而同義禁李奎鉉差祭,閔致成未肅拜,只有判義禁徐耕輔,同義禁洪學淵,不得備員開坐云,同義禁閔致成,卽爲牌招,以爲備員開坐之地,何如?傳曰,允。
以左副承旨成遂默牌不進罷職傳旨,傳于張敎根曰,只推。
以司諫李明緖,正言韓文爀牌不進罷職傳旨,傳于徐英淳曰,只推。
張敎根,以禮曹言啓曰,因祔廟都監草記,宗廟·孝成殿·孝和殿祭器諸具奉審吉日,令禮曹推擇事,允下矣。奉審吉日,令日官朴周煥推擇,則來十一月初七日爲吉云,以此日擧行,而本曹及都監堂上·本署提調眼同奉審事知委,何如?傳曰,允。
開城留守南履炯疏曰,伏以,日月荏苒,孝成殿終祥,奄隔旬餘,伏惟聖孝靡逮,攀號如新,仍伏念臣,待罪海邑,周歲有餘,而邑勢倒懸,莫措矯救之策,民戶流亡,全昧懷保之方,尸素自居,吏民猶愧,迺者居留新命,忽下於恐懼俟勘之中,恩出常格,榮動一省,臣誠驚惶怵惕,直欲循墻而不可得也,矧玆分司之任,地望綦重,從前耆德之所逡巡者,則況臣無似,素蔑學識,又尠踐歷,無所短長於當世審矣。不知誤恩,奚爲而至哉?謂之爲官擇人,臣非其人,謂之爲人擇官,臣又何人,一邑民社,猶不克任,今於解紱之後,細加點檢,則無往非罪,雖幸逭於目下,竊自頌於心中,每一追惟,輒發惶汗,更何擬議於重寄,陞晉於名塗,自欺欺人,干冒榮寵,厚招物議,貽黑於愼簡之政乎?又況松京故都,拱衛三輔重地,綰轂兩西劇路,人物輻奏,財貨委積,卽一大都會也,在昔旣庶且富,俗尙儉樸之日,猶謂之難治,挽近年來,閭里凋弊,府庫蕩竭,百瘼蝟興,着手不得,則雖使重望而鎭撫,良才而剸理,尙患其不能善後,以臣短才,不自量度,冒沒擔夯,則其勢必至於一敗而塗地,豈不大可懼哉?且臣世受國恩,與天同大,至于不肖如臣,亦蒙賞延之殊渥,歷典華膴,殆無虛歲,隕結圖報,證在方寸,死生夷險,非所敢言,而至於力不能勝任,病不得從心,庶幾仁愛之天,亦當俯察其哀憐之情狀矣,臣賦命險釁,積傷喪威,蒲柳先衰,疾病恒多,而最是風眩之祟,年久成痼,居常視聽,若墜雲霧,有時猝劇,不覺昏仆,以此病狀,雖欲殫竭,粗效涓埃之報,而不可得也,左右參衡,承膺無路,玆敢不揆猥越,披瀝心肝,仰暴崇嚴。伏乞聖明,特垂鑑諒,仰稟東朝,亟收臣新授資職,俾公器無濫,私分獲安焉,臣無任云云。答曰,省疏具悉。卿其勿辭察任。
上在昌德宮。停常參·經筵。
藥房提調金鏴,副提調李光正啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
成遂默,以都摠府言啓曰,今日入直內三廳,武兼禁軍及軍兵等,中日習射技放,請出標信。傳曰,知道。
成遂默啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
徐箕淳啓曰,右副承旨徐英淳,今日不爲仕進,卽爲牌招,何如?傳曰,允。
成遂默啓曰,備邊司郞廳來言,今日賓廳日次,而左議政洪奭周差祭,右議政朴宗薰無時急稟定事,不得來會云矣,敢啓。傳曰,知道。
傳于張敎根曰,禮房承旨馳詣宗廟·景慕宮,奉審摘奸以來。
傳于張敎根曰,明日晝茶禮,百官入參。
傳于徐箕淳曰,前承旨趙秉龜,令該曹口傳付軍職。
兵曹口傳政事,副護軍單趙秉龜。
成遂默啓曰,行大司憲宋穉圭,執義申溥,掌令宋尙玉,持平李晉祥·金騏獻在外,掌令權馦牌不進,監察茶時之意,敢啓。傳曰,知道。
以司諫李明緖,正言韓文爀,掌令權馦牌不進罷職傳旨,傳于成遂默曰,只推。
以右副承旨徐英淳牌不進罷職傳旨,傳于徐箕淳曰,只推。
李正耆啓曰,都摠管朴晦壽,旣入闕中,不爲肅謝,直爲出去,事甚未安。推考,何如?傳曰,允。
張敎根,以奎章閣言啓曰,明日卽奎章閣·演慶堂朔奉審日次,臣等進詣擧行之意,敢啓。傳曰,知道。
成遂默,以兵曹言啓曰,今十月各廳堂下武臣朔試射,臣曹連因有故,不得爲之之意,敢啓。傳曰,知道。
義禁府啓目,粘連向前李晩奎亦,陵寢守直,事體,何如?而身爲陵官,不有法意,謂以私故之爲急,無難空齋而出去,至於擅作鄕行之境,究厥所犯,誠極駭惋,以此照律,何如?判付。啓,依允。
義禁府啓目,崇陵別檢李晩奎原情云云。傳旨內辭意,發問目嚴覈是白乎則,空齋一事,雖不全然掩諱,前後情節所犯,終涉漫漶是白兺除良,不待拿命事段,諉以未及聞知,亦不直陳實狀,平問之下,難以取服,刑推得情,何如?判付。啓,別無更問之端,除刑推議處爲良如敎。又照目,崇陵參奉宋欽俊本府議啓內,陵寢守直,事體莫重,故陵官行止,必先關由於該曹,法例卽然是白去乙,此囚段,當初尋鄕,已係越法而擅行,畢竟空齋,實由兩官之不備是白乎則,不可以事在僚員,有所參恕,以此照律,罪杖八十收贖,告身盡行追奪,徒二年定配私罪,奉敎依允。
成遂默,以義禁府言啓曰,嚴囚罪人宋欽俊,纔已照律矣,卽見其戶奴呈狀,則以爲,其上典父年七十二,無兄弟獨身,定配依法典許贖爲辭,而親年許贖,雖曰,法典所在,此囚罪犯,與他自別,收贖免配,有不可循例議到,依本律徒二年定配施行,何如?傳曰,允。
又以義禁府言啓曰,嚴囚罪人宋欽俊,杖八十收贖,告身盡行追奪,徒二年定配照律公事判付內,依允事,命下矣。宋欽俊,杖八十收贖,告身盡行追奪,黃海道遂安郡位羅驛,徒二年定配,而以議啓內辭意具罪目,依例發遣府羅將,押送配所,何如?傳曰,允。
又以刑曹言啓曰,因義禁府啓辭,罪人宋欽俊拿來羅將,中路相違,致使罪人自現就囚者,萬萬駭痛,該羅將,移法司照法嚴繩事命下,而當該羅將金漢精,今纔還現矣,謹按律文,則大明律出使不復命條,有曰,凡奉制勅出使不復命,干預他事者杖一百,金漢精,依此律決杖一百,放送之意,敢啓。傳曰,知道。
僉知朴榮顯疏曰,伏以臣,生長草莽,擧術淺短,猥荷陶鎔之化,愧蔑涓埃之報,徒以秉尋之衷,只切憂愛之悃,遽當天災之儆,特下廣開之音,臣雖愚迷,不勝感激,敢以芻蕘之說,仰瀆嚴廬之下,恢弘轉圜之量,深軫擇狂之規,方今聖化日隆,慈德均布,典章法度,遵先王而未過,禮樂文物,啓後人而不迷,光明緝熙,恭默思道,實萬世無疆之休,而今此收藏之時,仁天之警告,若是丁寧,果未知有何所召而然耶?慈聖殿下之引災責躬,誠足爲感應弭災,而第以昇平日久,恬嬉成習,玩愒成風,綱紀解弛,俗尙浮靡,內以百司,痼廢難祛,外以八域,困瘁愈甚,吏用侵漁,蔀屋多愁歎之苦,士趨奔競,名塗乏方正之擧,流俗漸以乖敗,世道莫可挽回,此誠賈生所以太息之時也。董子所謂更張之日也,竊惟今之事勢,生民之憂樂,專係於守牧之賢否,而揀掄之法未精,貪饕之風太盛,撫御乖方,慈惠未加,徵求煩劇,流離顚沛,此正漢文所以愼擇牧守,考試功能者也。唐宗所以引見牧伯,數問疾苦者也,近則不然,殿最之考下者,繡衣之論啓者,或罷或竄,而未過一二年,旋又甄復,侵虐小民,積怨呼冤,臣以爲天災時變,未必不由於此也,爲今之計,莫如嚴立科條,愼揀守令矣,且公私匱乏,經用難繼,國無廩庾之積,民有庚癸之憂者,無他故矣,奢侈成俗,財用不節之致也,故夫子有節用之訓,曾傳亦言生者衆食者寡,爲今之計,亦莫如節財用矣,凡此立經振紀,措諸事宜者,亶在於得人才,而得人才之道,惟在於人主之一心,此所以一心爲萬化之原也,觀於天人之際,察乎危微之間,建中和之極,致誠正之工,常使此心,光明洞澈,辨於邪正之分,明於是非之源,公於愛憎,察其善惡,如此以後,人才可得以致也,苟或不然,則其於用人之際,取舍之間,迷於臧否,眩於眞假,以賢爲愚,以虛爲實,安得知人官人而賴安生靈乎?是故程夫子曰,治天下,以得賢才正風俗爲本,其所謂正風俗者,敦忠信興孝悌,勵廉恥尙節義者也,蓋忠孝禮義者,天地之常經,古今之通誼,而三綱以振,四維竝張,然後調護國脈,寶籙靈長,是以古昔聖王,必也奬褒忠孝,表揚節義,周式商容,漢褒卓茂,培養士氣,延永國祚,至於我東,壬辰丙丁之亂,戊申辛未之變,討賊之功,殉國之節,莫不褒揚,爰及苗裔,金匱石室,丹書鐵券,自是王府之關和,邦家之憲章,奬勸士民,綿歷洪祚,式至于今,猗歟盛矣,雖然日月光明,猶有未遍者,雨露生成,亦有所憾焉,則粵在丁卯,臣之道內龍川府,故義兵將金佑父子五人,樹勳立節者四,而居之相近,故考於往牒,訊◆故老,詳細採實。而其一則龍蛇之變,倭賊猖獗,宣廟西狩,金佑以部將,扈駕龍灣,又從李提督如松,竝力合勢,南征六年,至于金海,多樹奇勳,特除羽林將。其二則戊午深河之役,北虜侵暴瀋陽,皇明請援,金佑長子得源,爲遼東伯金應河之亞將,富車嶺之戰,身被數十創,與主將金應河,同時殉節。其三則甲子适變,金佑與壯烈公李希健,互爲鋒殿,討賊鞍峴,錄勳振武。其四則丁卯孟春山戎之亂,賊分二路,一軍直抵平山,一軍潛襲椴島,皇明將毛文龍·薛蒙亮·王遊擊·徐孤信奉皇命,率遼民十萬,渡鴨江沿邊以屯,與屬國相爲掎角,欲遏北虜之患,于時胡將阿彌陁水王子佟价佛等,潛軍夜渡,襲伐皇師,群生魚肉,列郡震怖,莫敢誰何,而金佑與士人安克諴,奮身倡義,奬率諸軍,同心赴難,設陣禦敵,先使男女老弱萬餘,避亂於龍島,皆以保命,又與鄭鳳壽,分守城野,一以救皇師,一以制强虜,冒刃血戰,一日三捷,勦滅窮寇,全保皇師與西路生靈,天將特以金佑之父子立節勳兩朝之美,奏聞天朝,皇上嘉其節勳樹立卓異,宣賜米布金寶,又以除職驤衛銀牌平遼都督之帖,誥示麗民,遺旨至今尙傳其裔,肅廟丙戌,以其道啓之摭實,特加歎賞,追以旌閭,贈以兵曹參議,近者純宗大行朝丙戌,因其金佑六代孫履周之上言,遂下道査,其時道臣李羲甲,詳實入啓,卽爲蒙允,配享于龍川府忠烈祠,蓋自列聖朝以來,庸加乃功,前後褒賞,靡不用極,似無餘憾,雖然百世之下,公論猶有抑鬱者何者,近考西土事蹟,則肅廟甲戌,命與金佑同功人鄭鳳壽,賜諡襄武,贈爵兵判,又於正廟壬子,故相臣尹蓍東,筵奏鄭鳳壽事,致祭其祠,錄用其孫,又於正廟丙辰,故相臣金載瓚·李秉模,以其時天官宗伯,筵奏義州七義士崔孝一等事,贈正卿諡忠壯,賜額顯忠,致祭其祠,錄用其孫,今年春,前道臣鄭元容,又以金景瑞事,筵奏蒙允,褒忠賜額,由是以觀,則一道之內,爲國樹勳者,莫不蒙贈賜收錄之恩,至於金佑父子,或立奇功,或殉王事,而爵品諡典與收錄之恩,反不如彼者,賊纔盡平,身先殞亡,荒塞逖遠,無人表揚,此西土群情之所抑鬱而興歎者也,大抵金佑則有若河北之郡卄四奮義者杲卿,江東之士七千灑泣者溫嶠,誓師南指,蕩海寇而一方底安,義旗西麾,扶天朝而三韓整頓,其功允合於加贈諡額之典,其長子得源,竭忠奮義,替爺遠征,提挈西師,捍禦北虜,蟻援遂絶,鴻毛猶輕,見危致命,殺身成仁,忠魂可以衛祖宗而振王靈,正氣足以作山河而壯本朝,若言貞亮殉國之忱,則其與殉節之亞將鄭奇男,同一體也,而獨未蒙旌褒之恩,此忠臣義士所以鬱結而長歎者也,神明可質,焉敢誣也?公議所在,焉敢私也?臣旣以略陳修□□□□□之談,尾附褒忠烈勵遐俗之意,伏願殿下,監於屯膏之戒,驗於錫弨之詩,副群情之所望,益念勳節之所重,以贈兵曹參議臣故金佑與其長子得源,一與鄭鳳壽·崔孝一·鄭奇男·金景瑞之已例,加以爵品,侈以諡額,錄其後裔,允愜西人之願焉,臣本疎暗,素昧章疏之體,而當此博詢之辰,敢陳蠡管之見,臣誠死罪死罪,臣無任云云。省疏具悉。所陳好矣,下款事,令廟堂稟處。
上在昌德宮。停常參·經筵。
成遂默啓曰,來初五日,朝參日次矣,敢稟。傳曰,停。
徐英淳啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
傳于張敎根曰,晝茶禮當親行矣,該房知悉。
徐英淳啓曰,行大司諫李鼎臣,正言韓文爀,旣入闕中,不爲傳啓,卽爲出去,事甚未安。竝推考,何如?傳曰,允。
又啓曰,行大司憲宋稚圭,執義申溥,掌令宋尙玉,持平李晉祥·金騏獻在外,掌令權馦牌不進,監察茶時之意,敢啓。傳曰,知道。
以司諫李明緖,掌令權馦牌不進罷職傳旨,傳于徐英淳曰,只推。
假注書沈膺泰書啓,臣於本月初一日辰時量,以外南山植木摘奸事,敬奉聖敎,出崇禮門,至南關王廟主山及案山植木處看審是白乎則,松橡鬱密是白遣,自靑鶴亭,至舊失火處,面面周審,則老木稚株,叢帀茂盛是白遣,自典牲署後面,至冷井洞,則大木參差,擁蓋一山是白遣,下詣南壇看審是白乎則,壇砌門墻,竝無圮傷處,而主山及案山,樹不甚盛是白遣,自文峴至梨泰院後麓水閣峴,則土性瘠确,略有穉松是白遣,前至馬石橋,則松林蒙翳是白遣,詣漢江壇看審是白乎則,亦爲無頉是白遣,自雁峰·伏兵峴,至畫景谷,則樹林茂密是白遣,由斗湖而詣司寒壇看審是白乎則,亦爲無頉是白遣,自無學峰,所經外南山諸處,一一詳審是白乎則,別無斫㾗之意,敢啓。傳曰,知道。
張敎根,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
李光正,以吏曹言啓曰,成均館典籍金重夏,以其身病,呈狀乞遞,依例改差,何如?傳曰,允。
又以吏曹言啓曰,今朔爲始,當爲儲窠,而若出郡守以上窠,則京職中司擬之人,每患苟艱,雖非啓請邑,限都政前,以限滿守令,勿拘純望,通瀜備擬,以爲次次遷轉之地,而雖値口傳政事之時,亦爲一體擧行,已成近例,今亦依此爲之,何如?傳曰,允。
張敎根,以禮曹言啓曰,孝成殿練祭時素膳,依辛酉年孝元殿練祭時例,以常時國忌例封進矣,今十一月十三日孝成殿祥祭時素膳,亦依此擧行事,分付,何如?傳曰,允。
又以祔廟都監都提調意啓曰,本都監監造官前參奉洪遠爕,前直長任百秀,前童蒙敎官徐有喬,前侍直權大膺,時無職名,令該曹口傳付軍職,冠帶常仕,何如?傳曰,允。
兵曹口傳政事,副司勇洪遠爕·任百秀·徐有喬·權大膺,以上竝單付。
張敎根以祔廟都監都提調意啓曰,祔廟時所用外司僕寺所在神輦·副輦·平轎子及宗廟署所在神輿仍用與修補,預爲看審,然後可以擧行,依前例陪來奉審之意,敢啓。傳曰,知道。
成遂默,以備邊司言啓曰,本司武郞廳曺漢振,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
又以備邊司言啓曰,卽見忠淸監司沈宜臣狀啓,則備陳道內農形災損之狀,仍請事目災一千二百結外,不足災二萬二百九十三結二十四負,特許劃下事,令廟堂稟旨分付矣,今歲風潦之災,三南惟均,而本道則加之以早旱之枯損,備無交極,沃瘠俱痒,災結加請之夥多,勢亦固然,而道內畓摠,不過六萬餘結,今此災頉之數,洽居其三分之一者,終未免太過分數,且況癸巳査起六千餘結之特賜處分,係是格外曠絶之澤,實惠所曁,庶可無白徵之冤,事目外不足災一萬七千結,特許加劃,使之從實均俵,何如?傳曰,允。
義禁府照目,粘連崇陵前別檢李晩奎矣本府議啓內,陵寢守直,事體,何如?而身爲陵官,不有法意,謂以私故之爲急,無難空齋而出去,至於擅作鄕行之境,究厥所犯,誠極駭惋。以此照律,罪杖一百收贖,告身盡行追奪,徒三年定配私罪,奉敎依允。
徐英淳,以義禁府言啓曰,嚴囚罪人李晩奎,纔已照律矣,謹按通編,有徒流之罪喪前發覺而喪後勘斷者收贖之文,而此囚所犯,與他自別,有難用尋常徒流之例,依本律以徒三年定配施行,何如?傳曰,允。
丙申十一月初一日午時,上詣孝成殿。晝茶禮親行入侍時,行都承旨李光正,左承旨徐箕淳,右承旨張敎根,左副承旨成遂默,右副承旨徐英淳,同副承旨李正耆,假注書徐相敎,記事官鄭㝡朝·李墩,提學趙寅永,原任提學鄭元容,原任直提學金鏴,檢校直提學徐憙淳,直提學朴永元,原任直閣徐俊輔·李光文·李嘉愚·李景在·吳取善,原任待敎李憲瑋·金正喜,檢校待敎金洙根·金學性,以次侍立,時至,通禮跪啓請出次,上具衰服,出齋殿詣版位,通禮跪啓請俯伏哭,上俯伏哭,少頃,止哭興行四拜禮訖,通禮導上詣盥洗位,上盥洗訖,仍詣尊所西向立,敎根酌酒,光正以盞受酒,上仍詣香案前跪,光正奉香,正耆奉爐,上三上香訖,光正執盞跪進,上執盞以授正耆,奠于神位前,連奠三盞訖,上降復位,通禮跪啓請俯伏哭,上俯伏哭,少頃,止哭興行四拜禮訖,通禮導上還齋殿,諸臣以次退出。
上在昌德宮。停常參·經筵。
徐英淳啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
備忘記,開城留守南履炯下直,長弓一張,長箭一部賜給。
徐英淳啓曰,密符親納例也,而前開城留守尹命圭,謂有身病,使其褊裨替納,事甚未安。推考,何如?傳曰,允。
又啓曰,行大司憲宋穉圭,執義申溥,掌令宋尙玉,持平李晉祥·金騏獻在外,掌令權馦牌不進,監察茶時之意,敢啓。傳曰,知道。
以司諫李明緖,正言韓文爀,掌令權馦牌不進罷職傳旨,傳于徐英淳曰,只推。
以江原監司韓益相狀啓,春川府使李源祖身死事,傳于張敎根曰,令該曹勿拘常格,口傳各別擇差,當日下送。
以忠淸監司沈宜臣狀啓,大興郡守宋欽成,親病添重,萬無還任之望,不得已罷黜事,傳于張敎根曰,令該曹口傳各別擇差,當日下送。
吏曹口傳政事,以金相順爲春川府使,閔洙龍爲大興郡守。
以京畿監司金道喜狀啓,安山郡守金原淳身死事,傳于張敎根曰,令該曹口傳各別擇差,當日下送。
傳于張敎根曰,發遣吏郞,諸執事淸齋與否,摘奸以來。
張敎根以祔廟都監都提調意啓曰,本都監都廳郞廳司僕寺正趙得林,身病猝重,勢難董役,今姑改差,其代,前縣監洪羲錫差下,時無職名,令該曹口傳付軍職,使之擧行,何如?傳曰,允。
兵曹口傳政事,副司果單洪羲錫。
徐英淳,以義禁府言啓曰,嚴囚罪人李晩奎,杖一百收贖,告身盡行追奪,徒三年定配照律公事判付內,議允事,命下矣。李晩奎杖一百收贖,告身盡行追奪,忠淸道丹陽郡長林驛,徒三年定配,而以議啓內辭意,具罪目,依例發遣府羅將,押送配所,何如?傳曰,允。
敎開城留守南履炯書。王若曰,控三輔而作咽喉之方,斯乃重地,簡群僚而委股肱之任,必備其人,冀紓予憂,玆煩卿往,念開城爲關外之形便,故平日視邦內之藩屛,萬古綱常,猗歟竹橋之穹石,一代儒雅,允矣崧院之遺碑,禮成江舟楫相連,通列邑之漕轉,大興營城堞甚固,爲西路之要衝,孔·顔廟絃誦猶聞,嗟,先王遺敎不遠,齊·厚陵香祝是奉,猗聖朝禮享惟勤,龍峀之桑麻鋪棻,素稱膏沃之野,駞橋之閭閻稠帀,夙傳繁富之鄕,適値連歲之歉凶,以致庶民之捐瘠,商車之轉販漸窘,無所料生,編戶之契活益窮,何以休養?征稅之久逋,軍政之久廢,獄訟多端,流亡之未復,噢咻之未蘇,勞徠無策,嗟,周谷暵蓷之泣,幾齊室懸罄之嘆,苟非慈詳諳練之材,曷膺承宣管理之任?惟卿,資稟敏達,器識精明,處家而篤孝友之倫,允爲名門懿範,持身則務廉謹之行,式遵先祖遺型,防禦之術備陳,越自灣府之管鑰,廢痼之俗頓改,爰曁安邑之分符,才足以幹職務之煩,莅之也誠信,智可以通事物之變,應之也周詳,夙簡予心,亦循僉擧,玆授卿以開城府留守兼管理使,卿其克共乃位,益勉令猷,導以政齊以刑,宜察敏蒲之化,彰其善癉其惡,惟勉偃草之治,俗已習闤闠之風,務去奢靡之制,境則在畿甸之地,思陳保釐之方,若其專斷稟裁,自有應行常例,於戲,愼乃字牧之職,體余宵旰之衷,中牟之雉可馴,俾街兒拍手誦化,渤海之犢是解,使吾民咸刀歸農,故玆敎示,想宜知悉。知製敎林基誅製進。
上在昌德宮。停常參·經筵。
徐英淳啓曰,行大司憲宋穉圭,執義申溥,掌令宋尙玉,持平李晉祥·金騏獻在外,掌令權馦呈辭,監察茶時之意,敢啓。傳曰,知道。
張敎根啓曰,同副承旨李正耆,今日不爲仕進,卽爲牌招,何如?傳曰,允。
傳于張敎根曰,禮房承旨,馳詣景慕宮,奉審摘奸以來。
吏曹口傳政事,以李俊秀爲安山郡守。
張敎根,以吏曹言啓曰,崇陵別檢兪錫煥,以其身病,呈狀乞遞,依例改差,何如?傳曰,允。
又以禮曹言啓曰,今十一月十三日孝成殿祥祭時,大王大妃殿·王大妃殿哭臨易服儀註,直爲書入各殿之意,敢啓。傳曰,知道。
成遂默,以都摠府言啓曰,今日入直內三廳,武兼禁軍及軍兵等,當爲中日習射技放,而景慕宮冬享大祭齋戒相値,不得設行之意,敢啓。傳曰,知道。
又以備邊司言啓曰,春川府使李源祖,在任卒逝,而曾經兵使矣,返柩時擔軍,依法典題給之意,分付,何如?傳曰,允。
上在昌德宮。停常參·經筵。
李光正啓曰,明日常參·經筵,取稟。傳曰,停。
成遂默啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
李光正啓曰,右承旨張敎根,右副承旨徐英淳,今日不爲仕進,竝卽牌招,何如?傳曰,允。
又啓曰,假注書徐相敎身病猝重,勢難察任,今姑改差,何如?傳曰,允。
徐相敎改差,代以宋柱獻爲假注書。
傳于李正耆曰,政官牌招開政。
有政。吏批,行判書徐耕輔進,參判朴永元,參議洪鍾遠竝牌招不進,同副承旨李正耆進。以金應均爲兵曹佐郞,鄭義命爲承文判校,朴晦壽爲知經筵,李宗心爲直講,朴有壽爲廣興令,沈正禮爲贊儀,兪敎煥爲長寧殿別檢,崔在厚爲崇陵別檢,朴鳳裕爲崇仁殿參奉,朴聖幹爲武烈祠參奉,李寅弼爲慶州府尹,宋一儁爲盈德縣監,李象祖爲高靈縣監,具行益爲銀溪察訪,學錄單馬翰良,兼春秋單安允中,前縣監朴載寬,今加通政加資事,覆啓判下,承文判校曺錫鯤,已滿三十朔,依法典陞堂上,故處士朴宗祐,節義卓異,贈職事承傳。
兵批,判書金蘭淳,參判尹尙圭病,參議趙奎昇入直進,參知白東奎病,左副承旨成遂默進。以金舜瑞爲鷺梁別將,護軍李嘉愚·尹致謙,副司果吳泰權,以上竝單付。
成遂默啓曰,行大司憲宋穉圭,執義申溥,掌令宋尙玉,持平李晉祥·金騏獻在外,掌令權馦牌不進,監察茶時之意,敢啓。傳曰,知道。
以司諫李明緖,正言韓文爀,掌令權馦牌不進罷職傳旨,傳于成遂默曰,只推。
以右承旨張敎根,右副承旨徐英淳牌不進罷職傳旨,傳于徐箕淳曰,只推。
以吏曹參議洪鍾遠牌不進罷職傳旨,傳于李正耆曰,只推。
兵曹,以李存敬爲禁衛中軍。
上在昌德宮。停常參·經筵。
藥房提調金鏴,副提調李光正啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
張敎根啓曰,明日常參·經筵,取稟。傳曰,停。
徐英淳啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
大王大妃殿傳于李正耆曰,今見北伯狀啓,當此寒節,許多民戶之失火栖屑,極爲慘矜,原恤典外,優加顧助,俾爲趁卽奠接,無至失所之歎事,分付道臣。
徐英淳啓曰,行大司憲宋穉圭,執義申溥,掌令宋尙玉,持平李晉祥·金騏獻在外,掌令權馦牌不進,監察茶時之意,敢啓。傳曰,知道。
以司諫李明緖,正言韓文爀,掌令權馦牌不進罷職傳旨,傳于徐英淳曰,只推。
張敎根,以禮曹言啓曰,各陵·園·墓所,今秋植木播橡,依定式擧行後,株數斗數,區別報來,故別單書入,而健陵·顯隆園植木,則本府留守,已爲區別狀聞矣,敢啓。傳曰,知道。
徐英淳,以備邊司言啓曰,諸道徵債,纔已防塞矣,京司一體防塞之意,分付,何如?傳曰,允。
又以備邊司言啓曰,頃因關東年分狀啓,事目外不足災四百三十結加劃,楊口·江陵虛勘各穀排捧置之,淮陽絶戶還穀仍停之請,許令詳査更啓之意,覆啓行會矣,卽見該監司韓益相狀啓,則備陳年形慘歉民情遑汲之狀,仍請見減災四百二十九結九十負七束,特許準劃,楊口虛勘各穀五千七十一石零,限六年,江陵虛勘各穀七千七百七石零,限七年排捧,淮陽絶戶還各穀一千一百三十八石零停退,竝依前啓許施事,更令廟堂稟旨分付矣,本道畓摠,元自無多,近千結請災,乃是從前罕有之例,前此許劃,亦不爲不優,而道臣加請之啓,旣以民情爲言,則其在寧失之義,有難一切防塞,二百結特許加劃,使之酌量均俵,還穀排捧,卽是一時權宜之政,而邇來諸道視作常例,續續仰請,殆同歲課,法意所在,誠覺寒心,決不宜隨請隨施,以致糴政之蕩然,而道啓中所請兩邑,皆是荐歉劇弊之局,顚連蕩析,殆將有無邑之歎,此時懷保之方,亦不容膠守經法,楊口·江陵虛勘之還,竝令限五年排捧,以爲少紓民力之地,絶戶還之待稍登停退,旣有昨年七邑特施之例,而淮陽則初不入於昨年陳請之中,今乃從後拈出,有若應行之援例然者,殊乖事體,亦關後弊,而今年該邑,旣入尤甚,準數徵督,其勢亦難姑許停捧,待明年卽爲充數之意,分付,何如?傳曰,允。
又以訓鍊都監言啓曰,本局把摠具象鉉,身病甚重,勢難察任,改差,何如?傳曰,允。
上在昌德宮。停常參·經筵。
徐英淳,以都摠府言啓曰,今日入直內三廳,武兼禁軍及軍兵等,中日習射技放,請出標信。傳曰,知道。
李正耆啓曰,明日常參·經筵,取稟。傳曰,停。
徐英淳啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
又啓曰,閤門近處,何等重地,而水刺間員役,乘醉號哭於端陽門內,事未前有,萬萬驚駭,厥漢爲先出付攸司,照法嚴繩,常時不能檢飭之次知中官,所當重勘,而本院請推之外,無他可施之罰,何以爲之?敢稟。傳曰,允。承傳色中官,從重推考。
又啓曰,行大司憲宋稚圭,執義申溥,掌令宋尙玉,持平李晉祥·金騏獻在外,掌令權馦牌不進,監察茶時之意,敢啓。傳曰,知道。
以司諫李明緖,正言韓文爀,掌令權馦牌不進罷職傳旨,傳于徐英淳曰,只推。
李正耆,以弘文館言啓曰,副修撰尹致定,自鄕上來云,卽爲牌招察任,何如?傳曰,允。
又以禮曹言啓曰,今此大王大妃殿加上尊號,王大妃殿上尊號時,外庭親傳冊寶,自內親進致詞箋文表裏,卽日臨殿受賀之節,依例磨鍊乎?敢稟。傳曰,依例磨鍊。
又以祔廟都監都提調意啓曰,神欌·神榻,今當新造,而無可合之材,長生殿退板二立取用,何如?傳曰,允。
又以祔廟都監都提調意啓曰,都監各房,自今日始役,郞廳監造官中一員,依例入省記,輪回上直之意,敢啓。傳曰,知道。
徐英淳,以兵曹言啓曰,每當儲窠之月,虛司果例不得循例區處,而在前虛司果積滯之時,有勿拘擬入之例矣,今亦依此擧行,何如?傳曰,允。
又以兵曹言啓曰,羽林衛將尹得燁,五衛將張周祜·徐庭淳·李萬成,景福宮衛將洪天淑,慶熙宮衛將金得光·高啓福,文臣兼宣傳官任百能,守門將崔憙錫,俱以病難供職,呈狀乞遞,文臣兼宣傳官鄭藎,除授在外,過限未上來,竝改差,何如?傳曰,允。
李正耆,以漢城府言啓曰,私屠法禁,何等截嚴,而司憲府吏屬,潛屠於府內,狼藉發賣,故所犯諸漢,移送秋曹,照律勘處,而該府監察,處在直所,咫尺之地,有此犯禁之擧,而終未覺察,其所不能禁飭之失,在所難免,其時入直官員,捧現告,令該府拿問勘處,何如?傳曰,允。
徐英淳,以刑曹言啓曰,因承政院啓辭,端陽門內乘醉號哭之水刺間員役,照法嚴繩事,命下矣。謹按律文,則大明律宮內忿爭條,有曰,宮內忿爭聲徹御在所者,杖一百,殿內忿爭聲徹御在所者,加一等杖六十徒一年,此囚罪犯,在於閤門咫尺之地,則當施以加等之律,罪人劉命燁,依此律,決杖六十後,忠淸道燕岐縣,徒一年定配所,卽爲押送之意,敢啓。傳曰,知道。
上在昌德宮。停常參·經筵。
張敎根啓曰,明日常參·經筵,取稟。傳曰,停。
成遂默啓曰,來十一日,朝參日次,而孝成殿祥祭散齋相値,頉稟之意,敢啓。傳曰,知道。
又啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
張敎根啓曰,來十一日,輪臺日次,而孝成殿祥祭散齋相値,頉稟之意,敢啓。傳曰,知道。
大王大妃殿傳于張敎根曰,北路歉形,近年中似爲最甚,冬節及春窮,民情遑急景狀,如目見矣,明年賑政,道臣應爲經紀,而朝家豈無別般軫念乎?本道所納蔘布,許令代錢,以除民力,而其中折半留置,用於賑資,端川當年條貢銀,一體劃給,進上鹿茸,折半停捧,一竝補於賑資事目,廟堂知委。
成遂默啓曰,行大司憲宋穉圭,執義申溥,掌令宋尙玉,持平李晉祥·金騏獻在外,掌令權馦牌不進,監察茶時之意,敢啓。傳曰,知道。
以司諫李明緖,正言韓文爀,掌令權馦牌不進罷職傳旨,傳于成遂默曰,只推。
以慶尙監司尹聲大狀啓,進上靑魚,限內不得封進,惶恐待罪事,傳于成遂默曰,勿待罪事,回諭。
以副修撰尹致定牌不進罷職傳旨,傳于張敎根曰,只推。
張敎根啓曰,孝成殿祥祭親祭祭文,當爲製進,大提學趙寅永,待明朝牌招,使之製進,何如?傳曰,允。
張敎根,以弘文館言啓曰,副修撰尹致定,旣有只推之命,卽爲牌招察任,何如?傳曰,允。
又以禮曹言啓曰,來丁酉年正月初十日,大王大妃殿加上尊號,王大妃殿上尊號陳賀時,大殿·大王大妃殿·王大妃殿方物物膳,依壬戌年例,封進事,知委京外,何如?大王大妃殿傳曰,方物物膳,竝置之事,分付各道道臣。
大王大妃殿傳于張敎根曰,祔廟後陳賀時,各道方物物膳,亦爲一體置之事,分付。
張敎根以祔廟都監都提調意啓曰,臣率都監堂郞,進詣宗廟·永寧殿·孝成殿·孝和殿,各樣諸具,一一奉審後,前排之可以仍用者仍用,修補者修補,新造者新造,而其中祭器仍用與新造,依例別單書入之意,敢啓。傳曰,知道。
又以祔廟都監都提調意啓曰,本都監郞廳禮曹正郞鄭誠一,身病猝重,勢難董役,改差,其代前府使金永錫差下,時無職名,令該曹口傳付軍職,使之冠帶常仕,何如?傳曰,允。
兵曹口傳政事,副司果單金永錫。
成遂默,以訓鍊都監言啓曰,本局別將申性浩,身病甚重,勢難察任,改差,何如?傳曰,允。
又以訓鍊都監言啓曰,本局別將,今當差出,而擬望之人乏少,外任竝擬,何如?傳曰,允。
又以刑曹言啓曰,因漢城府啓辭,司憲府吏屬,潛屠於府內,狼藉發賣,移送秋曹,照律勘處命下矣。謹按律文,則大典通編禁制條,有曰,牛馬屠殺者,杖一百徒三年,司憲府書吏金命潤,墨尺尹大成等,各決杖一百後,命潤江原道襄陽府,大成忠淸道泰安郡,徒三年定配所,竝卽押送之意,敢啓。傳曰,知道。
義禁府照目,監察李珽原情云云。傳旨內辭緣,泛稱遲晩,刑推得情,何如?判付。啓,除刑推議處爲良如敎。
上在昌德宮。停常參·經筵。
張敎根啓曰,明日常參·經筵,取稟。傳曰,停。
成遂默啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
李光正啓曰,左承旨徐箕淳,同副承旨李正耆,今日不爲仕進,竝卽牌招,何如?傳曰,允。
傳于李光正曰,政官牌招開政。
李光正啓曰,明日傳香,禮房承旨,當爲齋宿,而右承旨張敎根,纔已須資出去矣,卽爲牌招,何如?傳曰,允。
又啓曰,卽者吏曹郞聽來言,盈德縣令宋一儁,諫院則雖已署經,而憲府則行大司憲宋稚圭,執義申溥,掌令宋尙玉,持平李晉祥·金騏獻在外,只有掌令權馦一人,不得備員署經云,何以爲之?敢稟。傳曰,一司除署經。
有政。吏批,行判書徐耕輔進,參判朴永元,參議洪鍾遠竝牌招不進,左副承旨成遂默進。以李淵祥爲刑曹參議,金正喜爲大司成,朴思彙爲禮曹正郞,趙鎭文爲漢城庶尹,李敏翼爲社稷令,李民耆爲顯隆園令。
兵批,判書金蘭淳進,參判尹尙圭入直,參議趙奎昇,參知白東奎病,左承旨徐箕淳進。以趙秉鉉爲副摠管,朴大榮爲羽林將,吳顯佑·李宅永·李完基爲五衛將,朴萬鎭爲景福將,金重國·金聲應爲慶熙將,金應均·李源庚爲文兼,李基碩爲訓鍊主簿,沈能恂爲守門將,韓應浩爲忠淸兵使,副護軍尹秉烈·李根中·李濟和·曺錫鯤·朴載寬,以上竝單付,前部將朴熙命,前守門將南鴻重,以上今加折衝加資事覆啓判下。
吏批,再政。以黃基鎬爲貞陵令,宋持宇爲寧陵令,沈宜行爲掌樂主簿。
兵批,再政。以尹學成爲武兼,同知單金聲應,僉知吳顯佑·李宅永·李完基,副護軍朴熙命·南鴻重,以上竝單付。
成遂默啓曰,行大司憲宋穉圭,執義申溥,掌令宋尙玉,持平李晉祥·金騏獻在外,掌令權馦牌不進,監察茶時之意,敢啓。傳曰,知道。
以司諫李明緖,正言韓文爀,掌令權馦牌不進罷職傳旨,傳于成遂默曰,只推。
以右承旨張敎根牌不進罷職傳旨,傳于徐箕淳曰,只推。
以同副承旨李正耆牌不進罷職傳旨,傳于徐箕淳曰,只推。
以吏曹參議洪鍾遠牌不進罷職傳旨,傳于徐箕淳曰,只推。
徐箕淳,以禮曹言啓曰,以大王大妃殿加上尊號,王大殿上尊號時,外庭親傳冊寶,自內親進致詞箋文表裏取稟草記。傳曰,依例磨鍊事,命下矣。親傳冊寶處所及大王大妃殿·王大妃殿御座,定於何殿乎?敢稟。傳曰,親傳處所,仁政殿爲之,御座處所,以慈慶殿爲之。
又以禮曹言啓曰,來丁酉年正月初十日,大王大妃殿加上尊號,王大妃殿上尊號陳賀時,各道方物物膳封進事草記。大王大妃殿傳曰,方物物膳,竝置之事,分付各道道臣事,命下矣。在前陳賀,各道方物物膳置之之時,各殿進獻議政府六曹物膳及京廳方物,京畿物膳,則例爲封進,今亦依前例封進之意,敢啓。傳曰,知道。
又以禮曹言啓曰,大王大妃殿傳曰,祔廟後陳賀時,各道方物物膳,亦爲一體置之事,分付事,命下矣。在前陳賀各道方物物膳置之之時,各殿進獻議政府六曹物膳及京廳方物,京畿物膳,則例爲封進,今亦依前例封進之意,敢啓。傳曰,知道。
成遂默,以備邊司言啓曰,閫任雖異字牧,當此歉歲,亦不宜任其久曠,新除授忠淸兵使韓應浩,卽爲催促,使之一兩日內辭朝,何如?傳曰,允。
又以禁衛營言啓曰,本營軍色從事官趙得林,身病甚重,勢難察任,今姑改差,何如?傳曰,允。
義禁府啓目,粘連向前李珽潛屠之弊,在於衙門之內,則入直官員,難免不察之責,以此照律,何如?判付。啓,依允。
檢閱李墩疏曰,伏以,臣與新除授副修撰臣尹致定,有娚妹應避之嫌,臣之所帶春秋兼銜,揆以公格,自在當遞,玆敢援例陳籲。伏乞聖明,俯賜鑑諒,亟許遞改,不勝幸甚,臣無任云云。省疏具悉。疏辭,下該曹稟處。
吏曹啓目,粘連觀此藝文館檢閱李墩上疏,則以爲,臣與副修撰尹致定,有娚妹應避之嫌,臣之所帶春秋兼銜,揆以公格,自在當遞。伏乞亟許遞改亦爲白有臥乎所,相避之法,在下當遞是白乎矣,史官春秋,法不得減下是白如乎,副修撰尹致定所帶春秋館記事官之任,今姑減下,何如?判付。啓,依允。
上在昌德宮。停常參·經筵。
成遂默,以都摠府言啓曰,今日入直內三廳,武兼禁軍及軍兵等,中日習射技放,請出標信。傳曰,知道。
李正耆啓曰,明日經筵,取稟。傳曰,停。
成遂默啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
徐箕淳啓曰,右副承旨徐英淳,今日不爲仕進,卽爲牌招,何如?傳曰,允。
成遂默啓曰,行大司憲宋穉圭,執義申溥,掌令宋尙玉,持平李晉祥·金騏獻在外,掌令權馦牌不進,監察茶時之意,敢啓。傳曰,知道。
以司諫李明緖,正言韓文爀,掌令權馦牌不進罷職傳旨,傳于成遂默曰,只推。
以右副承旨徐英淳牌不進罷職傳旨,傳于徐箕淳曰,只推。
徐箕淳,以戶曹言啓曰,今十一月十三日,仁陵祥祭後,陵所假齋室及內人假家,當爲撤毁,而謹考前例,則撤毁材石,齋室近處,別立假家,從便留置矣,今番亦依此擧行,而本陵員役處,仍爲照數逢授,陵官,亦爲句檢之意,分付,何如?傳曰,允。
成遂默,以備邊司言啓曰,頃因北關年分狀啓,賑資所需嶺南折米一萬石,兩西各穀一萬石移劃,山社災民懷保之方,更令消詳論啓之意,覆啓行會矣,卽見該監司洪敬謨狀啓,則以爲,今此移運,恐或遲緩,以本道還穀中,各自該邑推用,以爲限麥嶺繼給之資,事甚便宜,就私賑折米一萬石,特許劃下,南·北關之次稍實邑,山社災傷最尤甚處,以賑以救,從便賙饑事,更請令廟堂稟旨分付矣,本道災形,實係孔酷,目下民情,在在遑急,其所賙恤之方,宜不啻如救焚拯溺,而他道遠輸之穀,實難保其及期入用,私賑折米一萬石,依所請劃給,俾爲取用於還賑之資,山社災傷之偏酷,道啓旣如是指陳,必有的見其事情而然,無論稍實與之次邑,從便賑救之意,亦許依所請施行,期無一夫之失所顚連,何如?傳曰,允。
又以備邊司言啓曰,頃因北關年分狀啓,昨年未捧還折米一萬三千七百九十二石,趁卽準捧之意,覆啓行會矣,卽見該監司洪敬謨狀啓,則以爲,昨年未捧,卽是甲山·三水·長津·富寧等,設賑四邑還穀,當初縣錄,雖乖事體,實出於爲民情不得已,而見今春賑纔訖,又當大歉,新舊竝督,勢必渙散,更請令廟堂稟旨分付矣,還穀法意,本自嚴重,未捧縣錄,又有申禁,設或有萬不獲已之事勢,亦當措辭陳列請勘,其不善董督之邑倅,豈容以未捧二字,泛然縣錄,有若循例磨勘者然乎?職此不已,則糶糴之法,其將蕩然而無餘,因此越格之擧,混歸停捧之科,事體所在,尤非可論,而今歲該道歉形孔酷,未捧四邑,又皆新經賙賑,目下民勢之遑汲,有不可常例爲拘,該道臣,旣施薄警,各該邑昨年未捧之還,姑令寬其徵督,待明秋如數準捧,此後則切無得以未捧,入錄於糴簿之意,申明嚴飭,何如?傳曰,允。
又以備邊司言啓曰,孝成殿祥祭在近,侍從罷削人,竝敍用,與時無職名人,一體口傳付軍銜,使之參班,何如?傳曰,允。
義禁府照目,粘連監察李珽矣本府議啓內,潛屠之弊,在於衙門之內,則入直官員,難免不察之責,以此照律,罪笞四十收贖,付過還職私罪,奉敎依允。
上在昌德宮。停常參·經筵。
藥房都提調朴宗薰,提調金鏴,副提調李光正啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
大王大妃殿進御三錢重人蔘粟米飮,自今日一貼式煎入事,榻前下敎。
王大妃殿進御三錢重人蔘粟米飮,自今日一貼式煎入事,榻前下敎。
張敎根啓曰,明日經筵,取稟。傳曰,停。
成遂默啓曰,合辭許久闕啓,事甚未安。除在外外,呈〈告〉人員,竝卽牌招,何如?傳曰,允。
李光正啓曰,右副承旨徐英淳,今日不爲仕進,卽爲牌招,何如?傳曰,許遞,前望單子入之。
成遂默啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
備忘記,忠淸兵使韓應浩下直,長弓一張,長箭一部,筒兒一箇,片箭一部賜給。
李光正啓〈曰〉,行大司成金正喜,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,三品官之毋得過三日循例請牌,曾有定式矣,刑曹參議李淵祥,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于張敎根曰,朝上食親行矣,該房知悉。
承旨前望單子入之,李淵祥落點。
傳于張敎根曰,明日朝上食親行矣,該房知悉,晝茶禮親行時,百官入參。
李淵祥啓曰,行大司憲宋穉圭,執義申溥,掌令宋尙玉,持平李晉祥·金騏獻在外,掌令權馦牌不進,監察茶時之意,敢啓。傳曰,知道。
以司諫李明緖,正言韓文爀,掌令權馦牌不進罷職傳旨,傳于李淵祥曰,只推。
兵曹口傳政事,副司果李是遠·崔致憲·韓鎭庭·趙準孝·許㥌·朴奎賢·朴長輿·李源祚·韓用幹·金圭瑞·鄭煥義,以上竝單付。
李光正,以吏曹言啓曰,司僕寺正趙得林,以其身病,呈狀乞遞,依例改差,何如?傳曰,允。
張敎根以祔廟都監都提調意啓曰,取考謄錄,則祭器鑄成時,宗廟所上祭器,陪來出見樣矣,今亦依例陪來之意,敢啓。傳曰,知道。
又以禮曹言啓曰,因臣寅永所啓,東西南道各陵園墓所,分遣本曹郞廳空齋與否,木根有無,使之詳細摘奸以來矣,今纔齋到,而各陵·園·墓所,無空齋之事,員役亦無闕點之弊,木根則或不無中小松雜木新舊之斫痕,而株數無多,考諸禁斫事目,不至於寢郞論罪,而思陵局內白虎近處,有如干松木新斫之痕,此乃封陵前鄭家入葬之地,故許令仍置,隨便翦除,已有列聖朝受敎,此則當爲勿論,第各陵·園·墓所,新舊木根,數雖不多,旣已現露,則書員山直輩,不謹巡禁之罪,不可置之,自臣曹分輕重懲治,嗣後禁護之節,另加申飭之意,敢啓。傳曰,知道。
又以禮曹言啓曰,卽接山陵參奉所報,則本陵香炭,定於江華府吉祥牧場,雖爲入啓定奪,而今年則以秋成之已過,初無收稅,今此祥祭後,冬至爲始,朔望焚香及各祭享時,需用之物,無以措辦云矣,焚香需用之無以措辦,果如所報,當有區處之道,姑令本道,限內秋收稅間量宜區劃,俾爲及時入用之地,何如?傳曰,允。
又以孝成殿享官意啓曰,大祥時,參奉二員,忠義四員,例有合番之規,自今十一日爲始,依例別省記入直,何如?傳曰,允。
成遂默,以備邊司言啓曰,關西後運襦衣二百二十領,紙衣一百領,照數稱量,木品·紙品,亦爲看審監封,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。
丙申十一月初十日辰時,上詣孝成殿。朝上食親行入侍時,行都承旨李光正,左承旨徐箕淳,右承旨張敎根,左副承旨成遂默,同副承旨李正耆,假注書沈膺泰·宋柱獻,記事官鄭㝡朝·李墩,提學趙寅永,檢校待敎金洙根,以次侍立,時至,通禮跪啓請出次,上具衰服,出自齋殿詣板位,通禮跪啓請俯伏哭,上俯伏哭,少頃,止哭興,行四拜禮訖,通禮導上詣盥洗位,上盥洗訖,仍詣尊所,敎根酌酒,正耆以盞受酒,上入詣香案前跪,光正奉香,正耆奉爐,上三上香,正耆執盞跪進,上執盞授正耆,奠于神位前,連奠三盞訖,上降復位,通禮跪啓請俯伏哭,上俯伏哭,少頃,止哭興行四拜禮訖,通禮導上還齋殿,諸臣以次退出。
上在昌德宮。停常參·經筵。
張敎根啓曰,明日孝成殿祥祭齋戒,再明日永陵忌辰祭齋戒,三明日靖陵忌辰祭齋戒,十五日十六日,永陵忌辰祭齋戒正日相値,視事頉稟之意,敢啓。傳曰,知道。
李淵祥啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
傳于李光正曰,都承旨,馳詣山陵監祭,原任直閣金邁淳,馳詣山陵,奉審摘奸,仍詣長陵,一體奉審以來。
傳于張敎根曰,明日朝上食,晝茶禮,夕上食,當自內親行矣,百官入參。
傳于張敎根曰,孝成殿望祭兼冬至祭,以攝行磨鍊。
張敎根啓曰,副摠管趙秉鉉,旣入闕中,不爲肅謝,直爲出去,事甚未安。推考,何如?傳曰,允。
李淵祥啓曰,行大司憲宋穉圭,執義申溥,掌令宋尙玉,持平李晉祥·金騏獻在外,掌令權馦牌不進,監察茶時之意,敢啓。傳曰,知道。
以司諫李明緖,掌令權馦牌不進罷職傳旨,傳于李淵祥曰,只推。
張敎根,以吏曹言啓曰,今此冬至祭祭官,當爲分排,而除老病公頉,實無推移排比之路,依近例,刑官·司饔院官員年六十以上,通瀜塡差以入之意,敢啓。傳曰,知道。
又以吏曹言啓曰,卽接司僕寺牒報,則以爲,今十二日大祥親祭時,本寺正當爲進輿差備,而正有闕之代,卽速差出,以爲及時擧行之地云,司僕寺正未差之代,口傳備擬以入之意,敢啓。傳曰,知道。
吏曹口傳政事,以李鳳純爲司僕正。
兵曹口傳政事,副護軍單徐英淳。
丙申十一月十一日辰時,上詣孝成殿。朝上食親行入侍時,行都承旨李光正,左承旨徐箕淳,右承旨張敎根,左副承旨成遂默,右副承旨李正耆,同副承旨李淵祥,假注書沈膺泰·宋柱獻,記事官鄭㝡朝·李墩,提學趙寅永·徐有榘,原任提學鄭元容,檢校直提學徐憙淳,直提學朴永元,原任直閣徐俊輔·李光文,原任待敎李憲瑋·金正喜,檢校待敎趙斗淳·金學性·金洙根,以次侍立,時至,通禮跪啓請出次,上具衰服,出自齋殿,詣板位,通禮跪啓請俯伏哭,上俯伏哭,少頃,止哭興,行四拜禮訖,通禮導上詣盥洗位,上盥洗訖,詣尊所,遂默酌酒,箕淳以盞受酒,上入詣香案前跪,光正奉香,淵祥奉爐,上三上香,箕淳執盞跪進,上執盞授正耆,奠于神位前,連奠三盞訖,上降復位,通禮跪啓請俯伏哭,上俯伏哭,少頃,止哭興,行四拜禮訖,通禮〈導〉上還齋殿,諸臣以次退出。
丙申十一月十一日午時,上詣孝成殿。晝茶禮親行入侍時,左承旨徐箕淳,右承旨張敎根,左副承旨成遂默,右副承旨李正耆,同副承旨李淵祥,假注書沈膺泰·宋柱獻,記事官鄭㝡朝·李墩,提學趙寅永,原任提學鄭元容,原任直提學金鏴,檢校直提學徐憙淳,直提學朴永元,原任待敎李憲瑋·金正喜,檢校待敎趙斗淳·金學性·金洙根,以次侍立,時至,通禮跪啓請出次,上具衰服,出自齋殿,詣板位,通禮跪啓請俯伏哭,上俯伏哭,少頃,止哭興,行四拜禮訖,通禮導上詣盥洗位,上盥洗訖,詣尊所,遂默酌酒,箕淳以盞受酒,上入詣香案前跪,光正奉香,淵祥奉爐,上三上香,箕淳執盞跪進,上執盞授正耆,奠于神位前,連奠三盞訖,上降復位,通禮跪啓請俯伏哭,上俯伏哭,少頃,止哭興,四拜禮訖,通禮導上還齋殿,諸臣以次退出。
上在昌德宮。停常參·經筵。
大殿·大王大妃殿·王大妃殿,內閣·政院·藥房·玉堂口傳夕問安。答曰,罔極。
大王大妃殿進御三錢重人蔘粟米飮一貼,將事後更爲煎入事,榻前下敎。
王大妃殿進御三錢重人蔘粟米飮一貼,將事後更爲煎入事,榻前下敎。
傳于張敎根曰,永陵受香承旨,仍爲奉審摘奸,局內諸陵,一體奉審。
傳于成遂默曰,出宮門路,以協陽門爲之。
傳于成遂默曰,侍衛軍兵毛具,從便爲之。
傳于徐箕淳曰,明日別茶禮,當自內親行矣,百官入參。
傳于成遂默曰,今夜弛禁。
兵曹口傳政事,副司果單趙得林。
徐箕淳,以禮曹言啓曰,卽接永禧殿參奉所報,則今十五曰,冬至節享,本殿兩官,當爲備員擧行,而令有闕未差云矣,令有闕之代,令該曹,以在京無故人,口傳差出,以爲備員將事之地,何如?傳曰,允。
吏曹口傳政事,以金台鉉爲永禧殿令。
成遂默,以都摠府言啓曰,今日入直內三廳,武兼禁軍及軍兵等,當爲中日,習射技放,而孝成殿祥祭親行齋戒相値,不得設行之意,敢啓。傳曰,知道。
丙申十一月十二日辰時,上詣孝成殿。朝上食親行入侍時,左承旨徐箕淳,左副承旨成遂默,右副承旨李正耆,同副承旨李淵祥,假注書沈膺泰·宋柱獻,記事官鄭㝡朝·李墩,提學趙寅永·徐有榘,原任提學鄭元容,原任直提學金鏴,直提學朴永元,原任直閣徐俊輔·李光文·李嘉愚·李景在,原任待敎李憲瑋·金正喜,檢校待敎趙斗淳·金學性·金洙根,以次侍立,時至,通禮跪啓請出次,上具衰服,出自齋殿,詣板位,通禮跪啓請俯伏哭,上俯伏哭,少頃,止哭興,行四拜禮訖,通禮導上詣盥洗位,上盥洗訖,仍詣尊所,遂默酌酒,箕淳以盞受酒,上入詣香案前跪,箕淳奉香,淵祥奉爐,上三上香,箕淳執盞跪進,上執盞授正耆,奠于神位前,連奠三盞訖,上降復位,通禮跪啓請俯伏哭,上俯伏哭,少頃,止哭興,行四拜禮訖,通禮導上還齋殿,諸臣以次退出。
丙申十一月十二日午時,上詣孝成殿。晝茶禮親行入侍時,左承旨徐箕淳,左副承旨成遂默,右副承旨李正耆,同副承旨李淵祥,假注書沈膺泰·宋柱獻,記事官鄭㝡朝·李墩,提學趙寅永·徐有榘,原任提學鄭元容,原任直提學金鏴,直提學朴永元,原任直閣徐俊輔·李光文·李嘉愚·李景在·吳取善,原任待敎李憲瑋·金正喜,檢校待敎趙斗淳·金學性·金洙根,以次侍立,時至,通禮跪啓請出次,上具衰服,出自齋殿,詣板位,通禮跪啓請俯伏哭,上俯伏哭,少頃,止哭興,行四拜禮訖,通禮導上詣盥洗位,上盥洗訖,仍詣尊所,遂默酌酒,箕淳以盞受酒,上入詣香案前跪,箕淳奉香,淵祥奉爐,上三上香,箕淳執盞跪進,上執盞授正耆,奠于神位前,連奠三盞訖,上降復位,通禮跪啓請俯伏哭,上俯伏哭,少頃,止哭興,行四拜禮訖,通禮導上還齋殿,諸臣以次退出。
丙申十一月十二日申時,上詣孝成殿。夕上食親行入侍時,左承旨徐箕淳,左副承旨成遂默,右副承旨李正耆,同副承旨李淵祥,假注書沈膺泰·宋柱獻,記事官鄭㝡朝·李墩,提學趙寅永·徐有榘,原任提學鄭元容,原任直提學金鏴,直提學朴永元,原任直閣徐俊輔·李光文·李嘉愚·李景在·吳取善,原任待敎李憲瑋·金正喜,檢校待敎趙斗淳·金學性·金洙根,以次侍立,時至,通禮跪啓請出次,上具衰服,出自齋殿,詣板位,通禮跪啓請俯伏哭,上俯伏哭,少頃,止哭興,行四拜禮訖,通禮導上詣盥洗位,上盥洗訖,仍詣尊所,遂默酌酒,箕淳以盞受酒,上入詣香案前跪,箕淳奉香,淵祥奉爐,上三上香,箕淳執盞跪進,上執盞授正耆,奠于神位前,連奠三盞訖,上降復位,通禮跪啓請俯伏哭,上俯伏哭,少頃,止哭興,行四拜禮訖,通禮導上還齋殿,諸臣以次退出。
上在昌德宮。停常參·經筵。
上詣孝成殿。入齋室後,內閣·政院·藥房·玉堂口傳問安。答曰,知道。
祥祭後,內閣·政院·藥房·玉堂單子問安。答曰,罔極。藥房口傳問安。答曰,罔極。朝廷二品以上·六曹堂上·兩司長官·奉朝賀奉慰單子問安。答曰,罔極。
還內後,內閣·政院·藥房·玉堂口傳問安。答曰,知道。
傳于徐箕淳曰,山陵守侍陵官以下,魂殿享官以下,宗戚執事,別單書入。
成遂默啓曰,今日別茶禮親行時,宣傳官侍衛,多不待令,事之駭然,莫此爲甚,竝所當重勘,而本院請推之外,無他可施之罰,何以爲之?而常時不能檢飭之行首宣傳官,從重推考,何如?傳曰,允。竝拿處。
傳于李光正曰,奉審閣臣,監祭承旨入侍。
傳于李正耆曰,發遣吏郞,諸執事淸齋與否,摘奸以來。
丙申十一月十三日子時,上詣孝成殿。祥祭親行入侍時,左承旨徐箕淳,左副承旨成遂默,右副承旨李正耆,同副承旨李淵祥,假注書沈膺泰·宋柱獻,記事官鄭㝡朝·李墩,提學趙寅永·徐有榘,原任提學鄭元容,原任直提學金鏴,直提學朴永元,原任直閣徐俊輔·李光文·李嘉愚·李景在·吳取善,原任待敎李憲瑋·金正喜,檢校待敎趙斗淳·金學性·金沫根,以次侍立,時至,上具布裹翼善冠·布袍,乘輿出宣化門,藥房都提調朴宗薰,提調金鏴進前奏曰,侵夜勞動,聖體,若何?上曰,一樣矣。仍出協陽門,由延英門,至宣政門外,降輿入齋室,時至,上改具衰服·杖出,贊禮禮曹判書趙寅永,導上入就板位,寅永啓請俯伏哭,上俯伏哭,少頃,啓請止哭,上止哭興,行四拜禮訖,寅永導上權就齋殿,尙衣院官員,進翼善冠·淺澹服,寅永進當齋殿前,跪啓請易服,上易服,宗親文武百官,俱易服,丑前一刻,寅永導上入就板位,啓請俯伏哭,上俯伏哭,少頃,啓請止哭,上止哭興,行四拜禮訖,寅永導上詣盥洗位,上盥洗訖,寅永導上陞自東階,詣尊所西向立,箕淳酌鬱鬯,淵祥以瓚受鬱鬯,寅永導上入詣神位前北向跪,箕淳捧盒,淵祥捧爐,上三上香,淵祥奠爐于案,箕淳以瓚跪進,上執瓚灌地訖,以瓚授淵祥,使大祝置於尊所,箕淳進幣,上執幣獻幣,以授淵祥,奠于神位前,寅永導上降復位,行初獻,寅永導上陞自東階,詣尊所西向立,箕淳酌醴齊,淵祥以爵受酒,寅永導上入詣神位前北向跪,寅永進爵,上執爵獻爵,以爵授淵祥,奠于神位前,上少退跪,大祝金洙根,進神位右東向跪,讀祝文訖,寅永導上降復位,左議政洪奭周行亞獻禮,右議政朴宗薰行終獻禮,寅永啓請俯伏哭,上俯伏哭,少頃,啓請止哭,上止哭興,行四拜禮訖,寅永導上詣望燎位北向立,洙根捧祝·幣燎於坎,寅永跪啓禮畢,導上還齋殿,少頃,命入外辦,上出宣政門,奉朝賀南公轍,領府事李相璜,判府事沈象奎進前奏曰,祥事奄過,仰惟聖慕益復如新,哀慕中侵夜勞動,聖體,若何?上曰,一樣矣。上乘輿由延英門·協陽門還內,命出標信解嚴,諸臣以次退出。
丙申十一月十三日午時,上詣孝成殿。別茶禮親行入侍時,左承旨徐箕淳,左副承旨成遂默,右副承旨李正耆,同副承旨李淵祥,假注書沈膺泰·宋柱獻,記事官鄭㝡朝·李墩,提學趙寅永·徐有榘,原任提學鄭元容,原任直提學金鏴,直提學朴永元,原任直閣徐俊輔·李光文·李嘉愚·李景在·吳取善,原任待敎李憲瑋·金正喜,檢校待敎趙斗淳·金學性·金沫根,以次侍立,時至,通禮跪啓請出次,上具翼善冠·淺淡服,出自齋殿詣板位,通禮跪啓請俯伏哭,上俯伏哭,少頃,止哭興,行四拜禮訖,通禮導上詣盥洗位,上盥洗訖,詣尊所,遂默酌酒,箕淳以盞受酒,上入詣香案前跪,箕淳奉香,淵祥奉爐,上三上香,箕淳執盞跪進,上執盞授正耆,奠于神位前,連奠三盞訖,上降復位,通禮跪啓請俯伏哭,上俯伏哭,少頃,止哭興,行四拜禮訖,通禮導上還齋殿,諸臣以次退出。
丙申十一月十三日申時,上御熙政堂。奉審閣臣,監祭承旨入侍時,行都承旨李光正,假注書沈膺泰,記事官鄭㝡朝·李墩,原任直閣金邁淳以次進伏訖。上曰,史官分左右。邁淳進前奏曰,臣承命馳詣山陵,陵上奉審則無頉,碑閣·丁字閣奉審則無頉,祭物·祭器·祭井,看審則淨潔,諸執事摘奸則無頉,仍詣長陵,陵上奉審則無頉,碑閣·丁字閣奉審則無頉之意,敢此仰達矣。光正進前奏曰,臣承命馳詣仁陵監祭,則祭物·祭器淨潔,享事安寧過行之意,敢此仰達矣。上曰,史官就座。仍命退,諸臣以次退出。
上在昌德宮。停常參·經筵。
祥祭翌日,大殿·大王大妃殿·王大妃殿,內閣·政院·玉堂口傳問安。答曰,知道。朝廷二品以上·六曹堂上·兩司長官·奉朝賀單子問安。答曰,知道。
藥房都提調朴宗薰,提調金鏴,副提調李光正啓曰,日月如流,祥事奄過,伏惟孝思廓然,益復罔極,伏未審將事勞動之餘,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區憂慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
李淵祥啓曰,行大司憲宋穉圭,執義申溥,持平李晉祥·金騏獻在外,掌令宋尙玉差祭,掌令權馦呈辭,監察茶時之意,敢啓。傳曰,知道。
傳于成遂默曰,傳香承旨,馳詣宗廟·永禧殿·景慕宮,奉審摘奸,仍詣受香諸處,奉審摘奸以來。
傳于李正耆曰,明日別茶禮,自內親行時,百官入參。
成遂默啓曰,時原任大臣·領敦寧,爲承候來待矣。傳曰,入侍。
又啓曰,時原任閣臣,爲承候來待矣。傳曰,入侍。
大王大妃殿,傳于李淵祥曰,飭已施矣,遂安郡徒年罪人宋欽俊,丹陽郡徒年罪人李晩奎,竝放送事,分付。
傳于李淵祥曰,未肅拜摠管許遞,前望單子入之。
摠管前望單子入之,副摠管具信喜落點。
成遂默,以兵曹言啓曰,捕盜大將之不得兼摠管,載在法典,而左邊捕盜大將具信喜,摠管受點,係是特除,何以爲之乎?敢稟。傳曰,捕將許遞,前望單子入之。
李淵祥啓曰,左邊捕盜大將具信喜許遞事,命下矣。捕將之任,不可一刻暫曠矣。在前如此之時,有他邊大將兼察之例,今番則何以爲之?敢稟。傳曰,他邊大將兼察。
捕將前望單子入之,柳相弼落點。
李淵祥啓曰,新除授左邊捕盜大將柳相弼,卽爲牌招,傳授命召及大將牌·傳令牌,何如?傳曰,允。
以山陵守侍陵官以下,魂殿享官以下,宗戚執事別單,傳于李正耆曰,守陵官興寅君最應加資,內廐馬一匹鞍具面給,田五十結,奴婢五口賜給,侍陵官金允光加資,內廐馬一匹鞍具面給,田三十結,奴婢四口賜給,參奉趙鎭常·李愚謙竝陞六,兒馬一匹賜給,忠義權用正,東班職陞敍,前參奉申檍·魚命書,前忠義權用石,竝待闋服調用,奠禮洪德弼,書題除授,飯監丁元瑞,守僕劉鎭福等二名,各色掌强俊誼等十六名,竝限己身免役,已免役者,妻子妹壻中,限己身免役,房直二名,竝限己身免役,奴子四名,竝令該曹米布題給,事知守僕等,前例所無,勿論。魂殿享官永明尉洪顯周,東寧尉金賢根,昌寧尉金炳疇,行判敦寧府事金逌根,行知中樞府事金在昌,竝內下豹皮一令賜給,行護軍金在三,前享官興完君是應,行廣州留守朴岐壽,竝加資,參奉洪羲人·洪秉大竝陞六,忠義尹榮翼·李允榮·朴基喆·李秉奎,竝東班職陞敍,前忠義李濟商,東班職,待闋服調用,宗戚執事永明尉洪顯周,東寧尉金賢根,昌寧尉金炳疇,行判敦寧府事金逌根,行知中樞府事金在昌,行廣州留守朴岐壽,行護軍朴宗喜·金在三,竝熟馬一匹賜給,副司果朴鎬壽,司饔僉正金左根,竝準職除授,前應敎洪祐喆陞敍,前別提鄭海尙,守令待闋服除授,奏時官金鳳禧等二人,竝令本衙門,高品付料,飯監辛振綱等二人,竝飯監除授,事知守僕朴允行等二名,竝帖加,令該曹米布從厚題給。守僕千興錫等四名,別監孫宗浹等四名,各色掌林應祥等十八名,竝限三年免役,已免役者,妻子妹壻中,限三年免役,李昌植等十名,竝限二年免役,已免役者,妻子妹壻中,限二年免役,其餘員役等,竝令該曹,米布題給。
傳于李正耆曰,山陵進止長番李承煥加資,進止差備朴宗爀,半熟馬一匹賜給,魂殿都薛里金承業·李允吉·宋寅英竝加資,資窮者,熟馬一匹面給。進止長番池有長·崔健常·曺喜寬·石興說·柳賁然·宋喜哲竝加資,薛里鄭萬豐·李得世,酒房吳錫昌·沈相鶴,各半熟馬一匹賜給,進止差備文貫道·車五書·李義文·柳澤祚,各兒馬一匹賜給。
傳于李正耆曰,今番賞典中,一人雖兼數事,毋得疊授。
傳于李正耆曰,政官牌招開政,賞典下批。
李正耆啓曰,行吏曹判書徐耕輔,參判朴永元,參議洪鍾遠牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,參議只推與判書·參判,待明朝一體牌招。
以江原監司韓益相狀啓,楊口縣監宋持行身死事,傳于李正耆曰,令該曹口傳各別擇差,明日下送。
李正耆,以奎章閣言啓曰,明日卽奎章閣·演慶堂望奉審日次,臣等進詣擧行之意,敢啓。傳曰,知道。
又以吏曹言啓曰,禮曹正郞鄭誠一,以其身病,呈狀乞遞,依例改差,何如?傳曰,允。
又以禮曹言啓曰,今十五日獻陵冬至節享,兩官當爲備員,而參奉兪致善,身病猝重,無以擧行云矣。參奉兪致善,今姑改差,其代,令該曹以在京無故人,口傳差出,以爲備員將事之地,何如?傳曰,允。
吏曹口傳政事,以李寅慶爲獻陵參奉。
成遂默,以備邊司言啓曰,嶺南守令新除未下直者,見有三人矣,本道以饑歉之歲,捧糴方張,且當有船粟之役,此時曠官,一日爲悶,竝令催促辭朝,趁卽下送,何如?傳曰,允。
又以備邊司言啓曰,頃因北關·關東兩道道臣狀請,北關賑資穀折米一萬石,關東賑資穀七千石,就嶺南沿邑所在穀中劃送之意,覆啓行會矣。卽見慶尙監司尹聲大狀啓,則以爲,沿海各邑,俱入尤甚,賑貸未有預蓄,拯濟苦無長策,道內推移,亦難議到,若又以兩道移劃之米,責出於此邑此民,則便同龜背刮毛,民情事勢,決知其萬萬難强,竝特許還寢事,請令廟堂稟旨分付矣。嶺沿穡事之未免歉荒,不待道啓,亦已蒙朝家之所畢燭,而特以東北民勢之遑汲,較嶺南殆將倍蓰,捨嶺南則又無他措手之路,故參量於輕重緩急之間,不得不有此分排,而比諸該道所請之數,猶不止爲太半之減,此亦出於軫恤嶺民,俾獲紓力之意,則不念共濟之義,有此防啓之擧者,誠甚慨然,矧今歲色垂窮,饑民望哺之情,當不啻如如轍之思霑於斗水,第令從速措置,及期裝載,毋或更爲遲延,以致失時狼狽之患,何如?傳曰,允。
李淵祥,以義禁府言啓曰,徒年罪人宋欽俊·李晩奎,竝放送事傳啓下矣,黃海道遂安郡徒二年定配罪人宋欽俊,忠淸道丹陽郡徒三年定配罪人李晩奎,竝放送事,分付各該道道臣之意,敢啓。傳曰,知道。
丙申十一月十四日辰時,上御熙政堂。大王大妃殿垂簾,藥房入診,時原任大臣·領敦寧·時原任閣臣,同爲入侍時,都提調朴宗薰,提調金鏴,副提調李光正,假注書沈膺泰,記事官鄭㝡朝·李墩,檢校待敎金學性,左副承旨成遂默,假注書宋柱獻,奉朝賀南公轍,領府事李相璜,判府事沈象奎,左議政洪奭周,領敦寧趙萬永,提學趙寅永,原任提學鄭元容,直提學朴永元,原任直閣李光文·李景在·吳取善,原任待敎李憲瑋·金正喜,檢校待敎趙斗淳·金洙根,以次進伏,醫官崔暄·金漢雋·秦慶煥·李昌奎,進伏楹外訖。公轍曰,終祥奄過,冠裳倐變,伏想孝思廓然,益復如新,日氣甚寒,將事勞動之餘,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。公轍曰,當此之時,慈聖殿下哀疚過度,氣候得無大受損之節乎?大王大妃殿曰,未亡人,苟爲支延,忍見終祥之奄過,心事之痛冤罔極,窮天極地,顧予情理,實不欲生,仍掩抑不成聲。公轍曰,小臣其間,久未登對,而前後每以節哀順變之意仰奏,賤臣此言,其或下諒而記有耶?慈聖殿下上念宗社之重聖躬之保護,則帝王之家,與閭巷匹庶有異,慈躬之先自保護,乃所以保護聖躬,保護聖躬,乃所以上承祖宗付托之心,今承下敎,此時慈心,安得不然?臣亦掩抑失聲,無可達之辭,而更以此敢復仰勉於簾前,仍嗚咽。相璜曰,此豈我慈聖殿下任情過哀之時乎?伏望節哀順變,深自寬譬焉。象奎曰,此時情事,安得不然,而第伏念宗社之托,百官萬民之命,所重何如,而若是過哀,豈不悶迫乎?伏願抑情節哀,以副區區之望焉,仍復嗚咽失聲。宗薰曰,醫官入診乎?上曰,唯。崔暄等以次診候訖,退伏奏曰,脈候左右三部調均矣。大王大妃殿曰,醫官先退。大王大妃殿敎曰,目前大事,有不可不詢問者,欲聞諸大臣與禮堂之議矣。兩朝御眞,當爲奉安,而見今璿源殿,未有空室,事當增建,而茶禮一體設行,則於情理有一分瞻依之所,其爲慰則無以爲喩,第念此非自國初所有之事,國祚期以萬年,則尤當不張大而簡便,然後可以永久遵行矣。仁元聖母,以至切之聖意,雖設始眞殿,而曾聞其時傳言,則與目今事體之截嚴有異,以無窮之情理,世世增建,則與宗廟未有異矣。此後國用稍裕,內外經用,不至於不足,則未可知,而不然則似至於苟且之境矣。予重以此時痛冤之情理,雖不忍爲之語,而如以此言,不以爲不可則於心斷定,欲自今番爲始,璿源殿,不復增建,此言,何如?欲聞卿等之所見矣。又敎曰,承旨進前,詳聞此敎,口傳于諸大臣,可也。遂默進前伏,公轍曰,今日簾帷之前,仰承此敎,斯實出於爲萬世深遠之思矣。慈念之及此,卓越前古,逈出尋常,臣等欽歎贊頌之不暇,豈有他議耶?今玆璿源殿之不爲增建,斷自慈衷而下詢者,不但一國臣民之情,皆當如登筵諸臣之言,後若書諸史牒,亦必有光矣。相璜曰,勉抑致隆之至情,深軫經遠之永圖,斷自慈衷,俯詢及此,臣等惟有欽誦攢祝,同聲仰贊而已,非但臣等如是,外間轉承之群聽,亦必聳然激感而欣告矣。象奎曰,臣等伏承慈聖下敎,爲兩朝御眞奉安,璿源殿之將增建與凡係儀節之一體設行,不但臣等大小廷議,誰不以爲當然固然,而玆於慟廓無窮之日,爲此永念經遠之圖,國祚延於萬年,簡便遵以可久,貽謨垂裕,逈出尋常,卓越千古,商誥所云以義制事以禮制心,其是之謂也,臣等誠不勝萬萬欽頌攢仰之至,復豈有一辭可贊乎?奭周曰,原任諸大臣,旣皆仰奏,臣無容更爲贅陳,而仰聆慈敎,不但爲萬世深遠之慮,揆以先王經禮,實亦無毫髮餘憾,以我英廟無窮之孝思,有玆眞殿創設之擧,而其時下敎,亦有慮後之語,今此慈敎,允爲前後一揆,雖質諸聖人,亦當無疑矣。宗薰曰,璿源殿,以更不增建,永爲定制,卓越之旨,精微之義,至正且當,此亶爲來後千萬世永遠之圖,而臣以爲啓國祚億萬年靈長之基,其在斯矣。昔我英廟朝,以影幀事,曾有聖訓,今玆慈旨,一揆脗合,是豈偶然哉?非但登筵諸臣之必無異辭,凡中外臣僚之承聆者,孰不同情?且將書之史策而有光,質之聖人而無疑,不勝讚頌欽服之至矣。又敎曰,領敦寧及禮判,亦具意見詳奏,可也。萬永曰,眞殿儀節,實出於英廟朝出天之孝義起之禮,而今此慈聖下敎,又於至重至敬之地,乃有經遠慮後之念,百世俟聖,可以不惑,況大僚之論僉同?臣亦不勝欽仰矣。寅永曰,今日慈聖下敎,寔出經遠之至意,而於古禮無違,諸大臣詢謀亦旣僉同,臣無容更議矣。又敎曰,卿等所奏歸一,予之初見則兩朝御眞,欲爲奉安於華寧殿矣,更思之。華寧殿則有祭享矣,一殿之內,無以異同,景慕宮望廟樓,奉安正廟御容矣,兩朝御眞四本,一體奉安,又四本,奉安於景祐宮齋室,則先朝平日聖孝,庶可爲一分仰慰之道,奉安處所,以此爲定則,何如?公轍曰,華寧殿則祭享不宜異同,欲爲分奉於景慕宮·景祐宮之敎,又爲至當矣。今若奉安於閟宮私廟,則此如英廟御眞之奉于冷泉亭,正廟御眞之奉于望廟樓,此皆吾先君,行之於昔年者也,此事義起之中,繼述之善,亦在焉。傳曰,百世以俟聖人而不惑,臣雖愚昧,不識禮意,而今者慈敎,聖人復起,決知其不易矣。相璜曰,以繼述則是仰體英廟·正廟御眞,奉安於冷泉亭·望廟樓,庸寓永慕之聖意也。以義制則從今以往,垂裕後昆,來許億萬斯年,當奉以爲典常也,以義諦則參情酌文,四停八當,允愜而俱伸,可以俟聖人而不惑也。臣竊以爲此擧甚盛甚盛。象奎曰,英廟御眞之奉安於毓祥宮冷泉亭,正廟御眞之奉安於景慕宮望廟樓,有以仰追慕之聖孝,今玆兩朝御眞奉安處所之如是爲定,精義所寓,尤有光於繼述,一揆前聖,彌切欽歎。奭周曰,今玆下敎,以情理則尤愜而無憾,以禮意則至當而無差,以言乎我朝家法,則實亦有光於繼述,眞可以俟百世而不惑,惟有欽仰贊頌而已,又安有他辭乎?宗薰曰,御眞妥虔之所,華寧殿非不甚好,而儀制之間,誠不無多少掣礙之端矣。今此望廟樓及景祐宮齋室分奉之敎,體昔日瞻依之孝,軫永世無疆之圖,禮近義起,而深得斟酌之宜,意在率舊,而允合情文之中,義之精也,情之至也。雖使臣等,竭其識慮,博於考據,萬萬無他見可貢矣。萬永曰,景慕宮望廟樓及景祐宮齋室分奉之敎,實協情理,臣無容更陳矣。寅永曰,兩處奉安之所,旣協情文,且有英廟·正廟兩聖朝已例,則尤爲可據矣。又敎曰,今此予之所敎,更當詳細書下于政院矣。諸大臣亦各詳細書納,今日所奏之言,飜諺入啓後,卽爲備載于政院日記,可也。相璜曰,今番祔太廟時儀節,多倣正宗戊戌年例,而其時因下敎,各位輦輿儀仗腰彩輿,不爲各備,次次移用矣。今亦依此,孝成殿神位奉詣太廟後,各樣儀物,竝爲移用於孝和殿神位奉詣時似宜,故敢此仰達矣。大王大妃殿答曰,依爲之。出擧條相璜曰,每於祔廟時,廟內各室簾帳鋪陳,例爲一新修改,而丙午年景廟祔廟時,以太廟改修都監時,新備之屬耳,因下敎置之矣。今番事體,允合遵用,只取其有頉處,間間修補,何如?大王大妃殿答曰,依爲之。出擧條相璜曰,合享後陞奉時,龕室移排及空間障子入設之節,易致時刻之遲延,依已例,自英廟室以下各位,暫爲移安,而告由祭時,祝文亦爲措辭添入之意,分付,何如?大王大妃殿答曰,依爲之。出擧條奭周曰,禫祀後所御輦輿駕轎玉轎,俱當新造,而敬考前例,則正廟戊戌,因下敎,以英廟朝所御輦輿玉轎,修補仍用,先朝壬戌,亦依此例,輦輿駕轎,俱以正廟朝所御,修補進用,今亦當敬遵此例,以先朝所御,進用乎?大王大妃殿答曰,依爲之。出擧條奭周曰,捕廳諸罪人之捉囚,已近兩旬,而因賊魁之未及就捕,尙未究竟,王章之久稽,已極絶憤,民志之騷動,尤爲可悶,此輩情狀,固甚凶憯,而其實則不過是譸張虛謊,初無足爲深慮者,而捕廳事自來嚴祕,外人未能詳知裏面,而易致訛言之胥動,厥魁未捕之前,雖難遽出究竟,而推覈已久,所捧供招,尙未及一經睿覽,其在事體,亦不成說。爲先分付捕廳,自今日具格開座,可用刑杖者,如法訊問,而似此嚴急之文書,亦多以草供入啓之例,今亦以草供,陸續啓達,以爲經覽之地似好矣。大王大妃殿敎曰,依此爲之。以今民志之靡定,雖在無事云,時亦有騷訛之慮,況有如此事端乎?誠爲可悶矣。厥魁,何爲而失捕也?奭周曰,捕校下去之前,已先逃走云。蓋其發捕之際,未免有失於周旋,以致稽滯之弊矣。大王大妃殿敎曰,發捕之際,似不善爲而然矣。仍命諸大臣就座,又命退,諸臣以次退出。
上在昌德宮。停常參·經筵。
大殿·大王大妃殿·王大妃殿,內閣·政院·玉堂·朝廷二品以上·六曹堂上·大司諫冬至單子問安。答曰,知道。
李淵祥啓曰,行大司憲宋穉圭,執義申溥,持平李晉祥·金騏獻在外,掌令宋尙玉·權馦呈辭,監察茶時之意,敢啓。傳曰,知道。
又啓曰,啓覆,例於陽復前擧行,而三公不備,不得如例擧行之意,敢啓。傳曰,知道。
成遂默啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于李光正曰,永陵受香承旨,仍爲奉審摘奸,仍詣綏吉園,奉審摘奸,昭寧園,一體奉審以來。
吏曹口傳政事,以李根天爲楊口縣監。
傳于李光正曰,仁陵參奉兩窠中一窠,陞作令。
有政。吏批,行判書徐耕輔進,參判朴永元式暇,參議洪鍾遠牌招不進,行都承旨李光正進。以金景善爲形曹參議,許㥌爲禮曹正郞,李用觀爲宗廟令,李玄緯爲仁陵令,韓鎭書爲北部令,金鳳周爲監察,趙鎭常爲平市主簿,金大默爲校檢,鄭性秀爲仁陵參奉,行廣州留守朴岐壽,資憲今加正憲,行護軍金在三,嘉善今加嘉義加資事承傳,故府使李明淵贈吏參弘提例兼,守慶州府尹李寅弼考,故牧使韓光迪,贈兵參例兼,故通德韓命觀,贈左承旨,以上守忠淸兵使韓應浩兩代。
兵批,判書金蘭淳,參判尹尙圭,參議趙奎昇病,參知白東奎入直進,左副承旨成遂默進。同知單朴萬鎭,副司果趙鎭常·李愚謙·洪羲人·洪秉大,以上竝單付。
吏批,再政。以金輔根爲典牲判官,吳宅良爲禁府都事。
兵批,再政。同知單金重國。
以吏曹參議洪鍾遠牌不進罷職傳旨,傳于李光正曰,只推。
李光正,以奎章閣言啓曰,景慕宮望廟樓,今望奉審無頉之意,敢啓。傳曰,知道。
成遂默,以都摠府言啓曰,今日入直內三廳,武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
又以禁衛營言啓曰,本營中軍李存敬,身病甚重,勢難察任,今姑改差,何如?傳曰,允。
丙申十一月十五日午時,上詣孝成殿。別茶禮親行入侍時,行都承旨李光正,左承旨徐箕淳,左副承旨成遂默,右副承旨李正耆,同副承旨李淵祥,假注書沈膺泰·宋柱獻,記事官鄭最朝·李墩,提學趙寅永,原任提學鄭元容,原任直提學金鏴,直提學朴永元,原任直閣徐俊輔·李光文·李嘉愚·李景在·吳取善,原任待敎趙斗淳·金正喜,檢校待敎金學性·金洙根,以次侍立,時至,通禮跪啓請出次,上具翼善冠·淺淡服,出自齋殿,詣板位,通禮跪啓請俯伏哭,上俯伏哭,少頃,止哭興,行四拜禮訖,通禮導上詣盥洗位,上盥洗訖,詣尊所,遂默酌酒,箕淳以盞受酒,上入詣香案前跪,箕淳奉香,淵祥奉爐,上三上香,箕淳執盞跪進,上執盞授正耆,奠于神位前,連奠三盞訖,上降復位,通禮跪啓請俯伏哭,上俯伏哭,少頃,止哭興,行四拜禮訖,通禮導上還齋殿,諸臣以次退出。
上在昌德宮。停常參·經筵。
大王大妃殿進御人參粟米飮,自明日停止事,榻前下敎。
王大妃殿進御人參粟米飮,自明日停止事,榻前下敎。
李正耆啓曰,明日常參·經筵,取稟。傳曰,停。
又啓曰,行大司憲宋穉圭,執義申溥,持平李晉祥·金騏獻在外,掌令宋尙玉·權馦呈辭,監察茶時之意,敢啓。傳曰,知道。
李光正啓曰,左承旨徐箕淳,同副承旨李淵祥,今日不爲仕進,竝卽牌招,何如?傳曰,允。
又啓曰,假注書沈膺泰,身病猝重,勢難察任,今姑改差,何如?傳曰,允。
沈膺泰改差,代以金基纘爲假注書。
李正耆啓曰,行都承旨李光正藥院進,左承旨徐箕淳,同副承旨李淵祥牌不進,右承旨張敎根奉命在外,左副承旨成遂默式暇,院中只有臣一人,伴直無人,行都承旨李光正,所當牌招,而拘於廳規,不得請牌,何以爲之?敢稟。傳曰,牌招。
以左承旨徐箕淳,同副承旨李淵祥牌不進罷職傳旨,傳于李正耆曰,只推。
李正耆啓曰,行都承旨李光正牌不進,伴直無人,同副承旨李淵祥旣有只推之命,更爲牌招,何如?傳曰,允。
傳于李正耆曰,召對爲之。
李淵祥,以都摠府言啓曰,副摠管金魯甲,以訓鍊都監中軍,本營諸將官射會監試事,南小營晝仕出去之意,敢啓。傳曰,知道。
又以禁衛營言啓曰,本營中軍今當差出而擬望之人乏少,外任竝擬,何如?傳曰,允
兵曹以李行敎爲禁衛中軍。
丙申十一月十六日午時,上御熙政堂。召對入侍時,參贊官李正耆,侍讀官趙雲澈,檢討官尹致定,假注書宋柱獻,記注官朴起壕,記事官李墩,檢校待敎金洙根,各持大學,以次進伏訖。上曰,史官分左右。上讀前受音一遍訖,命陳文義。雲澈曰,今此序文,畢講後溫繹者也,別無更陳之文義,而異端寂滅之敎云者,卽可以深加省察處也,異端者,乃指釋佛之類,而其敎寂而無實,充塞仁義,故聖人所以嚴斥之闢廓之,或恐其害甚於洪水猛獸之害也,我東立國洪規,以尊聖闢異,爲相傳之心法,毁佛舍而興學校,放緇徒而遠城闉,此皆列聖朝化民成俗治敎休明之本也,惟殿下體念焉。上曰,下番陳之。致定曰,序文,卽論大學一部之大頭臚也,故治敎之汚隆,道學之興衰,莫不詳備,蓋自伏羲·神農·黃帝·堯·舜之繼天立極,以至孔子之誦詔其徒,末及五季之壞亂,兩程之接傳,此所謂天運循環無往不復之意也,逮我列朝,修己治人化隆俗美,皆由此書躬行心得之餘,惟殿下,不必遠法堯·舜也,近法祖宗,則興學隆治之機,亶不外是,伏願深加聖念焉。上曰,閣臣陳之。洙根曰,儒臣以斥佛一事仰陳,此言儘好矣,蓋佛者,夷狄之一法,漢明帝時,始通中國惑世誣民,甚於楊·墨,至於我朝,治敎休明,雖五尺之童,皆能崇儒而賤佛,深山高峰,或有寺刹,而緇徒蠢蠢,皆爲口腹而剃頭,實不知佛道之如何法,佛經之如何至,可謂不期斥而自絶矣,所以右文爲治,左道不容者也,至若論其儒釋始分之初,則差於毫釐終至於無父無君之域,豈不大可畏哉?是以君子博學,所貴乎明辨矣。上曰,參贊官陳之。正耆曰,此章文義,旣有上下審所奏,臣無容更達,而先儒氏曰,大學,首尾貫通,都無所疑,然後可讀論語,夫先讀大學,以定其規模,次讀論語,以立其根本,此所以爲學次第也,今我殿下旣畢講大學,而將繼講論語矣,大學十章旨義,果皆貫通而無疑乎?臣未敢信也,況大學一書,乃平生用力處,則豈或以畢講而放過乎?必須默識心通,反覆硏究,章句之間,苟或有一毫疑晦,則每於講對時,發問於登筵諸臣,討論辨析,使一部大學,瞭然在我胸中,則聖學日臻於光明,而爲學之規模可定,根本可立矣,是臣區區之望也,上掩卷。仍命退,諸臣以次退出。
上在昌德宮。停常參·經筵。
李淵祥啓曰,明日常參·經筵,取稟。傳曰,停。
又啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
又啓曰,來二十一日,朝參日次矣,敢稟。傳曰,停。
又啓曰,三品官之無得過三日,循例請牌,曾有定式矣,刑曹參議金景善,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
又啓曰,行都承旨李光正,左承旨徐箕淳,右承旨張敎根,左副承旨成遂默,不爲仕進,右副承旨李正耆式暇出去,院中只有臣一人,伴直無人,左副承旨成遂默,所當牌招,而拘於廳規,不得請牌,何以爲之?敢稟。傳曰,都承旨外,竝許遞,前望單子入之。
承旨前望單子入之,李羲肇·徐有素·李祖榮·沈啓錫落點。
李淵祥啓曰,新除授承旨徐有素,以前任驪州牧使,方在解由未出中,何以爲之?敢稟。傳曰,勿拘。
又啓曰,伴直無人,新除授右副承旨徐有素,所當牌招,而拘於廳規,不得請牌,何以爲之?敢稟。傳曰,牌招。
大王大妃殿傳于李淵祥曰,觀此狀啓,巨濟府一時人命渰死二十餘人之多,驚慘無比,原恤典外,別加顧助,趁卽掩埋,未拯屍身亦爲申飭,期於拯得,如有生前身還布,一竝蕩減事,廟堂措辭知委,分付。
傳于李淵祥曰,召對爲之。
李淵祥啓曰,行大司憲宋稚圭,執義申溥,持平李晉祥·金騏獻在外,掌令宋尙玉·權馦牌不進,監察茶時之意,敢啓。傳曰,知道。
以司諫李明緖,正言韓文爀,掌令宋尙玉·權馦牌不進罷職傳旨,傳于李淵祥曰,只推。
以右副承旨徐有素牌不進罷職傳旨,傳于李淵祥曰,只推。
以刑曹參議金景善牌不進罷職傳旨,傳于李淵祥曰,只推。
李淵祥,以兵曹言啓曰,宣傳官李肇淵,五衛將金益鍾·吳顯佑·鄭裕健·李宅永·李完基,景福宮衛將朴萬鎭,慶熙宮衛將金重國·金聲應,俱以病難供職,呈狀乞遞,竝改差,何如?傳曰,允。
又以兵曹言啓曰,禁軍來春夏等都試,因政府及本曹有故,不得設行,今已過時矣,在前如此之時,有仍停都試,代行祿試射之例,今亦依此擧行,何如?傳曰,允。
義禁府啓目,宣傳官趙兢錫·韓翼東·具載善·徐相稷·李顯翼等原情云云。傳旨內辭緣,泛稱遲晩,所當請刑是白乎矣,宣傳官,勿爲請刑,載在大典通編,議處,何如?判付。啓,依允。
丙申十一月十七日未時,上御熙政堂。召對入侍時,參贊官李淵祥,檢校待敎金學性,侍讀官趙雲澈,檢討官尹致定,假注書金基纘,記事官申錫愚·李墩,各持大學,以次進伏訖。上曰,史官分左右。上讀前受音一遍訖,命陳文義。雲澈曰,此誠意章肯綮,專在於愼獨二字,此上章曰必愼其獨,下章又曰必愼其獨,文則同,而義少異矣,上章之愼獨,己所獨知之謂也,下章之愼獨,己所獨處之謂也,旣愼於獨知,又愼於獨處,則誠心做去,無往非愼,推可知矣,第以講學事言之,雖在燕濩之中,愼之又愼,毋或少忽,則非但有日新之效而已,擧而措之,當臻聖益聖之域矣,豈不休焉?伏願殿下,懋哉懋哉。上曰,下番陳之。致定曰,子曰聽訟吾猶人也,必也使無訟乎,未知殿下其體認乎,此聖人所以明我明德,自然使民畏服,訟不待聽而自無也,故昔者虞·芮爭田之君,不敢履文王之庭,是文王之治,化民成俗,自然無訟也,今我殿下以夫子使無訟之訓,法周文畏民志之德,則豈可無今日如虞·芮質成之化哉?惟願深留聖意,毋忽焉。上曰,閣臣陳之。學性曰,大學旣已畢講,繼以此爲召對,伏想溫繹之間,句讀文義,浹洽貫通,而第念講學之道,不專在於誦習章句而已,且一番進講,儒臣·承宣,只皆略陳文義而退,有若文具,恐無資益之效,其中如有疑晦處,則雖一二句語,必爲拈出下詢,俾臣等,各陳所知,日聞其所不聞者,則庶幾爲萬一之裨補矣。上曰,周雖舊邦,其命維新之意,何也?學性曰,此在大雅文王章,而周自后稷之封邰,積德累仁,千有餘年,則周之有邦,厥惟久矣,而至文王之時,明德及於天下,政敎加於百姓,終至天與而人歸,則周之受命,自此始矣,此所謂雖舊維新之謂也。雲澈曰,文王明明之德,宣布天下,故始受天命,此是明明德之效也。上曰,參贊官陳之。淵祥曰,臣居在遐鄕,宿聞我殿下勤學好讀,聖學日就,村叟野氓,莫不歡忭矣,今日登筵,親聆玉音,萬萬倍勝於傳誦之聞,宗社臣民之福,豈過於此哉?文義則閣臣·玉堂,皆已節節解奏矣,臣無容更達,而第伏念大學之道,在明明德新民止至善者,卽三綱領也,而三綱領之要,全在於敬,敬者,非他之謂也,一心不懈,主一無適,今日明一德,明日明一德,日新又新,漸次將就者,捨是敬無以,故中庸,爲聖學之誠,而大學,爲聖學之敬,伏願於敬字上,極加體念焉。雲澈曰,所謂愼獨之道,非但在文字上而已,無事不然,無處不在,故惟我英廟朝,雖燕居之時,未嘗就臥於見天之處,聖人愼獨之工,有如是矣。淵祥曰,上番所陳,實爲緊要,而第伏念可愼之事,非獨獨處之處而已,雖在衆人稠坐之中,亦或有己獨知人不知之事矣,苟於此等處,每加謹愼之工,益存敬懼底意,則習與成性,眞積力久,以至於幽暗隱密之地,自然無怠忽之患矣,儒臣之言,果好矣,上掩卷,命史官就座。仍命退,諸臣以次退出。
上在昌德宮。停常參·經筵。
沈啓錫,以都摠府言啓曰,今日入直內三廳,武兼禁軍及軍兵等,中日習射技放,請出標信。傳曰,知道。
李祖榮啓曰,明日常參·經筵,取稟。傳曰,停。
李淵祥啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
傳于沈啓錫曰,召對爲之。
李淵祥啓曰,行大司憲宋穉圭,執義申溥,持平李晉祥·金騏獻在外,掌令宋尙玉·權馦牌不進,監察茶時之意,敢啓。傳曰,知道。
以司諫李明緖,正言韓文爀,掌令宋尙玉·權馦牌不進罷職傳旨,傳于李淵祥曰,只推。
兵曹口傳政事,護軍單朴永元。
義禁府啓目,粘連向前趙兢錫·韓翼東·具載善·徐相稷·李顯翼等亦,宣傳官之侍衛不參,事未前有,誠極駭然,苟能奔走率職,惟恐或後,則豈至於終始失待之境?稽違之罪,在所難逭,竝只以此照律,何如?判付。啓,依允。
吏曹參判朴永元疏曰,伏以,日月莫淹,孝成殿終祥奄過,光華寑邈,穹壤廓然,伏惟我聖上孝慕,皇皇瞿瞿,靡所逮及,我兩慈聖殿下哀慟疚毁,當復何極?區區下忱,不勝憂慮之至,仍伏念臣於見職,分所不稱也,力所難任也,始焉懇辭未準,繼又瀆撓非時,荏苒尸素,居然數朔于玆,臣實靦然,人當謂何?今雖欲貪榮耐恥,一往盤礴,顧無說可據,且臣蒲柳之質,未老先衰,膏肓之祟,遇寒增劇,居常厭厭,不能爲恒人事,近又流風上攻頭目,頑痰中格肚腹,眥胞腫爛,而視官如隔霧花,肢體麻痺,而神精若在舟車,寄命藥裹,委身床笫,而時値上下哀廓,小大奔走,力疾拚死,雖得廁跡於咸造之列,而若其踉蹌醜穢不堪供職之狀,卽此外著人皆見諒,藉使臣材具足可稱當,意願猶在蹲仍,疾痛之極,不奈此何?銓部重任,豈容臣虛縻養痾,不思變通也哉?玆敢略具短牘,仰干聰聽。伏乞天地父母,俯垂矜諒,亟遞臣吏曹參判之任,俾官次無曠,私分獲安,不勝大願,臣無任云云。答曰,省疏具悉。所請依施。
丙申十一月十八日未時,上御熙政堂。召對入侍時,參贊官沈啓錫,檢校待敎金學性,侍讀官趙雲徹,檢討官尹致定,假注書宋柱獻,記事官申錫愚·李墩,各持大學,以次進伏訖。上讀前受音訖,命陳文義。雲澈曰,大抵經傳中,雖一字半句,無一尋常放過處,此章之必先齊其家之必字,實爲深切緊着矣,事到不可不爲之地,必用必字,此是期必之意也,單言齊家,猶未盡意,故加必字於其上,以示深緊之旨,苟欲治國,則不可不先爲齊家,以懋其本也,伏願殿下省察焉。上曰,下番陳之。致定曰,今日又畢大學溫繹矣,一部宗旨未知瀜會貫通無所礙滯處耶?大抵大學肯綮只在體用二字,故首章曰明明德,卽體也,曰新民,曰止於至善,卽用也,自格物至修身,卽體也,自齊家至平天下,卽用也,統以言之,明德爲修身之體也,治國平天下,卽新民之用也,伏願殿下,深察體用二字,擧以措之於日用動靜政令施爲之間,則修己治人之方,不期然而自合於大學之敎矣,豈不休哉?豈不休哉?上曰,閣臣陳之。學性曰,此章卽釋齊家治國之意,而必曰治國在齊其家云者,以其國之本,在家故也,是以經一章曰家齊而后國治,此章曰其家不敎,而能敎人者無之,一家仁一國興仁,一家讓一國興讓者,無非自家而國,推己及人之敎也,如欲國治,則家不可不先齊者,有如是矣,且自傳六章至第八章,皆以所謂二字發之,以此謂二字結之,而獨於此章,特揭治國在齊其家一節,更三引詩,以詠歎之,重結以此謂者,豈無深意而然哉?其味深長,最宜潛玩,伏願殿下,勿爲泛然讀過,必究其意,則自臻於豁然貫通之域矣。上曰,參贊官陳之。啓錫曰,大學一書,自格致至于修身,卽學之事也,故首章言大學二字,自齊家以下,卽敎之事也,故敎人二字,始見於第九章,蓋人君之平治天下,兼有君師之責,而所以盡君師之道者,惟在於以身導率,此敎學二者,所以爲終始者也,伏惟我殿下處君師之位,萬民所以觀感標準者,只在於殿下一身,而若言修身明德之本,則不在他求,亦惟曰,講學而已,伏願懋哉懋哉。上掩卷,命退,諸臣以次退出。
上在昌德宮。停常參·經筵。
李祖榮啓曰,明日常參·經筵,取稟。傳曰,只朝講。
李淵祥啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
傳于李淵祥曰,玉堂竝許遞,政官牌招開政。
傳于李羲肇曰,右副承旨許遞,前望單子入之。
承旨前望單子入之,李羲發落點。
兵曹口傳政事,副司果金洙根·洪在喆·趙雲澈·李時在·尹致定,以上竝單付。
傳于李祖榮曰,山林疏批,令地方官傳諭。
李祖榮啓曰,玉堂上下番俱空,事甚未安。今日政,新除授玉堂,竝待下批,牌招,推移入直,何如?傳曰,允。
有政。吏批,行判書徐耕輔進,參判未差,參議洪鍾遠牌招不進,右承旨李祖榮進。啓曰,玉堂多窠,今當差出,而擬望之人乏少,外任竝擬,何如?傳曰,允。以金炳朝爲吏曹參判,趙得林爲應敎,李正履·李東迪爲校理,李晉翼·李在直爲副校理,曺錫亨·南獻中爲修撰,李殷相·權大肯爲副修撰,李章愚爲戶曹佐郞,金箕淳爲監察,安季良爲掌苑別提,具鍾祿爲栗峯察訪,承文著作單李廷斗,校書著作二單申鍾益·李啓哲。
兵批,判書金蘭淳進,參判尹尙圭入直,參議趙奎昇,參知白東奎病,行左承旨李羲肇進。以李景在爲副摠管,朴在燮爲僉知,金翰喆爲宣傳官,李敎益·李熙黼·張孝懋·李光修·裵相鉉爲五衛將,趙大源爲景福將,吳顯大·吳秉均爲慶熙將,張寅植爲訓鍊判官,金善恒爲忠淸兵虞候,乾川權管單李景禹,護軍李行敎,副護軍徐箕淳·張敎根·成遂默·徐有素·李正耆·曺始振·李肇淵,副司直李魯確·李明迪,副司果金在田·林基洙,以上竝單付。
大王大妃殿傳于李祖榮曰,此時守令,不可無端內移,禁衛中軍望筒勿施,驪州牧使李行敎,仍任下送。
李淵祥啓曰,行大司憲宋稚圭,執義申溥,持平李晉祥·金騏獻在外,掌令宋尙玉·權馦牌不進,監察茶時之意,敢啓。傳曰,知道。
以司諫李明緖,正言韓文爀,掌令宋尙玉·權馦牌不進罷職傳旨,傳于李淵祥曰,只推。
以吏曹參議洪鍾遠牌不進罷職傳旨,傳于李祖榮曰,只推。
李淵祥啓曰,明日朝講,憲府無進參之員,事甚未安。除在外外,呈告人員,竝待開門牌招,何如?傳曰,允。
又啓曰,明日朝講,兩司長官,當爲進參,行大司憲宋稚圭在外,行大司諫李鼎臣,待開門牌招,何如?傳曰,允。
沈啓錫,以都摠府言啓曰,副摠管金魯甲,以訓鍊都監中軍,本營諸將官射會監試事,南小營晝仕出去之意,敢啓。傳曰,知道。
義禁府照目,粘連宣傳官趙兢錫·韓翼東·具載善·徐相稷·李顯翼等矣本府議啓內,宣傳官之侍衛不參,事未前有,誠極駭然,苟能奔走率職,惟恐或後,則豈至於終始失待之境?稽違之罪,在所難逭,竝只以此照律,罪各笞五十收贖,解見任別敍,竝只私罪,奉敎依允爲旀,竝只功減一等爲良如敎。
行大司憲宋稚圭疏曰,伏以,日月迅駛,先大王祥事奄過,臣民號慕,益復罔極,仰惟聖孝純篤,廓然靡逮之痛,尤何以自抑?況復兩殿疚懷,哀痛若初,以殿下色養之誠,又將何辭仰譬耶?區區犬馬之情,只有瞻望掩泣而已。臣宿病添劇,累月床笫,膈上一縷,莫保朝夕,今於終制之日,奔赴闕外之班,固非可論,而縣門數十里,亦不得伸哀於殿位之庭,揆以義分,萬殞惟輕,且臣館職兼銜,尙未鐫解,久闕陳乞,視若固有,雖緣病情,無以自力,逋慢之誅,在所難逭,玆敢竝以自臚。伏乞聖明,俯垂洞察,亟命有司,勘臣罪狀,以勵臣分,仍削職名,俾得安意就盡,千萬幸甚,臣無任云云。答曰,省疏具悉卿懇。居諸迅邁,孝成殿祥事奄過,予小子廓然靡逮,益復如新,意謂此時赴班,今見巽章,愼節尙此彌留,奉慮冞切,南至已過,春序將屆,望須勿以館職爲辭,益加調治,幡然上來,以副予如渴之思,行左承旨李羲肇製進。
上在昌德宮。停常參,只朝講。
藥房都提調朴宗薰,提調金鏴,副提調李光正啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
李祖榮啓曰,明日常參·經筵,取稟。傳曰,停。
李淵祥啓曰,行大司憲宋穉圭,執義申溥,持平李晉祥·金騏獻在外,掌令宋尙玉·權馦牌不進,監察茶時之意,敢啓。傳曰,知道。
沈啓錫啓曰,備邊司郞廳來言,今日賓廳日次,而領議政未差,左議政洪奭周有身病,右議政朴宗薰無時急稟定事,不得來會云矣,敢啓。傳曰,知道。
傳于李羲肇曰,承旨房望,以順房爲之。
大王大妃殿傳于李祖榮曰,仁陵多有釐正之事,難付生手,且有健陵已例,仁陵令李玄緯,平市主簿趙鎭常,口傳相換,使之仍用詞訟。
吏曹口傳政事,仁陵令李玄緯,平市署主簿趙鎭常相換。
以應敎趙得林,校理李正履,副校理李晉翼,修撰曺錫亨牌不進罷職傳旨,傳于李祖榮曰,只推。
以修撰南獻中牌不進罷職傳旨,傳于李祖榮曰,只推。
李祖榮,以弘文館言啓曰,下番姑降入直,事甚未安。修撰曺錫亨·南獻中,旣有只推之命,竝卽牌招推移入直,應敎趙得林,校理李正履,副校理李晉翼,旣有只推之命,一體牌招察任,何如?傳曰,允。
又以弘文館言啓曰,下番無他推移之員,不得已以上番,姑降入直之意,敢啓。傳曰,知道。
正言韓文爀啓曰,梟示罪人性世,與劇逆載榮,一而二,二而一也,換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世,亟施孥戮之典。噫嘻痛矣,人心陷溺,世變層生,至於秋曹罪囚而極矣,渠以卑微之流,敢蓄凶悖之心,肆發通文,投諸賢關,造意閃忽,引用絶悖,字字狡慝,句句凶逆,耳目難掩,手脚盡露,聞者髮豎,見之膽掉。幸賴首善之地,至有捲堂之擧,固當卽地設鞫,不日置辟,而只令秋曹,盤覈情節,略加刑訊,旋卽酌處,秋堂聯疏,實出執藝之義,而特以好生之聖念,遂付傅輕之科,世豈有亂言不道,自服遲晩,而生出獄門,假息覆載之間者乎?今若諉之於言出卑賤,事已勘配,而置而不論,則其可曰國有三尺乎?請古今島爲奴罪人韓鼎鎭,亟令王府,設鞫得情,快正典刑。噫嘻,人心陷溺,世變層生,至有申綱而極矣,渠以鄕曲鄙微之類,敢懷譸張傾陷之計,發通誑惑,圖聚不逞之徒,造意叵測,冒犯必誅之科,秦坑是何等時,而比擬無難,錢唐是何等事,而指斥有歸,渠之包藏,雖急於敲撼朝廷,而獨不念自犯於上誣聖德,罪在罔赦乎?各邑已例,春曹之文獻昭在,三罪竝發,賢關之聲討又嚴,今不須更事贅陳,而蓋其醞釀如此,跳踉如此,憑恃和應,明若觀火,則雖聖朝寬大,每事包容而伏莽未去,滋蔓可憂,思之及此,寧不凜然哉?大僚覆奏,明辨無餘,鬼蜮情狀,無所遁匿,而鉏根潰癰之論,寔出遠慮,何殿下不念生道殺人之義,而亦靳一兪也耶?況於今番奎賊之招,申綱之名,不啻狼藉,至謂以能文善生,又謂之綱亦吾黨,可與同心而共事,脈絡之連通,表裏之和應,至此昭綻,無復餘蘊,然則奎·坤,是已伏法之申綱也。申綱,是未就鞫之奎·坤也,設鞫治逆,將以致天討也,根窩未破,憂虞轉甚,則豈可以鞫事之已徹,而有所持難於更設乎?請充軍罪人申綱,亟令王府,拿鞫嚴問,盤覈得情,夬伸典刑。噫嘻痛矣,義理晦塞,變怪層生,至於睦台錫事而極矣,我朝之於皇明,蒙被渥澤,與天無極,義則君臣,恩猶父子,故凡於皇明事,備盡尊敬,無敢指斥,而彼台錫者,肆然筆諸章奏,誣逼毅宗皇帝,求過於無過之地,敢言其所不敢言,遣辭狂悖,用意陰慘,此不但我朝之賊臣,實是皇朝之罪人,此而不加重辟,則義理日益晦蒙,人心日益陷溺,而小中華一域,無復讀春秋者,且其龍淵山虎等句語,絶悖無嚴,此豈人臣所敢道哉?終篇旨意,極其閃忽,要不出挾雜之計,已施之律,不足以懲其罪。請島配罪人睦台錫,亟令王府,拿鞫嚴問,明正典刑。噫嘻痛矣,尙度之罪,可勝誅哉?渠卽一鄕曲卑微之流耳,倖竊踰濫之職,而睯不知憤,陰蓄希覬之心,而急於射利,出位陳章,旨意叵測,三人論列之際,誣逼於莫嚴莫重之地,全篇張皇,罔非觸犯,至若爲人所不忍爲等句語,恣意說去,極其陰慘,此豈今日臣子所可萌心發口,肆然登徹於殿下之庭哉?惟我翼宗大王,四載代聽,一心憂勤,八域臣民,莫不愛戴,政令施措,磊落光明,則渠何敢憑藉論人之疏,自陷誣犯之罪乎?言之臆塞,思之髮豎,何幸批諭鄭重,辭旨懇惻,燭幽明如日月,戢姦嚴如鈇鉞,人彝賴以不泯,君綱恃以不墜,臣等竊不勝欽仰萬萬,而惟輕之典,止於島配,固知悲疚之聖衷,亶出於不欲索言,竊恐關石之邦憲,從此而有所輕重,此非如渠愚蠢之品,所可獨辦,不可但以荐棘而止。請楸子島荐棘罪人尙度,拿鞫得情,夬正典刑。新除授獻納金鍠,時在全羅道南原地,正言金鼎元,時在忠淸道忠州地,司憲府大司憲宋稚圭,時在忠淸道懷德地,執義申溥,時在堤川地,持平李晉祥,時在慶尙道慶州地,持平金騏獻,時在榮川地,請竝斯速乘馹上來事,下諭。答曰,不允。下諭事許遞。
以應敎趙得林,校理李正履,副校理李晉翼,修撰曺錫亨·南獻中牌不進罷職傳旨,傳于李祖榮曰,只推。
以掌令宋尙玉·權馦牌不進罷職傳旨,傳于李淵祥曰,只推。
兵曹,以李鼎會爲禁衛中軍。
刑曹參議金景善疏曰,伏以,臣智慮昏短,踐歷疎淺,不堪備數於百執事之末,而謬被兩聖朝拔擢之恩,內外歷敭,無非僥濫,才不稱器,瘡疣隨之,每自循省,媿悚交至,而若其事未到手,遽致僨誤,狼狽失據,自速罪戾,至於向來試院事而極矣。蓋試圍開閉,自有節次,儒生出入,不宜雜亂,而奈臣彈壓無素,措處昧方,始也見其攔入,而不能極力禁遏,終焉任他充滿,而未得據理責退,卽地撤罷,雖非自下所敢輒請,竟使莫重之國試,未免爲苟且了當之歸,則論其罪負,合置重典,而大僚啓勘,止於譴罷,聖度天大,過加包容,至許傳旨捧入,留待出榜,臣戴罪含恩,不敢不黽勉竣事,及夫儒臣疏出,至請罷榜,則其爲物情之駭歎可知,而事體之緊重,有非尋常官箴之比,於是乎臣之僨敗之罪,益無所逃矣。不意月前,伏蒙牽敍之恩,義急伸情,不暇他顧,冒沒奔走於外庭拜哭之末,而若臣悚蹙之私,何敢諉以日月之稍久,自處無故,有若已盡蒙勘者然哉?蓋伏念科試規制,本自嚴重,一或差誤,所關不輕,若使爲試官者,狃於溺職,倖於薄罰,纔屬過境,輒置忘域,則將見士習益渝,試體日壞,無復可以着手處矣,是豈細憂也哉?臣方日夕訟愆,愈久愈愧,際伏奉除旨,以臣爲刑曹參議,召牌儼臨,促臣出膺,恩造到底,感怵居先,固宜蹶趨謝,而情私惶蹙,抗顔無路,玆敢冒入文字,仰瀆崇嚴。伏乞聖明,俯垂鑑諒,亟遞臣新授職名,仍命有司,更議應勘之律,以爲當官不職者之戒焉,臣無任云云。省疏具悉。无妄之失,何須更提?爾其勿辭察職。
丙申十一月二十日辰時,上御熙政堂。藥房入診,朝講同爲入侍時,都提調朴宗薰,提調金鏴,副提調李光正,假注書宋柱獻,記事官申錫愚·李墩,檢校待敎金洙根,知事朴晦壽,特進官尹尙圭·金正喜,參贊官李祖榮,侍讀官李東迪·李在直,正言韓文爀,假注書金基纘,各持大學·論語第一卷,以次進伏。醫官崔暄·金時中·金珪·南正吉,進伏楹外訖。上曰,史官分左右。宗薰進前奏曰,近日寒暖不適,今又朝氣峭慄,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,醫官入診乎?上曰,唯。暄等以次診候訖,退伏奏曰,脈候左右三部調均矣。上曰,醫官先退,朝講爲之。上開卷,讀前受音一遍訖。東迪讀論語自此爲書之首篇,止不足以語君子。仍奏釋義訖,上讀新受音十遍訖,命陳文義。東迪曰,論語一秩,專主務本,而此章尤是一篇之首,故尤詳於務本,先言學而次言時習,豈非務本之大者乎?非徒學之,又從而習之,無時不學,無時不習,如大學之明德止善,皆所以爲學,而繼之日新又新,又如尙書之遜志惟斅,乃所以爲學,而繼之以念終始,蓋學而又學,習而又習,毋使一日欠闕,一時間斷,則此一章,豈非一篇之樞紐,而百家之祖宗耶?伏願殿下,體念此義,學之習之,一從先聖之訓,則其於進學之方,豈不充實而光明乎?亦豈不中心而喜悅乎?上曰,下番陳之。在直曰,此章之義,皆是聖學入道之基本而若其有朋自遠方來六字,尤是聖人之着意者也,以吾本然之善,修之於己,而進進不懈,無所間斷,則自然浹洽於中,而以及於近者遠者,而信從者衆矣。今殿下於此,深加留念,德修於身,而善及於人,則草野有志之士,莫不歡欣和悅,而願進於王庭矣,此豈非所謂有朋自遠者耶?學習之功效,其廣如此,伏願聖明,懋哉懋哉。上曰,領事陳之。宗薰曰,魯論一書,於群經中,最爲切要,而今日殿下初講是書,如始大工夫,尤當加念者,而無論某經,先觀首章之宗旨,可知全書之要領,以其有開卷第一義故也。如大學首章之明明德止至善云者,爲一篇之總括,今此學而時習四箇字,亦爲七篇中綱領矣,夫進學之道,專在於時習,而習之不已,無時或已,則學文便作己物,充然有得,自至於欲罷不能之境,然後始可謂之悅也,蓋其好之也篤,故其悅之者深,此其爲時習之效也。是書之篇篇章章,無非洽好底道理,而首章之旨,尤爲深切,殿下所當加勉處也。上曰,知事陳之。晦壽曰,論語一書,卽記集孔子嘉言善行及群弟子問答之辭也。先儒曰,苟能卽其問答,如己之親炙聖門,默識心受而躬行之,則可謂善學,大抵人之爲學,當法孔子,而今不得親之,則所可見者,惟此書存耳,今我殿下新講此書,出一言,必法孔子之嘉言,行一事,必遵孔子之善行,一言一事一動一靜,如對聖人而親炙,則此爲進學之要道,時習之極工,伏願益加體念,懋哉懋哉。上曰,特進官陳之。尙圭曰,儒臣及領事·知事所奏,皆已盡之,臣無可達之辭矣。上曰,特進官陳之。正喜曰,諸臣所陳皆切實,臣無他更陳之辭矣。上曰,參贊官陳之。祖榮曰,臣亦無他見矣。上曰,臺臣陳之。文爀曰,臣亦別無更陳者矣。上掩卷,文爀進前奏曰,兩司合啓,三司合啓,以憲府不備,今日姑停,只以院前啓奏之乎?上曰,出去臺廳傳啓,可也。宗薰進前奏曰,朝講時,兩司進參,卽是定典,今日憲府無端闕參,以致班儀之不備,誠甚慨然,憲府諸臺,竝從重推考,何如?上曰,依爲之。出擧條祖榮進前奏曰,朝講命下,新除授玉堂,無端違牌,事體所在,誠極未安。竝推考,何如?上曰,依爲之。出擧條上曰,史官就座。仍命退,諸臣以次退出。
上在昌德宮。停常參·經筵。
沈啓錫,以都摠府言啓曰,今日入直內三廳,武兼禁軍及軍兵等,中日習射技放,請出標信。傳曰,知道。
李祖榮啓曰,明日常參·經筵,取稟。傳曰,停。
李淵祥啓曰,合辭許久闕啓,事甚未安。呈告人員,竝卽牌招,何如?傳曰,允。
沈啓錫啓曰,來二十五日,朝參日次矣,敢稟。傳曰,停。
李祖榮啓曰,吏曹參判金炳朝,除拜後過三日不爲出肅,依定式推考警責,仍卽牌招察任,何如?傳曰,允。
大王大妃殿傳于李祖榮曰,大殿大學畢講矣,慶幸莫過於此,予心嘉悅,何以盡形喩乎?前後侍講之大小官僚處施賞,以示喜意,政院與內閣,同視以傳。
傳于李祖榮曰,自明日勸講爲之。
李祖榮,以弘文館言啓曰,下番姑降入直,事甚未安。修撰曺錫亨·南獻中,旣有只推之命,副修撰李殷相自鄕上來云,竝卽牌招,推移入直,應敎趙得林,校理李正履,副校理李晉翼,旣有只推之命,一體牌招察任,何如?傳曰,允。
李淵祥啓曰,大司憲·執義·持平二員未差,掌令宋尙玉·權馦牌不進,監察茶時之意,敢啓。傳曰,知道。
以司諫李明緖,正言韓文爀,掌令宋尙玉·權馦牌不進罷職傳旨,傳于李淵祥曰,只推。
以應敎趙得林,副校理李晉翼,副修撰李殷相牌不進罷職傳旨,傳于李祖榮曰,只推。
傳于李羲發曰,召對爲之。
李祖榮啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,大司憲宋啓幹,執義黃基安,持平宋尙玉·宋奎弼,獻納宋應龍,正言黃獜淳落點。
李祖榮以尊崇都監都提調意啓曰,大王大妃殿玉冊文草圖書一本,王大妃殿玉冊文草圖書一本,謹此封入,待啓下,令書寫官行吏曹判書徐耕輔,漢城府判尹權敦仁,正書入刻之意,敢啓。傳曰,知道。
又以戶曹言啓曰,京畿陽城·振威乙未條田稅所載船,到交河氷泊之由,該道已爲狀聞矣,田稅所重自別,上納亦有定限,而該邑俱在朝發夕至之地,始旣拖過秋冬,而惟事愆滯,終又不計氷泊,而强爲裝送者,揆以稅法,已萬萬駭然,氷泊穀物,自臣曹發關,使之輸入京倉,知委屢日,慢無擧行,由前由後,決難容恕,雖以陽智言之,見今氷塞已久,竝與裝發狀而無之,其所稽滯,比諸右項兩邑,尤爲甚焉,亦不可置而不論,三邑守令,竝自該道,指名現告,令該府拿問勘處,何如?傳曰,允。
又以禮曹言啓曰,藏氷司寒祭,來十二月初二日設行事,啓下矣。藏氷官,依定式受香日辭朝,而觀其氷腹之堅固,量宜始役,鑿取日子,依前定限,俾無留連之弊事,分付,何如?傳曰,允。
沈啓錫,以都摠府言啓曰,副摠管具信喜以摠戎中軍,本營諸將官射會監試事,禁衛營晝仕出去之意,敢啓。傳曰,知道。
又以都摠府言啓曰,副摠管李景在,時無職名,令該曹口傳付軍職,何如?傳曰,允。
兵曹口傳政事,護軍單李景在。
沈啓錫,以備邊司言啓曰,頃因嶺南道臣狀請,兩營軍布,四分三代錢,訓局砲保,依前行會,折半代錢施行之意,覆啓行會矣,卽見慶尙監司尹聲大狀啓,則復陳綿農慘歉民情遑急之狀,仍請訓局砲保木,四分三代捧,禁御兩營納木,竝純錢收捧事,令廟堂稟旨分付矣,歉歲民情,雖合矜念,軍需所重,比他自別,今番該道各樣軍布之分數代錢,亦係罕有之例,其所以參互較量於民勢軍政之間者,旣有所十分稱停,而道啓陳請,至再至三,新舊方伯一辭同然,目下事勢之艱窘悶迫,有足想像,大抵今歲綿歉,雖曰,諸路之通患,本道被災,尤爲較甚,況其木邊當納之數,不啻倍蓰於他道,軍布之外,兩稅之作木者,幾占一路之半,又有他道所無之公作木名色,通計道內應捧之木爲疋者,不止以幾萬計,以若夥多之數,責出於杼柚俱空掩體無路之窮民,誠亦有行不得之歎,在朝家懷保惠恤之政,有難以常例爲拘,且況本道穡事,亦未免歉,方議賙賑,而東北移粟之役,又不得不强責,於此時凡係爲民紓力之方,尤當靡不用極,以示別樣軫念之意,禁御兩營軍木之純錢代捧,近年已例,旣多可據,特許依狀請施行,訓局砲保,事體輕重,只令限三分二代捧,何如?傳曰,允。
李淵祥,以義禁府言啓曰,忠淸監司沈宜臣狀啓內,溫陽郡守成憲曾罪狀,令攸司稟處事,啓下矣。成憲曾時在任所云,依例發遣府羅將拿來,何如?大王大妃殿傳曰,道臣請勘,事體當然,而此時守令之曠官,亦甚可悶,該守令拿處,姑爲分揀,戴罪擧行之意,措辭回諭,可也。
又以右邊捕盜廳言啓曰,本廳兼從事官李周瓚,身病猝重,勢難察任,今姑改差,何如?傳曰,允。
刑曹啓目,粘連寧越府殿牌作變罪人韓應里,今旣徑斃,法無可施,魚與水,同參助力,死有餘罪,而該道置之隨從,依律勘斷,嚴召史,參以情狀,容有可恕,參酌放送之意,分付道臣,何如?判付。啓,依允。
丙申十一月二十一日申時,上御熙政堂。召對入侍時,參贊官李羲發,侍讀官李東迪,檢討官曺錫亨,假注書宋柱獻,記事官申錫愚·李墩,檢校待敎金洙根,各持論語第一卷,以次進伏訖。上讀前受音訖,命陳文義。東迪曰,臣於昨日筵對,已陳學習之義,無容更達,而第伏念入道積德,莫先於學,而溫故知新,莫貴於時習,殷湯學知也,猶曰日新又新,周文,聖者也,亦曰,純亦不已,皆不外於時習二字,而蓋凡爲學之方,古今一體,聖凡無間,今殿下沖年嗣服,睿學日就,纔畢大學,又讀論語,若學而又學,習而又習,進進不已,無或一毫間斷,則其所作聖,豈專美於殷湯·周文哉?不但臨筵而開講,雖於燕居獨處之時,一心學習,無或間斷,則其在外僚者,雖或不知,自愼已篤,其於人之知不知,何足計哉?此所謂人不知而不慍,伏願聖上體念焉。上曰,下番陳之。錫亨曰,此篇以學而時習爲本,爲學之道,學焉而必習,習焉而必時,沈潛紬繹,溫故知新,驩然自得,不覺其手舞足蹈者矣,臣於昨秋御講之時,獲叨邇列,屢覲耿光,而今已一朞有餘,近伏聞睿學漸就,二帙訖工,愚忱頌忭,竊庶幾有緝熙光明之美矣,今於講讀之際,音節或多間斷,句語略無採詢,似欠專心玩繹之工,還切憫然,伏願從玆以往,無時不習,融貫該洽,愈久愈味,有如芻豢之悅於口,且於句讀之間,如有疑晦者,不恥下問,反覆講究,以資進修之益焉。上曰,人不知而不慍,何謂也?東迪曰,聖人,爲自己之學,不爲爲人之學,故曰,人不知而不慍,如愼獨二字,卽是此意也,人能修己所獨知之行,則不欲人知,而人皆知之矣。上曰,閣臣陳之。洙根曰,此章文義,昨日朝講時,大臣諸臣,已爲悉陳,今又兩儒臣,竭論無餘,臣無容更達矣。上曰,參贊官陳之。羲發曰,論語一部,乃聖人之全書,而以學之一字,揭之於二十篇之首,其義深矣,典學一言始發於殷宗之命傅說,而遂爲萬世作聖之基本,誠以聖人之道,雖高遠,而學之則可能也,今我殿下以天縱之姿,加日新之學,學堯·舜則可以爲堯·舜矣,學湯·文則可以爲湯·文矣,學之功效,豈不韙歟?然而學而不時習,則有所間斷,不作己物,無以爲進德入道之基,必也旣學矣,又習之,時復思繹,進進不已,然後日就月長,學有緝熙于光明,此乃殿下今日講學之所加勉者,伏願深留聖意焉,上掩卷,命退,諸臣以次退出。
上在昌德宮。得常參·經筵。
李羲發啓曰,明日常參·經筵,取稟。傳曰,停。
李淵祥啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
又啓曰,肅謝法意,何等審愼,而忠淸兵虞候金善恒旣呈肅單,不爲入來,事極駭然,通禮官員之初失照檢,晩始來告,亦涉疎忽,原單子勿施,竝所當重勘,而本院請推之外,無他可施之罰,何以爲之?敢稟。傳曰,虞候拿處,通禮院官員推考。
傳于李羲發曰,勸講入侍。
李羲發啓曰,吏曹郞廳來言,臺諫有闕,政事,取稟。傳曰,前望單子入之。
掌令前望單子入之,許結落點。
李淵祥啓曰,新除授掌令許結,一體牌招,何如?傳曰,允。
持平宋尙玉啓曰,臣鹵莽蔑劣,本不合於淸朝耳目之任,而持憲恩點,特下於待罪本府掌憲之時,感恩怵義,雖不得不章皇出肅,而揆以公格,在所當遞,請命遞斥臣職。答曰,依啓。
李羲發,以弘文館言啓曰,應敎趙得林,副校理李晉翼,副修撰李殷相,旣有只推之命,竝卽牌招察任,何如?傳曰,允。
以執義黃基安,掌令權馦,司諫李明緖,獻納宋應龍,正言黃獜淳·韓文爀牌不進罷職傳旨,傳于李淵祥曰,只推。
以濟州防禦使趙禹錫狀啓,薦新進上唐金橘·柑子,俱不得如數封進,惶恐待罪事,傳于李淵祥曰,勿待罪事,回諭。
以應敎趙得林,副校理李晉翼牌不進罷職傳旨,傳于李羲發曰,只推。
李羲發,以戶曹言啓曰,仁陵位田,以舊豐德所在糧餉廳屯土八十結移劃,而時起實摠,待秋成詳細打量事,已爲草記蒙允矣,御覽量案一件,自本府今纔修正上來,故捧入之意,敢啓。傳曰,知道。
又以禮曹言啓曰,卽接濟州牧使趙禹錫狀啓謄報,則十月令薦新唐金橘·柑子一一摘取,唐金橘爲五十二箇,柑子爲二百十八箇,而唐金橘十六箇,柑子十四箇,肇慶廟薦新封進所餘唐金橘三十六箇,柑子二百四箇,宗廟·孝成殿·山陵·孝和殿·景慕宮薦新,無以備數,故謹援已例,都封上送于禮曹,以爲稟旨薦獻之地爲辭矣,在前橘果稀結之時,多有減數薦獻之例,今亦依已例分排,當日薦進,而山陵薦新,則祥祭後停止事前已啓下,依此擧行之意,敢啓。傳曰,知道。
又以禮曹言啓曰,卽接松禾幼學權爀所志,則以爲,族弟鼎弼,嫡妾俱無子,以其同姓六寸兄鼎烈第三子基應,欲爲立後,兩家同議完定,未及禮斜,鼎弼夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受明有可據,而不得登聞者,許令該曹論理草記,曾有筵奏定式,而門長權爀所訴旣如此,依定式權鼎烈第三子基應,立爲權鼎弼之後,何如?傳曰,允。
沈啓錫,以禁衛營言啓曰,本營哨官金鼎淵,受由下鄕,過限不現,爲先汰去之意,敢啓。傳曰,知道。
李淵祥,以義禁府言啓曰,陽城縣監韓容鼎,振威縣令南興中,陽智縣監徐鴻輔等,竝拿問勘處事,傳旨啓下矣。韓容鼎·南興中·徐鴻輔,俱在任所云,依例發〈遣〉府羅將,竝拿來,何如?傳曰,待待命拿囚。
丙申十一月二十二日午時,上御熙政堂。勸講入侍時,原任提學鄭元容,參贊官李羲發,侍讀官李東迪,假注書宋柱獻,記事官申錫愚·李墩,各持大學,以次進伏訖。上誦前受音訖,元容讀自有子曰,其爲人也,止其爲仁之本歟。仍奏釋義訖。上讀新受音十遍訖,命陳文義。元容曰,論語是君子入道之門,萬世敎人之書也,編章次序亦有旨義,而人非學則無以知而行之矣,以學之一字,揭於首章,非仁則無以全心德而包四端者,故以仁之一字,偏於第二章,而以孝悌爲行仁之本,然則此書大綱領,卽仁是已,而此下言仁處甚多,或指金體,或指一事而無非可體驗處矣,聖人之一動一靜一言一事,皆載於諸篇之內,每於講讀之際,都將聖人之所以修己用心,所以接物應事,字字悅繹,句句體行,則是所謂學而至於聖人者矣。上曰,玉堂陳之。東迪曰,爲學之道,專在乎爲仁,爲仁之道,亦在乎孝悌,故首章始言學習,而次章繼言孝悌,孝悌也者,百行之源,而萬善之本也。堯傳舜受,人倫至矣,而鄒書只稱孝悌而已,家齊國治,聖道備之,所當務者乎,以孝事親,自近而及遠,以悌事長,由內而至外,則仁民愛物,卽次第事也,倘成功也,此豈但君子爲學爲仁之方而已哉?乃人主化行俗美之一大根柢,伏願殿下,留心而省察焉。上曰,參贊官陳之。羲發曰,本之爲字,從木下一畫,蓋木之根也,根深而後,枝葉方茂,務本之義,槪可推矣,天下萬事,莫不有本,若以孝悌言,則仁爲之本,以國家言,則民爲之本,以天下萬事言,則人主一心爲之本,心得其正,則大學之修齊治平,自可推去矣,然而心之爲物,神妙不測,最爲難制,晷刻放之,千里其奔,讀書而心不在,則易致間斷矣,食焉而心不在,則不知其味矣,所以維持防範之道,惟在於讀書明理,使之收斂向裏,自無走作之患,此堯·舜·禹危微精一,千載傳心之要符也,故曰,正其本萬事理,伏願殿下懋念哉,上掩卷,元容曰,前此法講時,四書多不竝註之時矣,自明日,自止只以大文爲之乎?上曰,依此爲之,可也。仍命退,諸臣以次退出。
上在昌德宮。停常參·經筵。
李光正啓曰,明日常參·經筵,取稟。傳曰,停。
李淵祥啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李光正啓曰,吏曹郞廳來言,臺諫有闕,政事,取稟。傳曰,前望單子入之。
持平前望單子入之,李基周落點。
李淵祥啓曰,新除授持平李基周一體牌招,何如?傳曰,允。
傳于李羲發曰,勸講入侍。
李淵祥啓曰,大司憲宋啓幹,掌令許結,持平李基周·宋奎弼在外,執義黃基安,掌令權馦牌不進,監察茶時之意,敢啓。傳曰,知道。
以執義黃基安,掌令權馦,司諫李明緖,獻納宋應龍,正言黃獜淳·韓文爀牌不進罷職傳旨,傳于李淵祥曰,只推。
以應敎趙得林,副校理李晉翼牌不進罷職傳旨,傳于李光正曰,只推。
李光正,以弘文館言啓曰,應敎趙得林,副校理李晉翼,旣有只推之命,副修撰權大肯,自鄕上來云,一體牌招察任,何如?傳曰,允。
沈啓錫,以都摠府言啓曰,副摠管李鼎會,以禁衛中軍,本營諸將官射會監試事,南別營晝仕出去之意,敢啓。傳曰,知道。
又以兵曹言啓曰,臣於向日政,以出身李顯翼,首擬宣傳官,至蒙恩點矣,忽於日前,李顯翼,呈訴乞遞,而繼有趙兢錫·鄭冕榮·徐相稷等,次第呈訴,査問其委折,則顯翼入仕之後,諉以有違廳風,言議乖戾,轉輾葛藤,竟至此境云,故屢度飭諭,趙兢錫·鄭冕榮,遂爲行公,至於徐相稷,連呈病狀,終不回聽,有若角勝者然,事體所在,誠甚駭然,況其事狀外,雖托於廳規內,實出於不滿矣。正廟朝丙辰受敎之後,渠父渠兄,俱經此職,顯翼亦已無礙越薦,則乃於今日,敢爲此駭妄之擧者,尤萬萬無嚴,不可以年少沒覺,置而勿論,徐相稷及先出去之李顯翼,竝爲先汰去,其罪狀,令該府拿問嚴勘,何如?傳曰,允。
又以兵曹言啓曰,禁軍來春夏等祿試射時,騎芻·柳葉箭沒投人,別單書入之意,敢啓。傳曰,知道。
義禁府啓目,忠淸兵虞候金善恒原情云云。傳旨辭緣內,泛稱遲晩,所當請刑是白乎矣,曾經摠府郞,勿爲請刑,載在大典通編,義處,何如?判付。啓,依允。
丙申十一月二十三日午時,上御熙政堂。勸講入侍時,原任直閣李光文,參贊官李羲肇,檢討官曺錫亨,假注書金基纘,記事官申錫愚·李墩,各持論語第一卷,以次進伏訖。上讀前受音一遍訖,光文讀自子曰,巧言令色,止使民以時。仍奏釋義訖,上讀新受音十遍訖,命陳文義。光文曰,此章之言巧言令色者,蓋容貌言辭,徒飾其外,貌媚而見之者悅,言諛而聽之者好,人有是病則必阿於世,臣有是病則必諂其上,故孔子曰,鮮矣仁,此雖出於辭不迫切,而其實則絶無爲仁之理矣,推此見之,則我殿下每常於接臣鄰對近習之際,雖或有貌媚而言諛者,聽言察色,則可辨其臧否矣。古語曰,忠言逆耳,又云色容莊,此人君所宜辨別者也。又奏曰,此章言曾子三省之道,而爲人謀忠,與朋有信,非但學者之所當自省,實爲聖學上切實之道,至於傳習云者,卽受之於師而熟之於己之謂也,第以講學事言之,一讀新受之書,或忽溫習之工,則便是書自書而我自我也,何望有將就之效哉?傳習之義,與道章時習之義同焉,伏望體念焉。又奏曰,此章言千乘國爲治之道,則敬信節愛,無非修治之要道,而其中使民以時四箇字,尤爲治道之綱領矣,蓋事是三事,則民可使矣,而若或於耕穫之時,責之以工役等事,則農必失時,害將疇歸,是以古之聖王,必於息民之暇,輒有使役之擧,民皆悅而從之,殆若子弟之趨父兄。禮曰,用民之力,無過三日,詩云庶民子來,伏願殿下,於此四箇字上,深加留念焉。上曰,檢討官陳之。錫亨曰,凡學者修身之要,日用事爲之間,何者爲善,何者爲不善?反求諸己,隨事省察,有則改,無則勉,故易之蹇卦曰,君子以反身修德,斯爲自治誠切之工也,然而君子誠身之學,何莫非日省者,而此章之特擧三省者,以曾聖守約之工,於斯三者,猶有纖毫未知處,益加警勉,惟殿下凡於一事一物,輒反躬自省,日乾夕惕,勉勉不已,且以讀書一款,推而言之,一日所講之篇,逐條省覽,句讀有所未安歟,旨義有所未解歟,日以爲常,念玆在玆,則庶無慊前聖傳不習之訓,伏願澄神體念焉。上曰,參贊官陳之。羲肇曰,小臣別無他語,而閣臣之章章敷奏者,無非切實,雖堯·舜之道,不外於是矣。光文曰,曾子卽孔門群弟中,篤實之人,則固無一事之所失,而日日所省,至於三事,學已足矣,而每患不足,道已盡矣,而猶憂未盡,故終至亞聖之域,遂爲百世之師,今殿下動法曾聖之事,欲如曾聖之爲,每於學問上自省之道,常有不足未盡底意,則將見聖益聖而新又新矣,曷不休哉?上掩卷,命退,諸臣以次退出。
上在昌德宮。停常參·經筵。
沈啓錫,以都摠府言啓曰,今日入直內三廳,武兼禁軍及軍兵等,中日習射技放,請出標信。傳曰,知道。
李祖榮啓曰,明日常參·經筵,取稟。傳曰,停。
沈啓錫啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李祖榮啓曰,左議政洪奭周,右議政朴宗薰,有稟達事,來詣請對矣。傳曰,入侍。
傳于李祖榮曰,左右捕將入侍。
傳于沈啓錫曰,勸講入侍。
李祖榮,以弘文館言啓曰,應敎趙得林,副校理李晉翼,旣有只推之命,竝卽牌招察任,何如?傳曰,允。
沈啓錫啓曰,大司憲宋啓幹,掌令許結,持平李基周·宋奎弼在外,執義黃基安,掌令權馦牌不進,監察茶時之意,敢啓。傳曰,知道。
以執義黃基安,掌令權馦,司諫李明緖,獻納宋應龍,正言黃獜淳·韓文爀牌不進罷職傳旨,傳于沈啓錫曰,只推。
以應敎趙得林,副校理李晉翼牌不進罷職傳旨,傳于李祖榮曰,只推。
沈啓錫啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
李祖榮,以禮曹言啓曰,卽接健元陵·顯陵·穆陵·徽陵·崇陵·惠陵·元陵官員聯報,則近日火巢內,虎患狼藉,至於噉害人命,奉審巡山等節,不得擧行云矣,莫重之地,虎患若是狼藉,甚至噉害人命,萬萬驚悚,卽令該軍門發送砲手,期於獵捉事,分付,何如?傳曰,允。
沈啓錫,以御營廳言啓曰,東道七陵局內,近日虎患狼藉,奉審巡山等節,無以擧行,卽令該軍門,發送校卒,期於獵捉事,自禮曹草記允下矣,本廳善放砲手五十名,定將校率領,今月二十五日爲始,出送行獵之意,敢啓。傳曰,知道。
義禁府啓目,宣傳官徐相稷·李顯翼等原情云云。傳旨內辭緣,泛稱遲晩,所當請刑是白乎矣,宣傳官,勿爲請刑,載在大典通編,議處,何如?判付。啓,依允。又啓目,粘連向前金善恒亦,初不進身,而遽呈肅單,不察之失,雖在該院,法意所在,有難全恕,以此照律,何如?判付。啓,飭已施矣,分揀放送。
丙申十一月二十四日午時,上御熙政堂。勸講入侍時,原任提學趙寅永,參贊官沈啓錫,侍讀官李正履,假注書金基纘,記事官申錫愚·李墩,各持論語第一卷,以次進伏訖。上讀前受音一遍訖,寅永讀自子曰,弟子入則孝,止吾必謂之學矣。仍奏釋義訖。正履曰,臣竊觀論語一書,卽孔門弟子,記錄聖人言語,合而爲書,若無次序於其間,而學而首篇,自第一及第六七章,文理脈絡,皆相承接,蓋聖人之學,孝悌忠信而已,孝悌忠信之行,本乎仁,而仁之施則愛也,故首章統論爲學,而次之以有子孝悌章,其間拈入巧言令色鮮矣仁一章,以發明仁道,而卽次之以曾子忠信章,仁之用,在乎愛,故以節用愛人之訓次之,然則孝悌忠信仁愛,卽聖經中,至切之訓,而學問與治道,皆不外乎是矣,今此進講第六章中,入側孝,出則悌,與有子之言同矣,謹而信,與曾子之訓同矣,汎愛衆,卽節用愛人之愛也,而親仁,卽鮮矣仁之仁也,則以學文,卽學而時習之學也,以上五章,先言學而次及於孝弟忠信仁愛,此章,先言孝弟忠信仁愛,而次及於學,其義亦互相發明,脈絡亦相貫通矣,殿下旣自第一章,讀至第六七章,其於孝弟忠信仁愛之訓,必有眞切玩味者矣,果能若親炙乎聖人,而親聆聖人之訓,則講讀自然有味,而聖學可以將就矣,昔宋臣趙普,佐宋太祖,以半帙論語,致太平,趙普在當時,亦非第一人物,而猶以讀論語之效,至於身致太平,況殿下以聖知之姿,居至尊之位,若善讀得論語一部,則太平之治,不難致矣,伏願殿下,於此致力焉,臣又竊觀此章中汎愛衆而親仁二語,雖爲敎弟子而發,而人君爲治之要,其切當可行,無過於此,蓋人君於天下萬民之衆,無一人之不愛,皆欲均燾,而遍育之而苟不得仁賢有德之人,而左右輔佐之,則天下之民,將不被其仁澤矣,故親仁然後可以汎愛衆,而汎愛之要,莫先於親仁矣,殿下於朝廷大小臣僚,豈有一人之不愛,而亦必察識仁不仁之別,使仁賢之士,常在左右,朝夕親近,則聖學豈不成就乎?此汎愛衆而親仁之效也,至於內庭褻御近侍使令之賤,殿下亦豈有一人之不愛乎?仁道雖不可責之於渠輩,而亦於其中,擇其畏愼無罪過之人而服事之,則此亦汎愛衆而親仁之一助也,殿下於八域民庶之衆,豈或有一民之不愛,至若近年諸路旱荒之地,蠲減振救之政,靡不用極,此殿下汎愛衆之德,洽於八方矣,八方民庶之中,亦必有懷材抱能行誼學業之士矣,殿下亦時時甄拔而進用,使野無遺材,則親仁之功,亦將遍及於八方矣,汎愛衆而親仁二語,施之爲學,則學日進矣,施諸爲治,則治日隆矣,伏願殿下,於此章之旨,深留聖念。上讀新受音十遍訖,命陳文義。寅永曰,此二章,句句是文義可陳處,不可摟數,而無論行與學,其原皆在於一心,能存此心,則自孝悌,以至學文及賢賢以下四條,皆可以得於心行於躬,苟非然者,萬事萬理,無所靠着,況臨文陳義之猶屬文具耶?繼自今講筵時,必以存心二字,大加着力,是臣區區之望也。上曰,侍讀官陳之。正履曰,臣初登筵席,大段生疎,殿下新受音未畢讀之前,徑陳文義,萬萬悚惶矣,臣於末章文義,猶有未畢之說,玆敢更陳焉。子夏所謂賢賢易色,卽上章親仁之意也,事父母能竭其力,孝也,事君必致其身,忠也,雖曰未學,吾必謂之學矣,卽亦上章則以學文之學也,此章之旨,亦不出於孝弟忠信與爲學之方,子夏之言,能發明夫子之意,故以此章次之,然而雖曰未學之說,稍若輕視學者,大不及於上文夫子之言行有餘力,則以學文之爲平正的實也。子夏之弟子爲田子方,田子方之弟子爲莊周,流爲異端雜學,其弊實出於雖曰,未學之一語,殿下試於此兩章文義,深察焉。上曰,參贊官陳之。啓錫曰,閣臣·儒臣所奏皆盡切實,臣無更陳之辭矣,上掩卷,啓錫起伏奏曰,講體至嚴,自有節次,而玉堂徑陳文義,做錯非細,推考,何如?上曰,依爲之。出榻敎上命退,諸臣以次退出。
丙申十一月二十四日午時,上御熙政堂。大王大妃殿垂簾,左議政·右議政請對入侍時,右承旨李祖榮,假注書宋柱獻,記事官申錫愚·李墩,左議政洪奭周,右議政朴宗薰,以次進伏訖。大王大妃殿敎曰,因何事而求對也?奭周曰,捕廳諸囚,推覈已久,而緣賊魁之尙未捉得,究竟無期,騷訛轉甚,民志靡定,誠不勝悶然,纔見嶺伯及東萊府使之抵書往復於京中者,則有一殊常之類,攔入倭館,投書彼中,其書中辭語之窮凶絶悖亘古未有,係是私書往復,姑不敢張皇仰達,而聞其行跡,與捕廳罪囚,有相關涉者,在逃之魁,從此有斯得之路,旣聞之後,不可不卽刻發捕,而事係重大,且方自營有啓聞云,旣啓之後,似不可遽然出付於捕校,須稟旨擧行,然後可無掣礙,旣當發捕,不容少緩,故相率求對矣,捕將今方待令,若承下敎,則謹當分付,而其捉來之際,所經營邑,使之各別擧行,以無疎虞,何如?大王大妃殿敎曰,使之捉來,而詳傳此漢得罪亡命之由於館倭宜矣,此漢所爲窮凶極惡,萬戮猶輕,必是膺中也。奭周曰,所謂凶書,萬萬絶悖,心骨俱顫,所當卽地請鞫,而只憑私書,有難遽然仰請,且罪人之容貌年紀行止蹤迹,分明是漏網之賊魁,與捕廳諸囚,一番頭面,自可瞭然,如是之後,卽爲移送王府,似爲合宜矣。大王大妃殿敎曰,此則似然矣。宗薰曰,此是私書往復,無異傳聞,故雖不敢質言仰奏,而容貌年紀,旣與相符,其所投凶書至凶絶悖,往牒所無,而與在囚諸賊之招脗合,況其改名不改姓,尤可見欲巧反拙,且苟非罪犯必死逋逃亡命者,則豈出此窮計乎?其爲膺中,更無可疑,特以啓聞之前,故自該廳發捕,其間必有修啓,慮或難於出付,故必筵稟承命擧行也。大王大妃殿命捕將入侍,左邊捕將柳相弼進伏,大王大妃殿敎曰,罪人若今日發捕,則往還當費幾日乎?相弼曰,騎驛而去,則不過四五日得達,而捉來之時,則嚴加看護,故似當爲十許日矣。大王大妃殿敎曰,發送校卒之時,列邑作弊,各別申飭,必以事由,詳傳於館倭也。宗薰曰,此則當使萊伯詳諭矣。大王大妃殿敎曰,使萊伯爲之。相弼曰,謹當另飭於下去捕校矣。大王大妃殿敎曰,凶書旣入彼中,則似不可無一番破惑之擧,大臣之見,何如?奭周曰,凶書一本,聞已自館中,入送馬島云,旣入馬島,亦必轉致于江戶,彼中之人,似亦無信聽之理,而在我邦道理,不可無一番破惑之擧矣。宗薰曰,凶書絶悖不道,見者孰不知其凶肚?而旣已投示館倭矣,以事情揣度,館倭見此,必不得不通報島主,島主又必不得不轉報江戶矣,然則在我之義,當待其究竟顚末,宜卽傳報於彼中,以爲破惑之道矣。大王大妃殿敎曰,以是之故,予言如此矣。奭周曰,渠雖投以凶書,彼人豈有信聽之理乎?大王大妃殿敎曰,稱以士族者,亦多凶賊所慫慂,入於其黨,則他國人之事,何可保其不信乎?奭周曰,誠亦有是慮矣,館倭則備諳我國事情,且目擊其虛謊之狀,固無信聽之理,而馬島·江戶,相距旣遠,驟聞其說,亦或未免於疑眩,獄事究竟之後,卽當有破惑之擧矣。宗薰曰,島倭·江戶之信與不信,固難遙度,而館倭則必是不信,故至爲捉給罪人,謄示凶書矣。奭周曰,今日求對,專爲此事擧行,見方時急,一二民事之稟覆者,當待日間賓對,而其中亦有時急者,謹當先爲仰奏矣。奭周曰,東·北兩道賑穀之責運於嶺南,是豈可已而不已者哉?東·北民勢,方在竿頭,南穀之外,無可措手,其在事勢,誠不宜緩,而今年嶺南之歉荒,實與東·北,無甚相遠,道內穀簿,雖曰,比東·北稍裕,而目下捧糴之艱,來頭賑資之窘,俱係民情,不容不念,況其在沿當運之邑,俱是被災尤甚之處,今若以口吻中粒粒辛苦之物,括出於椎剝鞭扑之中,盡歸諸隣境之周捄,而自已則反不得沾漑於艱食顑頷之際,則不惟非朝家一視之意,爲嶺民者,安得無嗷嗷之怨咨乎?北運固不可還寑,而嶺民尤在所可恤,湖南年事,雖非登稔,況嶺沿,亦不無優劣之差殊,若就湖南所在穀中,限折米七千石,輸送于嶺南沿邑,以補其移轉一半之數,則雖不能分力於嶺運,亦足以少裨來頭賑糶之需,此則當待嶺穀裝載形止,更爲指一知委,而見今冬節已深,捧糴亦將過半,恐不無後時之慮,爲先星火知委於該道,使之預先備待,以爲及期擧行之地,何如?大王大妃殿答曰,所奏好矣,依爲之。出擧條奭周曰,黃海監司今已瓜滿,日後開政,當令差代矣,向筵慈敎,以方伯擇送一款,諄諄勉飭,不啻嚴重,銓衡之任,自當悉心對揚,今番係是飭敎後初擧也,必以望實俱著之人,極擇差擬之意,更爲申飭,何如?大王大妃殿答曰,依爲之。出擧條命大臣就座。仍命退,諸臣以次退出。
上在昌德宮。停常參·經筵。
藥房都提調朴宗薰,提調金鏴,副提調李光正啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
李祖榮啓曰,明日常參·經筵,取稟。傳曰,停。
李淵祥啓曰,大司憲宋啓榦,掌令許結,持平李基周宋奎弼在外,執義黃基安,掌令權馦牌不進,監察茶時之意,敢啓。傳曰,知道。
李羲肇啓曰,同副承旨李羲發,今日不爲仕進,卽爲牌招,何如?傳曰,允。
傳于沈啓錫曰,大臣·備局堂上引見。
大王大妃殿傳于李祖榮曰,日前賞典別單中,洪祐喆陞敍還收,豹皮一令賜給事,改付標。
以同副承旨李羲發牌不進罷職傳旨,傳于李羲肇曰,只推。
以執義黃基安,掌令權馦,司諫李明緖,獻納宋應龍,正言黃麟淳·韓文爀牌不進罷職傳旨,傳于李淵祥曰,只推。
李祖榮,以弘文館言啓曰,應敎趙得林,副校理李晉翼,旣有只推之命,竝卽牌招察任,何如?傳曰,允。
以應敎趙得林牌不進罷職傳旨,傳于李祖榮曰,只推。
丙申十一月二十五日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調朴宗薰,提調金鏴,副提調李光正,假注書宋柱獻,記事官申錫愚·李墩,檢校待敎金學性,左副承旨沈啓錫,假注書金基纘,事變假注書崔尙儒,左議政洪奭周,行吏曹判書徐畊輔,行禮曹判書趙寅永,兵曹判書金蘭淳,行大護軍鄭元容·徐憙淳,漢城左尹李完植,校理李正履,以次進伏,醫官崔暄·金漢雋·秦慶煥·吳昌烈,進伏楹外訖。上曰,史官分左右。奭周曰,今日朝氣稍寒,聖體,若何?上曰,一樣矣。奭周曰,寢睡·水刺之節,何如?上曰,一樣矣。奭周曰,大王大妃殿氣候,何如?上曰,一樣矣。奭周曰,王大妃殿氣候,何如?上曰,一樣矣。宗薰曰,醫官入診乎。上可之。喧等以次診候訖,退伏奏曰,脈候左右三部調均矣。大王大妃殿曰,醫官先退,次對爲之。奭周曰,今歲歉荒之憂,不啻溢目,而東·北兩道,尤有倒懸之急,開歲之前,已不能無顚壑之慮,而西路移粟,旣因氷合而稽運,嶺穀則尙無裝發之報,雖使如數準載,亦難保其及期入用,且其所劃之數,本不足以盡活兩路之飢口,言念民情,實爲茫然,若不趁今汲汲講究於賙救之術,則設或有如干穀物,西江之水,亦將無賴於涸轍矣。竊伏覩正廟癸卯,六道告歉,而東·北兩道蠲恤之澤,尤爲逈出常格,至有嶺東軍布全減之擧,先朝己丑,亦因北路水災,停捧補賑,靡不用極,幾萬生靈,賴有今日,深仁滂澤,尙淪肌髓,向日北路施惠之慈敎,寔與兩朝故事,先後同符,臣誠欽頌之不暇,而魚鹽船稅之劃補賑需,均廳納詳定布之折半蕩減,折半補賑,係是兩年已行之例,今亦遵此擧行,此外蠲貸之出自特恩者,雖非自下所敢仰請,而凡係紓力鳩穀之方,竝令兩道道臣,預加商度,多方拮据,苟係有例可據者,毋憚隨事陳請,以爲及時措置之地,西路穀之阻於船運者,聞有氷路之可以轉致者云,亦爲關飭兩西,趁卽輸送,俾紓目前之急,災邑守令不堪任者之隨卽罷遣,業已屢有提飭,而其或有政績可稱者,雖當遞易,許令勿拘常格,陳啓請仍,何如?大王大妃殿答曰,守令擇差及賑資事,依此爲之,海稅及各樣軍布,從當商量下敎矣。出擧條奭周曰,嶺南民勢遑汲之狀,臣於昨筵,已有仰奏,而移粟之役,旣不可已,則此時紓力之方,尤當靡不用極,頃以經費補用,有嶺南穀折米一萬五千石,詳定價作錢上送之令,見今米直踊貴,難保無增價取剩之弊,亟宜關飭該道,痛加察禁,如或有現露入聞者,則竝與不飭之道臣,從重論勘,何如?大王大妃殿答曰,依爲之。出擧條奭周曰,頃以戢盜之政,另加申飭,其騷動貽弊者,嚴施懲勵之意,筵奏行會矣,近因捕廳罪人之譏詗,京外校卒,陸續四出,閭里之間,鷄犬不寧,此時緝捕,固不容已,而若其了無詗察之實,徒滋侵擾之弊者,亦不宜任他不問,以致平民受害之孔酷,且於其中,不無憑藉假托,肆虐無告者云,此尤不可不痛加禁戢,京廳則業有各別操束,雖或不至太甚,亦難保其無一弊端,而昨筵捕將,親承特飭,自當倍加惕念,湖西藩閫及各鎭營,竝以此意,申嚴提飭,除非指的譏捕者外,切勿輕發校卒,憑藉假托之類,隨卽摘發,施以重律之意,嚴加分付,何如?大王大妃殿答曰,所奏好矣,依爲之。出擧條奭周曰,因僉知朴榮顯上疏,贈兵曹參議金佑及其子得源,一依鄭鳳壽·崔孝一等例,加以爵品,侈以諡額事,有令廟堂稟處之命矣。金佑以龍川之人,扈從於壬辰西狩之日,倡義於丁卯邊警之時,效忠樹績,前後非一,至受皇朝銀牌之賜,其子得源,以忠烈公金應河之亞將,深河之役,同時立殣,是父是子,世篤忠勞,旌貤之施,在法固然,而金佑則已蒙下大夫之贈,旌閭腏祠,備極褒顯,樹風之擧,無復餘憾,同道慕義之論,雖以其贈典之止於三品,易名之未及偕施,爲有歉於他例,而爵諡竝擧,事體甚重,有不容率爾遽議,至於其子得源,則以若節烈,迄今湮沒,實是欠事,所宜亟加褒錄,而貤贈之典,亦係不輕,先爲關問本道,備考其可合徵信之文獻,以其父子實蹟,竝更登聞後,稟處,何如?大王大妃殿答曰,依爲之。出擧條仍敎曰,金得源殉節之事,胡至今湮沒,而見漏於褒贈之典耶?奭周曰,關西丁卯之亂,亦多有如此之人,而或不無見漏者矣。奭周曰,臣竊有區區私懇,雖涉猥越,而亦有關於朝家事體者,玆敢冒昧仰達矣。恩賞之典,在所愼惜,爵秩名器,尤不宜濫,今番宗戚賞典,臣之從子祐喆,猥被陞敍之恩,渠已濫叨準職,例當陞通政之階矣,渠之年紀,今纔爲二十四歲,雖以身在草土,姑未付職,而三年終制之後,亦不過爲二十六歲,古人以少年登第,爲一不幸,況以若蒙騃,遽躋下大夫之列,其爲不幸,尤當如何也?此猶屬一家之私,而以渠處地,叨此誤恩,童子備官之譏,爵及私昵之嘆,又豈不貽累於聖朝大公之政乎?渠之處地,異於他人,眷愛庇覆之逈出尋常,闔門之常所銘鏤,而曲加成就,俾免於匪分之謗過福之災,是乃所以愛惜庇護之也,斷斷此言,寔出衷曲,特賜體諒,快許還收,不能無區區顒祝矣。大王大妃殿曰,所奏固當而且好矣,左相家謹愼謙約之風,嘗所欽歎,而又有此言,實是公私之美事,其爲成美之地,陞敍則特爲還收,賞典則不可已者,自內當下豹皮一令矣,須以此意,傳布於祐喆也。奭周曰,伏蒙此敎,不覺感涕之被面,天地父母生成之澤,豈臣闔門所能報其萬一乎,惝怳感激,不知所以仰達矣。大王大妃殿謂啓錫曰,前下別單中,改付標以入,可也。奭周曰,臣於日前,猥蒙匪分之賞,勞無可紀,義在必辭,而伏想慈衷,亶出於嘉悅勸勉於聖學之意,遂不得不泯默冒膺矣。聖學日就,始畢一秩經書,此實不任萬萬慶祝,而如臣者,不過一再登筵而已,初無分寸啓沃之效,恩賞之典,豈欲溢加,今番則係是初次,此後不容援此爲例,亦冀留意愼惜焉。大王大妃殿曰,大學旣已畢講,聖學有成就之喜,故要表予慶幸之心而已,何計賞典之多少乎?宗薰曰,臣亦受恩賜矣,顧無尺寸效力,而混蒙賞賚,榮感之餘,還切惶愧,無以爲喩矣,竊伏惟我殿下,初講經書,已訖一秩之工,此實慶幸之大者,故慈聖殿下,以嘉悅之意,兼勸勉之方,遍施恩典於侍講諸臣,俾作興起聳動之資,因是而殿下仰體慈念,益勤時敏之功,日有將就之效,則臣等之與榮而胥慶,尤有大焉,此臣所區區之望,而受賜諸臣,今亦多登筵者,想同此忱矣。大王大妃殿敎曰,所奏意好,主上必留念好矣。奭周曰,雖以邑倅善治之賞典言之,表裏之賜,在於陞敍之上,其重有如是矣,且今番受賜者,亦爲夥然,此皆民力之所出也,此等處,亦當無忘於節用省約之意矣。大王大妃殿曰,節用之語,當銘心,而其實則章服表裏,豈在於夥然乎?大王大妃殿敎曰,今番罪人之斯得,出於館倭之捉付,深爲嘉尙,館倭處,不可無施賞之典,卿等之意,何如?奭周曰,誠如慈敎,而館倭施賞,未知已例之如何?謹當廣考可據之例,待狀啓上來之後,徐議稟覆矣。宗薰曰,啓聞未到,姑難詳悉,而以私書見之,館倭招任譯言及云,似非自我先覺矣。且罪人之捉付本府者,在彼輩實是難事,果甚嘉尙,第未知朝家於館倭,或因事施賞,曾有其判否,雖是特典,若無可據之例,則亦合難愼,第令詳考舊例似好矣。大王大妃殿曰,此事安有舊例之可考者乎?奭周曰,臣非謂必有如今番之事者也,但館倭施賞,毋論某事,須得可據之前例,然後可以擧行矣。大王大妃殿曰,然矣,彼若不示凶書,而入送彼中,則我國何以知之,此爲可賞之事,出去議爲之,可也。奭周曰,館倭之捉送罪人,固合有嘉賞,而我國人中,亦或有探得形迹,鉤問於館倭者,此亦當待萊府狀啓,量宜施賞矣。大王大妃殿曰,大臣就座,啓錫曰,諸宰奏事,寅永曰,魂殿朔望祭,若値別祭,只行別祭,載在禮文矣,孝成殿禫事,在於正月初一日,則朔祭自當一遵禮文,而謹稽庚申年謄錄,再虞祭與冬至祭相値,以節享之不設,亦涉未安,詢問大臣後,與再虞祭兼行,今此朔日,卽正朝節享也,別祭則虞禫無異,節享則正至亦同,似當以庚申已例援用,而事係變節,下詢大臣處之,何如?大王大妃殿曰,左右相之所見,何如?奭周曰,虞祀禫祀,所重惟均,冬至正朝,同是節享,禮判所奏,實爲合宜,依庚申年例遵行,恐無容他議矣。宗薰曰,臣亦未及詳考禮典,而禮判所奏該備,似無可疑,援例兼行,恐合宜矣。大王大妃殿答曰,依庚申年例遵行,可也。出擧條寅永曰,今番祔廟大享時儀節,依壬戌年例爲之事,已有成命矣,凡係祭物牲品七祀功臣祭及享官諸執事百官陪班之節,竝依親享例擧行,而誓戒時百官進參,亦當一體磨鍊,故敢此仰達矣。大王大妃殿答曰,依爲之。出擧條寅永曰,春享時宗廟·永寧殿香祝親傳之節,當爲入稟,而當日孝成殿告動駕祭親行時刻相値,不得循例磨鍊,故敢此仰達矣。大王大妃殿答曰,依爲之。出擧條寅永曰,祔廟尊崇兩度陳賀節目,當爲磨鍊,謹稽謄錄,自正廟朝甲寅以後東朝陳賀時,有以下各殿自內進表裏之禮,至今遵行,而壬戌年之不爲磨鍊,蓋因定式前戊戌舊例而然,今番祔廟陳賀,旣以竝擧於兩慈殿定奪,則大殿·王大妃殿於大王大妃殿及大殿於王大妃殿,竝當有自內進表裏之節,尊崇陳賀,則大殿於兩慈殿,內庭親上表裏,纔有成命,而王大妃殿於大王大妃殿,亦當有自內進表裏之節,故敢此仰達矣。大王大妃殿答曰,依爲之。出擧條啓錫曰,玉堂所懷奏之。正履曰,列聖朝勤御經筵,凡於朝晝法講之暇,亦有召對夜對之規,延接臣鄰,討論經典,講劘治謨,列朝以來,聖學之純粹,治道之隆盛,專由於頻御講筵之致,猗歟盛哉?今我殿下,始講魯論,日新盛德之工,宜無間斷,而法筵稀御,雖逐日勸講,延接臣僚,不過暫時,旋卽退出,竊伏念自內講讀,必有不息之功,而猶不若在外頻接臣僚之爲有益也,且伏念講筵停止日,例有玉堂書入故事之規,蓋以九重燕閒之中,易生逸豫之心,故用此將以備鑑戒而替訏謨也,此是我聖朝美事,而近來停閣已久,實爲欠典,伏願進講之暇,日力有餘,頻令無時召對,溫習文義,咨訪治道,以裨殿下緝熙光明之學焉。講筵停止之日,亦令入直玉堂,書進故事,而殿下親賜批答,則亦足爲討論典故考文游藝之一助,故敢此仰達矣。上曰,所陳好矣,當留念矣。出擧條啓錫曰,今日賓對,兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條大王大妃殿曰,大臣先退,史官就座。仍命退,諸臣以次退出。
丙申十一月二十五日午時,上御熙政堂。勸講入侍時,左議政洪奭周,原任直提學金鏴,參贊官李光正,檢討官南獻中,假注書宋柱獻,記事官申錫愚·李墩,各持論語第一卷,以次進伏訖。上誦前受音訖,鏴讀自子曰,君子,止異乎人之求歟,仍奏釋義訖,上讀新受音十遍訖,命陳文義。鏴曰,愼終,卽喪禮也,追遠,卽祭禮也,喪祭禮旣無餘憾,則民德歸厚矣,今我殿下使我百姓,皆能知無憾於喪祭禮之間,則民德將見其歸厚,講讀之際,恒存此心,卽臣區區之祝,上曰,玉堂陳之。獻中曰,改過之道,專在於勿憚二字,人之有過,無不自知,旣知其過,無不欲改,而每以勇斷之不足,常有畏之難之之意,此所謂憚改也。苟無此一個憚字,則自當知過必改,如棄探湯,如惡惡臭,不期勇而自勇,伏願殿下,深念於此,苟於反省之際,有所欿然,必以勿憚改三字,惕然動心,奮然着力,則自至於無過之域矣。上曰,大臣陳之。奭周曰,閣臣·玉堂所陳皆好矣,玉堂以勿憚改之意,仰奏憚字之義,果爲領會乎?上曰,憚字果何義也?奭周曰,論語集註句句切實,讀論語者,本多倂註讀之,今雖未能盡讀,亦不可不逐句詳玩矣,憚字之義,訓以畏難,改過,有何可畏可難之事,而欲改其過,必須着意用力,此所以苦其難也,卽以目下言之,句讀之間,或有錯誤,此亦過也。筵臣提奏,非不屢矣,而終未盡改,此蓋出於不肯留心而然,豈非所謂憚改乎?改過之要,亦須以主忠信爲本,忠信者,實心之謂也,實心欲改,則豈有不可改之過乎?不能改過者,固多出於畏難,而亦或有恥聞其過而不肯改者,在上者尤多此弊矣,人君居崇高之位,敢言其過者,固已鮮矣。若又恥聞其過,每自揜蔽,又從以威怒加之曰,爾何敢言吾過云爾,則又何從而聞其過乎?成湯聖人也,其臣稱之,不言其無過,而改過不吝,聖人未嘗無過,過而能改,是所以爲聖,若以人之知吾過爲羞恥,則終無改過之時,其過漸益滋長,畢竟至於一世之人,皆指點而訾謗之矣,其爲恥也,不益甚乎?喜聞過三字,在於小學書中,伏想聖聰,必能記有矣,若以喜聞過三字,深留聖意,勿憚改三字,勤用聖工,則聖德之光,聖學之就,自當有不可勝言之效矣。上曰,參贊官陳之。光正曰,此章中文義何莫非甚善,而主忠信三字,是誠實無僞底,爲最要於聖學工夫,主者,使我心,常常主乎此而不之他者也,忠者,實心也,非直爲下事上之稱也,信者,大學所謂誠也,非但發之於言而踐之爲信也,立之於心而必行之,亦信也,大抵無一息間斷者誠也,曰時習,曰三省,亦誠之之道也,苟或一息間斷,誠云乎哉?上數章與朋友交言而有信,謹而信,敬事而信,諸信字所指,固各不同,而聖人開口,便言信字,蓋其實心實行,方是盡已之學故也,竊伏覩今日講讀之際,往往不能無操舍之時,殿下於至誠不息上,慥慥用工,雖一息,寧有不誠之患哉,伏望殿下,念念乎主忠信三字,則其於萬事萬物,將見其應之綽如也,然則奚但爲講讀時不間斷之效而已哉。上掩卷,命退,諸臣以次退出。
上在昌德宮。停常參·經筵。
李祖榮啓曰,明日常參·經筵,取稟。傳曰,停。
李淵祥啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李祖榮啓曰,同副承旨李羲發,今日不爲仕進,卽爲牌招,何如?傳曰,允。
傳于李淵祥曰,勸講入侍。
李祖榮啓曰,應敎趙得林,以其親病,投章徑行,原疏纔已捧入矣,所當直捧禁推傳旨,而此與無端下鄕有異,推考警責,何如?傳曰,允。
以司諫李明緖,獻納宋應龍,正言韓文爀,掌令權馦牌不進罷職傳旨,傳于李淵祥曰,只推。
以同副承旨李羲發牌不進罷職傳旨,傳于李祖榮曰,只推。
沈啓錫,以都摠府言啓曰,副摠管金魯甲,以訓鍊都監中軍,本營諸將官射會監試事,南小營晝仕出去之意,敢啓。傳曰,知道。
李祖榮,以禮曹言啓曰,祔廟習儀節目,當爲磨鍊,取考謄錄各年,則自初度至三度,奉神輦習儀,百官進參,而戊戌年,因特敎,初二度則只行祔謁祔廟節次,除不緊執事,但以廟內殿內擧行執事進參,三度日,奉神輦習儀,而百官則只有堂上衙門堂上郞廳各一員,宗親每品各一員進參,壬戌年,亦依戊戌年例,稟定擧行矣,今亦依此磨鍊乎?敢稟。傳曰,依壬戌年例。
李淵祥,以義禁府言啓曰,京畿監司金道喜狀啓內,通津府使林亨壽,爲先罷黜,其罪狀,令攸司稟處事,啓下矣。林亨壽自任所未及上來云,依例發府書吏拿來,何如?傳曰,待待命拿囚。
義禁府啓目粘連,向前徐相稷段,始也葛藤之端,無事而尋事,終又去就之爭,可已而不已,但知廳風之爲重,罔念事體之所在,竟至有該曹論勘之啓是白乎則,揆以紀綱,合有懲勵之典,以此照律爲白乎旀,李顯翼段,同僚相閧,自是胥失,呈狀徑出,此何擧措,不可以年少新進,有所參恕,以此照律,何如?判付。啓依允。
應敎趙得林疏曰,伏以臣父,方在淸州任所,而卽接來信,則素患痰癖之証,遇寒添劇,客地扶護,傍側無人,專伻報急,促臣歸視,臣自聞此報,方寸煎熬,馳往救護,不容暫緩,玆敢忙陳短章,擅離城闉。伏乞聖明,諒臣懇迫之私,特遞臣見帶館銜,仍治臣擅行之罪,以肅朝綱,千萬幸甚,臣無任云云。省疏具悉。爾其勿辭救護。
丙申十一月二十六日午時,上御熙政堂。勸講入侍時,檢校直提學徐憙淳,參贊官李淵祥,侍讀官李正履,假注書宋柱獻,記事官申錫愚·李墩,各持論語第一卷,以次進伏訖。上誦前受音訖,憙淳讀自子曰,父在,止亦不可行也,仍奏釋義訖,上讀新受音十遍訖,命陳文義。憙淳曰,初章之三年不改者,是孝子之以實心至行,斯須不忘其親之意也,次章,全以禮言之也,禮之用,雖以和爲貴,非敬則易至流蕩,所以以禮節之,必也敬與和不相偏依,然後禮可得中正,而以昨筵禮判所奏上表裏事言之,是亦我殿下所當行之禮節也,聖心之頌禱,群情之歡祝,曷容稱述,而其所致誠識慶之際,都是敬嚴和泰之事,推是以上以兩殿之問寢視膳,下以臣鄰之延接諮訪,小大由之,無往非禮,伏望體念焉。上曰,玉堂陳之。正履曰,此章文義,於無改字可見,蓋孝子思慕之心,雖或有可改之事,不忍遽然改易,一年二年,以至於三年之久,則可見其仁愛不能忘其親之意矣,況其事之甚善不可改者乎,雖以臣庶之家論之,祖先傳來之美事,父兄旣遵守之矣。於己身,旣有繼述之責,則事事必稱祖先,不敢容易變改,兢兢業業,以遵守爲心者,必是興旺之家也。以國家言之,祖宗以來良法美制,何莫非後嗣之當法乎,雖或有隨事沿革,不得不改者,猶必畏愼鄭重,不敢輕易變改,而其他所當遵行之良法美制,一竝遵守,無敢改焉,然後可以爲國家長遠之道矣。殿下亦於列聖朝盛德大業良法美制之當法者,善繼善述,無或改易,一以遵守爲心,則國家億萬年無疆之休,其在是矣,禮之體本嚴,而非和則不可行,雖以朝廷之禮言之,莫嚴莫敬,等威節文,秩然不可紊者,朝廷之禮也,然於其中,君臣上下,情志交通,和氣藹然,此所謂和爲貴者也。和氣藹然之中,不失嚴敬之體,然後朝廷之禮行矣。若以嚴爲主,而不足於和,或以和爲主,而不足於敬,則非禮之得中也,以淺俚之說喩之,爲羹之法,必取鹽醬,以資鹹味,而若鹹味稍過,則加水和之,烹飪適中,然後可以謂羹矣。若又用水過多,則味淡而不得中,故必須鹹淡適宜,然後始爲羹也。左氏傳曰,和如和羹,此章文義,亦可以此爲譬矣。上曰,參贊官陳之。淵祥曰,閣臣儒臣所奏切實,臣無容更達矣。上掩卷,命退,諸臣以次退出。
上在昌德宮。停常參·經筵。
沈啓錫,以都摠府言啓曰,今日入直內三廳武兼禁軍及軍兵等,中日習射技放,請出標信,傳曰,知道。
李祖榮啓曰,明日常參·經筵,取稟。傳曰,停。
李淵祥啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于李祖榮曰,勸講入侍。
傳于李祖榮曰,孝成殿朔祭,以攝行磨鍊。
大王大妃殿傳于沈啓錫曰,北關·關東歉荒之狀,旣因前後道啓而知之矣,其間賑政,未知何以拮据,而哀彼幾十萬赤子,當此寒節,其顑頷濱死之狀,如在目中,夙宵憧憧,食不下咽,月初北關,雖有示意之擧,殆同沃焦,有名無實,以此之故,又於南·北關戶曹所納蔘布代錢之折半當納者,限明秋停退,均廳所納詳定布代錢者,折半則均分蕩減於南·北關,折半則劃補賑資,南關所在官船稅錢七百兩,劃給貿鹽,各殿朔膳及三名日方物物膳,限明秋停捧,臘月進上,一體停減,本宮別差所管海戶進上,限明秋停減,內局一年所捧藥材,令本院區別分數停減,關東則軍布,依道臣年分狀請許施,均廳所納漁鹽船稅,折半則蕩減,折半則劃補賑資,以爲兩道民一半分紓力之地,內下銀子八百兩,下於北關,四百兩,下於關東,丹木四千斤,胡椒六十斗,白礬一千斤,自廟堂分數下送於兩道,豈謂此數足當賑政之一隅,特示朝家憫念顧恤之意,廟堂消詳知委焉。
大王大妃殿傳于沈啓錫曰,因此思之,兩湖綿歉,雖有少異於嶺南,慘歉則一也,兩湖大同木邊,依嶺南例,竝許折半代錢事,分付。
李淵祥啓曰,大司憲宋啓榦,掌令許結,持平李基周·宋奎弼在外,執義黃基安,掌令權馦牌不進,監察茶時之意,敢啓。傳曰,知道。
以執義黃基安,掌令權馦,司諫李明緖,獻納宋應龍,正言韓文爀牌不進罷職傳旨,傳于李淵祥曰,只推。
以濟州防禦使趙禹錫狀啓,薦新進上乳柑等,不得如例封進,惶恐待罪事,傳于李淵祥曰,勿待罪事,回諭。
沈啓錫,以禮曹言啓曰,今此大王大妃殿加上尊號王大妃殿上尊號時,親傳冊寶處所,以仁政殿爲之事,命下矣。冊寶內入內出處所,亦以仁政殿,依例磨鍊之意,敢啓。傳曰,知道。
又以禮曹言啓曰,大王大妃殿加上尊號王大妃殿上尊號習儀節目,當爲磨鍊,取考戊戌謄錄,則因特敎,初二度,依祔廟習儀例,只緊關執事行禮,而三度則百官亦爲安徐,只以內習儀擧行,壬戌年,亦依戊戌年例,稟定擧行矣,今亦依此磨鍊乎?敢稟。傳曰,依壬戌年例爲之。
又以禮曹言啓曰,卽伏見濟州牧使趙禹錫狀啓啓下,則薦新橘果中,乳柑·洞庭橘,數甚零星之意,前已馳啓,而洞庭橘一一摘取,宗廟·孝成殿·山陵·孝和殿薦新,如數封進,乳柑爲一百五十三箇,宗廟·孝成殿·山陵·孝和殿·景慕宮薦新,無以備數,謹援已例,都封上送于禮曹,以爲稟旨進獻之地爲辭矣,在前橋果稀結之時,多有減數薦新之例,乳柑則依前例分排,與洞庭橘,當日薦進,而山陵薦新,祥祭後停止事,前已啓下,依此擧行之意,敢啓。傳曰,知道。
大王大妃殿傳于沈啓錫曰,政院事萬萬駭然矣,禮曹草記,不卽入之,薦新幾至過日,其爲驚悚,如何哉?該房承旨,爲先削職,令該府拿問嚴勘,政院首吏及該房書吏,出付刑曹,施以刑配之典。
義禁府照目粘連,前宣傳官徐相稷·李顯翼等本府議啓內,徐相稷段,始也葛藤之端,無事而尋事,終又去就之爭,可已而不已,但知廳風之爲重,罔念事體之所在,竟至有該曹論勘之啓是白乎則,揆以法紀,合有懲勵之典,以此照律爲白乎旀,李顯翼段,同僚相鬨,自是胥失,呈狀徑出,此何擧措,不可以年少新進,有所參恕,以此照律罪。徐相稷段,以不應爲事理重律,杖八十收贖,奪告身三等。李顯翼段,以不應爲律,笞四十收贖,附過還職,竝只私罪,奉敎依允爲旀,徐相稷段,功議各減一等,李顯翼段,功減一等爲良如敎。
同副承旨李羲發疏曰,伏以臣,以四朝受恩之蹤,老病垂死,蟄伏田廬,爲參孝成殿終祥哭班,扶曳登途,寸寸前進,粗伸微分之萬一,而不自意承宣恩點,忽降於復尋鄕路之際,惶隕感激,罔知攸措,逖違之餘,駕屨是急,重入脩門,再登講席,伏睹我殿下睿表天成,聖學日新,有堯·舜生知之姿,懋殷宗時敏之工,開卷之初,音讀洪亮,臨筵之時,視瞻端凝,作聖之工,養正之方,已基於此,臣不勝欽仰攢祝之至,臣向因文義,略陳膚淺之常談,而見識僻陋,言辭拙訥,不能敷衍爲說於威顔咫尺之下,玆敢以前席未畢之意,仰備芹曝之獻,昔程子爲講官,上元祐太皇太后書曰,大學之法,以豫爲先,便當以格言至論,日陳於前,久自安習,若固有之,雖以他言惑之,不能入也。故所急在先入,臣未敢知殿下於講筵旣罷之後,所與接者何人,所與習者何事,一日十二時,開筵之時少,燕處之時多,其於先入之方,其或不能無欠闕耶?故程子之進貼黃曰,皇帝在宮中,言語動作,皆當使經筵官知之,古人之輔養君德,其誠切如此,苟如是,則不待開卷臨筵,而皆是經筵之日,不待接賢士大夫,而皆是輔養之事,其於薰陶德性成就聖學之方,豈不緝熙光明,爲我東億萬斯年之基乎。臣本無學術,綴拾爲說,固不足有槪於聖心,而區區願忠之誠,惟恐殿下於懋學之工,或有時刻之間,玆敢披露爲說,惟殿下澄省焉。臣受國厚恩,與天無極,區區塵刹,一未圖報,而犬馬之齒,已迫七旬,事君之日無多,豈不欲竭蹶奉公,以效隕結之忱,而在途之日,備經風雪,入城之後,重得寒疾,趨走班聯,已有顚仆之患,而自數三日來,病狀越添,背汗頭疼,冷汗浹體,四肢戰掉,一縷凜綴,束帶供仕,萬無可强之望,懸病退伏,屢違天牌,臣內怵分義,外感風寒,病上添病,有不保朝夕之慮,俯仰憂悶,罪戾徒積。伏乞聖慈,俯賜矜諒,特許遞改,使之安意調治,歸死田畝,以卒天地生成之澤,不勝大幸,臣無任云云。省疏具悉。所陳出於衷曲,深庸嘉乃,本職許遞。
丙申十一月二十七日午時,上御熙政堂。勸講入侍時,原任直閣徐俊輔,參贊官李祖榮,檢討官南獻中,假注書金基纘,記事官申錫愚·李墩,各持論語第一卷,以次進伏訖。上讀前受音一遍訖。俊輔讀自子曰,信近於義,止可謂好學也已,仍奏釋義訖。上讀新受音十遍訖,命陳文義,俊輔曰,信近於義,恭近於禮,卽通上下之謂,而若以字義言之,則君臣有義之義字,君使臣以禮之禮字,亦是此義字此禮字也,此等字句緊切處,推廣體驗,深留聖意,區區之望也,至於下章敏事愼言,則言行之相顧處,而若不就有道而正焉,則事之當否,言之好戎,無從而知之,豈不爲言行之累乎。此所以求正於有道也,爲人君之道,尤當審察於此,此所以親正士聞正言行正道也。伏願服膺聖訓,必須於就正二字,留念焉。上曰,檢討官陳之。獻中曰,一有求飽求安之心,則便非好學之君子也,宋臣王曾之言曰,平生之志,不在溫飽,此可見所好者,在於道義,而不在於口體也,人臣之學,尙云如此,況帝王之學,將所以治國平天下,行堯·舜之道也,所好在此,則何暇念及於求安求飽乎?伏願殿下,此等處,益留聖念焉。上曰,參贊官陳之。祖榮曰,閣臣·儒臣所奏,皆是切實於聖學,臣無容更辭矣。上掩卷。仍命退,諸臣以次退出。
上在昌德宮。停常參·經筵。
沈啓錫啓曰,明日,乃是小寒,自明日日暖間,視事頉稟之意,敢啓。傳曰,知道。
又啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于沈啓錫曰,疏批已下,不爲仕進承旨,竝牌招,如有違牌,勿爲呼望。
傳于沈啓錫曰,承旨未差之代,前望單子入之。
承旨前望單子入之,金敎喜·李同淳落點。
沈啓錫啓曰,坐直無人,右副承旨李祖榮,同副承旨李同淳,竝卽牌招,何如?傳曰,允。
傳于沈啓錫曰,承旨未差之代,前望單子入之。
承旨前望單子入之,趙觀年落點。
傳于李光正曰,勸講入侍。
傳于李羲肇曰,承旨房望,以順房爲之。
李同淳啓曰,大司憲宋啓榦,掌令許結,持平李基周·宋奎弼在外,執義黃基安,掌令權馦牌不進,監察茶時之意,敢啓。傳曰,知道。
以執義黃基安,掌令權馦,司諫李明緖,正言韓文爀牌不進罷職傳旨,傳于李同淳曰,只推。
以義禁府前承旨李淵祥原情啓目,大王大妃殿傳于李羲肇曰,本事旣是莫重,故不得不處分矣,其實无妄之失,且生疎所致,特爲分揀放送。
李羲肇,以尊崇都監都提調意啓曰,大王大妃殿玉寶篆文書寫官奉朝賀南公轍,書出正副本,王大妃殿玉寶篆文書寫官行判中樞府事沈象奎,書出正副本,謹此封進,以備睿裁後入刻之意,敢啓。傳曰,知道。正本爲之。
又以禮曹言啓曰,大王大妃殿加上尊號王大妃殿上尊號習儀磨鍊取稟草記,傳曰,依壬戌年例爲之事,命下矣。謹稽壬戌謄錄,則以初二度,行禮於都監,三度,只緊關執事行禮於仁政殿,內習儀,行禮於慈慶殿,稟定磨鍊,今亦依此磨鍊,何如?傳曰,允。
又以禮曹言啓曰,以大王大妃殿加上尊號王大妃殿上尊號後,內外命婦陳賀磨鍊節目,啓依允事,啓下矣。取考謄錄,則在前陳賀時,命歸陳賀,每有啓稟權停之例,而壬戌年,亦依戊戌年例,啓稟權停,今亦依已例權停,何如?傳曰,允。
李同淳,以都摠府言啓曰,副摠營李鼎會,以禁衛中軍,本營諸將官射會監試事,南別營晝仕出去之意,敢啓。傳曰,知道。
又以兵曹言啓曰,孝成殿禫祭時,自上改御玄袍後,待衛將士等,當依禮曹節目,改着黑天翼,而謹考戊戌謄錄,則天翼已是靑色,常時堂下着此靑色,不必改着鴉靑色,然後始可謂之黑色,禫祭時,仍服靑天翼,至祭畢純吉服事,因特敎擧行,而壬戌年,亦依此擧行矣,今亦依此磨鍊,何如?傳曰,允。
又以備邊司言啓曰,今此東·北兩道內下銀礬·丹木,特命補賑,而取考已例,則每以運輸之爲艱,換貿之有弊,自戶曹折價,從便下送矣,今亦依此擧行之意,分付該曹,何如?傳曰,允。
又以刑曹言啓曰,大王大妃殿傳曰,政院事萬萬駭然矣,禮曹草記,不卽入之,薦新幾至過日,其爲驚悚,如何哉?該房承旨,爲先削職,令該府拿問嚴勘,政院首吏及該房書吏,出付刑曹,施以刑配之典事,命下矣。政院首吏石鎭永,該房書吏邊壽顯,各嚴刑一次後,鎭永,平安道寧邊府,壽顯,順川郡定配,竝卽押送之意,敢啓。傳曰,知道。
又以左右捕盜廳言啓曰,本廳在囚罪人李政敏物故,令漢城府依例行檢,何如?傳曰,允
義禁府啓目,陽城縣令韓容鼎,振威縣令南興中等原情云云,傳旨內辭緣,泛稱遲晩,竝只刑推得情,何如?判付。啓,除刑推議處爲良如敎。
行都承旨李光正疏曰,伏以臣,卽伏見大王大妃殿傳敎,有以禮曹草記之不卽入徹,至下該房承旨削職拿勘之命矣,太廟薦獻,何等重大,而擧行稽慢,致使方貢之新物,幾至過時而闕禮,其爲驚悚,孰甚於此?草記雖在臣公退之後,削勘雖止於該房之僚,而臣旣忝長一院矣。凡係院務,皆所察飭,則臣實主之,豈敢以身不在院,職非該掌,晏然自恕,不思所以同罰乎,玆效自劾之義,仰瀆崇嚴之下。伏乞聖明,特治臣不能檢下之罪,使不職者戒焉,私分不勝幸甚,臣無任云云。答曰,省疏具悉。事在申退之後,於卿何有,勿辭行公。
行左承旨李羲肇疏曰,伏以廟殿薦獻,儀節莫重,而禮曹草記,未卽入啓,該房承旨,至伏承削職拿處之命,萬萬驚悚,無地自措,臣雖非該房,而昨旣仕進矣,不能檢察,厥罪惟均,玆敢忙陳短章,以效自列之義。伏乞聖明,俯賜鑑諒,仰稟慈殿,亟降威罰,以爲不職者之戒焉,臣無任云云。答曰,省疏具悉。已諭於知申之批矣。
左副承旨沈啓錫疏曰,伏以臣於昨夜,伏奉慈殿傳敎下者,以禮曹薦新草記不卽入啓,有該房承旨削職拿勘之命,惶隕震懍,罔知攸措,臣旣在伴直,不能檢察,則溺職之罪,實無異同,今於處分之下,雖緣院規,現告只及於下僚,而臣則獨逭當律,惶恧之極,益無所容,臣安敢晏然諉罪,不思自列乎,玆敢忙陳短章,徑出禁扄。伏乞亟賜同勘之律,以安微分焉,臣無任云云。省疏具悉,在院則一也,爾亦罷職。
右副承旨李祖榮疏曰,伏以臣,伏見大王大妃殿傳敎下者,以禮曹草記之不卽徹啓,致太廟薦獻之幾至過日,慈心驚惕,處分斯嚴,而坐直承旨,方在削職拿勘之中矣,臣於是,實有萬萬悚懍,不知所以自措者,臣是該房,則已不敢以事在退院之後,歸罪於下僚,而晏然自恕,況該吏,卽臣之所常管束者,而莫重擧行,稽慢至此,由前而罪著失檢,由後而義難獨逭,玆敢露章自列。伏乞聖明,俯乘鑑燭,特賜誅罰,俾法紀昭而微分安焉,臣無任云云。省疏具悉。雖是該房,事在申退之後,何必爲引乎。
修撰曺錫亨疏曰,伏以臣,學本謏陋,才又空疎,雖冗職漫仕,猶懼其不克堪荷,而况玉署論思之任,何等淸選,而尙可以如臣無似,苟然備數也哉,日夕抱經,周旋邇列,乃是臣子之至榮,有可以一分裨益,則何苦而逡巡退縮,甘自歸於樗櫟之散耶?誠以瞽矇之責視,躄之步,强之而不可得也。今玆新除冒膺,雖出叩謝之義,益切愧恧之心,而抑有懇迫之私,不得不疾號於孝理之下,惟聖明,恕其濫而垂憐焉。噫,臣偏父今年爲七十矣,素抱貞痼,年邁漸劇,少失調養,輒復凜綴,而臣世傳寒素,計拙謀生,菽水之供,尙患難繼,刀圭之補,尤何可論,父飢而無可負之米,父病而無可嘗之藥,爲子之心,寧不焦迫,竊伏覵近日儒臣之陳章丐恩者,輒蒙矜許,無不沐浴洪造,攬祝深仁,若臣者,旣不以見職自居,則顧何敢效人爲例,而第念崦嵫之餘景漸迫,烏鳥之私情莫伸,切急事勢,滾到竿頭,些少廉愧,擔却笆邊,玆敢畢暴衷懇,仰瀆崇嚴。伏乞聖慈,諒臣至切之情,特令選部,畀臣一小邑,俾伸便養之願,則臣雖愚昧,敢不俯竭求芻之責,仰效結草之報乎,臣無任云云。省疏具悉。疏辭,許令該曹稟處。
丙申十一月二十八日未時,上御熙政堂。勸講入侍時,原任提學鄭元容,參贊官李光正,侍讀官李晉翼,假注書金基纘,記事官鄭㝡朝·李墩,各持論語第一卷,以次進伏訖。上讀前受音一遍訖,元容讀自子貢曰,貧而無諂,止患不知人也,仍奏釋義訖,上讀新受音十遍訖,命陳文義。元容曰,學而章,言人不知而不慍,此章,言不患人之不已知,以此兩段,爲一篇始終之旨者,亦有深意矣,知人二字,雖學者,亦不可忽矣,若不知人,則朋友交遊之際,何以辨三益三損乎?此猶一已修身之事也,人主大政,用人是已,進退用舍之際,若不能察賢愚邪正之別,陰陽淑慝之分,則何敢使百官當職,而庶績允釐乎,如欲知人,則先明吾心,然後可無昏蔽之患,而此心之公正光明,在於學問工夫,大學之明明德,論語之學而時習,特揭於首章者,正宜省察處也。上曰,侍讀官陳之。晉翼曰,患不知人,此專以學者言,而推以言之,則人君,尤不可不以爲患也,爲人君而不知人,則用舍進退之際,賢愚邪正,不能辨別,以致混淆傾軋之弊,故書曰,知人則哲,能官人,伏願殿下,深加體念焉。上曰,參贊官陳之。光正曰,子貢蓋先貧而後富,故於無諂無驕上,皆有自驗而眞知者,其言如此,豈子貢不賢,而聖人可之乎,貧而諂,富而驕,人情之易然者,而驕者,尤宜可戒矣。大抵驕必生於我足人不足之地,不惟富爲然,凡力與勢與貴皆然,故孔子曰,居上不驕,又曰,雖周公之才之美,驕且吝,其餘不足觀,此在小學與論語矣,驕之害德,孰不然矣,人君而驕,尤爲害德,蓋至貴至尊之故也。一有驕心,使臣之禮,愛民之仁,自不得不潛消暗鑠,遂至於自聖之域,其於虛受下問之德,爲害也亦豈少哉?今此無驕之義,不可專以富者事看破,必隨事隨處,推移參互而體念焉,上掩卷。仍命退,諸臣以次退出。
上在昌德宮。停常參·經筵。
李同淳啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
又啓曰,左副承旨李祖榮,今日不爲仕進,卽爲牌招,何如?傳曰,允。
傳于李同淳曰,勸講入侍。
李同淳啓曰,新除授同副承旨趙鶴年,時在水原地,斯速乘馹上來事,下諭,何如?傳曰,許遞,前望單子入之。
承旨前望單子入之,黃基安落點。
李同淳啓曰,新除授同副承旨黃基安,卽爲牌招,何如?傳曰,允。
又啓曰,吏曹郞廳來言,承旨有闕,政事,取稟。傳曰,前望單子入之。
承旨前望單子入之,朴宗吉落點。
李同淳啓曰,伴直無人,新除授左副承旨朴宗吉,所當牌招,而拘於廳規,不得請牌,何以爲之?敢稟。傳曰,牌招。
傳于李同淳曰,工·刑換房。
李同淳啓曰,新除授同副承旨黃基安,年限已過,何以爲之?敢稟。傳曰,勿施,前望單子入之。
又啓曰,大司憲宋啓榦,掌令許結,持平李基周·宋奎弼在外,執義未差,掌令權馦牌不進,監察茶時之意,敢啓。傳曰,知道。
以司諫李明緖,獻納宋應龍,正言韓文爀,掌令權馦牌不進罷職傳旨,傳于李同淳曰,只推。
以左副承旨李祖榮牌不進罷職傳旨,傳于李同淳曰,只推。
以左副承旨朴宗吉牌不進罷職傳旨,傳于李同淳曰,只推。
李同淳啓曰,吏曹郞廳來言,臺諫有闕,政事取稟。傳曰,前望單子入之。
執義前望單子入之,許晟落點。
李同淳,以兵曹言啓曰,內禁將沈有祖,文臣兼宣傳官金應均,俱以病難供職,呈狀乞遞,竝改差,何如?傳曰,允。
又以兵曹言啓曰,金虎門下鑰之後,祔太廟都監使令趙哲伊爲名漢,未及出去,故問其委折,則以本都監習儀事,各司捧甘次入來,而適値放鑰,忙急出去,未及於下鑰之前云,萬萬驚駭,臣不勝惶恐,而爲先拘留本曹,待開門移送秋曹,照法嚴繩,何如?傳曰,允。
李同淳啓曰,卽見兵曹草記,則金虎門下鑰之後,祔太廟都監使令一名,被捉爲辭矣,門限法意,何等嚴重,而下隷之如是犯科,萬萬驚駭,出付攸司,各別嚴繩,門限前不得出送之入直兵曹堂上,從重推考,郞廳所當重勘,而本院請推之外,無他可施之罰,何以爲之?敢稟。傳曰,允。郞廳拿處。
李同淳,以義禁府言啓曰,時囚罪人李淵祥,分揀放送事,承傳啓下矣。李淵祥,分揀放送之意,敢啓。傳曰,知道。
義禁府啓目粘連,向前韓容鼎段,若不氷泊,豈有陸運之說,若不晩裝,豈至氷泊之境,稅納過限,自有當律,不可以歉年事情,有所闊狹是白遣,南興中段,前官時裝發,設如囚供是白良置,朝發夕至之地,畢竟氷泊,以致上納之過限,則爲新官者,亦安得無罪是白乎旀,至於陸運一款,該曹關飭,實出於不得已之事,則其所擧行,宜其竭蹶之不暇,而多般說弊,無意輸入者,兩邑均有其罪,竝只以此照律,何如?判付。啓,依允。
右承旨金敎喜疏曰,伏以臣於病伏之中,伏奉承宣特除,恩榮所曁,蓬蓽動色,臣聞命感激,力疾趨謝,少伸區區之忱,而第臣與行左承旨臣李羲肇,有四寸娚妹應避之嫌,揆以法例,在下當遞。伏乞聖慈,俯垂鑑諒,特遞臣所帶之職,以存公格,以安私分焉,臣無任云云。省疏具悉。所請依施。
丙申十一月二十九日午時,上御熙政堂。勸講入侍時,原任直提學金鏴,參贊官李同淳,檢討官李殷相,假注書宋柱獻,記事官鄭㝡朝·李墩,各持論語第一卷,以次進伏訖。上誦前受音訖,鏴讀自爲政以德,止有恥且格,仍奏釋義訖,上讀新受音十遍訖,命陳文義。鏴曰,此章文義,專在於導之一字,人君之於民,導之以刑政,非不爲好,而導之以德禮,卽第一爲治之方,伏願殿下,留念於德禮,則殿下之民,皆格於善政矣。上曰,玉堂陳之。殷相曰,爲政以德之政字,釋以正人之不正,謂其必先正已,然後可以正人也,一正吾心,則朝廷百官萬民,莫敢不出於正,而天下之心,翕然歸向於朝廷之上,譬如衆星之拱北辰,豈不休哉,伏願殿下,常留睿念焉。上曰,參贊官陳之。同淳曰,思無邪,卽謂心無雜念也,殿下講讀之際,倘或不留聖心,則亦非思無邪之道,伏願懋哉懋哉。上掩卷,鏴曰,此承旨,卽先正臣李滉之後裔,居在遐鄕,奏達之際,雖多方言,而所奏皆切實,伏願深加體念焉。上命退,諸臣以次退出。
上在昌德宮。停常參·經筵。
藥房都提調朴宗薰,提調金鏴,右承旨李祖榮啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
李同淳,以都摠府言啓曰,今日入直內三廳武兼禁軍及軍兵等,中日習射技放,請出標信,傳曰,知道。
李同淳啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李祖榮啓曰,左副承旨朴宗吉,今日不爲仕進,卽爲牌招,何如?傳曰,允。
李同淳啓曰,備邊司郞廳來言,今日,賓廳日次,而領議政未差,左議政洪奭周差祭,右議政朴宗薰,無時急稟定事,不得來會云矣,敢啓。傳曰,知道。
傳于李祖榮曰,傳香承旨,馳詣宗廟·景慕宮,奉審摘奸以來。
傳于李祖榮曰,勸講入侍。
傳于李祖榮曰,明日孝成殿別茶禮,當自內親行矣,百官入參。
承旨前望單子入之,趙秉憲落點。
李祖榮啓曰,新除授右副承旨趙秉憲,卽爲牌招,何如?傳曰,允。
傳于李同淳曰,日寒如此,輕囚放釋。
傳于李同淳曰,日寒如此,內外各營入直軍兵及各門守門軍薄衣與流丐,摘奸以來。
李同淳啓曰,臣同淳,敬奉聖敎,馳往義禁府,取見囚徒案,則時囚罪人南興中·韓容鼎·徐鴻輔·安允沅,係是輕囚,放謹依傳敎放送,仍往典獄署,取見囚徒案,則結案罪人三名,殺獄罪人十九名,私鑄錢罪人一名,邪學罪人五名,殺獄干犯罪人一名,御寶僞造罪人一名,係是重囚,故仍爲還囚,其餘非理好訟·酗酒作挐·他錢不報·潛屠發賣罪人朴守根·李天默·宋守命·崔仁成·朴陽植·林仁祥·徐寬玉·李顯植·金英孫·金仁喆·洪石伊·鄭先文·趙得喆·金成云·扈在錫·崔化成·車釗夢·姜興春·李梅山·朴長吉·安宅亨·金用弼·徐範錫·朴太卜等二十四名,係是輕囚,故謹依傳數放送之意,敢啓。傳曰,知道。
李同淳啓曰,大司憲宋啓榦,掌令許結,持平李基周·宋奎弼在外,執義許晟,掌令權馦牌不進,監察茶時之意,敢啓。傳曰,知道。
以執義許晟,掌令權馦,司諫李明緖,獻納宋應龍,正言韓文爀牌不進罷職傳旨,傳于李同淳曰,只推。
以左副承旨朴宗吉牌不進罷職傳旨,傳于李同淳曰,只推。
以右副承旨趙秉憲牌不進罷職傳旨,傳于李同淳曰,只推。
以慶尙監司尹聲大狀啓,邊門禁防,本自截嚴,而雜亂之類,無難闌入,常時不能禁飭之東萊府使閔永勳,釜山僉使申義和,爲先罷黜,訓導別差等罪狀,竝令攸司稟處事,大王大妃殿傳于李祖榮曰,觀此狀啓,可謂窮天地亙萬古所無之凶逆,世變雖無窮,豈知有如此事,罪人,日前自捕廳發捕,本道盤覆,無復可論,常時邊禁,如不蕩然,必無生此等事之理,東萊府使·釜山僉使罷黜,猶是輕典,本事非但出場之前,反涉張大,一倂使之戴罪行公,雖以任譯言之,此時遞易遽然,亦爲戴罪擧行事,回諭。
李祖榮,以奎章閣言啓曰,明日,卽奎章閣·演慶堂朔奉審日次,臣等進詣擧行之意,敢啓。傳曰,知道。
又以內醫院都提調·提調意啓曰,副提〈調〉李光正,今日問安,不爲仕進,卽爲牌招,何如?傳曰,允。
又以內醫院都提調·提調意啓曰,北關內局一年所捧藥材,令本院區別分數停減事,命下矣。依下敎,北關進上藥材中,停減減數者區別,別單書入之意,敢啓。傳曰,知道。
又以成均館行大司成意啓曰,文廟守僕,依宗·社守僕例,試才抄擇,別單啓下事,曾有定式矣,守僕方禹興物故,代以事知守僕,試才抄擇,備三望受點次,別單書入,而守僕五窠中,以一窠久任事,亦有定式矣,時任守僕金熙曾,旣有久勤,且嫺儀節,故單望啓下,以爲久任之意,敢啓。傳曰,知道。
李同淳,以都摠府言啓曰,副摠營李鼎會,以禁衛中軍,本營諸將官射會監試事,禁衛營晝仕出去之意,敢啓。傳曰,知道。
又以兵曹言啓曰,今十一月各廳堂下武臣朔試射,臣曹連因有故,不得爲之之意,敢啓。傳曰,知道。
又以禁衛營言啓曰,本營騎士將李熙進,身病猝重,勢難察任,改差,何如?傳曰,允。
又以刑曹言啓曰,兵曹啓辭內,金虎門下鑰之後,祔太廟都監使令趙哲伊爲名漢,未及出送,故問其委折,則以本都監習儀事,各司捧甘次入來,而適値放鑰,忙急出去,未及於下鑰之前云,萬萬驚駭,臣不勝惶恐,而爲先拘留本曹,待開門移送秋曹,照法嚴繩,何如?傳曰,允事,命下矣。謹按律文,則大明律輒出入宮殿門條有曰,夜出宮殿門者,杖八十,趙哲伊依此律,決杖八十,放送之意,敢啓。傳曰,知道。
吏曹啓目粘連,觀此弘文館修撰曺錫亨上疏,則以爲,臣之偏父今年爲七十矣,素抱貞痼,年邁漸劇,少失調養,輒復凜綴,而臣父世傳寒素,拙謀失,菽水之供,尙患難繼,刀圭之補,尤何可論,父飢而無可負之米,父病而無可嘗之藥。伏乞特令選部,畀臣一小縣,俾伸便養之願亦爲白有臥乎所,曺錫亨之家貧親老菽水難繼之狀,卽通朝之所共知,許畀一邑,俾遂其便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付。啓,依回啓施行爲良如敎。
丙申十一月三十日午時,上御熙政堂。勸講入侍時,右議政朴宗薰,提學趙寅永,參贊官李祖榮,檢討官權大肯,假注書金基纘,記事官鄭㝡朝·李墩,各持論語第一卷,以次進伏訖。上開卷讀,上讀前受音一遍訖,寅永讀自子曰,吾十有五,止死葬之以禮,仍奏釋義訖,上讀新受音十遍訖,命陳文義。寅永曰,大抵論語一書,篇篇句句,無非窮格處,而此章,卽聖人進學次序之爲後學立法者,故尤宜玩繹而體驗矣,然夫子,卽天縱之聖,生知之姿也,何待乎十有五而始志學乎?蓋雖上聖,亦必待問學而後,始造其極,而講讀之工,則已於十五前八歲入小學時,已有根基本領,故至十有五則志已定矣,況我殿下,以聖人之姿,得聖人之位,君師之責,專係斯學,則又何待寶齡之必屆十五,而始志于學乎?今若拘於年數,悠泛以度,則大非經文本旨,伏願益加聖工,不但志之而已,亦必行之而後,庶可爲成已成物之功也。上曰,檢討官陳之。大肯曰,此章卽學問踐履之次第也,閣臣講義,先擧首章,臣請拈末段而仰對矣,七十而從心所欲不踰矩,心卽體也,欲卽用也,欲非耳目循情之欲也,卽聖人七十後,仁精義熟,天理人情所當爲之事也。惟心所發而行之,自然沕合於矩度矣,且讀書之法,有三到,卽目到心到口到也,目不到而猶可誦也,口不到而猶可思也,但心不到,則俱不可爲矣,然則三到之中,心到最爲切要,伏望體念焉。上曰,參贊官陳之。祖榮曰,閣臣·儒臣已盡之矣,臣無他可陳之辭矣。上曰,大臣陳之。宗薰曰,閣臣所陳,果是儘好矣,夫聖人之十五志學者,非謂十五而後,始志於學也,特以爲後人立法之意,槪言進學之次序而已,雖以凡民之俊秀,皆能於十五歲,已入大學,則況以生知之聖,何待成童之時,始有爲學之志也哉?夫子爲兒戲嬉,常陳爼豆,設禮容焉,則似不過十歲前事也,是豈不志於學,而可能爲此乎?然則夫子學問之志,必在髫齦之齡矣,今殿下以周后衣尺之齡,懋殷宗時敏之工,大有異於凡氏之學,而旣已畢講大學矣,明德新民之事,格致誠正之工尤當心得而躬行者也,念念在玆,毋或少忽,如飢者之思食,渴者之思飮,則自然眞積力久,道成德立,不惑知命之效,耳順從心之美,不待是年之次序,而先有夙就之德矣,曷不休且盛哉,伏望於志字上,留念焉,上掩卷。宗薰曰,今月已窮,孝成殿朔祭隔宵,伏想聖慕冞新,數日日氣極寒,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。仍命退,諸臣以次退出。
上在昌德宮。停常參·經筵。
李同淳啓曰,來初五日,朝參日次,而崇陵忌辰祭正日相値,頉稟之意,敢啓。傳曰,知道。
李羲肇啓曰,今日別茶禮親行時,承旨當爲備員,而行都承旨李光正,左副承旨朴宗吉,不爲仕進,行都承旨李光正,所當牌招,而拘於廳規,不得請牌,何以爲之,而左副承旨朴宗吉,卽爲牌招,何如?傳曰,允。牌招。
傳于李祖榮曰,禮房承旨,馳詣受香所,奉審摘奸以來。
傳于趙秉憲曰,勸講入侍。
傳于李祖榮曰,政官牌招開政。
傳于李祖榮曰,都承旨·左副承旨竝許遞,前望單子入之。
承旨前望單子入之,安光直·沈啓錫落點。
李祖榮啓曰,新除授承旨沈啓錫,方在罷散中,何以爲之?敢稟。傳曰,敍用。
李同淳啓曰,行大司諫李鼎臣,執義許晟,正言韓文爀,旣入闕中,不爲傳啓,直爲出去,事甚未安。竝推考,何如?傳曰,允。
大王大妃殿,傳于李祖榮曰,尊崇陳賀時箋文,兼附於祔廟陳賀箋文差員事,分付,上號時慈慶殿親受之節,置之事,分付。
李祖榮啓曰,行吏曹判書徐耕輔,參判金炳朝,參議洪鍾遠牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
傳于李同淳曰,吏兵批歲抄點下者,依例捧傳旨。
大王大妃殿,傳于趙秉憲曰,觀此東伯狀啓,平海郡失火,如是之多,災民之冬節失所遑汲之狀,如在目中,極用矜惻,元恤典外,優加顧助,俾無一民棲遑之歎,趁卽奠接之意,廟堂措辭知委事,分付。
李祖榮啓曰,禁衛大將李光植,時無職名,令該曹口傳付軍職,何如?傳曰,允。
兵曹口傳政事,護軍單李光植。
以左副承旨朴宗吉牌不進罷職傳旨,傳于李祖榮曰,只推。
以慶尙左水使李悌彬狀啓,我人闌入館中,初不察飭,惶恐待罪事,傳于李同淳曰,勿待罪事,回諭。
李祖榮,以奎章閣言啓曰,景廟宮望廟樓,今朔奉審無頉之意,敢啓。傳曰,知道。
又以吏曹言啓曰,今此崇陵忌辰祭典祀官兼大祝,前正郞鄭誠一塡差,而時無職名,令該曹口傳付軍職,何如?傳曰,允。
兵曹口傳政事,副司果單鄭誠一。
趙秉憲,以漢城府言啓曰,今丙申年獻民數時,京中及八道元戶人口摠數,抄錄入啓,而濟州三邑民數,姑未上來矣。海島之往來遲速,有難預料,不得一時磨勘,此則待其上來,追後添錄之意,敢啓。傳曰,知道。
李同淳,以兵曹言啓曰,來正月初七日,純宗大王祔太廟時,侍衛軍兵,當爲磨鍊,而謹考壬戌謄錄,則正宗大王祔太廟時,分兵曹·分都摠府堂上·郞廳各一員,五衛將二員,宣傳官四員,武臣兼宣傳官八員,禁軍三十人,挾神輦軍六十名,前後射隊四百名,訓局軍磨鍊矣。今亦依此擧行,何如?傳曰,允。
又以兵曹言啓曰,來正月初七日,翼宗大王祔太廟時,侍衛軍兵,謹依戊戌·壬戌已例,分兵曹·分都摠府堂上·郞廳各一員,五衛將二員,宣傳官四員,武臣兼宣傳官八員,禁軍三十人,挾神輦軍六十名,前後射隊四百名,訓局軍磨鍊,何如?傳曰,允。
又以兵曹言啓曰,每都政,新資五窠,例爲差出,而營將·中軍·虞候,姑無準二十朔者,雖未滿朔數,依近例推移內遷,何如?傳曰,允。
又以備邊司言啓曰,本司武郞廳李南瑞,奔走勤仕,已滿十五朔,依例六品遷轉事,捧承傳施行,何如?傳曰,允。
宣傳官李熙忠書啓,臣於當日午時量,以衣薄摘奸事,敬奉承政院所下傳敎,卽自通化門,至永肅門闕內各所,入直軍兵及各門守直騎兵軍等處,布諭聖念,一一詳察是白乎則,上下所着衣服,雖有厚薄之不同,專賴周衣禦寒是白乎矣,其中所著至薄,寒苦最切者,這這抄出役名姓及所着,竝以後錄于左是白齊。丹鳳門,竹山鄭春卜,報恩韓惡只,利川朴白雲,通川崔允敬·辛萬卜·韓采奉,靑山金小鳳·金元喜,陽智方萬大,沃川陸岳伊,敦化門,竹山尹鐵相,漣川韓春興,臨陂崔春金,長水金作之·丁乭金,驪州尹寬哲,鎭川李白甲·趙有卜,漣川李中軍,連山崔連福,金虎門,報恩李萬孫,驪州權宗孫,公州崔永宅,報恩金旺目,竹山尹河相,景秋門,朔寧崔甲,驪州李世味,朔寧方惡,曜金門,公州金順太·李水業·李芿石,豐川朴同伊,旌善申元大,金堤姜金年,漣川李鐵元,弘化門,靑山千次永,平昌金宗雲,蔚珍沈龍卜·池分孫,宣仁門,驪州李者斤得伊,旌善李甲龍,平昌李興宅,通化門,長湍鄭孝鐵,漣川邊銀鈌,平昌金宗云,豐川尹者斤老味,驪州李快得,南所,陽城李快三·李金乭,驪川洪日金,西所,淸州姜金,楊州姜必用,朔寧金德基,東所,驪州李明周,忠州權千石·金元大,北所,黃澗朴淡鬱,連山金一鳳,都摠府,靑山金白龍·曹小老昧,楊州李枝成,已上六十一名。傳曰,知道。薄衣軍衣資,令兵曹題給事,分付。
宣傳官李圭容書啓,臣於本月三十日午時量,伏奉承政院所下宣傳標信,馳往南別營·南倉火藥庫·南小營·南倉火藥庫·下都監集春營·東營·東別營·御營廳新營及光熙門·五間水門·興仁之門·惠化門,詳細摘奸是白乎則,各處守直軍卒,別無衣薄呼寒之慮是白乎矣,光熙門卜直崔卜伊·金頭魯松,興仁之門卜直朴乭伊·李乭金,惠化門卜直金尙祿·尹順喆爲名漢,只着單衫單袴,實無耐寒之道是白遣,仍往孝經橋流丐幕摘奸是白乎則,數至四十名,及廣通橋東西川邊兩幕摘奸是白乎則,東幕流丐二十五名,西幕流丐四十六名,俱是呼寒啼飢是白只,一一勞問後,領首流丐漢處,雖一名,無或逐出幕外之意,各別申飭是白遣,各幕所,新結蓋草是白齊。傳曰,知道。薄衣軍衣資,令該營題給,流丐空石與顧恤之方,令該廳題給事,分付。
宣傳官李種華書啓,臣於本月三十日午時量,伏奉承政院所下宣傳標信,馳往北營·龍虎營·西營·禁衛營新營·南營·訓鍊都監新營·廣智營及崇禮門·昭義門·敦義門·彰義門·肅靖門,詳細摘奸是白乎則,各處守直軍卒,別無衣薄呼寒之弊是白乎矣,崇禮門卜直金三丁·林聖學,昭義門卜直朴順男·金乭伊,敦義門卜直林壽吉·朴福伊,彰義門卜直金莫丁·金甲伊爲名漢,只着單衫單袴,實無耐寒之道是白遣,仍往西部盤石坊蓮池契流丐幕摘奸是白乎則,流丐三十六名,俱是呼寒啼飢是白只,一一勞問後,領首流丐處,雖一名,無或逐出幕外之意,各別申飭是白遣,幕所新結蓋草是白齊。傳曰,知道。薄衣軍衣資,令該營題給,流丐空石與顧恤之方,令該廳題給事,分付。
李同淳,以兵曹言啓曰,謹依薄衣摘奸宣傳官李熙忠書啓判下,闕內把門騎兵鄭春卜等六十一名處,依定式各木一疋,去核二斤,題給之意,敢啓。傳曰,知道。
又以訓鍊都監言啓曰,謹依宣傳官書啓判下,本局字內敦義門卜直林壽吉·朴福伊,彰義門卜直金莫丁·金甲伊等處,各木綿一疋,去核二斤,考例以給之意,敢啓。傳曰,知道。
又以禁衛營言啓曰,謹依宣傳官書啓判下,本營字內崇禮門入直卜直金三丁·林聖學,昭義門入直卜直朴順男·金乭伊處,各木錦一疋,去核二斤,題給之意,敢啓。傳曰,知道。
又以御營廳言啓曰,謹依傳敎,光熙門卜直崔福伊·金頭魯松,興仁之門卜直朴乭伊·李乭金,惠化門卜直金尙祿·尹順喆處,各木綿一疋,去核二斤,考例以給之意,敢啓。傳曰,知道。
丙申十二月初一日午時,上詣孝成殿。別茶禮親行入侍時,行左承旨李羲肇,右副承旨趙秉憲,同副承旨李同淳,假注書宋柱獻·金基纘,記事官鄭㝡朝·李墩,提學趙寅永,原任提學鄭元容,原任直提學金鏴,檢校直提學徐憙淳,直提學朴永元,原任直閣徐俊輔·李嘉愚,原任待敎李憲瑋·金正喜·金英淳,檢校待敎趙斗淳·金學性·金洙根,以次侍立。時至,通禮跪啓請出次,上具翼善冠·淺淡服,出自齋殿,詣板位。通禮跪啓請俯伏哭,上俯伏哭,少頃,上〈止〉哭興行四拜禮訖。通禮導上詣盥洗位,上盥洗訖,詣尊所,秉憲酌酒,羲肇以盞受酒,上入詣香案前跪,秉憲奉香,同淳奉爐,上三上香,羲肇執盞跪進,上執盞授秉憲,奠于神位前,連奠三盞訖,上降復位。通禮跪啓請俯伏哭,上俯伏哭,少頃,上止哭興行四拜禮訖。通禮導上還齋殿,諸臣以次退出。
丙申十二月初一日午時,上御熙政堂。勸講入侍時,檢校直提學徐憙淳,參贊官趙秉憲,侍讀官李在直,假注書宋柱獻,記事官鄭㝡朝·李墩,各持論語第一卷,以次進伏訖。上誦前受音訖,憙淳讀自孟武伯問孝,止曾是以謂孝乎,仍奏釋義訖,上讀新受音十遍訖。命陳文義,憙淳曰,此三章,各就其人事親之所不足處警發者,此可見聖人言語之各有攸當也,蓋孝源於百行,無貴賤一也。若夫帝王之孝,則我殿下儀式,自有我列聖朝家法,恭惟列聖朝聖德形容,必以孝字進號者,寔是以孝出治善繼善述之一揆也。雖以今日講學言之,殿下終始典學,將就緝熙,則固所以上體兩慈殿勸導之訓,下以副億萬臣民觀感之情,而至如侍從之賜秩其父,乞養之輒許專城,亦是孝之推而優其老也,伏願益加省覽焉。上曰,玉堂陳之。在直曰,自上章至此三章,問孝所答不同者,各因其人之不及處而告之,故一則欲其不辱其親,二則欲其不辱其身,三則欲其敬,四則欲其愛,於此四者,合而體行之,然後可謂能盡孝親之道矣。夫孝者,百行之源,君子之道,以孝爲本,則自然德及於人,程子所謂孝弟行於家,而仁愛及於物者是已,伏願聖明,深加體念焉。上曰,參贊官陳之。秉憲曰,閣臣·儒臣,已詳陳無餘,臣無容更達矣。上掩卷,命退,諸臣以次退出。
上在昌德宮。停常參·經筵。
李同淳啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
傳于安光直曰,勸講入侍。
大王大妃殿傳于趙秉憲曰,孝成殿祥後祔廟前,柴炭供上單子之多日遲滯,事甚未安。不審之該曹堂上,施以越俸之典,柴炭,旣有用餘,今番則勿爲進排事,分付。
安光直啓曰,行吏曹判書徐耕輔,參判金炳朝,參議洪鍾遠再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。判書·參判,竝所當更請牌招,而係是一日三牌,何以爲之?敢稟。傳曰,參議只推,一體更爲牌招。
又啓曰,行吏曹判書徐耕輔,參判金炳朝,參議洪鍾遠牌不進推考傳旨及罷職傳旨,今方捧入,而開政命下之後,如是違牌,事甚未安。參判陳疏,判書更爲牌招,何如?傳曰,允。參議只推,一體更爲牌招。
傳于安光直曰,吏曹參判疏批已下,卽爲牌招。
安光直,以吏曹言啓曰,今此臘享大祭祭官中,時無職名人員,令該曹口傳付軍職,何如?傳曰,允。
有政。吏批,行判書徐耕輔進,參判金炳朝式暇,參議洪鍾遠牌不進,右副承旨趙秉憲進。以金在三爲刑曹參判,柳相弼爲左尹,鄭元容爲知經筵,洪在喆爲司成,宋觀洙爲引儀,權用正爲氷庫別提,鄭基一爲黃海監司,洪櫨爲通津府使,朴思彙爲慶安察訪,裵相仁爲江原都事,祭酒單宋稚圭,學諭單金震休。
沈啓錫,以兵批言啓曰,前監司徐萬淳,自吏曹送西矣,瓜滿監司,例爲隨品付樞銜,而徐萬淳資級,係是嘉善,同中樞當爲下批,而時無見窠,依例作闕下批之意,敢啓。傳曰,知道。
兵批,判書金蘭淳進,參判尹尙圭,參議趙奎昇病,參知白東奎入直,左副承旨沈啓錫進。以金在三·李忠運爲副摠管,徐相五·金偁根爲內禁將,韓宅履·洪聖益爲五衛將,朴宗默爲忠翊將,尹仁弼爲景福將,李載熙爲都摠經歷,張錫鋼爲訓鍊主簿,趙存恒·白樂莘爲宣傳官,金駿喜爲武兼,朴宗喆爲洪州營將,同知單徐萬淳·趙大源,僉知單李敎益·李光修·張孝懋·徐相五,大護軍洪應燮,護軍李光正·許溟,副護軍金敎喜·朴宗吉·趙鶴年·李淵祥·李羲發·李升德·權斆仁,副司直申傅·黃基安·李晉祥·金騏獻·宋尙玉·金鍠,副司果金鼎元·李觀海,以上竝單付,黃海道兵馬水軍節度使單鄭基一。
吏批,再政。以朴永元爲禮曹參判,梁鍾華爲監察,吳慶興爲掌樂主簿。
李同淳啓曰,大司憲宋啓榦,掌令許結,持平李基周·宋奎弼在外,執義許晟,掌令權馦牌不進,監察茶時之意,敢啓。傳曰,知道。
以執義許晟,掌令權馦,司諫李明緖,獻納宋應龍,正言韓文爀牌不進罷職傳旨,傳于李同淳曰,只推。
以吏曹參議洪鍾遠再牌不進罷職傳旨,傳于安光直曰,只推。
沈啓錫,以都摠府言啓曰,副摠管金魯甲,以訓鍊都監中軍,本營諸將官射會監試事,禁衛營晝仕出去之意,敢啓。傳曰,知道。
又以備邊司言啓曰,日前大王大妃殿下敎,有關東軍布,依道臣年分狀請許施之命矣,惟正之納,特施停代,寬恤之政,逈出常格,德意所曁,庶可使一路顑頷之喘,擧有回蘇之望,而訓局砲保,則道啓中,初不敢指一仰請,故今亦未免獨漏矣。砲保在諸般軍役,最係偏苦,當納之民,尤合矜念,而以其事體之較別也,故有不敢自下擧論於闊狹之際,至於今番停代,係是特地曠典,恐不宜拘循常例,致有向隅之齎鬱,亦令依他營軍布例,一體施行,俾霑均施之惠澤,何如?傳曰,允。
又以御營廳言啓曰,因禮曹草記,東道七陵局內捉虎事,定將校率領砲手,去月二十五日,出送行獵矣,今月初一日申時量,中虎一頭,捉得於崇陵曲墻近處,故謹此封進,而仍爲行獵之意,敢啓。傳曰,知道。
吏曹參判金炳朝疏曰,伏以日月變嬗,孝成殿終祥奄過,帀域遏密之恫,去益如新,聖孝皇瞿之衷,當復靡逮,亦何以仰慰我兩慈聖哀疚之懷也。仍伏念臣卽一聖世僇廢之蹤耳,縱荷天地再造之恩,彯纓結綬,復廁周行,而每自顧影慙靦,若窮無歸,區區一念之所欲自效者,惟有夷險不擇,趨走爲恭,伸誠於起居之班,備數於閒漫之司,以之爲息補之道,塵刹之報而已,至若榮塗華貫,初非意慮之所敢復及,而迺者亞銓新命,遽及於屛息訟諐之際,臣誠驚駴震懍,罔知所以自措也。噫,臣之不肖,臣自知之,學術全疎,而犯古人不幸之戒,歷敭太驟,而昧君子知足之義,冥擿不休,顚躓隨之,滓穢在身,湔濯已矣。求欲自新於百執事之末,尙不可得,矧玆所縻之銜,素稱至要之職,自古名碩,猶且逡巡,以臣擬議,何嘗近似,若使臣不思懲羹之吹,而復尋覆車之轍,則一身狼狽,縱不暇恤,從前拂拭,恐將歸虛,豈不是萬萬惶悶者乎,此臣所以寧被慢命之誅,而不敢爲冒膺之計者也。伏乞聖慈,諒臣言之斷出衷曲,念公器之不可玷辱,亟遞臣新授職名,仍命選部,勿復檢擬於華膴之任,以安賤分,不勝大願,臣無任云云。答曰,省疏具〈悉〉,卿其勿辭行公。
丙申十二月初二日午時,上御熙政堂。勸講入侍時,原仕直閣徐俊輔,參贊官安光直,檢討官權大肯,假注書金基纘,記事官鄭㝡朝·李墩,各持論語第一卷,以次進伏訖。上開卷,讀前受音一遍訖,俊輔讀自子曰吾與回,止君子不器,仍奏釋義訖,上讀新受音十遍訖,命陳文義。俊輔曰,顔子聞聖人之言,潛心默會,見於言行者,無非發明聖旨,此所以有不愚之敎也,今我殿下,已講大·小學,今講論語矣,此無非古人格言聖人訓謨,實無異躬承親炙,伏願體顔子之鑽仰,發明聖訓,推以及於日用事爲之間,俾爲日躋之地焉,又奏曰,視觀察與爲由安,自有淺深,一節深於一節,而欲知其人,則先於自己分上,極其知言窮理之工,可以察他人之善惡長短,而欲爲知言窮理之工,亦惟在於講學,伏願深留聖意焉。又奏曰,不爲溫故,而只有新得,則舊所聞者,自然至於遺失,而新得,又不足爲新得矣。今我殿下,已講小·大學,則小·大學爲故,今講論語,則論語爲新矣,須於講論語之時,亦復尋繹於已講之小·大學,俾爲溫故知新之工,區區之望也。上曰,檢討官陳之。大肯曰,退而省其私,亦足以發,一發字爲此章切要之旨矣。夫子終日言,顔子一一體驗,著於事爲之間,先儒解發字,有振發力行之意,又如草木逢時雨便發之意,今夫我殿下,日講孔子之言,卽無以異於顔子親炙聖人之門矣,伏願聖明,懋哉懋哉。上曰,參贊官陳之。光直曰,閣臣·儒臣所陳,皆是切實於聖學,臣無他可達之辭矣,上掩卷。仍命退,諸臣以次退出。
上在昌德宮。停常參·經筵。
沈啓錫,以都摠府言啓曰,今日入直內三廳武兼禁軍及軍兵等,中日習射技放,請出標信,傳曰,知道。
李同淳啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
安光直啓曰,右承旨李祖榮,今日不爲仕進,卽爲牌招,何如?傳曰,允。
傳于沈啓錫曰,勸講入侍。
李同淳啓曰,大司憲宋啓榦,掌令許結,持平李基周·宋奎弼在外,執義許晟,掌令權馦牌不進,監察茶時之意,敢啓。傳曰,知道。
以執義許晟,掌令權馦,司諫李明緖,獻納宋應龍,正言韓文爀牌不進罷職傳旨,傳于李同淳曰,只推。
沈啓錫,以都摠府言啓曰,副摠管具信喜,以摠戎中軍,本營諸將官射會監試事,禁衛營晝仕出去之意,敢啓。傳曰,知道。
又以兵曹言啓曰,景宗大王祧遷時侍衛,依已例,分兵曹·分都摠府堂上郞廳各一員,五衛將二員,武臣兼宣傳官四員,禁軍十人,挾神轝軍二十名,訓局軍磨鍊,何如?傳曰,允。
又以訓鍊都監言啓曰,本局千摠趙元錫,身病甚重,勢難察任,改差,何如?傳曰,允。
義禁府啓目,通津前府使林亨壽原情云云。問目內辭緣,泛稱遲晩,所當請刑是白乎矣,曾經摠府郞,勿爲請刑,載在大典通編,議處,何如?判付。啓,依允。
丙申十二月初三日午時,上御熙政堂。勸講入侍時,原任提學鄭元容,參贊官沈啓錫,侍讀官李東迪,假注書宋柱獻,記事官鄭㝡朝·李墩,各持論語第一卷,以次進伏訖。上誦前受音訖,元容讀自子貢問君子,止是知也,仍奏釋義訖,上讀新受音十遍訖,命陳文義。元容曰,君子進德修業之道,不外乎言行,而凡人常情,每有言不孚行之歎,蓋言之易而行之難,言則虛而行則實也,若從難易之別而先行其難,辨虛實之分而先行其實,則自臻於業日修而德日進矣。上曰,周而不比,比而不周,何謂也。元容曰,周是普偏之意,比是偏黨之意也,其親厚之義則雖同,而普與黨之間,公私逈異,公與私之間,君子小人斯判矣。上曰,玉堂陳之。東迪曰,閣臣逐條辨釋,臣何敢更陳芻蕘,而第以末章攻乎異端之義,申言之,異端云者,非獨楊·墨爲然,秦漢之仙方,梁唐之佛學,皆是異端,如近古所謂西洋之書,亦是異端,此朝家所以深斥而嚴禁之也。苟非聖人之道,而別爲一端,則俱不免雜術雜技之歸,奚但學者之所當戒哉,雖聖人,亦爲之憂深思遠,則況人主所當監者,堯·舜·湯·文之法也。所當讀者,孔·孟·程·朱之書也,其於異端之不正者,何可一日而寓目接耳乎?淫聲美色,人所易惑,故聖人戒之於未然之前,奇技珍巧,人所易耽,故古傳斥之於方然之時,而至於異端,必皆如淫聲美色之當遠,又皆如奇技珍巧之當絶,然後乃可以行正學而得正道矣,聖人此言,豈非萬世之師表乎,伏願殿下體念焉。上曰,參贊官陳之。啓錫曰,閣臣·儒臣,備陳無餘,臣無容更達矣,上掩卷。命退,諸臣以次退出。
上在昌德宮。停常參·經筵。
李同淳啓曰,大司憲宋啓榦,掌令許結,持平李基周·宋奎弼在外,執義許晟,掌令權馦呈辭,監察茶時之意,敢啓。傳曰,知道。
李祖榮啓曰,右副承旨趙秉憲,今日不爲仕進,卽爲牌招,何如?傳曰,允。
又啓曰,刑曹參判金在三,除拜後過三日,不爲出肅,依定式推考警責,仍卽牌招察任,何如?傳曰,允。
傳于李同淳曰,勸講入侍。
傳于李祖榮曰,在外承旨許遞,前望單子入之。
承旨前望單子入之,金學性落點。
李祖榮啓曰,新除授左副承旨,卽爲牌招,何如?傳曰,允。
以右副承旨趙秉憲牌不進罷職傳旨,傳于李祖榮曰,只推。
以黃海監司徐萬淳狀啓,豐川府使趙秉玖身死事,傳于李祖榮曰,令該曹口傳各別擇差,不多日內下送。
李祖榮,以禮曹言啓曰,孝成殿三年內五享大祭練祥禫俗節朔望所用生獐雉鮮,至來丁酉年正月望祭,孝和殿五享大祭所用生獐雉鮮,至同年春享大祭,曾已磨鍊啓下矣。今此祔廟時,孝成殿豫告祭及告動駕祭,生獐雉鮮,當爲加磨鍊,而孝成殿禫祭,旣兼行正朝祭,且祔廟在於初七日,則當初孝成殿望祭,兩殿春享大祭磨鍊,自當勿論,以孝成殿正朝及春享大祭磨鍊生獐雉鮮,移用於孝成殿豫告祭及告動駕祭,而孝成殿望祭,孝和殿春享大祭磨鍊生獐雉鮮,減去之意,分付,何如?傳曰,允。
又以禮曹言啓曰,今此祔太廟後,宗廟五享大祭所用犧牲中羊豕各一口,永寧殿春秋大祭羊豕各一口,無時別祭豕一口,當爲加定,牛牲一首,亦爲加磨鍊,以爲分排進用,依此封進,而功臣祭所用豕一口,今番春享時進排事,一體分付,何如?傳曰,允。
李同淳,以都摠府言啓曰,副摠管具信喜,以摠戎中軍,本營諸將官射會監試事,禁衛營晝仕出去之意,敢啓。傳曰,知道。
又以兵曹言啓曰,本曹佐郞金應均,身病猝重,屢度呈狀乞遞,宿衛重地,不可久曠,今姑改差,何如?傳曰,允。
又以御營廳言啓曰,中虎一頭捉得封進之後,連爲行臘,今月初三日申時量,中豹虎一頭,又爲捉得於元陵靑龍近處,故謹此封進,而仍爲行獵之意,敢啓。傳曰,知道。
丙申十二月初四日午時,上御熙政堂。勸講入侍時,原任直提學金鏴,參贊官李同淳,侍讀官李東迪,假注書金基纘,記事官鄭㝡朝·李墩,各持論語第一卷,以次進伏訖。上讀前受音一遍訖,鏴讀自子張學干祿,止民不服,仍奏釋義訖,上讀新受音十遍訖,命陳文義。鏴曰,魯君問服民之道,而夫子答之以擧直錯枉之義,蓋民心之向背,專係於導率之如何矣,今我殿下,凡於政令施爲之間,亦能就直而捨枉,則八域民庶,莫不歡欣慶忭,自底於心悅誠服,而苟或捨直而就枉,則民情難期於悅服,而治道有乖於表端矣。夫子此言,實是治民之要道,每於講讀之時,輒思直枉之別,懋盡導率之方,則其在進學致治之道,孰有大於此者乎,伏望深留聖意焉。上曰,侍讀官陳之。東迪曰,富貴在天,言行在我,以言行之能謹,判富貴之自在者,是誠可疑,而聖人之言,每以自修之道,勉於務外之人,如答樊遲之學稼,子貢之問士是已,人莫不慕是仕,而夫子嘗曰,學而優仕,亦莫不願是爵,而孟子嘗曰,修其天爵,豈不以先行在我之事而後,可得在天之祿者耶?子張之學,病在乎不務實而務虛名者,故夫子以是警之,然不但學者爲然,聖人之自省如是,誨人又如是,則爲人君者,其於言行,可不愼乎。伏願殿下,體念此義,多聞闕疑,無一言之或尤,多見闕殆,無一行之或悔,則今此論語一篇,豈非致太平之根基耶?上曰,參贊官陳之。同淳曰,閣臣·儒臣,已盡此章之旨,臣無容更陳矣,上掩卷。仍命退,諸臣以次退出。
上在昌德宮。停常參·經筵。
藥房提調金鏴,副提調安光直啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
李同淳啓曰,大司憲宋啓榦,掌令許結,持平李基周·宋奎弼在外,執義許晟,掌令權馦呈辭,監察茶時之意,敢啓。傳曰,知道。
金學性啓曰,備邊司郞廳來言,今日,賓廳日次,而國忌正日相値,不得來會云矣,敢啓。傳曰,知道。
傳于金學性曰,勸講入侍。
傳于沈啓錫曰,在外玉堂許遞,前望單子入之。
應敎前望單子入之,洪在喆落點。
吏曹口傳政事,以鄭宅和爲豐川府使。
傳于沈啓錫曰,明日勸講停止。
以統制使任聖皐狀啓,我人攔入倭館,莫重邊禁,未免解弛,左水使李悌彬常時不飭之罪狀,令廟堂稟處事,大王大妃殿傳于李同淳曰,東萊·釜山事,已有日前道啓判付,左水使論罪安徐事,回諭。
沈啓錫以尊崇都監都提調意啓曰,大王大妃殿玉冊文玉寶文,王大妃殿玉冊文王寶文,書出眞諺各一本,謹此封入之意,敢啓。傳曰,知道。
又以實錄廳摠裁官意啓曰,本廳郞廳各司褒貶,依舊例使之懸頉之意,敢啓。傳曰,知道。
金學性,以都摠府言啓曰,副摠管金魯甲,以訓鍊都監中軍,本營諸將官射會監試事,禁衛營晝仕出去之意,敢啓。傳曰,知道。
又以備邊司言啓曰,卽見忠淸監司沈宜臣狀啓,則備陳災邑民情不可不賑救之狀,仍請賑資穀折米三千石,就道內營賑穀折米一千五百石,均廳穀折米一千石,元賑穀折米五百石,特許劃下,還軍餉,量其多寡,移轉裒益事,竝請令廟堂稟旨分付矣。今年本道民勢,誠不容無賙賑之擧,而所請穀物,亦不至夥多,折米三千石,依狀請分排許劃,使之從長經紀,還軍餉之量宜裒益,亦有議賑時已行之例,竝爲許施,而賑濟之政,關係至重,一或失檢,不但有妨於國計,一路民命之休戚,專在於是,先自抄飢之節,各別着念董飭,俾無一毫漏濫虛實相蒙之弊,事過之後,當有別樣探察,如或吏緣售奸,民不究惠,則隨其現發,竝與不飭之道臣,而另施懲勸之意,豫加申明知委,還餉移轉之際,難保無反弄之患,亦令道臣,加意察飭,何如?傳曰,允。
丙申十二月初五日午時,上御熙政堂。勸講入侍時,左議政洪奭周,提學趙寅永,參贊官金學性,檢討官曺錫亨,假注書宋柱獻,記事官鄭㝡朝·李墩,各持論語第一卷,以次進伏訖。上誦前受音訖,寅永讀自季康子問,止奚其爲爲政,仍奏釋義訖,上讀新受音十遍訖,命陳文義。寅永曰,此上章,是上使下之事,下章,是下事上之事,而亦可以兼行於上下也,第其莊也敬也孝慈也忠也擧也敎也勸也孝友也,雖有許多條目,其實皆本於一心上工夫,心苟不存,無所靠倚矣,況講一事,尤當以存心爲主,存心然後可以典學,典學然後可以致此功效,益加體念,是臣區區之望也。上曰,玉堂陳之。錫亨曰,康王之命君陳也,時周之下都,民多不率,倫彝泯亂,故特言孝友,褒其令德,而又勸勉之,欲其導民而興感也。蓋民之從善者,臣爲之倡率,而臣之砥行者,君爲準則也,周之文·武·成·康,聖繼神承,治法政謨,以孝悌爲本,文·武之日三朝,武王之亦一飯是已,敦孝之風,導牖一世,上行下效,修明人紀,是以福祿靈長,以成八百年無疆之基,伏願聖明,於此等處,深加省察焉。上曰,參贊官陳之。學性曰,閣臣·儒臣所陳,皆已切實,臣無容更達矣。上曰,大臣陳之。奭周曰,講學之書,必溫故知新,久而不忘,然後乃可進學矣,今此臨之以莊則敬之敬字,此書上章,已有註釋,倘或記有乎,導千乘之國,敬事而信云者,卽是也,而敬字爲是書中最緊要字也。其章下註,釋敬字曰,主一無適,蓋主一無適,非謂他也,每事必要專心致之,無一毫他念也,今殿下於講讀之際,每多不留聖心之時,是豈主一無適之道乎,伏願講讀,必專心致之,毋或留神於他事,則聖學將進,必當十倍於前日矣,上掩卷。命退,諸臣以次退出。
上在昌德宮。停常參·經筵。
王大妃殿誕日,大殿·大王大妃殿,內閣·政院·玉堂·朝廷二品以上·六曹堂上·大司諫·奉朝賀口傳問安。答曰,知道。王大妃殿,內閣·政院·玉堂·朝廷二品以上·六曹堂上·大司諫·奉朝賀單子問安。答曰,知道。
李同淳啓曰,大司憲宋啓榦,掌令許結,持平李基周·宋奎弼在外,執義許晟,掌令權馦呈辭,監察茶時之意,敢啓。傳曰,知道。
傳于沈啓錫曰,孝成殿臘享大祭,以攝行磨鍊。
傳于沈啓錫曰,自明日,勸講停止。
以慶尙監司尹聲大狀啓,寧海等邑民家失火事,大王大妃殿傳于沈啓錫曰,三邑民家之失火,數至此多,當寒失所棲遑之狀,不啻矜惻,人命燒死,尤爲慘然,元恤典外,別加優助,使之趁卽奠接,燒死人,如有生前身還布,蕩減事,分付。
兵曹口傳政事,副司果單趙得林。
沈啓錫,以弘文館言啓曰,下番修撰臣曺錫亨,以孝和殿臘享大祭祭官,今日禮曹肄儀時,晝仕出去之意,敢啓。傳曰,知道。
金學性,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒祖値,不得設行之意,敢啓。傳曰,知道。
又以禁衛營言啓曰,本營騎士別將李栻,身病猝重,勢難察任,改差,何如?傳曰,允。
又以禁衛營言啓曰,本營標下軍李文喆,敦義門內含春苑近處,小豹虎一頭捉納,故謹此封進,而城內虎患,極爲驚心,虎跡有無,另令搜探,捉虎軍處,木布考例施賞之意,敢啓。傳曰,知道。
上在昌德宮。停常參·經筵。
趙秉憲啓曰,來十一日,朝參日次矣,敢稟。傳曰,停。
又啓曰,大司憲宋啓榦,掌令許結,持平李基周·宋奎弼在外,執義許晟,掌令權馦呈辭,監察茶時之意,敢啓。傳曰,知道。
沈啓錫啓曰,同副承旨李同淳,今日不爲仕進,卽爲牌招,何如?傳曰,允。
備忘記,洪州營將朴宗喆下直,長弓一張,長箭一部,片箭一部,筒兒一箇賜給。
大王大妃殿傳于沈啓錫曰,南延君諡號,不待諡狀議入。
上在昌德宮。停常參·經筵。
藥房都提調朴宗薰,提調金鏴,副提調安光直啓曰,節屆隆冬,寒事轉甚,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
李同淳啓曰,大司憲宋啓榦,掌令許結,持平李基周·宋奎弼在外,執義許晟,掌令權馦呈辭,監察茶時之意,敢啓。傳曰,知道。
安光直啓曰,左副承旨李祖榮,右副承旨趙秉憲,今日不爲仕進,竝卽牌招,何如?傳曰,允。
大王大妃殿傳于沈啓錫曰,孝和殿臘享大祭親傳香,以攝行磨鍊。
傳于沈啓錫曰,發遣吏郞,諸執事淸齋與否,摘奸以來。
以左承旨李祖榮,右副承旨趙秉憲牌不進罷職傳旨,傳于李同淳曰,只推。
李同淳,以都摠府言啓曰,副摠管趙冀永,以宗廟臘享大祭終獻官,祭物看品事,晝仕出去之意,敢啓。傳曰,知道。
又以兵曹言啓曰,今十二月初十日,宗廟·社稷·景慕宮臘享大祭時,守門當爲塡差,而本曹郞廳都摠府郞廳及五衛將,除入直排擬苟艱,依定式軍門將官,代差以入之意,敢啓。傳曰,知道。
又以備邊司言啓曰,卽見江華留守李寅泰狀啓,則備陳本府歉荒之狀,仍請本府府倉及各宮各鎭堡昨年停退還餉米太,今姑仍停,今年當捧條,準折代捧,而三營留餉米太,亦依本府例施行事,令廟堂稟旨分付矣。今年畿農,幾皆免歉,而本府之在畿甸,亦非尤甚,昨年停退,便是新還,全數仍停,有非可議,而保障重地,事體較別,積儲雖重,撫字尤急,且今歲色垂窮,民力轉罄,若於此時,竝督新舊之捧,必期於趁限了勘,則窮蔀民情,將未免大段騷擾,各樣停退條,竝姑仍停,待明年準數徵納,代捧一款,亦旣許施於畿甸,則有不必靳持,而狀辭中初無分數之擧論,使之量宜許代後,以其實數,區別登聞於磨勘之啓,三營句管穀,有已例,亦許一體停代,餉糴法意,關係不輕,民事措處,尤宜及早,如有不得不停代者,則所當陳請於年分之初,知委於開倉之前,而今於冬節將盡催科垂畢之後,始有此煩請之擧,稽緩莫甚,殆未前聞,該守臣,從重推考,何如?傳曰,允。
又以兵曹言啓曰,五衛將李敎益·李光修,俱以病難供職,呈狀乞遞,韓宅履前任全州營將,洪聖益前任平安兵虞候,忠翊衛將朴宗默前任南虞候,俱在任所,上來間該廳番次苟艱云,竝改差,何如?傳曰,允。
上在昌德宮。停常參·經筵。
李同淳,以都摠府言啓曰,今日入直內三廳武兼禁軍及軍兵等,當爲中日習射技放,而宗廟臘享大祭齋戒相値,不得設行之意,敢啓。傳曰,知道。
李同淳啓曰,大司憲宋啓榦,掌令許結,持平李基周·宋奎弼在外,執義許晟,掌令權馦呈辭,監察茶時之意,敢啓。傳曰,知道。
李祖榮啓曰,左副承旨金學性,今日不爲仕進,卽爲牌招,何如?傳曰,允。
傳于沈啓錫曰,禮房承旨,馳詣社稷·宗廟·永禧殿·景慕宮,奉審摘奸以來。
傳于沈啓錫曰,明日別茶禮時,百官入參。
以左副承旨金學性牌不進罷職傳旨,傳于李祖榮曰,只推。
李祖榮,以成均館行大司成意啓曰,四學學製,例以四等設行,而四學敎授有身病,限內尙不設行,事體所在,萬萬未安。令政院申飭,使之不多日內設行,何如?傳曰,允。
李祖榮啓曰,因成均館草記,四學學製,例以四等設行,而四學敎授有身病,限內尙不設行,令政院申飭事,允下矣。中學敎授金在田,東學敎授洪在喆,南學敎授趙得林,西學敎授徐元淳,竝卽牌招,何如?傳曰,允。
李祖榮,以祔廟都監都提調意啓曰,取考謄錄,則祔廟時所用龕室神榻冊欌寶欌祭器床卓等物,都監郞廳監造官,前期陪進宗廟矣,今此都監新造龕室神榻冊欌寶欌祭器床卓等物,依前例明日陪進之意,敢啓。傳曰,知道。
又以吏曹言啓曰,軍器寺判官李鶴淵,以其身病,呈狀乞遞,依例改差,何如?傳曰,允。
又以承文院都提調意啓曰,會寧交易事,禮部咨文出來矣,回咨依例撰出,正書安寶後,定禁軍騎撥,下送于灣府,使之傳給鳳城將處,以爲轉致北京之地,何如?傳曰,允。
李同淳,以御營廳言啓曰,中虎一頭,中豹虎一頭,捉得封進之後,連爲行獵,今初八日申時量,中豹虎一頭,又爲捉得於健元陵曲墻近處,故謹此封進,而更無虎跡,山行軍,仍爲撤還,陵寢近處,一獵三捉,則該校論賞,曾有已例矣,捉虎將敎鍊官嘉義黃啓漢,宜有論賞之擧,而臣不敢擅便,令該曹考例稟處,何如?傳曰,允。
上在昌德宮。停常參·經筵。
藥房都提調朴宗薰,提調金鏴,副提調安光直啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
李同淳啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
金學性啓曰,備邊司郞廳來言,今日,賓廳日次,而無時急稟定事,不得來會云矣,敢啓。傳曰,知道。
李同淳啓曰,行大司諫李鼎臣,獻納宋應龍,旣入闕中,不爲傳啓,直爲出去,事甚未安。竝推考,何如?傳曰,允。
傳于沈啓錫曰,政官牌招開政。
以東學敎授洪在喆,西學敎授徐元淳牌不進罷職傳旨,傳于沈啓錫曰,只推。
以中學敎授金在田牌不進罷職傳旨,傳于沈啓錫曰,只推。
沈啓錫啓曰,學製申飭設行事,命下矣。南學敎授趙得林在外,何以爲之?而中學敎授金在田,東學敎授洪在喆,西學敎授徐元淳,旣有只推之命,竝卽牌招,何如?傳曰,竝許遞,今日政差出,當日內學製設行。
吏曹啓目,觀此平安監司李紀淵狀啓,則以爲,安州以營下物衆之邑,爲積年凋敗之局,卽朝家所當軫念處,該牧使徐有民,綜詳廉明,一心綏民,諸條矯救,庶幾就完之中,又自兵營,以庫債與倉弊之久爲民苦瘼者,專爲本官,方張釐正,而該牧使瓜期在卽,顧今事情,無以移付生手,特爲限一年仍任亦爲白有臥乎所,瓜滿差代,自是不易之典是白乎矣,道臣狀辭旣如此,依狀請限一年仍任,何如?判付。啓,依允。
有政。吏批,行判書徐耕輔進,參判金炳朝,參議洪鍾遠竝牌招不進,右副承旨趙秉憲進。以閔泰鏞爲工曹參議,卓雲翰爲禮曹正郞,李宗心爲兵曹佐郞,洪羲錫爲司成,金洙根爲檢詳,金履元爲軍器判官,金宗郁爲昭顯墓守衛官,金洙根爲中學敎授,徐憲淳爲東學敎授,洪羲錫爲西學敎授,韓鎭庭爲南學敎授,尹興圭·金錫淳·李正耆·洪祐順爲分承旨,徐念淳·李寅臯爲分兵曹參議,金德喜·李源庚爲正郞,安州牧使徐有民,限一年仍任事承傳,故進士李在行贈吏參例兼,故學生李錫祐贈吏議例兼,故通德郞李普一贈僕正,已上前工曹參判李德鉉三代。
兵批,判書金蘭淳進,參判尹尙圭入直,參議趙奎昇,參知白東奎病,同副承旨李同淳進。以李憲球·李若愚爲分副摠管,吳顯佑爲兼司僕將,南允豐·安栢·金最直·安宅潤爲五衛將,李羲本·李基碩爲都摠都事,吳致永·金善弼爲分都摠都事,金明敍爲部將,同知單吳顯大,僉知韓宅履·李熙黼·裵相鉉,護軍李羲肇,副護軍金相宇·柳信儉·金鍵·成履源·李民植·李倫敍·李文奎,以上竝單付。
李同淳啓曰,大司憲宋啓榦,掌令許結,持平李基周·宋奎弼在外,執義許晟,掌令權馦牌不進,監察茶時之意,敢啓。傳曰,知道。
以執義許晟,掌令權馦,司諫李明緖,正言韓文爀牌不進罷職傳旨,傳于李同淳曰,只推。
以吏曹參議洪鍾遠牌不進罷職傳旨,傳于沈啓錫曰,只推。
沈啓錫,以禮曹言啓曰,卽接濟州牧使趙禹錫狀啓謄報,則十一月令宗廟·孝成殿·山陵·孝和殿·景慕宮薦新唐柚子,依數封進矣,依例當日薦進,而山陵薦新,則祥祭後停止事,前已啓下,依此擧行之意,敢啓。傳曰,知道。
金學性,以兵曹言啓曰,純宗大王·翼宗大王祔太廟三度習儀時,侍衛以下各差備及挾神輦軍,一依正日例擧行,而謹考壬戌謄錄,則依戊戌年例,前後射隊,以一百名磨鍊,禁軍勿爲磨鍊矣,今番則何以爲之乎?敢稟。傳曰,依壬戌年例爲之。
又以備邊司言啓曰,頃以東北移劃嶺運穀,從速措置,及期裝載之意,草記行會矣,卽見慶尙監司尹聲大所報,則以爲,今此兩道移轉穀一萬五千石,以若本道災形,萬無本色輸送之路,而往在辛未,關西移轉,自均廳給價,貿取本道穀物,作錢輸納于均廳,又於癸酉,湖西移轉米,往復該道,代錢輸送,今亦依兩年已例,從便措劃爲請矣,兩路交濟,厥有常典,東北民情,不啻遑汲,而屢關之下,尙不奉行,又此煩報於歲色垂暮之後者,誠萬萬未安。第念嶺沿事勢之目下艱棘,果有如道牒所陳者,本道賙賑,方患窘乏,他路移轉,實難兼擧,一向强督,不但非均視之意,恐亦有行不得之歎,代錢輸送,雖不如本色之有實效,而亦可謂猶賢乎已。且有年前已行之例,關北所劃折米一萬石,爲先往復該道,從便代送,而冬節已窮,開賑在卽,得錢辦穀,尤係時急,卽爲星火擧行之意,另加申飭,關東則所劃之數,旣不甚夥,且嶺東諸邑,俱係尤甚,而貿遷之路,比他絶艱,有不可只以代錢需用,日前旣有湖南穀之豫飭備待者,就其中折米三千石,使之先爲裝載,趁卽移轉于關東,何如?傳曰,允。
李同淳,以刑曹言啓曰,卽接黃海監司徐萬淳移文,則瑞興府徒一年定配罪人金漢祚限滿云矣,取考曹上配案,則金漢祚以官穀加斂罪,乙未十二月定配,今已限滿的實,依法典放送後,徒流案頉下事,分付道臣之意,敢啓。傳曰,知道。
義禁府啓目粘連,向前林亨壽亦,茫茫海濤,與平陸有異,此疆彼界,無憑可據,則其不能指一句斷,容或無怪是白乎矣,道啓論勘,旣以有壞査體爲言是白乎則,違令之失,在所難恕,以此照律,何如?判付。啓,依允。
黃海監司鄭基一疏曰,伏以光陰迅邁,孝成殿祥制奄闋,中月漸近,躋祔有期,伏惟聖孝無窮,攀慕如新,兩慈聖殿下廓然之痛,曷以仰譬,仍伏念聖明光御,慈化誕敷,初元政法,一以諴小祈永爲本,惻怛之旨,屢形簾諭,凡民事之蠲恤寬貸,靡政不修,靡惠不究,惟守令方伯之遴選,其難其愼,敦飭斯勤,每有差除,人方拭目,不料今者海藩報政委寄之重,遽及臣身,是豈淸朝爲民擇官之本意也哉?臣誠驚惶懍惕,莫省攸爲,臣本才識疏闇,踐歷淺短,間嘗薄試畿紱,而朞月旋解,其於風敎興勸兵食綜理,昧昧焉尙無分曉,假使更試於十室之邑,猶懼其不勝任,顧何敢擁大旄按巨藩,彈壓列郡之長吏,審察全省之謠俗也。念臣半生宦跡,不出國門百里之外,本道之關防形便,民物凋榮,縱未能躬蹈而眼閱,蓋聞沿峽之所跨據,舟車之所湊會,腥鹵接靑齊之海,水旱資白鄭之渠,壤雖褊小,素稱富庶,實爲畿甸之屛翰,灣·浿之咽喉,而挽近以來,年饑民瘁,生業漸耗,菑稅浦征,困於應役,郵卒渡吏,疲於奔命,以至庫樁庾儲,半屬虛耗,簽伍徵番,多歸疊借,百瘼蝟集,衆奸蠹蝕,雖使淸嚴自持威望素著者,受任於此日,猶且徊徨却步,茫無所措,況如臣庸懦者,自分其手疏政拙,顚沛乃已,豈不大可懼哉?臣有老母在堂,藥餌相須,烏哺伸情,恒民之大願,魚軒致養,人子之至榮,今荷錫類之仁,獲遂洗腆之私,趨庭告喜,闔門光耀,將含恩誇寵,樂赴之不暇,第其才有所不逮,力有所不及,而懷祿冒榮,徒爲一身私計,則其如一路生靈之缺望何,其如九重簡畀之孤負何,臣由是踧踖兢懼,不敢爲承膺之計,玆敢略控文字,仰暴衷情。伏乞聖慈,俯賜鑑諒,將臣新授職名,劃卽鐫改,以安微分,以幸民事焉,臣無任云云。答曰,省疏具悉。卿其勿辭,往欽哉。
副校理李晉翼疏曰,伏以臣,以材則百不猶人,以學則一未通方,晩竊倖第,偏蒙洪造,釋褐才周一朞,歷敭罔非踰濫,而況今玉署新除,地分淸峻,責任綦重,事君於方冊之間,與聞於帝王之學,從容啓沃,出入諷議,顧思職名,終有非如臣常調,所當得者,而恩召繼降,屢違是懼,黽勉冒膺,旋卽持被,法筵咫尺,橫經昵侍,唐突深嚴之地,周旋顧問之列,榮已極矣,分已足矣,而言語拙訥,奏對硬澁,辭義之間,不能條暢,講讀之際,自多鉤棘,一番登筵,百醜畢露,尙不足以仰望末光,更何論於成就君德也,惟願早賜刊汰,以安微分焉。臣方丐免之不暇,何敢私懇之猥煩,而竊念天地之大,物各從欲,君父之前,義無匿情,徊徨屢日,冒死仰瀆。伏乞聖慈,恕其罪而矜其意焉,臣賦命險釁,早歲失怙,惟有偏母,相依爲命,而年今六十有八矣,氣質虛脆,自少善病,及其衰耄,轉益沈痼,間遭逆慼,近經危症,精神氣力,日以凜然,而臣家本貧寒,無以爲養,食飮滋補,旣不稱意,藥餌扶將,亦安及時,烏情縱切於反哺,鳩謀自拙於營生,憧憧此心,秪覺親年之可懼,子職之多曠,而顧視西景,方寸屢驚,竊伏見聖明在上,以孝爲理,前後朝紳之爲親陳情者,多蒙矜許,臣之隨例陳乞,或不至罪,伏望殿下,克推惻怛之仁,特命選部,畀臣一小縣,得以俸祿之餘,稍給甘毳之需,臣母之餘日,卽殿下之攸賜也。芻牧之才,雖非所長,庶可以殫竭駑鈍,勉圖塵刹之報,臣幸逢休明,徒竊榮祿,而少無絲毫之仰禆,遽有恩澤之妄干,冞增罪戾,不知攸措,臣無任云云。省疏具悉。爾其勿辭,疏辭,下該曹稟處。
上在昌德宮。停常參·經筵。
李同淳啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
趙秉憲啓曰,假注書金基纘,身病猝重,勢難察任,今姑改差,何如?傳曰,允。
金基纘改差,代以洪在龍爲假注書。
以兪錫煥爲分假注書。
以尹穳爲分假注書。
洪在龍在外,代以金始淵爲假注書。
李同淳啓曰,大司憲宋啓榦,掌令許結,持平李基周·宋奎弼在外,執義許晟,掌令權馦牌不進,監察茶時之意,敢啓。傳曰,知道。
以執義許晟,掌令權馦,司諫李明緖,獻納宋應龍,正言韓文爀牌不進罷職傳旨,傳于李同淳曰,只推。
兵曹口傳政事,副司果單金應均。
趙秉憲,以禮曹言啓曰,來正月初一日孝成殿禫祭時,大王大妃殿·王大妃殿哭臨易服儀註,直爲書入各殿之意,敢啓。傳曰,知道。
又以禮曹言啓曰,謹稽謄錄,則在前祔廟時,神輦詣宗廟後,冊寶權安於空室,行祭後奉安於所安之欌矣,今亦依此擧行乎?敢稟。傳曰,依此爲之。
李同淳,以議政府左右相意啓曰,卽見檢詳金洙根呈狀,以爲身病猝重,勢難察任云,檢詳金洙根,今姑許遞,何如?傳曰,允。
吏曹啓目粘連啓下是白有亦,觀此弘文館副校理李晉翼上疏,則以爲,臣賦命險釁,早歲失怙,惟有偏母,相依爲命,而年今六十有八矣,氣質虛脆,自少善病,及其衰耄,轉益沈痼,精神氣力,日以凜然,臣家本貧寒,無以爲養,食飮滋補,旣不稱意,藥餌扶將,亦安及時。伏乞特命選部,畀臣一小縣,得以俸祿之餘,稍給甘毳之需亦爲白有臥乎所,李晉翼之家貧親老菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付。啓,依回啓施行爲良如敎。
義禁府照目粘連,通津前府使林亨壽矣本府議啓內,茫茫海濤,與平陸有異,此疆彼畀,無憑可據,則其不能指一句斷,容或無怪是白乎矣,道啓論勘,旣以有愼査體爲言是白乎則,違令之失,在所難恕,以此照律,罪笞五十收贖,解見任別敍私罪,奉敎依允爲旀,功減一等爲良如敎。
上在昌德宮。停常參·經筵。
李同淳,以都摠府言啓曰,今日入直內三廳武兼禁軍及軍兵等,中日習射技放,請出標信,傳曰,知道。
李同淳啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
傳于李祖榮曰,檢校待敎金學性,馳詣顯隆園,奉審摘奸,仍詣健陵·華寧殿,一體奉審以來。
李同淳以左右捕盜廳言啓曰,東萊府捕捉罪人金德成,發送京校,今已押來之意,敢啓。傳曰,知道。
又以左右捕盜廳言啓曰,東萊府押來罪人金德成處,爲先査問其姓名,則一直以金德成納告,及其與他囚對質,始乃以南膺中納招之意,敢啓。傳曰,知道。
傳于李同淳曰,判義禁許遞,前望單子入之。
判義禁前望單子入之,金魯敬落點。
李祖榮啓曰,左議政洪奭周,右議政朴宗薰,有稟達事,來詣請對矣。傳曰,入侍。
李同淳以左右捕盜廳言啓曰,本廳在囚罪人南膺中,移送義禁府之意,敢啓。傳曰,知道。
同義禁前望單子入之,權敦仁落點。
吏曹,知義禁單權敦仁。
李祖榮啓曰,事變假注書崔尙儒,身病猝重,勢難察任,今姑改差,何如?傳曰,允。
崔尙儒改差,代以金英根爲事變假注書。
李同淳啓曰,臣同淳,今日推鞫進去,下直之意,敢啓。傳曰,知道。
李祖榮啓曰,臣與同副承旨李同淳伴直矣,纔已推鞫進去,伴直無人,右副承旨趙秉憲,卽爲牌招,何如?傳曰,允。
義禁府問事郞廳四員,金在田·李正履·李明迪·李鳳純。
李祖榮,以義禁府言啓曰,今此推鞫時,假都事十員,令該曹口傳差出,以爲擧行之地,何如?傳曰,允。
李祖榮啓曰,大司憲宋啓榦,掌令許結,持平李基周·宋奎弼在外,執義許晟,掌令權馦牌不進,監察茶時之意,敢啓。傳曰,知道。
以執義許晟,掌令權馦,司諫李明緖,獻納宋應龍,正言韓文爀牌不進罷職傳旨,傳于李祖榮曰,只推。
傳于李祖榮曰,發遣吏郞,諸執事淸齋與否,摘奸以來。
兵曹口傳政事,副司果單金洙根。
趙秉憲以祔廟都監都提調意啓曰,今日宗廟各室修理後,新造龕室神榻冊欌寶欌床卓諸具,竝爲入排之意,敢啓。傳曰,知道。
又以禮曹言啓曰,大王大妃殿·王大妃殿,尊崇上號日,外庭親傳冊寶,內庭親上致詞箋文表裏事,前已磨鍊啓下,而慈慶殿親受之節置之事,纔伏承慈敎矣,在前東朝稱慶陳賀時,致詞箋文表裏之外庭親上,旣有已例,其日外庭,兩慈殿冊寶親傳後,仍行致詞箋文表裏親上之禮,恐合儀文,何以爲之?敢稟。傳曰,依此爲之。
又以禮曹言啓曰,因大臣筵奏,祈雪祭,不卜日設行事,伏承慈敎矣,宗廟·社稷·北郊,今十四日,依例遣重臣設行事,知委,何如?傳曰,允。
李祖榮,以兵曹言啓曰,今十二月十四日,宗廟·社稷祈雪祭時,守門當爲塡差,而本曹郞廳·都摠府郞廳·五衛將除入直,排擬苟艱,依定式軍門將官,代差以入之意,敢啓。傳曰,知道。
又以左右捕盜廳言啓曰,本廳在囚罪人盧光烈物故,令漢城府,依例行檢,何如?傳曰,允。
罪人南膺中原情。
丙申十二月十二日申時,上御熙政堂。大王大妃殿垂簾,左議政·右議政請對入侍時,左承旨李祖榮,假注書宋柱獻,記事官鄭㝡朝·李墩,左議政洪奭周,右議政朴宗薰,以次進伏訖。上曰,史官分左右。奭周曰,日寒如此,聖體,若何?上曰,一樣矣。奭周曰,寢睡·水刺之節,何如?上曰,一樣矣。奭周曰,大王大妃殿氣候,何如?上曰,一樣矣。奭周曰,王大妃殿氣候,何如?上曰,一樣矣。奭周曰,倭館中投示凶書罪人,今已押來,與捕廳罪囚頭質,則其爲漏網賊魁之膺中也,的實無疑,渠亦自服其爲膺中矣,究厥情節,萬萬憯慝,萬萬絶悖,嚴鞫得情,不可晷刻稽緩,故臣今相率仰請,亟降成命焉,今則罪人斯得,騷訛之民情,庶可底定,而天討可施,王章可伸矣。宗薰曰,渠不過以一介蟣蝨之賤,作此亘萬古所無之凶圖逆節,至於貽羞兩國之境,言念及此,萬戮猶輕,亟令王府,設鞫嚴覈焉。大王大妃殿敎曰,依此爲之。大王大妃殿命書傳敎曰,推鞫爲之。出榻敎賤臣持此傳敎,出頒後還入,大王大妃殿曰,禁堂皆備員而無故乎?奭周曰,同義禁閔致成在外矣。大王大妃殿命書傳敎曰,在外禁堂許遞,前望單子入之,待下批,牌招察任。出榻敎又命書傳敎曰,委官左相爲之。出榻敎賤臣持此傳敎,出頒後還入,奭周曰,判金吾,使之登筵後,罪人姓名,自上密旨書下,以爲擧行,卽是例也,而亦或有直自該府草記拿來之事,且罪人旣囚捕廳矣,今番則何以擧行乎?大王大妃殿敎曰,依近例爲之,可也。祖榮曰,推鞫爲之事,命下矣。新除授判義禁金魯敬,卽爲牌招,何如?大王大妃殿答曰,依爲之。出擧條命書傳敎曰,新除授判義禁,卽爲牌招。出榻敎大王大妃殿敎曰,罪人年紀未滿三十云,而有甚怨懟於國家,爲此萬古所無之逆節乎?奭周曰,凶逆亂賊,何代無之,而豈有如膺中之窮天地亘萬古所無之劇逆乎?大王大妃殿敎曰,獄事不必蔓延,而凶書則非渠所能獨辦,此則嚴究其根因,可也。奭周曰,下敎誠至當矣。大王大妃殿敎曰,罪人中一漢,雖姑未捉,賊魁今旣就捕,則前後追捕之際,貽弊民間,亦不可不念,從今撤捕,可也。奭周曰,謹當依下敎,分付於捕廳矣。宗薰曰,慈敎誠至當矣,謹當分付於捕廳,而今則追捕未還者,不過遠道三四處而已矣,自簾內出給凶書二本封,仍又下敎曰,卿等持此出去,見之,可也。中使跪傳于奭周,奭周跪受,奭周曰,立秋以後,一直暵乾,三冬將盡,尙無寸雪,來歲麥農,誠極關心,謹稽典禮,有祈雪祭設行之文,百餘年前,亦多有已行之例,春曹方欲援例請行,而以其挽近罕有之故,難於遽然啓稟云,事係爲民,旣有常典,遵而行之,不容虛徐,分付該曹,卽爲如例擧行,恐好矣。大王大妃殿敎曰,依此爲之,而使之不卜日設行,上命大臣就座。仍命退,諸臣以次退出。
上在昌德宮。停常參·經筵。
傳于沈啓錫曰,傳香承旨,馳詣社稷·宗廟,奉審摘奸,仍詣受香所,一體奉審摘奸以來。
傳于安光直曰,政官牌招開政。
安光直啓曰,卽者,社稷署官員來言,明日祈雪祭時,神位板出還奉安,提調當爲進參,而都提調李相璜,提調徐俊輔有身病,不得進參云,提調徐俊輔,卽爲牌招,何如?傳曰,允。
以江原監司韓益相狀啓,麟蹄縣監鄭淳榮,以不當引之事,發向京第之意,報辭張皇,莫重符印,封送臣營,不得已罷黜,其罪狀,令攸司稟處事,傳于安光直曰,今日政差出,催促下送。
安光直啓曰,行吏曹判書徐耕輔,參判金炳朝,參議洪鍾遠牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
有政。吏批,行判書徐耕輔牌招不進,參判金炳朝進,參議洪鍾遠牌招不進,行都承旨安光直進。啓曰,行判書徐耕輔,參議洪鍾遠,竝牌招不進,小臣獨政未安,何以爲之?敢稟。傳曰,仍爲之。
以徐憲淳爲檢詳。
兵批,判書金蘭淳,參判尹尙圭,參議趙奎昇病,參知白東奎入直進,左承旨李祖榮進。啓曰,兵批無緊窠,吏批無送西之人,無政事之意,敢啓。傳曰,知道。
吏批,再政。以趙基淳爲麟蹄縣監。
以吏曹參議洪鍾遠再牌不進罷職傳旨,傳于沈啓錫曰,只推。
李祖榮以義禁府鞫廳大臣意啓曰,問事郞廳李明迪,身病猝重,今姑減下,其代,副司果姜時永差下,使之察任,何如?傳曰,允。
罪人南膺中,更推後刑問一次,訊杖第二十一度,停刑。
傳于李祖榮曰,推鞫姑罷。
上在昌德宮。停常參·經筵。
趙秉憲啓曰,大司憲宋啓榦,掌令許結,持平李基周·宋奎弼在外,執義許晟,掌令權馦呈辭,監察茶時之意,敢啓。傳曰,知道。
傳于沈啓錫曰,禮房承旨,馳詣宗廟·景慕宮,奉審摘奸以來。
安光直啓曰,本院今秋冬等褒貶,當爲磨勘,而注書二員未差,不得如例磨勘之意,敢啓。傳曰,知道。
又啓曰,今日齋宿承旨,當爲備員,而左副承旨金學性奉命在外,何以爲之?而同副承旨李同淳,不爲仕進,卽爲牌招,何如?傳曰,允。在外承旨許遞,前望單子入之。
承旨前望單子入之,李淵祥落點。
安光直啓曰,新除授右副承旨李淵祥,卽爲牌招,以爲齋宿之地,何如?傳曰,允。
以同副承旨李同淳牌不進罷職傳旨,傳于趙秉憲曰,只推。
安光直啓曰,今日齋宿承旨,當爲備員,而同副承旨李同淳,旣有只推之命,更爲牌招,何如?傳曰,允。
傳于沈啓錫曰,明日別茶禮,當自內親行矣,該房知悉,百官入參。
沈啓錫啓曰,大王大妃殿加上尊號,王大妃殿上尊號時,親上致詞箋文,當爲製進,大提學趙寅永,待明朝牌招,何如?傳曰,允。
兵曹口傳政事,副護軍單金學性。
沈啓錫,以奎章閣言啓曰,明日,卽奎章閣·演慶堂望奉審日次,臣等進詣擧行之意,敢啓。傳曰,知道。
趙秉憲,以備邊司言啓曰,卽見慶尙監司尹聲大狀啓,則備陳道內民情,不可不賑救之狀,寧海等三十四邑鎭,置之公賑,柒谷等二十五邑鎭,置之私賑,安東等十六邑鎭,置之救急,而仍請備局軍作穀及三賑穀中皮各穀一萬五千石,金烏修城租三千石,架山藥丸穀折米二千石,保民司租一千石,壬辰備賑祖一千石,甲午救賑租五千石,別均米一萬石,常賑太三千石,粟五千石,皮牟三萬五千石,合八萬石,特令劃下,空名帖,限五百張,亦爲頒下事,令廟堂稟旨分付矣。今年嶠農,未免全歉,當設公賑者,至爲三十四邑鎭之多,民勢切急,可以想見,穀物請劃,必有斟量而然,數爻雖似稍多,有餘則自當還錄,與空名帖五百張,竝許準施,以爲優數排比之地,抄飢之節,賙救之方,另加十分詳察,俾無一毫漏濫,毋或致一夫失所之歎,以究朝家如傷若保之德意,何如?傳曰,允。
李淵祥,以義禁府言啓曰,江原監司韓益相狀啓內,麟蹄縣監鄭淳榮罷黜,其罪狀,令攸司稟處事,啓下矣。鄭淳榮,今方待命,拿囚之意,敢啓。傳曰,知道。
又以義禁府言啓曰,麟蹄前縣監鄭淳榮,才已拿囚,而當此鞫坐方張之時,輕囚不可混處府內,鄭淳榮,姑爲保放,待開坐捧供,何如?傳曰,允。
上在昌德宮。停常參·經筵。
孝成殿望祭親行後,大殿·大王大妃殿·王大妃殿,內閣·政院·玉堂單子問安。答曰,知道。藥房口傳問安。答曰,知道。朝廷二品以上·六曹堂上單子問安。答曰,知道。
藥房都提調朴宗薰,提調金鏴,副提調安光直啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
沈啓錫啓曰,今日別茶禮親行時,承旨當爲備員,而左承旨李祖榮,不爲仕進,卽爲牌招,何如?傳曰,允。
趙秉憲啓曰,備邊司郞廳來言,今日,賓廳日次,而顯隆園忌辰祭正日相値,不得來會云矣,敢啓。傳曰,知道。
大王大妃殿傳于趙秉憲曰,聞左相瘇症甚緊云,委官,沈判府事爲之。
沈啓錫啓曰,假注書金始淵,身病猝重,勢難察任,今姑改差,何如?傳曰,允。
金始淵改差,代以李㘾爲假注書。
以左承旨李祖榮牌不進罷職傳旨,傳于李同淳曰,只推。
李同淳啓曰,卽伏見諸道今秋冬等褒貶啓本,則黃海監司徐萬淳,平安監司李紀淵,守令無一人居下,殊無嚴明殿最之意,竝推考警責,何如?傳曰,允。
李淵祥啓曰,卽伏見諸道今秋冬等褒貶啓本,則江華留守李寅泰,京畿水使李寬奎,忠淸水使李濟完,南兵使尹義儉,邊將無一人居中居下,全羅左水使鄭日永,右水使任百觀,平安監司李紀淵,統制使任聖皐,無一人居下,殊無嚴明殿最之意,竝推考警責,何如?傳曰,允。
沈啓錫,以奎章閣言啓曰,景慕宮望廟樓,今望奉審無頉之意,敢啓。傳曰,知道。
又以祔廟都監都提調意啓曰,祔廟時班次圖二本,依例摹寫以入之意,敢啓。傳曰,知道。
又以尊崇都監都提調意啓曰,玉冊·玉寶內入時班次圖一本,謹此封進之意,敢啓。傳曰,知道。
趙秉憲,以議政府左右相意啓曰,今丙申年秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
又以中樞府言啓曰,本府郞廳及醫員錄事等,今丙申年秋冬等褒貶,當爲等第,而領中樞府事臣李相璜,判中樞府事臣沈象奎,臣李羲甲,俱有身病,限內不得磨勘之意,敢啓。傳曰,知道。
沈啓錫以耆老所言啓曰,本所堂上,多有身病,無參坐之人,今丙申秋冬等褒貶,限內不得磨勘之意,敢啓。傳曰,知道。
又以忠勳府言啓曰,今丙申年秋冬等褒貶,當爲磨勘,而有司堂上豐安君臣柳相祚,錦陽君臣朴齊聞,俱爲在外,限內不得爲之之意,敢啓。傳曰,知道。
又以儀賓府言啓曰,本府郞廳今秋冬等褒貶等第,當爲磨勘,而永明尉臣洪顯周,東寧尉臣金賢根,昌寧尉臣金炳疇,俱有身病,限內不得爲之之意,敢啓。傳曰,知道。
又以敦寧府言啓曰,府郞廳等今秋冬等褒貶等第,當爲磨勘,而以領事趙萬永身病,不得爲之之意,敢啓。傳曰,知道。
又以奎章閣言啓曰,本閣今丙申年秋冬等褒貶,當爲磨勘,而直提學一員,直閣·待敎俱未差,不得擧行,外閣褒貶,亦不得爲之之意,敢啓。傳曰,知道。
又以吏曹言啓曰,曹所屬宗簿寺·司饔院官員等矣今秋冬等褒貶,當爲等第,而俱因提調有故,不得磨勘之意,敢啓。傳曰,知道。
李同淳,以戶曹言啓曰,本曹郞廳及所屬各司官員,今丙申秋冬等褒貶,依前例磨鍊以入,而軍資監·內資寺·長興庫·濟用監·司䆃寺·平市署·五部,因都提調·提調·漢城府堂上有故,不得磨勘,至於乙未秋冬等褒貶,軍資監·丙資寺·長興庫·濟用監·司䆃寺·司宰監·司圃署·平市署,因都提調·提調有故,不得磨勘,丙申春夏等,本曹郞廳及所屬各司褒貶,因本曹堂上有故,限內不得磨勘矣,今則其時官員,已多遷轉,難以考績,依近例蕩滌,何如?傳曰,允。
又以漢城府言啓曰,本府郞廳及五部官員,今丙申年秋冬等褒貶,當爲等第,而判尹臣權敦仁有身病,限內不得磨勘之意,敢啓。傳曰,知道。
又以宣惠廳都提調意啓曰,本廳郞廳等,今丙申秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
沈啓錫以祔廟都監都提調意啓曰,本都監各房工役,今旣完畢,匠手竝皆放送,堂上郞廳,輪回仕進,監造官,仍爲輪直之意,敢啓。傳曰,知道。
又以禮曹言啓曰,祈雪祭設行後,靈應如響,雪下雖未優渥,一宵所得,庶慰三農之望,凡祈有應則報,載在禮文矣,宗廟·社稷·北郊報謝祭,卽爲擇日設行,何如?傳曰,允。
又以禮曹言啓曰,各陵·殿·園·墓·本曹郞廳·四學童蒙敎官·通禮院·禮賓寺·圖畫署官員等,今丙申年秋冬等褒貶,等第以入,而宗廟署·社稷署·景慕宮·弘文館·藝文館·春秋館·承文院·成均館·奉常寺·典牲署·掌樂院·東西氷庫·東西活人署·觀象監·內醫院·司譯院·典醫監·惠民署·東·南關王廟官員等褒貶,各其司領事·都提調·提調·及堂上有故或不備,不得一時磨勘之意,敢啓。傳曰,知道。
又以禮曹言啓曰,今此所屬各司官員等褒貶時,獻陵參奉李寅慶,與參議臣李敦榮,有應避之嫌,不得同議磨勘,別啓以入之意,敢啓。傳曰,知道。
又以弘文館大提學意啓曰,今秋冬等本館褒貶,當爲等第磨勘,而以領館事不備,限內不得爲之之意,敢啓。傳曰,知道。
趙秉憲,以都摠府言啓曰,今日入直內三廳武兼禁軍及軍兵等,當爲中日習射技放,而顯隆園忌辰祭正日相値,不得設行之意,敢啓。傳曰,知道。
又以都摠府言啓曰,本府郞廳及部將等,今丙申年秋冬等褒貶,當爲磨勘,而都摠管朴晦壽,有身病,限內不得設行之意,敢啓。傳曰,知道。
又以兵曹言啓曰,本曹今丙申年秋冬等褒貶啓本中,刀擦四處之意,敢啓。傳曰,知道。
又以兵曹言啓曰,本曹今丙申年秋冬等褒貶等第,磨鍊以入,而曹所屬軍器寺·司僕寺·訓鍊院官員及部將褒貶,因各其司提調及堂上有故,不得一體磨勘之意,敢啓。傳曰,知道。
又以訓鍊都監都提調意啓曰,本局從事官禁松參軍及諸將官等,今丙申年秋冬等褒貶,當爲等第,而都提調臣洪奭周有故,限內不得磨勘之意,敢啓。傳曰,知道。
又以禁衛營都提調意啓曰,本營從事官及諸將官,今丙申年秋冬等褒貶,當爲等第,而臣象奎有身病,限內不得磨勘之意,敢啓。傳曰,知道。
又以御營廳言啓曰,本廳從事官及諸將官,今丙申年秋冬等褒貶,當爲等第,而都提調臣李相璜有身病,限內不得磨勘之意,敢啓。傳曰,知道。
又以濬川司都提調意啓曰,本司都廳及郞廳,今丙申年秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
李淵祥,以義禁府言啓曰,今秋冬等府郞廳褒貶等第,當爲磨勘以入,而鞫坐方張,限內不得擧行之意,敢啓。傳曰,知道。
又以刑曹言啓曰,今丙申年秋冬等褒貶,當爲磨勘,而判書李光文有實病,限內不得磨勘以入之意,敢啓。傳曰,知道。
李同淳,以工曹言啓曰,今秋冬等褒貶,當爲磨勘,而堂上有故,限內不得爲之之意,敢啓。傳曰,知道。
丙申十二月十五日子時,上詣孝成殿。望祭親行入侍時,行都承旨安光直,左承旨李祖榮,右承旨沈啓錫,左副承旨趙秉憲,右副承旨李淵祥,同副承旨李同淳,假注書宋柱獻·金始淵,記事官鄭㝡朝·李墩,提學趙寅永,原任提學鄭元容,原任直提學金鏴,檢校直提學徐憙淳,直提學朴永元,原任直閣李嘉愚·李景在·吳取善,檢校直閣李公翼,原任待敎李憲瑋·金正喜·金英淳,檢校待敎趙斗淳·金洙根,以次侍立。時至,通禮跪啓請出次,上具翼善冠·淺淡服,出齋殿門,贊禮前導,入詣板位。贊禮跪啓請俯伏哭,上俯伏哭。在位者俯伏哭,贊禮跪啓請止哭,上止哭興,行四拜禮訖,贊禮導上詣〈盥洗位〉,盥洗訖,仍詣尊所西向立,光直酌酒,淵祥以爵受酒,贊禮導上,詣神位前北向跪,光直奉香,淵祥奉爐,上三上香,仍行初獻禮,光直奉酌以進,上執酌授淵祥,奠于神位前,大祝徐憲淳讀祝文訖,上俯伏興平身,贊禮導上降復位,亞獻官右議政朴宗薰,終獻官行知事金在昌,以次行禮如儀訖。贊禮跪啓請俯伏哭,上俯伏哭。在位者俯伏哭,贊禮跪啓請止哭,上止哭興,行四拜禮訖,贊禮導上詣望燎位,〈望燎〉訖。贊禮跪啓禮畢,贊禮導上還齋殿,諸臣以次退出。
丙申十二月十五日午時,上詣孝成殿。別茶禮親行入侍時,行都承旨安光直,右承旨沈啓錫,左副承旨趙秉憲,右副承旨李淵祥,同副承旨李同淳,假注書宋柱獻·金始淵,記事官鄭㝡朝·李墩,提學趙寅永,原任提學鄭元容,原任直提學金鏴,檢校直提學徐憙淳,直提學朴永元,原任直閣李光文·李嘉愚·李景在·吳取善,檢校直閣李公翼,原任待敎李憲瑋·金正喜·金英淳,檢校待敎趙斗淳·金洙根,以次侍立。時至,通禮跪啓請出次,上具翼善冠·淺淡服,出自齋殿,詣板位。通禮跪啓請俯伏哭,上俯伏哭少頃,上止哭興,行四拜禮訖,通禮導上詣盥洗位,上盥洗訖,詣尊所,同淳酌酒,光直以盞受酒,上入詣香案前跪,光直奉香,同淳奉爐,上三上香,光直執盞跪進,上執盞授同淳,奠丁神位前,連奠三盞訖,上降復位。通禮跪啓請俯伏哭,上俯伏哭,少頃,上止哭興,行四拜禮訖,通禮導上還齋殿,諸臣以次退出。
上在昌德宮。停常參·經筵。
李淵祥啓曰,大司憲宋啓榦,掌令許結,持平李基周·宋奎弼在外,執義許晟,掌令權馦習儀進,監察茶時之意,敢啓。傳曰,知道。
傳于李淵祥曰,推鞫爲之。
李淵祥啓曰,臣淵祥,今日推鞫進去,下直之意,敢啓。傳曰,知道。
李同淳啓曰,行都承旨安光直,右承旨沈啓錫,今日不爲仕進,左承旨李祖榮,左副承旨趙秉憲式暇,右副承旨李淵祥推鞫進,院中只有臣一人,伴直無人,右承旨沈啓錫,所當牌招,而拘於廳規,不得請牌,何以爲之?敢稟。傳曰,牌招。
沈啓錫,以弘文館言啓曰,上番副校理臣李在直,以祧遷差備官,今日初度習儀時,晝仕出去之意,敢啓。傳曰,知道。
又以尊崇都監都提調意啓曰,冊寶封裏日時,令日官朴周煥推擇,則今十二月二十一日午時爲吉云,以此日時擧行之意,敢啓。傳曰,知道。
又以禮曹言啓曰,今此祔太廟及上尊號時,各差備官,當爲具朝服行禮,而取考各年祔廟尊崇時謄錄,則以許多差備官之盡着朝服,其勢爲難,祔廟時,捧敎命冊·印寶官·大祝·攝通禮·配享功臣讀敎官及上尊號時捧冊寶官外,其餘各差備官,依前例以黑團領行禮事,啓稟擧行矣,今亦依此擧行事,知委,何如?傳曰,允。
又以禮曹言啓曰,卽接全州幼學李奎璇所志,則以爲,族弟奎哲,嫡妾俱無子,以其同姓十二寸弟多馥第二子文永,欲爲繼後,兩家相議完定,而未及禮斜,兩家父母,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長李奎璇所訴旣如此,依定式李多馥第二子文永,立爲李奎哲之後,何如?傳曰,允。
李同淳,以兵曹言啓曰,今十二月十七日,武臣堂上祿試射日次,而祔太廟習儀相値,不得爲之,以後日退行之意,敢啓。傳曰,知道。
又以兵曹言啓曰,考見諸道今秋官鎭門聚點狀啓,則黃海兵使趙運永狀啓中,道內團束軍兵聚點時,蒜山等七鎭,兒弱苟充,臨點執頉云矣,官鎭門聚點,旣係詰戎之政,則常時不能檢飭,致有此執頉之擧,其在戎政,誠甚疏忽,執頉當該各鎭邊將,竝推考警責,何如?傳曰,允。
又以備邊司言啓曰,卽見江原監司韓益相所報,則以爲,本道貢蔘京作貢中,詳定餘條之當爲還屬者,爲七千一百三十三兩零,各邑添價之出於民而指徵無處者,以此餘條,較量計減,甚爲便好,請令廟堂稟處施行爲辭矣,詳定各色,卽惠廳所管也。旣有餘數,則自當歸屬於惠廳,今番京貢之後,添補價錢之蠲蕩,不啻夥然,則爲民紓力,當不患其不綽綽有裕,而又此煩請於京廳句管之財力者,殊涉未穩,非所可議,但本道賑濟之需,見方艱乏無措,朝家軫恤之典,靡不用極,均廳當納之漁鹽船稅,亦旣令留用於賑資,則詳定餘條之竝許補賑,實爲推廣德意之一助,今年則姑令屬之本道,從長分排於賙救之需,自明年輸納於惠廳之意,分付,何如?傳曰,允。
又以備邊司言啓曰,卽見江原監司韓益相狀啓,則備陳平海等七邑不可不設賑之狀,仍請前劃嶺南穀七千石外,就本道會付還中各穀,限五千石特許加劃事,令廟堂稟旨分付矣。關東民勢,誠不可無賙賑之政,設賑之止於七邑者,道臣亦必有商量而然,所請穀物,亦不甚夥,依狀請許施,竝與移轉之穀,準數劃充於賑資,使之酌量均俵,而有餘則竝爲還錄,抄飢給量之節,亦令各別申飭,俾爲實惠下究之地,遇歉請賑,固有常典,職在旬宣者,惟當以民事爲重,及期陳請,趁早擧行,而諉以還摠之不敷,不欲擧議於公賑,及至特敎蠲恤之後,始乃措辭登啓者,已萬萬有稽緩之歎,且於賑邑列錄之中,亦不明白區別於公賑二字,尤涉疏忽,該道臣從重推考,何如?傳曰,允。
義禁府啓目,前麟蹄縣監鄭淳榮原情云云。問目內辭緣,泛稱遲晩,刑推得情,何如?判付。啓,除刑推議處爲良如敎。
李同淳,以義禁府言啓曰,保放罪人鄭淳榮,還囚捧供以入,而仍爲保放之意,敢啓。傳曰,知道。
傳于李同淳曰,推鞫姑罷。
黃海監司鄭基一疏曰,伏以臣,猥膺藩寄,辭不獲命,黽勉出肅,行將辭陛,瞻望觚稜,不勝戀結之忱,第伏念臣之父墳,在於忠淸道鎭川地,今當遠離,霜露增感,玆敢不避煩瀆,仰暴衷懇。伏乞聖慈,俯垂鑑諒,特賜臣旬日來往之暇,俾伸至情焉,臣無任云云。答曰,省疏具悉。卿其往省焉。
校理李東迪疏曰,伏以臣,草莽一措大耳,人旣湔劣,跡又疏遠,揣材量分,甘心屛伏,榮塗一步,是豈臣夢想攸到,而不意瀛館之選,謬及樵牧之身,臣惝怳慙愧,實不知所以致此之由,乃於月前參班之行,猥承本職特除之命,臣於是,驚懍震惕,尤不知措躬之所也。夫是職之淸要難愼,何時不然,而見今講筵日開,睿學漸就,此時此任,苟非通儒宿士,莫宜居之,如臣空疏,豈有一分堪承之望哉?第伏念臣之通籍立朝,不爲不久,而涓埃塵刹,一未報效,今於白首垂死之年,又當殿下嗣服之初,區區愛戴之忱,惟以出入脩門,瞻望耿光,爲至願大幸,不暇以見職之不稱,誤恩之難副,爲逡巡辭免之計,竭蹶出肅,累度登筵,榮耀已極,涯分已踰,臣雖卽日退塡溝壑,亦無所恨矣。臣旣冒昧進身,不卽丐免,醜拙畢露於淵鑑,夢魂長繞於瓊樓,非不欲姑爲蹲仍,竊自附於陳就之義,而第臣犬馬之齒,已迫桑楡之景,精力消耗,形殼僅存,旅邸酸寒,疾病侵尋,向於駿奔之役,重添風寒之祟,扶曳還歸,委頓床笫,氣息綿綴,食飮全却,似此病狀,實無時日起動之望,輪流儤直,只使僚員而獨賢,瘝曠之罪,更添一病,玆不得不疾聲呼籲,仰瀆崇嚴。伏乞聖慈,諒臣實狀,遞臣本職,俾便公私焉,臣方乞遞,何敢贅及他說,而區區願忠之意,不能自已,敢有所獻焉。於乎,殿下今日,卽自貽哲命之初,而蒙養作聖之始也,貽哲之本,惟在於無逸,作聖之工,莫先於勤學,臣於前席,伏覩我殿下睿質夙成,學有課程,他日之爲堯爲舜,實基於此,臣固欽仰萬萬,而第未敢知筵退還內之後,宴閑游佚之際,果能提醒檢飭,無或放過,常如賢士大夫之在其傍,聖經賢傳之列於前乎,討論講劘之益,雖係於臨筵開卷之日,而端本澄源之工,實基於宴居幽獨之中,古人寒曝之戒,正謂此也。伏願殿下,念聖學之毋有間斷,體古后之不敢遑寧,雖當停講之時,溫繹前受,反復瀜會,使義理之說,常接於目,而宴佚之私,不萌於心,孳孳不怠,晉晉不已,則緝熙光明之學,將有日新又新之效,而我東方億萬斯年之休,其在是矣。伏願聖明,勿以人廢言,留意澄省焉,臣無任云云。省疏具悉。所陳當留念,爾其勿辭,調理察職。
上在昌德宮。停常參·經筵。
李同淳啓曰,來二十一日,朝參日次矣,敢稟。傳曰,停。
又啓曰,大司憲宋啓榦,掌令許結,持平李基周·宋奎弼在外,執義許晟,掌令權馦習儀進,監察茶時之意,敢啓。傳曰,知道。
安光直啓曰,左承旨李祖榮,左副承旨趙秉憲,右副承旨李淵祥,今日不爲仕進,竝卽牌招,何如?傳曰,允。
傳于李同淳曰,推鞫爲之。
李淵祥啓曰,臣淵祥,今日推鞫進去,下直之意,敢啓。傳曰,知道。
安光直啓曰,故右議政金履喬等諡望,議政府粘目啓下矣,政官牌招,開政下批,何如?傳曰,允。
又啓曰,行吏曹判書徐耕輔,參判金炳朝,參議洪鍾遠牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,待明朝一體牌招。
以左承旨李祖榮,左副承旨趙秉憲牌不進罷職傳旨,傳于沈啓錫曰,只推。
沈啓錫以祔廟都監都提調意啓曰,本都監提調工曹判書金學淳有實病,今日習儀,亦不得進參,今姑減下,其代,行大護軍鄭元容差下,使之察任,何如?傳曰,允。
又以弘文館言啓曰,上番副校理臣李在直,以祧遷差備官,下番副修撰臣李殷相,以祔太廟差備官,今日再度習儀時,晝仕出去之意,敢啓。傳曰,知道。
安光直,以吏曹言啓曰,今日本曹開坼坐起時,考見諸道褒貶啓本,則漣川縣監李齊楠,以遠人初政無怪或疏爲目,陰竹縣監鄭天和,以邑殘吏猾生手初政爲目,全義縣監黃命顯,以幸了試圍餘事宜略爲目,洪原縣監申命漢,以非不盡心奈民之頑爲目,泰川縣監朴鳴載,以勘糴徑報倘或見欺爲目,則俱宜置下考,而置諸中考,庇仁縣監李復鉉,以束吏則可爲目,迎華察訪吳致健,以更察站弊爲目,則俱宜置中考,而置諸上考,殊無嚴明殿最之意,四道道臣,竝推考警責,漣川縣監李齊楠,陰竹縣監鄭天和,全義縣監黃命顯,洪原縣監申命漢,泰川縣監朴鳴載,竝罷黜,庇仁縣監李復鉉,迎華察訪吳致健,竝中考施行,何如?傳曰,允。
李同淳,以都摠府言啓曰,副摠管具信喜,以摠戎中軍,本營諸將官射會監試事,禁衛營晝仕出去之意,敢啓。傳曰,知道。
又以兵曹言啓曰,今十二月十七日,武臣堂上祿試射,以後日退行事,草記蒙允矣,今十八日設行,而試官望,備擬以入之意,敢啓。傳曰,知道。
又以兵曹言啓曰,海美居部將南道壽,受由下鄕之路,爲捧他人私債,假托本曹公錢,勒捧三百餘兩於沔川居民,威脅恐喝蕩敗家産之狀,至登民訴,故自臣曹詳細採探,則無一差爽矣,身爲朝官,不有事面,僞稱京司之納,妄行虐民之政者,揆以法綱,萬萬駭痛,捧債之原錢,今方移文法司,囚家僮區別徵給,而南道壽,不可置而勿問,爲先汰去,甚罪狀,令該府拿問嚴處,何如?傳曰,允。
又以兵曹言啓曰,拆見諸道褒貶啓本,則平安監司李紀淵啓本中,老江僉使金興喆,以糴何至此俟見措處爲目,統制使任聖臯啓本中,赤梁僉使高廷植,以病痼何憂瞑眩可瘳爲目,平山浦萬戶辛光顯,以眚雖由民爲目,北兵使李顯英啓本中,魚游澗僉使金鎭衡,以浮謗奚信爲目,南兵使尹義儉啓本中,波知僉使白民洙,以庶期其治爲目,黃海兵使趙運永啓本中,長壽別將胡昌祜,以小失何傷爲目,全羅右水使任百觀啓本中,蝟島僉使姜昌希,以事或欠量爲目,則竝宜置中考,而置諸上考,北兵使李顯英啓本中,豐山萬戶金性魯,以災歲民情不可騷擾爲目,全羅右水使任百觀啓本中,黔毛浦萬戶李啓煥,以浮謗奚信益勉愼旃爲目,智島萬戶金啓洙,以頉報欠愼恕以無毁爲目,則竝宜置下考,而置諸中考,殊無嚴明殿最之意,各該道帥臣,竝推考警責,老江僉使金興喆,赤梁僉使高廷植,平山浦萬戶辛光顯,魚游澗僉使金鎭衡,波知僉使白民洙,長壽別將胡昌祜,蝟島僉使姜昌希,竝中考施行,豐山萬戶金性魯,黔毛浦萬戶李啓煥,智島萬戶金啓洙,竝下考施行,老江僉使金興喆,以三年窠邊將,前已居中,今又中考施行,其不職可知,依例罷黜,何如?傳曰,允。
又以兵曹言啓曰,乾原權管朴始赫,以二十四朔窠邊將,兩次褒貶居中,其不職可知,依例罷黜,何如?傳曰,允。
又以義禁府言啓曰,洪州牧使金鑅,沔川郡守金益根等,竝拿問嚴勘事,傳旨啓下矣。金鑅·金益根等,俱在任所云,依例發遣府羅將,竝拿來,何如?傳曰,待待命拿囚。
又以鞫廳大臣意啓曰,今日推鞫時,文書較前繁多,副司果鄭德和,修撰曺錫亨,竝問事郞廳加差下,何如?傳曰,允。罪人膺中更推,罪人文憲周,原情後,與膺中面質,罪人辛諄不喩,辛淳原情後,與膺中面質。
傳于李同淳曰,推鞫姑罷。
吏曹啓目粘連,觀此咸鏡監司洪敬謨狀啓,則以爲,永興,以孔路劇邑,素稱難治是白在如中,該府使李鎭華,三載爲政,已著實績,瓜期將迫,民皆惜去,今以尤甚,方議大賑,不但目下遞易之爲貽弊,來頭賑政,不可付之生手,同永興府使李鎭華,限畢賑仍任事,令該曹稟處亦爲白有臥乎所,瓜滿差代,自是不易之典是白乎矣,道臣狀請旣如此,永興府使李鎭華,限畢賑仍任,何如?判付。啓,依回啓施行爲良如敎。
上在昌德宮。停常參·經筵。
趙秉憲,以都摠府言啓曰,今日入直內三廳武兼禁軍及軍兵等,中日習射技放,請出標信,傳曰,知道。
趙秉憲啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
李祖榮啓曰,右副承旨李淵祥,今日不爲仕進,卽爲牌招,何如?傳曰,允。
又啓曰,假注書李㘾,身病猝重,勢難察任,今姑改差,何如?傳曰,允。
李㘾改差,代以洪永圭爲假注書。
傳于李淵祥曰,推鞫爲之。
李淵祥啓曰,臣淵祥,今日推鞫進去,下直之意,敢啓。傳曰,知道。
沈啓錫,以吏曹言啓曰,工曹正郞安允中,以其身病,呈狀乞遞,依例改差,何如?傳曰,允。
趙秉憲以鞫廳大臣意啓曰,問事郞廳姜時永,身病猝重,難以擧行,減下,其代應敎洪在喆差下,副修撰李殷相加差下,何如?傳曰,允。
有政。吏批,行判書徐耕輔牌招不進,參判金炳朝武臣祿試射試官進,參議洪鍾遠進,右承旨沈啓錫進。啓曰,行判書徐耕輔牌招不進,參判金炳朝武臣祿試射試官進,小臣獨政未安,何以爲之?敢稟。傳曰,只出緊任,以趙得林爲副應敎,李用觀·文慶愛爲工曹正郞,右議政金履喬爲文貞,領議政韓用龜爲翼貞,吏曹判書趙鍾永爲忠簡,工曹判書李復永爲忠肅,刑曹判書李鼎運爲貞敏,禮曹判書李益運爲靖肅,禮曹判書閔命爀爲肅獻,禮曹判書嚴璹爲肅憲,大護軍申絢爲孝憲,刑曹判書吳彦儒爲孝簡,南延君球爲榮僖,永興府使李鎭華,限畢賑仍任事承傳。
兵批,判書金蘭淳,參判尹尙圭病,參議趙奎昇入直進,參知白東奎病,左副承旨趙秉憲進。啓曰,兵批無緊窠,吏批無送西之人,無政事之意,敢啓。傳曰,知道。
吏批,再政。閔致敍爲宗廟令。
趙秉憲啓曰,大司憲宋啓榦,掌令許結,持平李基周·宋奎弼在外,執義許晟推鞫進,掌令權馦牌不進,監察茶時之意,敢啓。傳曰,知道。
以司諫李明緖,獻納宋應龍,正言韓文爀,掌令權馦牌不進罷職傳旨,傳于趙秉憲曰,只推。
趙秉憲啓曰,鞫廳大臣,有時急稟達事,率禁堂來詣請對矣。傳曰,入侍。
又啓曰,行大司諫李鼎臣,執義許晟,應敎洪在喆,校理李正履,修撰曺錫亨,有時急稟達事,來詣閤外請對矣。傳曰,入侍。
沈啓錫,以吏曹言啓曰,贈諡孝貞公趙瑍,文忠公趙得永延諡,今月十九日,定行於京第云,賜諡官,依例啓下之意,敢啓。傳曰,知道。
趙秉憲,以都摠府言啓曰,副摠管金魯甲,以武臣堂上祿試射試官,訓鍊院晝仕出去之意,敢啓。傳曰,知道。
又以兵曹言啓曰,今十二月二十日,宗廟·社稷報謝祭時,守門當爲塡差,而本曹郞廳·都摠府郞廳·五衛將除入直,排擬苟艱,依定式軍門將官,代差以入之意,敢啓。傳曰,知道。
又以兵曹言啓曰,慶尙監司尹聲大狀啓,道內別試武士入格人等起送事,纔已啓下矣,在前嶺南別試武士上來者,依本道入格技藝,自臣曹有更試草記之例,今日宣薦內禁衛試取時,同爲試取之意,敢啓。傳曰,知道。
義禁府啓目粘連,向前鄭淳榮亦,營題雖曰未安,投印自有當律,以此照律,何如?判付。啓,依允。又啓目,部將南道壽原情云云。傳旨內辭緣,泛稱遲晩,刑推得情,何如?判付。啓,除刑推議處爲良如敎。
趙秉憲,以義禁府言啓曰,保放罪人鄭淳榮,還囚議處以入,而仍爲保放之意,敢啓。傳曰,知道。
又以義禁府言啓曰,時囚罪人南道壽,纔已捧供以入矣,當此鞫坐方張之時,輕囚不可混處府內,姑爲保放,待開坐議處,何如?傳曰,允。
沈啓錫以祔廟都監都提調意啓曰,祔廟三度習儀,在於今日,而適値罪人用法,莫重禮節之當日擧行,極爲未安,三度習儀,以二十日退定,尊崇初二度習儀,兼行於二十一日,何如?傳曰,允。
罪人公彦原情。
罪人公彦,刑問一次,訊杖三十度,仍捧結案。
丙申十二月十八日亥時,上御熙政堂。大王大妃殿垂簾,鞫廳諸大臣,率禁堂·三司諸臣,請對同爲入侍時,左副承旨趙秉憲,假注書宋注獻,記事官鄭㝡朝·李墩,領中樞府事李相璜,判中樞府事沈象奎,右議政朴宗薰,判義禁金魯敬,知義禁權敦仁,同義禁李奎鉉·洪學淵,行大司諫李鼎臣,執義許晟,應敎洪在喆,校理李正履,副校理李在直,修撰曺錫亨,副修撰李殷相,以次進伏訖。相璜曰,日寒如此,夜深勞動,聖體,若何?上曰,一樣矣。相璜曰,大王大妃殿氣候,何如?上曰,一樣矣。相璜曰,王大妃殿氣候,何如?上曰,一樣矣。相璜·象奎·宗薰齊聲奏曰,今日鞫庭,罪人公彦,肆發千萬古所無之至憯絶悖劇逆大不道口不敢道之凶言,胸膈抑塞,心骨顫寒,臣等目前,見此凶逆,不能卽地手磔而口臠,則安可謂生在地上乎?請對之際,晷刻亦已晩矣,請罪人公彦,不待時凌遲處斬,以洩神人之憤焉。象奎曰,臣已以別議啓,來待矣,請卽下處分焉。大王大妃殿敎曰,何代無逆,而此賊則亘古所無,依所奏爲之,可也。象奎曰,此賊不可一刻容貸,故方擬直捧結案,而結案時,當兼施訊推矣。大王大妃殿敎曰,何可以格例,遷延時刻乎,嚴刑直捧結案,可也。宗薰曰,有加等之律,則議啓中所當加請,而适·雲兩賊所施律之外,無他加律,故議啓中,以适·雲例仰請矣。象奎曰,此賊不可一刻容貸於覆載之間,臣等請卽爲退出,斯速擧行矣。大王大妃殿敎曰,卽爲退出擧行,可也。命諸大臣先退,仍命諸臣退,又命賤臣持入推案,故賤臣出外,捧入推案於閤門外,傳于司謁,而諸臣以次退出。
上在昌德宮。停常參·經筵。
趙秉憲啓曰,合辭許久闕啓,事甚未安。除在外未署經推鞫進去外,呈告人員,竝卽牌招,何如?傳曰,允。
安光直啓曰,同副承旨李同淳,今日不爲仕進,卽爲牌招,何如?傳曰,允。
又啓曰,卽伏見慶尙監司尹聲大,今秋冬等褒貶啓本,則守令無一人居中居下,殊無嚴明殿最之意,推考警責,何如?傳曰,允。
趙秉憲啓曰,卽伏見慶尙監司尹聲大,左水使李悌彬,今秋冬等褒貶啓本,則邊將無一人居中居下,殊無嚴明殿最之意,竝推考警責,何如?傳曰,允。
又啓曰,大司憲宋啓榦,掌令許結,持平李基周·宋奎弼在外,執義許晟牌不進,掌令權馦推鞫進,監察茶時之意,敢啓。傳曰,知道。
以執義許晟,司諫李明緖,正言韓文爀牌不進罷職傳旨,傳于趙秉憲曰,只推。
沈啓錫,以弘文館言啓曰,下番副修撰臣李殷相,以問事郞廳,今日推鞫時,晝仕出去之意,敢啓。傳曰,知道。
又以弘文館言啓曰,新除授副應敎趙得林,卽爲牌招察任,何如?傳曰,允。
又以禮曹言啓曰,祈雪報謝祭,以今二十日推擇,受香在今日,而大辟相値,報謝祭,更爲擇日設行,何如?傳曰,允。
趙秉憲,以兵曹言啓曰,今十二月二十日,文臣朔試射日次,而祔太廟習儀相値,不得爲之之意,敢啓。傳曰,知道。
又以兵曹言啓曰,宣薦內禁衛取才三技入格別單及宣部守三薦參上武臣前銜作散人別取才入格矢數落仕年條居住薦名,各其名下,懸註以入之意,敢啓。傳曰,知道。
又以兵曹言啓曰,嶺南別試武士,更爲試取事,草記允下後,各以本道入格技藝試取,則永川閑良鄭裕寬,泗川閑良崔秉虎三略入格,大丘出身金慶鍾,閑良具性旭,義城出身金聲振,淸道閑良成斗斌,永川出身徐敎海,閑良曹啓運·任應宅,善山出身金夏淵,閑良盧明琢·權誾·趙俊益,密陽閑良孫永顥,柒谷閑良李佑模,星州閑良呂宜文·呂璣振,漆原閑良申元周,晉州閑良南孝轍,軍威閑良裵錫範,仁同出身張斗斌,閑良申相禹,尙州閑良李光立,居昌閑良張斗永,俱爲病不上來,永川閑良徐重璟鐵箭不,鄭裕秀·姜泰興,慶州閑良薛就誠,比安折衝孫尙佐,泗川閑良崔秉麒·崔秉智,蔚山閑良金翼昌,宜寧閑良權光夏,義城閑良申尙敎,草溪閒良鄭漢祚,軍威閒良金福應,仁同閑良申永脩,尙州閑良李錫俊講書俱未入格,永川閑良金基馥擧沙不,比諸本道入格技藝,俱未中式,竝依例給糧下送,而在前抄上武士試取時,能講者閑良,直赴會試,依判下擧行矣,今此講書入格永川閑良鄭裕寬,泗川閑良崔秉虎,別單書入之意,敢啓。傳曰,知道。
又以刑曹言啓曰,卽接忠淸監司沈宜臣文移,則報恩縣徒三年定配罪人金學仁,限滿云矣,取考曹上配案,則金學仁,以刃刺人物罪,甲午十二月定配,今已限滿的實,依法典放送後,徒流案頉下事,分付道臣之意,敢啓。傳曰,知道。
義禁府照目粘連,麟蹄前縣監鄭淳榮矣本府議啓內,營題雖曰未安,投印自有當律,以此照律,罪杖一百收贖,告身盡行追奪,卽其地限三年定配私罪,奉敎依允爲旀,功減一等爲良如敎。
義禁府啓目粘連,向前南道壽亦,他矣私債,假托公貨,勒捧平民,至於三百餘金之多,不可但以駭惡言,此不嚴勘,何以懲勵,以此照律,何如?判付。啓,依允。
趙秉憲,以義禁府言啓曰,保放罪人鄭淳榮,還囚照律,南道壽,還囚議處以入,而竝仍爲保放之意,敢啓。傳曰,知道。
義禁府,罪人公彦年五十一,結案白等,矣身根脚段,父有憲,父矣父漢吉,母李召史,母矣父載賢,竝只故白良乎,父母以胎生於京畿漣川縣,隨父母,長養於中部漢陽洞,入籍居生是如可,移居於忠淸道定山縣冠峴面泥坪里是白乎旀,行凶節次段,矣身本以蟣蝨之賤,兼之梟獍之凶,嘯聚醜類,積有凶圖,詬罵天日,看作常事,乃與膺中輩,互相綢繆,晝宵譸張,莫非無根之謊說,今番膺中之倭館投書中諸條凶言,爛漫相應,爾唱我和,已是千剮萬戮,猶爲不足之罪,而乃於鞫庭訊推之下,肆發千萬古所無之凶言,天地之所不容,神人之所共憤,決不可晷刻留置於覆載之間,前後情節,俱是窮凶極惡大逆不道的實遲晩的只罪,不待時凌遲處死爲白臥乎事。
趙秉憲,以義禁府言啓曰,大逆不道罪人公彦,旣已承服正刑矣,其父母·妻妾·子女·祖孫·兄弟·姊妹,子之妻妾,伯叔父兄弟之子,年歲姓名存沒居住,今漢城府考出帳籍,亦爲分付五部及各該道,應坐諸人,一一査出,成冊牒報後,依律擧行,而籍沒家産,破家瀦澤,降邑號罷守令等事,令各該司,捧承傳擧行,何如?傳曰,允。
罪人辛淳,更推後,刑問一次,訊杖第九度停刑,仍與膺中面質。
罪人文憲周,更推後刑問一次,訊杖第十五度停刑,仍與膺中面質。
傳于李同淳曰,推鞫姑罷。
上在昌德宮。停常參·經筵。
藥房提調金鏴,副提調安光直啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
李同淳啓曰,大司憲宋啓榦,掌令許結,持平李基周·宋奎弼在外,執義許晟推鞫進,掌令權馦習儀進,監察茶時之意,敢啓。傳曰,知道。
安光直啓曰,左承旨李祖榮,左副承旨趙秉憲,右副承旨李淵祥,今日不爲仕進,竝卽牌招,何如?傳曰,允。
李同淳啓曰,備邊司郞廳來言,今日,賓廳日次,而大臣俱有身病,不得來會云矣,敢啓。傳曰,知道。
傳于沈啓錫曰,禮房承旨,馳詣社稷·宗廟,奉審摘奸,仍詣受香所,一體奉審摘奸以來。
傳于李同淳曰,推鞫爲之。
李淵祥啓曰,臣淵祥,今日推鞫進去,下直之意,敢啓。傳曰,知道。
禮曹,來丁酉二月初二日,行景慕宮春享大祭,親傳香取稟,奉敎恭依,來二月初四日行南壇祭,初九日行釋奠祭,親傳香取稟,奉敎敬依,來二月初十日,行社稷大祭,親傳香取稟,奉敎敬依。
以左副承旨趙秉憲牌不進罷職傳旨,傳于李祖榮曰,只推。
以副應敎趙得林牌不進罷職傳旨,傳于沈啓錫曰,只推。
沈啓錫,以弘文館言啓曰,上番副校理臣李在直,以祧遷差備官,下番副修撰臣李殷相,以祔太廟差備官,今日三度習儀時,晝仕出去之意,敢啓。傳曰,知道。
又以弘文館言啓曰,修撰曺錫亨,副修撰李殷相,以問事郞廳,推鞫進,副修撰權大肯差祭,下番闕直,事甚未安。修撰南獻中,卽爲牌招入直,副應敎趙得林,旣有只推之命,一體牌招察任,何如?傳曰,允。
以副應敎趙得林牌不進罷職傳旨,傳于沈啓錫曰,只推。
沈啓錫以尊崇都監都提調意啓曰,尊崇儀註,書出眞諺,謹此封進,而慈慶殿親受之節,雖承置之之命,儀註前已啓下,故同爲封入之意,敢啓。傳曰,知道。
又以吏曹言啓曰,贈諡文貞公金履喬延諡,今月二十一日,定行於京第云,賜諡官,依例啓下之意,敢啓。傳曰,知道。
李同淳,以義禁府言啓曰,時囚罪人鄭淳榮,杖一百收贖,告身盡行追奪,卽其地限三年定配照律公事判付內,依允,功減一等事,命下矣。鄭淳榮,功減一等,杖九十收贖,告身盡行追奪,江原道麟蹄縣,限二年半,卽其地定配,而以議啓內辭意,具罪目,依例發遣府羅將,押送配所,何如?傳曰,允。
義禁府照目粘連,部將南道壽矣本府議啓內,他矣私債,假托公貨,勒捧平民,至於三百餘金之多,不可但以駭惡言,此不嚴勘,何以懲勵,以此照律,罪杖一百收贖,告身盡行追奪,流三千里定配私罪,奉敎依允爲旀,功減一等爲良如敎。
李同淳,以義禁府言啓曰,保放罪人南道壽還囚,照律以入,而仍爲保放之意,敢啓。傳曰,知道。
又以刑曹言啓曰,因義禁府啓辭,大逆不道罪人公彦,籍沒家産事,命下矣。罪人公彦奴婢,令京兆考出帳籍,亦爲知委於五部及各該道,使之一一査出,修成冊報來後,依例永屬公賤之意,敢啓。傳曰,知道。
罪人南慶中,原情後施威,更招罪人膺中,更推後刑問一次,訊杖第七度,停刑。
傳于李同淳曰,推鞫姑罷。
上在昌德宮。停常參·經筵。
趙秉憲啓曰,來二十五日,朝參日次,而徽慶園忌辰祭齋戒相値,頉稟之意,敢啓。傳曰,知道。
李淵祥啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
傳于李淵祥曰,推鞫爲之。
李淵祥啓曰,臣淵祥,今日推鞫進去,下直之意,敢啓。傳曰,知道。
李祖榮啓曰,臣祖榮,臣啓錫,今日上冊寶初二度習儀進去,下直之意,敢啓。傳曰,知道。
大王大妃殿傳于趙秉憲曰,都政,勿拘齋日,從速爲之事,分付兩銓。
大王大妃殿傳于趙秉憲曰,設鞫幾日,端緖可謂得乎,不得乎,逐日會坐而旋罷,雖謂之好箇消遣法,可也。推案旣入,姑罷傳敎未下,而各歸私次者,古法本自如此乎,鞫情嚴祕,何如?而各司下隷,充滿於堂上堂下云,委官以下,苟有一分嚴畏忌憚之心,寧至此境,如許國體,如許紀綱,豈意生坐而見之乎,此意,政院知悉。
趙秉憲啓曰,卽者,義禁府都事來言,領府事李相璜,判府事沈象奎,右議政朴宗薰,今方待命于金吾門外云,係是大臣去就,敢啓。傳曰,知道。
又啓曰,卽者,義禁府都事來言,左議政洪奭周,今方待命于金吾門外云,係是大臣去就,敢啓。傳曰,知道。
傳于趙秉憲曰,推鞫姑罷。
趙秉憲啓曰,推鞫姑罷事,命下矣。推鞫進去右副承旨李淵祥,卽爲牌招,何如?傳曰,允。
又啓曰,卽者,領府事李相璜,右議政朴宗薰,使錄事來言,臣等今於鞫坐,伏覩慈殿傳敎下者,辭旨截嚴,萬萬非臣子所敢晷刻承聞,衷情震迫,求死不得,退伏金吾門外,恭竢鈇鉞之誅云,右議政仍納命召,何以爲之?敢稟。卽者,中樞府錄事來言,判府事沈象奎以爲,今下慈敎,截嚴萬萬,非臣子所敢晷刻承聞,衷情震剝,求死不得,退伏金吾門外,恭竢斧鉞之誅云矣,敢啓。卽者,議政府錄事來言,左議政洪奭周以爲,伏奉慈敎,萬萬截嚴,有非臣子所敢承聞,衷情震剝,求死不得,走伏金吾門外,恭俟鈇鉞之誅云,仍納命召,何以爲之?敢稟。大王大妃殿傳曰,何爲而胥命乎,國朝四百年所無之法,無難行之,故予心慨然,自歎之辭,卿等體重之大臣,似無所動心,安心還第。仍傳于趙秉憲曰,此批答,遣史官傳諭,還傳命召。
又啓曰,卽者,領府事李相璜,判府事沈象奎,左議政洪奭周,右議政朴宗薰,又使錄事來言,臣等不忠無狀,致伏奉俄下慈敎,至於二字非常之敎,尤非臣子所敢晷刻承聞者,泥首席藁,涕泣求死,慈敎荐降,臣等蔑法之罪,益無所逃,雖萬被誅戮,不足少贖,惟願遄伏刑章而已云,左議政·右議政,仍納命召,何以爲之?敢稟。大王大妃殿傳曰,雖刑·漢兩司坐起,雜人毋得任意出入,名以鞫廳,各堂上郞廳之帶率無難,彌滿亂雜,殆同鍾樓,國綱之壞損無論,已見侮於罪人者如彼,非但寒心而已,使罪人對質,而堂上或有無一員出坐之時云,罪人雖欲輸款,見其貌樣,何畏而吐實乎?如許鞫廳,爲之無益,撤罷,各各還第安休,仍傳于趙秉憲曰,此批答,遣史官傳諭,還傳命召。
又啓曰,卽者,領府事李相璜,判府事沈象奎,左議政洪奭周,右議政朴宗薰,又使錄事來言,鞫事何等嚴急,而値前古所無之逆變,設鞫多日,端緖尙未鉤得,鞫情何等嚴祕,而喧擾紛遝,蕩無防禁,國綱獄體,緣臣等不忠無狀,壞損無餘,一則臣等之罪,二則臣等之罪,釁負至重,萬殞難贖,至於訊推時,不得終始出坐,臣等實亦躬犯,罪當爲首,負犯如此,竟逭誅殛,則國有典憲,將安所施,金木在前,惟有恭俟而已。伏況二字非常之敎,忍爲承聞,轉至多時,人理臣分,秪願溘然滅死而無知云,左議政右議政,仍納命召,何以爲之?敢稟。大王大妃殿傳曰,國綱之陵夷,非一朝一夕之故,豈盡卿等之咎,而今番事,果不可謂之善爲,卿等試思之,千古豈有如此孤危之時乎?是故所望於卿等者厚,所望者厚,故其責也重,卿等若有一毫未盡於國事之意,則沖辟與未亡人,依於誰望於誰乎,是以慨歎尤深,自然辭敎過中矣。卿等似因此難安,前後傳敎,一倂還收,各各安心還第,而如是下敎之後,不卽退去,則此不但不諒予心,卿等胸中,有如何之意思也,諒爲之。仍傳于趙秉憲曰,此批答,遣史官傳諭,還傳命召于左右相。
大王大妃殿傳于趙秉憲曰,諸大臣,以辭敎過中,爲胥命之擧,前後下敎,一竝還收。
趙秉憲啓曰,大司憲宋啓榦,掌令許結,持平李基周·宋奎弼在外,執義許晟,掌令權馦牌不進,監察茶時之意,敢啓。傳曰,知道。
以執義許晟,掌令權馦,司諫李明緖,獻納宋應龍,正言韓文爀牌不進罷職傳旨,傳于趙秉憲曰,只推。
以右副承旨李淵祥牌不進罷職傳旨,傳于趙秉憲曰,只推。
李同淳,以弘文館言啓曰,副應敎趙得林,旣有只推之命,卽爲牌招察任,何如?傳曰,允。
又以吏曹言啓曰,因義禁府草記,大逆不道罪人公彦,旣已承服正刑,降邑號罷守令等事,令該司捧承傳擧行事,允下矣。問于義禁府,則大逆不道罪人公彦,胎生於京畿漣川縣,時居於忠淸道定山縣云,而守令勿罷事,曾有定奪,胎生邑,則勿爲降號事,亦有定式,以時居邑定山縣監,班次於諸縣之末,以示貶降之意,何如?傳曰,允。
趙秉憲,以都摠府言啓曰,今日入直內三廳武兼禁軍及軍兵等,當爲中日習射技放,而尊崇習儀相値,不得設行之意,敢啓。傳曰,知道。
又以兵曹言啓曰,來正月初六日,純宗大王神輦詣宗廟時,大駕詣敦化門外祗送時,翼宗大王神輦詣宗廟時,大駕詣弘化門外祗送時,侍衛軍兵,當爲磨鍊,而近考謄錄,則在前闕門外祗送時,禁軍全數磨鍊,環衛軍兵,則訓局步軍全數,或八哨五哨,或內外各營入直馬步軍出用之例,而壬戌年,內外各營入直馬步軍,訓鍊大將,都領環衛,禁軍,入直侍衛矣,今番敦化門外·弘化門外環衛軍兵,何以爲之乎?敢稟。傳曰,依壬戌年例爲之。
又以兵曹言啓曰,來正月初七日,大駕詣宗廟展謁時,何營軍兵隨駕,何營軍兵留陣,而禁·御兩營鄕軍,今旣停番,禁軍及馬步軍,以幾番幾哨磨鍊,餘軍留營,何以爲之?而壬戌年,祔太廟翌日動駕時,訓局馬步軍全數,大將率領爲先後廂,禁·御兩營留陣,餘軍留營,勿爲磨鍊矣,今番則何以爲之乎?敢稟。傳曰,依壬戌年例爲之。
又以兵曹言啓曰,同知中樞府事尹行熙,除授過限未上來,五衛將南允豐,前任三陟營將,安栢,前任平安監營中軍,金最直,前任慶尙監營中軍,安宅潤,前任黃海監營中軍,忠翊衛將李羲本,前任忠淸監營中軍,俱在任所,上來間該廳番次苟艱云,竝改差,何如?傳曰,允。
又以兵曹言啓曰,今十二月二十一日,武臣賓廳講書日次,而尊崇習儀相値,不得爲之之意,敢啓。傳曰,知道。
又以義禁府言啓曰,時囚罪人南道壽,杖一百收贖,告身晝行追奪,流三千里定配照律公事判付內,依允,功減一等事,命下矣。南道壽,功減一等,杖一百收贖,告身盡行追奪,江原道蔚珍縣興富驛,徒三年定配,而以議啓內辭意,俱罪目,依例發遣府羅將,押送配所,何如?傳曰,允。
上在昌德宮。停常參·經筵。
李淵祥啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
趙秉憲啓曰,卽者,領府事李相璜,判府事沈象奎,左議政洪奭周,右議政朴宗董,又使錄事來言,臣等負萬死之罪,徹三胥之啓,恭竢嚴誅,冀贖愆殃之萬一,玆伏奉慈聖下敎,奉讀未半,不覺聲淚之交發,積釁如臣等,而容覆如天地,辜恩如臣等,而誨諉如父母,有罪輒貰,寄望冞厚,繼而有前後辭敎還收之命,臣等於此,死亦可瞑,第念臣等之罪,固尙在末勘之中,國綱緣臣等而益壞,鞫事緣臣等而中撤,陵夷玩愒,一至於斯,有臣如此,生亦何爲,未伏常憲之前,卽臣等泥首求死之日,伏地涕泣,惟願遄被鈇鉞之誅云,左議政·右議政,仍納命召,何以爲之?敢稟。大王大妃殿傳曰,見卿等附奏,予心瞿然,昨日下敎,竝爲還收,則於卿等何有,若一直不爲還第,則此卿等胸中不釋然也,然則是使予還爲不安,豈所望於卿等乎?卽爲安心還第。仍傳于趙秉憲曰,此批答,更遣史官,傳諭于時原任大臣,還傳命召于左右相。
兼春秋金熙逌書啓,臣於本月二十二日午時量,敬奉慈敎,馳往傳諭于金吾門外領中樞府事李相璜,判中樞府事沈象奎,議政府左議政洪奭周,右議政朴宗薰胥命所,則以爲,臣等積罪在躬,未伏常憲之前,豈有蠢動之勢,而今下慈敎,又若是申複鄭重,雖不敢以賤末去就,更煩酬應,謹當猥附古人獄中上書之義,冒死箚籲,仰請處分云矣,敢啓。傳曰,知道。
李淵祥啓曰,大司憲宋啓榦,掌令許結,持平李基周·宋奎弼在外,執義許晟,掌令權馦牌不進,監察茶時之意,敢啓。傳曰,知道。
以執義許晟,掌令權馦,司諫李明緖,獻納宋應龍,正言韓文爀牌不進罷職傳旨,傳于李淵祥曰,只推。
以副應敎趙得林牌不進罷職傳旨,傳于沈啓錫曰,只推。
沈啓錫,以弘文館言啓曰,副應敎趙得林,旣有只推之命,卽爲牌招察任,何如?傳曰,允。
又以禮曹言啓曰,凡大祭時祭物,例於前一日陳設矣,今此純宗大王·翼宗大王未祔之前,徑設祭饌,恐涉未安,而壬寅以後祔太廟時,皆先爲陳設矣,今亦依此例擧行乎?敢稟。傳曰,依此爲之。
又以禮曹言啓曰,來正月初六日動駕後,孝成殿·孝和殿所排雜物中,鍮器及木物,依前例還下戶曹,其餘褥帳各項席子薍簾平床等物,令本曹郞廳·本殿參奉,眼同燒火之意,敢啓。傳曰,知道。
又以禮曹言啓曰,卽接木川幼學李台顯所志,則以爲,族姪昇運,嫡妾俱無子,以同姓四寸兄泰運第二子東煥,欲爲繼後,兩家相議完定,而未及禮科,兩家父母,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長李泰顯所訴旣如此,依定式李泰運第二子東煥,立爲李昇運之後,何如?傳曰,允。
又以禮曹言啓曰,卽接潭陽幼學柳宅煥所志,則以爲,族叔復彩,嫡妾俱無子,以其同生弟復起第二子正煥,欲爲繼後,兩家相議完定,而未及禮斜,兩家父母,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長柳宅煥所訴旣如此,依定式柳復起第二子正煥,立爲柳復彩之後,何如?傳曰,允。
趙秉憲,以都摠府言啓曰,副摠管李鼎會,以禁衛中軍,本營諸將官射會監試事,禁衛營晝仕出去之意,敢啓。傳曰,知道。
又以司僕寺一二提調意啓曰,分養馬故失瘦瘠不馴守令,每於畢上納後,依法典錄啓請罪矣,今年所納分養馬有頉邑守令,現告成冊,今始來到,故啓目書入,依例施罰之意,敢啓。傳曰,知道。
又以禁衛營言啓曰,本營騎士將徐麟爀,身病猝重,勢難察任,改差,何如?傳曰,允。
領中樞府事李相璜,判中樞府事沈象奎,左議政洪奭周,右議政朴宗薰聯名箚曰,伏以臣等之罪,可勝言哉,爲人臣子,忍見千古所無之逆變,忍聞千古所無之兇言,而曾不能洞覈根窩,快雪輿憤,以少效沫飮明張之義,一日二日,玩愒伈泄,忍使窮天地亘宇宙所未有之兇醜,至今假息於覆載之間,而尙與之共戴一天,顧其罪,已非萬殞之所能贖矣,主辱臣死,古今之通義,輿疾討賊,人臣之常分,臣等不忠,旣未能卽地溘死,乃反怠棄職守,擺壞事體,或徑歸私次,不待姑罷之命,或曠日不赴,獨占養病之便,以至鞫庭隷率之一任雜亂,而獄體之重,益復掃地而無餘,觸事隨處,無往非罪,前後慈敎,威於鈇鉞,每一承聞,五內震掉,伏地戰泣,唯誅殛是俟,不意諄複之恩言,洊降於泥首席藁之中,誨責則有如嚴師之於群蒙,開諉則不啻慈母之於迷子,昨下傳敎之一竝還收,尤是格外曠絶之擧,感激惝怳,不省所措,至於孤危之時依於誰望於誰之敎,惻怛哀痛,木石可徹,聚首哽咽,血淚逬落,報塞無階,不知死所,以若罪犯,荷此恩造,誠萬萬非意望之所敢及,而受此眷毗,有若辜負,臣等之罪,於是乎益無所逃矣。臣等雖甚無狀,亦具彝性,慈敎開釋之下,顧安敢爲更煩酬應之計,而蔑法隳分,至此之極,若不伏當被之罰,則國體之壞損,國綱之陵夷,尤將不知至於何境矣。一向凟擾,雖非義分之所敢出,而積罪未勘之前,萬無蠢動之路,玆敢冒死聯籲,竊自附於獄中上書之義。伏乞聖明,俯垂鑑察,仰稟慈殿,亟降威罰,少振旣頹之法紀,以爲人臣孤恩負國者之戒,千萬幸甚。取進止。答曰,省箚具悉卿等之懇,昨下慈敎,予小子亦切悚悶矣,已蒙收還之恩旨,在卿等,豈但攢頌而已,卽爲安心還第。仍傳于李同淳曰,此批答,遣史官傳諭。
判義禁金魯敬,知義禁權敦仁,同義禁李奎鉉·洪學淵聯名疏曰,伏以臣等,不忠無狀,居官任職,固無往非罪戾爾,鞫事尙嚴,嚴然後詰覈明,覈明然後罪人之情得,而王法乃正,國之寘金吾,顧何義也,爲是官而不能稱是職,其將無法,豈有無法而爲國者乎?此臣等今日之罪,尤萬萬不可逭矣,而況凶徒亂逆,古今亦何恨,而現按之獄,不可但以獄事言,直天地間有國以來所未有之一變怪也。譸張凶誣,締膠煽和,詿誤傳襲,至譁隣邦,是豈可蹔刻容貸,同處覆載,而此之非彦·膺蟣蝨輩所敢辦,其必有根窩則審矣。臣等亦具彝性,曷敢不欲卽地打破,揭禍本而折亂萌哉。然而才疎鉤索,識闇機關,旬餘治獄,未得其端緖,致使潛伏不逞,迄遲掀露,關和大章,挨延渝壞,官以金吾,將復安用,是卽臣等死罪,自知難贖,至若不待姑罷,徑自散歸,方張究治,有時空坐,隷屬之濫雜棼遝,全失禁制,責在臣等,罪在臣等,而上以貽惱慈衷,屢勤嚴旨,下以移咎大官,日夜胥待,臣等之震越慙忸,益無所自措也。縱慈聖殿下,曲賜含覆,收還前後辭敎,臣等何面可顯,亦何敢以不被誅殛,爲自恕哉,負犯自如,情踪危蹙,玆敢聯陳短章。伏乞聖慈,仰稟東朝,亟勘臣等當勘之律,以爲爲人臣不職者之戒焉,臣等無任云云。答曰,省疏具悉。已諭於時原任大臣聯箚之批,卽爲退去,可也。
上在昌德宮。停常參·經筵。
李淵祥啓曰,大司憲宋啓榦,掌令許結,持平李基周·宋奎弼在外,執義許晟,掌令權馦呈辭,監察茶時之意,敢啓。傳曰,知道。
沈啓錫啓曰,左副承旨趙秉憲,今日不爲仕進,卽爲牌招,何如?傳曰,允。
傳于李淵祥曰,推鞫爲之。
李淵祥啓曰,臣淵祥,今日推鞫進去,下直之意,敢啓。傳曰,知道。
李同淳啓曰,今十二月二十五日,都目政事爲之之意,敢啓。傳曰,知道。
傳于李同淳曰,右承旨許遞,前望單子入之。
承旨前望單子入之,兪星煥落點。
傳于李同淳曰,承旨房望,順房爲之。
李同淳啓曰,行都承旨安光直,右承旨趙秉憲,不爲仕進,左承旨李祖榮服制,左副承旨兪星煥在外,右副承旨李淵祥推鞫進,院中只有臣一人,伴直無人,右承旨趙秉憲,所當牌招,而拘於廳規,不得請牌,何以爲之?敢稟。傳曰,牌招。
又啓曰,新除授左副承旨兪星煥,時在安東府任所,斯速乘馹上來事,下諭,何如?傳曰,許遞,前望單子入之。
傳于李同淳曰,留院公事入之。
大王大妃殿傳于李同淳曰,今番叛逆,卽振古所無之變,獄情雖未究竟,凶謀幾盡綻露,當初若無千璣英之來告,趁未發捕,其醞釀滋蔓,至於何境乎?朝家酬功之典,當有別般示意之擧,千璣英特加折衝,令該曹今日內,五衛將作窠,口傳擬入,相當外職待窠,卽爲差送事,分付。
兵曹口傳政事,以千璣英爲五衛將。
以左副承旨趙秉憲牌不進罷職傳旨,傳于李同淳曰,只推。
以副應敎趙得林牌不進罷職傳旨,傳于李同淳曰,只推。
罪人南慶中,更推後刑問一次,訊杖第五度,停刑,仍與膺中面質,罪人文憲周,與膺中面質後更推,刑問一次,訊杖第二十一度,停刑。
傳于李同淳曰,推鞫姑罷。
敎廟庭配享臣領議政忠正公李時秀書。王若曰,周室祭三王,而司勳徵大烝之禮,殿廟觀七世,而選勞備從享之儀。粵惟我皇朝盛烈豐功,時則有若臣宏弼碩輔。制中月而祼太室,躋祔叶文,秩元祀而侑東階,崇報稽典。肆於唐太常議定之日,爰有宋制書諭示之規。惟卿,古社稷臣,眞宰相器。繼文忠而克肖賢父,際元陵而歷事三朝。命世偉才,志存廊廟經濟,修身賢範,動爲搢紳模楷。韋玄成家傳明經,質行儒術之後先揚美,宋元獻世稱篤友,雅操文章之大小齊名。溫粹祥和之姿,瑞世若郊麟藪鳳,淸瀅炳朗之表,蘊輝如山玉淵珠。遇正朝堯·舜之明,託一代䕫·龍之契。獨避衆競,少日跡斂榮塗,上結主知,十載身處邇列。符章牙節,經營四方,銓綜版圖,周流六部。人情果賢於夢卜,王言屢渙於絲綸。贊我聲明,垂褒於世濟,嘉乃易直,荷殊奬於眞諶。經邦布雲雷之施,鎭物任山斗之重。綜庶務而善應事變,姚崇豈易得哉?練舊章而不喜更張,李沆眞難及矣。迨當前寧王繼述,尙賴老成人典型。任輔導而格君心,擔丕責於霖雨,嚴懲討而定國是,秉大義於日星。進止審詳,每有常處不失,奏對簡當,便覺他語爲煩。蓍龜之能炳幾先,有疑則決,泰岳之不見運動,所及者深。毅然大臣之風,卓乎甲子所立。苟非平昔所講者,不以怵禍而或撓,安得蒼卒進言,而有此守正而莫奪。回慈聽而有光聖德,臨大節而無愧古人。遂以我同休戚之世臣,終作身佩安危之元輔。嵬業保韓太尉晩節,碩德躋文潞公卲齡。磐石洪猷,卄考中書之績,喬木休瑞,三世耆英之圖。玉宇瓊樓,江湖不忘進退,繡裳赤舃,筵席每詢起居。魏鑑遽亡,胡上天不遺一老,荊弓荐抱,憫小子未堪多難。滕廬之喪制甫過,魯宮之祫儀載擧。禮稱尙德,祖宗百代不遷,制遵記功,君臣一體同祀。如卿者雖丹靑竹帛所載,亦何加焉,以勞則非鼎彝旂常之銘,可得酬也。宜置諸陟降左右,與饗於春秋禴嘗。玆以卿配享純宗大王廟庭。於戲,國典備而卿烈彰,廟儀重而臣節勸。明良重會,再奉曠代之恩榮,精靈有依,庶慰沒世之恫恨。簪珮朝侍,怳周旋於尊罍籩簋之間,衣冠月遊,永衛護於管簫鍾磬之列。恂忱克推於往昔,陰隲永垂於無窮。保我子孫黎民,綏以萬億繁祉。故玆敎示,想宜知悉。知製敎李殷相製進。
敎廟庭配享臣右議政文貞公金履喬書。王若曰,滕廬闋三年之制,聿擧升祔之儀,殷廟配一德之臣,爰稽咸秩之典。書載與享,禮著司勳。恭惟我聖祖隆功,實有一副當大義。奮天討而定國是,痛臂四十載禍亂之源,靖世道而淑人心,昭揭億萬年遵守之法。雖幸燎原之勢已撲滅,尙賴喬木之裔有對揚。惟卿,邦家柱石之材,廊廟瑚璉之器。德儀則厚麟威鳳,望之儼而卽之和,志量則巨舟大車,藏諸身而致諸用。九分人眞實之地,雖薄夫而可敦,萬石家孝謹之風,恥儒者之少質。訥訥然言不出口,而嚴於陰陽淑慝之分,休休然心如有容,而確乎夷險榮辱之際。夫奚但鎭物之重望,抑有此華國之高文。治世之音不繁,每欲刪綺縟而反韶濩,作家之體有正,允宜飾黼黻而贊笙鏞。至若秉執之苦心,卽其生平之藉手。講筆削於束閣之後,遹追先文忠餘光,辨薰蕕於發軔之初,已自辭內翰一節。嗟家計夙持淸儀,而世故屢經危機。有是祖有是孫,弼柔繼守於豐祐,難爲兄難爲弟,軾轍竝罹於瓊雷。肆將亂逆之所由來,遂陳懲討之曰有受。瀉出肝肺,積抱鷹逐之忱,打破根窩,灼見蜮射之狀。一門之趨向無忝,流潔源淸,萬代之倫常不隳,星昭日朗。上帝所以惟簡,王臣所以匪躬。風濤東溟之槎,呂惠公若在齋閣,圖書西淸之府,竇學士宜處深巖。輿望冞隆,所蓄者文學政事行誼言論,歷試旣遍,其任也藩維籌畫詞盟銓衡。迨金甌之覆名,俾玉燭之調化。第一奏扶倫立經之說,蓋以古大臣自期,幾百年諴小祈永之圖,不負前寧王攸畀。時當勵翼,公遽騎箕。展布未終,奪我家股肱之速,事功方始,在國人耳目者多。那意陟方之哀,奄屆合禠之吉。禮百世獻,實循擧國之衆情,祭一體同,宜有元臣之配食。輔佐歷數於昔日,非乏人焉,樹立最著於先朝,無如卿者。崇報之地,僉詢于廷。玆以卿配享純宗大王廟庭。彝章式遵,茂烈冞顯。陪護宛若平昔,魚水重歡,英靈庶有依歸,牲醴勿替。於戲,同心同德,固無間於幽明,克祀克禋,永有賴於保佑。故玆敎示,想宜知悉。檢校待敎金學性製進。
敎廟庭配享臣吏曹判書文忠公趙得永書。王若曰,滕廬屆卽吉之期,三年祥禫,殷廟擧與享之典,一體君臣。可忘慨廓之餘思,猶想昭融之舊契。惟正廟至精至微之義,卽嗣王善繼善述之謨。虞衡稱平,加以一分不得減以一分不得,魯史立例,前乎百世有辭後乎百世有辭。苟或躬犯於斯,奚但背馳而已。嗟夫丙寅忠逆之別,實是宗國興替之機。履霜之至堅氷,其來久矣,洪河之障砥柱,厥惟艱哉。時則有一介忠亮之賢,慨然爲先志闡明之擧。至于今民其有賴,微斯人國將如何?惟卿,卓犖不群,經濟自任。儲英才於喬木之後,固知麟鳳之出爲時,負碩望於釋褐之前,臂如棟樑之待其用。惟其豐晢之儀秀邁之氣,未有當世比倫,所以明達之識峻正之論,不隨他人俯仰。范希文之先憂後樂,立志以期,宋廣平之鐵心石腸,匪躬之故。摠之生平藉手,在乎直道信心。涉夷險而百折不回,恥俗士脂韋之習,辨義利而萬夫莫奪,有王臣謇諤之風。遂令三朝遵守之要,永作萬代瞻仰之所。於是天討行而國論定,伊誰之功,自此君綱立而人極扶,莫汝與競。文學材猷之所蘊抱,能未盡其展施,銓衡藩臬之所揀掄,固何足爲輕重。顧此事樹立之甚偉,又晩節言儀之靡渝。風霜催撼之餘,丹衷轉激,炎海死生之際,素履彌堅。去國七年,忍言風樹之慟,陳情一疏,永謝簪紱之榮。朝野擧思登庸,豈無霖雨之繋望,國家曲爲成就,遂致江湖之養閒。勁操危忱,可厲末俗,純忠卓孝,合爲完人。迨先王禮陟于天,而太室躋祔有日。諒闇闋冠縞之制,政屬新廟之升禋,司勳考紀常之銘,宜有同德之配食。論一代協贊之良佐,非無許多人材,若三紀秉執之大經,秪是這箇義理。此廂諮之捨卿莫可,亦輿誦之謂卿爲宜。因壹惠而示酬忠之恩,尙憶前寧王之微旨,由八座而與記功之列,尤係我聖朝之罕規。玆以卿配享純宗大王廟庭。陟降於昭,愴朱絃之如見,幽明無間,恍玉闌之追陪。於戲,縟儀克成,偉烈愈著。四時芬苾,旣有崇報之儀,一德馨香,庶垂陰隲之道。故玆敎示,想宜知悉。知製敎權大肯製進。
上在昌德宮。停常參·經筵。
傳于趙秉憲曰,檢校待敎金洙根,明日馳詣徽慶園,奉審摘奸,仍留監祭。
傳于李淵祥曰,推鞫爲之。
李淵祥啓曰,臣淵祥,今日推鞫進去,下直之意,敢啓。傳曰,知道。
承旨前望單子入之,朴宗吉落點。
安光直啓曰,新除授右承旨朴宗吉,卽爲牌招,何如?傳曰,允。
大王大妃殿,以承傳色,口傳下敎曰,瘇症甚緊云,限五六日七八日,有減勢之前,勿赴鞫坐也,實病如此,而强作往來,若致添損,則實不成說,卽爲還第,安心調攝之意,史官往傳于左議政。
趙秉憲啓曰,來正月初一日,孝成殿禫祭親祭祭文,當爲製進,大提學趙寅永,待明朝牌招,何如?傳曰,允。
李同淳啓曰,大司憲宋啓榦,掌令許結,持平李基周·宋奎弼在外,執義許晟,掌令權馦呈辭,監察茶時之意,敢啓。傳曰,知道。
趙秉憲啓曰,鞫廳諸大臣,有時急稟達事,率禁堂來詣請對矣。傳曰,入侍。
安光直,以吏曹言啓曰,贈諡榮僖公南延君球延諡,今月二十五日,定行於京第云,賜諡官,依例啓下之意,敢啓。傳曰,知道。
李同淳,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
趙秉憲,以禮曹言啓曰,今此純宗大王·翼宗大王祔太廟後,大王大妃殿·王大妃殿,百官陳賀儀註,直爲書入各殿之意,敢啓。傳曰,知道。
又以禮曹言啓曰,今此大王大妃殿加上尊號冊寶,王大妃殿上尊號冊寶,親傳致詞箋文表裏親上儀註及大王大妃殿·王大妃殿,百官陳賀儀註,直爲書入各殿之意,敢啓。傳曰,知道。
李同淳,以兵曹言啓曰,知中樞府事李文養,僉知中樞府事朴榮顯,內禁衛將金儞根,忠翊衛將韓用夏,忠壯衛將朴元植·李誾求,景福宮衛將趙大源·尹仁弼,慶熙宮衛將吳顯大·吳秉均,文臣兼宣傳官李源庚,俱以病難供職,呈狀乞遞,竝改差,何如?傳曰,允。
又以備邊司言啓曰,今此大政時,坡州牧使·振威縣令,皆當差出矣,兩邑,俱以畿輔孔道,積弊膠痼,糶糴之政,紊亂尤甚,近又頻經遞改,全無振刷,若此不已,殆將至於無邑而後止,另飭銓曹,勿拘常格,各別擇擬,以爲久任責效之地。坡州,是防禦之邑,一經到任,便用履歷,而廩殘瘼巨,人多厭避,坐席不煖,輒思圖免,數易之弊,專由於此。年前曾亦有徑遞者,勿用履歷之例,今番擇送之限蘇弊完糴間勿許遞易,如或有托故圖頉與因罪斥罷者,依已例勿施履歷之意,預爲分付,何如?傳曰,允。
又以備邊司言啓曰,卽見濟州牧使趙禹錫年分狀啓,則以爲,濟州勝於旌義,旌義勝於大靜,挈長較短,僅免慘歉,此時秋還之竝耗責納,民勢誠難,耗條六百五十石零,以供彼錢利條四百兩,推移作穀,其餘不足條,自本營從長拮据,而平役軍除番米四斗內一斗,限麥秋停退,舊還亦爲仍停,官鎭門聚點,姑令停止,推奴徵債,限明秋防塞事,竝請令廟堂稟旨分付矣。今歲島農,始澇終暵,峽沿相殊,而幸得夏麥之小康,雖不至於設賑之境,統而論之,未免歉荒,此時民勢之難於竝耗督納,誠如狀辭,秋耗在所防給,則舊還尤無以責捧,竝與平役軍除番米之限麥秋停退,聚點停止,推奴防塞,而一體許施,以紓民力,何如?傳曰,允。
又以左右捕盜廳言啓曰,本廳在囚罪人李祚源物故,令漢城府,依例行檢,何如?傳曰,允。
敎廟庭配享臣領議政文忠公金載瓚書。王若曰,周寢擧躋祔之儀,甫闋終王之遺制,殷禘與從享之烈,奚簡一代之宗臣。玆修彝章,庸循僉議。惟卿,孝友天性,忠藎故家。自懿愍托肺腑之親,家國之休戚與供,逮文貞任股肱之美,君臣之世舊非凡。在韋布而負宰輔之望,所蓄者彌綸經濟,處軒冕而葆儒雅之操,自持則沈毅剛嚴。正色立朝,人莫窺其涯涘,鞠躬盡悴,地不擇於險夷。肆前後受知者深,曁中外歷試殆遍。奎華之遴揀淸峻,人推陸宣公文章,銓衡之選注公平,世稱山吏部啓事。鎭西藩而革收布之役,一路回蘇,按東節而蠲貢稅之勞,百年遺愛。所藉手者一段衷悃,遂進身而三入中書。齋室之溫諭諄勤,寔是不世之恩造,賓筵之嘉猷剴摯,罔非爲國之純誠。身佩安危,時則耆壽俊在耳,世篤弼亮,古有社稷臣近之。軍國之事務獨裁,湟池息桴鼓之警,廊廟之艱虞弘濟,關河講船粟之方。論道經邦,韓魏公之聲色不動,憂明慮治,袁太傅之涕淚自流。故委毗如彼其專,而成績厥有可紀。矧玆萬年之成就,莫非先朝之恩私。身退名成,自許三幸字扁室,心丹髮白,人誦一聯句題楹。豈意商弼騎尾之餘,遽纏軒湖攀髯之慟。楣廬之巾裳倐改,追日月之餘悲,鼎席之紳笏云遐,感霖雨而增盡。迨當魯宮祔三昭之日,合有漢輔祀一體之規。一介臣斷無他,顧當世誰出其右,諸大夫皆曰可,亦公言不謀而同。玆以卿配享純宗大王廟庭。於戲,縟儀肇稱,茂績冞著。廁左右侑食之列,瞻禴祀而罔愆,陪上下紹庭之間,喜幽明之不隔。故玆敎示,想宜知悉。檢校待敎金洙根製進。
丙申十二月二十四日子時,上御熙政堂。大王大妃殿垂簾,鞫廳諸大臣,率禁堂請對入侍時,左副承旨趙秉憲,假注書宋柱獻,記事官鄭㝡朝·李墩,領中樞府事李相璜,判中樞府事沈象奎,左議政洪奭周,右議政朴宗薰,判義禁金魯敬,同義禁李奎鉉·洪學淵,以次進伏訖。史官分左右,相璜起伏奏曰,日寒如此,侵夜勞動餘,聖體,若何?上曰,一樣矣。相璜曰,寢睡·水刺之節,何如?上曰,一樣矣。相璜曰,大王大妃殿氣候,何如?上曰,一樣矣。相璜曰,王大妃殿氣候,何如?上曰,一樣矣。大王大妃殿敎曰,何爲而請對也?
上在昌德宮。停常參·經筵。
藥房提調金鏴,副提調安光直啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,卿等不必入侍矣。大王大妃殿·王大妃殿口傳問安。答曰,知道。
大王大妃殿進御二錢重人蔘粟米飮,自今日一貼式限二貼煎入事,榻前下敎。
朴宗吉啓曰,備邊司郞廳來言,今日賓廳日次,而徽慶園忌辰祭齋戒相値,不得來會云矣,敢啓。傳曰,知道。
大王大妃殿,傳于趙秉憲曰,今番兩銓前後飭敎,非止一再,都政別無更飭,而有一分向國之誠,似當精白對揚,而忠臣·淸白吏子孫,松都·西北人軍功人,朝家之所軫念者,加意收用,俾無向隅之歎事,分付。
傳于趙秉憲曰,左承旨許遞,今日政差出。
傳于趙秉憲曰,臺諫·玉堂竝許遞,今日政差出。
傳于趙秉憲曰,水原判官有闕之代,前郡守金漢淳擬入。
傳于趙秉憲曰,雖非親政,注書·尙瑞院官員,依例陞六。
宋柱獻陞六,代以李㘾爲假注書。
洪永圭陞六,代以洪祐健爲假注書。
李㘾在外,代以沈敦永爲假注書。
洪祐健有頉,代以曺錫雨爲假注書。
趙秉憲啓曰,今此皇曆,京畿監司二件,一件營上,一件勅使所經邑分上。黃海監營二件,一件營上,一件勅使所經邑分上。平安監營四件,一件營上,三件勅使所經邑分上。水原府·廣州府·江華府·開城府·江原監營·忠淸監營·全羅監營·慶尙監營·咸鏡監營,各一件營上事,自本院依例成有旨下送。京各司應爲頒賜二十二件,亦爲頒給之意,敢啓。傳曰,知道。
朴宗吉啓曰,卽者領府事李相璜,判府事沈象奎,左議政洪奭周,右議政朴宗薰,使錄事來言,慈敎截嚴,衷情震迫,求死不得,走伏金吾門外,恭竢鈇鉞之誅云。左議政·右議政,仍納命召,何以爲之?敢稟。大王大妃殿,傳曰,胥命之何事,誠未可知也。以鞫事請對,故賜對,而問其曲折則不答,雖某事,不知本末,則無以可否,故至於屢問,而辭敎間無過中之端,忽此胥命之語,千萬意外也,安心還第。仍傳于朴宗吉曰,遣史官,傳諭于時原任大臣,還傳命召于左右相。
又啓曰,領府事李相璜,判府事沈象奎,左議政洪奭周,右議政朴宗薰,又使錄事來言,臣等求對,只緣囚供之驚心,未暇深思,而登筵之後,屢承慈敎,始覺臣等擧措,倉卒惶遽,大失事體,慙恧悚懍,求死不得。雖伏承退去之命,未蒙處分之前,無以轉動一步,泥首席藁,惟願速被金木之誅云。左議政·右議政,仍納命召,何以爲之?敢稟。大王大妃殿,傳于朴宗吉曰,還傳命召。
又啓曰,領府事李相璜,判府事沈象奎,左議政洪奭周,右議政朴宗薰,又使錄事來言,泥首胥次,尙未蒙當被之律,衷情轉益惶隘,不敢偃處城闉,今方逬出門外云。左議政·右議政,仍納命召,何以爲之?敢稟。大王大妃殿,傳于朴宗吉曰,諸大臣之胥命,已是意外,又爲出城,尤是意外,時原任大臣,無端一時出城,朝象之愁痛,已無可言。鞫事方張之中,如彼爲之,豈所望於平日?念先公後私之義,卽爲還入之意,遣史官,傳諭于時原任大臣,還傳命召于左右相。
又啓曰,今日推鞫,兩司當爲進參,新除授臺諫,竝待下批,牌招,何如?傳曰,允。
趙秉憲啓曰,玉堂上下番俱空,事甚未安。今日政新除授玉堂,竝待下批,牌招,推移入直,何如?傳曰,允。
趙秉憲,以吏批言啓曰,今日政廳,考見慶尙監司尹聲大褒貶啓本,則金海府使安孝述,以弊旣難醫,災則爲最爲目。榮川郡守洪秉道,以弊到極處,合有蘇捄爲目。知禮縣監洪膺疇,以休道傳說爲目,則俱宜置中考,而置諸上考,殊無嚴明殿最之意,該道道臣,推考警責。金海府使安孝述罷黜,榮川郡守洪秉道,知禮縣監洪膺疇,竝中考施行,而知禮縣監洪膺疇,以六年窠守令,兩次居中,今又中考施行,則其不治可知,罷黜,何如?傳曰,允。
都政。吏批,行判書徐耕輔進,參判金炳朝進,參議洪鍾遠服制,右承旨趙秉憲進。啓曰,今都目大政,各歧仕滿應遷者相避及未準朔監察·禁府都事·戶曹·刑曹·工曹·漢城府郞官·平市署官員·五部令各司,久任時推人員,竝擬,何如?傳曰,允。又啓曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今秋冬等褒貶,不得爲之故,當出六品者,未免積滯,依例遷轉,何如?傳曰,允。又啓曰,蔭仕六品官之陞五品者,每於過都政後照擬,而見今在職者,絶無經一考之人,五品官,無以推移備擬,依例勿拘陞擬,何如?傳曰,允。又啓曰,臺諫·玉堂,今當差出,而擬望之人乏少,外任竝擬,何如?傳曰,允。又啓曰,守令多窠,今當差出,而未準朔禁軍將及營將·邊將·虞候·中軍·都事·守令·察訪竝擬,何如?傳曰,允。以宋欽象爲尙衣別提,李寅永·朴來鼎爲活人別提,洪章燮爲長城府使,金鏴爲大司憲,兼春秋單文慶,朴晦壽爲知春秋,韓哲浩爲吏曹正郞,沈宜行爲英陵令,李鳳純爲泰川縣監,朴起壕爲祥雲察訪,典籍單金致坤,洪世圭爲司圃直長,沈能學爲宣陵直長,趙雲始爲禧陵直長,洪哲謨爲咸陽郡守,金啓澧爲天安郡守。又啓曰,坡州牧使,今當差出,而本州以防禦重地,不可不擇差,他道有聲績守令,竝擬,何如?傳曰,允。鄭基默爲掌樂主簿,李壔爲造紙別提,宋欽象爲監察,閔晢爲坡州牧使,李顯䕫爲長湍府使,南履懋爲大司諫,鄭爲校理,李源達爲副校理,李繪九爲修撰,李景在爲同經筵,鄭東美爲禁府都事,洪達善爲司饔奉事,鄭世百爲禁府都事,金東獻爲任實縣監,金學模爲龍宮縣監,尹致定爲掌令,徐憲淳爲校理,曺雲承爲副校理,姜時永爲修撰,金在根爲副修撰。又以吏批言啓曰,直長仕日未滿十日以下者,啓稟陞六,載在法典矣。司饔院直長鄭基默,仕日未滿十日,依例陞六,何如?傳曰,允。鄭世顯爲司饔直長,金箕絢爲忠勳都事,金亨淳爲社稷令,李羲延爲全義縣監,朴宗永爲陰城縣監,林基洙爲執義,金洙根爲司僕正,徐憙淳爲知經筵,徐俊輔爲藝文提學,洪學淵爲同經筵,金鼎鉉爲尙瑞直長,金應根爲典簿,李敏榮爲濟用判官,金亨淳爲定山縣監,吳泰雲爲陰竹縣監,吉顯範爲掌令,李是鍊爲獻納,尹致定爲副應敎,趙雲澈爲副修撰,李光文爲弘文提學。又啓曰,平壤庶尹,今當差出,而本府以營下劇邑,物衆地大,素稱難治,不可不擇差,他道有聲績未準朔守令,竝擬,何如?傳曰,允。河百源爲禁府都事,趙濟晩爲平壤庶尹,李宜翼爲楊根郡守,任序常爲歙谷縣令,朴長馣爲振威縣令,金箕殷爲知經筵,李熙鳳爲咸從府使,高惠鎭爲河東府使,李仁奎爲機張縣監,申命衍爲洪原縣監,成均博士單鄭義恪。又啓曰,淸州牧使·原州判官,今當差出,而本州俱以營下劇邑,物衆地大,素稱難治,不可不擇差,他道有聲績已準限未準朔守令竝擬,何如?傳曰,允。李源庚爲正言,金鼎鉉爲漢城主簿,李玄五爲淸州牧使,林逈鎭爲原州判官,趙基亨爲咸昌縣監,金洙根爲司諫,田栽五爲戶曹正郞,宋持養爲寧越府使,李敏實爲文川郡守,尹膺善爲知禮縣監,洪良厚爲尙衣別提,申錫疇爲尙瑞副直長,趙基亨爲社稷令,宋柱獻爲典籍,柳相鼎爲遂安郡守,金漢益爲掌令,李珽·安允中爲持平,洪永圭爲正言,鄭鳳賢爲漆原縣監,李學愚爲典牲副奉事,李壔爲工曹佐郞,李寅永爲漢城主簿,王啓璹爲高敞縣監,李甲參爲漣川縣監,書題單梁元載,申錫疇爲尙瑞直長,洪在喆爲司僕正,吳泰權爲監察,金箕明爲靑松府使,朴穉圭爲金川郡守,崇仁殿直長單鮮于鏶,宋在胤爲尙瑞副直長,任希兢爲吏曹佐郞,吳慶興爲健元陵令,崔璜爲山淸縣監,安義錫爲旌義縣監,兼春秋單田栽五,洪羲晉爲造紙別提,申在振爲活人別提,韓在益爲長寧殿令,洪稷榮爲社稷令,金仁根爲丹陽郡守,兵曹正郞金在根仍任事承傳,李儒駿爲繕工副奉事,劉錫爲思陵令,李玄瑋爲掌樂主簿,申在東爲景慕宮令,趙然明爲三登縣令,鄭祖榮爲同春秋,朴來鼎爲刑曹佐郞,李㙽爲安東府使,鄭禮容爲順天府使,申在東爲鎭安縣監,金馨淳爲活人別提,具性喜爲義盈主簿,李用觀爲景慕宮令,趙民植爲慈仁縣監,鄭祉榮〈爲〉牙山縣監,李鍾允爲工曹正郞,洪良厚爲監察,鄭日復爲平山府使,沈能驥爲金海府使,鄭在鑑爲開城經歷,李魯確爲副修撰,金龜淳爲平市主簿,許㥌爲兵曹正郞,鄭基默爲工曹佐郞,元絳爲兼引儀,奉常直長單李廷斗,學正單崔尙儒,李澤·李晉翼爲分兵曹正郞,朴來亨爲禁府都事,李維馨爲典籍,金漢淳爲水原判官,元永貞爲長淵縣監,李必玉爲吏曹正郞,卓宗述爲禮曹正郞,李五榮爲軍器主簿,金鼎默爲引儀,李完孫爲造紙別提,李益秀爲引儀,洪羲仁爲掌樂主簿,金鳳敍爲尙衣別提,南永周爲掌苑別提,李復鉉爲永陵令。又以吏批言啓曰,補賑人田元龍,昨年六月大政,陞付內贍寺主簿矣。已爲遭故,待闋服調用之意,草記蒙允,而今已闋服矣。內贍寺主簿,加設單付以入之意,敢啓。傳曰,知道。以趙庭和爲承旨,李完在爲兼引儀,金龍彦爲平安都事,內資主簿單田元龍,朴齊韶爲童蒙敎官,鄭老錫爲假監役,南秉善爲南部都事,趙啓恒爲貞陵參奉,尹滋一爲昌陵參奉,朴商鉉爲孝陵參奉,李寅軾爲明陵參奉,金用邦爲惠陵參奉,金琦淳爲弘陵參奉,鄭基承爲綏陵參奉,李淇錫·尹玉鉉爲假引儀,兼養賢庫直長單李澤。
兵批,判書金蘭淳進,參判尹尙圭病,參議趙奎昇入直進,參知白東奎外司騎兵點考進,左承旨朴宗吉進。啓曰,今日都目政事時,本曹堂上,不可不備,而參判尹尙圭病不來,令政院牌招,同參政事,何如?傳曰,允。又啓曰,營將·中軍·虞候,今當差出,而擬望之人乏少,已準朔守令·虞候,未準朔禁軍將竝擬,何如?傳曰,允。以金箕殷爲知事,李得馨·李源奎爲五衛將,李伯龍爲忠翊將,沈昌祖爲忠壯將。訓鍊判官鄭德基,主簿金應鍾·金聖孝·南昌祜,以上加設,依定式減下。訓鍊主簿吳仁顯本院去官。同知單吳秉均,僉知單黃處中·李益求·李命集,大護軍李文養,副護軍朴榮顯,以上竝單付。尹致謙爲副摠管,趙鵬漸·李賢柱爲僉知,曺錫九爲五衛將,李敏道爲訓鍊主簿,同知單尹仁弼,宋宗萬爲同知,吳聖寬爲訓鍊判官加設。朴仁基·申光浩·玄夏圭爲主簿加設。李元夏爲安東營將,趙邦植爲公州營將,具象鉉爲三陟營將,李元熙爲淸州營將,李應謙爲全州營將。僉知單李源奎·千璣英,護軍尹行熙。愼信爲僉知,崔允達爲忠翊將,崔秉榦爲景福將,金鎭基爲慶熙將,李儒增爲武兼,金德佑爲赤梁僉使,玄時澤爲椒島僉使,朴敏煥爲淸城僉使,吳鎭龜爲天摩僉使,金鍾聲爲美錢僉使。副護軍沈啓錫·兪星煥·金晉淵,副司果李殷相·權大肯。又啓曰,訓鍊院正,今當差出,而擬望之人乏少,外任竝擬,何如?傳曰,允。李熙永爲訓鍊正,朴道成爲忠壯將,沈一興爲景福將,金聖喜爲慶熙將,李圭夏爲釡山僉使。副護軍李祖榮,副司直洪在喆·趙得林·李正履·李東迪·李晉翼·李在直。副司果曺錫亨·南獻中,以上竝單付。金性浩爲平安中軍,許楫爲平安兵虞候,諸安國爲統虞候,孫海振爲黃海兵虞候,韓光獜爲雲寵萬戶,金孝鎭爲廣梁僉使,趙元輯爲蝟島萬戶,林龍鉉爲牛峴僉使,李芳植爲智島萬戶,崔永健爲永登萬戶,金得殷爲老江僉使,朴光植爲潼關僉使,金聲應爲兔城僉使,李養默爲委曲僉使,金湖溢爲安義僉使。同知單徐秉榦,僉知單曺錫九。安東營將李元夏,公州營將趙邦植,三陟營將具象鉉,淸州營將李元熙,全州營將李應謙,以上今加折衝加資事承傳。卓鍾淳爲加背梁萬戶,李鍾植爲知世浦萬戶,韓世雄爲鹿島萬戶,金禹宅爲鉢浦萬戶,朴昌爀爲黔毛浦萬戶,鄭興秀爲多慶浦萬戶,宣弘植爲安骨萬戶,閔碩範爲薪智島萬戶,王龍範爲長峯萬戶,林章熙爲越松萬戶。又以兵批言啓曰,同知中樞府事宋宗萬,僉知中樞府事愼信·李賢柱,老病在鄕,上來無期。五衛將李得馨前任淸州營將,李源奎前任安東營將,忠翊衛將李儒龍前任公州營將,忠壯衛將沈昌祖前任統虞候,俱在任所,上來間該廳番次苟艱云。五衛將曺錫九,忠壯衛將朴道成,景福宮衛將崔秉榦·沈一興,慶熙宮衛將金鎭基·金聖喜,俱以病難供職,呈狀乞遞。新除授淸城僉使朴敏煥,老母今年爲七十九歲。天摩僉使吳鎭龜,老父今年爲七十歲,他無兄弟。美錢僉使金鍾聲,老母今年爲八十三歲,法不當遠離赴任,呈狀乞遞,竝改差,何如?傳曰,允。李漢復爲助泥萬戶,田愚豐爲文山萬戶,金學臣爲龍津萬戶,崔擎天爲防垣萬戶,金聖奎爲豐山萬戶,同知單沈一興,千璣英爲忠淸中軍,張南奎爲慶尙中軍,沈能念爲黃海中軍,李大龍爲南虞候,金明厚爲山羊會萬戶,同知單金聖喜,車鳳鎭爲水口萬戶,陳宅根爲廢茂山萬戶,李尙烈爲正方別將,朴在浹爲晴川別將,崔仁得爲浦項別將。同知單金鎭基,僉知單朴道成,副護軍李元夏·趙邦植·具象鉉·李元熙·李應謙,以上竝單付。朴敏煥爲內禁將,金應漢爲波知僉使,韓珪覲爲淸城僉使,曺啓洪爲天摩僉使,文重夏爲美錢僉使,李章玉爲同知,李商俅爲羽林將,金景祐爲景福將,李元圭爲慶熙將,韓益東爲訓鍊判官,金榶爲僉知,韓啓運·朴庚興爲五衛將,林時鎭爲景福將,姜泰芳爲慶熙將,成龍申爲僉知,朴熙命·孫尙佐爲五衛將,韓用夏爲忠壯將,白采洙爲宣傳官。副司直許晟·權馦·許結·宋奎弼·李基周,以上竝單付。朴履會爲五衛將,李仁模爲忠翊將,曺允恒爲忠壯將,張寅植爲都摠經歷,李彦懋爲南陽監牧官,護軍李鼎臣·宋宗萬,副護軍愼信·李賢柱·申義和。趙兢錫爲左捕從,李敎明爲訓鍊判官。副司直李明緖·宋應龍,副司果黃麟淳·韓文爀,以上竝單付。安弼壽·李南轅爲宣傳官,副司果單洪永圭,禹聖敷爲五衛將,河龍彩·金膺燁爲景福將,李應奎爲慶熙將,韓翼東爲訓鍊僉正,僉知單咸英錫。又以兵批言啓曰,五衛將韓啓運·朴庚興,景福宮衛將金景祐·林時鎭,慶熙宮衛將李元圭·姜泰芳,俱以病難供職,呈狀乞遞,竝改差,何如?傳曰,允。梅景殷爲五衛將,金世基爲慶熙將,許燮·李鍾武爲訓鍊副正,曺栢承爲都摠經歷,同知單金景祐,僉知單朴熙命·孫尙佐·朴庚興。又以兵批言啓曰,五衛將禹聖敷,景福宮衛將河龍彩·金膺燁,慶熙宮衛將李應奎·金世基,俱以病難供職,呈狀乞遞,竝改差,何如?傳曰,允。李周膺·李德熙爲宣傳官,梁柱三爲訓鍊判官,姜集爲中樞都事,金厚成爲南圃別將,同知單李元奎,僉知單朴履會·韓啓運。李周膺爲都摠經歷,趙羲獜·朴豐鎭爲訓鍊主簿,李道權爲武兼,同知單姜泰芳,咸敬毅爲五衛將,金鍊正·朴履恒爲景福將,徐龍成·劉文光爲慶熙將,同知單河龍彩,僉知單禹聖敷,張寅植爲宣傳官,洪永錫爲武兼,崔鳳佐爲部將,同知單林時鎭,李顯佑爲都摠經歷,同知單金世基,李元彬爲都摠都事,同知單李應奎,具沆爲訓鍊主簿,同知單金膺燁,副司果元絳,鄭冕榮爲武兼,同知單梅景殷·金在源,趙範和爲宣傳官,徐貞淳爲武兼,兪相台·南錫龜·崔世命·金相有爲部將,李元大·梁道潤·崔顯鼎·朴奎鎭·康龜涉·李勉祐爲守門將,華寧殿守門將單徐鶴豐。權管秩小農李載德,乾原劉煥駿,吾村金漢雄,栗浦柳興植,廟洞金輔國,黃拓坡胡敬寬。
傳于趙秉憲曰,守令·邊將初仕人,明日待令。
傳于朴宗吉曰,留院公事入之。
朴宗吉,以兵曹言啓曰,本曹二軍色正郞金在根,移拜弘文館副修撰矣。此任,專管經費,難付生手,今姑仍任,何如?傳曰,允。
又以訓鍊都監言啓曰,本局諸將官,自今年正月,至十二月射講居首人,別單書入之意,敢啓。傳曰,知道。
又以禁衛營言啓曰,本營諸將官,今年射講都計劃居首人,依例別單書入之意,敢啓。傳曰,知道。
又以御營廳言啓曰,本廳諸將官,今年射講都計劃居首人,別單書入之意,敢啓。傳曰,知道。
又以左右捕盜廳言啓曰,本廳在囚罪人曺錫豐物故,令漢城府,依例行檢,何如?傳曰,允。
又以摠戎廳言啓曰,本廳諸將官,今丙申年射講居首人,依例別單書入之意,敢啓。傳曰,知道。
大司憲金鏴疏曰,伏以臣卽伏承除旨,以臣爲司憲府大司憲者,臣於是職,實海島之鍾鼓,山猿之章甫,駴惑震惕,莫省所以也。臣聞我朝憲長,在漢都御史之職也。司天憲而振紀綱,植風聲而明敎化,責在是職,先正所謂憲長得人則治者,蓋以此耳。世級寢降,人物眇然,趙忭之鐵面,張綱之埋輪,雖不可責之於今人,而何嘗如臣奊,〈垢〉濫竽於其間也哉?今臣雖不以見職自居,而事在目下,有不容泯默,玆敢疾聲仰籲,惟聖明垂察焉。噫嘻,今此逆變,卽窮天亘宙千萬古所未有者也。彦凶不道之說,雲·海之所不敢,膺賊包蓄之計,适·獜之所不出也。賊情叛形,雖已掀露,而凶窩逆藪,尙未覈破,神人之憤,容有極哉?臣伏聞日昨鞫坐,一大臣,以賊囚亂招,力主請覈之論,至有求對之擧,雖未知其意之何居,而以下三行刀割旣非賊徒之所自爲綢繆,則合下破綻,不聞可知。若以此等凶誣,遽欲盤覈,則彦凶鞫庭之肆發,膺賊倭館之誣言,皆可以驚聽實究,如急書告變之例耶?且伏聞前席慈敎,屢加質問,蓋欲得其實而處之也。其在直道無隱之義,固當剖柝仰奏之不暇,而含糊呑棗,反作裒如樣子,至以未聞於僚相禁堂,質言仰奏云。苟如是也,參鞫本意,果是何事,求對初心,終何不言?擧措顚倒,首尾橫決,臣於是,未敢謂大臣此論,無所爲而發也。伏願殿下,仰稟慈聖,亟降處分,以以下三字刀削焉。臣無任云云。答曰,省疏具悉。此大臣昨日事,豈有他意於此獄?卿言太甚矣,勿辭行公。
上在昌德宮。停常參·經筵。
兼春秋金熙逌書啓,臣於本月二十五日酉時量,敬奉慈敎,馳往傳諭于西部七牌盤松坊領中樞府事李相璜,判中樞府事沈象奎,議政府左議政洪奭周,右議政朴宗薰所住處,則領中樞府事李相璜,判中樞府事沈象奎,右議政朴宗薰以爲,恩勉及此,有不敢以區區去就,仰煩酬應,鞫事方亟,亦非敢言微諒之時,謹當冒沒還入,以爲待早開坐之地云矣,敢啓。傳曰,知道。
趙庭和啓曰,卽者左議政洪奭周,又使錄事來言,臺章峻發,情地萬萬危懍,不敢偃處城外,逬出江干,轉尋鄕路云。仍納命召,何以爲之?敢稟。大王大妃殿,傳于趙庭和曰,卿不見昨日臺疏批旨乎?今謂卿有他意,於此獄事,非但事理之不近似,予素知卿斷斷無他之衷赤,以卿弘量,何因不當之臺言,不顧此時民國之事乎?望卿卽隨史官,安心還第,仍傳命召。
司諫金洙根啓曰,臣言議風采,本不近似於淸朝耳目之任,而迺者薇垣除旨,忽下於千萬夢想之外。適値奉審復命之時,逃遁不得,冒沒出肅。第於合啓中,有私義之不可聯參者,曾叨掌憲,以此引避,得蒙體諒,今於見職,宜無異同,請命遞斥臣職。答曰,依啓。
傳于朴宗吉曰,奉審閣臣入侍。
傳于朴宗吉曰,守令·邊將初仕人入侍。
趙庭和啓曰,吏曹郞廳來言,臺諫有闕,政事,取稟。傳曰,前望單子入之。
司諫前望單子入之,李垿落點。
兵曹口傳政事,副司果金洙根。
傳于朴宗吉曰,召對爲之。
傳于趙庭和曰,承旨房望,順房爲之。
以副應敎尹致定,校理鄭·徐憲淳,修撰李繪九·姜時永,副修撰趙雲澈牌不進罷職傳旨,傳于趙庭和曰,只推。
趙庭和,以弘文館言啓曰,下番闕直,事甚未安。副應敎尹致定,校理鄭·徐憲淳,修撰李繪九·姜時永,副修撰趙雲澈,旣有只推之命,副校理李源達,自鄕上來云。一體牌招,以爲推移入直之地,何如?傳曰,允。
李同淳,以尊崇都監都提調意啓曰,大王大妃殿致詞一道,箋文一道,王大妃殿致詞一道,箋文一道,各書眞諺二本,謹此封進之意,敢啓。傳曰,知道。
又以承文院都提調意啓曰,請曆齎咨官回便帶來咨文中,有漂民出送事矣。以前頭使行,奉表稱謝之意,撰出回咨,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
又以吏曹言啓曰,今此正朝祭祭官,當爲磨鍊,而除老病公頉,實無推移排比之路。依近例刑官及司饔院官員年六十以上人員,通融塡差以入,而其中時無職名人,令該曹口傳付軍職,何如?傳曰,允。
又以司饔院都提調意啓曰,本院奉事沈能學,昨日都政,宣陵直長遷轉,而今年柴場摘奸後,明年燔造物力,已爲措處矣。莫重燔造之任,不可付之生手,本院直長中,依例相換,以爲竣事之地,何如?傳曰,允。
又以漢城府言啓曰,未婚男女,每年歲首書啓,成禮與否,趁歲末草記事,曾有定式矣。今春等未婚人書啓後,過婚形止,自該部修成冊報來,故別單書入之意,敢啓。傳曰,知道。
罪人膺中,更推後刑問一次,訊杖第五度,停刑。
罪人文憲周,更推後刑問一次,訊杖第二十五度,停刑。
罪人辛淳,更推後刑問一次,訊杖第十九度,停刑。
傳于趙庭和曰,推鞫姑罷。
大司諫南履懋,正言李源庚聯名箚曰,伏以臣等,卽伏見都憲疏本,始知以賊囚亂招,至有求對之擧,相顧驚惑,繼切憂惋。求對由於亂招,而亂招以下七字刀割凶言所發,昨今無異,則前之置諸謊說,不以掛齒者,後何有若疑似,始乃發口乎?彦·膺諸賊之肆發凶誣,卽載籍以來所無之慘謀逆變,而明知其自倡自和,自干天誅,則忽以胡辭之誣引,以下四字刀削欲作實究者,誠未知其意之何居耳。噫,彼主論之大臣,卽左議政洪奭周也。朝家所以委寄,果何如,而奈其立朝本末,詭譎不正,最是先朝三十年卓越秉執,無一句槪及於製進諡冊之中者,已犯國是之背馳,莫遏輿情之喧騰,有識憂歎,厥惟久矣。今於群情之所不到,僚議之所不可,力倡請覈,半夜求對,擧措蒼黃,聽聞駭惑,若謂出於存愼獄體,則首尾顚倒,求說不得,若謂出於暗媒禍機,則手脚露綻,宅心可知。又況簾前慈敎,屢煩質問,寔出於必得其實之聖念,則仰奏之際,終不剖析,窘辭彌縫,專事推諉,至以未聞於僚相禁堂等語,仰質咫尺之天者,是豈大官直道事君之義乎?臣分掃蔑,孰不可忍?情態陰險,吁亦孔憯。臣等聚首愕眙,不勝駭憤,玆敢相率聯籲,仰瀆崇嚴。伏願殿下,仰稟東朝,明降處分,亟折亂萌,俾靖世道焉。取進止。答曰,省箚具悉。已諭於都憲之批矣。
副應敎尹致定,校理鄭·徐憲淳,副校理李源達·曺雲承,修撰李繪九·姜時永,副修撰趙雲澈,聯名箚曰,伏以臣等,於日前左相求對之論,竊不勝駭惋之至,而繼伏見都憲疏批下者,尤不勝萬萬抑菀也。噫,彼膺·彦輩叛謀逆節,卽載籍以來所未有之變也。夷館之潛投,鞫庭之肆發,與諸賊之日夜所綢繆,皆渠自倡自和,以爲誑惑疑眩之資,而欲售其稱兵之凶圖也。此個情狀,人所共知,爲今嚴覈之道,只當盤問其根窩黨羽之如何而已,至於此輩詬罵天日,閃弄東西,以爲苟延晷刻之招者,俱不足爲取信也。此所以前日鞫招,未嘗無以下四字刀割之亂出者,而非渠所自爲造謀也,又非渠所自告急變也。只是渠暗地煽誘之謊說也,故鞫案之不載,良有以也。彼左相,亦旣參聞事實,則今此凶誣,前後何異,而前何褎如充耳,今忽奮不顧身,有若禍機之急迫,力倡求對,威折僚議,若是之劻勷耶?其意所在,實不敢料,此大臣無或曰鞫體自來如是云乎?前之含默,何爲多日,無或曰囚招與前有異云乎?一串貫來,又誰能欺?然則無或有外借疑似之說,內售顧占之計而然耶?半夜請對,人心尙今驚惑,前席漫漶,臣分自歸欺蔽,臣等於是乎雖欲爲此大臣,參情恕罪而不得也。何幸司直之論,實出公憤,而不惟不賜允從,乃反有優假曲諒之旨意,我殿下或以大臣禮遇,不得不然而然耶?禍兆亂萌,不可不折,輿情衆論,不可不循。伏願殿下,更加深思,仰稟東朝,亟下處分焉。取進止。答曰,省箚具悉。已諭於都憲之批矣。
丙申十二月二十六日午時,上御熙政堂。召對入侍時,參贊官朴宗吉,侍讀官曺雲承,檢校待敎金洙根,假注書沈敦永,記事官鄭㝡朝·李墩,各持論語第一卷,以次進伏訖。上讀前受音,自人而無信,止見義不爲無勇也,十遍訖。上命陳文義。雲承曰,此章,言非其鬼而祭之諂也。自天子諸侯,至於大夫庶人,各有當祭之神,非所當祭而祭之,是諂之以希福也。漢唐以來,崇佛之事,亦由於求媚要福,而此是非其鬼而祭之也。蓋精誠,神氣之所不屬,則雖祭之,而神豈假享?設或有錫福之理,顧安有感應之效?且鬼神之道,幽遠難賾,何可求之而得乎?下章言見義不爲無勇也,如非其鬼而祭之,是非義也。知其非義而不能不爲,與見義不爲,均是無勇也。義者宜也,行用事理之所宜爲者也,如上章所言端莊孝誼擧善而敎不能,俱是合於義者也。今殿下講讀聖賢之書,聖賢之嘉言善行,實在於此,沈潛玩味,究其合於義而行之,則此乃見義而爲之也。伏願於此二章,推類而分別,懋哉懋哉。上曰,閣臣陳之。洙根曰,儒臣所奏甚好,臣無容更達矣。上曰,參贊官陳之。宗吉曰,此章文義,別無可達之辭矣。第車無輗軏,則不可以行,人而無信,亦猶是也,聖人之引物取譬,甚切當且緊。伏願殿下,此等處,更加尋繹而省察焉。上掩卷,命退。諸臣以次退出。
丙申十二月二十六日午時,上御熙政堂。奉審閣臣·守令·邊將·初仕人同爲入侍時,左承旨朴宗吉,左副承旨趙庭和,假注書曺錫雨,記事官鄭㝡朝·李墩,檢校待敎金洙根,安東府使李㙽,金海府使沈能驥,河東府使高惠鎭,咸從府使李熙鳳,遂安郡守柳相鼎,文川郡守李敏實,水原判官金漢淳,龡谷縣令任序常,陰竹縣監吳泰雲,牙山縣監鄭祉榮,全義縣監李義延,陰城縣監朴宗永,定山縣監金亨淳,山淸縣監崔璜,知禮縣監尹膺善,龍宮縣監金學模,咸昌縣監趙基亨,慈仁縣監趙民植,柒原縣監鄭鳳賢,任實縣監金東獻,鎭安縣監申在東,機張縣監李仁奎,高敞縣監王啓疇,旌義縣監安義錫,長淵縣監元永貞,洪原縣監申命衍,泰川縣監李鳳純,貞陵參奉趙啓恒,明陵參奉李寅軾,綏陵參奉鄭基承,以次進伏。波知僉使金應漢,赤梁僉使金德佑,廣梁僉使金孝鎭,椒島僉使玄時澤,牛峴僉使林龍鉉,老江僉使金得殷,委曲僉使李養默,美錢僉使文重友,智島萬戶李芳植,永登萬戶崔永健,鹿島萬戶韓世雄,加背梁萬戶卓鍾淳,多慶浦萬戶鄭興秀,鉢浦萬戶金禹宅,安骨萬戶宣弘植,長峯萬戶王龍範,山羊會萬戶金明厚,水口萬戶車鳳鎭,序立階下訖。上曰,史官分左右。上曰,奉審閣臣進前。洙根進前奏曰,臣承命馳詣徽慶園,園上奉審則無頉,碑閣·丁字閣奉審則無頉,祭物·祭器·祭井看審則淨潔,諸執事摘奸則無頉,仍留監祭則享事安寧過行之意,敢此仰達矣。上先命退出。上曰,守令初仕人進前。㙽等以次進前,奏職姓名訖。上曰,邊將則宣傳官奏職名,可也。宣傳官閔致默,奏應漢等職姓名訖,以次退出。上曰,史官就座。仍命退,承史以次退出。
上在昌德宮。停常參·經筵。
趙庭和,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
李淵祥啓曰,合辭許久闕啓,事甚未安。除在外·推鞫進去外,未肅拜·呈告人員竝卽牌招,何如?傳曰,允。
趙秉憲啓曰,來初一日,輪對日次,而正朝相値,頉稟之意,敢啓。傳曰,知道。
傳于李淵祥曰,推鞫爲之。
李淵祥啓曰,臣淵祥今日推鞫進去,下直之意,敢啓。傳曰,知道。
兼春秋金熙逌書啓。臣於本月二十六日午時量,敬奉慈敎,馳往傳諭于西部龍山坊沙南基契議政府左議政洪奭周所住處,則以爲,臣不忠無狀,罪合萬殞,自速人言,震懍危慄,惟恨不能刳心剚腹,以暴本情。千萬不自意邇密之臣,遠辱荒郊,十行慈敎,諄懇隆摯,伏地擎讀,血淚自逬,萬萬非死罪如臣所當得者。臣雖卽日滅死,亦無餘憾,而自顧釁負,惟鈇鉞是甘,偃息近坰,亦所不敢,今方轉向江外云矣,敢啓。
趙庭和啓曰,左議政洪奭周,又使錄事,來納命召,何以爲之?敢稟。大王大妃殿,傳曰,見前者敦諭,謂卿應釋然入城,又此附奏,如是浼浼,則以卿體國之誠,當此有事之時,何拘人言之有無乎?卿更勿强引,卽爲安心還第。仍傳于趙秉憲曰,遣史官傳諭,仍傳命召。
朴宗吉啓曰,卽伏見漢城府內侍應資別單,則姓名有所誤書,致勤下敎,奏御文字之如是不審,事極疎忽。原單子,今方改修正以入,而當該堂上推考,何如?傳曰,允。
大王大妃殿,傳曰,見東伯狀啓,蔚珍民家三十餘戶燒燼云。當此窮冬歲末,失所栖遑之事,尤爲慘矜。原恤典,雖已擧行,別加顧助,卽爲奠接,無令散而之他之弊,道臣處,分付。
趙秉憲,以弘文館言啓曰,新除授副修撰李魯確,時在忠淸道懷德地,經筵入番事緊,請斯速乘馹上來事,下諭。傳曰,許遞,前望單子入之。
副修撰前望單子入之,李殷相落點。
趙庭和啓曰,行大司憲金鏴牌不進,執義林基洙推鞫進,掌令金漢益·吉顯範,持平李珽·安允中在外。監察茶時之意,敢啓。傳曰,知道。
以大司諫南履懋,正言李源庚牌不進罷職傳旨,傳于趙庭和曰,只推。
朴宗吉,以戶曹言啓曰,今此祔太廟後,宗廟·永寧殿祭享所用羊豕磨鍊加定事,自禮曹草記允下矣。宗廟·永寧殿祭享所用羊七口,猪八口加定,分道磨鍊,別單書入,而依此擧行之意,分付宣惠廳,何如?傳曰,允。
又以戶曹言啓曰,今此祔太廟後,奉常寺所封各祭享物種,依前例磨鍊加定事,自禮曹草記允下矣。純宗大王·翼宗大王祔太廟後,各祭享物種及景宗大王祧遷後祭享物種,加定分道磨鍊。景宗大王祧遷前各祭享物種及文祜廟·延慶墓祭享物種,減下分道磨鍊,竝爲別單書入,而依此擧行之意,分付宣惠廳,何如?傳曰,允。
趙秉憲,以禮曹言啓曰,卽接平安監司李紀淵移文,則以爲,寧遠郡還邑之役,將在明春,校宮位版移安及奉安時告由祭香祝,自本曹啓稟下送云矣。寧遠郡鄕校聖殿位版移安及奉安時,告由祭香祝,卽令該曹,照例磨鍊下送,從便卜日設行之意,竝爲分付,何如?傳曰,允。
罪人膺中,直捧結案,罪人慶中,直捧結案,罪人憲周,捧遲晩。
義禁府,罪人膺中年二十七矣,結案白等,矣身根脚段,父履綏,父矣父綵老,母李召史,母矣父得俊,竝只故白良乎,父母以胎生於南部苧洞契,隨父母長養,入籍居生是如可,移居于忠淸道木川縣曲澗里是白乎旀。行凶節次段,矣身以天生戾氣,賦性妖邪,梟獍鬼蜮,湊成一身,适·獜·雲·海,合爲傳法,興訛煽惑,猶屬餘事,射天罵日,遂作茶飯,假托避難之跡,敢行稱亂之計。移居曲澗里窮僻之村,先作淵藪,虛張鬰陵島無人之地,捏造眞境。嘯聚不逞之凶徒,則錢貨爛用,僞作烏有之虛名,則金書誑惑,摠執掌金等僞號,部署已定,鄭昕·慶陽輩師期,眩誣尤甚。淸州城先據之謀,至月初擧事之說,夸張愚迷之類,陰憯叵測,萬戮猶輕,而何幸千璣英之發告出,而天網不漏,諸賊次第就捕,則以死中求生之計,爲脫身投倭之擧。詐稱翰林官,做出兩封書,捏造虛謊孟浪誣罔不道之說,投示倭人,欲挑邊釁,指日渡海。究其情節,已萬萬凶獰,而及其凶圖逆節,盡綻於彦賊鞫庭凶招而極矣。彦賊之凶招,卽有天地生民以來,雖至凶極惡之類,所未嘗萌心而發口者。爾唱我和,公肆詬罵,戴履天壤,含血噤齒,惟意說去,直與彦賊,一而二,二而一,神人之所必誅,天地之所不容。雖千刀臠之,萬弩射之,猶未足以洩國人萬一之憤,窮天地亘萬古,窮凶極惡謀叛大逆,謀叛不道的實遲晩的只罪,不待時凌遲處死爲白臥乎事。
義禁府,罪人慶中年三十六矣,結案白等,矣身根脚段,父履久,父矣父殷老,母尹召史,母矣父晩東,竝只故,母兺生存白良乎,父母以胎生於楊根東面竹寺洞,隨父母長養於西部次洞契,入籍居生是如可,移居于忠淸道木川縣曲澗里是白乎旀。行凶節次段,矣身梟獍之種,萃於至親,陰戾之氣,發於面目,與膺賊腸肚相連,思亂樂禍,晝宵揣摩,曲澗里嘯聚之凶圖,出財主張,鬰陵島誑惑之陰謀,指日爲期。甚至於人名之虛錄,金書之捏造,譸張訛言,排布逆謀,自處摠執之副,甘入籠絡之中,究厥情狀,萬死無惜。尤其膺·彦兩賊前後凶言,無不爛漫同參。幽有鬼神,明有王法,烏得免肆市之典?謀反大逆的實遲晩的只罪,不待時凌遲處死爲白乎事。
趙庭和,以鞫廳大臣意啓曰,罪人憲周,出付軍門梟首事,議啓蒙允矣。罪人憲周,出付該營之意,敢啓。傳曰,知道。
又以御營廳言啓曰,罪人憲周,大會軍民於沙場,梟首警衆之意,敢啓。傳曰,知道。
又以備邊司言啓曰,謀叛大逆謀叛不道罪人膺中,今已承款正法矣。其首級,出付畿營,罔夜下送于東萊府,使之懸示倭館,俾曉然知攔入投書誣謊圖釁之罪,何如?傳曰,允。
又以義禁府言啓曰,大逆不道罪人膺中·慶中,俱已承款正刑矣。其父母·妻妾·子女·祖孫·兄弟·姊妹,子之妻妾,伯叔父兄弟之子,年歲姓名存沒居住,令漢城府,考出帳籍,亦爲分付五部及各該道,應坐諸人,一一査出,成冊牒報後,依律擧行,而籍沒家産,破家·瀦宅,降邑號·罷守令等事,令各該司,捧承傳擧行,何如?傳曰,允。
罪人辛淳別議啓。
趙庭和,以義禁府言啓曰,因鞫廳議啓,罪人辛淳,令王府照律勘斷事,判付內,依允矣。辛淳,依例解枷杻移囚西間後,照律以入之意,敢啓。傳曰,知道。
義禁府照目,罪人辛淳矣鞫廳議啓內,遷徙入峽,莫掩思亂之踪跡,騷屑訛言,終又與賊而酬酢。論其情節,雖異於同參,究厥罪犯,自歸於亂言。請罪人辛淳,令王府照律勘斷罪,杖一百收贖,流三千里定配私罪,奉敎依允。
傳于趙庭和曰,推鞫撤罷。
上在昌德宮。停常參·經筵。
藥房都提調朴宗薰,副提調安光直啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?臣等,不任區區伏慮,敢來問安,竝此仰稟。答曰,知道。大王大妃殿·王大妃殿口傳問安。答曰,知道。
趙庭和啓曰,合辭許久闕啓,事甚未安。除在外·陳疏疏批未下外,未肅拜·呈告人員,竝卽牌招,何如?傳曰,允。
備忘記,美錢僉使文重友下直,長弓一張,長箭一部,片箭一部,筒兒一箇賜給。
傳于趙秉憲曰,明日孝成殿別茶禮,當自內親行矣,百官入參。
傳于趙秉憲曰,來正月初一日,孝成殿·孝和殿酌獻禮親行矣,該房知悉。
兼春秋白潤鶴書啓。臣於本月二十七日辰時量,敬奉慈敎,馳往傳諭于廣州彦州面狎鷗亭里議政府左議政洪奭周所住處,則以爲,情地轉益危懍,不敢循例附奏,惟願遄伏刑章云矣,敢啓。
趙庭和啓曰,左議政洪奭周,又使錄事,來納命召,何以爲之?敢稟。大王大妃殿,傳于趙庭和曰,卿謂以情地危懍,竝與附奏而不爲,此乃有往無復也,予心豈不戚戚乎?使卿至於此,專由誠信之不相孚,尙何言哉,尙何言哉?玆遣史官,更申前意,卿其卽爲入來事,遣史官傳諭,仍傳命召。
趙庭和啓曰,明日傳香,禮房承旨當爲齋宿,而右承旨趙秉憲,纔已須資出去矣。所當牌招,而拘於廳規,不得請牌,何以爲之?敢稟。傳曰,牌招。
趙秉憲,以弘文館言啓曰,上番副校理臣曺雲承,以大王大妃殿加上尊號時捧玉冊執事,今日三度習儀時陪進事,晝仕出去之意,敢啓。傳曰,知道。
又以弘文館言啓曰,新除授副修撰李殷相,卽爲牌招察任,何如?傳曰,允。
趙秉憲啓曰,來正月初一日,孝成殿·孝和殿親行酌獻禮祭文,初六日孝成殿告動駕祭親祭祭文及孝和殿告動駕祭攝行祭祭文,初七日宗廟春享大祭,兼行祔太廟祭攝行祭祭文及祔廟後陳賀頒敎文,初十日上尊號後陳賀頒敎文,當爲製進,而大提學趙寅永,待明朝牌招,使之製進,何如?傳曰,允。
又啓曰,卽者吏曹郞廳來言,河東府使高惠鎭,咸從府使李熙鳳,文川郡守李敏實,歙谷縣令任序常,陰竹縣監吳泰雲,定山縣監金亨淳,全義縣監李義延,陰城縣監朴宗永,山淸縣監崔璜,知禮縣監尹膺善,咸昌縣監趙基亨,龍宮縣監金學模,機張縣監李仁奎,鎭安縣監申在東,任實縣監金東獻,高敞縣監王啓疇,柒原縣監鄭鳳賢,旌義縣監安義錫,洪原縣監申命衍,兩司當爲署經,而諫院則雖已署經,憲府則行大司憲金鏴未肅拜,掌令金漢益·吉顯範,持平李珽·安允中在外,只有執義林基洙一人,不得備員署經云。行大司憲金鏴,卽爲牌招,以爲備員署經之地,何如?傳曰,一司除署經。
趙庭和啓曰,司諫李垿,執義林基洙疏批已下,一體牌招,何如?傳曰,允。
兼春秋文慶愛書啓。臣於本月二十八日辰時,敬奉慈敎,馳往傳諭于議政府左議政洪奭周廣州彦州面狎鷗亭里所住處,則以爲,震剝求死之中,不敢如例附奏,亦不敢偃息於近京之地,今方轉向長湍地云矣,敢啓。傳曰,知道。
大司諫南履懋,執義林基洙,司諫李垿,校理李源達,正言李源庚·洪永圭,副修撰趙雲澈等啓曰,噫嘻痛矣,書九之罪,可勝誅哉?亂臣賊子,從古何限,而窮凶絶悖,未有如裕賊,裕賊之根窩,卽書九庚申一疏是已。其疏之上下屢千百言,閃忽疑眩,莫可摸揣,而指意肯䋜,專在於彼固曰四條,外托義理之說,而內售沮戲之計,陽爲承順之態,而陰懷惎間之謀。語脈所歸,手脚莫掩,言之體栗,不敢痛陳其逆節,思之膽掉,不忍歷擧其罪案,而傳敎中前茅裕賊之敎,實是燭奸之禹鼎,照魔之秦鏡也。於戲,我正宗大王五晦筵敎,卽明諭御極後用舍進退,斷自淵衷之意,而書九乃敢杜撰聖旨,動搖大計。凶圖禍心,一轉而爲裕賊,如印一板,如貫一串,終至有宜學之遺醜餘孽,得以藉口,詡之以闡明,稱之以對揚,此豈一朝一夕之故哉?涓涓之流,始自書九,而滔天於裕賊,餘波於宜學。顧今拔本塞源之方,亶在乎先正書九之罪,而鬼誅已加,王章莫伸,輿情之憤鬰,何時可洩,世道之憂虞,何日可弭?請書九,亟施追奪官爵之典。噫嘻痛矣,洪奭周之罪,可勝言哉?賦性本自陰慝,行己無非詭譎,薄恃文藝而盜竊虛譽,傳襲凶論而作爲家計,欺誣一世之聰明,濫握三年之樞要。朝家之委寄,何如,國事之艱虞,何如,而罔念拂拭之洪造,專事沽衒之悖習,賣國市恩,看作能事,護援儕黨,未忘宿處,至於力主登對之擧,而其一生包蓄,綻露無餘矣。今番逆獄,卽窮天亘宙千萬古所未有之大變也。倭館投書,捏造凶訛,鞫庭亂招,倡肆謊譫,前後煽惑,專出稱亂,則爲今日北面者,孰不骨顫膽掉?而惟彼奭周,以何心腸,視爲陷人之奇貨,敢售樂禍之潛圖,蒼黃求對,無異急書之告變,傅會請覈,有若賊駴之眞伏,其卽設心,吁亦憯矣。謂其事之當覈,則是實其言也,謂其言之是實,則是袒其誣也。甘借膺·彦輩凶言,必欲戕毒而後已者,顧其計,雖出於疑亂,究其心,同歸於譸張,是可忍也,孰不可忍也?及夫慈敎之屢勤,出於得其實而處之,則直陳無隱,反有何顧憚,而俄之爛漫酬酢者,今日不聞於僚相禁堂,前所閱盡文案者,忽若不省爲何樣事端。當初脅持於外者,末乃面慢於前,於敵以下,尙不可爲,人臣事君,乃敢如此,蓋其讎視義理,根於夙生腸肚。我先王三十年秉執,卽建不悖俟不惑之天經地義,而諡冊摹畫之文,全闕揄揚之辭,其情跡之莫掩,分義之無嚴,此已爲斷案。而丁丑春凶錄構禍之計,手分現化,復露於今日,心術之憸祕,可謂愈往而愈怖,其在折亂萌靖世道之義,決不可一向容貸。請左議政洪奭周,爲先施以削奪官爵,門外出送之典。答三司曰,不允。洪奭周事,依啓。
大司諫南履懋,執義林基洙,司諫李垿,正言李源庚·洪永圭等啓曰,噫嘻痛矣,國榮之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極,主張者榮賊。亂逆之犯分干紀者,從古何限,而豈有若此賊之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬰而未洩,三尺之邦憲,久猶莫伸,至今追思,不覺骨靑膽掉而髮豎眦裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而幸賴我正宗大王,廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。噫嘻痛矣,賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲突徙薪之援比,指意凶憯,卽此一段,其沮戲大婚之凶肚,背馳正宗大王之逆節,綻露無餘。渠以今日北面之臣,乘國運不幸之時,而疑亂熒惑,潛圖不呈之計,是可忍也,吁亦憯矣。亂臣賊子之干常犯紀,從古何限而豈有若此賊之窮凶絶悖者哉?且其所納爰辭見捉文書中,不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之劇逆大憝也?凡在橫目之列者,莫不骨驚膽掉,直欲手磔口臠,而賦性寧慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後◆,凶謀逆節,尤益彰著。此與身死旣久之後追律之例,大有異焉,不可援用尙魯追施之律。請物故罪人裕,亟施孥戮之典。噫嘻痛矣,亂臣賊子,何代無之,而豈有如漢祿之窮天地亘古今,至凶至憯罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫泄。古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證。嗚呼,尙忍言哉?一種不逞之徒,乃敢讎視我君父,必欲謀危我宗國,梟音獍舌,脈絡相通,蛇糾蚓結,腸肚互連。量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢,國勢日就岌嶪,倫彝幾至斁喪。千怪百變,疊生層出,以至於達賊不道之奏,如貫一串,苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典。追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至。殿下試思之。前乎漢祿,而豈有如漢祿,後乎漢祿,而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已。以此律而施之於此賊,果可以夬雪君父之讎,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩。請逆賊漢祿,亟施孥戮之典。噫嘻痛矣,亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖。必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連。若其根柢也源委也,莫非此賊,而得保首領,臥斃牖下,凡今日含生之倫,孰不腐心痛骨,如不欲生,而最其大明律一事,卽有天地君臣以來,所未有之極逆大憝也。思之膽掉,言之骨靑,直欲手磔口臠食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮。請追奪罪人龜柱支屬應坐之律,一依尙魯例,施以散配之典。噫嘻痛矣,凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸柱腹,都是禍心,聽言觀眸,罔非戾氣,平生伎倆,專在於凶國而讎君,晝宵營爲,亦出於戕人而害物。好惡所到,忠逆立判,利勢所在,逋逃咸萃,附己者,謂之向國,而奬拔汲引,如恐不及,異己者,謂之背馳,而擠陷網打,無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥·日滔天之禍,鼓唱悖論,馴致裕·玉讎國之計。一番逆變起,而罔不根柢於渠,一番凶獄出,而罔不窩窟於渠,渠之血黨死友,擧皆干犯天討,以誅以奪,而以渠鯨鯤之魁,獨爲漏網之魚者,蓋緣其凶焰雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世痛心而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀,對質於鞫庭,必將滿口輸款,而無一辭自明之端矣。噫,敬·觀之窮凶,而染成者渠也,龜·祿之絶慝,而掩護者渠也。渠以爲見驅,則觀·鎬曰見驅,渠以爲非逆,則觀·鎬曰非逆,耳濡口滑,看作茶飯。先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也。而論其行己,則發跡於逆戚之門,而爲其私狎之客,托身於榮賊之家,而備盡諂諛之態,至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜·祿輩,包藏不軌,謀危宗社,及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙籌長策。龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣。其一而二,二而一之狀,不亦凶且憯乎?惟我正宗大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資。指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地,以是而脅持君父,以是而威喝朝野。魯·賢之逆變,由是而醞釀,達·淳之邪說,由是而源委,候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,脗然相符矣。臣等合辭所陳,剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二跋,旣伏罔赦之案,讆言五條,莫掩自倡之跡。入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉。以渠之眷遇也邇密也,逆祿之八字凶言,旣已自渠口傳說,賊龜之乙未冬悖說,亦必先他人聞知,則何不於正宗大王一初淸明,庶政維新之會,斷去宿處,嚴斥凶論?使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,誣誤人心,以致許多逆變無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張,龜·祿之餘醜,孰從而蚓結乎?然則今日國勢所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也。則論其罪犯,有浮於龜·祿·敬·觀,而敬賊已施之律,尙難貸也,龜·祿應坐之典,烏可已乎?特以大官之曾忝也,鬼誅之先加也,故依律處斷,雖恨未及,尙魯已例,在所不已。幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮。請追奪罪人鍾秀支屬應坐之類,一依尙魯·漢祿例施行。噫嘻痛矣,今此鍾·振兩賊之凶,思之膽掉,言之骨靑。蓋其陰謀逆節,适·璉之今又出也,凶言悖說,雲·海之所不道也。是乃窮天地亘宇宙之極惡大憝,雖幸天討略行,王章少伸,尙何足夬洩神人之憤也哉?鍾一則藉其門蔭,獲沾祿仕,國家何負於渠,而梟心獍腸,與生俱生,幸西賊之有警。以下半行刀削分院兵助勢之策,湖南伯得差之願,無非劇逆之斷案,而乃與振采·友文等,結爲血黨。五字八字之凶言,猶爲不足,而必以二字至不道之言,和應於合有變通之說,甚至街路上訩訛而極矣。振采則伎倆妖慝,行止閃忽,出沒京鄕,左道誑惑,連腸接肚於鍾一·光友之徒,憑藉讖緯之書,濟其邪誕之術。二萬石軍糧之積庤,搢紳家火具之潛埋,以下六字刀割指卯日而擧事爲期云者,莫非做作妖言煽動人心之計,而以下七字刀割十三日至凶之說,與鍾一,一而二,二而一,似此今古所無之逆,不可只施治逆之常典。适·雲已行之例,不用於此兩賊,而將何施乎?請大逆不道罪人鍾一·振采,竝施适·雲之例。逆賊友文,跡本卑微,性又奸慝,投身於鍾一,甘作爪牙,許身於振采,結爲兄弟。托鍾一於振采,則謂以可用,薦振采於鍾一,則稱有神術。逆賊光友,本以鄕曲賊孽,托爲凶徒死士,父事振采,兄事友文。以下八字刀割欲輸軍糧則轉到南陽,凡爲群凶之指使,率皆挺身而樂赴。以下十二字刀割將臣家將欲火攻,所營何事,店舍綢繆之言,致後丁寧和應,南中兵火之說,延壽爛漫酬酢,卽此數段,已足爲諸賊之眞贓斷案。至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩。請逆賊友文·光友,加施孥戮之典,致後·延壽,竝施孥籍之典。今番逆獄之至凶至憯,實是亘古之所罕。鍾·振諸賊,雖已伏法,盤覈猶有未盡,情節尙多未究,治逆之法,豈容如是?噫,彼永喆,鍾一之侄子也,始以應坐而發配,致後之娚妹也,旋因鞫招而就拿,則枝上之枝,種下之種,可以畢究。矧又鍾萬之猝斃,添一疑端,而鞫治未竟,竝加酌處,獄體疎虞,輿憤轉激。請永喆,更爲設鞫嚴問,期於得情,夬正典刑。噫嘻痛矣,亂逆之變,振古何限,而豈有如肇源之極逆大憝窮凶絶悖者哉?渠以世祿之臣,偏蒙聖朝之恩,八座兜攬,已極於榮顯,一門盤據,不離於權要,苟有一分人心,宜思百倍圖報,而其奈梟獍之性,與生俱生,鬼蜮之謀,非今斯今,攘臂弩眼,罔非戾氣,拄腹撐腸,都是禍心,至於甲戌之冬,肆發至凶至憯罔測不道之說而極矣。其罪犯於莫重莫嚴,爲賊爲逆之狀,此誠神人之所共憤,王法之所不貸。凶如肇賊,逆如肇賊,而使之假息海島,共戴一天,已不可曰世有三綱,國有三尺。況今未伏顯戮,先被鬼誅,生前失刑,已極痛惋,死後當律,不容少緩。請物故罪人肇源諸子,亟施散配之典。噫嘻,宜學以卑微之流,賦憯慝之性,行己則巧佞而善爲狐媚,發跡於陰邪而養成虺毒,屢竊踰濫之職,而睯不知分,常蓄希覬之心,而急於射利。敢以嘗試之計,投呈凶憯之書,其上段諸條,罔非爲人臣所不敢道者,而肆然筆之於書,悍然發之於口。卽此一款,合施萬戮,而至若下段所云義理二字,卽我上下大小三十年秉執而遵守者也。今安有晦明之可言,而渠乃陰懷惎譖之謀,公肆疑亂之說,反復閃忽,指意絶悖,此蓋逆裕·書九輩,所嘗沿襲之套語也。且以鞫招觀之,稱煥之以君子,詡書九以名流,則裕賊之亂逆情節,書九爲之前茅,宜學爲之後殿,一串貫來,首尾和應之眞贓斷案,於此焉畢露矣。然渠以蟣蝨之賤,不識魚魯之辨,烏知義理之果爲何物,闡明之當用何道哉?此必有暗相綢繆,先設機關者,而盤覈許久,端緖未究,此乃輿憤之所共切,隱憂之所愈深者也。況今天網甚恢,凶種尙遺,治逆之政,終有所未盡者。請正法罪人宜學諸子,亟施散配之典。噫嘻痛矣,亂臣賊子之凶國禍家,從古何限,而豈有如李鶴秀之至奸絶悖者哉?渠本梟獍成性,虺螫化身,百惡竝萃,萬妖俱備,能事則戕人害物之天生宵小,伎倆則樂禍饕勢之世濟元惡,狡黠狠愎,自是家庭之傳襲,狐朋狗黨,看作淵藪之陰祕。蓋其世守龜·祿之悖論,爲賊邊立幟,凶圖逆節,所由來者久矣。特以門戶之爀舃,資歷之華膴,始也聖念,未嘗不暇借,則苟有一分秉彝,宜其百倍圖報,而只緣渠叔之罪惡綻露,國言喧騰,明知其難逭,則於是乎疑懼之心,翻成怨懟,壞亂之計,專出藉賣,甚至於欺君罔上,貪天爲功,干犯則莫重莫嚴之地也,排布則至凶至憯之謀也。幸賴聖鑑孔昭,莫售惎搆,尙此王章未伸,倖逭攸司,則渠乃偃處郊坰,出沒城闉,譸張訛訕,疑亂煽惑,齪齪之徒,蠅營蝨附,憯慝之狀,天地之所不容,叵測之情,國人皆曰可殺。執跡而誅心,沿流而溯源,則根柢於凶徒,偎儡於醜類,是可忍也,孰不可忍也?苟究巨憝,渠實爲首,國有三尺,萬剮猶輕。輿論愈久而愈激,義理由是而漸晦,如此敗倫斁理蔑義圖亂之君讎國賊,決不可晷刻容貸於覆載之間。請放逐鄕里罪人李鶴秀,設鞫得情,夬正典刑。噫嘻痛矣,時煥之罪,可勝誅哉?渠以蟣蝨之微,素具梟獍之腸,不念聖朝陶甄之恩,積有平日怨懟之心,投呈凶疏,闖逞悖習。驟看外面,則雖似時弊之條陳,細究指意,則罔非禍心之包藏,手脚自露,肺肝如見,而至於上款一二句語,是豈爲人臣子,所敢萌諸心而發諸口者乎?肆犯莫嚴之地,自干不敬之誅,民彝斁矣,臣分蔑矣。太陽中天,鬼魁莫逃其狀,關石在府,亂賊當服常憲,乃於盤覈之未竟,有此島置之徑勘,以若蔑倫之類,至擬傅輕之律,刑政之失,莫甚於此。雖仰慈聖涵容之德,出於好生,其奈國人沸鬰之情,皆曰可殺?況渠罪犯之關係莫重,供招之自成斷案,已是淵鑑之所盡燭,則尤不可一刻容貸於覆載之間。請楸子島安置罪人時煥,更令王府,嚴鞫得情,夬正典刑。新除授獻納李是鍊,時在開城府任所。司憲府掌令金漢益,時在慶尙道慈仁縣任所。吉顯範,時在全羅道旌義縣任所。持平李珽,時在京畿陰竹地。安允中,時在平安道安州地。請竝斯速乘馹上來事,下諭。答兩司曰,不允。國榮事,裕事,龜柱支屬事,鍾一·振采事,友文·光友等事,永喆事,不允。肇源諸子事,不允。宜學諸子事,不允。李鶴秀事,不允。時煥事,姜時煥事,已爲酌處,不允。下諭事,許遞。
以副修撰李殷相牌不進罷職傳旨,傳于趙秉鉉曰,只推。
趙秉憲,以內醫院都提調意啓曰,提調金鏴,今日問安,不爲仕進,卽爲牌招,何如?傳曰,允。
又以尊崇都監都提調意啓曰,玉冊·玉寶印出各二件,冊寶同粧一貼,謹此封進之意,敢啓。傳曰,知道。
又以禮曹言啓曰,來正月初一日,孝成殿·孝和殿酌獻禮親行事,命下矣。散致齋之節,當爲磨鍊,而以同日孝成殿禫祭齋戒,前已磨鍊啓下,酌獻禮齋戒則不爲磨鍊之意,敢啓。傳曰,知道。
又以禮曹言啓曰,來正月初一日,孝成殿·孝和殿酌獻禮時祭物,當用內饌,奉常寺則勿爲擧行事,口傳下敎矣。謹稽謄錄,祭物自內措備時,祭酒則自本寺進排,今番則何以爲之乎?敢啓。傳曰,依例進排。
又以吏曹言啓曰,今此宗廟春享大祭,兼附太廟祭及永寧殿春享大祭時,許多諸執事,老病公故外,他無推移分排之路,而在前有差備官兼差之例矣。今亦依此擧行,而其中時無職名人,令該曹口傳付軍職,何如?傳曰,允。
又以成均館行大司成意啓曰,本館入直,久任郞廳外,他郞不得入直,若有代員替直之事,則草記代直事,曾有定式矣。司成洪羲錫,以都廳郞廳進去,直講李元會,典籍朴龍九,俱爲差祭,時無入直之員,以他郞官,姑爲代直,何如?傳曰,允。
李同淳,以賑恤廳言啓曰,今年內貧寒宗室子女,葬時顧恤數,別單書入之意,敢啓。傳曰,知道。
趙庭和,以兵曹言啓曰,來丁酉年各處頒給信漢符別單及文宰二品以上·武臣蔭官曾經摠管人員章標頒給別單,修整以入之意,敢啓。傳曰,知道。
又以訓鍊都監言啓曰,今十二月二十八日·二十九日年終起火時,次知將官·將校姓名及兼別破陣等容貌年歲火箭數爻,竝別單書入之意,敢啓。傳曰,知道。
又以義禁府言啓曰,罪人辛淳,杖一百收贖,流三千里定配照律公事判付內,依允事,命下矣。辛淳杖一百收贖,全羅道興陽縣,流三千里定配,而以鞫廳議啓內辭意,具罪目,依例發遣府羅將,押送配所,何如?傳曰,允。
又以刑曹言啓曰,因義禁府啓辭,大逆不道罪人膺中·慶中,籍沒家産事,命下矣。罪人膺中·慶中等奴婢,令京兆考出帳籍,亦爲知委於五部及各該道,使之一一査出,修成冊報來後,依例永屬公賤之意,敢啓。傳曰,知道。
司諫李垿疏曰,伏以臣性質甚下,志氣最劣,不合於淸朝器使之列,固已自知甚明,前後恩渥,報蔑涓埃,居常戒兢,若臨淵谷。廼者亞諫,忽下於千萬夢想之外,臣誠震惕悸恐,莫省所措。顧臣本末,尤何嘗一毫近似於言議諫諍之地,則義在必辭,不暇以見職自居,而事在目下,憂惋自激,不能不疾聲仰籲,以冀聖明之財察焉。噫,彦·膺輩之叛謀逆節,卽窮天地亘萬古所未有所未聞之極惡大憝也。今日含生之倫,孰不欲明目張膽,食肉寢皮乎?蓋自都憲之疏出,而獄情,始可以得其槪矣。噫,彼諸賊之綢繆醞釀,卽不過自渠倡和,而其跡難掩,謊譫疑眩,都出於死中求生,而其情可破,前案後供,如出一串,腸肚相連,掀露無餘,殆若鬼魅之莫逃其形,則合下道理,固當益覈其未窮覈之端,必期於根窩黨與之到底打破而已。然則日前左相求對之擧,是果何意?且況深夜求對者,有似乎事機甚急,晷刻可爭,而及其登對,慈敎屢煩,而不惟不爲剖析,乃反含糊漫漶。至以未參鞫坐,未聞於僚相禁堂等說,爲磨勘法,不知自陷於欺蔽顧占之科,吁亦痛矣。人臣直道事君之義,固不當如是,而況有請對之名,而無請對之實,則其於事體之乖損,首尾之橫決,雖使彼爲左相者自爲之地,必求說不得,無辭可解。其劻攘顚倒之狀,臣未敢知其意之何所爲而然也。臺疏·堂箚,公議有不可遏,而乃殿下不賜允可,有若以大官之故,而曲加優貸,其奈公憤何,其奈國體何?伏願聖明,亟稟東朝,明降處分,以答輿情,以靖世道焉。臣無任云云。省疏具悉。已諭於都憲之批矣。
執義林基洙疏曰,伏以臣所叨之職,非臣庸陋所可忝冒,適値鞫事時急,召牌儼臨,義難逡巡,冒沒出膺,而第臣於鞫坐,詳聞凶逆前後所招。其閃忽無據,殆若狂譫,言言破綻,不足取信,而彼大臣之以此亂招,看作奇貨,始而求對,力遏僚議,竟又含糊,致煩屢詢,其心所在,誠不可知也。顚倒橫決,猶屬歇后,詭譎陰險,誠是着題。噫,不念委寄之恩,潛懷禍人之心,借疑似之說,售顧占之計者,心跡莫掩,手脚盡露。人而有此,合置何辟?都憲之疏,寔出公憤,諫箚堂箚,尤可見群情之莫遏,而兪音尙閟,輿論如沸。雖以我殿下禮遇大僚之盛意,恐不可一向寬貸,如尋常負犯之人也。伏願仰稟東朝,亟降處分,使亂萌折而世道靖焉。臣無任云云。省疏具悉。已諭於諸臺之批矣。
丙申十二月二十八日辰時,上御熙政堂。藥房入診入侍時,都提調朴宗薰,副提調安光直,假注書沈敦永,記事官鄭最朝·李墩,以次進伏。醫官崔暄·金時中·金珪·南正吉,進伏楹外訖。上曰,史官分左右。宗薰曰,此歲已盡,禫事隔日,聖慕益復如新,日氣峭寒,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。宗薰曰,醫官使之入診乎?上可之。暄等診候訖,退伏奏曰,脈候左右三部調均矣。宗薰曰,世變層生,至於今番鞫獄,振古所無,而民彝人紀,蕩然陵夷。顧今鞫事,雖屬了當,根因未可謂到底打破,則其所憤惋之心,有不能盡奏者矣。上命史官就座。仍命退,諸臣以次退出。
上在昌德宮。停常參·經筵。
大殿·大王大妃殿·王大妃殿,內閣·政院·玉堂·朝廷二品以上·六曹堂上·大司諫·奉朝賀除夕單子問安。答曰,知道。
備忘記,安東營將李元夏,三陟營將具象鉉下直,各長弓一張,長箭一部,片箭一部,筒兒一箇賜給。
趙庭和啓曰,備邊司郞廳來言,今日賓廳日次,而孝成殿禫祭齋戒相値,不得來會云矣,敢啓。傳曰,知道。
趙秉憲啓曰,明日正朝望闕禮,依例爲之之意,敢啓。傳曰,知道。
傳于趙秉憲曰,禮房承旨,馳詣宗廟·永禧殿·景慕宮,奉審摘奸,仍詣受香諸處,一體奉審摘奸以來。
傳于趙庭和曰,出宮門路,以協陽門爲之。
傳于趙庭和曰,侍衛軍兵毛具,從便爲之。
傳于趙秉憲曰,頒敎文中,赦句添入。
趙秉憲啓曰,頒敎文中,赦句添入事,命下矣。某罪以下宥之乎?敢稟。傳曰,雜犯死罪以下,竝宥。
又啓曰,頒敎文中,赦句添入事,命下矣。大提學趙寅永,旣在闕中,使之添入,何如?傳曰,允。
傳于趙庭和曰,明日出宮門路,以協陽門爲之。
傳于趙庭和曰,明日出宮門路,以貮極門爲之。
趙秉憲,以奎章閣言啓曰,明日,卽奎章閣·演慶堂朔奉審日次,而孝成殿·孝和殿酌獻禮相値,不得擧行之意,敢啓。傳曰,知道。
安光直,以吏曹言啓曰,因義禁府草記,大逆不道罪人膺中·慶中,俱已承款正刑矣。降邑號罷守令等事,令各該司,捧承傳擧行事,允下矣。問于義禁府,則大逆不道罪人膺中,時居於忠淸道木川縣,慶中,胎生於京畿楊根地,時居於忠淸道木川縣云,而守令勿罷事,曾有定奪,胎生邑則勿爲降號事,亦有定式。以時居邑木川縣監,班次於諸縣之末,以示貶降之意,何如?傳曰,允。
趙秉憲,以成均館行大司成意啓曰,每於歲末,圓點·準點儒生,別單書入事,曾有定式矣。依定式當年條準圓點儒生,別單書入之意,敢啓。傳曰,知道。
趙庭和,以兵曹言啓曰,今十二月二十九日辰初一刻十三分,立春正月節改火進上時,宗廟署·社稷署·永禧殿·永寧殿·孝和殿·景慕宮·毓祥宮·宣禧宮·景佑宮·慶壽宮,依例改火。奎章閣·議政府·承政院·漢城府,一體頒火之意,敢啓。傳曰,知道。
又以兵曹言啓曰,宣傳官南錫圭·金翰喆,五衛將梅景殷,俱以病難供職,呈狀乞遞,竝改差,何如?傳曰,允。
又以兵曹言啓曰,今十二月各廳堂下武臣朔試射,依例停止之意,敢啓。傳曰,知道。
又以備邊司言啓曰,頃以北關賑需嶺運穀折米一萬石,代錢輸送之意,草記行會矣。卽見咸鏡監司洪敬謨狀啓,則以爲,本道處在荒僻,貿遷無路,至於三甲·六鎭,尤無交易之所。今若以代錢,往貿他道,則三萬兩所貿,似不過數千石,以此之數,萬無賑還分排之路。請令廟堂,別般措處,期以米穀劃送之意,更加嚴飭該道爲辭矣。本道事勢之難於辦穀,非不稔悉,而嶺運許代,亦出於萬不獲已,則更令本色責送,其勢末由。貿遷之際,雖有數爻之減縮,需用之方,惟係本道之措處。見今春節已屆,賑政方急,依前知會,斯速拮据,俾爲及期補用之意,分付,何如?傳曰,允。
又以備邊司言啓曰,卽見全羅監司金興根狀啓,則以爲,羅州牧黑山島漂到大國人四十一名,乃是福建省漳州府詔安縣人之行商漂到者,而所騎船隻,多致破傷,願從陸路還歸。京譯官下來問情後,當爲治送,而船材燒火物件馱運等節,待廟堂行會,擧行計料爲辭矣。漂人船隻,旣若是破敗,依其願從陸還送,而衣袴造給,朝夕供饋,使之着實擧行,以示朝家優恤之意。沿路刷馬及禁雜人護送等事,一體申飭,而定差員次次交付,上送于京城,自京城轉送灣府,以爲入送北京之地。彼人物件中可以運致者,亦以刷馬替運,所騎船隻與棄置什物,彼人所見處,竝爲燒火。京譯官,依近例勿爲定送,使問情之水營譯學,仍爲領護上來。漂人入送緣由咨文,令槐院預爲撰出,定咨官入送,何如?傳曰,允。
李淵祥,以義禁府言啓曰,議政府左議政洪奭周,爲先施以削奪官職,門外黜送之典事,承傳啓下矣。洪奭周,門外黜送之意,敢啓。傳曰,知道。
領中樞府事李相璜,行判中樞府事沈象奎,議政府右議政朴宗薰聯名箚曰,伏以月晦歲除,禫事隔宵,仰惟聖慕廓然,益復靡逮。第伏念臣等,卽有罪未勘之踪耳。胥次經宿,由金吾而爲城外,冀蒙嚴誅,以少贖辜戾之萬一,而及奉恩勉,遽隨史官之後,重赴王府之坐。擧措之顚倒奊詬,臣等亦未嘗不內省自愧,然時値臺論峻發,僚相尋鄕,而方棘之鞫事則中撤而未竟矣。伈泄是懼,去就爲輕,雖不得不冒沒輕動,而世苟有尙廉義而議臣等之後者,將謂斯何?若謂時日之稍過,而欲爲自掩,則誠無是處,又幸公議之曲恕,而視同無故,則得非有靦?況臣等之所以藉口進身者,自托於討賊之義,而畢竟按獄,未可謂到底窮究,掀拔其根窩,夫焉用如此獄官爲哉?此亦臣等之罪也,玆敢聯籲自列。伏乞聖明,亟賜處分,以爲爲人臣孤恩不職者之戒焉。取進止。答曰,省箚具悉卿等之懇。遂事也,旣往也,今於幾日之後,何足追提乎?仍傳于趙秉憲曰,此批答,遣史官傳諭于時原任大臣。
丙申十二月二十九日午時,上詣孝成殿。別茶禮親行入侍時,行都承旨安光直,左承旨朴宗吉,左副承旨趙庭和,右副承旨李淵祥,同副承旨李同淳,假注書沈敦永·曺錫雨,記事官鄭最朝·李墩,提學趙寅永,檢校直提學徐憙淳,直提學朴永元,原任直閣李光文·吳取善,檢校直閣李公翼,原任待敎李憲瑋·金正喜·金英淳,檢校待敎趙斗淳·金學性·金洙根,以次侍立。時至,通禮跪啓請俯伏哭,上俯伏哭,少頃,止哭興四拜禮訖。通禮導上詣盥洗位,上盥洗訖,詣尊所。同淳酌酒,光直以盞受酒。上入詣香案前跪。光直奉香,宗吉奉爐。上三上香。光直執盞跪進,上執盞授同淳,奠于神位前,連奠三盞訖。上降復位。通禮跪啓請俯伏哭,上俯伏哭。少頃,上止哭興四拜禮訖。通禮導上還齋殿。諸臣以次退出。
