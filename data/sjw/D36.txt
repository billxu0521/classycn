上在昌德宮。停常參·經筵。
巳未時,日暈。
大殿·中殿·世子宮,政院·玉堂·二品以上·六曹,歲謁問安。答曰,知道。嬪宮,政院·玉堂,歲謁問安。答曰,知道。大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。
藥房啓曰,歲色更新,伏未審夜來,聖體調攝,若何?昨日朝水刺進御,晩後菉豆粥進御,而伏聞入侍醫官之言,夜間氣候一樣,而微有惡寒之候云,卽今症候及寢睡水刺,復何如?今日臣等,與諸醫趁早入診,宜當,憂慮未已,敢此問安,竝爲仰稟。答曰,知道。寢睡不如昨夜之安穩,水刺厭進矣。明日入診。
府啓,請還收定配罪人沈益昌放送之命事。措辭見上答曰,勿煩。
院啓,刑曹判書金錫衍,罷職不敍事。請定配罪人姜宰承,絶島定配,其弟竝依前定配事。措辭竝見上答曰,勿煩。
兵曹啓曰,今正月初五日,仁政門,百官朝參日次,而上候方在未寧之中,姑待平復後,更稟之意,敢啓。傳曰,知道。
禮曹啓曰,太廟展謁,每年歲首,例爲取稟,而自上方在靜攝之中,不得循例擧行之意,敢啓。傳曰,知道。
政院啓曰,金郊察訪尹就殷,今日肅拜單子來呈,入啓之後,終不入來,事之可駭,莫此爲甚,從重推考,何如?傳曰,允。
大殿·中殿·世子宮·嬪宮,藥房·政院·玉堂夕問安。答曰,知道。已上朝報
禮曹啓曰,王世子,永昭殿·敬寧殿,歲首展謁,亦當取稟,而方在嘗藥之中,不得循例啓稟之意,敢啓。傳曰,知道。移謄禮曹謄錄
上在昌德宮。停常參·經筵。
未時,太白見於巳地。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日水刺一次,湯餠二次進御,夜間進駝駱一次,而伏聞入侍醫官之言,氣候一樣安善,腫處連付膏藥云,卽今症候及寢膳之節,復何如?今日入診事,昨已承敎,臣等與諸醫,當趁早入診矣,憂慮未已,敢此問安。答曰,知道。寢睡稍穩,水刺比昨稍無加勝矣。
府啓,請還收定配罪人沈益昌放送之命。措辭見上答曰,勿煩,
院啓,刑曹判書金錫衍,罷職不敍事。請定配罪人姜宰承,絶島定配,其弟竝依前定配事。答曰,勿煩。
平安監司書目,龍川等四邑呈,以十二月十九日辰時量,始自震方,連次地震,乃止於兌方,事係變異事。
大殿·中殿·世子宮·嬪宮,藥房·政院·玉堂夕問安。答曰,知道。
傳曰,留院公事甚多,不宜一向留滯,倂爲入之。上疏則閔鎭厚疏先入,而此後來呈公事,限調攝間,漸次入啓。
政院啓曰,留院公事,不可一向留滯,倂入事,命下,而臣等,竊伏惟念玉候今雖漸向蘇安,方在靜攝之中,數百餘度公事,一時省覽,恐有妨於務靜攝養之道,留院諸公事,分四五番漸次入啓,則庶可無積滯之患,而亦有得於靜攝之方。臣等,忝在近密,不勝區區之慮,敢此仰稟。傳曰,留院旣久,不宜一向淹滯,下敎中,有繼次來呈者,限調攝間,漸次入啓之語,則務靜攝養之意,自在其中,依下敎擧行。
知事閔鎭厚留院上疏。入啓。答曰,省疏具悉。有問酬答,元非異事,卿其勿辭,速出行公。已上朝報
義禁府啓曰,卽接月今醫官鄭道成手本,則保放罪人趙湜·李栻等,病勢今已向差,還囚之意,敢啓。傳曰,知道。移謄禁府謄錄
上在昌德宮。停常參·經筵。
未時,太白見於巳地。夜一更,金星入羽林星。
大殿·中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日入診時仰瞻,則神氣淸肅,酬酢不倦,而水刺二次進御,昏後進駝駱一次。且聞入侍醫官之言,氣候比朝差勝爲敎云,伏不勝慶幸之至,夜間寢睡水刺,比昨加勝乎?今日臣等,與諸醫入診,詳知起居之節宜當,憂慮猶切,敢此問安,竝此仰稟。答曰,知道。寢睡安穩,水刺加勝,勿爲入診,亦勿直宿。
府啓,請還收定配罪人沈益昌放送之命。措辭見上答曰,勿煩。
院啓,刑曹判書金錫衍,罷職不敍事。請定配罪人姜宰承,絶島定配,其弟竝依前定配事。措辭竝見上答曰,勿煩。
傳曰,歲色更新,東作不遠,農爲天下之大本,勸課之政,其可緩乎?着令諸道方伯,申飭列邑,俾有實效,而嶺南尤甚邑賑政,亦令道臣,着念擧行。
大殿,藥房·政院·玉堂夕問安。答曰,知道。勿爲問安。中殿·世子宮·嬪宮,藥房·政院·玉堂夕問安。答曰,知道。
政院啓曰,命下矣。今當以聖敎下諭于八道監司處,而兩都留守處,亦爲下諭乎?敢稟。傳曰,令備局知委,可也。已上朝報
上在昌德宮。停常參·經筵。
未時,太白見於巳地。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日水刺二次,駝駱一次進御,而伏聞入侍醫官之言,氣候一樣安善,瘡口漸益收斂云,夜朝以來,寢膳之節,復何如?臣等,猶恐憂慮,敢來問安。答曰,知道。寢睡安穩,昨夕水刺,又有厭進之候,若得旬日差勝,則可以復常矣。
以京畿監司行判府事金昌集,自京出往楊州地事狀啓,傳曰,聞卿出城,良用缺然,卿其亟回遐心,仍留京邸,以副予意事,遣史官傳諭。
傳曰,史官一員待命,騎馬三匹立之,祈穀祭所內摘奸。
平安監司書目,昌城呈,以去月十九日寅時量,始自北方至南方,雷聲如擂鼔,移時地震,家屋若傾且掀,變異非常事。
漢城府南部苧前洞,私婢次列,一胎三男,事係變異事。
政院啓曰,奉朝賀南九萬·判府事李畲,今日出往城外云,係是大臣去就,敢啓。傳曰,聞卿出城,良用缺然,卿其亟回遐心,仍留京邸,以副予意事,遣史官傳諭。
備忘記,昨聞卿之入城,欣慰良深,仍念戊子夏,有別諭之事矣。誠意未孚,莫回卿心,缺然之懷,久猶未已也。卿其亟遵前旨,城內城外,任便留住,一以便調病,一以副至意事,遣史官,傳諭于尹領府事。已上朝報
義禁府啓曰,以刑曹啓目,折衝申翊震·邊震英,呼唱官柳克培等,移本府處置事,允下矣。申翊震·邊震英·柳克培等,今方待命於本府,卽爲拿囚之意,敢啓。傳曰,知道。
又啓曰,全羅監司狀啓,刑曹粘目,前右營將金得汶,移本府處置事,允下矣。金得汶,時在任所,發遣書吏交代後,拿來,何如?傳曰,允。移謄禁府謄錄
上在昌德宮。停常參·經筵。
未時,太白見於巳地。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日水刺二次,湯餠一次進御。且聞入侍醫官之言,氣候一樣安寧,左邊瘡口,幾盡完合,右邊腫處,日漸收斂云,伏不勝喜幸之至,夜朝以後,寢膳之節,復何如?臣等不得入侍,今已三日,雖無議藥之事,欲與諸醫入診,猶切耿耿之忱,敢來問安,竝此仰稟。答曰,知道。症候,已言于醫官,勿爲入診,議藥,宜矣。
判府事李頤命箚子。大槪,敢暴憂愛之忱,以冀垂察事。入啓。答曰,省箚具悉卿懇。憂念寡躬,箚語懇至,深用感歎,可不留心,而敦勉事,亦合予意也。仍傳曰,遣史官傳諭。
假注書李彙晉病,代以朴致遠爲之。
假注書申兼濟書啓,臣承命馳往于楊州長注面村舍,判府事金昌集所住處,傳宣聖批,則以爲,臣於田廬病伏之中,伏聞聖候違豫,久未平復,藥院移設,擧朝憂遑,區區私義,有所不敢恤,擔舁病軀,進伏闕下矣。皇天默佑,常膳漸復,則臣之蹤跡,有不容一日仍留於象魏之側,故便尋初服還出城外,而顧戀之私,悚惕之情,方交切于中,不翅冰炭矣。不意喉司,猥以賤臣進退,輒復煩聞於靜攝之中,以至特遣史官,傳宣聖旨,勉臣以亟回遐心,仍留京邸,臣於此惶感罔措,汗淚交瀉。噫,臣以旣退之身,不當重入脩門,而當初冒進,只爲朝夕承候之計,則因仍留滯於京輦之下,有非臣廉義之所敢出,今此聖敎之懇,實出眷顧之至意,而不得趨承明命,揆以分義,實合萬殞,只自伏地待罪云矣,敢啓。傳曰,知道。
記事官魚有龜書啓。臣承命馳往于往十里,判府事李畲所住處,傳宣聖旨,則以爲,臣情迹之外,疾病兼痼,縷命殆盡,當玉候彌月違豫之日,臣子之義,他不暇恤,限死入京,冒忝起居之班,而病深路遠,未免稽程,臣罪固已難逭矣。何幸天人叶慶,聖體底安,起居之禮,旣停,藥院之直,又罷,一國含生之類,擧切歡抃,而臣之病勢頓劇,奄奄欲絶,誠恐溘然道路,以貽聖世之羞,不得已退伏城外,爲陳章乞還之計,其爲罪戾,益無自容矣。不意喉司,猥以賤臣行止,徑先煩達於靜攝之中,史官辱臨,綸音溫諄,威罰不加,恩禮深隆,勉以亟回遐心,敎以仍留京邸,臣伏地莊誦,不勝感激惶隕,莫知所以自措也。臣本欲少淹於此,更爲藥院之批,始尋鄕路,而踪地病狀,末由承命,仍留席藁震越,但有悲泣云矣,敢啓。傳曰,知道。
記事官權萬樞書啓。臣承命馳往于領府事尹趾完所住處,傳宣聖旨,則以爲,臣於前月,伏聞聖候違豫,擧國憂惶,不勝煎鬱,擔舁上來,以爲朝夕承候之計矣。幸賴皇天默佑,積月沈痼之候,旋獲瘳安,此實宗社莫大之慶,臣民抃躍之時,而顧臣廢殘餘喘,無以自運,末由入覲耿光,以伸區區犬馬之誠,瞻望象魏,撫躬自悼,不意此際,近侍降臨,傳宣聖旨,十行綸音,辭意懇惻,更申昨年之別諭,以勉今日之仍留,其所以矜念老臣,終始眷惠者,不啻若慈父之保幼子,臣雖昏耗無知,寧不知感哉?自惟耄耋廢虧之身,只願畢命於松楸,不敢爲便自養,復近京輦者,非欲孤負德意,自疏於君父也。蓋以殘形陋質,久無生世之念,不當與恒人自同故也。今若仍欲徑歸,則實懼違命之誅,又欲留住,則終有死歸之歎,惝怳感泣,不知所達云矣,敢啓。傳曰,知道。
記事官魚有龜書啓,臣承命馳往于往十里,奉朝賀南九萬所住處,傳宣聖旨,則以爲,伏念臣,不但耄昏已極,不得比數於生人,從前罪戾,九死猶輕,雖蒙聖明寬宥之洪恩,臣實自知其罪之終難湔洗,故年前入對,曾以不敢更齒於朝班,啓達咫尺威顔之下,伏想天聽,今必識有之矣。以此前冬在鄕,伏聞聖候違豫,卽欲兼程疾趨,入奉起居之問,而自念負罪,猶有所不敢,彷徨中路,神越心壞者累日,及聞聖候,閱月未瘳,憂遑之極,不敢不趨參問安,而跼高蹙厚,忽若無身,今者皇天眷顧,祖宗默佑,乃得良已之慶,凡在舍生,就不抃躍,況臣猥以簪履之舊,偏蒙肉骨之恩,豈不欲仍留輦下,得預呼嵩之列哉?然臣情,實有如上所陳,不得不出伏城外,亦不欲遽然遠去,欲待聖體益臻平復之後,乃尋鄕路。不意恩諭,反及於罪累之身,驚惶震怖,尤不知置身之所,臣之區區寸忱,敢此陳暴,庶冀日月之明,有所鑑燭云矣。敢啓。傳曰,氣方不平,未盡予意,差待數日面諭,卿其安心留住,毋孤至望事,更往傳諭于南奉朝賀·李判府事。
府啓,請還收邊遠定配罪人沈益昌放送之命。措辭見上答曰,勿煩。
藥房啓曰,伏聞入侍醫官之言,自上有惡寒之候,久而未止云,不勝伏慮之至,卽奉諸醫入診之意,敢啓。傳曰,依爲之。
藥房再啓曰,臣等,入診退出後,與儒川都正濎,及諸醫等商議,則以爲,惡寒頭疼之候,專由於肝脾濕熱,亦不無挾感之致,和解散,加乾葛二錢,前胡·山桅炒各一錢,連進三貼,宜當云,此藥三貼劑入之意,敢啓。傳曰,知道。
傳曰,今下手書,尹領府事處,遣史官傳諭。已上朝報
義禁府啓曰,刑曹粘目,甲山前府使朴昌潤,三水郡守鄭泰英,惠山僉使柳以元,雲寵萬戶柳春栽,移本府處置事,允下矣。朴昌潤,今方待命於本府,卽爲拿囚,而鄭泰英·柳以元·柳春裁等,俱在任所,依例發遣府書吏羅將拿來,而鄭泰英段,係是邊倅,依例交代後拿來之意,敢啓。傳曰,知道。移謄禁府謄錄
上在昌德宮。停常參·經筵。
未時,太白見於巳地。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?伏聞入侍醫官之言,昨日惡寒之候,至夕乃止,繼有熱候,忍冬茶,調進九味淸,久而始定。且有嘔氣,水刺不得進御,夜中,只進駝駱粥小許,湯劑亦爲不得進御,上候大勢向差之餘,又有此寒熱之候,臣等,誠不勝悶慮之至。熱候止息之後,神氣困惱,勢所必至,夜朝以後,症候寢膳之節,復何如?今日臣等,與諸醫趁早入診,議定當進之藥,宜當,終宵耿耿,敢來問安,竝此仰稟。答曰,知道。寢睡不寧,氣候困惱矣。
假注書申兼濟書啓,臣敬奉手書,傳諭于領事尹趾完所住處,則以爲,去夜別諭之下,已不勝其惶恐,而今乃賜以手書,旨意愈切,怳若更覲淸光,躬奉德音御札,宣旨實是前古之所罕有者,而如臣無狀,偏蒙聖眷,叨此異數,又至於再,跪受感泣,靡所容措,心神怳忽,不知所以仰對,從當一疏,陳暴微悃云矣,敢啓。傳曰,知道。
記事官魚有龜書啓,臣敬奉聖旨,更往傳諭于往十里奉朝賀南九萬所住處,則以爲,奉讀史官再傳之聖諭,惶恐感激,不禁涕泣,臣之留住,何敢更辭,而只是賤疾方苦,殆不成辭,以此惶懍,不知所出云矣,敢啓。傳曰,知道。
記事官魚有龜書啓,臣敬奉聖旨,更往傳諭于往十里判府事李畲所住處,則以爲,史官跋來,聖諭再降,以欲一面諭爲敎,臣伏地感泣,益無所容,臣雖疾病困篤,敢不忍死姑留云矣,敢啓。傳曰,知道。
府啓,沈益昌事。措辭見上答曰,勿煩。
今日藥房入診時,都提調,以自今日竝直之意陳達,而以輪回直宿事,榻前下敎。
禁府啓目,粘連,平安監司啓本云云中,申譜則應在疏釋之中,放送宜當,而姜履相·呂必重等段,當初定配勘律,旣出於參酌處分,則自下不敢輕議,朴泰春段,其所傳語,不過傳其所聞而已,似當有參量之道,而莫重遠配罪人,自下亦難擅便,上裁,何如?啓依允。姜履相·呂必重乙良,仍配,朴泰春乙良,減等。
藥房再啓曰,臣等入診退出後,與儒川都正濎·郭善完及諸醫商議,則以爲,今此寒熱之候,由於脾胃濕痰用事,肝經火盛之致,柴胡六君子湯,加知母·山桅炒各一錢,連進五貼,以爲淸肝扶脾之地,宜當云,此藥一貼,爲先劑煎以入之意,敢啓。答曰,知道。
大殿·中殿·世子宮·嬪宮,藥房·政院·玉堂夕問安。答曰,知道。
禮曹啓曰,聖候違豫,彌留三朔,久未復常,群下之憂遑煎迫,曷有其極?幸賴皇天默佑,勿藥有喜,中外臣民,莫不歡欣鼓舞,咸以爲億萬年無疆之休,宗社之慶,孰有大於此者乎?告廟陳賀之擧,不容少緩,取考前例,則上候平復後,卽行告廟之儀,今亦式遵彝章,一以存有事則告之義,一以伸臣子抃祝之誠,情禮卽然。且前秋王世子,重經瘧患,久乃平復,其時有陳稟稱慶之議,而適會上候未寧,遷就至今矣。今當告廟頒慶之日,春宮平復一款,添入於告文中,亦爲得當,故就議於大臣,則大臣之意亦以爲,不可不從速擧行云。告廟陳賀節目,依前例擧行,何如?傳曰,今此啓辭,似涉徑遽,此非謙抑之辭也。已上朝報
上在昌德宮。停常參·經筵。
夜一更,月暈。
大殿,政院·玉堂·二品以上·六曹問安。答曰,知道。中殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日水刺不得進御,只進元糜豆湯,夜中進松萊粥,而湯劑亦爲進御。伏聞入侍醫官之言,昏後氣候平穩,腫處日益向安云,夜朝以後,氣候及寢睡水刺之節,復何如?今日臣等,與諸醫入診詳察,宜當,不任憂慮,敢此問安,竝此仰稟。答曰,知道。困惱之候差減,寢睡比昨差勝,纔已松萊粥進御矣。勿爲入診。
傳曰,史官三員待命,騎馬九匹立之,春享大祭所,內摘奸。
大殿·中殿·世子宮·嬪宮,藥房·政院·玉堂夕問安。答曰,知道。
成均館官員,以知館事意啓曰,今正月初七日,儒生上旬輪次,當爲設行,而春享大祭齋戒相値,不得爲之,今月內無故日退行之意,敢啓。傳曰,知道。
政院啓曰,聞判府事李畬,更爲入來城中云,係是大臣去就,敢啓。傳曰,知道。已上朝報
上在昌德宮。停常參·經筵。
未時,太白見於巳地。四更五更,有氣如火光。
大殿,政院·玉堂·二品以上·六曹問安。答曰,知道。中殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日進松萊粥二次,湯餠一次,水刺不得進御,伏聞入侍醫官之言,湯劑進服,氣候一樣,而夜間,未有熱候,忍冬茶,調進九味淸云,卽今症候及寢膳之節,復何如?今日臣等,與諸醫入診詳察,宜當,不任憂慮,敢此問安,竝爲仰稟。答曰,知道。咳嗽頻發,寢睡不穩,今日始進水刺矣。明日入診。
府啓,沈益昌事。措辭見上答曰,勿煩。
院啓,刑曹判書金錫衍,罷職不敍事,姜宰承,絶島定配,其弟竝依前定配事。措辭竝見上答曰,不允。其弟依前定配事,令禁府稟處。
藥房再啓曰,伏見批答,以咳嗽瀕發,寢睡不穩爲敎,卽與入侍醫官及諸醫等商議,則以爲,卽今所進湯劑中,更加桑白皮密水炒·地骨皮各一錢,連進三貼,以爲淸肺止嗽之地,宜當云,依此煎入之意,敢啓。答曰,知道。
去己丑秋冬等褒貶,密陽府使任埅,善山府使宋炳翼漆谷府使金始慶,榮川郡守朴泰翊,豐基郡守李禎,巨濟縣監趙相殷,開寧縣監張震煥龍宮縣監韓宗揆,鎭海縣監柳之禎,眞寶縣監李增華,軍威縣令朴斗寅,三嘉縣令趙正誼,幽谷察訪金正龜,沙斤察訪權聖揆以上,中,昌原府使朴守剛,咸安郡守張世益,居昌縣監朴尙廉以上,下。
大殿·中殿·世子宮·嬪宮,藥房·政院·玉堂夕問安。答曰,知道。
江原監司書目,辭職上疏上送事。答曰,省疏具悉。疏辭如此,令廟堂稟處,卿其勿辭察職。已上朝報
義禁府啓曰,院啓逆賊緣坐,自是三尺之典,則其不可因渠自訟,而輕易放釋也明矣。姜宰承兄弟,俱是謀逆正刑罪人萬松之三寸姪子,而其父萬鐵,雖不正法,亦一奸賊,則以此以彼,何可使之偃息輦轂,無所防閑乎?宰承恣行奸濫,夤緣受賂之跡,頃已畢露於鞫廳招辭,則罪狀尤著,善地偏配,實爲失刑之大者,其弟,應被緣坐,而放還者,亦甚無謂,後弊所關,不可置之,請朔州定配罪人姜宰承絶島定配,其弟,竝依前定配。答曰,不允。其弟,依前定配事,令禁府稟處命下矣。考見文書,則罪人姜宰承同生弟三人內,宰玄段,曾已物故於配所,四蒙段,以定配時年未滿,因其母上言,依受敎覈啓放送,今無可論之事,而宰承·宰興之因其弟擊錚,得蒙放釋,有違法意。宰承則以他罪定配,臺疏今方爭執,宰興段,依臺啓,因前發配,何如?移謄禁府謄錄
上在昌德宮。停常參·經筵。
大殿,政院·玉堂·二品以上·六曹問安。答曰,知道。中殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日朝水刺進御,夕後進湯餠二次,湯劑亦爲進服,伏聞入侍醫官之言,氣候一樣云,夜朝以後,寢膳之節,復何如?今日入診事,旣已下敎,臣等,與諸醫入診矣。無任憂慮,敢此問安。答曰,知道。寢睡比昨差勝,水刺別無加勝矣。
府啓,沈益昌事。措辭見上答曰,勿煩。
院啓,金錫衍事,姜宰承事。措辭竝見上答曰,勿煩。
大殿·中殿·世子宮·嬪宮,藥房·政院·玉堂夕問安。答曰,知道。已上朝報
摠戎廳啓曰,今月初九日本廳上番三運軍兵,及七色標下軍賞格試才,設行於訓諫院,廣智營入直將官軍兵等,依例除標信,出用之意,敢啓。傳曰,知道。移謄摠戎廳謄錄
上在昌德宮。停常參·經筵。
未時,太白見於巳地。
大殿,政院·玉堂問安。答曰,知道。
中宮殿,藥房·政院·玉堂問安。答曰,知道。
世子宮·嬪宮,政院·玉堂問安。答曰,知道。大殿,二品以上·六曹問安。答曰,知道。中宮殿,二品以上問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日朝水刺進御,晩後進湯餠一次,湯劑亦爲進御,伏聞入侍醫官之言,氣候一樣,咳嗽不至瀕發云,卽今症候及寢膳之節,復何如?今日臣等,與諸醫入診,宜當,無任憂慮,敢此問安,竝爲仰稟。答曰,知道。昨日所進,不如再昨,近來藥院之臣,水刺厭進,不以爲慮,而必須靜慮調息,累日差勝,然後可期復常,卿等泛泛,予獨爲憂,亦何必直宿乎?勿爲入診。
傳曰,前頭兵判,雖出仕,大政,水刺復常後爲之事,分付。
傳曰,如前火升,頭疼有加,口味且厭,大小公事,姑皆留院。
備忌記,藥房三提調,竝遞差,朴弼明本職,亦爲遞差。
傳曰,卽今藥院俱空,都提調,前望單子入之,提調,繼卽口傳差出。
傳曰,慶德宮移御吉日,以今月望前,卽爲推擇以入事,分付該曹。
吏曹口傳政事,以李頤命爲藥房都提調,閔鎭厚爲藥房提調。
政院啓曰,藥院之臣,不必直宿之敎纔下,而三提調,竝遞之命繼降,臣等,聚首驚悚,莫知所以致此也。玉候違豫,累朔彌久,大小臣僚,孰不憂惶煎迫,而至於藥院之臣,日夜焦灼,凡所以保護調養之道,殫竭誠慮,未寧之候,漸向蘇安,方切攢祝之際,寒熱之症,旋復發作,水刺厭進,亦至連日,此藥院議藥之際,尤爲致愼,靡不用極者也。豈敢有一毫泛泛之意,而不料聖敎,遽出情外,一倂遞差,有若斥逐者然。臣等,不敢知聖心有何激惱,而處分至於此耶?臣等,添在近密,目見過中之擧,區區所懷,惶恐敢陳,伏願聖明,更加三思,還收三提調竝遞之命。傳曰,大病之餘,又添寒熱之候,水刺厭進,蘇復未易,而每當入侍,極涉悠泛,直宿入診,不過文具而已,古今天下,安有如許道理乎?春秋,以不嘗藥,筆法甚嚴,況身在藥院,悠泛爲事者乎?此等處,宜嚴而不宜輕也。此其關係甚大,非論議間處分之比也。爾等之營救,實出意外,可謂視君父太薄也。日後藥院,雖有大於此者,予安敢發口乎?爾等,任自爲之。
備忘記,藥院之臣,罪重而罰輕,決不可遞差而止,三提調,竝削奪官職,門外黜送。
傳曰,五承旨本職遞差傳旨,爲先捧入,而今日政,竝差出。
備忘記,南所衛將許埰,假承旨差下。
備忌記,噫,春秋,以不嘗藥,特書弑君,則況身帶保護之任,方直藥院,而歇視君父之疾,惟事泛泛者,安有如許分義道理乎?遞差之罰,謂之太輕則可也。爲人臣者,安敢萌一毫營救之心乎?萬萬痛惋,此而若不重究,日後之患,有不可勝言,承旨竝卽拿鞫,嚴問正罪。
禮曹啓曰,命下矣。慶德宮移御吉日,令日官推擇,則今月十二日平吉,而世子宮,有拘忌,前二日告廟,勢有所窘迫,十三日十四日十五日,連有拘忌,十六日最吉,而嬪宮,有拘忌云,移御吉日,以十六日定行,而嬪宮移次,以十七日定行乎?敢稟。傳曰,依爲之。
藥房再啓曰,伏見今日本院問安之批及下政院之敎,以昨日水刺,不如再昨,如前火升,頭疼有加,口味且厭爲敎。臣等,伏不勝憂慮之至,卽與諸御醫入診,詳察症候,宜當,敢此仰稟。答曰,知道。
吏曹啓曰,承旨有闕,政事,取稟。傳曰,當日爲之。
領府事尹趾完箚子。大槪,目見君父非常之擧,不勝憂愛之忱,敢陳所懷,以冀垂察事。入啓。
玉堂箚子。大槪,目見君父之過擧,不勝憂慨之忱,敢暴愚懇,冀蒙察納事。入啓。
府啓,沈益昌事。措辭見上答曰,勿煩。
院啓,金錫衍事。姜宰承事。措辭竝見上新啓,聖候違豫,已浹三朔,中外新民,普切焦遑,則居保護之地,任嘗藥之責者,尤豈敢有一毫泛泛之念,而今玆嚴敎,萬萬意慮之外,藥房諸臣,蒼黃奔迸,聽聞所及,已不勝其驚惶悚慄,繼又天怒愈震,處分層加,喉司之臣,一言不槪,駢首就拿,削黜之命,又加於旣遞之提擧,而備忘中辭意,有非臣子所忍聞者,豈料聖明之世,有此無前之過擧耶?噫,聖上平日所加意而自勉者,亶在於治心克偏底工夫,至形於言語文字之間,此實群下之所嘗欽仰,而今日此擧,大失所望,或者靜攝之中,有所激惱而然耶?臣等區區之憂,不在諸臣之一時被譴而已。實恐喜怒之發,不得其中,終有歉於涵養之功,包容之德,請加三思,亟寢藥房前三提調削黜,諸承旨拿鞫之命。答曰,勿煩。
謝恩,左承旨金致龍。
大殿·中殿·世子宮·嬪宮,藥房·政院·王堂夕問安。答曰,知道。
藥房口傳啓曰,臣等,入診退出後,與諸醫商議,則以爲,柴胡六君子湯,今日始湯五貼,依前仍爲進服,宜當云,此藥煎入之意,敢啓。傳曰,知道。
謝恩,都承旨兪集一,左副承旨李敏英,右副承旨任胤元,同副承旨元聖兪。
政院啓曰,奉朝賀南九萬,今日更爲入來城中云,係是大臣去就,敢啓。傳曰,知道。
答玉堂箚曰,省箚具悉。喉司玉堂,相係營救,極可寒心也。
答領府事尹趾完箚曰,省箚具悉。卿之箚語,大失備忘本旨,予未解也。
右副承旨李彦經,牌不進,依承傳罷職。已上朝報
有政。兵批,以呂尹齊爲同知,以尹趾仁爲同知,金萬敵爲僉知。吏批,以兪集一爲都承旨,李敏英爲左承旨,任胤元爲右承旨,李彦經爲右副承旨,元聖兪爲同副承旨,以閔鎭遠爲開城留守。
初十日未時,上御熙政堂,王世子侍坐。藥房入診時,都提調李頤命,提調閔鎭厚,假承旨許埰,記事官魚有龜·權萬樞·宋成明,醫官金有鉉·丁時悌·柳聖徵·崔萬尙·趙慶基·朴星瑞·許坫·方震䕫·鄭麟祥·吳重卨入侍。李頤命曰,上候違豫,數月彌留,上下憂遑,何可盡達?卽今左右核處,幾至差完,臣民不勝慶幸,而第近日寒熱間作,水刺厭進,還切憂慮之至。臣等,新入藥院,初爲入侍,症候未及詳知,而伏見藥院批答,則以昨日水刺,不如再昨爲敎。且伏見下政院之敎,則以火升頭疼有加,口味且厭爲敎,尤不勝悶慮。缺上曰,火升時頭部不淸快,午前微有惡寒之候,手端亦寒,而不至大段矣。有鉉曰,口味何如?水刺厭進,最可悶也。上曰,昨昏萊交飯欲爲進御,而口味甚厭,菘萊粥,欲爲進御,而亦厭矣。有鉉曰,寒止後,無虛煩之候乎?閔鎭厚曰,前日每以口味淡然爲敎矣,今亦如此乎?上曰,不淡然無惡心,而自然厭進矣。鎭厚曰,伏聞咳嗽甚盛,而卽今間或有之,或已差減而然乎?上曰,卽今差勝而然矣。時悌入診曰,左三部帶數,兩寸脈亦緊,或有煩悶之候乎?上曰,若有煩悶時矣。時悌曰,困惱之候,加減何如?上曰,困惱,比昨差勝矣。聖徵·萬尙·慶基·震䕫·麟祥,以次入診,而所達,與時悌略同,坫入診曰,脈候沈,而左邊數矣。咳嗽出於肺經,而水刺厭進,專用於肺火,所進丸藥,連續進御,則匪久可得差復矣。頤命曰,八味元劑入已久云,連爲進服乎?上曰,有惡寒之候,故近日停止矣。頤命曰,辰時惡寒後,午間又有寒氣爲敎,若不入診,則不得聞知矣。此後則隨時卽爲下敎,俾得知之,何如?上曰,當依此爲之矣。頤命曰,未寧之後,困惱厭食等症,自前有之,而寒熱,則今番尤甚而尤數,醫官,恐未及覺得,自量氣候,或有它發作之端乎?上曰,左右腫處,牽疼時,有寒熱者,由於腫毒,卽今無牽痛處,則寒熱宜不更發,而初五日寒熱,竟日不歇,明是火也。頤命曰,朝者醫官入侍時,腫處不得診察矣。卽今使之診察,何如?上曰,依爲之。頤命曰,卽今上候,又此有加,臣等,何敢退去乎?竝爲直宿之意,敢達。上曰,姑爲輪直,可也。鎭厚曰,卽今雖無他大段症候,而水刺厭進,已至四日,又有惡寒之候,臣等之退去,極爲惶恐,竝爲直宿,宜當矣。上曰,輪直後,觀勢爲之,可也。頤命曰,臣等,久不入侍,仰瞻玉色,何如?上曰,依爲之。頤命曰,王世子,去夏間,重經瘧患,近又侍側憂煎,未審氣候若何?上曰,姑無事矣。遂退出。移謄燼餘
上在昌德宮。停常參·經筵。
巳時,日暈。申時,太白見於午地。
大殿,政院·玉堂·二品以上·六曹問安。答曰,知道。中殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?頭疼咳嗽等症,或有所減,而惡寒之候,不復發作乎?昨日所進湯劑之外,只是駝駱粥豆湯小許而已,水刺厭進,未有甚於近日,尤極悶迫。柴胡六君子湯五貼,進服之後,亦無顯效,今日臣等,與諸醫,趁早入診,議定繼進之藥,宜當,臣等,終宵憂煎,敢此問安,竝爲仰稟。答曰,知道。頭疼差減,咳嗽一樣,而惡寒之候,更不發作矣。
吏曹啓曰,承旨有闕,政事,取稟。傳曰,當日爲之。
備忘記,噫,藥院之臣,徒事泛泛,不謹侍疾之罪,不可不正,此予所目覩,非暗昩之事,而喉司三司,相繼救解,有若構罪者然,縱恣無嚴,莫此爲甚,噫,義理之晦塞至此,予實痛心也。政院知悉。
傳曰,昨日移御擇日單子,嬪宮移次,以十七日推擇事,旣已允下矣。以十六日同爲移次事,更爲分付。
院啓,金錫衍罷職不敍事,姜宰承絶島定配事,請亟寢藥房前三提調削黜,諸承旨罷職之命事。措辭竝見上
府啓,沈益昌事。措辭見上新啓,臣等,伏見備忘記,辭旨極嚴,有藥院諸臣竝遞差之敎,繼而有削黜之命,臣等,驚悚惶惑,實不料聖明處分,遽至於斯也。玉候違豫,曠月彌留,大小臣民,莫不憂惶,至於藥院諸臣,職居保護,責在嘗藥,尤豈敢有一毫悠泛之意,而今日聖敎,出於意慮之外,至以臣子所不忍聞者,罪狀諸臣,威怒震疊,邦罰荐加,臣等,不敢知諸臣調護周旋之際,何所不愜於聖意,而有此無前之過擧也。喜怒之輕遽,旣非靜攝之道,擧措之顚倒,有乖含弘之量,請加三思,還收藥房前三提調削奪官爵,門外黜送之命,喉舌之官,職在近密,任重出納,若見君父過當之擧,則輒請還收,乃其責耳。乃者藥院三提調遞差之命,遽出於萬萬意慮之外,其所以徼還爭執,誠得事體,殿下所宜亟允其請,快賜反汗,而辭旨極嚴,摧折太過,一時就拿,景色錯愕,及夫勘罪,終至罷職,不料聖明之世,有此非常之擧也。雷霆無竟日之怒,聖人貴包荒之德,請還收諸承旨罷職之命。
應敎李肇,校理宋正明·吳命恒,副校理李明浚·李眞儉,修撰權世恒,副修撰李世瑾,牌不進,依承傳罷職。
答府院曰,不允。末端收還之論,兩司俱發,已極駭異,而嚴旨纔下,佯若不知,惟汲汲於營救,可謂無忌憚矣。
藥房再啓曰,臣等,入診退出後,與金有鉉等諸醫,反復商議,則以爲,寒熱頭疼等症候,不復發作,卽今咳嗽,最爲悶慮,淸肺湯,加柴胡·知母·地骨皮各一錢,連進五貼,以爲降火淸嗽之地,宜當云,此藥一貼,爲先煎入之意,敢啓。答曰,知道。
大殿·中殿·世子宮·嬪宮,藥房·政院·玉堂夕問安。答曰,知道。
司諫韓配周,獻納沈壽賢,正言金始煥·李端章啓曰,聖上昨日處分,實是前古所未有之過擧,臣等,忝在言事之列,目見君父之闕失,義當竭力爭執,以回天聽,靜攝之中,激惱是懼,敢以草草數語,有所論啓矣。不惟不賜允兪,又伏見下政院之批,辭旨極嚴,至以縱恣無嚴,義理晦塞爲敎,臣等,聚首惶悸,無地自容也。今此玉候違豫,已閱四朔,內外臣民,莫不憂煎,至於藥院諸臣,身居保護之地,晝夜焦灼,有倍恒人,豈有一毫悠泛之意,而今於聖敎中,有曰侍疾不謹之罪,予所目覩,臣等,奉讀未半,不覺毛骨俱爽,臣等,未敢知聖明所目見者何事,有此下敎耶?果如聖敎,則固當明言洞曉,以解群惑,而天怒層加,不少霽止,此何景象,此何擧措耶?臣等前啓纔傳,備忘遽下,拘於舊例,未卽自列矣。至以佯若不知,無忌憚之敎,繼下於啓批中,臣等,一倍驚惶,尤不知置身之所也。臣等,待罪言責之地,旣不能匡君之失,又承此荐疊之嚴敎,其何敢一刻晏然於臺次乎,請命遞斥臣等之職。答曰,勿辭。退待物論
執義宋儒龍,掌令金始慶·金斗南,持平尹樟·崔宗周啓曰,臣等,伏見下政院備忘記,辭旨嚴峻,已極惶懍,而繼因本府還收之請,乃以兩司俱發,已極駭異,而嚴旨纔下,佯若不知爲敎,臣等,益切悚慄之至,藥院諸臣,累月侍疾,保護之方,靡不用極,則曷嘗有一毫悠泛之意,而今此處分,實出意外,威怒荐疊,譴罰太重。臣等,忝在言議之地,目見無前之擧,敢以草草數語,竊附匡救之義,區區微悃,只欲納吾君於無過之地,而非爲諸臣之地也。聖明不諒,遽疑營救,嚴旨之下,摧折太甚,而至於佯若不知之敎,尤出萬萬情外,今此擧措,若是過當,則隨事論列,是臣等之職也。何敢曲爲救解之論,有若不知者然哉?臣等,誠意淺薄,未回天聽,反承臣子不敢聞之敎,亦莫非臣等之罪也。何可一刻晏然於職次乎?請命遞斥臣等之職。答曰,勿辭。退待物論。
忠淸監司書目,尼山呈,以右議政尹拯上疏上送事。啓。答曰,省疏具悉卿懇。勤懇之意,罄悉於前後之批,辭已竭矣,復何多誥?疏中引罪,實涉太過,卿其安心勿辭,亦勿待罪,宜遵前旨,從容就途,用副予虛佇之望。仍傳曰,遣史官傳諭。已上朝報
有政。兵批,以鄭松齡爲僉知。吏批,以尹趾仁爲副提學,李善溥爲承旨,崔錫恒爲左參贊,李壄爲兵曹參知,洪處武爲鐵原府使,宋正明爲吏曹佐郞,兪命雄爲刑曹參議,崔錫恒爲司僕提調,沈最良爲竹山府使,李志洵爲禁府都事,李縡爲吏曹佐郞,洪萬恢爲判決事,申翊夏爲禁府都事,金興慶爲副應敎。
上在昌德宮。停常參·經筵。
申時,太白見於午地。
大殿,政院·玉堂·二品以上·六曹問安。答曰,知道。中殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日所進二次水刺,俱不過三四合,不勝悶慮之至,湯劑進服之後,咳嗽之候,或有差減之效,寢睡亦一向安穩,而右邊瘡口,漸有完合之勢乎?今日臣等,與諸御醫入診,詳察症候,宜當,敢此問安,竝爲仰稟。答曰,知道。咳嗽之候,苦歇無常,寢睡安穩,而右邊瘡口,姑無完合之勢矣。
假注書申兼濟出使,代以兪命咸爲假注書。
政院啓曰,因弘文館草記,上番闕直,令本院稟旨變通事,允下矣。政官,卽爲牌招,開政差出,何如?傳曰,允。又啓曰,兩司多官,引避退待,處置歸於玉堂,而副修撰李宜晩有引嫌事,陳疏到院,他無處置之人。大司憲崔奎瑞,來在城外,卽爲牌招,以爲處置之地,何如?傳曰,允。
謝恩,左承旨李善溥。
左議政徐宗泰箚子。大槪,敢陳憂愛之忱,冀蒙察納,仍請亟賜罷削,以爲後時不匡者之戒事。入啓。答曰,省箚具悉卿懇。予於藥院之臣,有何憎疾之心哉?大扺近日,入診問候,頗涉泛泛,故日昨批答中,水刺若得旬日差勝,則可以復常之敎,略示微意,俾勿放過矣。厥後入侍,無異前日,如都政等事,欲行於未復常之前,而退行之敎,反出判付,無乃不謹侍疾耶?是予所以大可駭異,荐下嚴旨者也。原任大臣箚中,啓辭陳達,例爲從輕之說,蓋失本旨也。至若麟經之語,不過引此以明人臣侍疾,事體甚重也。卿之箚語如此,予或未察諸臣之情耶?黜罷大過,特命還寢,卿其安心勿辭,速出行公。仍傳曰,遣史官傳諭。
今日藥房入診時,前頭移御擧動,自熙政堂,直乘輦輿出宮事,榻前下敎。
傳曰,昨日違牌坐罷,玉堂諸臣,只推勿罷,竝卽牌招察任。
傳曰,玉堂無入直之員,使之開政矣。前任玉堂諸臣,旣已勿罷,牌招察任,今日勿爲開政事,分付。
藥房口傳啓曰,伏聞入侍醫官之言,上候,頗有惡寒之候云,不勝驚慮之至,臣等,卽與諸醫入診,議定當進之藥,宜當,敢此仰稟。傳曰,依爲之。
又啓曰,臣等,入診時,恐致酬應之煩惱,不敢仰請,而卽今症候,又有惡寒之候,臣等,不敢退出,竝爲直宿之意,敢啓。傳曰,依爲之。
大殿·中殿·世子宮·嬪宮,藥房·政院·玉堂夕問安。答曰,知道。
藥房再啓曰,臣等,入進退出後,與金有鉉等諸醫,及復商議,則皆以爲,寒熱之候,乃是火鬱出中之致,升陽發火湯,連進三貼,以爲升發之地,宜當云,此藥一貼,爲先劑煎以入之意,敢啓。答曰,知道。已上朝報
元聖兪,以兵曹言啓曰,慶德宮,元來狹窄,宿衛將士,他無入處之所,故在前移御時,忠壯衛·忠翊衛將及軍士,使之許接於承文院矣,今亦依前例,承文院入接事,分付,何如?傳曰,允。
十二日午時,上御熙政堂,王世子侍坐。藥房入診時,都提調李頤命,提調閔鎭厚,副提調兪集一,記事官魚有龜,記事官權萬樞,記事官宋成明,醫官金有鉉·丁時悌·權聖徵·崔萬尙·趙慶基·朴星瑞·許坫·白光璘·鄭麟祥入侍。李頤命曰,伏聞夜來,寢睡安寧。且伏聞醫官之言,則朝水刺,比昨少勝云,伏幸,而咳嗽一樣,苦歇無常,治嗽之劑,今方進御,而加以日候寒冷,頻頻發作,憂慮何可盡達?伏聞瘡處,昨有微疼之候,今則更何如?上曰,昨以微疼,而今則不然矣。頤命曰,水刺少勝,則口味何如?或有加勝之效乎?上曰,口味姑不加勝矣。慶基入診曰,今日脈候,左右從容,而似數矣。坫入診,而所達亦同。頤命曰,瘡處,仍爲診察,何如?上曰,改付膏藥未久,而白光璘,久未入診,使之診察可也。聖徵,率光璘診察時,頤命曰,臣等,亦爲診察之意,敢達。三提調,竝進伏診察後,光璘曰,久未入侍,今始診察,則左邊瘡處,已盡消散,漸就完合,右邊亦似消減,更無可慮矣。頤命曰,移御日期漸迫,調攝之方,尤宜加愼矣。輦輿周以毛帳事,昨已定奪,而伏聞醫官所傳之言,則自上下敎以爲,自熙政堂乘輦,有前規云,今亦依此擧行,何如?上曰,乙丑十二月初一日査勅出來時,有未寧之候,而不得已延接玉轎,不得乘御,自熙政堂門,乘輦輿,設毛帳,直爲出宮矣。兪集一曰,該司不必煩複啓稟,以此直爲分付於太僕,何如?上曰,此則當預爲之矣。遂退去。
申時,上御熙政堂。藥房入診時,都提調李頤命,提調閔鎭厚,副提調兪集一,記事官魚有龜·權萬樞·宋成明,醫官金有鉉·丁時悌·權聖徵·崔萬尙。李頤命曰,惡寒之候,自何時有之乎?上曰,肌膚漸瘦,脚部甚瘠,而面部有火,故不知其有瘠矣。頤命曰,或有惱撓之事,以致寒熱之發乎?伏見左相箚批甚多,若於批答時,寒熱發,則姑爲留置,徐徐酬應,亦何妨乎?上曰,其前,已有寒氣矣。蓋當初以左右核患,有寒熱之候,此則由於腫熱,而破膿之後,又有寒熱,十二月晦日,及今初五日,寒熱之發,專由於火,水刺因此厭進,無三日差勝時,支離如此,實不知何時能致復常也。俄者左相箚批,亦已言之,而君臣猶父子,何事不言?予於藥院之臣,有何憎嫉之心乎?大扺火症,必須靜處調養,然後可以火降,火降然後寒熱止,寒熱止然後水刺勝,水刺勝然後可底平復矣。前日藥院之臣,問候泛泛,無以水刺厭進爲慮。日昨批答中,以旬日差勝,可以復常爲敎,蓋欲限旬日調養,有若工夫之有以期,水刺復常,而不知予意,厥後入診問候,又泛泛不以爲慮,反以都政遷就,引對久廢,有所陳達,都政引對,非不欲有之,而方在靜攝之中,勢不得爲之,如是陳達,已極未安,而水刺復常後,都目政爲之事,反出判付,此乃目下陳請之事,而自上下敎,可謂倒置,心甚慨然也。臺閣之臣,不知本意,謂若構罪者然,而政院之啓以爲,差復之際,寒熱旋復發作,水刺亦至厭進云,此則有若大病之後別生他症,而不知其爲本症,尤爲不當矣。予意則必欲務靜調息,以爲趁速差復之道,而藥院之臣,不知此意,極涉泛泛,故處分如此,而下敎之際,言語過中。三行缺移謄燼餘
上在昌德宮。停常參·經筵。
申時,太白見於午地。
仁獻王后忌辰齋戒。
大殿,政院·玉堂問安。答曰,知道。中宮殿,藥房·政院·玉堂問安。答曰,知道。世子宮·嬪宮,政院·玉堂問安。答曰,知道。
大殿,二品以上單子問安。答曰,知道。中宮殿,二品以上問安。答曰,知道。
大殿,藥房·政院·玉堂夕問安。答曰,知道。中宮殿,藥房·政院·玉堂夕問安。答曰,知道。世子宮·嬪宮,政院·玉堂夕問安。答曰,知道。
藥房都提調臣李頤命,提調臣閔鎭厚,副提調臣兪集一啓曰,伏未審夜來,聖體調攝若何?昨日惡寒之時,夕水刺又不進矣。湯劑進服之後,咳嗽或有少減之效,寢睡亦得安穩乎?今日臣等,不可不與諸醫入診,詳察症候,終宵憂慮,敢此問安,竝爲仰稟。答曰,知道。咳嗽之候,比昨差減,寢睡雖似安穩,而困惱頗甚矣。明日入診。
任胤元啓曰,領議政削黜傳旨,旣已爻周,命召,何以爲之?敢稟。傳曰,姑待下敎。
金致龍啓曰,卽聞行判府事金昌集,自郊外來到闕下云,係是大臣去就,敢啓。傳曰,知道。
任胤元,以扈衛廳別將,以大將判中樞府事意啓曰,領議政崔錫鼎所帶軍官,因本廳稟啓,有今姑移屬臣廳之命矣,今則崔錫鼎削黜之命,旣已還寢,移屬軍官,使之還屬之意,敢啓。傳曰,知道。
又以摠戎廳言啓曰,廣智營入直,三運軍兵,今已準番,依前例,與訓鍊都監軍兵,今月十五日,還爲替代後放送之意,敢啓。傳曰,知道。已上燼餘
上在昌德宮。停常參·經筵。
仁獻王后忌辰齋戒。
今正月十四日,申時,太白見於午地。夜五更,黑雲一道如氣,起自艮方,直指巽方,長十餘丈,廣尺許,良久乃滅。
大殿,政院·玉堂問安。答曰,知道。中宮殿,藥房·政院·玉堂問安。答曰,知道。世子宮·嬪宮,政院·玉堂問安。答曰,知道。
大殿,二品以上·六曹問安。答曰,知道。中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房都提調臣李頤命,提調臣閔鎭厚,副提調臣兪集一啓曰,伏未審夜來,聖體調攝,若何?咳嗽困惱,頭部不淸快之症,益復差減,而寢睡亦得安穩乎?水刺厭進,日甚一日,昨日所進,湯劑之外,不過駱粥爲少許,煎灼之憂,不可盡達。今日入診,昨日有命,臣等,當與諸醫,趁早入侍,詳察症候矣,敢此問安。答曰,知道。咳嗽頭部不淸快之症,今昨一樣,寢睡之安穩,不如昨夜矣。
任胤元啓曰,今此移御擧動時,御營大將,當爲領軍隨駕,而大將金錫衍,方在被論中,何以爲之?敢稟。傳曰,中軍代行,可也。
金致龍啓曰,兩司引避退待,已過累日,尙未處置,擧動迫近,兩司將無進參之員,而大司憲崔奎瑞未肅拜,昨又違牌,大司諫趙泰億在外,處置歸於玉堂,而玉堂諸臣以爲,當初所遭,與諸臺無異,不敢可否,陳疏引嫌。副修撰李宜晩,以其弟前承旨頤晩事,亦爲引嫌。事勢至此,無變通之道,玉堂闕員,趁今差出,使之處置之外,無他道理,而事異常例,不敢直請,何以爲之?敢稟。傳曰,玉堂闕員,差出,可也。
又啓曰,玉堂闕員差出事,命下矣。在前如此之時,雖是國忌,亦有開政之例,政官,卽爲牌招差出,仍卽牌招處置,何如?傳曰,允。
任胤元,以內乘,以提調意啓曰,從前移御時,慶德宮內司僕寺馬廊狹隘,數多馬匹,勢難容接,故行用馬二十匹,移養以待,其餘則竝爲仍留於昌慶宮舊廐,內乘一員加出,與時任輪直,分直兩處矣。今移御時,內乘一員,令該曹口傳差出,何如?
有政。吏批,以洪禹瑞爲副修撰。
兵批,口傳政事,以洪德望爲內乘。
以弘文館副修撰洪禹瑞牌不進罷職傳旨,傳于元聖兪曰,推考傳旨捧入。
吏批,以洪禹瑞爲修撰。
十四日午時,上御熙政堂,王世子侍坐。藥房入診時,都提調李頤命,提調閔鎭厚,副提調兪集一,記事官魚有龜·權萬樞·申混,醫官金有鉉·丁時悌·權聖徵·崔萬尙·趙慶基·李時聖·朴昌瑞·鄭麟祥·李得英入侍。李頤命曰,伏聞入侍醫官之言,則症候更無所減,寢睡亦不如昨云,煎灼之憂,何可盡達?未審,虛煩而如此乎?上曰,虛煩矣。閔鎭厚曰,困惱之候,何如?上曰,一樣矣。頤命曰,頭部亦不淸快乎?上曰,不淸快矣。頤命曰,咳嗽之候,何如,而比昨加減,亦何如?上曰,比昨似頻數矣。缺上曰,只令朝未入診醫官,診候,可也。時聖入診曰,寒熱時,脈候沈伏,而不活動,今日則如常,此必升陽散火湯,有效而然矣。加進數貼,則寒熱自止,而可期快復矣。慶基入診曰,今日脈候,和而不數,水刺厭進,蓋由於胃火,而升陽散火湯,乃是升發之劑,連爲進御,則水刺漸勝矣。上曰,未進湯劑之前,亦有加勝之時矣。慶基曰,口味,何如?上曰,口味不淡矣。頤命曰,湯劑今日用一貼後,當商議加用與否,而令鍼醫診察瘡處,何如?上曰,俄已診察,姑徐之,可也。鎭厚曰,醫官以爲,右邊瘡處加勝云,轉側之際,亦自覺其差勝乎?上曰,差勝矣。頤命曰,伏聞脚部有不仁處,今日更復何如?上曰,不至大段矣。頤命曰,如或大段,則卽爲下敎,何如?上曰,唯。遂退出。已上燼餘
上在昌德宮。停常參·經筵。
夜三更,月入軒轅右角星內。五更,月食。
大殿·中殿·世子宮·嬪宮,政院·玉堂問安。答曰,知道。
藥房,中殿問安。答曰,知道。
大殿,朝廷·二品以上·六曹·單子問安。答曰,知道。
藥房都提調臣李頤命,提調臣閔鎭厚,副提調臣兪集一啓曰,伏未審夜來,聖體調攝若何?咳嗽及頭部不淸快之候,益有差減,而寢睡亦得安穩乎?昨日所進,只是水刺湯粥各一次,食治姑未加勝,而移宮隔宵,日氣猶寒,區區煎慮,尤亦可極,升陽散火湯三貼,已盡於昨日,今日臣等,與諸醫入診,詳察症候,議定繼進之藥,宜當,敢此問安,竝爲仰稟。答曰,知道。咳嗽一樣,頭部不淸快之候差減,寢睡安穩矣。
藥房再啓曰,臣等,入診退出後,與金有鉉等諸御醫商議,則皆以爲,升陽散火湯三貼,進服之後,不無漸效,加進一兩貼,宜當云,此藥一貼,仍以劑煎以入之意,敢啓。答曰,知道。
金致龍啓曰,行大司憲崔奎瑞未肅拜,執義宋儒龍,掌令金斗南·金始慶,持平尹樟·崔宗周,避嫌退待,今日以監察茶時之意,敢啓。傳曰,知道。
任胤元啓曰,備邊司郞廳,以大臣意來言,今日,賓廳坐起日次,而上候,方在靜攝之中,不得來會本司開坐云矣。敢啓。傳曰,知道。
李善溥啓曰,明日移御時,中宮殿侍衛,何承旨進去乎?敢稟。傳曰,左承旨進去。
金致龍啓曰,副修撰洪禹瑞,旣有只推之命,更爲牌招,以爲處置之地,何如?傳曰,允。
又以禁府言啓曰,今此慶德宮移御時,本府都事十員內,九員大駕各差備隨駕,一員本府入直,中宮殿·王世子·嬪宮,考喧左右都事,無以備數,假都事六員,令該曹差出,以爲分差之地,何如?傳曰,允。
注書魚有龜病,代以朴聖輅爲假注書。
任胤元,以兵曹言啓曰,慶德宮移御時,慶德宮假衛將三員,移差於昌德·昌慶兩宮,而以兩處分直之,故加出一員矣。今亦依此爲之,而慶德宮衛將尹址·尹宲,俱以身病,不得察任云,不可等待其差歇,今姑改差,其代及加出一員,竝卽口傳差出,使之分直,何如?傳曰,允。
李敏英,以春秋館言啓曰,今此移御時,本館所藏實錄冊,奉移於慶德宮。春秋館,令日官推擇,則今月二十日爲吉云,當以此日擧行矣。未移安前,宜有官員之直宿,而卽今史局,未得備員,以兼春秋,推移直宿,何如?傳曰,允。
任胤元啓曰,今此擧動時,司僕提調,當爲隨駕,而提調崔錫恒,以相避不得行公,合有變通之道,何以爲之?敢稟。傳曰,改差,口傳差出。
吏曹口傳政事,以金宇杭爲司僕提調。
兵曹口傳政事,昌德宮假衛將李行邇·崔仁緖受點,昌慶宮假衛將,李潤·金夏錫受點。
大殿·中殿·世子宮·嬪宮,政院·玉堂夕問安。答曰,知道。
藥房,大殿·中殿夕問安。答曰,知道。
元聖兪,以禮曹言啓曰,明日移御時,自熙政堂以駕轎擧動事,下敎矣。儀註中,大有付標處,自前駕轎擧動之時,則無侍臣節次,內入儀住還下,改付標以入之意,敢啓。傳曰,知道。
修撰洪禹瑞,伏以司諫韓配周,獻納沈壽賢,正言金始煥·李端章,以避嫌,措辭見上執義宋儒龍,掌令金斗南·金始慶,持平尹樟·崔宗周,以避嫌,措辭見上竝引嫌而退,還收之請,念存臺體,而啓草纔傳,備忘始下,未及引避,其勢固然,旣承嚴敎,宜卽自列,而晏然論啓,大失臺例,廉義所關,不可仍置,請司諫韓配周,獻納沈壽賢,正言金始煥·李端章,竝命出仕,執義宋儒龍,掌令金斗南·金始慶,持平尹樟·崔宗周,竝命遞差。取進止。答曰,依啓。
輔德權詹上疏。入啓。答曰,省疏具悉。今此移御,不可退定,須勿過慮焉。原疏缺
十五日午時,上御熙政堂。藥房入診時,都提調李頤命,提調閔鎭厚,副提調兪集一,假注書朴致遠,記事官宋成明·權萬樞,醫官金有鉉·丁時悌·權聖徵·崔萬尙·朴星瑞·李重蕃·鄭麟祥·白興銓·李時英。李頤命曰,朝者,聞醫官所傳,水刺無漸勝之事,而口味甚厭云,不勝憂慮。上曰,水刺不甘,呻吟一樣矣。頤命曰,聞醫官所傳,夜間進御牛黃云,虛煩之氣,卽今何如乎?上曰,有虛煩之氣,故未就寢之前,牛黃進御矣。頤命曰,今朝入診之醫官,更爲入診乎?上曰,朝來入診之醫官,姑徐之,朝未入診之醫官,使之入診。
吏曹啓曰,本曹郞官,今當差出,而擬望之人乏少,外任竝擬,何如?傳曰,允。
又啓曰,玉堂長官,今當差出,而擬望之人乏少,外任竝擬,何如?傳曰,允。
吏批,有政。判書李墪進,參判尹德駿式暇,參議李大成進,右承旨任胤元進。兵批,判書金宇杭病,參判南致熏進,參議呂必容病,參知未差,左副承旨金致龍進。以李善溥爲承旨,洪萬恢爲判決事,兪命雄爲刑曹參議,尹趾仁爲副提學,金興慶爲副應敎,宋正明爲吏曹正郞,李志洵·申翊夏爲禁府都事,崔錫恒爲左參贊,洪處武爲鐵原府使,沈最良爲竹山府使,崔錫恒爲司僕提調,慶基殿參奉宋明淵,永昭殿參奉李世璡相換。
吏批啓曰,新除授吏曹正郞宋正明,纔以違牌坐罷,而有此除命,何以爲之?敢稟。傳曰,改望以入。
以李縡爲吏曹佐郞。
吏批啓曰,延安,以弑主罪人入籍邑,降爲縣監矣。今年已滿十年之限,依例陞號,而縣監李堂,曾經三品,陞付府使,何如?傳曰,允。
昨日政院口傳啓辭,藥房都提調崔錫鼎,待命於金吾門外云。敢啓。傳曰,勿待命。
金致龍啓曰,卽者內乘來言,在前移御時,內乘,例爲加出一員,輪直於兩處,而本司一提調崔錫鼎,方在削黜中,二提調趙泰采,遭母喪,不得稟啓差出,其他大小擧行之事,亦不得趁時爲之云,何以爲之?敢稟。傳曰,提調在喪之代,今日政差出。
元聖兪,以禮曹言啓曰,十六日,嬪宮同爲移次事,命下矣。原節目中改付標以入之意,敢啓。傳曰,知道。
金致龍,以扈衛廳別將,以大將判中樞府事領敦寧府事言啓曰,前領議政崔錫鼎,昨日因特敎削黜,而臺官,方有還收之請,未及出場之前,其所帶軍官,今姑移屬於何廳乎?敢稟。傳曰,今姑移屬於判府事廳,可也。
待罪臣尹拯疏曰,伏以臣,虛冒匪據,至於經年,日夜憂恐,如在針氈,聖候違豫,尙未復常,伏蟄遠外,末由致身,違逋旣積,分義都虧,罪戾交極,死有餘誅。頃於近侍之還也,謹以法府糾察,宜先大官不敢祈免,祇俟譴殛之意,仰對矣。其後又將二旬,而劾章未聞,虛冒愈久,冒死申籲,又不得已,當此憂惶之日,重犯瀆撓之罪,而疾痛之呼,不暇知避,況臣一息未絶,而至今偃息於牖下,只此一罪,又合萬死,玆謹封疏,舁疾席藁縣門之外,以待處分。伏乞聖慈,天地父母,特降威命,削臣之職,勘臣之罪,以嚴王法,以幸微分,臣無任瞻望宸極,惶隕煎慄之至,謹昩死以聞。答曰,省疏具悉卿懇。勤懇之至意,罄悉於前後之批,辭已竭矣,復何多誥?□中引罪,實涉太過,卿其安心勿辭,亦勿待罪,寔缺從容就途,用副予虛佇之望。仍傳于元聖兪。
十一日午時,上御熙政堂,王世子侍坐。藥房入診時,都提調李頤命,提調閔鎭厚,副提調兪集一,記事官魚有龜·權萬樞·宋成明,醫官金有鉉·丁時悌·李時聖·權聖徵·崔萬尙·朴星瑞·李重蕃·鄭麟祥·吳重卨·李徵夏入侍。李頤命曰,伏聞夜來,寢睡稍勝,朝水刺進少許云,伏切忻幸,而批答亦曰,惡寒之候不發,憂慮少弛矣。此後調養之方,是加意。上曰,當留意焉。頤命曰,朝入侍醫官,旣已診候云,今朝未入診醫官診察乎?上曰,依爲之。缺上曰,自量則胃氣不虛,而不過因火往來,水刺厭進矣。頤命曰,慶德宮移御,定於今十六日,修理等事,自下當及時擧行,而玉候尙未平復,方在靜攝中,卽今日氣尙峭。移御時,且向西北風,恐或有觸傷之慮,而宮闕,雖得修理,久廢之餘,亦必疎冷,差退日字,似或得宜,故不勝憂慮,敢此仰達。閔鎭厚曰,雖不得差退日字,而玉轎輦輿,捲簾事,勿依常時擧動,例以毛帳,周蔽於外,以防風寒,宜當矣。上曰,日字,勿爲差退,依此變通,勿如常時擧動,而以毛帳周之,可也。出榻前下敎頤命曰,玉轎輦輿,竝設毛帳事,分付司僕,何如?上曰,依爲之。鎭厚曰,大小便,何如?上曰,大便,向來乾燥,而今則頗順,小便,比前腫處牽痛時亦順矣。遂退出。已上燼餘
上在昌德宮。停常參·經筵。
申時,太白見於午地。
大殿·中殿·世子宮·嬪宮,政院·玉堂問安。答曰,知道。
藥房,中殿問安。答曰,知道。大殿,朝廷·二品以上·六曹單子問安。答曰,知道。中殿問安。答曰,知道。
藥房提調座目見上啓曰,伏未審夜來,聖體調攝,若何?咳嗽益歇,寢睡安穩,且無虛煩之候乎?昨日再進水刺,口味亦似漸勝,諸醫以爲,玉候勞動之時,有妨服藥,今日湯劑,姑爲停止,宜當云。臣等,與諸醫不可不趁早入診,詳察症候,終宵憂慮,敢此問安,竝爲仰稟。答曰,知道。咳嗽差歇,寢睡安穩,亦無虛煩之候,而口味一樣矣。明日入診。
金致龍啓曰,行大司憲崔奎瑞未肅拜,執義,掌令二員未差,持平二員未差,今日監察茶時之意,敢啓。傳曰,知道。
又啓曰,吏曹郞廳來言,臺諫有闕,政事,何以爲之?敢稟。傳曰,再明日爲之。
傳于李敏英曰,凡日月食,例於三朔前,預爲啓達,而曾前月蝕,亦有不先告達之事矣。今日月蝕之時,觀象監官員,欲掩不善推算之罪,初以天變爲言,復以月食告達,俱極可駭,以天變告達官員,及推算當該官員,竝令攸司,從重科罪。
李敏英啓曰,今日月蝕時,以天變告達官員,及當該推算官,依下敎,竝令科罪,而測候官,趁不來告,亦難免怠緩之責,一體科罪,何如?傳曰,允。
李善溥,以司僕寺言啓曰,今此慶德宮移御時,內外寺各差備入把馬,則依移御時例入把,而其中駕轎馬,實差四雙,預差三雙,別單書入之意,敢啓。傳曰,知道。
午時,上,自昌德宮,移御慶德宮。
大駕出熙政堂時,兪集一進曰,日氣尙寒,請進揮項。上曰,唯。缺上移御慶德宮後,政院·玉堂問安。答曰,知道。藥房口傳啓曰,今此擧動,異於常時,移御後,聖體,若何?敢此問安。傳曰,知道。駕轎之內,重襲衣襨,氣候與前無異矣。王世子,大殿板位問安。答曰,知道。大殿,朝廷·二品以上·六曹單子問安。答曰,知道。中殿·世子宮·嬪宮,藥房·政院問安。答曰,知道。大殿·中殿,藥房·政院·玉堂夕問安。答曰,知道。
元聖兪,以侍講院言啓曰,今此王世子,板位問安時,相禮贊導之際,多有做錯之失,事極可駭,相禮推考,下人令攸司推治,何如?傳曰,允。已上燼餘
上在慶德宮。停常參·經筵。
申時,太白見於午地。
下直,安州牧使盧世夏,高敞縣監李喜相,祥雲察訪池欽。
大殿·中殿·世子宮·嬪宮,政院·玉堂問安。答曰,知道。
藥房,中殿問安。答曰,知道。
大殿,朝廷二品以上·六曹單子問安。答曰,知道。中殿問安。答曰,知道。
藥房提調座目見上啓曰,調攝之中,動駕移宮,伏未審夜來,聖體,若何?咳嗽之候,已有差減,而寢睡亦得安穩乎?昨進水刺,通朝夕幾過一升,食念口味,比前漸勝乎?中宮殿氣候及王世子嬪宮氣候,亦何如?今日入診,昨已有命,臣等,當與諸醫入診,詳察症候矣。臣等,不勝憂悶,敢此問安。答曰,知道。咳嗽之候,與昨一樣,寢睡安穩,食念不如昨日,內殿氣候無事,世子嬪宮氣候,亦平穩矣。
藥房再啓曰,臣等入診時,自上有惡寒之候,不勝憂煎之至,退與金有鉉等諸御醫商議,則皆以爲,今此寒熱之互作,由於內氣虛餒,癰疽門,加味不換金正氣散,加柴胡一錢二分半,黃芩一錢,連進三貼,宜當云,此藥一貼,爲先劑煎以入之意,敢啓。傳曰,知道。
金致龍啓曰,行大司憲崔奎瑞未肅拜,執義,掌令二員,持平二員未差,今日以監察茶時之意,敢啓。傳曰,知道。
李敏英,以禮曹言啓曰,卽接掌樂院所報,則來二月十六日,行先農及風雲雷雨兩祭相値,而諸山壇則樂器風物,只有一件,更無推移之路,前期變通,俾無窘急之患云。更問于日官,則先農祭,例行於驚蟄後亥日,而風雲雷雨祭,則十八日爲吉云,以此日擧行事,分付,何如?傳曰,允。
十七日午時,上御隆福堂。藥房入診時,都提調李頤命,提調閔鎭厚,副提調兪集一,假注書朴致遠,記事官宋成明·權萬樞,醫官金有鉉·丁時悌·李時聖·權聖徵·崔萬尙·趙慶基·朴星瑞·鄭麟祥·崔泰齡·李頤命曰,調攝之中,動駕移官,恐有感傷之患,憂慮罔涯。今聞入侍醫官之言,脈度浮大,微有寒氣,朝水刺亦未進御云,尤不勝憂悶之至。上曰,元來進退,故移御至夕時,氣候安穩矣。今日晩後,咳嗽瀕發,水刺甚厭,少許進御矣。頤命曰,聞今朝入診醫官之言,自上有寒氣云,更爲入診乎?上曰,依爲之。聖徵曰,脈度有沈數之氣,不過一二支尤數矣。右脈之沈數,雖是病候,而不至大段矣。以閭巷間病觀之,寒熱之氣,由於調攝之失宜,表裡未和協之致,食治上變通,然後可以少愈矣。慶基曰,左邊脈候重按,而右邊脈候,似尤數矣。頤命曰,自上方有寒熱之氣,待其止息,似當退而久暫,未知議藥且急,使針醫待令於差備,退去議藥,宜矣。臣等退出之後,寒熱之氣,如有添增之候,分付,何如?上曰,當分付針醫。頤命曰,咳嗽苦歇無常,咽喉亦有痛時乎?上曰,咽喉不然矣。頤命曰,食治之道,醫官旣已陳達,而瓊米及煎油魚足湯,尤有害矣。醫官,使臣等,欲爲陳達,故向者雜水刺進御之意,亦已陳達矣。上曰,雜水刺連御矣。鎭厚曰,猪肉無大段之害,而生雉皮子·煎油魚,尤有害矣。上曰,食治,依卿等之言,當留念焉。頤命曰,食治上切禁之物,從當書入,付諸壁上,以爲常時着念之地,宜當。上曰,唯。已上燼餘
上在慶德宮。停常參·經筵。
夜二更,有霧氣。自二更至五更,月暈。
大殿·中殿·世子宮·嬪宮,政院·玉堂問安。答曰,知道。
藥房提調座目見上啓曰,伏未審夜來,聖體調攝,若何?伏聞昨夕入侍醫官之言,寒熱交互之餘,困惱特甚,水刺專無所進,湯劑亦未進服云,臣等,不勝煎灼之至,夜間,寢睡或得安穩,咳嗽不加,頭疼之候,不復發作乎?今日臣等,不可不與諸醫趁早入診,詳察症候,敢此問安,竝爲仰稟。答曰,知道。寢睡虛煩不寧,困惱頗甚,咳嗽不加,而頭疼之候少減矣。明日入診。
藥房,中殿問安。答曰,知道。
大殿,朝廷二品以上·六曹,單子問安。答曰,知道。中殿問安。答曰,知道。
有政。吏批,判書李墪進,參判尹德駿病,參議李大成進,右承旨李敏英進。
兵批,判書金宇杭進,參判南致熏病,參議李壄病,參知呂必容進,右副承旨任胤元進。
吏批啓曰,本曹郞官及兩司多官,今當差出,而擬望之人乏少,外任竝擬,何如?傳曰,允。
兵批啓曰,惠山僉使柳以元拿來之代,今當差出矣。此是堂上階梯職,曾經三品人員,竝擬,何如?傳曰,允。
金致龍啓曰,行大司憲崔奎瑞未肅拜,執義,掌令二員,持平二員未差,今日以監察茶時之意,敢啓。傳曰,知道。
吏批,以鄭栻爲執義,李肇爲司諫,吳命恒爲獻納,朴熙晉·柳鳳徵爲掌令,鄭宇柱·洪重禹爲持平,韓永祚爲正言,金斗南爲正言,宋正明爲吏曹正郞,尹行敎爲司成,李彦綱爲永庫提調。
兵批,以李澤爲黃海兵使,河重圖爲羽林將,李彦綱爲都摠管,南澤爲惠山僉使,李重昌爲雲寵萬戶,朴由蔮爲同知,宋儒龍·金斗南付副護軍,金始慶·崔宗周·尹樟付副司直,李森加嘉善,前任長湍軍器修補,承傳政畢。
李敏英啓曰,新除授惠山僉使南澤,時無加資之命,何以爲之?敢稟。傳曰,依例加資。
獻納吳命恒啓曰,新除授正言韓永祚,時在全羅道金溝縣任所,請斯速乘馹上來事,下諭。答曰,依啓。已上燼餘
上在慶德宮。停常參·經筵。
午時,日暈。未時,太白見於巳地,日暈。夜一更二更,有霧氣。
大殿·中殿·世子宮·嬪宮,政院·玉堂問安。答曰,知道。
藥房,中殿問安。答曰,知道。
大殿,朝廷二品以上·六曹,單子問安。答曰,知道。中殿問安。答曰,知道。
藥房提調座目見上啓曰,伏未審夜來,聖體調攝,若何?咳嗽困惱頭疼等症,益復差減,而寢睡亦得安穩乎?昨日所進湯劑之外,湯粥·酪粥各二次,食念口味,猶未加勝乎?今日臣等與諸醫,當依聖敎入診,而不勝憂慮,敢此問安。答曰,知道。咳咳嗽困惱等症差減,頭部猶未淸快,而寢睡口味,比昨差勝矣。
李敏英啓曰,吏曹郞廳來言,守令有闕,政事何以爲之?敢稟。傳曰,明日爲之。
金致龍啓曰,行大司憲崔奎瑞,掌令柳鳳徵·朴熙晉未肅拜,執義鄭栻,持平鄭宇柱·洪重禹在外。今日以監察茶時之意,敢啓。傳曰,知道。
司諫李肇啓曰,臣與大司諫趙泰億,有連姻應避之嫌,揆以法例,在下當遞。不可一日仍冒,請命遞斥臣職。答曰,勿辭。
金致龍啓曰,司諫李肇再啓煩瀆,退待物論矣。傳曰,知道。
獻納吳命恒啓曰,司諫以避辭見上引嫌而退。相避之法,在下當遞,請司諫李肇遞差。新除授司憲府執義李栻,時在慶尙道醴泉郡任所。持平鄭宇柱,時在江原道橫城縣任所。持平洪重周,時在開城府經歷任所。請竝斯速乘馹上來事,下諭。答曰,依啓。
十九日午時,上御隆福堂,王世子侍坐。藥房入診時,都提調李頤命,副提調閔鎭厚,提調兪集一,記事官魚有龜·權萬樞·宋成明,醫官金有鉉·丁時悌·李應斗·權聖徵·李時聖·崔萬尙·趙慶基·朴星瑞·方震夔·鄭麟祥·白光璘入侍。李頤命曰,伏聞夜來寢睡安穩,且聞醫官之言,則神氣脈度,比昨和安云,伏未審頭部不得淸快乎?上曰,猶未淸快矣。頤命曰,今番寒熱不久,而熱後寒作,向來所未有之症,下情之煎悶,不可勝達,而但食治漸勝,可期平復,是用攢祝矣。今日所進湯劑,比前稍多云,口味益勝乎?上曰,口味比昨差勝矣。慶基入診曰,脈候左右似實,蓋水刺厭進,已至數月,而脈候如此,必有鬱火矣。震夔入診,而所達亦同。鎭厚曰,湯劑定以三貼,而再昨未及進御,今日連次煎入之意,敢達。上曰,依爲之。頤命曰,鍼醫二人,朝未入診,使之診察瘡處,何如?上曰,依爲之。頤命曰,憂慮無所不至,而聞閭家或有因積聚痛氣,而寒熱有所發作云,診察瘡處後,仍令診察腹部,何如?上曰,依爲之。鎭厚曰,從容時腹部使之診察乎,卽今仍令診察乎?上曰,卽今診察,可也。頤命曰,臣等與醫官,同爲診察瘡處,何如?上曰,依爲之。三提調進伏,診察時頤命曰,以手自接,則或有不便之氣乎?上曰,昨日則下部有亘氣不平矣,今日則不然矣。應斗曰,瘡口幾就完合,而本核尙大矣。光璘曰,左邊瘡處,幾至完合,右邊亦消減,而瘡口稍大,猶未盡收斂矣。首醫及鍼醫,仍爲診察腹部後,應斗曰,右邊天樞穴近處,微有亘氣,而不大段,前頭不無可慮矣。聖徵曰,臍腹間濕痰積聚,則或生寒熱,而上候則不然,少無可慮矣。光璘·星瑞所達亦同。頤命曰,入侍醫官傳言,以中腕受灸事,爲下敎云,與諸醫商確,則鍼藥醫所見,各自不同,而臣意則日氣尙未到和解,湯劑今方連進,受灸姑徐之,未知何如。光璘曰,中腕受灸,最宜於水刺厭進之症,而曾前已受千餘壯,今雖若干受灸,未易責效,騎竹馬穴,受灸則似可,以其灸法重大,故向來亦不得試矣。有鉉曰,不得已受灸之議出,而姑爲觀勢商量至當,而若騎竹馬穴,則不過預防而已,甚不緊急矣。頤命曰,騎竹馬穴受灸,則淸心火而治腫毒云矣。上曰,亦各次第陳達,可也。應斗曰,雖宜於腫患,而卽今則不爲緊急矣。聖徵曰,當初以腫患未膿之故,有此議,而今則腫處無可慮,瘡口亦漸完,騎竹馬穴受灸,已過時矣。星瑞所達亦同。鎭厚曰,小臣曾已試,而氣不實則難堪,自上雖善耐受灸,而極爲重難,諸醫所見,亦參差,姑不可試之矣。兪集一曰,中腕則或可灸,而騎竹馬穴,決不可矣。頤命曰,姑觀前頭,受灸中腕,而騎竹馬穴,則勿爲受灸,何如?上曰,姑觀數日,中腕穴受灸,可也。遂退出。已上燼餘
上在慶德宮。停常參·經筵。
午時,日暈。未時,太白見於巳地。
下直,文化縣令徐夢良。
有政。
大殿·中殿·世子宮·嬪宮,政院·玉堂問安。答曰,知道。中殿,藥房問安。答曰,知道。大殿,朝廷二品以上·六曹,單子問安。答曰,知道。
藥房提調座目見上啓曰,伏未審夜來,聖體調攝,若何?咳嗽之症,益有差減,而頭部淸快,寢睡安穩乎?昨日所進湯劑之外,湯粥二次,各四五合,水刺二合,食念口味,猶未加勝乎?今日臣等與諸醫入診,詳察症候,宜當。不勝憂慮,敢此問安,竝爲仰稟。答曰,知道。咳嗽頻發,寢睡不穩,頭部猶未淸快,食念口味,猶未加勝矣。明日入診。
任胤元啓曰,備邊司郞廳,以大臣意來言,今日賓廳坐起日次,而上候方在靜攝中,本司來會云矣,敢啓。傳曰,知道。
傳曰,留院時急公事,參酌入之。
吏批,判書李墪進,參判尹德駿式暇,參議李大成,右承旨李敏英進。
兵批,判書金宇杭習陣進,參判南致熏進,參議李壄病,參知呂必容病,左副承旨任胤元進。
吏批,以洪重休爲校理,朴彙登爲司諫,申轂爲醴泉郡守,申伯周爲橫城縣令,鄭亨益爲金溝縣令,宋宅相爲宗簿正,趙錫周爲開城經歷,徐命遇爲兵曹佐郞,安時相爲兵曹正郞,李萬維單付承文博士。
傳曰,淑儀金氏爲貴人。
兵批,李肇單付護軍。
政畢。
正言金斗南啓曰,臣頃忝憲職,伏見聖上無前過擧,與諸僚相議,敢陳還收之請,而及承聖批,辭旨嚴峻,勢不得自安,聯名引避矣。玉署處置,遂至鐫遞,意外新命,遽下此際,臣不能泯然退伏於玉候違豫之日,黽勉祗肅,而第處置箚語,措意非常,至以嚴旨之下,晏然論啓,廉義所關,不可仍置爲辭,有若駁正者然,臣誠駭惑,莫曉其故也。當初處分之下,臣居言責之地者,力爭回天,宜不容少緩,而適於伊日,同僚早傳前啓,再啓拘於常例,及至翌朝,始與僚員,齊會論啓之際,備忘忽降,至有喉司三司相繼救解之嚴責,而昨日所以論列匡捄者,只是玉堂·薇垣,至於憲府,則初旣無一言,聖敎中雖有三司二字,在臣等固無可引之嫌,逮承嚴批,始卽自列,伊時委折,不過如斯。若以直截之論,責其不能擺脫常規,再啓爭執則宜矣,今反咎之以晏然論啓,放倒廉義者,何所據而發也?大抵天威震疊,處分非常,則古人亦猶有犯顔牽裾,而不避之義,苟引不自當之嚴敎,逡巡蹙縮,不敢陳啓而退,則其於臺閣事體,果何如哉?玉堂公論之地,迺者有此等歧議,臣實慨然也。雖然,旣被其詆斥,理難復冒於臺次,請命遞斥臣職。答曰,勿辭,退待物論。
掌令朴熙晉啓曰,請還收邊遠定配罪人沈益昌放送之命事。措辭見上凡於動駕之時,如其兩司備員而侍從者,可見事體之有別矣。今番兩司多官,或因處置見遞,或因違牌坐罷,則深夜靜攝之中,雖不敢煩達,差待翌朝,據例啓稟,差出隨駕,在所不已,而政院恬不擧行,至使該曹循常稟政,終致法宮移蹕之班,臺官無一人陪從者,傷損事體,莫此爲甚。後弊所關,不可置而不論,請當該承旨推考。答曰,不允。末端事,依啓。
金致龍啓曰,正言金斗南,再啓煩瀆,退待物論云矣,傳曰,知道。
元聖兪,以觀象監言啓曰,去十六日月蝕,不爲預報之,故當該官員,因特敎,旣已囚禁矣。臣更令日官叩算,則所謂四篇法中,大明曆法不食,大統法,時憲法,外篇法皆有食,則今雖過時,不可不一徹睿覽,故其食之時刻,列書以入之意,敢啓。傳曰,知道。
大殿·中殿·世子宮·嬪宮,政院·玉堂夕問安。答曰,知道。
藥房,大殿·中殿夕問安。答曰,知道。已上燼餘
上在慶德宮。停常參·經筵。
夜一更二更,有霧氣。五更,月暈左珥。
大殿·中殿·世子宮·嬪宮,政院·玉堂問安。答曰,知道。中殿,藥房問安。答曰,知道。
大殿,朝廷二品以上·六曹,單子問安。答曰,知道。中殿問安。答曰,知道。
藥房提調座目見上啓曰,風日不佳,伏未審夜來,聖體調攝,若何?咳嗽有減,而頭部淸快,寢睡亦得安穩乎?昨日所進湯劑之外,水刺湯粥,似不及於再昨,不勝憂煎之至,加味不換金正氣散三貼,已盡於昨日,今日臣等當與諸御醫,依聖敎入診,詳察症候,議定繼進之藥矣。敢此問安。答曰,知道。咳嗽之候,苦歇無常,頭部猶未淸快,寢睡差勝矣。
掌令柳鳳徵啓曰,沈益昌事。措辭見上答曰,勿煩。
獻納吳命恒啓曰,昨者同僚引避處置,歸於臣身,而臣亦有恧蹙不自安者。臣頃忝館職,荐被嚴旨,至以縱恣無嚴,義理晦塞爲敎。臣於其時,惶隕抑塞,誅譴是俟,不料聖度天大,雷威旋霽,坐罷未幾,卽賜反汗,特命嚴召之下,惟知恩數之可感。玉候靜攝之中,不敢控籲之是煩,泯默承命,趨走爲恭,日造起居之班,顒俟康復之休,分義粗伸,廉愧全虧,衷情未暴,懍悸猶存,諫省新除,適在禁直之日,卽謝恩命,連日詣臺,有若無故行公者然,臣誠反願慙悚,靡所容措,今此僚臺避辭,蓋以儒臣處置箚語,引以爲嫌,而此事專由於備忘中,喉司三司相繼放解之嚴敎而發,則臣以當初同承嚴敎之人,實無參涉可否之理,其何可晏然蹲冒於言議之地乎?請亟命罷斥臣職。答曰,勿煩。
大殿·中殿·世子宮·嬪宮,政院·玉堂夕問安。答曰,知道。大殿·中殿,藥房夕問安。答曰,知道。
金致龍啓曰,獻納吳命恒,再啓煩瀆,退待物論云矣。傳曰,知道。
二十一日午時,上御隆福堂,王世子侍坐。藥房入診時,都提調李頤命,提調閔鎭厚,副提調兪集一,記事官魚有龜·權萬樞·宋成明·金有鉉·丁時悌·權聖徵·崔萬尙·朴聖瑞·白光璘·許坫·李重蕃·鄭麟祥·玄悌綱入侍。李頤命曰,伏承批答,且伏聞醫官之言,則寢睡比昨安穩,水刺亦比昨加勝云,不勝忻幸。但頭部不淸快之候,尙未減,必是餘熱未退矣。鎭厚曰,伏聞昨夕則差勝云,今朝比昨夕,何如?上曰,昨日午後則稍勝,而今朝又不淸快矣。頤命曰,食念口味,何如?上曰,食念姑不加勝矣。上曰,左邊則如常,右邊則夜間有亘氣,亦爲偏墜之氣矣。頤命曰,差備待令外,鍼醫今方入侍,診察,何如?上曰,依爲之。有鉉·聖徵,與光璘,入診瘡處時,頤命曰,臣等亦同時診察,何如?上曰,唯。三提調竝進伏,診察後,光璘曰,左邊內消外低,已盡完合,右邊則瘡口尙大,而匪久當合瘡矣。頤命曰,卽今進御藥,乃癰疽門藥,多有經驗,故用之,而或以爲有害於脾胃,當此水刺厭進之時,姑停而觀勢,宜當云矣。鎭厚曰,此藥不可責效於三貼,而有效有害,自上自量,則可知矣。上曰,三貼不可知其效敗矣。鎭厚曰,近來湯藥,所進已多,效驗固未易見,而溫燥之劇,或有妨於水刺,則不可一時進御矣。上曰,問於入侍醫官,可也。有鉉曰,藥性溫燥,餘熱未退,湯劑停止之議,宜當矣。時悌曰,臣之意見,與首醫同,而此外有他淸補之劑,退出商議,宜當矣。以下諸醫所見亦同。頤命曰,醫言如此,而今番熱候,久而不止,溫劑恐或助熱矣。上曰,一兩日,停止可也。兪集一曰,昨有緊急公事,參酌入啓之敎,入診時,欲以姑徐之意稟定,而昨日不得入診,故不得已若干入啓矣。卽今留院公事,無大段緊急者,至如祭享文書,有日期定限者及邊報則自當入啓,而其他留院公事,姑待上候差復,徐徐入啓,亦未晩也。雖小小文書,必有妨於調攝之道,故敢達。頤命曰,症候彌留已久,醫官雖曰數多,無執症命藥之人,極爲悶迫矣。凡事屈群策,然後可以爲成,而前此方外醫人,如儒川都正濎·郭善完·李公胤三人,有勿爲入診之敎,故不得入侍,而其在廣加商確之道,不可不集衆見而折衷,務歸十分詳盡也。山陰縣居劉以泰,牙山縣監愼禹定,安東士人朴泰初,醫術竝皆精詳,而愼禹定·朴泰初,則曾前亦以議藥,入參藥院,雖不可使之入診,而速令上來,以爲議藥時,論症商確之地,何如?鎭厚曰,其在靡不用極之道,不可不參以衆見,反復商確矣。上曰,依爲之。頤命曰,郭善完,頃已啓下於議藥同參,故近來連爲入來藥院,同參議藥,而儒川都正濎及李公胤,與善完有別,不敢任意往來於藥院矣。亦令入來,與之議藥,何如?上曰,議藥時,則與之商議,可也。鎭厚曰,儒川都正濎,以王室至親,地位亦不卑,而醫術精詳,相與議藥,必有所益,故有所仰達,而聖敎開可,極爲多幸矣。頤命曰,昌城君佖,自先王朝,至于當宁,凡有病患,每參於議藥之時,而儒川都正濎之醫術,自是世業,與之商確,則必有所補矣。頤命曰,八味元,連爲進御乎?上曰,一一進御,而寒熱時,不得進服矣。鎭厚曰,病有貴賤,情亦有萬不同,而聞禮曹參判韓聖佑,得寒熱之症,寒時至有戰掉之氣,而必以牛黃膏一二丸調服,輒效云矣。伏聞因醫官所達,有牛黃膏劑入之命,以此進服則幸矣。頤命曰,退出後,當與醫官,商議劑入矣。上曰,牛黃膏,無害矣。遂退出。已上燼餘
上在慶德宮。停常參·經筵。
自巳時至未時,日暈。
下直,竹山府使沈最良,木川縣監嚴慶運。
大殿·中殿·世子宮·嬪宮,政院·玉堂問安。答曰,知道。
大殿,朝廷二品以上·六曹,單子問安。答曰,知道。中殿問安。答曰,知道。
中殿問安。答曰,知道。
藥房提調座目見上啓曰,伏未審夜來,聖體調攝,若何?微熱之候,不復發作,咳嗽有減,頭部淸快,而寢睡不得安穩乎?昨日所進水刺二次,湯粥·酪粥各一次,皆不過一二合,食治之厭進,一向如此,伏不勝煎悶之至。今日臣等與諸醫入診,詳察症候,宜當敢此問安,竝爲仰稟。答曰,知道。微熱之候,時時發作,咳嗽或加或減,而頭部頗似淸快,寢睡安穩矣。明日入診。
掌令柳鳳徵啓曰,沈益昌事。措辭見上新除授司諫院司諫朴彙登,時在京畿水原地,請斯速乘馹上來事,下諭。正言金斗南,以避嫌,措語見上獻納吳命恒,以避嫌,措語見上竝引嫌而退。强置落科,有咈公議,追引爲嫌,無已太過,嫌難可否,勢固然,不可以此,輕遞言官,請正言金斗南,獻納吳命恒,竝命出仕。答曰,不允。下諭事及處置事,依啓。
大殿·中殿·世子宮·嬪宮,政院·玉堂夕問安。答曰,知道。
大殿·中殿,藥房夕問安。答曰,知道。已上燼餘
上在慶德宮。停常參·經筵。
大殿·中殿·世子宮·嬪宮,政院·玉堂問安。答曰,知道。中殿,藥房問安。答曰,知道。大殿,朝廷二品以上·六曹,單子問安。答曰,知道。
藥房提調座目見上啓曰,日氣陰濕,伏未審夜來,聖體調攝,若何?微熱之候,不復發作,咳嗽有減,而寢睡安穩乎?昨日所進水刺二次各三合,湯粥·酪粥亦各三合,食念口味,稍勝於再昨乎?湯劑停止,已過二日,今日入診,昨有聖敎,臣等當與諸醫入診,詳察症候矣。終宵憂慮,敢此問安。答曰,知道。昨今熏熱之候,不至大段,咳嗽差減,寢睡安穩,水刺比昨差勝矣。
藥房再啓曰,臣等入診退出後,與儒川都正濎及金有鉉等諸御醫,更爲商議,則皆以爲,前後進服湯劑,已過百貼,卽今上候,食念新生,苦口之藥,恐有妨於水刺,姑爲停止,宜當云。榻前所敎一兩日仍停湯劑之意,敢啓。答曰,知道。
掌令朴熙晉啓曰,請還收邊遠定配罪人沈益昌放送之命。答曰,勿煩。
大殿·中殿·世子宮·嬪宮,政院·玉堂夕問安。答曰,知道。大殿·中殿,藥房夕問安。答曰,知道。
二十三日午時,上御隆福堂,王世子侍坐。藥房入診時,都提調李頤命,提調閔鎭厚,副提調兪集一,記事官魚有龜·權萬樞·宋成命,醫官金有鉉·丁時悌·權聖徵·崔萬尙·趙慶基·朴星瑞·玄震夔·許坫·鄭麟祥·玄孝綱入侍。李頤命曰,伏承批答,且伏聞入侍醫官之言,則夜間寢睡安穩,咳嗽差減,朝水刺,比昨亦加勝云,忻幸無涯。未知食念漸生,而所進有加乎?上曰,食念口味,比昨差勝矣。頤命曰,咳嗽旣已差減,則寢睡之際,亦無因咳嗽睡覺之事乎?上曰,無如此時矣。頤命曰,熏熱之候,旣得少減,則寢睡之時,亦不煩熱乎?上曰,無煩熱之氣矣。缺頤命曰,伏聞鍼醫所傳之言,則腫處無大端診察之事云。只令朝未入侍鍼醫,診察,何如?上曰,付膏藥未久,姑徐之,可也。頤命曰,湯劑停止,已過多日,下情甚爲觖悶,事體亦似未安,而湯劑如未十分對症,則反有其害,而且湯藥食治,每每相礙,當此口味差勝之時,停止似乎得宜,而寒氣如或不發,則亦不必用矣。大抵當初則寒氣發作無常,而近來則間四日一發,若有期限者然,而自今仍爲不發,則似是不換金正氣散之效,故諸醫皆欲姑停矣。夫幾者,動之之微,卽今乃症候進退之幾也。尤不可不審也。上曰,一兩日又爲觀勢,可也。鎭厚曰,不換金正氣散,頗有微效,加用似宜,而恐有害於胃氣,諸醫皆欲姑停,以觀數日症候矣。上曰,然矣。頤命曰,卽今諸醫所見,各自不同,自上恐未及聞之矣。大抵有三說,一則曰,人生五十,陰血始衰,我聖上春秋,正當氣血衰耗之年,加以腫患,在於陰分,而濃汁多出,以致血虛,用藥之道,當以補陰爲先。一則曰,膏粱所傷,濕熱用事,痰火上升,咳嗽頻發,當用淸熱降火之劑。一則曰,症候㢱留,水刺厭進,胃氣虛弱,寒熱發作,當用補胃之劑。三說各異,取舍靡定,而不換金正氣散,乃開導胃氣,一淸一補之藥,而進服之後,似有所減。若因此藥,寒氣更不發作,則可謂執症矣。湯劑停止與否,退與諸醫商議後,當以此仰稟矣。已上燼餘
上在慶德宮。停常參·經筵。
大殿·中殿·世子宮·嬪宮,政院·玉堂問安。答曰,知道。
大殿,藥房問安。答曰,知道。
大殿,朝廷·二品以上·六曹問安。答曰,知道。
藥房提調座目見上啓曰,雪後寒冽,伏未審夜來,聖體調攝,若何?熏熱之候,不復發作,而咳嗽益減,寢睡安穩乎?昨日所進水刺,二次共八合,食念口味,漸覺差勝乎?今日臣等與諸醫入診,詳察症候,宜當。不任憂慮,敢此問安,竝爲仰稟。答曰,知道。熏熱之候,不復發作,咳嗽減歇,寢睡安穩,水刺比昨無加勝矣。勿爲入診。
有政。吏批,判書李墪進,參判尹德駿進,參議李大成進,右承旨李敏英進。
兵批,判書金宇杭病,參判南致熏病,參議李壄病,參知呂必容進,左副承旨任胤元進。
吏批,以李翊漢爲獻納,李廷濟爲正言,李㙫爲應敎,申慶濟爲弼善,宋正明爲軍資正,金萬亨爲奉常主簿,李箕禎爲工曹正郞,吉震龜爲泰陵奉事,南一明單付承文著作。
兵批,無政事,政畢。
假注書申兼濟書啓,臣承命馳往于忠淸道尼山邑內右議政尹拯所住處,傳宣聖批,則以爲,臣以草莽微物,久冒匪據,逋慢旣積,分義都廢,冒死號籲於靜攝之日,席稿縣門,祗俟罪殛,罪殛不加,溫諭又下,臣誠驚惶之餘,又不勝感泣之至。臣之分外虛假,至於經歲,揆以國體,斷無是理,前後罪戾,臣所自知,法義所在,終難逭免,聖眷彌加,臣情愈蹙,臣誠罔知措窮之所也。臣忍死待命,未蒙矜許,將不得不更以一疏,冒死伸籲,而臣之以猥陋一般之疏,仰浼天聽,疏籲及近侍書啓,今已三十餘度矣。煩瀆之罪,亦不可贖。惟聖慈天地父母之終賜哀憐,得以鐫職勘罪,還其職分以死,日夜是祝而已。昏仆戰慄,末由畢籲云矣,敢啓。傳曰,知道。
大殿·中殿·世子宮·嬪宮,政院·玉堂夕問安。答曰,知道。
藥房,大殿·中殿夕問安。答曰,知道。已上燼餘
上在慶德宮。停常參·經筵。
卯時,日有兩珥。辰時,日暈。未時,太白見於巳地。申時,日有左珥。
下直,全州判官朴弼揆,金郊察訪尹就殷。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,春寒不解,伏未審夜來,聖體調攝,若何?熱候不復發作,而咳嗽益減,寢睡安穩乎,瘡處漸有生肌完合之勢乎?昨日所進水刺,與再昨無異,食念口味,猶未加勝乎?湯劑仍停,又過二日。今日臣等與諸御醫入診,詳察證候,議定進藥當否,宜當。不勝憂慮,敢此問安,竝爲仰稟。答曰,知道。微有熏熱之候,而咳嗽,與昨一樣,寢睡虛煩,不得安穩,瘡處新肉雖生,完合未易,食念口味,猶未加勝矣。湯劑姑停數日,明日入診。
修撰洪禹瑞上疏。大槪,一當處置,受困不少,譏斥之言,左右迭至,顧臣情勢,轉益危蹙,瀝血祈免,今已累日,而喉司退却,微懇莫暴,臣誠悶迫,不知所出。玆敢不避瀆撓之誅,復此仰籲於靜攝之中,乞削臣職,仍治臣罪,以謝衆怒,以靖私義事。入啓。答曰,省疏具悉。當初立落,未見乖當,意外侵斥,何必爲嫌?爾其勿辭,從速察職。
府啓,奉使出疆之臣,一行凡百,無不檢察,至如人馬病故之細微者,輒皆狀聞者,蓋所以重事體而嚴管束也。今番陳賀使臣回還時,刷馬驅人,有落留彼地者,關係非常,而初不檢飭,渡江之後,又不覺察,終無馳啓之擧,今雖艱辛捕捉,事之驚駭,莫此爲甚。奉使失職之罪,在所難免,後弊所關,不可掩置。請陳賀正使臨陽君桓,副使兪集一,書狀官李翊漢,竝命罷職不敍。灣尹以邊上重任,凡於使行往返之際,點檢糾察,乃其職耳。今此陳賀使之回還也,刷馬驅人,有落留彼地者,則關係非常,所當登時狀聞,而及其自鳳城押送,中路逃躱之後,始乃馳啓,後弊所關,不可置而不論,請義州府尹權罷職。刷馬驅人之落留彼地,已是前所未有之事,及其鳳城之押送,又復逃躱於中路,論其罪狀,萬萬絶痛,實有浮於犯越彼境者,到今捕捉之後,若不繩以重律,則日後之弊,有不可勝言。按道之臣,不卽啓請梟示,誘以與犯越有異,只請令廟堂稟旨分付,殊失慮事變嚴防閑之道,請前平安監司尹趾仁從重推考。答曰,不允。使臣及灣尹,從重推考。前啓邊遠定配罪人沈益昌放送之命還收事,停啓。
大殿·中殿·世子宮·嬪宮,藥房·政院·玉堂夕問安。答曰,知道。已上朝報
奉常寺官員,以提調意啓曰,本寺熟手,使役於各陵殿祭享之時,事體至重,而料食至薄,役事甚苦,只於事役之時,日給一升五合之租,熟手輩百般圖避,依托於內需及軍門。本寺以殘弱該司,不能抵當,啓下熟手,每每見奪,祭享臨時,各處熟手,無以排立,苟簡充送,莫重祭物調飪,不能精熟,事體極爲未安。熟手元額五十名雖準數,見在各陵殿及永昭殿·敬寧兩殿,每患不能備數,而卽今物故·逃亡老·病者六名,稱以內司及軍門所屬,不供本寺之役者四名。自前勿論內司及各軍門所屬,一倂抄擇啓下者,屢有受敎,而不但拒逆於啓下之際,無役而自本寺啓下者,內司及軍門,受其投托,反有據奪之弊。依受敎仍役本寺,嚴防圖免之路,物故·逃亡之類,令五部抄擇望定,何如?傳曰,允。移謄奉常寺謄錄
御營廳啓曰,今正月二十五日,新番別馬隊別破陣點考後,下番別馬隊別破陣賞格試才,當爲設行於南小門洞,而大將臣金□□方在呈辭中,不得已令本廳中軍金重元,代行矣。入直將官及軍兵等,依前例,除標信出用之意,敢啓。知道。移謄御營廳謄錄
上在慶德宮。停常參·經筵。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。
藥房啓曰,日氣猶寒,伏未審夜來,聖體調攝,若何?微熱之候,不復發作,而咳嗽益減,寢睡安穩乎?昨日水刺之進不加,食念口味,尙不差勝乎?今日臣等當依聖敎入診,而不勝憂慮,敢此問安。答曰,知道。微熱之候,時時發作,咳嗽猶未快愈,寢睡安穩,水刺之進,尙未加勝矣。自今日輪直,宜矣。
戶曹啓曰,卽接廣興倉所報,則來二月朔頒料次,倉官進去于領議政崔錫鼎城外所住處及奉朝賀南九萬·判府事李畬家,請受祿牌,則領議政崔錫鼎以爲,罪犯甚重,方在惶悚席稿中,不敢冒受俸。奉朝賀南九萬以爲,去歲十二月朔月廩,已受於龍仁時,故入京之後,不敢疊受。十二月朔祿俸,倉官因上命輸來,欲俟上候平復後,陳疏以辭矣。前祿時未還送,故後祿又不敢仍受。判府事李畬以爲,不得供職,冒受祿俸,亦所不安,祿牌俱不出給云。係是大臣祿俸,何以爲之?敢稟。傳曰,竝令倉官輸送,而南奉朝賀十二月朔祿俸,每以疊受爲不安,有難强迫,正月二月朔祿俸,輸送,可也。
府啓,今番進賀三使臣,竝罷職不敍事,義州府尹權罷職事,前平安監司尹趾仁從重推考事。措辭竝見上答曰,勿煩。
掌令柳鳳徵啓曰,臣於日昨,因修撰洪禹端疏,槪中侵斥之語,有所引避,而喉司不諒,終至退却,臣之情勢,一倍狠狽,不得不尋單縮伏矣。卽伏見儒臣疏本,自詡其兩司立落得當者,已極可笑,而斥臣之處置措語,至以和附二字,直加醜辱,何其不自反,而凌轢人至此也?臣不勝駭惑之至。頃日備忘之下,前持平崔宗周,早傳前啓,仍欲獨啓,而拘於格例,不得再傳,逮至翌日,雖有相繼三司救解之嚴責,未及論啓之憲府諸臺,固無自當引避之理,況處言地匡君失者,尤不當以君父一時之嚴責,有若怵畏,沮其當爭之論也。此其事理,較然明甚,儒臣宜無不知,而處置之際,崎嶇用意,强分立落。臣未知儒臣之意,以爲宗周昨日,旣發獨啓,則雖未得登徹,其令憲府諸臣,自當嚴旨中三司二字,而無端引避乎?又以爲嚴旨旣下之後,憲府諸臣,雖未及論啓,其令指口相戒,無一辭匡救之擧,而自外退縮乎?此所以大咈公議者也。故臣於處置前正言金斗南也,以此措語請出者,不過據其見聞,明其可否而已。儒臣全沒嚴旨未下前,憲府未及論啓之實狀,强費辭說,必欲務勝,乃以不韙之題目,橫加侮辱,無少顧藉,此莫非如臣畸孤冥謪之蹤,全不識時譏之致,而亦不料淸朝學士,有此口氣也。與之呶呶,臣實爲恥,而旣被其無限詆斥,則揆以臺體廉義,不可一日抗顔冒據於臺次也,決矣。又伏見洪禹瑞疏批,則以意外侵斥,何必爲嫌爲敎,臣於此,尤不敢晏然仍冒,而昨緣日暮,今始來避,所失尤大,請命遞斥臣職。答曰,勿辭,退待物論。
禮曹,來辛卯式年,鄕·漢城試進士初試,八月初八日,生員鄕·漢城試初試,八月初十日,文武科鄕·漢城試初試,九月初一日,雜科初試,九月十五日,推擇啓。
今日藥房入診時,都承旨今姑遞差,政官卽爲牌招,開政差出事及藥房提調仍爲竝直事,榻前下敎。
大殿·中殿·世子宮·嬪宮,藥房·政院·玉堂夕問安。答曰,知道。
吏曹,判書李墪牌不進。
謝恩,應敎李㙫,副校理李宜晩。
副校理李明後,修撰權世恒,副修撰李世瑾牌不進,依承傳罷職。
修撰洪禹瑞牌不進,罷職傳旨。傳曰,只推勿罷。已上朝報
義禁府啓曰,平安道韓山郡邊遠定配罪人沈益昌,因臺啓,未得放送矣。今則臺啓已停,依前日判付放送事,分付本道之意,敢啓。傳曰,知道。移謄禁府謄錄
有政。吏批,以姜銑爲承旨,李肇爲掌樂正,李宜晩爲副校理,李喬岳爲兵曹正郞。
上在慶德宮。停常參·經筵。
未時,太白見於巳地。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?咳嗽微熱等症,益有所減,而寢睡安穩乎?湯劑之停,已至六日,而水刺之進,久不加勝,伏不勝憂煎之至。今日臣等與諸御醫入診,詳察症候,宜當。敢此問安,竝爲仰稟。答曰,知道。咳嗽微熱等症,與昨一樣,寢睡安穩矣。明日入診。
刑曹判書金錫行三度呈辭。入啓。只遞本職。
戶曹啓曰,依傳敎,領議政崔錫鼎·判府事李畬,來二月朔祿俸及奉朝賀南九萬正月二月兩朔祿俸,竝令倉官輸送,則領議政崔錫鼎以爲,負犯至重,不敢以還寢自安,方在縮伏俟譴,冒受常廩,決無是理,雖蒙輸送之命,不得祗受,亦不敢陳疏自列云。判府事李畬以爲,區區情跡,旣無立朝供職之勢,則誠不敢以暫時詣京,冒受祿俸,而前月恩命之下,控籲無路,不得不勉承,至於逐朔爲常,便同應受之人,則尤有所不敢,稍待章疏之入,擬一陳暴,而伏地隕越,祗俟違命之誅云。奉朝賀南九萬以爲,去歲十二月朔祿俸,今蒙恩命,幸得還收,而曾於歲時,該曹引周急之例,載送米豆,其數旣優,則加以逐朔祿俸,亦是疊受。身無職事,左右受廩,誠難免冒沒之誅。正月二月兩朔祿俸,惶恐不敢領受云,俱爲不受。係是大臣祿俸,何以爲之?敢稟。傳曰,姑待下敎輸送,而奉朝賀祿俸,更爲輸送。
大殿·中殿·世子宮·嬪宮,藥房·政院·玉堂夕問安。答曰,知道。
修撰洪禹瑞牌不進,依承傳罷職傳旨。傳曰,只推勿罷。已上朝報
上在慶德宮。停常參·經筵。
未時,太白見於巳地。午時,日暈。
下直,全羅左水使李森。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。藥房啓曰,日氣陰寒,伏未審夜來,聖體調攝,若何?伏聞昨夕入侍醫官之言,晩後則微熱不作云,夜間更不升降,而寢睡安寧,咳嗽是減乎?胃道猶未快開,水刺久不加進,區區憂慮,何可盡達?今日入診,昨已有命,臣等當與諸醫入診,詳察症候矣。敢此問安。答曰,知道。夜間熱候,不至大段,寢睡安穩,咳嗽一樣矣。
都承旨姜銑上疏。大槪,所患風痺之症,累月彌苦,銀臺新命,決難趨承,而當此玉候違豫之日,在家陳章,分義有所不敢,扶曳出肅,來直藥院,而入診之時,以此病狀,萬無趨侍之望,冒死哀籲,乞蒙恩遞事。入啓。答曰,省疏具悉。卿其勿辭察職。
政院啓曰,掌令柳鳳徵,引避退待,已過二日,尙未處置,事甚未安。憲府之官,或在外或未肅拜,只有掌令朴熙晉,而連日呈告,卽爲牌招,使之處置,何如?傳曰,允。
成均館官員,以知館事意啓曰,今正月初七日儒生上旬輪次,今月內無故日退行事,曾已啓達矣。大臣連赴問安之班,未卽設行,而今則所餘日字無多,不得爲之之意,敢啓。傳曰,知道。
戶曹,觀察使薦,趙泰億·尹世綬·金致龍。節度使薦,金翼八·李漢珪·郭柄。
禁府韓廷弼,廣州德豐驛徒二年半,嚴漢重,安山石谷驛徒三年定配,姜宰興,泗川縣流三千里,依前定配。啓。
今日藥房入診時,都承旨姜銑,今姑遞差,政官卽爲牌招,開政差出事,榻前下敎。
府啓,進賀三使臣,竝罷職不敍事,義州府尹權罷職事,前監司尹趾仁從重推考事。措辭竝見上引嫌而退。處置請出,蓋循公議,儒臣疏斥,不必爲嫌,請掌令柳鳳徵出仕。答曰,不允。末端事,玉堂處置,立落得宜,則今此請出,予實未曉也。依啓。
今日藥房入診時,湯劑一兩日仍爲停止事,榻前定奪。
吏曹,節度使薦,成至重·李夔·鄭翔周。
大殿·中殿·世子宮·嬪宮,藥房·政院·玉堂夕問安。答曰,知道。
掌令柳鳳徵牌不進,依承傳罷職。
有政。兵批,副司直二,金錫衍·姜銑,副護軍方震夔,副司果韓範錫,副司猛尹址。已上燼餘
吏批,以崔錫恒爲刑曹判書,權詹爲副修撰,南致熏爲承旨。
上在慶德宮。停常參·經筵。
未時,太白見於巳地。
下直,慶基殿參奉李世璡。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。藥房啓曰,伏未審夜來,聖體調攝,若何?咳嗽益有差減,而寢睡連得安穩乎?昨夕伏聞入侍醫官之言,微熱之候,終日不作,水刺之進,小加於再昨云,此後節適愈難,憂戒方深。今日臣等與諸御醫入診,詳察症候,宜當。敢此問安,竝爲仰稟。答曰,知道。咳嗽一樣,寢睡安穩矣。勿爲入診。
吏曹啓曰,臺諫有闕,政事,取稟。傳曰,過國忌及齋戒後,爲之。
正言李廷濟上疏。大槪,敢陳憂愛之忱,冀垂澄省,兼暴至情,乞蒙鐫遞事。以國忌齋戒,留政院。
大殿·中殿·世子宮·嬪宮,藥房·政院·玉堂夕問安。答曰,知道。
謝恩,副修撰權詹。已上燼餘日記廳郞廳李陽泰書。郞廳李景閔校正。
上在慶德宮。停常參·經筵。
未時,太白見於巳地。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。藥房啓曰,伏未審夜來,聖體調攝,若何?咳嗽或有差減,而寢睡安穩,微熱之候,不復往來乎?瘡處低平口窄之後,是有完合之勢,八味元連日進服不轍乎?胃氣猶未快開,水刺之進,更不加勝?區區憂慮,不敢少弛。今日臣等率諸醫入診,詳察症候爲宜,敢此問安,竝爲仰稟。答曰,知道。咳嗽差減,寢睡安穩,微熱之候,時時發作,瘡處漸有完合之勢,丸藥連進矣。自今日輪直,明日入診。
大殿·中殿·世子宮·嬪宮,藥房·政院·玉堂夕問安。答曰,知道。已上燼餘
上在慶德宮。停常參·經筵。
未時,太白見於巳地。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。藥房啓曰,伏未審夜來,聖體調攝,若何?咳嗽是減,而微熱不作,寢睡安穩乎?水刺之進,累日一樣,而伏聞入侍醫官之言,每於夕時,微有飽滿之候云,伏不勝悶慮之至。今日臣等,當與諸御醫,依聖敎入診矣。敢此問安。答曰,知道。咳嗽猶未快愈,夜間微熱不作,寢睡安穩矣。
藥房再啓曰,臣等入診退出後,與入侍醫官及諸御醫商議,則皆以爲,聖候浮熱升降及進食後微飽之症,必不至大段,不必以此更爲進藥,湯劑今姑停止,前劑入辰砂益元散,去加入牛黃,時時進服,宜當云,此藥五貼劑入之意,敢啓。答曰,知道。
傳曰,史官一員待命,騎馬三匹立之。社稷大祭所內摘奸。
大殿·中殿·世子宮·嬪宮,藥房·政院·玉堂夕問安。答曰,知道。已上朝報
初二日午時,上御隆福殿,王世子侍坐。藥房入診時,都提調李頤命,提調閔鎭厚,副提調南致熏,記事官魚有龜·權萬樞·宋成明,醫官金有鉉·丁時悌·李時聖·柳聖徵·崔萬尙·趙慶基·朴星瑞·玄悌綱·鄭麟祥·卞三彬入侍。已下缺
上在慶德宮。停常參·經筵。
未時,太白見於巳地。夜五更,流星出天田星下,入坤方天際,狀如拳,尾長三四尺許,色赤。
下直,德川郡守閔聖基。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。藥房啓曰,伏未審夜來,聖體調攝,若何?咳嗽益有差減,而寢睡連得安穩乎?伏聞昨夕入侍醫官之言,浮熱之候,終日不作,微飽之氣,乍發旋止,夜間俱不發作乎?今日臣等與諸御醫入診,詳察症候,宜當。不勝憂慮,敢此問安,竝爲仰稟。答曰,知道。咳嗽一樣,寢睡安穩矣。勿爲入診。
禮曹,觀察使薦,李頤晩·尹世綏·金一鏡。節度使薦,朴紭·安相益·楊憲奭。
開城留守閔鎭遠辭職上疏。入啓。答曰,省疏具悉。卿其勿辭,從速察職。
正言李廷濟留院上疏。入啓。答曰,省疏具悉。爾亦一臣子,敢以藥院之臣,謂全無所失,而白地構罪耶?其所爲言,固已無嚴,而士夫廉義,不可放倒,則處置請遞,未見乖當,而勒加逢迎之目,尤可異也。勿辭往來。
大殿·中殿·世子宮·嬪宮,藥房·政院·玉堂夕問安。答曰,知道。已上朝報
觀象監官員,以提調意啓曰,日月食時刻分數,與大統·外篇多少相左,故上年貿得時憲法以來,則果爲無不脗合,現於前月十六日事,而亦可知矣。今方聚會諸官,指敎推算,而本監非米布衙門,在前如此之時,例自戶·兵曹題給料布,今亦依前例,二十員三朔料布,磨鍊上下之意,分付戶·兵曹,如何?傳曰,允。移謄兵曹謄錄
有政。吏批,以申銋爲工曹參判,李墪爲知成均,羅良佐爲掌令,李光朝爲司僕僉正,洪萬朝爲兵曹參判,宋正明爲輔德,洪尙寅付承文正字,金始㷜付承文副正字。
上在慶德宮。停常參·經筵。
未時,太白見於巳地。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。藥房啓曰,伏未審夜來,聖體調攝,若何?咳嗽浮熱等症,或有所減,而寢睡一向安穩乎?昨日所進水刺,比前稍加,微飽之氣,更不發作乎?今日臣等與諸御醫入診,詳察症候,宜當。臣等不勝憂慮,敢此問安,竝爲仰稟。答曰,知道。咳嗽差減,浮熱之候,時時升降,而寢睡安穩,微飽之氣,更不發作矣。勿爲入診。
掌令朴熙晉再度呈辭。入啓。遞差。
禁府,趙湜洪川縣連峯驛,李栻忠州連源驛,徒三年定配。啓。
假注書朴聖輅病,代以洪尙寅爲假注書。
忠淸監司書目,延豐呈,以去月十二日辰時量地震,事係變異事。
備忘記,前奉敎申靖夏,待敎洪啓迪竝敍用。
正言李廷濟啓曰,臣職忝言地,有懷難隱,敢以草草一疏,略貢愚衷,聖批截嚴,至有亦一臣子等敎,臣奉讀未半,心骨俱寒,覓死不得也。人臣旣不能積誠披懇,感回天聽,乃反獲此不敢聞之嚴敎,以重我君父之過擧,死罪死罪。第臣迷滯之見,終有所不能釋然者。噫,向日殿下之所以罪狀藥院諸臣者,至以不謹侍疾爲案,備忘之下,群情惶惑,莫測所由。及伏見相臣箚批,殿下之所以爲非者,特語言間耳。若都政等事,其言或涉非時,亦不過憂殿下之國事,此胡大罪?遽引麟經之語,直驅之於覆載難容之科,曾謂殿下之聖明,有此前古所無之擧耶?雖然,此係已過之事,日月之更,方且欽仰,則固不必復爲提論,而至於命召之久,無處分者,臣愚不知聖意之何在,而元輔之重,不遞不仍,荏苒時月,若置相忘者然,事面之損傷,已不可言,而聽聞之訝惑,爲如何哉?臣疏所論此款,實出於憂聖德也,念國體也,有何一毫他意於其間哉?至於玉堂處置,終非難辨之事,崔宗周之初意獨啓,旣非未會禮之諸僚所可與聞,則翌日嚴旨之下,憲府多臺,元無可引之嫌,相率爭論,職分當然。若以伊日聖上處分爲得中,臺閣還收爲不可,則竝遞兩司,容或爲說,今乃强加區別,崎嶇爲言,或立或落,大咈輿情,此非逢迎而何哉?若其廉義二字,實是萬萬不襯之題目,以此勒加於諸臺者,已是意慮之外,萬口一談,皆曰無據,而獨殿下未之覺察,不以爲非,又從以扶植之。若殿下不察是非之所在,惟以不咈於心爲喜,則是導諛也,知其言之不是,而猶且曲護,則是務勝也,臣竊爲殿下惜之也。噫,臣以眇末,十年從班,偏蒙異數,身非己有,念切圖報,耿耿初心,只欲匡救闕失,少效職責,而當此玉候靜攝之中,區區憂慮,實出於激惱不平,有妨調將,疏成復毁,終敢披瀝,微誠未孚,瞽言不槪,適足以添一激惱之端,臣罪至此,尤萬萬矣,將何顔面,更立臺端乎?請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,再明日爲之。
大殿·中殿·世子宮·嬪宮,藥房·政院·玉堂夕問安。答曰,知道。
吏曹口傳政事,奉敎單申靖夏,待敎單洪啓迪。
全羅兵使書目,雲峯討捕使李碩臣,見失賊徒,不卽馳報,罷黜事。
院啓,引嫌而退。疏陳所懷,亶出憂愛,意外嚴敎,何必爲嫌?請正言李廷濟出仕。新除授司憲府掌令羅良佐,時在京畿果川地,請斯速乘馹上來事,下諭。答曰,依啓。前啓罪人姜宰承其弟,依前定配事,停啓。
忠淸監司書目,尼山呈,以右議政尹拯上疏上送事。啓。答曰,省疏具悉卿懇。傳宣予如渴之旨,今已數十度,而情志不孚,莫回遐心,缺然之懷,何可盡諭?但當益篤誠禮,期致左右而後已,卿毋困我,趁此春和,須速就途,用副至望。仍傳曰,遣史官傳諭。已上朝報
上在慶德宮。停常參·經筵。
午時,日暈。未時,太白見於巳地。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。藥房啓曰,伏未審夜來,聖體調攝,若何?咳嗽有減,而浮熱不作,寢睡一向安穩乎?水刺之進,日益加勝,區區幸祝,不可名言,而瘡處肌生核消,益有完合之勢乎?臣等數日不得入侍,憂慮未弛。今日臣等率諸醫入診,詳察症候,宜當,敢此問安,竝爲仰稟。答曰,知道。咳嗽猶未快愈,浮熱時時發作,寢睡安穩,瘡處益有完合之勢,明日入診。
正言李廷濟就職。
大殿·中殿·世子宮·嬪宮,藥房·政院·玉堂夕問安。答曰,知道。已上朝報
上在慶德宮。停常參·經筵。
下直,祥原郡守尹就履。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。藥房啓曰,伏未審夜來,聖體調攝,若何?水刺之進,日漸加勝,天和之復,冞切祈祝,咳嗽浮熱等症,益有所減,而寢睡亦得安穩乎?今日臣等當與諸御醫,依聖敎入診,而不勝憂慮,敢此問安。答曰,知道。咳嗽日益差減,浮熱往來,猶未快祛,寢睡安穩矣。
左承旨李善溥上疏。大槪,數旬供劇之餘,寒病猝重,更無仕進之望,敢陳實狀,冀蒙恩遞事。入啓。遞差。
京畿監司書目,廣州呈,以大司憲崔奎瑞辭職上疏上送事。啓。答曰,省疏具悉。卿其勿辭,宜速上來行公。
大殿·中殿·世子宮·嬪宮,藥房·政院·玉堂問安。答曰,知道。
謝恩,左承旨李敏英,右承旨任胤元,同副承旨李㙫。已上朝報
有政。
吏曹啓曰,正郞李世最推考,使之參政事允下,故屢度催促,則稱以情勢難安,終不入來,而佐郞李縡,以親病受由方在外本曹,無他行公郞廳,不得已以成均館典籍韓五章,假郞廳差下,姑爲察任,何如?傳曰,允。以宋宅相爲掌令,以李碩輔爲雲峰縣監,以尹就商爲左尹,以李敏英爲左承旨,以任胤元爲右承旨,以金致龍爲左副承旨,以元聖兪爲右副承旨,以李㙫爲同副承旨。
兵批,判書金宇抗病,參判洪萬朝未肅拜,參議李壄進,參知呂必容病,左副承旨任胤元進。以柳鳳輝·朴熙晉爲副護軍。
吏批啓曰,判書李墪病不來,參判尹德駿來詣政廳矣,遭服制出去。小臣獨政未安,何以爲之?敢稟。傳曰,只出緊任。竝見上
金致龍,以訓鍊都監言啓曰,前獻納沈壽賢,都監郞廳已爲啓下,而方在罷散中,時無職名,依例付軍職,冠帶常仕,何如?傳曰,允。
初六日午時,上御隆福殿,王世子侍坐。藥房入診時,都提調李頤命,提調閔鎭厚,副提調南致熏,記事官魚有龜·權萬樞·宋成明,醫官金有鉉·崔萬尙·趙慶基·朴星瑞·李重蕃·許坫·鄭麟祥·玄孝綱入侍。李頤命曰,伏承批答,且伏聞入侍醫官之言,則寢睡連安,咳嗽益減,慶幸不可勝達。水刺之日勝,元氣之差復,日夜祈祝,而未知咳嗽間或有之乎?上曰,缺四行上曰,唯。慶基入診曰,左右脈候平和調均,不數而甚安穩矣。坫·重蕃入診,而所達亦同。頤命曰,未知瘡處日漸差勝,顯有完合之勢乎?令鍼醫診察,何如?上曰,依爲之。頤命曰,臣等不得診察,已累日矣。亦爲同時診察,何如?上曰,唯。三提調進伏審察後,改付膏藥。頤命曰,昨日醫官傳言,上候數日前,有坐臥時失攝之節,左邊脚部三里近處牽引,故擇日受灸事,有所下敎云,不勝驚慮。與鍼醫商議,則或以爲,受灸疎通爲宜,或以爲,差復未幾,艾灸之助勢爲悶云,日字則十一日爲吉云,故擇定矣。其間亦多日,觀勢下敎,如何?上曰,其間不差,則當受灸,而差減則不必受灸矣。頤命曰,卽今則尙有牽引之氣乎?上曰,筋脈本來不仁,而數日前起立蹉跌,以致牽引。姑觀數日,受灸三里無妨,而差減則不當受灸矣。鎭厚曰,王世子連爲侍側憂煎,未審氣候何如。一行缺移謄燼餘
上在慶德宮。停常參·經筵。
下直,三陟府使朴乃貞。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。藥房啓曰,日氣陰濕,伏未審夜來,聖體調攝,若何?咳嗽益有所減,浮熱不作,而寢睡一向安穩乎?今日臣等與諸御醫入診,詳察症候,宜當。不任憂慮,敢此問安,竝爲仰稟。答曰,知道。夜間浮熱不作,寢睡安穩矣。勿爲入診。
府啓,進賀三使臣罷職不敍事,義州府尹權罷職事,前監司尹趾仁推考事。措辭竝見上答曰,勿煩。
司諫朴彙登上疏。大槪,敢陳嶺南殿最守令,先爲差送,以爲及時賙賑之地事。入啓。答曰,省疏具悉。疏辭得宜,令該曹依施焉。
大殿·中殿·世子宮·嬪宮,藥房·政院·玉堂夕問安。答曰,知道。
江原監司書目,鐵原府使趙泰億,民瘼上疏上送事。留政院入啓。答曰,省疏具悉。疏陳之事,令廟堂稟處。已上朝報
上在慶德宮。停常參·經筵。
藥房都提調臣李頤命,提調臣閔鎭厚,副提調臣南致熏啓曰,伏未審夜來,聖體調攝,若何?咳嗽浮熱等症,差減之後,更不發作,而寢睡連得安穩乎?今日臣等與諸御醫入診,詳察症候,宜當不任憂慮,敢此問安,竝爲仰稟。答曰,知道。咳嗽幾盡差減,昨今浮熱不作,寢睡安穩矣。勿爲入診,亦勿直宿。
政院啓曰,吏曹郞廳來言,臺諫有闕,政事何以爲之?敢稟。傳曰,明日爲之。
又以禮曹言啓曰,大報壇祭吉日,令日官推擇,則來三月初九日爲吉云,而自上方在靜攝之中,決難親行,依丙戌年例,遣大臣攝行,何如?傳曰,允。
元聖兪,以義禁府言啓曰,以咸鏡監司狀啓粘目,前西北僉使高尙說,移本府處置事,允下矣。高尙說今方待命,卽爲拿囚之意,敢啓。傳曰,知道。
掌令宋宅相啓曰,請陳賀正使臨陽君桓,副使兪集一,書狀官李翊漢,竝命罷職不敍,請義州府尹權罷職,請平安監司尹趾仁從重推考。措辭竝見上答曰,不允。
大殿,藥房夕問安。答曰,知道。勿爲問安。中殿,藥房夕問安。答曰,知道。
大殿,政院·玉堂夕問安。答曰,知道。勿爲問安。中殿·世子宮·嬪宮,政院·玉堂夕問安。答曰,知道。已上燼餘
京畿監司書目,果川呈,以知事鄭載禧辭職上疏上送事。啓。答曰,省疏具悉。卿其勿辭,調理上來行公。移謄朝報
上在慶德宮。停常參·經筵。
昧爽,有霧氣。未時,太白見於巳地。
藥房提調座目見上啓曰,伏未審夜來,聖體調攝,若何?水刺日益加進,餘症次第差減,臣等慶抃之誠,不能自勝。夜間咳嗽益減,而寢睡一向安穩乎?違豫許久,眞元未盡復,瘡口猶未完合,而臣等直宿旣罷,又不得朝夕承候,區區憂慮,猶未敢弛。今日與諸御醫入診,詳察症候,宜當。敢來問安,竝爲仰稟。答曰,知道。咳嗽益減,寢睡安穩矣。勿爲入診。
有政。吏批,判書李墪進,參判尹德駿病,參議李大成服制,右承旨任胤元進。以尹會爲掌令,金興慶爲應敎,丁道復爲修撰,韓世良爲密陽府使,許埰爲漆谷府使,閔遠重爲昌原府使,朴時梓爲咸安郡守,韓祉爲居昌縣監,金鎛爲熊川縣監,尹趾慶爲工曹正郞,魚有龜爲典籍。
兵批,判書金宇杭病,參判洪萬朝未肅拜,參議李壄進,參知呂必容病,左副承旨金致龍進。以李善溥爲副司直,沈壽賢付副司果。
注書魚有龜遷轉,代以柳萬重爲假注書。
傳于任胤元曰,今番未寧時,藥房都提調以下竝書啓。
元聖兪啓曰,中樞府錄事來言,領中樞府事尹趾完,出往龍山云。係是大臣去就,敢啓。傳曰,知道。
金致龍,以備邊司言啓曰,頃因南兵使洪以度狀啓,以年例進上內弓房樺皮品劣之故,甲山前府使朴昌潤,三水郡守鄭泰英,惠山僉使柳以元,雲寵萬戶柳春栽罪狀,令攸司稟處事,命下矣。莫重封進之物,品色麤劣,則當該守令邊將,誠難免不能檢飭之罪,而第以狀啓中辭意觀之,眞樺木非諸山所有,只甲山境內數處有之,而年年剝取,漸至稀疎,曾經北伯南閫之人亦言。我境眞樺之絶乏,其來已久,前頭國用之難繼,犯越之生事爲可慮。今此帥臣之請罪守令邊將者,蓋出於重事體之意,而朝家旣知其實狀之如此,則似當有參酌處分之道。朴昌潤先已置對,罪止杖贖,邊守邊將如非事係壃場,居官不法,則一時倂拿,擧措重難,遞易之弊,亦不可不慮。三水郡守鄭泰英,惠山僉使柳以元,雲寵萬戶柳春栽等,令本道兵使,拿致營下,決杖,何如?傳曰,允。
政院,以禮曹言啓曰,今此上候平復,實是宗社無前莫大之慶,凡在含生,無不鼓舞欣聳,擧國群情,有所難遏。前月以告廟稱慶之意啓稟者,寔出於歡抃之忱,而自上有輕遽之敎,不勝惶悚,不得不少待矣。今則聖候幾臻完復,告廟陳賀之擧,不容少緩,依前啓稟,卜日擧行,而前秋王世子瘧疾平復,亦係邦慶之大者,亦爲添入於告文中,何如?傳曰,告廟陳賀,不必行之矣。
判義禁姜鋧,知義禁李彦綱·尹以道等疏。伏以臣等伏見正言李廷濟疏本,以向日拿鞫諸承旨,循例請刑,大加非斥,臣等竊不勝瞿然之至。王府按囚,事體嚴重,捧招請刑,自是定規。在前經幄之臣,近密之臣,有以非罪,而就理者,亦皆用此例,故倉卒之間,迷滯之見,未暇深思,率爾奉行,則今臺疏如是峻截,追惟悚恧,無以自解。玆敢露章請譴,伏乞聖明,亟遞臣等之職,仍治臣等之罪,以謝臺意,以安私分,千萬幸甚。答曰,省疏具悉。捧招請刑,自有定規。卿等別無所失,安心行公。
平安監司權尙游,伏以庸陋賤臣,疾病沈綿,退伏田廬,積有年矣。乃者恩擢,出於人望之外,驚惶慙慄,瀝血陳懇,期使過越之寵典,不至褻辱,至於屢拒天牌,而不自知罪,微誠莫徹,終靳開允,嚴畏分義,不得已昧然赴任,而蘇殘起弊,決非如臣者所能,而疾疢日添,喘喘朝夕,作一支離癃廢之人,上孤隆寄,下積罪戾,亟欲陳章哀籲,速蒙譴何,而近因玉候違豫,上下憂焦,不敢以上聞矣。千萬意外,西關之命,忽降於此際,前罪未勘,後擔愈重,臣五情震越,益無所措,缺不敢知,聖朝何取於陋劣孱病之臣,而不問可否,缺使臣爲一世譏笑之資?若此缺數行殘喘綿綿,不絶如絲,今若强此病狀,往處劇地,則雖欲承聖澤之覆庇,延繹須臾,恐不可得也。如使臣才地有一分可堪之望,疾病有一毫自力之勢,則臣何敢違避隆私,自絶於寵命之下哉?神明在上,不敢飾辭,玆冒鈇鉞之誅,大聲疾號於天地父母之前,伏乞聖慈,俯察危迫之至懇,將臣新授方面之任,亟賜遞改,以重國體,以全殘命,不勝幸甚。臣無任屛營祈懇之至。答曰,省疏具悉。卿其勿辭,速往欽哉。已上燼餘
上在慶德宮。停常參·經筵。
未時,太白見於巳地。
藥房提調座目見上啓曰,伏未審夜來,聖體調攝,若何?寢睡一向安穩,而咳嗽或已快愈乎?三里穴受灸,待數日稟定事,曾有下敎矣。今日臣等與諸御醫入診,詳察症候,議定受灸當否,宜當。憂慮尙切,敢來問安,竝爲仰稟。答曰,知道。寢睡安穩,咳嗽快愈,三里不可不受灸,明日爲之,勿爲入診。
元聖兪,以義禁府言啓曰,惠山僉使柳以元,雲寵萬戶柳春栽拿來事,府吏羅將,旣已發遣矣。因備局啓辭,令本道兵使,拿致營下,決杖事允下,府書吏羅將,還爲上來事,分付之意,敢啓。傳曰,知道。
政院啓曰,臣等伏見禮曹草記批答,有告廟陳賀,不必行之之敎。臣等固知聖意出於撝謙,而第念玉候違豫,涉冬徂春,首尾五朔,進退無常,大小臣民之憂遑煎灼,曷有其極?幸賴皇天默佑,宗社陰隲,獲覩勿藥之喜,已臻平復之境,宗社無疆之休,擧國莫大之慶,豈有過於此哉?稱慶之擧,不容少緩,該曹啓稟,寔遵彝章,今何可不卽擧行,以孤一國臣庶鼓舞抃祝之誠乎?曾前上候平復之後,告廟頒慶,非止一再,而症候之不輕,時月之彌久,未有如今番者,及玆平復之後,稱慶之禮,斷不宜少淹,輿情顒望,中外同辭。臣等忝居近密之地,尤切抑鬱之至,不避猥越,敢此煩請,伏乞亟命有司,涓吉擧行,以副群下之望,不勝萬幸,惶恐敢啓。傳曰,卿等之陳請又如此,勉從焉。
任胤元,以禮曹言啓曰,上候平復,告廟陳賀事,旣已定奪蒙允矣。告廟吉日,令日官推擇,則今二月十五日爲吉云。同日曉頭,依前例遣大臣,宗廟·永寧殿·社禝,先行告祭後,同日巳時頒敎,王世子率百官,進箋陳賀,中宮殿一體陳賀事,知委擧行,而節目亦依前例,以權停例,磨鍊,何如?傳曰,允。
又以禮曹言啓曰,今此陳賀節目,當爲磨鍊,而王世子率百官,陳賀處所,何以磨鍊乎?敢稟。傳曰,權停。
李㙫啓曰,中樞府錄事來言,行判中樞府事金昌集,今日出往往十里。係是大臣去就,敢啓。傳曰,前頭當面諭,留待之意,遣史官傳諭。
以備忘記,傳于任胤元曰,未寧時,藥房都提調領議政崔錫鼎,鞍具馬一匹面給,子姪中一人除職,判中樞府事李頤命,熟馬一匹賜給,提調左參贊趙泰采,副提調都承旨朴弼明,儒川都正濎,竝加資,提調判敦寧府事趙相愚,知中樞府事閔鎭厚,各半熟馬一匹,副提調都承旨兪集一兒馬一匹,都承旨南致熏上弦弓一張賜給,都承旨姜銑勿論,注書魚有龜陞六,記事官洪啓迪六品遷轉,記事官權萬樞半熟馬一匹,假注書朴致遠不粧弓一張賜給,醫官金有鉉熟馬一匹面給,豹皮一領賜給,權聖徵加資,豹皮一領賜給,丁時悌·崔萬尙·朴聖瑞·鄭麟祥·吳重卨·李得英,掌務官申北溟竝加資,醫官趙慶基·許坫,各熟馬一匹面給,醫官李時聖·李重蕃·白光麟,各熟馬一匹,前萬戶洪瑞龜,醫官鄭斗俊·方震夔,掌務官李長白,醫官卞三彬·崔泰齡·白興銓·李徵夏,各半熟馬一匹,副司勇李公胤,醫官李應斗·李敏夏·玄孝綱·朴洵·吳鼎和·李震成·玄悌綱·金漢齡·許信·尹趾大·崔周慶·金德三·韓善完,各兒馬一匹,醫官全悌望·尹聖輔·金重·金壽峯·金國賓·李道元·鄭文益·鄭趾顯·權聖經·李燁,各上弦弓一張賜給,書員等,令該曹米布從優磨鍊題給,下人等,米布分等磨鍊題給。
府啓,陳賀三使臣臨陽君桓,兪集一·李翊漢罷職不敍事,權罷職事,改以拿問定罪事。答曰,依啓。前平安監司尹趾仁,從重推考事停啓。措辭竝見上
任胤元啓曰,吏曹郞廳來言,臺諫有闕,政事何以爲之?取稟。批答未下已上燼餘
兵曹參判洪萬朝辭職上疏。入啓。答曰,省疏具悉。搆捏之言,不足爲嫌,卿其勿辭,從速察職。
修撰洪禹瑞上疏。大槪,僇辱已極,情地愈蹙,昨承召牌,未克祗赴,寬恩所被,罰止問備,惶隕震越,無地置身。今於荐召之下,不敢一向偃伏,趨詣於禁門之外,而臣雖無狀,亦有一段廉恥,所遭如此,尙可有一分冒進之理乎?不得不披瀝血懇,退歸私次,若其違傲之罪,萬殞難贖。伏乞天地父母,俯加諒察,削臣職名,勘臣辜犯,以靖私義,以嚴邦憲事。入啓。答曰,省疏具悉。伊日憲府多官,聯名論啓於嚴旨旣下之後,而不卽引避,冒沒廉義,可謂甚矣。處置請遞,誠甚得宜,而勒加不韙之目,固已未便。崔宗周一人,置諸落科之說,專出欺蔽,尤極無嚴也。於爾少無可嫌,速出察職。
備邊司啓曰,刑曹長官,久未行公,訟獄多滯。新判書崔錫恒,除拜已至多日,而連呈辭疏,尙不出肅,本曹之事,殊涉可慮。刑曹判書崔錫恒,卽爲牌招察任。開城留守閔鎭遠,旣已肅謝新命,而一向陳疏,無意往赴,事體未安。開城留守閔鎭遠,亦卽牌招,使之從速辭朝,何如?傳曰,允。
謝恩,刑曹判書崔錫恒。移謄朝報
上在慶德宮。停常參·經筵。
下直,珍島郡守李行儉。
卯時,日色赤。未時,太白見於巳地。
藥房提調座目竝見上啓曰,伏未審夜來,聖體調攝,若何?寢睡一向安穩,而水刺亦已復常,瘡處漸入完合之境乎?今日三里穴受灸,旣已下敎,時刻定以何時乎?臣等憂慮未已,敢來問安,竝此仰稟。答曰,知道。寢睡安穩,水刺幾盡復常,瘡處益有完合之勢,受灸時刻,定以午正,宜矣。
大殿,政院·玉堂問安。答曰,知道。中殿,口傳問安。答曰,知道。
任胤元,以弘文館言啓曰,修撰洪禹瑞,疏批已下,卽爲牌招察任,何如?傳曰,允。
以修撰洪禹瑞牌不進罷職傳〈旨,傳〉于李㙫曰,推考傳旨捧入。
假注書洪尙寅書啓,臣承命,馳往于往十里行判府事金昌集所住處,傳宣聖旨,則以爲,聖候快臻平復,賤臣歡抃,實倍常品,而固臣情迹,旣不可因仍留滯於城裏,且臣疾病,又復添谻於勞動之餘,急於歸死故山,出還城外,而竊伏聞,聖上方欲受灸,方擬差遲一兩日,更承聖候,轉尋前路矣,不意因喉司啓達,乃以面諭爲敎,至遣史官,諭以留在,臣誠驚感,不知所措。伏況聖上屢月違豫,晉接久曠之餘,旣欲一番賜對,則一拜天顔,備陳私情而退,亦臣之區區至願,其何敢以情病爲諉,終莫之承命乎?臣謹當依聖敎,姑留以俟,進退云矣,敢啓。傳曰,知道。
有政。吏批,判書李墪進,參判尹德駿進,參議李大成進,右承旨任胤元進。兵批,判書金宇杭陳疏,參判洪萬朝未肅拜,參議李壄進,參知呂必容服制,右副承旨元聖兪進。
吏批啓曰,三水郡守,陞爲府使事,旣有定奪,故頃日政,以堂陞府使差出矣。前郡守鄭泰英,旣是堂下則仍任之後,不可仍陞府使,姑待其瓜遞,依定式以堂上差出,陞府使之意,敢啓。傳曰,知道。
又啓曰,藥房提調趙泰采加資事,命下矣。方在母喪中,決難循例批下,姑待喪畢後,擧行之意,敢啓。傳曰,知道。
吏批,以金興慶爲兼輔德,申靖夏爲兼說書,尹行敎爲軍資正。兵批,以洪以徵爲副護軍,柳萬重爲副司正,雲寵萬戶柳春栽,仍任事承傳。
李㙫,以兵曹言啓曰,卽接尙瑞院所報,則倭人處,回答書契,齎去譯官鄭翰益,上年八月,下去東萊時,髮字號馬牌受去矣。聞其子訃,罔夜上來之際,止宿於黃山驛村,行到鵲院近處,逢賊十餘人,堇以免死,而卜物及馬牌,一時見偸云。雖因賊徒見失,莫重馬牌,不謹看護,有此閪失之擧,事極可駭。其罪狀,令攸司推治,所失馬牌,字號相考,斯速改造之意,分付該曹,何如?傳曰,允。
又以兵曹言啓曰,今二月十一日,幼學具櫶保人朴有體稱名人等,自開陽門入來,差備門外擊錚,令攸司囚治,守門將金德重,推考,何如?傳曰,允。
又以內醫院官員,以都提調言啓曰,本院例有間三年造鍼之事,而丁亥春改造,今已四年,諸醫所持,尖芒已鈍,更爲精造進上後,分給諸醫,何如?傳曰,允。
兵曹判書金宇杭上疏。入啓。答曰,省疏具悉。疏末所陳備局啓辭得宜,不必更改也。卿其安心勿辭,調理行公。
午時,上御隆福殿受灸。入侍時,都提調李頤命,提調閔鎭厚,副提調南致熏假注書洪尙寅,記事官洪啓迪·宋成明,醫官金有鉉·權聖徵·崔萬尙·朴星瑞·白光麟·吳重卨·柳聖經。都提調進伏曰,近來不爲入診久矣。以下本院之批觀之,寢睡安穩,咳嗽差減,水刺復常,喜幸曷喩?今日以受灸入侍,而瘡處久未診察,先爲入診,爲宜矣。上曰,受灸後,診察,可也。頤命曰,三里穴受灸,與諸醫詳議,則二七爲宜云,今明日連次受灸,則爲二七矣。上曰,二七亦不少矣。閔鎭厚曰,積月違豫之餘,不宜累次受灸,二七宜矣。上曰,然則限二七受灸,可也。頤命曰,點穴處,令醫官診察,好矣。醫官曰,點穴是矣。頤命曰,今此受灸處,似不遠於瘡口,其有牽引之氣乎?上曰,不能的知其然,而蓋不遠於瘡口近處矣。頤命曰,近來水刺至復常,誠爲喜幸,而恐或有不節之慮矣。以頃日水刺厭進之時言之,進御一匙爲幸,而今則水刺日漸加勝,或至一升餘。當於進食之時,每思節損,不至過多,好矣。上曰,唯。鎭厚曰,久病之餘,飮食之節,或失其宜,則易以生頉,故醫方亦以過食爲戒,都提調所達是矣。頤命曰,平山縣監愼禹□,外方醫劉以泰·朴泰初等,來到城中,而上候日漸差勝,今無議藥之問,竝爲下送,何如?上曰,依爲之。缺四五行上曰,諸醫入診。頤命曰,臣等久未入侍,敢請入診矣。上曰,依爲之。鍼醫權聖徵曰,右邊核處,尙未快消解,瘡口近處,未至於如常,而不爲大段矣。入診畢,諸臣以次退出。已上燼餘
禮曹啓曰,今此上候平復,告廟陳賀擧行事,旣已啓下矣。自前國有大慶,則例有陳賀,方物物膳封進之規,今亦依前例,大殿·中宮殿·世子宮,方物物膳,一依冬至物目數,當爲封進,而陳賀之日,勢未及封進,亦依前例,隨措備封進之意,分付諸道及開城府,何如?傳曰,依啓。物膳減半封進,可也。移謄禮曹謄錄
上在慶德宮。停常參·經筵。
下直,樂安郡守沈之海,甑山縣令趙翼命。
辰時,日暈兩珥。巳時午時,日暈。夜自一更至四更,月暈。
藥房提調座目見上啓曰,伏未審夜來,聖體調攝,若何?昨日受灸之後,脚部牽引之氣,其有所減,而寢睡一向安穩乎?今日受灸時刻,依前以午正乎?臣等不勝憂慮,敢來問安,竝爲仰稟。答曰,知道。脚部牽引之氣,其有所減,而寢睡一向安穩矣。
中殿·世子宮·嬪宮,藥房問安。答曰,知道。
判決事洪萬恢再度呈辭。入啓。遞差。
司直金錫衍辭職上疏。入啓。答曰,省疏具悉卿懇。囚人供辭,旣已登徹,則一番陳疏,在所不已,伸救之說,大是情外。卿其安心勿辭,速出行公。
大殿受灸後,大殿·中殿·世子宮,藥房·政院·玉堂·二品以上·六曹·大司諫問安。答曰,知道。嬪宮,藥房·政院·玉堂問安。答曰,知道。
判府事李頤命箚子。大槪,乞收賜馬之命,以安微分事。入啓。答曰,省箚具悉。賜馬之典,意非偶然,卿其安心領受。箚末所陳,可不留心焉?仍傳曰,遣史官傳諭。
咸鏡監司書目,都事韓在海,全昧事體,擧措駭異。如此之人,不可仍置佐幕之任,不得已罷黜事。
禁府,李震相拿囚。啓。已上朝報
午時,上御隆福殿受灸。入侍時,藥房都提調李頤命,提調閔鎭厚,副提調南致熏,假注書洪尙寅,記事官洪啓迪·宋成明,醫官金有鉉·權聖徵·崔尙萬·朴星瑞·吳重卨·白光麟·卞三彬。都提調李頤命進曰,俄見下院之批,則水刺寢睡一向差勝云,不勝慶幸,而昨日受灸後,脚部牽引,顯有所減爲敎,昨日以後,行步起動之際,其無牽痛之氣乎?上曰,雖未知快愈,而脚部運用,似輕便矣。頤命曰,醫官朝已入診,不爲更爲入診乎?上曰,勿爲診察,受灸,可也。受灸畢,副提調南致熏曰,令醫改付膏藥,何如?上曰,付之未久,勿爲改付矣。提調閔鎭厚曰,此時煩達,極知惶悚,而事勢緊急,不得不仰達。守禦廳素無物力,從前每每請得空名帖,故自上亦已洞燭,曾以本廳,與他有別,每給帖文爲敎矣。近來久未請得,而軍器城堞修補之役方張,無他拮据料理之道。僧·俗通政帖各七十張,嘉善帖各三十張,成送之意,分付該曹,何如?上曰,自前每許之矣,依此分付。諸臣退出。移謄燼餘
上在慶德宮。停常參·經筵。
下直,禮山縣監李澳。
中殿·世子宮·嬪宮,藥房問安。答曰,知道。藥房啓曰,伏未審夜來,聖體調攝,若何?連日受灸,脚部牽引之候,益有顯效,寢睡亦得安穩乎?今日臣等與諸醫入診,詳察症候,宜當。不勝憂慮,敢來問安,竝此仰稟。答曰,知道。脚部牽引之候,姑無日益差減之效,寢睡安穩矣。勿爲入診。
儒川都正濎上疏。大槪,加資恩命,遽及於臣身,驚惶感泣,措躬無地。玆敢不避猥越,仰瀆宸嚴,伏乞聖慈,俯諒危懇,亟收成命,以重賞典,以安微分事。入啓。答曰,省疏具悉。今玆賞典,實循舊章,卿其勿辭焉。
輔德宋正明三度呈辭。入啓。只遞本職。
待罪臣崔錫鼎上疏。大槪,恩賞之典,猥及於縮伏俟譴之中,惶感罔措,冒死陳懇,冀蒙收回賞典,仍勘臣罪狀,俾國家刑賞,無幸免濫受之咎事。入啓。答曰,省疏具悉。今玆賞典,式遵舊章,卿其安心勿辭,亦勿待罪。仍傳曰,遣史官傳諭。
政院啓曰,聞判府事金昌集入來城中云。係是大臣去就,敢啓。傳曰,知道。已上朝報
上在慶德宮。停常參·經筵。
中殿·世子宮·嬪宮,藥房問安。答曰,知道。藥房啓曰,伏未審夜來,聖體調攝,若何?寢睡安穩,脚部牽引之氣,已得快減,而瘡處益有完合之勢乎?今日臣等與諸御醫入診,詳察症候,宜當。尙切憂慮,敢來問安,竝此仰稟。答曰,知道。寢睡安穩,脚部牽引之候,比昨益減,瘡處漸入完合之境矣。勿爲入診,亦勿逐日問安。
明日陳賀時,王世子出宮正時,巳初一刻,開門差早。
司直朴弼明上疏。大槪,泥首俟罪之中,遽蒙恩賞之典,益增惶蹙,置身無地。徊徨累日,冒死哀籲於九閽之下,伏乞聖慈,亟命收回新授資級,仍正臣罪,以重賞典,以嚴邦憲事及判敦寧趙相愚上疏。大槪,席藁俟譴之中,忽有此酬勞之命,惶感震惕,罔知攸措。終不敢泯默,玆敢冒死哀籲於天地父母之前,伏乞聖明,俯諒危懇,勘臣不職之罪,亟寢濫賞之命,以嚴邦憲,以重恩典事。入啓。答曰,省疏具悉。今玆賞典,式遵舊章,卿其勿辭焉。
正言李廷濟啓曰,殿下不知臣不肖,使之待罪於諫職,臣不勝忠愛之至悃,思效職責之萬一。向日一疏,實出肝血,竊慮調將之失宜,或歎處分之過中,悶國體之虧損,嘅朝議之乖盭,初無一毫他意於其間,鬼神臨質,臣實無媿,而日月之明,猶未察其孤忠,當初批旨,以臣有若爲藥院諸臣者然,臣於其時,恨不得刺心而見志。今者修撰洪禹瑞之醜辱,又發於反詈之疏,極口汚衊,惟意所欲,無非臣不戒三緘,有以致之,臣雖無狀,不欲與禹瑞爭其口氣,以益其羞恥,而最是聖批中,欺蔽二字,卽人臣罔赦之罪,臣實震越驚悚,亦莫曉其所由也。玆事委折,臣於疏避,略有所論,而抑有未曾詳悉,以致聖明之疑惑耶?前持平崔宗周之與憲府諸僚,初不行相會禮,人皆言之,故臣固詳聞,而一日適與宗周相遇,語及伊時事,宗周以爲,吾與諸僚,曾不行會禮,故初欲論啓者,只是獨啓,元無簡議他僚之事,雖以其日前啓,不曾聯名見之,亦可知也云云,此則宗周尙在,臣敢誣乎?夫臺官之相會禮,不於私家,而必於公廳,一府吏屬,無不目見,元非陰微難知之事。宗周之不行會禮,禹瑞始或未及聞知,及其日久之後,豈有不知之理,而今其疏猶曰,宗周發啓之日,實有通報諸臺之擧,又曰,旣有無故行會禮之僚員云,又攙入不得目見等語,有若歸之於疑信之間,故雖以四聰之明,未及照燭其實狀,反以臣親聽宗周據論列之言,至加以欺蔽之目,臣之痛冤,固不足恤,而豈不傷於無微不察,公聽竝觀之大德耶?臣之所謂宗周則容或置之落科云者,亦據禹瑞處置之語,以爲諸臺,則元無昨日與聞之事,實無一毫可避之端,而宗周則初欲發啓雖不徹,或可引以爲嫌,故有所云云爾,觀於臣疏中,容或二字,則可想臣言,只因禹瑞言而發,亦非以宗周爲必可遞也。且禹瑞所謂毋論論啓與否,宜有引避云者,此蓋出於辭窮屢變之後,求說不得者也。翌日諸臺,來會臺廳,與宗周始行會禮,聯名論啓,三司救解之敎,固下於未及傳啓之前,則初無論啓之擧者,有何救解之嫌,舍其當爭之事,强爲不成說之避耶?雖欲以三司二字,自當而爲避,必無辭可以自列矣。況宗周則欲啓而未徹,憲府他臺,曾無一言半辭於昨日三司救解之敎,決非混指憲府,而憲府諸臺之無可嫌,豈不章章然乎?此事是非,較然明甚,倘蒙聖上平心徐察,則固可以俯燭無餘矣。噫,雷霆之下,莫不畏懾,苟有一事一端,可假而爲避者,孰肯觸冒嚴威,樂爲逆耳之言於君上之前哉?顧今人多厭厭,直氣久死,世道之危,誠非細故。設令嚴旨之下,可避不避,而直爲論啓,惟當奬其敢言之風,不宜呵責其細節,況初無一分可避之嫌者耶?臣之區區之意,實在於此,略及於章疏之末,上以得罪於明主,下以受無限汚辱於人,此皆臣徒恃明主,不諒時勢之致,尙何言哉?臣於當初處置請出之後,豈有一分冒進之勢,而旣蒙恩由,終違嚴召,則是臣自外於慈覆之下,故冒昧承命,歸省父母,崇恩異渥,日夕感祝。伏聞玉候已臻康復,告廟頒賀,期日已定,故促裝入來,庶幾仰伸慶抃之忱,卽尋辭免之章矣。得見朝紙,批旨切峻,責臣以人臣之極罪,驚惶之極,又不得不瀆浼於靜攝之中,臣罪萬死,臣罪萬死,請命遞斥臣職。答曰,勿辭,退待物論。
知事閔鎭厚上疏。大槪,乞收賜馬之命,且改備局等任,以重賞典,以幸公私事。入啓。答曰,省疏具悉。今玆賞典,式遵舊章,居留例兼,竝據無妨,卿其勿辭,安心行公。
持平洪重禹上疏。大槪,敢陳愚衷,以備裁幸事。入啓。答曰,省疏具悉。朝家賞典,務歸得中,癸巳之例,不宜爲援也。疏末所陳,可不留心焉?已上燼餘
上在慶德宮。停常參·經筵。
未時,太白見於巳地。
傳曰,頒赦百官加爲之。政院啓曰,頒赦百官加爲之事,命下矣。某罪以下宥之乎?敢稟。傳曰,雜犯死罪以下竝宥。
吏曹啓曰,在前有頒赦之擧,則例有別歲抄之事,今則何以爲之乎?敢稟。傳曰,書入。又啓曰,別歲抄之入事,命下矣。準期不敍,災傷罷黜,褒貶居中居下,竝書入乎?敢稟。傳曰,依爲之。又啓曰,百官加下批,政事,取稟。傳曰,當日爲之。
敎。王若曰,積日違豫,屬遭無妄之災,自天申休,聿覩乃瘳之慶。玆當四方之齊忭,詎緩十行之誕敷?言念寡昧之資,叨承艱大之業,興居愼節宣之道,營衛或愆,筋力異鼎盛之年,感傷尤易。頃緣結核之爲祟,久遲合瘡之奏功。病源雖在於下膲,分野則重,醫技未效於內托,湯丸屢更。以平昔惕勤之誠,久廢酬應,而臣庶憂愛之忱,可想焦遑。幸賴神明之護持,爰致寢膳之平善。驩騰區宇,與品彙而俱蘇,節屆陽春,導和氣而方暢。伊蹈抃縱均於群下,然畏懼尙切於一心。床笫甫安,少愈之戒猶在,匙筋纔擧,多瘠之慮轉深。軫農務於靜攝之時,諭告斯降,議賑政於方春之日,民事寧忘?素志雖堅於執謙,衆請難遏於飾喜。向儲嗣痁患之良已,慶且告於宗祊,緣寡躬愆度之彌留,賀尙稽於朝野。惟疾之憂夬去,纔喜七發之霍然,罔害之休鼎臻,復見一時之平了。玆循率土之顒望,勉副祝崗之輿情。芬苾或陳,旣揭虔於淸廟,絲綸載布,又播告於大庭。蕩垢滌瑕,法義經雷雨之解,行慶拖惠,順月令生育之功。自本月十五日昧爽以前,雜犯死罪以下,咸宥除之。在官者各加一資,資窮者代加。於戱,醫國惟在於體仁,養心莫先於持敬。歲民無着,匝邇遐而同歡,淸明在躬,與天地而合德。自今伊始,咸與維新,故玆敎示,想宜知悉。大提學姜鋧製進
大司諫趙泰億啓曰,引嫌而退。疏避所論,儘擧實狀意,嚴旨何必深嫌?請正言李廷濟出仕。答曰,依啓。
忠淸監司書目,全義縣監趙正緖,眼病危重,累呈辭狀,不得已罷黜事。
禮曹啓曰,上候平復之慶,旣已告廟陳賀,頒赦八方。設科取人,自是次第應行之事,而今番上候平復,實是宗社臣民無前莫大之慶,又有王世子瘧候平復之慶,群議皆以爲,不可循用常例,別設增廣,以示同慶之意,允合事宜。大臣之意亦如此,以增廣別試設行,何如?傳曰,允。
正言李廷濟牌不進,依承傳罷職。
傳曰,密南正堪,都正除授。已上朝報
有政。判書李墪服制,參判尹德駿進,參議李大成服制,左承旨李敏英進。啓曰,判書李墪,參議李大成,俱以服制不進,小臣獨政未安,何以爲之?敢稟。傳曰,仍爲之。
以柳鳳輝爲判決事,吳廷奭爲慶源府使,金萬亨爲延曙察訪,安時相爲咸鏡都事,沈樘爲宗簿正,金時鑌爲海州推考敬差官。百官加下批。傳曰,瀛昌君沈,靈愼君瀅,東原君潗,密豐都正坦,密南正堪,竝百官加。
兵批,判書金宇杭病,參判洪萬朝進,參議李壄服制,參知呂必容病,左承旨李敏英進。以朴弼明爲副護軍,洪萬恢爲副護軍,楊憲奭爲副護軍,宋正明爲副護軍。
禮曹啓曰,今此上候平復之慶,以增廣設行事,啓下矣。增廣例有圓點設行之規,而糜費甚多,事力不逮。且於取士之道,亦無所益,故近來增廣時圓點,皆不設行矣。今亦依前例,除圓點不設館試,只設兩所,而館試試所之數,分屬兩所,何如?傳曰,允。移謄禮曹謄錄
政院啓曰,今日大庭陳賀,王世子致詞先四拜時,贊儀唱鞫躬四拜,則卽當擧麾樂作,而掌樂院官員,不卽擧麾再拜,致責之際,以致拜數至,再而後始爲擧麾樂作。莫重禮節,不能詳察,有此遲緩,殊甚駭然。當該官員推考,典樂令攸司推治,何如?傳曰,允。移謄掌樂院謄錄
義禁府啓曰,時囚罪人林泓發配事,判下矣。曾於丁亥正月初十日鞫廳,大臣以下請對入侍時,林泓則有減死絶島定配之命,而旋因臺啓,姜以徵推覈間仍囚矣。今有發配之命,與前日定奪,律名有異,何以爲之乎?敢稟。傳曰,依前定奪擧行。移謄禁府謄錄
上在慶德宮。停常參·經筵。
未時,太白見於巳地。酉時,日暈兩珥。
中殿·世子宮·嬪宮,藥房問安。答曰,知道。藥房啓曰,伏未審夜來,聖體調攝,若何?脚部牽引之氣,已得快減,而寢睡一向安穩乎?盈庭獻賀,慶溢宗祊,臣等倍切聳忭之誠,累日不得入侍,區區憂慮,不敢少弛。今日率諸御醫入診,宜當,敢來問安,竝此仰稟。答曰,知道。寢睡安穩,牽引之候,猶未快減矣。勿爲入診。
禮曹,上候平復,合二慶,增廣別試諸科吉日,鄕漢城試,進士初試,三月三十日,鄕漢城試,生員初試,三月二十二日,鄕漢城試,文武科初試,四月十一日,雜科初試,四月十三日。進士覆試,五月十一日,生員覆試,五月十三日,生進放榜,五月二十二日辰時。文武科會試,五月二十八日,殿試,六月初八日,放榜,六月十五日辰時。雜科覆試,六月二十日,放榜,六月二十九日辰時,推擇啓。
傳曰,李東彦負犯極重,當初判付,實出於痛惋之意,而頃日李縡疏中所云,專出臆逆,殊甚不韙矣。第東彦罪名,非比尋常,有罪無罪,不可不明覈處分,似不可以已死而置之。令該府議于諸大臣,稟處。
假注書兪命咸書啓,臣承命馳往于忠淸道尼山縣門外右議政尹拯所住處,傳宣聖批,則以爲,臣久冒匪據,一刻靡安,不得不冒死瀆擾於靜攝之中,方日夜煎灼,冀蒙鐫削之恩矣,近侍又臨,傳諭聖批,曲賜優容,又至於此,臣誠惶恐悶塞,罔知所措。噫,聖諭每以情志未孚爲敎,臣亦竊恨螻蟻微衷,不敢孚徹於淵鑑也。臣之懍懍病喘,非但精神昏昧,已無生人之理,氣息之澌惙,亦日以益甚。每於近侍之來,一番應接,亦有頓踣隕絶之虞,安有一分應命之路?若自上俯燭此實狀,則以聖慈眷顧之念,必有惻然矜憐之意,許遂其分,久矣。前後呼號,心焦氣盡,臣每誦天高聽卑之語,而自悼誠微,無以上格也。今臣之情勢,已到窮極,更無可言,唯是終始違命之罪,爲臣究竟之地。惟願速伏刑章,以塞臣責而已,無任伏地戰慄之至云矣,敢啓。傳曰,知道。
領府事尹趾完上疏。大槪,久淹旅邸,氣息澌盡,急於歸死,留疏徑發,辜恩負命,不勝惶恐事。入啓。答曰,省疏具悉卿懇。日者批旨之特宣,手札之繼降,予意誠非偶然,而情志不孚,留疏決歸,愕然且慙,無以爲諭。卿其須遵前旨,亟回遐心,宜速上來,毋孤至望。仍傳曰,遣史官傳諭。
禁府,蒙宥時囚罪人高尙說·李震相放歸田里,罪人李雲徵·李玄紀定配,未蒙身死罪人金琓·李蕃,放歸田里,未蒙身死罪人李玄逸·睦來善,未及拿來。罪人權·金得汶,竝放送,時囚罪人林泓·金益光,竝發配,姜以徵,減死極邊定配。
吏曹啓曰,臺諫有闕,政事,取稟。傳曰,過國忌後爲之。
傳曰,三大臣面諭事,曾已傳諭矣。今日入來事,分付。
謝恩,判府事金昌集。
政院啓曰,奉朝賀南九萬,判府事李畬·金昌集來詣矣。傳曰,引見。
左議政徐宗泰,戶曹判書李寅燁請對入侍。已上朝報
未時,上御隆福殿,三大臣引見。左議政·戶曹判書請對時,奉朝賀南九萬,判府事李畬,左議政徐宗泰,判府事金昌集,戶曹判書李寅燁,同副承旨李㙫,假注書柳萬重,記事官洪啓迪·宋成明入侍。此條燼餘
左議政徐宗泰,戶曹判書李寅燁請對時,上曰,赦令雖頒,實惠未及於少民,其在同慶之道,宜有慰悅之擧。各道己卯以後諸般未收身布,限五年條,特爲蕩減,嶺南被災尤甚中,沿江沿海尤甚十三邑,湖南尤甚七邑,大同亦爲特減一斗,以示朝家軫恤之意,可也。此條朝報
軍器寺官員,以提調意啓曰,本寺以武庫衙門,曾前則物力不至凋殘,凡千進上,各邑責應,無弊支過矣。乙亥八月,以年凶,三南所封,三名日甲胄等物權減,至于今日,已有十有餘年,蓋方物價,準數受來,則不無贏餘,官司得以成樣,而以久停封進之故,漸就蕩敗,至於許貸他司,以充及時之需,其苟簡之狀,不可勝記,切念方物裁減,初出於爲民之意,而有不然者,今此三南甲胄價,雖云裁減,元無民結減捧之事,宣惠廳依前收捧,歸於儲置,若以方物價米,移送於賑廳爲言者,亦有不然者,大同米與賑廳穀,條款自別,荒歲救民之政,惟當自賑廳料理而已。大同享上之物,逐年權減,有同永減之規,更無復舊之日,非但殘司形勢之悶切,三名日所進甲胄造成時,自本寺例以臨時稟旨擧行矣。今此上候平復,陳賀方物,甲胄之代,以鳥銃打造封進事命下,而鳥銃七百餘柄,以甲胄價米布磨鍊,則所入物力匠人等料布,太半不足,本寺財力蕩殘,拮据無策,誠甚悶慮。臣之愚意,年事比前稍稔,則莫重享上之禮,久廢不行,揆以事體,極涉未安。諸道三名日所進甲胃,亦爲趁今復舊,以爲補用於鳥銃打造之役爲宜,亦令本曹,庶得以稍成貌樣,何如?傳曰,允。移謄宣惠廳謄錄
上在慶德宮。停常參·經筵。
傳,前別將李挺栢·白圭復·嚴泰雄,討捕使姜碩望·李鳴夏·,監牧官沈鳳翼,僉使朴世挺·李萬相··卞爾恒,司勇金英達,知事尹世紀,司果李允文,權管韓相周·金始龜,萬戶林承浚·白弘道·吳世邦·宋後祥·宋時雄·金萬英,別將劉起準,判官宋墁,縣監辛錫祿·李揆一·金葵·宋相淹。察訪金自光·任華世縣令鄭世會·盧世器,郡守黃禹明,判官鄭會郡守韓沆·李鼎華,府使朴斗世郡守李湛·李大根,輔德朴行義,縣監崔祥·鄭維升,郡守李世晟·尹以莘,縣令趙鳴鳳,經歷權始經,郡守李弘廷,閔聖得,縣監李綏晩·洪九采·鄭海尙·全禹樟·李漢宗,縣令趙錫命,假引儀朴濂,郡守崔慶大·金夏鳴·李弘規·孟淑夏·兪崇,參奉李德壽,副正字余垕,掌令柳鳳徵,副校理李興,儉正李晩堅,獻納吳命恒·沈壽賢·李翊漢,正言金斗南·金始煥·李端章,都事韓在誨,牧使成儁,司諫韓配周,副校理李明浚,修撰權世恒·李世瑾,郡守張友軫·李遂良·李奎年·金時保縣令洪錫九·柳榑·林再茂·鄭文彬·李碩臣,判官成壽雄,府使金鼎臣·安大規·李元命·趙泰謙·趙泰謙·李碩根李碩根·李溶·朴泰圭·金命熙,牧使李東馣,承旨兪集一·李彦經·李觀命,大司成李晩成,府使安績·宋奎炫·李衡祥·李順坤,郡守李時蕃·全城君混,臨陽君桓等,竝敍用。副修撰蔡明胤,佐郞李浣,縣監金胄甲·李宜遂·宋世鼎·任歚·鄭纘輝,左通禮吳羽進,郡守金重禹,府使李宇謙,郡守曺復卿,縣監李萬春,察訪南夏明,典籍權德載,府使朴斗世,縣監洪時傑·李命相,參奉李萬紀·韓益達,郡守崔燾中·李性天,縣監閔益明·金錫賚·崔禧,參判鄭澔,府使趙爾壁·黃鑌,郡守尙經周·閔最重,夏川都正椅,營將金鳴夏,司果李井煥,折衝邊震英,嘉善周時興,護軍金鎭圭,兵使李惠疇,僉使金弘績·魏赫萬·李以峻,中軍黃奎,監牧官張英弼,武兼閔重三·金致煥·丁時翼·沈繼徵,僉使金禹鼎,宣傳官沈潞·閔挺健,守門將卞禹賚·金遇說,萬戶宋時雄·林承俊,權管朴尙信·崔翼商·曺國相·李養正·金重九,別將白圭復,呼唱官柳克培等,竝職牒還給。京畿水使李弘述,前水使李鳳祥,牧使李聖漢,府使張鵬翼,郡守趙益徵·李之張,竝降資還授。去己丑春夏秋冬等褒貶,居中居下,竝勿論事,下吏兵曹。
判府事李濡上疏。大槪,乞收誤恩,以重賞典,仍暴危悃,冀蒙矜許事。入啓。答曰,省疏具悉卿懇。今玆賞典,或遵舊章,安心領受。疏中所陳,看來不覺愕然也。予當面諭,卿其與史官,卽速偕入。仍傳曰,遣史官傳諭。已上朝報
上在慶德宮。停常參·經筵。
未時,太白見於巳地。
下直,密陽府使韓世良,高城郡守柳成運,橫城縣監申伯周,金溝縣令鄭亨益。
中殿·世子宮·嬪宮,藥房問安。答曰,知道。藥房啓曰,日氣陰曀,伏未審聖體調攝,若何?寢膳之節,連得如常,而瘡口日漸完合,脚部牽引之候,亦已快減乎?臣等久未入侍,不勝憂慮。今日率諸御醫入診,宜當,敢來問安,竝此仰稟。答曰,知道。寢膳之節如常,瘡口日漸完合,脚部牽引之候,猶未快減矣。勿爲入診。
記事官申靖夏書啓。臣承命馳往于龍山村舍行判府事李濡所住處,傳宣聖批,則以爲,臣之猥陳危懇,徑出江郊,妄率之罪,自知難逭,而不意聖度天大,反降溫批,至以予當面諭,與史官卽速偕入爲敎,臣誠驚惶感泣,不知死所。顧臣情迹,有不敢冒昧復入,而聖候康復,區區慶忭之忱,雖已少伸於呼嵩之列,未得一瞻天顔而退,犬馬微悃,方切耿結于中,今玆恩諭,若是勤摯,則臣何敢以私義之難安爲辭,而不卽祗承,以重孤負違傲之誅哉?謹當趨詣闕下,恭俟進退云矣。大臣方欲承命入城,故臣則先爲入來之意,敢啓。傳曰,知道。
假注書金始㷜書啓,臣承命馳往于安山郡元堂里領府事尹趾完所住處,傳宣聖批,則以爲,臣垂死殘喘,久淹旅次,氣息日益危綴,誠恐一朝溘盡,不得不留疏徑歸,而區區犬馬之誠,未忍便訣,回望象魏,感淚如瀉,僅還舊棲,達宵悲咽,伏蒙史官遠臨,宣諭聖批,辭旨勤懇,逈出尋常,至有宜速上來之敎,顧此人鬼關頭老物,決無奉承之望,一息未絶之前,長爲負罪之臣,伏地震越,不知所達云矣,敢啓。傳曰,知道。
奉朝賀南九萬上疏。大槪,敢陳前席未盡之血忱,冀蒙恩命,歸死故山事。入啓。答曰,省疏具悉卿懇。日昨面諭,亶出心腹,謂卿體諒,不我遐棄矣,情志未孚,復申前懇,愕然之極,如添一病。噫,至意不可終孤,江郊殊異城裡,卿其亟回遐心,久留調息,徐待秋凉,江村齟齬,更爲陳請,亦未晩矣。卿宜念哉,用副至望。仍傳曰,遣史官傳諭。
政院啓曰,判府事李濡,來詣闕下矣。傳曰,引見。
應敎金興慶,副校理李宜晩,修撰洪禹瑞牌不進,依承傳罷職。
禁府啓目。命下矣。議于諸大臣,則左議政徐宗泰以爲,李東彦罪名,人理所無,而閱年按治,衆招錯互,終未得究實。東彦瘐死,獄事遂惙,罪在黮黮未明之間,若或有一毫詿誤之端,則使罪人抱冤泉下,亦非聖世之所宜有,必當明覈處分,事體爲得,誠如今日聖敎,而第念東彦旣死,應問之人,亦多有已死者,今雖更按,恐無得失之路,臣之迷見如此,伏惟上裁。領議政崔錫鼎以爲,方在惶悚縮伏中,不敢獻議。奉朝賀南九萬以爲,臣曾被李東彦論斥甚重,有難干涉於此事,不敢獻議。判府事李畬以爲,臣雖急於奔問,冒詣都下,留參賀班,而不敢復以大臣自居,與論朝議,玆不得獻議。判府事金昌集以爲,臣雖被恩命,冒入城裡,固不敢參涉於朝議。況臣曾爲刑官,適當推覈此事,酷被臺臣之論斥,尤難容議於其間,玆不得獻議。判府事李頤命以爲,臣於此事,自前嫌不敢干涉,今不得獻議。右議政尹拯,領府事尹趾完,竝在外,判府事李濡,病不收議。大臣之意如此,上裁,何如?啓。嫌不干涉及在外大臣外,更爲問議。
禁府,姜以徵,茂山府極邊定配,林泓,羅州牧智島減死定配,金益光·延日縣定配。啓。
謝恩,副修撰吳命恒。
校理洪重休牌不進,依承傳罷職。已上朝報
有政。兵批,以李晩成·兪集一·李碩根·李溶·李基泰·李斗望·李彦經·李東馣·李衡祥·安績·宋奎炫·李順坤·安大規·趙泰謙·李元命·鄭文彬·金命熙·朴泰圭·李時蕃·林再茂·李碩臣·朴守剛·柳文燧·任埅·金始慶·成重三·張世益·洪九疇·許坫爲副護軍,以尹世紀爲副護軍。
訓鍊都監啓曰,都城女墻修築之役,令三軍擧行事,已有定奪,而體城將頹處,亦不可不隨毁隨築後,仍成女墻矣。前頭始役不遠,必將募得役丁,而都監財力之不敷,頃年相臣收議時,已悉無餘,今不敢瀆撓於靜攝之中,而第物力凋殘之餘,所入鐵炭葛灰等物,雖已料理措置,而許多募軍及工匠料布,萬無拮据之路,此固不可不及時變通者也。上年夏間,禁衛營之築北城也,一依營繕修築之例,令兵曹給價事,備局啓稟,不啻丁寧,而且令戶曹給料之意,自禁營入啓定奪,則今玆都監之役,亦當依此例擧行,而且曾在都城之江都米一萬石,自賑恤廳,劃給三營事,有所定奪,都監當受其三分之一,而一千四百八十五石零,先爲取用於其時,浮石運石及東西築城之役,其餘則因其停止,未及取來矣。此亦應給之米,量宜移送事,該曹及該廳,一體分付,何如?傳曰,允。移謄御營廳謄錄
吏批,以鄭啓章爲咸鏡都事,宋正明爲副應敎,朴聖漢爲工曹正郞,韓埏爲全義縣監,任守幹爲司成,金世鎬爲兵曹正郞,李得夏爲尙衣別提,吳命恒爲副修撰,韓五章爲奉常主簿,權世恒爲副校理,尹樟爲正言,李晩堅爲輔德。
上在慶德宮。停常參·經筵。
辰時,日暈。未時,太白見於巳地。
下直,黃海兵使李澤,興陽縣監鄭運亨,咸安郡守朴時榟。
戶曹啓曰,判府事金昌集,纔已肅謝,故今二月朔頒料之意,分付廣興倉矣。卽接該倉所報,倉官進去于本家,依例請受祿牌,則以爲,今朔旣受月廩常俸,不可疊受,祿牌不爲出給云。係是大臣祿俸,何以爲之?敢稟。傳曰,令倉官輸送。
咸鏡監司書目,鍾城府使南迪明,濫用刑杖,致殞人命,不得已罷黜。其代令該曹擇差,催促發送事。
京畿監司書目,龍仁呈,以大司憲崔奎瑞辭職上疏上送事。啓。答曰,省疏具悉。卿勿過辭,從速上來行公。
江華留守書目,戶曹參議鄭齊斗辭職上疏上送事。啓。答曰,省疏具悉爾懇。前後疏批,已諭予意,今又祈免,無已太過?須勿固辭,安意上來察職。開城留守閔鎭遠辭職上疏。入啓。答曰,省疏具悉。旣往之事,不必深嫌,居留例兼,不宜過辭,須勿撕捱,從速察職。
奉朝賀南九萬上疏。大槪,昨蒙聖批,辭旨勤篤,以臣愚賤,何以得此?不勝感泣悲切之至,而臣之病狀,實難淹留京近,不得不冒死更陳,徑尋歸路,只俟違命之誅,尤不勝震悸崩迫事。入啓。答曰,省疏具悉卿懇。昨者疏批中,徐待秋凉之語,予意必欲使卿久留江郊,而祗緣誠淺,歸志已決,缺然慙恧,無以爲諭。卿之年齡雖高,精力尙强,當此艱虞之日,決不可捨予長往,以孤勤懇之意。卿其亟回遐心,幡然造朝,勉副如渴之望。仍傳曰,遣史官傳諭。
平安監司書目,玉署新命,有不宜更冒者,且有惶恐不自安者,所授職名,先行鐫免,仍勘臣罪,以幸公私事,上疏上送事。啓。答曰,省疏具悉。卿其勿辭,從速察職。已上朝報
上在慶德宮。停常參·經筵。
中殿·世子宮·嬪宮,藥房問安。答曰,知道。藥房啓曰,伏未審日間,聖體調攝,若何?寢膳之節,一向如常,而瘡口益有完合之勢,脚部牽引之候,亦已快減乎?臣等久未入侍,不勝憂慮,敢來問安。答曰,知道。寢睡之節如常,瘡口日漸完合,脚部牽引之候,猶未快減矣。
左承旨李敏英上疏。大槪,閱月勞悴之餘,病情添劇,委身床席,人鬼莫分,自力供職,斷無其望。玆敢冒死呼籲於靜攝之中,伏乞聖慈,俯垂矜察,亟許遞改,以便調息事。入啓。答曰,省疏具悉。爾其勿辭,調理察職。
大司諫趙泰億三度呈辭。入啓。遞差。
兼弼善李肇三度呈辭。入啓。只遞春坊兼任。
備邊司啓曰,近日本司堂上行公之員甚少,每坐僅得備員,或有堂上不齊,不得開坐之時矣。行副司直兪集一,久不參坐,參贊黃欽,兵曹參判洪萬朝差下之後,至今一不行公,事體殊甚未安,竝推考,卽爲牌招參坐,何如?傳曰,允。又啓曰,開城留守閔鎭遠,除拜已久,而一向控辭,疏批再下,備盡開釋,更無可引之嫌,西關交龜之遲滯,亦涉可慮,開城留守閔鎭遠,卽爲牌招,使之從速辭朝,何如?傳曰,允。
戶曹啓曰,依傳敎,行判府事金昌集,今二月朔祿俸,令倉官輸送,則以爲,今此輸送之命,雖極惶感,月廩常俸,決無疊受之理,將以一疏乞寢成命云,不爲領受,何以爲之?敢稟。傳曰,三月朔祿俸,輸送,可也。
吏曹啓曰,臺諫有闕,政事,取稟。傳曰,再明日爲之。
判府事金昌集上疏。大槪,敢申前席餘懇,冀蒙亟許退歸,仍寢祿俸輸送之命,以安微分事。入啓。答曰,省疏具悉卿懇。前席勉留,不啻勤懇,謂卿體諒,必回遐心矣。今見卿疏,曷勝缺然?噫,卿以世祿之臣,有休戚與共之義,値此多難之回,胡忍翩然捨去耶?決知其不可也。至於薄稟,不宜過辭,卿其領受,安心留在,毋孤予面諭之意。仍傳曰,遣史官傳諭。
司書申思喆,奉敎申靖夏,文臣朔試射時,稱病不進,依承傳罷職。已上朝報
禁衛營啓曰,今日慕華館別驍衛中日試射時,別驍衛金斗連,騎芻放射之際,至四芻,同番軍崔亨傑,不意橫走於貫革之後,中矢卽斃,事甚驚慘。金斗連,雖出無情,不可全然無罪,從重決棍後,致死人自營門出給埋葬之具,斂屍下送之意,敢啓。傳曰,知道。勿爲決棍。移謄禁衛營謄錄
備邊司啓曰,今番上候平復,實是宗社莫大之慶,而赦令頒下之後,各道在配罪人放未放狀啓之上來,每多淹滯,動經時月,今則事體尤重,不容如前遲延。放未放狀啓,疾速修正上聞之意,令該府申飭各道,何如?傳曰,允。移謄禁府謄錄
上在慶德宮。停常參·經筵。
夜三更四更,西方有氣如火光。
下直,昌原府使閔遠重,居昌縣監韓祉。
掌令尹會三度呈辭。入啓。遞差。
假注書洪尙寅書啓,臣承命馳往于廣州良才驛奉朝賀南九萬所住處,傳宣聖批,則以爲,昨承聖批,勤摯委曲,臣非木石,寧不感泣?第臣目今疾病,沈淹日久,急於歸死,不得不更陳私懇,徑離城闕,非但犯分辜恩之罪,不可自贖,缺悵愴恨之懷,亦安有窮已哉?不意玆者,史官踵來,誅罰不加,恩諭又及,奉讀再三,不勝驚隕涕泣之至。竊念臣之自處,本非高蹈之士,索價之人,從前苦心血懇,亦嘗煩累之天聽,伏想日月之明,必有無遺不燭矣。今者下諭,乃以長往遐心爲敎,此豈臣方寸之所嘗有,亦恐非聖明之所當責誨於賤臣者也。且念臣雖昏耄已極,類非陽界上物,而身爲王臣,不當自有,聖敎之嚴,亦不敢一向違拒。且聞謝事之臣,使之任便去住於遠近,不自朝廷檢擧其行止者,亦是自前朝家優恤老臣之例。臣之今行,病勢方苦,實難倉卒停當於中路,及還舊巢之後,賴天之靈,幸續縷息,則謹當仰承恩命,早晩往來於近畿莽蒼之間,以爲瞻望終南,日夕寓慕之計云矣,敢啓。傳曰,知道。
傳曰,史官一員待命,騎馬三匹立之。
掌令宋宅相上疏。大槪,敢陳區區所懷,冀蒙察納事。入啓。答曰,省疏具悉。憂愛陳戒,可不留心?藥院之臣,誠有所失,若其本情,固爲恕察,備忘中所引麟經之語,特爲刪去,命召亦令史官傳授焉。
備忘記,開城留守閔鎭遠再疏之批,已盡開釋,一向違牌,無意辭朝,其在事體,殊甚未安,推考,更爲牌招。
正言尹樟辭職上疏。入啓。答曰,省疏具悉。爾其勿辭察職。
判府事李畬上疏。大槪,臣病情日深,急於歸死,玆敢悉暴血懇,還就鄕路,乞賜矜許,仍治臣辜恩徑歸之罪事。入啓。答曰,省疏具悉卿懇。日昨面諭,豈徒然哉?欲其偕留京輦,與共國事,而不料相繼留疏,決意長往,是何情志之不孚至此耶?心甚愕然,繼以愧恧,不知所以爲諭。所謂情勢,累次開釋,更無毫分難安之端,卿其體寡昧之思想,念國勢之岌嶪,亟回遐心,須速復路,用副予虛佇之望。仍傳曰,遣史官傳諭。
記事官宋成明書啓,臣敬奉命召,傳授于領議政崔錫鼎,則以爲,臣身負重戾,縮伏城外,罪譴之加,日以顒俟,不意玆者,特遣史官,傳授命召,而恕察本情之敎,亦著於臺疏之批,兢蹙之中,一倍惶感,罔知所以自措也。謹當以文字,仰陳區區衷懇,以請處分云矣,敢啓。傳曰,知道。已上朝報
備邊司啓曰,增廣大少科,旣已擇日啓下,監試初試,在於三月二十日,遠道京試官,所當趁速差出,而咸鏡北道,以評事掌試,而評事尙未出代,評事差出後,治裝下去,勢將急迫。在前本道都事,入送北道,而南道則差出京試官,多有其例,今亦依此擧行之意,分付該曹及本道。新除授咸鏡都事鄭啓章,亦令該曹催促發送,何如?傳曰,允。移謄禮曹謄錄
上在慶德宮。停常參·經筵。
下直,兔山縣監鄭斅。
中殿·世子宮·嬪宮,藥房問安。答曰,知道。藥房啓曰,日氣陰濕,伏未審聖體調攝,若何?水刺寢睡,一向如常,而瘡口幾盡完合,脚部牽引之氣,或已快減乎?臣等不得瞻望玉色,今已一旬,症候猶未全安,今日率諸御醫入診,宜當。不任憂慮,敢來問安,竝此仰稟。答曰,知道。寢膳之節如常,瘡口日漸完合,脚部牽引之氣,猶未快減矣。
政院啓曰,卽者吏曹郞廳來言,三堂上,以開政事,入來矣。正言韓永祚疏中,有侵斥之語,故引避退去,不得開政云。原疏未徹之前,稱以情勢難安,不卽開政,事未妥當。判書李墪,參判尹德駿,參議李大成,竝卽牌招開政,何如?傳曰,允。
假注書洪尙寅出使,代以李萬維爲假注書。
大司成李台佐辭職上疏。入啓。答曰,省疏具悉。爾勿過辭,從速察職。
正言韓永祚上疏再呈。入啓。答曰,省疏具悉。近日銓注,不可謂至公,而經營計較之說,殊未穩當也。爾其勿辭,從速察職。
吏曹參議李大成牌不進,依承傳罷職。
戶曹啓曰,判府事金昌集來三月朔祿俸,廣興倉不待料日,徑先輸送,下吏今方推治,而昨日大臣陳疏不受,則批旨中有領受之敎,其祿俸更爲輸送乎?當待料日而輸送乎?敢稟。傳曰,待料日輸送。
領議政崔錫鼎上疏。大槪,昨蒙史官來傳命召,惶感罔措,第臣負犯至重,不可以一時恩恕倖免。伏乞先削職名,仍勘罪狀,以肅邦憲,命召不敢仍留,謹此隨疏還納事。入啓。答曰,省疏具悉。臺疏之批,略示予意,還納命召,無已太過?卿其安心勿辭,亦勿待罪。仍傳曰,遣史官傳諭。
政院啓曰,吏曹判書李墪,參判尹德駿,更爲牌招開政,何如?傳曰,允。
吏曹判書李墪,再牌不進後上疏。大槪,臣於臺疏,已難晏然,仍據於銓地,不得不自速逋慢之誅,而繼伏見其答批之辭,尤不勝惶駭。再牌之下,又未克祗赴,乞亟罷斥臣職,仍勘臣罪,以謝人言,以安私分,千萬幸甚事。入啓。答曰,省疏具悉。卿其勿辭察職。
政院啓曰,領議政崔錫鼎,使錄事來納命召,何以爲之?敢稟。傳曰,令疏批,傳諭史官傳授。
吏曹參判尹德駿,再牌不進後上疏。大槪,重被臺臣疏斥,不敢冒參政席,再違召命,罪戾層重。伏乞亟降明命,顯加斥黜,以公銓選,以服人心事。入啓。答曰,省疏具悉。卿其勿辭察職。
政院啓曰,吏曹判書李墪,參判尹德駿,再牌不進,推考傳旨,今方捧入,而開政命下之後,不卽擧行,事甚未安。所當更請牌招,而一日三牌,有傷事體,且明日乃國忌齋戒,再明日國忌正日,政事何以爲之乎?敢稟。傳曰,過國忌後爲之。
臨陽君桓辭職上疏。入啓。答曰,省疏具悉。委折如此,於卿別無所失,安心勿辭焉。已上朝報
藥房入診時,提調閔鎭厚所啓,南漢山城南格臺築墩當否,與訓鍊大將李基夏,右尹尹就商,同往省審事,上年已爲定奪,而李基夏適有身病,獨與尹就商往見矣。今則基夏之病已差,前頭問安停止後,臣與基夏出去,更爲看審以歸,何如?上曰,依爲之。移謄備局謄錄
上在慶德宮。停常參·經筵。
假注書金始㷜書啓,臣承命馳往于豆毛浦村舍,判府事李畬所住處,傳宣聖批,則以爲,臣病勢垂盡,急於歸骸,不得不陳疏出城,辜負聖恩,罪死無赦,留在江村,祗俟威命,伏承史官傳宣聖批,十行縷縷,反復開誨,誅罰不加,恩禮冞隆,不勝惶隕感激,莫知所以爲對,但有汗淚交流而已。噫,臣以已退之身,爲問候而來,玉候康復之後,臣之蹤迹,固不敢一日安於都下,而猥被面諭之命,黽勉遲留,及入前席,天顔密邇,玉音丁寧,恩意隆厚,不啻若家人父子,區區犬馬之誠,無以自禁,不覺感淚盈襟。然臣之情勢,聖上乃以已盡開釋,無復可嫌爲敎,有若臣可留而不留者然,臣於是,益無所逃罪矣。退出之後,去留兩難,徊徨累日,竊自謂聖鑑孔昭,臣之難於仍留,庶終不至爲深罪,病且深痼,日就沈頓,若不及今退歸,難免爲道路之屍,重貽聖世之羞,以增其罪戾,此臣所以徑就歸路,而寧自甘於違逋之誅者也。今聖批以情志不孚責臣,而謂臣毫分難安之端,促令復路,是臣之危踪苦懇,終未見諒於日月之下,臣但自撫心嗟悼,尙復何言?臣方顚仆路次,不能悉心仰對,伏地嗚咽,只俟鈇鉞之加云矣,敢啓。傳曰,知道。
禁府啓目,更爲問議,則判府事李濡以爲,李東彦所負罪名,實人理之所不容者,其末梢肯綮,專在於江床替含承款之招,而考見該曹該府文案,則江床前後招辭之違端,非止一二,枚擧其槪而論之。刑曹招則曰,喪人在西上房,禁府招則曰,在屍體房窓外。刑曹招則曰,洪海宗·朴遠賢招渠替含,又曰,永得指使替含,禁府招則曰,吳千輝指使云,而海宗·遠賢,末後之招以爲,替含事全然不知,而臺啓旣發後揣知云,永得以元無指使,又無參見,終始納招。且江床之招有曰,喪出時李持平及庶弟與西江李生員。慶生員皆在,又曰,西江李生員,時時出入屍體房云,蓋東彦自其父病時,忌避于外,以致病父思欲一見而不得,至喪後亦不入,使奴替含,乃其罪案,而江床之招旣曰,喪出時,李持平及其庶弟諸人皆在云則,李東彦之初不忌避,據此可知。或云,喪人在西上房,或云,在屍體房窓外,則旣不忌避,又在於屍體房窓外,而使官奴替含,必無是理。設令李東彦無狀,不欲親含,其庶弟及李·慶兩人皆在,李又出入於屍體云云,則何憚而舍此在喪側之親屬,必招在外之官奴而替含乎?此又事理之萬萬不近,節節可疑者,揆以獄體,所當拈出違端,嚴加究問於江床。且與其時治喪親屬,一處面對覈實,而曾不及此,東彦亦已瘐死獄中,事歸黯黯,不白其無罪而抱冤,有罪而幸免,俱有關於國家政刑之得失,此今日聖敎之所以發也。前後文案俱在,有罪無罪,自莫逃於天鑑之下,察其情僞,參以事理,有所處分,恐或得宜。臣蹤跡難安,病昏且甚,而再詢之下,不敢仰對,伏惟上裁。領議政崔錫鼎以爲,臣身負罪戾,縮伏城外,不敢自同恒人,今於再詢之下,亦不得獻議,不勝惶恐。判府事李畬以爲,臣自登對退出之後,病勢添劇,且念聖恩罔極,不敢便尋鄕路,雖姑遲留於旅邸,顧此情迹,何得自處以大臣,猥論國家政刑乎?再詢之下,終不得仰對,不勝惶恐。大臣之意如此,上裁,何如?啓。後日登對時,持文案入侍。
政院啓曰,卽聞奉朝賀南九萬下去龍仁地後,病勢危重云。係是大臣病患,敢啓。傳曰,遣御醫,持藥物卽往,連爲看病。已上朝報
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,春雨成霖,伏未審,聖體,若何?脚部牽引之氣,已得快減,而瘡口幾盡完合乎?再昨入診時,伏承聖敎,朝晡水刺,不失其時,寢興之節,常適其宜,此實數十年來,所未有之喜慶也。更願省思慮專精神,永享康寧之福,毋以一時寢安,少忽戒愼之意也。臣等不勝耿耿之憂,敢來問安。答曰,知道。脚部牽引之候,猶未快減,瘡口幾盡完合矣。
領議政崔錫鼎初度呈辭。入啓。傳曰,安心調理。
正言韓永祚啓曰,臣之無似,猥膺新命,繼而召旨遠辱,方當聖候康復,邦慶誕頒之時,臣病滯中途,不克趨詣於賀列,負罪含恨,無地自容。思欲一謝天陛,以少伸區區慶祝之悃,强策病軀,堇堇入京,而長路撼頓之餘,病情越添,無路起動,未卽祗肅。且臣情勢,實有不敢冒進於臺次者,昨上短疏,以冀鐫遞,而聖批不許,且以經營計較等說,殊未穩當爲敎。臣於此,已不勝其狼貝惶汗,而繼伏見銓官之疏,則其所以斷斷反斥者,不遺餘力,有曰,怒其一二相與者之數次不入,又以爲,此不過擊去銓地之計,臣看來駭悚,安得默然而已乎?夫銓曹之責,惟在於恢張公道,甄敍群材,而至於臺望,則除其表表見枳者外,從前出入三司之人,則一時銓官之不敢以私好惡無端不擬,政例則然,而今日銓曹用意崎嶇,或恐一言一事之有咈於時議,一自洪重瑞出當處置之後,費力尤過,近來兩司之差出也。若以私儻,不給於塡排,則窮搜在外之人,艱辛擬望,而許多無故在京者,一切錮塞,不爲擧論,至如尹會·安時相,則重殫未久,不齒公議,而汲汲然復擬,此則萬古一談,皆曰駭然,而臣所謂經營計較者,正指此等處矣。在銓官之道,固當自反,而今乃以抑偏黨絶投抵自許者,不幾於欺天乎?夫以淸朝臺望之重,注擬之不公如此,臣之所論,實採輿論,而又曰,怒其相與者之數次不入,有若以臣言,亦出於偏私者然,誠不滿一哂,而亦不足多辯也。且擊去銓地云者,雖欲以不韙題目,爲反詈之柄,而亦有不成說者若係銓地,而罪狀雖大,其將人莫敢開口乎?臣於本職,不容冒據,旣所自劃,故悉暴情實之際,自不得不歷論銓注間事,仍以受此汚衊之名,良亦困矣。聖批未安,已極悚蹙,而又遭此無限醜詆,更何顔面,冒廁於臺次乎?請命遞斥臣職。答曰,勿辭,亦勿退待。
備忘記,罰已行矣,前參判鄭澔敍用。
寧陵忌辰祭所內摘奸。
判府事金昌集上疏。大槪,恩諭之下,不免遲留,而病情添苦,急於歸死,申暴危懇,徑尋鄕路,乞蒙矜許,仍治臣辜負恩命之罪事。入啓。答曰,省疏具悉卿懇。前後勉留,予意非偶,而只緣誠淺,卿又去國,缺然且慙,無以爲諭。卿其念君臣之大義,勿復以情勢爲言,安心就途,用副至望。仍傳曰,遣史官傳諭。已上朝報
上在慶德宮。停常參·經筵。
下直,漆谷府使許埰。
靈順君浟上疏。大槪,宗社垂佑,聖候平復,一國臣民,擧切歡抃,況臣老病垂死之物,而獲覩非常之慶,區區抃幸之忱,有倍恒人,而脚部痿躄之症,逐歲添加,戶庭之間,亦未步運,前後起居之班,一未進參,日昨呼嵩之列,亦闕趨造,分義虧缺,罪合萬殞。伏乞聖明,亟命削臣職名,勘臣罪狀,以安微分,兼附區區所懷,以備裁處事。入啓。答曰,省疏具悉。上款所陳,出於意外,決知其不可也。第二件事,令禮官稟處,靈原都正櫶,固宜有恩典,而至今未果矣。令該曹特加一資,卿其勿辭焉。
政院啓曰,卽者吏曹郞廳來言,今日爲政事命下,而判書李墪,參判尹德駿,俱以病不來,參議未差,不得開政云。判書李墪,參判尹德駿,竝卽牌招開政,何如?傳曰,允。
領議政崔錫鼎再度,呈辭。入啓。傳曰,安心調理。
戶曹啓曰,日者判府事金昌集三月祿俸,有待料日輸送之命矣。卽聞判府事金昌集,纔已陳疏,出往楊州地云。判府事李濡三月朔祿牌,倉官進去請受,則以爲,方欲陳疏,而不爲出給云。係是大臣祿俸,何以爲之?敢稟。傳曰,令本官輸送月廩,而李判府事祿俸,令倉官輸送。又啓曰,領議政崔錫鼎二月朔祿俸,曾有姑待下敎,輸送之命矣。三月朔祿料當次,而該倉不敢直請祿牌,係是大臣祿俸,何以爲之?敢稟。傳曰,竝爲輸送。又啓曰,在外大臣處,月廩題給事,曾有定奪矣。判府事李畬,今已下鄕,月廩自本官,依前例擧行之意,分付本道,何如?傳曰,允。
副修撰吳命恒辭職上疏。入啓。答曰,省疏具悉。爾其勿辭,調理察職。
政院啓曰,吏曹判書李墪,參判尹德駿牌不進,推考傳旨,今方捧入,而開政命下,今已累日,一向違牌,尙不開政,揆諸事體,極涉未安。判書李墪,參判尹德駿,更爲牌招,何如?傳曰,允。
副應敎宋正明上疏。大槪,新除恩命,遽及畿鄕,力疾登途,歸伏私次,召牌遽降,祗詣闕外,而玉署東壁,地望自別,決非庸陋所可堪承。且於諫臣之疏,有不敢晏然,乞賜鐫削職名,以重官方,以謝人言事。入啓。答曰,省疏具悉。爾其勿辭,從速察職。
政院啓曰,吏曹判書李墪,參判尹德駿,再牌不進,所當更請牌招,而一日三牌,有傷事體。政事命下之後,一向遷就,已極未安,而科期漸迫,京試官差出,一日爲急,委屬可慮,何以爲之?敢稟。傳曰,參議有闕之代,問于大臣差出。
判府事李濡上疏。大槪,旣承前席恩諭,進退兩難,徊徨累日,今始更申至懇,冀蒙矜許事。入啓。答曰,省疏具悉卿懇。前席慰諭,至再至三,不啻勤摯矣。卿胡連章,不體至意耶?抑鬱殊甚,若添疾恙也。當此多艱之日,予不可捨卿,卿不忍棄予,亟遵前旨,須勿控辭,安心留在,小慰予心。不受常廩,尤涉太過,亦且領受焉。仍傳曰,遣史官傳諭。
副應敎宋正明牌不進,依承傳罷職。
修撰丁道復,再牌不進,依承傳罷職。
備邊司,吏曹參議李台佐。
觀象監,辰時,日暈。巳時,日有重〈暈〉,暈上有冠,暈下有履,色皆內赤外靑。啓。已上朝報
義禁府啓曰,卽接平安監司報狀,則渭原郡極邊定配罪人李彦明,今正月初十日,遭母喪云。依定式,許令歸葬之意,分付道臣,何如?傳曰,允。移謄禁府謄錄
上在慶德宮。停常參·經筵。
領議政崔錫鼎三度呈辭。入啓。傳曰,安心調理。
中殿·世子宮·嬪宮,藥房問安。答曰,知道。
藥房啓曰,陰雨支離,伏未審聖體調攝,若何?寢睡之節,無異於數日前,而瘡口膚滿汁止,脚部屈伸之際,亦無牽引之氣乎?臣等不任憂慮,敢來問安。答曰,知道。寢膳之節如常,瘡口淸汁不止,脚部牽引之氣,猶未快減矣。勿爲問安。
政院啓曰,新除授吏曹參議李台佐,卽爲牌招開政,何如?傳曰,允。又啓曰,開城留守閔鎭遠,累疏承批,至有特推催促之擧,而一向撕捱,無意辭朝,事體極爲未安,卽爲牌招,以爲斯速赴任之地,何如?傳曰,允。
吏曹參議李台佐上疏。大槪,纔被新命,繼辱天牌,不敢坐違,謹詣闕外,而臣於本職,姻家應避之嫌,與前無異,伏乞亟賜遞改,以便公私事。入啓。答曰,省疏具悉。爾其勿辭,從速察職。
戶曹啓曰,依傳敎,領議政崔錫鼎二月三月兩朔祿俸及判府事李濡三月朔祿俸,令倉官輸送,則領議政崔錫鼎以爲,一味縮伏,方在尋單請急中,不敢冒受祿俸。判府事李濡以爲,方欲陳疏,俱不領受云。何以爲之?敢稟。傳曰,竝更爲輸送。
假注書金始㷜書啓,臣承命馳往于楊州平丘驛村判府事金昌集所住處,傳宣聖批,則以爲,臣前後仰承勤懇之恩旨,不忍便訣,遲回累日矣。近緣觸感,病情添劇,實恐一朝溘然,急於歸死故山,不得不留疏告退,而回望象魏,旣切係戀之誠,反顧私義,亦深悚懼之忱,歸到鄕廬,只俟譴罰矣。不意史官遠臨,傳宣聖批,而不惟不加之罪,十行辭旨,開諭縷縷,有踰尋常,至以誠淺爲敎,臣拜稽莊誦,惶感交極。噫,臣之今日去國,豈敢以開釋之有所未盡,誠禮之有所未至,有意而乃爲此徑歸之計哉?特以衰年痼疾,日就危篤,若不及今退歸,必不免於生行死歸,故難於仍留,有此徑退,而今者聖敎至令安心就途,苦心危懇,終未見諒,是臣平日事君無狀,區區誠意,未嘗孚格而然,臣撫心自悼之外,不知所達云矣,敢啓。傳曰,知道。
忠淸監司書目,尼山呈,以右議政尹拯上疏上送事。啓。傳曰,遣承旨敦諭。
持平洪重禹上疏。大槪,敢陳私情,冀蒙恩遞事。入啓。答曰,省疏具悉。疏辭令該曹依施,爾其勿辭往來焉。
政院啓曰,吏曹參議李台佐,疏批已下,所當更請牌招,而觀其措語,則與參判尹德駿婚家相避,揆以法例,不可强請牌招。政事何以爲之?敢稟。傳曰,明日牌招開政。
修撰吳命恒上疏。大槪,臣於正言韓永祚之避,有駭怖危懍者,不得不冒死陳暴,乞削臣姓名於朝籍,以泄無限恥辱事。入啓。答曰,省疏具悉。諫臣疏避,只論銓注之不公,未免用意之危險,而盛氣張皇,汲汲攻擊,誠極未便也。
左議政徐宗泰箚子。大槪,病勢決難仍冒,今始畢陳情懇,冀蒙遞免事。入啓。答曰,省箚具悉卿懇。大臣之職,不在於筋力奔走,況卿年齡,未至篤老,縱有微恙,何妨論政,而引疾之章,遽出意外,心甚愕然,無以爲諭。卿其體寡昧倚毗之誠,念古人盡悴之義,安心勿辭,卽起視事,用副如渴之望。仍傳曰,遣史官傳諭。已上朝報
奉常寺官員,以提調意啓曰,本寺熟手,使役於各陵殿祭享之時,事體至重,而料食至薄,役事甚苦,只於使役之時,日給一升五合之租,熟手輩百般圖避,依托於內司及軍門。本寺以殘弱該司,不能抵當,啓下熟手,每每見奪,祭享臨時,各處熟手,無以排立,苟簡充送,莫重祭物調餁,不能精熟,事體極爲未安。熟手元額五十名雖准數,見在各陵殿及永昭殿·敬寧殿,每患不能備數,而卽今物故·逃亡·老病者六名,稱以內司各軍門所屬,不供本寺之役者四名。自前不論內司及軍門所屬,一倂抄擇啓下者,屢有受敎,而不但拒逆於啓下之際,無役而自本寺啓下者,內司及軍門,受其投托,反有據奪之弊,依受敎仍役本寺,嚴防圖免之路,物故·逃亡之類,令五部抄擇望定,何如?傳曰,允。移謄禁衛營謄錄
上在慶德宮。停常參·經筵。
未時,日暈,暈上有冠,暈下有履,色皆內赤外靑。
下直,咸鏡都事鄭啓章。
領議政崔錫鼎四度呈辭。入啓。傳曰,安心調理。
吏曹參議李台佐牌不進,依承傳罷職。
政院啓曰,吏曹參判尹德駿呈辭受由,參議李台佐又爲違牌坐罷,判書李墪,卽爲牌招開政,何如?傳曰,參議罷職之代,問于大臣差出。
司諫朴彙登啓曰,臣於日昨,伏見正言韓永祚之疏,托以情勢,攙入別語,詆斥銓地,用意擠陷,至以臺望注擬,經營計較爲言。臣於此,固已危怖駴惋,而繼見其避辭,則又曰,若而私黨不給塡排,窮搜在外之人,艱辛擬望,嘻噫,是何言也?國家,設耳目之官,畀諫爭之責,其選任之重,顧如何哉?今之出入通擬之人,其數甚夥,其誰肯甘心爲銓官之私黨,而爲銓官者,亦何敢背公議而植私黨,如言者之言耶?永祚之疏,初則以前日一鳴,新進鋒穎,莊頭爲辭,其意專以一二密交之,不與臺望,含恚蓄憤,末乃以許多臺閣之臣,竝驅之於不韙之目,夫如是,則向所謂一二密交,獨爲敢言之士,而其外諸臣,皆將如永祚之所云耶?彼雖急於伐異,獨不念誣一世而欺聖聰耶?凡於朝著波蕩,鬧端層生之日,乘時狙擊之鋒,輒先及於秉銓之地,此固近來不正之習。今永祚攻銓地而不足,竝與侍從諸臣,而歸之私黨,是欲箝一世之口,而空殿下之朝廷也,豈意淸朝諫官之列,乃有此網打之手段耶?臣之除拜此職,旣由於銓曹之擬望,則其所醜辱,臣固當之,臣雖疲劣,亦何忍包羞忍恥,與此人同列哉?卽當引避自列,而意謂方生之論,必有次第彈劾之擧,尋單縮伏,側聽無聞,儒臣自列之疏,先已登徹,在臣廉義,其何可一刻仍冒,以重臺閣之羞乎?請命遞斥臣職。答曰,勿辭,退待物論。
修撰吳命恒牌不進,依承傳罷職。
戶曹啓曰,依傳敎,領議政崔錫鼎二月三月兩朔祿俸,令倉官輸送,則以爲,臣罪戾至深,疾病且苦,方此連章請急,冒受常廩,決無是理,雖蒙再次輸送之命,終不敢承受,不勝惶恐,又不領受云,何以爲之?敢稟。傳曰,姑待下敎輸送。
正言韓永祚上疏。大槪,臣於日昨詣臺還家之後,前患氣瘧之症,又復猝發,寒熱大作,元氣澌盡,方在人鬼關頭,尋單請急,蓋出實狀,而喉司不諒,一向退却,方切悶蹙之際,伏見副修撰吳命恒之疏,則大肆氣力,詬辱蹈藉,惟意所欲,臣不勝駭然。又於朴彙登之避,醜詆極至,其在廉義,決不可抗顔詣臺自列,而且臣之病勢,實無跬步起動,玆敢冒死陳暴。伏乞聖明,亟命削臣姓名於朝籍,以快人心,以靖私義事。入啓。答曰,省疏具悉。近日銓注,殊欠公平,人言之來,烏得免乎?銓長疏辭,已涉未安,而儒臣諫臣疏避中,一網打盡,空朝廷等語,專出於恐動之計,良可笑也。爾其勿辭,從速察職。
吏曹郞廳,以大臣意啓曰,吏曹參議,問于大臣差出事,命下矣。前大司諫趙泰億,前任鐵原府解由,時未成出云,而不得已破格薦望以入之意,敢啓。傳曰,知道。
備邊司,吏曹參議趙泰億。
政院啓曰,新除授吏曹參議趙泰億,事當卽爲牌招,而聞適往楊州地云,故今方催促,使之入來,而政事,何以爲之?敢稟。傳曰,旣不在京,則不宜等待,改差。
備忘記,前應敎金興慶,修撰洪禹瑞,竝敍用。已上朝報
上在慶德宮。停常參·經筵。
下直,醴泉郡守申轂。
領議政崔錫鼎五度呈辭。入啓。傳曰,安心調理。
吏曹參判尹德駿再度呈辭。入啓。只遞本職。
政院啓曰,吏曹參議趙泰億改差事,命下矣。卽今開政無期,參議有闕之代,何以爲之?敢稟。傳曰,參判有闕之代,問于大臣差出。
開城留守閔鎭遠辭職上疏。入啓。傳曰,還出給。
獻納柳述啓曰,臣於病伏尋單中,伏見僚臺避辭,則以私黨二字,遽加於近來臺望注擬之人,臣於是,已不勝其駭惑矣。繼伏見儒臣辨暴之疏,右僚引避之辭,益不勝瞿然之至。如臣疲劣,累叨言地,縱乏稱塞之效,粗知自守之義,黨比之習,心常恥之,今者僚臺,急於侵攻銓地,乃以此不韙之目,誣衊一世之搢紳,噫,此何言也?其所謂前日一鳴,新進鋒穎,臣未知其誰某,而怒其臺閣之闕擬,許多侍從之臣,竝驅之於銓官之私黨,其所爲言,安知一出於公心,而獨不爲私黨地乎?臣竊哂之。雖然,臣之忝竊是職,亦出於近日之銓注,而右僚,旣以被其醜辱爲避,則臣安得獨爲晏然淟涊,苟冒於臺次乎?昨緣賤疾猝劇,今始來避,所失尤大,請命遞斥臣職。答曰,勿辭,退待物論。
備邊司,吏曹參判韓聖佑。
政院啓曰,新除授吏曹參判韓聖佑,卽爲牌招開政,何如?傳曰,允。
政院啓曰,吏曹參判韓聖佑,牌不進,推考傳旨,今方捧入矣。卽當更請牌招,而今已日暮,待明朝,牌招開政,何如?傳曰,允。
政院啓曰,吏曹參判韓聖佑,牌不進,推考傳旨,今方捧入矣。卽當更請牌招,而今已日暮,待明朝,牌招開政,何如?傳曰,允。
政院啓曰,吏曹參判韓聖佑,牌不進,推考傳旨,今方捧入矣。卽當更請牌招,而今已日暮,待明朝,牌招開政,何如?傳曰,允。
平安監司書目,龍川等五邑呈,以去十二月以後,染病方痛三十名,死亡八名,民事可慮事。又書目,三登縣令洪九鼎,啓聞催促之後,以其母病,連呈辭狀,久不還任,民飢方甚,發倉爲急,不得已罷黜事。已上朝報
上在慶德宮。停常參·經筵。
五更,有霧氣。
中殿·世子宮·嬪宮,藥房問安。答曰,知道。藥房啓曰,陰曀浹旬,伏未審數日來,聖體調攝,若何?寢膳之節,一向如常,而瘡口淸汁已止,脚部牽引之氣,亦得快減乎?臣等,不任憂慮,敢來問安。答曰,知道。寢膳之節如常,瘡口淸汁不止,脚部牽引之候頗減矣。
領議政崔錫鼎六度呈辭。入啓。傳曰,安心調理。
禮曹啓曰,今此上候平復,實是宗社無疆之休,旣已告廟頒赦矣。況今聖算,洽滿五十春秋,此尤前史稀有之慶,王世子奉爵稱慶之禮,似當趁速擧行,而適緣大臣有故,未得申請於筵席,竊伏想王世子愛日之誠,必有缺然之懷,而群下慶抃之忱,無以仰伸,稱觴之禮卜日擧行,以副擧國臣民顒若之望,不容少緩,諸大臣皆以爲,該曹宜速陳請云,惶恐敢稟。傳曰,宗臣疏批,已示決不可之意矣。卿等又有此陳請,益用不安也。
吏曹參判韓聖佑上疏。大槪,臣老敗已極,疾病且痼,見帶春官,猶且不堪,常有瘝曠之懼矣。今此選部亞席之新除,出於千萬夢寐之外,聞命震駴,罔知攸措,兩日之內,恩召再降,不敢連次坐違,包羞扶病,來詣闕下,而顧臣情病,終有所不敢冒當者,不得不悉暴衷懇,仰瀆宸嚴。伏乞聖慈,亟許鐫改,以重名器,以安私分,不勝幸甚事。入啓。答曰,省疏具悉。卿其勿辭,從速察職。
政院啓曰,吏曹參判韓聖佑,疏批已下,更爲牌招開政,何如?傳曰,允。
謝恩,吏曹參判韓聖佑。
工曹參判申銋辭職上疏。入啓。答曰,省疏具悉。旣往之事,不必爲嫌,卿其勿辭,從速察職。
韓城君李基夏辭職上疏。入啓。答曰,省疏具悉。卿其勿辭,安心往來焉。仍傳曰,給由馬。已上朝報
有政。兵批,以尹世紀·李晩成·兪集一爲司直,以姜鋧·朴弼明爲副司直,以李彦經·李善溥·李東馣·洪萬恢爲司果,以任埅·朴熙晉爲副司果,以鄭澔·尹會·李鳳祥爲副護軍,以尹德駿·趙泰億爲副司直,以柳鳳徵·金始煥爲副司果。
禮曹啓曰,卽接泰陵參奉所報,則本陵丁字閣月廊北邊第一柱,柱本朽傷拆裂處,上年秋奉審執頉矣。解凍之後,更爲拆見柱頭紙,而尺量傷處,則長一尺八寸五分許,廣一尺六寸許,比前增加,而拆裂處,腐傷木片流出云。莫重殿閣,有頉至於如此,極爲驚慮,似當卽爲進去奉審,而康陵石物塗灰修改,來三月初八日寒食祭兼行,本曹堂上郞廳,進去監董事,啓下矣。泰陵,在於一山之內,其時進去堂上郞廳,帶率匠手,仍爲奉審後,稟處,何如?傳曰,允。移謄禮曹謄錄
義禁府啓曰,以黃海道海州牧推考敬差官啓本刑曹粘目,倫常罪人閔致平·石禮等,移本府處置事,允下矣。依例發府都事,拿來,何如?傳曰,允。移謄禁府謄錄
吏批,以趙命興爲三登縣令,徐命遇爲慶尙都事,宋儒龍爲鍾城府使,李晩基爲副應敎,鄭澔爲大司諫,申鐔爲修撰,李裕民爲掌令,金興慶爲應敎,洪禹瑞爲副修撰,金世鎬爲全羅都事,魚有龍爲兵曹佐郞,李晩成爲禮曹參判,尹陽來付承文副正字,金就剛付校書副正字,洪好人爲司書。
上在慶德宮。停常參·經筵。
未時,日暈。
領議政崔錫鼎七度呈辭,入啓。傳曰,卿辭至此,本職勉副之意,遣史官傳諭。
兼文學李世最辭職上疏,入啓。踏啓字。
正言韓永祚初度呈辭,入啓。傳曰,還出給。
吏曹啓曰,大臣處置政事,取稟。傳曰,當日爲之。
政院啓曰,司諫朴彙登,獻納柳述,引避退待,已經多日,尙未處置,事極未安,正言韓永祚呈辭,旣有還給之命,正言尹樟除拜已久,時未肅謝,竝卽牌招,以爲推移處置之地,何如?傳曰,允。
政院啓曰,卽者政府錄事來言,前領議政崔錫鼎遞職之後,不敢留在京輦,出往于楊州地云,係是大臣去就,敢啓。傳曰,安心留在之意,遣史官傳諭。
左議政徐宗泰箚子。大槪,情懇危迫,敢此申暴病狀,乞賜遞免,以幸國事事。入啓。
修撰申鐔上疏。大槪,積年屛廢之餘,館職新命,遽出千萬夢想之外,分義是懼,玆敢隨牌進伏於禁扃之下,而顧臣情跡,萬分危蹙,決難冒沒抗顔於朝端。且自數年以來,重得消中之病,症情癃痼,凜凜有朝夕溘然之憂,亦無自力供職之望,不得不陳疏徑退,伏乞聖慈,特許鐫免,以幸公私事。及礪山君枋,礪原君柱,礪城君楫上疏。大槪,敢陳區區所懷,冀蒙察納事。及副修撰洪禹瑞上疏。大槪,屢逋嚴召,積罪如山,而罰止例罷,恩出抆拭,敍命除旨,旋復押降,驚惶感激,不知死所,臣苟有毫分冒進之勢,則豈敢復爲違命之計,而僇辱之餘,情跡臲,百爾思量,斷無抗顔榮次之理。且於向者諫臣之疏,有不可不明辨者,召牌之下,力疾趨詣,敢陳委折,兼暴血懇而退,歸伏私次,恭俟威譴。伏乞聖慈,矜察臣情勢之萬萬難强,亟命鐫削臣新授職名,仍勘臣辜犯,以警具僚,以嚴公法事。入啓。
正言尹樟牌不進,依承傳罷職。
謝恩,司書洪好人。
答左議政徐宗泰箚曰,省箚具悉卿懇。日昨批論,亶出心腹,謂卿體諒,卽起論政矣。連章祈免,反出所料,而至於誤事等語,是予曾所開釋者,而今又引以爲不安之端,益用愕然,無以諭允,若玆罔或改圖,使予必抑鬱生病也。箚中所陳,今日前席,備悉予意,決難允從矣,卿其深念一體相須之義,毋執撝謙,速出視事,用副虛佇之望。仍傳曰,遣史官傳諭。
答礪山君枋,礪原君柱,礪城君楫疏曰,省疏具悉。疏啓之批,終靳允許者,自有所執,非出一時謙抑也。
答副修撰洪禹瑞疏曰,省疏具悉。兩人之專事欺蔽,誠可駭然,於爾少無所嫌,須勿過辭,從速察職。
答修撰申鐔疏曰,省疏具悉。旣往之事,不須深嫌,爾其勿辭,從速察職。已上朝報
有政。兵批,以崔錫鼎爲判中樞府事,以李翊漢·申·李世最爲副司直。
請對時,禮曹判書姜鋧所啓,今者聖候平復,實是宗社臣民,無前莫大之慶,擧國含生,孰不懽欣?告廟頒赦,設科稱慶,次第擧行,但王世子稱觴上壽之禮,不可不行,而大臣有故,尙未稟定,該曹以草記仰陳,而誠意淺薄,文辭拙訥,不得蒙允,王世子缺然,群下失望,何可盡達?靜攝中請對,極知惶恐,而此非臣一人之言,諸大臣之意,皆如此,非但大臣之意如此,擧國臣民,擧切顒望,故敢達。承旨任胤元曰,今番疾候,非如前時,累朔沈淹,上下焦煎,幸賴宗社之福,今已底安,告廟設科,次第擧行,而王世子進宴一款,非但朝廷之意如此,閭巷婦孺,亦皆顒望,今若不賜允許,則王世子缺然之情,當復如何?在庭臣僚,孰不欲仰達當行之意,而大臣有故,尙未稟定,宗臣之疏,不得蒙允,禮官陳請,終未回聽,群情極以爲抑鬱矣。上曰,當初告廟陳賀,已爲不安,而禮官喉司,相繼陳請,不得已允從,至於進宴,則決不可行,宗臣疏批,禮官草記,已示予意,終不可允從矣。姜鋧曰,臣等,雖無狀,亦已仰知謙儉恭約之德矣,豈敢以豐享豫大之擧,以導君上乎?癸亥年,則聖上春秋鼎盛,所患亦是有名之疾,且日字未久,今番五朔彌留之餘,幸以獲此大慶,其在王世子喜慶之誠,惡可無稱觴上壽之擧乎?人情天理,所當如是,非但臣等之心,擧國輿情,皆以爲當然矣。胤元曰,聖意之沖謙,臣等,非不知之,然而今玆之慶,異於前日,且以古事言之,每於四仲月,有進宴之例,沙場閱武之後,亦且行之,自壬辰以後,物力凋殘,仍爲廢閣,今日値此大慶,豈可廢王世子稱觴上壽之擧乎?卽今南中凶荒,雖或以民事爲慮,而進宴之時,賑事將畢,何可拘礙小事,而不爲之擧行乎?臣民之情,殊甚鬱抑矣。姜鋧曰,以平人言之,父母病瘳之後,雖家甚貧,必欲備酒饌,會客團樂,今當大慶,豈可不爲少展王世子愛日之誠乎?一國含生之類,擧皆顒望,古云人欲天從,更望特賜允從焉。雖或以財力爲慮,前事不遠,器皿等物,戶曹皆爲藏置,無可新辦,不必徵求於外方矣。此是情禮之不可已者,故縷縷敢達。上曰,告廟頒赦,已爲稱慶,何必進宴然後乃可乎?姜鋧曰,事端有異,告廟,以有事則告之義,頒赦,出於咸與維新,嘉與同慶之意,此則以王世子出天之孝,爲上壽之擧,此是次第應行之節,臣等愚迷,不知其不可行矣。胤元曰,前日進宴,自上有敎,從略爲之,今番,亦如前日之從略,則財力不必多費矣。姜鋧曰,其時器皿,亦有外方進排,今則皆仍舊用之,費固不多,而且但以義理言之,何必盡念此等些弊乎?胤元曰,外方之人皆以爲,今番之慶,孰有大於進宴之事,不可不爲云?王世子若終不行上壽之禮,則其爲缺然,何不盡達,以聖上止慈之念,何不念及於此乎?上曰,前日進宴,極不安心,世子陳請,諸臣有言,故萬分不得已特爲允從矣。今當艱虞之日,決不宜再擧,須勿强請。姜鋧曰,臣等,惶恐不敢更達而退,群情必以爲鬱矣。若以夏間設行爲難,則或待秋,或從略,不可終闕,群下之至情如此,幸須以體下之德,亟賜允從焉。胤元曰,今番則必與前事有異矣。上曰,進退早晩,非所言也。前事已極不安,寧可再行?予之本意如此矣。姜鋧曰,祖宗朝故事,或逐年爲之,此非如無端游衍之比,殿下只行一巡,今番則應行之事,又比前有加矣。上曰,卿等之請,雖出至情,予亦有守,決不可允從焉。移謄禮曹謄錄
政院啓曰,訓鍊都監將校來言,都監凡事,有令都提調摠察之命矣。提調崔錫鼎本職遞免後,卽爲出往楊州地云,何以爲之?敢稟。傳曰,禁衛大將兼察,可也。又啓曰,訓鍊都監都提調,出往楊州地,營問摠察事,令禁衛大將兼察可也事,命下矣。禁衛大將金宇杭,卽爲牌招,聽傳敎,何如?傳曰,允。移謄禁衛營謄錄
吏批,以金天與爲禁府都事,金相玉爲兵曹佐郞,洪萬遇爲兵曹正郞,申瓛爲漢城判官,李肇爲兼輔德,李明浚爲輔德,李世最爲兼司書。日記廳郞廳李陽泰書。郞廳李景閔校正。
上在慶德宮。停常參·經筵。
辰時未時,日暈。
政院啓曰,司諫朴彙登,獻納柳述,引避退待,今已多日,尙未處置,事極未安,正言韓永祚,更爲牌招,何如?傳曰,允。
吏曹啓曰,臺諫有闕,政事,取稟。傳曰,過國忌後爲之。
謝恩,應敎金興慶,兼輔德李肇,修撰申鐔。
假注書金始㷜書啓,臣承命馳往于楊州美沙里前領議政崔錫鼎所住處,傳宣聖諭,則以爲,臣罪戾深重,連章請譴,旣蒙恩遞,有不敢仍在京裏,方纔來伏畿郊,意外史官跋來,傳宣聖諭,使之安心留在。捧讀以還,惶隕之極,繼以感泣,聖恩如此,豈不欲還入輦下,而念臣情勢之外,自前月念後,重患寒疾,浹月沈淹,風痺宿恙,挾感添前,才纔到數十里,氣息昏昏,萬無自力趨造之勢,尤切悚蹙之至,當俟神氣少定,以文字仰陳衷懇云矣,敢啓。傳曰,知道。
謝恩,副修撰洪禹瑞。
政院啓曰,正言韓永祚,旣有只推之命,更爲牌招,何如?傳曰,允。
正言韓永祚再牌不進,依承傳罷職。已上朝報
上在慶德宮。停常參·經筵。
政院啓曰,執義鄭栻,持平鄭宇柱呈辭,掌令李裕民未肅拜,連日監察茶時,已極未安,司諫朴彙登,獻納柳述,引避已久,尙未處置。憲府呈告未肅拜人員,竝卽牌招察任,何如?傳曰,允。
執義鄭栻,掌令李裕民,持平鄭宇柱,牌不進,依承傳罷職。
左議政徐宗泰,判府事李頤命,請對入侍。
判府事李濡箚子。大槪,病難自力,不得隨諸大臣入對,略陳區區所懷,冀蒙察納事。入啓。
左議政徐宗泰,判府事李頤命,請對入侍時,開城留守閔鎭遠,從重推考,卽爲牌招,斯速赴任事,榻前下敎。進宴廳堂上郞廳,令該曹卽爲差出事及進宴日期,以四月晦,五月初間,推擇之意,令該曹稟處事,榻前定奪。
玉堂箚子。大槪,請司諫朴彙登,獻納柳述,竝命遞差事。入啓。答曰,依啓。
答判府事李濡箚曰,省箚具悉卿懇。玆事決不可允許,而卿之箚辭如此,諸大臣縷縷陳請於前席,終難牢拒,不得已勉從矣。仍傳曰,遣史官傳諭。已上朝報
觀象監,申時酉時,日暈,夜一更,有霧氣,流星出參星下,入西方天際,狀如鉢,尾長三四尺許,色白,啓。
左議政徐宗泰,判府事李頤命,請對引見時,左議政徐宗泰所啓,開城留守閔鎭遠,累違牌召,至有特推之命,而又違牌不進,連疏控辭,尙無往赴之意,其在事體,甚爲未便矣。閔鎭遠以前日臺言欺君云云,爲難進之端,其情固然,第其情實,豈其如此?旣承上批開釋之後,一向引嫌,殊涉太過。閔鎭遠,從重推考,令政院更爲牌招,使之從速辭朝,何如?上曰,牌招旣數,引嫌太過,從重推考,更爲牌招。
今日引見時,上曰,曾前陵幸時,過東關王廟行揖禮後,於南關王廟,亦然此禮,何如?是雖已過之事,而此等事,每成謄錄矣。李頤命曰,前古帝王廟,天子有親祭者,必有古禮可據者矣。上曰,宣廟朝,天將出來,宣廟親祭關廟祭文,令故相臣李廷龜製之,未知其時必行揖禮矣。徐宗泰曰,宣廟朝行禮之節,未知何如,而聞其時,天將留我國,主其立廟事,而想親臨時有所致敬矣。蓋非先儒先賢,則人君雖於異代之臣,未聞有拜之之禮。關繆侯有節義,忠勇間世,皇朝時,褒其陰助之功,封以王爵,立祠遍於天下,崇奉極矣,而終是前代名將,則親臨拜之之禮,似或太過,令儒臣,攷出可據之禮,宜矣。上曰,卽今追爵武安王矣。李頤命曰,武安王,是後世追封之號,而本爵則漢壽亭侯也。旣加以王爵,則當以王禮待之,而抗禮似宜矣。上曰,香室祝文,敢昭告于關武安王云云矣。事雖已過,必須分明講定,俾有可據之例,令儒臣博攷典禮,稟處。禮曹謄錄
入侍時,李頤命進曰,數日來日氣稍爲和暢,聖上調候,若何?上曰,寢膳之節如常,而瘡口未盡完合,左脚尙爲牽引矣。頤命曰,伏聞逐日入侍醫官之言,則卽今瘡口未合之處,如小豆大,淸汁未止云矣。上曰,淸汁未止矣。頤命曰,膏藥,今則不傅乎?上曰,膏藥,以其相軋於未完之肌,故今已去之,只用藥末矣。頤命曰,右邊瘡口完合之漸,幾至十日,較左邊完合之時,日字久近,何如?上曰,日數尙不及於左邊完合之日矣。頤命曰,左脚牽引之症,近來何如,而行步無礙乎?上曰,久坐而起,尤覺不仁,長久行步,亦甚牽引,今此出來之時,時時停步,運行不便,有同躄者然矣。頤命曰,曾前痛風時,左脚亦尤甚乎?上曰,年久不能記得,而左脚似尤甚矣。頤命曰,年前移御慶德宮時,左脚蹉跌,亦如今日之候矣。上曰,戊子移御,左脚着門闌蹉跌,行步之艱,有若今日,數朔始爲復常矣。頤命曰,寢膳之節,如常爲敎,水刺不爲失時乎?上曰,朝夕水刺,不至大段失時耳。頤命曰,近來所進,幾何?上曰,無異於平日,可七八合矣。頤命曰,頃日傳敎云,二更末始爲就寢,達曙穩睡。近來亦一樣乎?上曰,然矣。徐宗泰曰,玉候復常,臣民之欣忭,如何可喩?第脚部牽引之症,尙未如常,何況累朔彌留之候,新收勿藥之效?其所以愼攝之道,小愈之戒,豈可一時暫忽於聖念?而想不待臣僚之陳達,抑有所益加勉旃之切矣。卽今日氣寒暖不適,雖衣襨之間,須勿放過,或有脫着觸傷之慮,是區區者也。上曰,唯。宗泰曰,臣等有至懇,雖在聖上靜攝之中,而敢爲請對矣,日昨禮官之請,誠一國臣民之情也。玉候累月未寧之餘,有此平復之慶,而聖壽洽滿五十,古今帝王之年,壽享五十者,亦實罕有矣。以春宮愛日之誠,其所以稱慶上壽之意,想無涯矣。聖德執謙,不許禮官之請,臣於病伏中,一念耿耿,敢以一箚,略陳所懷,今又更陳於筵席者,實爲春宮之誠孝,不可不念,而擧國顒望之情,不可不副也。頤命曰,今年,旣有平復之慶,而聖算又滿五十,誠帝王家莫大之慶也。乙酉年群下陳請稱慶,聖上旣已勉從。今玆之慶,非昨乙酉之可比,豈可虛度乎?雖以閭巷間事言之,父母年高疾平,則爲人子者,爲之供具而志其喜,無不用極,此固人情天理之所當然者也。況我王世子止孝之誠,値此無前之慶,其所以聳忭之情,當復如何也?且雖於君臣父子之間,亦有絜矩之道,曾前聖上,奉養東朝時,累有此等之請,如或不許,則聖心豈不悶鬱乎?宗泰曰,卽今艱虞溢目,財力殫盡,雖無狀,身在三事之列,固當順聖上節儉之德,豈敢尊殿下以豐享豫大之擧耶?第國有大慶,元元蹈舞,春宮之至情,輿人之顒望,旣如彼,且有先朝古事,邦國典禮,固不可以時詘,而有所缺闕者,此臣等之必欲請行也。承旨李㙫曰,大臣旣有所達,小臣在近密之地,血懇至望,實與大臣一般也。曾前邦慶告廟志慶之事,亦豈一二巡,而今日之慶,無前莫大之慶也,大臣之言,伏望屈志勉從。上曰,日昨禮官請對時,旣有所敎矣。頃年,卿等之請縷縷,世子有三疏懇請,故姑爲勉從矣,今則艱虞溢目,決難允許矣。宗泰曰,聖敎如此,更請惶恐,而今日則與丙戌年尤異,頤命所達,誠然矣。玉候平復,聖算五十,實是無前之慶,而若使稱慶之儀,闕而不行,則王世子缺然之情,臣民失望之意,曷有其極哉?玆事若有所損於聖德,則臣等雖無狀,豈敢如是煩瀆乎?進宴,乃祖宗朝故事,而近來則進宴亦矣。今日之慶,實非恒有之事,此臣等所以縷縷陳請者也。頤命曰,向在昇平之時,國用旣優,且無艱虞,進宴雖數,害不及民。蓋自亂後,至先王朝實罕,仁·孝兩朝,奉侍慈殿,或有設行之時,而未嘗爲聖躬親自設行者,以兩朝聖算,未愈五十故也。當時群下,亦不敢陳請矣。今日之慶,乃百年來所未有者,略擧稱慶之筵,若有所損於聖德,而且有鉅弊,則臣等受國罔極之恩,身居公輔之位,豈不欲以堯·舜之道,導我聖上,而敢爲此請耶?㙫曰,若有所損於聖德,則大臣豈敢導君父以非禮也?此非但擧朝臣子喁望之情,雖閭巷婦孺,亦莫不欣欣相告,樂吾王之無疾病,大臣之言,屈焉勉從,何如?宗泰曰,判府事李濡之意,亦與臣等同,今日欲偕爲入侍,合辭仰請矣,適有身病,不得入侍,敢以一箚,略陳所懷矣。頤命曰,退去大臣,亦以今番進宴,爲不可已之禮,可見公誦之論也。㙫曰,一次進宴,豈足敍群下之情?而三冬憂遑之餘,獲覩乃瘳之喜,加以聖壽五十,無效華封之祝,少伸雀躍之情,豈不切至乎?宗泰曰,當今財力不洽,固難過豐爲之,若或從簡設行,則亦何害也?頤命曰,丙戌年進宴時,有從略之敎,故財力不爲過入矣。上曰,當初宗臣陳疏,其後禮官請對,而終不允從者,予意實有所執,終有所不安者矣。宗泰曰,春宮情禮之伸,不但在於進宴,而自古稱慶之道,莫不以稱觴上壽之禮,爲重,若無此擧,則春宮止孝之情,實無可伸之地,而群下之缺望,亦當如何也?頤命曰,朝臣之有老親者,若陳疏乞郡,則時賜食物,以如是孝理之德,獨不念春宮之誠孝耶?㙫曰,進宴之事,本非張大之擧,而何意如是靳許乎?私家壽宴,亦量其家之豐約而爲之,今若簡省設行則好矣。頤命曰,享不在多儀,若設簡爲之,則儉德尤彰矣。上曰,卿等縷縷陳請,出於至誠,予豈不知,而予心終有不安者矣。㙫曰,若終始靳許,則如臣者,固不足論,而大臣則期於準請而敢退矣。頤命曰,終始雖盛德事,而推之事理,實爲無妨矣。宗泰曰,若終不允許,則春宮之失望,寧有其極,而群情之抑鬱,何可盡喩?常時係聖躬,則無豐侈之擧,今玆靳許,亦可見謙儉之德,卓越百王,而若從簡設行,則煩費,不足慮矣。頤命曰,臣等,任使旣久,官位亦隆,聖上若或謙德未盡,過自侈大,則臣等固當碎首爭之,今玆之請,如有一毫干涉於侈大之擧,則臣等決不敢煩瀆矣。上曰,百爾思之,此時爲此等事,實爲不可,卿等之請,雖縷縷,決難允從矣。頤命曰,古人云,事理所在,若固有之,上壽之禮,實是事理之所在,則聖上之撝謙不受,似爲過矣。且以閭閻匹夫言之,五十之算,亦可謂壽,況帝王乎?今日之慶,深山窮谷之民聞之,亦且相告而樂之,況我春宮之情理乎?且今日之慶,臣民以爲,過於癸亥痘患平復,群情如此,而何可一向靳許乎?宗泰曰,宋之仁宗,三代後仁儉之主,而當時北有契丹,西有元昊,邊鄙不靖,猶且率群臣,宴於內庭,名之曰,賞花宴,亦不爲盛德之累。況今日之事,尤有異於彼者乎?臣病伏辭免,氣息奄奄,而群議僉一,事體重大,故職在三事,不敢偃然退坐,玆敢强起入達,而辭語拙訥,誠意淺薄,終不能上格天聽,惶隕無地,亦無面目矣。頤命曰,異日搢紳中,於此等事,不無過激之論,而今番則合辭同然,皆無他意,輿情所在,何其終遏乎?上曰,頃日世子,欲爲陳疏,構成疏草,予固止之。蓋一番受宴,尙猶未安,況再之乎?大臣累請,而終不允可者,亦此意也。頤命曰,頃年,王世子三疏,今則不爲,臣等亦知上意而然,此出於世子至情,則何必止之?已構草而不得爲之,與爲之,亦無異,俯諒世子至情,曲察群情,亦望庶幾回心焉。又曰,國家不幸,飢癘荐歲,此時不爲此等事,固知殿下,爲宗社生靈惜福之意,而昨歲稍稔,民心少蘇,略設宴禮,顧無大段經費之事,則一向堅拒,豈非太過?大臣多人,皆有故不得入,適臣等二人入對,都民莫不翹足延頸,以望允從,若終不得請而出,則臣等,何敢顧見都民乎?上曰,世子疏草,予旣止之,宗臣陳疏,禮官請對,不爲允從者,予意實有所在,大臣之請,如是懇至,一向堅拒,有違於體下之道,姑爲勉從,凡事比前從略,可也。宗泰起而復伏曰,聖上强從,春宮情禮,有少伸之日,而群下喁望之忱,庶不落莫,不勝欣幸之至。頤命曰,聖心旣回,群情俯循,欣祝何喩?㙫曰,從簡之事,有司稟定,從簡爲之之敎,當出於擧行條件矣。頤命曰,期日,定於四月晦五月初,凡事預爲擧行,則可無窘急之患矣。上曰,該曹自當稟定。㙫曰,進宴廳堂上郞廳,令該曹,卽爲差出,何如?上曰,依爲之。禮曹謄錄
上在慶德宮。停常參·經筵。
辰時午時,日暈。
下直,熊川縣監金鎛。
吏曹判書李墪再度呈辭。入啓。只遞本職。
應敎金興慶上疏。大槪,臣於直廬中,得見鄕書,則臣之老母,患寒沈篤之餘,宿患塊癖之疾,乘時重發,症涉危惡,寢啖專廢。臣於是,精爽飛越,方寸煎灼,誠不忍强抑至情,引日淹留,玆敢疾聲哀籲於孝理之下,而急於登途,迸出禁門。伏乞天地父母,亟遞臣職,俾卽下往省救,仍治臣徑情擅出之罪,以警具僚事。入啓。答曰,省疏具悉。爾其勿辭往省,將母上來。
京畿監司書目,龍仁呈,以大司憲崔奎瑞病重上去不得事。啓。傳曰,卿辭至此,本職今姑勉副事,回諭。已上朝報
有政。兵批,副護軍朴彙登,副司直柳述,司果李翊漢,副司果申。
政院啓曰,兵曹判書金宇杭,移拜他職,所授命召,使軍官替納,故今方修正密匣以入,而判書例兼禁衛大將,將兵之任,不可一刻無摠察之人,何以爲之?敢稟。傳曰,都提調摠察,可也。禁衛營謄錄
禮曹啓曰,今三月初九日大報壇祭,遣大臣攝行事,啓下矣。當初節目中,受香時,黃儀仗等物,不爲磨鍊,自闕內,奉香祝,由朝宗門,進詣壇所者,意有所在。今番則移御後,始爲攝行,受香後,進儀仗進詣,事體未安,設有儀仗,遵大路進詣,亦非當初磨鍊本意。合有變通之道,受香之日,該房承旨,香室官員,先詣昌德宮香室,依前塡祝傳香,直詣壇所,似合事宜,大臣之意,亦如此,敢此仰稟。傳曰,依爲之。禮曹謄錄
有政。吏批,以密南都正堪爲司饔副提調,臨陽君桓爲宗簿提調,金遇華爲慶尙都事,閔鎭厚爲司饔提調,申爲兵曹正郞,尹治駿爲大司成,李喬岳爲正言,洪禹寧爲正言,李邦彦爲持平,朴鳳齡爲獻納,趙道彬爲司諫,韓以垣爲掌令,金興慶爲執義,黃欽爲大司憲,李墪爲右參贊。
上在慶德宮。停常參·經筵。
下直,開城經歷趙錫周。
中殿·世子宮·嬪宮,藥房問安。答曰,知道。藥房啓曰,春雨甚數,伏未審聖體調攝,若何?瘡口流汁已止,而脚部牽引之氣,亦將快減乎?臣等憂慮未弛,敢來問安。答曰,知道。瘡口淸汁不止,脚部牽引之氣,猶未快減矣。
吏曹啓曰,守令有闕,政事,取稟。傳曰,明日爲之。
成均館官員,以知館事意啓曰,今三月初三日儒生課試,當爲設行,而大臣有故,大司成未差,限內不得爲之,今月內無故日,退行之意,敢啓。傳曰,知道。
禮曹啓曰,設進宴處所,丙戌年,則設行於仁政殿矣。今此進宴處所,定行於崇政殿乎?敢稟。傳曰,依爲之。又啓曰,進宴節目,今當磨鍊以入,而王世子率百官進宴後,則內宴當次第設行,依丙戌年例,內宴,一體磨鍊以入之意,敢稟。傳曰,知道。又啓曰,進宴吉日,令日官推擇,則大殿進宴,來四月二十五日,中宮殿進宴,同月二十六日爲吉云,以此兩日,定行,何如?傳曰,允。
判府事崔錫鼎上疏。大槪,日昨別諭之下,宜卽趨造,而顧臣罪累蹤跡,疾病且痼,末由承命,兢隕罔措,冒死陳懇,乞蒙鐫遞職名及兼帶,以靖私分事。入啓。
答判府事崔錫鼎疏曰,省疏具悉。前疏之批,已諭予意,卿其勿辭,安心就途。仍傳曰,遣史官傳諭。已上朝報
有政。兵批,副護軍邊是泰,副司直崔奎瑞。
禮曹啓曰,進宴廳堂上,旣已差出矣。自前進宴時,京上妓生,例用四十名,而此外預差五名,解事者七名抄定,載在謄錄。今亦以此數,分定各道,依例上送事,分付掌樂院,何如?傳曰,允。禮曹謄錄
上在慶德宮。停常參·經筵。
假注書李萬維病,代以崔守慶爲假注書,假注書金始㷜病,代以呂必禧爲假注書。
政院啓曰,今日乃賓廳日次也。兩司不可不備員,而執義金興慶,掌令宋宅相,持平洪重禹,大司諫鄭澔,司諫趙道彬,獻納朴鳳齡,正言洪禹寧,竝在外,大司憲黃欽,掌令韓以原,持平李邦彦,正言李喬岳,時未肅拜。除在外外,竝卽牌招,以爲推移入侍之地,何如?傳曰,允。
正言李喬岳上疏。大槪,嚴召之下,不得不趨詣闕下,而顧臣情勢,有不敢冒進者,咫尺天陛,終未入肅,伏乞亟命鐫削新授職名,以靖私義事。入啓。答曰,省疏具悉。爾其勿辭,從速察職。
開城留守閔鎭遠辭職上疏。入啓。答曰,省疏具悉。卿辭至此,本職許遞焉。
謝恩,刑曹判書兪集一,持平李邦彦。
備邊司啓曰,有司堂上知中樞府事閔鎭遠,本司之坐,不與藥房問安相値,則當爲參坐,而今日之坐,又爲不進。堂上副司直金錫衍,本職遞解之後,連陳辭疏,尙不行公,近月以來,一不參坐。旣承批旨開釋之後,一向引嫌,殊涉過當,且軍門事務之積月曠廢,委屬可慮,閔鎭遠·金錫衍,竝卽牌招參坐,何如?傳曰,允。
政院啓曰,備邊司郞廳,以大臣意來言,今日別無時急稟定之事,而適當日次,來會賓廳,上候猶在靜攝中,恭俟處分云矣,敢啓。傳曰,引見。又啓曰,正言李喬岳,疏批已下,更爲牌招,何如?傳曰,允。
謝恩,正言李喬岳。
今日引見時,內宴處所,光明殿設行事及前奉敎申靖夏敍用事,榻前下敎。
政院啓曰,因禮曹草記,宣陵·康陵石物塗灰修改時,本曹堂上,各一員,當爲進去,而參判李晩成,參議趙泰老,俱在外,令政院稟處事,允下矣。修改日期已迫,在外堂上中,合有變通之道,何以爲之?敢稟。傳曰,參議趙泰老改差。又啓曰,禮曹參議趙泰老,改差事,命下矣。宣陵·康陵石物塗灰修改日期已迫,禮曹參議有闕之代,令該曹口傳差出,何如?傳曰,允。
輔德李明浚牌不進,依承傳罷職。
吏曹口傳政事,禮曹參議金萬埰。已上朝報
大臣·備局堂上引見入侍時,持平李邦彦所啓,士夫持身,廉義爲重,而日者玉堂諸臣,以義理晦塞,旣承嚴敎,違牌坐罷之後,因禁直久曠,追下只推之命,而聖敎未嘗收改,罪名未及暴白,一倂趨承,晏然供職,冒沒苟且,大失自靖之道,忘廉喪義,莫此爲甚,不可以事在旣往而置之,請其時玉堂諸臣,竝命罷職。上曰,臺啓不無所見,而旣已只推牌招,則罷職過矣。又所啓,副校理李世最,爲人昏劣,不解文字,前後章疏,皆出他手,頃日政席投筆之後,數行控免之狀,語不成說,作一笑囮,如此之人,不可苟廁於講官之列。且當其舅故相臣柳尙運之喪,罔念分義,黜退特賜之祕器,妄肆威勢,冒治領去之該吏。如使世最,有一分顧忌之心,何敢放縱悖慢,若是其無嚴乎?此實前所未有之駭擧,而朝廷之上,尙無駁正之擧,乃反吹噓,置之極選,久冒銓地,乖亂政理,世道寒心,公議愈激。事雖旣往,關係甚重,終不可置而不論,請副校理李世最,削奪官爵。上曰,不允。又所啓,統營,本以病鄕,人多厭避,統制使鄭弘佐,托以有病,累次辭遞,已極未便,今日筵中,大臣以未知實病之如何爲言,請遞蒙允。夫邊閫重任,不可容易變通,武夫自便之願,朝家不宜曲循,而此路一開,亦關後弊,請還寢統制使鄭弘佐遞差之命。上曰,不允。又所啓,新除授執義金興慶,時在忠淸道瑞山地,請斯速乘馹上來事,下諭。上曰,依啓。正言李喬岳所啓,新除授大司諫鄭澔,時在忠淸道延豐地,司諫趙道彬,時在京畿仁川府任所,獻納朴鳳齡,時在全羅道鎭安縣任所,正言洪禹寧,時在全羅道井邑縣任所。請竝命斯速乘馹上來事,下諭。上曰,依啓。
禮曹判書姜鋧所啓,李東彦推案,頃日有登對時持入之敎,故今方持來,而臣於年前待罪秋曹時,以緩治此獄,重被臺臣之疏斥,囚人之弟,又爲擊歐侵攻,仍爲遞職。此獄事移送禁府之後,臣累拜本府堂上,而以初頭被斥之人,不敢按治,筵對疏陳,皆以此意仰達,每令次官按治。今者議大臣命下之後,僚員適皆引嫌,臣若不爲奉行,則非但成命久滯,大臣收議,則無可否之事,故不得不奉行,推案亦依聖敎持入,而不得備員,入侍日勢且晩,靜攝之中,恐或有妨於應接,何以爲之乎?上曰,禁府收議,判付已示予意,諸臣各陳所見。姜鋧曰,臣嫌礙,與前無異,惶恐敢達。左議政徐宗泰曰,今日雖蒙賜對,時刻若至淹遲,則應接之勞,恐妨調攝,徐待金吾堂上備員而處之,何如?上曰,諸臣,第陳所見。左議政徐宗泰曰,前日收議時,臣以更難究覈仰達。前後文案,各人招辭,臣固未能詳知,而大槪李東彦罪名,揆以人理,甚不近似而然,而重大之言,出於臺章,臺臣虛實間,必有所聞,是豈全無所聞,而公然做出也?臣之叔父,亦按其獄,臣不無不安之端,而其時刑曹,不過推問各人出入文書而已,故臣則不爲引嫌,而江床,初於刑曹,累度刑訊,始爲承款,而禁府之招,又相逕庭,多有違錯,此何可準信?如此罪名,或有詿誤,被冤不白而死,則非但死者可哀,其於王政,何如也?其在事體,必當明白究覈,若果有罪,則雖已死,亦宜加罪,如其抱冤,則昭雪伸冤,可矣。此非臣耳聞目見之事,有難立證爲言,而只以事理推之,則決無使官奴替含之理,而可問之人,亦多死亡,自上酌量處分,則似或可也,而恐無明覈之端矣。戶曹判書李寅燁曰,小臣待罪金吾之時,亦以獄事稽滯,至被問備之罰,今難更達,而當初李東彦得此言,未知緣何故而傳播,至入於臺臣之耳,而有所論列也。且初喪節次非一,而獨以官奴替含爲言,此誠有不可知者,而以人理推之,恐不如此。大抵江床招辭,多反覆,臣亦於其時,推問違端,而堂上不齊,屢月之間,只得數三推問矣。右東彦之言,以臺言爲構誣,右臺官之言,以東彦爲實有是事,故獄事轉輾至此,此皆非也。蓋臺官隨聞論啓,則不當毆之於構誣也,東彦所遭,實是人理所無,則亦不可致疑也。且於推問之時,觀江床之爲人,則實是天下罔狀之漢,決不可準信。設令東彦,雖極無狀,曾經侍從,只以官奴反覆之招立證,而疑人於人理之外,事有不當然者,故臣與知義禁李益壽相議,欲爲登對陳達,而僚席不齊,未久臣亦遞職而未果矣,詢問之下,今始仰達矣。上曰,次第陳達。判尹李彦綱曰,小臣,與李東彦有衆所共知之嫌礙,故大臣收議,亦不敢着名矣。刑曹判書兪得一曰,小臣,於李東彦事,有大段嫌款,聖上亦已俯燭矣,何敢仰達?韓城君李基夏曰,小臣亦有嫌礙,不敢可否於此獄矣。上曰,三司陳達。持平李邦彦曰,小臣,與李東彦爲再從之親,不敢可否矣。正言李喬岳曰,李東彦負覆載難容之罪名,獄事未及究竟,而積年牢狴,終致瘐死。如有一毫抱冤之端,則聖世豈容有如此之事哉?前日備忘,有有罪無罪究覈處分之敎,雖古聖王欽恤之德,泣辜之仁,何加於此?此獄肯綮,專在替含與否一款,而江床前後納招,變幻不一,或以爲喪出之後,東彦在西上牀,或以爲在東上房屍房窓外,閭家,喪人之在屍房窓外,例也。以此觀之,其曾出避,昭然可知,其時文案,臣亦得見,西上房與東上房,不過二間許也。旣不出避,而在於至近之地,父死而子不親含,必使官奴替含,決無是理。設使替含,其四寸弟泰彦,孽弟尙彦,異姓族人慶隆及使喚奴子有生,皆在喪次,何必遠招在外之官奴,使之替含乎?如此委折,已在於前後文書,東彦之有罪無罪,聖鑑想已洞燭無餘。臣於此,無容更達,而李東彦平生言行,居家孝友,實有人所難及處,事繼母必謹,衆皆歎服。不生我之繼母,猶且盡節事之,生我之父,豈有病不入見,死不親含,乃反借含於官奴之手之理乎?此是天理人情之萬萬不近者也。其時小臣,適在南邑,傳聞東彦旣死,屍體自金吾門出來時,閭巷市井之輩,莫不垂涕而臨之,雖南中人士,毋論知與不知,亦皆冤傷歎咜,於此亦可見人情之所同愍惜,而九原之下,必有抱冤者矣。今此備忘中,辭旨如此,群下孰不欽仰愍恤之德乎?若使東彦抱枉不伸,則冥冥之中,目應不瞑,而必將爲泉下之冤鬼矣。如不快賜昭雪,此實聖世之欠典,亦何以導達和氣乎?小臣之意如此,故敢達。修撰申鐔曰,李東彦罪名,有二款焉。臺啓有曰,其父思欲一見,又曰,使官奴替含云,而江床誣招,節節違錯,言言敗露。刑曹招則曰,在西上牀,禁府招則曰,在喪出房窓外,刑曹招則曰,朴遠賢·洪海宗招使替含,永得指使替含,禁府招則曰,吳千輝指使替含云云,而遠賢等則以爲,全然不知,永得則以爲,初無指使,又不參見云云,而江床之招又曰,喪出時,東彦兄弟,與一家人某某皆在云,則東彦初不忌避之狀,的然可知。其所謂思欲一見之說,自歸虛罔,而旣云在於喪側,則捨其一家人與衙中奴僕,而招致在外官奴,使之替含,此誠萬萬不近於人情。況其緊引諸證,或以爲全然不知,或以爲初無指使,又不參見云,則江床白地誣捏之狀,昭然可見。執此兩款而論之,則東彦之至冤極痛,不待詢問,而聖鑑想必照燭無餘矣。且其時臺官書啓,所援引之證左,皆是臺啓旣發之後,傳說之人,當初言根,則終不擧論,此亦未可知者,而江床前後招辭,隨意變幻,全無可據,則其在獄體,宜卽嚴究,使無罪者,無抱冤之痛,有罪者,無幸免之失,而不旣覈正,淹延歲月,終使東彦,至冤未暴,瘐死獄中,此聖明所以洞察其冤枉,特下明覈處分之敎,此誠盛德事也。群下孰不欽仰感誦乎?正言李喬岳,又以東彦平日誠孝過人之實狀,縷縷備陳,而臣亦嘗目見其居喪一節,尋常感歎其誠孝矣。臣誠不敢一辭假飾於君父之前,以速自欺欺天之罪也。以如此至行,而橫被如此惡名,此豈非千古之至冤乎?向日原任大臣收議,極其明白痛快,更無餘蘊,伏想聖鑑,亦已照察無餘矣。亟許快雪冤枉,昭示中外,則此豈但死者之目,瞑於地下而已?其有光於聖德大矣。承旨元聖兪曰,小臣於此事,常切愍愁,適爲入侍,惶恐敢陳所懷。李東彦所遭,實是莫大莫重之罪名,而若果不然,謬被此名,則亦天地間至冤極痛,必須十分明覈,以定其有罪無罪,而東彦生時,數年究治,尙未得明覈,竟至瘐死獄中,東彦旣死之後,萬無追査覈實之路。卽今文案昭在,諸臣陳辨,不啻縷縷,此後雖或更詢諸臣,亦無明知的見之人,不必更待他日,惟在聖上詳量夬斷之如何耳。如此之事,若得昭雪,不但爲一時之盛德,亦可慰千古之至冤,此臣區區之望也。上曰,李東彦罪名,非比尋常,一番査覈,在所不已,故旣令刑曹推問,又爲移送禁府,父病不見,喪出替含,此其罪案,而江床之招,前後反覆,在刑曹則曰,喪人在西上房,在禁府則曰,在東上房窓外云。雖在西上房,亦喪側也,喪前不爲離去,據此可知。旣在喪側,不自飯含,萬萬人情之外,雖或替含,尙多他人,必使官奴替含,亦無是理,以此推之,父病不見,死後替含之說,必是虛套,而終不伸而死於獄中,實爲冤枉矣。到今伸雪之道,當復官乎?申鐔曰,初無削職之事矣。上曰,初無削職之事,今當無復官之節乎?李寅燁曰,被拿時,已無職名,而終爲瘐死獄中,今當伸理,則復官,似宜矣。申鐔曰,初無奪職之事,更何復官乎?李喬岳曰,卽今在暗昧難明之科,朝家若快賜別樣伸雪之典,則極合事宜矣。申鐔曰,以崔永慶事觀之,無復官之事,宣廟朝,只伸雪贈職矣。兪得一曰,小臣雖有嫌,而然而曾經臺侍,例有別致賻之典,李東彦罪死,故未嘗擧行矣。上曰,別無復官之事,其冤狀昭雪,死後應行之典,擧行,可也。
引見時,左議政徐宗泰所啓,全羅監司李震壽馳啓以爲,本道都事,以兼海運判官,今方檢飭漕船,前頭科事迫近,右道則都事,當爲主試,而勢難兼行,以及期變通之意,稟請矣。科試雖重,漕船檢飭,亦不可廢,都事則仍令檢飭漕事,右道京試官,亦爲差送,何如?上曰,漕運,職事不輕,令都事檢察,右道,亦出京試官,可也。又所啓,五臺山史閣,屋瓦傷破,道里動退處,上年因曝曬史官書啓,趁開春修改事,已爲稟定,分付本道,使之辦備諸具矣。修改時,以實錄移安,史官當爲進去,使之依前定奪,擇日擧行,何如?上曰,依爲之。徐宗泰〈曰〉,明年,本是史閣曝曬當次矣。事體重大,仍便爲之,事涉未安,而史官今旣進去,仍令曝曬,明年則勿行,何如?上曰,史官旣已下去,則兼爲曝曬,無妨矣。禮曹謄錄
入侍時,戶曹判書李寅燁所啓,今番進宴,當初靳許者,只出於恤民省弊之盛意,故自下仰體聖意,外方分定,亦多參酌,若其所在不已者,則以會付穀,卽爲給價貿換,其餘雜需,欲自京市貿用,而大抵朝家分付之事,外方不善奉行,致有弊端者,多矣。今此分定之際,亦以仰體聖意,務爲省弊之意,例自都監申飭,而外方未必惕念,如有不善奉行,而隨事現發者,則各別從重論罪事,榻前定奪之意,別爲嚴飭,何如?上曰,各別申飭,俾無其弊,可也。又所啓,今此進宴時,省弊之聖意,群下孰不欽仰?京中諸司,當以此各別申飭,而外方上納之物,點退之際,或不無中間操縱行賂之弊。今番則仰體聖意,別爲嚴飭,而先禁點退之患,然後可除行賂之弊。物種如生鮮等物,只看色品,不爲尺量,而以斤數爲準,至若生猪,尺量之弊,尤爲不細,大猪當捧之代,或捧中猪二首,中猪當捧之代,或捧三首,則恐無不足之理,其他物種,亦當以爲準,如或有中間操縱之弊,則隨現重治,何如?上曰,所達誠是。犯者,隨現重治,可也。禮曹謄錄
有政。吏批,以洪受瀗爲左參贊,兪得一爲刑曹判書,李世最爲副校理,李深爲兵曹正郞,魚大衡爲仁川府使,宋徵奎爲鎭安縣監,金道浹爲井邑縣監,李震一爲監察,李世瑾爲文學,李縡爲兼文學,沈漢柱爲工曹正郞,趙壽達付校書副正字。
上在慶德宮。停常參·經筵。
全羅右道京試官差出下送事,榻前定奪。
知事閔鎭厚箚子。大槪,敢陳所懷,冀蒙裁擇事。入啓。答曰,省箚具悉。箚辭誠甚得宜,令廟堂,卽劃稟處。
府啓,請其時玉堂諸臣罷職事。校理李世最削奪官爵事。請還收統制使鄭弘佐遞差之命。措辭竝見上答曰,不允。李世最罷職,末端事,依啓。
吏曹判書金宇杭上疏。大槪,臣於千萬夢寐之外,遽叨不敢當之新命,驚駴惝慌,不知所以容措。天官之長,決非如臣駑下所可忝叨,瀝盡肝血,冒死呼籲,乞賜諒察,亟許鐫改,回授可堪之人,以幸公私事及兵曹判書崔錫恒上疏。大槪,本兵重任,忽及於千萬夢寐之外,驚惶震惕,置身無地。自量才分,萬無堪任之理,不得不瀝血哀籲於宸嚴之下,懇乞將臣新授職名,亟賜改正,以重官方,以安私分事。入啓。答曰,省疏具悉。卿其安心勿辭,速出行公。
司直金錫衍上疏。大槪,臣於昨日,竟犯違慢之罪,更申至懇,又未登徹,方切悶蹙之中,不意有訓局兼察之命。頃刻之內,嚴召再降,牀簀之身,無路起動,終未趨承,臣之罪戾,至此尤重。伏乞先遞臣所帶將任,仍命有司,勘正臣罪,以嚴邦憲,以礪群工事。入啓。答曰,省疏具悉卿懇。纔諭予意,又何辭焉?將兵重任,決難許改,須勿撕捱,速出行公。
義禁府啓曰,倫常罪人閔致平·石禮等,旣已拿來囚。係是綱常,依法例,三省推鞫,何如?傳曰,允。
政院啓曰,倫常罪人閔致平·石禮等,三省推鞫事,命下矣。兩司進參之意,城上所,牌招言送,何如?傳曰,允。又啓曰,三省推鞫事,命下矣。委官,何大臣進去乎?敢稟。傳曰,左相進去。
禁府,三省推鞫問事郞廳二,朴熙晉·魚有龜。啓。
政院啓曰,昨日引見時,全羅右道京試官差出事,榻前定奪矣,卽因黃海監司狀啓,都事朴希閔瓜滿之代,令該曹,卽速差出下送事,啓下矣。科日已迫,不可等待開政,分付該曹,卽爲口傳差出,何如?傳曰,允。
吏曹口傳政事,黃海都事趙鳳徵,全羅右道京試官金始慶。
禁府,推鞫問事郞廳朴熙晉·魚有龜有頉,代金栽·李濟。啓。
江原監司書目,原州呈,以二月三十日夜,客舍失火,殿牌,守直色庫等,任自移安於其矣直宿房,仍爲延燒,事極驚愕。原州牧使金盛最,爲先罷黜事。
政院啓曰,三省推鞫,事體雖重,殊非一刻爲急之事,旣已開鞫之後,則不計夜深,出納文案,當此靜攝之中,昏夜啓達,極涉未安。自前如此日暮之時,亦有啓稟退行之例,何以爲之?敢稟。傳曰,明日開坐。已上朝報
上在慶德宮。停常參·經筵。
巳時午時,日暈
左承旨李敏英三度呈辭。入啓。遞差。
政院啓曰,吏曹判書金宇杭,疏批已下,而尙不出肅,卽爲牌招察任,何如?傳曰,允。又啓曰,以忠淸監司狀啓,都事愼惟益改差,新都事差出,趁科期下送事,自該曹覆啓,蒙允矣。科日已迫,不可等待開政,令該曹口傳差出,何如?傳曰,允。又啓曰,卽者禁府郞廳,以委官意來言,昨日省鞫開坐命下之後,與本府諸堂上兩司,齊會開坐矣。日勢已暮,因政院啓辭,有明日開坐之命,而今日,乃寒食祭受香,明日,大祭受香,再明日,大祭正日,當待無故日,開坐云矣,敢啓。傳曰,知道。
刑曹判書兪得一辭職上疏。入啓。答曰,省疏具悉。卿其安心勿辭,速出行公。
吏曹啓曰,承旨有闕,政事,取稟。傳曰,過齋戒後爲之。
合啓,判府事崔錫鼎,識慮才具,百不踰人,而屢據台司,恃寵恣肆,自用少智,輕變舊章,流毒生靈,壞敗國政,廣樹黨羽,擅弄威權,四方側目,識者寒心,重犯積釁,不可殫擧,請釋逆孥,得罪公議,而不思悛悔,驕妄是甚,僭編禮書,專肆鑿見,舊亂經旨,背馳聖訓,實是斯文之大變,世道之深憂,三司諸臣,相繼峻斥,八路章甫,踵起於明辯,而不少畏忌,必欲角勝,左右穿穴,累變其說,投進冊子,欺蔽聖聰,附麗寔繁,擧朝營護。且聖候違豫,累朔彌留,大小臣僚,憂惶罔措,而身帶保護之任,反忽翔矧之戒,外間喧嚷,不啻狼藉,姑以少事言之,出入初喪,瘡腫所忌,而躬自薰染,旋請入診,桃茢之義,果安在哉。前後所坐,若是彰著,而無一人爲殿下,據實論罪者,勢成威立,此亦可見,物情咸憤,輿論愈激,不可不早正其罪,以謝中外,請判府事崔錫鼎罷職。答曰,不允。
府啓,請其時玉堂諸臣,竝罷職事。請校理李世最,削奪官爵事。答曰,勿煩。
吏曹口傳政事,忠淸都事李尙說。
檢閱宋成明上疏。大槪,臣於直中,忽聞母病猝重,精爽飛越,方寸靡定,急於歸省,不得不陳章徑出,伏乞治臣之罪,遞臣之職,俾得專意救護事。入啓。答曰,省疏具悉。爾其勿辭,救護母病。
政院啓曰,江原監司徐宗憲,以原州牧殿牌延燒事,牧使金盛最罷黜狀啓,入啓。下該曹之後,卽者又以爲,殿牌逢變,守令勿罷,旣有受敎,今此失火,以邑人之故爲作變,當該守令,似無可論之意,馳啓矣。殿牌逢變之守令,旣有勿罷受敎,則徑先啓罷,固已率爾,旋請勿罷,尤涉未安,監司徐宗憲,推考,何如?傳曰,依啓。金盛最勿罷,宜矣。
兵曹口傳政事,都摠管二,兪集一·金重三,副摠管二,尹淑·鄭履祥。
吏曹口傳政事,奉敎單申靖夏。
待敎洪啓迪,奉敎申靖夏,牌不進,依承傳罷職。
禁府,三省推鞫問事郞廳金栽改,代沈樘啓。
政院啓曰,副校理李世最罷職事,命下矣。臺諫方以削奪官爵論啓,罷職傳旨,不得捧入之意,敢啓。傳曰,知道。已上朝報
有政。兵批,副摠管二,鄭履祥·尹淑,都摠管二,金重三·兪集一。
上在慶德宮。停常參,只晝講。
左副承旨金致龍書啓。臣承命馳往于忠淸道尼山縣邑內右議政尹拯所住處,敦諭聖旨,則以爲,拜疏之後,日夜祈祝冀蒙矜許之恩矣。不料銀臺近侍,又復下臨,敦諭之旨,愈往愈勤,無非臣之前後不敢承當者也。臣誠不勝惶隕震灼之至,臣之冒死號籲,已經年矣。螻蟻微衷,無所不盡,不敢有一毫矯飾,天鑑孔昭,豈不洞燭?其中所謂如使臣能進而不進,則當伏違傲之誅,不能進而不進,則當蒙哀憐之恩,朝廷之所以處臣者,不過此兩端云者,卽臣之實情狀也。旣不蒙罪殛,又不蒙鐫免,不但臣之情勢窮極,措躬無地,其於國家憲綱,實無如許之理,況復待罪之地,恩數之誤加,一至此極,誠恐以臣之故,而貽累於朝廷,不少也。臣雖逢春煦,無望昭蘇,氣息日微,自覺漸就澌盡,恩諭之下,鑽地不得作氣起迎,心神昏塞,又罔知所以仰對,惟願未死之前,獲蒙天恩,得以鐫職勘罪,安其賤分,垂死之境,萬慮茫然,耿耿一心,惟此而已,無任伏地戰慄之至云矣,敢啓。傳曰,知道。
左議政徐宗泰箚子。大槪,被言洊疊,不容一日冒處,懇乞早賜斥免事。入啓。答曰,省箚具悉卿懇。箚中引嫌,俱非大段,卿其安心勿辭,速出行公,以副予意。仍傳曰,遣史官傳諭。已上朝報
上在慶德宮。停常參,只晝講。
中宮殿·世子宮·嬪宮,藥房問安。答曰,知道。藥房啓曰,風雨終宵,日氣陰寒,伏未審,聖體調攝,若何?瘡口淸汁已止,而脚部牽引之候,亦得快減乎?臣等,不任憂慮,敢來問安。答曰,知道。瘡口淸汁不止,脚部牽引之氣,猶未差減矣。
府啓,李世最削奪官爵事。措辭見上答曰,勿煩。玉堂諸臣罷職事,停啓。
政院啓曰,吏曹郞廳來言,今日爲政事命下,而判書金宇杭未肅拜,參判韓聖佑病不來,參議未差,不得開政云,判書金宇杭,參判韓聖佑,竝卽牌招,以爲開政之地,何如?傳曰,允。
吏曹判書金宇杭,參判韓聖佑,牌不進。
政院啓曰,判書·參判竝牌不進,推考傳旨,今方捧入,而開政命下之後,不卽擧行,判書·參判竝更牌招,何如?傳曰,允。吏曹判書金宇杭,參判韓聖佑,再牌不進。
政院啓曰,吏曹判書金宇杭,參判韓聖佑,再牌不進,推考傳旨,今方捧入,所當更請牌招,而一日三牌,有傷事體,何以爲之?敢稟。傳曰,明日開政。
刑曹參判任弘望上疏。大槪,臣旅食四朔,宿病轉苦,更無供職之望,乞遞秋部佐貳之任,俾延殘喘,歸死松楸,兼附區區所懷,以備財察事。入啓。答曰,省疏具悉。兪信一事,自與李東彦不同,科儒元非管下,而杖殺明白,則殺人之罪,烏得免乎?況以染病致死一款,再次行査,皆已歸虛,決不可輕議也,卿其勿辭,調理察職。
禁府,三省推鞫問事郞廳李濟病,代洪好人啓。
上在慶德宮。停常參·經筵。
辰時巳時,日暈。
下直,雲峯縣監李碩輔。
政院啓曰,卽者吏曹郞廳來言,今日爲政事,命下,而判書金宇杭未肅拜,參判韓聖佑病不來,參議未差,不得開政云,判書金宇杭,參判韓聖佑,卽爲牌招開政,何如?傳曰,允。又啓曰,禁府郞廳來言,今日當爲三省推鞫,而大臣適有身病,不得開坐之意,敢啓。傳曰,知道。
持平李邦彦啓曰,臣於日昨,伏見大臣箚本,以臣啓請統制使鄭弘佐勿遞事,引咎控辭,在臣私義,固不可晏然,而第無侵斥之語,不必强自爲嫌,故昨詣臺廳,只傳前啓而退矣。追聞物議,以爲,大臣,深懷不安,至於陳箚請免,而不卽自列,有乖臺例云,然則臣誠有苟然行公之失,何敢仍冒於臺次乎?請命遞斥臣職。答曰,勿辭,退待物論。
政院啓曰,吏曹判書金宇杭,參判韓聖佑,牌不進,推考傳旨,今方捧入,而開政命下之後,尙不擧行,揆以事體,極爲未安,判書金宇杭,參判韓聖佑,更爲牌招開政,何如?傳曰,開政命下之後,荐違召牌,尙不擧行,其在事體,殊甚未安,竝推考,更卽牌招。
檢閱宋成明牌不進,依承傳罷職。
知事閔鎭厚上疏。大槪,妄出一言,以致鼎席不安,有不敢晏然於職次,乞治臣罪,以尊國體事。入啓。答曰,省疏具悉。卿其勿辭,從速行公。
吏曹判書金宇杭上疏。大槪,臣之卽今病狀,實無運動之路,連違召牌,罪合萬死。卽又伏見政院啓辭之批,惶恐戰慄,求死不得,罰止問備,實出涵貸,一息未絶,尙有知覺,嚴召之下,豈敢頑然不動?委頓奄奄,末由自力,終不得趨命,律以邦憲,宜伏刑章,席藁私次,恭俟鈇鉞之誅。乞賜矜諒,亟許鐫改,仍命有司,勘臣負犯,以肅朝綱,以安私分事。入啓。答曰,省疏具悉。卿勿過辭,俟病少間,速出行公,毋使大政遷就。已上朝報
有政。兵批,副護軍二,趙泰老·李敏英,副司直閔鎭遠。
吏批,以趙泰老爲開城留守,兪命雄爲承旨,韓在恒爲直講,金昌國爲江華經歷。
上在慶德宮。停常參·經筵。
午時未時,日暈。夜三更,月入軒轅右角星內。
下直,慶尙都事金遇華。
謝恩,左承旨兪命雄。
院啓,引嫌而退,大臣箚語,少無嫌礙,以此引嫌,殊涉太過,請持平李邦彦出仕。答曰,依啓。
吏曹口傳政事,兼春秋申混。
三省罪人閔致平·石禮,元情承服。
謝恩,兼春秋申混。
禁府,三省罪人閔致平·石禮,當日堂古介行刑。啓。
副校理權世恒,再牌不進,依承傳罷職。
持平李邦彦就職。以上朝報
上在慶德宮。停常參·經筵。
夜四更,月暈。
謝恩,副摠管鄭履祥。
中殿·世子宮·嬪宮,藥房問安。答曰,知道。藥房啓曰,日候寒暖不適,伏未審數日來,聖體調攝,若何?脚部牽引之氣,今已快減乎?連伏聞入侍醫官所傳之言,瘡口淸汁不止,完合尙遲云,伏不勝憂慮之至。臣等,久未入侍,今日與諸御醫入診,詳察症候,宜當,敢來問安,竝此仰稟。答曰,知道。瘡口淸汁不止,脚部牽引之氣,日益差減矣,勿爲入診。
政院啓曰,黃海都事趙鳳徵,口傳差出之後,所當催促發送,而尙未署經於兩司,至於諫院官員,則皆在外,只有正言李喬岳一人,無備員署經之勢,今則科日已迫,事甚可慮,合有變通之道,何以爲之?敢稟。傳曰,除署經發送。
合啓,請判府事崔錫鼎罷職事。措辭見上答曰,害及生靈,汨亂經旨等語,殊涉過當,而請釋逆孥,反忽翔矧,所論得宜,依啓。
府啓,請李世最削奪官爵事。措辭見上答曰,勿煩。
傳曰,昨年儒生以禮書事,陳疏者,勿捧之敎,蓋出於鎭定之意矣。更爲思惟,儒疏措語,雖過激,士氣,不宜摧折,勿捧之命,還寢宜矣。
司直兪集一辭職上疏。入啓。答曰,省疏具悉。伊時委折,予已洞知,今玆賞典,式遵舊章,卿其勿辭,從速察職。
京畿監司書目,水原呈,以大司成尹德駿辭職上疏上送事。啓。答曰,省疏具悉。卿其勿辭,從速上來察職。又書目,高陽呈,以應敎李晩堅辭職上疏上送事。啓。答曰,省疏具悉。爾其勿辭,作速上來察職。
全羅右道,京試官金始慶出去。以上朝報
上在慶德宮。停常參·經筵。
夜一更二更,月暈。未時,日暈。
判敦寧趙相愚三度呈辭。入啓。只遞本職。
兼輔德李肇再度呈辭。入啓。遞差。
持平李邦彦,正言李喬岳啓曰,臣等,以判府事崔錫鼎罷職事,合辭論啓,得蒙允兪,而第伏見聖批,以害及生靈,汨亂經旨等語,殊涉過當爲敎,臣等竊惑焉。錫鼎衒鬻少智,變亂舊章,病民蠹國,不可殫擧,而關東之量田,海西之詳定,初不博詢,率爾稟行,薦用匪人,委以重寄,檢括菑畬,殘氓駭散,公私俱困,橫斂徒增,怨讟載路,如在水火,其爲生靈之害,孰大於此?至若毁經之事,前後章疏,相繼辨析,仰惟聖學高明,其變易章句,汨亂經旨之狀,亦必洞燭無餘,而今殿下,尙未覺察於一時熒惑之言,反以臣等之說,爲過當。臣等於此,固已難安,而且伏聞物議,以爲,崔錫鼎前後罪狀,若是深重,只請罷職,殊失嚴懲之義云。臣等,亦何敢晏然於臺次乎?請命遞斥臣等之職。答曰,勿辭。
合啓,判府事崔錫鼎,以淺狹之資,挾雕篆之技,累據台司,壞敗國政,自用少智,輕變舊章,海西詳定,公私俱困,關東改量,流散相繼,貽害斂怨,有不可勝言。罪係凶逆,固不可輕議,而妄撓王章,請釋黯孥,急於市恩,甘歸護逆,其爲縱肆,孰甚於此?至於僭編禮書,擅改庸·學,毁章裂句,汨亂經旨,此實斯文之大變,聖門之罪人,中外章疏,繼起辯斥,而不少悛悔,益肆驕妄,投進冊子,熒惑聖聰,初猶掩諱,自謂不背聖訓,末乃强辯,反欲突過朱子,其眩幻欺蔽之狀,本罪之外,又添一罪,諸路多士,封章守闕,而揚揚赴鞫,略無顧忌,放倒廉義,尤可駭惋。且聖候違豫,累朔彌留,而職在保護,專事泛忽,當藥院移設之日,大小煼灼,諷誦詩律,自同平時,逮症候少愈之時,餘憂尙切,而預辦供具,將設宴飮。況於侍疾之際,凡係謹愼,嫌忌之節,宜不敢少忽,而薰染初喪,旋請入診,前後負犯,若是彰著,而無一人爲殿下,據實請罪者,氣焰熏灼,此亦可見,物情咸憤,輿論愈激,決不可以罷職薄罰而止。請前判府事崔錫鼎削奪官爵,門外黜送。答曰,依啓。
院啓,朱夫子一生用工,專在於庸·學二編,雖聖人復起,無以易此,其在末學尊信之道,一字一句,宜不敢妄有變動,而今此類編之書,一任鑿見,私自割裂,上下正文,顚倒章句,背馳聖訓,恣行邪說,仍請刊行中外,參考法講,此實斯文之大變,世道之深憂,不可不痛加觝排,以示尊經衛道之義。請亟命毁去禮記·類編板本,類編一書,實爲斯文之變怪,則身居臺閣者,所當痛斥之不暇,而前掌令尹會,謟媚大臣,攘臂突起,甘心使役,力排正議,而搏擊之鋒,先於諫臣,宰臣,竭誠營護,附會邪論,醜詆之辱,繼及於館學章甫,前後用意,俱極僭毒。至於金楺,元無干涉之事,而欲置罔測之科。洪遠慶,自是名門之秀,而勒加汚衊之名,其構虛捏無,白地陷人之狀,畢境破綻無餘,則伊時通文辭意,侵及其祖先,而伸救之說,先及於他人,自明之辭,反忽於己事,擧世唾鄙,不齒人類。如此無倫悖義之人,決不可一日留置朝籍,以貽搢紳之羞,請前掌令尹會削去仕版。答曰,所論,旣嚴且正,何必持難?竝與末端事而依啓。
左議政徐宗泰箚子。大槪,悚蹙,復陳難冒之情,伏乞亟賜罷免,以嚴國體事。入啓。答曰,省箚具悉卿懇。合啓中,請釋一款,自有所歸,於卿,別〈無〉嫌端,箚末所辭,尤涉太過,卿其須遵前旨,速出視事,用副至望。仍傳曰,遣史官傳諭。
府啓,請副校理李世最削奪官爵。措辭見上答曰,勿煩。已上朝報
上在慶德宮。停常參·經筵。
夜二更三更,月暈。
京畿監司書目,高陽呈,以兼文學李縡辭職上疏上送事。啓。答曰,省疏具悉。一時之敎,非有深意,爾之文學,實合斯選,須勿過辭,從速上來察職。
江原監司書目,疾病沈淹,無望供職,且有率爾處事之失,不得不略暴委折,冀蒙鐫罷,仍勘罪罰事上疏上送事。啓。答曰,省疏具悉。卿其勿辭,調理察職。已上朝報
上在慶德宮。停常參·經筵。
巳時未時,日暈。
備邊司啓曰,廣州府尹崔昌大呈狀本司,以爲老母積年委頓之中,宿患痢症,近又添加,貼身牀席,起居須人,種種諸症,俱係危重,而旣無兄弟,又無兒息,左右扶將,勢不可一日離側。保障之地,不容一向曠官,斯速入啓處置云,崔昌大其爲情理終鮮,悶切之狀,人所共知,親病彌月苦重,有難强令察任,而本府卽今事務多有緊急,重地曠官之弊,殊甚可慮。孝理之下,亦宜有體下變通之道,廣州府尹崔昌大改差,何如?傳曰,允。
副修撰洪禹瑞辭職上疏。入啓。答曰,省疏具悉。爾其勿辭,調理察職。
禁府啓曰,江原監司放未放啓本云云,放秩罪人趙湜,依啓聞施行,他餘罪人,令該曹稟處,何如?啓依允。
咸鏡監司書目,慶興府使全百祿,初因虞候巡歷時事,移怒兵使,公肆慢侮,侵詆上官,已自不輕,事體所在,不可仍置罷黜事。
政院啓曰,以弘文館草記,上番將未免闕直,令政院稟旨變通事,允下矣。卽今日勢已暮,待明朝,政官牌招,開政差出闕員,仍卽牌招,以爲入直之地,何如?傳曰,允。
吏曹參判韓聖佑辭職上疏。入啓。答曰,省疏具悉。卿其勿辭,調理察職。
忠淸監司書目,尼山呈,以右議政尹拯上疏上送事。啓。答曰,省疏具悉卿懇。予之竭誠敦勉,今已經年,而巽讓彌堅,造朝愈邈,愕然之極,無以爲諭,惟當益篤誠禮,期回遐心,而第念一向敦迫,似有歉於禮優之道,本職,不得已今姑勉副,於予心,尤切缺然焉。仍傳曰,遣史官傳諭。又書目,淸風呈,以前大司憲權尙夏上疏上送事。啓。答曰,省疏具悉卿懇。適有疾恙,不克造朝,別無所傷,何至引罪?致事之請,已諭予意,卿辭雖懇,決難允許,須體思想之心,亟回若浼之志,幡然就途,用副至望。仍傳曰,遣史官傳諭。已上朝報
政院啓曰,左尹金重器以掃墳事,鐵原地今方受由下去,而摠戎使密符及捕盜大將命召大將牌傳令牌,來請還納,何以爲之?敢稟。傳曰,仍佩往來。摠戎廳謄錄
上在慶德宮。停常參·經筵。
中殿·世子宮·嬪宮,藥房問安。答曰,知道。藥房啓曰,伏未審數日來,聖體調攝,若何?瘡口淸汁其已止息,而脚部牽引之氣,快減如常乎?臣等,不任憂慮,敢來問安。答曰,知道。瘡口,淸汁不止,脚部牽引之氣,日漸差減,而猶未如常矣。
持平洪重禹再度呈辭。入啓。遞差。
謝恩,吏曹判書金宇杭。
傳,前副應敎宋正明,輔德李明浚,副校理權世恒·李宜晩,校理洪重休,修撰丁道復,副修撰吳命恒,正言李廷濟·韓永祚·尹樟,執義鄭栻,掌令李裕民,持平鄭宇柱,司書申思喆,竝敍用。
戶曹判書李寅燁上疏。大槪,疾病難强,情勢難安,冀蒙罷斥事。入啓。答曰,省疏具悉。玆事蓋出爲民,卿勿過辭,安心行公。
校理洪重休牌不進,依承傳罷職。
禁府,池友漢拿囚。啓。已上朝報
有政。兵批,副護軍二,趙相愚·崔昌大,副司直洪重禹,判中樞府事尹拯。
義禁府啓曰,以全羅右水使及濟州牧使狀啓,刑曹粘目,前梨津萬戶池友漢,於蘭萬戶洪重臣等,移本府處置事,允下矣。池友漢今方待命,卽爲拿囚,而洪禹臣時在任所,依例發遣府羅將,拿來,何如?傳曰,允。禁府謄錄
吏批,以崔瑋爲慶興府使,李澤爲校理,金栽爲輔德,徐命遇爲兵曹正郞,金遇秋爲禮曹佐郞,金日佐爲禮曹正郞,沈宅賢爲持平,金命衡爲工曹佐郞,黃欽爲典醫監提調,韓聖佑爲司䆃提調,沈壽賢爲修撰,宋道涵爲司藝,宋堯佐爲義城縣令,李善溥爲刑曹參議,李海朝爲應敎,洪重休爲校理。
上在慶德宮。停常參,只晝講。
巳時午時,日暈。
假注書崔守慶出使,代以兪命咸爲假注書。假注書呂必禧病,代以權熀爲假注書。
政院啓曰,新拜判中樞府事尹拯,時在忠淸道尼山地,上來事,依例遣史官傳諭,上來時給馬事,兩道監司處,亦爲下諭,何如?傳曰,允。
掌令宋宅相上疏。大槪,伏蒙恩暇,往成子婚,歸路重患寒疾,急於調治,駄還私次,而症情危篤,旬月之內,斷無出肅行公之望,且於宗宰之疏,有難晏然,乞賜斥免,以便將攝以安私分,兼陳憂慨之忱,以備財察事。入啓。答曰,省疏具悉爾疏,以合啓,盡歸構罪,已涉未安,而至若藥院事,所刪去者,引經之文而已。未嘗謂無罪,觀於前後疏批,前後筵敎,而可知矣。泛忽二字,終難自解,而爾來敢附和時議,極力伸救,可謂急於護黨,而薄於君父也。已上朝報
上在慶德宮。停常參,只晝講。
辰時申時,日暈。夜三更,月掩心後星。
江華留守書目,戶曹參議鄭齊斗病重,上去不得事。啓遞差。
吏曹啓目,粘連觀此忠淸監司韓配夏狀啓,則瑞山郡守梁重廈年滿七十,其在法例,不無變通之道,令該曹考例稟處亦爲白臥乎所,守令之年七十許遞者,乃是法例是白在如中,瑞山郡守梁重廈,以年七十據例請遞,依法典改差,何如?啓依允。
吏曹啓曰,守令有闕,政事,取稟。傳曰,明日爲之。
正言李喬岳啓曰,臣伏見掌令宋宅相之疏,含怒於合啓之聲罪,蓄怨於大臣之被辜。恣意搏擊,極口噴薄,欲爲媚悅之計,勒加希合之目,醜辱言地,罔有紀極。有若以臣之所論,出於白地構罪者然,臣不勝駭惋之至。頃當聖候違豫,累朔彌留,大少臣僚,遑遑罔措,而居藥院之首,任保護之責者,專昧翔矧之義,徒以悠泛爲事,非但前後聖敎,不啻嚴截,中外喧嚷,莫不駭憤。宅相亦一臣子耳,豈有不聞不知之理,而獨自甘心謟附,竭誠營救,原其情態,誠不忍正視。噫,君臣,猶父子也,父母有疾,則爲其子者,凡係嫌拘之節,不敢一毫泛忽,靡不用極,人臣視君父之病,宜無所間隔,則豈敢以拘忌末節,而有所忽慢乎?出入喪次,雖値輪直之時,旋請入診,旣無就齋之暇,則其所謂齋宿請診者,豈非欺罔詖遁之甚者,而今宅相,敢以無稽俗忌,有識羞道等語,公肆救護,謂之吹覓,直驅臺議於婦寺之科。噫嘻,宅相,雖甚庸騃無識,豈眞以今日大臣之不善侍疾,爲不足深咎,而其言如此耶?藥院移設之後,擧國臣民,一倍憂遑,身在侍藥之地,其所煎灼,宜加他人,而自同平時,閑諷詩律,傳說狼藉,有難掩覆,則今乃歸之於不爲近理。況於其時玉候,猶未快復,餘憂尙且未歇,而欲設宴飮,汲汲辦具,其顚倒忙急之狀,有目皆見,至今譁然,則乃反誘之以出於志喜者,俱不成說。然則臣之所論列,其果一毫近似於創出無根,粧點疑似者耶?合啓所論,臚列甚夥,而無所請罪,皆據實狀,雖附麗如宅相,阿好如宅相,難於救解,無一分疏,而獨此藥院一事,最是崔錫鼎與時輩之所深忌諱,故宅相,不敢違拂時議,肆意伸救,而其所粧撰,觸處綻露,或謂之宜有疏率之責,或謂之有失周愼之道,而至於辭色,小欠懇迫等說,欲覆彌彰,欲掩愈著。噫,侍君之疾,而憂形於色,乃是情理之固然,而今宅相,亦謂之欠於懇迫,則此豈非專事泛忽之一大明案耶?雖以渠之極力救護之誠,猶不敢周遮掩匿,誠可哀而不足怒也。噫,彼宅相,何足責哉?一自上言訟冤之後,見棄公議,不齒士類,投合時好,蝨附權貴,以爲洗累媒爵之計,凡爲大臣地者,無不終始擔當,敢以無倫醜悖之說,勒加誣詆,如報私讐,侵辱臣身之不足,至以果驗甘心等語,譏切聖躬,人之放肆無嚴,胡至此極?臣不欲與之呶呶,以貽臺閣之羞,而旣被其無限詆斥,何可晏然冒據於言責之地乎?請命遞斥臣職。答曰,勿辭,亦勿退待。
持平李邦彦啓曰,臣伏見掌令宋宅相疏本,以日昨合啓,大加侵斥,語極悖謬,臣不勝駭惋痛歎也。夫崔錫鼎前後負犯,不啻狼藉,俱難容貸,則公議之發,亦云晩矣,而今乃以滾合構捏爲言,噫嘻,是何言也?宅相,果以臺啓爲構捏,則何不逐條辨析,以明其構捏之狀,而乃反不小提論,囫圇爲說耶?據此可見窘遁之態,而又敢拈出前日聖批中甘心二字,以爲脅持之左券,不料其巧慝之至於此也。若夫藥院之事,則聖上,旣以目覩爲敎,外間人言,亦甚喧藉,彼宅相,亦豈不聞,而今乃急於阿好,不顧所重之有在,費辭張皇,唯恐救解之不力,其放肆無嚴,吁亦甚矣。宅相,曾以一疏,敢請刪去批旨,還給命召,以爲嘗試之計,而幸聖上之俯許,喜其計之得售,今又挺身右袒,直欲歸之於一毫無過之地,其爲謟附則至矣,獨不念公議之至嚴乎?一哭妹喪,雖曰情理之當爲,而人臣侍疾,宜無所不用其極,凡係嫌忌之節,不可不十分謹愼,而晏然往臨,旋請入診,此豈分義之所敢出乎?只此一款,渠亦不敢謂全無所失,而至托無稽之說,勒歸婦寺之科,此果成說乎?借曰錫鼎以此爲俗忌,而不知嫌拘,則醫官朴星瑞之遭其重慽也,何爲至達於天聽,而不令出見耶?執此觀之,則宅相之言,非但誣臺閣也,亦所以誣錫鼎也。且吟誦詩律,傳說紛紜,無辭可解,則謂亦近理,復膳猶遲,餘憂尙切,而預辦宴具,則謂出志喜事,而營救之節節而掩覆之,渠雖欲以此爲媚悅立功之計,人之無恥,胡至於此極?嘻,設宴之期,定在正月初九日,同氣之慽,適出於初七,其可以遭慽停宴,爲可恕之端耶?將欲二字,乃是實際語,而宅相,乃反欲以臺啓,歸之於抑勒之科,尤不滿一哂也。至若乘機闖發,希合聖旨等語,專出僇辱,無復倫脊,臣於此,尤切駭怕也。從古論人,多在於罪狀彰著之後,而輒以乘機闖發,橫加醜詆,則雖有大奸慝,將遠避瑣屑之嫌,不出一言耶?其所謂希合云者,尤極駭然,有不足多辯者。人臣事君之道,惟有匡救將順二者而已,君上有過擧,而群下不思匡救,阿意順旨,則爲之希旨可也。聖上之所以嚴責錫鼎,皆據實狀,國人皆言之,擧朝皆知之,則爲殿下之耳目者,其可不欲將順,徒懷顧避,終自泯默而已乎?似此義理,非臣攸聞也。況宅相,不思將順於聖上嚴明之處分,而甘心收媚於勢利之門,何也?又可醜也。日者三司諸臣,群起迭出,擧皆黨救,已極可駭,而至於宅相之議而極矣。宅相之所以爲此者,蓋亦有由,年前上言訟冤之事,實爲搢紳莫大之羞,而見棄士類,固已久矣。乃敢改頭換面,阿附時議,再通宿硏,復齒從班,人皆唾鄙,殫駁將發,宅相,自知不容於公議,而一時權門蝨附之輩,日夜攘臂,抵隙潛嗾,力詆正論,欲售其先發擊去之計,可勝痛哉?至於李世最,冒據極選,嗤點已久。況其黜退祕器,責罰該吏,專肆氣勢,薄視恩賜之罪,聽聞無不爲駭,宅相所謂性本端雅者,果如是乎?欲救無說,但曰無根,而有若見忤被誣者然,直加臣身以危險之目,何其言之謬戾至於此也?臣誠不欲與此等人呶呶,而旣被其無限醜詆,則決不可一刻抗顔於臺次,請命遞斥臣職。答曰,勿辭,退待。已上朝報
上在慶德宮。停常參,只晝·夕講。
兵曹判書崔錫恒三度呈辭。入啓。只遞本職。
掌令韓以原三度呈辭。入啓。遞差。
明日監試初試,一所試官三,金一鏡·洪重周·魚有龜·申思喆,二所試官三,呂必容·徐命淵,監試官金·鄭夢海。
謝恩,僉知林再茂,右承旨李敏英,兼春秋金命衡。
一所試官申思喆,二所進去。
試官趙泰億·李肇·李明浚·鄭栻,牌不進,依承傳罷職。已上朝報
有政。兵批,平安兵使權,副司直五,鄭栻·李明浚·李奎年·權世恒·李眞儉,副司果申思喆,副護軍二,鄭齊斗·梁重廈,副司直具萬理,同知中樞府事李萬林僉知中樞府事三,楊遇漢·鄭道元·林再茂。
吏批,以金致龍爲廣州府尹,李敏英爲承旨,朴熙晉爲掌令,李裕民爲軍資正,鄭道徵爲瑞山郡守,李允文爲襄陽府使,趙泰億爲戶曹參議,李尙頊爲伊川府使,金普澤爲奉常正。
上在慶德宮。停常參,只晝講。
京畿監司書目,高陽呈,以禮曹參判李晩成辭職上疏上送事。啓。答曰,省疏具悉。伊時處分,未免至當,安意勿辭,上來察職。
開城留守趙泰老上疏。大槪,舊都居留之任,萬不近似,在鄕控免,尤涉惶猥,昨始來伏私次,露章瀝血,顒俟處分。乞賜諒察,特命收還新授職秩,以重名器,以安私分事。入啓。答曰,省疏具悉。卿其勿辭,從速察職。
吏曹參議李宜顯上疏。大槪,臣待罪下邑,又遭難安之勢,不免投紱徑歸,日前自松楸入來,忽奉選曹除命,驚怪恧縮,靡所容措。匪據之職,不容一日竊居,且臣情迹,決難重冒僨敗之地,玆敢露章呼籲,乞蒙亟賜鐫遞,以重官方,以全微尙事。入啓。答曰,省疏具悉。爾其勿辭,從速察職。
平安監司義州府尹書目,冬至使一行,二月二十九日離發北京,三月初七日到山海關,先來出來事。
備忘記,今觀冬至使趙泰耉等狀啓,玉田縣止宿之後,表咨文,所盛樻見偸,或爲覓得,或未見推云。畢竟雖得無事,此實前所未有之事,若果嚴加戒飭護守,則寧有此患?其辱君命甚矣。決不可置而不論,冬至正使趙泰耉,副使任舜元,書狀官具萬理,竝罷職。已上朝報
上在慶德宮。停常參,只晝·夕講。
中殿·世子宮·嬪宮,藥房問安。答曰,知道。藥房啓曰,風日不佳,伏未審,聖體調攝,若何?連伏聞入侍醫官所傳之言,脚部牽引之候,日益差勝,瘡口漸有完合之勢,而俱未至如常之境云,臣等久未入侍,憂慮尙切。今日與諸御醫入診,宜當,敢來問安,竝爲仰稟。答曰,知道。瘡口淸汁不止,脚部牽引之氣,幾盡差減矣。
掌令朴熙晉上疏。大槪,臣於日前待罪本職也,有當避不避之失,雖緣喉司之退却,繼因賤疾之難强,而物議非斥,情地恧蹙,不意新命復降,固當竭蹶趨承,而廉義所關,決不可再辱臺次,且有冒禁下鄕,以致天牌虛辱,惶隕之極,尤難晏然。乞賜諒察,亟命鐫遞臣職名,以重臺體,以安賤分事。入啓。答曰,省疏具悉。爾其勿辭,從速察職。
今日藥房入診時,農時夫馬,留待有弊,未署經守令,竝除署經發送事及罷職史官,竝敍用,口傳付職,卽爲牌招察任事,榻前下敎。
藥房口傳啓曰,臣等與諸醫入診,王世子額上核處,退而商議,則皆以爲核處,姑無加減,連以三聖膏,數數付貼,以差爲度,宜當云,敢啓。傳曰,知道。
吏曹口傳政事,奉敎單申靖夏,待敎單洪啓迪,檢閱單宋成明。
謝恩,待敎洪啓迪,檢閱宋成明。已上朝報
藥房入診入侍時,提調閔鎭厚所啓,釐正廳軍制變通時,以馬兵不甚緊重於守堞之用,故只置七哨,六哨則分屬於兩別將,一哨則稱以攔後矣。上年習操時點閱,則馬兵增爲八哨,諦問其故,則軍制改定後,龍仁馬兵,降爲束伍,馬兵輩以門地稍勝,羞與束伍爲伍,自請仍爲馬兵,而束伍,渠輩搜納充定,故趙泰采爲守禦使時,許從其願,而未及定奪云。旣成八哨,則當減除攔後,分屬各四哨於兩別將,而此與釐正廳節目有違,且事係軍制,故敢達。上曰,依爲之。又所啓,箭串橋,實是南漢之要路,近年以來,連有圮毁之患,自備局累度分付於戶曹,使之修改,而尙不擧行矣。聞年前有化主僧人,自願修改,戶曹略給物力,事未成之,僧人逃走,故戶曹方欲推得其僧云,橋梁,有國之一政,況箭串,事體與他有別,豈可使僧人,募財而成之乎?此雖出於惜費,而恐或未安,逃僧之捉得,亦未易期,申飭戶曹,斯速修改,何如?上曰,依爲之。備局謄錄
入診時提調閔鎭厚所啓,司饔院沙器所燔白士,曾前掘取於楊口地,以其多有弊端,特命革罷,而移掘於鳳山矣。沙器用處,皆係重大,而鳳土不如楊土,多致苦窳,蓋鳳比楊尤遠,且當海西孔道,其爲民弊,有甚於楊,而在燔器之役,則極可悶慮。楊之境內,有宮家柴場,才纔已革罷,民弊頗減,似與前日有間,此若不足,則或更減他弊,未爲不可,而白土,則不可不還爲掘來,令廟堂詢問本道,斯速從長變通,何如?臣待罪本院提調,故敢達。上曰,曾以監司狀啓而罷之,今難無端復舊,令廟堂詢問本道,而變通,可也。司饔院謄錄
又所啓,各處津渡別將設立時,兵曹以節目啓下,使之收拾津夫子枝,且募江村民人五十名,俾成一哨貌樣,而三田渡,移屬守禦廳之後,臣取考節目而問之,則元無一名軍兵,故申飭別將,一從節目擧行,而津夫子枝,僅爲三十名,合募軍,只是八十名,未及一哨之數矣。三田渡,異於他處,只置不盈哨之軍,事甚虛疏。今姑加募江民,作爲一哨,前頭津夫子枝,如可添丁,則募民,漸次減去,似宜,故敢達。上曰,依爲之。又所啓,別破陣,最緊於守城,故釐正廳軍制變通時,以見在二千名啓下,而廟議,許令隨得加簽,故臣前後忝任,連次搜得,而此亦宜有定配之事,當以二千名,爲四局,每局各置哨官,今當限五百名加簽,俾作五局,而添設一哨官,此後勿復增數之意,竝此仰達。上曰,不可無限節,以此定制,差出哨官,可也。又所啓,上上年朝家,別遣從事官,反庫南漢後,無面之穀,排定年數及石數,使之懲捧於監色,而未知厥後所捧之幾何矣,適見備局謄錄,則曾前江都反庫後,每年徵捧之數,使留守啓聞,今若依此例,每年春初,以前歲所捧之多少,自守禦廳啓聞,則似不無惕念之效,故敢達。上曰,依爲之。又所啓,津渡別將節目中,津船舊退者,使之畫給別將,而工曹終不擧行,事甚未安,故臣曾陳達於榻前,且備局,捧甘申飭矣。新川津船設置事,已爲定奪,而船材未易,只造一隻,渡涉之際,猶未免爲苟簡,今當以三田渡舊退船,加造一隻,而前頭內摘奸時,似有照數逢點之事,故雖涉細瑣,敢此仰達。上曰,依爲之。又所啓,臣以南漢南格臺看審事,再次往來,而久未入侍,今始仰達所見。蓋南格臺與南將臺相對,而三峯俯壓城中,故自前有築城築墩之議,今番尹就商·李基夏所論,大抵相同,而但尹就商,以或致彼人所嚇及軍兵未易多得,爲慮,此誠有意見矣。然三田碑所稍遠,似不至礙眼,況築墩之後,植以樹木,則決無可慮,至於軍兵,如或駐蹕,則自有推移之道,不然賊必無全軍往侵之理。且人情,皆以南邊之虛疏,爲疑,若築墩於此,則亦可爲鎭定之一助,臣意,不必竝築於三峯,只就中峯最要害處,設一墩臺,似不可已矣。所謂中峯之下,山足散漫,足以覘察賊兵往來之形,古人有多設旗幟,以疑賊心者,況築墩以守之乎?其在守防之道,恐或萬全,而以臣一人之言,不可斷定,此等重事,令廟堂取考李基夏·尹就商等書啓,且博詢諸議,從長稟處,何如?上曰,李基夏·尹就商,所見同矣。墩臺不可不設,令廟堂斯速稟處。上曰,頃見狀啓,論南漢別還上事,廟堂,已爲回啓矣。南漢,異於他處,故從前嚴飭,意非偶然,而猶且如此,極可寒心。已往之事,雖不可一一追罪,今後守禦使,各別檢察,如有犯者,啓聞請罪,可也。備局謄錄
上在慶德宮。停常參·經筵。
政院啓曰,執義金興慶,持平沈宅賢在外,大司憲黃欽,掌令朴熙晉未肅拜,掌令宋宅相,持平李邦彦呈辭,監察茶時,已至多日,事極未安,未肅拜呈告人員,竝卽牌招察任,何如?傳曰,允。又啓曰,度支之長,事務緊重,且當進宴設廳之時,尤不當曠日引入,而判書李寅曄,連呈辭單,不爲行公,卽爲牌招察任,何如?傳曰,允。
傳曰,史官二員,待命,騎馬六匹,立之,監試一·二所內摘奸。
京畿監司,以奉朝賀南九萬,今月十六日自龍仁地,移住廣州炭谷村舍事,狀啓。傳曰,遣御醫,持藥物看病。
府啓,請副校理李世最削奪官爵事。措辭見上禮書一出,先賢受侮,中外章甫,齊聲力爭,必欲痛辯其誣者,實出於尊經衛道之誠,而前都事安時相,身居臺閣,謟附大臣,始請拿覈通文之儒生,必欲釀成士禍,末乃投進一疏,醜辱諸道之多士,罔有紀極,或謂之免軍役,或謂之許儒錄,其他募得虛張等說,尤極駭怕。且以只錄赴闕者姓名爲請,欲創無前之規,務取一時之快,以爲眩惑天聽,箝制士論之計,可勝痛哉?噫,國家興喪,係於士氣,雖以人主之威,不宜輕加摧折,而時相,乃敢肆爲無倫絶悖之說,使三百年培養之盛德,掃地無餘,遠近齊憤,公議益激,其投合時好,甘心使役,血戰正論,謬辱士林之罪,不可不痛懲,請前都事安時相,削去仕版。濟用奉事全克和,本以白徒,濫通仕籍,言貌·擧止,不似官員,而蝨附權門,募勢獻媚,醜汚之態,人皆唾罵。且前任部官,招謗於差役之際,及授本職,斂怨於貢物之人,鄙瑣之誚,不一而足,如此之人,不可廁在衣冠之列,請濟用監奉事全克和汰去。新除授持平沈宅賢,時在慶尙道密陽地,請斯速乘馹上來事,下諭。答曰,不允。末端兩件事及下諭事,依啓。
掌令朴熙晉·宋宅相牌不進,依承傳罷職。
吏曹啓曰,臺諫有闕,政事,取稟。傳曰,過國忌後爲之。
弘文館啓曰,禮記類編毁板事,臺啓蒙允之後,得伏聞內下十五件,已自政院移送禮曹矣。旣毁其板,且已還下內入之印本,則本館所在十三件,揆以事體,亦不可仍置,卽爲移送禮曹,以爲稟旨燒毁之地,其他頒賜諸件,竝令該曹盡爲收聚,一體施行,何如?傳曰,允。
忠淸監司書目,淸州牧使李萬稷病重罷黜事。又書目,瑞山呈,以執義金興慶辭職上疏上送事。啓。答曰,省疏具悉。爾其勿辭,俟母病間,上來察職。已上朝報
上在慶德宮。停常參·經筵。
傳曰,史官三員,待命,騎馬九匹,立之。傳曰,史官二員,待命,騎馬六匹,立之,津船等處內摘奸。以上朝報
觀象監,夜一更,流星出北河星上,入乾方天際,狀如鉢,尾長三四尺許,色赤。啓。
府前啓,國忌齋戒,今明日,姑停。
上在慶德宮。停常參·經筵。
兵曹啓曰,卽者入直郞廳,軍號頒布之際,延和門入直,禁衛營哨官,無緣不來,事極可駭,捉致書記,問其曲折,則以賞中日出去,未及入直云,故不得已軍號,則頒布於入直軍兵,而哨官邊相詡,闕番之罪,不可不懲,爲先汰去,何如?傳曰,允。禁衛營謄錄
京畿監司金演,道內各陵奉審後,入來。
上在慶德宮。停常參·經筵。
下直,江華經歷金昌國。
傳曰,明朝左相命招,使之卜相。
傳曰,明日開政事,分付。
黃海監司書目,瓮津縣令趙之審,麒麟察訪李綖,莫重國試差備官,俱不進參,竝只罷黜事。
政院啓曰,卽者吏曹郞廳來言,今日爲政事命下,而判書金宇杭,參判韓聖佑,俱以病不來,參議李宜顯未肅拜,不得開政云。判書金宇杭,參判韓聖佑,參議李宜顯,竝卽牌招開政,何如?傳曰,允。又啓曰,刑曹判書兪得一呈告引入,尙未行公,本曹詞訟積滯,委屬可慮,卽爲牌招察任,何如?傳曰,允。
吏曹啓曰,新除授井邑縣監金道浹呈狀內,老母以宿患痰病,尙在沈苦中,而近添感寒,症勢極重,人子情理,實無遠離赴任之勢,斯速入啓處置云。金道浹母病如此,則情理切迫,有難强令赴任,依近例罷黜,何如?傳曰,允。
京畿監司書目,果川呈,以兵曹判書尹世紀辭職上疏上送事。啓。答曰,省疏具悉卿懇。兇鉽情狀,萬萬絶痛,復授卿以司馬之任,予意夫豈偶然?卿其安心勿辭,須速上來行公。
黃海監司書目,臣情病俱急,懇乞譴罷事上疏上送事。啓。答曰,省疏具悉。玆事出於便民,卿之引罪,實涉太過,須勿控辭,從速察職。
假注書崔守慶書啓,臣承命馳往于忠淸道尼山縣邑內判府事尹拯所住處,傳宣聖批,則以爲,臣冒死祈籲,方日夜煎灼,近侍委臨,傳諭聖批,伏蒙聖慈,天地父母哀矜之恩,匪分職名,特賜鐫免,從今庶得安意,待盡於聖化之中矣,伏不勝感泣之至。況臣前後罪戾,萬殞猶輕,而鈇鉞不加,絲綸愈溫,至於眷顧之意,尤致丁寧,聖上之於草莾微物,曲加恩禮,何至此極?益切惶感,罔知所諭。惟是職名雖免,而崇資猶存,竝命改正,以安賤分,又螻蟻微衷,千萬之祝也。臣不敢更有煩瀆,敢因近侍之回,猥越及此,又無任惶恐戰慄之至云矣,敢啓。傳曰,知道。
記事官李秀英書啓,臣敬奉聖批,往諭于忠淸道淸風地黃江村贊善權尙夏所住處,則以爲向者聖候違豫,累月彌留,中外臣民,莫不奔走憂遑,而臣以積病將死之人,一未趨參於起居之列。逮至平復之後,八域同慶,而臣又未能力疾入城,拜獻崗陵之祝,分義掃地,罪在無赦。席藁惶隕,敢上請譴之章,不意聖度天大,曲加寬恕,誅罰不及,批旨溫淳,至遣近侍,遠來傳宣,臣奉讀以還,感激涕零,益不知措躬之所也。以糞土之賤,坯伏田間,雖不敢比數於恒人,而猥辱聖眷,受恩如海,則糜粉圖酬,常所自期,而不幸疾病纏身,危喘懍懍,區區情禮,終亦莫伸,臣俯仰悚慄,竊自傷悼也。噫,微臣之罪犯至重,而聖上之恩諭出常,如使臣有一分可進之勢,則亦何敢爲一向違慢之計哉?只以狗馬賤疾,日就沈篤,精神筋力,已無餘地,委頓牀第,鬼事不遠,今雖欲强起趨命,斷無其望,聖恩罔極,辜負至此,瞻望宸極,但切於悒而已云矣,敢啓。傳曰,知道。
副修撰權詹上疏。大槪,敢陳病稽由限之狀,冀蒙鐫遞,且附近事,以備察納事。入啓。
備忘記,副修撰權詹,投進一疏,而其所用意,專出於傾軋之計,語多不擇,已極無嚴,而若夫藥院事,泛忽於侍疾之際,予所目睹,而乃敢謟附大臣,費力伸救,反以思盡保護之大臣,謂出順旨,恣意構捏,事之駭惋,莫此爲甚,權詹罷職不敍。傳曰,此上疏,還出給。已上朝報
有政。兵批,副護軍韓以原,副司直崔錫恒。
禮曹啓曰,卽因弘文館啓辭,禮記類編,移送本曹,以爲稟旨燒毁之地,其他頒賜諸件,竝令該曹盡爲收聚,一體施行事,允下矣。本曹,非書冊所掌,衙門頒賜諸件之收聚,亦非本曹所關,曾前心經釋疑及思辨錄,或自政院,或自玉堂句管,則有已行之例,令政院更爲稟旨擧行,何如?傳曰,允。禮曹謄錄
宗簿寺啓曰,以吏曹啓辭,宗班不得任意出外,意有所在,今番差祭,皆稱在外,無以塡差,事極可駭,不爲受由,出外人員,令本寺摘發察之事,允下矣。宗班之不得外居者,載在法典,而近來紀綱解弛,小不畏憚,宗室之出外,漸至增多,前後公會,宗室之稀疏,皆由於此,誠爲未安,不可不別樣嚴飭,以爲督還京口之地。故移文宗親府,使之査出,則任意出外者,至於二十五員之多,依前定奪,令所在官,一一督送,若不趁時上來,則囚家童催促,如有不謹奉行,復踵前習,則入啓處置之意,行移于諸道監司處,何如?傳曰,允。宗親府謄錄
有政。吏批,以沈壽賢爲義州府尹,宋道錫爲麒麟察訪,宋徵殷爲戶曹參議,韓以恒爲掌令,鄭必東爲掌令,金九齡爲瓮津縣令,尹志大爲井邑縣監,尹行敎爲淸州牧使,趙光命爲掌樂主簿,尹世紀爲軍器提調,閔鎭厚爲司譯提調,吳命恒爲校理,權世恒爲校理。
上在慶德宮。停常參·經筵。
巳時申時,日暈。
下直,全義縣監韓埏。
同副承旨李㙫上疏。大槪,臣病狀危劇,決無供職之勢,乞蒙恩遞,以延縷命事。入啓。踏啓字。
賓廳啓曰,卜相事,命下矣。臣今承牌,來詣賓廳,命相體重,臣獨爲卜入,事體未安,惶恐敢啓。傳曰,安心卜入。賓廳,卜相封入。
又啓曰,新拜議政府領議政李畬,時在京畿驪州地,右議政金昌集,時在楊州地,乘馹上來之意,依例遣史官傳諭,上來時給馬事,京畿監司處,下諭,何如?傳曰,允。
修撰申鐔上疏。大槪,臣之情病,實無仍因苟冒之勢,而黽勉從仕,愧恧恒切,卽伏見副修撰權詹疏本,詬斥三司,語意如常,其在廉義,決不可晏然於榮次,玆敢陳疏徑出。伏乞聖明,亟賜鐫免,仍治臣罪,以謝人言,以安私分事。入啓。答曰,省疏具悉。權詹之疏,用意危險,不忍正視也。疑亂排軋,本是詹之伎倆,則不正之論,何足掛齒?爾其勿辭,從速察職。
謝恩,右副承旨任胤元。
左議政徐宗泰箚子。大槪,臣有昏忘謬誤之失,不勝惶恐俟罪,仍陳疾病迷瞀之狀,乞蒙遞免事。入啓。答曰,省箚具悉。偶然漏落,何至引咎?卿其安心勿辭,亦勿待罪,速出行公。仍傳曰,遣史官傳諭。
正言李喬岳啓曰,臣伏見副修撰權詹之疏,滿紙張皇,無非粧撰,造意至巧,遣辭絶悖,一篇精神,都在於阿附大臣,擊去言官,其爲情態,不忍正視,臣不欲與此等宵小奸佞之輩,呶呶辨爭,以貽臺閣之羞,而旣籍論思之職,敢肆誣訐之計,則臣安得默然而已乎?合啓中,臚列罪狀,非止一端,而拈出往哭妹喪一款語,欲爲伸救之資,噫嘻,是何言也?身帶藥院之任者,凡係禁戒之事,雖微文末節,宜不敢一毫泛忽,其可誘以俗忌,不曾謹避,晏然出入於喪家,有若平常無事之時哉?嘻,公私有別,輕重自懸,臣之所論,蓋責其人臣侍疾,靡不用極之義,今詹,反以擺脫俗忌,往來喪次,且謂之全無可罪,至若近日保護之臣,則斥之以承順,嘲之以懇迫。噫,渠雖急於營護,獨不念所重之有在,而扶抑左右,若是其放縱耶?一自合辭請罪之後,一種附麗之徒,晝夜揣摩,經營伸救,而彼詹也,卽其爪牙之一,而甘心使役者耳。攘臂突起,百計構捏,至以逢迎納諛之說,謬辱言者,又以藉手臺臣之語,歸咎聖躬,以爲脅持上下之柄,人之無嚴,胡至於此?凡臺閣未會禮之前,不通以簡問,自是恒規,一二憲臣之未及參啓,勢所固然。況兩司,各有一員,則合辭陳啓,亦是舊例,詹豈獨不知,而强引呈告未肅謝之人,謂非公共之論,其亦可笑也已。崔錫鼎,則其所負犯,俱極重大,不但藥房事而已,且其專事悠泛,責有所歸,則合辭論罪,實循公議,而謂之逞憾者,未知何據?前後論列,皆據實狀,則無辭可辨,囫圇爲說,而謂之矛盾,豈非詖遁之甚者乎?至於臣之向日筵奏之語,不過以李東彦事繼母之實行,略陳於淸問之下,以明其不替含之冤狀而已。諸臣,擧皆參聞,聖明亦必記有,此果近於傷倫蔑義之歸,而急於吹覓,求說不得,摘抉語句,恣意醜辱者,何太甚焉?歷觀前記七人之許,人有誠孝之行,每以善事繼母稱之,而未聞以此爲咎者。若非讒人種子之手段,豈忍以如此罔測說,肆然勒加於人耶?臣之當初論啓,實據輿誦,而惟彼側媚邪慝,如詹之類,不知諛悅大臣之爲羞恥事,力辭私黨,仇視正論,世道至此,良可寒心。且其疏,侵攻吏曹參判韓聖佑,殆無餘地,而射影之弩,轉及三司,臣於此,尤不勝其駭怕焉。夫聖佑之淸名直節,世所推許者也。激揚淸濁,振拔淹滯,銓注公平,亦爲淸議之所重,而終至見忤於時輩,有非一二事而止,故詹,又從而捃摭政例間事,至以希望嘗試等語,公肆蹈籍,猝然加之以汚衊之名,惟恐傾陷之不力,必欲擊去而後已,原其用意,如見肺肝。噫,如臣脆骨,妄觸時諱,駭機憯鋒,左右迭發,應接無暇,疲困亦甚,而旣被其斥,理難苟冒,何可一刻抗顔於臺次乎?請命遞斥臣職。答曰,勿辭,退待物論。
左副承旨金德基牌不進,依承傳罷職傳旨。傳曰,只推勿罷。
宗簿寺官員,以提調意啓曰,頃當玉候,積月違豫,擧國憂惶之時,宗戚之臣,尤當以時承候,而追聞宗臣中,一不進參於問安者有之,聖體康復,朝野歡忭,而不參於大庭賀班者,亦多有之云,其在分義,俱極駭然。不可以事在旣往,終無警責之道,令宗親府一一摘發,除老病難强者外,全不進參於問安之人,罷職,賀班不參之人,從重推考,何如?傳曰,允。
副修撰洪禹瑞上疏。大槪,臣於直廬,得伏聞副修撰權詹疏本,則滿紙張皇,無非構捏陷人之計,臣固不勝其駭惋,而其中一款語,攻斥政官,且以迄未駁正,侵詆三司,近日銓注間事,自有公議,而第亞銓之臣,於臣,姑夫之親,則臣以應避之人,何可開喙,參涉於其間乎?然其疏,囫圇爲說,遍斥三司,則臣亦參在三司之列,決不可謂有親嫌,而獨自晏然於職次,敢此煩籲,冀蒙遞改,以安私分事。入啓。答曰,省疏具悉。不正之論,何足掛齒?爾其勿辭,從速察職。
持平李邦彦上疏。大槪,臣慘被副修撰權詹無限醜辱,且於黃海監司李濟之疏,亦有不可晏然者,而病甚未能詣臺,玆敢露章自列。伏乞聖慈,諒臣情勢病狀,亟賜遞罷,以謝衆怒,以便調息,不勝幸甚事。入啓。答曰,省疏具悉。權詹疏語,專出於營救私黨,疑亂朝廷,誠可駭然。此等不正之論,何足爲嫌?爾其勿辭,從速察職。
宗親簿罷職現告,陵興君純馨,帶原君光胤,壺平副守欞,齊寧正達胤,昌山正相,昌善正楣,琅城副正煒,琅坪副正煇,原平守燮,帶恩監昌胤,洛山守㯳,原興守煦,夏雲守榜,興平副守瀛,夏豐守梴,昌平副守浚,益平副守澈,鎭川副守松,礪昌副守柙,琅堤副守燂,韓陽令楹,齊昌令㯙,完昌令柲,靑陵副令顯胤,錦山監善胤。已上朝報
有政。兵批,副司果宋正明,副護軍李宇恒。
吏批,以金德基爲承旨,朴澄爲蔚山府使,沈材爲齊陵直長,崔尙恒爲濟用奉事,洪重夏爲工曹參議,李濡爲司僕提調,李畬爲軍器都提調,爲訓鍊都提調,徐宗泰爲司譯都提調,李喜朝爲掌樂正,金昌集爲軍資都提調,崔鼎來付養賢主簿,崔仁垕爲奉常奉事。
上在慶德宮。停常參·經筵。
日出時,日色赤。
大司憲黃欽三度呈辭。入啓。遞差。
判府事李頤命上疏。大槪,敢陳危迫之懇,乞遞藥院之任,仍許刊名朝籍,以卒天地生成之澤事。入啓。答曰,省疏具悉卿懇。權詹之疏,專出傾陷,而一抑一揚,用意叵測,決非人臣分義之所敢出者,豈特輕侮大臣也?極可痛心。此等危險之說,不足掛齒,卿其安心勿辭,速出行公,以副予意。仍傳曰,遣史官傳諭。
掌令韓以原上疏。大槪,臣於掌憲之職,萬萬不似,決不可堪承,前被人言,踪地臲卼,且於儒臣之疏,有不敢晏然者,乞遞臣職,以重官方,以靖私義事。入啓。答曰,省疏具悉。爾其勿辭,從速察職。
假注書愼爾晉書啓,臣承命馳往于楊州平丘驛村舍右議政金昌集所住處,傳宣聖旨,則以爲,臣千萬意外,遽膺重卜之命,驚惶震悸,不知置身之所。臣方疾病危苦,精神昏瞀,當俟少甦,封章號籲云矣,敢啓。傳曰,知道。
副校理吳命恒牌不進,依承傳罷職。
知事閔鎭厚上疏。大槪,臣於副修撰權詹之疏,有不可獨爲晏然,縮伏私次,恭俟誅責,起居之禮,多日廣闕,罪戾益深,無所逃逭。伏乞聖慈,將臣所帶內局提調,先許遞改,仍命斥退臣身,以靖朝著事。及都承旨南致熏上疏。大槪,情勢難安,病狀且苦,乞遞臣職,以安私分,以便調息事。入啓。答曰,省疏具悉。已諭予意於大臣疏批矣。卿其勿辭,從速行公。
吏曹啓曰,臺諫有闕,政事,取稟。傳曰,明日爲之。
京畿監司書目,果川呈,以兵曹判書尹世紀辭職上疏上送事。啓。答曰,省疏具悉卿懇。前疏之批,備悉予意,而卿胡不諒,連章控辭,若是其太過耶?重任不可久曠,都政不宜遷就,卿其卽日登途,安心行公。
左副承旨金德基上疏。大槪,臣昨於千萬夢寐之外,伏承新命,召牌繼至,身在直廬,逃遁無所,而釁累之蹤,不敢恃寵祗赴,終至違傲聖恩,臣罪至大,席藁私次,恭俟嚴譴,不料只推之命,又下格外,感激駭懼,益無以自措。在臣分義,他不暇顧,而以臣情地之萬分臲卼,決不可復踏僨敗之地,上而貽累淸朝,下而重惹衆怒,玆敢冒死陳籲。伏乞聖慈,特垂矜察,亟命鐫罷臣職,仍令選部,削臣名籍,勿復檢擧,俾臣杜門自廢,以安賤分事。入啓。答曰,省疏具悉。爾之所犯,果如臺劾,則雖州府,必不擧擬,執此論之,可知臺啓之爽實也。銓曹因此久枳,殊涉過當,欲一言之矣。爾無難安之端,卽出察職。已上朝報
上在慶德宮。停常參·經筵。
政院啓曰,卽者吏曹郞廳來言,今日爲政事命下,而判書金宇杭,參判韓聖佑,俱以病不來,參議李宜顯未肅拜,不得開政云,判書金宇杭,參判韓聖佑,參議李宜顯,竝卽牌招開政,何如?傳曰,允。又啓曰,憲府無行公之員,監察茶時,已至多日,且正言李喬岳處置,歸於憲府,而尙不得處置,憲府之員除在外外,呈告未肅拜人員,竝卽牌招察任,何如?傳曰,允。又啓曰,試官厭避,已成痼弊,卽有實職軍職之人,不許臨科下鄕事,曾已定奪矣。卽今試期不遠,下鄕呈辭,勿爲捧入,雖已受由,亦不得任意出去事,更爲申飭,何如?傳曰,允。
江原監司書目,金化縣令許源,屢違檄召,虧損事面,入縣之日,亦不出待,不得已罷黜事。
左議政徐宗泰初度呈辭。入啓。傳曰,不允批答。
工曹參議洪重夏上疏。大槪,意外新除,惶感罔措,而積病之餘,自力未易,雖係閑司,不容虛帶。且臣曾忝湖臬,治一奸氓,今因其子之擊錚,厚被原辭之誣詆,損體統而羞朝廷,理難晏然,乞蒙恩遞事。入啓。答曰,省疏具悉。按治得宜,誣詆何嫌?爾其勿辭,從速察職。
謝恩,吏曹參議李宜顯,掌令韓以原。
持平李邦彦牌不進,依承傳罷職傳旨。傳曰,只推勿罷。
掌令韓以原啓曰,臣有難安情勢,尋單縮伏之中,因政院啓辭,天牌降臨,嚴畏分義,不得不冒昧出肅,而臣於諫院處置,有不敢冒當者。權詹疏中,以獨通久枳,淆雜之輩,侵斥銓地,雖其囫圇說過,不爲指的,而臣亦久枳中一人,則難冒之端,轉加一層,又以合啓時,在京人不參,謂非公共之論,臣於是,尤不勝其駭訝也。夫合啓之發,實循公議,則凡居言地者,孰有崖異之意,而臣於其時,以踪地臲卼,方在呈告中,不得參啓,其勢固然。彼詹,亦豈不知事勢之如許,而今乃急於營護大臣,必欲脅持言官而求說不得,乃以臣,有若無故供職,而不肯干涉者然,其用意之崎嶇,締辭之回譎,吁亦可畏也。僚臺之疏,略已辨明,則臣不必多談,而第兩司橫被構捏,皆由於臣,以此以彼,其不可晏然處置也,決矣。且今大司諫鄭澔,卽臣內舅也。職司雖異,自是同避之地,則亦不無嫌礙之端,尤何可仍冒於職次乎?請命遞斥臣職。答曰,勿辭,退待物論。
左參贊洪受瀗上疏。大槪,臣所叨參贊之任,與本府大僚,有應避之嫌,乞命該曹,照例處置事。入啓。答曰,省疏具悉。疏辭,令該曹稟處。
左副承旨金德基上疏。大槪,臣於陳情俟譴之中,伏承聖批,委曲開釋,迥出尋常,臣身無犯,臺啓爽實,不但洞燭無餘,微臣通塞,至留睿念,下此欲一言之敎,奉讀未半,感淚交瀉,以臣釁累,受此大恩,區區私義,未暇更顧,黽勉祗詣於嚴召之下,而伏見前修撰權詹疏本,其中侵斥政官之語,在臣亦有不敢晏然者,不得不復煩瀆撓。伏乞聖慈,察臣觸處臲卼之情,亟命鐫遞職名,治臣承命徑退之罪,以警具僚事。入啓。答曰,省疏具悉。獨政通擬,自是常事,不韙之論,尤無可嫌,爾勿過辭,從速察職。
京畿監司書目,廣州呈,以輔德金栽辭職上疏上送事。啓。答曰,省疏具悉。前日彈論,語極謬戾。一兪終靳,予意可知,爾其勿辭,從速上來察職。
吏曹參判韓聖佑上疏。大槪,臣以白首將死之年,冒當銓任,慘被儒臣之謬辱,不可一日抗顔於職次,駭恧縮伏之際,嚴召遽降,不得祗赴,敢將危懇,仰瀆宸嚴。伏乞天地父母,亟許罷斥,以快人心,以安微分事。入啓。
京畿儒生幼學尹益修等上疏。大槪,臣等於禮書事,不勝憂憤,終有所不容泯默者,玆敢條陳,以冀裁察事。入啓。已上朝報
有政。兵批,副護軍李㙫,副司直黃欽。
吏批,以金興慶爲副校理,趙道彬爲兼輔德,申靖夏爲說書,兪得一爲大司憲,李秉淵爲金化縣監,金栽爲執義。
上在慶德宮。停常參·經筵。
答吏曹參判韓聖佑疏曰,省疏具悉。日者李裕民之擬望,意在疏滯,而予意亦以爲,其言決不可用,而廢錮不可也。卿之意見,自與裕民不同,則嘗試等語,其果成說耶?專出於脅持之計,良可笑也。何足爲嫌?卿其勿辭,從速察職。
答京外幼生尹益修等疏曰,省疏具悉。朝家用罰,貴在得中,投畀之典,決知其太過,至於群邪二字,尤極未安,一邊之人,豈有盡爲小人之理乎?其他疏語,多欠稱停,予實病之。批旨之過重,予頗悔恨,諸生,自無不安之端矣。赦令已頒,何至特宥?齋任所爲,未知如何,而此非推而上之於朝廷者。類編已令燒毁,何必火于聖廟之前也?留院冊子條辨事,依施焉。
政院啓曰,正言李喬岳,引避退待,已過累日,而諫院無行公之員,處置歸於憲府,掌令韓以原,昨又引避,而大司憲兪得一未肅拜,執義金栽在外,掌令鄭必東,持平沈宅賢,皆在外,持平李東彦,連日呈辭,處置無期,事極未安。除在外未肅拜外,呈告人員,卽爲牌招,使之處置,何如?傳曰,允。
成均館官員,以知館事意啓曰,三月初三日儒生譯試,今月內無故日退行事,曾已啓達矣。卽今政府有故,大司成尹德駿在外,限內不得設行之意,敢啓。傳曰,知道。
左議政徐宗泰初度呈辭不允批答,王若曰,恩批才降,謂遐心之可回,巽牘旋登,愧誠意之甚淺。卿胡邁邁?予且諄諄,顧念國勢之多艱,豈意輔相之求退?湖嶺之賑政方急,餓殍顚連,天地之警告相仍,變怪層疊。至若朝象之波蕩,實由黨議之日深,勅勵之旨雖勤,調劑難望,排擯之習已痼,寅協無期。苟非積誠體國之大臣,孰任濟艱救時之丕責?惟卿,機蘊淵靜,體資賢貞,公平正直之心,處嘵吪而愈著,退讓謙挹之節,履崇顯而彌彰。胡文德淸操,畏人門絶干謁,盧懷愼邪量,鎭俗世爲楷模?肆寡昧篤眷毗之誠,倚我卿責康濟之效。任柱石之重寄,黑頭秉勻,竭經綸之洪猷,赤心奉國。諸葛之忠愛惓惓,幾資協贊之功,陸贄之章奏勤勤,實多匡救之力,夫何引疾之請,遽出仰成之辰?閱月賢勞,縱致榮衛之少損,及時將理,惟冀神明之有扶。至於情勢之爲言,尤非意慮之所及,雖因近日之疏啓,欲存控避之嫌,豈以宏量之含容,反懷芥滯之念?矧予常膳之纔復,正急朝政之輿論,賓筵之禮接初開,豈相臣圖自便之日?樞庭之機務多滯,顧國事無可做之期。情志貴在乎流通,或者誠禮不足,精力未至於衰耗,無以疾病爲辭。亶宜臥閣而經邦,豈可奉身而乞退?於戱,任之專,信之篤,予方冀其協心,危不扶,顚不持,卿詎安於袖手?勉副至意,亟斷來章。所辭宜不允,故玆敎示,想宜知悉。知製敎金始煥製進
持平李邦彦啓曰,臣荐遭僇辱,情地危蹙,且患寒疾,症狀沈重,昨於嚴召之下,竟犯違慢之科,惶懼殊深,譴罰是俟。不意只推之命,遽下常格之外,恩踰始望,若無所容,卽因臺官處置,庚牌復辱,怵分畏義,不得不黽勉祗詣,而第諫臣所被醜辱,與臣旣無異同,今何敢可否於其間乎?且臣日昨疏中,略提李裕民事,而誤認吏曹參判韓聖佑之陳疏,在於裕民疏出之後,乃以見斥於聖佑爲言,而追後聞之,則裕民之疏,後於聖佑矣。雖其意見之不同,不以疏出之先後有間,而至若事實之差爽,誠有之矣。事在年久,未能詳記,奏御文字,不克審愼,昏謬之失,臣誠無以自解。卽又伏見儒生尹益修等疏本,以日昨合啓,律止削黜,大加非斥,至謂之左眷右掣,有若塞責,臣不勝瞿然自失也。夫崔錫鼎前後負犯,不啻深重,宜施屛裔之典,以嚴懲討之義云者,此固輿人之言也,而朝家用罰,貴在平允,削黜之罰,亦足以粗伸公議,故臣與諫臣相議,不請加罪者此也。臣雖疲劣,豈可畏其勢焰,有所牽掣而然哉?至於安時相,特一蟣蝨也,鷹犬也。固無足深責,則何必投畀而後,爲快乎?臣之只請削版者,亦以此也,而多士之言,不少斟量,譏切若此,臣何敢自以爲無失,而晏然而已乎?以此以彼,俱不可一刻冒居於臺席,請命遞斥臣職。答曰,勿辭,退待物論。
判府事李濡箚子。大槪,敢陳微懇,冀蒙矜許事。入啓。答曰,省箚具悉卿懇。卿之精力,未至衰耗,今玆祈免,實涉太過。卿其須體予意,安心行公。仍傳曰,遣史官傳諭。
判府事李頤命箚子。大槪,更申情勢·病勢之難冒,乞蒙俯諒,先遞內局之任事。入啓。答曰,省箚具悉卿懇。昨者疏批,已諭予意,又何辭焉?予以爲過矣。近以藥院事,三司相繼救解,而至若詹疏,尤極縱恣。噫,在保護之地,專事悠泛,則謂之殫誠,周詳謹愼,則謂之求媚,渠雖急於護黨,安敢乃爾?可謂徒知有大臣,不知有君父者也。卿無謟諛之罪,有何不安之端?須遵前旨,速出行公。仍傳曰,遣史官傳諭。已上朝報
上在慶德宮。停常參·經筵。
中殿·世子宮·嬪宮,藥房問安。答曰,知道。藥房啓曰,伏未審近日,聖體調攝,若何?寢膳之節,一向安穩,而瘡口淸汁,或已止息乎?臣等,憂慮未弛,敢來問安。答曰,知道。寢膳之節安穩,瘡口淸汁,頗似止息矣。
左議政徐宗泰再度呈辭。入啓。傳曰,不允批答。
政院啓曰,兩司臺官,引避退待,處置歸於玉堂,卽今玉堂行公之員,只有上下番,而皆陳疏到院,以國忌齋戒,不得捧入,而觀其措語,其所引嫌,與臺臣無異,嫌難處置,其勢固然。行大司憲兪得一,司諫趙道彬,一未肅拜,行大司諫鄭澔,執義金栽,掌令□□□,獻納朴鳳齡,持平沈宅□,正言洪禹寧,俱在外,除在外外,未肅拜人員,卽爲牌招,使之推移處置,何如?傳曰,允。
記事官金命衡書啓,臣承命馳往于驪州地旺基村領議政李畬所住處,傳宣聖旨,則以爲,臣逋遁□□,疾病添劇,方在昏昏垂盡中,千萬意義之外,忽被千萬不敢當之召命,惶駭震錯,直欲求死而不能得也。心神迷亂,莫知所對,稍待少定,當以文字仰陳云矣,敢啓。傳曰,知道。
司諫趙道彬,謝恩後避嫌。大槪,臣於兩司處置,有不敢可否之嫌,請遞事呈政院。
政院啓曰,司諫趙道彬,承牌詣臺,不爲處置,仍卽因避,見其措語,則乃以與權詹,有所嫌礙爲言,其所謂嫌礙,則昔年以科事,被論於權詹事也。凡臺臣之前事勿避,自有定式,況今事不相涉,尤無所嫌,若許捧入,不但墜落院規,廣開嫌路,亦將貽弊無窮,故據例退却,則半日往復,終始堅執,必欲捧入,此避嫌,何以爲之乎?敢稟。傳曰,勿爲捧入。
院啓,竝引嫌而退,儒臣疏語,意在排軋,構逆之來,在我何損?泛論之說,旣非可嫌,法無通避,又何難安?意外侵詆,不足多辨,兩款引嫌,無已太過。請正言李喬岳,掌令韓以原,持平李邦彦,竝缺
上在慶德宮。停常參·經筵。
自午時至申時,日暈。
金德基啓曰,奉朝賀南九萬上疏,自縣道到院,而以大祭齋戒,留院之意,敢啓。傳曰,入之。
以司諫院正言李喬岳牌不進罷職傳旨,傳于金德基曰,推考傳旨捧入。
以備忘記,傳于李敏英曰,史官三員待命,騎馬九匹立之。
李敏英啓曰,史官三員待命事,命下矣。史官不備,宣傳官二員代送之意,敢啓。傳曰,知道。
假注書權熀書啓,臣承命馳往于楊州平丘驛村舍議政府右議政金昌集所住處,傳宣聖批則以爲,臣千萬意外,遽膺新命,冒陳危懇,冀蒙矜許,卽者史官,傳宣聖批,而辭旨隆重,有踰尋常,此豈滓穢賤臣所敢承當哉?臣奉讀未半,不覺汗淚之交瀉也。臣之本末,旣聖明之所洞燭,豈有一分彷彿於聖旨者,而今以撝謙太過爲敎,仍令卽日就途,臣於是惶駴悶塞,誠不知所出。臣若徒恃寵靈,冒昧趨承,則終必至於僨誤國事,違拒明命,固守微尙,則其罪不過止於逋慢而已。臣只當不避煩瀆,竭誠號籲,以冀早賜處分,仍請誅譴云矣,敢啓。傳曰,知道。
奉朝賀南九萬疏曰,伏以臣於前月,自京還歸舊巢時,恩諭追及於中路,辭旨勤懇,不勝惶感,故以待病少差,進詣近畿之意,仰復矣。還鄕之後,又蒙特恩,御醫來臨,兼以珍劑,十數日後,病雖未歇,以御醫之久留鄕村,爲惶恐,懇請其上去,而其後賤疾,一向支離,實恐風燭奄忽,不及如前日路中書啓之意,舁載殘骸,僅得移寓於廣州先墓下矣。誠不意恩數荐加,御醫重來,螻蟻微喘,何足仰煩於天衷,而旬月之內,優渥及此,魂驚涕零,感極而悲,自念此生,實無圖報萬一之望,銘心鏤肝,只期重泉之結草而已。且念臣之得疾,已及百日,而將理多方,頓無寸效,此是年耄氣盡,死期迫近之致,雖無頃刻殞絶之狀,其不得更離於枕席則決矣。然必欲待死生之判,亦難以旬望爲期,以此更請于御醫,使之還歸復命,且敢力疾封章,一以謝賤臣前後霑恩之罔極,一以陳餘生永訣京闕之悲懷,不勝瞻天戀德,涕泣馳慕之至。謹昧死以聞。答曰,省疏具悉卿懇。日者聞卿來在近畿,欣慰良深,年齡雖高,筋力尙强,神明所扶,疾恙自已,卿其須體至意,安心善攝。仍傳曰,遣史官傳諭。
上在慶德宮。停常參·經筵。
下直,會寧府使趙相周。
金德基啓曰,行大司憲兪得一未肅拜上疏,執義金栽未肅拜服制,掌令韓以原,持平李邦彦呈辭,掌令鄭必東,持平沈宅賢在外,今日以監察茶時之意,敢啓。傳曰,知道。
又啓曰,卽者前廣州府尹崔昌大,稱以病重,使其軍官,替納密符,事體未安,推考,何如?傳曰,允。
又以都摠府言啓曰,今日入直軍士,中日習射,請出標信。傳曰,知道。
又以義禁府言啓曰,以江原監司狀啓,刑曹粘目,莊陵參奉權允經,移本府處置事,允下矣。權允經時在慶尙道咸昌地本家云,依例發遣府羅將拿來,何如?傳曰,允。
又以兵曹言啓曰,去三月三十日,業武宋時望稱名人,自開陽門入來,今四月初二日,幼學鄭文熙,幼學兪彦臣等稱名人,自興化門入來,差備門外擊錚,極爲駭愕,竝令攸司,囚禁治罪。開陽門守門將金德重,興化門守門將尹河,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,去三月朔,各廳堂下將官等試射,當爲設行,而判書臣尹世紀,尙未出仕,故不得爲之之意,敢啓。傳曰,知道。
傳于金德基曰,今下弓矢,會寧府使趙尙周處給送。
以左議政徐宗泰三度呈辭,傳于李敏英曰,不允批答。
李敏英啓曰,凡月課連三次不作者,京官罷職,守令只推,而罷推傳旨,自本院直爲書入,乃是近例也。卽見春三朔月課製不製單子,則應敎李海朝,獻納朴鳳齡,掌令鄭必東,正言洪禹寧,皆以連三次不製懸錄,此則三次不製,俱在外任之時,而至於春三朔月課,則未及外方製進之限,且其移拜內職屬耳,皆未還朝,今此傳旨中,依京官例,書入乎,依外任例,書入乎?敢稟。傳曰,依外任例書入。
兪命雄啓曰,都承旨南致熏遭服制,右副承旨任胤元病不仕進,同副承旨元聖兪陳疏入啓。出納之際,事甚苟簡,右副承旨任胤元,卽爲牌招察任,何如?傳曰,允。
又啓曰,同副承旨元聖兪,疏批已下,卽爲牌招察任,何如?傳曰,允。
以京畿監司,以大司成尹德駿病重上去不得事,狀啓,傳于李敏英曰,卿勿過辭,從速上來察職事,回諭。
李敏英,以弘文館言啓曰,禮記類編燒毁之意,因本館草記,令禮曹擧行事,旣已允下矣。今又因該曹草記,自政院復請令本館處置,而臣等取考前例,則思辨錄,自禮曹回啓,請投水火,國朝詩刪,亦自禮曹啓請毁板,則已行之前例,昭然可考。當初政院之出付于禮曹,固已得矣,而今此禮曹之推諉於政院,終至移送本館者,殊涉未安,更令政院稟旨,一依前例施行,何如?傳曰,允。
以咸鏡監司,以咸興居韓震興女息十二歲兒燒死,及富寧居沙工梁士己等十一名,會寧居沙工金日玄等十八名渰死事,狀啓,傳于元聖兪曰,渰死人等,令本道恤典擧行,而燒燼人家,考例顧恤。
以忠淸監司,以堤川居納粟通政朴戒宗等二名燒死事,狀啓,傳于鄭來祥曰,燒死人等,令本道恤典擧行,而燒燼人家,考例顧恤。
假注書兪命咸書啓,臣承命馳往于廣州炭谷村舍奉朝賀南九萬所住處,傳宣聖批則以爲,螻蟻賤臣,有何比數,而枯骸縷息,乃蒙聖衷之垂憐,御醫珍藥,再及窮村。自分餘生凜凜,實無再近京闕之望,敢將尺疏,仰暴惶感悲恨之微悃矣。卽蒙史官遠臨,傳宣慰諭之批,伏讀涕泣,不知死所云矣,敢啓。傳曰,知道。
議政府左議政徐宗泰身病三度呈辭不允批答,王若曰,勤摯之諭再宣,卿胡不諒?遜辭之章三至,予實多慙。益篤如渴之誠,冀回若浼之志。試看今日,此何等時?天災時變之洊仍,寔切警懼之念,國計民憂之方急,若爲經理之圖。朝廷之論議轉乖,調劑有難於河北,湖嶺之餓莩相望,杼軸已空於大東。雖上下協心而圖治,猶懼不濟,況輔弼奉身而求退,疇克胥匡?惟卿,志操堅貞,器宇溫粹。詞華典麗,名高文苑之提衡,儀度端凝,人推雅量之鎭物。惟其望實之俱著,是以眷注之特隆。向敏中之沖恬,恒存居寵之戒,張知白之儉約,無異掌記之時。故自重卜以來,篤棐是望,尙賴匡救之力,弘濟于艱。何意丐閒之懇勤,洊見連章而控免?惟寡昧倚毗之方篤,貴相知心,念大臣進退之不輕,何遽言病?顧精力之尙旺,旣非告老之年,雖榮衛之少愆,佇看勿藥之喜。矧今鼎席之俱備,政急國事之共貞。漢諸葛之效忠,宜竭股肱之力,魏文貞之盡節,無存形迹之嫌。豈容袖手而傍觀?須勿引疾而爲辭。於戱,予不多誥,累殫敦勉之誠,相亦惟終,庶念交修之義。所辭宜不允,故玆敎示,想宜知悉。知製敎申鐔製進
同副承旨元聖兪疏曰,伏以臣衰朽癃孱,更無餘地,本不合於近密之班,而頃忝本職,適値上下憂煎之日,不敢言病,黽勉隨行,荏苒數月矣。自日昨忽得非時泄痢,朝晝之間,度數無算,飮啖全廢,生意索然,蓋緣積傷之餘,元氣澌薾,不能收拾之致。僵臥直廬,作一未冷之尸,不得不舁還私次,以爲救急之計,而顧此病狀,決無旬望間起動之望。出納重地,不可虛帶瘝曠,玆敢疾聲仰籲於靜攝之中,伏乞聖慈,俯諒至懇,特許鐫遞,以卒天地生成之澤焉。臣於病伏中,得見儒生尹益修等疏本,其中一款,卽臣待罪秋曹時事也。其曰秋官,㤼於巨室,徑請推問,使靑衿林立査庭,重傷國脈,噫嘻,此何言也?昨年臺臣,再請崔有泰之拿問也,事下該曹,依例推問,有泰之招,援引許浩·任述·安宅仁等三人,爲通文贊助之證,則其在事體,一番憑覈,在所不已。及見各人招辭,則與有泰之言相符,潤色參涉之狀,不能自掩,而指嗾等語,一向牢諱,然有泰,初旣以此定配,更難加律,其他連及之人,稱以儒生,事面稍別,有不必一體勘罪,故有泰,還發配所,許浩等,參酌放送矣。當初發論臺官,斥以緩治,至於引避侵詆,臣與同僚,陳疏自列。伊時委折,不過如斯,此皆聖明之業已俯燭者也。到今益修等,追提往事,反加醜詆,有若臣僇辱士子,傷損國脈者然,臣於此反復思惟,實不料人心之危險,一至此極也。臣之實病旣如此,又被疏儒之斥,決不可一刻仍冒於邇列,竝此縷陳,冀蒙矜察,亟賜處分,以延殘喘,以快人心,千萬幸甚。臣無任屛營祈懇之至。謹昧死以聞。答曰,省疏具悉。伊時委折,予已知之,爾其勿辭,從速察職。
前行判中樞府事李畬疏曰,伏以臣釁負之一棄物,垂死之一殘喘耳。聖上,脫臣於坑穽之中,還臣於喣噓之內,使得全其性命,涵泳厚澤,以沒齒於田里,此臣之至幸也。臣若貪冒榮位,自同恒人,束帶纓冠,復爲斯世之念,則奴隷亦必唾臣矣,其爲聖朝之辱,當如何哉?日者玉候違豫,累月彌留,臣子奔問,不暇更顧私義。限死作行,蒼黃詣京,每當呈身於大庭之班,中心怵蹙,羞見人面。幸賴皇天眷佑,聖體康復,臣以須臾餘命,得與斯慶,至於獲伸舞蹈之微誠,入覲咫尺之耿光,則此生情願,畢矣。犬馬猶知戀主,臣雖至愚,亦有人心,寧獨無惓係之忱,而顧其踪跡,不可靦面仍淹於都下,忍孤隆私,違遠城闕,萬死誅殛,實所自甘。歸舟添病,寸寸停留,僅免爲道路之屍,到家之後,僵委牀褥,昏昏迷瞀,擬以一疏申請逋命之罪,而亦未克自遂矣。千萬意慮之外,伏承史官,傳宣召旨,乃以莫重莫大之任,委之於僨敗無狀之賤臣,臣驚惑駭怖,五情震錯,不能自定,寧欲速就溘滅,而不可得也。臣之旣往所遭,言之顔恧,念之心悸,實古今人臣之所罕遘也,而究厥所由,職緣臣濫竊踰分,負乘致寇,下速一身之禍,上貽淸世之變,其爲罪戾,固已萬萬難贖矣。聖上雖曲加哀憐,必欲置之平地,而至於鬼態之幽隱,臣情之掩抑,則尙有未盡昭暴者,臣一息未泯之前,無非抱痛之日,何得以聖敎之開釋而自解,歲月之旣久而自安乎?前後聖諭,有若臣無復難安者然,臣之隘塞愈甚,跼天蹐地,靡所自容。臣雖塞門屛跡,畢命溝洫,亦難以補其前愆,尙可復進朝列,冒據於百僚之首乎?況此元輔之位,視前所叨,其重又不啻加倍,而乃欲循已覆之轍,益其任而蹈之,其必摧轅臭載,可立而待也。臣之一身,雖不足恤,奈敗國事羞朝廷何哉?臣聞命以來,三日涕泣,莫知所出,心魂隕爽,疾病頓加,廢眠與食,朝夕待盡。伏惟天地至仁,無物不育,玆敢悉暴危懇,仰干恩造,伏乞聖慈,特垂矜諒,收還成命,改卜賢德,使國政無誤,微命獲延,實公私之萬幸也。臣無任瞻天望聖戰灼祈哀之至。謹昧死以聞。答曰,省疏具悉卿懇。日者史官之回,非不知益加敦勉,而姑且遲待今日矣。當此極艱屯之會,元輔之位,微卿宿德重望,而其誰歟?至若旣往所遭,世道雖極危險,兇人杖斃,開釋備悉,則到今寧有毫分難安,而輒以此爲難進之端,心切愕然也。卿其須體至意,毋執撝謙,卽起造朝,弘濟時艱。仍傳曰,遣史官傳諭。
兵曹判書尹世紀疏曰,伏以士固有死於知己者,於敵尙然,況臣子之於君父乎?前後批旨,開釋備至,不啻慈父之詔子,臣以首頓地,自不覺嗚咽悲號,血淚之交逬也。噫,臣之樸愚,百無一取,而過蒙殿下不世之恩,拔之衆棄之中,置之卿月之班,凡有顚躓,輒加覆幬,至於今日而極矣。若非殿下日月之明,洞燭奸狀,夬賜明斷,則臣安得保有今日,受殿下隆天厚地之恩,乃至於此?生我者父母,知我而活我者,聖明也。臣之一身,苟利國事,雖赴湯蹈火,尙且不辭,況錫以舊爵,催臣上道,臣以何心,不卽祗承,反速違慢之誅哉?第念凶賊罔極之言,實由臣之冒據戎柄而發,則卽此戎柄,乃臣之罟擭陷穽也。萬死餘魂,見曲木而猶驚,況敢復蹈其地乎?臣雖冥頑,決不忍爲此。且臣宿嬰土祟之狀,業已聖明之所俯察,自經禍變以來,精爽灰死,餘悸熏心,火熱攻中,夜不能寐,頑痰塞胸,不食自飽,對人輒忘其名,臨事率多做錯,作一語屍,昏倒不省,臣雖欲强策危蹤,仰承明命,其勢末由,撫躬悲悼,惟有感泣而已。伏乞聖慈,曲垂哀憐,亟遞臣職,以卒終始生成之澤,千萬幸甚。臣無任戰灼祈懇屛營之至。謹昧死以聞。答曰,省疏具悉。兇賊情狀,予實痛惋,復授將任,亦云晩矣,而累疏祈免,行公無期,是豈予之所望耶?殊涉太過也。卿其亟遵前後之旨,勿復撕捱,作速登途。
吏曹判書金宇杭疏曰,伏以臣所抱腹心之疾,重發於積傷之餘,數月沈淹,不死幸耳。餘症尙痼,差復杳然,寧有自同完人,復備驅使之望,而猥膺非分之任,辭不獲免,迫於嚴命,黽勉冒出,適値僚席不齊,推諉無地,有政則竭蹶强進,退歸則昏仆呻吟,常有朝不保夕之憂矣。又於日昨,罷政還家,熏熱頗甚,脫着失宜,忽覺渾體惡寒,頭疼又作,四肢百節,刺痛特甚,落席叫苦,殆不省事,已過累日,少無所減,宿症兼㞃,胸痞心煩,全廢食飮,倍加澌脫,鬼事日迫,無望復起。有召未赴,罪重逋慢,陳章請譴,見阻未徹,一味惶悶,不知所措。此際得見儒生之疏,其中一款,以趙泰億·尹星駿入於試官望之故,橫斥臣殊切,臣不勝駭怪也。兩人旣往之事,臣未知其曲折之如何,而以其地望,見擬考官,有此人言,實非意慮之所及也。他日威福之說,不滿一哂,門闌操縱云者,其指意所在,雖未可知,架虛勒加,語甚無倫,告君之辭,何若是其猥雜無嚴耶?臣雖疲劣,不欲呶呶多辯,以重損其事體也。第臣之此時當此任,是臣不幸出仕屬耳,參政無多,而循例注擬,亦招謗議,儒疏侵詆,又出意外,考官之望,爲其執言,京外多士,合辭譏斥,物情如此,寧不危怕?臣若徒恃寵靈,不卽自處,則終必至於顚僨狼狽而止,此臣之所大懼也。病狀之難强,如上所陳,情勢之不安,又復如許,決不可因仍盤礴於職次,玆敢冒死仰籲。伏乞聖慈,特垂諒察,將臣前任,亟許鐫免,以謝人言,以安私分,不勝幸甚。臣無任悶塞祈懇之至。謹昧死以聞。答曰,省疏具悉。儒疏所云,殊甚過當,意外侵詆,何必深嫌?安心勿辭,速出行公。
行大司諫鄭澔疏曰,伏以天祚熙運,聖候平復,慶溢宗祊,歡騰朝野,臣於此際,首蒙大恩,濫以罪廢之蹤,獲廁衣冠之列,薇垣新命,遽下於千萬夢寐之外,驚魂乍定,感涕隨零。一息未泯之前,豈不欲行不俟駕,及時趨命,少伸臣子之義,而顧臣癃病之狀,實通朝之所共知也。粤在歲下,伏聞聖候違豫,爲一承候,駄疾奔趨,觸寒往返,中途添病,歸委牀席,出入人鬼關頭,已閱四朔。乃於前月二十一日,祗承有旨,身病尙苦,旣難跨馬致遠,不得已舁疾登船,寸寸前進,費了四五日,今始來伏城外,逋慢之罪,至此難逃。且竊伏念賤臣年前所坐,實非微眚薄過,究厥罪咎,萬死猶輕,而行譴未幾,旋卽賜環,俾得優游偃息於田廬之間,生成之恩,糜粉難酬。杜門省愆,餘悸未已,今雖幸蒙聖度寬大,滌瑕蕩垢,不忘簪履之舊,特有收召之命,臣何敢貪寵冒榮,出當謬恩,以增罪戾乎?伏乞聖慈,天地父母,俯諒情迹之孤危,且矜病勢之難强,特賜鐫免,以安私分,千萬幸甚。臣無任屛營祈懇之至。謹昧死以聞。答曰,省疏具悉。旣往之事,不須爲嫌,卿其勿辭,從速察職。
上在慶德宮。停常參·經筵。
元聖兪啓曰,行大司憲兪得一未肅拜上疏,執義金栽未肅拜服制,掌令韓以原呈辭,掌令鄭必東,持平沈宅賢在外,持平一員未差,今日以監察茶時之意,敢啓。傳曰,知道。
李敏英啓曰,吏曹郞廳來言,臺諫有闕,政事,何以爲之?取稟。傳曰,明日爲之。
又以進宴廳言啓曰,取考丙戌謄錄,則獻壽二爵外,別用七爵,合爲九爵事,及內外宴,皆用俗樂事,卽時因禮官陳達,而蒙允矣。今亦依此擧行之意,敢啓。傳曰,知道。
假注書愼爾晉出使,代以金始㷜爲之。
假注書金始㷜有頉,代以朴聖輅爲之。
以京畿監司狀啓,右議政金昌集,今四月朔月廩不爲領受事,傳于兪命雄曰,更爲輸送事,分付。
行大司憲兪得一疏曰,伏以臣,前在刑部,疏未準請,良由辭旨淺拙,未足動悟,遂至於引日虛曠,公憂私懼,不得不承牌暫出,而顧臣情迹難安,形骸已衰,譬如傷弓之鳥,戒存曲木,病顙之馬,念切脫鞿,豈堪止丘隅就錣策,爭飛程力於衆鵰群駿之間哉?一日開衙,冞增競競,意外移拜憲長之命,又降於此際,臣尤感激悚蹙,不知所以厝躬也。噫,臣以匪才,荷聖上不世之恩,官位踰越,毁辱備至,懍懍衰齒,亦旣六十有一歲矣。長時杜門,不與人交關,得以桑楡餘景,銜恩祝聖於大化之中者,是臣區區至願,更有何念?抗顔復冒於言議之地,以壞廉義,以招譏姍,爲赫赫淸朝之累耶?臣嘗見宋史,仁宗謂歐陽脩曰,富弼,前在政府甚好,然深爲人所中傷,今來焉能不顧慮?不若守前志不變也。旣而弼,多顧慮少建明,如上所料,臣每讀至此,未嘗不三復感歎於宋帝之賢明,而反顧自省,亦覺面發赤也。臣本下劣,萬萬不及於古人,而爲人所中傷,則視弼最深矣。其何以固守初志,有所建明於執事之末耶?仰惟睿照,豈或偶失於臣,而是必以臣,不害於備員充位,姑從以假借之爾。且臣於前冬大病之餘,傷敗極甚,肌肉自脫,神識全昧,以至於視聽䏁眊,兩失其官,尤何以强起趨命,副殿下耳目之責耶?反側經日,須至冒死披籲,伏惟聖明,速賜鐫遞焉。臣治疏將上之際,因僚臺處置無人,召牌忽降,禮云,凡君召,二節以走,一節以趨,在官不俟屨,在外不俟車,毋論事之緩急,義當不俟車以趨,而情病之難於前進,如上所陳,慢命之誅,伏地以俟,儻蒙聖明,知臣之僇辱摧沮,而遞臣本職,察臣之衰塌尫劣,而許臣投閑,則知臣之鑑,不但使宋帝專美,而臣亦得免多顧慮變前志之譏矣,上下之間,豈勝兩幸?臣無任眞切懇企之至。批答見下
臨昌君焜疏曰,伏以臣於前冬,猝得必死之疾,症情危惡,伏蒙天恩,幸得生活矣。又自前月,宿病復㞃,日就沈篤,貼身牀席,氣息昏綴,又有遣醫診視之命,繼賜珍貴之藥,寵渥隆優,夐出尋常,母子相對,感泣攢手而已。臣之此病,源委旣深,形貌換脫,精神耗損,泄痢兼作,飮啖厭却,眞元大虛,臥起須人,時月之間,無望痊可,而臣以方帶廚院提調,故猥受進宴時檢擧之命,當自今月初九日習儀,有應行之禮,而以此病勢,萬無起動趨參之望,若不前期變通,必有窘急狼狽之患,玆不得不冒死煩籲。伏乞天地父母,亟命遞臣廚院提調,毋令檢擧無人,公私幸甚,臣無任惶恐屛營之至。答曰,省疏具悉。卿之疾恙,予用慮念。檢擧之任,他提調可以爲之,卿其勿辭,安心調理。
答大司憲兪得一疏曰,卿之被誣,予所洞知,則每以情勢爲言,無已太過?守前志不變,是所望卿,須勿控辭,速出行公。
旌善幼學姜述等疏曰,伏以臣等所居旌善,右背高山峻嶺,前在惡灘險流,厥土皆沙石,厥穀皆是菽麥,厥貢皆是草木。物産涼薄,居民鮮少,邑里蕭然,生理艱苦,邑之殘劣,土之瘠薄,八路之最下,而朝廷之所共聞也。噫,萬曆癸卯之歲,本郡入於量田之中,賦役煩重,民不支堪,居民盡散,一境空虛,許多國貢,指徵無處。其時邑宰,交手連章,歷陳民弊,國家特軫蠲役,誘民還集,而戶不滿三十,田不過六十結,由是賦役差輕,民得聊生,尙保邑居者,何莫非國家終始軫恤之德也?嗚呼,斯民不幸,又當量田之擧,在朝家均田之道,至矣盡矣,而至於本郡,則尤甚瘠薄之地也。所謂平野者邑里,而延袤不過數里,其餘村落,盡是峽束嶢确之地,而無有片土之畓,捨此嶢确,何以得結乎?況檢官令嚴,絡繹督責,打量監官輩,㤼於受刑,毋論高低嶢确,皆被尺量,或陳或起,無常之地,盡入於正田,一耕永廢之火田,皆入於續田,曾有數卜之人,至及一結,一結應役之人,或至十餘結,如是而民安得支保乎?本郡,自古鮮有土着之人,而皆以流來之民也。朝聚暮散,本無恒居,故不勝其役,則易爲離散也。前監司李台佐在任時,先察土地厚薄,後採民情,縷縷封章,降其等數,賦稅減二斗之米,續田除三糧之役,爲民深慮,以施一道之惠,固知國家罔極之恩,而大抵量田,國家大政也。一番均田,在所不已,而顧此旌善,道內尤甚瘠薄之地也。先被量繩,凡事初頭,例自詳密,故本郡結卜高重,依他邑稍腴之地,一體混同,其愁怨咨嗟之狀,彰于境內,當此聖明之世,恐傷今日之和氣也。今年田稅,一依量總元續,竝爲磨鍊出米,則曾前五六年所應之役,猶不足於目今一年之供,民間驚駭,莫不遑遑,貧者已流,富者云急,逃散相繼,村落皆空,號哭載路,氣象愁慘,不幸癸卯之歲,復回於今日,不出數年,期將爲墟矣。書曰,民惟邦本,本固邦寧,民散〈則〉國安得爲國乎?本郡所謂正田,不如他邑之續田,所謂續田,不如他邑之火田,其所收則反不如野邑之荒田。況續田,雖有隨起隨稅之令,皆是火田加耕之地,而不分元續,竝入於貢賦中,一體徵稅,則以其田之所出,半不足於租稅之納,民安得糊其口而保居乎?臣等不遠千里,裹足上洛,冒萬死呼籲於天地父母之前。伏願殿下,垂察民情,其中續田,依前以火田加耕,特減於賦稅中,以除一分之弊,則國家幸甚,斯民幸甚。伏願殿下,從速變通,令廟堂稟處,使流散之民,俾得安集,千萬幸甚。臣等伏不勝祈懇之地。疏錄,幼學姜述·崔文翼·劉起俊·金天賦·崔文廓·金天命。答曰,省疏具悉。疏辭,令廟堂稟處。
上在慶德宮。停常參·經筵。
卯時辰時,日暈。夜五更,巽方坤方,有氣如火光。
下直,明川府使洪元益。
有政。吏批,判書金宇杭進,參判韓聖佑牌不進,參議李宜顯進,左承旨兪命雄進。
兵批,判書尹世紀未肅拜,參判洪萬朝病,參議李壄病,參知呂必容進,右副承旨任胤元進。
任胤元啓曰,兵批無政事之意,敢啓。傳曰,知道。
金德基啓曰,司憲府大司憲兪得一未肅拜,執義金栽陳疏入啓,掌令韓以原呈辭,掌令鄭必東,持平沈宅賢在外,一員本差,時無行公之員,監察連日茶時,事甚未安。除在外及陳疏入啓外,呈告未肅拜人員,竝卽牌招察任,何如?傳曰,允。
任胤元啓曰,御營大將金錫衍,前後開釋備至,而連呈辭疏,無意行公,軍門事務之抛棄,已踰半載,委屬可慮,御營大將金錫衍,卽爲牌招察任,何如?傳曰,允。
吏批啓曰,本曹郞官,今當差出,而前望中,有解由拘礙之人,曾前如此之時,亦爲有啓稟變通之例,何以爲之?敢稟。傳曰,勿拘,可也。
又啓曰,新除授襄陽府使李允文呈狀內,以爲,向來所遭,旣非等閑侵辱,臺閣事體,壞損無餘,毋論職之內外,決不可晏然冒居。且宿病之外,重得寒疾,叫苦牀席,實無差病赴任之望,斯速入啓處置云,旣往之事,不必引嫌,斯速赴任之意,題給,而累次呈狀,無意赴任。農時曠官之弊,不可不慮,襄陽府使李允文,依近例罷黜,何如?傳曰,允。
以崔錫恒爲刑曹判書,李禎億爲持平,趙道彬爲副應敎,朴鳳齡爲吏曹佐郞,權爲輔德,金斗南爲襄陽府使,李縡兼西學敎授,申鐔兼中學敎授,趙道彬·宋正明兼漢學敎授,申混爲直講,金胄爲江東縣監,李德英爲司諫,李眞儉爲獻納,李宜晩爲修撰,朴鳳齡兼司書。政畢。
左議政徐宗泰四度呈辭。入啓。答曰,旣布予心腹之辭,謂遐心之或改矣,連見巽牘,不覺愕然也。噫,當國家艱憂溢目之日,君臣上下,雖協心圖治,猶懼不濟,居鼎鼐必欲奉身而退,則疇克胥匡?況予頃年手札,可想倚毗之隆,以卿體國之誠,胡忍棄予邁邁,不思盡瘁之義乎?積勞之餘,縱有疾恙,調將已久,勿藥有喜,不可一向引入也,決矣。玆遣承宣,申誥至意,卿其亟斷來章,卽起視事,用副予虛佇之望。仍傳曰,遣承旨傳諭。
元聖兪,以弘文館言啓曰,修撰申鐔,纔以身病,陳疏受由出去,上番將未免闕直,今日政新除授,副應敎趙道彬,卽爲牌招察任,修撰李宜晩,時在忠淸道堤川地,經筵入番事緊,請斯速乘馹上來事,下諭,何如?傳曰,允。
答修撰申鐔疏曰,省疏具悉。爾其勿辭,調理察職。
答執義金栽疏曰,省疏具悉。泛論之言,不必爲嫌,爾其勿辭,從速察職。
答金演疏曰,省疏具悉。玆事委折,予已知之,卿其勿辭,從速察職。
掌令韓以原啓曰,副校理李世最,削奪官爵事。措語見上請醫官丁時梯·權聖徽·洪瑞龜·朴洵,竝命拿鞫勘斷事。措語見上卽見永昭殿夏享大祭分差監察呈課,則香祝奉行之時,例有引路軍士,辟除行路,而自衛將所,不爲定送,及其將事之際,例有忠贊衛,奉持香祝,而亦不待令,致使殿中僕僕,替行其任,莫重祭享,未免苟簡,事之驚駭,莫此爲甚。不可無懲治之道,請衛將所當該官員,査出科罪。新除授掌令鄭必東,時在慶尙道蔚山府任所,請斯速乘馹上來事,下諭,何如?答曰,不允。末端事及下諭事,依啓。半張缺
弘文館修撰臣申鐔疏曰,伏以臣,稟賦虛脆,夙嬰奇疾,風喎痰飮,爲一身之膏肓,而又於向年,洊遭人理所不堪之夭慘,悲哀摧剝之極,添得消渴之症,肌肉氣血,潛鑠暗脫,危兆敗症,疊出層加,杜門調養,今已四閱寒暑,而藥無寸效,醫告技殫,一死自分,萬念俱灰,不自意積年病廢之中,猥蒙聖朝收錄之恩,旣命牽復其舊銜,又賜開諭之溫批,臣誠感激惶隕,不知死所。況値聖候康復,擧國歡抃之時,不敢以情病爲辭,只欲一謝恩命,以粗申區區之分義而已。若其驅策病殼,因仍從仕,決非臣之所堪,而近緣僚員未齊,禁直苟簡,不得不黽勉趨承,忍死供職矣。閱月持被之餘,宿患消中之症,挾感添劇,日益危篤,寒氣外束,熱火內熾,頃刻之間,飮冷無算,腹脹而坐臥不便,痰壅而呼吸不通,寢食專廢,神氣昏薾,委頓澌綴,作一僵屍,親舊之來見者,莫不愍然憂慮,皆勸其陳疏脫直,以便調將,而臣誠萬萬惶悚,不敢以賤疾,猥瀆於靜攝之中,因循忍耐,以至于今矣。昨今以來,所患諸症,一倍加劇,落席涔涔,鬼事將迫,凜凜有一朝溘然,汚穢淸禁之慮,玆敢疾聲哀籲於天地父母之前。伏乞聖慈,曲垂矜諒,亟許遞免臣職,俾得安意自在,及時治療,以卒生成之澤,不勝萬幸。臣無任云云。
執義臣金栽疏曰,伏以臣,伏蒙恩暇,往省丘墓,少伸霜露之懷,方切感祝之私,春坊除命,遽及此際,馹召遠辱,蓬蓽生輝。臣誠惝怳震惕,寢寐不寧,謹以情病難冒之狀,猥陳一疏,仰暴危悃,或冀聖明,俯垂矜諒,及奉聖批,辭旨勤懇,慰諭開釋,夐出尋常,異數優渥,可泣鬼神,未知釁累賤臣,何以得此於君父?惶隕感激,臣不敢爲久滯鄕廬之計,强策病軀,昨纔來伏私次,而入城之後,始聞新除又下,授臣以風憲之職,誤恩洊加,愈往愈隆,此豈如臣滓穢,所可承當?撫躬省分,罔知攸措。不俟駕屨,分義當然,而第念柏府亞席,地望自別,固非人人所可濫竽。且臣伏見前副校理權詹之疏,則以獨通久枳淆雜之流,侵斥銓官,謂之放倒政例,雖其疏語,囫圇爲說,更不指陳誰某,而臣名之不爲檢擧於淸塗者,固已久矣。復入宿踐,又在亞銓獨政之日,則顧臣難進之端,又添一倍,臣若貪戀恩寵,復就榮列,則一方廉隅,雖不足言,其於羞淸朝辱名器,何哉?不得不更此披控於靜攝之中。伏乞天地父母,曲加矜察,亟命遞改臣職名,以安私分,以謝人言,不勝萬幸。臣無任云云。
京畿觀察使臣金演疏曰,伏以臣,猥以無似,濫蒙鴻造,忝叨方岳之任,蔑效涓埃之報,尋常愧懼,若隕淵谷。頃因園陵奉審之役,閱月驅馳於原濕之間,素患痰火之症,乘時輒發,脾土大壞,飮啖全廢,筋骸殆盡,不能收拾,以致眞元消鑠,形神大脫,近又風寒外襲,感傷不少,頭暈身熱,四支如束,嘔吐咳嗽,種種添苦,夜不能交睫,似此症情,非如一時偶發之比,旬月之間,萬無復起爲人之望,伏乞聖慈,俯察血懇,以便公私,不勝萬幸。且臣於日昨,得伏見儒生尹益修等疏本,其中一段語,卽昨年秋曹推覆任述等三人事也。其所爲說,極甚危怕,至以秋官,㤼於巨室,徑請推問,不自覺其重傷國脈,爲言,臣看來竊不勝其駭惑也。臣於前夏,待罪刑官,適値首席之引入,謬當崔有泰按問之事,而其時臺啓之再請究問者,專在於受嗾變幻一款,且於有泰之招,直擧述等三人之名,援引爲辭,則其在按覈之體,一番憑問,烏可已也?及復推問之後,諸人所供,與有泰之言,大意相同,改竄文字,寫給通文之狀,不敢自諱,其爲風習,極涉不美,而特以冠儒之故,末梢勘斷,乃至於參酌放送。噫,事有成命,名出證援,則該曹之循例請問,自是不可已之擧,而今者益修輩,追提旣往之事,反加醜辱於攸司之臣,恣意粧撰,語極乖悖,不料人心之危險,一至於此也。顧臣疾病之難强,如右所陳,而又被疏儒等無限之詆斥,有不可晏然冒居於職次,玆敢疾聲仰籲於天地父母之前。伏乞聖慈,亟許遞改臣職名,以便公私,以謝人言,不勝幸甚。臣無任云云。
上在慶德宮。停常參·經筵。
辰時巳時,日暈右珥。未時申時,日暈。夜一更,月暈,廻土星。
金德基啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
兪命雄,以戶曹言啓曰,故宣武功臣永嘉府院君權慄恩賜田畓,尙未准受矣。平安道郭山郡數外官屯畓五十一負七束,自本家望呈願受,依例折給,何如?傳曰,允。
又以戶曹言啓曰,議政府右參贊李墪,以壬午年奏請副使恩賜田十五結,未及受出矣。平安道嘉山郡屬公畓一結八十八負八束,自本家望呈願受,依例折給,何如?傳曰,允。
又以戶曹言啓曰,故內官李應順,以崇陵侍陵官,恩賜田結,尙未准受矣。忠淸道鎭川縣數外官屯畓四十九負四束,望呈願受,依例折給,何如?傳曰,允。
又以戶曹言啓曰,瀛昌君沈,以崇陵守陵官,恩賜田畓,尙未准受矣。慶尙道開寧縣無主加耕田九結三十五負六束,自本家望呈願受,依例折給,何如?傳曰,允。
又以戶曹言啓曰,故扈聖功臣西川府院君鄭崑壽,恩賜田畓,尙未准受矣。慶尙道義城縣數外官屯田畓竝一結九十一負九束,自本家望呈願受,依例折給,何如?傳曰,允。
又以戶曹言啓曰,故內官崔忠績,以長陵侍陵官,恩賜田三十結,未及受出矣。慶尙道知禮縣數外官屯田畓竝二結二十六負九束,望呈願受,依例折給,何如?傳曰,允。
又以戶曹言啓曰,故扈聖功臣西川府院君鄭崑壽,恩賜田畓,尙未准受矣。慶尙道昆陽郡屬公田三十結四十八負五束,自本家望呈願受,依例折受,何如?傳曰,允。
右副承旨臣任胤元書啓,臣敬奉聖旨,傳諭於議政府左議政徐宗泰處,則以爲臣,氣力澌盡,自前秋冬間,已以請急爲計,而連値不敢言病之時,因循以至今日,到今病狀益重,情懇益切,其爲一日難冒之狀,不啻一端,而萬萬較然矣。倘蒙聖朝,不復備文,亟許所辭,則公私實爲便益矣,而微誠未徹,恩綸屢降,今又承宣,臨宣特諭,責勉之敎,愈益隆摯,有非賤臣所敢承當者,伏地戰懍,惶汗浹體。臣本昏弱,近且老病,傷敗已無餘地。日用之間,精魄茫茫,尋常細務,猶不能辦,如是而尙何敢久處重任,以病國事乎?恩旨之下,雖欲忍死祗承,自顧病勢,萬無自力之路,臣罪實合萬殞,瞻望雲闕,但有涕泗,臣當冒上文字,仰請嚴誅,心神隕塞,不能悉達忱悃云矣,敢啓。傳曰,知道。
李敏英,以司饔院官員,以檢擧提調意啓曰,今此進宴時,大殿進止,司饔院提調,王世子進止,副提調,自禮曹磨鍊矣。本院提調除檢擧,本廳堂上·都承旨外,只餘二員,而應行節次差備,至於九員,有難周旋擧行,令吏曹提調·副提調員數,依丙戌年例加出,俾無臨時窘急之患,何如?傳曰,允。
答洪禹寧疏曰,省疏具悉。爾其勿辭,從速上來察職。
答李世瑾疏曰,省疏具悉。爾其勿辭,從速上來察職。
答朴鳳齡疏曰,省疏具悉。不韙之論,何必深嫌?爾其勿辭,從速察職。
答兵曹判書尹世紀疏曰,省疏具悉。三疏承批之後,一向撕捱,事體未安。卿其作速上來行公,毋使重務久曠。
答左議政徐宗泰箚曰,省箚具悉卿懇。昨於傳宣之批,諭予勤懇之意矣,情志不孚,巽辭彌堅,觖然殊深,斷以愧恧也。至若護黨之敎,自有所指,以此引嫌,實涉太過,卿其安心勿辭,速出論道,勉副予如渴之望。仍傳曰,遣史官傳諭。
掌令韓以原啓曰,請醫官丁時梯·權聖徵·洪瑞龜·朴洵,竝命拿鞫勘斷事。措語上同前掌令宋宅相,性本癡騃,不學無識,濫通淸路,人皆嗤點,一自被駁之後,敢生趨附之計,苟其利勢所在,則雖嫌怨之家,奔走蠅營,百端諂媚,頭面屢換,甘心役使,頃年駕前上言,全蔑羞恥,以此不齒人類,久矣。及其復入臺地,仰人口沫,爲當路者鷹犬,以階拔身,此等鄙陋之行,自其本色,固不足深責,而日昨兩度投疏,極其無嚴。受人唆嗾,營護大臣,前後游辭,恣意眩惑。噫,命召與奪,乃人主之大柄,而敢請處分,合辭請罪,卽一國之輿誦,而挺身力抵,知有大臣而不知有君父,上而譏切聖躬,下而攻斥言官,阿附伸救,無所不至,今日世道,雖極寒心,背公死黨之習,安敢乃爾?如此鄙瑣無恥之人,不可置之衣冠之列,請前掌令宋宅相,削去仕版。新除授持平李禎億,時在忠淸道保寧地,新除授司諫院司諫李德英,時在江原道淮陽府任所,請竝斯速乘馹上來事,下諭。答曰,不允。下諭事,依啓。
兼司書臣朴鳳齡疏曰,伏以庸陋微臣,濫叨洪遭,歷敭華貫,出入從班,今已十有餘年,而隨行旅進,曾無絲毫之報,及至待罪下邑,非不欲殫心竭力,以效萬一,而素昧吏事,觸處疎迂,浪費俸祿,亦未副芻牧之責。不才無用,畢露於內外,辜恩負職,實多於前後,一味悚蹙,食宿靡寧,惟俟譴罰之加矣。不意聖明,曲加拂拭,復畀宿踐,馹召恩旨,遠及窮峽,臣驚惶震越,感激涕泗,不知所以自措也。分義是懼,逃遁不得,力疾登途,昨纔入城,方欲控章祈免之際,又有此萬萬不近似之新命矣。天曹郞席,春坊兼任,世稱極選,地望自別,實非如臣無似,所可濫吹,公議之來,指日可俟,今不敢猥自煩進,有若飾讓者然,而顧臣情地之臲卼特甚,雖微官庶職,亦無抗顔冒出之理,惟〈願〉殿下之諒察焉。臣於頃年,忝居諫院,略陳李東彦事,重被李世最之論斥,用意至深,遣辭甚悖,其所構捏勒脅,無非常理之外,臣疏尙在,一見可破。仰惟聖明,亦或俯燭,不須與之爭辨,而如使臣平日言行,少有可取,則今日世道,雖曰危險,人之爲言,寧至此極?在臣自處之道,惟當斷劃名道,謹避拳踢,斂迹周行,粗保微分,豈敢爲貪戀榮寵,復蹈前轍之計哉?若夫李廷師之怵迫威勢,飾辭誣罔之狀,耳目所塗,有不可掩,而渠旣以造言自當,則臣不必更爲提論於年久事過之後,以犯噴血之戒也。至於李師尙自明之事,則張樂一事,人所易見者,尙且掩諱,其他何足道哉?緣臣妄言,株連之厄,及於傍聽,囚繫半年,其視耽耽,倘非天日在上,嚴降明旨,則臣之一身,固已糜碎而無餘,彼尹商明等諸人,亦難保其無事矣。國朝設臺閣三百年來,寧有如許擧措耶?乃知終不自首於朝令之下者,深得時意之所在也。職居言責,論事忤人者,前後何限,而僇辱羞恥,未有若臣之甚者,莫非臣半世孤立,不事黨目,誠信不孚,言議見輕,而有以致之,慙忸不暇,尙何尤哉?士夫持身,廉隅爲重,臣雖昏劣,略識斯義,則其何可冒沒復進,以取當世之嗤點也哉?且臣所患痰濕,根柢已深,往歲奉命嶺南,又爲水土所傷,轉輾沈痼,漸成風痺,半邊臂脚,不能任意運用,咫尺行步,亦且須人扶持,束帶嬰冠,奔走供職,實無其望。年方强仕,病已癃廢,有時撫躬,竊自悲歎。仍念臣離違禁闥,不得昵侍耿光,倏焉五載,瞻望宸極,中心自激,況復向來玉候,閱月違豫,皇天陰隲,新有康復之度,區區犬馬之戀,尤不能自已,獲近前席,一瞻天顔,固是今日至願,而情勢窮蹙,旣無以廁跡朝端,疾病之難强,又復如是,末由祗謝恩命。臣罪至此,萬殞猶輕,玆暴危悃,仰干天聽,伏乞聖慈,亟命鐫削臣職,仍令該曹勿復檢擧,以重官方,不勝幸甚。臣無任云云。
正言臣洪禹寧疏曰,伏以臣本庸陋,最居人下,晩竊科第,旋叨縣邑,芻牧之任,尙且憒憒,千萬匪意,薇院新命,忽及賤品,召旨遠降,催臣上道,臣驚惶感激,不知死所。顧此諫職,上以補拾君過,下以糾正官邪,其所責任,不輕而重,實非如臣朽鈍巽懦者,所可堪承,環顧踧踖,愧懼靡容。思欲亟進京輦,暴誠祈免,驅策病軀,行到中路,所患胸痞之症,越添於撼頓之餘,飮啖全廢,呼吸喘急,頭目眩昏,精神惝怳,跧伏旅次,作一僵屍,屢日調治,有加無減,卽今病情,萬無前進之望,徊徨道路,進退維谷,臣之情勢,狼狽極矣。仍伏念皇天眷佑,聖候康復,率土含生,歡忻鼓舞。其在犬馬之誠,豈不無一瞻耿光,少伸區區之願,而賤疾難强,如右所陳,不得不縣道封章,冒死號籲,逋慢之罪,益無所逃。伏乞聖慈,特加垂察,亟遞臣職名,以便公私,不勝幸甚。臣無任云云。
兵曹判書臣尹世紀疏曰,伏以臣之所遭情地,有萬分難冒之勢,敢控危衷,三瀆宸嚴,辭竭意窮,更無轉仄之路,日夜所望,惟在愍覆之天,俯賜矜諒,不意聖批,愈往愈隆,辭旨優渥,夐越常倫,實非如臣滓累所敢得之於聖明之下,捧讀未半,感涕無從。語曰,人之所欲,天必從之。臣之無似,濫蒙知遇於天地父母,蓋已久矣,而今其肝膈之私,獨不見諒如此,無比臣誠意淺薄,不足以仰激蓋高之天也。臣惶隕慙悚,不知所以自措。聖恩至深,分義至嚴,豈不欲不計死生,擔舁進伏,以聽朝家之處分,而第臣水土之疾,乘衰轉劇,昨年囹圄之中,怖悸憤懣,全失將攝,舊症新恙,反復沈痼,卽今四肢麻痺,不利運用,耳目昏鈍,視聽不得,如欲致身咫尺,須人扶將,十顚九頓,精神氣力,已無軀策之望。加以數日以來,重患鼽涕之症,委身牀席,淹淹欲盡,觀此症勢,決無復起爲人之望,玆不得不更此哀籲於靜攝之中,臣罪至此,尤無所逃。伏乞聖明,曲加照察,亟命鐫遞臣職,以幸國事,不勝萬幸。臣無任云云。
文學臣李世瑾疏曰,伏以臣,榮除寵召,遠辱窮山,北望拜受,已切兢惶,得接邸紙,以向日玉堂諸臣承牌事,臺章峻發,罪名狼藉,臣亦諸臣之一,看來瞿然,益不勝其駭怖焉。日昨備忘,辭旨極嚴,至以縱恣無嚴,義理晦塞爲敎,有非臣子所敢聞者,追思至今,毛骨竦然。如臣無似,忝在論思,居平不能盡啓沃之責,遇事無以效匡救之力,徒使淵衷,激惱於靜攝之中,此實臣罪,伊時大小章箚,一切不入,自列之疏,無階登徹,一竝違逋,蓋出窮蹙,跡阻候班,下情雖觖,身卸職名,私分粗安。曾未匝月,例罷之命還寢,只推之恩遽降,繼以嚴召狎至,欲出則因仍復冒,旣不安,不出則上下焦遑,朝夕起居之日,一向撕捱,亦分義之所不敢當,其時進退,罔以攸措,殆若觸藩之羊,中鉤之魚,自念大臣箚批,原事旣已開釋,三司所被,自在反汗,姑且趨承,俟起居班輟,從容自處,此當日諸臣之意也。果於離宮扈蹕之後,幸承寢膳之候,卽尋長單,終犯再違,竊自以爲初頭分義,畢境廉隅,兩無所妨,豈意人言之不相恕,至於此極耶?今有一說可以解之者,臣之於君,猶子之於父,父於病中,氣火或發,以情外之辭,叱退在側之子,則其子當姑出以俟,而親心稍心降,更令入來,則其子將頑然退在,不肯復入乎?將隨命卽入,竭誠侍疾乎?以此推之,向來所遭,固不可以常例責之,臣誠昏昧,無所知識,一館多僚,豈皆曾不理會得這般道理?雖使言者當之,恐不外是矣。然堤隙而水滲,穴空而風來,初若捨下分義一邊,都將廉義去做了,則人雖百喙,何地爲言?且早自斂退,絶不與世相接,則此等羞辱,何爲而至?反躬點檢,莫非滄浪,自訟不暇,尙誰咎哉?從今永謝明時,甘爲農夫,杜門田廬,以沒餘齒,今日臺言,未必不爲他山之石也。臣所自傷者,臣本倥侗,無他行能,而至於廉隅一節,平生自礪,不後於人,到今顧念分義,反被忘廉之目,此臣所以心骨俱碎,直欲攢地以入也。雖荷聖度天大,終靳允兪,身名之喪敗,已無餘地,將何顔面,復廁周行耶?伏乞聖慈,俯垂諒察,將臣所有之職,亟行鐫罷,付臣司刑,先正忘廉喪義之罪,以謝臺議,次治孤恩慢命之罪,以肅朝綱。仍令選部,刊名朝籍,勿復檢擧,則非但在臣自靖之道,固所宜然,亦公朝處分,不容不如是,日夕祈望,惟此而已。伏聞春宮上壽,期日已定,聖候纔安,褥禮斯擧,此誠宗社莫大之慶,擧國臣庶,率皆懽忭,而顧此滓穢之蹤,末由得與於舞蹈之列,仰瞻玉色之敷腴,回首五雲,只自憐悼,臣無任席藁俟罪,震蕩隕越之至。
左議政臣徐宗泰箚曰,伏以昨於萬萬意外,承宣降臨,伏捧聖諭,特宣辭旨之隆,有若責勉於辦世相臣之爲者,誤恩踰濫,至於如此,臣奉讀以還,五情震越,涕泣而竟夜矣。臣誠不才,而蒙被丘山之恩,一身頂踵,何莫非聖朝之生成陶鎔,當此多艱之會,雖不能進有裨補益殫,死生以之之忱,固知臣義之當然,豈敢飾爲退讓,以忘國家之急哉?臣本孱質,蒲柳已朽,年非篤老,而癃羸到骨,危惡諸症,不敢每每悉聞,而已是朝暮待盡之喘耳。雖欲强策而自勉,本來昏鈍而精神益喪,本來虛脆而氣力益盡,徒見其充位而病國,此臣情懇至切,日夕以早蒙裭免爲望,何但以觸事僨誤,衆釁交積而然哉?雖承諭敎,而無望祗承,此出於爲國家計也。顧念此生,報答無路,衷情掩抑,只期隕結而已矣。臣深有悚懼不敢安者,頃日以藥院諸臣事,下嚴敎也,臣敢以文字,略陳其情實,以天理人情爲言,其後筵席,以召還原任崔錫鼎,毋失恩禮,爲請,及承嚴敎,又以目見憂形於色等語,草草陳達矣。近者臺臣,論之罪重律輕,聖敎復嚴,罪以泛忽,而且以請伸之言,爲護黨,臣之前後所達,誠難免謾誣而護黨,臣言旣不槪於聖聰,而罪戾斯著,尙何論於晏然而處職乎?臣今疾病之外,其爲當遞,臣旣自知,世亦共聞,又在國體而明甚,伏惟我殿下,以其職異庶僚,而特寬之耳。臣耿耿於心,晩始敢自列,此亦臣罪也。以病則瀕死,以情則臲卼,復此冒死籲天,實出衷赤,伏乞聖慈,俯垂憐察,亟賜罷免,毋至曠日,仍治臣違慢之罪,不勝萬幸。取進止。
上在慶德宮。停常參·經筵。
文定王后忌辰齋戒。
藥房提調臣閔鎭厚,副提調臣南致熏啓曰,日候不適,伏未審此時,聖體調攝,若何?瘡口淸汁已止,漸有完合之勢乎?臣等不得入侍,已過旬日,區區憂慮,尤不能已。今日與諸御醫入診,宜當,敢來問安,竝此仰稟。答曰,知道。瘡口漸有完合之勢矣,勿爲入診。
李敏英啓曰,左議政五度呈辭到院,而以國忌齋戒,留院之意,敢啓。傳曰,入之。
又啓曰,判府事李頤命箚子到院,而以國忌齋戒,留院之意,敢啓。傳曰,入之。
又啓曰,右議政上疏到院,而以國忌齋戒,留院之意,敢啓。傳曰,入之。
以左議政徐宗泰五度呈辭,傳曰,安心調理。
李敏英啓曰,頃因禮曹草記,類編頒賜件,自本院收聚,竝與內下十五件,移送玉堂處置事,啓稟蒙允矣。今者玉堂,又引國朝詩刪·思辨錄已行之例,移送禮曹燒毁事,請令政院,更爲稟處,而取考謄錄,則國朝詩刪·思辨錄,皆自禮曹回啓,或請投之水火,或請毁版矣。前例如此,而玉堂草記,亦爲允下,則本院,惟當付之有司,擧行而已,令禮曹稟處之意,更爲分付,何如?臣以該房,初不審處,致有此屢稟煩擾之弊,不勝惶恐。傳曰,允。
答判府事李頤命箚曰,省箚具悉卿懇。前後箚批,予意已悉,而祈免至此,無已太過?斷無允許之理,卿其須勿固辭,安心行公。仍傳曰,遣史官傳諭。
答右議政金昌集疏曰,省疏具悉卿懇。日昨批旨,亶出心腹,而卿胡不諒,連章巽辭,以孤予之至意耶?益用愕然也。至於廣汚良善等語,萬萬情外,何足介意?疏末引嫌,尤涉太過,卿其體寡昧倚毗之誠,亟回遐心,幡然造朝,用慰予思想之心。仍傳曰,遣史官傳諭。
右議政臣金昌集疏曰,伏以臣,猥蒙誤恩,敢暴危悃,庶幾聖明,念國事之多艱,察人器之不稱,卽允所辭矣,伏蒙史官,齎傳聖批,褒予之辭,敦勉之旨,反出常例之外,臣誠愕眙失圖,不知所以自處也。臣無才無德,一介倥侗人耳。當初爰立,已是人望之外,到今重卜,又在試可之後,不審聖明,有何所取而不欲終棄,復加收拾,至下以不敢當之敎耶?臣旣有休戚與共之義,又荷天地再造之澤,其所以思欲報效者,雖糜身粉骨,亦何所辭,而乃於今日,爲此違慢之計者,豈所樂爲哉?其情,誠有可慽而萬不獲已者也。臣之向來所遭,誠搢紳之大恥,每一念至,尙有餘悸,其攻臣之言,或曰,廣汚良善,或曰,欲擧朝廷,竝納於樂禍之科,噫亦甚矣。幸蒙聖上,委曲保全於衆怒之中,刪改批旨於事過之後,以至曩日前席,開釋備至,臣於此,豈復一毫自阻於仁覆之天哉?然其所以爲臣罪名者,固自若也,則臣何敢徒恃聖明之在上,持此題目,抗顔復據於具瞻之地,自同無故之人哉?臣雖冥然,亦自知恥,獨不畏一世之公議乎?臣之不宜復廁朝端,與聞國事,卽通朝之所共知也。向因玉候違豫,爲承起居之節,雖不免冒詣京闕之下,而終不敢肅命參賀班,則亦可見情地之異於他人也。及承面諭之命,邁邁徑還,亦有所不敢,遂從諸臣之後,黽勉入對,以爲仰瞻天顔,粗伸私義之計,則其何可攙入他辭,而近聞一儒臣,以諸大臣聯翩入對,曾無一言及於弼違繩愆,爲言,彼非不知臣等之不能措一辭於其間,而猶且論之如此者,何哉?借曰,聖上,眞有可弼之違,可繩之愆,而臣等,不量私義,出位爲言,則未知又將以爲何如也。臣今退在田野,而猶不免受人侵詆,使臣進而處於巖廊,則其能一日安在位著乎?畢竟顚沛,可坐而知也,其於公私,終果何利哉?臣左思右惟,終難冒進,玆敢更瀝肝血,仰干宸嚴,伏乞聖慈,曲垂諒察,亟鐫臣職名,改卜賢德,以畀弘濟之責,公私幸甚。臣無任云云。
行判中樞府事臣李頤命〈疏曰〉,伏以臣,再承聖批,開諭勤摯,恩踰賤分,義當黽勉,而疾情不幸猝劇,情跡猶自蹙恧,虛帶保護之任,久曠起居之禮,論以憲章,實合萬死。臣之痰痺,歲歲增痼,近又傷風,半身痿弱,急施灸焫,亦無寸效,危苦之形,未敢悉陳,而旬月間,不能奔走供職,則決矣。雖無情跡之難安者,已難供仕,而況臣所遭,實是淸朝之羞辱。論臣者,乃論思之官,臣則名爲大臣者,所以爲罪者,極奸諛之態,設使其心,專出於求罪,其言眞不成說,其駭四方之聽聞,果何如也,而臣其可仰恃恩私而莫之恤乎?士夫廉義關係,不但在於一身,臣非敢過爲辭避,伏乞聖慈,俯察微悃,亟許先遞臣內局之任,仍治臣廢職之罪,千萬幸甚。臣情迫病深,又此瀆擾,不勝惶恐。取進止。
上在慶德宮。停常參·經筵。
未時辰時,日暈。
文定王后忌辰。
南致熏啓曰,左議政六度呈辭到院,而國忌正日,留院之意,敢啓。傳曰,入之。
李敏英啓曰,來十一日文臣殿講,取稟。傳曰,停。
以左議政徐宗泰六度呈辭,傳曰,安心調理。
假注書愼爾晉書啓,臣承命馳往于京畿驪州地旺基村舍議政府領議政李畬所住處,傳宣聖批,則以爲,臣猥膺重委,惶駭罔措,冒死陳章,悉暴危悃,庶幾聖鑑之明,無幽不燭,日夜顒祝,佇蒙矜許,而伏承史官傳宣聖批,十行縷縷,辭旨隆重,萬萬非釁廢賤臣所敢承當,而臣之苦心悲懇,終未見諒於日月之下,至復以寧有毫分難安爲敎,臣五情抑塞,但有伏地涕泣而已。臣進退路窮,惟萬殞是俟,而病勢方劇,心神迷錯,姑未能悉心仰對,當復以文字,仰請誅罰云矣,敢啓。傳曰,知道。
假注書權熀書啓,臣承命馳詣于楊州平丘驛村舍議政府右議政金昌集所住處,傳宣聖批,則以爲,臣冒申控籲,雖出於萬不獲已,而瀆擾之罪,固所難逭,方深悚蹙矣,乃蒙聖慈,反垂隆眷,又遣史官,傳宣批旨,開釋慰勉,愈益非常,臣誠惶隕感激,不覺涕淚之交逬也。臣之寸分情跡,實難冒昧趨承,而顧其誠意淺薄,又未蒙天地父母之矜察,進退路窮,罪戾日積,徊徨震越,不知所達云矣,敢啓。傳曰,知道。
上在慶德宮。停常參·經筵。
午時申時,日暈。
兪命雄啓曰,左議政七度呈辭到院,而以停朝市,留院之意,敢啓。傳曰,入之。
以左議政徐宗泰七度呈辭,傳曰,安心調理。
李敏英,以禮曹言啓曰,今此進宴時儀註,一依丙戌年例,磨鍊爲之之意,敢啓。傳曰,知道。
掌令韓以原啓曰,請醫官丁時梯·權聖徵·洪瑞龜·朴洵,竝命拿鞫勘斷。措語見上請前掌令宋宅相,削去仕版。措語見上答曰,勿煩。
上在慶德宮。停常參·經筵。
申時酉時,日暈。夜一更二更,月暈。
金德基啓曰,小臣與右承旨李敏英,進宴初度習儀,議政府進去下直。傳曰,知道。
李敏英啓曰,吏曹郞廳來言,臺諫有闕,政事,何以爲之?取稟。傳曰,明日爲之。
金德基啓曰,近因兩司位不齊,監察·守令,多未署經,兩司除在外外,呈告未肅拜人員,竝爲牌招察任,何如?傳曰,允。
以左議政徐宗泰八度呈辭,傳曰,安心調理。
吏曹口傳政事,以鄭壽松·申潾·鄭自東·沈益三爲監察。
元聖兪,以進宴廳言啓曰,丙戌年進宴時,因儒臣陳疏,在外大臣處,遣近侍敦召,耆舊宰臣處,亦降別諭,咸造侍宴之班事,自政院稟旨擧行矣。今亦依丙戌年例,令政院稟旨擧行,何如?傳曰,允。
答禮曹參判李晩成疏曰,省疏具悉。日者疏批,旣諭以處分過當,則又上辭疏,殊涉太過。卿其勿復撕捱,從速上來察職。
答黃海監司李濟疏曰,省疏具悉。傳聞例多爽誤,於卿別無所嫌,從速察職。
答大司諫鄭澔疏曰,已諭予意,又何引嫌?須勿固辭,速出察職。
答領議政李畬疏曰,省疏具悉。如渴之旨纔宣,巽讓之章繼上,良由情志之未孚,只自慙恧,無以爲諭。目今廊廟空虛,機務多滯,此時思卿,益切于中。卿其深念一體相須之義,亟回遐心,卽日就途,勉副予日夕虛佇之望。仍傳曰,遣史官傳諭。
答都承旨南致熏疏曰,省疏具悉。卿其勿辭,調理察職。
答修撰申鐔疏曰,省疏具悉。泮儒心事,予未照察,至下情外之敎,此予所以悔恨者也。批旨中欺罔二字,特爲刪去,仍卽開諭勸入焉。尹益修事,所論亦甚得宜,疏末所陳,令該曹稟處,爾其勿辭,從速察職。
以工曹判書尹以道三度呈辭,傳曰,只遞兼帶。
答兵曹判書尹世紀疏曰,省疏具悉。予志牢定,而撕捱至此,無益於準請,而有損於事體,卿其亟遵前旨,上來行公。
黃海監司臣李濟疏曰,伏以臣於日者,得見臺啓所論,詳定之害,極其嚴峻,臣以先後參涉之人,理不敢晏然,控疏首實,以請嚴誅,伏蒙聖批,慰釋隆至,至敎以引罪太過,須勿控辭,臣誠悚凜感激,無以自措。繼伏見持平李邦彦之疏,誠不謂請譴之章,據實之辭,重致觸忤,深被疑怒,乃至於此,夫其隱然二字,億逆之甚,而下段與守令問答之事,守令曾無來言其不便者,則何怒之可加,何人之可責?堯·舜云云之語,未知指意之何在,設令眞有斯言,亦何足爲威脅之資乎?其他無謂可駭之斥,不勝其凌藉,而至如儲餘之數,旣有該廳會案之可考,令便之言,自是本路公誦之難誣,而皆歸之於欺蔽,尙可與之呶呶爭是非乎?流言塗聽,明者必察,而旣置疑信之間,遽騰章牘之中,此以推之,其所云凋弊橫斂,亦安保其所傳聞之無差謬,而今乃苟訾成法,無少疑難耶?臣竊爲之慨然也。竊念大同新制,實是後代良法,先行畿湖,已有成效,繼而有本路大同之議,起於先朝壬子年間,逮至甲戌,於道臣金夢臣之辭陛也,我聖上面諭以必行,其後道臣之商確狀聞,非一非再,而率因事勢之罣礙,論議之矛盾,遷就因循,以迄于今,朝議之咨惜,民情之顒鬱,有不可言。昨年我聖上,俯採群議,斷然行之,而以本路之比三南,結小而役重,不得一例收米,故不謂之大同,而名以詳定,詳定云者,各就本邑見當之役,而輕重分等,差次收米,蓋取其役減於舊而賦足於用,策應支放,一遵三南之成例,節目善否,非可論也。若其行用之間,有通有窒,臣是後來承用之人,亦豈無所見知?今就臺疏之所條斥而論之,各邑需米之磨鍊,不及於湖南,而有餘於湖西,排朔節用,自可支過,而官廨之繕治,軍器之修補,種種雜需,許用餘米,此則三南之所未有也。使客支供之裁定,視三南固已有加,而冠蓋往來,倍於他道,或慮其不足,前監司臣李彦經,以參酌加劃,狀請而未回下矣。藉曰,各邑官用,視舊凋殘,大同之初,何道不然?況詳定凡事,較大同多寬鬆,而需米磨鍊,比之湖西,則旣優矣,湖西之比畿內,又優矣。畿邑亦能支過,本道各邑,獨何患其凋弊難支,而指以爲詳定流害之證乎?所謂橫斂之層生,一自分等收米之後,一斗不可加,安有增斂之可以招怨也?前年勅行,適當新法未完之時,夫馬之價,因前責立於民結,所謂層生,未知指此而言耶?詳定以前,則凡百民役,視今倍蓰,而或値勅行,又復專當,今則供億需索,一無所責,民方以減役爲幸,豈有呼冤之言也?況今勅需,旣有所劃定,而儲米逐年有裕,可以取用,當不侵民,民之受惠,又復如何?至於營需,則當初節目,參以他路之定例,本營之應用,往復裁定,自有曲折,詳定前應入,一千五百三十餘石,詳定後所劃,一千五百石,後之比前,有所減而無所加,則有何厚利之專歸,而設令營需濫劃,所爭不過百許石之間,則此豈爲生民不便之端乎?噫,本道,處於西路初程,上供京納,關西之所無也,使行勅需,三南之所無也,別收之米,八路之所無也。各邑需用之責徵民結,又無限節,一路民生,積困於重斂,上以貽九重之深憂,下以起有識之竊歎,今此新法之行,比之大同,雖未免就下一級,而大抵悉因先憲,得有成緖,積年討究而未就,一朝講定而底行,以民役言之,各隨淺深,均得輕平,雖謂之拯水火而奠枕席,不爲過也。卽今所未遑者,最苦稍重兩等之降爲差輕,求請支供勅需之裁成格例兩款事,而只在一番啓聞而定奪耳。行之而無弊,又可以馴致大同之盡美,其有補於仁政,何可勝言耶?設法之初,不便之言,古今之所不免,行法經年,民情漸安,一道之內,今無異言,而間有官吏豪右之不便於己私者,造訕興訛,流聞於朝廷,此豈可採信耶?臣之所懼者,旣成之良法,因此而有擾,致一方民心之波蕩,而臣亦有負於守官死職之義,耿耿一心,實在於此,而他不暇恤焉。前疏草草之語,不足有所發明,而今以遣辭之少咈於臺意,輒加以欺蔽聖聰之目,身爲藩臣,法弊民害,無所救正,又從以用意欺蔽,則論以典章,誅戮猶輕,只當泯伏俟譴,而第念其所論三條,一皆訛爽,有不容不辨,臣若畏罪緘口而已,則新法利病,民情去就,殿下無由以得其實而持之堅,此非但一路民命之所關,亦係國家之大利害,臣旣待罪方面,有一日之責,何敢不爲生民一言,而退甘斧鑕乎?且臣積苦之病,已阽膏肓,而近添消渴之症,溲飮無節,消瘦見骨,凜凜有朝夕不保之憂,巡審停廢,簿書委積,若不及今卸免,則身爲未歸之魂,官多瘝曠之憂,公私狼狽,具非細故也。臣敢恃覆幬之仁,不避瀆撓之罪,悉暴情私,冒干淸嚴。伏乞聖慈,特垂明鑑,亟命遞臣職而治臣罪,獲遂微分,以嚴公法。臣無任云云。
禮曹參判臣李晩成疏曰,伏以臣,冒陳危悃,仰干嚴聽,自惟罪釁至深,斧鉞難逃,及承聖批,不惟不加譴責,旣諭以處分過當,又使之安意上來,辭旨諄諄,迥出凡倫,奉讀未半,不覺涕泗之交頤也。噫,人臣之枉罹罪辜者,從古何限,而未聞君上之渙然開釋,至於如此,臣是何人,膺此異數?感惕震越,不知死所。竭蹶趨承,分義則然,不敢復有陳籲,以增瀆擾之罪,而第念向來臺章,非如官師相規之比,其所臚列,無非人臣之極罪,雖蒙聖明寬貰,得免誅殛,汚衊旣深,餘悸猶存,其不可喪廉忘恥,復玷朝班,則已較然矣。朱夫子有言曰,士大夫之辭受,非獨其身之事,其所處之得失,乃關風俗之盛衰,臣若徒恃隆眷,而犯先儒之炯戒,則不徒臣被人譏罵,亦將貽辱明時,臣以釁累之蹤,又重之以此罪,則豈可每覬聖朝之曲恕也?況臣數年以來,衰落轉甚,形觀消鑠,齒牙盡脫,精神筋力,無異耋老之人,重以阿睹受病,瞖瞙昏遮,尋丈之間,亦不分物,其去盲廢者,咫尺間耳。雖微情地之危蹙,以此病狀,實無奔走供職之望。伏乞聖慈,諒臣情病,決難盡力,亟命鐫臣職名,俾臣得以優游田里,任便調息,以卒天地生成之澤,千萬幸甚。臣無任云云。
兵曹判書臣尹世紀疏曰,伏以臣,偃伏郊次,屢上辭本,荐承溫諭,輒孤恩旨,昨又瀝血陳懇,仰瀆宸嚴,竟謂日月之必賜照察,夬許鐫改,否則早服刑章,以塞違慢之罪。及奉聖批,威罰不加,兪音尙靳,責之以未安,督之以登途,臣於此愕然失圖,五情錯亂,罔知所以自措也。今臣情勢決難冒進之狀,非但臣所自知,實是國人之所共言,而前後披竭之辭,獨不見諒於慈覆之下,豈臣不能自盡其哀苦之情哉?只緣臣平日言行,不足以取信於君父,故悃膈之懇,雖切,而蓋高之聽,愈邈也。臣誠慙恧,直欲穴地以入,而不可得也。臣本樸愚,不曉文飾,從前忝叨,固非一再分外顚躓,亦非一再,而未嘗固辭,輒復冒當,筋力奔走,不彈險夷,聖明之所燭也。況今萬死之中,曲蒙再生之恩,厚渥天隆,於古無二,粉骨圖報,是臣所願,則苟無萬萬不忍,萬萬難强者,臣又何心,干冒鈇鉞,抵死苦辭,違棄素志,而辜負聖主哉?誠以向來凶言,實祟於久處兵權,而今乃貪榮戀寵,再蹈覆轍,則是臣之頑冥不靈,殆不足比數於人也,尙何以事君,尙何以任職哉?分義之至嚴,職務之久曠,臣非不知,而猶且徑情苦口,哀訴不已,臂如傷創之鳥,苦痛在心,不暇擇音,宛轉嗚呼,亶出衷赤,臣之踪地,其亦慽矣。天鑑孔昭,寧不矜憐?臣自有除命以來,夙夜憂懼,心火轉劇,繞壁彷徨,寢食全失,形神換脫,鬼事已迫,卽今所望,惟在於早解職名,暝死就盡而已。伏乞聖慈,亟許鐫遞,仍治臣罪,毋俾久誤國事,千萬幸甚。臣無任云云。
行判中樞府事臣李畬疏曰,伏以臣之不容復廁簪紳之列,固國人之所共知也。況於復蹈敗轍,重入政事〈之〉堂乎,況於進據元輔之位,益膺委責之重乎?此不待臣辭之畢,而日月在上,宜無所遺燭也。昨者冒上血疏,仰暴危衷,庶幾聖慈垂諒,收還誤恩,而伏奉聖批,敦召愈勤,史臣遠臨,十行丁寧,褒予之盛,責勉之隆,夐越尋常,實非無狀賤臣所敢承當,而至於窮隘之情,哀苦之懇,終未見憐於愍覆之下,前後聖批,輒以無毫分難安,爲敎,臣只有叩心抆泣,萬死是甘而已,敢復何言?噫,艱屯之極,固莫今時若也,而聖諭,有若待臣以老成舊德,爲世所服,可任安危之托者然,豈不爲王言之失,而致四方之駭聽乎?臣之爲世僇辱,久矣。卒之陷身機穽,受人蹈藉,無所不有,雖賴聖上曲全之至恩,獲保性命,而身名則都喪矣,尙何德望之可論乎?此莫非臣濫竊匪據,才薄任重,自取顚蹶,折足覆餗,理所固然,而顧今世道之傾陂,人心之危險,如水益下,莫可救止,而乃欲使癃殘之喘,滓穢之蹤,靦面於百僚之首,求以鎭靖頹俗,維持敗局,其立見僨躓,必矣,不亦謬乎?官人之道,雖少官末任,不宜見其失職於前,而使之再誤於後,況於置相而圖理乎?臣之無似,實聖朝之所已試已驗,而猶必命以此任,臣竊爲國事寒心也。臣旣異木石,非常之遇,罔極之恩,寧不感激思報,而顧所施,非其人也。臣自揣己分,益增悸恐,寧就虞人之誅,斷無承命之勢,玆敢更申肝膈之私,仰干鈇鉞之威,伏乞天地父母,俯賜矜察,亟命鐫改臣新授相職,以重輔弼之任,仍勘臣罪,以嚴違命之科,不勝萬幸。〈臣〉無任云云。
行大司諫臣鄭澔疏曰,伏以臣之自鄕趨命,非敢爲冒供職事,自同常人之計,祗以罪釁之蹤,猥蒙大恩,私情感激,分義是懼,欲以一謝恩命,少續違慢之罪,而中路添病,眼眚苦劇,蟄伏旅邸,惶蹙罔措,不料庚牌降臨,催使出供,臣不敢坐違召命,黽勉來伏闕外,而顧臣向來所坐,實非微眚細過之比,到今年久之後,雖不欲費辭條陳,縷縷辨明,而孽自己作,萬死猶輕,聖度天大,滌瑕蕩垢,至以旣往之事,不必爲嫌爲敎,臣非木石,寧不知感,而第念與臣同罪之人,尙在罪罷之中,臣獨何心,自以爲無罪,揚揚冒出,自速罪同罰異之誚哉?伏乞聖明,察臣情跡之臲卼,亟命鐫免,以謝公議,以安私分,不勝萬幸。
都承旨南致熏疏曰,伏以臣,積傷之餘,筋力殆盡,而藥院起居之禮未輟,不可以賤疾之難强,有所煩浼,不計顚仆,忍死供劇矣。自數日來,觸風感傷,渾體沈重,胸膈之間,寒痰凝積,咳嗽不絶,嘔氣兼作,飮啖幾至全廢,眞元日漸萎弱,宿患眼病,近復添劇,右睫浮高,澁痛如刺,雜試醫藥,俱無少效,旬望之內,實難期其差歇。念臣適叨近密,大禮當前,此時言病,有所不敢,而病勢日益彌留,夙夜就列,斷無其路,百爾思量,罔知攸爲,不得不冒死哀籲於天地父母之前。伏乞聖明,俯賜諒察,亟許遞臣職名,俾得急時調治,以尋生路,不勝萬幸。臣無任云云。
修撰臣申鐔疏曰,伏以臣,素患消渴之病,挾感添劇於禁廬持被之日,症情沈篤,實有朝夕凜凜之憂,猥暴危迫之懇,幸蒙調理之命,臣誠感激恩數,不知死所。第屢日將攝之餘,不無少減之勢,而根柢已痼,餘症尙苦,萬無束帶從宦之望,伏乞聖慈,特加矜諒,亟許遞改臣職名,以幸公私,不勝萬幸。臣於病伏中,不無一二愚淺之見,敢此附陳焉,惟聖明之裁察。昨年泮儒之疏,實出於擧國公共之論,而未及登徹,事端橫生,多士逬逐,氣象愁慘,三百年培養之士氣,一朝消沮,更無餘地矣。何幸,今者類編毁板,處分廓然,日月之改,人皆欽仰,曾於前秋謁聖之時,因大臣陳達,特降各別開諭勸入之命,又於近日,亟下予頗悔恨之敎,則殿下所以扶植斯文,禮待多士之盛意,得以復彰,而第於其時泮儒之得罪,蓋以欺罔爲敎者,實因承宣之疏而發也。其後泮啓學疏,陳暴實狀,殆無餘蘊,今不敢復提前說,以瀆天聽,而館學施罰,自是公廳齊會,衆目所覩之事,則雖欲一毫掩匿,其可得乎?況施罰之意,政欲人皆知之,而乃反欺罔於告君之辭者,亦不近於事理,以此爲罪,實是萬萬情外,而泮儒心事,尙在晻昧不白之地,故當此大慶設科之日,其中自好者,多不肯赴擧云,蓋太學古規,儒生輩拜辭神門之後,若無朝家開諭還入之命,則例不敢出入泮庭,晏然赴擧,若以此終至廢擧,則豈不可惜乎?伏乞聖明,更加照察,特命刪去欺罔二字於批旨,且依前秋成命,開諭勸入,俾多士得赴同慶之科,無復向隅之歎也。且臣於儒生尹益修等之疏,亦不勝慨然者,夫章甫陳疏,蓋出於不得已也,關係於斯文,干涉於士論者,則雖或過於峻激,固無所害,而今乃轉輾拖引,惹起不靖,朝論之曲直,賢關之與奪,靡不攙論,旨意苟且,辭語謬戾。至於滋蔓難圖,凶人餘孽,凶徒群邪等說,全不擇發,甚駭觀聽,門闌操縱之云,則猥雜抑勒,殆不成說,臣竊爲諸生,惜此擧措也。噫,黨習之弊,日甚一日,論議乖張,義理晦塞,今此聖上所以振肅於上者,唯以至公爲心,群下所以奉承於下者,亦以至公爲務,則臺閣之上,一二刺擧,誠以是非不可不明,黑白不可不分故也,而諸生輩,乃以荒雜無倫脊之說,參錯於其間,不復區別,混同驅擠於罔測之科,目之以凶徒,比之於蔓草,有若乘時逞忿者然,不亦悖戾之甚乎?伏覩聖批,亦已略示未安之意,而尙恐聖明,視爲多士之公論,一向包納,未能擇其善而去其非,故臣敢冒陳一得之見焉。仍伏念聖候,日漸康復,講筵不遠將開,舊恙新瘳,善端益擴,此誠聖明進德修業之一大機會也,而臣以蒙學淺識,代匱講官,將何裨益於絲毫乎?目今草野之中,窮經積學,見識高遠,言論正直之士,想不無其人,亦願聖明,渙發明命,廣加搜訪,盡禮招致,以備咨講,以圖國體,其於薰陶德性之助,豈少補哉?伏乞聖明留神焉。無無任云云。批答見上
上在慶德宮。停常參·經筵。
下直,三登縣令趙命興,瑞山郡守鄭道徵。
有政。吏批,判書金宇杭進,參判韓聖佑病,參議李宜顯病,左承旨兪命雄進。
兵批,判書尹世紀未肅拜,參判洪萬朝病,參議李壄病,參知呂必容進,左副承旨金德基進。
吏批啓曰,兩司闕員,今當差出,而擬望之人乏少,外任竝擬,何如?傳曰,允。
金德基啓曰,行大司憲兪得一未肅拜,掌令韓以原呈辭,掌令鄭必東,持平沈宅賢·李禎億在外,執義未差,今日以監察茶時之意,敢啓。傳曰,知道。
又啓曰,備邊司郞廳來言,今日,賓廳坐起日次,而大臣有故,不得來會之意,敢啓。傳曰,知道。
李敏英啓曰,在外大臣上來時給馬事,京畿監司及忠淸道監司處,依前例下諭,何如?傳曰,允。
以左議政九度呈辭,傳曰,安心調理。
吏批,以李喜朝爲執義,林象德爲獻納,金相玉爲正言,李墪爲知義禁,金始煥爲淮陽府使,鄭壽崑爲宜寧縣監,李晩夏爲典設別提,閔鎭厚爲判敦寧,南九明爲典籍。李深單付兼春秋,鄭雲柱單付奉常直長,朴鳳齡兼東學敎授。
政畢。
金德基啓曰,兵批,無政事之意,敢啓。傳曰,知道。
又啓曰,昨因修撰申鐔疏,以泮儒心事,予未照察,至下情外之敎,此予所以悔恨者也。批旨中欺罔二字,特爲刪去,仍卽開諭歡入事,批下矣。其時成均館草記,使人推尋於假注書金始㷜處,日記修整之後,用於休紙云,故取考院上日記,批旨,別爲謄書以入,而只刪欺罔二字,則上下文勢,不能接續,何以爲之?竝此仰稟。答曰,付標以下矣。
元聖兪啓曰,因進宴廳草記,在外大臣處,遣近侍敦召,耆舊宰臣處,亦降別諭,咸造侍宴之班事,自政院稟旨擧行事,允下矣。奉朝賀南九萬,在廣州地,領中樞府事尹趾完,在安山地,領議政李畬,在驪州地,右議政金昌集,在楊州地,判中樞府事尹拯,在尼山地,知中樞府事鄭載禧,在果川地,行司直崔奎瑞,在龍仁地,兵曹判書尹世紀,在果川地,贊善權尙夏,在淸風地。大臣處,則遣史官敦召,耆舊宰臣處,則別爲下諭之意,敢啓。傳曰,知道。
傳于元聖兪曰,明善·明惠兩公主房,銀各五百兩,綵緞各二十疋,賜給。
己丑二月十四日,以成均館草記,傳曰,朝論歧貳,黨伐日深,假借禮書,恣意吹覓,必欲驅大臣於毁經侮賢之科,固已不韙,而成命之下,不卽解罰,事之駭惋,孰有大於此者乎?不參疏儒生,招入,可也。前下批旨中,不卽解罰之下,敢以只是五人等語肆然欺罔,十二字,改付標以下
上在慶德宮。停常參·經筵。
李敏英啓曰,來十五日,儒生殿講日次,而國忌正日相値,頉稟。傳曰,知道。
傳于李敏英曰,史官二員待命,騎馬六匹立之。
金德基,以兵曹言啓曰,本曹郞廳,皆有公故,進宴再度習儀,在於明日,侍衛亦無進參之員。佐郞有闕之代,令該曹以在京無故人,卽爲口傳差出,何如?傳曰,允。
李敏英啓曰,雜科初試,在於今十三日,而司譯院都提調徐宗泰,方在呈辭中,提調閔鎭厚·趙相愚,俱兼觀象監,兩處科試,同日設行,閔鎭厚,則當進一處科試,而趙相愚,以藥院諸醫拿鞫之啓,方與其時提調趙泰采,副提調朴弼明,待罪於金吾門外。司譯院·觀象監兩處科試,提調,無推移分進之勢,何以爲之?敢稟。傳曰,竝勿待命事,分付,可也。
吏曹口傳政事,以李喜泰·金相元爲兵曹佐郞。
李敏英,以成均館官員,以知館事意啓曰,答修撰申鐔疏曰,泮儒心事,予未照察,至下情外之敎,此予所以悔恨者也。批旨中欺罔二字,特爲刪去,仍卽開諭勸入事,命下矣。臣卽詣泮宮,招致諸生,以聖批中開釋之意,慰諭勸入,則前日泮儒,或因昨年秋勸入,旣已入泮,或在外,或有病,儒生金在魯等六人,入來承批,以爲,臣等昨年之疏,亶出於尊經衛道之意,而原本未徹,嚴敎遽下,繼又有他儒生招入之命,辭旨截峻,實非臣子所敢聞者,臣等惶隕震越,蒼黃逬出,自分永謝於庠序之列矣。乃者天心渙悟,日月快更,特命毁燒僭書,處分之嚴正,可以有辭於百世,此非獨臣等之榮,其爲聖德之光,尤如何哉?臣等於此,竊不勝攢祝之忱,不意玆者,本館又以聖敎,開諭還入,其所以曲察臣等之衷情,開示聖心之悔恨者,無復餘蘊,經年之後,至今刪去批旨,臣等拜稽莊誦,感極而涕。臣等以疎賤之蹤,蒙被無前之恩數,更何自阻於聖明之下哉?固當承命而入,拜謁神門而退。儒生李秉鼎則以爲,聖批中至有欺罔二字刪去之敎,此則初頭拜辭儒生時事,而生等之拜辭,蓋緣縱恣無嚴無忌憚等嚴旨,則不可一體承命,故不敢入泮云。聖敎開釋之後,所當一體承命,而强爲區別,不爲入泮,何以爲之乎?敢稟。傳曰,知道。旣曰泮儒心事,予未照察,則李秉鼎等事,自在開釋之中,更爲勸入,可也。
元聖兪,以成均館官員,以知館事意啓曰,旣曰泮儒心事,予未照察,則李秉鼎等事,自在開釋之中,更爲開諭勸入事,命下矣。臣敬奉聖旨,招致儒生李秉鼎,開諭勸入則以爲,臣等昨年所懷,不過撮擧疏語,伸暴疏儒心事,而聖鑑未燭,嚴旨荐降,繼而有他儒生招入之命,臣等惶怖逬出,自分永謝於庠序之列,昨者本館,因儒臣疏批,有勸入儒生之擧,而儒臣疏語,似指初頭拜辭儒生,故其於勸入之命,不敢一體奉承矣。不意玆者,本館又以聖敎,開諭還入,而批旨之勤,至〈於〉如此,則如臣疎賤,蒙此異數,終何敢自外於聖敎之下哉?玆卽承命拜謁神門而退云,而因爲入泮,臣退去之意,敢啓。傳曰,知道。
李敏英,以進宴廳言啓曰,今此進宴時,九爵所用樂節,一依丙戌年例,分排磨鍊單子,書入之意,敢啓。傳曰,知道。
假注書兪命咸書啓,臣承命馳往于楊州平丘驛村舍議政府右議政金昌集所住處,傳宣聖諭則以爲,臣纔以一疏,更暴危懇,送于縣道,未及登徹,忽伏蒙史官來宣別諭,俾臣入參宴禮,而辭旨不啻勤懇,臣誠驚惶感激,不知所措。臣之情跡,雖有萬萬難安者,聖諭至此,其何敢一向違逋,以益其罪戾乎?臣固當竭蹶趨承,而近緣感風,賤疾添苦,稍待少蘇,進詣輦下,恭俟不卽承命之罪云矣。敢啓。傳曰,知道。
假注書權熀書啓,臣承命馳往于廣州炭谷村舍奉朝賀南九萬所住處,傳宣聖諭則以爲,聖候良已,慶溢宗祊,春宮奉觴,百僚陪宴。念臣幸得須臾之無死,逢此曠世之盛事,其欲登參於末筵,自是情禮之當然。矧今特召,又及此際,一息尙存,何說敢辭?第臣沈綿之疾,尙不能起動於牀席,進宴之期,尙隔旬望,若於其間,幸而少愈,竊擬趨進闕下,以俟進退云矣。敢啓。傳曰,知道。
以左議政徐宗泰十度呈辭,傳曰,安心調理。
上在慶德宮。停常參·經筵。
假注書權熀書啓,臣承命馳往于楊州平丘驛村舍議政府右議政金昌集所住處,傳宣聖批則以爲,臣昨以趁宴禮趨進之意,附陳於史官之歸,今者伏承聖批,辭旨懇切,慰勉丁寧,至擧丙戌年事,反覆開示,出尋常萬萬,臣頓之以首,繼之以泣,不知無狀賤臣,何以得此於聖明之下也?臣旣以承命仰對,更無所達云矣。敢啓。傳曰,知道。
記事官金命衡書啓,臣承命馳往于京畿安山地元堂里領中樞府事尹趾完所住處,傳宣聖旨則以爲,臣伏聞王世子將行進宴之禮,以祝如岡之壽,想起群臣與宴之樂,欽羨之心,日夕憧憧,而殘形陋質,末由自致於登筵之列,自悼此身,不似陽界人矣。乃於玆者,史官臨宣聖旨,諭之以不可不進參,尤不覺衷情之感激也。在臣之道,若能進詣輦下,承聞宴禮安行而退,則庶可以少伸區區犬馬之誠,而第自頃間,益致損傷,尸居餘氣,更無一分自力之望,神思昏昧,亦不得以文字,仰暴竢罪之意,伏地惶悚,不知所達云矣。敢啓。傳曰,知道。
以左議政徐宗泰十一度呈辭,傳曰,安心調理。
金德基啓曰,行大司憲兪得一未肅拜,執義李喜朝,掌令鄭必東,持平沈宅賢·李禎億在外,掌令韓以原呈辭。今日以監察茶時之意,敢啓。傳曰,知道。
李敏英啓曰,監察十三員內,八員,則文武科試所進去,一員未差,只有四員,而其中亦有未署經二員,前頭宗廟·永昭殿·敬寧殿望祭,及順陵忌辰祭,祭監監察,將無以分排。在前如此之時,雖未署經,亦有進參之禮,何以爲之?敢稟。傳曰,依爲之。
又啓曰,行副護軍趙相愚,兼帶觀象監·司譯院提調,而待命金吾門外。雜科試期已迫,而兩處無推移分進之員,故昨以此措語啓稟,勿待命事,命下矣。今則試期只隔一日,而聞趙相愚,無意進參云。卽爲牌招,使之明日進去科試,何如?傳曰,允。
又啓曰,行副護軍趙相愚,牌招不進,推考傳旨,今方捧入,而試期急迫,更爲牌招,何如?傳曰,允。
又啓曰,行副護軍趙相愚,再牌不進,推考傳旨,今方捧入,而試期在明,事勢迫急,一日三牌,有傷事體,何以爲之?敢稟。傳曰,今姑改差。
又啓曰,行副護軍趙相愚所兼提調,今姑改差事,命下矣。趙相愚所兼兩提調中,何提調改差乎?敢稟。傳曰,司譯提調,改差。
吏曹口傳政事,以鄭澔爲司譯提調。
答大司諫鄭澔疏曰,省疏具悉。陳戒之言,予當留心,而遠斥之請,終涉太過,下款所論,亦好申勅該廳焉。卿其勿辭,從速察職。
答右議政金昌集疏曰,省疏具悉卿懇。予之縷縷敦勉,亶出至懇,而巽牘何至三上之多耶?觖然思想,倍切于中矣。曾在丙戌夏,卿之引入也,四度呈辭之批,罄悉至意,期回遐心,凶溥之疏,遽出此際,致令大臣,蒼黃逬出,思之至今,不覺痛惋也。噫,今玆重卜,倚毗冞篤,其不可終孤也,明矣。卿毋困我,卽起造朝,用副予虛佇之望。仍傳曰,遣史官傳諭。
任胤元啓曰,備邊司有司堂上閔鎭厚·李寅燁,來詣請對矣。傳曰,引見。
以江原監司,以杆城等官四邑人家六百十八戶盡燒事,及通川居李達伊一歲兒女一名,高城居裵仍立子三歲兒一名,襄陽居金今連子今年生等三名燒死事狀啓,傳曰,人家延燒,至於此多,極爲驚慘。令該曹各別顧恤,而燒死人等,令本道恤典擧行。
同日未時,上御興政殿。請對入侍時,判敦寧府事閔鎭厚,行戶曹判書李寅燁,右副承旨任胤元,假注書朴聖輅,編修官金德恒,記事官宋成明。閔鎭厚進曰,小臣待罪藥院,故敢達。近日旱風,玉候,若何?上曰,無事。鎭厚曰,寢睡安穩,一如前日乎?上曰,然矣。鎭厚曰,伏聞入侍醫官之言,則瘡口淸汁漸少,似有完合之勢云,臣不勝喜幸之至。卽今上候,益有完合之望乎?上曰,淸汁少出,漸有完合之勢矣。
鎭厚曰,因大臣有故,備局公事,多未覆奏,其中有不可不急時稟定事,故敢此請對矣。此二度,慶尙左水使李尙狀啓,一度,東萊府使權以鎭狀啓,而皆是倭人闌出事也。但尙,以訓·別輩爲奸狀,請罪,以鎭,以倭人欲逐訓·別,例爲闌出,故朝家不罪訓·別,已成前例,今亦不可論罪云,此事,何以爲之乎?上曰,以鎭狀啓,是矣。若罪訓·別,豈無後弊乎?寅燁曰,水營稍遠,萊府稍近,訓·別輩情狀,萊府似宜詳知矣。然渠輩旣以訓·別,出入倭館,則倭人動靜,宜無不知之理,若知闌出之幾微,而不卽告知,固有其罪,如其不然,矇不覺察,亦不可無警責之道,令本道水使決棍後,仍令察任,似宜矣。鎭厚曰,尙所謂奸狀云者,未知其必然,且聞外議,以爲訓·別輩,厭憚府使,與倭人同謀,使之闌出,爲逐府使之計。卽今府使權以鎭,操切訓·別輩,致有此擧云,此亦未知其必然,而倭人闌出時,訓·別,必無不知幾微之理,不善周旋之罪,在所難免,以此決棍,恐爲得宜矣。上曰,若拿致則適中倭人之願,不可爲也,令水使決棍,可也。鎭厚曰,出使譯官等,亦爲一體決棍之意,分付水使,何如?上曰,依爲之。
又所啓,此亦東萊府使權以鎭狀啓,而因闌出事,請依丁丑年例,館守倭及一代官倭,舊三代館倭,竝爲掇供,而公作米,給於新三代官事,令廟堂稟旨云矣。此事,何以爲之乎?上曰,萊府請依丁丑年例云者,是矣。鎭厚曰,近來倭人狡詐日甚,此等事,不可不嚴正處之,而但聞丁丑,先爲責諭館守倭及送使倭,渠輩自服,然後始令掇供,且代館倭,元無拘檢諸倭之事云。館守倭,自是摠領之人,今此闌出,雖不爲主張,宜不得辭其責,而代館倭之一竝掇供,恐或太過。朝廷處分,貴在詳審,依丁丑例,爲先責諭,未知何如。寅燁曰,丁丑年掇供時,則闌出倭人等,皆以裁判倭指使爲言,裁判倭,亦以指揮自當,故終至掇供矣。今則姑未知罪在何倭,而先掇其供,亦似輕遽。先加責讓,觀其所答而處之,似爲未晩矣。上曰,所達,是矣。爲先責諭,可也。
又所啓,此則慶尙監司李師尙狀啓,而接倭宴享大廳,不可不修改,而賑政方張之時,有難調發民丁。曾前倭館墻垣頹圮及原屋雨漏時,每使防軍修補,今亦以附近各浦防軍,參酌調送事,令廟堂稟旨分付云矣。此事,何以爲之乎?上曰,防軍調用,似爲便好矣。寅燁曰,以臣淺見,防軍移用,雖有前例,卽今風和待變之卒,使之赴役於倭館,殊甚未安,以煙軍調用後,自監營參酌給糧則好矣。鎭厚曰,凶歲農節,實難役民,而李寅燁所達風和時防軍,不可出用云者,亦是矣。若題給糧米,調用煙軍則似勝,而猶有乖於不奪農時之義。所謂宴享大廳,夏潦前,決不可支撑處,先爲略加修葺,其餘則待秋完役,似宜。以此分付本道,何如?上曰,依戶判所達分付,而最急處爲先修改,其餘則使之待秋擧行,可也。
又所啓,此亦東萊府使權以鎭狀啓,而巨濟倭學金時璞問情中,第三船格倭四十名,同倭第二船之說,未免錯誤,其罪狀,令廟堂稟處云矣。此事,何以爲之乎?寅燁曰,金時璞,曾以他罪,已爲罷職,自水營拿致決棍,似宜矣。上曰,旣已罷職,則決棍,宜矣。
又所啓,此則全羅監司李震壽狀啓,而光陽縣松田被燒事也。救火之時,一人燒死,二人方在死生中云。所謂二人,死生雖未知如何,而旣死之人,似與死於國事者無異,宜有恤典,故敢達。上曰,然矣。令本道恤典擧行。
又所啓,此則忠淸水使白時耉啓本,而安眠串出火山直朴必先罪狀,令廟堂稟旨分付事也。必先以各營戰船帆竹曳運事,出往,則固與私自出入者有異,而且其燒火處,不至大段,松木亦無枯損之患,則似不必深罪矣。上曰,以啓本觀之,似無可罪之端矣。寅燁曰,禁山失火,其律甚重,渠雖以公事出他,似不可全然無罪,自本營決棍,似宜。鎭厚曰,全然不罪,則有非重其事之道,且不無後弊矣。上曰,依戶判所達,參酌決棍事,分付,可也。
又所啓,此則平安監司尹趾仁啓本,而河莫龍査覈事也。罪人在囚者,頗多,似當趁速處決,何〈以〉爲之乎?上曰,卿等各陳所見。鎭厚曰,監司啓本以爲,莫龍爲人,迷劣愚騃,其所逃亡,必由於畏罪逃生之計,以馬換驢,亦宜有罪爲言,其意蓋不欲置之死,而然莫龍罪犯,甚重,諸議皆曰可殺,有難寬貸矣。但此非律文所載,有同創始之法,而一罪論斷,事體重大,議大臣處之,未知何如。寅燁曰,臣昨見大臣,議及此事,則以爲,渠之落留逃躱,雖甚迷劣,而邊上法禁至重,不可不梟示云,而臣之淺見,則莫龍,迷劣莫甚,不知落留逃躱之爲死罪,然旣犯之後,倘或容恕,則邊上法禁,恐因此漸弛,當律之外,更無他道矣。鎭厚曰,左議政徐宗泰之言,臣亦曾聞之,而他大臣之意,未知其皆然,故臣敢請收議,惟在自上處分之如何耳。上曰,啓本雖曰莫龍迷劣特甚,而其罪則不可容恕矣。左相之意,則已知之,而事係重大,他大臣處,竝爲問議,可也。鎭厚曰,莫龍外各人罪犯,俱非大段,而莫龍事,收議之際,必費多日,滯囚之弊,不可不慮,令本道爲先從輕重決放,何如?上曰,依爲之。鎭厚曰,權之文報疎漏之失,不可不推考警責,而事係赦前事,文報疎漏,元非大段,置之,何如?上曰,疎漏之失,固有之,而旣已經赦,置之,可也。
又所啓,平安監司啓本末段以爲,刷馬驅人之賣馬於彼人,防禁至嚴,而一倂嚴禁,反滋其奸僞,今後則令馬主告于使行,使行摘奸許賣,成給公文,以爲還渡江逢點時憑考之地,或防其潛隱買賣之弊,令廟堂稟處云。此一款,依啓本施行,似好矣。上曰,監司之言,誠是,依此施行,可也。
李寅燁所啓,京畿監司金演,以南漢移轉留在各邑者,仍許留作會付,以他穀還給移轉之代,爲請矣。當此劇農,轉輸之弊,誠甚不貲,且聞畿甸還穀數少,若非此移轉,前頭農糧,無以繼給云,其亦可慮,而無推移還給之穀,頃者以水上大同米七千石,劃送山城之意陳達,其中准移轉捧留之數,換錄於軍餉,卽今捧留各邑者,仍許會付,似爲便當矣。上曰,依爲之。
又所啓,黃海監司李濟,以還上一半留庫中,更加分給,爲請矣。卽今民間形勢,轉益饑困,所當準許其請,而但一半留庫,意有所在,亦難盡爲分給。一半留庫中,又以折半許給,宜矣。上曰,依爲之。已上竝出擧條
閔鎭厚曰,區區私悃,惶恐敢達。臣百不猶人,濫蒙國恩,名位過隆,至於兼帶之多,諸宰中無如臣者,臣心懍惕,不須煩籲,而臣衰病之狀,淵鑑之所俯燭,精神筋力,不能支堪,已無奔走供劇之望,緣臣一身,有礙國事。卽今雜科試事,進宴習儀,臣當進參,而若赴習儀,則勢不得進參於雜科,事體未安,爲如何哉?內局提擧,臣不敢請遞,而司饔·司譯·觀象提擧中二三處,特許遞免,則公私幸甚矣。上曰,兼帶辭免,過矣。安心行公。
任胤元所啓,兵判,昨已入來云,牌招察任,何如?上曰,卽爲牌招,可也。
李寅燁所啓,丙戌年進宴時,侍衛壯士中,或有與牀排者,或有不得與者,至於禁軍等,終日侍立,不霑餘瀝云。蓋以其數多之故,有不能遍及也。然當此上下同樂之日,旣在侍衛之列,而終不饋酒杯,亦甚埋沒。古人云,終日執酌,不知其味,可乎?若依饋例,以酒肴分饋,則似不至難辦,而軍兵請饋,事體不敢,故仰達,自上特敎分饋,則似宜矣。上曰,依爲之。
又所啓,曾前各衙門銀貨,許貸於赴燕譯官者,回還後,卽以白絲,被執倭館,自萊府成冊,以爲收捧事,曾於甲申年,因大臣陳達,定奪矣。其後以本銀卽爲還捧事,改定式,而白絲,非我國所用,若不被執倭館,則無他轉換之道,而蓋被執之後,必過數年,故以此爲遲,有此改定式之事,然本銀還納,其勢誠難,雖拘留督捧,一年二年,非但收捧無期,逋欠亦多,毋寧依當初定奪,被執於倭館,隨其出來而收捧之,爲得矣。鎭厚曰,此事,臣曾與寅燁,陳達榻前,有令廟堂稟處之命,而尙未回啓矣。如許細瑣之事,不必每每煩稟,稟處間,依前被執,似好矣。上曰,稟處間依前被執,可也。
又所啓,海西丁亥條田稅,與賑廳相換,未盡收納者,二千餘石,而賑廳所儲,姑爲支用,海西元無軍餉,仍置此米於本道要路山城等處,以作軍餉,自備局句管,何如?上曰,依爲之。
又所啓,曾以長淵地,佛狼機造來事,仰達矣。一百位則方留江都,一百位則輸置禁衛營矣。江都內城,今已畢役,而守城之具,莫如佛狼機,其一百位,還爲下送江都,何如?上曰,依爲之。
又所啓,賑廳留在中,米穀支用錢木,則元無所貯,而近來米價至賤,木價頗貴,應下之數,不用穀物,代用錢木,米穀自當留儲,而卽今錢木,無推移之路,嶺南所在常賑兩廳耗穀,依前從市直作木上納,則亦可爲補賑之道,事甚便好,故敢達。上曰,依爲之。
又所啓,賑廳通嘉善帖文,旣已盡用,分付兩銓,通嘉善·折衝帖文各千餘丈,成送,何如?上曰,依爲之。
又所啓,鳥嶺山城之築也,初不劃給物力,故虹蜺近處之外,縣監李重昌,自備設築,故聞其城子所見不固。然而旣有城子,則不可無守禦之具,以尙州丁亥條捧留大同米,料理報本之後,以其剩餘,方欲造置佛狼機,而軍器不敢私造,敢此仰達矣。上曰,依爲之。
又所啓,尙州丁亥條大同報本之米三千石,則分給聞慶附近各邑,待秋收納鳥嶺山城,以作軍餉,其餘木四十餘同,輸納京廳之意,敢達。上曰,依爲之。已上竝出擧條遂退出。
行大司諫臣鄭澔疏曰,伏以,臣於日昨,略將病跡之難强,冒死陳暴,冀蒙恩遞,聖度天大,不惟不賜譴責,反降溫批,催使察職,臣非木石,寧不知感?第臣中路所添眼病,一向沈重,閉目貼席,日夜叫死,旬月之間,斷無作勢起動之望。職責緊重,曠廢是懼,尋單請急,見阻喉司,進退維谷,一陪惶悶,罔知攸措。抑臣病伏之中,丹心耿耿,不堪鬱伊,玆乃瀝盡肝膈,冀補萬一,惟聖明之財察焉。臣竊伏觀今之事勢,聖明開寤,庶事更始,此正天意人心向背離合之一大幾也。天意向背,在於人心之離合,人心之離合,在於朝廷處分之得失,其得失之本,不外乎殿下一心好惡之正不正,是非之公不公,可不愼歟?粤自十數年內,朝綱日頹,國勢不振,局面屢換,戈戟相尋,人怵後禍,各自懷私,凡於論議施措之際,率皆畏避,無人擔當以之,而非是顚倒,義理晦塞,朝端庶務,不成貌樣,如是,而尙何望人心服而天意享耶?目今朝廷之上,論議渙散,公道不行,罪名彰著,如崔錫鼎者,前後論啓,尙未準堪,以此浮議疊生,靡有底定,識者之寒心,爲如何哉?錫鼎他餘罪狀,固難枚擧,而姑以一二大者言之,以爲日後要利之地,眩亂溥獄,欲售網打士類之計者,其心所在,路人所知,而滿朝啽啊,無敢爲殿下明言其罪,其威權之下移,吁可怕矣。至於藥院一事,姑以聖敎所發端,合啓所條列者言之,實非常情之所可到,人理之所可測者。若使有一毫暗昧不明,則猶或可恕,如其不然,少有忽於謹愼之道,則爲殿下臣子者,據實論啓,聲罪致討,其理甚明,而背公死黨之徒,迭出營救,挺身投章,有若立節者然,此等黨惡之輩,固不足責,而其中稍知其罪狀之難逭,而欲以詖辭游說,以沮其論者,諉以此,發自聖敎,嫌於迎合,斷不可論,至於巧於自謀,浮沈苟容之輩,亦且和附其議,湊成一種曲論,使合啓之議,無端中止,觀望之徒,徘徊退避,此誠積威餘焰,有以驅使之致,而人心之陷溺,義理之晦塞,何至此極?大抵人臣事君之道,惟觀義理之當否,而從違之而已。君有闕失,則職當匡救,君有休命,則理當對揚,何可不計義理,一切以違咈爲美哉?至於所論類編之事,殿下旣盡洞燭,方示悔恨之意,而惟其世敎國脈,隆替興喪之所關,則未有能劈破源頭,進聞於聖聰之下者,請略陳之。嗚呼,堯·舜·文·武,治天下之大經大法,承而傳之者,孔·曾·思·孟,而其道,俱載於六經四子之書,闡而發之者,粤有程·朱之賢,而其說,載於集註·章句之書,外此而爲道,則夷狄也,禽獸也,反此而爲說,異端也,邪說也。我祖宗以來,尊尙其道,崇信其說,至于孝廟朝,人有以心學說進者,孝廟卽授筵臣,使之證正曰,得無或悖於程·朱說否?嗚呼,聖祖此敎,眞所謂百世以俟而不惑矣。以故,當世治敎之盛,事業之隆,可以竝駕三代,而有辭於天下後世也。不幸近年,斯道遭厄,邪說朋興,攻斥程·朱之輩,接跡而起,賊鑴·朴世堂,唱之於前,錫鼎,和之於後,其所謂類編之書,變易章句,悉祖鑴·堂,此猶不足,至改大學章次及中庸經文,恣意點竄,無所忌憚,乃敢分刊中外,肆然印布,進浼睿覽,至請參講,則其妖誕妄率,浮於鑴·堂。鑴·堂之所以得罪斯文,只在於變易程·朱註解,而今錫鼎之所謂類編,乃竝與聖人經文而改之,其所下手變易者,已盡於諸臣之疏,則今不必疊牀,而其中最所無嚴者,以中庸二十八章王天下有三重焉一句,移置於卄七章非天子不議禮之上,以卄七章子曰吾說夏禮一行,移置於二十八章之首,而以寡過矣乎,繼其下而結之,使經文顚倒失次,使文義䵝昧不明,此等手段,曾是鑴·堂之所不敢爲者,其罪可勝言哉?昔朱子,駁正林栗,論西銘說之謬曰,全然不識文理,便敢妄議前輩,不覺失笑。今錫鼎此擧,都出於全然不識文理,還可笑而不足怒也。然鑴之學,流而爲凶悖反逆之歸,則是乃無君之道也,世堂之學,流而爲背禮廢祭之行,則是乃無父之流也。斯兩人者,蓋始於侮聖毁經,成於猖狂自恣,而卒陷於斁滅人倫之域,今錫鼎所坐,聖敎所謂歇視悠泛,罪犯忠孝者,何莫不由於侮聖猖狂之習,爲其根柢而然也?然則其事,似不切於政令得失,而其所以貽害世敎,凶于人家國者,若是其烈,則豈不大可寒心哉?當初世堂,以變改章句之罪,勘以投畀之典,其時阿附之徒,乃以老病之故,迭相陳疏,終至反汗,致令其子,遂有三年廢祭之擧,而朝廷亦不問罪,故其後世堂之門徒,相倣廢祭者,往往有之。頃年聖敎所謂無論古禮有無,時王之制,何可廢之者,視爲弁髦,可謂無忌憚之甚,而莫非毁經侮聖之習,有以致之也。若於其時,嚴討世堂父子之罪,則豈有今日錫鼎妖書之弊哉?伏乞聖明,特降明旨,遠斥錫鼎,以爲明義理闢邪說扶世敎壽國脈之一大要領也。臣聞先正臣文成公李珥,當宣廟聖候平復之日,陳疏進戒之語,有曰聖心惕悟,火燃泉達,此誠轉移世道,俾升大猷之大幾會,微臣之所欲獻說者,亦無大於此。大抵人情,纔經大病,一意靜攝,雜念俱淨,善端萌露,此際若能加意於誠意正心之工,推其已發之端,致其擴充之功,則此正中庸所謂致曲致誠之要也。伏覩殿下,近日政令之間,辭氣和平,朝野拭目,咸仰一哉之心,臣於路中,得接邸報,其中儒疏批旨,溫諄的當,慰諭備至,可令多士感泣。槪其疏辭狂直,語不擇發,而聖心不激,誘掖培養之意,藹然於言語之表,又因日昨儒臣之疏,至下前批中過當之語,改付標之敎,此可見燃達擴充之效,出尋常萬萬,豈非服人心享天意,宗社臣民之大幸也?伏願聖明,勿以已得爲足,益加進修也。聖學高明,無不貫融,而第惟學文之功,知之非難,行之惟艱,行之之道,惟在强勉篤實而已。故中庸特以篤行一條,包括學問思辨四者之目者,良以此也。伏覩近日朝著氣象,專事繁文,無一誠實,上下疑阻,交孚無期,此莫非殿下誠心篤行之效,有所欠缺而然。此等病痛,豈但專責於群下,而少忽反求之道哉?伏乞聖明,於靜養淸燕之暇,獨以一部中庸,閣在丌上,常加溫繹,其於誠之之目,一意下工,則蘊於德行者,可至於廣胖粹盎之美,而施於辭令者,亦可臻於正大誠實之域,好惡何患於失正,而上下何難乎交孚乎?昔衛武公,九十之年,不廢工夫,猶作抑詩,使人誦箴,先儒嘗稱其學問不苟,至以聖人之徒,贊之。伏願聖明,以文王望道未見之心,法武王終始懋學之功焉。且臣竊有區區憂愛之忱,冒死附陳焉。今日玉候之平復,實賴祖宗默佑,上天陰騭,慶溢宗祊,歡騰區域,其在臣子之道,欲一稱觴獻壽者,實人情之所不已也,而以聖上撝謙之德,不忍邁邁麾抑,勉副下情。今此進宴之設,可謂甚盛擧也,第念昨年年事,雖曰少稔,而兩南下道之饑荒特甚,賑政方急,目今上天示警,旱災孔棘,春秋兩麥,幾半萎黃,前頭民事,誠甚可慮,伏想聖心,亦必不安於宵旰之暇矣。伏乞申勅該廳,凡干繁文浮節,一切省約,以爲從簡備禮之地,則天心克享,民情胥悅,傳所謂聞王鍾鼓之聲,管籥之音,欣欣然相顧曰,吾王無疾之聲,上下同樂之慶,庶幾復見於今日矣,豈不休哉,豈不盛哉?伏乞聖明留神焉。臣以癃病之人,罪釁之蹤,感激隆恩,力疾趨命,非敢爲供仕之計,只欲一謝恩命,歸死邱壑而已。目見天心開悟,將大有爲,而有君無臣,時事尙艱,以臣駑劣,實無一分奔走裨補之望,略將平日慨惋於中者,刳瀝以進,而且以區區芹曝之誠,冒陳於末。伏乞聖明,亟降僭越之罪,仍加鐫罷之命,俾得歸伏田廬,以終餘年,則是聖明天地父母,終始生成之大恩也。臣無任云云。
右議政臣金昌集疏曰,伏以臣之賤品,復叨重任,揣分量義,終難冒進,瀝血申籲,實出哀號,而聖上不垂矜察,反加恩數,蓬蓽之下,史官輒臨,綸綍之宣,辭旨彌勤,臣誠惶感悶塞,罔知所處。其欲坐守微志乎,則揆諸分義,宜不敢終孤虛佇之眷,其欲趨承恩命乎,則以此蹤跡,決不可更入僨敗之地,進退兩難,置身無所,臣之情勢,可謂極狼狽而大窮蹙矣。噫,鼎折覆餗,負乘致寇,不易之戒,不啻炯然,大臣之職,夫豈如臣小器薄才,所可承當,而過蒙陶甄之化,猥備台輔之列,位已極矣,分已溢矣。惟其愚迷不智,擿埴冥行,旣犯知止之戒,且昧涉世之方,貪戀榮寵,不早斂退,卒之重觸駭機,幾陷坑穽,是固自取,尙誰怨尤,而至今思之,寢夢亦惕。顧瞻世路,戒心猶存,若有春氷虎尾之在前,其尙可以復爲涉履乎?傷弓之林,鳥不復集,覆轍之塗,車不再蹈,臣之情事,實類於此。今臣苟不量已懲前,徒知違命之爲不恭,而昧然進當乎匪據,則深恐其跋疐顚沛,不但止於前日之所遭而已,斯不亦有傷於天地生成之德乎?言之及此,情亦慽矣。玆不避瀆擾之誅,更冒萬死,疾聲仰呼於仁覆之天,伏乞聖慈,曲察危迫之懇,特垂憐悶之恩,將臣職名,亟許鐫改,俾無溝壑之命,得蒙再造之惠,不勝萬幸。臣無任云云。
上在慶德宮。停常參·經筵。
兪命雄啓曰,小臣與右承旨李敏英,進宴再度習儀,議政府進去,下直。傳曰,知道。
任胤元啓曰,吏曹郞廳來言,承旨有闕,政事,何以爲之?取稟。傳曰,過國忌後爲之。
元聖兪,以弘文館言啓曰,本館上番副應敎臣趙道彬,以漢學兼敎授,今日司譯院雜試初試坐起時,晝仕出去,而每每草記,事涉煩瀆,限畢試除草記,直爲出去之意,敢啓。傳曰,知道。
以左議政徐宗泰十二度呈辭,傳曰,安心調理。
金德基啓曰,監察茶時,已過三日,守令·監察,多未署經。憲府除在外外,呈告未肅拜人員,竝卽牌招察任,何如?傳曰,允。
李敏英啓曰,今此進宴時,堂下知製敎應參人中,多有時無職名之員,令該曹依丙戌年例,竝付軍職,以爲參宴之地,何如?傳曰,允。
金德基,以兵曹言啓曰,卽接武一所移文,則試官李彦綱,自開場之日,猝得外感之症,添傷於連日晨昏之役,遍身烘熱,咳喘苦劇,內而喉門腫痛,外而項部浮高,言語不能成音,水醬不能下咽。以此病狀,實無參坐察任之勢,莫重試事,誠爲可慮。不得已具由移文,自本曹卽爲入啓變通,俾無試事停廢之患。病勢如此,則決難參試,卽爲改差,其代,令政院原單子中,改付標以入之意,敢啓。傳曰,知道。
掌令韓以原啓曰,請醫官丁時梯·權聖徵·洪瑞龜·朴洵,竝命拿鞫勘斷事。措語見上前掌令宋宅相削去仕版事。措辭見上新除授執義李喜朝,時在京畿楊州地,新除授司諫院獻納林象德,時在全羅道南平縣任所,請竝斯速乘馹上來事,下諭。答曰,不允。下諭事,依啓。
上在慶德宮。停常參·經筵。
恭惠王后忌辰齋戒。
藥房都提調臣李頤命,提調臣閔鎭厚,左承旨臣兪命雄啓曰,久旱多風,伏未審此時,聖體調攝,若何?寢膳之節,一向安穩,而瘡口益有完合之勢乎?臣等憂慮未已,敢來問安。答曰,知道。寢膳之節安穩,瘡口益有完合之勢矣。
以左議政徐宗泰十三度呈辭,傳曰,安心調理。
記事官臣申靖夏書啓,臣承命馳往于驪州旺基村議政府領議政李畬所住處,傳宣聖旨,則以爲,臣情勢迫隘,再煩控籲,前有逋遁之罪,後犯瀆冒之誅,揆以常分,萬死是甘,而其所難進,蓋非止爲身之私義,實有關於國家大體,不敢以人微而自輕,庶幾聖鑑垂諒,許其苦懇,不爾則宜勘其罪律,以彰違傲之愆,而伏承聖批,旣寬刑威,又靳開許,史官臨宣,辭旨益勤,促臣卽日就途,臣感激惶隕,莫知所措,但覺汗涕之交瀉也。臣誠意淺薄,無以自達其情於愍覆之天,此臣罪也,而聖諭乃以情志不孚爲敎,至責以一體相須之義,是臣之罪,爲益重也。噫,聖恩罔極,天高地厚,臣何敢自阻於父母之慈,而其分死不敢承命者,實爲朝廷也,爲國事也,臣之心跡,其亦慽矣。臣病又方劇,昏仆牀簀,恩批之下,亦未克自力祗受,起身趨程,尤無可望,伏地震越,只俟鈇鉞之加云矣。敢啓。傳曰,知道。
上在慶德宮。停常參·經筵。
恭惠王后忌辰。
自巳時至酉時,日暈。
李敏英啓曰,左議政十四度呈辭到院,而以國忌正日,留院之意,敢啓。傳曰,入之。
任胤元啓曰,備邊司郞廳來言,今日賓廳坐起日次,而大臣有故,不得來會云矣。敢啓。傳曰,知道。
以左議政徐宗泰十四度呈辭,傳于李敏英曰,安心調理。
記事官洪啓迪書啓,臣承命馳往于驪州旺基村議政府領議政李畬所住處,傳宣聖諭,則以爲,臣昨承疏批,未蒙矜允,惶懼隘塞,莫知所措,不意史官又臨,傳宣別諭之旨,令臣進參宴禮,臣益增感激隕越,不覺涕泗之橫流也。法殿稱觴,日期已近,窮閻下賤,莫不歡忻抃祝,臣職當率群僚進爵,顧以何心,敢有盤桓之意,而只爲所叨之職,斷無堪承之勢,以此寧被重誅,不敢便進,今於恩召之下,臣罪尤萬萬難贖矣。臣自數日來,添患下泄之症,方在昏仆中,縷息若未頓盡,謹當舁就城外,以請處分云矣。敢啓。傳曰,知道。
朴聖輅受由,代以尹陽來爲假注書。
以黃海監司四月朔進上,去鱗石首魚及石首魚卵醢,限內不得封進,惶恐待罪事,狀啓,傳于李敏英曰,勿待罪事,回諭。
上在慶德宮。停常參·經筵。
夜四更五更,月暈。
金德基啓曰,武一所差備官,以試官意來言,張字擧子通德郞李彙所射木箭第三矢,橫射不入格,打錚之狀,衆所共知,而及其自都廳上矢于試官所也,第三矢,以三十步,書塡以報,故不勝驚訝,招致郞廳差備官武臣兼宣傳官金聲澄·金尙倫,拾箭官武臣兼宣傳官鄭淵等三人,査問其由,則拾箭官鄭淵以爲,第一矢第二矢,則果皆入格,而第三矢,則橫射不入格,故以不字書送都廳云云。都廳差備官金聲澄則以爲,都廳則只依拾箭官所書步數,都封三矢後,謄書封面,交押于臺監,上送于試官所云云,故招問其由於擧子李彙則以爲,一二矢,則果爲入格,而第三矢,橫射不入格爲言,以此推之,則其間情跡,極爲可疑,其在嚴科場之道,不可不究覈其情犯。都廳差備官金聲澄·金尙倫,拾箭官鄭淵,擧子李彙等,竝令攸司推覈科罪,何如?傳曰,允。
又啓曰,武二所差備官,以試官意來言,擧子通德郞權致大,木箭應射之際,拾箭形迹,頗有可疑之端,故東邊量箭書吏金敦碩及拾箭軍私奴墨土里·世業等,捉致嚴問之際,西邊拾箭捕盜軍士次乭屎及占同,自首來告內,量箭書吏,指揮於世業·墨土里等,射近致遠樣,以瞞告拾箭官,封矢載送云,聞來不勝驚駭。書吏及拾箭軍,一處捉入,多般詰問,覈其虛實,則次乭屎等所訴,不是孟浪。科場用奸,每由於書吏·軍士符同之致,其在嚴科場之道,不可不明覈,當該拾箭官,雖或見欺於書吏,以致如此,身當其任,不察之責,亦所難免,擧子權致大及書吏金敦碩,拾箭軍世業·墨土里,拾箭官姜重齊,竝令攸司推覈科罪,何如?啓。傳曰,允。
以左議政徐宗泰十五度呈辭,傳于兪命雄曰,安心調理。
有政。吏批,判書金宇杭進,參判韓聖佑呈辭,參議李宜顯進,右承旨李敏英進。兵批,判書尹世紀服制,參判洪萬朝服制,參議李壄進,參知呂必容病,右副承旨任胤元進。
以申銋爲都承旨,黃欽爲左參贊,朴泰圭爲驪州牧使,柳祥翼爲昌樂察訪,尹鳳朝爲典籍,黃夏弼爲南平縣監,金是洛爲獻陵奉事。兪命咸單付承文著作,韓配周·李夏源·權忭付副護軍,洪受瀗·南致熏·朴行義·李東根·洪萬遇付副司直,李廷濟·洪重鉉·丁道復·蔡彭胤·宋正明·申鐔·閔周昌付副司果。
大司憲兪得一,掌令韓以原啓曰,國家之設藥院置醫官,乃所以調御藥護聖躬也,苟或少有泛忽,不思竭誠殫技,凡所處方,多失其宜,則論以邦憲,合置重典。前冬聖體之違豫也,旣有結核之處,且有寒熱之候,故雖素昧岐黃之術者,自外承聞,亦慮其成膿,而醫官輩,力排外議,膠守謬見,全廢促膿消毒之方,一任其自膿自潰,而況大腫旣潰之後,則氣血俱虛,故治法,例以托裏爲主,而不此之圖,反進疏散之藥,致令眞元暴虛,症候猝劇,旋乃驟用峻補之劑,又令火升而氣滯,此外所進,擧多乖謬。醫官丁時梯,則前後議藥之際,專愎自用,不肯博採衆見,而其所議定者,又更改無常,自相牴牾,人雖非議,不以爲慮,俾至症勢漸重,論其情狀,罪難容貸。權聖徵則對人言,固知必膿,而不敢明言云,渠之技術迷昧,若不能曉其成膿,則猶可諉以公罪,果知之而曾不明言,以爲及時醫治之地,則其罪可勝言哉?當時原任大臣,至於面責時梯·聖徵於闕中,至若洪瑞龜·朴洵,本以庸妄麤戾之徒,所業,實非出於講究學習者,故閭巷病家,尙且審愼於試用,其時都提調,妄加薦進。瑞龜艾醬之灸,方書所無,而恣意亂焫,略無顧忌,使痛勢倍加於不灸之前,洵則强以已膿爲未膿,以致過膿不破,延至累日,至今追思,心骨猶寒。幸賴皇天宗社之默祐,得臻勿藥之慶,而若乃醫官輩,則實有難貸之罪,毫無可紀之勞,豈可以聖候平復,而有所寬假乎?其時臺官,亦有欲論醫官之議,而中寢不擧,物情駭憤,久而彌激,此而置之,日後之慮,有不可勝言者。論其負犯,決難容恕,而兪音久靳,輿情益鬱。請醫官丁時梯·權聖徵·洪瑞龜·朴洵,竝命拿鞫勘斷。前掌令宋宅相,本以癡騃昏劣之人,通籍淸塗,至爲叨濫,趨附諂媚之狀,不須深責於此人,而頃年駕前上言,大爲搢紳之羞恥,以此位著之間,不齒人數者,久矣。及今復入臺地,甘爲當路之指使,一受唆嗾,前後投疏,其所以營護大臣,眩惑宸聽者,靡所不用其極。上而譏切聖躬,下而排擊言官,今日世道雖壞,如此庸鄙無恥之人,不可置之衣冠之列,而聖上之尙靳允許,實有乖於澄汰整肅之道,請前掌令宋宅相,亟命削去仕版。今番節使之赴燕也,見偸表咨文於中路,或得或失,而君上事大之文,不免棄擲於草莽,事之未安,莫甚於此,而至有禮部詰問使臣之擧,雖幸嘖言,不及於國家,其辱君命則大矣。論其罪責,終不可罷職而止,請回還冬至使趙泰耉,副使任舜元,書狀官具萬理,竝命削奪官爵。答曰,依啓。宋宅相罷職,末端事,不允。
元聖兪啓曰,前掌令宋宅相罷職事,命下矣。臺諫,方以削去仕版論啓,罷職傳旨,不得捧入之意,敢啓。傳曰,知道。
戶曹判書李寅燁疏曰,伏以臣於向年,因故判書朴世堂中道付處之命,陳疏請寢,卽蒙准許矣。今者大司諫鄭澔之疏,追提其事,詆辱非常,至目之以阿附之徒,臣不勝瞿然也。夫朴世堂廉退一節,不但矜式於頹俗,況有子泰輔,亦宜推十世宥之之義,而方其竄配也,疾病又革,特一縷未絶耳。倘使溘盡於道路,則誠恐貽累於聖朝,以其病重實狀陳聞者,夫豈有一毫阿附之意而然哉?然旣被其重斥,其何敢晏然於職次乎?伏乞聖慈,俯諒危懇,將臣本兼諸任,亟賜鐫遞,以謝人言,以安私分,不勝幸甚。答曰,省疏具悉。過當之言,不必爲嫌,卿其勿謝,安心行公。
應敎李海朝疏曰,伏以待罪下邑,已周歲矣。優游善地,感戴洪恩,收召甄錄,復廁朝行,非臣夢想之所期望,而玉署新命,遽及於釁戾之身,馹召恩旨,遠辱於嶺海之外,臣誠惶感震駭,罔知攸處。驅策病軀,昨纔入城,宜卽趨謝恩命,少伸分義,而顧臣所叨之職,曾前亦不敢承命,屢已陳暴衷情,聖上亦必俯燭,銓曹之循例擧擬,有乖政體,今若以拂拭爲榮,變其初心,則前後判異,進退無據,臣雖冒恥,人將謂何?至於湖堂被選,尤不近似,臣之失學無文,人孰不知,而只以臣之祖先父兄,世掌文柄,意或有濡染於家庭者,致此謬擧而混錄。今日朝廷,雖云乏才,聖世詞翰之選,豈若微官庶僚,徒藉先蔭,苟然充數者哉?且從前膺是選者,率皆年富才敏,華國煥猷,未嘗有齒過半百,衰朽椎樸如臣而濫廁者,殊非朝家妙簡儲養之盛意,其駭瞻聆而玷名器,奚但臣之惶愧而已?臣之向來所遭,又非尋常,僇辱狼藉,構捏慘毒,至今追思,餘悸未已,雖冗散末職,尙難抗顔行公,矧玆論思之任,賜暇之選,何等華顯,而乃敢晏然承當,自喪廉隅,重取譏議哉?伏聞聖候康復,宴禮已迫,獲近前席,一瞻天顔,豈非區區至願,而顧念私義,終不敢冒進,瞻望象魏,竟夜徊徨,玆敢冒死呼籲於天地父母之前。伏乞聖慈,曲加諒察,亟許遞臣本職,仍命削去臣名於湖堂抄錄之中,以重官方,以安私分,不勝萬幸。答曰,省疏具悉。爾於館職,少無難安,今又控辭,殊涉太過。湖堂之選,實循公議,旣往之事,不必深嫌。爾其勿辭,從速察職。
大司成尹德駿疏,伏以臣母,有羸老之疾,而不忍離側,身有困篤之病,而不堪就列,分義虧觖,職務瘝曠,始上辭疏,而批旨甚溫,申呈病狀,而恩諭益隆,偃蹇之罪增積,而優異之眷荐疊,臣惶恐感泣之外,跼高蹐厚,尤有不敢自安者。誠意淺薄,不能上格,而瀝血之悃,反爲飾辭徼寵之歸,此不但臣之罪戾,終不可赦,虛辱恩數,實傷國體,事理寧有是耶?噫,臣區區犬馬之意,前疏略已仰陳矣。前頭進宴,固當不計情病,竭蹶趨參,此則實職與散班,曾無差別,而卽今本職兼任,未有仍冒之勢,畢竟祈免,必蒙諒許,而一日虛帶,便添一日之罪,玆又不敢不冒死復籲。伏乞聖慈,亟命遞臣本兼諸任,仍命治臣違慢之罪,公私幸甚。答曰,省疏具悉。卿勿固辭,宜速上來察職。
判決事柳鳳輝疏,伏以臣,罪積惡極,奄遭父喪,自疾病醫藥,至喪葬諸節,特蒙聖慈曲加軫恤,恩禮備盡,哀榮俱至,生隕死結,不足以喩臣感激之私,只自銘心鏤骨而已。苴斬甫闋,除旨遽下,臣聞命以還,竊有悲咽不自勝者。臣於年前疏乞解官歸省,引用古人日短日長之文,孤露餘生,從今不可復用此等語矣。區區自勉之地,只在於移忠一節,卽出扣謝,亦不過少伸微悃之計,而元來虛薄之質,素有難强之病,本以卼隉之蹤,更添難安之情,日尋長單,坐違嚴召,誠出於萬萬不獲已,庚牌再辱,分義至嚴,不得不黽勉祗承,而臣於近日臺啓,論臣妹壻李世最事,有不可終始泯默者,玆敢略暴實狀,以犯煩猥之誅,臣尤死罪。臣父病中,語及身後事,以爲大臣之喪,或有棺材賜與之例,曾聞人家,有用有不用,如或得蒙恩賜,勿求他材,必以爲用,及至喪初,自歸厚署,以上敎輸致棺板一部,而其中一板,水濕不乾,護喪諸人,皆言此是該署主人,例受預價,貿供國用之物,非如直自官府下賜之比,故從前受賜之家,不但換擇無常,間亦有臨時貿納者,今雖換一濕板,亦何所妨云。臣於其時,雖在叫苦罔極之中,事關送終,亦皆與聞,而親喪自盡,乃是人情天理之所必至者,不復計較於其言之可不可,惟以換得乾木爲幸,而亦不敢直令署吏,改備以來,夤緣於親知之來護喪者,送言于本署提調,則卽許換送,仍以取用稍乾一板矣。四年之後,臺議重發,事在臣家,罪歸外人,而造意下語,極其危怕,末乃以薄視恩賜爲言,臣看來毛骨俱竦,心腸如割,直欲無生而不可得。論其負犯,固在臣身,揆以邦憲,合置重典,訖無勘正之擧,此臣所以冒死首實,仰請嚴誅者也。伏乞聖慈,天地父母,亟命攸司,勘臣罪名,以嚴國體,以安私分,不勝幸甚。答曰,換擇一板,不是異事,爾其勿辭,從速察職。
行司直金錫衍疏,伏以臣,情勢窮蹙,病狀危苦,前後牌召,一未趨承,逋慢之罪,實無所逃。臣如有一分可進之勢,何敢坐違嚴召,屢勤聖諭,自速罔赦之誅哉?向臣所被彈章,罪名如何,而今若徒恃恩寵,不恤人言,靦然趨列,冒沒行公,則一身廉隅,固不足言,而其於羞朝廷辱國家,何哉?況臣情勢之外,舊患水土之病,非一朝一夕之漸,源委旣痼,緊歇無常,雖無時頃之刺痛,已作一生之危症。況且犬馬之齒,已垂望七,榮衛萎枯,疾祟轉深,痰火上升,則眩暈不省,少觸風寒,則咳喘達宵,重以臂脚麻痺之症,日加月甚,運用不由,風漸已顯,癃廢之疾,決無復起供職之勢,更此瀝血煩瀆於宸嚴之下者,誠出於萬萬不獲已也。無似如臣,能冒不堪當之地者,莫非我聖上眷念之謬恩,則憐臣疾病之難强,指示生塗,亦天地父母肉骨之私也。臣之私情悶迫,固不可言,而莫重軍務,一任曠闕,沙場習操之廢,幾至半年,都城修堞之役,亦未親檢,其在國體,實非細慮,臣寤寐憂懼,添一病情,不避猥越,復陳至懇。伏乞聖明,矜臣病狀,諒臣危迫,亟命遞臣所帶將任,以幸公私,不勝萬幸。答曰,省疏具悉卿懇。臺言過激,不須深嫌,軍務緊重,不宜久曠,卿其勿復以情爲辭,速出行公。
上在慶德宮。停常參·經筵。
自巳時至申時,日暈。
金德基,以都摠府言啓曰,今日入直軍士,中日習射,請出標信。傳曰,知道。
又以兵曹言啓曰,今四月十七日出身尹壽萬稱名人,自興化門入來,差備門外擊錚,極爲駭愕,令攸司囚禁治罪。同門守門將李振華,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,政院啓辭,今庚寅年年例守令薦擧單子一百八十二張,邊將薦擧單子一百六十二張捧入,而其中,應薦不薦人員,令該曹察處,何如,傳曰,允事,命下矣。除在外老病外,無故不薦人員,別單書入之意,敢啓。傳曰,知道。
以左議政徐宗泰十六度呈辭,傳于李敏英曰,安心調理。
元聖兪啓曰,來十九日祿都目政事爲之之意,敢啓。傳曰,知道。
大司諫鄭澔啓曰,臣於日昨,不任慨時憂國之忱,猥將齟齬之語,略陳芹曝之誠,誠意淺薄,不槪聖心,誨諭雖勤,而言不見售,方此惶縮俟譴之中,卽見戶曹判書李寅燁之疏,追護朴世堂之罪,求說不得,謂以恬退一節,宜推十世宥之義,噫,古所謂十世可宥云者,正指忠賢之臣,見陷於大辟絶世而論也,豈爲得罪斯文,一時被配者發哉?此等苟且之論,臣不欲多辯,而第伏念聖批,至以過當之論,不必爲嫌爲敎,此正指臣疏中阿附二字而有此敎也。彼之本情,果無一毫阿附之意,而臣有此言,則過當之責,臣亦何辭?嚴旨之下,不敢晏然,請命遞斥臣職。答曰,勿辭。
金德基啓曰,行大司諫鄭澔,再啓煩瀆,退待物論矣。傳曰,知道。
行大司憲兪得一,掌令韓以原啓曰,前掌令宋宅相,本以癡騃昏劣之人,通籍淸塗,至爲叨濫,趨附諂媚之狀,不須深責於此人,而頃年駕前上言,大爲搢紳之羞恥,以此不齒人數者,久矣。及今復入臺地,甘爲當路之指使,一受唆嗾,前後投疏,其所以營護大臣,眩惑宸聽者,靡所不用其極。上而譏切聖躬,下而排擊言官,今日世道雖壞,如此庸鄙無恥之人,決不可仍置衣冠之列。臣等所論,實循公議,而聖上之只命罷職者,恐非所以崇信言官,澄肅位著之道。請前掌令宋宅相,亟命削去仕版。請回還冬至正使趙泰耉,副使任舜元,書狀官具萬理,竝命削奪官爵。措語見上答曰,勿煩。
記注官金日佐書啓,臣承命馳往于忠淸道尼山縣酉峯村舍判中樞府事尹拯所住處,傳宣聖諭,則以爲,臣頃蒙聖恩,解免匪據,歸伏私次,庶得以安意待盡,而所被崇資猶存,又有樞府之命,至於月廩之賜,實是大臣之俸也。臣以草莽賤分,決不敢當大臣之名,受大臣之俸,而前後號籲,煩瀆已極,又於聖批之下,輒煩近侍傳諭,尤爲惶恐,以此不敢復爲陳章之計,只得因傳諭史官回啓及道臣轉聞,略達不敢冒承之微忱,方兢懼以度日矣。千萬意外,卽伏承別諭,特命進參於進宴之日,又不勝驚惶震悼之至。向者聖候違豫,累月之餘,幸賴天地祖宗之默佑,遄奏康復之慶,率土歡忻,曷有其極?今此進宴之時,大小臣僚,將咸造大庭,各伸臣子抃祝之誠,而乃又蒙聖慈曲加眷存,有此招徠之旨,螻蟻微衷,誠切感激,不知所喩。顧念臣之草莽賤分,本不能自盡於分義,況今垂死之境,雖有喉下一縷殘喘,安有一縷起動之望?猥辱隆命,末由自力,到底違逋,至於此極,生爲孤恩之臣,死作負罪之鬼而已。瞻望宸極,但有感泣,伏惟天日之明,或已俯燭此實狀矣。臣形神已離,氣息日微,只是朝暮之命。惟望聖慈,終始哀憐,將臣崇資·樞府,一倂鐫削,竝寢月廩之頒,以安賤分,千萬之祝也。臣不敢陳疏,每如是附達,猥越惶恐,無任戰慄之至云矣。敢啓。傳曰,知道。
都承旨申銋疏,伏以臣,年老病痼之狀,聖明業已下燭,而宿患痛風之症,最爲奇疾,前冬挾寒重發,幾死僅甦,經春入夏,餘症尙且沈纏,精神筋力,消落無餘地,水部閑司,亦難供職。方在擁衾呻楚之中,頃因考官差出,該曹非不知病重實狀,而適當乏人,苟然充擬,委身牀簀,斷無起動趨承之路,天牌再降,輒犯違逋,一息未泯,惶悚罔措,達夜憂戰,求死不得,稍待心魂,露章請譴,而見阻未徹,縮伏累日,萬萬意外,又叨不敢當之新命,臣驚惑踧踖,益不知置身之所。竊念喉司之任,職親地禁,出納承違,爲任之緊重,如何,而至於長席,地望尤別,固非人人所可冒占,自古難其人,而祖宗朝以來,尤爲愼簡,以其責任之重,不可爲苟據而然也。臣之立朝從仕,已過數十年,本末畢露於淵鑑之下,而猥忝銀臺,亦非一再,輒以疾病而罷遞,蔑效絲毫之裨補,心常愧懼,若無所容。加以日昨違命之罪,跡涉偃蹇,顒俟嚴誅,而舊罪未勘,新寵踰分,如臣無狀,何以得此於聖明之下哉?反復思惟,惝怳靡定,而揣量才分,決無堪承之望,如右所陳,目今狗馬之疾,亦有萬分難强之勢,眞元積敗之餘,感風甚重,前症復發,左邊脚部之痛尤甚,筋骨至於牽縮酸痛,屈伸之際,叫楚難堪,枕席之間,須人轉側,以此病狀,無望束帶趨朝,祗謝恩命,不得不抗章,哀籲於仁覆之下。伏乞聖慈,察臣人器之不稱,憐臣疾病之垂死,特許鐫改新授職名,以重官方,俾延殘喘,公私不勝幸甚。答曰,省疏具悉。卿其勿辭,調理察職。
上在慶德宮。停常參·經筵。
金德基,以義禁府言啓曰,以增廣武一所啓辭,刑曹粘目,差備官金聲澄·金尙倫,拾箭官鄭淵等,移本府處置事,允下矣。金聲澄·金尙倫·鄭淵等,今方待命,卽爲拿囚之意,敢啓。傳曰,知道。
以左議政徐宗泰十七度呈辭,傳于元聖兪曰,安心調理。
任胤元啓曰,御營大將金錫衍,疏批已下,而一向引入,尙不行公,軍門事務,委屬可慮,卽爲牌招察任,何如?傳曰,允。
金德基啓曰,近因刑曹之久無長官,獄囚多滯。判書崔錫恒,除拜已過累日,連呈辭疏,無意行公。曹務委屬可慮,卽爲牌招察任,何如?傳曰,允。
以忠淸監司,新昌居內奴方義信等三名燒死事,狀啓,傳于兪命雄曰,燒死人等,令本道恤典擧行,而丹陽郡燒燼人家,考例顧恤。
以備忘記,傳于元聖兪曰,出入番內官金正輝,春等試射時,片箭一巡三中,加資。
以京畿監司,牙山居良人鄭大日渰死事,狀啓,傳于兪命雄曰,渰死人,令本道恤典擧行。
元聖兪,以進宴廳言啓曰,丙戌年進宴時,京畿監司及他道監司·兵使未赴任之人進參事,啓稟蒙允矣。京畿監司及未赴任監司,當依丙戌年例進參,而府尹亦是二品之官,與他守令有別,則未赴任府尹,似當一體進參,竝爲分付,使之入參,何如?傳曰,允。
兪命雄,以戶曹言啓曰,右議政金昌集,纔已肅謝,故今四月朔頒料之意,依例分付廣興倉矣。卽接該倉所報,倉官進去,請受祿牌,則以爲,在鄕時,旣受今朔廩粟,常俸不敢疊受,祿牌不爲出給云,係是大臣祿俸,何以爲之?敢稟。傳曰,令倉官輸送。
任胤元,以兵曹言啓曰,鷹牌頭南漢綸,重得傷寒,方在苦劇之中云,供上輪番之任,不可久曠,改差,何如?傳曰,允。
行大司憲兪得一啓曰,行大司諫鄭澔,以避辭見上引嫌而退,過當之敎,本非嚴旨,則不必以此深自引嫌,行大司諫鄭澔,請命出仕。答曰,依啓。
上在慶德宮。停常參·經筵。
有政。
李敏英,以弘文館言啓曰,本館僚員不齊,輪直之際,事甚苟簡,應敎李海朝,副校理金興慶自鄕入來,已至累日,而或陳疏或呈單,尙不出肅,竝卽牌招察任,何如?傳曰,允。
左議政十八度呈辭。傳曰,安心調理。
吏批啓曰,玉堂闕員及本曹郞官,今當差出,而擬望之人,或以違牌,或以月課不作,坐罷者多。本曹郞官曾前見擬之人,亦有解由拘礙者,將無以備擬,合有變通之道,何以爲之?敢稟。傳曰,別單書入,解由勿拘,可也。
又啓曰,新除授淸州牧使尹行敎呈狀內以爲,昨冬死病之餘,眞元大脫,今春久客之時,前症復發,僅僅曳歸,浹月作蟄之中,伏聞除命,分義是懼,力疾來詣,以爲拜命强赴之計,中途寒疾,症情危惡,回頭無期,決非旬望調治所能起身,斷無自力之勢,斯速入啓處置云,而連次呈狀,聞其病勢,果是實狀。農時守令曠官有弊,不可等待其差復,淸州牧使尹行敎,依近例罷黜,何如?傳曰,允。
兵批啓曰,臨津渡別將崔尙熠,病重不得行公,呈狀乞遞,今姑改差,何如?傳曰,允。
又啓曰,宣傳官李徵瑞,武臣賓廳講書,連五通,依例加資事允下,而李徵瑞,未資窮未準職,何以爲之?敢稟。傳曰,特爲加資。
以呂必禧爲假注書。
吏批,判書金宇杭進,參判未差,參議李宜顯進,右承旨李敏英進。
吏批啓曰,玉堂闕員,今當差出,而擬望之人乏少,相避竝擬,何如?傳曰,允。
以尹德駿爲吏曹參判,韓聖佑爲工曹參判,趙儆爲嘉山郡守,尹陽來爲濟原察訪,金鎭玉爲淸州牧使,林象德爲吏曹佐郞,李晩堅爲校理,權世恒爲副校理,申鐔爲修撰,李縡爲兼校書校理,朴鳳齡爲吏曹佐郞,權世恒爲獻納,李世瑾爲副修撰,洪重禹爲掌樂正,林象德爲兼司書,李海朝爲兼弼善。以王聖元單付崇義殿令,以金始㷜單付承文正字,以洪構單付學諭。
兵批,判書尹世紀進,參判洪萬朝病,參議李壄病,參知呂必容進,右副承旨任胤元進。以洪受瀗爲知事,趙慶基爲同知,李徵海·權胄爲僉知,李昌齡·李萬相爲五衛將,李遇春爲文兼,申明夏爲鷹牌頭,河龍甲爲副護軍,韓聖佑爲副司直,李徵瑞今加折衝,柳貞章爲宣傳官。
李敏英啓曰,進宴日期已迫,多有及時擧行之事,而戶曹判書李寅燁,陳疏批下之後,又因諫臣避辭,連呈辭疏,不爲行公。臺避措語,元非大段,則一向引入,殊涉太過,卽爲牌招察任,何如?傳曰,允。
又啓曰,假注書呂必禧時無職名,依例付軍職,冠帶常仕,何如?傳曰,允。
元聖兪,以戶曹言啓曰,依傳敎,右議政金昌集今四月朔祿俸,令倉官輸送,則以爲,雖有輸送之命,終不敢冒受,當陳箚乞寢云,辭而不受,何以爲之?敢稟。傳曰,批下後輸送。
又以兵曹言啓曰,今四月十九日幼學李紳稱名人,自開陽門入來,差備門外擊錚,極爲駭愕,令攸司囚禁治罪,同門守門將金德重,常時不能禁斷雜人,以致闌入,亦難免其責,推考,何如?傳曰,允。
李敏英,以弘文館言啓曰,新除授校理李晩堅,時在京畿高陽地,副修撰李世瑾,時在忠淸道忠州地,經筵入番事緊,請竝斯速乘馹上來事,下諭。傳曰,依啓。
上在慶德宮。停常參·經筵。
兪命雄啓曰,領議政疏批,遣史官傳諭事命下,而大臣時在江郊,城門垂閉,明日待開門傳諭之意,敢啓。傳曰,知道。
任胤元,以都摠府言啓曰,今日入直軍士中日習射,請出標信。傳曰,知道。
又啓曰,今日賓廳日次,兩司當爲入侍,而兩司時無行公之員,除在外未署經外,呈告人員,竝卽牌招,以爲推移入侍之地,何如?傳曰,允。
左議政徐宗泰十九度呈辭。入啓。傳曰,安心調理。
右尹尹就商三度呈辭。入啓。傳曰,只遞本職。
李敏英,以進宴廳言啓曰,外宴中排設,必於殿庭內爲之,而他無排置之處,分付兵曹,禁軍廳及忠義廳,姑令移接他所,使之推移排置,何如?傳曰,允。
又以進宴廳言啓曰,今此進宴時班次圖中,東·西班坐次,依丙戌年例圖形,每等異位重行,旣已磨鍊以入矣。第殿庭補板之上,不無狹窄之患,因地形排設之意,分付,何如?傳曰,允。
傳曰,大臣·備局堂上引見。
李敏英,以侍講院言啓曰,本院新除授兼司書林象德,時在全羅道南平縣,書筵入番事緊,斯速乘馹上來事下諭,而今此進宴時,宮官不可不備員,兼弼善文學有闕之代,後日政,以在京無故人差出,仍卽牌招察任,何如?傳曰,允。
任胤元,以兵曹言啓曰,今四月二十日午時,忽有逸狗,自武德門入來,直走內巡邏洞,守門軍卒及近仗軍士等,一時追逐,至于延和門外執捉云,事極驚駭。同門守門將,常時不能檢飭之失,在所難免,守門軍卒,自本曹從重決棍,當該守門將,推考,何如?傳曰,允。
都承旨申銋上疏曰,伏以臣罪積違慢,恩深簡拔,驚惑悚慄,益無所措。冒上辭本,冀蒙鐫改,而及承聖批,不惟不許,反諭以調理察職,臣於此,有不敢更暴私悃,玆敢力疾强起,冒沒祗肅,而顧臣犬馬之齒,已過七旬,疾病危篤,眞元大敓,凌晨觸冷,諸症添劇,脚膝攣痛之患,比前益甚,拜跪之節,不能成樣,決難强策之狀,同僚之所共見,而矜愍者也。加以汗孔受風,渾身如縛,不得不徑出,舁歸私次,而昏昏不省,若將垂盡,明日藥院問安,再明大庭肄儀之列,斷無起動趨參之望,臣子分義,到此掃地,況當進宴之日,亦不可緣臣而不得備員。伏乞天地父母,俯諒臣病重實狀,亟命及時遞改,以安微分,俾延殘喘,公私不勝幸甚。臣無任屛營祈懇之至。答曰,省疏具悉。所患如此,本職許遞焉。
校理李澤上疏曰,伏以臣遭遇盛際,蔑效涓埃,宜墑世路,動被睢盱,畸危之蹤,與時抹摋,而聖恩天大,畀以南邑,使得優遊於善地,區區寸忱,只欲少盡芻牧之責,以圖萬一之報矣,曾未數月,旋有玉署除命,馹召之旨,遠辱嶺嶠之外,榮耀所及,惶感罔措。恩諭之下,稽逋是懼,驅策病軀,昨始曳到城外,而但念臣之情跡,終有所不敢復廁於榮次者。臣於昨年夏間,待罪本館也,目見臺閣之上,言議謬戾,位著之間,廉義都喪,不勝憂慨,妄陳一疏,而狂瞽之言,不惟不摡於聖心,衆怒如火,拳踢交至,或主於阿好,而勒加誣詆於筵奏之際,或怒其議己,而恣意反詈於章牘之中,甚至不當怒而怒,不當嫌而嫌者,一時群起,左唱右和,不分事理之如何,惟以營護爲事,其所侵斥,未滿一哂。到今事過之後,雖不欲復提葛藤,與之呶呶,而若其僇辱一身,貽累淸朝則大矣。臣何敢以歲月之稍久,恩寵之難孤爲諉,而晏然冒入,自同無故之人哉?且日者放倒政例,獨通久枳之論,雖不知其指謂之果何在,而臣亦久枳中一人,則此尤臣難安之一端。卽今聖候康復,慶禮迫近,獲侍前席,仰瞻玉色,以少伸望北憂戀之微忱,是臣至願,而顧念情勢,節節危蹙,瞻望象魏,回徨莫進。玆不得不冒死,控籲於天地父母之前,伏乞聖慈,曲垂諒察,亟許遞臣職名,俾安私分,千萬幸甚。臣無任屛營祈懇之至。答曰,省疏具悉。旣往之事,不必深引,泛論而言,尤無所嫌,爾其勿辭,從速察職。
吏曹參判尹德駿上疏曰,伏以臣忍離病母,强策病軀,進身於京輦之下者,誠以恩批,不敢不承,宴禮不敢不參故也,而惟是舊誤銓注,詬謗未息,新帶館任,情跡猶蹙,趑趄屛營,不敢肅謝。乃於此際,又蒙恩除,復處臣以政曹亞席,臣驚惶震越,益不知所出,古人所謂循墻而走,比臣今日,殆歇后語也。噫,爲國之道,用人爲重,用人之中,置臺官尤重,而經營計較,至於不公,則其罪終不可逭矣。郞官以壞亂政理,重被臺論,爲堂上者,不可倖免獨漏,負此兩科,他職猶不敢冒據,況敢抗顔於僨敗之地乎?以廉義言之,則彈墨猶未乾矣,以事體言之,則坐席猶餘溫矣。臣雖庸短,百無一能,而一端羞惡之心,不至全泯,決不可以聖眷之隆厚,恃以輕進,重辱身名,玆不得不冒死煩瀆,伏乞聖慈,特賜鑑諒,亟命遞臣新授銓任,以安微分,以存國體,公私幸甚,臣無任惶恐祈懇之至。答曰,省疏具悉。卿勿過辭,從速察職。
右議政金昌集箚曰,伏以臣之無似,猥膺恩命,嚴畏分義,不得不冒昧趨承,固已惶蹙靡容,而至於祿俸一事,何等微細,每因該曹煩稟,輒勤輸送之命,尤豈非未安之甚乎?一朔之內,在鄕而旣受月廩,造朝而又受常俸,是何異賤夫之龍斷哉?在臣私義,終不敢冒受,伏乞聖明,俯垂諒察,收回成命,以安微分,千萬幸甚。取進止。答曰,省箚具悉卿懇。薄廩,不宜過辭,卿其安心領受焉。仍傳曰,遣史官傳諭。
領議政李畬上疏曰,伏以臣瀝血申懇,天聽愈邈,召旨別降,令臣進參宴禮,臣以向來積月憂灼之心,値今日擧國歡抃之會,一息猶存,不暇自顧,力死起程,舟載作行,昨僅來抵京江,而其不敢冒據於具瞻之地,則固決矣。臣初以原任之位,尙非所敢安,不避鈇鉞之誅,萬死逋還,曾未數月,乃以元輔自居,靦面於百僚之首,則前後判異,去就無當,臣雖顔之厚,獨不愧四方之譏嘲乎?若謂臣更無難安之端,而强自爲嫌,則其逋遁妄輒之罪,實關邦憲,理難終逭,若謂其情容有可恕,其罪容有可寬,則其人雖微,職忝大臣,宜以禮終始,開其自處之路,不使至於喪失廉義也。今臣罪深而免於刑章,情隘而未蒙憐察,狼狽失據,作一窮阨之人,臣之一身,固不足論,其在聖朝擧措,所損豈細故哉?古者三公,官不必備,惟其人,其置相之重如此,後世相道雖降,亦未有不得其人,而能爲國者也。臣之無狀,日月照臨,寧有遺燭,而今乃不復稱量,但以備數,欲使滓穢之蹤,復玷台鼎之席,其與古者論相之道,不亦遠乎?此雖在治平安泰之時,猶必立見僨敗,況於傾險艱屯之日乎?臣若但知恩寵之爲榮,刑威之可懼,不量己分,冒恥承命,終至重誤國事,羞辱淸朝,則雖萬被誅戮,實無以塞其愆,此臣之所以分死自畫,咫尺都門,涕泣徊徨,而終不敢便進者也。伏乞聖明,念置相之得失,係國安危,察賤臣之號呼,發於肝膈,特許遞改臣新授職名,以重相任,仍令臣得以散秩,入參獻祝之列,以伸犬馬之誠,不勝大願,臣無任戰恐祈懇之至。答曰,省覽卿疏,知卿來到江郊,欣慰良深。此時此職,非卿莫可,日夕思想,情如飢渴,其不可邁邁也,決矣。卿其須體前後之旨,勿復以情勢爲辭,卽起視事,勉副至望。仍傳曰,遣史官傳諭。
忠淸道幼學洪胄亨等上疏曰,伏以自古國家之治亂,未嘗不本於斯文之盛衰,故邪說橫流,而釀戰國之亂,鄒聖嚴闢,而當一治之數,則國家斯文之相爲終始者,亦已彰明較著矣。爲人上者,苟或少忽於消長之際,有失於扶抑之道,則其流之禍,慘於洪水·猛獸矣,可不愼哉?嗚呼,近日之事,尙忍言哉?世道陽九,斯文遭厄,祖述賊鑴之餘緖,力排程·朱之定論者,接武而起,至於崔錫鼎類編之事,極矣。變易正文,擅改章句,偃然攙入於成書之中,其爲僭猥無嚴,殆有甚於賊鑴之爲。臣等於昨年夏間,始聞此事,糾合同志,裹足千里,瀝盡肝血,冀蒙痛辨,而有臨之明,孤立於上,寔繁之徒,盤據于下,營救錫鼎之章,左右迭出,僇辱士林之言,前後交起,邪說橫騖,正論莫售,臣等狼狽走還,跧伏畎畝之中,只切憤鬱之忱矣,何幸天佑吾東,聖明開悟,綸音渙發,深陳悔恨之意,向來嚴旨,竝垂反汗之命,旣斥其人,又毁其書,斯文將晦而復明,國脈將喪而復延,臣等欽仰聖德,莊誦聖敎,感幸之極,不覺繼之以涕也。噫,錫鼎妖書,侮聖毁經之狀,旣已條辨於諸儒之疏,朝紳之章,而聖上之所已洞燭,則今不必爲架疊之說,而抑有所不可終默者,臣等請試陳其崖略,伏願聖明,留神澄省焉。夫人之所以爲人,國之所以爲國,不外乎六經·四子之書,而秦以來,遂失其傳,訓詁之家,傅會穿鑿,背馳於本旨,故佛老亂眞,夷狄亂華之禍,職由於此。幸而朱夫子出接洙泗之源,承河洛之統,作爲章句·集註,闡明發揮,無復餘蘊。於是,爲國爲人之道,燦然大明於世。是以,先正臣金長生嘗曰,孟子之功,誠不在禹下,而朱子之功,又或過之。先正臣李珥則曰,幸生朱子之後,學問庶幾不差。二臣之言,眞所謂百世以俟聖人而不惑者也。後朱子而背朱子,則人而非人,學而非學矣。說經如朱子,析義如朱子,斯可已矣,其何敢以小智鑿見,輒肆紛亂於其間乎?今所謂類編者,紛亂庸·學之外,孝經刊誤,則全廢成訓,殆無本來面目,至於禮經諸編,雖未經朱子勘破,亦旣有先儒之箋解,而儀禮通解,多所採編,則固非錫鼎所可容易下手,而字割句斷,牽東補西,上下顚倒,不成文義,而乃敢肆然陳請,刊布中外,參講法筵,又欲以爲科場帖括,而用人之僭妄,胡至於此?當其諫臣疏攻之初,則尙以一字,不爲移動等語,欺瞞天聰,欲爲全然掩匿之計,其言雖誣,其心則猶知公議之可畏,而及其聖批慰藉,營救群興,則又以王柏·饒魯等,援而自比,稍稍服其紛改之狀,而亦不敢顯然自肆矣。及其有儒疏勿捧之敎,則始敢投進冊子,侵斥朱子之說,不少顧忌,而其爲言也,率多粧撰虛罔,或換改前賢之語,以文己說,或誣引先儒之名,以作己證,而字字矯妄,節節詐飾,殿下旣命儒臣,逐條辨破,則此等情狀,固當畢露於日月之下矣。侮聖毁經之罪,固所難貸,而卽此欺君罔上之誅,烏得免乎,而懲討之典,乃止於削黜,臣等竊爲聖朝慨然也。錫鼎之書,妖誕僭妄,一見可知,而至參講確之中者甚衆,而亦有身處草野,禮遇方隆者,此蓋錫鼎藉重借力之計也。觀於先正臣朴世采門生之疏,則可想其虛張之實,而更無一人爲之自明,據實告君者,臣等竊惑焉。夫科目常調,相助匿非之習,固不足責,名之曰山林宿德,而不知背異朱子之爲可駭,甘心於講確參證,則尙何讀書爲哉,尙何學道爲哉?臣等得見儒生尹益脩等疏以爲,彼嘗貽書於士友間,反以攻斥類編之論,歸諸偏黨之科云,果若是則豈非世道之一大變乎?尊聖衛道之言,何與於黨論,而今乃歸之於黨論耶?無乃不能自明者,正坐於黨論,而反以此脅持言者耶?身負重名,而右袒於聖門之反卒,如此則其爲斯文之憂,豈特他人比哉?人將慕其名,而化其道,則必以朱子爲不足尊,經書爲不足守,夷狄我也,禽獸我也。爲國爲人之道,自此晦盲於世矣,可不懼哉?雖然此皆錫鼎威權使然耳,其附麗投合,莫敢崖異之徒,誠可哀也,不足誅也。臣等於安時相事,尤有所痛惋者,夫國家之元氣,專在於士林,故自祖宗朝以來,愛護扶植,惟恐或傷,雖有過激之擧,廣肆之言,亦必屈至尊之威,而伸匹夫之氣,未嘗輕加摧折,況擧國多士共公之論,而敢以一人之私忿,橫加僇辱哉?時相,諂附權門,力戰公議,首論發通之儒生,囚繫嚴鞫,卒投荒裔,繼又投進一疏,詆誣諸道章甫,尤出死力,一則曰俱收雜等,一則曰誘以免軍籍,一則曰啗以儒錄,一則曰募得,一則曰虛張,其所以搆捏詬辱,凌藉踐踏,靡所不至,略無忌憚,使我列聖三百年禮養之士氣,一朝摧敗,無復餘地。至於只錄赴闕者姓名之請,則創出無前之規,務快當路之心,欲以塞殿下公聽之門,杜草野進言之路也。倘非聖明,洞加照燭,辭以闢之,則硎谷之禍,必將復起於今日,其爲慘毒,可勝言哉?時相負犯,實不容誅,而草草臺啓,尙不敢直請竄殛,誠不勝慨歎之至。伏願殿下,恢尊經衛道之心,念除惡務本之義,先將錫鼎,屛諸四裔,不與同國,而且燭時相之罪,亟揮乾斷,特擧邦憲,則斯文有所恃賴,而不至墜喪,多士雪其恥辱,而可以慰悅矣。臣等又有所寒心者,火書之命下已久矣,該曹輾轉推託,慢不卽行,致使聖旨,未免廢閣,積威餘焰,吁亦可怕,而該曹少知有君臣之義,則成命之下,亦安敢乃爾?伏乞復降明旨,亟加責罰,毋久汚斯世,則千萬幸甚。臣等無任激切憤懣之心,謹昧死以聞。答曰,省疏具悉。削黜削版,足以懲罪,今玆疏請,殊涉過當。下款事,令該曹卽速燒燬焉。疏錄,幼學洪胄亨·宋奎運·李齊聃·崔重垕·趙師軒·朴興林·李膺·韓濟欽·安壽奭·宋相允·朴文震·崔錫河·成震相·韓大欽·鄭齊一·趙師周·李齊松·鄭齊淳·李鼎年·李世徹·趙正采·鄭文緯·李觀賓·李萬赫·金啓熙·趙師濂·金載熙·趙必重·李延齡·成周相·潘文道·成彩圭·成彩龍·李棫·朴東鳴·李光世·金益精·梁熙采·梁熙運·李聃齡·李挺華·李喜齡·崔錫垕·金世器·金汝器·申命休·朴東亨·金南九·李齊翼·金宇相·金宇梓·趙正黎·李鴻年·李杞年·李齊檜·趙正規·李宅夏·李齊杉·李齊梅·李龜年·李齊參·李齊楷·金宇杞·李興周·趙正韓·李思賢·崔世鈺·鄭文緯·李宅震·李舜錫·兪必都·李燮·兪命羲·趙師晦·李炳·李震喆·李煜·尹鳴韓·鄭樞·尹鳴禧·尹錫奎·李萬根·李翊周·鄭德章·李世迪·李奎年·金載益·李重亨·姜碩煥·崔天柱·姜師尙·尹命欽·金壽麟·張萬元·鄭碩章·權洺·趙珽·李星年·安必泰·趙以文·趙爾晳·趙以中·張翼龍·姜益尙·鄭秀晳·金廷龍·魚史天·權世衡·金胄萬·韓益萬·卞東賢·李夏錫·權點·潘文宇·卞廣夏·尹鳴祐·李興周合一百十七人。
巳時,上御興政堂,大臣·備局堂上引見。入侍,右議政金昌集,判敦寧閔鎭厚,行戶曹判書李寅燁,判尹李彦綱,吏曹判書金宇杭,開城留守趙泰老,右副承旨任胤元,行大司憲兪得一,行大司諫鄭澔,校理金興慶,假注書呂必禧·權熀,記事官洪啓迪·宋成明。右議政金昌集進伏曰,近來日氣不佳,朝晝異候,聖體,若何?上曰,無事。金昌集曰,寢睡·水刺一向如常,而瘡口淸汁,亦何如?上曰,寢膳之節,連得安穩,瘡口淸汁已止,而幾盡完合矣。昌集曰,如臣無狀,猥承恩命,當此艱憂溢目之日,重畀廊廟之任,迫於嚴命,且値宴禮,區區情勢,有不暇顧,不得已趨承,而第臣年踰六十,神氣已耗,更無陳力就列之望,終始僨敗,必矣。前疏略及更難堪當之勢,而誠意淺薄,終不得感回天聽矣。倘蒙聖明俯察,快許遞改,置之散秩,俾留輦下,則苟有利於國事,敢不盡心耶?上曰,今番重卜,意非偶然,終疏之批,可知予倚毗之意矣。卿今不我遐棄,幡然上來,方甚喜幸,而撝謙至此,終涉太過矣。況大臣之責,不以筋力論,安心行公,是予所望也。昌集曰,前疏之批,已極感泣,而今日又承此下敎,尤切惶感矣。仍曰,今日無大段定奪事,而次對久曠,故入來矣,忠淸兵使以今春巡歷習操及各鎭營將四朔點視停止事,有所論報矣。今已後時,且當農務,慶尙·全羅兩道亦旣停止,本營巡歷習操,各鎭營將四朔點視等事,今亦依此例停止,何如?上曰,依爲之。出擧條金昌集曰,泰安防禦使,軍兵·軍器點閱事,今姑停止,而軍兵有闕之代,使各邑充定事,亦爲論報矣。一體停止之意,分付,何如?上曰,一切停止,可也。出擧條金昌集曰,進宴時,知製誥以上,當爲進參,而卽今堂上堂下罷散之人甚多。曾於丙戌年,吳命峻上疏請敍,皆蒙敍用矣。今亦依此例敍用,以爲進參之地,何如?上曰,別單書入,可也。出榻前下敎金昌集曰,新除守令,多有未署經者,憲府則纔已署經,而諫院則以不備員,尙未署經云。農時人馬,留滯有弊,且一處旣已署經,諫院則除署經,催促發送,何如?上曰,憲府旣已署經,催促發送,可也。吏曹判書金宇杭曰,纔差守令,兩司未署經者,只有一人,此亦一體除署經,催促發送,何如?上曰,一人數少,一體催促發送,可也。出榻前下敎戶曹判書李寅燁曰,臣見回還使臣,使臣言在彼時,欲知彼中消息,多般搜問,而所聞率皆無實,序班以數件文書來示,而亦不眞的,最後出來時,序班又以一紙追示,而下款條件,關係我國,而旣已離發,故不得更探虛實云矣。序班輩本來多詐,欲爲索價,似作此等文書,未知其爲眞的,故不入於別單中,而虛實間旣係我國,則宜有所上達,而適坐罷不得登對,持以示臣,字畫甚細,不合御覽,故謄書持入矣。上曰,入之。小宦受以進。上覽訖曰,大臣亦見乎?金昌集曰,臣在外見之矣。上曰,此言虛實,未可的知矣。金昌集曰,自前序班,多造此等文書,要索厚價,此亦未審其眞的,而旣有其言,故虛實間,使臣欲爲上達矣。上曰,虛實間旣有所聞,則使臣來納是矣,而此紙見之虛疎矣。開城留守趙泰老曰,使行到通州後,序班追送其書云矣。李寅燁曰,使行旣離發,故不得更爲詳探,而虛疎則甚矣。前頭使行時,擇送譯官,偵探虛實,似宜矣。且聞使臣之言,關外點兵,曾前所無矣。近來有春秋點兵之擧,回來時,亦見有軍兵逢點而歸者,此或私點,而事涉殊常,且距鳳凰城十許里,有新築之城,到灣聞之,築此城已數年云矣。頃年勅行時,副使率來額外一人,欲覽山川云矣。今見此書,關外點兵,鳳凰築城,額外率人等事,若相符合,似是傅會之言,前頭使行時,竝令詳探,宜當矣。上曰,前頭使行時,擇送譯官,虛實間詳探,可也。判尹李彦綱曰,所謂序班,百端奸巧,雖往探,似難得其實情矣。大司憲兪得一曰,臣頃年奉使時見之,則彼國紀綱人心,罔有紀極。今番使臣所得文書,虛實間,固宜上達,而前此所得文書,皆無印啓照者矣。臣言于譯官,求得啓照文書,而來觀之,則所謂啓照,僞造不難,一日可成十本,此亦難信。其啓照文書中云,登萊州,賊兵屯居,而最近山海關,距我境亦不甚遠,且有朝鮮相近之說矣。其後尙今無事,今此所達,亦是彼中密事,豈有狼藉傳說之理乎?使臣難可探知云者,判尹之說,是矣。李彦綱曰,探知事情,雖未得實,有何所害,而實無詳探之路矣。序班每以僞書徵價,而路間或有狀如儒生者,輒以我國所喜聞爲言,而其言本來難信矣。上曰,然矣。判尹李彦綱曰,坊役之苦重,未有甚於近日,其中沿江馬契之役,最爲巨弊。在前諸營繕及各司公用雜物輸運之役,例以沿江坊民,輪回差定,一年應役之數,殆至萬駄,一駄之價,戶曹雖給六升米,而沿江居民,終不能支堪。自乙酉年間,始爲貰馬契設立之議,久而未決,至丙戌冬,始爲完定,江民中有根着者,五十人抄出作契,使之專當馬役,而坊民則每戶一年,各出錢文三兩,以給馬契,戶曹例給馬貰價,亦爲劃給。當初設置,蓋循江民之情願,而行之未過三年,弊端漸生,江民之應爲坊役者,百計謀避,投屬於各軍門及他役,實戶太半減縮,餘存應爲出錢之類,亦不一一備給,故馬契之人,白地應役,無以支堪。自臣待罪本職之後,逐日號訴,願爲速罷,今若革罷馬契,則江民必以爲悶,而不罷則其弊如右,加斂則有所不可,罷契之外,他無變通之道矣。此非可達之事,而設立之初,旣有陳達之事,故敢達。李寅燁曰,卽今馬契之蕩殘如此,誠有不能支當者,而若罷馬契,則貽弊江民,必如前日。另加存保馬契,宜使彼此俱便,而亦無好道理,更爲商量善處之策,宜矣。彦綱曰,不罷則於江民,固爲便好,而近來人心狡詐,百般謀避,全不應役,故馬契之人,實有難堪之勢,其爲情狀,誠甚可矜,革罷之外,更有何策乎?上曰,何如?金昌集曰,馬契之弊,臣未曾知之矣。今聞其委折,罷之則江民必有難保之患,其所保存救弊之道,判尹宜自知之矣。彦綱曰,他無救弊之道矣。江民公然便逸,馬契則無罪失業,實爲可矜。昌集曰,便否問於江民,宜矣。兪得一曰,臣亦以所懷敢達。若罷馬契,則必生江民大弊,宜自朝家,或添價,或講究可救之策,而稟定,可也。凡事不宜數數變更,必審十分利害,然後方可變通矣。上曰,馬契若罷,則江民必有弊端矣。金宇杭曰,馬契之人,設立之初,猶恐不成,而到今願罷者,非但江民不出役錢,卽今馬役煩多,國陵責應之外,諸上司馬役無節,各司使令,侵責隨至,蓋有不勝支當者。自今諸般出役之數,皆有定限,俾無濫雜之弊,江民之不應役者,漢城府査治,則庶有保存之道,馬契姑爲勿罷,似好矣。上曰,馬契姑爲勿罷,出外講究保存之道,從便處之,可也。出擧條金宇杭曰,璿源殿·慶基殿參奉,準十二朔後,與京參奉相換,不計前仕,京參奉仕滿後,奉事遷轉,自是法典,而中間則通計京外之仕矣。厥後又爲變通,一依古規,必以京參奉仕滿者相換,循次遷轉矣。陵官改定制之後,直長·奉事之窠頗廣,參奉未準朔數而遷轉者多。頃於正月間,慶基殿參奉有準十二朔者,當以京參奉仕滿者相換,而其時適無仕滿者,就其中仕日最多者,以十三朔之人相換矣。因大政遷就,其時未滿十三朔之類,今爲十四·五朔,故都目政,皆將遷轉,而慶基殿換去參奉,則不計外仕,故反居其後,待其滿十二朔後,更換京參奉,以次遷轉,則至明年六月,可以遷轉,此甚不均矣。外議皆以爲,當有變通之道云,臣意則計給外仕,今都目政,與京參奉一體遷轉,似或得宜,故敢達矣。上曰,依此爲之,好矣。出擧行條開城留守趙泰老曰,小臣本無才能,素多疾病,從仕之日甚少,歷試外任,不爲不多,而曾無絲毫報效,卒當舊都居留之任,保釐之責,實難堪當,而迫於嚴命,不得不赴任矣。以上不出擧條本府凋弊日甚,開市之具,支勅之需,每患難辦,自府中無一物賦於民者,從前只以銀貨,料理取贏,以爲經用,而數十年來,本耗俱縮,卽今所餘銀子七千餘兩,其所生殖,不過千餘兩,一年經用,多至三四千兩,支勅之需,不在此中。前留守臣權尙游,請得賑廳米三千石,又貸得兩軍門二千石,換取海西稅米五千石,方爲料理,以爲立本取贏之計,未及了當,未知畢竟取利幾何,而此不過僅支一年之用矣。其中沿海所換穀,則加升斛上之穀,自戶曹竝許移給,而至於山郡四邑作錢處,則加升斛上雜費之穀,自戶曹計充於五千石之數,作錢船運,條貫雖異,或許或否,旣涉不均,況所謂加升雜費,本爲元石而設,則旣換元石,不許雜費,恐非事理之當然。朝家旣軫本府之凋弊,別爲劃給,且許相換,其意固不偶然,則戶曹亦宜有共濟之道。山郡四邑大小米,竝四百五十六石十一斗零,代錢二千一百八十三兩零,一依沿海邑例,竝爲許給,似合事宜,故敢達。行戶曹判書李寅燁曰,沿海田稅雜費,入於一石,不可分出,故竝爲許給,而山郡雜費,則分出作錢,要用於國家經費,故難於竝給,前後往復非一矣。今因些少雜費之不給,至達筵席,事涉煩瑣矣。泰老曰,此於戶曹,爲九牛之一毛,於松都,甚緊於補用,而戶判如是堅執,雖知細瑣之不敢煩達,而不得已更達矣。卽今權尙游所請得,又不過一年之用,則前頭國家,又將顧恤矣。不若優給於始初,以爲取贏保存之地,則本府無每每煩乞之弊,朝家無數數顧濟之費矣。今此山郡稅米,雖曰別作石,旣係元石之雜費,則何可不給乎?上曰,松都蕩敗,朝家所知,許給,宜矣。出擧行條趙泰老曰,本府凋弊特甚,無他可支之道,而南北通貨,可以聊賴,皇曆齎咨官入去時,例有入送別將一額,而一人不足以取販,元額外,亦有一名加送之例,今秋齎咨官入去時,別爲加數定送,何如?判敦寧府事閔鎭厚曰,年前廟堂新有節目啓下之事,今亦自廟堂商量稟處,似宜矣。上曰,令廟堂稟處。出擧行條趙泰老曰,萊商一額,自本府請得定送,亦有前例,昨年前留守臣申銋,亦爲請得,其代留守權尙游到任後入送,今亦限年定送,而自地部收稅勿侵,何如?上曰,此有定限乎?泰老曰,曾有前例,申銋前已陳達,限以一年定送矣。行戶曹判書李寅燁曰,此無定限之事,出於一時稟定矣。南北商賈,以其濫雜之故,多有弊端,且不能擇送,至有生事之時,以此自廟堂防塞之矣。判敦寧閔鎭厚曰,如許細事,何可每每煩稟乎?令廟堂限其年數,一體稟處,似好矣。上曰,令廟堂一體稟處,可也。出擧行條趙泰老曰,賣官鬻爵,雖非美事,不費公家之物,而無中生有,亦一道也。若得空名帖,則或可補用於軍器勅需矣。折衝二百丈,通政·嘉善·察訪帖各百餘張,特爲許給,何如?上曰,何如?右議政金昌集曰,空名帖爲近來外方濫雜之弊,國家宜有撙節之道,而自前保障之地,軍器·城堞修補時,若無物力,則旣有許給之例,參酌成給,似宜矣。李寅燁曰,察訪帖則防塞矣。上曰,察訪帖防塞矣。通政·嘉善·折衝帖,參酌成給,可也。出擧行條趙泰老曰,本府經用不給,則每每陳請,非但事體猥屑,亦非所以繼救之道,今若貸得一萬兩銀貨,竝本府各樣留儲,充爲二萬兩之數,生殖取用,則可以支用於一年之經費矣。夫債物一散之後,難以復聚,松都亦有此弊,故丙戌年嚴緝爲留守時,罷其十九廳,設立典守廳,仍爲給債矣。于今五六年,如期盡捧,卽今本錢匱竭,只以七千餘兩,難可取殖矣。各衙門·各軍門所儲不裕,難以貸用。聞平安監營所在銀,至於七萬餘兩,錢貨則累十萬兩云。若以銀一萬兩,或錢四萬兩,許貸限數年,料理取殖後還報,則西營無所失,而松都有支用之道矣。上曰,何如?右議政金昌集曰,松都蕩敗如此,朝廷每加顧濟,而一用之後,難以復繼,山城銀貨,亦旣取用,以致耗縮。夫債物存本取利,本色還報,則彼此俱利,而一散之後,難保復聚。今者典守廳,雖曰一一準捧,終始如此,亦何可必乎?泰老曰,前頭成敗利鈍,有難逆覩,而自丙戌後捧債,曾無日期違限之事,今以二萬兩生殖,則可以支用矣。吏曹判書金宇杭曰,各有所掌,宜令與關西伯權尙游,相議處之矣。金昌集曰,權尙游,新經松都,必有共濟之意,相議處之,宜矣。上曰,與權尙游相議爲之,可也。泰老曰,權尙游以爲,大興山城封不動銀六千兩有之,稟達貸用爲宜,而關西銀貨,則下往後當觀勢相通云矣。閔鎭厚曰,此非私相議定之事,出於擧行條,待權尙游到任後,使之詳察事勢而稟處,似宜矣。上曰,新監司不久當到任,使之商量啓聞,可也。出擧行條趙泰老曰,本府雖是舊都,地方甚狹,不及一小縣,人多地窄,無以耕墾,商賈興販者,外轉而之四者居多,十數年來,民戶視前半縮。大興山城,旣屬本府,則便爲關防重地,苟有便利於本府者,自朝家宜有所變通,故敢達。松都古東大門外,卽長湍府地松西面也。長不過二十里,廣則七八里,或四五里,而土瘠徭煩,在在荒廢,在長湍無甚關重,今若割移松都,則民必樂其無稅,相率移居矣。自華藏山南麓,至板積橋,限以分地川,割屬松都,則陳田起墾,關防兼實,此誠兩利之道也。雖或以割移疆界爲不便,而近來大丘·河東,亦有割地移屬之例,況本府關防之重,不比兩邑者乎?詢問大臣諸宰而處之,何如?上曰,境界割移,則長湍其以爲好乎?金昌集曰,松都自前居民富盛,官家專以此得力,而近來凋弊旣甚,地方且小,雖欲耕作,無土可墾,而至於境界割屬,事涉重難,近來他邑,雖有割境之例,亦不可續續變通。長湍雖曰土瘠役重,若令割屬於松都,則彼必不樂矣。泰老曰,長湍雖失,而所損不多,松都得之,則所益亦大,地是大興城下,得力尤多矣。判尹李彦綱曰,問于道臣,審其便否而處之,似好矣。上曰,境界割屬,猝難爲之,令廟堂問于道臣而稟處,可也。出擧行條大司憲兪得一所啓,前掌令宋宅相,本以癡騃昏劣之人,濫通淸路,重被嗤點,趨利附勢,不須深責於此人,而頃年駕前上言,大爲搢紳之羞恥,以此不齒人數者,久矣。及今復入臺地,甘爲當路之指使,一受唆嗾,前後投疏,其所以營護大臣,眩惑宸聽者,靡所不用其極。上以譏切聖躬,下而排擊言官,今日世道雖壞,如此庸鄙無恥之人,不可仍置於衣冠之列,彌旬論執,實循公議,而聖上之只命罷職者,恐非所以重臺閣淸朝著之道,請前掌令宋宅相,亟命削去仕版。上曰,勿煩。又所啓,今番節使之赴燕也,見偸表咨文於中路,或得或失,而此實國朝以來所未有之事,事之驚駭,莫甚於此,而至有禮部詰問之擧,雖幸嘖言不及於國家,其辱君命則大矣。論其罪責,終不可罷職而止,請回還冬至使趙泰耉,副使任舜元,書狀官具萬理,竝命削奪官爵。上曰,旣已罷職,削奪,過矣。勿煩。又所啓,頃當聖候違豫,藥院移設之日,群下之驚遑憂炒,曷有其極,而職居保護之地者,如有一毫未盡於侍疾之道,其罪可勝言哉?伊時提調趙相愚,病若難於運動,則退而卽請變通,事理當然,而身在直中,不入於診候,不參於獻啓者,亦多有之云,其不致謹如此,則向日臺啓之不爲竝論,誠甚失之矣。事體至重,物議轉激,終不可獨免其罪,前內局提調趙相愚,亟命削奪官爵。上曰,罷職。大司諫鄭澔所啓,國之所以爲國,人之所以爲人者,惟在於人倫之明,而人倫之中,君臣父子之道,最爲綱領,苟於此二者,或有所一毫未盡分,則國不爲國,人不爲人,可不懼哉?朴世堂侮聖毁經之弊,流而爲三年廢祭之行,轉相傳授,風俗大壞。自其子弟及門徒,肆然廢祭,誣謂朱子亦嘗無三年上食之論,吁亦悖矣。考諸朱子答門人之問及所撰家禮,明有三年上食之文,而頃年聖敎中,無論古禮有無,時王之制,何可廢也云者,誠是不易之定論,而百世以俟聖人而不惑者也。世堂之子及其門徒,視聖敎如弁髦,滅絶古禮,不畏國法,公然廢祭者,比比有之云。若不痛懲其罪,則擧吾東禮義之俗,將不免夷狄禽獸之歸,請命勘定世堂子廢祭之罪,仍令該曹甘結五部,摘發其門徒廢三年之祭,竝投荒裔,使不得汚染國俗。上曰,向年筵中,下敎申明,而不爲遵行,殊甚無據,更加申明則或可,而摘發投荒,未知如何。鄭澔曰,子之於父,苟有不忍死其親之意,則豈至廢祭乎?以家禮·五禮儀觀之,皆有三年行祭之文,其所謂朱子無朝夕上食之說,尤爲誣罔。我國乃三百年禮義之邦,而此風漸長,轉爲慕效,則其流之害,將歸於夷狄禽獸之域,可不懼哉?自朝家論罪,然後可使知其不宜廢祭矣,只命申勅,豈能行禁耶?頃年金萬謹陳疏之後,尙有廢祭者云,關係非常矣。上曰,何如?金昌集曰,三年廢祭,事極可駭,上敎申明,至當矣。金興慶曰,眞有三年廢祭者,則不可不投諸荒裔,臺啓固宜允從矣。昌集曰,世堂之子外,未聞有廢祭者矣。兪得一曰,臺啓體重,自上未發落之前,大臣則可以承問仰對,而他人則不可徑先煩達矣。鄭澔,又以五倫廢壞,世敎隆替等語,啓達未卒,上曰,判敦寧曾爲禮判時,以此事陳達,故有所傳敎矣。閔鎭厚曰,伊時臣果有陳達之事,而其後廢祭有無,不得聞之矣。鄭澔曰,申明之敎,臣終未達聖意之所在,而三年廢祭,人理所不忍,自今論罪,則可以禁止,豈復有別樣申明之道乎?上久無發落。鄭澔曰,啓辭外,以所懷陳達,極知猥濫,而聖人緣人情而制禮,祭禮最重,豺獺亦知報本,人而廢祭,世道寒心矣。朴世堂,卽異端之人,而以其官至判書,喬木世臣之故,人未知其爲非,無識常漢,或以爲某家如此,非但三年不祭,竝與他祭而專廢,其害可勝言哉?國家以禮敎敦風俗,祭禮具在於時王制禮,則更何有申明之道乎?自上曰向年筵中止此,不入擧條上良久曰,當初廢祭,已極可怪,而申明之後,若有廢祭之人,則誠甚駭異,査問,可也。又所啓,前修撰權詹,性本諂邪,媚事權門,猥通淸顯,專事黨附,及至崔錫鼎罪狀彰露,合啓重發之後,投進一疏,曲爲營救之地,而計窮辭詖,難於爲說,則苟引漢帝追悼賢臣之語,以爲眩惑天聽之計,侵斥原任大臣,以及銓地言官,無所忌憚,其敲撼朝廷之態,的然難掩,拈出合啓中拘忌二字,以爲詬病。夫拘忌之說,果涉俗野,而相臣之不許醫官出入喪家者,獨非拘忌,而曾未幾何,躬自蹈之者,抑何意耶?所謂孔懷裒求之義,可責於平常無事之人,遭喪威而言也。壓於君父之侍藥,而不能往哭者,可責以殘忍薄行也。此等不成說話之論,不必盡攄,而其中藉手云云之說,譏切聖躬,何其甚耶?自古人臣進言之道,不厭其枉直,苟其君之有過,則雖牽裾折檻,面折廷爭,未爲不可,而今詹之疏曰,當初反汗之命,何爲而發也。又曰,乃藉一·二臺官之手,必使合辭論啓,而後從之云者,隱然以聖意,有若計較而然者,渠雖急於救護私黨,何敢以此等傾險之說,臆逆聖意,若是其無嚴耶?如此背公死黨之輩,若不嚴正其罪,將無以振國綱而嚴朝廷,請前修撰權詹,削奪官爵,門外黜送。上曰,依啓。又所啓,新除授獻納權世恒,時在京畿衿川地,請斯速乘馹上來事,下諭。上曰,依啓。
上在慶德宮。停常參·經筵。
下直,鎭安縣監宋徵奎。
有政。
藥房都提調李頤命,提調閔鎭厚,右承旨李敏英啓曰,旱風日甚,伏未審此時,聖體調攝,若何?寢膳之節,一向安穩,而瘡口幾盡完合乎?臣等憂慮未已,敢來問安。答曰,知道。無事。瘡口幾盡完合矣。中殿問安。答曰,知道。
任胤元啓曰,前內局提調趙相愚罷職事命下,而臺諫方以削奪官爵論啓,罷職傳旨,不得捧入之意,敢啓。傳曰,知道。
李敏英啓曰,吏曹郞廳來言,承旨有闕,政事,何以爲之?取稟。傳曰,當日爲之。
任胤元,以都摠府言啓曰,都摠管李彦綱,漢城府坐起進去之意,敢啓。傳曰,知道。
兪命雄啓曰,左副承旨金德基,有難安情勢,昨今連呈辭單,而所謂情勢,元不大段,且進宴習儀,在於明日,承旨不可不備員,卽爲牌招察任,何如?傳曰,允。
左議政徐宗泰二十度呈辭。入啓。傳曰,安心調理。
咸鏡監司,以鏡城居沙工張己林等八人渰死,定平府居旗牌官金汝鍊妻趙氏女兒二人及隣居金景祿等二十五人燒死事,狀啓。傳曰,渰死·燒死人等,令本道恤典擧行,而一家燒死二十五人,各別恤典擧行。
任胤元,以兵曹言啓曰,今此進宴時,殿庭狹窄,侍衛人員,勢難盡數容接,故節目中不緊人員,依丙戌年例,量宜減省以入,而內殿進宴時,諸宮家跟隨之類,各宮人帶率之輩,似不無闌入擾雜之弊,守門將則自本曹當爲嚴飭,而第念內間之事,有難區別,亦依前例,差備內官處一體申勅,何如?傳曰,允。
假注書權熀書啓,臣承命馳往于纛島村舍議政府領議政李畬所住處,傳宣聖批,則以爲,臣祗伏江郊,佇竢處分,伏承史官,傳宣聖批,丁寧懇摯,敦勉愈切,臣奉讀感泣,不知死所。臣於匪據之任,寧有承當之望,而進宴日期已臨,區區犬馬之情,不敢復有陳控,謹當力疾入城云矣,敢啓。傳曰,知道。
李敏英啓曰,進宴應參中,知製敎罷散人員敍用事,命下矣。令該曹今日政,竝付軍職,何如?傳曰,允。
吏批,判書金宇杭式暇,參判尹德駿未肅拜,參議李宜顯進,右承旨李敏英進。
吏批啓曰,判書金宇杭式暇,參判尹德駿未肅拜,小臣獨政未安,何以爲之?敢稟。傳曰,只出緊任。
以南致熏爲承旨,金興慶爲兼弼善,李邦彦爲文學,申銋爲右尹。行都承旨南致熏,兼監察李濟減下。
兵批,判書尹世紀病,參判洪萬朝病,參議壄進,參知呂必容病,右副承旨任胤元進。
以李肇·尹行敎付副護軍,申銋·尹就商·吳命恒·洪重休·李眞儉·李邦彦付副司直,趙泰億·李大成·李台佐·李明浚·李喬岳付副司果,呂必禧付副司正。
禮曹判書姜鋧,參議金萬埰上疏曰,伏以臣等伏見忠淸道儒生洪胄亨等疏本,以禮記類編,不卽收聚燒燬,侵斥該曹,罔有紀極,臣等不勝駭怕之至。玆事之未卽擧行,儘有委折,玉堂·政院之前後啓辭及本曹草記,俱經睿覽,今不必更爲煩陳,而火書一款,本曹雖無已行之例,事涉推諉,且嫌煩瀆,將欲奉行,而第頒賜冊子,政院旣請自本院收聚,故本曹則只待其頒賜諸件之移送,依前成命,一體施行矣,有何輾轉推托,慢不擧行之事乎?此必鄕儒未詳其間顚末,而有此意外之言,臣等不欲呶呶多辯,以傷事體也。然旣被其無限詆斥,至以君臣之義,安敢乃爾等說,下語非常,則臣等何敢一刻晏然,仍冒於職次乎?伏乞聖明,亟罷臣等之職,仍治臣等之罪,以謝人言,以安微分,無任幸甚。臣等惶怖俟譴之至。謹昧死以聞。答曰,省疏具悉。卿等勿辭,從速行公。
黃海監司李濟上疏曰,伏以臣情急病痼,連章冒控,批旨一向溫淳,職名未蒙鐫解,臣於此惶感悶蹙,不知所以自措也。臣之所被欺蔽聖聰之目,何等罪名,未勘處之前,有不敢一日仍冒,而此猶不暇論,卽今病形,日就危綴。蓋因下消積久,津液暴虛,飮一溲二,醫家之所忌,而溲之過飮,不啻數倍,一兩月以來,肥肉瘦枯,眞元消脫,更無一分餘地,趁今天氣之未甚熱,還京就醫,或冀萬一之幸。若復遲回淹滯,則斷無生歸之望,以聖上燭幽之明,體下之仁,若蒙照察,必賜矜許,玆敢不避猥褻之誅,疾聲呼籲於天地父母之前,伏乞聖明,俯諒至悃,特命亟遞臣職,俾得及時醫治,以續殘喘,以幸私分。臣無任震越懇祝之至。謹昧死以聞。答曰,省疏具悉。卿勿固辭,從速察職。
上在慶德宮。停常參·經筵。
任胤元,以都摠府言啓曰,都摠管李彦綱,義禁府坐起進去之意,敢啓。傳曰,知道。
李敏英啓曰,今日習儀時,禮曹判書姜鋧,以進宴廳堂上,當爲進參,而謂有難安情勢,不爲行公,卽爲牌招,何如?傳曰,允。
左議政徐宗泰二十一度呈辭。入啓。傳曰,安心調理。
京畿監司,以楊州牧閭里三十三家及司倉·大同保民廳·鄕廳·獄舍一時燒燼緣由事,狀啓。傳曰,燒燼人家,考例顧恤。
金德基,以兵曹言啓曰,今四月二十二日,錄事李再膺稱名人,自開陽門入來,差備門外擊錚,極爲駭愕,令攸司囚禁治罪,同門守門將金德重,常時不能禁斷雜人,以致闌入,亦難免其責,推考,何如?傳曰,允。
上在慶德宮。停常參·經筵。
卯時辰時,有霧氣。
金德基啓曰,伏見全羅監司李震壽道內定配罪人放未放啓本,則誤書之字,多至十餘處,莫重啓聞文書,全不審察,不可無警責之道,推考,何如?傳曰,允。
又以都摠府言啓曰,今日入直軍士,當爲中日習射,而中宮殿進宴三度內習儀相値,不得爲之之意,敢啓。傳曰,知道。
又以都摠府言啓曰,都摠管李彦綱,漢城府坐起進去之意,敢啓。傳曰,知道。
左議政徐宗泰二十二度呈辭。入啓。傳曰,安心調理。
李敏英,以弘文館言啓曰,修撰申鐔,除授已過屢日,而尙不出肅,修撰李宜晩,亦已自鄕入來云,竝卽牌招,以爲推移輪直之地,何如?傳曰,允。
又啓曰,禮記類編印進,前後有二本,一則大文一件六卷,一則具註釋一件十九卷,而頃日內下冊子,只是大文六卷也。頒賜件,今方依此收聚,隨所到當卽送于該曹,使之擧行,而具註釋十九卷件,則時未內下,何以爲之?敢稟。傳曰,今方內下矣。
假注書權熀書啓,臣承命馳往于纛島村舍奉朝賀南九萬所住處,傳宣聖批,則以爲,臣之舁疾到此,其欲入參盛禮,曷勝至願,而精神昏眩,兩脚全麻,自揣筋力,實無趨蹌法筵之勢,且有穢病,尤不敢近入於黼座嚴敬之地,只欲陳情自列,以伸分義而退矣。今承聖批,以安心入參爲敎,實恐區區賤忱,不得上格於聽卑之天,惶懼之極,不知所言。若令臣或有萬分之一,可能入參者,何敢虛飾外讓,以自阻於旣醉飽德之恩澤哉?反覆思量,終難仰承嚴命,只冀聖慈,曲體一物之微,俾得自遂其生,千萬顒望之至云矣,敢啓。傳曰,知道。
江華留守朴權上疏曰,伏以皇天眷佑,聖候康復,一國含生之類,莫不歡欣鼓舞,而頃於百僚獻賀之日,臣獨縻於官守,不得與於呼嵩之列,中心鬱結,迄玆耿耿,幸今進宴之禮,實是曠世盛事,居留之臣,亦有進參之規,得躡末班,仰瞻淸光,庶可慰區區犬馬之誠,屈指習儀之期,束裝以待矣。日昨以築役監董,强疾巡城,適當大風,忽覺渾身寒縮,戰掉良久,擔舁以還,急灌湯藥,欲以解表,終未得汗,頭疼如碎,肥熱如火,喉乾膈塞,痰壅喘急,昏昏不省,今已六七日矣。重之以四支麻痺,全不運用,委帖牀席,有似僵屍,醫言此是內傷外感之症,而水土之疾,乘時作孽,有非時月間所可責效。伏念宴期,只隔數日,顧臣病狀,斷無起動馳進之路,情禮虧缺,衷曲掩抑,撫躬自悼,惟有涕淚。臣以應爲陪宴之人,旣不能趨詣,則律以邦憲,宜伏刑章。伏乞聖明,亟削臣職名,仍令攸司,勘臣罪狀,以警具僚,千萬幸甚。無任激切屛營祈懇之至。謹昧死以聞。答曰,省疏具悉。卿其勿辭,調理察職。
贊善權尙夏上疏曰,伏以臣於昨日,祗受本月初十日承政院成貼諭旨,使臣斯速上來,進參大宴者,臣承命感激,義當不計情地,卽日就途,而狗馬之疾,自十餘日來,挾感越添,暴下無算,喘息如縷,委在牀席,奄奄欲盡,以此氣力,斷無起動之望矣。臣以螻蟻之賤,猥蒙罔極之恩,粉身糜骨,所不敢辭,而前後違命,萬死猶輕,況此國有大慶,百僚鼇抃之日,未得一造大庭,瞻望天顔,恨結在心,死亦難瞑,伏地涕泣而已。伏乞聖明,亟命有司,議臣罪律,以爲人臣逋慢者之戒,不勝幸甚。臣無任惶恐隕越之至。謹昧死以聞。答曰,省疏具悉卿懇。有疾未參,予甚缺然,卿其安心勿待罪。
奉朝賀南九萬上疏曰,伏以臣於頃日,伏承史官傳宣別諭,命臣進宴時進參者,伏念臣以將死未絶之喘,當稀有難逢之慶,叨陪法樽之盛筵,得近咫尺之天顔,誠是大願至幸,雖不命其承,況復有特召者哉?然念臣年踰八十,疾浹四朔,牀席之間,尙不得任意轉動。頃於二月入京時引見也,匍匐蹣跚於禁闥御陛之間,幸得掖庭諸人前曳後推,僅得出入,其於片時登對,喪失儀觀,亦至如此,矧伏聞進宴儀注,禮數煩縟,時晷淹久,實非如臣老篤病危者,所能强力而得參者。且臣實有汚穢之疾,本病之外,便溺無節,俄頃之間,亦至數起,而滲漏霑濕,不能自禁,以此醜狀,亦何得濫入於至嚴至敬,終日昵侍之地也?以此今方舁到近郊,瞻望象魏,不敢爲入城參宴之計,玆將情實,仰瀆天聽,罪合萬死。伏乞聖慈,垂仁俯察,許令臣只得獻誠貢忠於國門之外,留過宴日,還歸棲息之私,使之生而祝聖,死而結草,不勝萬幸。臣無任懇扣悲泣,竢命待罪之至。謹昧死以聞。答曰,省疏具悉卿懇。卿其勿待罪,安心入參。仍傳曰,遣史官傳諭。
平安監司權尙游上疏曰,伏以臣猥蒙聖朝誤恩,忝叨西藩重寄,揣量才分,萬不近似。敢入辭本,旣不獲命,未免冒昧出謝,而抑臣有私悃之切至者,不敢自阻於孝理之下。臣之父母墳山,在於淸風地,今將受命西下,展掃之節,實人子情理之所不能已者,宴禮過後,若蒙天恩,得以往返,則不過費了旬餘日字。玆敢仰籲於天地父母之前,伏乞聖慈,特賜矜許,不勝幸甚。答曰,省疏具悉。卿其依疏辭往來焉。
上在慶德宮。停常參·經筵。
自辰時至申時,日暈。
李敏英,以進宴廳言啓曰,中宮殿進宴時,女妓呈才受點次,單子書入之意,敢啓。傳曰,知道。
又以進宴廳言啓曰,今此進宴時,參宴諸臣出入之際,必多紛紜之患,且補階之下,餘地甚窄,儀仗軍及軍兵排立之後,牀排往來,極爲苟簡。諸臣跟隨,不可不從略率入,一依定式,一二人外,俾勿加率,亦令兵曹多定軍人,把守各門,俾無雜人混入之弊,如何?傳曰,允。
又以進宴廳言啓曰,三司監造官內資奉事權益寬,內贍直長宋奎煜,禮賓寺直長成孝錫,今明日則不分晝夜,當有看檢之事,自今日別省記入直之意,敢啓。傳曰,知道。
又以進宴廳言啓曰,今此宴禮時,各司盤排器皿等物,必有散失破碎之患,令兵曹別定勤幹部長數三人,多率軍士,一一收拾,分給該司,亦令左右捕盜廳,擇定軍官,嚴守各門,如有偸取者,各別科罪之意,依前例知委,何如?傳曰,允。
南致熏啓曰,今四月二十八日,都目政事爲之之意,敢啓。傳曰,知道。
左議政徐宗泰二十三度呈辭。入啓。傳曰,安心調理。
任胤元啓曰,持平李禎億,正言金相玉,俱在未署經中,卽今憲府則行公之員有二人,諫院則只有一人矣。正言洪禹寧,纔已入來云。在前如此之時,亦有二員署經之例,大司憲兪得一,掌令韓以原,大司諫鄭澔,正言洪禹寧竝卽牌招,以爲署經之地,何如?傳曰,允。
司諫院啓曰,正言金相玉,司憲府持平李禎億除拜已久,尙未署經,臺諫署經,備三員爲之者,自是古例,而司諫李德英,獻納權世恒竝在外,只有行大司諫臣鄭澔,正言臣洪禹寧。在前如此之時,亦有二員開坐啓請署經之規,今亦依此例,開坐署經之意,敢啓。傳曰,知道。
司憲府啓曰,持平李禎億,司諫院正言金相玉,除拜已久,尙未署經。臺諫署經,備三員爲之者,自是古例,而執義李喜朝,掌令鄭必東,持平沈宅賢竝在外,只有行大司憲臣兪得一,掌令臣韓以原。在前如此之時,亦有二員開坐,啓請署經之規,今亦依此例,開坐署之意,敢啓。傳曰知道。
任胤元,以進宴廳言啓曰,今此進宴時,應參人員,宗親都正以上,文官有實職堂上正三品以上,曾經承旨·參議,堂上堂下帶知製敎,有軍職者及武臣中,曾經閫帥·摠管者,令吏·兵曹,一依丙戌年例,抄送本廳矣。進不進單子,今始齊到,應參人員及不陞殿者,竝別單書入之意,敢啓。傳曰,知道。
兪命雄,以戶曹言啓曰,卽接廣興倉所報,則領議政李畬四月朔祿俸及左議政徐宗泰五月朔頒料次,倉官進去,請受祿牌,則領議政李畬以爲,在鄕時旣受今朔廩米,不敢疊受祿俸云,只爲出給五月朔祿牌。左議政徐宗泰以爲,方在呈辭中,祿牌不爲出給云。係是大臣祿俸,何以爲之?敢稟。傳曰,竝令倉官輸送。
臨昌君焜上疏曰,伏以臣頃因病情危苦,冒死仰籲矣,伏蒙矜察,獲解檢擧之任,至諭以安心調理,臣惶隕感激,罔知攸措。霑被聖恩,復得生活,自謂旬望之間,漸得差可,則庶或匍匐趨進於進宴之日,仰瞻莫大之盛禮矣,餘症未祛,元氣苶然,飮啖無味,腰脚痿軟,扶策起立,輒致顚仆。宴日已迫,而臣待罪廚院提調,末由進參於執事之列,玆敢不避煩擾,復此仰籲,伏乞聖明,亟遞臣所帶提調之任,以便公私,不勝幸甚。臣無任煎灼祈懇之至。謹昧死以聞。答曰,省疏具悉卿懇。卿其勿辭,安心調理。
上在慶德宮。停常參·經筵。
巳時,日暈。
任胤元啓曰,備邊司郞廳,以大臣意來言,今日賓廳坐起日次,而進宴相値,頉稟。傳曰,知道。
李敏英,以進宴廳言啓曰,今此進宴時,進參宰臣中,行司直權瑍軍職擧案,誤以權珪書納,故仍爲書入於別單,事體極爲未安,當該書員,從重科罪,而別單中,改付標以入之意,敢啓。傳曰,知道。
又以進宴廳言啓曰,今此進宴進參諸臣別單書啓時,司憲府持平李禎億方在陳疏中,故不入於單子中矣,今已出肅,司果李廷濟亦自鄕入來。此旣應參之人,使之一體入參,何如?傳曰,允。
卯時,上具翼善冠·衮龍袍,御崇政殿。承旨·史官,分左右入侍殿內,侍衛諸臣,分左右列立殿內,王世子及宗親·文武應參諸官,入就拜位,行四拜,軒架作樂,拜訖樂止。司饔提調,進酒器,樂作,進訖,樂止。自此有進,樂作,進訖,樂止。下倣此王世子以下皆跪,提調進揮巾函,進饌案,進別行果。李敏英捧花盤,內侍受花。進訖,提調進鹽水,又以空案,置饌案之右,王世子以下,俯伏興,平身。王世子以下跪,提調進小膳,奏千年萬歲。王世子以下,俯伏興,平身。相禮引王世子,由東門入,進第一爵訖,還位。代致詞官,陞詣座前,跪讀訖,復位。上擧爵,樂作,奏與民樂慢,提調進受虛爵,復於坫,樂止。王世子以下,俯伏興,平身。王世子以下跪,提調割肉跪進,又進饅頭。王世子以下,俯伏興,平身。引儀引領議政李畬,進第二爵,儀上同。代致詞官,讀致詞如上。李敏英跪啓傳敎,俯伏出,臨階宣敎曰,敬擧卿等之觴,上擧爵,樂作如上儀,樂止。王世子以下,三叩頭,山呼山呼再山呼,仍行四拜,樂作,拜訖,樂止。王世子以下,陞階就位,典樂引諸樂工,陞階就位。副提調進王世子饌卓,諸執事設東西班饌卓,輔德供王世子花。上曰,承旨·史官·侍衛諸臣出就位。承·史·侍衛承命出,散花。提調進湯,樂作,上同。王世子以下,離席伏,進湯訖,還位,副提調供王世子湯,執事者設東西班湯畢,樂止。下倣此。引儀引進爵官延仍君昑,進第三爵如儀。王世子以下,離席伏。上擧爵,樂作,奏五雲開瑞朝,舞童入作初舞,進爵官受虛爵,復於酒亭訖,還位。王世子以下,還位,副提調供王世子酒,執事者行東西班酒,王世子以下,離席伏跪,受飮訖,俯伏還位,樂止。下倣此上入小次,移時出御座。進湯,樂作,奏淸平曲,延齡君昍進四爵,樂作,奏井邑慢機,舞童入作牙拍,進湯,樂作,奏桓桓曲。判府事李頤命進第五爵,樂作,奏步虛子令,舞童入作響鈸,進湯,奏夏雲峯。臨陽君桓進第六爵,奏與民樂慢,舞童入作舞鼓,進湯,奏洛陽春。海昌尉吳泰周進第七爵,奏步虛子令,舞童入作廣袖。上入小次,俄頃出御座。進湯,奏維皇曲。慶恩府院君金柱臣進第八爵,奏與民樂令,舞童入作響鈸,進湯,奏靖東方之曲。戶曹判書李寅燁進第九爵,奏步虛子令,舞童入作廣袖,提調退小膳,進大膳,奏太平年之樂,仍奏與民樂,鄕唐交奏,處容舞入作,副提調供王世子膳,執事者設東西班膳訖,樂止。提調撤案,副提調撤王世子卓,執事者撤東西班卓。承旨·史官分左右,入侍殿內,侍衛諸臣分左右侍立,領議政李畬進前,伏問上候。上曰,奏聲宜高。李畬曰,聖體調攝之餘,宴禮至於日暮,群下尙切憂慮之心,未知玉候,何如。上曰,無事矣。李畬曰,今日盛禮,臣僚懽抃之情,何可以言語盡陳也?聖上未寧之候,累月彌留,而藥路未的,群情尤以是煎迫罔措矣,實賴皇天·祖宗默佑之靈,應致有今日之大慶,於此可占聖算無疆,寶祚綿長,此豈止爲一時愆候平復之慶也?東宮頃日所患之症,在閭閻間例多彌留,而旋底差安之境,臣民莫不欣幸。今日宴禮儀文,雖曰繁縟,亦何足以盡群下抃祝之情也?然小臣之意,竊願聖上於此,益加戒愼,聖體康寧,而愈謹將攝之節,常若在沈綿之時,邦慶無前,而愈存抑畏之念,常恐失於上天之心,則可以益臻景福,永孚洪休。詩曰,嘉樂君子,顯顯令德,宜民宜人,受祿于天,保佑命之,自天申之。小臣今日區區之望,在於此矣。上曰,大臣之言切實,予當留意焉。判府事李頤命進伏曰,今日九爵,雖小小進御,而合以計之,則幾乎數爵矣,不瑕有傷乎?上曰,小小進御,別無所傷矣。頤命曰,明日又是內宴,內間似不無紛擾之事,伏願益加善攝。上曰,唯。畬·頤命退出,相禮引王世子,引儀分引宗親·文武官降就拜位,王世子以下,皆四拜,樂作,拜訖,樂止。左通禮進御座前,跪啓禮畢,上降座乘輿還內。相禮引王世子出,引儀分引宗親·文武官出。左通禮跪啓解嚴,兵曹承敎放仗。宰臣以下入參人員,領議政李畬,行判中樞府事李濡,左議政徐宗泰,右議政金昌集,行判中樞府事李頤命,領敦寧府事金柱臣,行判敦寧府事閔鎭厚,行戶曹判書李寅燁,行禮曹判書姜鋧,漢城府判尹李彦綱,兵曹判書尹世紀,行大司憲兪得一,漢城君李基夏,吏曹判書金宇杭,知中樞府事李光迪,工曹判書尹以道,左參贊黃欽,行司直金錫衍,刑曹判書崔錫恒,右參贊李墪,行副護軍趙爾重,行司直權瑍,同敦寧李弘逸,行副護軍尹淑,兵曹參判洪萬朝,左尹金重器,行司直尹就商,刑曹參判任弘望,行副護軍南五星·金重元·柳星樞,戶曹參判李思永,行司直姜銑,行副護軍李溶·金錫命·崔鼎鉉·金重三,行司直兪集一,京畿監司金演,行大司諫鄭澔,行都承旨南致熏,南溪君洪璛,工曹參判韓聖佑,禮曹參判李晩成,行副護軍吳重周·鄭履祥·李泓,吏曹參判尹德駿,同知中樞府事南崙,右尹申銋,行副護軍柳重起,平安監司權尙游,行司直梁重廈,開城留守趙泰老,刑曹參議李善溥,禮曹參議金萬埰,行司果李泰龜·李玄祚·李周徵·成瓘,兵曹參議李壄,行司果許熲·鄭來祥·許玧,右副承旨任胤元,行司果李東馣,左副承旨金德基,同副承旨元聖兪,右承旨李敏英,左承旨兪命雄,兵曹參知呂必容,工曹參議洪重夏,戶曹參議宋徵殷,行司果尹星駿·柳重茂·金一鏡·李萬選,判決事柳鳳輝,行司果吳命峻,吏曹參議李宜顯,司果李大成·李台佐·趙泰億·李頤晩,守義州府尹沈壽賢,司成任守榦,副應敎趙道彬,副司直朴行義,副護軍李肇·韓配周,副司果丁道復,輔德權,掌令韓以原,副司果宋正明,弼善申慶濟,持平李禎億,獻納權世恒,校理李澤·李晩堅,副校理金興慶,吏曹佐郞李縡·朴鳳齡,副司直吳命恒·洪重休·李眞儉,副司果柳述·李熊徵·洪萬遇·李明浚·洪重鉉·李喬岳,文學李邦彦,正言洪禹寧·金相玉,修撰李宜晩·申鐔,司果李廷濟,司書洪好人,副修撰洪禹瑞,兵曹佐郞金相元,副司果徐命淵,奉敎申靖夏,說書尹聖時,待敎洪啓迪,檢閱宋成明,假注書兪命咸·呂必禧·權熀。宗親及儀賓入參人員,延礽君昑,延齡君昍,臨陽君桓,檜原君倫,瀛昌君沈,靈愼君瀅,東平尉鄭載崙,海昌尉吳泰周,錦平尉朴弼成,全城君混,東原君潗,晉平君澤,礪山君枋,林原君杓,雲興君,綾豐君純謙,西川君榥,花春君㵾,靈雲君義天,星坪君濯,全山君深,密城君栻,花陵君洮,礪原君柱,東善君炳,密昌君樴,東昌君炡,密善君格,驪昌君烱協,靈順君浟,咸陵君極,礪城君楫,靑陵君模,海城君檍,驪興君垓,靈昌君翼哲,驪陵君圻,月善君,綾昌君橚,烏川君烱深,儒川君濎,密豐君坦,靈原君櫶,坡陵都正槮,坡山都正杉,昌寧都正樟,西陵都正煜,益寧都正梯,光山都正河,西平都正橈,洛昌都正樘,原豐都正㷗,原陽都正炅,密南都正堪。不陞殿人員,進宴廳郞廳,掌樂院僉正成至敏,戶曹正郞李衡佐,禮曹正郞金始鑌,監造官,禮賓寺直長成孝錫,內贍寺直長宋奎煜,內資寺奉事權益寬,司饔院奉事李世玉,別工作,繕工監假監役安相眞,通禮院左通禮成碩虁,右通禮姜世輔,協律郞,掌樂院正洪重禹,酒卓官,戶曹正郞李宖,司僕寺判官李命熙,戶曹佐郞南道揆,工曹佐郞金命衡,戶曹佐郞李師亮,繕工監監役金宇集,翊衛司翊衛徐文淑·任璟,司禦黃燫·李潗,翊贊崔邦彦·柳應運,衛率李翊文·柳遃,副率李濂·洪禹圭,侍直洪重疇·金希魯,洗馬趙海壽·洪禹偁,兵曹正郞沈得良·李深·徐命遇·申,佐郞李喜泰·魚有龜·李濟,都摠經歷韓㻋,都事閔鎭斗,尙瑞院直長李齊尙,副直長李熙疇,致詞官,承文博士李萬維,著作鄭雲柱,宣傳官尹五商·洪夏錫·申烒·柳貞章,相禮洪慶先,禮貌官,贊儀金益勵,兼引儀沈淯·李世芳·李世相·朴萬雄·柳重鼎,假引儀李通一·安絍·柳德亮。
上在慶德宮。停常參·經筵。
任胤元啓曰,去夜三更量,內帑庫近處,禮賓假家失火,雖卽撲滅,而當該官員,難免不能檢察之失,請推考,下吏摘發,令攸司査處。臣等發火之初,卽當啓請,而靜攝之中,不但夜深,失火之處,乃是假家,而又卽撲滅,故今始仰請,不勝惶恐。傳曰,依啓。
藥房都提調李頤命,提調閔鎭厚,副提調南致熏啓曰,調攝之中,終日臨宴,伏未審聖體,若何?瘡處已盡完合乎?臣等憂慮未已,敢來問安。答曰,知道。無事。瘡口幾盡完合矣。
大殿,政院·玉堂·二品以上·六曹·大司諫問安。答曰,知道。
中宮殿,藥房·政院·玉堂問安。答曰,知道。
世子宮問安。答曰,知道。
嬪宮問安。答曰,知道。
任胤元,以都摠府言啓曰,今日入直軍士,當爲中日習射,而中宮殿進宴相値,不得爲之之意,敢啓。答曰,知道。
備忘記,傳于任胤元曰,頃年進宴,非予本意,而今番陳請,尤是意外,觀於沮止世子上章事,而可知予志之堅定矣。大臣之前席陳達,出於至誠,不得已勉從,而値此旱暵,益增不安,切欲停止,世子缺然,縷縷申請,抑又記昔丙寅夏東朝進宴時,適當旱災,欲停宴禮,而因予開陳,竟未退行。以予昔日之心,俯察世子今日之誠懇,不忍揮斥,又不得不黽勉受之,心之不安,曷有其已?然而宴禮旣過,推恩施惠,亦有已行之例,其令廟堂稟處。
傳于任胤元曰,進宴廳堂上以下,依例書啓。
以江原監司徐宗憲,江陵·三陟兩邑民家五十二戶燒燼,私奴孝堅燒死事,狀啓,傳于兪命雄曰,一體各別顧恤。
副司直崔奎瑞疏曰,伏以今此進宴之禮,實出於聖候康復之慶,此誠宗社無疆之洪休,前古稀闊之盛事。凡玆一國臣庶,孰不攢祝於吾王之無疾,而欣欣於鍾鼓管籥之音哉?臣伏蒙天地至仁,與物爲春,寬臣積累之罪,憐臣簪履之舊,恩召之旨,下降蓬蓽,臣誠驚惶感激,罔知所措。臣須臾無死,幸際斯會,以臣歡忭欣躍之忱,參之分義情禮,固宜行不俟駕。且臣逖違威顔,十有二年,若得因此一覲耿光,則區區犬馬之戀,亦可以少伸,趨走承命,豈非微臣之至願,而不幸痼病纏身,近益危篤,且添寒疾,食飮全廢,委棄牀褥,萬無自力之望,遙想百僚,咸造齊獻岡陵之祝,而臣獨留滯周南,莫效舞蹈之儀,人理到此,生不如死,瞻望宸極,惟有感淚。玆不得不席藁私次,封疏縣道,以俟執法之勘正。且臣所叨尙衣提調之任,虛帶已久,極知惶悶,而迄今因仍,玆於自列之章,敢此附陳,仰乞亟賜鐫遞,以幸公私,千萬幸甚。答曰,省疏具悉。卿其勿辭,上來行公。
執義李喜朝疏曰,伏以臣於向來,慘被臺劾,就吏幾於半載,駭機層發,火色甚急,臣固不敢自料生出獄門,而幸賴聖明在上,天日洞燭,旣雪其誣枉,又加以異數,至於臣父母同氣之葬,亦特許仍存,依前決給,隆恩厚渥,天地同大,臣誠銘鏤在骨,日夜涕泣。客冬嶺邑之除,日昨樂院之命,荐及於經年廢蟄之中,臣非不欲一謝天陛,以伸區區感祝之悃,而情跡之外,疾病且痼,無計自力,只增悚蹙,乃於此際,又有移拜中丞之命,召旨下辱,令臣乘馹上來,臣祗受跪讀,惝怳震越,不知所以獲此於聖明也。然念臣之庸陋,最居人下,而猥蒙拔擢,置之臺省之列,待以遺逸之禮,臣雖揣分量力,不敢承當。若其所自期者,固不欲身處下流,而一朝身幽囹圄,爲世大僇,不惟臣之恥辱無窮,抑亦貽累於淸朝者甚大,臣每一念及,寧欲無生。噫,自古及今,人之被誣者何限,遭變亦何限,然其白地孟浪,豈有如臣所被者乎?慘毒痛迫,亦豈〈有〉如臣所遭者乎?此實由於臣之積忤於時,見嫉於人,以至此耳。倘非殿下至仁至明,臣安得保其性命,亦安得保其丘墓?臣於此,實荷聖明生死肉骨之恩,非臣隕首所可上報,而惟是患難以來,萬念俱灰,杜門跧伏,甘心自廢者,久矣。前後除旨,旣非臣夢寐所及,今日恩召,又豈臣賤分之所當得者哉?臣承命兢惶,感淚如瀉,揆以分義,固宜匍匐趨承,況當玉候康復,百僚咸造之日,尤何敢偃息在家,以自陷於孤恩違命之誅哉?顧臣情跡,如上所陳,終有不可以冒進者,徊徨屢日,不得不冒死仰籲於天地父母之前。伏乞聖明,特賜鑑諒,亟遞臣職名,削臣姓名於朝籍,使臣得以沒齒田間,歌詠聖德,生爲祝聖之民,死作結草之鬼,千萬幸甚。臣無任屛營之至。答曰,省疏具悉爾懇。爾勿過辭,從速上來察職。
上在慶德宮。停常參·經筵。
下直,義政縣令宋堯佐,瓮津縣令金九齡。
大殿,政院·玉堂問安。答曰,知道。中宮殿,政院·玉堂問安。答曰,知道。世子宮·嬪宮,政院·玉堂問安。答〈曰〉,〈知〉道。
李敏英,以禮曹言啓曰,進宴之禮,旣已設行,京上妓生罷送之意,分付該院,何如?傳曰,允。
任胤元,以御營廳言啓曰,今四月二十八日,本廳下番馬步軍兵賞格試才,當爲設行於南小門洞,而大將臣金錫衍暫出參班之後,又復陳疏,不爲行公,不得已令本廳中軍金重元代行矣。入直將官及軍兵等,依前例,除標信出用之意,敢啓。傳曰,知道。
兪命雄,以戶曹言啓曰,依傳敎,領議政李畬四月朔祿俸及左議政徐宗泰五月朔祿俸,令倉官輸送,則領議政李畬以爲,一朔之內,不惟不敢疊受廩祿,四月旣盡之後,始入城內,與五月祿料相値,而竝受未入京前祿俸,尤有所不安,極知惶恐,而不得祗受。左議政徐宗泰以爲,輸送之命,極深惶恐,雖爲宴禮暫止呈辭,而病重實無行公之路,與在告之時無異,不敢祗受,謹當以文字上達此意,俱不領受云,何以爲之?敢稟。傳曰,更爲輸送。
假注書權熀病,代以愼爾晉爲之。
假注書兪命咸病,代以崔守慶爲之。
李敏英啓曰,假注書崔守慶時無職名,依例付軍職,冠帶常仕,何如?傳曰,允。
備忘記,梁氏爲尙宮,尹氏·崔氏爲典膳,李氏·千氏·高氏·姜氏·高氏·朴氏·朴氏·李氏·李氏爲典言,裵氏·吳氏·金氏爲典贊,朱氏·李氏爲典藥,池氏·李氏·池氏·曺氏·朴氏·金氏·馬氏·金氏爲奏商。
又備忘記,金氏·朴氏·崔氏·梁氏爲典賓,趙氏·韓氏爲典衣,徐氏·鄭氏·周氏·安氏·鄭氏·元氏·李氏·徐氏·權氏爲掌饌,金氏·金氏爲掌正,高氏·白氏·金氏·趙氏·庾氏爲奏商。
李敏英,以禮曹言啓曰,今年春夏以來,旱氣太甚,惡風連吹,烈日杲杲,芒種已迫,雨意漠然,兩麥日就枯損,水田播種愆期,前頭民事,誠爲渴悶。祈禱之擧,不容少緩,依前定奪,初次祈雨祭,三角山·木覓山·漢江等處,遣三品官,不卜日,來五月初二日設行之意,知委,何如?傳曰,允。
元聖兪,以兵曹言啓曰,今四月二十七日,保人朴先吉稱名人,自開陽門入來,差備門外擊錚,極爲駭愕,令攸司囚禁治罪,同門守門將梁胤河,常時不能禁斷雜人,以致闌入,亦難免其罪,推考,何如?傳曰,允。
行大司諫鄭澔,持平李禎億,正言洪禹寧,正言金相玉啓曰,門黜罪人崔錫鼎,本以斗筲之器,久據台鉉之位,恃寵自恣,弄權樹黨,施措事爲,率多悖謬,改易官方,汩亂舊章,伸救逆孥,市恩要利,妄作類編之書,抓裂經文,變亂集註,甘爲聖人之罪人,身居保護之任,不謹侍疾,悠泛度日,其所負犯狼藉,畢露於諸臣之疏啓,今不須覼縷,而方多士抗疏請罪之日,不卽引咎,反進冊子,必欲角勝,及藥院譴罰還收之後,無意待命,與聞朝議,自同平日,指敎鷹犬,迭相營救,上而掩蔽聰明,下而箝制國言,最是頃年按治凶溥之獄,用意眩亂,舒慘在手,乍出乍入,情跡陰祕,至於上有謀殺我之謀字,下有害字,豈不重大等語,初非出於罪人之口,而捏合字句,發爲問目,構成諸臣之罪案,其鍜鍊羅織之慘,甚於莫須有手段,倘非聖明,洞燭奸狀,明白處分,則一時士類,幾盡網打,囂然樂禍之心,吁亦慘矣。論其前後罪狀,決不可削黜而止,公議拂鬱,久而愈激,請門黜罪人崔錫鼎亟命遠竄。
持平李禎億啓曰,前掌令宋宅相,本以癡騃昏劣之人,濫通淸路,重被嗤點,趨利附勢,不須深責於此人,而頃年駕前上言,大爲搢紳之羞恥,以此不齒人數者,久矣。及今復入臺地,甘爲當路之指使,一受唆嗾,前後投疏,其所以營護大臣,熒惑宸聽者,靡所不用其極。上而譏切聖躬,下而排擊言官,今日世道雖壞,如此庸鄙無恥之人,不可仍置於衣冠之列。彌旬論執,實循公議,而聖上之只命罷職者,恐非所以重臺閣淸朝著之道,請前掌令宋宅相亟命削去仕版。今番節使之赴燕也,見偸表咨文於中路,或得或失,而此實國朝以來所未有之事,事之驚駭,莫甚於此。雖幸嘖言不及於國家,其辱君命,則大矣。論其罪責,終不可罷職而止,請回還冬至正使趙泰耉,副使任舜元,書狀官具萬理竝命削奪官爵。頃當聖候違豫,藥院移設之日,群下之驚惶憂炒,曷有其極,而職在保護之地者,如有一毫未盡於侍疾之道,則其罪可勝言哉?伊時提調趙相愚,病若難於運動,則退而卽請變通,事理當然,而身在直中,不入於診候,不參於獻啓者,亦多有之云,其不致謹如此,則向日臺啓之不爲竝論,誠甚失之矣。事體至重,物論轉激,爭執之啓,實循公議,而聖上不賜允兪,只命罷職,非所以重臺論快輿情之道,請前內局提調趙相愚削奪官爵。酉時
行大司憲兪得一啓曰,臣受性褊介,全昧牢籠方便之術,而衰疲下劣,其不合於言責之任,則明矣。感激恩遇,黽勉冒出,而今於合啓之論,公議雖嚴,而實有嫌不可同參者。頃年忝叨本兵時,所被人言,誣衊已甚,至不可聞,倘非聖明在上,則幾無以自全矣。伊時殿下有姑遞之命,則崔錫鼎乃以妨言路等語,奏陳於前席,厥後兵書薦望之日,又復枳塞,相臣·銓官互相陳疏,是皆聖明之所洞燭也。昔唐臣韓愈之言,凡相患難,苟非其自取,則拒而不受於懷也,若築河堤,以障屋霤,容而消之也,若水之海,氷之於夏日。臣雖無似,嘗愛其言而自廣于心,此等是非,拒而消之,不入於方寸之中者,久矣。然而其敢曰,我自坦然,而冒嫌參論於加罪之啓乎?臣之情迹臲卼,左牽右掣,初旣不能量而後入,則今不可仍冒於臺席,請命遞斥臣職。
行大司諫鄭澔,正言洪禹寧·金相玉啓曰,國之所以爲國,人之所以爲人者,惟在於人倫之明,而人倫之中,君臣父子之道,最爲綱領,苟於此二者,或有一毫未盡分,則國不爲國,人不爲人,可不懼哉?朴世堂侮聖毁經之弊,流而爲三年廢祭之行,轉相傳授,風俗大壞,自其子弟及其門徒,肆然廢祭,誣謂朱子,亦嘗無三年上食之論,吁亦悖矣。考諸朱子答門人之問及所撰家禮,明有三年上食之文,而頃年聖敎中,無論古禮有無,時王之制何可廢也云者,誠是不易之定論,而百世以俟聖人而不惑者也。世堂之子及其門徒,視聖敎如弁髦,滅絶古禮,不畏國法,公然廢祭者,比比有之云,若不痛懲其罪,則擧吾東禮義之俗,將不免夷狄禽獸之歸,請命勘定世堂子廢祭之罪。昨年館學儒生,疏斥崔錫鼎類編之擧,實是尊經衛道之義,而其時大司成尹星駿,冒據師席,全昧扶植之道,諂附權貴,肆爲媚悅之態,用意巧密,百般沮敗,惟恐疏語得徹,天心開悟,闖乘捲堂之隙,助成攘奪之謀。至於儒罰之解否,自有士林公議,雖以人主之威,有不能强者,而星駿替行齋任之事,創出無前之擧,親去罰名,略無忌憚,公然與奪,惟意所欲,其辱賢關而壞士習,莫此爲甚。物情駭憤,久而益激,如此背公死黨,罪關斯文之人,決不可置而不論,請前大司成尹星駿削奪官爵。
答合啓曰,不允。府曰,不允。院曰,依啓。末端事,不允。
答大司憲避嫌曰,勿辭,退待物論。
大殿·中殿·世子宮·嬪宮,政院·玉堂問安。竝答曰,知道。
左議政徐宗泰箚曰,伏以,國有大慶,王世子行上壽之禮,天臨黼座,百僚呼嵩,於千萬年,聖曆無疆,此誠近世所未覩之盛事,臣進與舞蹈之列,仰瞻肅穆之光,竊不勝欣抃祈祝之至。伏念臣有必可遞之情病,辭單之上,至二十有餘,而訖未蒙恩遞,此非始望所及者,情窮勢極,日夕悶塞,身未有置處之際,宴禮已屆,獨阻獻賀之班,殊觖於臣子之情,雖知其擧止顚倒,而乃敢忍病强起,趨參周行,幾至昏窒,而僅得曳還矣。旣爲暫出,則不得不如例以出仕祗肅,而臣之難强之病,難安之情,非有一分供職之望,所上辭單,初未嘗輟止,而其必可遞之實,一如前日矣。顧臣病情日劇,氣力都盡,半作鬼形,只有一線餘喘耳。雖使臣無他罪釁,病狀沈篤至此,雖欲冒出,其道末由,引日虛曠,其在國體私分,萬萬惶悶。且今旱暵爲災非常,臣則叨冒日久,亦宜依漢代策免故事,早賜斥退,以塞其咎也。伏乞聖慈,愍察臣迫急之情,亟遞臣所辭職名,俾得安意待盡,不勝萬幸。臣仍伏念今此宴禮,出於情禮之不可已,非爲亨豫之觀,然而當此艱虞之日,乃有休美之擧,其與上下遑遑憂勤,有間矣。且今我國家,受天眷佑,萬福來臻,有今日川至之慶,凡有福祿之家,必深戒盈成,常存抑畏而後,得以永綏其祿,家與國,其理豈殊也哉?況今亢旱震風,災沴備極,諸路同然。田野遑急之狀,日以益棘,前頭之憂,罔知所底,伏想玉觴味淡,聖情憂勞矣。竊願聖上,旣荷天休,而益加警懼,遇此譴告,而益存寅畏,務進實德,以盡其修省之道,是誠在廷群下之深望矣。臣日昨伏聞有祿俸輸送之命,臣不勝感隕。臣之卽今情跡,便同在告之時,不敢祗受,伏深惶恐。伏乞收寢成命,以安微分,臣又不勝冀望焉。取進止。答曰,省箚具悉卿懇。卿之疾恙,元非難强,情勢亦非大段,而昨纔出仕,繼上辭本,欣幸之餘,還切缺然,不知所以爲諭也。昨日備忘,已示予意,而旱乾爲災,民憂方深,臨宴悚惕,予懷何安?誡誨切至,予當留心,而至於常廩,不宜過辭,卿其安心勿辭領受,卽起視事,用副至望。仍傳曰,遣史官傳諭。
刑曹判書崔錫恒疏曰,伏以,臣伏見擊錚人李再膺原情,則以山訟爭辨事,有所登聞,而所與相訟之人,卽臣之妹夫也。所當移送京兆,而臣以至親應避之人,嫌不敢回啓,伏乞聖慈,將臣本職,亟賜遞改,以幸公私云云。答曰,省疏具悉。李再膺擊錚,令京兆稟處,卿其勿辭行公。
司諫李德英疏曰,伏以,臣待罪下邑,倏已三載,優游善地,私分粗安。不意聖朝不棄,遽加抆拭,牽復舊物,恩召遠辱,吏民驚覩,道路輝光,非臣賤分所可堪承。修整簿書,卽日就道,終南入望,脩門漸邇,多年戀闕之餘,自不勝沁躍之忱。況復上天垂佑,聖候康復,大庭設慶,百僚咸造,率土含生之類,莫不歡欣鼓舞,思見千載之盛儀。臣忝在法從,禮當叨陪,竭蹶登筵,是臣至願,而顧臣情跡,有不可以恒人自比者,遲廻郊坰,不敢徑入,治疏將上,縟禮已擧,分義虧乖,情懷觖然,從今至死之年,卽臣負限之日。今則急於調病,來伏私次,而不敢爲祗謝恩命之計者,蓋臣之頃年被劾於沈尙尹也,其所僇辱,自有彈劾以來,所未有者,每一念之,便若糞穢在身,直欲挽江河以洗,而不可得也。當初臣疏之是非得失,固已聖明之所洞燭,臣不敢更爲提論,而惟其事關大臣,重觸時諱,群憾竝起,衆嗔如屋,彼尙尹者,承望意旨,不問事實之如何,不顧公議之難誣,惟以惡言醜詆,務快一隊之私忿,湊合千古不韙之題目,直驅之於索性小人之科,不有聖鑑孔昭,終始曲全,則臣之得有今日,其亦難矣。今雖日月稍久,而已被之辱,不可復湔,私心愧恥,愈往愈切。在臣自處之道,雖微官庶職,猶難淟涊承當,況可復玷榮次,重踏宿硏乎?分義雖嚴,廉隅亦重,此臣所以寧被重誅,而不得冒進者也。且其時大臣箚批,情外嚴敎,傍及臣身,臣之惶霣抑塞,當復如何?天日回光,無幽不燭,到今年久之後,不敢更事辨暴,而亦安得徒恃寵靈,晏然而已乎?玆敢冒萬死露章自列,伏乞聖慈,諒臣危苦之忱,亟命鐫削臣職,仍治臣孤恩負義之罪,不勝幸甚云云。答曰,省疏具悉。伊時臺論,殊甚乖激,爾無所嫌,勿辭察職。
持平沈宅賢疏曰,伏以,臣於病伏遐陬之中,祗受承政院成貼有旨,以臣爲司憲府持平,令臣斯速乘馹上來者,臣誠驚惶感激,固不敢少稽趨謝。況伏聞聖候康復,宴日已迫,臣尤不勝歡抃之忱,必擬趁期趨與於百僚之末,促裝登途,八日而到聞慶地,聞追至之家信,則臣之老母,聞臣弟病劇之報,日夜焦慮,寢食俱廢矣。忽自今十四日,左面髮際,毒腫重發,一日之間,滿面浮高,口眼不開,勺水未入,寒熱交劇,痛楚不堪,而傍無救視之人,束手罔措云,臣精爽飛越,方寸靡定。情理到此,他不暇顧,不得不暫卸路次,略陳危迫之懇,星夜馳歸,以爲及時省護之計,中路違棄召命之罪,萬殞猶輕,而入覲耿光,拜祝岡陵之願,又已左矣。臣雖愚昧,寧不耿結?回望雲天,但有涕泣。噫,臣本非嶺人,而只緣母老家貧,無以爲養,數年以來,就食田畝,以資菽水,而南來之後,臣母疾病侵尋,長在牀褥。昨年爲謝畿幕除命,暫入京城,未數日而聞母病危篤之報,蒼黃下來,今於途間,又遭狼狽,一身千里,進退兩難,臣之情勢,可謂窮且愍矣。伏乞聖慈,察臣危懇,諒臣至情,亟許鐫遞臣職名,俾得專意扶護,仍治臣違召徑歸之罪,以肅朝綱,以安微分,不勝萬幸云云。答曰,省疏具悉。爾其勿辭,俟母病間,上來察職。
大司憲兪得一疏曰,伏以,臣於憲司之任,實無謬受之理,而聖批優異,嚴召續降,不得不冒昧趨承,而臣本昏鈍,不能量而後入,以公則負失職責,以私則虧壞素守,慙悔懺恨,尙何可具言也?見今法宴已過,區區喜慶之忱,亦旣少抒,則臣之陳情丐免,有不容暫緩也。念臣情地之難安,備在前奏,不敢每溷於嚴聽之下,而頹年痼疢,日臻危困,閑居將息,氣力已多不任矣。數日以來,眩症驟發,心神迷瞀,或至於全不省識,昨自大庭,扶憊還家,委頓牀席,誠有奄奄近死之憂,伏乞聖慈,特賜憐察,將臣所帶職名,亟先許遞,俾免撕捱瘝曠之罪,不勝幸甚。且臣有憂愛微悃,略陳於辭本之末,惟聖明澄省焉。惟天眷佑于聖躬,惟國家有靈長之福,聖候底豫,邦運維新,百官·萬民,莫不亹亹從化,此誠天人協和,傾否回泰之一大機,而不幸旱熇太甚,踰時閱月,或陰而不雨,或霏而旋霽,播種久愆,麥農大歉,諸路告災之狀,續聞於公車之下,伏想廈氈之上,一倍兢惕也。齊招曰,畜君何尤,朱子釋孟子之訓,而箋之曰,臣能畜止其君之欲,乃是愛其君者,臣於備局登對之時,極欲仰陳於前席,而今此稱觴獻壽,本非殿下之所欲爲者,亶出於勉從群下之請,而用慰王世子止孝之心,況又期日迫近,凡具畢備,無益於事,徒貽其弊,則臣何敢沽一時獻言之名,以傷殿下對越之心也?然而臣若有言,以殿下好察之聖,豈不悅而從之耶?有懷不言,臣之罪,宜納于刑也。及至禮筵秩秩鍾鼓鏗鏘之日,臣子喜抃之心,不禁舞蹈,而天意邈邈,烈日彌杲,上揆聖心,下念民事,中腸悶熬,直欲扳援籲天,而不可得,則仰惟聖上,夫豈有樂於豐餖大樂也哉?今則宴禮旣過,民憂益急,君臣上下,正宜警動寅畏,思所以禳塞天譴也。治牲奉璧,當自有司,稟旨擧行,而竊願殿下,以今日國勢之臲卼,世道之頹壞,士氣之銷沮,悉皆反之於身,渙發綸音,痛自刻責,勿以喜怒爲進退,彙進賢能而黜退邪枉,以肅官聯,尤加着力於孔聖節用愛民之訓,而以御家邦,亦必以誠心接下,無或假借,而姑施恩禮,以誤國事,開達聖聰,喜聞忠諫,凡有逆耳之言,知其爲眞愛君父,則聖心夷曠,和氣融合,天怒解而民生安矣。古人以千里之雨,謂自方寸,其言誠可謂切至,而最爲我聖上悶旱修省之本也。且臣聞之,皇朝名臣馮琦類奏災異之疏曰,皇上爲天宗子,呼吸常與天通堂簾之上,元氣之始也。咫尺之地通,則無所不通,咫尺之地壅,則無所不壅,願皇上,以泰交一事,爲弭災首務。臣亦以爲,陰陽交而時雨乃降,天地交而萬物咸遂,上下交而邦國以寧。方今君臣之間,情志尙未盡孚,顧慮疑惑,咸懷自全之計,如是而其可望挽回天意耶?惟在聖上推心見誠,使人各盡其情,以至悅豫天心,消弭菑旱,則宗社生民,曷勝大幸?伏願殿下,不以臣言之膚淺而廢棄焉。噫,佛者異端也,而有曰將此身心,以奉塵刹,是則名爲報佛恩也。先儒嘗用此語於自劾之章,臣雖無似,受恩如天,寸心如血,亦豈全無報效之願也?臣無任惶隕顒望之至云云。答曰,省疏具悉卿懇。今玆進宴,元非予之所欲爲者,而矧當亢旱,一倍靡安,曷勝凜惕?疏中陳戒,誠切憂愛,予甚嘉尙,可不留心焉?卿其勿辭,安心行公。
領敦寧金柱臣,行戶曹判書李寅燁,行禮曹判書姜鋧疏曰,伏以,今玆進宴,實是稀覯之盛事,臣等各以職任,幸忝職事之列,非不盡其心力,而昨夜禮賓寺熟設處所,意外失火,內宣所用,傍排味數,多所棄失,使莫重盛禮饌品,未免有臨急改備之擧,臣等失職之罪,已無所逃,而終日臨宴,勞撼之餘,致有丙枕之驚擾,臣等悚惶震惕,尤不知置身之所也。近日風勢不佳,故禁火一款,頻頻嚴飭於三司,頃日臣等,亦齊進於內帑庫諸處,親審凡百後,招致郞吏,愼火之節,更加申戒矣。今乃不謹至此,臣等安得晏然而已乎?伏願聖明,亟命有司,勘定臣等之罪,以重國體,不勝幸甚云云。答曰,省疏具悉。卿等,安心勿待罪。
知中樞府事鄭載禧疏曰,伏以臣,篤老殘疾,朝夕待盡之人也。日昨聖候,久在未寧中,一息未泯,何敢一刻自安?竭進死力,進詣闕下,恭審起居之節,幸賴皇天降福,聖躬快臻平復,閭巷胥隷,亦皆動色相賀,況臣以世祿舊臣,積月焦煎之餘,懽抃之豈有量也?今此進宴,實出於擧國臣民,至情所願,我世子奉進壽觴,諸臣繼獻岡陵之祝,天顔有喜,和氣融融,此誠我東方萬世無疆之福也。臣幸須臾無死,逢此盛禮,强振疲癃,伏於朝臣之末,與諸僚同慶而罷,是臣素所耿耿於中者,且有別諭宣召之命,何敢有一分遲回之意哉?第臣一身,不能自運,枕席起動,輒賴人扶,咳喘極盛,尋常呼吸,多至窒塞,以此病勢,强所不能,扶掖作行,必致徑殞於道路,用是趑趄,終不敢趨進,遙瞻宸極,觖然惶悚,俱難形喩。臣於年來,屢經國家大慶,一未進參賀班,今又年邁病深,死亡無日,自念此生,將與明時,從此永訣,臣尤不勝死淚之盈睫也。臣所叨知樞,旣無出仕之期,不宜一任瘝曠,伏乞聖慈,先治臣累違不赴之罪,仍遞臣經年虛帶之職,俾臣得以安分調息,以畢餘生,千萬至望云云。答曰,省疏具悉。卿其勿辭,上來行公。
文學李邦彦疏曰,伏以,臣譴罷未幾,遽蒙特敍之恩,除旨繼下,乃有嚴召之命,顧臣難冒之勢,不止一二,而禁門垂閉,無暇控辭,分義是怵,不敢違傲,不得不黽勉出宿,而第臣情地,有不可因仍盤礴者,今何敢終自泯默乎?日者合啓之中寢,初無他意於其間,而諫臣之疏,非斥深緊,至有積威餘焰,有以驅使之語,不相見諒,乃至於此,臣誠恧蹙不安,而至於黃海監司李濟之疏,語甚張皇,意在務勝,臣實慨然也。噫,大同之設,固是良法,詳定之制,蓋欲倣此,而奉行之人,苟能審察利病,一以便民爲事,則夫豈有小民之咨怨,苟無民怨,亦豈有都下喧傳之言乎?傳聞例多差爽,誠如聖敎,而任殿下耳目之責者,苟有所聞,其可含默不言乎?與守令問答一款,尤甚明的,而猶且掩諱如此,他尙何論?且臣伏見判決事柳鳳輝之疏,以李世最事,盛氣分疏,至以罪歸外人,下語危怕爲言。夫一板乾濕,今難追認,而若使送言提擧,卽爲換來,則世最之累次退斥,勒罰該吏,未知別有何故也。此則臣所親聞於領去官員者也。臣之所論,只陳其薄視恩賜,妄肆威勢之罪,竊附於禮經蹴芻有誅之義,而今此疏語,全沒實狀,强欲救解,旣稱國用之物,而謂非下賜之比,言之無倫,至於如此,亦何足多辨哉?至若藥院提調趙相愚事,臣亦略有所聞,而不能的知,未及竝論於合啓之時,又未敢索言於頃日之疏矣。今此重發之論,乃以不爲竝論爲咎,臣實不勝其瞿然也。臣一入臺地,少無補效,而反詈之言,鋒鏑交攢,責備之論,針砭迭施,臣之情勢,節節難安,其不可冒昧廉義,苟處淸班也,決矣。日昨陳懇,見阻喉司,挨過宴禮,復此呼籲,伏乞聖慈,亟命遞罷臣職名,以謝人言,以安私分,千萬幸甚云云。
上在慶德宮。停常參·經筵。
下直,驪州牧使朴泰圭,井邑縣監尹志大。
左議政徐宗泰二十四度呈辭。傳曰,安心調理。
任胤元,以都摠府言啓曰,都摠管李彦綱,漢城府坐起進去之意,敢啓。傳曰,知道。
又以禁衛營言啓曰,一番前部前司屬慶尙道五哨軍兵六百三十五名,八番海西別驍衛五十六名,步軍標下一名,已爲點閱整齊,來五月初一日,與內外各處入直馬步軍兵等,依例替代後,舊軍放送之意,敢啓。傳曰,知道。
李敏英,以進宴廳言啓曰,進宴廳堂上以下,依例書啓事,命下矣。堂上以下員役工匠等,別單書入之意,敢啓。傳曰,知道。
又以進宴廳言啓曰,日昨禮賓寺熟設處所,意外失火,而以旋卽撲滅,饌品不至全棄,此則誠爲多幸,而愼火之意,臣等日加申戒,亦嘗躬進嚴飭,監造官亦非不盡心,而預備饌物,其數浩多,達夜擧火熟設之際,致有此延燒之患。臣等已不勝惶悚,陳疏請譴,而監造官不可問備薄罰而止,請禮賓寺直長成孝錫,令攸司科罪,何如?傳曰,旣已推考,不必科罪矣。
以備忘記傳于李敏英曰,進宴時,進爵宰臣延礽君昑,延齡君昍,領議政李畬,判中樞府事李頤命,領敦寧府事金柱臣,各鞍具馬一匹面給,臨陽君桓,海昌尉吳泰周,判書李寅燁,各熟馬一匹面給,都提調延礽君昑,熟馬一匹賜給,內外宴檢擧提調瀛昌君沈,受爵進爵提調密城君栻,竝加資,進止提調判敦寧閔鎭厚,全山君深,密昌君樴,東善君炳,咸陵君極,儒川君,奉花盤宣敎官右承旨李敏英,各熟馬一匹,提調臨昌君焜,世子進止副提調光山都正河,西平都正橈,密南都正堪,行錦陽正樑,洛昌都正樘,原豐都正㷗,各半熟馬一匹賜給,內外宴造果監造官奉事李世玉,六品遷轉,左通禮成碩虁,右通禮姜世輔,各兒馬一匹,相禮洪慶先,贊儀金益礪,兼引儀沈淯,各上弦弓一張賜給,造果次知色吏以下,令該曹米布分等磨鍊題給。
又以備忘記,傳于李敏英曰,進宴廳堂上領敦寧府事金柱臣,判書李寅燁·姜鋧,各熟馬一匹賜給,郞廳僉正成至敏,正郞李衡佐·金始鑌竝陞敍,監造官直長成孝錫·宋奎煜,奉事權益寬,別工作監役官安相眞,竝六品遷轉,大小膳次知別監李俊興,兒馬一匹賜給,執事典樂辛奈城·金善容·李義賢,隊伍典樂朴萬積·朴檢忠,令本衙門高品付祿,殿庭執拍典樂金允傑,殿後執拍典樂林斗星及算員以下員役·工匠等,令該曹米布分等磨鍊題給。
又以備忘記,傳于李敏英曰,進宴時,造果次知內官申晐,熟馬一匹,排設次知內官康以源,半熟馬一匹,從事官鄭時僑·鄭尙賢,造果薛里具義峻·南溟翼,各兒馬一匹賜給,造果次知別監馬世珍,書題除授,排設次知別監金世珍司鑰除授,排設司鑰李廷完·方震倜·金永輝,各兒馬一匹,書房色司鑰孫貴說·李徹誠,各上弦弓一張賜給,飯監以下,令該曹米布分等磨鍊題給。
元聖兪,以戶曹言啓曰,依傳敎,領議政李畬四月朔祿俸,左議政徐宗泰五月朔祿俸,更爲輸送,則左議政徐宗泰領受,領議政以爲,恩命之下,雖極惶恐,終有所不敢疊受者,謹當以文字仰陳云,辭而不受。係是大臣祿俸,何以爲之?敢稟。傳曰,箚批已下,更爲輸送。
任胤元,以備邊司言啓曰,開城留守趙泰老,曾以萊商一額定送,而自地部收稅勿侵,皇曆齎咨官入去時,別將一名加送事,陳達則竝令廟堂稟處事,命下矣。本部蕩敗,卽朝家之所知,不可無顧恤之道,萊商一額,限三年免稅,宜當。以此該曹及東萊府,竝爲分付,皇曆齎咨官入去時,別將一額入送,實出於軫念本府之意,而近來燕行商賈濫雜之弊,每加申飭,新有節目,則有難又爲加送,今姑置之,何如?傳曰,允。
持平李禎億啓曰,請前掌令宋宅相亟命削去仕版事。措辭見上請回還冬至正使趙泰耉,副使任舜元,書狀官具萬理竝命削奪官爵事。措辭見上請前內局提調趙相愚,亟命削奪官爵事。措辭見上行大司憲兪得一,以引嫌而退。避辭見上强引微嫌,不參大論,揆以臺體,勢難仍在。請大司憲兪得一遞差。答曰,不允。處置,依啓。
正言金相玉啓曰,臣之無似,猥忝言地,揣分量才,斷無堪承之望,適當大庭稱觴之日,冒沒趨參,粗伸情禮,而因仍蹲據,非臣本意,黽勉度日,愧恧彌切矣。新除授獻納申鐔,卽臣之妻同姓三寸叔也。在法有應避之嫌,其何可晏然於臺席乎?請命遞斥臣職。答曰,勿辭,退待物論。
吏·兵批爲都目政。吏批,判書金宇杭進,參判尹德駿病,參議李宜顯進,都承旨南致熏進。兵批,判書尹世紀進,參判洪萬朝病,參議李壄病,參知呂必容進,右副承旨任胤元進。
吏批啓曰,今都目大政,堂上不可不備,參判尹德駿牌招,同參政事,何如?傳曰,允。
又啓曰,今都目政,各歧仕滿應遷者,相避及未準朔監察·禁府都事,刑曹·掌隷院郞官,各司久任時推人員竝擬,何如?傳曰,允。
又啓曰,守令多闕,今當差出,而擬望之人乏少,未準朔禁軍將及守令中,可合人竝擬,何如?傳曰,允。
兵批啓曰,慶尙左水使李尙穕箇滿之代,今當差出,而擬望之人乏少,守令中可合人竝擬,何如?傳曰,允。
吏批啓曰,大司成今當差出,而擬望之人乏少,未赴任監司竝擬,何如?傳曰,允。
兵批啓曰,訓鍊正,今當差出,而擬望之人乏少,外任竝擬,何如?傳曰,允。
傳曰,十考十上,五考五上,連次褒啓守令·邊將及討逆時,別單人員,竝各別錄用事,言于兩銓。
傳曰,初入仕,各別擇擬事,另加申飭。
傳曰,淸白吏,戰亡子孫,各別錄用事,言于兩銓。
吏批啓曰,新除授昌城府使洪以徵戶奴呈狀內,奴矣上典,老母今年七十五歲,揆以法例,在所當遞,依例入啓處置云。親年七十,勿敍三百里外,載在法典,昌城府使洪以徵改差,何如?傳曰,允。
又啓曰,四館陞出六品之時,例有九處講後遷轉之規,而承文院褒貶,如或有故過限,則自前雖未經九處講,亦有陞出之例矣。去秋冬等褒貶,不得爲之,故當出六品者,未免積滯,依例遷轉,何如?傳曰,允。
吏批,以李世胄爲活人別提,李喜涵爲平康縣監,韓聖箕爲龍仁縣令,申鍴爲咸興判官,金夢瑞爲金浦郡守,尹趾慶爲安城郡守,沈漢柱爲高陽郡守,李老成爲振威縣令,元德夏爲通津府使,朴琳爲龍川府使,韓聖一爲典牲主簿,尹彙成爲尙衣直長,趙正萬爲羅州牧使,李寅熺爲南原府使,權世恒爲副校理,李縡爲吏曹正郞,金德恒爲仁同府使,河沃爲寧遠郡守,金遇秋爲求禮縣監,魏東峑爲南海縣令,盧世煥爲司圃別提,鄭同先爲司宰直長,李箕徵爲司饔奉事,尹志任爲工曹正郞,李晩夏爲松羅察訪,梁禹甸爲幽谷察訪,韓命斗爲利城縣監,申鐔爲獻納,金命熙爲谷山府使,沈得良爲司藝,鄭亨晉爲掌院別提,柳鳳齡爲義盈直長,趙正綱爲社稷奉事,禹舜弼爲大興郡守,金天與爲刑曹正郞,李世望爲沙斤察訪,韓爲判校,洪重夏爲忠淸監司,李光朝爲靑松府使,洪以徵爲昌城府使,朴尙淳爲引儀,申義集爲長興直長,朴弼謨爲典牲奉事,兪命岳爲戶曹佐郞,朴聖漢爲司䆃僉正,權尙游爲大司成,林象德爲兼校書校理,吳命恒爲兼中學敎授,洪好人爲兵曹正郞,申命任爲安岳郡守,趙爾重爲喬桐府使,崔星瑞爲活人別提,申尙華爲貞陵直長,尹世恒爲平市奉事,李明浚爲司僕寺正,李大成爲工曹參議,李寶臣爲刑曹佐郞,李聖佐爲敦寧判官,尹鳳朝爲禮曹佐郞,李肇爲兼南學敎授,朴鳳齡爲兼東學敎授,李翊漢爲奉常寺正,元命益爲典設別提,李世鴻爲司饔直長,朴弼基爲禧陵奉事,李宖爲司宰僉正,尹德駿爲同春秋,李震一爲儀賓都事,韓奕爲開城敎授。李彙晉·李萬維·張蘊單付典籍,三人四館去官,兼執義任守幹,兼掌令李熊徵,兼監察申,已上減下。趙泰耆爲宗簿主簿,崔昌翼爲社稷直長,趙如璧爲軍資奉事,元命益爲禁府都事,鄭亨晉爲司評,趙昌壽爲軍資判官,朴鳳齡爲兼校書校理,金盛始爲校書校理,司饔直長李世鴻,軍資直長柳奎廷,相換以閔泰東單付校書博士,鄭雲柱單付承文博士,兪泰章單付成均博士,趙邦徵爲氷庫別提,趙永期爲繕工直長,南宮垣爲翼陵奉事,韓聖一爲司評,金錫文爲監察,朴守綱爲昌城府使,金命衡爲工曹正郞,尹熙亮爲瓦署別提,姜世熙爲健元陵直長,李世璡爲濟用奉事,李蓍徵爲戶曹正郞,鄭澔爲大司憲,李得夏爲引儀,朴尙淳爲禁府都事。
兵批啓曰,新除授五衛將李萬相,於副摠管金重三爲妻同姓三寸叔,法當相避,而不能覺察,備擬受點,不勝惶恐。五衛將李萬相,今姑改差,何如?傳曰,允。
又啓曰,咸興監牧官李振海,捉虎之外,又有築城之功,前哨官表以忠,軍官高尙峋等,以捉虎之功,俱有加資之命,而李振海,雖已資窮,未經準職,表以忠·高尙峋,未資窮未準職,何以爲之?敢稟。傳曰,竝特爲加資。
兵批,以李宇恒爲同知,安健行爲僉知,洪彪爲內禁將,李昌齡爲曹司衛將,李亨命爲訓鍊副正,閔鎭斗爲都摠經歷,吳重周爲訓鍊都正,鄭擔爲都摠經歷,趙弘璧爲僉知,李喜華爲訓鍊判官,申漢章爲忠淸兵使,洪以圖爲慶尙左兵虞候,趙囿春爲白翎僉使,李瀗爲大丘營將,呂謙齊爲公州營將,張佑漢爲全羅右水虞候,申命擧爲別害僉使,安績爲慶尙左水使,林斗漢爲群山僉使,金鼎九爲碧團僉使,吳世興爲訓戎僉使,趙爾重爲京畿水使,申烒爲都摠經歷,申萬泰爲訓鍊判官,吳達海爲都摠都事,李天起爲薺浦萬戶,洪汝澄爲新塘萬戶,尹徵商爲越松萬戶,黃聖耆爲山羊會萬戶,趙健爲訓鍊僉正,柳貞章爲訓鍊主簿,李徵休爲訓鍊僉正,朴瑞圭·李思格爲都摠都事,任善初爲訓鍊僉正,李世馨·張璉爲訓鍊判官,安宗大爲訓鍊主簿,陳起英爲光山萬戶,盧永植爲豐山萬戶,河龍甲爲順天營將,鄭道元爲晉州營將,成儁·李廷濟付副司果,崔守慶付副司正,任以重爲部將,李斗賢爲守門將,洪禹錫爲部將,尹商益爲長木浦別將,申聖衡爲長津柵別將,劉濟漢爲笠巖山城別將,李相發爲都摠都事,韓㻋爲宣傳官,成晪爲僉知,安瑞羽爲文兼,呂謙齊·李瀗付副護軍,李汝迪爲訓鍊正,鄭光羽爲中樞都事,趙麒錫·金夢遠爲武兼,蔡德潤·姜頊·黃再徵·李翼海·許欽爲訓鍊主簿,趙以粹爲都摠經歷,權克經·李世彬·康文胄·李東泌付副護軍,曺世周·金禹輔·張以綱·柳枰爲武兼,申珩爲景福宮假衛將,蘇正宇爲五衛將,白漢相爲兼司僕將,朴道常·權喬爲宣傳官,金俊碩爲㐚足萬戶,宋爲守門將,張泰錫單付訓鍊主簿本院去官,崔烱爲宣傳官,申弼殷·申宇泰爲守門將,邊是泰爲禁軍別將,李徵海單付僉知。
持平李禎億啓曰,請前掌令宋宅相亟命削奪官爵事,冬至正使趙泰耉,副使任舜元,書狀官具萬理竝命削奪官爵事,請前內局提調趙相愚亟命削奪官爵事。以上三啓措辭,俱見上行大司憲兪得一,以引嫌而退。避辭見上强引微嫌,不參大論,揆以臺體,勢難仍在,請行大司憲兪得一遞差。答曰,不允。處置事,依啓。
正言金相玉啓曰,臣之無似,猥忝言地,揣分量才,斷無堪承之望。適當大庭稱觴之日,冒沒趨參,粗伸情禮,而因仍蹲據,非臣本意,黽勉度日,愧恧冞切矣。新除授獻納申鐔,卽臣之妻同姓三寸叔也。在法有應避之嫌,其何可晏然於臺席乎?請命遞斥臣職。答曰,勿辭。
元聖兪啓曰,正言金相玉,再啓煩瀆,退待物論矣。傳曰,知道。
加平幼學李東英等疏曰,伏以,本郡潛谷村,卽先正臣文貞公金堉所嘗寓居之地,曾因多士之疏請,朝家特許營建書院,已迎恩額,從今俎豆之禮,可無憾矣。一方縫掖之士,庶可以聞風興起,聖朝尊賢右文之化,孰不欽感,而但先賢舊基,不過數畝之地,僅僅營立院宇,而墻外咫尺,盡屬內司柴場,一草一木,不敢相犯,院底守護之人,無地接着,不無渙散之形,且峽中之民,恣肆火耕,燎原之勢,將及院宇,臣等怵然危懼,訴于本郡,而本郡亦不敢任意變通,今已再經年矣。玆敢冒萬死,仰籲於宸嚴之下,伏乞聖明,特軫先賢俎豆之所,亟命本郡及內司,院宇四面,環匝定界,屬於本院,俾得禁火,以防意外之患,千萬幸甚。答曰,省疏具悉。疏辭令該曹稟處。
議政府領議政李畬箚曰,伏以,臣情跡之外,疾病已痼,年來綿綿自保,縷喘僅存,限死趨京,得近黼座之下,以效抃祝之誠,臣之至願獲伸,而氣息則頓盡矣。臣於翌日問安之後,暫就備坐,而心神眩瞀,不能檢視文書,舁還寓次,仍以委頓,更無起動之勢,顧念國有大慶,而災旱此酷,八路生靈,擧有顚壑之憂,天其或者以此警告于聖上,爲益修峻德,迓續鴻休之基,當此之時,君臣上下,正宜慄慄祗畏,夙夜以圖,庶盡消弭之策,而乃以如臣無狀,冒膺重任,病又至此,茫無所省,憂心耿耿,但願速蒙斥退,不至重陷罪戾而已。日者倉官以上命,輸致今朔祿俸,臣於在鄕之時,旣受月廩,逮臣入京,已値五月朔頒祿之限,又不敢辭而受來矣。至於兩朔之內,三受廩祿,決非私義之所敢安,以此言於倉官,而病方迷昧,未卽以文字仰陳,以致復有輸送之命,此又臣罪也。伏乞聖慈,俯諒血懇,亟遞臣職,以答天誡,收還祿俸疊賜之命,以安賤分,不勝幸甚。臣伏地悚隕,以俟處分云云。答曰,省箚具悉卿懇。凡有災異,咎實在予。今玆亢旱,亶出否德,憂懼之心,曷敢小弛?薄廩纔已輸送,而固辭不受,無已太過?卿其安心,勿辭領受,速出視事,勉副至望。仍傳曰,遣史官傳諭。
慶尙監司李師尙疏曰,伏以,臣於前月,旣畢右道巡審之役,今月初,又巡左路,路間得見尹益修等疏本,其所以罪狀臣身者,靡所不至,臣誠駭訝,莫曉其由。昨年之事,聖明業已洞燭無遺,則今不必更陳委折,以犯瀆擾之誅,而旣承嚴敎之後,不得不隨聞直對。伊時臣之兩疏,不過求免夫告君不以實之罪而已,元無一毫他意,則伏想聖明,亦或記有之矣。今乃不計情實,不究事理,橫加僇辱,惟以快意爲事,則是亦不足以多辨,但當以不報之義處之,而第其崔有泰受困一款,尤涉怪駭,不容不略暴焉。蓋道臣巡過時,各邑編配之類,聚會逢點,自是法例,臣行到昆陽,取考徒流案,則有泰之名,亦在其中,一番點閱,於法亦可,而不無嫌礙之端,使之自外退去,臣之處有泰,若謂之過於寬恕則可矣,而所謂受困之說,指何事而發耶?益修等,只見有泰之被謫於嶺南,意其見困於道臣之事,而懸揣猝辦,以爲求罪之計,只可付之一笑,更何足呶呶耶?第無論事之是非,言之虛實,其攻臣而辱臣者,至於如此,臣更無一分冒據之勢,而諫臣之疏,又提前事,語意深緊,臣之情勢,到此而一倍危蹙矣。在臣自靖之道,宜卽輟巡歸營,陳章請譴,而臣於前冬,再度馳啓,請停左右兵使巡點,以除飢歲擾民之弊,而身請自當,臣非樂爲之也。軍器之利鈍,不可不閱視,賑事之勤慢,不可不審察,雖其所遭人言,有不可泯默者,而外臣之體,異於內職,徑捨公務,猥陳私悃,亦義分之所不敢出者,淟涊行部,浹旬始返,自列之疏,亦且後時,臣之罪戾,至此尤大。伏乞聖慈,察臣蹤跡之孤危,憐臣情地之臲卼,亟命遞臣職名,勘臣負犯,以謝人言,以安私分,不勝萬幸云云。答曰,省疏具悉。卿其勿辭,從速察職。
前樂〈安〉郡守申渼上疏。傳曰,下備邊司。未推
加平幼學李東榮上疏。答曰,省疏具悉。疏辭,令該曹稟處。原疏下該曹未推
前郡守申渼疏曰,伏以,臣微末武夫,病伏窮鄕,旣無埍埃之報,惟懷漆室之憂,區區所懷,每欲一達於冕旒之下,而衆以爲指目,或譏以愚妄,或刺以釣名,厭避其說,終不能陳達,此非爲國之本心,故往年春,呈疏於政院,而政院不爲捧入,臣雖至微極陋之身,旣陳保障之策,則政院之退却,臣未可曉也。易曰,自古天下安治,未有久而不亂者。又曰,忘禍亂則釁孽萌,此所謂不知亂之至也。惟我國家,昇平日久,七十年來,外無邊警,而夫何近歲以還,凶歉荐臻,生民日困,群盜竊發,衆怪沓至,朝議潰裂,國事日蹙,天災孔棘,人心陷溺,天時人事,有若日漸相催者然,是果非爲國長慮者之可憂可懼也哉?當今日太平無事之時,抑爲保障,以備不虞,實有國先務,而守古循常,恃其南漢·江都,只以目前之事爲急務,而爲國家不有深遠之計,徒費國財,虛築無用之城,臣晝嗟夜唏,每切慨歎而已。夫江都·南漢,雖爲今日倚重之地,臣之愚意,大以爲不然也。江都乃爲漢陽水口之絶島,而地甚孤虛,氣亦衰絶,浦邊泥生,水道大變,東西南北,俱爲船步,則此是四面受敵之地也。此島形勢,豈特北戎南狄之來,爲可憂也?西邊洋海島夷之發,亦不可預料也。萬一不幸,或有大駕播幸之擧,兩水船渡,非惟幸行之不便,一隅王業,天不助順,內無死守之臣,外絶勤王之兵,則去邠之路,亦無可攀援之勢,事若臨急,有土崩瓦解之勢,則雖有良·平運智,起·信統制,亦無如之何矣。古之帝王,當亂入島,無不敗亡也。設使古事以言之,前朝恭愍王時,紅巾賊十四萬騎,氷渡鴨綠江,東人無禦之者,直擣松京,王敗走安東,收合國兵二十萬,僅能克之。宣廟大王,當壬辰之亂,播幸於鐵瓮城,請得天兵,以收戰功,甲子之變,仁祖大王播渡錦江,駐蹕於雙樹城,可免時急之患矣。當其時,絶險海島,從何路出避乎?臣於此以爲不可也。南漢亦爲孤絶之地,兵無十年之粟,設令兵連禍結,則此非大軍所可據守之地,決不可以江都·南漢,專意保障也。此兩處俱爲丙子證驗,何乃更思其地乎?棄此兩處,他其可恃之地,則都城防守,亦未爲不可也。古語曰,先爲不可勝之地,以待敵之可勝,定計設策,修治器械,設施備禦,則緩急有用,與江都·南漢,不可同日論也。都城雖云闊大,南北絶險,自是天作之地,東西平坦,似爲受敵,而自城底限至百步外,從其川渠邊,深溝結柵,扞其衝突,城有破傷,隨毁隨補,且於曲堞處,因其地形,限矢力左右所及,加築瓮城,軍入一隊而禦之,則堞軍不爲不多,而可守於此城矣。然臣之愚意,則自北營內至宗廟外,周廻多不過十里,物力所費,亦不至大段,堅築子城,捍外衛內,而以三局大將,扈衛於子城之左右,隋唐長廣四府,據守外城之東西,則賊何敢容易犯城則?雖然攔後之地,不可不預備周旋,退築洪福山城,自北靑由北漢,潛通甬道,以爲輔車相依之地,而城中雖或有迫急之事,移御洪福,此又萬全之計也。洪福則古昔築城基址尙存,而山高谷深,天造地設,可作城池之地也。軍需器械修置之道,移屬守禦使於洪福,則不一年而成之矣。且又都城中,居民疎稀,地多閑曠者,乃壯義洞與南小洞·興德洞也。移入江倉於三洞閑曠之中,而又移三門外廛肆於倉底之間,使斯民樂其生業,自然成聚,則穀無齎盜之患,而軍糧贍足,人心已定,上下臣民,不有離散之心,俱爲父子相應之兵,有蓄力養銳之功,士氣以壯,宿衛不虛,防備不疎,揆諸事功,賞罰分明,撫以恩信,民情感悅,滿城聳動,則仁者欲展其道,智者欲盡其謀,才者思盡其能,勇者思致其力,衆賢輻湊,群策畢陳,其於守城之道,此誠一大機會也。殿下深居九重,雖未知外論,大小臣民,多以都城防守,爲合宜矣,而以江都不可云者,思前算後之念,參錯於其間,而亦知其人心之所歸也。古語曰,謀從衆而自合天心,不咨于衆,則禍生所忽,悔已無及。又曰,愚者千慮,必有一得,故狂夫之言,聖人擇焉。大願殿下,勿以芻蕘之言。棄之,舒究深思,取舍旣定于聖衷,然後廣咨廷臣,議其可否而進退焉。今日急務,無大於此矣。且臣耽樂游觀,名山大川,無不歷覽,山川迂直險阻,亦已見知也。竹嶺以下,鳥嶺·秋風嶺,橫亘於東南半天,以爲天險之地,一夫當關,萬夫莫開也。不以城築之宜有防備之策也。何者?忠州·延豐·槐山,合爲獨鎭,以拒其北,尙州·聞慶·龍宮,又合爲獨鎭,以禦其南,則南賊之來,絶無其路矣。其下又有一條路,自居昌·安陰,由乎德裕山北麓,通于長水·鎭安·熊峙,出于全州,乃壬辰年義兵將高敬命勝捷之地也。其地太山重疊,多有險隘,兩大長谷,橫臥於中間,湖·嶺兩道,嘯聚其間,互相出沒,以爲屯萃之藪也。居昌·鎭安爲兼營將,擇差武弁中有聲望者,討捕設機,則非但群盜之散落,島夷之來,亦不敢覬覦於其路矣。臣數年前,往來於沿道,周覽海程,則賊船初程,自順天至光陽之斗峙江下流,蟾津乃要衝之地也。壬辰倭賊,大陣下陸於蟾津,由南原出來矣。蟾津別將,陞僉使設鎭,以備戰船,而其水爲江,多石多灘,雖作戰船,不可爲海船模樣也。河東移設處,與蟾津相距,不過三四里之越境,河東亦爲重鎭,水陸合力,以扼其項,則賊船敢由於其水乎?且各官各鎭戰船,多有泊陸處,望前望後,或一水或二水泛出者,故水使大操時,動一邑掘浦,預爲出泛,以赴期會,脫有緩急,何待泛出一二水而赴戰耶?此可爲寒心處也。臣待罪樂安郡之日,戰船恒繫於陸地,春秋水操時,動民掘浦之役,其弊不貲。故興陽咫尺之地瓮巖下有長泛可泊處,欲得爲船泊之所,馳往巡營,啓聞變通事,面議于道臣,則伊時道臣以爲,他官地云云,而終不啓稟,不得遂焉,而本郡船泊處,親自詳覽,則掘浦石築,可作長泛之地,故待秋始役矣,不久遞來,計終未遂,心切慨然。且諸船泊陸處至近之地,有可泛之水,雖爲他官境界,但以船泛處,推移割給事及可掘作築處,各其鎭·郡,掘而泛船事,下敎于諸道監司,以爲擧行之地,何如?糞土微臣,張皇陳達,極知猥濫,而第念太陽雖遠,葵藿自傾,魯國有虞,嫠婦亦憂。念臣血誠,根於秉彝,旣有所蘊,不敢自隱。伏願聖明,下詢廟堂,不至爲備局一張休紙,則國家幸甚,萬靈幸甚云云。
上在慶德宮。停常參·經筵。
任胤元啓曰,備邊司郞廳,以大臣意來言,今日賓廳坐起日次,而都目政事相値,不得來會云矣,敢啓。傳曰,知道。
左議政二十五度呈辭。傳曰,安心調理。
任胤元,以都摠府言啓曰,都摠管李彦綱,漢城府坐起,進去之意,敢啓。傳曰,知道。
又以都摠府言啓曰,今日入直軍士,當爲中日習射,而都目政事相値,不得爲之之意,敢啓。傳曰,知道。
又以御營廳言啓曰,本廳來七月·閏七月兩朔應立後部右司屬黃海道五哨軍兵,六月二十五日京中逢點,七月初一日,與右部後司江原道軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
李敏英,以內醫院都提調意啓曰,前金浦郡守柳瑺,旣遞外任,自該曹付西樞矣,依前例還屬本院,何如?傳曰,允。
又以內醫院都提調意啓曰,鍼監造官考例施賞事,命下矣。取考前例,則或有相當職除授之敎,或有陞出六品之命。今此監造官白光璘,已出六品,似當施以相當職除授之典,而恩賞重事,自下不敢擅便,敢此仰稟。傳曰,依爲之。
任胤元,以御營廳都提調意啓曰,本廳屬黃海道來七月當十五番,閏七月當一番別馬隊,逐朔立番次,趁期調送事,本道監·兵使處,依前知會之意,敢啓。傳曰,知道。
又以御營廳都提調意啓曰,本廳屬黃海道十三番別馬隊五十六名,已爲逢點整齊矣。來五月初一日,與北二營入直十二番別馬隊替代後,舊軍放送之意,敢啓。傳曰,知道。
又以御營廳都提調意啓曰,本廳來五·六月兩朔應立右部後司屬江原道五哨軍兵六百七十名及京案雜色標下軍七百五十九名,已爲逢點整齊矣。來五月初一日,與右司軍兵替代後,舊軍放送之意,敢啓。傳曰,知道。
又以御營廳都提調意啓曰,今此下番馬·步軍兵試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以兵曹言啓曰,今四月朔各廳堂下將官等試射,當爲設行,而連因公故,不得爲之之意,敢啓。傳曰,知道。
吏批啓曰,臺諫及玉堂·春坊闕員,今當差出,而擬望之人乏少,相避·外任竝擬,何如?傳曰,允。
元聖兪,以侍講院言啓曰,本院下番說書尹聖時,今日政,移拜他職出去,新除授司書尹鳳朝,說書申靖夏竝卽牌招,以爲推移入直之地,何如?傳曰,允。
吏批啓曰,沃川郡守李泓,以軍器別備之功,加資事,命下矣。雖已資窮,未經準職,何以爲之?敢稟。傳曰,特爲加資。
又啓曰,瀛昌君沈加資事,命下矣。本資乃是顯祿,今無可加之資,何以爲之?敢稟。傳曰,熟馬一匹面給。
吏批,以李齊尙爲典牲奉事,尹世謙爲長陵直長,李宜麟爲司宰奉事,盧世煥爲監察,辛受和爲工曹正郞,李肇爲應敎,尹世綏爲大司諫,尹鳳朝爲司書,李熙疇爲尙瑞直長,沈瑋爲典獄奉事,李虔爲典設別提,曺夏盛·李必相爲司僕主簿,洪重疇爲尙衣別提,李濂爲廣興主簿,具鼎明爲氷庫別提,金宇集爲長興主簿,崔星瑞爲禁府都事,鄭敞遠單付校書著作,南一明單付承文博士,李明彦爲尙瑞副直長,安相眞爲繕工監役,李震一爲工曹佐郞,鄭東後爲掌令,趙泰彬爲典設別提,崔震一爲司畜別提,李元培爲引儀,趙宇衡爲司儀,金楺爲禮賓寺正,洪尙寅單付承文著作,鄭錫圭爲繕工副奉事,黃瑞河爲繕工假監役,韓配休爲濟用判官,洪重疇爲刑曹佐郞,成孝錫爲活人別提,宋奎煜爲司圃別提,金爲鏡城判官,成孝錫·趙泰彬爲監察,李斗翼爲書題,任華世·黃壽嶷·洪大猷·張溟羽爲典籍,尹聖時爲禮曹佐郞,趙星壽爲繕工監役,朴鶴齡爲禮賓直長,李秀衡爲繕工假監役,李彙晉爲監察,趙泰耆爲刑曹佐郞,鄭楗爲儀賓都事,柳鳳逸·李天耆爲禁府都事,安相眞爲尙衣別提,尹尙元爲內贍直長,權益寬爲宗廟主簿,李世玉爲掌苑別提,金養謙爲敬寧殿參奉,申靖夏爲說書,李宜揆爲繕工監役,尹明遠爲敬寧殿參奉,李以泰爲繕工奉事,金戒仁單付引儀,閔鎭遠爲江華留守,權爲平安監司,李普溟爲貞陵參奉,李縯爲孝陵參奉,李顯益爲穆陵參奉,孟萬錫爲明陵參奉,李縡爲修撰,柳遵爲義盈奉事,張始顯爲繕工假監役,趙邦徵爲監察,朴琮爲顯陵參奉,朴弼榮爲敦寧參奉,安相元爲思陵參奉,金致龜爲永禧殿參奉,趙文普爲敬陵參奉,韓配厚爲章陵參奉,李相成爲正言,尹世緯爲司僕僉正,尹仁敎爲內資奉事,黃瑞河爲繕工監役,朴崇古單付校書正字,金弘機爲繕工假監役,李燮爲司饔奉事,朴載時爲典籍,辛致復爲禧陵參奉,黃霨爲翼陵參奉,洪重輝爲恭陵參奉,洪禹傳爲工曹佐郞,尹熙亮爲氷庫別提,李藎爲厚陵參奉,李汝相爲慶基殿參奉,李景茂爲南部參奉,洪彦度爲北部參奉,梁濟商爲新昌縣監,申兼濟爲連源察訪,具鼎明爲禁府都事,宋奎炳爲典設別提,申瑩爲瓦署別提,趙廷淹爲活人別提,申聖夏爲氷庫別提,金宗衍爲禁府都事,李溭爲京畿右水運判官,李命尹爲省峴察訪,李眞儉爲兼中學敎授,洪構單付兼養賢奉事,沃川郡守李泓今加通政,軍器別備加資事,承傳。
兵批,以洪夏錫爲訓鍊副正,金壽河爲都摠經歷,韓配夏單付僉知,李榏·洪禹成爲宣傳官,崔致河爲守門將,李徵龜·李益著·李汝玉·閔鈍·吳遂雄·鄭翔周·洪以徵付副護軍,兪得一付副司直,柳瑺單付知事,黃遇漢爲昌慶宮假衛將,李鳳年爲翊衛,金得江爲森森坡萬戶,林擎宇爲守門將,李仁龜·柳碩興爲武兼,金錫保爲宣傳官,申慶汝爲訓鍊僉正,宋世鼎爲水原監牧官,李碩輔爲蔚山監牧官,朴崑爲晉州監牧官,韓以原付副護軍,洪德望爲都摠都事,趙海壽爲侍直,李明弼爲副率,姜頊爲伐登萬戶,安宗大爲夞怪萬戶,嚴天漢爲德積萬戶,金益均爲撫夷萬戶,金始慶爲兼司僕將,朴禮昌爲楊下萬戶,姜致榮爲造山萬戶,田始元爲訓鍊判官,李震華·朴廷元爲訓鍊主簿,金濟謙爲洗馬,李敦五爲忠壯衛將,愼惟益爲文兼,文就星爲水山萬戶,崔澐·成倜·申潑爲武兼,李基福爲宣傳官,張晳爲武兼,崔尙瞻爲守門將,李泰徵爲兎城僉使,金應運爲天磨僉使,裵潤廷爲美錢僉使,郭氣和爲部將,吳命恒爲北評事,具英立單付臨津別將,金相玉付副司果,李弘述·李尙·朴英萬付副護軍,兪得一爲知事。權管秩,馬馬海里朴宗英,同仁柳泳,栗浦金繼昌,大吉號里鄭奎漢,小吉號里洪世昌,雲頭里安夢瑞,小坡兒王尙道,黃拓坡李昌渭。
吏·兵批,下直。
持平李禎億,正言洪禹寧啓曰,門黜罪人崔錫鼎,本以斗筲之器,久據台鉉之位,恃寵自恣,弄權樹黨,施措事爲,率多悖謬,改易官方,汩亂舊章,伸救逆孥,市恩要利,妄作類編之書,抓裂經文,變亂集註,甘爲聖文之罪人,身居保護之任,不謹侍疾,悠泛度日,其所負犯狼藉,畢露於諸臣之疏啓,今不須覼縷,而方多士抗疏請罪之日,不卽引咎,反進冊子,必欲角勝,及藥院譴罰還收之後,無意待命,與聞朝議,自同平日,指敎鷹犬,迭相營救,上而掩蔽聰明,下而箝制國言,最是頃年按治凶溥之獄,用意眩亂,舒慘在手,乍出乍入,情跡陰祕,至於謀害二字,初非出於罪人之口,而拈出其供辭中文字,折去中間,捏合上下,發爲問目,已極巧密,而又以語脈與謀害相近,陳白於筵中,必欲構成諸臣之罪案,其鍜鍊羅織之慘,甚於莫須有手段,倘非聖明洞燭奸狀,明白處分,則一時士類,幾乎網打,囂然樂禍之心,吁亦慘矣。及其支節破綻,難於自掩,則敢以面對口達之語,勒歸注記之差誤,累變其說,情狀盡露,論其前後罪犯,決不可削黜而止,公議拂鬱,久而愈激,請門黜罪人崔錫鼎亟命遠竄。答曰,勿煩。
持平李禎億啓曰,前掌令宋宅相削版事。措辭見上冬至正使趙泰耉,副使任舜元,書狀官具萬理竝命削奪官爵事。措辭見上頃當聖候違豫,藥院移設之日,群下之驚惶憂炒,曷有其極,而職居保護之地者,如有一毫未盡於侍疾之道,則其罪可勝言哉?伊時提調趙相愚,病若難於運動,則退而卽請變通,事理當然,而身在直中,不入於診候,不參於獻啓者,亦多有之云。其不致謹如此,則向日臺啓之不爲竝論,誠甚失之矣。事體至重,物議轉激,規劾之啓,實循公議,而聖上不賜允兪,非所以示一時之臣子者,請前內局提調趙相愚亟命削奪官爵。答曰,勿煩。
正言洪禹寧啓曰,昨年館學儒生,疏斥崔錫鼎類編之擧,實是尊經衛道之義,而其時大司成尹星駿,冒據師席,全昧扶植之道,諂付權貴,肆爲媚悅之態,用意巧密,百般沮敗,惟恐疏語得徹,天心開悟,闖乘捲堂之隙,助成攘奪之謀。至於儒罰之解否,自有士林公議,雖以人主之威,有不能强者,而星駿替行齋任之事,創出無前之擧,親去罰名,略無忌憚,公然與奪,惟意所欲,其辱賢關而壞士習,莫此爲甚,物情駭憤,久而益激。如此背公死黨,罪關斯文之人,決不可置而不論,請前大司成尹星駿削奪官爵。試場用私之弊,朝家申飭,非不嚴明,而人不畏法,私竇難塞。忠淸左道京試官李濟,乃於增廣初試,終場策題,拈出色目中,表表可指之人,作爲問目,顯有物色之跡,入場擧子,以此爭執請改,而試官終不許改,使軍士一逬驅逐,迫令仍製,滿場近千擧子,相率潰出,幾至罷場,若干冒恥之輩,獨留製呈,終場收券之數,不滿十餘軸,其循私用情之狀,昭然難掩,人言藉藉,物情駭憤。請忠淸左道增廣榜,特爲拔去,京試官李濟,拿問定罪,參試官,査出罷職。一代文體之正·變,都在試院之所尙,掌試之任,可謂重矣。近來試官,全不選擇,前後考取,極其雜亂。今番監試一所終場居首尹鳳九試文,全脫科式,大異常格。篇首至有再拜敬悉等語,此實前古所未有之文體。掌試之官,不但不爲黜去,乃反置諸高等,瞻聆俱駭,人言藉藉。此而置之,不惟程式之漸乖,大非正文體,杜後弊之道。請監試一所終場居首尹鳳九,特爲拔去,當該試官,竝命罷職。正言金相玉,以避嫌措語見上引嫌而退。相避之規,在下當遞,請正言金相玉遞差。答曰,不允。拿問及參試官罷職處置事,依啓。忠淸左道增廣榜拔去尹鳳九拔去事,令該曹稟處。
行戶曹判書李寅燁疏曰,伏以,臣痰火一疾,當衰邁轉劇,澟澟有朝夕難保之憂,近添消中之症,一日所飮,殆至數斗,以此啖食漸減,眞元漸脫,又且濕痰,流注於臏踝之間,麻痺酸疼,行步蹣跚,雜試艾焫,亦無顯效,宿疢之外,危兆疊出。蓋臣十數年來,連管劇務,雖無所裨補,勞傷憊劣,內而精神耗憒,外則齒髮凋換,有似篤老人樣子,自分難久於陽界,而猶且遲廻眷顧,不忍便訣者,誠以大恩未報,時事多艱,有不敢占便而圖安也。今則病日痼而身日瘁,喘喘恐不能須臾,若不解此職務,積久調息,則幾何不至於溘先朝露乎?抑臣情地,又有萬分危蹙者,不得不仰首哀鳴,以冀聖明之憐察焉。臣之昨年所遭,莫非滄浪,雖咋舌而曷追?然其諸臣之前後迭攻者,無非人臣之極罪,薦紳之至辱,縱荷聖上之覆露,得免誅殛,而汚衊難湔,名義俱喪,將何顔面,復廁於周行乎?於是奔逬江次,杜門訟尤,庶幾自靖乎私義,而適値玉候違豫,擧朝憂遑,不敢退伏,重入脩門,而旋膺地部之命,繼有拜陵之禮,義不可逃遁,事亦有牽縛,不得已包羞忍恥,耐過擧動,仍乞暇南下,而情病兩苦,末由還朝,三朔之間,累煩封奏,一味求退者,亶出於衷赤,而批諭隆摯,未蒙準許,惶悶抑塞,不知所出。此際又伏聞聖體愆和,症情彌延,逖遠京闕,一倍焦憂,不暇他顧,蒼黃上來,累月煎慮之餘,幸賴皇天祖宗之眷佑,玉度康復,慶溢宗祊,賀儀已擧,宴禮又成,此實億萬年無疆之休,區區抃祝之誠,曷有其極,而顧臣素定之計,蓋亦有待,及今禮過之後,卽臣謝事省愆之秋也。臣之踪跡,本甚臲卼,疾病亦且危厲,決難因仍盤礴於職次,以益忘廉喪恥之罪。況臣主管海西之詳定,關東之量役,而目今臺議峻發,斥以流毒,臣名雖漏於白簡,其何敢以幸免惠文之彈,而厭然自掩乎?舊釁旣深,新案亦重,宜先黜退臣身,以爲息黥補刖之地,則歸伏田里,守分循省,涵泳缺
上在慶德宮。停常參·經筵。
下直,江東縣令金胄。
李敏英啓曰,吏曹郞廳來言,承旨有闕,政事,何以爲之?敢稟。傳曰,過國忌後爲之。
金德基,以義禁府言啓曰,司諫院啓辭刑曹啓目,參奉朴弼翰,移本府處置事,允下矣。朴弼翰,今方待命,卽爲拿囚之意,敢啓。傳曰,知道。
以左議政徐宗泰二十七度呈辭,傳于李敏英曰,安心調理。
李敏英啓曰,行都承旨南致熏,同姓四寸孫泰承身死,服制已行四日,出仕,何如?傳曰,允。
李敏英啓曰,大提學姜鋧,牌招不進,推考傳旨,今方捧入,而端午帖出韻爲急,更爲牌招,何如?傳曰,允。
金德基啓曰,昨日三角山祈雨祭所內摘奸單子有頉處,察推事,命下矣。招問北部書員鄭有光,則以爲,當部主簿李斗賢,以漢江祈雨祭官進去,參奉李燮,大政,移拜司饔院奉事,吏曹,差出假官司譯院判官韓永禧,而數少下人,隨往于主簿差祭之所,只有渠一人,而不知假官所居之家,果未請坐待候,如是之際,渠亦未及往待於三角山祭所,以致執頉云,假官韓永禧,則旣無下吏來告之事,則合有可恕之道,而書員鄭有光之旣不趁告假官,又不往待,致有祭井之不整,極爲可惡,令攸司囚禁科罪,何如?傳曰,依啓。韓永禧,分揀。
李敏英啓曰,大提學姜鋧,再招不進,推考傳令,今方捧入,而一日三牌,有傷事體,端午帖出韻科次,日期已急,何以爲之?敢稟。傳曰,試官二員,差出,可也。
李敏英啓曰,端午帖別試官望單子啓下後,卽爲牌招,使之出韻科次,何如?傳曰,允。
持平李禎億啓曰,前掌令宋宅相,本以癡騃昏劣之人,濫通淸路,重被嗤點,趨利附勢,不須深責於此人,而頃年駕前上言,大爲搢紳之羞恥,以此不齒人數者,久矣。及今復入臺地,甘爲當路之指使,一受唆嗾,前後投疏,其所以營護大臣,眩惑宸聽者,靡所不用其極。上而譏切聖躬,下而排擊言官,今日世道雖壞,如此庸鄙無恥之人,決不可以罷職而止。削版之論,實循公議,而爭執已久,兪音尙靳,恐非所以重臺閣·淸朝著之道,請前掌令宋宅相,亟命削去仕版。頃當聖候違豫,藥院移設之日,群下之驚遑憂煼,曷有其極?而職居保護之地者,如有一毫未盡於侍疾之道,則其罪可勝言哉?伊時提調趙相愚,病若難於運動,則退而卽請變通,事理當然,而身在直中,不入於診候,不參於獻啓者,亦多有之云,其不致謹如此,則向日臺啓之不爲竝論,誠甚失之矣。事體至重,物議轉激,規劾之啓,實循公議,而聖上不賜允兪,非所以示一時之臣子者,請前內局提調趙相愚,亟命削奪官爵。新除授掌令鄭東後,時在咸鏡道鏡城府任所,新除授司諫院大司諫尹世綏,時在京畿水原府任所,竝請斯速乘馹上來事,下諭。答曰,不允。下諭事,依啓。
大司憲鄭澔疏,伏以,滓穢之賤,猥蒙非常之恩,感激洪私,黽勉出供,觸事齟齬,疑謗先騰,衰病交劇,精力已竭,尋單請急,見阻喉司,無寧得罪於聖世,心切歸死於丘壑。此際柏府新命,忽降於千萬夢寐之外,惶悚交極,措身無地。顧此病劣殘喘,何關有無於明時,而兩司首席,周流歷躡於旬朔之內,有若一已固有之物,非但賤分之所不敢安。目今朝著,老成宿望之人,非一二數,而獨以萬萬無似之臣,苟然充位,不亦羞當世而辱朝廷哉?況今朝論渙散,百隷怠事,振肅朝綱,都萃於言責重地,雖使素有時望者當之,恐難憚壓,豈可以僬倖之微强,責以千勻之重,終致顚仆而莫之恤乎?且臣宿患眼病·疝症,一齊倂發,連日供劇之餘,叫痛呼死,靡日靡夜,若不及時調治,以尋生路,則將不免狼狽就盡於旅邸之間,豈不有歉於聖上體下之道哉?伏乞聖慈,天地父母,亟命遞臣之職,俾免生行死歸之歎,不勝幸甚。臣無任屛營祈懇之至。答曰,省疏具悉。卿其勿辭,從速察職。
忠淸監司洪重夏疏,伏以,臣於昨日,伏奉聖旨,缺臣聞命驚惶,不知所措。念臣空疎譾劣之才,前後忝竊,罔非踰涯,至於方面之重,尤無堪勝之望,而誤恩遍加,除書相續,曾忝湖南,旣蔑絲毫之報,缺關東,又速逋慢之誅,試可乃已,不宜復假以重器,薄罰旋收,只切惶感之微忱。曾未幾何,更有此意外之寵命,五年之間,三叨藩職,有若臣眞有旬宣之才者然,不惟臣環顧慙恧,無地自容,其在朝家爲官擇人,量器授任之道,恐不當若是也。顧玆湖西一路,管轄兩南,民物之殷,簿領之繁,素稱難治,宜重其選,而今遽謬委於庸碌如臣,是猶强駑駘以千里,責僬僥以擧鼎也,其不至顚踣而糜爛也幾希矣。臣之辜恩被譴,縱不足恤,其於國事,何哉?且臣早抱痰火之症,已成根蔕之疾,方其少壯,猶不敢自同於恒人,及至衰邁,益覺深痼,春夏和暖之時,雖或强策供仕,而每値寒節,便作蟄蟲,逐歲如此,轉加一層,秋來原濕之勞,務開詞訟之應,必有所不能自堪者矣,與其不量而八,妨公害私,不若先自辭避,毋至於僨誤之爲得也。噫,駐節於松楸之鄕,享先以牲牢之盛,此古今之所罕,人子之至願也。今臣,荷聖上罔極之澤,獲平生難得之事,銜恩祗命,豈不欲樂赴,而量才分,則無可堪之勢,揣病狀,則有必至之憂,此臣所以徊徨悶蹙,不敢冒當者也。玆不得不悉暴肝膈之懇,仰煩於黈纊之聽,伏乞聖明,俯賜諒察,特許鐫遞,移授他人,以重藩任,以安微分,不勝萬幸。臣無任戰灼祈懇之至。答曰,省疏具悉。卿其勿辭,速往欽哉。
文學李邦彦疏,伏以,臣伏見判決事柳鳳輝疏本,擇板罰吏事,雖不敢全然掩諱,而巧加文飾,益肆詬詈,有若以臣,抑勒箝制,必欲置罔測之供者然,臣誠不勝駭訝也。臣於其時,適聞該署官員之言,以爲板材領去之時,喪家誘以品劣,督令換來,渠以莫重恩賜,不可任自退斥之意爲言,而喪家不肯聽從,卽于送言于提擧,使之擇送提擧,以事體缺數行夫禮葬命下,例在初喪,板材輸送,亦在其時,則官員·下吏之無一人來待,已非實狀,欲懲怠習,薄施例罰云者,其果成說乎?借如其言元不來待,則送言于禮葬都監,使之推治,容或可也,此豈一家人私自責罰者耶?此不但該署官員之目見而言于臣者,人皆傳說,無不憤惋。且聞其時提擧,大以爲駭,至欲上煩草記,而容忍不果云,此非一毫可誣者,而游辭諱實,恣意欺罔,可謂無嚴甚矣。且凡自上恩賜之物,豈可以官府該司,有所區別,而今乃以事體有間等語,欲爲䌤縫遂非之計,其窘迫之狀,隨處綻露,尤可笑而不足辨也。臣論一微事,重遭反誣,動輒自列,不避煩猥,罪戾已多,疲困亦甚。以此情地,決難蹲冒於榮次,伏乞聖慈,亟命遞罷臣職名,以謝人言,以安私分,不勝萬幸。臣無任屛營祈懇之至。答曰,省疏具悉。爾其勿辭,從速察職。
獻納申鐔疏,伏以,臣至愚極陋,最居人下,年過彊仕,幸叨科第。徒藉門陰,猥被洪私,前後忝竊,罔非踰分,絲毫莫補,愧懼徒切。今此諫省移除之恩,又出於待罪館職之時,聖渥愈降,惶感愈深,聞命踧踖,靡所容措。且此所叨之職,地望尤別,固非人人所可濫受,當此論議乖張,是非混淆之日,雖使剛方正直之士處之,尙難望其補拾闕遺,繩糾愆謬,以盡其職責,況如臣譾劣,其何敢不揣才分,貪戀冒進,以之辱殊恩而壞官方哉?臣之所自量者,固已審矣,決不敢憑恃寵靈,徒以承順爲恭,以益其罪戾。且消渴之病,積年沈痼,鬼事已迫,自日氣向熱之後,一倍危篤,顧此癃痼之身,萬無束帶起動之望,而向日法宴稱觴,實是古今所稀有之大慶,臣於其時,適忝經幄,誠不敢以疾病爲辭。不計死生,扶曳進參,以少伸區區之情禮,而終日勞攘,缺四行始成膿,鍼破而餘毒尙肆,痛勢不止,眞元漸益危綴,喘息不絶如縷。目今症情之危惡,至於如此,決非旬月將理,所可差愈,而言責重任,不可一向虛曠,臣之情勢,可謂萬分危蹙矣。玆敢悉暴危迫之悃,疾聲仰瀆於仁覆之下,伏乞天地父母,俯察臣人器之萬萬不稱,疾病之萬萬難强,亟許鐫改,以便公私,仍命選部,勿復檢擧,俾得隨便調攝,以卒生成之澤,千萬幸甚。臣無任屛營祈懇之至。答曰,省疏具悉。爾其勿辭,調理察職。
副校理金興慶疏,伏以,臣頃在鄕廬,猥陳血懇,而伏承批旨,不賜準許,諭令俟母病間,上來察職,臣誠感念恩分,不敢因仍退伏。且進宴之禮,期日不遠,區區迫隘之私,有未暇顧,起程入城,祗謝恩除,仍就館直,進參法宴,以爲少伸分義之地,而路遠便稀,病母消息,不得以時聞,則一念耿結,未嘗少須臾忘矣。卽者家人,急步委至,傳言臣老母,累朔淹病之餘,自去卄五日,重患痁疾,逐日値痛,已至四次,頭疼·腰痛·寒熱交攻,飮啖全廢,氣息如縷云,臣於是,驚瞿煎灼,神爽飛越,瞻望南雲,方寸靡定,雖欲强抑至情,仍留供職,有不可得矣。念臣無似,偏蒙寵眷,久玷邇列,蔑效塵露,而徒以私悃,輒事干冒,乍往乍來,進退無常,有臣如此,生不如死,臣雖迷頑,亦有省覺,豈不知瀆擾之爲罪,而疾痛之呼?聲不暇緩,玆敢冒死控籲於孝理之聽,伏乞聖慈,天地父母,亟命鐫罷臣職,俾得安意下去,省護病母,仍正臣罪,以警具僚,不勝幸甚。臣無任切迫祈懇之至。答曰,省疏具悉。爾其勿辭往省焉。
臨昌君焜疏,伏以,臣玉候康復,春宮獻壽,實宗社無疆之慶,在廷臣僚,莫不歡欣駿奔,而臣疾病沈痼,旣不得與嵩呼之列,職忝廚院,又不能執進饍之役,情禮虧缺,分義掃地,缺曠職之罪,實無所逃,瞻望宸嚴,尤不勝惶悚之至。前陳私悃,未蒙恩許,玆敢冒死更籲,伏乞聖明,亟遞臣廚院提調之任,不勝幸甚。臣又伏見備忘記,今此都監頒賞時,賜馬之典,亦及於臣身,益切惶感之至。凡國家恩賞,所以酬其勞也,臣旣病伏,未得參涉於宴禮,而特以待罪提調之列,混蒙恩典,下情慚恧,若無所措,而恐非朝家愼賞之道也。伏願亟收成命,以重賞典,以安微分焉。臣無任戰灼祈懇之至。答曰,省疏具悉。卿其安心勿辭,調理行公。
黃海監司李濟疏,伏以,臣之今日情地,決無仍冒之理,自在必遞之科,而屬緣狗馬之疾,日阽危綴,以公而言,則經月廢務,文簿多積,以私而言,則朝夕難保,醫療正急,非不知煩瀆爲罪,輒未免哀籲丐解,妄恃體下之仁,冀遂歸死之願,伏承聖批,又靳恩許,諭勿過辭,俾速察職,臣於是,惶蹙抑塞,益不知所以自處也。念臣蒲柳之質,衰朽已甚,膏肓之疾,根委又深,上實下虛,火盛水衰,衆病交作,不勝救藥,而卒之消渴之症兆,現已屢年,暴致奇劇,人之有此疾,鮮得差可爲完人,間亦有由輕入重,綿過十數年者,而臣則病發數三月之間,危惡之形,種種非一,當其渴氣方極之時,唇舌焦枯,全無生氣,欲嚥而無所入,欲語而不能出,若將頃刻悶絶者然,此猶是外現之症,若其津液之耗渴,形殼徒存,眞元之消脫,氣息欲盡,有凜凜不支之勢,數日以來,症狀越添,沈淹柴頓,日加一日,誠恐一朝溘然,終爲未歸之魂,萬一之望,若得返身京輦,及時消摩,或可延數歲之命,雖不能得力於醫藥,猶可伸首丘之情,耿耿私悃,慮在於此。臣之賤疾,適會臺斥,將因死期之已至,鬼責人非,一時交萃,使臣而無此賤疾,只今所遭,宜許屛斥,以自全其廉義,使臣而無此臺斥,只今所患,宜蒙矜遞,以少延其殘喘,或恐日月之明,未燭於容光,玆敢冒鈇鉞之誅,而疾聲申籲於仁覆之下,伏乞聖慈,俯諒衷懇,亟命鐫罷臣藩任,俾無職務曠廢之患,以卒天地生成之澤,臣無任崩迫懇祝之至。答曰,省疏具悉。卿辭至此,令廟堂稟處。
同副承旨元聖兪疏,伏以,臣年踰七旬,衰朽特甚,本不合於夙夜之任,而祗緣向日,國有大慶,宴禮始行,願得少須臾無死,躬覩曠世之盛儀,以伸區區抃祝之誠矣。縟禮甫過,賤疾猝㞃,痰眩之症,脚酸之痛,一時俱發,宛轉叫苦,行步蹣跚,委臥直廬,作一僵尸,自昨以來,添得泄痢,朝晝之間,度數無算,氣息奄奄,若將頃刻就盡者然,不得不舁還私次,爲急時救治之計,而顧此病深,實出積月致傷之餘,決無旬望回蘇之勢,出納重地,不可虛曠,玆敢疾聲呼籲於天地父母之前,伏乞聖慈,俯賜矜察,亟許鐫遞,以延殘喘,俾尋生路,千萬幸甚。臣無任屛營祈懇之至。踏啓字。
全羅道儒生進士蘇斗元等疏曰,伏以,國家之崇節義尙道學,非直榮其人也,迺所以樹風聲而敦治化也,士林之陳俎豆設尸祝,非苟私其人也,迺所以寓愛慕而起觀感也。吾東方文獻之盛,至本朝而大備,道學節義之士,前後輩出,斯豈非我列聖培養作成之攸致?而自當宁臨御以來,凡所以褒崇節義,敦尙道學者,無文不擧,靡神不禮,揭虔之宇,對峙於郡邑,丐額之章,踵接於公車,成一代文明之俗,啓萬祀庬熙之治者,其不在玆乎?猗歟休哉,臣等,遐陬之蒙士也。聞見不過乎一州,足迹不窺乎他境,而以臣等所聞,竊有所慨然於中者,玆敢裹足遠來,相率叫閽,伏願聖明,恕其僭猥之誅,而試垂採納焉。靈光郡人贈承旨臣姜沆,多有異質,提誨不煩,中罹變故,節義冞著,拘囚異域,再經冬夏,忠孝一心,炯炯不懈,悲號痛傷,愈久愈篤,形於言貌,發於文字者,無非思親戀君之誠,復讐雪恥之義,憂憤激悲,感發他人,而手疏,竝錄其輿圖·官號,及賊强弱之勢,以付我國人,得達于朝,宣廟大加嘉歎,聽者莫不驚異,雖蘇屬國之雪窖,文丞相之燕獄,其執志之堅,秉操之確,未有以過之,蠻夷之異俗,亦皆歎服貴重,況於州里之間,聞其風而慕其行者,其所以欽歎愛悅,爲如何哉?其在宣廟禮陟之日,自悼身遠,不得去於哭班,望闕而朝夕臨之,仍服三年,方喪其忠君孝親,從兄刑于,皆得之天賦,動爲世法,至如文獻才藝,特其餘事耳。晩年工夫,專以實地爲務,且以敎誨爲任缺數行至其門人贈參判臣尹舜擧,以名家世胄,有至德純行,主張家行,沈潛義理,自得於昭曠之原,脫略於名利之場,居家則取范氏義莊·呂家宗法,而設宗約,居鄕則倣藍田鄕約·石潭社倉,而立洞約,以作一家之準則,以正一鄕之風習,常昭然有三代之志焉,其在郡邑,淸苦廉謹,約己奉公,慈良愷悌,愛民如子,而又必以敦尙文敎,丕變儒風爲本,率邑子,行飮射·養老之禮,至於前古節士賢人往迹之所在,亦皆建祠妥侑,興起禮俗,及宰寧越也,郡有端廟衣冠之藏,裒集諸家之所記,竝敍事實,名曰魯陵誌,重新傍近之廢寺,揭以記跋,名曰有德菴,以見其微意,士林莫不感歎而稱道之,舊年受業於姜沆之門,許以知己,見遇最深,亦嘗編摩遺稿,刊布於世,以明其志節,其平日之行事實迹,如彼其卓絶焉,古所謂鄕先生沒,而可祭於社者,豈非斯兩人之謂歟?臣等,與道內衿紳,同議立祠,以享姜沆者,今已四十年于玆,又謂尹舜擧之游學於姜沆之門者亦久,則宜有合祀配食之擧,至于壬戌,以尹舜擧,從而享之,以寓一方之景慕,以伸多士之公誦,夫以姜沆卓爾之節義,尹舜擧純然之學行,其所妥靈之宇,合有榮扁之頒,而臣等,跧伏窮鄕,無路自達,荏苒遷就,尙未仰聞,此豈特儒林之缺咎?抑亦爲昭代之欠典,玆敢不避猥越,冒死齊籲於日月之下,此非臣等一鄕一州之私言,實是遠邇人士公共之議也。伏乞聖明,察前賢之事,有可徵念,臣等之言,非阿好,特宣恩額,用奬風烈,以快輿誦,以光士林,不勝萬幸。臣等無任激切祈懇之至。答曰,省疏具悉。疏辭,令該曹稟處。燼餘
上在慶德宮。停常參·經筵。
孝宗大王忌辰齋戒。
藥房都提調李頤命,提調閔鎭厚,右承旨李敏英啓曰,日氣陰濕,伏未審此時,聖體調攝,若何,瘡口已盡完合乎?加減八味元,更劑以入事命下,而諸醫等皆以爲,加肉蓯蓉三兩,尤當云。今當依此劑入矣,臣等憂慮未已,敢來問安。答曰,知道。無事,瘡口未盡完合矣。
兪命雄啓曰,左議政二十八度呈辭到院,而以國忌齋戒,留院之意,敢啓。傳曰,入之。
以左議政徐宗泰二十八度呈辭,傳于李敏英曰,安心調理。
任胤元,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。燼餘
上在慶德宮。停常參·經筵。
孝宗大王忌辰。
兪命雄啓曰,左議政二十九度呈辭到院,而以國忌正日,留院之意,敢啓。傳曰,入之。
以左議政徐宗泰二十九度呈辭,傳于李敏英曰,安心調理。
金德基啓曰,寧陵忌辰祭內摘奸單子有頉處察推事,命下矣。莫重祭果,所當十分精造,而紅算子,色不鮮明,以至執頉,當該熟手罪狀,不可不重究,令攸司囚禁科罪,典祀官學諭洪構,亦難免不謹檢察之失,而無他可施之罰,從重推考,何如?傳曰,允。燼餘
上在慶德宮。停常參·經筵。
以備忘記,傳于金德基曰,史官二員待命,騎馬六匹立之。
南致熏啓曰,左議政三十度呈辭到院,而以祈雨祭齋戒,留院之意,敢啓。傳曰,入之。
金德基啓曰,備邊司郞廳,以大臣意來言,今日賓廳坐起日次,而祈雨祭齋戒相値,不得來會之矣,敢啓。傳曰,知道。
又啓曰,大司憲鄭澔未肅拜呈辭,執義李喜朝,掌令鄭必東·鄭東後,持平沈宅賢在外,持平李禎億呈辭,今日以監察茶時之意,敢啓。傳曰,知道。
又啓曰,史官二員待命事,命下矣。史官不備,宣傳官一員代送之意,敢啓。傳曰,知道。
南致熏,以禮曹言啓曰,卽接明陵奉事所報,則本陵陵上新莎,値此大旱,日漸枯損矣。晦前雨澤之餘,未及盡枯處,稍有回蘇之望,而莖葉亦多稀疎,已盡枯死處,雨澤雖洽,終無萌生之路,以莎片計之,永枯者幾至十三張,卽今所見未安云,陵上莎草枯損,至於如此,極爲驚慮,依例政府以下進去奉審後,稟處,何如?傳曰,允。
以左議政徐宗泰三十度呈辭,傳于南致熏曰,安心調理。
南致熏啓曰,政事過國忌後爲之事命下,而今日乃祈雨祭齋戒,政事,何以爲之?敢稟。傳曰,過齋戒後爲之。
南致熏,以吏曹言啓曰,楮子島祈雨祭獻官,以副護軍梁重廈塡差矣,聞方在外,預差禮曹參判李晩成,有本曹職事相妨礙者,不得陞實,其他文宰從二品人員,或在外或老病,更無推移之勢,不得已以同知敦寧府事李弘逸,改付標塡差以入之意,敢啓。傳曰,知道。燼餘
上在慶德宮。停常參·經筵。
下直,金化縣監李秉淵。
有政。吏批,判書金宇杭呈辭受由,參判尹德駿兼帶未肅拜,參議李宜顯進,都承旨南致熏進。
吏批啓曰,判書金宇杭呈辭受由,參判尹德駿兼帶未肅拜,小臣獨政未安,何以爲之?敢稟。傳曰,只出緊任。
以金相稷爲右副承旨,以許玧爲同副承旨,以崔奎瑞爲刑曹判書,以朴權爲刑曹參判,以姜鋧爲知經筵,金宇杭爲同經筵,趙泰謙爲昌城府使,洪大猷爲鏡城判官,李海朝爲水原府使,奉敎單付申靖夏,繕工假監役金弘機,氷庫別檢崔尙鼎,相換,兼持平金始慶·李翊漢,減下。
兵批,判書尹世紀呈辭受由,參判洪萬朝病,參議李壄進,參知呂必容病,都承旨進。
以朴權·任弘望·元聖兪·金相稷爲副護軍,崔錫恒·任胤元爲副司直,李宜晩·李世瑗·愼惟益爲副司果,安瑞羽爲司猛,吳重周爲平安兵使。
金德基,以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
又啓曰,守令·監察,多未署經,今日賓廳,大臣來會,兩司當爲入侍,而大司憲鄭澔未肅拜,執義李喜朝,掌令鄭必東·鄭東後,持平沈宅賢在外,持平李禎億呈辭,大司諫尹世綏在外,司諫李德英,獻納申鐔,正言李相成未肅拜,正言洪禹寧呈辭,除在外外,呈告未肅拜人員,竝卽牌招察任,使之推移入侍,何如?傳曰,允。
以左議政徐宗泰三十一度呈辭,傳于金德基曰,安心調理。
以吏曹判書金宇杭,兵曹判書尹世紀三度呈辭,傳于金德基曰,加給由。
金德基啓曰,近緣僚員之不齊,出納輪直,俱爲苟簡,今日政新除授承旨,待下批,竝卽牌招察任,何如?傳曰,允。
以刑曹判書崔錫恒三度呈辭,傳于南致熏曰,只遞本職。
金德基啓曰,卽今本院,位甚不齊,二員未差,右承旨李敏英式暇,廳中,只有行都承旨臣南致熏,左承旨臣兪命雄及臣德基,而臣致熏,政廳進去,臣命雄,卽者遭服制出去,臣以代房,當爲入侍於備局引見,守廳無人,臣敏英,聞已行祭,而拘於院例,不得請牌,何以爲之?敢稟。傳曰,牌招。
以司諫李德英,獻納申鐔牌不進罷職傳旨,傳于金德基曰,推考傳旨捧入。
傳于金德基曰,大臣·備局堂上引見。
金德基,以侍講院言啓曰,本院新除授司書尹鳳朝,除拜累日,尙不肅謝,卽爲牌招察任,何如?傳曰,允。
又以備邊司言啓曰,今日雖非日次,而不無稟定之事,臣等來會賓廳矣。堂上進參者,只有三員,而漢城判尹李彦綱,有故,還爲出去,無以備員開坐,堂上不進人員,除受由外,竝卽牌招進參,何如?傳曰,允。
吏批啓曰,新除授水原府使李海朝,時在罷職中,何以爲之?敢稟。傳曰,敍用。
又啓曰,新除授鏡城判官金呈狀內,老母今年七十歲云,親年七十,勿敍三百里外,載在法典,依例改差,何如?傳曰,允。
又啓曰,新除授昌城府使朴守剛戶奴呈狀內,奴矣上典,前任昌平府使時,解由未出云,改差,何如?傳曰,允。
又啓曰,兼南學敎授李肇,與本曹佐郞林象德,爲外四寸兄弟相避,而臣曹未及覺察,至於擬望受點,不勝惶恐,李肇敎授之任,改差,何如?傳曰,允。
以侍講院司書尹鳳朝牌不進,罷職傳旨,傳于南致熏曰,推考傳旨捧入。
南致熏啓曰,新除授右副承旨金相稷,時在京畿交河地,同副承旨許玧,時在京畿廣州地,竝斯速乘馹上來事,下諭,何如?傳曰,允。
以備忘記,傳于李敏英曰,史官一員待命,騎馬三匹,卜馬二匹立之。
金德基,以兵曹言啓曰,今五月初六日,保人尹夢先稱名人,自開陽門入來,差備門外擊錚,極爲駭愕,令攸司囚禁治罪,同門守門將申弼殷,常時不能禁斷雜人,以致闌入,亦難免其責,推考,何如?傳曰,允。
李敏英,以侍講院言啓曰,本院司書尹鳳朝,旣有勿罷之命,更爲牌招察任,何如?傳曰,允。
右副承旨任胤元疏,伏以臣年迫七旬,衰邁日甚,夙夜之任,決非所堪,而何幸玉候康復,宴禮將擧,忝在近密,慶忭之心,自倍於恒人,不計筋力,强勉供劇,今已五箇月矣。自數日來,重得外感,渾身寒栗,忽然昏窒,多灌藥物,僅得少甦,而頭腦如破,肢節如解,壯熱升降,頑痰壅滯,上而嘔吐不止,下而泄瀉無算,飮啖全却,晝夜叫苦,僵臥直廬,有若垂盡之狀,急於調治,不得不擔曳還家,而顧此症情危惡,實無旬望內差復之望,出納重地,不可久曠,玆敢疾聲仰籲於宸嚴之下。伏乞聖慈,亟遞臣職,俾尋生路,千萬幸甚,臣無任屛營祈懇之至。踏啓字。
工曹參議李大成疏曰,伏以臣猥以無似,頃忝選部,徒恃寵渥,未卽斂避,早晩顚沛,固已自料矣。果然臺疏闖發,攻斥之語,無復餘地,政席纔開,蒼皇迸出,陳章未徹,違牌坐罷,杜門屛居,念絶當世,無復有束帶立朝之望矣。不意日昨,得蒙恩敍,叨陪魚藻之盛筵,獲伸臣子抃祝之誠,蹈舞之餘,私心忻幸,臣雖退塡丘壑,更無餘憾,而缺雖軍銜散秩,決無抗顔朝端之理,方此蹙縮惶悚之中,遽叨水部佐貳之命,臣始焉疑惑,終焉驚愧,實不知置身之所也。夫經營計較,用意崎嶇,卽千古宵少之題目也,排擯異己,費力臺望者,乃一世權奸之手段也。其所臚列,果若人言,則雖伏鑕湛宗,無以贖其罪,況可復廁於淸朝下大夫之列乎,彼臺官旣自急於擊去,則其言雖極危怖,固無足辨,而最是聖批中,不可謂至公之敎,實是臣子罔赦之辜,爲人臣而處銓地,不能仰體我聖上無偏無黨之盛意,有一毫未盡於至公之道,則重罪當如何也。臣自聞此敎,惶懍悸震,措躬無地,如使臣注措之間,果能一出於至公,則何以得此聖敎哉。念臣鑑識不明,聞見孤陋,政例間疎謬之失,固多有之,而至於秉心以公,無負職責者,是臣自期,而遽陷於偏私之科,下而受臺章之凌藉,上而致聖批之未安,究厥所由,莫非臣罪,今何以日月之稍久,職名之閑漫,有所自恕,而揚揚出謝,以益其忘廉喪恥之罪哉。伏乞聖明,察臣情勢之萬分危蹙,亟命鐫遞臣職,俾得閑廢圭竇,以省宿愆,千萬幸甚,臣無任屛營祈懇之至。答曰,省疏具悉。爾其勿辭察職。
副校理權世恒疏曰,伏以臣,家有八十老母,疾病沈淹,牀簀爲命,殆將三十年于玆,近因脫着之失宜,重得感風之症,寒熱交攻,肢體疼痛,飮啖專却,氣息綿綴,兆症非常,藥餌罔效,元來癃痼之中,添此新祟,元眞之就下,不啻如水,臣晝宵扶將,不忍片晷相捨,館職移拜之後,久稽趨謝,憂遑之極,悚惕亦切,卽因館僚之陳稟,庚牌下降,怵分畏義,不得不祗詣於禁扃之外,而母病之危篤,如右所陳,情理煎迫,萬無離側供仕之望,咫尺天陛末由入謝恩命,玆敢冒死哀籲。伏乞天地父母,俯賜矜諒,亟許鐫遞,俾便救護,以伸至情,不勝萬幸,臣無任屛營祈懇之至。答曰,省疏具悉。爾其勿辭,救護母病。
戶曹參判李思永疏曰,伏以臣,年深病篤,精神筋力,殆無餘地,昨年夏,重患疝症,經年之後,始得生路,而至今餘症尙重,發作無常,上衝之際,昏昧悶絶,自是元症,而兩脚不收,若非扶持,無以起動,以此病伏,地部亞席,雖曰閑歇,而亦難堪任,臣之兼帶同義禁,職事尤緊,卽今多有未原情者,且諸囚議讞,各道放未放回啓,事多擧行,而自四五日來,重得非時痢疾,身委牀褥,不能登廁,專廢飮啖,氣若垂盡,且臣於樂安·濟州放未放回啓,有不可參涉之嫌,故本府開坐,而臣病且有嫌,不得隨參,不能備員,而不得開坐者數矣。以臣之故,而至令王府公事稽滯,臣誠惶恐悶慮,不知所措,臣若不進,則前頭開坐遲速,亦難必期,伏乞聖慈,亟遞臣本兼兩任,俾得專意調治,亦令王府公事,毋至稽滯,千萬幸甚,臣無任屛營祈懇之至。答曰,省疏具悉。卿其勿辭,調理察職。
巳時,上御興政堂。大臣·備局堂上引見,領議政李畬,右議政金昌集,判敦寧閔鎭厚,韓城君李基夏,左副承旨金德基,持平李禎億,校理李晩堅,正言洪禹寧,假注書權懋經·愼爾晉,記事官洪啓迪·宋成明入侍。畬曰,日氣蒸鬱,聖體,若何?上曰,無事矣。畬曰,瘡口今已完合乎?上曰,幾盡完合,而尙未盡完合矣。畬曰,近來旱乾太甚,去月雖得雨,猶不足於田穀,而昨日之雨,又未濡之,今若更雨,民事或可救,而猶恐不雨耳。上曰,頃日之雨,昨日之雨,雖幸,而尙未優洽,卽今有雨意,方此縣望矣。昌集曰,頃日雨雖不多,田穀牟麥頗蘇,今且有雨意,若得快注,則播種庶有望矣。上曰,雨若多注,則民事可幸矣。畬曰,小臣情迹,無更廁朝行之理,而國有大慶,宴禮將行,故不得已上來,病臥旅邸矣。今來一不登對,情理觖然,宴禮後,且有稟定之敎,故敢來耳。上曰,箚中有所云云,心甚觖然,大臣職責,不在筋力奔走,不可以疾病爲辭,情勢非復可論,速出論道爲望。畬曰,小臣情勢,天日在上,寧有毫分不察之道乎,向來缺幸蒙生死肉骨之恩,性命得全,而情事未暴,常常抱痛,不得以恒人自居,春間勉留雖勤,而以原任在都下,猶且不敢冒罪還鄕,今又入來,不可使聞於四方,病勢且篤,年來當夏,每以例症泄瀉腹脹,半身痿痺,今番宴禮,自多應接,氣息垂盡,不能起動,對人言語,聲氣斷續,以此病狀,萬無行公之望,雖被罪戮,決難擔荷重委,俯賜諒察,使之退保性命,此天地生成之大澤也,日夜仰望。上曰,大臣多在鄕曲,故春間勉留,出於至誠,而終不得留,相繼去國,缺然無已,今若重卜,意非偶然,疏批亦示眷注之意,而不我遐棄,力疾上來,誠爲可幸,洞察情事,少無難安之端,雖有疾恙,何可以此爲辭,念前後勤懇之旨,安心行公。畬曰,小臣惶恐不敢更達,每以累次開釋,無毫分難安爲敎,聖敎若不開釋,臣何敢擧頭於天日之下乎。以此入參起居之班,而至於仍據此任,斷無是望,臺啓復擧前獄,心甚怵惕不安,以此之心,何敢擔當國事乎?雖留臣,無爲也。上曰,置之元輔,欲共理國事,而一向辭免,不但觖然而已。非所望於元老大臣者也,須勿謙讓,安心行公爲望。畬曰,向日備忘中,有推恩施惠,有已行之例,令廟堂稟處之敎,而臣等俱有病,未能趁卽稟定矣。丙戌年前例,似宜援據,故謄書入來,而丙戌年,則以當宁三十年稱慶推恩一節,遵用甲子年大王大妃殿周甲頒慶之例,士夫則八十以上,常漢則九十以上加資,婦女則給米肉,此出老老之義,今番進宴,以聖候平復稱慶,意義與前稍異,且近來資級,多有濫雜之弊,今年加資之人,因此又爲加資,則恩典太濫,以此群議皆以爲,今番則加資一款,不必擧論云,其言似是矣。古有耆老宴設行之規,而不行已久,丙戌年,二品年七十以上,別賜衣資米肉,堂上文臣曾經實職者,武臣曾經牧府者,當行曾經四品實職者,賜以米肉,此則與加資有異,行之似好矣。昌集曰,今番則與丙戌前例有異,優老之典,不必擧行,而旣不加資,又不給米肉,則似涉埋沒,此則依前擧行,無妨矣。上曰,諸臣各陳所見。鎭厚曰,丙戌年則異於甲子矣,八十以上,皆以加資,而京都則不多,鄕曲常漢之冒受資級者,其數居多,此雖出於優老之典,而亦不無濫雜之端矣。基夏曰,臣在外時已聞大臣諸臣之言,臣之所懷,一與諸臣無異矣。禎億·晩堅曰,大臣諸臣之言,是矣。禹寧曰,濫雜之說,是矣,加資則不可輕施也。上曰,然則依大臣所達勿施,而米肉賜給,與加資有異,依前擧行,可也。畬曰,加資一款,旣不擧行,則婦女給米肉,似當竝寢矣。上曰,此亦加資一例事,竝勿擧行,可也。畬曰,罪籍中情犯可恕,年月稍久者,令禁府及吏曹抄稟事,則纔經大赦,似無可論矣。上曰,然。出榻前定奪畬曰,丙戌年則適當秋捧之時,故舊還上身布,有限年條蕩減停捧之事,而今番則旣非還上徵捧之時,舊身布五年條,纔又蕩減,更無可論事。至於外方久囚,申飭諸道監司,多定剛明官,聚於營門,相議處決,遠道則限四朔,近道則限三朔,論列啓聞,京獄罪囚,待刑判行公,斯速處決,此則雖在常日,亦可行之,依此分付,以示恤囚之意,似好矣。上曰,依前分付,俾無滯獄之弊,可也。出擧行條畬曰,都民施惠,異於外方,別無他道,藏氷米坊市民一年所出之數,爲五六百石,凶年則自賑廳出給矣。丙戌年,限五年蠲減,五年之限,盡於今年,自今又參酌,定其年限,減給則好矣。昌集曰,都民他無施惠之道,藏氷米,限年更減,宜當矣。鎭厚曰,若依前又減五年,則恐大過矣。上曰,限三年更減,宜矣。畬曰,藏氷米各司貢物主人所納之數,與坊市民所納稍多,而近來貢物下人,類皆蕩敗,進宴時亦多應役之事,坊市民所納,旣令蠲減,則貢物下人,獨不蒙惠,似爲不均,一體限年減給,何如?昌集曰,貢物主人,以受價之故,有所例納,而近來蕩敗旣甚,今番進宴時,奔走亦多,雖不可一依都民之年限,宜有參酌減給之事矣。畬曰,旣已蕩減,則年限不可與市民異同矣,參量下敎,何如?上曰,旣已蕩減,則似宜均施矣。德基曰,此亦限以三年,宜當矣。上曰,一體限三年,可也。出擧行條上曰,坊役苦重之弊,每每申飭,而猶且滋甚,更宜申明,俾無民怨也。畬曰,坊役中負持軍之役,最以爲苦,在前則以上番軍,劃送於負持之役矣。近來以坊民應役,而一年常爲累次,都下民戶雖多,而百般謀避,皆有屬處,不應坊役,數萬戶之中,應役者不過四五千戶,以此坊役偏苦,自前累欲變通,而未得善策,丙戌年,亦有變通之議,而終歸因循矣。坊民應役者旣少,而負持軍出定,率多濫數,應立十名,則例出二十名,應立二十名,則例出三四十名,以此尤爲難堪之弊,今雖不能大段變通,若今漢城府更定節目,以防避役之路,使坊民應役之數,凡於擧動時,負持軍應入之數,令兵曹問於差備及諸上司,永爲定式,俾無臨時濫定之事,則其弊庶可減省矣。上曰,負持軍參酌定數,勿爲濫定事,申飭好矣。昌集曰,此等事,雖加申飭,終爲末務,大抵坊民,皆有屬處,應坊役者鮮少,故有此偏苦之患,避役之類,先加整頓,庶或有益,而一時申飭而已,則終無其效矣。鎭厚曰,近來坊民之投屬處,名色甚多,故若干應役者,不堪其苦,大臣所達,誠然矣。只以卒更一事言之,始則大臣以下,各出其奴而爲之,不過一二年,常漢中有形勢者,亦皆厭避,此莫非國無紀綱而然,今雖變通,未必有大效,而其中本役稍歇者,自廟堂參酌除出,使應坊役,則亦豈全無所益乎。畬曰,某役應坊役,某役不應坊役事,漢城府自有定式,今復申明,則可以有效矣。上曰,謀避者多,應役者少,故每爲坊民之弊,謀避之類,爲先變通,負持軍勿爲濫定,此兩事,分付兵曹·漢城府,可也。出擧行條畬曰,義州罪人河莫龍事,曾有詢問他大臣之敎矣,莫龍當初落留,其罪已重,彼人捉送之際,中間逃躱之狀,尤極痛惡,雖曰義州之人,與彼人相連,愚迷所致,不知其爲死罪而犯之,邊上之事,宜嚴明死律,其罪發覺之後,何可不斷以當律乎,臣意,其當死非可疑,而諸大臣之意亦然矣。昌集曰,曾前亦不無此弊,而旣已發覺之後,宜用極律,使愚民有所懲戢矣。他大臣之意,亦皆以爲可殺矣。上曰,頃日筵中,有宜施一罪之敎,諸大臣之意皆同,莫龍梟示,可也。鎭厚曰,當自義州梟示於境上乎?上曰,梟示於境上,可也。出擧行條畬曰,此乃東萊府使權以鎭,以倭館撤供事,論列狀聞者也。朝家初不知館守倭已服其罪,使之責諭後撤供矣,今見此狀啓,館守倭,初旣以聽代官所懇,以致闌入,渠自慙悔爲言,此便是服罪也。後雖以魚菜托辭,更無可詰之端,丁丑年,旣有撤供前例,依狀啓,使之撤供,宜當矣。上曰,當初狀啓,無慙悔一節,故使之責諭矣,今則更無可詰之端,依丁丑例,撤供可也。出擧行條畬曰,黃海監司李濟上疏,旣經睿覽矣。疏中以病狀實難在職,而適當情勢難安之時,朝家不信爲言,聞其所患,果是實狀云,詳定事誠爲難處,蓋海西民役難堪,故當初有此詳定之議,而不善了事,然主管之人,若終始擔當,則或不無變通救弊之道,而其病狀如此,雖使仍留,必不擔當爲之,毋寧許遞,更送他人,凡有窒礙之端,使之從速擧行,宜當矣。昌集曰,李濟若仍置其任,則必不無區劃之道,而病狀如此,遞改,宜當矣。上曰,李濟累次陳疏,故令廟堂稟處,實病如此,則姑遞可也。畬曰,海西事,實多可慮,詳定設行之後,各邑無復舊樣,民心亦不如前,雖或仍行其法,宜有所從長變通,卽今擇差實難矣。李濟頃日疏中,曰詳定後民皆稱便,其說非矣,西來之人,臣亦聞之,豈有稱便之理乎,交代無論文南,另差以送,宜當矣。上曰,海西民役可慮,故初欲行大同,改以詳定,設法之初,豈易無弊乎。今復各別擇送,凡有窘礙處,變通,可也。鎭厚曰,海伯,曾無廟堂差出之規,當令政官問于廟堂乎?上曰,問于廟堂,各別擇差,可也。出榻前定奪畬曰,平安監司,以兵使移擬受點,而監司見遞已久,道內事多積滯,誠爲可悶,監司事體重大,固宜辭朝,而以兵使爲監司者,有除朝辭之例,今亦依此爲之,何如?上曰,監司除朝辭重難,而前有其例,則除朝辭,宜當矣。畬曰,已前李世華,以兵使移拜監司,除朝辭赴任矣。出榻前定奪畬曰,臣到京後,聞慶興府使全百祿,以虞候巡歷時,先文繫後不錄,城池修築,追後使爲成冊,發怒相較,因此輾轉,至於侵侮,兵使見罷,而其文報措語,極可怪駭矣,今日到賓廳,取見咸鏡監司罷黜狀下吏曹者,則雖不擧城池一款,而其前後文報,入於狀啓者,一如所聞,全無上下官道理,其可駭甚矣。城池修築,自其職責,虞候若使爲成冊,則宜卽爲之,豈必待先文繫後,方可擧職也?監司狀啓則以爲,未必不出於厭薄規免,若然則罪固尤重,而邊上宜先明紀律,紀律嚴然後,軍法可立,爲邊倅者,侵侮帥臣如此,帥臣號令,何以得行乎。此事實關國綱,監司雖已啓罷,臣意,全百祿宜拿問處之矣。昌集曰,臣得見其罷黜狀啓,全百祿言辭之悖慢,非比尋常,其罪不可罷黜而止,拿問宜當,北兵使之不爲直罷,借力於監司,亦甚瘦軟矣。畬曰,全百祿,旣侵侮兵使,而兵使唯以和解爲主,至其罷黜,又必借力於監司,其疲軟誠甚矣,兵使亦推考警責,似宜矣。上曰,以狀啓見之,全無上下官貌樣,殊極駭然,全百祿,拿問處之,北兵使,推考,可也。出擧行條畬曰,禁軍別將之職,領七百禁軍,爲任甚重,已前以外任爲之者有之,而未有如今番之以在絶塞者差出者也,慶源府使邊是泰,爲禁軍別將,而新府使吳廷錫,七月內未易赴任,是泰上來,因此漸遲,累月曠職,事體未安,臣意則禁軍別將邊是泰改正,在京武士中,擇差,何如?上曰,依爲之。出榻前定奪鎭厚曰,臣於丙戌秋間,以通津府使文武交差之意,陳達筵中,其時吏曹判書李寅燁,亦同入侍,自上俯詢後,仍有文武交差定式,而蔭官堂上,亦爲間間擇送之敎矣。厥後直以武臣差送,終無擧行之事,其在事體,殊未妥當,今番新除府使遞差,依前承傳,以文臣擇送,何如?上曰,新府使遞差,更以文臣擇送,可也。出擧行條鎭厚曰,鎭堡陞號,則以其萬戶,仍差僉使,自是規例,而近來兵曹,以窠窄之故,必以他人差送,雖是微末之任,不無迎送之弊矣。群山萬戶朱世贇,本鎭陞號之後,無端見遞,已出其代,而上年漕運時,法聖僉使所領船隻,多致臭載,而世贇所領,則二十餘艘,竝皆無事入來,其善擧職可知,況其履歷,亦可爲僉使,而朱世贇,仍爲陞差僉使,似好矣。上曰,朱世贇,果有擧職之事,則仍陞僉使,可也。出擧行條鎭厚曰,繕工監凡百需用,皆是戶曹所句管,故提調無所與知,至於營繕軍丁,尤多虛疎之弊,臣曾陳達榻前,別出軍色郞廳,使之檢察,而亦無大效,或役鉅而軍缺,或無役而給軍,不可無變通之道,臣意則提調二窠,使戶·兵判例兼,然後庶救此弊矣。且濟用監,尤是緊司,舊例,戶曹參判例兼矣,中間別出提調,而提調之無所與知,殆有甚於繕工,此亦吏·戶判例兼,實爲得宜。大抵國家用度,多係繕工·濟用兩監,尾閭之泄,最在於此,誠不可不慮也。此與官制變通有異,下詢於入侍大臣,何如?畬曰,閔鎭厚之此言,臣在外已聞之矣,濟用監,本是戶曹參判例兼,今以判書兼管,則不失舊制本意,而凡事檢察必勝之,閔鎭厚之言,似是矣。繕工監軍丁,專仰於兵曹,亦以兵判例兼,則其於管察,似便矣。昌集曰,臣曾待罪戶曹及繕工提調,稔知弊端矣,繕工則營繕役軍,兵曹不但趁不劃送,雖曰劃送,亦不準數,以此營繕之役,每患遷就,濟用監貢物之價,若自戶曹登時上下,則可以責應,而戶曹雖係應下之物,不卽上下,故事多苟簡,閔鎭厚之言,是矣。此與官制變通有異,而果未知其何如也。上曰,繕工提調,有各陵奉審時出去之事乎?鎭厚曰,然矣,但雖使戶·兵判例兼,有何妨於奉審乎?上曰,奉審雖不頻數,兵曹則事務緊重矣。畬曰,兵曹軍丁外,戶曹所上下甚多,戶判句管,則似尤緊矣。上曰,濟用提調,戶判例兼,繕工提調一窠,亦以戶判爲先例兼,以觀前頭形勢,可也。出擧行條鎭厚曰,內醫院玉樞丹劑入時,金箔,例自戶曹進排,而進上外餘劑,則金箔不爲趁前出給,人蔘貿用金箔,其斤數頗夥矣,此於事體,固甚不當,而關東進上蔘減捧之後,內局用度,尤覺苟簡,今後則金箔從實入,移文戶曹,使之進排,而人蔘上下之規,革罷,宜矣。或云,戶曹必以金箔之加數爲難,而內局人蔘絶之,則戶曹自當進排,金箔加數,不猶愈於人蔘之加進排乎?舊例金箔取用時,輒皆啓下,近雖入於文書減省之中,而有不敢自下變通,敢此仰達。上曰,人蔘出給,誠是謬例也,金箔令戶曹從所入進排,可也。出擧行條鎭厚曰,等威明然後名分嚴,事雖微細,不可忽也。內局進上之物,提調着署,而後宮所納,則掌務官着署,乃是舊例也,中間有一提調,竝與後宮所納,而誤爲着署,遂成謬例云,今後則一從舊規,兩殿進上及世子宮·嬪宮供上,則提調着署,後宮所納,則掌務官着署事,定式施行,何如?上曰,所達是矣,依此爲之,可也。出擧行條持平李禎億,正言洪禹寧啓曰,請門黜罪人崔錫鼎亟命遠竄。措辭見上上曰,勿煩。李禎億啓曰請前掌令宋宅相亟命削去仕版,請前內局提調趙相愚亟命削奪官爵。措辭竝見上上曰,勿煩。護軍韓配夏,性本狠愎,得罪名敎,擧世唾鄙,恥與同列,巧於附勢,藉其吹噓,自叨湖臬,恣行凶臆,不法之事,有難殫擧,而姑以其一二難掩者而言之,鞫獄死囚,符同起訟,偸占士夫之族山,而怒其本官之不承風旨,則置諸貶目,而終至於移關勒決,縱其庶姪,橫行列邑,大小獄訟,惟貨是吉,有一守令,摘發其罪,略加笞罰,則乃反捉致其下吏而杖殺之,又復置其守令於下考,其曾居內浦也,與一生進人同里閈,情好甚篤,而及爲方伯,凭藉威勢,欲奪其先山年久入葬之地,刻期掘移於一朔之內,且大起私第於道內,運材之役,遠及於百里,鞭扑嚴急,民不堪命,牛贖之錢,隨邑殘盛,各有定數,逐朔督捧,盡歸尾閭,而使其家奴屠牛販賣,狼藉市中,身爲道主,躬自捉奴,分遣營隷,隳突閭里,因緣作弊,罔有紀極,一道嗷嗷,無辜籲天,其多行不義,專肆殘虐之狀,決不可以已進而置而不論,請護軍韓配夏削去仕版。上曰,更加詳察而處之。洪禹寧啓曰,昨年館學儒生,疏斥崔錫鼎類編之擧,實是尊經衛道之義,而其時大司成尹星駿,身據師席,謟附當路,出力營護,排抑正論,或恐疏語得徹,天心開悟,經營揣摩,多般沮敗,乘其捲堂之隙,助成攘奪之謀,而敢請裁處,用意崎嶇,至於儒罰之解否,自有士林之公議,雖以人主之威,有不能强之者,而星駿替當齋任之事,勒去罰名,惟意所欲,略無忌憚,其辱賢關而壞士習,莫此爲甚,物情駭憤,久而益激,如此不公死黨之人,決不可置而不論,請前大司成尹星駿削奪官爵。上曰,不允。一代文體之正變,所關非細,而都在試官之所尙,則掌試之任,顧不重歟?近來考取,多不中程式,識者之憂,槪已久矣。今番監試一所終場居首尹鳳九試文,全脫科式,大異常格,篇首至有再拜敬悉等語,且多用語錄,有違事目,而不但不爲黜去,乃反置諸高等,榜出之後,人皆爲駭,其在正文體重科式之道,決不可置而不論,請監試一所試官竝命罷職。上曰,依啓。上曰,尹鳳九及忠淸左道榜拔去事,令該曹稟處矣,大臣之意,何如?畬曰,一時文體,由於科場取舍,而尹鳳九之文愚再拜,乃是規例之外,拔去之論,不知其非矣。昌集曰,科文之不用語錄,亦科場事目也,而尹鳳九,多用語錄矣。畬曰,忠淸左道策文,題不善出云,而臣未詳其如何,臺啓所謂拔去之者,當擧一榜而拔之乎,只拔其終場入格人乎?禹寧曰,終場收券,十餘軸云,而傳者或云此亦虛張,擧子中自好者,率皆還出,若干人製呈,其榜之亂雜如此,罷其全榜,好矣。上曰,然則不但終場耶,拔去之啓,與罷榜有異矣。畬曰,一榜全罷重難,先朝受敎曰,罪在試官則罪在試官,罪在擧子則罪在擧子矣。昌集曰,臣聞湖中之言,終場日,擧子盡出,留製者僅十分之一,以此收券,不成科擧貌樣,公議皆以爲非,而初中場盡罷,則誠爲冤抑,終場入格人,拔去,宜當矣。德基曰,會試考講所揭榜,以策文入格人,使勿應講則好矣。鎭厚曰,大科尙遠,入格試券,收聚上來,則可以知之矣。畬曰,大凡試法宜嚴矣。昌集曰,然則策文題,當今條禁令,不問矣。上曰,京試官拿問事允從,而科事最重,故欲詢問而處之,一榜全罷,似涉重難,終場入格人拔去,尹鳳九拔去,可也。全羅右水使李碩寬,本以狂悖之人,酗酒使氣,到處見敗,逮授本職,沈溺酒色,全抛戎政,侵漁所屬列鎭,罔有紀極,巡到各邑,刑杖過濫,且多駭擧,所帶褊裨,又從以憑藉作弊,所經一路,莫不騷然,沿邊禁松摘奸,雖是職事所管,發遣無賴軍官,受賂狼藉,推論紛紜,民不支堪,怨聲載路,如此之人,決不可仍置邊閫之任,請命罷職不敍。上曰,更加詳察而處之。李晩堅曰,臣有區區所懷,敢此仰達。古人云,變不虛生,必有所召,天災地異,何莫非可驚可畏,而目今切迫之憂,未有甚於旱暵,比年以來,無歲無之,而豈有如今日之慘酷也?播種愆期,兩麥全失,前頭民事,誠爲渴悶,而應天弭災之道,不在於虛文末節,而亶係於殿下一心之誠與不誠耳,今番宴禮,雖不得不勉從群下之請,而法筵纔撤,備忘旋下,憫旱憂民之誠,溢於辭表,群下莫不感祝,上天豈無孚應之道,而奈何連得小雨,而猶未快注,豈應之之實,有所未盡者耶?天人一理,彼此無間,方寸纔動,誠僞立見,儻殿下一念戒懼,恒存對越之誠,凡於政令施措之間,克祛虛文,惟務實德,則何難乎迓續休命,轉災爲祥乎。上曰,儒臣陳戒,出於忠愛之誠,特用嘉納焉。晩堅曰,近來僚員,位甚不齊,經筵入番,事甚苟簡,在京無故人,不拘解由,後日政差出,使之推移入直,何如?上曰,依爲之。竝出榻前下敎晩堅曰,今者以崔錫鼎遠竄事,兩司合辭,公議方張,職居論思之地者,固當齊聲力請,期於允許,而昨年臺啓之論劾臣兄晩成,以冒嫌爲言,則臣於崔錫鼎之事,固不敢參涉,而大凡近來臺啓,雖是體例間事,多不允從,群情頗以爲抑鬱矣。上曰,旣已削黜,朝家處分,出於參酌,遠竄則過矣。諸臣以次退出。燼餘
上在慶德宮。停常參·經筵。
夜一更,月入軒轅左角星內。
仁祖大王忌辰齋戒。
南致熏啓曰,左議政三十二度呈辭到院,而以國忌齋戒,留院之意,敢啓。傳曰,入之。
金德基啓曰,大司憲鄭澔未肅拜呈辭,執義李喜朝,掌令鄭必東·鄭東後,持平沈宅賢在外,持平李禎億呈辭,今日以監察茶時之意,敢啓。傳曰,知道。
南致熏啓曰,廳中位甚不齊,出納之際,事多苟簡,今聞同副承旨許玧,自鄕入來,卽爲牌招察任,何如?傳曰,允。
以左議政徐宗泰三十二度呈辭,傳于李敏英曰,遣承旨敦諭。
右議政金昌集,繕工提調閔鎭厚,禮曹參判李晩成啓曰,臣等,進詣明陵莎草有頉處奉審,則陵上坤·辛方高一尺五寸,廣一尺五寸,酉方高二尺,廣二尺,庚方高三尺,廣二尺,丙方高八尺,廣七尺,丁午間高三尺,廣一尺,巽巳方高一尺五寸,廣三尺,乾方高一尺五寸,廣二尺,皆已枯損,一如陵直所報,此外亦有片片枯損稀疎之處,蓋因上年秋修改之後,着根未固,値此旱乾,致有枯傷之患,而細察根莖,則雨後頗有新葉抽生之處,所謂永損處,亦頗萌芽,前頭連有雨澤,則不無回蘇之望,而卽今所見,雖爲未安,七月以前,以地家所忌,不得修改云。待道臣秋奉審後稟處,恐似合宜,有頉處,圖形以進之意,敢啓。傳曰,依啓。
右承旨李敏英書啓,臣承命敦諭于議政府左議政徐宗泰,則以爲臣抱此沈篤之疾,危切之懇,至今未蒙恩許,實是始望之外,日夕不勝悶塞,然而竊伏計之,聖明之下,本無不得自伸之情,只恃仁恩所覆,庶幾朝夕得命矣。卽者慮外,近侍降臨,又有諭敎,特宣責勵之旨,旣溫且嚴,臣旣九頓驚惶,心膽隕墜,莫知置身之地,臣之不才,雖不能有所猷爲,而旣已忝冒至此,殫竭駑鈍,以筋力報答聖恩之萬一,是臣之夙夜銜結於中者,而只緣臣癃衰已極,危疾嬰纏,心神都盡,氣息未微,雖欲自力强起,祗承明命,自顧病狀,萬萬已絶其望,虛帶重任,垂閱三朔,旣損國體,亦妨賢路,負釁之中,罪戾日深,徊徨涕泣,惟祈聖主之哀憐矣,臣迷隕不能悉陳下情,待其稍定,謹欲冒上文字,仰請誅譴云矣,敢啓。傳曰,知道。燼餘
上在慶德宮。停常參·經筵。
仁祖大王忌辰。
許玧啓曰,大司憲鄭澔未肅拜呈辭,執義李喜朝,掌令鄭必東·鄭東後,持平沈宅賢在外,持平李廷億呈辭,今日以監察茶時之意,敢啓。傳曰,知道。
李敏英啓曰,左議政箚子到院,而以國忌正日,留院之意,敢啓。傳曰,入之。
左議政徐宗泰箚曰,伏以臣當遞而未遞,宜譴而無譴,惶悶抑塞,無地措躬,昨於萬萬念外,承宣以聖旨臨諭,責勉愈隆,此豈愚賤下臣所可承當,臣五情震悸,不自知感極而流涕也。念臣病痼情蹙,實有難冒之勢,而辭單屢徹,訖未蒙矜許,而乃有謬恩之荐加,只恨臣誠淺,懇迫之情,未能仰格於仁覆之下也,臣之病狀,若謂全不能運動,則是欺罔也。只是積有傷剝,心神亡失,臨事而不省,膈痰增痞,昏窒頻發,每夜眠如醉如醒,大抵如枯木死灰,而爲朝暮待盡之喘耳。臣在盛壯,識慮昏蔽,本非宰物任事之人,況今病隨老劇,百事憒憒,其不敢强顔久玷於論政之地者,實出於自量之眞情,政此論相之日,亦豈非聖朝之所宜許者哉。且臣深負釁戾,日者箚中,已敢陳之矣,合啓重發之後,臣之頃來仰陳藥院諸臣情實者,歸於謾上護黨之科,又伏見近日合啓,逆孥·按獄兩款,爲之重案,而逆孥事則臣承下詢,誤達律文,按獄事則臣亦中間參按,到今安得晏然,數段辭語,令人危怖,譴何竝缺體所宜,因仍處職,寧有是理哉。臣之情勢,人所共知,又其病情缺已久,而頓無起色,萬無自力,祗承明命之望,違傲之罪,益當萬死,伏席涕泗,彌增戰越,伏乞聖慈,天地父母,察臣至衷,亟賜斥免,仍議臣罪罰,不勝萬幸。取進止。答曰,省箚具悉卿懇。箚單之批,已示決難允副之意,而只緣誠淺,莫回遐心,缺然且憐,無以爲諭,箚末引嫌,殊涉太過,卿其亟斷巽牘,卽起視事,共濟時艱。仍傳曰,遣史官傳諭。燼餘
上在慶德宮。停常參·經筵。
自午時至酉時,日暈。夜一更,月暈。
太宗大王忌辰齋戒。
許玧啓曰,大司憲鄭澔未肅拜呈辭,執義李喜朝,掌令鄭必東·鄭東後,持平沈宅賢在外,持平李禎億呈辭,今日以監察茶時之意,敢啓。傳曰,知道。
李敏英啓曰,左議政三十三度呈辭到院,而以國忌齋戒,留院之意,敢啓。傳曰,入之。
又啓曰,領議政箚子到院,而以國忌齋戒,留院之意,敢啓。傳曰,入之。
金德基啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
又以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
以左議政徐宗泰三十三度呈辭,傳于李敏英曰,安心調理。
李敏英啓曰,左承旨兪命雄,同姓五寸姪通德郞峻基身故,服制已行四日,出仕,何如?傳曰,允。
金德基啓曰,卽今監察,或以在外臺官相避引入,或因今番武所啓辭在囚,一員則以獻陵祭監進去,二員則以監試會試兩所考講進去,大政新差多員,皆未經本府署經,風雲雷雨·山川雩祀,兩處祈雨祭受香,在於明日,而祭監·監察,無推移進去之員云,在前如此之時,雖未及署經,有啓稟變通之例,今亦姑爲變通,使之署〈經〉前分進,何如?傳曰,允。
領議政李畬箚曰,伏以臣於日昨前席,冒陳衷懇,乞蒙斥退,顧其悲苦之情,恧蹙之蹤,聖鑑孔昭,寧有未燭,而溫音其撫,不賜開許,臣惶恐不敢罄其腷臆,泯默而退,無非臣誠意淺薄,莫能孚感於仁天,撫心自悼,抆泣何言。噫,人臣立朝事君,孰無效力當世之心,而至於量力度分,知其不能而止者,亦古人去就之定則也,無論臣情迹之如何,但以其旣往所已試而已驗者揆之,此時此任,可知必不堪也,旣知其必不堪,而上以姑息爲思,下以寵利爲榮,可止而不止,欲去而强留,畢境僨敗,上下俱病,寧不寒心哉?臣之上來,本非敢爲擔荷重委之計,而聖明,召臣以宴禮,臣不得不來,宴禮旣經,則其不容仍據於政事之堂,固決矣。臣之忱悃,天日照臨,使臣苟有一毫假飾,臣固萬死自甘,且臣癃衰已極,痼疾嬰身,在鄕之日,杜門靜伏,僅得延活,及入都下,日有接應,不能調息,纔過宴禮,氣息頓盡,心神迷亂,如醉如夢,僵委旅邸,實無復起之望,而縷喘猶存,意欲一經登對,三昨,力病詣闕,幾於顚仆,退還之後,氣竭中煩,飮冷過多,泄患猝劇,洞瀉不禁,一夜晝之間,須至危迫之境,服藥調救,急勢乍定,而眞元陷敗,無復餘地矣。蓋臣素有胃病,每當夏日,下泄廢食,殆於危死,根委積久,歲爲恒患,種種諸症,皆祟於此,今年未及盛暑,而勞損虛憊,已復重發,如此病深氣薄,難更枝梧,若欲强策殘軀,起當職務,其立見殞絶必矣,尙何裨補之可論乎,虛縻重任,一息靡寧,玆敢不避煩冒,仰首鳴號。伏乞聖慈,天地父母,諒臣匹夫之志,難於自變,怜臣垂盡之病,不可强起,將臣所叨職名,亟賜遞免,以全終始生成之澤,不勝萬幸。取進止。答曰,省箚具悉卿懇。日者敦召,豈但在於宴禮哉?弘濟時艱,深有望於元輔,則顧予倚毗仰成爲如何,而不體予面諭之勤懇,巽牘又上,祈免太過,愕然之極,繼以愧恧,不知所以爲諭也。以言乎情勢,則無一毫難安之端,以言乎疾恙,則卿之年齡,未至篤老,從容將理,勿藥有喜,況大臣職責,不在於筋力奔走,其不可棄予邁邁,恝視國事也,明矣。卿其思王室之多難,念古人之盡瘁,毋執撝謙,速出議政,用副予如渴之望。仍傳曰,遣史官傳諭。燼餘
上在慶德宮。停常參·經筵。
午時未時,日暈。夜自二更至四更,月暈。
太宗大王忌辰。
以備忘記,傳于李敏英曰,史官二員待命,騎馬六匹立之。
兪命雄啓曰,左議政三十四度呈辭到院,而以國忌正日,留院之意,敢啓。傳曰,入之。
金德基啓曰,備邊司郞廳,以大臣意來言,今日賓廳坐起日次,而國忌相値,不得來會云矣,敢啓。傳曰,知道。
又啓曰,持平李禎億,再啓煩瀆,退待物論矣。傳曰,知道。
李敏英啓曰,史官二員待命事,命下矣,史官不備,以宣傳官一員,代送之意,敢啓。傳曰,知道。
又以禮曹言啓曰,今此增廣監試覆試試官,今方磨鍊,而堂下侍從中,無故可擬之人乏少,前正郞洪萬遇,前正言韓永祚,前司書申思喆,前正言李端章,不得已以前職擬望以入,而令該曹口傳付軍職,何如?傳曰,允。
又以禮曹言啓曰,今此監試覆試,設場於本曹,郞廳無直宿之處,依例闕門外朝房直宿之意,敢啓。傳曰,知道。
以左議政徐宗泰三十四度呈辭,傳于李敏英曰,安心調理。
兵曹口傳政事,洪萬遇爲副司直,韓永祚·李端章·申思喆爲副司果。
金德基啓曰,大司憲鄭澔未肅拜,執義李喜朝,掌令鄭必東·鄭東後,持平沈宅賢皆在外,持平李禎億呈辭,監察茶時,已過三日,殊涉未安,除在外外,呈告未肅拜人員,竝卽牌招察任,何如?傳曰,允。
李敏英啓曰,行禮曹判書姜鋧,行戶曹判書李寅燁,議政府右參贊李墪,行司直任弘望·朴弼明,試官牌不進,推考傳旨,今方捧入,而承牌之員數少,事甚苟簡,竝更爲牌招,何如?傳曰,允。
持平李禎億啓曰,愚陋如臣,猥玷言職,居常愧懼,若在鍼氈,向日三臣停啓,己未免率爾之責,而日昨,以韓配夏削版事,有所論啓矣。今聞物議,皆以當請按覈,而不爲請拿爲非,擬律不審之失著矣。且其職名乃僉知,而不能詳察,書以護軍,此莫非臣新入臺地,觸處生疎之致,以此以彼,俱不可晏然於職次,請命遞斥臣職。答曰,勿辭。
大司憲鄭澔啓曰,持平李禎億,以措辭同上引嫌而退,職名誤書,雖非大段,擬律失當,有關臺體,請持平李禎億遞差。答曰,依啓。燼餘
上在慶德宮。停常參·經筵。
自巳時至申時,日暈。
下直,金浦郡守金夢瑞,兔城僉使李泰徵,薺浦萬戶李天起。
李敏英啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
金德基啓曰,前大司成尹星駿罷職事,命下矣。臺諫方以削奪官爵論啓,罷職傳旨,不得捧入之意,敢啓。傳曰,知道。
李敏英啓曰,憲府多官,或在外,或未肅拜,大政新除授許多守令,尙未署經,夫馬等待之弊,委屬可慮,除在外,竝卽牌招,以爲開坐署經之地,何如?傳曰,允。
兪命雄啓曰,卽今廳中不齊,行都承旨南致熏呈辭入啓,右副承旨金相稷在外未上來,左副承旨金德基,今日病不仕進,出納之際,事多苟簡,左副承旨金德基,卽爲牌招察任,何如?傳曰,允。
以備忘記,傳于許玧曰,今下弓矢,兔城僉使李泰徵處給送。
以左議政徐宗泰三十五度呈辭,傳于許玧曰,安心調理。
許玧,以兵曹言啓曰,今五月初十日,忠義衛李鶴齡,良人趙順泰等稱名人,自興化門入來,差備門外擊錚,極爲駭愕,竝令攸司囚禁治罪,同門守門將辛宇泰,常時不能禁斷雜人,以致闌入,亦難免其責,推考,何如?傳曰,允。
傳于許玧曰,召對爲之。
傳于許玧曰,江都築城時監董人等,令該曹考例,稟處。
金德基,以備邊司言啓曰,本司堂上,不爲不多,而坐起出令之後,以不得備員,停寢者數矣,日者次對,亦不得備員入侍,其在事體,實甚未安,昨日賓廳坐起,以國忌頉稟,本司之坐,出令於今日矣,堂上,除受由與入試所外,皆稱病不進,又不得開坐,殊涉未便,至於戶曹判書李寅燁,禮曹判書姜鋧,引入已久,無意行公,地部之事務曠廢,金吾之罪囚積滯,委屬可慮,竝爲先牌招察任,何如?傳曰,允。
傳于許玧曰,歸厚署棺板一部,送于內需司事,言于該曹。
李敏英,以禮曹言啓曰,卽接社稷署所報,則祭壇之設築,已經累百年,四面階砌,往往傾欹,而至於第二壇北面階砌,尤爲圮側,落陷之患,極爲可慮,其中石理之疎惡者,十居七八,陳久傷濕,雖以手瓜剔抉,片片缺落,亦難保其持久。莫重祭享之地,及時修改之擧,似不容少緩,諸執事廳與前面月廊香廳,階前盤松,蔓延于南邊長廊上,體幹壓重,將有傾覆之患,而間架傾側,土木破落,祭享時諸執事,決難入處云。莫重祭壇之傾圮,至於如此,事涉可慮,臣曹與本署提調,眼同奉審,定其修改與否後,稟處,何如?傳曰,允。
金德基,以兵曹言啓曰,卽接南所衛將牒報,則昨日初昏,都摠府南墻內,生松一株,爲風顚仆云,令該所卽爲斫去之意,敢啓。傳曰,知道。
正言李相成啓曰,請前大司成尹星駿削奪官爵。全羅右水使李碩寬,請命罷職不敍。措辭竝見上慶尙監司李師尙,本以陰險麤鄙之人,自知身負重累,不容於淸議,謟附權要,締結黨援,日夜追逐,忙忙急急,凡諸危怕憯譎之事,無不攘臂擔當,昨年館學章甫,爲辨僭書,將欲叫閽,則身居喉舌,徑先訐訴,致今日多士大論遏而不達,其求媚相臣,欺蔽天聰之狀,萬萬絶痛,輿情憤惋,至今未已。且於頃年凶潛親鞫之時,聖敎不啻嚴截,至以營護林溥,重被罪譴,則其綢繆謀議之迹,業已聖明之所洞燭,而及按嶺臬之後,溥之從兄演,干連溥獄,見配道內者,送馹邀致,與同寢處,過勸杯酌,終至致斃,人之疑惑,固無所不有,而出給營簿米太六七十石,且令各邑運柩護喪,跡其所爲,其陰嗾凶溥,構成大獄,與諸罪人終始和應之狀,昭不可掩,其爲情節,誠極痛心,而況當玉候違豫,中外焦遑之時,稱以壽宴,招集守宰,大設宴具,廣聚女樂,道內守令,或言其不可,則反諉略設,恣意讌樂,沈湎流連,無異平常,渠雖無狀,苟知人臣分義,則安敢乃爾。其他貪縱不法之狀,固不可一一殫記,而到今衆惡皆歸,群情益激,如此背公死黨,樂禍蔑義之人,不可不嚴加懲斥,以一勵百,請慶尙監司李師尙,削奪官爵,門外黜送。答曰,不允。尹星駿罷職,末端事,依啓。
大司憲鄭澔,掌令鄭必東,正言李相成啓曰,請門黜罪人崔錫鼎亟命遠竄。措辭見上答曰,勿煩。
大司憲鄭澔,掌令鄭必東啓曰,請前內局提調趙相愚亟命削奪官爵。請前監司韓配夏拿問定罪事。措辭竝見上答曰,依啓。末端事,不允。
京畿監司金演疏曰,伏以臣於日昨合啓,新添一款中,希載諺書,有曰無或罪或赦等語,有不容泯默自安者,敢此露章首實,以冀聖明之垂察焉。蓋判尹李彦綱,曩日之曠被誣衊,大爲公議之所稱冤,而人無辨之者,臣嘗慨然于中矣。適於丙戌秋間,待罪金吾,連參鞫坐,取考其時文案,則辛巳十一月十九日,罪人順命之招,以爲希載諺書中,有曰其妻接置李判書家婢子,以爲譏察吾家之階,且與金春澤·洪箕疇等相奸,爲漏泄淑貞行凶之計云,而及至希載就拿之後,鞫廳以此發問,則其招以爲,元無抵書順命之事云。然則彦綱被誣一款,自歸虛罔,故乃於榻前疏決之時,敢陳事實,自上有當初臺啓,大不近理之敎,伊日崔錫鼎亦承下詢,乃以彦綱所遭,極爲冤枉等語,略有所陳達,而至於諺書有無之說,未曾發行,伏想聖明,亦必記存之矣。到今以臣所達之語,便添大臣論罪之一案,臣之惶隕蹜踖,已不可言。且向來疑臣者,或以爲,旣曰希載元無抵書順命之事云,則何獨爲彦綱搆捏之端,而不爲竝暴待命諸臣之冤狀乎云,此則蓋未詳臣之本意而然也。臣之本意,非以彦綱爲獨冤,而伊時諸臣爲不冤也,蓋彦綱之被彈,由於順命之誣招,而希載所供,旣曰元無抵書之事云爾,則此可爲彦綱伸雪之端,而至於諸臣所欲辨者,無論其言語有無之如何,旣非文案所載錄者,則不過出於中間悠悠之談,而希載之招,旣曰元無諺書之事,此必順命所自爲之,則順命所稱諺書中云云之說,盡歸虛套,而諸臣心事,自然伸白,與抱冤未暴者有間,無容臣之竝擧爲說,此豈臣有所左右於彼此者乎?臣竊不勝慨然之至,而亦莫非臣之平日言行,不能見孚於同朝之致,自訟之外,尙誰怨尤,臣前以此受人疑謗,而今者臺言又復如此,則凡有咎責,理難倖免,而緣臣妄語,至於移罪他人,則在臣廉義,何可晏然冒據於職次乎?臣治疏將上之際,卽伏見今日合啓,則臺官亦知其爽實,略改前說,而其所謂筵臣,卽指臣身而言,則臣之不安,更加一層矣。玆敢冒死仰籲於宸嚴之下,伏乞聖慈,亟罷臣職,以謝人言,以安愚分,不勝幸甚,臣無任兢惶祈懇之至。答曰,省疏具悉。卿其勿辭察職。
江華留守閔鎭遠疏,伏以臣自昨年以來,卽一未勘律之罪人也。旣無伸暴之路,長在席藁之中,跧伏鄕廬,不能自齒於恒人,日者聖候康復,法宴載設,實宗社無彊之休,臣民罕覩之慶,百僚懽抃,跛躄聳動。如臣者,身居宰列,最被恩私,其欲仰瞻咫尺之天,少伸犬馬之誠者,此情豈有窮已,而顧念罪名至重,釁累難濯,終不敢以滓穢之蹤,玷汙於舞蹈之班,回首象魏,五情飛越,寤寐耿結,彌日而不自定,此際江都保障之任,遽及於臣身,臣誠驚愧惝怳,莫知其所以也。夫此時此任,關係甚重,以臣才具,本不合叨冒,矧又身陷大僇,目以欺詐,則苟逭刑章,亦云幸耳,尤豈可擧論於掄簡之地,而兩都居留,有窠輒除,有若非臣莫可者然,臣之一身私義,固不足言者,有損於朝家任人之方,爲如何哉。伏況臣曾忝是職,蔑效涓埃,妄興土功,徒積怨謗,到今四年之後,乃敢冒恥復莅,則一島士民,豈不大以爲駭,而譏笑朝廷也哉?至於籌司例兼,前日聖批,已賜開釋,而諉以例兼有所區別者,揆以政體,終涉苟簡,此亦臣難安之一端也。臣之情跡,決不可抗顔趨班,前後苦籲,輒蒙矜許,仰載體下之仁,唯思隕結之報,而乍遞旋授,又致一番撕捱者,亦獨何哉?噫,匹夫失所,聖王所恥,今臣之狼狽窮蹙,無異赤子之宛轉叫呼,仰惟父母之慈,豈不有以俯諒而哀憐之乎?伏乞聖明,亟遞臣新授職名,仍命選部,永勿擧擬,俾得以畢命田野,隨分飮啄,天地生成之澤也,臣無任瞻天仰聖瀝血祈懇之至。答曰,省疏具悉。欺詐之斥,大是情外,一向引嫌,實涉太過,卿其勿辭,從速察職。
午時,上御興政堂。召對入侍,參贊官許玧,侍讀官李晩堅·李澤,假注書權懋經,記事官洪啓迪·宋成明入侍。晩堅,進講節酌通編,自答趙子欽,止士友之望。上曰,下番讀之。澤,進講,自答李周翰,止問心說。晩堅,釋文義曰,聖賢工夫,於日用之間,當存省察之功,無少間斷,故孟子曰,道不達意,此聖明所當作念處也。上曰,道不達意,反已自求,則何達之有。澤曰,於心志功夫,當着力用功,此亦留念處也。上曰,然。晩堅曰,不改聖傳,實是尊經之義,而近來禮類一書,刊行于世,天鑑孔昭,火其書,益加勉勵,斯文大幸。澤曰,先儒註釋,各異其說,朱子曰,此有闕文矣。澤曰,毫毛勻石之喩,與孟子枉尺直尋之說有同,未有枉己而能正人者,捨功利而明義理,乃所當留念處也。上曰,然。澤曰,近以聖候未寧,久廢法講,何幸迺者玉候康復後,有召待之命,群下欣忭,有倍於前,第患候纔差,聖學已就,必不着力於學問上工夫,故敢達。上曰,吐多有誤處矣。晩堅曰,不敢擅改,故多有誤處矣。澤曰,此間下間有誤吐矣。晩堅曰,工夫若到極處,則喜怒發皆中節矣。晩堅曰,玉堂闕員,勿拘解由,後日政差出之意,頃已陳達矣,今皆罷職,經筵入番,無以推移,故敢達矣。上曰,別單書入事,分付,可也。
巳時,上御興政堂。藥房入診,都提調李頤命,提調閔鎭厚,左承旨兪命雄,假注書權懋經,記事官洪啓迪·宋成明,醫官金有鉉·崔萬尙·許坫·吳重卨·李得英·白光璘·玄孝綱入侍。頤命曰,連日欲雨,日氣陰曀,聖體,若何?寢膳之節,一樣乎?上曰,一樣矣。頤命曰,左右瘡處,俱生小癤,又有赤爛之勢,閭巷之間,或有此等疾恙,而此則瘡處完合未久,便身行動,坐臥之際,互相磨戞,故似有此患,而伏慮則罔涯矣。上曰,癤斑處癢甚,故寢睡未穩矣,連次糝付滑石,以此寢睡小得安穩矣。頤命曰,醫官入侍,先爲診察,何如?上曰,唯。有鉉·萬尙·坫,以次入診,有鉉曰,脈候昨有頻數之漸,今日則平順調均矣。萬尙曰,夏日當午則脈候似易頻熱,而卽今脈候,極爲平均矣。坫曰,脈候左邊則似數矣。頤命曰,鍼醫入侍,亦爲診察,何如?上曰,唯。重卨·得英·光璘·孝綱,以次入診。有鉉曰,神聖散劑入,而此藥性燥,故菉黃散,亦爲劑入矣。上曰,至人定末,辛痛矣,人定後則痛勢似愈矣。有鉉曰,卽今以黃柏·苦參煎水,連次淋洗,糝付菉黃散,宜當。諸醫皆以爲,夕間淋洗糝付,則似好矣。有鉉曰,非直今年,已前有如此苦痛之時乎?上曰,已前則無大段痛處矣。有鉉曰,雖閭巷常人,洗滌不以時,則例多此病矣。頤命曰,此則舊腫處餘毒也。有鉉曰,昨日久付蓮葉乎?今則付糝藥末,亦以蓮葉付之,似好矣。頤命曰,日三四淋洗,連糝藥末,似好矣。上曰,唯。頤命曰,八味元,新爲劑入矣,進御今已幾日乎?上曰,過七八日矣。頤命曰,暑月,肉桂·肉蓯蓉助下燥熱侯,恐有害於此病,姑爲停止,進御腎氣丸,似宜矣。上曰,劑入,可也。頤命曰,日氣如此,內殿氣候,若何?向來面部·手部痛處,及近來耳痛症候,加減,何如?上曰,今則少愈矣。頤命曰,內殿患候,勿言外間事,曾有傳敎矣,雖有患候,而外臣趁未聞知,以此醫治後時,此後則患候症情,言于醫官,趁時劑藥以進,宜當。上曰,依爲之。頤命曰,王世子氣候若何,額上瘡候,加減,何如?上曰,姑無事矣。諸臣以次退出。燼餘
上在慶德宮。停常參·經筵。
夜一更二更,月暈廻木星。
下直,襄陽府使金斗南,蔚山府使朴澄,慶源府使吳挺奭,楊下萬戶朴祉昌。
藥房都提調李頤命,右承旨李敏英啓曰,近來旱氣日甚,朝晝異候,伏未審,聖體,若何?膏藥旣命停進,醫官又罷別直,瘡處已盡完合,無復餘憂乎?臣等憂慮未易,敢來問安。答曰,知道。無事,瘡口今已完合矣,勿爲問安。
中殿問安。答曰,知道。
金德基,以都摠府言啓曰,今日入直軍士,中日習射,請出標信。傳曰,知道。
以左議政徐宗泰三十六度呈辭,傳于李敏英曰,安心調理。
金德基啓曰,近緣禁府堂上之久不行公,獄囚多滯,委屬可慮,判義禁姜鋧,知義禁李彦綱·李墪,同義禁李思永,竝卽牌招察任,何如?傳曰,允。
許玧啓曰,吏曹郞廳來言,今日爲政事命下,而判書金宇杭上疏入啓,參判尹德駿呈辭受由,參議李宜顯病不來,不得開政云,參議李宜顯,牌招開政,何如?傳曰,允。
以備忘記,傳于金德基曰,今下弓矢,慶源府使吳挺奭,楊下萬戶朴禮昌等處給送。
傳于李敏英曰,吏·兵判疏批已下,卽爲牌招察任。
許玧啓曰,吏曹判書金宇杭,特召之下,違牌不進,事極未安,參議李宜顯,疏批已下,竝卽牌招開政,何如?傳曰,允。
李敏英,以禮曹言啓曰,臣晩成與都提調行判中樞府事李濡,進詣社稷署,奉審祭壇,則四面階砌傾欹偏側,鮮有完全之處,驟而見之,雖似未安,姑無目前落陷之慮,則設築已過累百年,到今擧全體,一倂毁撤修改,事軆重大,更觀前頭稟定,而就其中尤甚動搖處,爲先因舊修補,似爲合宜,至於執事廳與前面月廊,則果爲盤松枝幹所壓,易致壞傷,一如本署所報,此則差退改構,有不可已,待秋擧行,亦似便當,敢啓。傳曰,知道。
金德基,以兵曹言啓曰,今五月十二日,司譯院前銜李再白稱名人,自開陽門入來,差備門外擊錚,極爲駭愕,令攸司囚禁治罪,同門守門將辛宇泰,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,禁軍別將邊是泰改正事,命下矣。所授加資,依例還收之意,敢啓。傳曰,知道。
吏批,判書金宇杭牌不進,參判尹德駿呈辭受由,參議李宜顯進,同副承旨許玧進。
吏批啓曰,判書金宇杭牌不進,參判尹德駿呈辭受由,小臣獨政未安,何以爲之?敢稟。傳曰,只出緊任。
又啓曰,慶尙·黃海兩道監司,今當差出,而擬望之人乏少,承旨外任,竝擬,何如?傳曰,允。
又啓曰,臺諫·玉堂闕員,今當差出,而擬望之人乏少,相避·外任,竝擬,何如?傳曰,允。
以尹鳳朝爲持平,宋正明爲應敎,李宜晩爲副校理,朴鳳齡爲修撰,兪命弘爲慶尙監司,鄭是先爲黃海監司,李寅錫爲通津府使,朴重圭爲原州牧使,蔡以章爲金海府使,申靖夏爲兼說書,尹聖時爲兵曹佐郞,金錫民爲監察,繕工監提調李寅燁,濟用監提調李寅燁例兼事承傳,接慰官丁道復。
兵批,判書尹世紀陳疏,參判洪萬朝二所試官,參議李壄進,參知呂必容病,同副承旨許玧進。
以李德海·元德夏·李濟·朴守剛爲副護軍,李禎億爲副司直,李敏夏爲副司勇,僉知單付金翼八,群山僉使朱世贇,陛號仍任事承傳。
大司憲鄭澔,掌令鄭必東啓曰,請前監司韓配夏拿問定罪事。措辭見上奉使見疆之臣,雖於專對之際,少有所失,猶難免辱國之罪,而況棄君命於草莾之中者哉?今番回還冬至使國書見失之罪,決不可罷職而止,削奪之啓,自是重發之論,而輕停臺官,旣已見遞,物議喧藉,久而未已。請冬至回還正使趙泰耉,副使任舜元,書狀官具萬理竝命削奪官爵。答曰,不允。
正言洪禹寧·李相成啓曰,臣等伏見京畿監司金演疏,則盛陳頃年伸救李彦綱之事,至謂之移罪,又謂之爽實,臣等不勝瞿然之至。日昨次對時,物議皆以此一款,當爲添入,故與憲臣酙酢,果爲參啓矣。旋聞伊時筵臣,以元無諺書之事,立以爲證,而崔錫鼎,繼因筵臣語脈,極爲稱冤,又曰,豈有如此邪僻之事云云,其所謂邪僻之事,乃是諺札中語,而如是稱冤,不啻縷縷。蓋筵說本祕,且經年久,語意淺深,雖難一一明記,而其所指意,與宰臣所言,本無異同,故臣於昨日傳啓時,有所往覆,而略改措語矣。今者宰臣之疏,强以爽實移罪等語爲言,殊未可曉也,然其言旣如此,臣等亦何可晏然於臺次乎?請命遞斥臣等之職。答曰,勿辭。
大司憲鄭澔,掌令鄭必東,正言洪禹寧·李相成啓曰,請門黜罪人崔錫鼎亟命遠竄。上同答曰,勿煩。
正言洪禹寧·李相成啓曰,全羅右水使李碩寬,請命罷職不敍。上同答曰,依啓。
吏曹參議李宜顯疏曰,伏以,臣得伏見本曹判書臣金宇杭疏辭,竊不勝瞿然之至。頃日大政,首席欲差出經筵官,而諸窠遷轉推補之際,事多窘迫,郞僚有以此等窠闕,不必一時竝差,以致日勢昏黑爲言者,臣意亦以爲可遂底還寢矣。今以其曾擬受點,作爲不安之端,而咎責臣頗深,夫佐貳獨政,以首席擬差,兼任非適,今日爲然,在於前時,不止一二數。此自政體應爾,元無分毫可嫌,況伊日不爲差出者,不特經筵一窠而已,則今以留窠爲嫌,尤是萬萬意慮之外也。緣臣注擬一事,首席深自引嫌,至以爲不可復出,於是益快云爾,則臣亦何敢一刻晏然在職乎?念臣無似,本不合於銓選重地,承乏遽授,尤駭物情,而辭不獲免,黽勉冒出,顧以盛禮迫近,都政當前,不敢爲旋卽丐解之計,荏苒之頃,倏及三朔,中心憂愧,寤寐靡安。到今情迹之悶蹙,又復如此,決不容冒沒仍蹲,方將陳微悃,嚴召適下,此際抗顔承命,終有所不敢。玆不得不趨伏闕外,露章申懇,仍卽徑歸私次,違慢之罪,實合萬殞。伏乞聖明,俯垂諒察,亟賜鐫遞,以全公私,不勝大幸。臣無任惶隕祈懇之至。答曰,省疏具悉。爾其勿辭,從速察職。
吏曹判書金宇杭疏曰,伏以,臣於本職,萬不近似,辭不獲免,黽勉冒出,而因仍蹲據,實非本情,大政已過,是臣應遞之期,請急之單,非爲應文,而誠意膚淺,未蒙矜許,三告加由,反出常格之外,臣於是惶感抑鬱,不知置身之所也。臣〈以〉無似,偏被恩私,冥升濫躋,涯分已溢,至於銓部之長,責任至重,決非如臣駑下所可堪當,而旣不得逃遁,又迫於嚴命,强顔趨承,若固有之,一念愧懼,如坐鍼氈。況臣鑑識至闇,聞見甚狹,意外忝叨,適際朝論之波蕩,臨政昏憒,有若瞽者之擿埴,惟循格例,不曉通變,注措之間,未愜物情,謗議之來,烏得免乎?在臣廉義,宜中自處以避賢路,毋誤銓事,而不能力辭,因循荏苒,以至于今日者,蓋以都目爲政官之瓜限,限滿當遞故也。如使臣及此時而解此任,則臣身可免於顚躓,國事不至於僨敗,苟或貪戀權要,一向盤礴於試可蔑效之地,則將見釁咎層積,菑害必至,以公以私,斷不如早自引退,此臣所以披瀝號籲,期於必免而後已者也。抑臣又有難安者。今番大小科考官擬望之時,臣獨當之,非不另擇備擬,而前旣被詆於儒疏,今又臺章中,又以多不選擇爲辭,不職之罪,在所難免,此亦臣難冒之一端也。且臣昨見政目,以臣爲同知經筵,臣不勝慙悚之至。頃於大政,經筵官有闕之代,欲爲差出,而僚席及郞官之議不一,臨當擬望而還寢矣,今以臣首擬受點,臣之陋劣,本不當苟充於經筵顧問之列,而方在政曹首席,華銜極選,終爲留窠自占之歸,揆以政體,實非愜公遠嫌之道,在臣分義,萬萬不安,竊怪僚寀之間,何不相諒,而有此謬擧耶?臣之不可抗顔復出,於是益決矣。念臣情勢之外,所抱奇疾,已至難治之域,三朔沈淹,不死幸耳,前後疾痛之呼,非止一二,仰惟聖慈,亦已俯燭臣危病實狀矣。今臣所苦,症樣非一,而最是膈氣作孽,昏窒無常,痰癖成塊,心腹痞滿,食念不生,全廢飮啗,如是者,已累月矣。眞元澌脫,身無點肉,薾然無一分生意,而加以左邊脚膝流注刺痛,鍼灸無效,全不運步,堂室之內,須人起居,自分爲廢疾之人矣。犬馬之齒,已踰六旬,種種疾狀,若是危篤,幾何不至於朝暮溘盡乎?當官陳力,更無其望,孤負國恩,撫躬自悼,區區衷懇,一毫非飾。伏乞聖慈,天地父母,察臣情病之俱難强出,將臣本職及新授經筵兼任,竝許鐫免,使微分粗安,危喘獲延,不勝幸甚。臣無任惶隕悶蹙屛營祈懇之至。答曰,省疏具悉。天官之長,不宜許改,兩件引嫌,非係大段,卿其安心勿辭,速出行公。
兵曹判書尹世紀疏曰,伏以,臣情勢萬萬難冒,疾病萬萬難强,前後辭本,披渴衷懇,殆無餘蘊,而恩批洊降,愈往愈隆,辭旨勤縟,可泣鬼神。揆以分義,固不敢一向煩浼,以重其撕捱之罪,而且値法宴迫近,微誠倍激,不得不冒死徑進,祗參慶觴,獲瞻威顔於隔歲戀慕之餘,榮幸之極,感涕自零。臣旣不量,冒昧一出,則大政旣稟,回避無路,抗顔赴政,如坐鍼氈,慙前羞後,僅僅經過。卽欲旋上文字,仰瀆哀籲,而拘於格例,未免尋單,意謂天地父母諒其危悃,卽許鐫免,乃者三度加由之命,出於千萬夢寐之外,臣惝怳錯愕,罔知攸措也。臣於本職,不合復據,非但臣心之所自斷望,亦國人之所共言,而累辭不獲,黽勉强出,此誠迫於嚴命,牽於形勢,有不容轉動者,而尙其嗤點四至,幾乎身名俱衊,況於今日,其敢有因仍久冒之計哉?噫,臣之當初冒進,猶可諉之於一謝恩命,而旣當法宴,又赴大政,則其所自處,已若無異於恒人矣。今若僥倖誤恩,盤礴而不知去,則從前抵死苦口,瀝盡肝血,干冒鈇鉞者,是皆假飾游辭,以瞞於君父也。有臣如此,罪不容誅,臣何顔面,更立於淸朝,殿下亦何取於臣,而强迫不置,忍使喪盡廉義,終陷大戾而當哉?詩云,母也天只,不諒人只,臣以無狀,受知聖明,覆露之恩,如母於子,凡有疾痛,理無不諒。今臣踪地,決不可仍帶戎柄之狀,竊想日月之明,亦必洞燭,而再單三單,誠未上格,又此披訴强聒於靜攝之中,徒傷事體,祗益罪戾,臣之本情,豈願爲此?且臣所患水土之病,積年沈痼,少失將攝,輒至危劇之境矣。兩日政席,觸感甚重,累日呻痛,飮啖專廢,忽於數日前,頑痰塞胸,神氣昏窒,自朝至夕,全無知覺,雜施鍼藥,僅得回甦,而四肢不擧,膈間痞悶,頭疼喘急,奄奄若盡,症情危惡,有似風漸,委神牀簀,鬼事將迫,復起爲人,恐無其期。伏乞聖慈,曲加矜憐,亟許鐫改,毋俾重務久曠,得以殘喘少延,不勝幸甚。臣無任戰灼祈懇屛營之至。答曰,省疏具悉。本兵重任,決不可許改,卿其安心勿辭,速出行公。
成均館進士朴弼琦疏曰,伏以,人心澆漓,士趨乖戾,尙德之風寢衰,醜正之習日肆,此固世道之大變,識者之深憂也。臣等伏見判中樞府事臣尹拯,早承詩禮之訓,克致誠正之工,造詣旣深,齒德俱尊,上可以協贊聖化,中可以輔導春宮,下可以矜式士林,粤自先朝,屢勤旌招,逮至當宁,恩禮尤至,迺於昨歲,爰立作相,首尾一年之間,承宣·史官之臨諭聖旨,殆數十遍矣。其親遇之隆摯,招延之勤懇,一出於至誠者,藹然發見於言辭之表,雖以儒相囂囂樂道之志,亦豈無由是感激,幡然改圖之意,而惟其平生介石之操,別有危苦之情,不亶以獨善其身爲心,則永絶當世之念,固守東崗之陂,以孤我聖上側席求賢之至意者,實非以我殿下,誠禮有所未盡而然也。獨惜乎,當聖明大有爲之時,有如此不世出之賢,庶幾乎,使吾君如堯·舜之君,使吾民爲堯·舜之民,而天未欲平治我國家,卒莫能召致左右,共治天職,其爲朝野之缺望,已不可勝言,而不意今者,何物怪鬼洪胄亨等,冒稱章甫,假托禮類論辨事,而投進一疏,公肆誣詆,雖不敢直擧姓名,而慢辭悖語,無所不至。一則曰,名之曰山林宿德,而不知背異朱子之爲可駭,一則曰,身負重名,而右袒於聖門之反卒,末乃以夷狄禽獸等語,極口醜辱,略無忌憚。此與范致應·沈繼祖等巧誣兩賢之心術,前後一般,其爲斯文之變,世道之憂,爲如何哉?臣等竊迹其投疏語意,所以發怒之端,專由於儒相答人私書中,黨之一字,臣等請就儒相抵書本意,辨明其儒相。自蒙徵召以來,殆今五十載,位躋三事,年踰八耋,而脚不出世路,口不談時事,故於前後詢問之下,自處而草莾賤士,終不敢仰對者,不但聖明之所下燭,實亦擧世之所共知也。雖平日不相悅者,侵辱備至,而未嘗有以參涉黨論爲言者,則今胄亨等之以此橫誣,豈非萬萬絶痛者耶?蓋其答人之書,儘有委折,有一親族之素相往來而情厚者,以類編事,將欲爲師疏辨,貽書勤問,故略以無辨之意,有所勉戒。蓋近來朝論橫潰,吹覓多端,紛紜之論,不止於就事論事而已,尤非恬靜讀書之士所宜干涉,故叩問之際,不欲相外者,亦是君子愛人以德之意。觀於書末,無已則與同志從容論辨,作一說以曉觀者云云之語,可知其本意之只勉其人以毋循弊習也。初何嘗有一毫偏着於蠻觸相爭之場,而有所左右也哉?今乃拈出私書中一句一斷語脈,巧飾粧撰,隱然欲以此爲汚衊儒賢之資斧,吁亦慘矣。至於類編則其所未編之前,果有禮說一二段,疑義答問之事,而崔錫鼎所進冊子,有曰非必諸條竝皆印可,而後謂之講確,此儒賢所以竝列於講確之中者也。其時論之所以執言而爲咎者,專在於庸·學兩書,而況其冊子中,又曰往復論難之際,皆就禮經言之,至於庸·學則顧何事於講討論確云云。以此觀之,則儒相初無參涉於此事,斷可知矣,胄亨等所謂不知背異朱子之爲可駭云者,何所據而發也?旣曰藉重借力,又曰右袒反卒,其言之抵牾矛盾,誠不足與辨,而若其慕其名化其道等語,其設辭之無理,造意之無倫,雖古今宵小之戕害君子者,未嘗有如此輩之肆然構誣,至於此極,豈非斯世之一大變怪耶?又以不爲自明,謂之正坐黨論,儒相之受人侵詆,前後非一,而不惟不爲之自辨,雖其門弟子之欲一伸暴者,亦莫不禁抑而沮止之。事在宜辨,猶尙如此,則又何必呶呶自明於此等不足辨之事,以自變其平日欲辨之素守也哉?儒相私書中本意,則臣等槪已略陳於右,而挑出私書,以爲巧誣之資者,自是一種人本來情態,已極寒心,而益脩初旣暗提而不明言,胄亨今又詆斥而無所忌,妄以爲名在講確,則可以延累,乘此機會,可以投抵,名以儒疏,其言之肆誣至此,此豈鄕曲無識之輩,所能自辦者哉?潛形射影,固是鬼蜮情狀,而不料肆行於聖明之世,終使兩朝禮遇之儒賢,橫受無限醜辱,斯文之變,莫此爲甚。臣等意謂殿下必嚴辭峻斥,置諸重典,以示崇儒堲讒之盛意,而側憂經旬,訖未有聞,臣等相顧抑鬱,不能無憾於天地之大也。此而置之,若不嚴防,則醜正之輩,必將接迹而起,亦安知培植邪論,乘機媒孽之徒,不以此爲已嘗已試之言耶?然則不但士林之厄運,有關消長,抑將國家之深憂,茫無涯畔。臣等忝居首善之地,不勝憤鬱之忱,玆敢相率同志,冒死仰籲於聽卑之聰。伏乞聖明,俯察臣等尙德之至悃,洞燭胄亨誣賢之奸狀,亟施投畀之典,以杜讒賊之口,仍降別諭,毋替恩禮,以靖斯文,以慰士林,千萬幸甚。臣等無任激切祈懇屛營之至。答曰,省疏具悉。日昨洪胄亨等疏中一轉語,似指儒相,而藏頭之說,不甚明白,故不爲提論矣。覽爾等之疏,胄享輩之侵詆儒賢,昭著難掩,誠極駭異,疏頭洪胄亨,特命停擧焉。
疏頭朴弼琦·兪勉基·尹天復·李匡輔·盧以章·柳潛·盧斗望·潘榮來·趙器全·崔鳳儀·蘇斗元·李世柱·李之鼎·李萬序·柳之春·南鶴增·李喜春·盧述·李重觀·趙泰東·韓師億·李瑞龜·李時潤·李時芳·閔瑗·李之蓂·李之莢·李之栽·許蔓·成珉·崔璜·趙珀·金以震·金濰·兪彦輔·徐命杰·盧命錫·李養大·沈宗海·申命垕·金始兌·李復陽·柳萬榮·梁世員·鄭重朝·金起西·金益謙·金文夏·金振秋·金夏英·成德海·徐命幹·安允喆·李宜壽·洪啓業·金瑞甲·庾斗玉·庾濟華·金濈·李始春·李徵秀·李德季·沈墺·鄭秀賢·鄭昌周·鄭昌徵·姜泰興·尹明佐·沈沃·金浩·兪健基·兪運基·尙絢·尙縞·尙雲河·崔世泰·崔䌖·鄭世輔·鄭世範·鄭世翬·鄭世輯·朴萬世·朴旻·沈尙周·姜必起·權昉·洪聖耉·尹就三·宋泰弼·宋遠·宋相趙·李普協·李普英·閔源洙·閔鎭衡·韓師卨·韓師益·趙宅命·李普成·李普禎·徐命維·李世說·金鐸·金鎭·李應元·李廷錫·李廷一·李廷根·李寅徽·李翼徽·鄭道恒·庾益濟·朴圭煥·李普興·尹勉·鄭龜徵·鄭鳳徵·成晉錫·趙弘宇·趙挺宇·柳縡·洪友泰·金尙鼎·尹時殷·尹天休·金時瑞·趙重濟·金芳國·林垕·康世鼎·李得春·金潤河·李澄·林華·朴弼興·盧昌世·鄭東潤·李漢揀·禹舜相·申漷·李光國·金萬佑·朴徵賓·李復齡·李重白·尹勛。燼餘
上在慶德宮。停常參·經筵。
下直,淮陽府使金始煥。
許玧啓曰,吏曹郞廳來言,承旨有闕,政事何以爲之?敢稟。傳曰,當日爲之。
金德基,以兵曹言啓曰,今五月十三日,進士李敏英稱名人,自開陽門入來,差備門外擊錚,極爲駭愕,令攸司囚禁治罪,同門守門將辛宇泰,常時不能禁斷雜人,以致闌入,亦難免其責,推考,何如?傳曰,允。
以左議政徐宗泰三十七度呈辭,傳于兪命雄曰,安心調理。
全羅監司李震壽,以井邑縣人家四十餘戶燒燼事狀啓。傳于兪命雄曰,燒燼人家,考例顧恤。
又啓曰,珍島漁船格軍私奴莫男等三名渰死事狀啓。傳于金德基曰,渰死人等,令本道恤典擧行。
以吏曹參判尹德駿三度呈辭,傳于許玧曰,只遞本職。
許玧啓曰,右議政金昌集,來詣請對矣。傳曰,引見。
平安監司尹趾仁,以廣梁鎭呈,以京江沙工孫守天,船格熢軍李成伊等三名渰死事狀啓。傳于金德基曰,渰死人等,令本道恤典擧行。
吏批,判書金宇杭受由未出仕,參判未差,參議李宜顯進,同副承旨許玧進。
吏批啓曰,判書金宇杭受由未出仕,參判未差,小臣獨政未安,何以爲之?敢稟。傳曰,只出緊任。
以權尙游爲都承旨,韓重熙爲司書,宋茂錫爲永川郡守。
兵批,判書尹世紀陳疏,參判洪萬朝二所試官,參議李壄進,參知呂必容病,同副承旨許玧進。
以南致熏·尹德駿爲副司直。
金德基啓曰,新除授行都承旨權尙游,時在忠淸道淸風地,斯速乘馹上來事,下諭。傳曰,允。
許玧,以弘文館言啓曰,新除授副校理李宜晩,時在忠淸道堤川地,修撰朴鳳齡,時在京畿交河地,經筵入番事緊,請竝斯速乘馹上來事,下諭。應敎宋正明,尙不出肅,待明朝牌招察任,何如?傳曰,允。
掌令鄭必東,正言李相成啓曰,請門黜罪人崔錫鼎亟命遠竄。措辭上同答曰,勿煩。
掌令鄭必東啓曰,請前監司韓配夏拿問定罪,冬至回還正使趙泰耉,副使任舜元,書狀官具萬理,竝命削奪官爵。措辭見上答曰,依啓。
右副承旨金相稷疏曰,伏以,臣賦命險釁,連失怙恃,荏苒之間,喪制已畢,痛纏蓼莪,感極風樹,爲展先壠,來伏窮鄕,而千萬夢寐之外,遽有銀臺新除,禫月未半,顯班如舊,臣仰感聖恩,心神飛越,追念昔日,涕淚自零。臣於丙戌秋,忝叨本職,猥陳乞縣之懇,特蒙垂察之恩,而未遂反哺之情,奄遭終天之痛,至願莫伸,私恨無窮。不料錫類之聖德,曲加矜臨,乃於賜祭之文,旣添兩句御製,仍降明旨,而惻怛之意,藹然於詞旨之間,隱卒之章,逈出於常格之外,事曠今古,感結幽明,行路聞知,尙且感泣。況臣情理,當復如何?閤門聚首,哀淚如泉,銘感在心,食息何忘,而孤露餘生,報答無階,瞻望北辰,心膽墜地。今承新命,馹召繼辱,在臣分義,固當竭蹶趨承,奔走效力,圖酬聖恩之萬一,而第臣五載苫塊之中,三哭子女之喪,形骸雖存,神精已脫,在夕忘朝,當飯忘食,作一喪性之人,而加以近患輪感,症情添劇,頭疼腹脹,渾身如碎,負席叫苦,飮啖全廢。顧此病狀,旣難供劇,況禫月未畢,餘哀猶存,而翺翔朝班,亦有所不忍。情理到此,自難强抑,病勢且㞃,登道未易,而夙夜重任,決不可引日虛帶。伏乞聖明,俯察微懇,特許遞免,俾伸至情,以安私分,毋使緊務久曠,不勝萬幸。臣無任屛營祈懇之至。答曰,省疏具悉。爾其勿辭,從速上來察職。
禮曹參議金萬埰疏曰,伏以,臣於省墓還朝之後,得見京兆之因朝令,査問廢祭者於各部,而移送其洞任所謂手本者,幼學沈餘慶,以爲遭父喪,行三年上食,妻喪卒哭後,卽停上食云,而乃於對査之外,別爲張皇辭說,盛言其所嘗聞於其師朴世堂者,證饋食之當罷,而攙引臣先祖文元公臣長生平日論禮之語,而只擧其泛及古禮若傳記者,若其考據橫渠·溫公·朱子諸訓,與夫先正臣李滉答人問者以爲正論,明其不當罷饋者,則全然刪沒,欲以臣先祖禮說,抑勒假托,同科於世堂悖理之事。臣看來駭痛,已難自安,而況玆事,當自本曹覆啓,而卽今判書臣姜鋧,呈告不出,參判臣李晩成,謂以與餘慶有戚分,引以爲嫌。臣則所遭如此,不得可否於其間,將使朝令廢閣不擧,安得不思自處之道乎?抑臣於此,尤有所痛迫者。記在甲申,臣從弟故持平臣萬謹,首論世堂罷饋之有傷世敎,而筵臣,請以不孝之罪罪罷饋者,則洪禹行等投疏,營救世堂,而誣引臣先祖所訓,故臣曁臣從姪故判書臣金鎭龜,前參判臣鎭圭,陳章辨明矣。今者餘慶,又踵禹行前習,此蓋世堂之徒,積感臣家族,又以臣之適在此職,恐其有礙於覆奏之際,有此攙引之擧耳。噫,爲人子孫,每令謾辭上及祖先,如是而尙可靦面周行耶?夫所謂罷饋者,旣非先儒之訓,且違時王之制,而況新有査罪之命,則在渠之道,唯當首實以言其罷否,而乃敢贅陳粧撰之說,巧設揣摩之計,欲與朝令而角勝,臣恐長此不已,則其流之害,不止薄於親矣。若乃該部,亦當只査某某之廢祭,轉告本曹,而不顧體例,替呈躛言者,抑又何也?彼罷饋,果是禮之所當行,則餘慶何不竝於其父喪而罷之,只不祭其妻耶?於此亦可見其所學於其師者,不合於天理人情也。凡餘慶所攙引者,可以條列悉辨,而此不過掇拾禹行緖餘,而臣等前疏所辨,旣承優批,伏想淵衷,今亦尙有以記載,不必復事煩複。且其手本,時未覆奏而登覽,則事體較輕,故只陳其槪,而若乃臣情勢之不容冒居職次,則決矣。伏乞聖明,俯垂諒察,亟許遞免,俾朝令克擧,私義獲,不勝大幸。無任崩蹙屛營之至。答曰,省疏具悉。此等躛言,何足爲嫌?爾其勿辭,從速察職。
大司憲鄭澔疏曰,伏以,臣以無似,忝居言責重地,前後數月,碌碌隨行,無一稱塞,妄論一事,衆謗叢身,尋單見阻,進退維谷。卽伏見諫院諸臺之避,蓋以合啓添入字句,有差爽之故,京畿監司金演,陳疏自列,而末端,有亦知其爽實,略改前說等語,爲不安之端,有此引嫌。臣於其時,病未出肅,與同僚未行會禮,而其所往復添刪之事,所嘗聞者,臣何敢獨爲晏然乎?大抵事在四五年之前,傳說多端,聞見不同,則彼此所言,雖少差爽,而論其大意,元無異同,況其一款,旣改傳啓之後,有此嘵嘵,不亦勞乎?然彼旣有言,則此豈可諉以旣改,而終默而已乎?且臣病勢日劇,食飮全廢,決無供職之望,伏乞聖明,亟賜遞免,以便公私,不勝幸甚。臣無任屛營祈懇之至。答曰,省疏具悉。卿其勿辭,宜速察職。
平安監司尹趾仁疏曰,伏以,臣素多風濕之病,加以積傷,自春以來,症情沈篤,滿身浮腫,至於下墜之症,尤極危惡。妨廢公務,與死爲隣,而旣已解職,只待交印,以爲歸死鄕廬之計矣,不意尙爾蹲滯,病益深痼,罪積瘝曠,公私狼狽,罔知所措。醫言試浴溫井,或可有效,而雖一日之地,不敢擅離營所,且以陋穢賤疾,至煩上聞,極涉惶猥,趑趄至今矣。疾病漸劇,不暇擇聲,玆敢冒萬死仰籲於慈覆之下,伏乞天地父母,俯加矜愍,特許數日之暇,往浴於龍崗溫井,以尋生路,千萬幸甚。臣無任屛營祈懇之至。答曰,省疏具悉。卿其依辭往浴焉。
敎平安監司權書。王若曰,坐一方專制於境內,委寄寔隆,在八道者最重者關西,掄簡宜愼。玆因僉擧,爰畀通才,睠彼檀箕舊墟,實我藩屛重地。壤接遼·瀋,臺隍壯金湯之形,俗近幽燕,士民習弓馬之藝。水陸舟車之湊集,物阜人繁,府庫財帛之委輸,泉流山積。顧今公私之困弊,非復疇曩之豐腴,軍營貨儲,半歸逋欠。塞圉戎備,漸至疎虞,況一路衆瘼之未祛,又今日亢旱之斯酷。備災恤患,若爲懷保之圖,布政推仁,是惟旬宣之責,誰能辦此?予喜得人。惟卿,文詞瞻華,才識敏達。陞榮桂籍,兄弟四人之芳名,接武華塗,衣冠一時之盛事。聲望已著於歷試,賢能尤見於外庸,逮淸源之分符,有餘地於游刃,修城缺穀,慮則深於綢繆,繕甲治兵,纔實優於牧御。灣上之移拜非偶,實出褒嘉,閫外之新命纔加,別是寵擢。念戒轄節制之任,固爲不輕,顧方伯連帥之權,尤有所重。玆授卿以平安道觀察使兼兵馬水軍節度使·巡察使·管餉使·平壤府尹,仍許就官於便道,特簡辭陛之常儀,卿其益省乃心,克體予意。量緩急之勢,隨以弛張,恢黜陟之公,使有勸沮。勿謂邊陲之無警,而戒存衣袽,深念生民之多艱,而惠先煢獨。風謠土俗,固已備諳,治法征謀,宜有成算。官通訓則直斷,罪大辟而稟裁。於戱,跡久滯於邊城,縱隔君臣之議,名素著於西土,可知父老之情。汝其往諧,予不多誥,故玆敎示,想宜知悉。知製敎李熊徵製進
午時,上御興政堂。右議政金昌集請對,右議政金昌集,左副承旨金德基,假注書權懋經,記事官洪啓迪·宋成明入侍。昌集曰,日氣不順,聖體,若何?上曰,無事矣。昌集曰,連有雨徵,而欲雨不雨,雖以外方狀啓觀之,去月卄八日之雨,牟麥田穀,頗似向蘇,而春牟則今雖得雨,未免失稔,至於谷畓,若終不雨,則不可乾付種,東作愆期,民事殊極可慮矣。上曰,連有雨徵,而尙未快注,前頭民事可慮。昌集曰,明陵莎草有頉奉審處,已爲書啓矣,去秋修改之後,連値早災,陵上莎草,致有枯傷之患。以卽今所見言之,雨後多有新葉抽生者,永損處亦頗萌芽,前頭連有雨澤,則不無回蘇之望,修改處,似不大段矣。上曰,將來得雨,則莎草枯損處,必多向蘇,修改則似不大段矣。昌集曰,近來備局堂上多故,本司坐起,令出輒停,前頭賓廳日次,無故爲之,未可必,且有稟定事,而首相,病不能來參,故小臣獨來耳。昌集曰,都城女墻,今方修築矣,目今旱災如此,不可仍爲動役,前頭或値潦雨,則亦有妨於役事。問于各軍門,則匠手及役軍輩料布,已爲上下者,或至望間,或至念間云,過此日期後,姑爲停役,待秋更築,宜當矣。他大臣及諸大將之意皆如此,故敢達。上曰,依爲之。出擧行條昌集曰,進宴後推恩施惠事,頃已稟定,而敢見丙戌進宴時謄錄,則大臣·宰臣,堂上官夫人年七十以上,賜米肉,耆老宗班年七十以上,賜衣資米肉,朝士夫及士夫婦女年八十以上,常漢婦女九十以上,竝賜米肉,今亦依此擧行,何如?上曰,一體擧行。昌集曰,京外當一體分付乎?上曰,依爲之。昌集曰,丙戌年,常漢年八十以上,有賜宴之擧,今番則旱災如此,除賜宴,特給米肉,宜矣。上曰,所達誠然,除賜宴給米肉,可也。昌集曰,丙戌年,中庶亦入於成冊中,而畢境未免落漏,士夫常漢,遍蒙恩典,而中庶之獨爲見漏,殊甚不均,一體賜米肉,何如?上曰,年限定以幾歲乎?昌集曰,常漢以年九十以上爲限者,蓋慮冒年之弊,此則當以八十爲限乎?上曰,若慮冒濫之弊,則此亦限以九十以上,可也。出擧行條昌集曰,備局堂上人員雖多,而無故行公者絶少,開坐出令,而輒以位不齊停止,事甚未安矣。使兵判疏批已下,而昨又違牌,戶·禮判,無故引入,累次違牌,無意行公,戶曹之事務積滯,委屬可慮,金吾罪囚,未原情未議處者,亦多,自下循例請牌,則輒皆不進,必須別樣牌招,可以察任,而至於御營大將金錫衍,經年引入,戎務久曠,將官多窠,亦不差出,其所遭臺論,措語固多不稱停者,而自上累次開釋之後,一向力辭,國事可悶,一體牌招,何如?上曰,御將事,當初臺啓措語過當,終不允者,此也。厥後疏批,累次開釋,而一向違牌,終無行公之意,使軍務久廢,誠爲可悶。予欲下詢大臣而牌招矣,重臣所達,得宜矣。吏判引嫌,元無大段,兵判累次開釋,使之入來者,非欲但行都目,欲令仍爲行公,其所撕捱太過。戶判·禮判,許久引入,而戶判則疏批旣悉,予意,禮判兼帶金吾,而罪囚多滯,出仕然後,可以擧行,而連日違牌,亦爲未安,竝推考牌招,可也。出擧行條昌集曰,戶曹判書李寅燁上疏,令廟堂稟處矣。下款論西路戎政抛置之弊,而以爲因進灣尹權疏陳之事,以私書有所往復者,以頗有聳動興發之效爲報矣。今權去灣,停廢可惜,灣上有煩耳目,若汰其老弱,揀其精壯,或稱立番,或稱蒐獵,則庶可有效,本道兵使及灣尹辭朝時,自朝家申飭以送,則有勝於私書相勸云。權,久在西路,熟諳物情,故陞拜監司,雖離義州,旣是本道方伯,則與兵使·灣尹,可以相議爲之,而前頭兵使·灣尹辭朝時,各別申飭以送,何如?上曰,戶判疏論誠是,兵使·灣尹辭朝時,各別申飭,可也。出擧行條昌集曰,大凡人臣事君之道,不避夷險燥濕,分義當然,而近來爲字牧之官者,皆避惡地,欲就樂土,其爲風習,殊甚不美。新除授慶尙左水使安績,曾拜金城,難於治盜賑民,欲爲圖避之計,居在小臣洞內,一日來見臣言曰,峽邑素稱難治,防盜設賑,必有前官,而必有前官而後,可以區劃善處,朴乃章,盍爲仍任乎?臣以此事,係於朝家處分,吾以罪人,似難周旋之意,累次言及,而安績不以爲然,後數日,托以落馬病傷,呈于吏曹而遞職,小臣心甚爲駭矣。其後連除鐵原·成川等邑,輒皆樂赴,今拜閫任,雖不可以此永廢,而宜有一番警責之道,慶尙左水使安績,改差,何如?上曰,已前不得聞知矣,今悉事狀,殊甚駭然,改差,可也。出榻前定奪昌集曰,士夫之奪入閭家,曾有禁斷之令,故都下之民,頗甚奠居矣。近日久不申飭,故士夫之奪入者,比比有之,而雖是奪入,每以借入爲言,洞內及部官,以士夫之故,不敢枚報,閭閻百姓,無以保存,事涉駭然,更爲申飭禁斷,何如?上曰,從前申飭,而其曰借入者,實則奪入也。每慮此弊,使之禁斷矣,今後更爲申飭,奪入借入,朔末書啓事,分付,可也。出擧行條昌集曰,兩界人物率畜之弊,前後禁令,不啻嚴明,而士大夫之犯之者,比比有之,至於子弟,衙客軍官輩,稱以免役,率置京中。今番進宴時,京上妓生輩,率皆無形,蓋以此也。竊聞平壤妓生一人,旣到京中之後,忽稱母死,奔喪還歸,聞自進宴廳,覺其欺詐,還爲捉來,而此卽平安監司軍官所眄者,故實出軍官指揮云,其爲風習,誠極駭然,此莫非國綱解弛之致。刷還事,從前豈不申飭,而有如濫率之弊,禁令不得行矣,此而置之,則漸至濫雜,不可不更加申飭矣。上曰,兩界人物,不得率來者,國法甚嚴,而尙多此弊,更爲申飭,平安監營軍官事,殊極無據,摘發科罪,可也。出擧行條諸臣以次退出。
上在慶德宮。停常參·經筵。
自辰時至申時,日暈。
李敏英啓曰,明日常參·經筵,取稟。傳曰,只晝講。
兪命雄啓曰,左議政三十八度呈辭到院,而以祈雨祭齋戒,留院之意,敢啓。傳曰,入之。
金德基啓曰,大司憲鄭澔,掌令鄭必東,持平沈宅賢在外,持平尹鳳朝未肅拜,今日以監察茶時之意,敢啓。傳曰,知道。
李敏英啓曰,史官二員待命事,命下矣。史官不備,宣傳官一員,代送之意,敢啓。傳曰,知道。
傳于李敏英曰,左議政徐宗泰三十八度呈辭,安心調理。
備忘記,傳于李敏英曰,史官二員待命,騎馬六匹立之。燼餘
上在慶德宮。停常參·經筵,只晝講。
下直,義州府尹沈壽賢。
李敏英啓曰,豐山萬戶盧永植,下直肅拜單子入啓之後,終不入來,殊甚駭然,推考,何如?傳曰,允。
又啓曰,明日常參·經筵,敢稟。傳曰,停。
金德基啓曰,大司憲鄭澔,掌令鄭必東呈辭,執義李喜朝,掌令鄭東後,持平沈宅賢在外,持平尹鳳朝未肅拜,今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
傳于李敏英曰,義州府尹沈壽賢留待。
兪命雄啓曰,同副承旨,不得呈病,例也,今日同副承旨許玧,病不仕進,卽爲牌招察任,何如?傳曰,允。
李敏英啓曰,今日晝講命下,而經筵官六員內,一員未差,知經筵李寅燁·姜鋧,同經筵金宇杭·崔錫恒,俱以病不進,尹德駿,兼帶未肅拜,無推移入侍之員,竝卽牌招,何如?傳曰,允。
以左議政徐宗泰三十九度呈辭,傳于李敏英曰,安心調理。
李敏英,以東善君炳言啓曰,臣以北郊祈雨祭獻官,祗奉香祝,謹詣壇所,肅敬將事之時,至中央第二位,齋郞內贍寺直長尹尙元,受酌詣神位前,未及獻酌,盡爲傾覆,次詣西方第一位,齋郞進酌,而未及起身,所獻之酌,亦盡爲傾覆,周旋之際,不能敏捷,以致再次改酌之擧,莫重享祀,無不敬謹,而事出意外,誠極驚駭,齋郞尹尙元,推考,何如?傳曰,事甚驚駭,拿推。
司書韓重熙疏曰,伏以,臣苫塊殘喘,頑忍不滅,星霜催換,外除已畢,益抱終身之痛,永絶當世之念,不意聖明,曲加收錄,春坊新命,遽下此際,臣誠感泣,罔知攸措。仍念臣旣失怙恃,一身煢煢,卽今所仰戴而欲自進其力,以糜粉爲期者,只在於吾君耳。離違從班,亦已多年,耿耿一念,長係楓宸,在臣分義情禮,卽宜竭蹶趨承,以少效犬馬之微忱,而顧臣積殃未盡,餘禍尙酷,數朔之內,闔家遘癘,一女纔缺及瘞欑,兩子繼痛,僅得回甦,至情所迫,親自扶護,今雖出避,日子無多。況自寓所,婢僕之染痛出送者,亦且未久,以此不淨之身,何敢進詣於淸禁近察之地,廁跡於胄筵勸講之列乎?旬月之間,末由祗肅,泯默虛帶,愈增惶蹙,玆敢移次齋宿,始搆短疏,略陳衷懇於九闉之下,而至於情勢之難冒,人器之不稱,都不暇悉暴矣。伏乞聖慈,俯垂鑑諒,亟許遞改職名,以幸公私,以安賤分,不勝大願。臣無任祈懇屛營之至。答曰,省疏具悉。爾其勿辭,從速察職。
江華留守閔鎭遠疏曰,伏以,臣重累難濯,至冤莫白,除命之下,不敢爲趨承之計,冒死封章,略暴危懇,不自意聖慈曲覆,批旨特優,洞察情實,昭釋冤鬱,有若慈父之撫穉子,白日之照覆盆,拔之坑穽之中,措之袵席之上,從古人臣之得此於君父者,有幾人哉?臣奉讀未半,感淚先零,以首頓地,惝怳難狀也。在臣今日之義,毋論其才器之不稱,疾病之難强,只宜感激奔走,卽日供職,豈敢得以情勢爲言乎?第臣又有私義之萬分惶蹙者,不得不仰首一籲於仁覆之下焉。夫今日國家之所倚以爲保障之地者,只有南漢·江都而已,膺是寄者,管轄軍民,以備緩急,其職責之重且大,爲如何哉,而臣兄臣鎭厚之受任南漢,已多年所,今臣又叨江都之命,兄弟二人,分授兩地竝摠戎,榮耀雖極,滿溢可憂,慄慄危懼,若蹈春氷,而其有乖於朝家愼簡之方,不特籌司兼帶之未安而已也。臣於乙酉之拜命也,臣兄引義辭免,而不得請,一念憂畏,如坐鍼氈,及其報瓜而歸,倖免罪戾者,莫非覆燾之所及也。噫,一之已誤,其可再乎?冒重任而不自量,履盛滿而不知止,其可每蘄非分之幸乎,深恐或傷我聖上終始曲全之至意也,言非飾讓,情出由中。伏乞聖明,下臣此疏于廟堂,亟命變通,回授無故可堪之人,俾臣得以軍銜散秩,時時出入於起居之班,以伸螻蟻微悃,公私不勝幸甚。臣無任屛營祈懇之至。答曰,省疏具悉。卿勿過辭,從速察職。
義州府尹權疏曰,伏以,觀風察俗,任莫重於巡宣,律貪去汚,責莫大於監司,生民之疾苦,是詢是咨,守令之治否,或黜或陟,則方伯之職,不可人人而輕授也,明矣。是以國朝盛時,按道之臣,掄選自別,一有賢能,遍歷八路,雖以近事言之,有地坐資歷者,方膺是選,而西北兩面,尤加重焉,必待僉擧而議薦則,此豈碌碌庸夫之所可叨冒也哉?臣之至愚極陋,百不如人,從前踐歷,無一可稱,而年紀已衰,昏瞀轉甚,初守江界,莫察奸民之潛貨,後叨灣府,未料驅人之犯法,政甚弛緩,事多疎漏,揆以邦憲,罪在難赦,而曲荷聖恩之天大,或旣罷而還仍,或當拿而旋寢,感激洪造,隕結難報,退塡丘壑,乃分之宜,更加抆拭,非臣之所望也。夫何彈墨未乾,戎閫是畀?心之憂懼,若隕深淵,方投劾自處之際,西籓寵擢之命,遽出於千萬夢寐之外,負罪如臣,躋躐太驟,驚惶震駴,精爽飛越,淸朝公議,必有駁正之論,而聽聞所及,豈不爲彼人之所笑乎?臣之名論素輕,通朝之所共知,憚壓一道,決非臣之所能,矧此西門鎖鑰,國家之所托重,綢繆陰雨,亦非臣之所强勉,百爾思量,萬無堪承之路,不得不悉暴危悃,仰瀆宸聰。伏乞聖慈,許臣自知之明,察臣難冒之狀,亟賜遞改,回授可堪之人,以重官方,以安微分,臣不勝萬幸。臣無任激切屛營之至。答曰,省疏具悉。今玆新命,實循公議,卿其勿辭,往哉惟休。
兵曹判書尹世紀疏曰,伏以,臣情旣窮隘,病且危劇,雖欲冒出,其勢末由,坐違嚴召,席藁俟譴,不意日昨筵席,至有推考之命,繼降牌招察任之敎,臣誠驚惶感蹙,萬倍前日矣。念臣苦心危悃,旣已屢達於天聰,則誠宜曲蒙矜察,卽賜鐫免,不使至於積其違慢,終陷大戾,而伏聞聖敎,以累次開釋,必使上來者,欲其以本兵行公,豈專爲都政過行爲敎,而筵說嚴祕,雖未得詳,而卽此下敎,實出於夙夜祈祝之外,非臣所以披瀝肝膽,前後哀訴於天地父母之前者也。臣於本兵,決不可仍冒之狀,國人皆知之矣,以我殿下體下之仁,尙未俯燭,而有此下敎,此豈日月之明,不肯回光於覆盆之下哉?只緣臣文辭拙短,而不能自宣之危苦之情也,誠意淺薄,而不能上格於慈覆之天也。臣於此不勝其抑塞悶迫之極,至欲刺心見誠,而不可得也。噫,傷於水火者,終身不欲復近於水火,人之情也。今夫本兵之任,乃臣之水火也,而臣若乘時冒進,苟然仍據,則是果人情之所忍哉?拂人情而貪厚寵,臣雖無狀,決不忍爲此。且臣頃日昏窒,僅僅更甦之後,症情一向沈篤,卽今頑痰痞塞於胸膈之間,呼吸喘急,頭腦重痛,肢節麻痺,言語短澁,有同類中之症,實無復起之望。蓋水土之傷,是臣平生痼疾,而頃年又經死病,及今年齡轉衰,氣血漸耗,而病力乘虛,日深一日,精神氣力,殆非陽界中貌樣。雖以今番都政言之,忘前失後,率多乖謬,平日所熟,亦忘其名,或一人而屢擧,或當擬而見漏,至如邊是泰·安績之事,亦煩大臣之陳遞,則做錯之狀,此亦可見。以此病恙,已難苟冒於重任,況其情勢,萬萬無再出之理乎?士夫處身,廉義爲大,使臣忘廉喪義,只以承命爲恭,則其爲淸朝之羞,將復何如?今臣屢違君命,甘心鈇鉞之誅者,豈但爲一身自靖之計哉?亦何以爲世道也,爲國事也?臣昨旣不得赴召,所當卽上請譴之章,而達夜叫死,神思茫然,不能締構文字,今始收召餘魂,昧冒仰瀆。伏乞聖明,特命攸司,極勘臣罪,仍刊臣職,以安微分,以肅朝綱,千萬幸甚。臣無任戰灼祈懇屛營之至。答曰,省疏具悉。已諭予意,又何辭焉?卿其須念分義,勿復控辭,速出行公。
京畿右道儒生安萬泰等疏曰,伏以,國家祀典,莫大於崇德報功,德者,所以修之於身而得之於心者也,功者,所以行之於家而推之於鄕黨州閭,以達于朝廷,而其事業表著當世,不朽於千載之下者也。畿內積城縣,雖云十室之邑,大賢名公,以德業文章,命世應運而起,際遇昌辰,功存民社者,不特爲忠信生質之美而已,則建祠腏食之報,烏可但已乎?故領議政臣貞肅公李鐸,贈領議政南寧府院君行都承旨臣洪春卿,贈吏曹判書行都承旨臣李海壽,生而棲息之處,死而衣冠之藏,俱在積城,故欲爲三賢臣,創建俎豆饗食之所,展近來朝家新命,必陳疏啓達,而後方許立院,故臣等,玆敢瀝血,封章叫閤,以陳三臣德業之盛,伏願殿下,特垂財察焉。故相臣貞肅公李鐸,卽明·宣兩朝之際,贊成聖德,宣力王室,以啓四十年淸明之治者也,明廟晩年,殷憂啓聖,念艱大之投,起殄瘁之歎,國之元氣,思所以培之,仁廟末命,思所以繼之,當此時,群陰蔽明,邦臣久錮於嶺海之間,邦朋久結於朝廷之上,若非鐸等摧陷廓淸之功,宗社幾乎危矣。夫如是,故先正臣文烈公趙憲,壬午伏閤陳疏之中有曰,乙巳之禍,一代名流,不遷則孥,血流生靈,禍纏廟社。何幸天佑我東,明廟晩悟,悉召海塞遷人,漸復于朝,林居逸民,亦多奬敍,雖其聖德天開,忠邪自辨,而李鐸等之宣力爲多,此言皆出趙憲赤心殉國之義,而亦爲朝野士民所同公誦之者也。李鐸之柱石邦家,身佩安危,其勞若是之大,其功若是之重也。故於其時忠賢疏中,極其推闡,至謂桀·安不誅,宣帝曷立,伾·文不死,憲宗何安,由其邪黨一散,廟謨素定,代邸龍騰,平·勃爲用,賈誼疏策,次第陳之,蓋其謂邪黨一散,指己卯·乙巳群少而言也,所謂廟謨素定,指鐸等協贊定策而言也,所謂代邸龍騰,指宣廟由潛邸承天統而言也,至若平·勃·賈誼之喩,則尤有所感慨,而極言其功之有自來者。蓋嘗論之,己卯盛際,明良相遇,都兪一堂,講論天人君民之際,而倉卒禍作,有未及設施者,鐸等繼而輩出,擧而著之於宣廟初政之日,卽功業之盛,炳然於竹帛之中,則臣等不必苦口竭論於今日,而上自朝廷,下至韋布婦孺輿儓之賤,亦爲所共知者。蓋鐸之資稟醇厚,心術正大,度量宏偉,好賢愛士,出於至誠,平生立朝,發大義去大奸,凜然有直臣之節,而氷蘖之操,又足以冠冕一世,爲銓相而人服公淸,爲三公而泰山喬岳之望益重。其居家,孝於事親,務在色養,侍疾累年,寢不解衣,連喪怙恃,哀毁致疾,追遠奉先之儀,無所不用其極。其有君賜,必感激起敬,待使者,盡其誠禮,雖病中不衰,則鐸之終始出處,立朝大節,蓋可知矣。宣廟聖批,有曰,卿以宏材碩德,實合具瞻,宜閒居論道,勉輔寡昧。且於其慰諭之批,有爲國柱石,安危所係,進退非輕之語。不允批答,亦有忘身殉國於三朝,歷變履險之一致,允爲邦家之柱石缺也。朝著之蓍龜等語,此爲鐸之實記,而聖祖之批,不可一字改評者也。若夫贈南寧府院君臣洪春卿,亦爲中·明兩朝論思諫諍之臣也。學知其方,踐履尤篤,行義絶倫,名又超世,其在玉堂,金安老,以一時權奸,手握威福之柄,而春卿首揆上箚,論請其罪,而故相臣成世昌,時以副學,觸忤被逮,將替受其禍,春卿,遂倡與同僚待罪之論,而其事遂已,安老之黨,不敢肆其邪議。未幾,安老搆捏朴貴人·福城君之罪,而異其論者,輒皆斥之,而春卿,又倡諸僚,陳箚以直之,安老以此竟至竄殛,朝廷賴以淸明,公議賴以大行,其在臺閣,力持風裁,棘棘不阿,事有害於正者,必言之而後已。是時,有以旱災,欲釋安老黨與之在謫者,春卿,亦嚴辭以斥之曰,罪其有罪,天意得矣,欲應天而護奸人,無乃不可乎?其議遂寢,則奸黨盡散,朝著以安,而其所與爲道誼之交者,惟先正臣宋麟壽·具壽聃而已。麟壽,犯乙巳之禍,放斥湖西,親舊皆畏群奸之兇焰,縮頸不顧,而春卿,獨通訊問不絶,人有附勢逐利者,不能直視,惡惡若浼己。然其秉心以公,不與人較,故人無敢怨者,其在藩臬,承聖敎宣化之意,專以正風俗,使民無訟爲本,民有兄弟相訟者,進而敎之,言足動人,訟者乃已,其殆庶乎無情者,不得盡其辭矣。其在筵席奏對,必以其正,箚論之辭,切近直截,同僚持兩段者,春卿必奮然正色曰,若令朝廷詢大臣以斷,則失儒臣之體,諸學士,皆服其直而重之,其在書筵,輔導春宮,勸諭切至,至引古人讀書,守心致志,漂其麥而不輟事以導之,其薰陶以就德性者,多矣。其平居,淸素淡然,如一寒儒,好學若嗜慾,繼晷以夜,無一刻去書不觀,以至寒暑不廢,一生以文學名世,然而謙然若無能者。及中廟禮陟,以文章自名,手握文衡者,比肩以立,而朝廷,以春卿主公議善爲文,屬以陵誌,一世皆稱其文,足以張聖德而掩幽宮矣。忠孝至行,亦出於天性,中廟諱音初下,力疾冒寒,晨夜露處,哭泣如喪考妣,庶幾危而不廢,及其遭母喪,年旣衰,執禮不懈,廬于墓側,以終其制。後之論者,以爲春卿儒行文學,忠淸志節,實原於敬直義方之學,敬直義方,卽聖學之要也。春卿,嘗以此四字,簡以警之,以戒子孫曰,不爾忝乃家,父訓所及,錫類不匱,其子益城君判中樞臣聖民,爲宣廟名臣碩輔,其孫瑞鳳,翊贊仁祖,撥亂改紀,官至領議政·府院君,春卿之累缺階至一品,蓋以此也,春卿終始出處,三世志業,可謂卓冠前古矣。且如贈判書臣李海壽,卽貞肅公鐸之胤子也。自少志學,德器成就,一世推以公輔之望,諸賢許以經濟之文,其素所畜積,表裏無間者,莫非忠孝大節,堯·舜君民,故當時師友,亦皆學行志節之士,而最與先正臣文成公李珥,文簡公成渾,爲道義之敎,入則補闕衮職,啓沃聖心,出則心上經綸,展布藩維,其在湖海,以宣王化正民俗爲政本,以均賦役省刑罰爲急務,倣西山眞氏諭宰諭俗之文,以成一通,刊布道內,以爲牖民導迪之方。未及朞年,民皆翕然從之,盜賊化爲良民,田野闢其草萊,召母杜父之稱,播諸遠近,桑枝麥岐之頌,起於甿俗,棠陰遺愛,久戶猶存。至今百年,父老之口碑不泯,其在論思獻替喉司之任,憂愛之誠,一飯不忘,而喩於筵奏之際,勤懇於章疏之中者,盡是唐虞三代之至治聖謨,而亦必以法祖宗舊制,爲漸復三代之要,每於先正臣李珥·成渾等萬言封事之上,及其請設經濟司也,海壽,輒上下其言論,必欲其施行,此其文烈公臣趙憲封事中,所謂賈誼疏策次第陳之者,是也。其他如辛卯建儲之請,龍灣宮市之論,追請洪汝諄·李山海等之罪,亦莫非出於血誠殉國,事君以正之義也。且如東西黨論初分之日,海壽,雖守正不廻,而持論甚平,以竝用彼此人才,爲同寅弘濟之策,當時雖不能用其言,而屹然爲中流之砥柱,故四方仰之如泰山北斗,蓋其資稟剛正,氣節淸苦,孝於事親,務在誠敬,尤篤於追遠,事係奉先,無所不致其誠,晨謁家廟,至老不廢,其爲學,必以敬直義方爲本,至其應物,亦以夷淸惠和,不念舊惡,必以其道,爲用力之方,後之論者,亦以爲海壽,宜與李珥·成渾,竝稱以三賢,血食千秋,若以當時師友間稱道之說言之,則文簡公成渾曰,大仲之淸愼操執,自少至老,較若劃一,眞金玉肝膈,吾常欲坐之不高足牀上,敬行再拜之禮,大仲卽海壽之字也。文成公李珥亦曰,海壽,賢相之子,淸名之士,嘗稱其淸愼簡重之德,當世無比。噫,此足以觀海壽之平生矣。文烈公趙憲辛卯封事有曰,倭情叵則,大亂將作,請汲汲收用李海壽及李山甫·洪聖民等,使得展布施爲,則庶可彌縫事機,終不至於危亡云。惜乎,宣廟知其言之善,未及收用,而倭寇至矣。大駕西遷,至于松都,而盡放一時竄逐之臣,則海壽,跋涉重嶺,由間道而至龍灣,執勒扈駕,至海州分朝,缺事定,回鑾舊都,長在陪從之班,竟參扈聖原從功,死後庇葬之典,賻贈之恩,皆出常例之外,則海壽之終始遭遇之隆,德業之盛,亦可以爲國朝之名臣也。尙矣,三賢臣鄕閭及其丘墓,俱在積城紺岳山,當過者尙式,行者下馬,故人稱君子之鄕,宜有崇報之典,而尙無封著之表,且闕芬苾之饗,蓋以國家不幸,累經兵燹,大小典祀,多有未遑修擧者,而士林章甫,亦未暇及於此者,近年以來,士氣稍振,僉議詢同,將爲創建院祠,以爲先賢報侑之所,士子藏修之地,玆敢援例陳疏申請。伏願殿下,特軫多士之請,毋靳一兪之音,使窮鄕晩進有所依歸之地,均被菁莪之福,恭俟不勝幸甚。臣等無任瞻天望聖激切屛營之至。答曰,省疏具悉。疏辭,令該曹稟處。
午時,上御資政殿晝講,同知事金宇杭,特進官李光迪,參贊官李敏英,侍讀官李晩堅·李澤,假注書權懋經,記事官洪啓迪·宋成明,武臣李鳳徵入侍。上讀禮記檀弓篇前受音,自曾子與客立於門側章,止仲憲言於曾子章,晩堅,自公叔木章竝注,讀及至縣子瑣章其叔父也,句絶,上曰,其處吐曲矣。宇杭曰,此吐欲分別其字而讀之,不必以此吐也。晩堅,復讀,止宋襄公葬其夫人章,上受而讀之,一遍訖。晩堅,釋文義曰,子游·子夏,論禮不同,蓋同父母之兄弟,當爲齊衰,行於異父同母之喪則非矣。澤曰,子思叔母之服,此爲分明矣。又曰,夏·殷商古時,禮無降殺之文,至周始有以貴降賤,以適降庶之禮,而滕伯文,不以上下降之,此則非矣。上曰,然。晩堅曰,孟子曰,送死可以當大事,送終之禮,必誠必愼,此孝子之所當盡心處,后木之豫爲屬托爲非,故記禮者,譏之也。又曰,少斂之奠於東方,孝子不忍死其親之義也。澤曰,羔裘玄冠,易之而已,弔喪者加麻加絰,此主人未及加麻絰,故云易之而已。晩堅曰,君子不以天下儉其親,家力不足,則雖薄葬,人不爲非矣。澤曰,子游之答司士賁,輕率自斷,故後人譏之也。上曰,不能據禮,有輕率之病矣。上掩卷,諸臣亦掩卷。宇杭曰,頃見江原監司狀啓,則原州以營下劇邑,爲堂上窠之後,遞易頻數,已成弊邑,莫可收拾,蓋以莊陵獻官之故,以堂上差送,而他邑可以推移獻官云。原州則依狀啓,以文·南堂下擇送,俾準六年瓜期,則庶可蘇殘,而今番則臣不得出仕,未及回啓,旣以南行堂上朴重圭除授矣。重圭亦善治之人,可能收拾,姑令赴任,其後交代,則永作堂下之窠,何如?上曰,朴重圭,亦善治之人,姑令赴任,可矣,而此後則依所達施。出擧行條宇杭曰,小臣,極知惶恐猥越,而君臣猶父子,疾痛之情,安得不呼於父母之前哉?臣奇疾在身,胸膈之間,痰塊頗大,呼吸喘急,食飮專廢,以此病狀,萬無供職之望,累違天牌,惶恐待罪而已。乃今聖候康復,講筵復開,群下忻忭,有倍于前,臣不敢辭以病,承牌入來,而病勢如此,一向奔走,筋力難支,乞賜遞免,及時醫治,則庶可得生路矣。臣病若少愈,謹當不避夷險燥濕,疏章之間,辭不盡意,終歸例讓,同朝縉紳,皆知臣病,俯垂矜憐,遞臣職名,俾得專意調治,以保性命,天地生成之大澤也。極知惶恐,而玆敢仰達,更加矜察。上曰,銓曹首席,非煩劇之任,安心行公。敏英曰,金宇杭,雖有實病,榻前辭職,事體未安,推考,何如?上曰,前有榻前辭職之例,勿爲推考,可也。澤曰,臣有區區所懷,敢達。執義臣李喜朝,以名門華胄,自少不事科業,專心講學,大爲先輩之所推許,而擢授臺職,累加旌招之禮,則朝家之得喜朝,喜朝之所自期,固與他人有別矣。不幸向來爲人媢嫉,橫遭縲絏之厄,雖其末稍査勘,事皆歸虛,而自後喜朝,以詆辱隱痛于心,頓絶供世之念,凡於內外除拜,無意膺命,當此人才渺然之日,如喜朝者,固守不出,豈不惜哉?其時臺啓之爽誤,喜朝之冤枉,聖鑑想已俯燭,文案亦且昭在,臣不必覼縷,而大凡山訟,雖賤隷小民,本無不問曲直,先爲囚治之規,則朝家禮待之臣,不加覈實,直請拿問,一朝束縛之,縲緤之,實是前所未有之事,此何法例,此何擧措耶?況其啓辭中,旣曰,占葬於驛村大村者,非止一二云,而及其請罪,只擧喜朝一人,且洪禹錫與喜朝,因交承問事,素有嫌怨,强起訟端之狀,人所共知,而臺臣一以禹錫之言爲準,初論其弟葬及田畓事,而喜朝納供後,將歸無實,則又復追論其父母葬地,必欲求罪,惟恐或脫,平心論事之道,果如是乎?槪喜朝,因昔年師友間往復書尺,見忤於世,久矣。臺臣,卒爲此已甚之論,傍觀者,以忿憾所發疑之矣。此等曲折,自上宜垂洞察,另加開諭而敦召之,似合於朝家待士之道,故敢達。上曰,其時臺啓措語,殊不公平,儒臣所達,好矣,當依此爲之。晝講罷後,敏英,以義州府尹留待之意陳達,上命注書,使之召入。沈壽賢入侍,上曰,灣州所任,比他路有重,辭朝,有何稟定事乎?壽賢曰,未到任之前,未諳本州弊瘼,姑無稟定事矣,第聞飢荒太甚,賑政方殷,黍粟未登,場前賑政未畢,六月旬後,新穀未及出,而他無可以繼給之穀,自京請穀,及期爲難,舊灣尹,方爲本道方伯,從長商確,近邑所儲之穀,推移設賑,恐似合宜矣。上曰,與本道監司相議爲之,則似好矣。上曰,戶判疏中,灣上練兵申飭事,出於擧行條,必已見之矣。各別擧行,可也。壽賢曰,親承聖敎,敢不奉行,而第賑政未畢,新到之初,組練戎卒,或恐易致疎擾矣。上曰,非謂到任後卽時爲之也,知悉擧行,可也。壽賢曰,臣以試才事,頃往沿江諸邑,略聞西路軍政異於三南,三南則束伍軍,亦爲團束,西路則名雖係於軍案,不成軍士貌樣,且未諳弓馬之材,其中擇出騎隊,將自相勸奬,則頗似有實效矣。上曰,往哉詳察,與監司相議善處,可也。壽賢曰,監司,以前府尹陞拜,累年在邊,熟諳邊情,邊地且無鳥銃,姑未見重記,而軍器不足之數,當枚報備局,以爲及時得用之地,似好矣。上曰,依爲之。壽賢曰,前府尹,疏陳四件事矣。白馬城基址盡成,秋後當逐力爲之,而築城之後,作寺入僧,且移城外倉穀,又峙府中財貨,以爲完固之地,而此等事,有煩狀聞,下去後,豈無好樣善爲之道乎?上曰,然。敏英,讀宣別諭。上曰,兪。諸臣以次退出。燼餘
上在慶德宮。停常參·經筵。
夜四更五更,月暈。
下直,高陽郡守沈漢柱,龍仁縣令韓聖箕,碧團僉使金鼎九,新塘萬戶洪汝澄,山羊會萬戶黃聖耆。
李敏英啓曰,明日常參·經筵,取稟。傳曰,只晝講。
許玧啓曰,大司憲鄭澔,掌令鄭必東呈辭,執義李喜朝,掌令鄭東後,持平沈宅賢在外,持平尹鳳朝未肅拜,今日以監察茶時之意,敢啓。傳曰,知道。
以備忘記,傳于許玧曰,今春等武藝別監試才時,金建,鳥銃一巡,貫二中,邊一中,直赴殿試。
以備忘記,傳于許玧曰,今下弓矢,碧團僉使金鼎九,山羊會萬戶黃聖耆等處給送。
以左議政徐宗泰四十度呈辭,傳于李敏英曰,安心調理。
許玧,以刑曹言啓曰,新除授本曹判書崔奎瑞,時在京畿龍仁地,斯速乘馹上來事,下諭,何如?傳曰,允。
監試覆試應辦官,以諸試官意啓曰,今日榜目,旣已正書之後,更考試券,則進士三等第二十六人幼學呂必周,四祖中,不書其外祖之姓本,臣等初不覺察之失,在所難免,不勝惶恐待罪。旣知之違格,則不可仍存,故呂必周,卽爲拔去榜目中,黃籤付入之意,敢啓。傳曰,知道。勿待罪。
副修撰李世瑾疏曰,伏以,臣纔封免章,悉暴衷情,一字缺齊憂邈,未蒙恩許,自愧誠淺,無以爲顔,縣道再籲,亦涉煩猥,席藁惶蹙,惟俟處分,意謂進宴之日,宮僚當備員,本院必已據例請遞。不悟玆者,前帶未卸,新命又降,天書遠辱,馹召繼至,數月之間,恩榮荐疊,自惟蟣蝨微臣,何以獲此於聖明之下也?感激隕越,靡所容措。臣雖無狀,至於不竢駕屨之義,亦嘗講之矣,苟有一分可進之勢,何敢偃謇圖便,自陷於孤恩慢命之誅哉?誠以廉義二字,國之四維,缺不張,乃底滅亡,向臣所被臺言,旣以廉義爲目,當朝夕起居之際,暫出承候,尙且爲罪,而然此則揆以道理,容有可恕?顧今彈墨未乾,徒諉以趨命之宜恭,苟然冒出,則適足以實亡廉喪義之稱,將以何辭自解?一微臣身名,固不足恤,其於四維何?傷弓之林,鳥不再集,今若貪戀榮祿,强顔復蹈於已敗之地,則是反不如禽鳥之微,人將不食臣餘,臣何忍爲此?重以近者臺臣,以請伸向日藥院諸臣之論,直歸之護黨之科,臣於伊時,與諸僚上箚論辨,至請反汗,則護黨之罪,臣實難免。夫爲人臣而護私黨,是何等罪戾,尙逭刑章亦幸耳。乃反躐纓斂袖,揚揚焉入脩門廁周行,寧有是理?其不容冒進也,到此益決。況向來諸僚,一自被參以後,有命輒皆違牌坐罷,或尋單見遞,臣獨以在鄕之故,未卽解免,如坐針氈,寢食靡甘。臣之在所應遞,若是較然,以聖明燭幽之明,體下之仁,豈不諒此,而特以不欲終棄之聖念,尙靳鐫斥,隆天厚地之渥,固非臣糜粉所可報其萬一,而其於禮使之道,恐或不然也。噫,皇穹默佑,玉候蘇安,聖曆無疆,縟禮載擧,凡在遐僻之氓,猶願一覩盛儀,況如臣蒙被洪造,忝備邇臣之數,舞蹈懽忭之誠,縱不以在野而有間,違阻淸光,日月旣多,進與百辟之末,欣瞻八彩之舒,此臣子常情之自不能已者,而衅蹤莫達,微悃未伸,如山積戾,固已萬殞猶輕。方今天和新復,講帷將闢,此時此任,尤不宜一刻虛縻,以重瘝曠之罪,臣之難冒之勢,必遞之端,不啻萬萬,若其才分之不可堪,疾病之不可强,有不暇論。伏乞天地父母,憐臣臲卼之蹤,諒臣崩迫之情,遞臣新授之職,治臣久逋之罪,俾私分獲安,而公法粗伸,則顧復箠撻〈罔〉非鞠育之慈,雨露風霜,均是覆燾之仁,終始生成之聖澤,敢不隕結以圖報?臣無任震惕屛營涕泣祈懇之至。答曰,省疏具悉。爾其勿辭,從速上來察職。
刑曹判書崔奎瑞疏曰,伏以,臣罪負山積,而聖德天覆,威刑不加,恩召續降,不意玆者,又伏承秋曹之命,臣誠徊徨感泣,繼以抑塞,不知置身之所也。臣之罪戾,不可冒入脩門,廁迹周行之狀,仰惟聖明,亦已下燭無餘。臣於去冬,進詣城外,咫尺天門,不得入謝恩命者,誠欲守區區一端廉隅,衆議喧藉,彈論將發,而終不敢冒沒,則當其中外憂遑之際,不能自盡於臣子之疏節,而及此國家有慶之日,乃反憑恃寵遇,爲翺翔榮途之計,豈臣私義之所敢出者哉?況臣年衰疾痼,不得以生人之理自居,昨年出疆之命,未效往役之義,頃者進宴之禮,又辜獻祝之誠,此在分義之不敢辭,情禮之不可闕者,而俱不能自力。凡此數款,論其罪則當置重辟,而嚴誅尙稽語,其情則宜在矜恕,而微誠未格,至今名在仕籍,恩點輒加,以致臣罔赦之誅,逐節層生,靡有窮已,臣唯願早就溘然,無令威命屢辱,而不可得也。臣於去年冬,嘗叨此職,伊後距今,已過七箇月,而伏聞中間長席之行公開坐,纔數三次而已云。刑獄,萬民之,而虛曠至此,野外傳聞,亦甚憂歎,其在朝家綜名核實之道,尤何可置而不念耶?銓曹非不知臣情病之必不可冒承,而不復區別,混加擧擬,至於職事之廢闕,綱紀之壞傷,似略不可加意者,臣竊憫焉。伏乞聖明,俯賜諒察,將臣本職及尙衣提調之任,亟行鐫削,仍命攸司,勘臣前後負犯,以勵群工,不勝幸甚。臣無任祈懇屛營之至。答曰,省疏具悉。卿其勿辭,作速上來行公。
禮曹參判李晩成疏曰,伏以,臣昨伏見本曹參議金萬埰疏本,則以沈餘慶手本久不覆奏,謂臣以爲嫌,將使朝令廢閣,臣於此不勝瞿然之至。沈餘慶之張皇手本,不亶自首其廢緊之事,其所引先賢之說,極其謬妄,臣曹所當移送攸司,以請勘處,而事係緊重,必待僚席之齊會議定,曹例然也。今者長僚在告,臣獨供仕,固不敢擅自覆奏,而且餘慶之妻,卽臣再從親也,當初饋食之輟廢,由於其妻喪,則在法雖無應避之文,請罪之際,實多嫌礙之端,臣之不卽覆啓,蓋以此也。在前如此之事,多有嫌避之例,而朝家不使强而行之者,亦出於體諒之意也。今臣旣不能屈意擧行,則不可一日在職,伏乞聖慈,亟命鐫遞臣職名,仍治臣廢閣朝令之罪,不勝幸甚。臣無任惶懼屛營之至。答曰,省疏具悉。卿其勿辭察職。燼餘
上在慶德宮。停常參·經筵,只晝講。
卯時辰時,日暈。申時酉時,日暈。
下直,南平縣監黃夏弼,仁同府使金德恒,越松萬戶尹德商。
李敏英啓曰,明日,祈雨祭齋戒相値,視事,頉稟。傳曰,知道。
又啓曰,來二十一日,輪對日次,取稟。傳曰,停。
許玧啓曰,吏曹郞廳來言,臺諫有闕,政事,何以爲之?取稟。傳曰,過齋戒後爲之。
金德基啓曰,大司憲鄭澔,掌令鄭必東呈辭,執義李喜朝,掌令鄭東後,持平沈宅賢皆在外,持平尹鳳朝未肅拜,監察茶時,已過三日,除在外外,呈告未肅拜人員,竝卽牌招察任,何如?傳曰,允。
以左議政徐宗泰四十一度呈辭,傳于金德基曰,安心調理。
以副應敎趙道彬牌不進罷職傳旨,傳于金德基曰,推考傳旨捧入。
傳于金德基曰,御營大將疏批已下,卽爲牌招察任。
京畿監司金演,以金浦居金永立與其妻一時燒死事,狀啓。傳于許玧曰,燒死人等,令本道恤典擧行。
大司憲鄭澔,掌令鄭必東,持平尹鳳朝,正言李相成啓曰,請門黜罪人崔錫鼎亟命遠竄。措辭上同答曰,勿煩。
副司直金錫衍疏曰,伏以,臣之猥煩章牘,干冒不止者,殆今半年,則臣雖甚愚蠢,豈不知分義之萬萬惶悚,罪戾之日益深重,而伏聞再昨筵中,因大臣陳達,有特推牌招之命,今臣疾病之難强,伏想蓋高之天,猶有所未盡照察者,故不得不冒萬死復此疾呼焉。臣賦命奇薄,自少至老,喪禍偏酷,以致心火焦灼,氣痰升降,種種奇疾,無非危惡之症,衰暮之年,連喪子與孫,先祠靡托,人理慘毒,魂悸氣乏,形存心死,神精消耗,眞元換脫,食不知味,夜不交睫,終夜惝怳,難狀素患諸症,乘虛添篤,手足痿痺,頭目眩暈,作一未冷之屍,實無生世之意。雖閑漫職事,萬無陳力之勢,臣之所以不避猥越,縷縷不已者,實出於萬不獲已,而況臣所被彈章,不比尋常,則亦何敢誘以聖批,屢賜開釋,冒沒行公,以重其羞乎?大臣不知臣病狀之危苦至此,有所陳白,聖明亦以臣爲循例引嫌,久靳兪音,召牌繼降,此實臣之惶憫抑鬱,罔知所爲者也。目今臣之病狀,雖微一分可嫌之端,實無承命奔走之望,況此掌兵之職,元非如臣駑劣癃病者,所可多年冒據之地,則賤臣自靖之義,終莫如陳情乞辭而後已,聖明之所以眷庇全恩之道,亦莫如早賜處分,俾解重負,以便將攝,俾延殘命也。伏乞聖明,矜諒而垂察焉。仍伏念臣之病廢職務,今至累月,沙場習操,廢閣已久,舊軍中日,每令替行,將校作窠,殆至十數,一未出代,戎政之疎漏,到此益甚。臣於病伏昏瞀之中,惶隕罔措,食息不安,添却一病,求死不得,玆敢更冒瀆撓之誅,又申肝膈之懇。伏願聖明,諒臣至悃,亟遞臣所帶將任,仍治臣逋慢之罪,以肅朝綱,以延病喘,不勝萬幸。臣無任懇迫祈祝之至。答曰,省疏具悉卿懇。所謂情勢,累次開釋,元無大難安必可遞之義,疾恙亦不至於危苦,則決不可一向撕捱,以損事體。卿其卽出供仕,毋曠戎務,徐觀病勢,若復添劇,則更爲陳情,亦未晩矣。卿宜諒哉,勿復煩請。
午時,上御資政殿,晝講。特進官尹就商,同知事尹德駿,參贊官兪命雄,侍讀官李晩堅,檢討官李澤,假注書崔守慶,記事官洪啓迪·宋成明。上讀前受音一遍訖。晩堅,進讀新受音,自孟獻子之喪,止復至帷堂竝作。上受而讀之訖。晩堅,陳文義曰,孟獻子之喪,四方以泉布賻之,及其送終旣畢之後,賻布有餘,其家臣司徒,承主人之意而歸還之。凡人之情,鮮能見得思義,而獻子獨能如此,其廉義有足可嘉,此孔子所以可之者,而可字亦僅可之意也。贈賻之餘,固不可利於己,而若以歸諸人,則絶天下恤喪之禮,不若班諸貧者之爲盡善矣。德駿曰,春秋列國時,大夫皆貧,而獻子之家臣,能歸有餘之賻布,此見稱於孔子也。晩堅曰,曾子以贖賵爲再告,方版所出之布,讀於柩前,是孝子不忍死其親,有事必告之義也,而第旣奠而大讀焉,此曾子所謂不可也。德駿曰,告之,禮也,而至於再告,則不可矣。晩堅曰,子高遺命葬不食之地,其意蓋在謙儉,後世漢文帝,因山爲墳,亦此意也。近來風俗,日趨於侈靡,凡人家經紀喪葬之際,至於傾家破産者多有之,誠可寒心矣。上曰,子夏問諸天子曰以下,文義,不分明矣。晩堅曰,旣曰子夏問諸夫子,則章內實有夫子曰字,而無之,若非記者之誤記,似是闕文矣。國子高反壤樹之說,蓋出於儉約,而君子於喪葬之節,爲之棺槨衣衾旌翣之屬,務盡情文,若子高之言,以薄爲道,殆近於墨子矣。德駿曰,古人,貴節用而愛人,地可以耕墾者而葬之,則害於人,故遺命葬不食之地,亦可賢矣。上曰,封墳,孔子之所不廢也。澤曰,孔子自言,丘也,東西南北之人,不可以不識也,葬於防也,封之崇四尺,若子高,蓋倣古者墓而不墳之義,而終近於墨道矣。延陵季子之葬其子也,夫子尙往觀之,況乎葬孔子也?子游·子夏之徒,以聖人弟子主其禮,宜四方之來觀,而但言燕人來觀,蓋擧近而該遠也。夫子之封墳也,不從若堂若防若覆夏屋三者,而從若斧,蓋三者,用功多而難於成事,馬鬣之封,儉而易就故也。且馬鬣,非但取儉,墳形如是而後,可無雨水停蓄之患矣。上曰,然矣。澤曰,杝棺藏焉之藏,有二義,而所謂不欲去藏物於中者,終似曲矣。上曰,疏亦出二義矣。澤曰,綴足,儀禮以几出之矣。又曰,本館僚員,近甚不齊,卽今講席,又與前日不同矣。講書懸吐,事體至重,不可以入直一二人之見,臆定懸入,自前方外僚員,齊會商確後懸入,例也。卽今帶職三員,受由下鄕,過限不還,二員則稟定差出,下諭有日,而不爲上來,自前如此之時,有自政院別爲催促之規,而今亦令政院稟旨催促,似好矣。應敎趙道彬,連呈辭單,無意行公,亦爲牌招察任,何如?上曰,竝依爲之。命雄曰,將以別諭催促乎?若出擧行條件,則自當有下諭催促之擧,依此爲之乎?上曰,出擧條頒布,可也。諸臣以次罷出。上曰,武臣進來。承旨·史官,竝更爲進伏。上謂命尹曰,曾任何官,而如有所懷,可以陳達也。命尹曰,小臣,曾經數處守令,而別無所懷之可達矣。仍爲罷出。燼餘
上在慶德宮。停常參·經筵。
自卯時至未時,日暈。
許玧啓曰,明日,常參·經筵,取稟。傳曰,停。
兪命雄啓曰,左議政四十二度呈辭到院,而以祈雨祭齋戒,留院之意,敢啓。傳曰,入之。
金德基啓曰,領議政箚子到院,而以祈雨祭齋戒,留院之意,敢啓。傳曰,入之。
又以都摠府言啓曰,今日入直軍士,當爲中日習射,而祈雨祭齋戒相値,不得爲之之意,敢啓。傳曰,知道。
以備忘記,傳于許玧曰,史官一員待命,騎馬三匹立之。
以左議政徐宗泰四十二度呈辭,傳于許玧曰,安心調理。
以備忘記,傳于金德基曰,昨年正月二十七日召對時下敎,大有乖於一視臣隣之道,予之失言大矣,殆有甚於宋帝也。深自悔責,久而不忘,玆乃諭諸近密之臣,嗟爾群工,宜體予意,勿復各以情勢爲言,恪謹乃職,共濟國事。
傳于金德基曰,兵判再疏承批之後,一向引入,殊涉太過,卽爲牌招察任。
傳于金德基曰,日者戶判疏中,以前日所遭,近日詳定量田事,引以爲不安之端,而往事業已開釋,詳定量田,本出爲民,臺言亦有所指,則其所爲嫌,終涉太過。禮判一向違牌,亦甚未安,竝卽牌招察任。
金德基啓曰,行戶曹判書李寅燁,行禮曹判書姜鋧,兵曹判書尹世紀,牌不進,推考傳旨,纔已捧入,而前後特召之下,一向違牌,無意承命,雖未知病勢之如何,而其在分義事體,殊甚未安。今日已暮,待明朝,更爲牌招,使之察任,何如?傳曰,允。
領議政李畬箚曰,伏以,臣病勢沈頓,不得更赴朝堂,已過一旬矣。顧臣稟氣虛薄,未老先衰,中歲以後,凋換已極,危疾疊發,外而半體痿痺,內而胃氣潰敗,伏暑爲根,積久漸深,到今年近七十,凜凜作朝暮之人,筋力精神,更無可論,四十年來,蒙恩退處,抛絶百事,杜門調息,然猶每當寒暑之節,無歲不病,殆死者數矣。乃者叨逢稀覩之大慶,猥被不世之隆私,迫於分義,力死上來,本以顚殞爲限,而亦不自意,身纔到京,狗馬之病,乃遽至此也。臣於前箚承批後,不敢更有陳瀆,泯默悚伏,意謂日熱姑未甚盛,病若小減,或可勉起承命矣。所患泄症,旣與一時偶發不同,而數日暴瀉之餘,中氣大陷,舊來食阻腹脹等証,依然復作,終日廢食,不自知飢,强有啖飮,輒致飽悶,昏仆牀褥,綿綿若絶,一日二日,以至于玆矣。念今國勢扤捏,朝議潰散,六官殆至俱曠,百爲不免墜壞,正宜上下交修,抖擻精神,以一伸庶度,而乃以如臣無似,忝居廊廟之首,病又如此,備局例坐,賓廳次對,亦無自力之望,況於勖率群工,贊襄聖化,以爲扶傾持危之道乎?噫,聖批縷縷,夐越尋常,而王室多難,古人盡瘁之敎,臣奉讀至此,不覺失涕。臣雖庸愚,寧不感激自勵,思效涓埃之報,而駑力已盡,僵斃在卽,雖欲作氣强動,其勢末由,病中耿耿,但自悲咽。臣旣無以仰塞隆旨,區區情願,唯在及其未死,獲免匪據,不至重誤國事,益增罪戾。天日在上,庶幾臨燭衷悃,玆敢冒死申懇,伏乞聖慈,俯諒情實,特賜矜憐,將臣職名,亟許鐫免,使國政無誤,殘命獲延,公私不勝萬幸。取進止。答曰,省箚具悉卿懇。疾患彌留,慮念殊深。從容調將,勿藥有喜,卿其安心勿辭,俟得少間,卽起視事,勉副至意。仍傳曰,遣史官傳諭,遣御醫看病。
刑曹參議李善溥疏曰,臣以衰邁篤病之人,待罪本職,已浹三朔,適値僚員不齊,推諉無所,黽勉酬應,抵死奔走,素患痰火之疾,觸感重發,浹旬彌留,難於供仕。猥將實狀,治疏欲呈之際,忽承試院召牌,不敢坐違,趨詣禁扃,至受恩點,往復五六日,其間勞攘受傷之端,煩不敢仰陳,而最是汗流不止,神氣虛眩等症,越添層加,幾至顚仆不省之境。竣事祗肅之時,殆不成其貌樣,及到舁還私次,終夜昏倒,奄奄若泉下之人,除非旬月調治,萬無復起爲人之望。且新除判書臣崔奎瑞,卽臣之連姻應避之間也,臣以在下當避之人,決不可以彼未行公,晏然在職。當此右席空虛,曹務積滯之日,若不及時變通,則公私狼狽,誠極可慮。玆敢冒死陳懇,伏乞聖慈,特賜諒察,亟許鐫免臣職,不勝萬幸。臣無任屛營祈懇之至。踏啓字。燼餘
上在慶德宮。停常參·經筵。
下直,嘉山郡守趙儆,宜寧縣監鄭壽崑,豐山萬戶盧永植,吾乙足萬戶金俊碩。
李敏英啓曰,常參·經筵,取稟。傳曰,停。
許玧啓曰,左議政呈辭批答,當爲傳諭,而政府無郞廳,遣史官傳諭之意,敢啓。傳曰,知道。
假注書崔守慶病,代以權熀爲假注書。
李敏英,以弘文館言啓曰,本館下番,姑降入直,今已多日。今聞修撰朴鳳齡,副修撰洪禹瑞,皆自鄕入來云,卽爲牌招察任,副應敎趙道彬,昨有勿罷只推之命,而尙不行公,亦爲牌招,何如?傳曰,允。
金德基啓曰,金吾堂上,無一行公之員,不得開坐久矣。當此暑獄,罪囚多滯,諸道放未放啓本,尙未覆奏,王府事體,豈容如是?判義禁姜鋧,以本職纔已出牌,知義禁李彦綱·李墪,同義禁李思永,亦竝牌招察任,何如?傳曰,允。
李敏英,以內醫院官員,以都提調·提調意啓曰,鍼醫崔泰齡,今已免喪,依前定奪,還屬本廳,前內醫金垕,術業精明,且善治痘,御醫差下,竝令該曹付軍職,冠帶常仕,何如?傳曰,允。
以備忘記,傳于金德基曰,今下弓矢,豐山萬戶盧永植,吾乙足萬戶金浚碩等處給送。
金德基,以備邊司言啓曰,本司武郞廳訓鍊院主簿蔡德潤,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
又以備邊司言啓曰,江陵·三陟兩邑民家火燒者,有一體各別顧恤之命矣。今年嶺東延燒之變,實是近古所罕有者,人物死傷,其數亦多,聽聞所及,極可驚慘。今此江陵·三陟兩邑全家被燒之戶,今年田稅大同,各樣身布,特令全減,還穀不足,則傍近有裕處,移給賙濟等項,一依杆城等四邑例擧行,仰體聖上德意事,分付各該司之意,敢啓。傳曰,知道。
又以司僕寺官員,以提調意啓曰,凡大小科場應辦官,自有應行次第,數十年來該曹之輪回分定於各司者,一從先後次第,元無無端易次之事矣。及至乙酉四月,文科會試,則廣興倉當次,八月殿試,則本寺當次,而適以八月陵幸相値之故,本寺移報該曹,與廣興倉相換。本寺次第,旣在於八月,而預先入於四月者,非其所樂爲,蓋出於一時事勢之不得已,實非永變舊例,仍爲定式之比,而其後丁亥文科時,該曹不加詳審如許曲折,誤用乙酉換次之例,又爲先定本寺,故伊時累次論移,往復相持之際,試場日期迫急,未免越次强行,而今此增廣別試會試應辦官,乃是廣興倉當次,則該曹,又以丁亥爲例,先定於本寺者,尤出意外。若此不已,則流來定式,轉輾壞謬,終無歸正之日,事未妥當,亦關後弊,一依舊例輪定之意,分付該曹,何如?傳曰,允。
有政。吏批,判書金宇杭進,參判未差,參議李宜顯服制,右承旨李敏英進。
兵批,判書尹世紀病,參判洪萬朝,參議李懋皆病,參知呂必容進。
吏批啓曰,頃日政,典籍望,以嶺南人黃壽嶷,備擬受點矣,今聞壽嶷,方在喪中云。臣曹不能詳察,以在喪人擬望,不勝惶恐。典籍黃壽嶷,改差,何如?傳曰,允。
吏批,以李縡爲獻納,李晩成爲吏曹參判,金錫衍爲工曹判書,李㙫爲刑曹參議,閔鎭厚爲知經筵,崔錫恒爲左賓客,李萬維爲禮曹佐郞,都永夏爲典籍,李晩堅爲應敎,洪錫輔爲說書,尹世紀爲掌樂提調,林象德爲兼南學敎授,趙道彬爲東學敎授,洪受瀗爲惠民提調,尹趾仁爲觀象監提調。以金命衡單付兼春秋,李顯徵單付學正,左賓客閔鎭厚,右賓客李寅燁,左副賓客崔錫恒。
兵批,以尹以道爲副司直,李善溥·申鐔·李眞儉竝爲副司直。
以副應敎趙道彬,副修撰洪禹瑞牌不進罷職傳旨,傳于許玧曰,推考傳旨捧入。
以左議政徐宗泰四十三度呈辭,傳于李敏英曰,安心調理。
大司憲鄭澔,掌令鄭必東,持平尹鳳朝,正言李相成合啓,請門黜罪人崔錫鼎亟命遠竄。前啓答曰,勿煩。
正言李相成啓曰,新除授獻納李縡,時在京畿高陽地,請斯速乘馹上來事,下諭。答曰,依啓。
敎京畿水使趙爾重書。王若曰,畀一面保障之地,固難其人,摠三路統禦之權,疇膺是選,得卿爲重,惟汝其諧。睠彼島中之巨營,實是畿右之雄鎭。輔車相倚,臺隍近接於沁都,舟楫遙通,襟帶闊抱於滄海。憑天塹而固吾圉,豈特任重關防,祛民瘼而得人和,抑惟職兼字牧。儻非才略之俱備,曷副委寄之斯隆?惟卿,投筆妙年,彎弧壯志。同朔方之身手,頎然八尺之姿,作王室之爪牙,展也百夫之特。所以盤錯而歷試,輒皆聲績之著稱。佩銅符於四州,撫禦不怠,授金鉞於三閫,節制得宜。秩視卿班,職親禁垣之宿衛,令嚴軍伍,身摠君門之羽林。蓋其才用無不周,故今日簡惟在我。玆授卿以京畿水軍節度使兼三道統禦使·喬桐府使,卿其祗若寵命,克憚忱誠。待士民則必先撫摩,制閫堡則申以約束。商舶往來之不絶,毋忽海戌之防虞。牖戶綢繆之或疎,宜務戎政之修廢,此外緩急之規劃,惟在施措之方便。於戱,寬魏闕西顧之憂,寔賴杜平章之在巴蜀,絶趙人東漁之患,亦由齊大夫之守高唐。勉盡良圖,罔俾全美。故玆敎示,想宜知悉。知製敎李澤製進
司諫李德英疏曰,伏以,臣之情地,決無復冒榮次之理,日昨辭疏,披瀝肝血,而微誠未格,溫批開釋,感激雖深,惶悶轉切,坐違嚴召,只俟重誅,勿罷之命,復出格外。臣是何人,誤恩至此?區區廉隅,不敢自恤,俟病少間,昨始祗肅,而只欲一謝恩命,少伸分義而已,豈復有仍因蹲冒之意哉?且臣本以癃病之人,不堪勞役,而在本邑時,見差監試試官,往返八九日程,還纔數日,叨承馹召,連事撼頓,積月所傷,入城之後,泄瀉重發,屢屢調治,近始向差,而元氣大脫,宿疾乘虛,胸腹塊癖之症,十分苦劇,伏枕喘喘,全廢飮啖。以此病狀,雖無情勢之可言,而亦難以扶策供職。伏乞聖慈,特許遞改,俾得安意將攝,千萬幸甚。臣於乞免之章,不宜贅附他說,而己卯罷榜事,竊有蓄於中者,玆敢爲聖明一陳焉。嗚呼,端宗大王,光復位號於數百年之後,此誠千古所無之大慶也。我殿下,特設增廣,與四方同其慶者,夫豈偶然,而不幸妖惡之變,遽生於其間,以致人情之駭憤,終至全罷一榜,使慶典不完,國體有損,此請復之論,所以前後迭出,而不知止者也。蓋於其初,若或究覈無路,罪人難得,則歸一榜於可疑之地,而混同罷削,猶之可也。今則不然,嚴覈窮推,經歷四載,秋曹·禁府,雜施刑杖,又復移送捕廳,反復査鞫,情節畢露,而初頭現發者外,竝〈無〉毫髮疑端,則可謂爬櫛得盡,玉石已分,混罷之擧,於是乎未免爲徑遽,而無故見削之類,其爲冤抑,益復彰著,故初言可罷者,後多不當罷,其心之公,亦可見矣。明知其如此,而尙今至疑缺復之論者,臣未知其何意也。臣當觀諸臣筵奏,其謂不可復者,蓋有數說焉。或以年久還復,爲持疑之端,而此有不然。以祖宗朝事言之,己卯賢良科,許復於數三十年之後,以近事言之,朴千榮之復科,在於四年之後,頃日沈埈·崔守慶等,亦爲追復於十三年之後,則其不拘年數之久近,有如是者,而獨於此榜,以年久持之者,不亦逕庭乎?或以竊卷之變,前古所無,一切削罷,以嚴科事,未爲不可云,而此又不然。今其科獄,雖極妖惡,顧何與於同榜無故之人,而必欲混罷乎?況同榜諸人,旣無可擬,故各別收用之命,屢下於筵席。夫旣曰無罪而收用,則混罷之冤,朝家亦已知之,而猶於復科而疑之者,抑獨何哉?或以爲其中擧子,亦有雜犯他罪者,區別之際,不無窒礙難處之端,此又不然。其所謂雜犯者,乃指雇軍易書兩人,而其後此兩人,皆已別占他科,則今無可論者矣。或謂一榜之或存或削,殊涉苟且,而此又不然。萬曆丙戌謁聖,初取九人,而呂繼先·韓缺·許徵等,旋以罪見削,只存徐渻·鄭經世等六人。在九削三,尙無不可,況三十三人之中,當削者未滿十人乎?此等持疑之論,亦不足多辨也。今之爲必可復之論者,亦有數說焉。以爲端宗復位,何等盛擧,其所稱慶飾喜,宜無所不備,而唯此科擧一事,未免欠缺,其爲當復,一也。朝家三百年,未嘗有無文科之武科,無大科之小科,而今者只削文榜,仍存武小科,其於科體,不成貌樣,其爲當復,二也。罪在擧子則罪擧子,罪在試官則罪試官,永勿罷榜事,先王定爲令甲,以垂成憲,則今不當撓改,三也。沈埈·崔守慶,眞有違格之事,而猶且曲恕,特命牽復,則今也毫無所坐,而仍罷其榜,可乎?比諸兩人,其爲當復,尤甚明白。兩人旣許復科,則此榜不可不一體還復,四也。在前雖或有罷榜之時,而皆在未唱名之前,至於唱名後罷榜,則只有賢良一榜,而亦不宜引援於今日,其爲當復,五也。其必宜追復,不容持疑者又如此。顧此兩岐之說,彼此是非,若是較然,故臣敢逐段明辨,以備裁擇,而抑臣之敢爲此言者,亦有所受。昔在仁祖乙亥之歲,增廣初試時,大小文武科,皆有用奸之跡,狼藉彰露,故試官就拿,擧子逮獄,終至累次受刑,極邊充軍,而兩司俱發罷榜之啓,而觀其啓辭,則奸情慝狀之可駭可愕者,固不下於己卯科獄,當時諸議,皆曰可罷,而先正臣文正公金尙憲,時爲憲長,獨爲立異。其言曰,爲國之道,謹守法令,法令不固,民志不立,橫議肆行,國不可爲。罷榜者,天下之所無,而我國之痼弊也。先朝因禮官建議,永勿罷榜事,疏而爲令,著爲定式,斷不可續續撓改也。今番場屋,變故雖多,徐究其故,則皆不過試官擧子之罪也,應罷者罷之,應推者推之,應削者削之,應爲處置者處置之,何至復爲罷榜之論,廢先王已定之法,啓日後無窮之弊哉?不但今日之榜不可罷,自今申明舊令,勿開罷榜之路,俾士心有定,弊習永絶云云。夫以尙憲正大之學,淸峻之節,確然爲此言,而以仁祖之聖明,竟亦排衆議而從之者,誠以區別枉直,謹守法令,乃所以嚴科場杜後弊故也。初試尙不可罷,況此賜第唱榜之科乎?此科議罷之初,其時相臣柳尙運獻議中,所謂科場之事,有可疑而無可辨,則罷之可也,如或罪人已得,則豈可以擧子罪犯之輕重,輕議於法制之外哉?先朝受敎,出於慮弊之至意,允爲垂後之挈令,則一切嚴覈,以伸王法,仍存其榜,以遵受敎云者,誠的確不易之論,而惜乎,激論終勝,而舊典輕隳也。此臣所以不避煩猥,縷縷究論,今日望殿下,必以聖祖與先正之所共講定者,恪守而不少變也。左相,曾於筵前,力陳必復之意,他餘大臣,亦嘗言科體之不備,削罷之率爾,則公議所在,於此可見。此外雖有若而岐貳之言,臣旣辨破如右,而殿下之下詢於前席者,嘗屢矣,玆事當否,不待臣一二談,而必已洞燭無餘。伏乞聖明,更加問議,亟賜處分,以伸衆冤,以存令典,不勝大願。目今可言之事,固不止此,臣新從下土,聞見未周,只以平昔所蘊,仰塵聖聽,尤無任悚惕之至。謹昧死以聞。答曰,省疏具悉。玆事嘗屢詢於前席矣。罪人已得,而一榜全罷,不但有乖於區別枉直之道,輕改令典,實甚未安,此予所以覺前日處分之率爾,而欲一更詢者,久矣。爾之疏辭,又如此,其令該曹,問議于諸大臣稟處,爾其勿辭,從速察職。
鎭安生員金信寶等疏曰,伏以,尊賢重道,國家之美典,建祠請額,士林之盛擧,而其或建祠之際,一有醜正之類,妄肆詆毁,則多士同聲,合辭叫閤,以雪先賢之辱,而使不正之道,有所懲憚,士林之氣,有所振作者,烏可已也?頃在庚辰年,臣等一邑,爲故麗朝臣崔瀁,先正臣宋浚吉·李仁賢,有立祠之擧,而崔瀁,以節義名焉,鄭夢周,亦嘗稱道者也,而晩歲居於臣鄕,宋浚吉,以道德著世,而亦有杖屨之遺躅。李仁賢,本是臣鄕之人,而其出天之孝,文章之盛,亦不止於一鄕之善士也。其遺風餘韻,皆有以聳動乎後人,模範乎百世,故臣等與遠近多士,詢謀僉同,營建院宇於本邑馬靈之地,功旣就訖,將欲奉安,而通諭于諸道章甫,以四月初五日爲期矣。意外有邑中不正之類,李星台·全翊采等,闖發詆戱,終使俎豆之儀,欲擧而將廢,故士論齊憤,遠近共斥,而且合旣發公共之論,不可以此輩之詆遏中止,更議移建於他處,缺以補新役,而只餘數間齋舍,許民以居矣。至丁亥秋間,新造之役幾就,而此輩,又思詆戱,一夜猝來,崔瀁·宋浚吉之位版,假安於毁餘之舍,其所乖謬駭悖,固不責之於此類,而其辱及先賢,貽羞士林,可勝言哉?其時修撰臣李廷濟之暗行本道也,俱以此事本末,別單書啓,至令禮曹稟處。其回啓以爲,莫重俎豆之事,不可苟安於慢褻之地,亦不可付諸如許無賴之手,卽令邑宰,埋安于淨潔之處,士林更議,以爲重修改奉,實合事宜云云。幸蒙允許,故戊子十一月十四日,本縣縣監,依事目親自埋安。噫,尊奉先賢,何等重事,而不幸爲醜正之所貽辱,則幾成之祠,其可仍廢乎?重修改封,旣有朝令,則決不可中止,故士林齊議,遵奉朝令,又於縣內會溪之地,別占建宇之所,而仍竊伏念,向所謂崔瀁·宋浚吉·李仁賢,莫非爲後世矜式,爲後學慕仰,而其道德事業之章章著明,擧世公誦,宜莫如宋浚吉,更議以宋浚吉專享斯院,以爲遠近多士瞻依之地,若崔瀁·李仁賢則年代旣逖,京外章甫之頌慕,或不如臣鄕之一且篤,故欲爲別設一宇於日後,以表鄕先生祭社之意矣。營院周歲,廟貌旣成,改奉有期,將欲上章請額之際,向者詆戱之徒,猶踵舊習,又於今四月二十二日,更以崔瀁·宋浚吉之位版,復安於馬靈之廢舍,則嘻噫亦痛矣。初旣猝奉於斯,而至於埋安,則今又再奉於斯者,抑獨何意?若曰尊奉先賢,彼此一般,則棄其新建之精舍,必就已廢之荒宇者,是果尊賢之道耶?且前日位版之埋置,旣嚴朝令,則亦何敢縱恣恔命,至於此極耶?其所設意行計,誠不忍正視也。伏願聖明,特命有司,擧正此輩終始辱賢之罪,不遵朝令之罪,更令本縣,擇淨潔之地,依前日埋安,特賜新建院宇之額號,以奬斯文之重典,則士林幸甚。臣等於請額之章,不必以此輩詆戱事,縷縷仰溷,而馬靈假安之位版,決不可仍奉,而有非士林之私自埋置,又非縣宰之所可擅埋,故備陳顚末,不覺僭越,臣等尤切惶悚悚慄之至云云。答曰,省疏具悉。疏辭,令該曹稟處,而李星台等辱賢之罪,不可不正,令攸司稟處。
執義李喜朝疏曰,伏以,臣猥蒙召命,冒上辭章,雖其情迹,有萬萬不獲已者,在臣分義,逋慢極矣,合被誅罰,兢惶以俟,乃蒙聖度天大,旣赦其罪,反降優批,諭臣以從速上來,臣伏讀感泣,莫知所以措躬也。噫,臣本非懷才抱道之士,且非高蹈遠引者流,其於臺省之職,遺逸之名,萬不近似,臣實自知甚明,故前後力辭誤恩,不敢承命,已至十有五年之久,到今變其所守,冒昧出當,固非臣私義之所敢爲者。況於昨歲,遽罹變故,僇辱狼藉,汚衊無餘,臣雖欲靦然冒進,其奈廉義之都喪,國人之嗤點,何哉?抑臣於此,又竊自念,橫逆之來,古人亦或不免,而臣之所遭,有異於是。蓋不獨臣自己之被誣見陷而已,始旣株累於同氣,終又延及於父母,使其十年安葬之地,幾不免發掘之禍,此則誠古今之所未有者。噫嘻痛矣,微臣之故,寧有此事?雖蒙聖明不世之恩,得有今日,當復何心,更出世路,亦將何顔,冒入朝端耶?是以甘心自廢,一味省愆,惟欲跧伏丘壑,以沒餘齒,而其在公朝事體,亦宜不復檢擧,許其自請,可也。豈容復加收召,以辱恩命,使旁觀而不悅者,益增其譏議哉?仰惟日月之明,何所不照,而顧於臣之情迹,猶若有未盡俯燭者,臣誠抑塞悶鬱,不能無憾於天地之大也。且臣本有痰火,痼疾不已,不敢以恒人自處,及至年紀衰邁,病情益篤,其得不死於向來牢狴之中者,亦莫非殿下再生之德,而自此摧剝尤甚,平居懍懍,若不保朝夕,近又添得暑感,輾轉彌留,首尾數旬,昏不省事,承批之後,亦未能自力構疏,以致泯默多日,今始仰首申籲於黈纊之下,臣之罪戾,於是乎益重矣。伏乞天地父母,曲賜諒察,亟遞臣職,仍治臣罪,不勝幸甚云云。答曰,省疏具悉爾懇。前後除命,予意非偶,而一向控辭,供仕無期,心甚缺然也。頃年臺論,斷非公心,奚但爽誤而已?爾之被誣,予已洞知,則以此爲難進之端,尤涉太過。須勿固辭,從速上來察職。
京畿監司金演疏曰,伏以,臣情勢臲卼,日昨冒上辭本,及承恩批,未蒙允兪,一味惶蹙,無所容措。繼而諸臺,以臣疏語,引以爲嫌,而至謂之强以爽實移罪等語爲言,殊未可曉云,臣於此尤增不安之端也。槪臣之疏辭,只陳伊時大臣筵奏之不然,以爲首實引罪,而臺臣之言,乃反如此,在臣廉義,終有所不敢晏然冒居於職次。且臣情勢之外,病狀尤劇,素患痰氣火升降之症,乘時復發,潮熱上衝,精神眩瞀,眼生昏花,視物不明,髮際癤毒,有妨帽巾,藥餌醫治,亦無其效。以此症狀,萬無自力堪任之勢,旬宣重寄,不容一日虛帶,玆敢疾聲仰籲於天地父母之前。伏乞聖慈,俯賜諒察,亟遞臣職,使重務毋曠,私分得安,千萬幸甚。臣無任云云。答曰,省疏具悉。卿勿過辭,從速察職。
東善君炳疏曰,伏以,臣以不肖之質,猥尸懿懷公·貞孝公兩王子祀,草土終制之後,往掃墳塋,情理俱宜,而適於其時,玉候違豫,臣子分義,不敢言私,聖候平復之後,臣方帶摠管之職,宿衛重地,不可暫曠,以此久稽瞻拜,臣霜露之感,不能自抑,不得不大聲疾呼於天地父母之前,惟聖明之留神焉。臣高祖父懿懷公臣珹,墓在楊州豐壤縣,曾祖父貞孝公臣俌,墓在楊州白鹿洞。聖明之於貞孝,恩眷迥出前古,而臣以尸祀之人,不得一番省墓,不惟臣心之悽愴,冥冥之中,亦豈無衋傷之心哉?祖父母以上,雖無乞暇之典,聖明之待王子,亦多拔例之擧,況且自葉流根,乃是天地雨露之澤?伏乞聖慈,遞臣兼帶,賜臣恩暇,使之往掃兩王子墳塋,則奚但生者知感而已哉?抑臣祖父靈豐君臣湜,墓在加平地,臣父錦川君臣榰,墓在楊州松溪。臣若蒙恩暇,則自貞孝公墓,轉往祖父墳,歸路兼掃亡父墳,俾遂人子之至情,不勝幸甚。臣無任云云。答曰,省疏具悉。卿其勿辭往來焉。仍傳曰,懿懷公·貞孝公墓省掃時,澆奠牀備給。燼餘
上在慶德宮。停常參·經筵。
下直,大興郡守禹舜弼,天摩僉使金應運。
李敏英啓曰,明日,常參·經筵,取稟。傳曰,停。
許玧啓曰,備邊司郞廳來言,今日,賓廳坐起日次,而大臣有故,不得來會云矣,敢啓。傳曰,知道。
李敏英啓曰,吏曹郞廳來言,承旨有闕,政事,何以爲之?取稟。傳曰,明日爲之。
以左議政徐宗泰四十四度呈辭,傳于李敏英曰,安心調理。
以備忘記,傳于金德基曰,今下弓矢,天摩僉使金應運處給送。
兪命雄啓曰,六次祈雨祭,三角·木覓·漢江,遣近侍設行事,命下矣。卽今廳中,位甚不齊,行都承旨權尙游,右副承旨金相稷,俱在外,上來遲速,有未可知,廳中只有臣命雄,右承旨李敏英,左副承旨金德基,同副承旨許玧,而三員進往祭所,則無備員入直之勢。合有變通之道,何以爲之?敢稟。傳曰,右副承旨改差。
又啓曰,明日爲政事,命下矣。卽今院中,苟簡莫甚,承旨有闕之代,以在京無故人差出,仍卽牌招察任,何如?傳曰,允。
金德基啓曰,御營廳,以大將之引入,久廢習操,纔已出仕,而旋因新授本職之未及肅拜,二十一日習操頉啓,卽又到院,軍務凡事,誠爲可慮。御營大將金錫衍,卽爲牌招察任,何如?傳曰,允。
又啓曰,御營廳軍兵習操,在於明日,而大將金錫衍本職辭疏,批旨已下,更卽牌招察任,何如?傳曰,允。
又啓曰,近仍刑曹堂上之在外或未差,久未開坐,訟獄多滯,新除授參議李㙫,今日又不出仕,曹務可慮。參議李㙫,卽爲牌招察任,何如?傳曰,允。
李敏英,以侍講院言啓曰,本院僚員,近甚不齊,書筵輪直之際,事多苟簡。昨日政,新除授說書洪錫輔,尙不出肅,卽爲牌招察任,而司書有闕之代,後日政,以在京無故人差出,仍卽牌招察任,何如?傳曰,允。
大司憲鄭澔,掌令鄭必東,持平尹鳳朝,正言李相成啓曰,請門黜罪人崔錫鼎亟命遠竄。措辭見上答曰,勿煩。
以京畿監司,以刑曹判書崔奎瑞病重上去不得事狀啓,傳于李敏英曰,卿辭至此,本職今姑許遞事,回諭。
右議政金昌集箚曰,伏以,臣頃於請對之日,已有齒痛之候,而不至甚苦,故僅得出入矣,及還私次,痛勢越添,宛轉狂叫,昏仆悶絶,頃刻難忍,雜試針藥,愈往愈劇,勺水不入,鬼事將迫。如是者豈五六日矣,自昨始得一分生道,而猶且齒齦腫爛,面頰浮痛,氣息委苶,莫能轉動,復起爲人,恐未易期。籌司賓廳,今可備員開坐,而緣臣病情,適又如此,將不免廢闕,引日曠職,罪戾實深,病裏耿耿,惶隕靡寧。伏乞聖慈,亟許鐫免臣職,俾公務無滯,私分少安,不勝萬幸。取進止。答曰,省箚具悉卿懇。所患如此,深用慮念,不得開坐,有何所傷?卿其安心勿辭,從容善攝。仍傳曰,遣史官傳諭,遣御醫看病。
黃海監司鄭是先疏曰,伏以,臣非文非武,無才無能,猥廁仕籍,曲荷洪造,前後履歷,罔非濫竽,居常悚懼,若隕淵谷矣。迺者海臬新除之命,忽及於千萬夢寐之外,臣誠驚惶震駴,五情惝怳,罔知所以措也。顧此方面之職,何等重寄,雖文宰之負時望者,有未能人人而膺是任,則豈是常調一蔭官之所可冒據也哉?求之旣往,亦未有如臣碌碌者之忝竊,微分之僭越,公議之嗤點,姑未暇論,其於辱名器而損國體,何哉?臣自夫聞命以來,逃遁不得,宿食靡安,縮伏累日,恭俟物議,而迄未有駁正之擧。玆不得不冒萬死仰籲於天地父母之前,伏乞聖慈,俯賜諒察,亟命鐫改臣新授職名,以重官方,以安賤分,不勝大幸。臣無任悶蹙祈懇之至云云。答曰,省疏具悉。卿其勿辭,速往欽哉。
判敦寧閔鎭厚疏曰,伏以,昨伏見政目,以臣爲知經筵事,臣誠惶懼,不知措躬之所。夫經筵之任,實掌輔導君德,固非如臣鹵莾者所可堪當,而曾前忝竊,未有分寸之效,況今年衰病痼,視聽俱昏,舊聞己失,新知全蔑,尤何敢復叨已試之地,以爲相識者之譏乎?且臣曾以繕工監蘇弊之道,陳達前席,請以戶·兵判,例兼提調,入侍大臣,亦以爲宜,而殿下許其一,而不許其二,致使同僚無端見遞,臣則晏然仍帶,其在事理,豈容如是?臣之當日所陳,雖死決不可冒居云者,實出於片片赤心,惟聖明,或已俯諒之矣。臣雖無狀,猶有匹夫之志,以殿下體下之仁,亦豈忍終奪之乎?伏乞聖慈,特察至懇,將臣所兼知經筵及繕工提調,亟命遞改,以便公私,千萬幸甚。臣無任云云。答曰,省疏具悉。卿其勿辭,安心行公。
江華留守閔鎭遠疏曰,伏以,臣之父母丘墓,在於驪州地,今臣受命江都,俶裝將發,逖違松楸,久曠展掃,在人子怵惕愴慕之懷,當復如何?玆敢冒死仰籲,伏乞聖明,特許旬日之暇,俾得以往省塋域,以伸至情焉。臣猥將私懇,敢干天聽,無任惶悚屛營之至。謹昧死以聞。答曰,省疏具悉。卿其依疏辭往省焉。仍傳曰,澆奠牀備給。
工曹判書金錫衍疏曰,伏以,臣情勢病勢,俱難供仕,屢煩章疏,實出血懇,而誠未格天,終靳許遞,筵席下敎,備盡開釋,批旨敦勉,夐出尋常,諄諄誨責,如父詔子,臣非木石,寧不知感幸?奉讀未半,淚流被面。繼有特召之命,臣於此不計死生,竭蹶承命,以副我聖上勤摯之敎,以少伸分義缺於千萬夢寐之外,又除水曹之長,臣聞命驚惶,罔知攸措。臣以駑劣無似,百不及人,猥蒙剪拂,忝叨至此,觸事憒憒,曾未有涓埃之報,靜言思之,愧懼交積。昨年猥受司寇之任,適當聖候違豫,不敢陳請力辭,爲參起居之班,冒沒出肅,而自犯罪網,幸免大何,今乃誤恩復下,職名維新,臣雖至愚,自知則明,其何敢靦然自處,不知愧乎?治疏將上之際,卽因政院啓達,召牌下降,臣嚴畏分義,不得不趨詣闕下,而臣受本職,萬不近似,決不可冒進。玆敢仰籲於天地父母之前,伏乞聖慈,察臣量己之請,亟遞臣新授之職,以重名器,以安微分,不勝幸甚云云。答曰,省疏具悉。卿其安心勿辭,速出行公。
副應敎趙道彬疏曰,伏以,臣之所患脹症,已成根蔕之疾,積有消剝,精識都喪,陳力供仕,固已無望,而頃者大庭設慶,實是千載罕覯之盛儀,身添邇列,禮當叨陪,不計死生,竭蹶登筵,粗伸區區抃賀之忱,而終日侍宴之際,過飮水冷,退出之後,脹氣漸加,而適値僚員之有故,帶痛仍直矣。及還私次,症狀越添,脹肚浮高,如按大瓠,上下關格,呼吸窒碍,暫有轉動,昏瞀欲絶。蓋臣此病,專由氣火,日氣寒冷之時,則不無咫分減歇之勢,而每當炎令,輒必復發,危惡之症,至于今夏而極矣。醫言若不及時艾焫,則難望其復起,不得不呈單籲急,連日施灸,不惟浮氣不減,火熱內烘,煩渴轉甚,口爛喉螫,啖食全廢,委頓牀簀,鬼事將迫。再次嚴召之下,終未免坐違,逋慢之罪,誅譴是俟,只推之命,又出常格,罪大恩深,寧欲無知。如使臣少有奮身强起之勢,豈敢罔念分義,惟事呈告,自陷於圖私便身之計,而聯席之地,不可見諒,至以無意行公,混請牌召,有若臣偃然自在,厭直承明者然,終令臣遭此無限大狼狽,臣實冤悶。顧此病情,非比他症,偃仰屈伸,不能如意,特被禁廬,尙難自力,出入講筵,寧有其望?今欲忍死承命,則誠有顚斃之慮,欲隨意調息,則益干違傲之誅,臣之情〈勢〉,可謂窮且蹙矣。玆敢悉暴病重實狀,仰瀆仁覆之天,伏乞聖慈,特加矜愍,亟許罷斥臣職名,俾得久日調理,以延殘喘,且治臣慢命之罪,以警具僚,不勝幸甚云云。答曰,省疏具悉。爾其勿辭,調理察職。燼餘
上在慶德宮。停常參·經筵。
嬪宮,政院·玉堂單子問安。答曰,知道。
下直,安城郡守尹趾慶,訓戎僉使吳世興。
以備忌記,傳于鄭來祥曰,今下弓矢,訓戎僉使吳世興處給送。
李敏英啓曰,明日,生進放榜,二十三日,祈雨祭齋戒及國忌齋戒,二十四日,國忌正日,此三日,視事,頉稟。傳曰,知道。
以左議政徐宗泰四十五度呈辭,傳于李敏英曰,安心調理。
鄭來祥,以都摠府言啓曰,今日入直軍士,中日習射,請出標信。傳曰,知道。
以江原監司狀啓,旌善等官居良女芿叱禮等燒死事,傳于兪命雄曰,燒死人等,令本道恤典擧行。
以慶尙監司狀啓,興陽居李仁祥等五名燒死事,傳于兪命雄曰,燒死人等,令本道恤典擧行。
有政。吏批,判書金宇杭病,參判李晩成未肅拜,參議李宜顯進,左承旨兪命雄進。
兵批,判書尹世紀病,參判洪萬朝進,參議李懋病,參知呂必容病,右承旨李敏英進。
吏批啓曰,判書金宇杭病不來,參判李晩成未肅拜,小臣獨政未安,何以爲之?敢稟。傳曰,只出緊任。
吏批啓曰,新除授通津府使李寅錫戶奴呈狀內,奴矣上典,消渴之症,觸暑添重,症情危劇,委頓牀席,坐臥須人,以此病狀,旬日之內,差復無期,斯速入啓處置云。連次呈狀,聞其病勢,果是實狀,通津府使李寅錫,罷黜,何如?傳曰,允。
吏批,以鄭來祥爲承旨,兪集一爲行判決事,兪得一爲刑曹判書,尹德駿爲禮曹參判,李喬岳爲司書,洪可相爲刑曹佐郞,李之彬爲雲山郡守,李玄祚爲通津府使。
兵批,以崔奎瑞·金相稷·安績竝付副護軍,柳鳳輝·丁道復·韓重熙竝付副司果,李相朝爲水原監牧官。
大司憲鄭澔,司諫李德英,掌令鄭必東,持平尹鳳朝,正言洪禹寧啓曰,門黜罪人崔錫鼎亟命遠竄事。前啓答曰,勿煩。
大司憲鄭澔,掌令鄭必東,持平尹鳳朝啓曰,處分失當,則人心無以服,士氣不張,則國論無以定矣。日昨,因泮濡朴弼琦等疏,有湖儒疏頭洪胄亨停擧之命,臣等竊以爲過也。胄亨等,以遠外之士,目見僞書之滋害,心痛聖經之遭毁,裹足上京,瀝血陳辨,其氣固可尙,而其言無可罪矣。第其中間一轉語,有所致疑於判府事臣尹拯之自處,而此亦非無端侵詆也。蓋以拯,名列講確,終不自辨,而且其抵士友書中,以辨斥僞書之論,歸於黨議,故論辨之際,不得不略陳其訝惑之端矣。其言雖或過激,原其本情,亦莫非尊聖經而斥僞書,則不宜摧折譴責,而始下溫批,旋施御罰,擧措顚倒,聽聞俱駭,甚非所以尊聖經養士氣之道。請還收湖儒疏頭洪胄亨停擧之命。答曰,勿煩。
正言洪禹寧啓曰,凡科場文字,不使用老·莊異端等說,明有禁令,而今番二所入格擧子試券中,多有佛語,至有極樂世界,八百羅漢等語,已極可駭,而又於一所入格擧子試券中,有以西浦稗說爲頭辭云。西浦卽近來宰臣之號,而稗說卽漫筆小說之類也。如許格外淆雜之文,若不痛加禁斷,則無以嚴科場而杜後弊。請令該曹,收聚文科一二所入格試券,相考拔去,當該試官,亦難免不察之失,竝命從重推考。答曰,依啓。拔去事,令該曹稟處。燼餘
上在慶德宮。停常參·經筵。
下直,羅州牧使趙正萬,龍川府使朴琳。
以左議政徐宗泰四十六度呈辭,傳于兪命雄曰,安心調理。
以備忘記,傳于金德基曰,今下弓矢,伐登萬戶姜頊處給送。
以判中樞府事李濡廣州地掃墳呈辭,傳于金德基曰,給由馬,澆奠牀備給。
兪命雄啓曰,右副承旨許玧,以今番試官事,昨日聞有臺議而出去矣。臺啓措語,元不大段,問備亦是薄罰,而今日不爲仕進,出納之地,苟簡莫甚,卽爲牌招察任,何如?傳曰,允。
李敏英啓曰,今日生進唱榜時,白牌分給之際,進士尹弼成之成字,睦趾敬之敬字,誤以聖字慶字,書塡於元榜目及白牌,故元榜目則改付標以入,而白牌改書安寶,事甚窘急,仍爲刀擦,改書以給之意,敢啓。傳曰,知道。
金德基,以兵曹言啓曰,今五月二十二日,私奴奉山稱名人,自興化門入來,差備門外擊錚,極爲駭愕,令攸司囚禁治罪,同門守門將李振華,常時不能禁斷雜人,以致闌入,亦難免其責,推考,何如?傳曰,允。
以慶尙監司狀啓,二月令退來進上人蔘趁不封進,待罪事,傳于鄭來祥曰,勿待罪事,回諭。
以黃海監司,以臣等官出身曺尙賢等家一百二十二戶燒火,騎兵車尙賢等八名燒死事狀啓,傳于鄭來祥曰,燒死人等,令本道恤典擧行,而燒燼人家,令該曹考例顧恤。
大司憲鄭澔,司諫李德英,掌令鄭必東,持平尹鳳朝,正言洪禹寧啓曰,請門黜罪人崔錫鼎亟命遠竄。前啓答曰,勿煩。
大司憲鄭澔,掌令鄭必東,持平尹鳳朝啓曰,請還收湖儒疏頭洪胄亨停擧之命。前啓答曰,勿煩。
右副承旨許玧疏曰,伏以,臣伏見本院啓辭,以增廣別試初試入格人用佛語事,有請推試官之擧,臣亦一所試官中一也,臣不勝悚蹙之至。迸出闕門,來伏私次,靜思厥咎,問備之罰,亦云末減,玆敢悉暴委折,仰請嚴誅焉。臣年紀衰暮,神精消亡,凡於考試之際,不能詳審文字,此則不待人言而臣亦自知矣。所謂佛語一款,實有是事,終場試策中,有一擧子虛頭設辭,果用極樂世界八萬羅漢等說,而末乃結之以左敎也非吾道一句,則便是排斥之言。且竊伏念先輩試策,亦有佛事問候之語,而乃以彼佛何人,非吾徒也,三花動彩,金骨超塵云云,則此亦佛語,而至居齋等臣,嘗見其文矣,不復致疑,只惜其所作頗有作者之氣習,降其等而置諸入格中矣。今者諫臣,以明有禁令爲言,則臣之不察之失,無以自解。方欲露章請譴之際,召牌降臨,嚴畏分義,不敢坐違,黽勉來詣於禁扃之外,而顧臣情勢,終有所不敢復廁於邇列者,不得不仰籲於天地父母之前。伏乞聖慈,曲賜諒察,臣所帶職名,亟許遞改,以安微分,以謝臺議,不勝幸甚。臣無任屛營祈懇之至云云。答曰,省疏具悉。爾其勿辭察職。
吏曹參判李晩成疏曰,伏以,臣情地臲卼,實無抗顔朝端之望,而感激恩私,黽勉趨承,私懷恧縮,久而靡定,不意選部移除之命,遽出此際,臣誠驚駭震越,置身無所,直欲循墻,而不可得也。竊念臣樸遬庸陋,百無一能,徒藉先蔭,驟躋宰列,前後忝竊,罔非踰分,而至於掌銓之任,尤爲萬萬不似,在權衡人望,專在政曹,雖副貳之官,亦所愼簡,苟非才識公明,爲一世所推服者,無以愜人望而理衆職矣。臣本昏昧,全無見識,性又懶散,罕與人接,其於人才之可否,朝議之是非,矇然如瞽者之視物也。揣分量力,已難堪承,矧今論議潰裂,日甚一日,前後居是任者,鮮不顚躓?借令臣冒出承命,以何鑑識,甄拔賢才,以何力量,鎭服浮議?畢竟無補於國,只速一身之狼狽,臣固不足恤,其如國事,何哉?噫,名器之重輕,實關國體,擧措之得失,動招物議,雖微官庶僚,猶當難愼,況臣所叨,何等職責,而越次擬差,承乏濫吹,豈不有乖於政格,致駭於物情乎?此臣所以寧被違慢之誅,而決不敢冒承者也。縮伏累日,恭竣駁正,今始冒死控籲,略暴萬不可堪之狀,而若其情勢之難安,則亦有未暇悉陳者矣。伏乞聖慈,察其職任之至重,不可虛授,諒臣才分之不稱,無以堪任,亟許鐫改,以重官方,獲安賤分,不勝大願。臣無任祈懇屛營之至。謹昧死以聞。答曰,省疏具悉。卿其勿辭,從速察職。燼餘
上在慶德宮。停常參·經筵。
未申時,日暈。
太祖大王忌辰齋戒。
兪命雄啓曰,左議政四十七度呈辭到院,而以國忌齋戒,留院之意,敢啓。傳曰,入之。
以左議政徐宗泰四十七度呈辭,傳曰,安心調理。
以備忘記,傳于鄭來祥曰,史官三員待命,騎馬九匹立之。
又傳曰,史官一員待命,騎馬三匹立之。
鄭來祥啓曰,史官三員待命事,命下矣,史官不備,宣傳官二員代送之意,敢啓。傳曰,知道。
兪命雄啓曰,右副承旨許玧,昨日陳疏,承批之後,今日又不仕進,卽爲牌招察任,何如?傳曰,允。
李敏英,以吏曹言啓曰,健元陵忌辰祭,獻官實預差,以行副護軍李萬選,行副司直任胤元塡差,啓下矣。今聞竝皆在外云,不得已以行副護軍元聖兪,改付標以入之意,敢啓。傳曰,知道。
鄭來祥,以弘文館言啓曰,修撰朴鳳齡,因擊錚人原情中,有侵詆之言,情勢難安,投疏徑出,下番無推移入直之員。莫重禁直,不可空曠,修撰朴鳳齡,卽爲牌招察任,何如?傳曰,允。
又啓曰,卽者弘文館修撰朴鳳齡,以擊錚人李獻英爰辭侵詆事,陳疏徑出,所當依定式,直捧禁推傳旨,而乃以情勢難安爲辭,則似與無端徑出有異,而旣犯擅離之科,推考警責,何如?傳曰,允。
又以木覓山祈雨祭獻官左副承旨臣金德基言啓曰,本壇祭時,用以白幣,例也。今日,臣與祭監·監察及典祀官,眼同祭物捧上,則幣帛以黑色誤爲封來,事甚驚駭。卽令該寺改色封納,而當初誤封奉常寺官員,難免不謹之失,推考警責,下吏,令攸司囚禁科罪,何如?傳曰,依啓。燼餘
上在慶德宮。停常參·經筵。
自昧爽至卯時,有霧氣。
太祖大王忌辰。
兪命雄啓曰,明日常參·經筵,取稟。傳曰,停。
又啓曰,左議政四十八度呈辭到院,而以國忌正日,留院之意,敢啓。傳曰,入之。
以左議政徐宗泰四十八度呈辭,傳于鄭來祥曰,安心調理。
李敏英啓曰,昨夕,臣進往漢江祈雨祭所,與臺監及典祀官,眼同點視祭物,則幣帛誤以白色封來,雖卽改以黑幣,依禮行祭,而當初誤封奉常寺官員,難免不察之責,推考,當該次知書員,令攸司囚禁科罪,何如?傳曰,允。
許玧,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
鄭來祥,以弘文館言啓曰,修撰朴鳳齡,昨已違牌坐罷,下番闕直,已經一夜,事體極爲未安。應敎李萬堅,副應敎趙道彬竝卽牌招,以爲推移,姑降入直之地,何如?傳曰,允。
又以戶曹言啓曰,卽接廣興倉所報,則來六月朔頒料次,倉官進去于左議政徐宗泰家,請受祿牌,則以爲方在呈告中云,祿牌不爲出給。係是大臣祿俸,何以爲之?敢稟。傳曰,令倉官輸送。燼餘
上在慶德宮。停常參·經筵。
藥房都提調臣李頤命,提調臣閔鎭厚,左承旨臣兪命雄啓曰,旱災日甚,伏未審此時,聖體,若何?伏聞入侍醫官所傳之言,前日左右瘡處,自數日來,俱生小癤,形似汗毒,旁近又有赤爛之勢云,臣等伏不勝閔慮之至。今日與諸御醫入診,詳察症候,宜當,敢來問安,竝此仰稟。答曰,知道。入診事,依啓。
大殿,政院·玉堂問安。答曰,知道。
中宮殿,藥房·政院·玉堂問安。答曰,知道。
世子宮,政院·玉堂問安。答曰,知道。
嬪宮,政院·玉堂問安。答曰,知道。
下直,水原府使李海朝,鍾城府使宋儒龍。
鄭來祥啓曰,上候方在未寧中,平復間視事,頉稟。傳曰,知道。
許玧啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
以左議政徐宗泰四十九度呈辭,傳于鄭來祥曰,安心調理。
以備忘記,傳于許玧曰,今下弓矢,鍾城府使宋儒龍處給送。
許玧,以都摠府言啓曰,副摠官金重三,以新番軍士點考事,外兵曹進去之意,敢啓。傳曰,知道。
鄭來祥,以弘文館言啓曰,本館上下番見存五員內,副校理金興慶·李宜晩,副修撰李世瑾,俱在外,只有臣道彬,校理李澤,姑降入直矣。卽者李澤以身病陳疏出去,下番將未免闕直,令政院稟旨變通,何如?傳曰,允。
又啓曰,卽者弘文館校理李澤,陳疏徑出,所當依定式直捧禁推傳旨,而聞其病勢,實爲危重,與無端徑出有異,而旣犯擅離之科,推考,何如?傳曰,允。
許玧,以備邊司言啓曰,新除授慶尙監司兪命弘,方在本道永川郡任所矣,監司事體,雖與守令有異,自前以道內守令陞拜者,有除朝辭赴任之例,而卽今正當劇農之節,夫馬之弊,亦不可不慮,使之除朝辭往赴之意,分付,何如?傳曰,允。
鄭來祥,以禮曹言啓曰,以諫院啓辭,請令該曹收聚一二所入格試券,相考拔去。措語見上答曰,拔去事,令該曹稟處矣。科場文字,禁用老·莊異端等說,明有事目,試官當依事目黜落,而反加採取,誠甚未安。榜出之後,追論拔去,不無後弊,而旣已發覺,則又不可仍冒,故一二所入格試券,分付四館所,使之一倂收聚,則擧子崔道文入格策問試券中,用西浦稗說,擧子陸鴻運策文試券中,有極樂世界·八萬羅漢之說。此兩人納券自首,所當依臺啓拔去,其餘入格擧子,或稱試券之送去鄕家,來納者絶少,雖加嚴督,勢難沒數收聚於會試之前,且念臺啓擧論之外,若干外家說使用之文,一切窮覈拔去,多有難處之端,置而不問,恐或得宜,何以爲之?敢稟。傳曰,兩人拔去,其餘置之。
又以兵曹言啓曰,今五月二十五日,閑良李應立稱名人,自興化門入來,差備門外擊錚,極爲駭愕,令攸司囚禁治罪,同門守門將盧遠明,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,卽接守門將廳所報,則開陽門入直守門將申弼殷,廳中可否之際,三次不順,旣已出去矣。不得已原單子中,改付標以入之意,敢啓。傳曰,知道。
許玧,以訓鍊都監言啓曰,前應敎宋正明,都監郞廳,已爲啓下,而方在罷散中,時無職名。依例付軍職,冠帶嘗仕,何如?傳曰,允。
兪命雄,以戶曹言啓曰,奉朝賀南九萬,己卯年王世子痘患平復後,以內醫院都提調,恩賜田,未及準受矣。慶尙道尙州牧數外官屯田畓,竝一結二十九負六束,自本家望呈願受,依例折給,何如?傳曰,允。
又以戶曹言啓曰,依傳敎,左議政徐宗泰來六月朔祿俸,令倉官輸送,則以爲,祿俸輸送之命,伏深惶感,而方在病劇呈告中,不敢祗受,當以此意陳章上聞,祿俸不爲領受之,何以爲之?敢啓。傳曰,批下後輸送。
鄭來祥啓曰,因弘文館草記,下番將未免闕直,令政院稟旨變通事,允下矣。政官牌招,使之開政,闕員差出,仍卽牌招,以爲推移入直之地,何如?傳曰,允。
有政。吏批,判書金宇杭掃墳受由,參判李晩成未肅拜,參議李宜顯進,左副承旨金德基進。
兵批,判書尹世紀病,參判洪萬朝服制,參議李壄進,參知呂必容受由在外,右副承旨許玧進。
吏批啓曰,判書金宇杭掃墳受由,參判李晩成未肅拜,小臣獨政未安,何以爲之?敢稟。傳曰,只出緊任。
又啓曰,玉堂闕員,今當差出,而擬望之人乏少,相避竝擬,何如?傳曰,允。
又啓曰,玉堂闕員差出事命下,而無故可擬之人絶乏,罷散人員,合有變通之道,何以爲之?敢稟。傳曰,別單書入。
吏批,以李肇爲應敎,李晩堅爲校理,洪禹瑞爲修撰,朴鳳齡爲副修撰,李縡爲修撰,李宜晩爲獻納。
兵批,以金相稷付司果。
大司憲鄭澔,司諫李德英,掌令鄭必東,持平尹鳳朝,正言洪禹寧啓曰,門黜罪人崔錫鼎,自本以斗筲之器,至必欲構成諸臣之罪案,而其後云云,用前啓措語,其後以下,刪改見下其後筵對,旣知希載元無抵書之事,而亦不出一言,以白諸臣之冤,其鍜鍊眩幻之能,殆有甚於莫須有手段,儻非聖明洞燭奸狀,明白處分,則一時士類,幾盡網打,囂然樂禍之心,吁亦慘矣。論其前後罪狀,實無一毫可恕之端,故論以竄配者,蓋出於十分參酌,而聖意或慮過重,每以勿煩爲敎,臣等竊不勝慨然之至。且趙相愚,則以藥院一事,旣被削奪之罰,況以首罪之人,關係尤重,而其他負犯,亦皆狼藉,則其何可終止削黜而已乎?輕重無別,刑章失宜,輿情憤鬱,日以益激,請勿留難,夬揮乾斷,門黜罪人崔錫鼎,亟命遠竄。答曰,勿煩。
大司憲鄭澔,掌令鄭必東,持平尹鳳朝啓曰,云云。以辨斥僞書之論,歸於黨議,以上措語,用前啓,以下,添刪至曰,諸賢之驚動如此,無乃懲於西溪之事耶?彼所以爲說,前後一般,黨人之所爲也云云,西溪,卽朴世堂之私號也,此書一出,人皆訝惑,故胄亨等之疏,不得不略陳其委折矣。其言雖或過激,原其本情,亦莫非尊聖經而斥僞書,則不宜摧折譴責,而始下溫批,旋施御罰,擧措顚倒,聽聞俱駭,甚非所以尊聖經養士氣之道,請還收湖儒疏頭洪胄亨停擧之命。放榜擧動,等是親臨,固不可顚倒失儀,而今番生進放榜時,外庭班列,不先整齊,唱名序立之際,亂無次第,不成貌樣,至有未唱名先入者,而所帶傔從輩,亦皆闌入於禁庭之地,雜沓喧嚷,全失禁戢之意,此實前所未有之事也。紀綱所係,不可無懲治之道,請當該四館所下吏及兵曹禁喧·色吏,令攸司囚禁,各別重治,當該官亦難免不檢之責,竝命從重推考。頃日本府合坐時,忠淸道溫陽居私婢生春稱名人,來呈所志以爲,渠本以巫女資生,而新昌邊姓兩班奴貴卜之妻九月云者,來到渠家,自稱願學巫術,常常往來于厥家矣。邊哥以爲,渠之子無應吉奸接,招引招致無應吉,私自結縛,亂施刺椎,卽爲致斃,階庭之間,血痕狼藉,同里民人及檢尸時本官下吏輩,亦皆目睹,其爲殺獄,明白無疑,而新昌官,只聽邊哥之言,前後供辭中緊切擧論處,任意刪去,而邊哥,奴主,無端放送,終使推檢之擧,盡爲氷釋,冤死之狀,無路伸白,不得不呼訴於法府云,而累累哀籲,情狀殊甚矜慘,不可不明白處決,俾無覆盆之冤。請令本道,邊哥奴主及其看証諸人,倂爲拿致京獄,從公處斷。答曰,不允。末端兩件事,依啓。
掌令鄭必東疏曰,伏以,臣之疲劣,最居人下,濫蒙洪造,出入言地,前後一紀餘矣。孤根弱植,擿埴冥途,動遭顚躓,積招譏議,至於往年事而極矣。一言纔發,群謗交集,區區明倫紀尊王法之意,反陷於千古宵小之目,非天日照臨,曲賜容貰,則臣安得保有今日乎?是以瘴癘之鄕,如就淸涼之地,狗馬之誠,只思隕結之報,不料收錄之恩,遽出意望之外,馹召之旨,遠降嶺海之限,臣驚惶感激,趨裝就途,進詣輦下,以爲陳章乞免之計,而辭疏未徹,嚴牌遄降,怵分畏義,抗顔趨承,上而不能動回天聽以伸公議,下而不能引分自靖以守廉隅,進退無據,罪戾層積,伏願亟賜斥黜,以便公私,千萬幸甚。且臣新自下邑來,略有沿路所採聽者,不敢不以仰聞焉。近年以來,築城一事,最爲邦家之大擧措,而設施乖宜,任事非人,率不免爲擾民害事之歸,而無一少補於實效,姑以嶺南一路言之,東萊之金井山城,基址淺露,本不合於防守,而始築之時,不度地勢,周回闊大,功役甚鉅,董事之人,惟以速竣希功爲意,草草告成,掩罪盜賞,而未及數年,城門傾壞,又其元城女墻,在在頹圮,無一完固之處,勢將逐年修築,無時可了,浪費物力於無用之地,豈非可惜哉?聞慶之鳥嶺,實是天作之險,自有以一當萬之勢,則禦守之方,豈資城池,而一自城役之後,斲斷石角,斫伐林木,阻厄之路,變爲夷途,茂鬱之藪,殆成赭地,反不如因天險而固守之爲愈也。且城之堅否,在於石之大小,而今乃拾取片石,架疊成築,殆同閭家墻墉,有非城子貌樣,小或動觸,隨手輒搖,若値霖潦,必將頹圮,有城如此,將焉用哉?至於義興之華山,在於僻地,元非阻遏要衝之處,況其地勢之內險外夷,大爲兵家所忌,而自昨年來,又有築城之擧,一年經營,費盡財力,僅成虹霓門,猶未畢功,旋因歲飢,姑令中輟,而旣爲劃給米布,且使措置以待,則其勢必不終止,將待秋動役矣。邊氓旣疲於金井,峽民又困於鳥嶺,而華山之役,事力尤鉅,其供億之費,版鍤之勞,有倍於兩處,則費用之煩,已不可言,而以至近年役夫之類,綯索鐵物之具,亦皆分定於列邑,騷擾之弊,疾苦之端,殆不可一二數也。小民愁痛之甚者,至曰,安得移華山於東海中,使我免築城之苦耶?其言雖無謂,而其情誠可惻也。以殿下之仁聖,儻聞此言,則寧不衋然傷懷耶?近日湖左之民,又聞忠州漢院城設置之議,驚惶相語,荷擔而立,擧皆有離散之意者,稔聞嶺民之愁苦而然也,而況議築之處,嶺峽幽阻,徑路絶險,雖無扃鐍,自限南北,則何必困民傷財,而爲此不急之擧哉?旣已流毒於嶺外,又將移禍於湖左,使殿下無辜之赤子,不見外寇而先自內訌,臣竊痛焉。古人曰,一雉纔完,萬民如崩,又曰,築城所以築怨,正爲今日道也。殿下苟能軫念邦本,務得人和,責罰金井·鳥嶺董事之人,停輟華山·漢院築城之役,以謝民怨,以垂仁恩,則人情胥悅,衆心成城,不待崇墉壯雉,而自有固國之道矣。臣之聞見,雖在嶺·湖沿路之間,而以此揆彼,可知諸處之同然,民困至此,豈不思抒弛之道乎?伏乞聖明,俯詢廟堂以處焉。臣治疏將上之際,得聞擊錚人李獻英供辭中,有三司之臣,來從嶺外,或有頌言等語,其所指引,未知爲誰,而臣之在任所也,今年正月旬間,自監營分定宴需,魚鰒各種於沿海列邑,使以營爲貿納,而唯臣邑不卽輸送矣。又於念後,以勿送之意,別爲行關於臣邑,此則果有之,而其後宴事之設不設,非遠邑守宰之所知也,儕友歲問,則以此爲答而已,獻英之藉以爲言,誠是意外,身居臺次,爲囚人所證,其貽辱朝廷,甚矣,難安之端,更加一層,伏乞聖明,鐫削臣職名,以肅朝綱,以安微分焉,臣無任云云。答曰,省疏具悉。疏辭,令廟堂稟處,爾其勿辭,從速察職。
正言李相成疏曰,伏以,臣本駑劣,百不猶人,虛帶言責之任,徒深愧懼之忱,敢以草草數語,論一李師尙背公死黨,樂禍滅義之罪,而臣亦厭煩於許多條列,只擧其負犯之大者,陳啓蒙允矣。今者其子獻英,乃敢擊鼓登聞,誣罔天聽,侵斥臣身,靡所不至,噫嘻痛矣,夫名之曰幽厲,雖孝子慈孫,百世不能改,則獻英縱欲爲父訟辨,公議至嚴,國言藉藉,而其陰祕險譎之狀,亦已聖明之所洞燭,則雖喙長三尺,其將何說而掩蔽之乎?獻英原辭以爲,頃年溥獄收殺之時,其父以執義,與諸臣登對,只陳臺臣執法之意云,何其無嚴至此耶?其時筵席,師尙,以溥之不免極律,謂之獄體不當,縷縷爭論,其愛惜扶護之意,溢於言色,伊後聖上,特命削官者,正以此也。夫所謂執法云者,朝家議法,或傳寬縱,而處臺閣者,從重論執之謂也,夫豈自上欲加極律,而臺臣力論其非,如師尙之爲,而反謂之執法也耶?聖上罪師尙之敎,若曰,身爲執法之官,以林溥獨爲拿治爲偏重,臺閣事體,豈容如是云爾,則豈不以師尙之欲脫凶溥於極律,有此執法之道而言耶?今獻英則乃以執法爲言,是蓋以當時處分爲違法,而其父之力論寬貰者,正得臺臣執法之義之謂也。護惜凶溥之情狀,此亦可見,而其肆言無忌,吁亦甚矣。且獻英,以溥之兄弟,終無援引,爲其父不爲指嗾之證,此亦可笑。彼師尙,若果初不干涉,則其所以出力救解,何若是其篤至,而數三名士之說,又何爲而闖發於履相之招耶?至於林演事,臣取觀其物故狀曰,金海定配罪人林演,二月十五日,忽得泄瀉之症,十七日物故。手本據罪案相考,則義禁府來,林演段,鞫廳罪人溥至親,勸道儒生,參溥凶疏,不無可疑之跡,而正犯已死,更無可問之端,參酌邊遠定配之,則演之於溥,自是至親,而今乃曰疎遠之族者,何耶?渠之族派,苟非如師尙親密之輩,則其不能明知,勢所不免,而旣是與溥同心謀議者,則其族派遠近,尤不足論也。且以臣所聞言之,師尙到營之後,錢布酒饌,饋遺絡繹,其慇缺之狀,有口皆言,況且馳書送馬,期會於梁山之地,擅離配所,伺候他境之事,有目皆見,則臣啓所論,正是據實之言,而獻英乃曰,騎馹而來,處於營府,死於營府,運柩者各邑,護喪者各邑,則營門上下,耳目難掩,而營府二字,初不出於臺啓中,而今獻英,創爲營府之說,作此題外之語,夫啓辭邀致同處致斃云者,何當謂必在於大丘本營耶?出巡道臣,招邀謫客於他境,前所未有,雖在尋常罪犯,尙不敢爲此,況演也,負何等罪名者,而乃敢肆然邀致,苟有一分嚴畏之心,安敢乃爾?且其運柩護喪,亦各有其邑,萬目所及,一手難掩,而獻英之必欲費辭譸張,眩亂天聽者,尤可駭也。至於營簿米穀題給之說,渠亦不能全諱,而演柩所經各邑,或有出給四五名者,或有出給七八名者,又發擔軍於沿路諸處,以爲護送之地,則列邑之守宰俱在,安可誣也?且臣伏念,頃年林溥之疏,假托招延之請,實蓄陰凶之計,決非無識鄕生所可做出,一世之人,無論彼此,皆以爲師尙輩之所慫慂,聖敎亦嘗嚴截,至以營護林溥,特施削黜之典,則在渠之道,宜盡自靖之義,以爲遠嫌之地,而身爲道臣,與罪人交通,雖本無嫌礙之人,已非守法之事,而況師尙之於林演,是何等大可嫌之人,而生前死後,若有恩意,其所眷係,有若私人,聽聞之疑惑,固缺十餘行稱以略設內宴,而靑松之劍妓,比安·星州歌舞之妓,竝爲關招營云,以其發關時月考之,則乃在正月之初,而此實玉候危重,中外焦遑之日也,師尙,乃於此時,欲爲設宴張樂之意,已是臣子所不忍爲者,雖托稱內宴,以塞外言,而渠旣身自參宴,歌舞在前,則獻英所謂憂遑焦灼,處心默禱云者,果如是耶?如許等事,固不可責之於如師尙無義理之人,其身旣居風化之任,則終不可以其人之無狀,置而不論,故臣於啓辭中,略擧其事狀,以爲懲礪之地矣。今番獻英,乃敢張皇噴薄,直驅臺啓於構陷之科,至欲行査於本道,而醜辱臣身,尤極深憯,其所謂凶險也,陰凶也,巧密也,無非終古大奸慝之目,而反以加之於臣。噫,人之恣肆,胡至於此極耶?且以身負重累,貪縱不法等語,指臺啓爲囫圇,夫士子立身,名義爲重,而此人平生,已壞於登科之初,則人之重累,孰有大於此者乎?至於締結市井駔儈之徒,充作幕裨監官之任,分送列邑,百計干利。韓得良,价川邸吏也,崔世斗,宮家賤隷也,固不合於藩臣之褊裨,而只以從貨之計,不避專任之誚,又於倭館例給公作米,自營防納,直捧於營庫,斗量太濫,怨聲載路,而許多牛隻,驅送農庄,其餘貪贓不法之事,固難一一枚擧,而此於師尙,本是薄物細故,故果不擧論於前啓中矣。今者獻英,乃以求罪勒加等語,肆然侵及,至於如此,吁是何言也?心可欺也,人不可欺也,人可欺也,天不可欺也,殿下若疑其未見之事,願察其已然之跡,師尙之立朝處身,從頭至尾,一串貫來,只當觀其由而察其以,就其事而論其事而已。身負百惡,事無一善,不顧廉隅,從他笑罵,歷求擧世,無如此人,削黜之律,亦出末減,而反遭其子之怨毒,其所謬辱,無復餘地。臣固不敢晏然在職,而病尋長單,今始陳章,伏乞聖明,察臣難安之情,亟賜遞罷,俾靖私義,千萬幸甚,臣不勝屛營祈懇之至云云。答曰,省疏具悉。當初所論,旣得臺體,侵詆之言,何必爲嫌?爾其勿辭,從速察職。
吏曹參判李晩成疏曰,伏以臣,昨申危懇,顒俟遞免,及承聖批,不準所請,乃以從速察職爲敎,臣誠惶隕悶蹙,無所措躬,竊自悼誠意淺薄,不能孚格於仁天也。臣於前疏,略暴才分難堪之狀,而至於情勢之臲卼者,亦未及悉陳,雖以日月之明,尙有遺照,玆不得不忘其僭猥,復干嚴聽,臣尤死罪。臣於頃年,待罪銓郞,重被臺參,至以簸弄專擅爲案,雖蒙聖慈寬庇,得逭誅譴,至今思之,毛骨俱驚,臣自是以後,誓不敢復蹈顚沛之地,曾參佐貳之職,累煩控籲,坐犯違忤,終至遞罷而後已,此豈臣專昧分義而然哉?誠以士夫之廉隅爲重,匹夫之微志難奪也。到今遽變素守,晏然承命,則不惟臣慙負夙心,公議嗤點,當復如何?噫,臣於銓任,自知不稱,力微擔重,無異僬僥之九鼎,以已試僨敗之狀觀之,可見臣言之非誣矣。向臣所叨,不過郞署之卑微,而一出參政,旋遭杵彈,況今職名之隆顯,下冢宰一等,論其責任之重,不翅倍蓰於前時,狼狽顚躓,可立而待,臣非敢自惜,其於國事,何哉?傷弓之林,鳥不復集,覆轍之塗,車不再經,臣雖不肖,自量已熟,寧被慢命之誅,斷無趨承之望,言由肝膈,非出假飾,伏乞聖明,天地父母,俯諒危迫之悃,亟許鐫改,以全微尙,以靖私義,不勝幸甚,臣無任祈懇屛營之至云云。答曰,省疏具悉。頃年臺言,實甚至當,每每引嫌,無已太過,須勿固辭,從速察職。
禮曹參判尹德駿疏曰,伏以臣,離違病母,祗赴召命者,只爲入參宴禮,以伸情理,而旣來之後,不敢復露私悃,因仍留滯,遂至四旬,其常在母側之日,猶有朝夕懍懍之憂,倚閭貽戀,溫凊久曠,方寸搖搖,寢食不寧。卽者鄕書委到,臣母重患暑感,症情不順,而初則慮臣驚憂,冀其遄蘇,展轉增加,已經旬日,令臣劑藥下來,臣之心懷,無以形言。卽今本曹,堂上多故,事務積滯,臣之所兼經筵·籌司·太常諸職,俱非閑漫,伏乞聖慈,俯諒臣之情理,亟命遞臣本兼諸任,俾得往護母病,公私幸甚,臣無任涕泣祈懇之至云云。答曰,省疏具悉。卿其勿辭往省焉。
副修撰朴鳳齡疏曰,伏以,臣於日昨,得見李獻英擊錚爰辭,不敢晏然在直,不得不陳章徑退,而適値淸齋,疏未上徹,竟犯違傲之罪,方切悚蹙之忱矣。不料譴罷未幾,敍復旋下,玉署新命,又復如舊,臣驚惶感激,罔知所以自措也。嚴召之下,分義是懼,力疾趨詣於禁扃之外,而顧臣所遭,終不可泯默無言,玆敢略暴危悃,以冀聖明之垂察焉。獻英原情中,復提臣頃年一疏,或曰媒孽百端,激出浮言,或曰罔極讒言,恣意僇辱,語甚無倫,臣誠不勝駭惋之至也。伊時臣疏,槪以所聞於李廷師,有所論列矣。夫究覈之日,廷師怵迫威勢,飾辭誣罔,自當造言,罪至遠配,其間情狀之破綻,不但擧世之所共知,業已殿下之所洞燭,故歲久事過之後,臣不復更爲提論,以犯已甚之戒矣。缺五行果是實狀,則其所忿怨,宜在廷師,今乃不怨廷師,反以臣爲怨者,抑何故歟?臣竊蹙焉。臣因此一事,前旣備受困辱,今又遭此逆境,其不可諉諸被論家子弟之言,而冒沒復進於言議之地,固已決矣。況臣所患痰濕,轉成風痺,雜施鍼焫,少無顯效,最是腹脹喘急之症,今至三年,逐日虛缺無時嘔吐,雖私室對人,亦不能忍耐久坐,則持被禁庭,出入講筵,實無自力之望矣。情病如許,末由祗肅,敢此號籲於天地父母之下,伏乞鐫削臣職名,以服人心,仍令勿復收錄,俾得隨意調治,以尋生路,千萬幸甚,臣無任屛營祈懇之至。答曰,省疏具悉。醜詆之說,不足爲嫌,爾其勿辭,從速察職。
獻納李縡疏曰,伏以臣,向蒙恩暇,往省父墳,榮動桑梓,感結幽明,卽擬還肅天陛,而及到城外,猝聞母病增劇,心神飛越,不能自定,淸齋之日,無路請由,不得不投疏徑歸,情雖出於迫隘,罪實涉於慢蹇,惶隕之私,久而愈切。蓋臣母病,積有根委,自十數年來,輾轉深痼,常有朝夕懍懍之憂,近爲暑氣所傷,一倍添重,手足麻木,言語蹇澁,顯見風喎再發之漸。中虛而氣渴,火升而膈痞,有時眩到,殆不省事,眞元大脫,症形屢變,委頓牀席,起動須人,雜施醫方,未見微效,焦遑煎迫,有不可極,臣本獨子,無他兄弟,母子二人,相依爲命,情理之迫切,通朝之所共知。目今病情,日就沈惙,藥餌扶將,專靠一身,離側供仕,斷無其望,仰恃孝理之仁,敢伸疾痛之呼,瀆擾之罪,尤無所逃矣。臣方治疏欲上之際,忽承諫職移除之命,驚惶悶蹙,益不知所以自措也。臣之庸陋巽軟,本不合於諫爭之任,頃忝本職,妄陳一疏,言狂計愚,無少裨補,重觸衆怒,祗違顚沛,靜言追思,愧懼徒積,不審聖明,何所取於已試蔑效之賤,而重畀以耳目之責耶?揣分量力,萬無一堪,恩命之下,末由趨承,況今情理,如上所陳,其何敢虛帶職名,以益瘝曠之誅哉?伏乞聖慈,特垂矜憐,亟賜鐫改,俾得以專意救護,以伸至情,且安愚分,不勝大願,臣無任懇迫祈懇之至云云。答曰,省疏具悉。爾其勿辭,俟母病間,上來察職。
金川幼學朴宗海等疏曰,伏以,臨亂殉義,臣子之大節,尙忠加恩,國家之令典,凡在戰亡死亂之臣,或樹綽楔而旌閭,或因立祠而揭額,毋論大少,莫不皆然。況有八臣禦賊,同時抗節,貞忠壯烈,樹立卓然,事迹炳炳,照人耳目,則朝家褒美之擧,宜無所欠闕,而門閭旣皆有賜旌,祠額獨未及請額,此則臣等之罪也。臣等所居之鄕,卽八臣殉節之地,臣等請以鄕邑之所傳聞,略擧八臣死事之狀,感泣而陳之,伏願聖明,少垂省納焉。昔我仁廟朝,甲子逆适之變,乃古今罕有之賊亂,其時之事,尙忍言哉?适以鎭邊之大將,猝逞射天之叛計,盡率精銳,直趨畿甸,兇鋒豕突,勢騰風雨,一路列鎭,擧皆披靡,無一人出氣力相抗者。朝廷臨急,以故靑興君李重老,爲京畿·江原兩道左防禦使,李聖符,爲右防禦使,只率京砲二百名·畿兵一百名,受命禦賊,初以副察之令,兩臣同守新溪石嶺,翌日又傳令曰,賊兵已逼山城,明日當渡馬灘,急移兵守禦。於是兩臣,激勵壯士,仍相謂曰,吾等,惟當竭力效死,以報國恩,我若退一步,公以軍法從事,公若退一步,我亦如之。一夜疾行一百六十里,來陣于江陰縣猪灘上。于時,豐川府使朴榮臣,甕津縣令尹廷俊,副察使軍官前府使李師朱來會,三人所領及平山·延安等邑烏合之兵,堇至千餘,力弊於倍道,曉又未及餐,饑疲正甚,而賊兵數萬,朝已來薄,五將相與督戰,衆皆爭奮,殊死搏擊,衆寡縣絶,矢盡力竭。兩臣,見事勢已去,不欲汚身於賊手,李重老,則手奮鐵椎,殺賊七人,力殫而後,自投深淵而死之,李聖符,則將欲赴水之際,家僮淚挽其衣,以手劍斷其裾,聳身投水而死之,朴榮臣·尹廷俊,則被執至賊陣,适與明璉缺謂曰,汝以孤軍,敢拒我耶?吾貸汝命,汝安敢不從?兩人大聲曰,大義所在,衆寡何論?不從汝,汝其速殺,兵弓者叛逆,勢弱者降賊,臣子道耶?且汝以武夫,受國厚恩,副元帥·府院君,於汝不足乎?何故叛耶?明璉勵聲曰,汝身爲俘虜,敢爾唐突乎?廷俊大聲曰,明璉,以文化水軍,位至巡邊,於汝極矣,敢負國乎?我以世祿之臣,忍拜逆豎乎?罵聲方奮於口,而賊刃已斷其右臂。榮臣見之,瞑目大聲曰,适賊,旣負國恩,又殺義士耶?蒼天在上,何若是乎?明璉,勸适殺之,兩臣遂遇害,而比死罵不絶口。前府使李師朱,則初以副察使軍官,入平山城,望見猪灘,孤軍難禦强賊,力請於副察,獨領兵四十,馳赴灘上,奮勇死戰,終與防禦,兩臣相繼赴水而死之。都監哨官權浩元·張緬兩人,各領京砲一百,從兩防禦,力戰於猪灘,及其一軍全沒,猶不少却,揮灑創血,蹙踏死屍,殺賊甚衆,力竭被執,賊兵以刃脅之,皆不屈,被斫而死之。前判官方潝,本以右防禦軍官,時居禫服,而自請從軍,行到猪灘,以斥候出使,及還灘上,軍已敗矣。見主將所騎馬,水痕滿身,悲鳴沙渚,知主將投水自殺,泣謂斥候帶率曰,主將旣死,吾豈可獨生?仍自投水而死之。槪論八臣之死,李重老·李聖符·朴榮臣·尹廷俊四人,則俱以將領,不忍以賊遺君,爲國捐軀,義不可俱生,其堂堂義節,輝映千古,無容更議,而權浩元·張緬二人,皆以末將,只領百兵,張拳冒刃,灑血力戰,殺賊旣衆,不屈被斫,其抗節致忠,亦可以聳動一世。至於李師朱之慨然請援,挺身來赴,奮義血戰,視死如歸,方潝之持服從軍,自請射賊,見主將死,投水相從,皆有古烈士之風,此亦今世罕見之忠義也。嗚呼盛哉,猪灘一戰,是何斷死之多耶?當其變書之初上,仁廟亟召諸臣,問以制勝之策,皆言賊鋒不可當,不如據險乘弊,李重老慨然進曰,方今邦命甫新,人心未定,而逆豎稱兵,向闕幸亂之徒,表裏多缺賊雖遠來,何弊之可乘?莫如開陳逆順,以曉賊黨缺迎擊,以挫凶鋒,無使深入而難制,爲計之得也。蓋其必以滅賊爲心,身自當鋒者,已見於此,而李聖符則行到猪灘之日,賊先送使誘脅,而至有合兵協力,以取功名之說,聖符,卽命斬其使,或有以兵交,夫在其間爲言者。聖符毅然曰,兵交使在者,敵國之謂,何論於稱亂之兇賊乎?不如是,無以折其兇心,立斬以殉之。卽呼軍官李廷表,口號書狀啓曰,衆寡不敵,勝敗已分,臣當以一死報國云云。其制賊之謨,效忠之言,罵賊之烈,斬使之義,凜若氷雪,昭揭日月,至今焯焯有不可掩者。噫嘻,玆人臣者,苟非素蓄忠義之心,預定熊魚之辨,安能臨亂不渝,視死如歸,其所成就,若是其卓卓哉?雖巡·遠之同死雎陽,杲卿之罵賊不屈,殆無以過此。仁廟嘗下敎曰,逆适之變,將士畏縮,列邑風靡,賊之所向,無人遮截,李重老等,獨以貫日之忠,奮裹革之志,不計强弱,冒刃,當前死而後已,其忠勇義烈,千古罕有,予每念缺擊節稱歎。朴榮臣·尹廷俊兩臣,甲子變後,因故相臣李厚源陳白,卽許旌閭贈職,李重老等諸人,其後周甲甲子,又因故參判臣李選疏請,竝旌閭贈職,惟我聖祖褒美之敎,懇惻至此,前後旌贈之典,逈出前代,忠魂義魄,想已感泣於泉壤之下矣。第惟猪灘殉節之迹,爲千載不泯之地,居者瞻望而傷感,過者指點而興嗟,人皆激仰,慕義無窮,則俎豆而尸祝,不可已也。一方之人,相與齊心合力,營建祠宇,以爲妥靈之所者,已有年所,尙未登聞于朝,得蒙宣額典,士林之鬱歎,久矣。臣等,玆敢糾率同志,裹足上來,冒死陳籲於黈纊之下,伏願聖明,特念八臣之忠烈,俯諒多士之誠懇,亟命有司,宣賜恩額,用樹風聲,以光聖政,不勝幸甚,臣等無任屛營祈懇之至。答曰,省疏具悉。疏辭,令該曹稟處。燼餘
上在慶德宮。停常參·經筵。
藥房都提調臣李頤命,提調閔鎭厚,左承旨兪命雄啓曰,好雨終宵,伏未審,聖體調攝,若何?癤斑赤爛之處,苦蔘·黃柏煎水,連次淋洗,而菉黃散糝付之後,漸有汁乾瀁止之效,寢睡亦得安穩乎?臣等不任憂慮,敢來問安。答曰,知道。赤爛處,比昨差減,寢睡安穩矣。
大殿,政院·玉堂問安。答曰,知道。中宮殿,樂房·政院·玉堂問安。答曰,知道。世子宮·嬪宮,政院·玉堂問安。答曰,知道。
下直,慶尙左虞侯洪以圖,安岳郡守申命任,谷山府使金命熙,南原府使李寅熺,求禮縣監李遇秋,振威縣令李老成。
以左議政徐宗泰五十度呈辭,傳于鄭來祥曰,安心調理。
鄭來祥,以弘文館言啓曰,新除授校理李晩堅,修撰李縡,時在京畿高陽地,經筵入番事緊,請竝斯速乘馹上來事,下諭。傳曰,依啓。
許玧,以御營廳言啓曰,今此下番別馬隊,別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳屬海西十四番別馬隊五十四名,已爲逢點整齊矣。來六月初一日,與北二營入直十三番別馬隊替代後,舊軍放送之意,敢啓。傳曰,知道。
又以禁衛營言啓曰,來八月當三番前部後屬黃海道五哨軍兵,來閏七月二十五日,京上逢點,依例準二朔立番,十二番·十四番別驍衛,一體調送,逐朔立番之意,本道監兵使處,預爲知委,何如?傳曰,允。
又以禁衛營言啓曰,一番前部左司屬黃海道五哨軍兵六百三十五名,九番別驍衛五十五名,步軍標下一名,已爲點閱整齊,來六月初一日,與內外各處入直馬步軍兵等,依例替代後,舊軍放送之意,敢啓。傳曰,知道。
又以兵曹言啓曰,今五月二十六日,良女金召史稱名人,自興元門入來,差備門外擊錚,極爲駭愕,令攸司囚禁治罪,同守門將金九瑞,常時不能禁斷雜人,以致闌入,亦難免其責,推考,何如?傳曰,允。
鄭來祥啓曰,增廣文武科覆試時,兩司各三員,例以監試官分進,望單子明當入啓,而卽今兩司,無故行公,只各有三員,大司諫尹世綏,聞纔到城外,而執義李喜朝,掌令鄭東後,獻納李宜晩,持平沈宅賢,則皆將以在外縣頉,莫重國試,殊無備員受點之意,揆以事體,已極未安。且念試事遲速難期,城上所行公無人,闕啓將至屢日,殿中之代行茶時,亦涉苟簡。在前如此之時,在外臺諫,多有前期變通之例,今番則何以爲之?敢稟。傳曰,自前無推移進參之員,然後方爲變通矣。
又啓曰,行禮曹判書姜鋧,本職兼帶,事務俱係緊重,而引入許久,一任曠廢,已極未安。況今曾廣文科覆試,期在再明,試官,例自禮曹擬望以入,而參判尹德駿,以其母病,陳疏出去,參議金萬埰,再告加由,明日無詣闕擬入之員,必前期請出判書,然後可免臨急窘迫之患。禮曹判書姜鋧,卽爲牌招察任,何如?傳曰,允。
又啓曰,卽者社稷都提調行判中樞府事李濡,送言于院中以爲,本署郞廳來言,今日社壇告由祭後,階砌尤甚動擾處,欲爲修改,試毁一處,則砌石隨毁隨碎,勢難仍舊修補,功役自爾浩大,而卽當與禮曹堂上更爲同往,看審稟處,而本曹堂上,無行公之員,奉審亦且緊急,今日本院,稟旨變通云。卽今判書姜鋧,引入已久,今又違牌,參判尹德駿受由下鄕,參議金萬埰呈辭受由,莫重社壇,始役之後,趁未更審,事體未安,何以爲之?敢稟。傳曰,參議金萬埰改差,其代卽爲口傳差出。
又啓曰,社壇奉審,試官擬望,俱係緊急,禮曹判書姜鋧,及新除授參議,明日待開門,竝牌招,何如?傳曰,允。
又以弘文館言啓曰,本館上番副應敎趙道彬,以身病陳疏,受由出去,而校理李澤,昨以身病,陳疏徑出。聞其病勢,尙未差歇,不得請牌,上番無他推移入直之員,副修撰朴鳳齡,疏批已下,卽爲牌招,以爲姑陞入直之地,何如?傳曰,允。
許玧啓曰,密符親納,例也。卽者前水原府使尹世綏遞來,以諫長辭免陳疏,不爲親呈,使其軍官替納,事體未安,推考,何如?傳曰,允。
司諫李德英,掌令鄭必東,持平尹鳳朝,正言洪禹寧啓曰,請門黜罪人崔錫鼎亟命遠竄。前啓答曰,勿煩。
掌令鄭必東,持平尹鳳朝啓曰,請還收湖儒疏頭洪胄亨停擧之命。前啓答曰,委折則可陳,而譏誣則可駭,停擧之罰,斷不可已也。勿煩。
司諫李德英,正言洪禹寧啓曰,公城君金垕,乃是溫陽常漢也。自稱靖國功臣宦者金銀之繼嫡長,圖出忠義口傳,加錄年歲於帳籍中,冒呈上言,濫受嘉善,至襲勳封。渠之繼後承嫡,初不分明,而加年入籍,盜占勳封之狀,誠極痛駭。如此濫雜之類,不可不別樣重究,請公城君金垕拿問査處。新除授獻納李宜晩,時在忠淸道堤川地,請斯速乘馹上來事,下諭。答曰,依啓。
吏曹口傳政事,以任胤元爲禮曹參議。
大司諫尹世綏疏曰,伏以臣,積忤多衅,分甘投閑,而獲被省錄,代匱重鎭,懷印曳紱,恒久不效,前冬賊鉽之變,闔門蒼黃,待命闕下,日夕號泣,如墜湯鑊,伏蒙日月之明,洞加照燭,兇賊伏法,獄情畢露,洪恩厚澤,天地莫量。臣且感且惶,不敢以情勢自阻,還伏官次,思竭職務,以效萬分之一,而憂患以來,疾病沈癃,徒縻俸廩,日積罪戾,不意此際,諫長新命,降於千萬夢寐之外,臣何以得此於聖明之下,聞命震越,罔知所措。顧玆言責,是臣已試僨敗之地,曾前一言,鋒鏑四張,略無絲毫之裨,只益紛紜之端,臣方咋舌自戒,至今追悔,其何敢復入臺閣,重蹈覆轍哉?伏況諫長之職,地分自別,從前掄選,皆以時望,決非如臣庸陋所堪承當,今若以倖爲寵,苟然冒進,則人之嗤罵,累及淸朝,此豈關臣一身之廉隅而己哉?且臣宿患痰喘之症,轉益層加,冒火逆衝,毒腫發於上唇,跨越三春,勢甚危厲,亂施鍼刺,而血氣損脫,過服冷劑,而脾上敗耗,客邪乘虛,累經寒疾,餘症綴綴,尙今彌留,僅僅作行。昨纔交龜,今始來伏城外,而顧此病狀,實無束帶趨朝之望,不得已使褊裨替納密符,臣罪至此尤萬萬,伏乞聖慈,曲賜矜察,亟鐫臣職,仍勘臣罪,以重官方,以肅朝綱,不勝幸甚,臣無任惶隕祈懇屛營之至。答曰,省疏具悉。爾其勿辭,從速察職。
副應敎趙道彬疏曰,伏以臣,疾痛之極,再違嚴召,邦有常刑,誅戮猶輕,而聖慈優渥,終貰逋慢之罪,陳籲猥上,至下調理之命,如使臣病勢稍可自力,義當竭蹶供仕,而脹渴兼發,根蔕已痼,多試艾藥,少無驗效,上下撑摳,呼吸靡定,食飮全廢,去死不遠,職名絆身,虛曠亦罪,將欲更申血懇,仰請處分,此際因本館草記,庚牌荐辱,一息未泯。又不敢坐違,左右扶舁,僅僅承詣,非有一毫陳力之望,只欲粗伸分義,而連日持被,症形陟劇,浮氣遍體,縷息欲絶,沈涔晝夜,昏瞀莫省,今日問候之列,亦未克趨造,誠禮俱缺,罪戾益深。況今館中諸僚,或病或罷,或已下鄕,輪直之際,未免苟簡,起居之班,不成貌樣,此時陳病,非不知萬萬惶悚,而今若煩瀆是懼,忍痛仍直,則微臣生死,固不足恤,汚穢淸禁,理所必至,玆不得不疾聲號籲於玉候靜攝之中,臣罪至此萬死。伏乞天地父母,特垂矜察,亟罷臣職,俾得急歸私次,隨便將息,以卒生成之澤,不勝大願,臣無任屛營祈懇之至。答曰,省疏具悉。爾其勿辭,調理察職。燼餘
上在慶德宮。停常參·經筵。
藥房都提調臣李頤命,提調臣閔鎭厚,右承旨臣李敏英啓曰,伏未審夜來,聖體調攝,若何?下部赤爛之候,連試洗糝之藥,益有差減之效乎?今日臣等,與諸御醫入診,詳察症候,宜當,不任憂慮,敢來問安,竝此仰稟。答曰,知道。下部赤爛處,與昨一樣矣。
大殿,政院·玉堂問安。答曰,知道。中宮殿,藥房·政院·玉堂問安。答曰,知道。世子宮·嬪宮,政院·玉堂問安。答曰,知道。
大殿受鍼後,藥房·政院·玉堂問安。答曰,知道。中宮殿,藥房·政院·玉堂問安。答曰,知道。世子宮·嬪宮,政院·玉堂問安。答曰,知道。大殿受鍼後,朝廷·二品以上·六曹·大司諫單子問安。答曰,知道。中宮殿口傳問安。答曰,知道。
以左議政徐宗泰五十一度呈辭,傳于兪命雄曰,安心調理。
許玧,以都摠府言啓曰,今日入直軍士,當爲中日習射,而祈雨祭齋戒相値,不得爲之之意,敢啓。傳曰,知道。
又以都摠府言啓曰,今日入直軍士,中日習射,以祈雨祭齋戒,纔以頉稟矣,今則祈雨祭,旣已停止,莫重中日,不可無端停廢,請出標信。傳曰,知道。
又以兵曹言啓曰,卽接濟州人夫燦所志,則戊子式年初試入格之後,因風高,不得來赴於本科會試,而今始上來,願赴於今番增廣覆試矣。本州,卽候風越海之孤島,不得任意上來,旣有別試許赴之例,夫燦,許赴於今此增廣,何如?傳曰,允。
鄭來祥啓曰,七次祈雨祭,今當受香,而自再昨申復,至昨日或雨或止,而連次得雨,卽今亦未開霽,似不必仍爲設行。諸大臣之意,亦如此,何以爲之?敢稟。傳曰,今姑停止。
李敏英,以禮曹言啓曰,今此增廣別試文科會試試官,當爲磨鍊,而堂下中,擬望之人乏少,不得已以前郡守李奎年,前正言韓永祚,備擬以入,令該曹口傳付軍職,何如?傳曰,允。
又以禮曹言啓曰,忠淸左道增廣文科初試榜中,策問入格者拔去事,命下矣。當初卽爲行會於本道監司處,策問試券,收聚上送,以爲拔去之地,累度催促,今日始爲輸送,而策問入格,只是崔沆·李斗廷二人,此則爲先拔去,此外居首之人,亦是策問云,而試券不爲輸送,殊涉矇然。科日迫頭,分付四館所,忠淸道左道策問入格者,則勿許赴科,而本道監司處,試券無遺輸送事,更爲分付,以爲追後拔去之地,何如?傳曰,允。
又以禮曹言啓曰,臣胤元,與社稷署都提調行判中樞府事李濡,進詣社壇,昨日始役處,更爲奉審,則壇南邊砌石九箇,第二壇北邊砌石三箇,方欲毁撤,而非但石理疎率,片片缺落,砌石內土築,處處去缺,此兩處,雖或修補,其餘壇石之出沒偏側,未得平正者,非止一二,此由於歲久積漸之致,觀其外面,雖似無目前頹圮之患,而其中土築之去缺與否,有未可知,其在愼重之道,設壇累百年,到今擧全體一倂毁改,實難輕議,故當初奉審時,只請就其尤甚處修改者,蓋出於此,而今以先毁處見之,其所傷損如此,則其他未毁處,偏側不能平正者,仍而置之,亦不能無慮,而社壇一倂改築之擧,事禮極其重大,諸大臣處問議後稟處,似合事宜,而旣毁砌石,則姑爲仍舊安排事,分付,何如?傳曰,允。
又啓曰,今此文科會試試官姜鋧·李寅燁·申銋·洪璛牌不進,梁重廈在外,嘉善以上,只一人承牌,無以備員,莫重試事,苟簡殊甚,除在外,竝卽更爲牌招,何如?殿曰,允。
掌令鄭必東,持平尹鳳朝啓曰,請還收湖儒疏頭洪胄亨停擧之命。前啓前參議趙泰億,驕肆浮躁,使氣自大,凡係黨伐之論,無不攘臂擔當,一世之側目,固已久矣,最是頃年,論劾李東彦事,極爲憯毒,臺閣論事,雖許風聞,而此等人理萬不近之說,苟非已所目覩,固不能發諸口矣。泰億,亦豈不知此,而遽以無根之說,一筆句斷,驅之於覆載難容之罪,要以快其心,而及至政院問啓之日,其所指言根,皆係論啓後所聞,則只此一款,難掩其誣矣。果其意初出於公平論事,則獄情多錯,違端百出之後,惟當引伏其誤聞,使其冤狀得白者,實是仁人之心,而猶且持之不已,必欲甘心。至於江牀累刑上款,則乃以陰奉厚餉等說,白地創加,欲實前言,一疏二疏,抑勒文致,終使至冤莫暴,瘦死獄中,舁尸都街,路人悲憐,古今天下,寧有是哉?何幸聖心覺悟,冤誣快雪,而泰億以當初構罪之人,尙此晏然無恙,則是豈明罰懲罪之道哉?輿論咸激,久而未已,請參議趙泰億削奪官爵。答曰,勿煩。
司諫李德英,正言洪禹寧·李相成啓曰,昏朝孽臣鄭昌言,首發凶疏,直毆延興府院君金悌男於惡逆,而至比仁穆王后於不忍言之地,實是悖逆之甚者,而朴知行之名,高在第四,舊家巨室,記籍猶存,有不可諱者矣。頃年雖經金吾之査勘,而不復究覈,苟且彌縫,物情固已未快,乃因其子由蔮之壽爵追榮,至有天官賁贈之典,天官之贈,雖在無故之人,例不得輕加,況知行,何等罪名,而混施淸華之職乎?聽聞駭憤,久而未已,請還收朴知行追贈吏曹參判之命。
昏朝凶孽,固國人之所共痛嫉,而至於伊時被禍家內外子孫,則其所仇怨,尤別於他人,故知行凶疏現發之後,延興永安家所藏疏錄,不啻明白,雖嘗與知行子孫相親者,莫不據義告絶,而獨前修撰李眞儉,以貞明公主之外曾孫,終不相絶,至爲之親寫知行之敎旨,此實常情之外,其處義不明之失,終不可不論,請前修撰李眞儉罷職。答曰,依啓。
司諫李德英,掌令鄭必東,持平尹鳳朝,正言洪禹寧·李相成啓曰,門黜罪人崔錫鼎亟命遠竄。前啓答曰,勿煩。
大司諫尹世綏啓曰,臣本空疎譾劣,百無一能,猥蒙洪造,歷敭中外,絲毫無稱,罪戾徒積,而至於言責之任,是臣已試僨敗之地,頃年一疏,疑怒盈世,詆辱橫加,身名俱衊,臣雖不欲呶呶較挈於歲月旣久之後,而其不可復蹈覆轍則明矣。況此本職,地望自別,固非如臣疲懦所可濫叨,揣量涯分,實難承當,具疏披懇,初非飾讓,而聖批溫諄,不賜開允,臣感激之餘,惶蹙方切。不意玆者,召牌遽降,嚴畏分義,不得不黽勉趨詣,冒沒出肅,而臣之情勢,終不可抗顔仍據,且於合啓中溥獄一款,亦有所不敢參涉者,蓋臣於伊時,再就辨覈,名掛獄端,則其可與論於獄情之是非乎?以此踪地,尤不合一刻晏然於臺次,請命遞斥臣職。答曰,勿辭。
鄭來祥啓曰,大司諫尹世綏,再啓煩瀆,退待物論矣。傳曰,知道。
以忠淸假都事李世勉狀啓,判府事尹拯三月朔廩米不爲祗受事,傳于鄭來祥曰,更爲輸送事,分付。
左議政徐宗泰箚曰,伏以臣,日昨因戶曹啓辭,有祿俸令倉官輸送之命,臣不勝感隕惶惕之至。臣本尸素,在告不得行公,已三朔矣,不食常祿,義例當然,而誤恩又復,過隆至此,臣病劇釁深,職名當褫,至今仍冒,私義已極危蹙,何敢每月濫被恩旨,輒受厚俸,有若應得之例乎?伏乞聖明,收寢前命,以嚴邦典,以安微分,不勝幸甚。取進止。答曰,省箚具悉卿懇。卿之引入,倏已三朔,缺然之心,曷可云喩?予之敦勉,亦嘗屢矣。予則必欲勉出,而卿則必欲釋負,巽牘至於五十上之多,此無非予誠意不孚之致,益增愧恧也。卿旣無難强之疾病,又無難安之情勢,當此三事備位之日,盍思協心共濟之圖,而棄予若是其邁邁耶?甚非所望於大臣者也。予志牢定,萬無允許之理,卿其念君臣之大義,亟斷來章,卽起視事,用副如渴之望。薄廩又辭不受,予以爲過也,更令輸送,安心領受。仍傳曰,遣史官傳諭。
兼司書林象德疏曰,伏以臣,蒙錫類之恩,得鄕近一縣,八朔便養,私情少展,感祝君賜,天地莫量,不意睿簡,又垂記存,諫院新除,召旨纔辱,而天郞移授,春坊兼帶之命,陸續又降,半旬之內,三得華銜,龍光所被,榮動下邑。臣自惟蟣蝨之賤,過被剪拂,出入內外,無非恩數,而離違闕庭,節序已三換矣。向當玉候違豫,擧朝憂遑之日,一未參起居之班,今逢百僚上壽,跛蹩皆抃之辰,又未趁嵩呼之儀,此時承恩赴朝,一瞻天陛,實臣子之誠所不能自已。故觸冒潦炎,奔走登途,而惟其所守,決無從官供職之意,其說有三,一則親年篤老,情理不可以久離,二則榮名過實,才分不可以承當,三則量時度勢,蹤跡不可以苟容。只欲一入京輦,粗伸分義,徐陳衷曲,以丐處分矣,意外舊患中暑之証,重發於霖程跋涉之餘,尺寸舁進,病勢轉劇,行到公州境,嘔吐泄痢,一時交作,委頓旅舍,醫藥亦絶,自揣氣力,跬步難動,而前路尙闊,進退維谷,書筵緊任,尤不容曠日虛帶,不得不冒死陳章,附聞縣道,唯冀睿慈曲加哀憐而省察焉。臣之情理,從前屢煩祈懇,竊想聖聰,亦或記有之矣,七十歸養,國典所許,而如臣孑然一身,落在遐鄕者,公義私情,尤無兩伸之道,假使才具言議,足以充備於明庭群彦之末,其在敦孝之治,亦不宜抑情驅使,況其年少末進,都無尺寸可取者乎?此臣情理難進者一,而若其榮名之太濫,才分之難强,不待臣言,必有公議。蒙學蔑識,徒藉世蔭,淸塗華貫,已極濫竽,而至於湖堂之錄,自是文士之極選,歷數往今,安有如臣等輩苟然充廁者乎?名浮實則忌集,福過分則災生,臣之難進之端,此其二也。銓席握管之任,實主一時名流之通塞,雖在士論和同,公議流行之日,藏否激揚之間,猶或有隨勢俯仰之媿,匪意顚沛之虞。目今時議朝象,日益危怖,觀其擧措,萬無枘鑿相合之理,前之履此塗者,旣已首遭機穽,後之踵而入者,安能激昂於其間,與其不量揭厲,妄入危途,無補於國,自取糜粉,無寧斂迹息影,退守本分,以保其身名,入而後量,先賢所戒,此臣難進之端三也。向臣所謂區區所守,決難供職者,有此數端,而至於時勢一款,實有流涕痛哭之懷,仰念聖德,亦有無限憂愛之悃,不得不略畢其說焉。嗚呼,時論之不相能,久矣。然而原初分裂,非有積怨深讐,只是言議之際,偶生標榜,臭味之間,有些愛憎,雖世道屢變,支節層生,而其分猶未甚久,故昔之婚姻懿親,未遽疎也,交好世誼,未盡絶也。有識之士,尙冀有轉移之機,雖浮薄喜事之人,樂爲傾排攻擊之論者,猶有一分相顧藉之意,至于今日,則氣象事爲,萬分忙亂,網羅廣設,機弩四發,少攖其鋒,坑塹立至。上自廟堂,下至三司,十數日內,次第掃盡,而觀其罪狀層疊,莫知收殺之境,僇辱狼藉,無復完全之人,至於言官駁言官,臺閣斥儒臣,而乃以語觸聖躬,作大罪案,其所爭之事,姑舍勿論,卽此一言,足以喪邦,殿下試爲古今天下,安有黨禍至此,而其國不亡者乎?臣於年前,伏見聖敎,以國之有黨論,比人之有痼疾,而結之曰,不治則必死,臣至今莊誦感泣,有以見哀痛之聖意。噫,人有死疾,執証最難,苟使執証明,則萬無無藥可救之理,君之於國,猶醫之於人,竊怪夫殿下,於今日國勢,執証甚明,而不唯不能救,往往激成而添加之,若此不已,輾轉敗壞,一朝人隨病俱盡,國隨黨俱亡,則豈不哀哉,豈不痛哉?大抵天下萬事,不出於理,而一事元無二理,故古之聖賢,凡於事變之變,雖千頭百結,錯綜棼亂,而沛然行之,無少扞格,確然守之,無少撓奪者,只是燭理明循理正而己。今殿下則不然,一事之曲直,而斷案或殊於前後,一人之是非,而題目互變於朝夕,此豈非燭理,循理之功有所未精,故前後之是非曲直,俱不能盡中其理,而聖心元無眞的自信之意,群臣亦無深信君上之心,制事以義之道滅,隨時順逆之風長,人心日喪,國脈日傷,駸然入於亂亡之域,而不自知耶?孟子曰,人不足與適也,政不足與間也。書曰,格王正厥事。臣之今日區區血誠,只望殿下深加澄淸本源之工,凡應事制物,一循天下之公理,無任一己之私意,用捨榮辱,一以至誠至明之道行之,毋以智力把持之意雜之,言逆志則求其忠,事遜志則察其佞,吾心得其正,則發政害事之病,不期無而自無矣。故孟子又曰,一正君而國定矣,臣之區區所望,唯此而已。噫,臣之情理才分,已悉於前,而言論蹤跡,決難合於時議之狀,又此畢陳於後,伏乞聖明,備賜諒察,盡允所請,先刊臣姓名於湖堂新錄,以重榮選,仍將臣本兼諸任,一倂鐫罷,使之扶將病軀,歸守親側,則公私萬幸。臣立朝以來,未嘗一入論議奔波之中,仰惟天鑑至明,或已照燭,今者病淹道路,心懸象魏,不勝憂鬱之忱,悉暴難進之勢,而衷情所激,言不知裁,死罪死罪,臣無任激切屛營伏地竢譴之至。謹昧死以聞。答曰,省疏具悉。爾疏所論,固多未曉,而至以今日臺論,歸之黨禍,尤極不韙也。
兵曹口傳政事,以李奎年·韓永祚,付副司果。
高城郡守柳成運疏曰,伏以臣,以峨屼之蹤跡,忝叨意外之郡邑,力疾赴任,思效萬一,而病旣危篤,思亦昏絶,無以撫綏窮民,稱塞涓埃,惟其民瘼之不可不上聞者,邑弊之不可不變通者,不忍立視牛羊之死,輒敢陳列章牘,仰冀聖明,有所處分,伏願殿下,試垂睿覽焉。本郡爲邑,間於山海,幅員堇六十里,民戶不滿七百,不及於畿內至殘之邑,而守宰無一年之俸,民役無均定之式,破東補西,不成貌樣者,久矣。近因飢荒荐臻,海産竭乏,民之流散者居半,邑里蕭條,村落空虛,有同經亂之地,臣之始到,不覺愁慘,招問父老,細詢厥由,則無非年荒役重之致,而其中賑恤廳貸錢一款,爲一大民瘼。頃年崔柱岳,爲郡守時,貸出賑恤廳錢六百兩,換納大同,而不能卽捧,本邑至今民受其弊,而其後朴泰成爲郡守時,以賑救之無策,貸來賑廳錢五百六十二兩,貿爲賙賑,或白給,或以還報次分給,而泰成,未久病遞,後來者因循,不能徵捧還報。厥後屢報於道臣,而見格於該廳,到今鑽燧屢換矣,流亡亦多矣,而諸廳之督捧兩款錢,急如星火,臣於莅任初,卽見此事,招集鄕老,與之商議,則皆以謂,當初分給成冊中,名存而流散死亡者不少,雖或現存而歲月稍久,省記今若猝然督捧,則不但無異於龜背之刮毛,而鳥驚魚駭之患,勢所必至,實無善策云。臣雖出牌民間,而民竊傷之矣,果如所料,屢百窮民,齊來呼訴曰,當初旣不明言此意,而今乃徵捧於屢年之後云,稱冤不已,大槪此事,專由於其時守宰之不善了當,而該廳之必欲徵捧,不是異事也。然一千一百餘兩之錢,在該廳,不啻九牛一毛,在於本郡流亡餘存之窮民,雖剝膚推髓,萬無徵出之路,況牟麥全不播種愆期,民命近止之日哉?當此霈恩纔下,渙渥浹民之時,特爲蕩減,以救將死之窮民,則甚大惠也。該廳,如以全減爲難,則折定移錄於本郡,該廳還上,除其流亡而難徵者,以爲收捧,亦合便宜,伏望殿下,卽令該廳,趁時變通,俾不至於將散之民,有所狼顧而得以安集焉。昔朱子,知南康軍,乞蠲星子縣稅錢曰,豈敢以此等瑣末,上勞天聽,正謂公私匱乏,不能相救?是以冒昧有此陳請,遠縣窮民,勢無從出,不過剜肉補瘡,以欺天罔人,不惟得失陛下愛民之本心,而臣之愚所不忍爲也。今臣目見田野榛蕪,人煙稀少,民之氣象,如腐草浮苴,無有根蔕,愁嘆亡聊,深可憐憫之狀,安可以病爲解,而不一陳奏於四聰之下哉?臣於到任之後,考見本郡軍器文書,則鉛丸無一箇見在,火藥無一斤儲存者,問於監色,則鉛丸之當初備置者,盡歸積年之無面,火藥之若干措備者,前秋營將巡歷時,試放盡下,而營將之別關督備者,其數不少云。臣聞來,心甚駭然,毋論營將之申飭如何,卽欲備上,以爲不時之需,而本郡衙錄不敷,爲守宰者,常未免頷顑之嘆,無異寒乞兒契活,而海産絶乏,進上諸種,艱得備數,實無一分餘力,百爾料度,無策可施,所謂無麪之不托,眞是歇後語也。夫州郡武備,所以待變而禦暴客之具,脫有不幸,數百軍兵,其將空手而禦敵乎?思之至此,不寒而粟,若不別樣變通,則是朝家擧一郡而棄之也,安有是理哉?伏望殿下,令廟堂從便指揮焉。臣竊觀本邑,逖遠王化,民俗椎頑,士子之知文字識禮義者甚鮮,人民風氣,大異於三南,貿貿荒陋之狀,令人可憫。近來祥雲察訪之必以文官差送,而兼敎養官者,意非偶然,而督郵官薄,故鄕曲孤寒者,例多爲之,區區馬政,尙不得着留心,況於敎養士子,振起文風乎?今若以有風力能文者差遣,而俾有實效,則嶺海之俗,庶可不變,伏願下敎該曹,有所施行,則幸甚。臣疾病深痼,方俟罷免,而旣有目覩之民瘼,不避煩猥,露章仰瀆,臣無任兢惶俟罪之至云云。答曰,省疏具悉。疏辭,令廟堂稟處。
午時,上御興政堂。藥房入診,都提調李頤命,提調閔鎭厚,右承旨李敏英,假注書權懋經,記事官洪啓迪·宋成明,醫官金有鉉·李時聖·崔萬尙·吳重卨·李得英·白光璘·玄孝綱入侍。頤命曰,問安批答,以一樣爲敎,伏不勝悶慮之至。日氣陰濕,瘡腫之病,甚可慮矣,夜間寢睡之節,若何?上曰,寢睡安穩,赤爛處,與昨無減矣。頤命曰,幾次淋洗乎?上曰,昨及再昨三次淋洗矣。頤命曰,醫官入侍矣,先爲診察,何如?上曰,唯。有鉉·時聖·萬尙,以次診察。有鉉曰,脈候皆已平調矣,脾胃經·肺經,似有熱候,或似日熱所致矣。時聖·萬尙曰,卽今脈候,比前小似頻數矣。頤命曰,日氣如此,玉候又有瘡患,食治之節,何如?上曰,口味則不變矣。頤命曰,瘡口似有潰散之漸云,臣等亦爲診察,何如?上曰,依爲之。頤命曰,癤生處,紅暈漸盛,毒氣尙存,右邊腫處,浮高堅硜,依前付藥,似好矣。上曰,依爲之。頤命曰,痒症,比前何如?上曰,一樣矣。頤命曰,鍼醫入侍矣,亦爲診察,何如?上曰,唯。重卨·得英·光璘·孝綱,以次診察。重卨·得英曰,腎囊癤斑之處,頗似差減,而脚部又有作痂之漸矣。光璘·孝綱曰,左右癤斑處,頗似消減矣。有鉉曰,右邊瘡口孔闊,四畔堅硜,略施散鍼,以絶毒氣,宜當。鍼醫在外時,皆以爲當下鍼云,更問其可否,何如?上曰,唯。重卨曰,左邊則毒氣頗盛,受鍼好矣,而右邊則毒氣不如左邊,姑觀,明日下鍼,何如?得英曰,肥膚堅硜,左右邊皆施散鍼,似好矣。光璘曰,當初腫患完合之時,卽當施鍼,而今則不然。左邊則先爲下鍼,右邊則徐徐下鍼,好矣。孝綱曰,左邊瘡口色赤,左右邊俱難下鍼,左邊爲先下鍼,則似好矣。上曰,左邊下鍼則好矣。世子出而侍坐。上依枕而臥曰,施鍼。有鉉,唱奏左邊瘡處散鍼,重卨,執鍼鍼之。鎭厚曰,行步,何如?上曰,數日前則行步艱澁矣,今則頗似差愈矣。頤命曰,淋洗之水,以苦蔘·黃柏煎入矣,聞五車子水尤好云,今則以五車子煎入,何如?閭家多有以此見效者云矣。上曰,然。頤命曰,中宮殿議藥事,頃已陳達矣,退而與諸醫相議,每當春夏之節,指節刺痛,且有黃氣,前用柴苓湯,而今則當用防風通聖散,加黃連酒炒七分,進御,調用酒蒸黃連丸,宜當。啓辭書達,有煩於未寧之中,醫官書啓,則藥名以標紙書下,何如?上曰,當依爲之。頤命曰,今當未寧之時,不必具衣帶,便服亦無妨矣。上曰,然。鎭厚〈曰〉,受鍼後,例備生脈散,今則自此平定,故不能措備,出而煎入之意,敢達矣。上曰,依爲之。頤命曰,右邊,姑觀夜間,若不差可,則明日受鍼,似宜矣。上曰,然。頤命曰,醫官崔聖任·金有鉉·丁時悌·權聖徵等四人,曾以比他醫多勞之故,無實職時特給料,如別軍職罷散人所受矣。近日崔聖任已死,其餘三人,皆以實職,故無別受料之人,此不必如遞兒之必付缺數字鍼醫吳重卨,自前冬聖候未寧之時,多有奔走之勞,且聞其貧窮,依崔聖任等例,特付別料,何如?上曰,依爲之。出擧行條諸臣以次退出。燼餘
上在慶德宮。停常參·經筵。
藥房都提調臣李頤命,提調臣閔鎭厚,右承旨臣李敏英啓曰,暑雨連日,伏未審夜來,聖體調攝,若何?下部赤爛之候,漸是差勝,而受鍼之後,浮氣亦減乎?今日臣等,與諸御醫入診,詳察症候,宜當,不任憂慮,敢來問安,竝此仰稟。答曰,知道。下部赤爛處,姑無漸勝之效,浮氣猶未快減矣。
大殿,政院·玉堂問安。答曰,知道。中宮殿,藥房·政院·玉堂問安。答曰,知道。世子宮·嬪宮,政院·玉堂問安。答曰,知道。大殿,朝廷二品以上·六曹單子問安。答曰,知道。勿爲問安。中宮殿,口傳問安。答曰,知道。大殿受鍼後,政院·玉堂問安。答曰,知道。藥房·政院·玉堂問安。答曰,知道。中宮殿,藥房·政院·玉堂問安。答曰,知道。大殿受鍼後,朝廷二品以上·六曹·大司諫單子問安。答曰,知道。中宮殿,口傳問安。答曰,知道。世子宮·嬪宮,政院·玉堂問安。答曰,知道。
下直,平康縣監李喜涵,森森坡萬戶金得江,撫夷萬戶金益均。
許玧啓曰,大司憲鄭澔文所進,執義李喜朝,掌令鄭東後,持平沈宅賢在外,掌令鄭必東武一所進,持平尹鳳朝武二所進,今日以監察茶時之意,敢啓。傳曰,知道。
以備忘記,傳于鄭來祥曰,史官一員待命,騎馬三匹立之。
許玧啓曰,史官一員待命事,命下矣,史官不備,宣傳官代送之意,敢啓。傳曰,知道。
以備忘記,傳于許玧曰,今下弓矢,撫夷萬戶金益均,森森坡萬戶金得江處給送。
以左議政徐宗泰五十二度呈辭,傳于李敏英曰,安心調理。
鄭來祥啓曰,卽者司書李喬岳,陳疏徑出,所當依定式直捧禁推,而觀其措語,因兼司書林象德之疏,不敢晏然爲辭,似與無端徑出有異,而旣犯擅離之科,推考警責,何如?傳曰,允。
傳于鄭來祥曰,六次祈雨祭,獻官以下書啓。
傳于許玧曰,本兵重任,決難久曠,而兵判一向引入,事務之積滯,殊甚可慮,卽爲牌招察任。
李敏英,以弘文館言啓曰,本館上番修撰臣洪禹瑞,以御營郞廳,今日坐起時,晝仕出去之意,敢啓。傳曰,知道。
許玧,以義禁府〈言〉啓曰,增廣初試時,武二所啓辭據刑曹啓目內,拾箭官姜重齊,移本府處置事,命下矣。姜重齊,今方待命,卽爲拿囚之意,敢啓。傳曰,知道。
以備忘記,傳于許玧曰,六次祈雨祭獻官,左承旨兪命雄,右承旨李敏英,左副承旨金德基,各半熟馬一匹,典祀官兼大祝,判官陳溟翰,正字金國礪,典籍張蘊,各兒馬一匹,監察以下諸執事,各上弦弓一張,賜給。
藥房入診入侍時,禮曹判書姜鋧兼帶判義禁,今姑改差事,榻前下敎。
判尹李彦綱疏曰,伏以,臣之頃年所被誣枉,已蒙聖明之昭雪,前後筵敎疏批,開釋無餘,臣感激恩造,嚴畏分義,不敢復以情勢爲言。畿藩報政,旋就京尹,黽勉供劇,歲殆一周,譬如擔荷跋涉之人,筋力旣疲,天色向暮,盻盻然望門閭而思息肩,缺一二公事,未經稟裁,欲於初六日次對過後,卽欲長單矣,纔詣賓廳,忽聞臣名攙出於合啓中,蒼皇迸出,不省所以。及觀啓辭,則其論溥獄事也,下款一段新語,有曰至欲伸救李彦綱干連之事,則曰希載元無貽書之事,一希載書也,而或罪或赦,曰有曰無云,此指丙戌疏決時,金吾堂上,有以臣所遭冤枉之意,陳達於前席。大臣諸臣,繼陳於詢問之下者,希載諺書有無,初未嘗出於大臣之口,此等委折,已悉於京畿監司臣金演自列之疏,兩司之臣,亦覺其事實之爽誤。至於引避陳疏,合啓文字,略加刪改,今又抹去臣名,語勢稍別,臺臣本意,未必專在於攻臣,而追後刪抹去者,亦或有以容臣之自處也。臣旣不幸遭罹,萬萬橫逆,乃於日月寢久,事端昭晰之後,猶不免名騰臺章,貽辱朝紳,誠無顔面復立周行,抑臣尤有所大不安於心者,以臣之故,連累大臣,添一罪案,有如瘟疫之染人,膩膏之汚衣,臣誠惶愧怵迫,無地自容,其何敢諉以啓辭之已改,臣名之見刪,而一日晏然於職次乎?玆不得不冒死仰籲于天地父母之前,伏乞聖玆,俯加諒察,將臣本兼諸任,一倂鐫削,仍令刊去朝籍,俾世相忘,優游自在,以終餘日,卽臣雖生負栽培,亦當死圖銜結,臣無任戰灼祈懇之至。答曰,省疏具悉。卿之被誣,業已昭雪,則合啓添入,殊未得當,卿其安心勿辭,從速行公。
司書李喬岳疏曰,伏以臣,稟賦孱脆,素嬰痼疢,每當夏月,百症交侵,累日持被,一倍添劇,而適値玉候欠寧,廷候不轍,書筵頻開,日侍講讀,不敢言病,黽勉供職矣。卽伏見兼司書林象德疏本,用意深緊,遣辭謬戾,至以近日臺論,勒歸之於黨禍喪邦之科,臣不勝駴怕之至。夫廟堂有罪則劾黜之,言官有失則論斥之,自是臺閣之職也,如或怵於威勢,拘於時好,泯默無言,任其恣睢,則私意滔天,公論滅絶,國之亂亡,可立而待。臣之前日一二所論,蓋出於嚴懲痛辨之意,象德,豈不知此等事理,而急於偏護,橫加侵詆?乃反曰,是黨禍也,是喪邦也,信口噴薄,全不擇發者,果何意耶?且象德,旣知黨論之足以亡國,則向來出入論思,非至一再,何無一言以救之耶?誠可哂而不足辨也。然臣旣被其無限詆斥,何可一刻晏然於職次乎?玆不得不留疏徑出,伏乞聖明,亟命鐫遞臣職,仍治臣擅離之罪,以嚴邦憲,以謝人言,不勝幸甚,臣無任屛營祈懇之至。答曰,省疏具悉。疏語謬戾,在我何嫌?爾其勿辭,從速察職。
兵曹判書尹世紀疏曰,伏以臣,踪地之危苦,不敢每每煩浼,而卽今病狀,有萬分難强之勢,披瀝肝血,冒陳一疏,喉司不諒,一向退却,臣誠惶隕抑塞,不知所以容措也。臣雖無狀,受國厚恩,位躋八座,豈不知君命之不宜違拒,職務之不宜曠廢,而猶且疾聲號呼哀籲而不知止者,實出於疾病之沈痼,斷無供職之望,豈但爲情勢之窮蹙而已哉?念臣自經前冬禍變來,心驚膽慄,危怖成疾,神氣銷耗,不成恒人樣子,猝叨匪據,累辭不獲,忍死冒出,只爲一謝恩命之地,而祗參進宴,又赴都政,以致觸感不細,傷損甚多。日者痰塞氣窒之症,實由於此,累日調治,尙爾沈淹,咳嗽喘急,夜不得交睫,胃氣積敗,食不能近口,頭目眩暈,肢體萎苶,宛轉牀席,人鬼未分,此實通朝之所共憫憐者,而唯聖上獨未照察耳。且伏聞玉候欠寧,至有受鍼之擧,朝紳莫不驚惶奔走,臣獨以病,竟未趨參於起居班,有臣如此,不如無生,臣方席藁竢罪中,特下嚴敎,召牌狎至,而病狀如右,末由祗承,臣罪至此,萬殞猶輕。伏乞天地父母,俯諒血懇,亟遞臣職,仍治臣違慢之罪,以肅朝綱,以延殘喘,千萬幸甚,臣無任戰灼祈懇屛營之至。傳于鄭來祥曰,還出給。
修撰洪禹瑞箚曰,以大司諫尹世綏引嫌而退,措辭見上嫌不聯名,自有近例,不可以此輕遞言官,請大司諫尹世綏出仕。答曰,依啓。
江界府使崔重泰疏曰,伏以,臣叨守邊邑重地,才慮不足以設施,威信不足以彈壓,孤負職責,但俟譴罪,而第於邊情邑弊,有一二登聞而通變者,敢進文字,以備裁察焉。沿邊列邑,隔一帶沒脛之水,以接彼地,而淸人之或持馬船,或持騾牛,恒留水邊者,逐歲增滋,此外採軍獵軍,十百爲群,緣江上下者,絡繹不絶,而我境邊民,獰頑奸猾,越犯交通,認爲常套,我國事情,彼人無不聞知者,其非我境奸民之所漏洩者耶?至於彼人之侵掠村家,往往執捉民卒,載船越去者,本不過脅迫恐喝,釣取鹽糧之計,其漸其習,決不可一向任他,而旣不得示威干戈,亦不宜徑生釁端。卽今邊政,唯以拘束我民,嚴杜潛通之路,爲目前急務,使不得昏出夜動,是或防禁之一道,而大抵彼人鹽糧之攫去,大命所關,而我境物貨之賈取,大利所在,彼此和應,昏夜往來之際,大小事情之漏傳,自在其中,此極寒心,亦非細慮。朝家所申飭,守臣所指揮,非不勤摯,而州郡在江邊稍遠,鎭堡則對彼人狎近,日夜照管,倉卒周防,全在邊將,㤼懦見侮,疎卒生梗,亦由邊將,古亦有二女爭桑,二國擧兵之戒,則安知異日邊釁不根於此,而其可等閑乎?蓋自近年,以宣傳官差送邊將,已有定式,而徒以宣傳爲名,循例輪差,則甚非擇送之意,宣傳官中,又以有計慮才略者,各別掄選,僉使亦以履歷邊將,熟諳邊事之人,拔例差遣,則庶有以鎭壓邊民,少緩疎虞之慮。伏願聖明,申飭銓曹,每當江邊差任之政,使必銘心擇人焉。江邊列邑,去王京數千里,大嶺重隔,處地窮絶,凡有文藝武業,抱才懷志者,生不得一觀國光,空老空死於荒裔之外,間或一應試解,則傾賣田宅,輒作寒乞,相戒相禁,自暴自棄,雖以高才異等者,無復有進就之望,絶可哀而重可惜也。曾於丁亥間,本邑守臣,有所疏陳,又於去歲,御史書啓,繼有條奏,設科試才於江邊,是誠邊地稀闊之事,而初以竝取文武判下,七邑之武弁·儒衿,鼓舞聳激,雲集試所,而朝令忽又變改,只設武科,揮却儒巾,數多儒生,向隅揮泣而退散,至於赴擧武士,亦莫不解體不樂,皆思不赴而罷歸,始以聳動慰悅之擧措,終爲冤鬱愁沮之景色矣。江邊七邑,卽同北道六鎭,苟謂弓馬之鄕,不可取文士,則六鎭亦然,何獨七邑,而又況於弓馬之鄕,拔取二三文士,有觀感興起之地,則尤豈非作成人才之一大政耶?其時朝令之變更,不但其擧措顚倒而已,其爲失信失懽於邊人大矣。以聖上一視同仁之德意,時遣御史,更令試才於江邊,而竝取文武,如濟州·六鎭激勸之典,一以振作人才,一以慰悅邊情,不但已,伏願聖明,俯詢廟堂而裁處焉。且所謂弓馬,卽指武士而言,竊觀邊塞,風氣剛勁,人性豪俊,騎射之中,率多膂力勇略之士,言念龍蛇之變,三千健兒之勇赴,無非聖祖培養之化,以殿下善繼之弘規,救用西北之人,亦嘗繾眷,而邊塞某人之姓名,未免有擧論於題目者,向因守臣陳章,大臣筵奏,纔又有各別收用之命,而田種一吏之外,果有幾人乎?不欲取文士,則謂是弓馬之鄕,而弓馬之人,又不收拾,則是竝與弓馬而棄之,邊塞人情,皆懷怨怏,他日緩急所先恃者,邊庭好身手,而如是而其可望得人之死力哉?伏願聖明,特令道臣,搜訪選擧,以聞于朝廷,另飭銓官,廣加甄用,深示聖朝平日眷顧之愛意,以固結邊上之衆志焉。我境許採己久,許多拾橡之軍,年年入山,種産稀盡,此近來蔘價所以絶貴也。我國之公私藥用,日本之年例禮單,皆賴於此,而土産漸竭,將無以需用,是甚可慮。就以本邑之弊瘼言之,所謂常平稅蔘之規,卽三南大同收米之法,而民採失業,官稅大縮,勅行待備,官用儲需,歲益苟簡,而近年地部貿取三十斤數,至於去冬,又有加索之令,而以各寺奴婢貢木之儲在本道巡營者,劃給其價。本邑之去平壤,滿八日程,而重關複嶺,棧道險絶,艱辛載運,邑力耗弊,將不支堪,此宜有變通之道矣。竊伏聞地部,曾定契民,以獤蔘契給本價,使之貿納者,蓋爲倭人酬應之資,而所以獤蔘契民,疲弊不能支當,移定於市井四廛,而改以一斤蔘五十餘金,增數折價,而市民不貿,産邑坐而消花,每當需用,輒致窘迫,自今秋爲始,地部成給公文于獤蔘市民,入送所産之邑,使各從市直貿取,則守土之官,預知此意,申飭民間,要使民儲官需,盡付獤蔘市民之所貿去,亦又報知其貿去之數,目錄地部,歲以爲常,則從前私商之私貿者,本不過萊館·灣河冒禁潛商之類,而獤蔘市民,每歲趁採節入來擔當,則彼所謂潛商,勢不得闖容於其間,萊館·灣河潛犯之路,從可杜絶,而我土所産,自皆輻湊於京師,則騰貴之價,亦或平低矣。伏願聖明,亟垂諒採,亦令廟堂稟處焉,臣無任惶汗屛營之至云云。答曰,省疏具悉。疏辭,令廟堂稟處。
巳時,上御興政堂。藥房入診,都提調李頤命,提調閔鎭厚,右承旨李敏英,假注書權懋經,記事官洪啓迪·宋成明,醫官金有鉉·崔萬尙·李得英·白光璘·方震夔·崔泰齡入侍。頤命曰,問安批答,以與昨無減爲敎,伏不勝悶慮之至。日氣蒸鬱,昨以試官公事出入,至於四更云,夜間寢睡之節,若何?上曰,寢睡安穩矣。頤命曰,昨日受鍼後,無大段分效乎?上曰,受鍼後頗似淸快,而猶未差減矣。頤命曰,脚部膚堅硜,有妨於行步乎?上曰,有妨於行步矣。頤命曰,醫官入侍矣,先爲診察,何如?上曰,唯。有鉉·萬尙·重卨,以次診察。有鉉曰,脈候昨日則左右三部,似有煩數之漸,今日則不然,他餘脈候,皆得平調矣。萬尙·重卨曰,脈候少似頻數,而平順調均矣。頤命曰,卽今聖候未寧,引接時,何必具衣帶乎?頤命曰,昨今連爲淋洗乎?上曰,三次淋洗矣。頤命曰,鍼醫入侍矣,亦爲診察,何如?上曰,唯。得英·光璘·震夔·泰齡,以次診察。重卨曰,左邊瘡處,比昨毒氣消減,脚部紅斑,幾已作痂,右邊核處,受鍼後,四畔浮高處,亦得消減,今日受鍼,則似好矣。光璘·震夔曰,昨日診察時,瘡處猶有毒氣,堅硜處浮高矣,今則毒氣已消,浮高處亦減矣,散鍼或有一日再次者,或有連日爲之者,今日受鍼,則似好矣。泰齡曰,小臣今始入診,左邊瘡處赤爛,毒氣尙存,紅暈漸盛,今日受鍼,似無妨矣。鎭厚曰,昨日受鍼時刺痛乎?上曰,散鍼不爲大段刺痛矣。頤命曰,諸醫所見如此,今日受鍼,何如?上曰,下鍼,可也。世子出而侍坐。重卨,先以水淋洗。上倚枕而臥曰,施鍼。有鉉,唱奏左邊瘡處散鍼,重卨執鍼鍼之,有鉉又唱奏右邊瘡處散鍼,重卨,執鍼鍼之。頤命曰,昨日受鍼後,以頗似淸快下敎矣,今日亦如此乎?上曰,頗似淸快矣。鎭厚曰,生脈散劑來矣,進御,何如?上曰,〈唯〉。上曰,禮判累次得推,一向違牌,兼帶金吾,滯囚可慮,今姑改差,可也。出榻前下敎諸臣以次退出。燼餘
上在慶德宮。停常參·經筵。
藥房都提調臣李頤命,提調臣閔鎭厚,右承旨臣李敏英啓曰,伏未審夜來,聖體調攝,若何?昨日受針之後,浮氣益有消減之效,而赤爛處,亦漸差歇乎?今日臣等,與諸御醫入診,詳察症候,宜當,不任憂慮,敢來問安,竝此仰稟。答曰,知道。浮氣頗似消減,左邊赤爛處,日漸差歇矣。大殿,政院·玉堂問安。答曰,知道。中宮殿,藥房·政院·玉堂問安。答曰,知道。世子宮·嬪宮,政院·玉堂問安。答曰,知道。大殿受針後,藥房·政院·玉堂問安。答曰,知道。中宮殿,藥房·政院·玉堂問安。答曰,知道。世子宮,政院·玉堂問安。答曰,知道。嬪宮,政院·玉堂問安。答曰,知道。大殿受針後,朝廷二品以上·六曹單子問安。答曰,知道。中宮殿,朝廷二品以上·六曹口傳問安。答曰,知道。
下直,淸州牧使金鎭玉。
巳午時,日暈。
許玧啓曰,大司憲鄭澔文所進,掌令鄭必東武一所進,持平尹鳳朝武二所進,執義李喜朝,掌令鄭東後,持平沈宅賢在外,今日以監察茶時之意,敢啓。傳曰,知道。
又啓曰,都摠府郞廳來言,闕內各處入直軍兵,晝巡檢云矣,敢啓。傳曰,知道。
金德基啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
以左議政徐宗泰五十三度呈辭,傳于李敏英曰,安心調理。
許玧啓曰,兵曹判書尹世紀,昨日特召之下,旣已違牌,辭疏還給之後,亦不出仕,本兵事務之曠廢,誠甚可慮,卽爲牌招察任,何如?傳曰,允。
又以武一所差備官,以試官意啓曰,監試官掌令鄭必東,昨於開場之後,宿患疝症,猝然發作,痛勢甚重,今朝不得不擔舁赴坐,而卽今疝勢,一向苦劇,殆不省人事,決無自力參坐之望,必須及時變通,然後可免公私狼狽之患,令政院稟旨變通,何如?傳曰,允。
又啓曰,卽者武一所草記,以監試官鄭必東疝症猝重,無望參坐,令本院稟旨變通事,允下矣。卽今大司憲鄭澔文所進去,持平尹鳳朝武二所進去,執義李喜朝,掌令鄭東後,持平沈宅賢皆在外,他無進去之員,何以爲之?敢稟。傳曰,持平沈宅賢,改差。
又啓曰,持平沈宅賢改差事,命下矣。政官卽爲牌招,開政差出,仍卽牌招,使之進去武一所,何如?傳曰,允。
又啓曰,兵曹判書尹世紀,旣已遞職,所授命召,使軍官替納,故今當修正密匣冊以入,而判書例兼禁衛大將,將兵之任,不可一刻無摠察之人,何以爲之?敢稟。傳曰,都提調摠察,可也。
又啓曰,禁衛大將尹世紀遞差之後,都提調兼察事,命下矣。曾前則或有命招都提調之時,或有發牌郞廳分付之規,今番則何以爲之?敢稟。傳曰,發牌郞廳,分付。
金德基啓曰,掌隷院,久無堂上,詞訟多滯,行判決事兪集一,自鄕入來之後,連呈辭疏,尙不出仕,卽爲牌招察任,何如?傳曰,允。
有政。吏批,判書金宇杭掃墳受由,參判李晩成未肅拜,參議李宜顯進,左承旨兪命雄進。
兵批,判書未差,參判洪萬朝進,參議李壄病,參知呂必容受由在外,右副承旨許玧進。
吏批啓曰,判書金宇杭受由在外,參判李晩成未肅拜,小臣獨政未安,何以爲之?敢稟。傳曰,只出緊任。
吏批,以洪好人爲持平,閔鎭厚爲判義禁,閔鎭厚爲兵曹判書,金相元爲兵曹正郞,朱處正單付純陵參奉,閔鎭厚爲訓鍊都監提調·御營提調。
兵批啓曰,新除授判書閔鎭厚命招,同參政事,何如?傳曰,允。
兵批,以尹世紀單付副司直,金萬埰·沈宅賢竝單付副司直,宋正明單付副司果。
金德基,以兵曹言啓曰,今五月二十九日,進士李獻英稱名人,自開陽門入來,差備門外擊錚,極爲駭愕,令攸司囚禁治罪,同門守門將韓時翊,常時不能禁斷雜人,以致闌入,亦難免其責,推考,何如?傳曰,允。
右議政金昌集箚曰,伏以,朝綱解弛,百隷怠事,擧懷自便,罔念公義,風習已痼,莫可救正,言念國事,寧不寒心。近來六部之長,固多引入,屢違牌招,而度支司缺皆有情勢之可言矣,至於禮曹判書姜鋧之久而不出,何也?其所兼金吾·文衡,俱係緊重,罪囚議讞,非有長官則莫爲,大小科事,自是文衡之所掌,而暑獄一向滯囚,而莫之恤焉,試官無以備員,而輒皆避之,未知其間,有何難參涉必謀免者,而一招再招,至於累招,而終始偃然不動,若是其無嚴哉?臣曾見其疏,以情勢病勢爲辭,而病勢則曾未聞其有難强之疾,情勢,或以爲前日文衡薦望時事,而中間察任,亦已多矣。今以此爲難安之端,豈非無據之甚乎?鋧致位崇品,受國厚恩,固當不避夷險,克盡職分,以爲報效之圖,而顧乃當官遇事,稍涉是非,則輒以規避爲能事,其自爲謀則工矣,獨不念人臣體國之道哉?聖上屢勤勉出,終不能得,則特遞其金吾之任,此可謂政中其願,而其壞損國體則大矣,良可駭然。臣意,如此之人,必須嚴加責罰,庶可以振頹綱而勵群工,惟聖明之裁處焉。取進止。答曰,省箚具悉卿懇。近來違牌,已成痼弊,而至於屢招而終不動念,尤極寒心矣。禮判姜鋧,情勢病勢,俱無難安難强之可言,而無端引入,終始撕捱,其在事體,誠可駭然,特罷其職,使爲人臣者,稍知分義焉。
巳時,上御興政堂。藥房入診,都提調李頤命,提調閔鎭厚,右承旨李敏英,假注書權懋經,記事官洪啓迪·宋成明,醫官金有鉉·柳瑺·崔萬尙·吳重卨·李得英·白光璘·崔泰齡入侍。頤命曰,問安批答,以浮氣頗似消減爲敎,伏不勝喜幸之至,日氣蒸鬱,夜間寢睡之節,何如?上曰,寢睡安穩矣。頤命曰,比昨顯有差勝之效乎?上曰,左邊則顯有差勝之效,而右邊則尙不如左邊矣。頤命曰,醫官入侍矣,先爲診察,何如?上曰,唯。有鉉·重卨,先爲入診。上曰,右邊尙如此,受鍼宜當乎?問之。瑺·萬尙,亦入診。有鉉曰,今日脈候,比昨從容安常矣。瑺曰,脈候皆得平順安靜,而左邊脈候,似有頻數之漸,此則暑月脈候,例如此也。萬尙曰,脈候左右三部,昨日則頻數矣,今日則平順調均矣。頤命曰,鍼醫入侍矣,瘡處亦爲診察,何如?上曰,唯。得英·光璘·泰齡,以次診察。重卨曰,左邊赤爛處,今則毒氣已消,頗有收斂之勢,脚部邊浮高處,亦已消減,右邊則小有核,毒氣未盡,今日只鍼右邊,則似好矣。得英曰,左邊則毒氣小,而旁近二三處,少有堅硜之漸,右邊浮高處,亦似消減,而毒氣未消,略施散鍼,則似好矣。光璘曰,所達是矣,左邊則皆已差勝,而右邊毒氣,尙未盡消,肌膚堅硜,受鍼似好,而第連日受鍼未安,今日受鍼,則毒氣自消矣。泰齡曰,今日診察,則左邊浮高赤爛處,皆已差勝,而右邊尙有毒氣,肌膚堅硜,受鍼無妨矣。頤命曰,連三日受鍼,何如乎?上曰,散鍼不至大段,下鍼,可也。左邊今無更鍼之事乎?有鉉曰,頻施散鍼,反有聚血之慮,今日只鍼右邊,左邊則明或再明受鍼,似當矣。頤命曰,有鉉所達之言,是矣。上曰,唯。世子出而侍坐。重卨,先以水淋洗,上依枕而臥曰,施鍼。有鉉,唱奏右邊瘡處散鍼,重卨,執鍼鍼之。頤命曰,今此患候,傷於暑濕,故每年六七月間,常常呻痛矣,患候更如此,暑濕又無前,尤宜別加調攝,生冷油膩之物,竝勿進御,何如?上曰,油膩生冷等物,已前尤加戒愼,而卿之所達,又如此,當留意焉。頤命曰,此外愼攝之道,聖上旣已留心,奚待臣言,第病後調攝,尤加戒愼,暑濕例用生脈散,以治心熱,聖候自前有心火,龍䐉瀉丸。入黃連·赤茯苓·茯神,梧子大作丸,呑下五六十丸,尤爲當云。明當劑入,進御,何如?上曰,唯。頤命曰,以禁衛營習陣頉稟草記,有不可久廢,特令行操之命矣。大將尹世紀,方有實病,屢違召命,且有辭疏還給之命,世紀惶恐,不敢更陳病狀,今聞輿疾待命于金吾門外云,世紀遭罹奇變之後,豈復有仕宦之念,而此則私情也。朝家事體,惟當勉出,而第其病勢,本以水土所祟,數年來,精神,不如前日,近又添苦,頃日都政,臨時來見臣,而行步艱澁矣。大政後在家,一日卒然昏倒,肢體不仁而堇甦云,故數日前問安罷後,臣歷往見之,則精神不能管攝言語,見客拜跪亦艱,蓋傷於前冬而然也。實病如此,今雖敦迫,決難行公,其在體下之道,卽賜許遞,俾無公私狼狽之患,似宜矣。上曰,兵判前冬所遭,極爲怪駭,在其私情,雖欲不出,而朝家事體,惟當敦迫,故使之上來矣。今雖以病勢爲言,而情勢不安者,例有稱病者,故意以爲托疾,欲令行公,出給辭疏矣。今聞大臣所達,似是實病矣,一向强迫,殊非體下之道,兵務曠廢,亦甚可慮,兵曹判書尹世紀,本職今姑勉副,勿爲待命事,分付,可也。出擧行條頤命曰,臣每欲以禁衛營事有所陳白,而未果矣,今日言端適發,故敢達矣。本營,初以訓局別隊及精抄軍合成一軍,規制頗好,軍兵物力,不下於御營廳,而御營廳則以大將久任之故,器械凡百,皆得整齊,而至於禁衛營,則兵判例兼,遞易頻數,故器械不備,缺將者,亦無久志,或有意設施,而不卽下手,或事已始而中止,上番軍兵,至有一未經操鍊,一未見大將之面而歸者,軍政之疎虞,莫此爲甚矣。蓋兵曹以錢出入之衙門,簿書浩繁,許多武士,塡咽其門,疲於應接,令人眩瞀,此固已極務,而禁營文簿又多,試才操鍊等事,亦甚煩數,一人之精力,實難支堪,雖欲引入數遞之事,亦不能照管,臣曹曾添此任,故極知其兩難兼察,兵曹·禁營,判而爲二,然後庶有整頓之望矣。自前多有此議,而或以爲,兩局大將,旣難其人,本兵外又得一大將爲難,此則曾經本兵及未經,而擬望人亦多,武臣中亦有曾經兩局大將之人,就其中擇任,不患無人,且以禁軍之無可屬處爲難,而精抄廳未立之前,兵判嘗摠領禁旅,其時必有規制,若以手下無旗鼓使令之卒爲難,則雖劃給三軍門標下卒各若干人,可以號令行陣,如是區劃,則足以成樣,令廟堂熟講稟處,何如?上曰,禁衛營,以兵判兼帶之故,兵判遞改,則竝與禁衛營而遞之,其缺如此,大臣所達誠然,令廟堂稟處,可也。出擧行條頤命曰,各軍門京標下,卽大將中軍手下旗鼓之卒,又有所謂部標下司標下,部卽千摠,司卽把摠,而其數無多,僅可爲一部之用,鄕軍則各部司皆從標下,禁衛營新設時,定其額而不上番,依保人收米布,以補軍器之費,及無保人員役之料矣。平時一部一司上番時,則以京標下可以成樣,而如有徵兵之擧,則鄕標下,不識旗幟鼓吹之爲何事,將爲無耳目之軍,其在軍制,實爲疎虞,御營廳則有若干部司京標下,又有上番鄕標下,與元軍上番操鍊云,此爲完備,本營亦依御營例,鄕標下使之立番,則可爲敎習之卒,臣久知其如此,而大將罕有無故行公時,不得相議稟旨矣。新大將差出後,使之與臣商確,稟處,何如?上曰,宜與御營一體爲之,新大將差出後,稟處,可也。出擧行條燼餘
上在慶德宮。停常參·經筵。
藥房都提調臣李頤命,提調臣閔鎭厚,右承旨臣李敏英啓曰,伏未審夜間,聖體調攝,若何?昨日受針之後,浮氣及赤爛處,益有差減之效乎?諸醫皆以爲,痛癢瘡痬,皆屬於心,今不可徒事外治,淸心丸,先用一劑,以爲淸心滲濕之地云。此藥卽爲劑入,宜當,臣等不任憂慮,敢來問安。答曰,知道。浮氣及赤爛處,益有差減之效矣。
大殿,政院·玉堂問安。答曰,知道。勿爲問安。中宮殿,藥房·政院·玉堂問安。答曰,知道。世子宮·嬪宮,政院·玉堂問安。答曰,知道。
金德基啓曰,大司憲鄭澔文所進,執義李喜朝,掌令鄭東後在外,掌令鄭必東服制,持平洪好人武一所進,持平尹鳳朝武二所進,今日以監察茶時之意,敢啓。傳曰,知道。
許玧啓曰,備邊司郞廳,以大臣意來言,今日賓廳坐起日次,而上候方在未寧中,不得來會云矣,敢啓。傳曰,知道。
以左議政徐宗泰五十四度呈辭,傳于鄭來祥曰,安心調理。
許玧,以都摠府言啓曰,今日入直軍士中日習射,請出標信。傳曰,知道。
李敏英,以弘文館言啓曰,本館上番修撰洪禹瑞,以御營廳郞廳,今日坐起時,晝仕出去之意,敢啓。傳曰,知道。
又以禮曹言啓曰,因京畿監司奉審執頉,厚陵丁字閣後面蓋瓦破傷處,修改事啓下矣。卽接本陵參奉所報,則丁字閣今方始役,而蓋匠役夫等,隨其雨漏處,撤瓦而行,則處處足陷,撒子盡腐成土,椽木半朽無力,而改瓦未半,後簷一間椽頭顯低,椽含亦朽缺落,必當潦雨暴注之時,不勝其土瓦透濕之重,似有摧圮之患云。莫重陵寢,殿閣有頉,至於如此,誠甚可慮,依前例,本曹堂上郞廳,帶率工匠,進去奉審後,稟處,何如?傳曰,允。
又以禮曹言啓曰,忠淸左道增廣初試策問入格人試券,自本道今始畢輸送,而其中居首幼學李元果試券,果是策問,亦爲一體拔去之意,敢啓。傳曰,知道。
又以禮曹言啓曰,幼學黃啓垕·尹東郊等,戊子式年文科會試入格之後,以在喪不得赴殿試,許赴後科殿試。許通姜必中,戊子式年文科會試入格之後,以違格拔去矣,因大臣收議,許赴後科殿試。戊子九月節製居首幼學沈瀷,同年十月賜柑製述居首幼學南重繼,己丑正月成均館到記儒生製述居首進士李廷弼,同年四月親臨儒生殿講居首進士李光普,進士柳綎,同年九月節製居首進士沈尙鼎,同年十二月賜柑製述居首生員李鳳翼等,直赴殿試事,命下矣。依前例竝許赴於今增廣別試文科殿試,書題落字拔去,幼學沈埈,復科事啓下,而方在喪中,許赴後科殿試,何如?傳曰,允。
鄭來祥,以兵曹言啓曰,今五月三十日,守門將申弼殷私奴弼漢等稱名人,自開陽門入來,差備門外擊錚,極爲駭愕,竝令攸司囚禁治罪,同門守門將韓時翊,常時不能禁斷雜人,以致闌入,亦難免其責,推考,何如?傳曰,允。
又以增廣別試文科會試應辦官,以監試官意啓曰,初場試文參考之際,其中入格表試券朱草一張,字劃最精,異於他券,顯有可疑之迹,招致當該易書書吏高允乾,多般詰問,則稱以有病,請寫於封彌官書吏李四昌,故卽招四昌,問其代書之狀,則終不能自諱,果爲書給云。試場易書,何等重事,而渠以差備官所帶下人,旣非當書之人,而任意代書,殊涉可疑,其試券卽爲拔去,高允乾·李四昌,私自代書之罪,令攸司嚴査科罪,帶率封彌官及當該謄錄官,亦難免不能檢飭之失,竝從重推考,何如?傳曰,允。
行都承旨權尙游疏曰,伏以臣,譾劣凡陋,無所肖似,而猥蒙天地隆恩,濫躋橫金之列,纔從居留,旋移雄缺周歲,循環兩任,臣固已惶恐震越,千萬意外,重被新渥,俾長師儒之職,不旬日而又叨知申之任,則賤分益違,人憂益駭,亦不知,聖朝何取於賤臣,而乃令名器之重,一輕至此哉?臣撫躬惝怳,誠不知置身之所。竊惟國家用人,隨器任使,不徒然也。苟其缺明王之不惜華貫峻級以處其才,固也,若但以年缺履歷節次遷擢,此乃衰世之法,非聖人礪世之術也,如臣不才,碌碌衆人之中,旣無文行,又乏器能,蔑有一長之可論,而殿下不察名實,洊加謬恩,向所謂聖缺數字之術,無乃相左之甚乎?今臣不自揣量,惟榮祿缺冒當非據,則授受之際,誠恐貽累盛世,不可也。臣初旣受由省墳,雖於移職之後,固當趁期趨還,仰暴懇辭之忱,而本以痼疾之身,忽遭期服之慽,屢日喪次,重感寒疾,症情苦苦,前患脹症,仍復乘虛添劇,肚衷澎悶,呼吸急促,燥熱上熾,口唇焦渴,多引井水,以解喉間火焰,則腹脹益甚,不可堪耐,以此寢食俱廢,痛勢日加,略不少差,抱此危篤之疾,雖欲承命奔走以供職事,其勢有所能也?臣於下鄕之後,伏聞國子之命,卽入辭疏於縣道,其疏未徹,忝拜本職,恩召遠降,而賤疾之危惡如此,不免冒死請急於父母之前,區區陳力報效之志,反陷違越君命之罪,臣切自悲其不幸也。伏乞聖慈,特念名器之至重,曲憐微臣之危疾,將臣見帶職名,亟命鐫削,仍使得以從容調治,少延殘喘,不勝幸甚,臣無任惶慄屛營之至。答曰,省疏具悉。卿其勿辭,從速上來察職。燼餘
戶曹判書李寅燁上疏。大槪,特敎恩召,寵數非常,而病與鬼隣,罪積逋慢,且於臺臣之疏,尤有所不敢晏然者,懇乞亟命鐫革職秩,仍勘罪律,以爲僨誤國事者之戒事。入啓。答曰,省疏具悉卿懇。日昨特招,誠非偶然矣,凡玆數件事,或出於爲國,或出於爲民,卿胡引罪若是其過乎?予深知卿體國之誠,但當終始委任,然不可捨,卿須體此意,卽日行公。朝報郞廳李陽泰書。郞廳李景閔校正。
上在慶德宮。停常參·經筵。
中宮殿·世子宮·嬪宮,藥房問安。答曰,知道。藥房啓曰,伏未審夜來,聖體調攝,若何?浮氣及赤爛處,益有差減乎?今日臣等,與諸御醫入診,詳察症候,宜當,不任憂慮,敢來問安,竝此仰稟。答曰,知道。浮氣及赤爛處,日漸差減矣。勿爲逐日問安。
政院啓曰,近緣臺官之分進文武試所,殿中茶時,已過多日,卽今大司憲鄭澔文所監試官進,執義李喜朝,掌令鄭東後在外,掌令鄭必東服制,持平洪好人·尹鳳朝呈辭,除監試官及服制在外外,呈告人員,竝卽牌招察任,何如?傳曰,允。
左議政徐宗泰五十五度呈辭。入啓。傳曰,安心調理。
戶曹參判李思永再度呈辭。入啓。只遞兼任。
傳,前副正字徐鳳翼·金始㷜,縣監趙之重·金道浹·李夢曅·朴重圭·趙正緖·李萬春·洪時傑·閔益明,府使李允文·李宇謙·南迪明·李漢珪·李寅錫·黃鑌,縣令洪九鼎·李宜遂·宋世鼎·任敾·鄭纘輝·崔禛,牧使李萬稷·趙湜·朴泰恒·金盛最,郡守韓宗老·金重禹·曺後卿·崔燾中·尙經周·閔最重,副校理李世最,佐郞魚有龜·李浣,掌令朴熙晉·宋宅相,執義金栽正·金普澤,說書洪錫輔,應敎李肇,副應敎趙道彬,左通禮吳羽進,察訪南夏明·李綖,典籍權德載,綾興君純馨,帶原君光胤,壺平副守橒,齊寧正達胤,琅坪副正煇,琅城副正煒,昌山正相,昌善正楣,原平守燮,洛山守㯳,原興守煦,夏雲守榜,興平副守瀛,夏豐守梴,昌平副守浚,益平副守澈,鎭川副守枳,礪昌副守柙,琅堤副守燂,韓陽令楹,齊昌令㯙,完昌令柲,靑陵副令顯胤,帶恩監昌胤,錦山監善胤,護軍金鎭圭·金一鏡·洪重周,兵使李惠疇,僉使金弘績·李以峻,司果李井煥·李泰龜·徐命淵·朴彙登,別將周時興,司勇邊震英,武兼丁是翼,奉事柳克培,討捕使金得汶,中軍金俶等,竝敍用。前知敦寧趙泰耉,參議任舜元,正郞具萬理等,竝職牒還給事,下吏·兵曹。
持平洪好人上疏。大槪,臣之才分,不當復廁於已試蔑效之地,而日昨以試場事臨猝變通,天牌繼降,不敢顧私,冒參試事,若其情勢,則實無供職之望,且臣老母,有疾沈痼,方在憂遑煎灼之中。伏乞聖慈,亟命鐫削臣職,俾得專意救護事。入啓。答曰,省疏具悉。爾其勿辭,救護母病。
禁府,申弼殷拿囚。啓。
備邊司啓曰,本司堂上,員數雖多,無故之人絶少,開坐出令之後,每以位不齊停寢矣。戶曹判書李寅燁,引入已久,屢違牌招,一向撕捱,不惟曹務積滯可慮,本司文書,亦多句管之事,而苟簡莫甚,前後聖敎開釋,昨又批旨丁寧,其在分義,宜卽感激承命,而明日本司之坐,又爲稱病,殊極未妥,戶曹判書李寅燁,卽爲牌招察任,何如?傳曰,允。朝報
上在慶德宮。停常參·經筵。
傳曰,戶曹判書李寅燁,累次開釋之後,一向違牌,分義未安,更卽牌招察任。
修撰朴鳳齡上疏。大槪,臣偏母宿病近復傷暑添加,自昨又生右髮際毒癤,達夜疼痛,症情非細,臣得聞此報,方寸煎灼,省視救護,一時爲急,玆敢疾聲呼籲,伏乞亟許遞臣職名,俾伸人子至情事。入啓。答曰,省疏具悉。爾其勿辭,救護母病。
兵曹判書閔鎭厚上疏。大槪,本病金吾之命,荐下於半日之內,此實千萬夢寐之所未到,驚惶震駴,罔知置身之所,縮伏恭俟,尙無駁正之擧,不得不冒陳危懇,乞蒙竝與內局提調而鐫遞,以幸公私事。入啓。答曰,省疏具悉卿懇。西銓異於東銓,戚臣之長司馬,未爲不可,金吾兼任,旣往之事,不必深嫌。卿其安心勿辭,速出行公。
備邊司啓曰,近日本司坐起,連次出令,而堂上不齊,未得開坐,今日有商確之事來會,而只二員參坐,揆以事體,實涉未安。除實病及公故應頉外,不進之員,竝爲牌招,何如?傳曰,允。
政院啓曰,以弘文館草記,上番闕直,令政院稟旨變通事,允下矣。政官,卽爲牌招,何如?傳曰,允。又啓曰,本兵事務之久曠,金吾罪囚之多滯,俱涉可慮,兵曹判書閔鎭厚,疏批已下,卽爲牌招察任,何如?傳曰,允。
京畿監司書目,道內去月二十五日始雨,二十八日乃止,楊州等二十四邑段,擧皆周洽,朔寧等十二邑段,或得一犁,或得一鋤,未能浹洽,道內得雨,雖未均一,久旱之餘,得此甘雨,誠爲多幸事。又書目,楊州呈,以執義李喜朝辭職上疏上送事。啓。答曰,省疏具悉爾懇。日昨疏批,已諭至意矣,須勿固辭,宜速上來察職。
戶曹判書李寅燁上疏。大槪,日昨恩批,夐越常倫,惶悚感泣,不知死所,顧臣情勢,有不敢冒昧承當,治疏將上之際,天牌荐降,特敎至嚴,不得不忍死來詣於禁門之下,而情地之外,病勢危劇,咫尺天陛,實無自力趨進之望,玆敢陳疏徑退,臣罪至此,尤萬萬矣。伏乞諒臣情病之危苦,將臣本兼諸任,亟許鐫削,仍勘臣前後慢命之罪事。入啓。傳曰,還出給。
謝恩,吏曹參判李晩成。
副修撰李世瑾牌不進,依承傳罷職。
持平尹鳳朝上疏。大槪,敢陳私懇,冀遞職名,歸視老母之病,而仍附淺見,以備裁處事。入啓。
政院啓曰,以侍講院草記,師相見禮時,宮官不可不備員,令政院稟旨變通事,允下矣。輔德權,兼弼善金興慶,兼文學李縡,俱受由在外,兼司書林象德在外,合有變通之道,何以爲之?敢稟。傳曰,竝改差。又啓曰,在外宮官竝改差事,命下矣。政官當爲牌招,而日勢已暮,明日待開門牌招,開政差出,何如?傳曰,允。朝報
有政。副護軍九,南迪明·朴泰恒·金盛最·李漢珪·李寅錫·黃鑌·閔最重·崔禛·李晩得,副護軍十,金鎭圭·李惠疇·金一鏡·李泰龜·金俶·金得汶·李井煥·邊震英·金弘績·周時興。
義禁府啓曰,平安道渭原郡極邊定配罪人李彦明,頃遭母喪,故依定式啓稟,許令歸葬矣,今聞已過葬事云,還發配所之意,敢啓。傳曰,知道。禁府謄錄
吏批,以李光迪爲司圃提調,權尙游爲社稷提調,洪錫輔爲說書,李遇春爲典籍,趙道彬爲副應敎,洪重休爲副校理,李萬維爲兵曹佐郞,兪集一爲同義禁,爲兼知經筵,金宇杭爲兼知春秋,黃欽爲禮曹判書,閔鎭厚爲軍器提調。
左議政徐宗泰五十六度呈辭。傳曰,安心調理。
上在慶德宮。停常參·經筵。
下直,原州牧使朴重圭。
中宮殿·世子宮·嬪宮,藥房問安。答曰,知道。藥房啓曰,伏未審日間,聖體調攝,若何?下部赤暈與浮氣,益加稍減乎?今日臣等,與諸御醫入診,詳察症候,宜當。不任憂慮,敢來問安,竝此仰稟。答曰,知道。赤暈浮氣,日益消減矣。
左議政徐宗泰五十七度呈辭。入啓。傳曰,安心調理。
兵曹參判洪萬朝上疏。大槪,情勢病勢俱難冒出,昨日召牌之下,竟未祗承,乞削臣職,仍治臣罪事。入啓。答曰,省疏具悉。卿其勿辭,從速察職。
答持平尹鳳朝疏曰,省疏具悉。玆事今方詢問,自當審處矣,爾其勿辭往省焉。
政院啓曰,地部重務,曠久可慮,行戶曹判書李寅燁,昨日辭疏,旣已特命還給,卽爲牌招察任,何如?傳曰,允。
大殿受鍼後,大殿·中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
兼司書朴鳳齡上疏。大槪,新除春坊兼任,出於意外,嚴召之下,不敢坐違,趨詣禁扃之外,而第臣母病諸症一向添重,卽今情理,斷無離側供職之望,玆敢瀆陳血懇,冀蒙鐫遞,以幸公私事。入啓。答曰,省疏具悉。爾其勿辭,救護母病。
禮曹判書黃欽上疏。大槪,臣於千萬夢想之外,叨此不近似之職名,驚惶震惕,罔知攸措,玆敢悉暴情悃,仰干宸嚴,伏乞聖明,俯諒臣人器之不稱,亟命改正新授之職,以重名器,以安賤分事。入啓。答曰,省疏具悉。卿其安心勿辭,從速行公。
備邊司啓曰,黃海監司鄭是先,除拜已久,陳疏批下之後,尙未出肅,本道制賦之政,新監司下去後,方可商確停當,不可不趁速赴任,黃海監司鄭是先,卽爲牌招,使之促期辭朝,何如?傳曰,允。
輔德金栽上疏。大槪,釁咎深重,疾病深痼,坐違嚴召,罪積逋慢,聖度天大,罰止例罷,杜門省愆,懍惕度日矣。不自意敍命纔降,除旨繼下,庚牌又踵而臨門,臣仰戴恩私,俯怵義分,不得不趨詣禁扃之外,而顧臣情勢,萬無冒昧承當之望,且自數日以來,重添暑感,症情危劇,人鬼不分,咫尺天陛,末由自力入謝,臣罪至此,尤萬萬矣。伏乞聖慈,亟賜遞改臣職,且治臣違命之罪,以安微分,以肅朝綱事。入啓。答曰,省疏具悉。爾其勿辭,從速察職。
謝恩,知經筵兪得一。
大司憲鄭澔啓曰,臣才,自試院罷出,得見兼司書林象德之疏,藏頭下語,指意叵測,其所謂語觸聖躬,作大罪案云者,卽所指論劾權詹啓辭中譏切聖躬四字而發,繼有卽此一言,足以喪邦之語,臣不勝駭然之至。昔漢之佞臣,謟附權奸,助其勢焰,假借他事,專攻上身,故良吏之筆,至今森嚴,今詹,投進一疏,滿紙噴薄,乃以藉手臺閣等語,臆逆譏切,無復顧忌。臣意以爲,人臣事君之道,君有過失,則犯顔直諫,雖至牽裾折檻,無所不可,而詹則不然,挾其憤懟之心,顯有譏切之語,無非出於急於護黨,臆逆上心之計,其所用意,殊極駭然,故果於論啓之際,覷破其肝肺,有所云云矣。今象德之疏,闖發於千里之外,一篇精神,都在於背公死黨,眩惑天聰,而至於喪邦之說,脅持臺閣,若是其無嚴,可勝痛哉?苟如象德之論,則爲人臣子者,謟附權奸,譏訕君父,而爲臺閣者,必須和附其論,黨助贊揚而後,方可爲興邦之言耶?義理之晦塞,是非之顚倒,何至於此?今日國事,可謂寒心。然臣全昧周容,致有詬衊之言,何可諉以其言之無倫,而一日冒居於臺次乎?請命遞斥臣職。答曰,勿辭,退待物論。朝報
有政。副護軍權,副司直金鎭圭,副司果四,金一鏡·李泰龜·朴泰恒·南迪明。吏批,以金栽爲輔德,金鎭圭爲大司成,李浣爲典籍,申世雄爲禮曹佐郞,崔錫恒爲左參贊,朴鳳齡爲司書,趙道彬爲輔德,宋正明爲弼善。
上在慶德宮。停常參·經筵。
夜一更二更,月入軒轅右角星內。
大殿,政院·玉堂問安。答曰,知道。勿爲問安。中宮殿·世子宮·嬪宮,藥房·政院·玉堂問安。答曰,知道。藥房啓曰,伏未審夜來,聖體調攝,若何?昨日受鍼之後,浮氣赤暈,益有消減之效乎?臣等不任憂慮,敢來問安。答曰,知道。赤暈浮氣,日漸消減矣,勿爲逐日問安。
左議政徐宗泰五十八度呈辭。入啓。傳曰,安心調理。
校理李澤三度呈辭。入啓。遞差。
備邊司啓曰,本司堂上員數,不爲不多,而無故行公之人甚少,事多苟簡。刑曹參判朴權,吏曹參判李晩成,大司憲鄭澔,都承旨權尙游,本司提調差下,朴權,仍察有司之任,何如?傳曰,允。
謝恩,輔德金栽。
兵曹,增廣別試武科殿試規矩,柳葉箭一巡落點。
說書洪錫輔上疏。大槪,臣於昨年,酷被諫臣權詹之擯詆,理難抗顔周行,向日之違牌坐罷,實出萬不獲已,而旋蒙牽復之恩,繼而天牌降臨,嚴畏分義,祗詣闕下,而情勢迫隘,陳章徑退,乞治前後負犯,以爲無嚴者之戒事。入啓。答曰,省疏具悉。卿其勿辭察職。
正言李相成啓曰,臣論一背公蔑義之人,反受無限詆辱,敢陳自列之章,伏承聖批優溫,臣誠感激,靡所容措,今者獻英,又復擊鼓登聞,驚動天聽,如使國家少有紀綱,則安敢乃爾?從今以後,臺閣必無言事之臣,罪家爭效擊鼓之擧,將使言責之地,反爲訟辯之所,是豈非大可寒心者哉?雖然,臣旣受其侵辱之言,不得不逐條辨破,其爲疲困,亦已甚矣。夫師尙之於凶溥,果無干涉之事乎?若有干涉之事,而問演之生,弔演之死,賻演之喪,送演之柩,則一世之疑惑,師尙烏得免乎?然演以溥之至親,勸送儒生,參溥凶疏,呈疏者雖溥,勸疏者是演,則演是根柢,溥是枝葉,獻英則反以演爲溥獄之枝葉,欲掩其與演交通款密之狀,眞所謂掩耳而偸鈴者也。至於丙戌秋筵對事,雖以堂后所記觀之,初雖有執法二字,其下以溥不免極律,謂之獄體不當,是則所謂執法云者,不過爲冒頭虛辭,而結語爲其骨子也。今獻英盡謄其說,而拔去溥不免極律,則六字,乃反謂臣截去捏合。噫,玆事,聖明之所親臨燭,而猶不憚其肆然遮飾,則其他又何足說?梁山期會之事,金海官吏之來到京中者,言于士夫家,不啻分明,臣雖不自目覩而親聽,自鄕上來之後,聞之頗詳,蓋師尙之發巡,渠雖曰在於林演之死後,送人招邀,酒饌饋問,在前在後,非一非再,則何可以此掩其昭著之情迹乎?臣之前疏,實由於此,而師尙要害處,在於溥獄,故獻英必欲譸張眩幻,以蓋其愆者,其計可謂窮矣。至於米太題給之事,臣疏曰,演柩所經各邑,或有出給四五石,或有出給七八石者,演柩所經之處,自金海府到湖西境,非但一二邑,旣曰各邑則六七十石之數,自在其中,而且臣招問金海新官吏房,則以爲,師尙巡到本府之日,親往哭演,題給本府所儲米三石·租十石·留軍布十疋·壯紙一束·白紙五束云,則其餘諸邑,推此可知,而獻英乃謂多寡懸殊,增衍可知云,誠可笑而不足辨也。朝家勿以事體爲拘,一如獻英之所供,行査本道,則前後情狀,自當畢露,而至於設宴事,臣之初啓曰,當玉候危重,中外焦遑之日,稱以壽宴,招集守宰,大設宴具,廣聚女樂,道內守令,或言其不可,則誘以略設內宴,臣之後疏曰,旋因傍阻之言,稱以略設內宴云,則前後辭說,本無異同,獻英所謂變幻窘迫云者,是何言也?獻英爰辭曰,例入晝茶啖,略加數器,其父親奉而入,又曰,其祖母,聞靑松之妓善劍舞,招入觀戲,而比安之妓,亦因事來現云,何前日納供之時,牢諱不承,及至臣疏之出,然後始發自服之言耶?以此推之,則他餘辨明之事,自歸難掩之地,而獻英乃敢凌藉臣身,無所顧忌,殿下若執其跡而觀其事,則師尙負犯之重,獻英眩惑之言,想必難逃於日月之照矣。至於負累貪縱,牛隻公作米等語,渠之前招,以臣之不爲明言某某事,謂之求罪不得,勒加汚衊云,及臣論列之後,則渠反隱沒不辨,泛然稱冤,至於問演·弔演·賻演·運演之事,亦不能逐條辨白,而誘以訟冤,隨意擊鼓,其爲情狀,誠極痛駭也。大抵臺啓行査,雖是近日謬規,而言事之臣,亦憑風聞,則虛實之間,不妨行査。且臣本無傷人害物之意,又無私好惡於師尙,許多論列之中,或有一分稱枉之端,雖以査得脫,亦非臣之所厭惡,奚但師尙之自幸而已?臣忝居言地,名登囚招,其辱朝廷而羞臺閣,更無餘地,臣何敢一刻仍冒於職次乎?請命遞斥臣職。答曰,勿辭,退待物論。
都承旨權尙游上疏。大槪,臣於在鄕之日,伏聞聖候違豫,不敢一向退伏,蒼黃上來,冒昧出肅,而人器不稱,方切悶蹙,不意籌司之任,又逮不似之身,蚊蚋負山,行見糜爛而死,且臣自昨重得暴泄,症情苦苦,斷無陳力之望,伏乞聖慈,將臣本兼諸任,亟許鐫遞,以幸公私事。入啓。答曰,省疏具悉。卿勿過辭,從速察職。朝報
上在慶德宮。停常參·經筵。
司諫李德英上疏。大槪,臣於憲臣之疏,有不敢晏然者,亟命遞斥臣職,以謝臺議,以安微分事。入啓。
政院啓曰,兩司處置之不得經宿,例也。大司憲鄭澔,正言李相成,引避退待,皆已經宿,而大司諫尹世綏,正言洪禹寧呈辭,司諫李德英陳疏,入啓,執義李喜朝,掌令鄭東後,獻納李宜晩,持平尹鳳朝在外,掌令鄭必東服制,持平洪好人親病受由,而處置例除服制受暇,亦過多日。除在外及陳疏入啓外,呈告服制受由人員,竝卽牌招,使之推移處置,何如?傳曰,允。又啓曰,禁府久無堂上,獄囚閱月多滯,當此炎熱,委屬可慮,判義禁閔鎭厚,除拜已過多日,且又陳疏承批,本兵事務尤緊重,而尙不出仕,殊甚未安,卽爲牌招察任,何如?傳曰,允。
右參贊李墪三度呈辭。入啓。只遞知義禁。
謝恩,兵曹判書閔鎭厚。
禮曹判書黃欽,請對。
兵曹判書閔鎭厚上疏。大槪,召牌荐降,嚴畏分義,不敢不祗謝恩命,所兼守禦使,不可仍帶,乞下廟堂,照例處置事。入啓。答曰,省疏具悉。疏辭,令廟堂稟處。
弼善申慶濟辭職上疏。入啓。答曰,省疏具悉。爾其勿辭,從速察職。
政院啓曰,因弘文館草記,上番闕直,令政院稟旨變通,闕員差出事,允下矣。政官,卽爲牌招開政,何如?傳曰,允。
左議政徐宗泰五十九度呈辭。入啓。傳曰,前後敦勉,亶出心腹,情志之不孚,巽讓彌堅,缺然慙恧,無以爲諭,而一向敦迫,亦涉未安,本職不得已勉副焉。仍傳曰,遣史官傳諭。
答司諫李德英疏曰,省疏具悉。憲臣之言,不必深嫌,爾其勿辭,從速察職。
禮曹判書黃欽請對入侍時,戶曹判書李寅燁,勿爲待命事,分付,卽爲牌招察任,黃海監司鄭是先,亦卽牌招,斯速赴任事,榻前下敎。
右議政金昌集箚子。大槪,臣於憲臣之疏,不敢自安,冀蒙鐫免事。入啓。
刑曹判書兪得一上疏。大槪,新除經筵之任,決非如臣所可復叨,且臣再入試院,傷敗極甚,虛眩暴泄,方在昏頓垂死之域,秋卿劇務,亦無堪承之望,而彌月經營,今始上章控免,乞命亟遞臣本兼諸任,以幸公私事。入啓。答曰,省疏具悉。卿其勿辭,從速行公。
謝恩,黃海監司鄭是先。
合啓,請門黜罪人崔錫鼎遠竄事。措辭見上答曰,勿煩。
府啓,請前參議趙泰億削奪官爵事。措辭見上歙谷縣令李斗相,性本昏懦,專不曉事,到任以後,無一善狀,凡干政令,一委下吏,專廢坐衙,民不見面,侵竭海夫,漁戶殆失,一年之內,再捧官需,此等剝民封己之事,不一而足,信愛官吏尹弼成爲名者,作爲心腹,所言皆從,邑底有一盲人,家頗富饒,尹漢,利其財産,欲娶其女,斗相曲聽潛囑,捉致盲者,劫令爲婚,怒其不許,刑訊狼藉,仍撒給官庭傔從,使尹吏攞入盲家,强取其女,盲者不勝冤憤,至於自火其家,夫身爲佩符之官,親行下吏之媒,驅㤼小民,恣行不法,其擧措之駭悖,體貌之喪失,至此而極矣。嶺路傳笑,人言藉藉,如此之人,決不可仍置字牧之任,以貽生民之害,請歙谷縣令李斗相罷職不敍。生民休戚,實係守令之賢否,不可不審擇也,明矣。海美縣監鄭,到任以後,專事貪饕,凡於虐民肥己之事,無不百計經營,海倉捧糴,斗量太濫,斛上加升,至於數三斗之多,刻期充納,亂施刑杖,滿倉群民,怵㤼威令,委棄穀物,一迸駭散,留倉三日,終無一民還入者,其濫捧剝割,卽此可知,縱其衙客,潛通邑婢,簽丁之時,充屬與否,一視賂物之多寡,隣邑相親守令,至有忠告深責者,而視若細故,恬不爲恥,有一奸吏,偸竊米百餘石軍餉,及其情迹現露,則潛護曲庇,終不嚴治,稱以一族,督徵於隣里不干之人,闔境嗷嗷,如坐水火,怨聲載路,傳說狼藉,請海美縣監鄭罷職不敍。引嫌而退,當初論啓,旣循公議,傾軋之論,不必深嫌,請大司憲鄭澔出仕。答曰,不允。處置事,依啓。前啓湖儒疏頭洪胄亨停擧之命還收事,停啓。
院啓,引嫌而退,隨聞論劾,旣得臺體,其不訟辨,何足爲嫌?請正言李相成出仕。答曰,依啓。
副校理洪重休上疏。大槪,臣頃往松楸,今始入城,則玉署新命,適及此際,臣驚惶怵惕,靡所容措,第臣母風瘢之症,十分危重,兩頰浮紅,毒氣遍滿,試鍼塗藥,不容一刻少緩,臣之情理,決無離側供職之望,乞賜遞免,俾得救護事。入啓。答曰,省疏具悉。爾其勿辭,救護母病。
忠淸都事書目,堤川呈,以副校理李宜晩辭職上疏上送事。啓。答曰,省疏具悉。爾其勿辭,從速上來察職。
答右議政金昌集箚曰,省箚具悉卿懇。憲臣疏中,豈可引之爲今日復科之證云者,予實未曉也,卿無不安之端,安心行公。仍傳曰,遣史官傳諭。朝報
有政。吏批,以申鐔爲校理,黃欽爲知義禁,尹世紀爲知敦寧,愼爾晉爲承文副正字,徐宗泰爲判中樞府事,李澤爲副司直,以副修撰望單子,傳于李敏英曰,司書李喬岳除授。
請對時,黃欽所啓,本曹參議任胤元,進詣厚陵丁字閣有頉處,奉審後書啓,更令本曹稟處之請,此事有不可以草記泛然定奪,故敢此請對矣。其書啓以爲,丁字閣北邊外面椽木,盡數低下,以木撑支,若値潦雨,則實有頹壓之慮,殿內椽木,亦多腐傷,而雖其外體完全,皆有滲濕之痕,椽背帖土之處,必致腐傷,可以推知,槪此殿閣所蓋之瓦,都是常瓦,故滲漏如此,北邊內外椽木,不可因舊修葺,蓋瓦則殿閣南邊,竝與月廊,而皆以大瓦一體改覆爲當云。臣意,則北邊椽木旣曰盡數腐傷,不可不及時修改,而南邊與月廊,旣無傷處,則一體改瓦,事涉重難,然陵寢事重,不敢擅斷,就議于大臣,則領議政必以爲,奉審禮官旣曰,一體改覆爲當,則難容別議云。左相,則完全處竝改,事涉重難,諸大臣之意如此,何以爲定乎?上曰,一面改以大瓦,一面因存常瓦,所見班䮕,事涉未安,一體改覆,可也。又啓曰,丁字閣前後面,竝改覆大瓦事,旣承下敎矣。當以此擧行,而臣在外時,考見本曹謄錄,則崇陵丁字閣樑木及道里定改排時,以陵寢事體之重大,自京司別定監役官,使之董役,而本曹堂上一員,除肅拜往來看檢,翼陵·明陵丁字閣修改之役,比此役差小,而亦用此例,今此修改時,監役官及堂上看檢等事,似當依例擧行,敢此仰稟。上曰,與雨漏處修改事有異,別定監役官,本曹堂上一人,往來看檢,可也。又啓曰,當因雨漏修改之時,旣行告由祭,始乃擧役,告由一款,今不可疊行,而以別生事端之故,役事不免中輟,前頭潦雨,亦極可慮,令各該司容入物力,急急下送,以爲趁此完役之地,似當矣。上曰,告由祭不宜疊行,而役事使之趁期擧行,可也。又啓曰,崇陵丁字閣修改時,監役官以下下人等,自宣惠廳給送發料,以除畿邑廚傳之弊,而厥後明陵丁字閣修改時,則依舊例自畿邑支供矣。畿邑廚專,誠爲有弊,給送散料,事涉便當,而外議或以爲,豐德距京稍遠,比與近京之地,則任事之臣,齎糧往來,亦似埋沒,官員則自該邑支供,下人則給料,宜當云,何以爲之乎?上曰,監役官,令本邑支供,帶率下人,令宣惠廳給送,可也。繕工監謄錄
禮曹啓曰,臣胤元與社稷署都提調李濡進詣社壇,昨日始役處,更爲奉審,則第一壇南邊砌石九箇,第二壇北邊砌石最固,方爲毁撤,而非但石理疎惡,片片缺落,砌石內土築,處處空缺,此處雖或修補,其餘壇石之出沒偏側,未得平正者,非止一二,此由於歲久積漸之致,觀其外面,雖似無目前頹圮之患,而其中土築之失缺與否,有未可知,其在愼重之道,設壇累百年,到今擧體一倂毁〈撤〉,實難輕議,故當初奉審時,只請就其尤甚處修改者,蓋出於此,而今以先毁處見之,其所損如此,則其他未毁處,偏側不能平定者,仍而置之,亦不能無慮,而社稷一倂改築之擧,事體極其重大,諸大臣處,問議後稟處,似合事宜,而旣毁砌石,則姑爲仍舊安排事,分付,何如?傳曰,允。傳敎矣。議于大臣,則領議政李畬以爲,古者社壇之制,不言磚砌,而南方土疎,石砌恐易壞者,此朱子說也,壇之所重,在於土砌,則只以護土而已,旣砌而若有崩頹之慮,則亦安能無修改也?然爰自祖宗定鼎之初,立社設壇,爲累百年欽警所,禮尙簡質,敬之至也,方土改築,非所可論,而砌石之外排者,亦宜仍舊修完,非不得已,則恐不可已,而□之命,爲日後之慮,非有目前之患,而一倂毁改,有若新設之爲,實爲重難,姑就當初奉審時尤甚處,先爲修改,俟後更審議定,恐合愼重之道,伏惟上裁。行判中樞府事李濡以爲,臣等社稷前後奉審時,以本署提調進參,禮官書啓之辭,亦旣與聞矣,一倂改築,事體極重且大,而且其尤甚處外,似無目前頹圮之慮,則其在愼重之道,姑先其急時修改者,更觀前頭,此固臣之本意,伏惟上裁。行判中樞府事李頤命以爲,古者旱乾水溢,亦變置其社稷,今若石壞土崩,勢有不得不全改者,不必以年久爲疑,而伏見禮官與大臣再審之啓,先始役兩處外,似無目前頹圮之憂,是爲可以改·可以無改之間也。方土主陰而尙靜,誠不可不審其變動,今姑只修其甚尤者,以觀前頭,實合愼重之道,伏惟上裁。左議政徐宗泰議與行判中樞府事李頤命議同,右議政金昌集議與領議政李畬議同,奉朝賀南九萬,領中樞府事尹趾完,行判中樞府事尹拯,在外不得收議,大臣之意如此,上裁,何如?傳曰,依領相議施行。宗廟謄錄
入侍時,禮曹判書黃欽所啓,崇陵丁字閣修改之役,在於五月初,而以農節相値之故,不爲調用煙軍,自戶·兵曹給價雇軍矣,卽今農務之殷,尤緊於五月初,自戶·兵曹量其空入軍丁之數,給價雇役,何如?上曰,依爲之。兵曹謄錄
上在慶德宮。停常參·經筵。
中宮殿·世子宮·嬪宮,藥房問安。答曰,知道。藥房啓曰,暑炎日甚,伏未審,聖體調攝,若何?浮氣與赤暈,快得消減乎?今日臣等,與諸御醫入診,詳察症候,宜當,不任憂慮,敢來問安,竝此仰稟。答曰,知道。赤暈浮氣,益加稍減矣。
政院啓曰,戶曹判書李寅燁,昨於特召之下,纔到闕外,旋卽退去,終不出仕,度支事務之積滯,委屬可慮,卽爲牌招察任,何如?傳曰,允。
戶曹判書李寅燁上疏。大槪,昨今嚴召,不敢坐違,又此來伏闕外,而顧臣難進之義,與昨無異,臺疏時未覆啓,方在俟罪聽勘之中,則決無冒昧承命之理,玆敢冒死申籲,乞削臣職,仍治臣前後違慢之罪,不勝幸甚事。入啓。答曰,省疏具悉。卿其須遵前後之旨,勿復撕捱,安心行公。
大司憲鄭澔上疏。入啓。答曰,省疏具悉。卿勿過辭,從速察職。
持平洪好人啓曰,臣以無似,不堪復玷言地,且臣母病遇暑越添,萬無供職之望,幸賴聖明,俯燭血懇,曲賜恩由,數日扶將,少伸至情,感祝恩數,天地莫量,不意喉司陳稟,召牌繼降,怵迫分義,不敢每每言私,黽勉趨承,仍參前啓,而臣於湖儒洪胄亨御罰還收之啓,略有意見,果爲停止矣。追聞物議,則以臣擅停重發之論,大加非斥,臣於是不勝瞿然慙恧之至。夫胄亨等之合辭陳章,大意固出於尊聖經斥僞書,締措之際,設有過激之辭,其氣固可尙,而其言無可罪,則聖上之特命停擧,遽加摧折,甚非所以扶植士氣,明言是非,其所處分,終未免過當,此臺啓之所以發也,而第累度爭論,兪音久閟,一向相持,徒損事體,儕友之間,亦或有當寢之論,故臣果停論,而發論僚臺,旣不在京,未行會禮之前,又不得簡議於右席,雖是事勢之致,然率爾之失,在所難免,其何敢自以爲是,而晏然仍冒於臺次乎?請命遞斥臣職。答曰,勿辭,退待物論。
副修撰李喬岳上疏。大槪,臣於玉署特除之命,有不敢冒出者,不得不疾聲仰籲於天地父母之前,懇乞亟削臣新授職名,以安微分事。入啓。答曰,省疏具悉。今玆特除,元非濫授,亦非創見,爾其勿辭,速出察職。
假注書權熀病,代以成胤光爲假注書。朝報
下直,寧遠郡守河沃。
上在慶德宮。停常參·經筵。
下直,南海縣令魏東峑,新昌縣監梁濟商。
兼弼善宋正明上疏。大槪,春坊兼任之除,又及於滓穢之賤,驚惶感激,靡所容措,頃出畿郊,纔還私次,而賤疾適苦,未暇治疏,今始冒死控籲,懇乞削臣之職,治臣之罪,仍命選部勿復檢擧,以謝人言,以靖私義事。入啓。答曰,省疏具悉。爾其勿辭,從速察職。
明日增廣別試文科殿試時,讀券官三,領議政李畬·閔鎭厚·李晩成,對讀官四,李集·任胤元·申鐔·洪禹瑞,武科殿試時,參試官三,金宇杭·尹就商·金重器,參考官三,徐命遇·洪夏錫·金錫保。
政院啓曰,明日慕華館增廣武科殿試時,兩司當爲進去,城上所牌招定送之意,敢啓。傳曰,知道。又啓曰,明日慕華館增廣武科殿試時命官,何大臣進去乎?敢稟。傳曰,右相進去。
合啓,請門黜罪人崔錫鼎亟命遠竄。措辭見上答曰,勿煩。
府啓,請前參議趙泰億削奪官爵。歙谷縣令李斗相拿問定罪。海美縣監鄭拿問定罪事。措辭竝見上今番增廣文科會試時,以試券朱草代書之事,自試所啓達,請推差備官,囚治其書吏等,伏想聖明,必燭其事狀也。其試券,旣卽拔去,而出榜之時,所拔之封彌,亦爲坼見,則乃姜世胤之試券,而世胤卽前判書姜鋧之子也。禮曹佐郞李秀英,以差備官,入於試所,而書吏之隨去,非當初所定之人,故秀英問其由於掌務書吏,則答以,判書分付於本曹,以李四昌定送事,嚴敎云云,而以此書送告目於秀英,其告目至今現存,傳視於士夫間,不啻明白,告目中所謂判書,卽鋧也,其必以四昌指名定送,致令代書朱草者,其間用情之迹,昭不可掩,當該易書書吏及代書者,雖自該曹推覈,而李秀英及當該掌吏徐進寬,亦於査治之際,俱屬緊要,請竝拿問究覈。科場事體,至嚴且重,而前禮曹判書姜鋧,爲其子用情,肆然分付于掌吏,以不應入之吏指名替送,至有各別嚴敎之語,終致奸狀狼藉現發,豈料位至崇品,官兼文衡者,忍爲此擧耶?物情莫不駭惋,鋧雖以他事坐罷,當此行査之日,決不可置而不論,請判書姜鋧,姑先罷職不敍。引嫌而退,輕停重論,見非物議,甚損臺體,勢難仍在,請持平洪好人遞差。答曰,不允。第四件事及處置事,依啓。
禁府啓目,全羅監司啓本云云。放秩泰英,依啓聞施行,稟秩金柅段,以凶溥疏下呈疏之時隨入闕中,情迹可疑,不可輕議,仍配爲白乎旀,權斗紀·金世欽段,罪名雖重,大霈之下,似當有參酌之道,自下不敢擅便,上裁。他餘罪人段,令各該司稟處,何如?啓依允。權斗紀·金世欽等乙良,竝減等。又啓目,平安監司啓本云云。稟秩李喜泰·姜履相·朴泰春·呂必重段,罪名甚重,竝只仍配,李彦明段,當初臺啓,以服事黯與希載凶謀陰計,無不預知爲言,則有難輕議,而同罪人洪錫九·徐瑱,旣已減等,則似當一體施行是白乎矣,自下不敢擅便,上裁。他餘罪人等,令各該司稟處,何如?啓依允。李彦明乙良,減等。又啓目,擧子權致大,京試官李濟,監察沈益三,參奉朴泰翰等元情云云。承服不冬,刑推得情,何如?啓除刑推議處。
明日文科殿試時,開門,罷漏後。
領議政李畬箚子。大槪,敢陳不自安之端,冀垂裁量事。入啓。答曰,省箚具悉卿懇。戶判等三件事,別無大段嫌端,而不體前後之批諭,一向撕捱,終涉太過,況臺疏所謂責罰,本非指斥主議之人,誠如卿箚所云,令政院更卽牌招,使重務不至曠廢,箚末所陳,亦甚得宜,從容議定焉。仍傳曰,遣史官傳諭。
謝恩,兼司書朴鳳齡,校理申鐔。
吏曹啓曰,臺諫有闕,政事,取稟。傳曰,再明日爲之。
謝恩,右賓客李寅燁。朝報
上在慶德宮。停常參·經筵。
下直,忠淸監司洪重夏。
中宮殿·世子宮·嬪宮,藥房問安。答曰,知道。藥房啓曰,伏未審日間,聖體調攝,若何?下部赤暈,浮氣益加消減乎?今日臣等與諸御醫入診,詳察症候,宜當。憂慮未已,敢來問安,竝此仰稟。答曰,知道。下部右邊浮氣赤暈,比再昨別無加勝之效矣。
傳曰,忠淸監司洪重夏,留待引見。
禮曹啓目,議于大臣,則領議政李畬以爲,科法至嚴,與奪皆重,此科之罷,旣出於格外別樣處置之意,則到今追復於年久之後,宜所致愼,而初則玉石未及盡分,群情憤惋,擧一榜而全棄之,此固有以矣。其後朝家旣窮覈到極,奸猾之狀,無復隱弊,擧子·試官皆正其罪,則玉石已分矣,其無罪而混罷者,實甚冤矣。臺疏中所謂雜犯他罪,區別難處者,似指臣曾前筵席所達,而旣皆別占他科,更無可論云者,其言亦然矣。至於削去文科,而只存武科小科,不成科體者,亦臣前日所陳也。臣方病頓迷昧,更有何別見可以仰對乎?惟在聖上,博採公議而處之。判府事李濡以爲,頃年因臺臣之疏,己卯文科當復與否,下詢筵席,伊時臣亦入侍,略有所仰對。蓋以臣外曾祖文正公臣金尙憲,罪在試官罪試官,罪在擧子罪擧子之論爲主,而仍陳有罪者一一査處之後,無犯者一倂罷削之過矣。到今愚見,宜無前後之異同,而第念此科旣有前古所無之變,故人心莫不憤惋,朝家處分,則初出於格別嚴懲之意,祖宗朝已定之式,亦有不暇顧者矣。歲月旣久,遽議還復,事體極其重大,此不可不十分致愼,俾無顚倒之譏,惟在聖上博採公議而裁處。右議政金昌集以爲,臣於罷榜可否之論,蓋有所受之者矣。昔在仁祖朝乙亥年文科初試,兩司俱發罷榜之論,而臣曾祖文正公尙憲,時爲憲長,獨引祖宗受敎,斷其不可,果有如諫臣所陳者,其後壬戌年生進罷榜之論,時議方峻,而先臣又獨以爲不可,至以守祖宗之絜令,遵家庭之緖論而言,則臣於今日之事,亦何可輒舍家庭之訓,强爲崖異之言哉?當初以數輩妖惡之變,竝與全榜而混罷之,蓋出於一時懲惡之意,而彼無罪而見削者,獨不爲冤枉之甚,亦豈不有乖於祖宗垂後之令典乎?此前後言者之所以不知止,亦聖明之追悔於前日處分之率爾者也。事苟可冤,則其所伸理,固不拘於歲月之久近,而第十年持疑之事,亦不可率爾斷決,更宜博訪審處,務歸乎至當,乃合愼重之道,伏惟上裁。左議政徐宗泰,判府事李頤命,病不能收議,奉朝賀南九萬,領府事尹趾完,判府事尹拯,在外不得收議,大臣之意如此,上裁,何如?啓病不收議及在外大臣處亦爲問議。又啓目,病不收議大臣處,更爲問議,則左議政徐宗泰以爲,日昨以復科事,伏承下詢之命,而臣在呈告請譴之中,且積病昏綴,不能有所仰對,今者意外有再詢之敎,不勝惶恐,臣於昨年入侍筵席,以此科事承下詢也,敢以平昔迷見,備陳罪人旣明覈正法之後,則復科恐無不可之意,伏惟聖聽,抑有所記省之矣。區區之見,到今豈復有異於前日也?仍伏念,近年沈埈·崔守慶兩人,朝家念其可冤,特許復科,則此科之罷,歲月雖久,稍後於沈埈等之科,其爲許復當否,惟當觀其事體之如何,恐不宜以復科人之多寡,斷爲擧措之輕重,若言其可冤,則此科多人之抱枉,獨非可愍乎?臣心昏瞀,言不能盡,第科事重大,必當十分詳審,務得至當之歸,惟望聖上廣詢群議而裁處,伏惟上裁。判府事李頤命以爲,臣痰痺之病近甚,有時昏瞀,頃日下詢時,適又如此,固當稍俟少間,仰對明命,而科囚中,有與臣如至親者,凡係此科,未嘗與人私相酬酢,不敢晏然獻議,敢以病爲辭,至有再詢之命,又不敢干涉,尤不勝惶恐。大臣之意如此,上裁,何如?啓當待收議畢到判下。又啓目,問議于在外大臣,則奉朝賀南九萬以爲,曾前科獄之初發也,朝家以罷榜當否,有收議之擧,臣於其時,已有獻議,今不敢更議他說,伏惟上裁。領府事尹趾完以爲,臣於當初罷榜當否詢問之時,不可不罷之意,何敢更容別議,而況其榜中人前後登科者亦多,今復已罷之科,恐非事體之所宜有者,伏惟上裁。判府事尹拯以爲,螻蟻微臣,殘喘垂死之中,崇資樞銜,尙在身上,又有月廩之賜,無非分外,而前後呼籲,煩瀆已極,以此不敢復爲陳章之計,只得因頃者傳諭史官之回啓,略達不敢冒承之微忱,惟日夜兢懼而已,卽於禮曹郞官,以收議事下來,又不勝驚惶之至,臣以草莾賤分,旣不當大臣之名,安敢輒與於朝廷末議,以犯僭踰之誅乎?詢問之下,終不敢越分妄對,虛辱朝命,罪又萬死,況臣伏聞近日儒臣之疏,指斥臣罪,實是臣自作之孼,泮儒爲臣分疏,未免苟且,而聖眷偏覆,處分又過,則人言之繼起,奚可免乎?臣受恩罔極,涓埃無報,而身伏草莾,累及世道,每至於此,臣誠慙惶,無地自究,方當俟罪之不暇,尤何敢有所容喙於他議耶?違逋到底,情勢愈蹙,惶悚戰慄,只俟譴殛而己。大臣之意如此,上裁,何如?啓登對時稟處。
今日藥房入診時,司饔提調閔鎭厚改差事,榻前下敎。
假注書愼爾晉服制,代以鄭雲柱爲假注書。
慶尙都事書目,新監司辭職上疏上送事。啓。答曰,省疏具悉。卿其勿辭,速往欽哉。
判府事徐宗泰箚子。大槪,敢陳難安之情,冀蒙罷斥,扈衛軍門兩任,竝乞先賜遞改事。入啓。答曰,省箚具悉卿懇。日昨勉副相職,出於不得已,缺然之心,不弛于中矣。復引前嫌,乞解西樞,決知其太過也。大將提擧,尤難允許,過當之言,不必爲嫌,卿其須體至意,安心勿辭,亦勿待罪,速出行公。仍傳曰,遣史官傳諭。
藥房入診時,都提調李頤命所啓,頃日入診時,判義禁閔鎭厚,以內局提調,例不得兼帶刑獄之任,請遞金吾之意陳達,而自上以卽今金吾只有議讞,別無用刑之事,安心行公爲敎矣。自前內局提調,不得爲刑官,而金吾則或有兼之者,且金吾備二員,則可以開坐用刑,今後則內局提調之兼帶金吾者,只參議讞捧招,使之勿參於用刑之坐,何如?上曰,依此定式施行,可也。朝報
上在慶德宮。停常參·經筵。
午時,日暈。
下直,江華留守閔鎭遠。
正言洪禹寧三度呈辭,及說書洪錫輔再度呈辭。入啓。遞差。
左尹金重器上疏。大槪,臣伏見擊錚人尹壽萬供辭,以其負債之物屬公事,極口稱冤,謂臣擔當處決,侵詆尤力,臣不勝駭然,而又伏見金吾議啓,有令本府議處之命,而旣被其侵斥,尤不敢更有所參涉於其間,以此以彼,俱難冒據職次,伏乞聖明,俯加諒察,亟遞臣職,以安私分,以謝人言事。入啓。
掌令鄭必東啓曰,臣頃自下邑來,敢將一疏,略陳沿路所採聽者,以備廟堂之裁擇,初非有意於詆毁主議之人,而戶曹判書李寅燁,拈出臣疏中一二句語,引以自當,頗示不平之色,此莫非情志相阻之致,臣誠不勝其慨歎,而亦不欲費辭相辨矣。卽到臺廳,得見大臣箚辭,則以臣疏語,大加非斥,至謂之信其煽動,言涉太過,甚非平心論事之意,臣於是,尤切瞿然之至。夫陰雨之計,雖可預講,撫安之政,固所當先,此亞聖所謂地利不如人和者也。目今疆場粗安,外寇無必至之形,饑疫荐臻,人心有渙散之勢,則懷綏之方,最爲急務,而時詘擧贏,終未爲傷財害人之歸,臣疏所謂不急之擧者此也。至於城址便否,人之所見,各自不同,互爭是非,固不害於可否相濟之道,況臣之疏辭,只擧輿論,小無一毫偏係之私,而一言纔發,疑阻轉生,旣致重臣之爲嫌,又被大臣之箚斥,臣何敢誘以無失,而晏然仍冒於臺次乎?請命遞斥臣職。答曰,勿辭,退待物論。
刑曹參判朴權,江華留守遞來。
謝恩,刑曹參判朴權。
待敎洪啓迪上疏。大槪,臣於今日,卽當就直,而母病猝劇,不忍離捨,自從私次,冒陳危懇,伏乞聖慈,亟許鐫遞職名,俾得專意救護事。入啓。答曰,省疏具悉。爾其勿辭,救護母病。
答左尹金重器疏曰,省疏具悉。誣罔擊錚,誠可駭然,卿無所嫌,勿辭察職。
京畿監司書目,高陽呈,以校理李縡辭職上疏上送事。啓。答曰,省疏具悉。爾之情事,予甚矜憐,而終養之請,有難允從,爾其勿辭,將母上來,毋曠定省。
謝恩,吏曹佐郞朴鳳齡。
奉敎申靖夏,牌不進,依承傳罷職。朝報
有政。兵批,兼淸州營將林再茂,慶尙左道水軍節度使沈澍,訓鍊都正尹就商,全羅右道水軍節度使尹廷舟,習讀李英發,文兼朴鳳齡,習讀梁億齡,兼五衛將趙泰興,兼內禁衛將元德夏,副摠管濡川君濎,僉知朴大梓,副護軍四,趙益徵·韓世愈·表以忠·白壽海,副司直洪好人。吏批,以黃夏臣爲典牲奉事,權益寬爲工曹佐郞,李齊尙爲監察,李震一爲定山縣監,閔昌夏爲典牲主簿,權彦經爲重林察訪,沈宅賢爲持平,兪岦爲禧陵奉事,金萬至爲翼陵奉事,李世雲爲獻陵奉事,朴鳳齡爲吏曹佐郞,金鎭圭爲司饔提調,朴徵賓爲典籍,金重潤爲西部主簿,成德望爲肅川府使,朴泰明爲禮賓正,李相休爲宗簿主簿,申思喆爲正言,李澤爲修撰,李延大爲慶基殿參奉,金盛益爲長寧殿參奉,尹錫來爲崇陵直長,黃懰爲宗廟直長。
上在慶德宮。停常參·經筵。
下直,外叱怪萬戶安宗大。
中宮殿·世子宮·嬪宮,藥房問安。答曰,知道。藥房啓曰,炎熱日熾,伏未審聖體調攝,若何?下部浮氣赤暈,已盡消減乎?今日臣等與諸御醫入診,詳察症候宜當,不任憂慮,敢來問安,竝此仰稟。答曰,知道。右邊下部赤暈浮氣差減矣,勿爲入診。
禁府照目,戶曹佐郞李濟矣,壬戌受敎內,科題中語及色目者,一切禁斷亦敎是白昆,李濟所出策題,有德恬退等語,致令擧子起疑,則違越事目之罪,在所難免,罪杖一百贖告身盡行追奪,私罪。啓功減一等。又照目,恭陵參奉朴泰翰矣,甲申年聖敎中有曰三年朝夕祭,乃是通行之禮,則何敢廢之乎?仍有不設三年上食者,以不孝論之意,定律施行之命,則泰翰之終始執迷,遂廢其父朝夕上食者,誠甚駭然是乎乃,旣稱其父之遺戒,則直斷以不孝之罪,似或過重,以違拒朝令之罪,杖一百贖告身盡行追奪,私罪。啓功減一等。
政院啓曰,掌令鄭必東引避退待,處置經宿,而大司憲鄭澔呈辭,執義李喜朝,掌令鄭東後,持平尹鳳朝皆在外,持平沈宅賢未肅拜,除在外未肅拜外,呈告人員卽爲牌招,使之處置,何如?傳曰,允。
政院啓曰,大司憲鄭澔,牌不進,推考傳旨捧入,而掌令鄭必東,引避退待,不可不趁今處置,大司憲鄭澔,更爲牌招,何如?傳曰,允。
大司憲鄭澔啓曰,引嫌而退,無戎而城,古人所戒,廣設城役,財竭民窮,疏請停罷,憂在民國,意外非斥,何足爲嫌?請掌令鄭必東出仕。答曰,依啓。各陳意見,不害爲可否相濟之道,處置請出,未爲不可,而大臣箚語,蓋出憂時,則有何可怒,而何足二字,全無顧籍之意,殊極未便也。
大司憲鄭澔啓曰,臣以無似,久處言地,遇事論列,輒靳聖兪,尋單祈免,見阻喉司,進退路窮,第增惶蹙,不意玆者,處置同僚下語不審,致謹聖敎,一倍震越,措躬無地。蓋此城役一事,臺臣之指謂傷財害民之擧,大臣之執爲憂慮陰雨之計者,固無害於各陳所見,可否相濟,誠如聖敎,蓋莫非俱出於憂國憂時之公,則臣於處置之際,有何一毫可怒之意,而只緣措辭之間,泛然下語,欠却圓轉,至承未安之批,臣何敢一刻苟冒於臺次乎?請命遞斥臣職。答曰,勿辭,退待物論。朝報
上在慶德宮。停常參·經筵。
下直,利城縣監韓命斗。
假注書權懋經病,代以權熀爲假注書。
政院啓曰,大司憲鄭澔,昨日引避退待,而執義李喜朝,掌令鄭東後,持平尹鳳朝皆在外,掌令鄭必東呈辭,除在外外,呈告人員卽爲牌招,使之處置。監察連日茶時,殊涉未安,未肅拜持平沈宅賢,亦卽牌招察任,何如?傳曰,允。
謝恩,持平沈宅賢。
判尹李彦綱三度呈辭。入啓。只遞本職。
掌令鄭必東啓曰,臣妄陳一言,重被大臣之斥,詣臺自列,恭俟譴遞,處置請出,出於意外,黽勉就職,惶愧靡容,嚴召又降,不得不趨詣,而長僚引避,旣因臣事,則有不敢可否於其間者,情勢臲卼,決難晏然仍冒,請命遞斥臣職。答曰,勿辭,退待物論。
持平沈宅賢啓曰,臣於夏初,祗承召命,行到嶺下,聞母病危毒之報,縣道陳章,蒼黃徑歸,私情雖出於萬分切迫,而中路違召之罪,實合萬殞,席藁田廬,恭俟誅譴,及承聖批,至令俟母病間上來,臣一倍惶隕,靡所容措,臣母宿病之中,又聞臣弟喪報,日夜呼哭,氣息如縷,臣之情理,實無違捨遠遊,以供職事之望,而恩召之下,不敢一向稽滯,抑情分離,昨始來到私次,則所叨職名,乍遞旋除,庚牌儼臨,臣誠感激恩數,黽勉祗肅,而第臣於合啓中溥獄一款,有不敢參涉者,臣於伊時,以問郞混被逮繫,置對鞫庭,幸賴天日照燭,得免不測之地,而思之至今,寢夢猶悸,自是以來,前後除旨,逡巡不能應命,蓋有所區區自畫者,況此其時,按獄之是非,何敢容喙與論乎?且長僚處置,歸於臣身,而當初右僚之避,蓋因大臣箚語,臣與大臣有姻戚應避之嫌,其不容可否於立落之間,決矣。抑臣尤有所惶蹙不自安於心者,臣之今行,初承召命,故發程之時,以馹作行,途間聞遞職之奇,而所騎猝難借得,進退維谷,不得不仍把一騎於半日之程,冒法之罪,在所難免,以此以彼,俱不可一刻晏然於職次,請命遞斥臣職。答曰,勿辭,退待物論。
政院啓曰,憲府多官,相繼引避退待,而執義李喜朝,掌令鄭東後,持平尹鳳朝皆在外,處置當歸於諫院,而大司諫尹世綏,司諫李德英,正言李相成,俱在呈告中,獻納李宜晩在外,正言申思喆未署經,除在外未署經外,呈告人員,竝此牌招,使之處置,何如?傳曰,允。
副修撰李澤上疏。大槪,臣之病情,尙爾沈篤,萬無自力趨承之路,且於銓曹之越例擬望,尤有所不可冒進者,伏乞聖慈,亟命遞臣職名,使得隨便調息,俾公法無廢,賤喘獲延事。入啓。答曰,省疏具悉。疏中引嫌,殊涉太過,爾其勿辭,從速察職。
院啓,日昨有李喬岳特除副修撰之命,臣等竊以爲不可也。喬岳,才學地望,實合斯選,而第圈點掄揀,自有規例,固當付之公議而已,今此中批特恩,事異常格,且關後弊,請還收李喬岳特除副修撰之命。竝引嫌而退,泛然下語,本無他意,未安之敎,不必爲嫌,嫌難處置,其勢固然,不可以此輕遞言官,兩件引嫌,姑舍勿論,旣曰冒禁,勢難仍在,請大司憲鄭澔,掌令鄭必東出仕,持平沈宅賢遞差。答曰,不允。處置事,依啓。
平安監司書目,前疏承批之後,灣龜相交,進退維谷,不得不冒沒赴任,而所叨之職,百爾思量,決難承當,玆敢復控危悃事,上疏上送事。啓。答曰,省疏具悉。卿勿過辭,從速察職。
觀象監,卯時,日暈左珥。申時,日暈。啓。朝報
有政。吏批,以李彙晉爲兵曹佐郞,崔慶湜爲持平,尹世紀爲判尹,沈宅賢爲兵曹正郞,李惟蔓爲監察。
上在慶德宮。停常參·經筵。
申時酉時,日暈兩珥。
中宮殿·世子宮·嬪宮,藥房問安。答曰,知道。藥房啓曰,伏未審日間,聖體調攝,若何?下部右邊赤暈浮氣,日益差減乎?今日臣等,與諸御醫入診,詳察症候,宜當,憂慮未弛,敢來問安,竝此仰稟。答曰,知道。下部右邊浮氣赤暈,益加消減矣。
判府事李頤命箚子。大槪,暑痢猝劇,不得進參於問安,乞命遞臣內局之任,仍治廢職之罪事。入啓。答曰,省箚具悉卿懇。有疾未參,別無所傷,卿其安心勿辭,亦勿待罪,從容善攝。仍傳曰,遣史官傳諭,遣御醫看病。
兼弼善宋正明三度呈辭。入啓。遞差。
政院啓曰,卽者大臣,送言于本院,政府褒貶,當爲限內磨勘,而左參贊崔錫恒受由在外,右參贊李墪陳疏,西壁不得開坐云,右參贊李墪,卽爲牌招察任,何如?傳曰,允。
吏曹啓曰,臺諫有闕,政事,取稟。傳曰,當日爲之。
今日藥房入診時,醫官丁時悌·權聖徵·洪瑞龜削職放送,朴洵罷職放送事,榻前下敎。
吏曹判書金宇杭上疏。大槪,臣之卽今病狀,實難供職,且於儒臣之疏,有不敢晏然者,乞賜鐫削,以謝人言,以安私分事。入啓。答曰,省疏具悉。卿無所失,安心勿辭行公。
京畿監司書目,楊州呈,以左參贊崔錫恒辭職上疏上送事。啓。答曰,省疏具悉。卿其安心勿辭,從速上來行公。朝報
午時,上御興政堂。藥房入診時,提調閔鎭厚,副提調權尙游,假注書成胤光,記注官金日佐,記事官宋成明,醫官金有鉉·崔萬尙·許玷·吳重卨·李得英·白光璘·崔泰齡入侍。閔鎭厚進曰,近來日氣甚不佳,聖體調攝,若何?上曰,寢睡一樣矣。此下缺
藥房入診時,提調閔鎭厚所啓,濟州牧使啓本中,罪人吳時復,置之稟秩矣。始復,罪名甚重,有難輕議,而外議或以爲,初旣待之以不死,則十年栫棘,又當無前大霈,參酌差減,亦無所妨云,未知何如。以濟州啓本,旣已發端,故竝此仰稟。上曰,吳始復罪名甚重,崔啓翁之置之稟秩,亦極可怪,雖當大霈,不可輕易減等,仍配,可也。
又所啓,濟州牧使崔啓翁,因赦令放未放區別啓本中,金春澤置之放秩矣。金春澤,初無顯著之罪,只以持身不謹,特爲遠竄,及溥獄辭連之後,非緊出,而必爲拿致,事皆歸虛,則當還發配所,而鞫廳,徒以移配濟州人,皆以無名爲言,其時參鞫大臣,亦自以爲太過,今此啓翁之置之放秩,似由於此,而然而其律名甚重,以牧使而直請全釋,殊涉率爾,若自禁府,循例覆奏,依啓本施行,則事體亦恐未安,故敢此仰稟,仍爲放送乎?抑或減等乎?自下不敢擅斷,上裁,何如?上曰,出陸減等,可也。燼餘
有政。兵批,副司直二,李彦綱·沈宅賢,副司果二,洪爾寧·李時弼,副司正洪錫輔,副司直崔鎭樞。
入診時,閔鎭厚所啓,金翊漢之罪,以律文論之,則當爲杖九十,徒二年半,而係是宥旨前事,若用赦令,則將不免全釋,故以是爲難,久未議讞矣。蓋入往北京之人,不必用赦令,況使臣,旣被削奪之罰,則譯官,安得晏然無罪?臣意則勿用赦令,擬以本律,似當矣。上曰,使臣亦已削奪,譯官不得無罪,依所達爲之,可也。又所啓,醫官丁時悌·權聖徵·洪瑞龜·朴洵,因臺啓,被囚已久,而無可擬之律,禁府前堂上,未及議讞,自臣待罪以來,欲稟定而適未入侍,稽延至今矣。蓋大明律合和御藥條云,誤不依本方醫人,杖一百,若用此律則太輕,而以臺啓措語論之,則雖死亦輕,此非自下所不敢酌定者,故玆敢仰請,上裁。上曰,當初臺啓中所謂,其心所在,誠不可測,反不如親厚士夫之病等語,誠爲過當矣。論人宜適中,雖是微末醫官,何可以此疑之乎?臆逆爲辭,終不穩當,故不卽允從矣。其論丁時悌,不知指某事,而權聖徵,則以心知必成膿,而不敢明言,爲其罪案,聖徵,於入診時,請灸騎竹馬穴,是則慮其成膿而然也。與知而不言有異,朴洵,則以人皆言膿,而獨言不膿爲罪,人之所見各異,雷同爲病,而洵則能守己見,猶勝於雷同者矣。洪瑞龜,艾醬灸,方書所無,而其時症候彌留,故渠亦爲悶,雜試已驗之方,此非深罪之事,判義禁所見,何如?閔鎭厚曰,聖敎至當矣。此皆由於渠輩所見之不逮,夫豈誠意不足而然哉?其時臺啓措語,多以爲過,故旋卽刪去矣。大抵聖候向安之後,遄奏勿藥之慶,群情皆以爲,症候固不深重,而只緣醫治失宜,以致許久彌留,於是莫不憤惋,歸咎醫官,雖其本情無他,何可全然不罪耶?外議或以爲徒配,可也。或以爲削職,可也。惟在聖上處分之如何耳。上曰,予意亦非欲全釋,臺啓措語過當,故分輕重下敎矣。至於徒配則太過,丁時悌·權聖徵·洪瑞龜三人等,削職放送,朴洵,罷職放送。鎭厚曰,朴洵,雖勝於雷同,而聖候,以未卽破膿之故,刺痛有加於前,則其罪名不輕,一體削職,恐或宜矣。上曰,朴洵,當成膿之時,所見不同,以致鍼破之少遲,而其罪最輕,宜有差等,只爲罷職,可也。禁府謄錄
上在慶德宮。停常參·經筵。
下直,白翎僉使趙囿春。
待敎洪啓迪,牌不進,依承傳罷職。
司果丁道復上疏。大槪,敢陳私怨,乞蒙矜許事。入啓。答曰,省疏具悉。爾其依疏辭歷省焉。
副校理洪重休,副修撰李澤牌不進,依承傳罷職傳旨。傳曰,禁推。
禁府,洪重休·李澤拿囚。啓。以上朝報
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,日間旱炎愈熾,伏未審聖體調攝,若何?下部右邊,赤暈浮氣,已盡消減,而瘡口亦得完合乎?臣等憂慮未已,敢來問安。答曰,知道。下部右邊赤暈浮氣,幾盡消減矣。
禁府照目,罪人金垕矣,自丙子年,以丙子生入籍是白如可,至戊午年,始以丙寅生加數載錄哛不喩,丙戌年良中,稱以八十,冒受折衝護軍官敎,己丑年良中,又稱九十,使其子上言,陞嘉善襲君是白沙餘良,壬子·乙酉兩式年帳籍中,皆以通德郞書之是白去乙,使納官敎,則亦以冒稱自服爲白去乎,前後奸巧之狀,誠極痛駭,冒年之罪,杖一百,徒三年,七十以上,收贖,告身盡行追奪,私罪。啓依允。又照目,首譯金翊漢矣。冬至使入赴時,表咨文所盛櫃子,被偸搜獲之後,副本二度,終未推得,齎奉譯官,苟能小心謹護,則雖在異地,豈有此事?罪狀不可置之,罪杖九十,徒二年半,告身盡行追奪,私罪。啓依允。
判尹尹世紀上疏。大槪,臣之病狀,雖得少愈,餘症尙苦,決無供職之望,且於本職,亦有難冒之端,乞賜遞改,以便公私事。入啓。答曰,省疏具悉。疏末事,令次官覆奏,卿其勿辭,從速行公。
禁府,金翊漢,延曙驛,徒二年半定配,金春澤,臨陂縣蘇安驛,減等徒三年移配。啓。
兵曹判書閔鎭厚上疏。大槪,臣於囚人議讞之際,有不可參涉之嫌,乞遞所兼判義禁之任,以便公私事。入啓。答曰,省疏具悉。卿其勿辭行公。
戶曹判書李寅燁上疏。大槪,日昨荐召之下,不得不冒昧承命,而疾病猝劇,四肢俱廢,轉側須人,種種諸症,已近死候,決無復起爲人之望,玆敢疾聲哀籲於仁覆之下,懇乞亟遞臣本兼諸任,俾得安意調治,少延垂死之殘喘,不勝幸甚事。入啓。答曰,省疏具悉。卿其須勿固辭,速出行公。
明日文科放榜時,開門差早。
大司憲鄭澔上疏。大槪,臣於病伏中,得見禁府罪人朴泰翰供辭,侵詆臺臣,不遺餘力,決不可晏然於職次,請命遞斥臣職事。入啓。答曰,省疏具悉。金吾奏讞,予未見失當也。卿其勿辭察職。
大司成金鎭圭上疏。大槪,罪廢之蹤,忽叨除命,感泣之餘,略陳前日被誣而莫白,受恩而未謝者,仍乞刋名仕籍,以卒生成之大惠事。入啓。答曰,省疏具悉,卿之被誣,予所詳知,須勿過辭,從速察職。朝報
禮曹啓曰,卽接永昭殿參奉所報,則正殿西邊園上大松木一株,本來處地傾危,着根不固,今日忽然摧顚云。正殿至近之地,有此折木之患,似當有慰安之擧,慰安祭,不卜日,來十六日設行之意,分付,何如?傳曰,允。
又啓曰,曹所屬宗廟署官員等去己丑年秋冬等褒貶,其時提調有故,不得磨勘矣。今始等第以入,而弘文館·藝文館·春秋館·成均館·校書館·東西氷庫·惠民署·東南關王廟·東西活人署·掌樂院·禮賓寺·司畜署·司譯院官員等,今庚寅年春夏等褒貶,各其司提調·堂上有故,不得一時磨勘之意,敢啓。傳曰,知道。禮曹謄錄
上在慶德宮。停常參·經筵。
副提學尹趾仁,平安監司遞來。
合啓,請門黜罪人崔錫鼎遠竄事。措辭見上答曰,勿煩。
府啓,請前參議趙泰億削奪官爵事,姜鋧罷職不敍事。措辭竝見上新除授持平崔慶湜,時在咸鏡道高山察訪任所,請斯速乘馹上來事下諭。答曰,不允,下諭事,依啓。前啓,歙谷縣令李斗相,海美縣監鄭拿問定罪事,停啓。
院啓,請還收李喬岳特除副修撰之命事。措辭見上答曰,勿煩。
判決事兪集一上疏。大槪,臣於囚人朴弼基之擊錚供草,已難晏然,而且於憲長之疏□有所□□者,玆敢冒死呼籲,伏乞聖明,亟命鐫遞臣本兼諸任,以安私分事。及兵曹判書閔鎭厚上疏。大槪,臣於金吾兼任難安之端,非止一二,乞先遞改,仍命鐫去諸職事。入啓。答曰,省疏具悉。兩件引嫌,元非大段,卿其勿辭,從速行公。朝報郞廳李陽泰書。郞廳李景閔校。
或未署經,或呈辭,無行公之員,除在外未署經外,呈告人員,竝卽牌招,以爲推移入侍之地,何如?傳曰,允。正言李相成啓曰,臣於四月初,入京,則李師尙之事,狼藉傳播於搢紳之間,其所負犯,不啻彰然,而臣以爲,論人之道,不宜已甚,略擧數事,論啓蒙允矣。其子,再度擊鼓,構誣臣備至,而於臣所論諸事,俱不能明白證辨,獨於林演事,送馹一款,縷縷稱冤,臣亦以爲,臺閣言事,旣憑風聞,近來流傳之言,臣亦不爲准信其必然,故更爲詳問於新自南中上來之人,則師尙之接待林演於生前死後者,一如臣所論,而蓋聞演,稱以迎見監司,來待於金海·梁山接界甘露寺,猝得急病致死。其生也,旣有酒肴饋問之事。其死也,又是飮食倉卒之間,而離違本所,等候多日,故傳說之言,自爾喧騰,勢固然也,而是亦師尙自取之也。師尙,指嗾林溥,國人之言也。師尙之營護林溥,殿下之所洞燭之也。履相之納供,廷師之泄語,則輿論所歸,渠豈不知?演,以溥之至親,坐於溥獄,至被遠配,而師尙之不顧歉然之義,曲加親待之意,問生弔死,賻喪運柩,殆過於骨肉,其致一世之疑惑,固其然也。雖然,送馹邀致,旣無顯著之迹,則臣有論事不審之失,請命遞斥臣職。答曰,勿辭。
大司憲鄭澔啓曰,臣自數日前,重患暑感,尋單請急,見阻喉司,昨於唱榜擧動,不得不强疾趨參矣。同僚,以兩邑守令拿問之啓,事多爽實,欲爲停止之意,發問於臣,臣答以,所聞雖如此,揆以臺體,不可不簡問於當初發論之人,徐議處之,爲當云矣。同僚,乃於傳啓之際,遽爾停論,今日筵中,致勤聖敎,同僚,旣以引避,則臣以是同公之人,旣已聯名於他啓,則豈可以有所持難於停論之故,自以爲無失,而晏然於職次乎?請命遞斥臣職。答曰,勿辭。
鄭來祥啓曰,大司憲鄭澔,正言李相成,再啓煩瀆,退待物論矣。傳曰,知道。
巳時,上御興政堂。大臣·備局堂上,引見入侍時,領議政李畬,右議政金昌集,刑曹判書兪得一,禮曹判書黃欽,工曹判書金錫衍,吏曹參判李晚成,右副承旨許玧,大司諫尹世綏,掌令鄭必東,校理申鐔,假注書權熀,事變假注書朴聖輅,記注官金日佐,記事官宋成明,進伏。畬曰,日氣近甚蒸熱,此時聖體,若何?伏見藥房之批,赤暈浮氣,以幾盡消減爲敎,而瘡處未寧之候,今至於何境乎?上曰,左邊無憂,右邊瘡口,亦得完合,赤暈浮氣,幾盡消減矣。畬曰,行步之際,不爲妨礙乎?上曰,唯。畬曰,今日非日次,而有稟定事,故入侍矣。畬所啓,藥房都提調李頤命,頃以禁衛大將·兵曹判書,分而爲二之意,條列陳達矣。此係大段變通,故臣廣詢於廟堂諸臣及他將臣,則或言可分,或言不可分缺二行力不專一,軍務自多疏漏,此可分也。兵判,若値引入之時,則或至連月廢操,上番之卒,一未經操而歸,若別置大將,則必不如此,此可分也。兵判,異他大將,遞易頻數之際,凡事不免虛疎,此可分也云。其謂不可分者,以爲禁旅,本屬兵判,不可竝屬於禁衛大將,而若分禁營本兵將,則別置旗鼓,可以號令行操,標下諸色,皆當新設,此一弊也。馬軍習操,須有步卒,可以合變,若分禁營,則禁旅操鍊之法,不備,此二弊也。旣分之後,若爲禁旅行操,多少間設置步軍,如前日精抄之制,則當須成一軍門,都下三軍門,其弊已多,況設四軍門乎?此事勢之必難免者也。此不可不預慮云。臣本疎迂,不習軍營之制,未詳利病如何,而凡事,必須灼見無疑,然後方可變改,若或初不審量,輕易變改,終有窒礙難處之端,還復其舊,則必更增一弊矣。此事,大凡思之,分二之說,似爲得宜,而其間妨礙之端已多,旣變之後,其所不便,又未知爲幾事,禁衛設營之後,行之已過數十年,到今變改,實爲重難,臣意則如此矣。上曰,右相所見,何如?亦各陳達。金昌集曰,兵判,本任多事,遞易頻數,兼帶禁營,事多疎虞,分而爲二,則其在軍務,似爲着實,臣意則別出大將,似好,而第禁軍,自是本兵所領,在前習操一事,頗疎闊矣。自禁營合操之後,稍得練熟,而今若別出大將,則不可仍屬禁營,將令本兵,仍欲行操,然而又將別設營門,外議,多以此爲不便,而與兩大將相議,則訓將之意,獨以爲,不可不別出大將,此則蓋慮軍務之疎虞矣。事係大變通,諸議皆以爲重難,詢問諸宰而處之,何如?得一曰,掣肘難處之端,大臣旣已陳達,而凡事變通之際,易生弊端,易置大將,變改軍門,豈不重大乎?缺一行半若以軍務之疎虞言之,則旣有中軍,凡事,例皆稟議擧行,將校試射,軍伍私習,大將雖不行公,本自不廢,殆至于逐日私習。今若別設大將,則禁軍標下,亦當設置,又成一軍門,臣意則深以爲難便矣。畬曰,若以軍務疏虞爲慮,則不必分置大將,別擇中軍,使之檢察凡事,稟令而擧行,則軍務,庶無疎虞,大將,有故之時,則都提調,有替行習操之規,兵判,或久未行公,則都提調,與中軍行操,亦可不廢練習矣。得一曰,國家設置中軍之意,豈可使不管戎務,而作爲閑漫之任哉?臣於待罪本兵時見之,禁營標下軍卒,似無不及於訓局,使中軍,得其人而着實練習,則大將雖有故,亦必有效矣。欽曰,臣於時務,素不通曉,至於禁營事,尤不詳其利害之如何,而近觀朝家凡事,變易設置之際,不見有益,徒有其弊,不出一二年,或仍復,或廢閣,以此推之,不如初亦變通之爲得矣。錫衍曰,臣素無見識,小事,且不知如此,況大事,尤何能知之乎?近來朝家變通之事,未久而弊端輒出,反不如不變通之時,別出大將後,其能無弊,非臣淺見所能逆料矣。晚成曰,大臣諸臣,旣已各陳所見矣。臣素不曉事,其於變通利害,固不敢輕議,而竊觀近來凡事,初雖容易變更,未久旋又仍舊者,往往有之,蓋以初不能十分審量,致有此患也。頃年,故相臣徐文重,以請罷禁營事,箚陳蒙允矣。繼因論議之甲乙,旋命仍存,以此見之,禁營事,今雖變通,將來,必不無仍存之擧矣。設使禁營,與本兵分貳,至於禁軍,必難移屬於禁營,則本兵,末稍措置,似將有精抄設廳之例,三軍門之外,更設一營,豈不重難乎?須加商量而處之,毋使有窒礙之患,宜矣。上曰,頃者,禁衛都提調,以禁衛大將·兵曹判書,分而爲二之意,有所陳達缺一扁。得一曰,敎場,在於城闕咫尺之地,自前習操,必令大將親行者,意固有在,而大將有故,自上別爲傳敎,都提調,與中軍行操,亦可矣。畬曰,不必別爲下敎,今但定式,自可擧行,習操之外,旗幟器械之屬,亦宜令中軍檢察矣。上曰,此等事,中軍檢察而習操,或値大將有故,則都提調擧行,俾勿闕操,宜矣。昌集曰,每朔習陣,依此擧行,使勿頉稟,似好矣。上曰,所達,好矣。畬曰,此外,如有應行節目,自本營啓下擧行,似爲着實矣。上曰,然矣。晚成曰,都提調出操,則例有將校等處,帖下之物,故大將雖有故,不得每每替行者,蓋以此也。此後則例下浮費,一切減省,一如大將行操之時,似宜矣。上曰,所達誠是,浮費一切,減除,可也。出擧行條畬曰,缺數字遞易時,煩費甚多矣。上曰,今則無之矣。畬曰,都提調習陣時,亦除如此煩費,似好,以此別爲傳敎,如何?得一曰,此事,當出擧行條矣。上特敎曰,頃日,憲府之論劾海美·歙谷兩邑守宰時,初啓則請以罷職不敍,翌日則改以拿問,三啓則猝停,臺體極爲不當矣。旣以拿問論啓,而若有爽誤事,則以風聞爽實,引避,可也,而無端停啓。甚乖臺體,況當初拿問之論,議律太過,再啓卽停,尤極殊常,臺體可怪矣。得一曰,必有曲折,而臺體則殊常矣。
欽啓曰,己卯科事,有登對時稟處之敎,故臺疏及收議文書,臣方持入矣。上曰,大臣則旣已獻議,入侍諸臣,各陳所見。得一曰,臣則姪子,亦入於此科罷榜中,前後詢問之下,不敢仰對,今何可可否乎?欽曰,以事理言之,罪人旣得有所處分,其他擧子之倂爲罷榜,固可謂冤矣。李德英之逐條論辨,請復其科,大意則然矣,而第其所條陳,皆當初所講論之事也。諸大臣之議,皆陳難處之端,而終以當罷爲請,唯故相臣柳尙運,以罪人則究得拔去,他擧子,勿爲倂罷,獻議,其時依此不罷,則好矣,而此是無前變怪,故罪試官罪擧子之法,亦不得行之,此非不恤其冤狀,蓋變生之初,人心憤鬱,至於全罷一榜,而旣罷年久之後,則憤嫉之心輕,冤惜之心勝,有此追後之議,論以國體,則事涉顚倒矣。錫衍曰,兩臺臣疏章,各執所見,事且重大,以臣迷淺之見,有難別白陳達矣。晚成曰,臣於頃年筵席下詢時,以不可追後之意,有所仰對,前後意見,有何同異,而當初罷榜之時,兩司俱發,自上,下詢諸大臣,博採衆議,不用罪試官罪擧子之常格,特罷其榜,則到今十餘年之後,無他端而猝然還復,國體顚倒,雖以勿罷之受敎,籍爲請後之證,賊科之變缺數字用奸,自有常律,而特令爲奴定屬者,出於祖宗朝成憲之外,蓋以憤嫉之極,有此義起之事,則何獨於罪試官罪擧子之常格,必欲遵用,以爲今日復科之證耶?當初不罷則已,旣罷之後,到今追復,決知其不可矣。欽曰,爲奴一款,不干於此事矣。罪者罪之,冤者復之,固無不可,而當初處分,非謂擧子之不冤,全罷一榜,意有所在,則今日追復之議,與前有異矣。上曰,承旨·三司,各陳所見。玧曰,此科罷榜,世所稱冤,請復之論,實合事宜,而第臣,曾未知罷榜時曲折矣。今聞禮曹判書黃欽之言,當初議罷,蓋出於別樣處置之意云。則此一款,似爲難處矣。世綏曰,科事罷復,實甚重難,故自上博採群議,欲爲處決矣。第此科,異於他慶,數百年闕典,特爲擧行,設科稱慶,而不幸有賊科之變,擧國憤嫉,至於罷榜,然初若置而不辨,未得罪人,則固難容議其復科,而第窮査極辨,玉石旣分之後,豈可使抱冤者,終無可伸之道乎?雖一人有冤,其在國體,尙可必伸,況此數十人之冤乎?諸臣所謂苟且顚倒者,蓋因旣罷年久後,追復而發也,而以莫大之慶,設科志喜,而罷其文科,只存武小榜,其在儀章,亦且欠缺,設謂有一時苟且之端,比諸儀章之欠缺,輕重自別,臣意則決知其不可不復矣。晚成曰,此則尹世綏所達,非矣。朝家,若知其苟且顚倒,則何可擔閣事體,而苟然行之乎?無辜罷榜之人,固不爲不冤,其中入格失券者,亦非一二,而終未得究出還授,則此豈獨不冤乎?世綏曰,苟且顚倒云者,只以年久後,追復言之,而事苟可爲,則何可論其歲月之久遠,而不爲追復耶?無文科而只存武小科,實是聖世之欠典,無罪而見罣,亦所衆人之稱冤,則設有苟且顚倒之端,固可復之,況此復科,旣無苟且之端,臣之所達,非謂知其苟且而苟然行之也。以失券者云云,而臣意則不然,見偸誠冤,而旣不得掛名於榜中,則勿論其失與不失,同歸於落榜矣。昔有一人,名不記而有盜科者,盜者罪之,而不爲賜科於見失之人,今此失券者,與此略同,而其名,旣漏於榜中,則冤與不冤,非所可論,豈可以此一款,有所窒礙於復科乎?必東曰,己卯罷榜,已過十年,則到今復科,雖似苟且,而換封罪人,現發之後,一榜盡罷,亦非區別玉石之意也。臣意則復科似無妨矣。鐔曰,罷榜已過十年,到今追復,豈不重難,而臣意則勿論他事,端宗追復,實是千古所無之大慶,稱慶志喜,只在於科擧,而科體不備,儀章欠缺,則擧子之冤不冤,有不暇論,其在國家大體,不可不復也。缺旣有祖宗朝受敎,則固宜遵守,且故相臣柳尙運,以全罷一榜,爲未安云,而只緣切痛科賊之奸狀,不深惟受敎之法意,率爾罷榜,心常歉然,故向日臺疏之批,有罷榜率爾之敎矣。罪人,旣得玉石區別,則身無所犯者,因他人有罪,混罷其榜,揆諸科體,固已不備,亦非謹守受敎之意,事甚未安,年之久近,不必論也。特令復科爲宜,此後,雖有他罷榜之議,以罪試官罪擧子之受敎,更爲申明,勿爲罷榜,可也。抄出擧行條件。畬曰,此蓋忿嫉之心勝,故罷榜之擧出,而旣不商量於前,則必有追悔於後,不但此事爲然,凡百施爲,類皆如此,此宜聖心省察處也。此後勿罷榜事,更爲申明之敎,誠甚好矣。
己卯增廣文榜,復科事。出榻前下敎
畬曰,兵曹判書閔鎭厚,旣察本兵之任,兼帶守禦使,依例遞改,似宜矣。上曰,守禦使,改差,可也。出榻前下敎
欽所啓,社稷壇階,因大臣收議,因舊修補事,曾已定奪矣。本署都提調送言,修補之際,舊石不足,新石三四箇,添用之意,使臣曹啓達,故敢此仰達矣。上曰,依爲之。出擧行條
畬啓曰,此乃掌令鄭必東上疏,而以停輟華山·漢院,築城事,爲言矣。此事,本欲與當初主事之人,商確然後稟達矣。戶曹判書李寅燁,方有身病,久未行公,而旣有稟處之命,故敢此仰達矣。國家陰雨之計,固不可不念,而當此民窮財匱之時,非不得已,則不宜輕擧重役,近來遠近築城,國力已竭矣。華山之城,以地圖觀之,城址似好,而所處僻左,非當路遏賊之地,而周回闊大,可爲三十里云。築役旣鉅,把守亦難,今若完築,則他日,雖爲其近境士民避兵之所,豈不愈於無城,而未見其緊急?漢院,在於鳥嶺之間,周回亦甚闊缺駐蹕之所,而江都·南漢,猶有未及之慮,況此稍遠之地耶?領相所達是矣。文殊,乃是江都相對之地,大興,亦在靑石洞至近之地,二處山城,皆是要害處,而糧餉軍兵器械等事,疎虞莫甚,朝家非不慮此,而物力已竭,難於措置,城堞亦多頹圮,而不能收拾矣。凡築城之際,守卒糧餉器械等物,必先磨鍊措置,然後方可爲可守之城,不然而徒務築城,則虛費財力而已,其何能得力於緩急乎?以金井山城言之,費財役民,亦甚不貲,而所築,終不堅完云,城役之有弊無益,此亦可見矣。諸處城役之一時竝擧,殊甚重難,欲待李寅燁出仕,相議處之矣。臺疏之批,有令廟堂稟處之命,故敢陳淺見矣。畬曰,金井·聞慶兩處,則城子已成,而金井,乃賊鋒初到處也。爲臨急入保之地,而周回闊大,以東萊·梁山二三邑之軍,計堞分把,僅爲十分之一云,必須徵發嶺南缺把守倉卒之際,何暇爲此乎?缺聞慶之城,若欲防遏賊鋒,則因天險,略設城堞於緊要處,以一枝兵守之,可使萬夫莫開,而今所設,東西兩門之間,幾爲二十里云。若欲稱此而守之,非有重兵則莫可,嶺阨可守處,鳥嶺外,如竹嶺·化寧·秋豐之屬,不一其處,不可專力於鳥嶺而已,則闊築空城,實爲無益矣。上曰,備局諸臣之意何如?得一曰,華山·漢院兩城形便,足目未到,臣未能詳知,而華山則聞以三百石米,三十同木,只作虹霓三門,而餘存無幾云。帥臣所謂一石之浮,可費多日云者,亦未知果然,而築城基址,周可三十里云。容入物力之浩鉅,可知矣。漢院,環築之廣,事力之難,大率類此,當此國力殫竭,民生困苦之日,何可處處築城,勞民費財,作此不急之役乎?臣於頃者,與戶曹判書李寅燁相見,亦言其停輟之意,以鳥嶺山城言之,所築不固,石子動撓云。雖未知一如人言,而大抵上下二十里間,築作二城門,所築雖固,以此何可防扞賊兵,而鳥嶺上下,有化·竹·秋豐三嶺,亦有間路,此城之築,實爲無益矣。壬辰之亂,賊將淸正,以爲鳥嶺此路,甚險不可入云。嶺路則雖不築城,若令一枝兵控守,則足以禦敵矣。且近日事,諸處築城,一任抛棄,文殊·大興等城,便作廢堞空墉如此,而又築新城,國力削盡,豈不慨然乎?黃州正方之下,又爲築城於大也筒,而洞仙嶺上下,多有間路,終非築城遏賊之地,已費許多物力,前後兵使及虞候遞來者,皆言其不緊無益,臣意則諸處城役,竝宜停罷矣。畬曰,棘城之役,尤爲不緊,正方之上,有洞仙嶺,洞仙嶺之上,山脈雖連延,其低平通路處非一,洞仙嶺,亦不得爲遮截之計,而今謂正方之南,至海十里,爲平地,欲作一邊城,以爲固,賊若由洞仙出其後,則果可得力乎?得一曰,戶判,素有體國之誠,此等設施,蓋爲守在四方之意,諸處所築之城,雖多不緊,亦不能堅缺數十字,卽今國儲哀痛,版曹經費缺數字惠廳,雖有八九萬石之儲,此外無他蓋藏,設或有數次客使之行,則無以接應,何可以不緊城役,而耗費材力乎?欽曰,臣嘗於城役,有所慨然矣。關防之利害,事力之有無,姑舍勿論,城不必先思可守之策,然後可以動役,而以諸道舊城論之,擧皆不能收拾,便作空城,朝家則或恃其可守,而其實則不然矣。臣年前待罪江都時見之,則本府物力,比南漢稍勝,而所儲軍需,只有十萬石許,而以各處移轉,漸至減縮,軍額則各處把守,有所區畫,而亦不精實,至於文殊,無一措置,雖是對江都之重地,難可爲恃,爲今之計,莫如增修舊築,料理守城之具而已,此外城役,實非急務也。錫衍曰,臣未見其地形之如何,又未詳築城之利害,而第當此民窮財竭之時,累處設築,事勢甚難,諸議如此,今姑停止,從容徐議,似宜矣。晚城曰,陰雨之備,有國所先,城池之役,固不可廢,而關防設置之際,不無甲乙同異之論,必須審量形便,如醫者之對症下藥,然後可無誤事之患矣。臣曾以城役事,屢陳章疏,言未有槪於聖心,常切惶愧,而第聞華山,所處迂左,漢院亦甚窮僻,俱非賊路要衝之地,其在控阨之道,未知其緊急,設令不得已,當築之處,軍卒糧餉,非有別樣可出之路,必以他城池之把守儲峙者,分而隷之而後,可以排置守備,此所謂破東補西,豈非苟且之甚者乎?頃年金井之役,初不審愼,旣動一道之民力,僅僅畢役,而旋卽崩圮,至有董事人責罰之擧,又以地形之不緊,不無廢棄之議,以此見之,亦可知初不審愼之失,況今洊飢之餘,尤不可輕議不急之役矣。竊觀軍門將校輩,非有爲國固圉之誠,而惟以希功望賞爲心,必曰某處可以築城,某處可以設防,喜起事功,而主事之人,亦不能參量其利害,紛紛興役,以致民間之繹騷,今此兩城,殊甚不當缺數字,繕修甲兵,此實國家不可已之事,缺只欲廣築,徒費物力云者,誠如諸臣所達,臣於年前待罪平壤時,目見慈母山城,則體勢險固,城堞堅完,而初不詳審其事勢之如何,徑先移置府使於城中,當初區畫設施,未盡得宜,事多不行,漸至緯繣,且其城內,皆是石山,無寸土可以耕墾,邑底居民官屬輩,作農於十餘里之地,其往來之勞,轉輸之難,有不可勝言者,雖自朝家,特以耗穀,限十年有計給斗斛之事,而怨苦滋甚,日漸離散,將有不可支保之勢云。卽今諸處城子,雖或完築,安知其不如慈母城之末終有弊乎?以此觀之,兩城之役,不可不商確處之矣。畬曰,諸議如此,從後商確處之,似宜矣。卽今宣惠廳所儲米,只有九萬餘石,此外無他儲穀處,惠廳之穀,雖欲先給於漢院城役,將以忠州穀物換納,而物力猶有所未給,則秋間,當更擧云云。李寅燁此計,亦爲國事,而人見各異,姑無時急之事,則徐議城役,未爲不可矣。此一段,不出擧條。上曰,初以待秋始築事,定奪矣。諸臣所達如此,勿令始役,待戶判出仕,更爲商確稟定,可也。畬曰,疏內,又以責罰金井·聞慶董事人,爲言矣。金井則已施責罰,似無可論,聞慶所築不堅之狀,臺臣旣云目見,雖若丁寧,或云外面,雖然,其實堅完云,更令本道監司,秋巡時,看審啓聞後,處之,何如?上曰,依爲之。出擧行條
得一啓曰,江原監司狀啓,殺子罪人夫女,有登對時稟處之敎,故敢達。上曰,此是張必達事乎?得一曰,是矣。上曰,必達本意,豈欲殺其子,而終致乎殺者,夫女之所勸也。置之一罪與否,今當議決,大臣之意,何如?畬曰,臣未及見推案,而在外,因刑判所言,知其槪,手殺者其父,而造謀者夫女也。大明律,父殺子者,罪不至死,父子之間有變,則宜使其子受罪缺至於情理絶痛者,論以一罪,缺必達,固當死,而造謀之夫女,何能免死乎?同論以一罪,似當矣。昌集曰,殺之者必達,而謀殺者夫女也。必達,若置死律,則夫女,亦何可生也?得一曰,大明律,父殺子者,止於杖徒,蓋出於厚倫常之意,而聖上乙卯受敎,雖定以一罪,有情理絶痛者,有隨時稟定之敎,大明律法文,則固未嘗盡改也。己未年,龍崗罪人朴浹,惑於後妻,殺其前妻之子,朴浹及其妻順玉,初有一體論斷之敎,其後啓覆時,浹則以年過八十,減死定配,順玉及浹之子大民,竝依受敎處斷矣。今此必達夫妻,唯當據法,結案稟啓,而道臣,以一子之故,而竝殺其父母爲重難,不爲結案,直爲馳啓,而必達·夫女等,情節絶痛,使之誘入山谷,打殺埋置者,出於夫女之謀,而必達往殺情節,推官檢驗時,亦言其心骨俱寒,此獄,恐不可以造意加功之律論斷,必達則已令結案處斷,而夫女,亦何可生也?世綏曰,大明律謀殺人條云,造意者,身雖不行,仍爲首論,造意者夫女,則豈可以竝殺父母爲不可,而不置之於極律乎?至於分別加功,當用之於鬪毆殺之律,必達夫妻之罪,決不可異同矣。得一曰,父母殺子,情理痛惡者,雖以一罪論斷,而皆爲處絞云矣。上曰,曾前果爲處絞矣。江原監司啓本,不爲竝請極律,而終始勸殺者,夫女一體,處絞,可也。出擧行條
世綏啓曰,臣於合啓,有不敢參涉之嫌,曾已引避,處置請出,出於意外,臣之情勢,一倍悶蹙,日事長單,見阻喉司,乍入旋出,惶愧冞切,今日次對,適値僚員有故,不得不又此承牌入侍,而至於合啓之不可參涉,與前無異,何敢晏然仍冒乎?請命遞斥臣職。上曰,勿辭,玧啓曰,大司諫尹世綏,再啓煩瀆,退待物論矣。上曰,知道。出擧條
必東啓曰,臣,頃於遭服制引入之時,同僚,以歙谷縣令李斗相,海美縣監鄭,罷職不敍事論啓,而未行會禮之前,不得與之可否矣。發論同僚見遞之後,臣果連啓,而其間罪狀,不無可問之端,故改以拿問爲請,厥後更加詳問,則所論未免爽實云。雖是微末守令,旣知其事涉冤枉,則其在臺例,固當先以失實引避,而未及思量,遽爾停論,今日筵中,致勤聖敎,臣之乖損臺體之失,甚矣。何敢晏然於臺次乎?請命遞斥臣職。上曰,勿辭。玧啓曰,掌令鄭必東,再啓煩瀆,退待物論矣。上曰,知道。出擧行條
玧啓曰,判義禁閔鎭厚,以本府囚人朴弼琦,原辭之侵斥陳疏引入,知義禁李彦綱,同義禁兪集一,亦不行公,竝牌招察任,何如?上曰,依爲之。欽曰,朴弼琦原情,專斥判義禁也。臣與兪集一,相議捧留矣。集一,亦謂有侵攻之語,引嫌不當,小臣不敢獨自入啓,李彦綱則無故引入,若與判義禁,承牌開坐,則原情,當入啓矣。玧曰,一體牌招,似宜矣。上曰,金吾堂上,竝皆牌招,可也。抄出榻前下敎
畬曰,朴泰翰之姪子,又爲擊鼓,而此事誠甚駭然,朴世堂,意思怪異,以朝夕廢祭事,遺戒其子,爲其子者,服縗絰奉几筵,而朝夕廢上食,於心安乎?揆諸天理人情,必有怵惕不忍之心,宜不欲遵行其戒,而惟其有父命,故不敢有違。禁府啓,只以違拒朝令勘律者,蓋出於參酌之意,在渠之道,但當曰,非欲廢祭,而父命不敢違云云。以是服罪而已,而乃敢妄引周公以下聖賢之事,苟爲罷饋之證,且以子遵父命,朝家,何得以禁止爲言,抗拒朝令,欲作一敵國?此莫非國綱不嚴之致也。不幸黨論成習,故渠敢以此事,亦歸之於黨論,夫子祭其父,何關於黨論,而朝家之至使罷饋者,只是敦風俗之意,則渠必欲角勝朝家之命令,蔑棄先儒之言論者,此豈細變耶?上曰,向日筵中,旣有申明之敎,而見朴泰翰缺數五字違拒,誠如大臣所達殊極無據矣。燼餘
上在慶德宮。停常參·經筵。
金德基啓曰,大司憲鄭澔,掌令鄭必東,避嫌退待,執義李喜朝,掌令鄭東後,持平崔慶湜在外,持平尹鳳朝,受由在外,今日以監察茶時之意,敢啓。傳曰,知道。
許玧啓曰,吏曹郞廳來言,臺諫有闕,政事,何以爲之?敢稟。傳曰,過私忌後爲之。
以徐命均爲假注書。成胤光病代
以金取魯爲事變假注書。朴聖輅病代
司諫李德英啓曰,請還收李喬岳修撰除授之命。前啓
大司諫尹世綏避辭。出擧行條缺,正言李相成,大司憲鄭澔,竝引嫌而退。措辭在上嫌難連啓,前後無異,不可以此輕遞言官,率爾停論,未免失體,聖敎之下,尤難在職,一事差爽,雖非大段,旣涉不審,勢難仍在,旣示持難,欲存臺體,徑停之失,在我何嫌?請大司諫尹世綏,大司憲鄭澔,竝出仕,掌令鄭必東,正言李相成,竝遞差。答曰,不允,處置事,依啓。
許玧,以禮曹言啓曰,卽接永禧殿參奉牒報,則正殿西邊,內墻一間許,爲夜雨所傷,今日卯時量,頹圮云,取考前例,則丙子六月十九日,正殿南邊,內墻一間許,內面崩頹時,不行慰安祭,而只待潦雨開霽,令繕工監,別定監役官改築矣。今亦依此例,令繕工卽爲改築之意,分付,何如?傳曰,允。燼餘
上在慶德宮。停常參·經筵。
許玧啓曰,大司憲鄭澔呈辭,執義李喜朝,掌令鄭東後,持平崔慶湜在外,持平尹鳳朝受由在外,掌令一員未差,今日以監察茶時之意,敢啓。傳曰,知道。
藥房提調竝見上啓曰,潦炎蒸鬱,伏未審聖體調攝,若何?下部右邊,赤暈浮氣,已盡消減乎?臣等憂慮未弛,敢來問安。答曰,知道。幾盡消減矣。
傳于鄭來祥曰,明日大提學圈點。
鄭來祥啓曰,明日大提學圈點事,命下矣。議政府西壁,六卿·判尹,待開門,依例命招,圈點缺數字大提學有故,則前前大提學,例爲薦望矣。前前大提學李寅燁,一體牌招,使之薦望之意,敢啓。傳曰,知道。
兪命雄啓曰,假注書徐命均,事變假注書金取魯,時無職名,依例付軍職,冠帶常仕,何如?傳曰,允。
許玧,以都摠府言啓曰,今日入直軍士,中日習射,請出標信。傳曰,知道。
鄭來祥啓曰,徐判府事,箚子到院,而以私忌留院之意,敢啓。傳曰,入之。
行判中樞府事徐宗泰箚曰,伏以,臣於日昨,敢陳情懇,冀蒙鐫罷樞府職名,伏承批旨,特溫,不賜兪許,諭敎諄勤,如父詔子,臣誠感激兢惶,涕泗橫集,如使臣情病,猶可自强,則優游散地,賤分粗安,何敢稽謝新命,輒復冒瀆,不思奉承於恩造之下哉?臣之疾病,旣極沈頓,無以自力起身,且其情,終難晏然於朝列,見今合啓中兩條語,是乃臣曾所參涉者,當此臺言至峻,合有抑論之,及臣若誘以身非同擧,而委蛇處於職秩,則是豈臣廉義之所安乎?伏惟日月之照,俯賜深察,則恐無留難於聽臣之所辭也。伏乞聖明,特諒衷懇,罷削臣職,俾得公體,亦全私義,不勝幸甚,向臣請遞兼帶諸任,實出悶切之忱,而亦未得命,不任抑鬱之至,扈衛及軍門譯院,雖未有每日身自攝察,而俱各有所事,扈衛,則事體甚重矣。臣今精爽消喪,視聽全昏,諸司凡務,不能酬應,其爲妨難便,有不可言,臣所帶扈衛大將之任,竝乞先賜遞改,以幸公私,臣不勝祈望之至。取進止。答曰,省箚具悉卿懇。前箚之批,諭予至意矣。卿胡不諒,連章祈免,若是其太過耶?心甚愕然,無以爲諭,卿其須遵前旨,安心勿辭,速出行公。仍傳曰,遣史官傳諭。燼餘
上在慶德宮。停常參·經筵。
許玧啓曰,大司憲鄭澔呈辭,執義李喜朝,掌令鄭東後,持平崔慶湜在外,持平尹鳳朝受由在外,掌令一員未差,今日以監察茶時之意,敢啓。傳曰,知道。
以副修撰李喬岳初度呈辭,傳于鄭來祥曰,還出給。
李敏英啓曰,前前大提學李寅燁牌不進,推考傳旨,今方捧入,而文衡薦望,事體重大,更爲牌招,何如?傳曰,允。
鄭來祥啓曰,前前大提學李寅燁,再牌不進,推考傳旨,今方捧入,而一日三牌,極爲未安,文衡薦望,事體重大,何以爲之?敢稟。傳曰,曾經大提學,薦望,可也。
又啓曰,今日大提學圈點時,政府西壁,六卿及判尹,應爲進參,而行兵曹判書閔鎭厚,右參贊李墪,工曹判書金錫衍,禮曹判書黃欽,皆違牌不進,判尹尹世紀,承牌肅謝後,還爲出去,文衡事體重大,竝卽更爲牌招,禮曹判書黃欽,疏批已下,亦爲一體牌招,何如?傳曰,允。
又啓曰,今日大提學圈點時,曾經大提學薦望可也事,命下矣。曾經大提學,或在外,在京無故之員,只有領議政李畬,判中樞府事徐宗泰矣。受薦於何大臣乎?敢稟。傳曰,受薦於領相。
李敏英啓曰,明日雜科覆試,禮曹堂上二員,當爲進參,而參判尹德駿在外,參議任胤元,以厚陵丁字閣修改時看檢事,明當出去,將不得備員,合有變通之道,何以爲之?敢稟。傳曰,參判尹德駿改差。
許玧,以武臣堂上以上,朔試射所差備官,以試官意啓曰,今六月十七日,武臣堂上以上朔試射時,副司勇朴禎,未滿四矢,依承傳罷職,何如?傳曰,允。
李敏英,以侍講院言啓曰,本院下番,近甚不齊,書筵輪直之際,事多苟簡,司書居中之代,今日政,以在京無故人差出,卽爲牌招察任,何如?傳曰,允。
又以弘文館言啓曰,本館上下番之不備,未有甚於近日,褒貶居中之代,今日政,以在京無故人差出,仍卽牌招察任,何如?傳曰,允。
有政。吏批,判書金宇杭進,參判李晚成病,參議李宜顯進,右承旨李敏英進。
吏批啓曰,本曹郞官及兩司闕員,今當差出,而擬望之人乏少,外任竝擬,何如?傳曰,允。
以申鐔爲吏曹佐郞,金萬胄爲掌令,李禎億爲正言,申爲司書,洪萬朝爲禮曹參判,權世恒爲校理,南道揆付兼春秋,李明浚爲修撰,尹樟爲高山察訪,李遇春爲監察,朴權爲兵曹參判,成碩夔爲順天府使,南澤爲長淵府使,趙泰壽爲交河縣監,洪禹瑞爲副校理,李喜泰爲兵曹正郞,琴九成單付缺,韓重熙爲掌令。
大提學圈點,五點金鎭圭,四點崔奎瑞,三點崔錫恒,二點李寅燁·洪受憲。金鎭圭落點。
兵批,行判書閔鎭厚病,參判洪萬朝病,參議李壄進,參知呂必容病,右副承旨許玧進。
以李油然付同知,金洵·金溟翼·張晚弘付僉知,鄭必東付副護軍,尹德駿付副司直,李相成付副司果,徐命均·金弘魯付副司正。
吏批啓曰,大提學,例兼知成均事,而行大司成金鎭圭,今拜大提學,一館之任,不可疊帶,本職似當變通,而宰臣進退,臣曹不敢擅便,何以爲之?敢稟。傳曰,改差。
鄭來祥啓曰,明日雜科覆試時,兩司當爲進參,新除授掌令韓重熙,明日待開門牌招,以爲進參之地,何如?傳曰,允。
許玧,以備邊司言啓曰,上年元還上及軍餉捧未捧各道狀啓,今纔畢至,其中居末及之次守令,所當依定式差等論罰,而事係赦前,依例安徐勿論之意,分付諸道,何如?傳曰,允。
又以刑曹言啓曰,因內醫院關文,掌務官李重蕃,被打傷處看審,則傷處甚重,不得運動,醫官李時聖長子得夏,袖木椎,突入重蕃家,無數亂打之說,出於重蕃之招,而得夏,方任通禮院引儀,則係是東班正職,移義禁府處置,何如?傳曰,允。
賓廳,領議政李畬啓曰,臣以大提學圈點事,與僚相承命來會矣。文衡薦望,必使前大提學議薦,前大提學有故,則又必使前前大提學議薦,乃是規例,則今此議薦,宜屬於前前大提學,而政院啓辭,不能別白,致有令臣薦望之命,莫重議薦,有違前例,臣不敢越次冒當,令政院更考前事,受薦於應薦之人,實合事體,惶恐敢啓。傳曰,知道。
鄭來祥啓曰,以賓廳啓辭,令政院更考前事,受薦於應薦之人事,命下矣。考見前例,則前大提學有故,而前前大提學,若是大臣,則遣史官受薦矣。前前大提學行判中樞府事徐宗泰處,依例遣史官受薦乎?敢稟。傳曰,依爲之。
又啓曰,史官,以大提學受薦事,進去于行判中樞府事徐宗泰處,則以爲卽者,意外史官,臨宣文衡薦望之命,臣伏不勝惶駴之至,臣於此薦望事,廉義決不敢復當,而昨年缺四五字,今臣積病沈痼,稽謝除命,淹伏床席,心神昏昏,薦望體甚重,決非在家書進之事,必當進詣闕下,卽故例然也。臣雖微情勢,卽此病伏,實無以自力趨進,以承嚴命,不勝惶恐待罪,仍伏念今此薦望之規,前任有故,則前前任當之者,槪是舊事,而旣是前前任,則何可必論其前任之次第乎?領相旣是曾任,方在元輔,今日當此重薦,實合國體,區區之懷,竝此附達矣。敢啓。傳曰,安心勿待罪事,更往傳諭,史官受薦於領相,可也。
又啓曰,明日雜科覆試時,兩司各一員,當爲進參,而大司憲鄭澔,譯科試官受點,執義李喜朝,掌令鄭東後·金萬胄,持平尹鳳朝·崔慶湜,皆在外,他無進參之員,在前如此之時,亦有變通之例,何以爲之?敢稟。傳曰,掌令鄭東後改差。
又以禮曹言啓曰,己卯增廣別試文科榜,身無所犯者,因他人有罪,竝罷其榜,揆諸科體,固已不備,亦非謹守受敎之意,事甚未安,特令復科事,命下矣。會試殿試,原榜目中,有身犯被罪人等,各其名下,以某罪見拔事,論理付標,金一鏡,以直赴之故,其時移赴復科殿試,不當竝入於復科中,以此懸註,而當初罷榜時,榜目中啓字,旣已爻周矣。亦爲付標以入,而試券收聚,改付紅籤紅牌成給等事,令政院·吏曹擧行,何如?傳曰,允。
又以弘文館言啓曰,副修撰李喬岳呈辭,旣有還出給之命,卽爲牌招察任,何如?傳曰,允。
以副修撰李喬岳牌不進罷職傳旨,傳于鄭來祥曰,推考傳旨捧入。
鄭來祥,以兵曹言啓曰,禁軍祿試射沒技人,熟馬賜給事,曾已定奪矣。今番祿試射沒技人,別單書入之意,敢啓。傳曰,依定式擧行。
又以義禁府言啓曰,刑曹啓辭內,引儀李得夏,移本府處置事,允下矣。李得夏,今方待命,卽爲拿囚之意,敢啓。傳曰,知道。
以忠淸監司,公州良人金時丁等燒死事狀啓,傳于鄭來祥曰,燒死人等,令本道恤典擧行。
判尹尹世紀疏曰,伏以臣,不但身病轉益癃痼,且臣八十老母,重患暑濕,氣息綿綴,日事醫藥,私心煎灼,屢度恩除之下,陳尋辭單,未克祗謝,方切惶隕之中,以大提學圈點事,天牌儼臨,嚴畏分義,不得不承命出肅矣。詣闕之後,得聞老母暴泄數次,症情猝劇,臣心飛越,不能自言,未暇遲待,蒼黃徑歸,臣之罪戾,實無所逃,伏乞聖慈,亟遞臣職,仍治臣罪,俾得專意救護,不勝幸甚,臣無任祈懇屛營之至云云。答曰,省疏具悉。卿其勿辭,救護母病。燼餘
京畿監司書目,交河縣監尹植,厭避査事,不卽擧行,罷黜事。
黃海監司書目,長淵府使朴溟羽,事多生疎,且有違令犯科之罪,罷黜事。
禮曹判書黃欽辭職上疏。入啓。答曰,省疏具悉。卿言不無所執,安心勿辭,速出行公。
大司成金鎭圭辭職上疏。入啓。傳曰,本職旣已遞改,還出給。
司直李彦綱辭職上疏。入啓。傳曰,省疏具悉。卿勿過辭,安心行公。
平安監司書目,赴任之初,冒陳危懇,復申前請,而聖諭終閟,情勢悶蹙,百爾思量,決不可晏然察任,玆敢瀝血哀籲,乞蒙恩遞事,上疏上送事。啓。傳曰,藩臣之三疏辭職,前所未有,事體未安,還爲下送。朝報
上在慶德宮。停常參·經筵。
下直,雲山郡守李之彬。
中宮殿·世子宮·嬪宮,藥房問安。答曰,知道。藥房啓曰,雨後炎虐,伏未審聖體調攝,若何?伏聞入侍醫官所傳之言,下部赤暈浮氣,俱已消減云。臣等不勝喜幸之至。日間寢膳之節,又復如常乎?尙切憂慮,敢來問安。答曰,知道。寢膳如常矣。勿爲問安。
假注書權熀病,代以趙尙絅爲假注書。
謝恩,掌令韓重熙,副校理洪禹瑞。
京畿監司書目,高陽呈,以持平尹鳳朝辭職上疏上送事。啓。答曰,省疏具悉。有懷無隱,誠切憂愛,予甚嘉尙,可不體念焉?疏中軍民之政,有可以招怨貽害者,講究變通,亟命銓曹,特加甄薦等兩件事,令該司稟處,爾其勿辭,從速上來察職。
政院啓曰,觀象監官員來言,雜科覆試,今日開場,本監則明當爲之,而提調閔鎭厚,試官受點之後,尙在呈告中,將不得開坐云,提調閔鎭厚,卽爲牌招,以爲進參之地,何如?傳曰,允。又啓曰,觀象監提調閔鎭厚,牌不進推考傳旨,今方捧入,而試期隔日,事勢急迫,閔鎭厚更爲牌招,何如?傳曰,允。
吏曹啓曰,金垕之冒年入籍,誣罔上言,至於陞資襲封之狀,萬萬痛駭,奸巧情節,旣已自服於金吾置對,照法論罪者矣。前後封君,竝只還收,何如?啓依允。
政院啓曰,觀象監副提調尹趾仁,本監覆試試官受點,而方在呈告中,卽爲牌招,使之進參,何如?傳曰,允。
戶曹判書李寅燁上疏。大槪,病入膏肓,死期日迫,昨於荐召之下,又犯逋慢之科,論以邦憲,實合重誅,顧臣病狀,萬無更甦之望,而見帶劇務,曠廢許久,今方乞免之不暇,而南漢守禦之命,又下於千萬夢寐之外,驚惶震惕,罔知攸措,念此保障重任,決非飾巾待盡者,所可一日虛帶,懇乞亟命鐫革臣本兼諸任,仍又還收新命,回授可堪之人事。入啓。答曰,省疏具悉卿懇。今玆新命,意非偶然,卿其安心勿辭,俟病少間,卽出行公。仍傳曰,遣醫看病。
政院啓曰,觀象監副提調尹趾仁牌不進,推考傳旨,今方捧入,所當更爲牌招,而日勢已暮,明日待開門牌招,何如?傳曰,允。
正言李禎億上疏。大槪,臣須忝憲職,觸處生疎,遞免未幾,又承新命,驚惶感激,容措無地,言責重任,決非已試蔑效者,所可承當,玆敢疾聲呼籲,懇乞亟賜鐫遞,以安愚分,且臣於囚人供辭,有不容泯默者,不避煩猥,悉暴事實,伏乞聖慈,特加垂察,下臣此疏於該府,嚴加按覈事。入啓。答曰,省疏具悉。疏辭,令金吾稟處,爾其勿辭,從速察職。朝報
上在慶德宮。停常參·經筵。
下直,永川郡守宋茂錫。
政院啓曰,觀象監覆試,今日當爲開場,而提調尹趾仁,試官受點之後,今日又爲違牌不進,其在事體,殊甚未安,更爲牌招,使之進參,何如?傳曰,允。
江原監司書目,三陟府使朴乃貞辭遞之狀,有辱及泉壤之言,其在公朝處人之道,不可强令在職,不得已罷黜事。
副修撰李喬岳上疏。大槪,情地悶蹙,理勢窮極,而今於六牌之下,不敢坐違,不得不來伏禁門之外,而反覆思惟,實無冒昧入肅之望,伏乞亟命鐫罷臣新授職名,仍治臣前後違慢之罪,以嚴邦憲,以安微分事。入啓。答曰,省疏具悉。玆事固非恒有者,而人主,心知才望合於瀛館之選,而一時特授,出於公心,亦非不可爲之事也。況臺論,不過體例間事耳。非有深意,則以此爲嫌,無已太過,須勿撕捱,速出察職。傳曰,副修撰李喬岳,疏批已下,更爲牌招。
傳曰,前奉敎申靖夏,待敎洪啓迪,竝敍用。
修撰李明浚牌不進,依承傳罷職。
咸鏡監司書目,臣撤巡徑歸之後,病情日漸沈篤,旣無理藩按事之望,且於臺臣之疏,有不敢自安者,玆敢控疏請罪,以祈斥譴事,上疏上送事。啓。答曰,省疏具悉。一時臺言,不必深嫌,卿其勿辭,宜速察職。朝報
吏曹啓曰,因禮曹啓辭,己卯增廣別試文科復科人,紅牌成給事,命下矣。本曹,今當擧行,而第己卯科罷榜後,復登科第者,有三人疊賜紅牌,有違常格,宜有指一講定之道,更令禮曹稟處,何如?傳曰,允。禮曹啓曰,以吏曹草記,己卯罷榜後,登科第者,有三人疊賜紅牌,有違常格,宜有指一講定之道,更令禮曹稟處事,命下矣。己卯榜,旣有還復之命,則成給紅牌,自是次第應行之典,而第罷榜後,別占他科者,旣受紅牌,則今不可還收,又不當疊賜,只就己卯原榜目,以別占他科,懸註付標,紅牌則不爲更給,似合事宜,而旣無前例之可據,又係常格之外,臣曹不敢擅便,何以爲之?敢稟。傳曰,啓辭得宜,依爲之。禮曹謄錄
上在慶德宮。停常參·經筵。
假注書徐命均病,代以趙遠命爲假注書。
黃海監司鄭是先上疏。大槪,乞於未辭陛之前,往省父母墳事。入啓。答曰,省疏具悉。卿其依疏辭往省焉。
傳曰,典獄摘奸,輕囚放釋。
大司憲鄭澔啓曰,日昨,臣於前監司韓配夏拿問啓辭中,如罪人林泓,奪給韓姓士人先山一款,人或言其爽實,臣意此事,關係甚重,苟有一毫差爽之端,則不可不詳審,故果於傳啓之際,相議刪去其條矣。卽伏見正言李禎億之疏,拈出此事,譏斥輕刪之失,至擧其符同奪給,移訟勒決等語,縷縷條陳,不翅明白,臣之初不審察,率爾削去之失,著矣。何可一刻晏然乎?連以譯院試役,無暇自列,今始來避,所失尤大,請命遞斥臣職。答曰,勿辭,退待物論。
判府事李濡箚子。大槪,敢陳難安之情,乞遞職名事。入啓。傳曰,省箚具悉卿懇。囚治兩吏,自是依例間事,何至引嫌?卿其安心勿辭,速出行公。仍傳曰,遣史官傳諭。
吏曹口傳政事,奉敎單申靖夏,待敎單洪啓迪。
謝恩,副修撰李喬岳,奉敎申靖夏,待敎洪啓迪。
政院啓曰,引避臺諫處置之不得經宿,例也。朝者,大司憲鄭澔,引避退待,而執義李喜朝,掌令金萬胄,持平尹鳳朝·崔慶湜皆在外,掌令韓重熙,以雜科監試官進去,處置當歸於諫院,而大司諫尹世綏呈辭,司諫李德英進去雜科,獻納李宜晩在外,正言李禎億未肅拜,正言申思喆未及署經,兩司除在外未肅拜未署經監試官外,呈告人員,卽爲牌招,使之處置,何如?傳曰,允。
大司諫尹世綏啓曰,臣職忝臺省,旣不敢參涉於合啓,則固不宜一日苟冒,頃者次對入侍,蓋出於萬萬不獲已,臣於前席,雖卽自列,一事再避,已非常規,連次請出,實是命外,臣之情勢,轉益狼狽,當此尋單縮伏之中,以大司憲鄭澔處置事,天牌又臨,嚴畏分義,不得不黽勉趨承,而處置立落,是亦臺啓,則以不敢行公之人,其何可晏然冒當乎?請命遞斥臣職。答曰,勿辭,退待物論。
假注書金取魯病,代黃璿爲假注書。朝報
上在慶德宮。停常參·經筵。
侍講院啓曰,永昭殿秋享大祭,王世子親行事,下令矣。分付該曹,以爲擧行之地,何如?傳曰,允。
玉堂箚子。大槪,請大司憲鄭澔,大司諫尹世綏,竝命出仕事。入啓。答曰,依啓。
忠淸監司書目,提川呈,以獻納李宜晚辭職上疏上送事。啓。答曰,省疏具悉。疏陳事,朝家處分已定矣。爾其勿辭,上來察職。朝報
上在慶德宮。停常參·經筵。
以判中樞府事徐宗泰加土呈辭,傳于許玧曰,給由馬·澆奠牀,備給。
又以洪受瀗三度呈辭,傳于許玧曰,只遞本職。
許玧,以都摠府言啓曰,今日入直軍士,中日習射,請出標信。傳曰,知道。
兪命雄啓曰,左副承旨金德基,連日病不仕進,出納之際,事多苟簡,卽爲牌招察任,何如?傳曰,允。
又啓曰,守禦使李寅燁,牌招不進,推考傳旨,今方捧入,而守禦之任,除拜已久,而敎書密符,尙不祗受,事體未安,牌招,何如?傳曰,允。
假注書趙遠命病,代以朴弼夢爲假注書。
兪命雄啓曰,假注書朴弼夢,時無職名,付軍職冠帶常仕,何如?傳曰,允。
金德基啓曰,近因堂上之不爲行公,獄囚多滯,委屬可慮,判義禁閔鎭厚,知義禁李彦綱,同義禁兪集一,竝卽牌招。知義禁黃欽缺職,連赴雜科試所,今聞畢試出榜云。亦爲牌招,使卽開坐,何如?傳曰,允。燼餘
禮曹啓曰,臣胤元,以厚陵丁字閣修改之役看檢事,進詣陵所,修改處,更爲奉審,則北邊神門上道里木六箇上邊,似有腐傷之痕,而此則入於土間,故雖新造之家,撤毁則例皆如此,一倂拔去,亦甚重大,使之因爲加椽。且神門西邊柱痕,暫有腐傷之痕,元柱完然,少無傾側之患,故使之仍舊修正,而但南邊蓋瓦處,前排散子,盡爲腐傷,不可不新結補之,而自京輸送,非但有弊,遠地,等待,役事之稽滯可慮,取考本曹前例,則順陵安香廳修改時,以本陵蟲損木取用事,稟達取用矣。今此厚陵,亦多蟲損木,去陵所頗遠之處,依前例量其容入,參酌取用,似合事宜,而事體重大,不敢擅便,何以爲之?敢稟。傳曰,依爲之。禮曹謄錄
上在慶德宮。停常參·經筵。
政院啓曰,今日引見時,兩司當爲入侍,而大司憲鄭澔,掌令韓重熙,竝呈辭,執義未差,掌令金萬胄,持平尹鳳朝·崔慶湜,俱在外,除在外外,呈告人員,竝牌招,以爲推移入侍之地,何如?傳曰,允。又啓曰,禁府堂上,昨日牌招之下,俱爲不進,事體已極未安,而當此盛暑,獄囚多滯,尤涉可慮,判義禁閔鎭厚,知義禁李彦綱·黃欽,同義禁兪集一,竝牌招開坐,何如?傳曰,允。
吏曹啓曰,臺諫有闕,政事,取稟。傳曰,當日爲之。
傳曰,大臣·備局堂上引見。
知義禁李彦綱上疏。大槪,荐召之下,不敢坐違,趨詣禁扃之外,而顧臣情勢病勢,終難冒出,乞遞臣兼帶諸任,仍治臣前後違命之罪,以安私分,以肅朝綱事。入啓。
今日引見時,判義禁閔鎭厚牌招察任事,及知義禁李彦綱辭疏批下後,與知義禁黃欽,一體牌招開坐事,及禁府擊錚人朴弼琦,原情捧入議處事,令次官擧行事,及玉堂居中·居下及罷散人員,令駭曹別單書入事,榻前下敎。司書申,父年七十加資事,榻前定奪。
答知義禁李彦綱曰,省疏具悉。卿之頃年所遭,予察其冤誣,業已昭雪,臺啓云云。非有深意,旋卽刪改,則昭雪,固自如也。有何不安之端,而至以自劃,其不可復玷朝籍爲言,決知其過矣。斷無許遞之理,勿復撕捱,速出行公。
大司憲鄭澔辭職上疏。入啓。答曰,省疏具悉。玉堂處置,不無所執,卿其勿辭,從速察職。
傳曰,前校理李明俊·李眞儉,副修撰李世瑾,竝敍用。前校理金興慶·洪重休,司果宋正明,司成任守幹,司果李廷濟,副應敎趙道彬,佐郞林象德,校理李晚堅,修撰李縡,居中·居下,竝勿論。
副校理洪禹瑞,副修撰李澤上疏。大槪,臣等於憲長之疏,有不可晏然於職次,請遞事。入啓。答曰,省疏具悉。爾等勿辭,從速察職。
引見時,司諫李德英所啓,臣伏見獻納李宜晚之疏,非斥復科,肆口噴薄,脅持臣身,不遺餘力,臣誠駭愕,莫知所以也。向臣疏語,不過只陳所懷,以備朝家裁處,人之所見,各自不同,則同僚之論別是非,固無不可,而今乃張皇抑勒,必欲汚衊一榜,至謂之群疑未釋,迄今猶甚,又以爲安保其人人之皆潔白無疑,噫,人之爲言,胡至於此?四載窮覈,罪人之奸狀畢露,玉石旣分,輿情之憤鬱快釋,無故見削之類,人皆冤惜,故獄事未畢,而請復之論,曾發於臺地,厥後言者,固非一二,而諸大臣奏議筵對,亦皆各陳罷榜之不可,復科之得宜,則亦可見公議之所在,而今同僚,囫圇爲辭,必欲疑亂一榜,熒惑天聽,不料淸朝言議之地,乃有此危險之論也。且其一篇主意,專在於涇入于渭,淸者亦濁,大體所在,小節何顧之云。其言之不仁,抑何甚歟?雖微眚細過,尙不可不問黑白一例擠之,況此科獄,何等罪名,乃欲使旣分之涇渭,同流而合汚,此果仁人之心乎?若夫爲數三人必復之說,奔走圖復之言,尤極駭怕,所謂數人,未知指誰,亦未知奔走者何人,圖復者何地?假托無形之事,作爲藏頭之言,欲售其傾陷眩惑之計,噫亦慘矣。然則前後言者,皆爲數人地,而非出於公心耶?其所引前事,皆是粧撰牽合者,實不欲呶呶較挈於處分。已言之後,以傷事體,而第臣前疏中,賢良科引以爲證,只取其罷復之前例,則無嚴無例之言,不亦異乎?戊午辛酉榜之旣罷會試,仍存初試,改講改試,合爲別試者,蓋爲其初試之不可無故而竝削也。初試之無故者,尙且冤惜,而不可罷,則況此會試之已唱名者乎?丙寅別試文榜,旣罷之後,慶典不可不完,科體不可不備,故別試庭試之合付別試武科,各置兩甲,竝出六品,則此非完慶典備科體之意,而丙戌初試之罷榜,出於特敎,何可援比於今日乎?大抵臣則欲謹守祖宗成憲,而同僚,謂祖宗之法不足守,彼此意趣,不啻燕則,宜乎其言之不相入也。至若連姻親切,不恤人言云者,是毆臣於托公循私之科,而亦不足以惴臣也。臣於榜中,果有連家之人,而亦無姻嫌之可言,則以此持臣,其果成說乎?我國士族,門戶相聯,若以其連家之故,莫敢言其是非,則世豈有可論之事乎?昨年有藩臣之被劾也,其時臺官,上章訟冤,曾不以中表之親爲拘,崔守慶復科之請,亦發於連姻親切之間,而同僚,曾無一言,獨責臣以國法所未有之嫌者,何哉?臣不量世俗,妄陳一言,而被此無限醜詆,不知何樣駭機,踵此而起,隨言隨辨,將不勝其疾勞,決不可一刻仍冒於臺次。請命遞斥臣職。上曰,勿辭,退待物論。掌令韓重熙所啓,喪病餘生,頃忝言官,猥呈辭單,恩遞未幾,柏府陞授之命,遽降於夢寐之外,適當雜科開場之日,他無推移進參之員,不得不冒昧出肅,仍參試所,連日往來,添得暍病,謹待試畢,輿還私次,方在尋單請急之中矣。卽以賓廳次對,本府無行公之員,庚牌臨門,怵迫分義,不敢坐違,力疾來詣,獲隨冠冕,入瞻淸光,榮感實深,而顧念無似之臣,前後忝竊,動輒跋躓,頃年在諫職時,因一立異,重忤時議,備受無限詆辱,旣往之事,雖不必較量,而決難淟涊抗顔,復玷言地。且閭家借入,朝令申嚴,而臣以家內染病,慘遭喪慽,奔避遷徙,靡定厥居,所知常漢家,挾間客室,借得寄寓,雖以不借全家,且非久留之故,不入於月終成冊,而旣有所犯,不可冒居憲職。又伏聞日昨大臣,自備局,招致本府下吏,以近來禁亂弊端數件事,嚴加戒飭,臣則入臺屬耳。雖有一二出禁之事,元無數件中冒犯之失,而大臣,旣以是戒勅,則亦難晏然,以此以彼,何敢仍冒於臺次乎?請命遞斥臣職。上曰,勿辭,退待物論。
入侍時,上曰,昨年崔慶渲擊錚事下敎,使本道監司捉致,應問各人而明査矣。其後徐宗憲,引嫌不當,令本曹窮覈事判付,而迄無擧行之事,特敎事,尙且如此,外方可知,其在事體,殊極未安,該曹堂上,從重推考,可也。朝報
引見時,領議政李畬所啓,己丑二月引見時,趙泰耉所陳,文殊,卽江都咽喉之重地,築城之後,無制置之事,守堞之卒,亦不磨鍊。通津府使閔純,以爲三軍門保人及元戶之在本邑者,三千餘戶,以爲守堞之卒,元戶則以隣邑保人,相換以給,則於軍門無所失,令廟堂稟處事,命下矣。擧行尙在本司,文殊築城之役,守備都無所措,本城之堞,至於一千百數,通津本邑軍,不備一千,以此拒守乎?若添入此軍,則稍可排立,而其所變通,亦不大段,依此施行,似爲便好矣。右議政金昌集曰,文殊築城已久,而守城之具,尙未措置,至於把守軍兵,他無推之道,今此閔純所陳,誠好矣。以元戶保人,互相換定,亦非變通之重難者,依此爲之,好矣。上曰,此則變通非難,依此爲之,可也。上曰,通津府使,宜移置城內云。地形雖窄,府使移入,然後方可守城,何如?畬曰,臣在外,固已論此,久矣。本城,雖稱地形狹窄,且少泉井,難容邑居,而朴權,新自江都來,故問之,則地勢與水泉,足以移邑云,或以爲文殊,若無移邑,宜稍廣其城,而臣意則不然,此城臨急時,無暫駐蹕,且臨甲串,務在堅守,不當廣設矣。上曰,卽今前留守入侍,宜陳所見。兵曹參判朴權曰,文殊山城,多費物力,築城之後,不可抛棄,閔純所陳,保人元戶換定事,變通不難,可爲他無守堞之軍,而臣意則通津,必須移置城內後,可以修繕城堞,措置守備,城內雖窄,可以容設一邑,然人情安土重遷,且官廨倉廩,撤移之際,物力亦必多入,故人或以爲難矣。通津府,若限六七年,各處支應等事,一切除之,專意於移邑,則可以就緖矣。卽今外議多端,尙未歸一,而江都,若爲依歸之所,則甲串水狹,號爲易渡,堅守文殊,亦足爲捍禦具制之策。金昌集曰,臣待罪江都,歷觀其形勢矣。山城,從一面山脊,而築至水邊,仍置城門,其中雖云狹窄,尙可容通津一邑,且自山城,距本府,僅爲十里,隨便移置,則亦無大段難移之事,移邑亦可容易,本邑甚殘,若非朝家若爲顧助,恐難辦,自本官屬輩遷移,亦必有失業之歎,此亦有不料量矣。朴權曰,凡待變船隻,宜置於通津,而今則復在江都,蓋無守者故耳。若水勢順時,則一衣帶之水,不難涉來,而或氷凘塞江,待潮往來之時,則狼狽,甚矣。今若移通津,則待變船,亦移置,似好矣。上曰,江都,卽天塹,自祖宗朝,有緩急則爲依歸之所,而內會府城,天塹若失守,則存亡決於呼吸,若有內城,庶免存亡於呼吸之患,相持之際,勤王之師可慮,決築內城者,蓋以此也。若有海寇,則江都,固不可持,不然則江都城堞,不可棄也。高麗,避蒙古兵於江都者,殆五十年,江都不可棄,此蓋可見矣。若欲固守江都,則必須移邑城內,雖曰狹窄,聞前留守之言,猶可容設一府,通津府,移置城內,宜當矣,諸般役減除,所達,亦是矣。畬曰,雖令移邑,分付本道監司,參量本邑官民事勢,啓聞處之,似好矣。上曰,移邑則已定矣。令本道監司,參量啓聞,可也。吏曹判書金宇杭曰,旣定移邑,則或於秋成,或於來年,定其期分付,然後可以擧行矣。上曰,非欲今年,必爲移邑,若爲分付,則今年,雖不及爲之,從當爲之矣。聞文殊城堞,多有頹圮處云,此後隨毁隨補,勿爲抛棄事,着實分付,可也。禁營謄錄
入侍時,領議政李畬所啓,事雖微細,有宜定式者,故敢達。禮曹判書黃欽,以宗廟署褒貶事陳疏,而都提調李濡,又以此陳箚矣。該司提調中,大臣兼帶處,固非一二,褒貶封書,皆令郞官持傳於屬曹,獨宗廟社稷及奉常寺,本司提調,必持傳,而提調有故,不參褒貶,則禮曹堂上,來傳封書,乃是流來規例也。此等法典,雖無可據,褒貶之法,各司提調,進往屬曹,會同勘定,載於受敎輯錄,以此思之,宗廟與太常,事體自別,考課爲重,故必令與屬曹堂上同勘,而都提調,不可進往該曹,故該曹堂上,不得不來受,故若此事,不無意義,今當仍舊例行之乎?抑將改爲定式乎?上曰,禮判之疏以不無所執爲批,而宗廟太常之獨有此例,似有意義,行之且久,依前定式,可也。
兵曹參判朴權所啓,移邑事,勿定期限,盡蠲他處,使之隨力拮据,專意爲之,而但通津,材木最難,公廨倉庫所入,必須預爲料理,聞齊·厚陵,蟲損木甚多,坡州長陵,亦多有之云。以事體言之,陵寢之木,斫伐取用,誠爲未安,而空棄亦甚可惜,下詢處之,何如?畬曰,蟲損木取用,似好,此等事,亦宜在本道監司,詳量啓聞矣。上曰,空棄可惜,取用,宜矣。兪得一曰,臣於山陵梓樹斫用之事,欲一仰達矣。山陵蟲損木,不斫則新木不生,腐朽棄置之木,取用於國事,固無不可,而山陵事體至重,隨用隨斫,極爲未安,年前以江都庫舍事而斫用者,尤似未安,聞齊·厚陵,尙多蟲損之木云。臣意,遣禮郞奉審後,使陵官監斫以置,朝家有用處,則取用,似可矣。畬曰,斫木之役,頗巨,陵官,似難爲矣。得一曰,使守護軍,斫伐則難,而禮郞奉審後,本道監司,定送役軍,令陵官親監斫置,爲可矣。上曰,事體未安之說,是矣。用之則一也,而陵寢事重,與其臨時斫伐,不如預斫以置,隨時用之,爲可矣。畬曰,陵木,分付禮曹,摘奸知數後,斫用,似當矣。上曰,唯。禮曹謄錄
吏曹判書金宇杭所啓,李相頊以爲,安岳戰船所泊處,無人可守,待變軍餉軍器什物,散授於民間,疎闊,甚矣。渠親自看審,得船滄可移處,令防禦使,斯速變通云云。船泊處,所關甚重,而其言如此,未知其所謂可合處,果如何,而分付防禦使,更爲看審啓聞後,稟處,何如?上曰,李相頊所見之處,雖未知如何,而詢問之後,如有可合船泊處,則移之,可也。領議政李畬所啓,武臣李相頊所達,以爲前任安岳時,見海西戰船,極爲疎虞,蓋本道,無船材長養之處,每當造船之時,收聚價錢於民結,貿取於京江,此是商賈輩,買得三南退戰船者也。年久已朽,其價則至於七八百兩,三南舊退船,例自惠廳發賣,常定之價,不過三十疋,自惠廳,移給海西改船當次之邑,自其邑,備納三十疋,則惠廳發賣之數,自如云,有令廟堂稟處之命矣。近來船材乏盡,三南退戰船,亦不發賣,戰船旣退,則改爲兵船,兵船旣退,則又改爲小船云。其中或有賣者,則其價,定以五十石云。與李相頊所達之言不同,然五十石之米,猶爲廉價,若有可賣船,則移給海西改船處後,自惠廳,以南中米,題給其數,而令改船之邑,備納其米於惠廳,則似爲便當矣。右議政金昌集曰,臣待罪海邑,亦嘗往來,於水操戰船,旣已見之矣。海西,以船材無出處之地,故率多買得退船,修補使用,以此出浦之際,或致毁傷,三南戰船中,限滿當退者,或有推移之道,則令海西買用,似好矣。刑曹判書兪得一曰,三南戰兵退船,近來,無自惠廳許賣他人之事,以退船計價減給,以補新造不足之數,雖是舊退船,其價,足過五十石故也。依李相頊所達,許施則無妨,而如有退船本所請得之事,則當有推移計給之道,海西賣給價米,則輸納京廳,似可矣。上曰,依爲之。兵曹參判朴權曰,海西,無船材各邑,有難新造,私買退船於京江,事勢固然,而三南退船不可用者,今玆朝家,使之移用於海西,則其在處分,似或不當,臣曾見三南船制過高,出海遇小風,輒不能制,若以三南退船,移給海西,使之改造,而小其制,則完固可用矣。畬曰,海西船制,本來比三南差小,而船板朽傷,在於白邊縫合處,雖以退船,斲去其傷處而改造,亦可用之。昌集曰,三南戰船,杉板雖傷,本板則完,海西則足以用矣。上曰,然矣。備局謄錄
有政。吏批,以南道揆爲兵曹佐郞,申聖夏爲社稷令,申靖夏爲說書,洪重休爲修撰,金栽爲執義,金鎭圭爲刑曹參判,洪構付學錄。
上在慶德宮。停常參·經筵。
院啓,引嫌而退,當初陳請,意在冤惜,博詢群議,處分已定,而傾險之疏,非出公心,其所橫詆,在我何嫌?請司諫李德英出仕。答曰,依啓。
假注書黃璿病,代以沈尙鼎爲假注書。
政院啓曰,掌令韓重熙,昨於筵中,引避退待,而大司憲鄭澔,持平尹鳳朝呈辭,執義金栽未肅拜,掌令金萬胄,持平崔慶湜俱在外,除在外未肅拜外,呈告人員,竝牌招,使之處置,何如?傳曰,允。
持平尹鳳朝啓曰,臣在鄕陳籲,未蒙恩遞,强疾作行,來伏私次,而重添暍病,症情頗劇,委頓綿綴,實無供職之望,辭疏未徹,病狀莫暴,方此尋單而請急矣。不意玆者,以僚臺處置事,召牌儼臨,分義是懼,他不暇顧,僅僅扶舁,來詣臺廳,而卽伏見僚臺避辭,則下一款,以大臣戒飭禁亂中數件弊端,引以爲嫌。臣於此,亦有難安者,臣之日前行公也,亦嘗累日出禁,雖於此數件中,無所冒犯者,與僚臺無異,而僚臺,旣以此先爲引避退待,則臣之難冒之勢,亦無異同,何可晏然可否於其間乎?旣不能處置,則固不可在職,請命遞斥臣職。答曰,勿辭,退待物論。朝報
上在慶德宮。停常參·經筵。
政院啓曰,憲府無行公之員,連日監察茶時,事甚未安,而大司憲鄭澔呈辭,執義金栽未肅拜,掌令韓重熙,持平尹鳳朝,竝引避退待,掌令金萬胄,持平崔慶湜,俱在外。除在外及引避退待外,呈告未肅拜人員,竝卽牌招察任,何如?傳曰,允。又啓曰,兵曹判書閔鎭厚,再昨,以金吾堂上,承牌詣闕,呈疏徑退,連日呈辭,尙不出仕,本兵事務之曠廢,大政之遷就,俱涉可慮,而金吾事,旣有令次官擧行之敎,則尤無難安情勢,卽爲牌招察任,何如?傳曰,允。
謝恩,執義金栽。
府啓,竝引嫌而退,旣往橫詆,不足追提,客室借寓,元非冒禁,大臣戒勅,在我無與,以此引避,俱涉太過,數件弊端,皆無所與,戒勅之言,何須强避?嫌難處置,其勢固然,不可以此,輕遞言官,請掌令韓重熙,持平尹鳳朝,竝命出仕。答曰,依啓。
上在慶德宮。停常參·經筵。
上在慶德宮。停常參·經筵。
中宮殿·世子宮·嬪宮,藥房問安。答曰,知道。藥房啓曰,霖雨支離,溽暑蒸鬱,伏未審此時,聖體,若何?調攝之餘,寢膳之節,一向如常乎?中宮殿玉候,亦如何,而王世子起居,嬪宮氣候,一樣安寧乎?臣等不任區區憂慮,敢來問安。答曰,知道。無事。寢膳如常,內殿氣候無事,世子·嬪宮,氣候平穩矣。
文學李邦彦上疏。大槪,臣於近日以來,重得暑感,兼患暴泄,實無自力供仕之望,又於直中,失血甚多,暈倒狀席,殆不省事,兩日講筵,俱不得入參,分義之未安,尤當如何?若不急歸私次,任便將理,實有汚穢淸禁之慮,玆敢疾聲哀籲於仁覆之下,乞蒙恩遞,以尋生路事。入啓。答曰,省疏具悉。爾其勿辭,調理察職。
大司憲鄭澔上疏。大槪,臣卽伏見囚人供辭,誣悖謬辱,無復餘地,不敢泯默,略陳委折,冀蒙聖明之財察,仍乞鐫削臣職,以安私分事。入啓。答曰,省疏具悉。兩人所供,語多絶悖,極可駭異,何足掛齒?卿其勿辭,從速察職。
傳曰,大臣·備局堂上,引見。
禮曹判書黃欽上疏。大槪,臣於日昨金吾之坐,乘昏罷還,重得暑感,累日調息,未尋差路,曠廢職事,益增罪戾,玆敢冒死哀籲,伏乞聖慈,俯諒臣衰病實狀,將臣本職兼帶,亟許遞改,俾臣得以安意調息,以延殘喘,不勝幸甚事。入啓。
謝恩,兼說書申靖夏。
政院啓曰,因侍講院草記,闕員差出事,令政院稟旨事,允下矣。政官,卽爲牌招開政,何如?傳曰,允。
副修撰李喬岳牌不進,依承傳罷職傳旨。傳曰,再疏承批之後,一向違牌,無意行公,此由於廉隅太勝之致,分義所在,豈容若是?殊甚未安,只推,使卽察任。
答禮曹判書黃欽疏曰,省疏具悉。卿其安心勿辭,調理行公。
大司諫尹世綏上疏。大槪,臣於獻納李宜晚之疏,有不敢晏然者,伏乞聖慈,亟命鐫遞,以安微分,以謝人言事。入啓。答曰,省疏具悉。臺言不韙,在我何嫌?爾其勿辭,從速察職。
假注書沈尙鼎有頉,代以金台壽爲假注書。
金台壽有頉,代以趙彦臣爲假注書。
謝恩,知敦寧李彦綱。
觀象監,夜五更,有霧氣。啓。朝報
引見時,韓配夏議處事,及正言李禎億上疏稟處事,亦令次官稟處事,榻前下敎。李彦綱所啓,日昨筵中,因大臣所達,擊錚人朴弼琦原情議處事,令次官爲之事,命下矣。臣方待罪金吾,所當依成命擧行,而第念王府議讞,事體至重,雖長官,亦不得獨爲,至於次官,則必待備三員,然後方可爲之,卽舊例然也。見今長官之外,同義禁兪集一,亦於此事引嫌,無故當參者,只臣與知義禁黃欽二人,則備三員之例,將不成矣。法例格式,關係不輕,臣等有不敢擺脫常規,率爾奉行,故將欲聯名陳疏,仰請睿裁,而適値登對,敢此仰達。上曰,事勢如此,二員開坐,議啓,可也。李畬曰,韓配夏事,判義禁閔鎭厚,有衆所共知之嫌,不得議讞,旣已陳疏,承行公之批,而再陳未及入徹矣。諸議皆以爲,嫌難議啓云,此亦令次官爲之,何如?上曰,依爲之。畬曰,正言李禎億,上疏稟處,次官亦當爲之耶?上曰,然。禁府謄錄
引見時,江華留守閔鎭遠所啓,戊子年,臣待罪備局堂上,猥承句管江都城役之命,其時則城基,定以包入南山矣。及臣見遞之後,伏聞上年始爲設築,而減損其制,外南山而築之云矣。今臣往見之,則朴權所築內城,可六里餘,而東南邊二里餘,則以舊城仍存矣。前領議政崔錫鼎,往審後陳達,以分築三城定奪云,而其後,無備局行會之文書,且舊築不如新築,而姑無傾頹之患,此後城役,姑爲停止乎?舊築,當爲先修改乎?尙無指一分付之事,故敢此仰請睿裁。領議政李畬曰,江都所恃者天塹,不可恃府城爲固,而天塹若失守,則存亡在於呼吸,向日聖敎誠然,此所以不可無府城也。今旣始築,而若增大其制,包入南山,則卽今所餘,處地低平,且有大川,非但築役必倍,城廣則難守,故前旣以減小築之定奪,大槪南山,壓臨府城,賊若據南山,則府城難守,故可築墩臺,亭子山,雖不如南山之高,地勢逼近,故亦可築墩臺,設此兩墩臺,則府城可守,昔日則府城太小,且乏井泉,今番所築,稍廣之,庶可容軍民,井水亦無不足,可以守之云。小臣意見則不必添廣,而議者或以爲,包南山而築之爲好云,未知何如。右議政金昌集曰,小臣曾見其形勢,自南山,至亭子山環築,則比前所築,功役,甚大矣。上曰,卽今留守及前留守,各陳所見。鎭遠之出城圖指陳曰,從某處至某,六里八十步,則今番新築城也。自此至彼二百八十步,則舊築石城仍存者也。小臣有何所見,而以臆度論之,雖旬日之間,若欲守之,則包入南山而築之,然後可也。乙丑年,臣之仲父故相臣閔鼎重,以禁衛都提調,請築此城,而以故相臣李浣之言爲証,蓋浣,請築此城於孝廟朝,已有成命故也。臣之仲父,又以浣之子仁倜,曉達事務,習聞其父之言,以別郞廳啓下,率往看審,量定城基,以十四里磨鍊書啓,而南山入於城基之內,以此見之,則浣之意,蓋亦以包入南山爲宜也。臣意則前輩所見,必勝於今人,臣之必以包入南山爲可者,此也。諸議,皆以物力爲難,而事勢不可不築,則物力何可顧乎?徐徐設築,自當完役,況三城設築之物力,亦自不些,比之包入,所減幾何?南山·亭子山設墩事,臣意則未知其可,南山,水泉甚不足,亭子山則元無井泉,無水之墩,何以守之?然朝家,旣已定奪,臣不敢必立己見矣。李□□曰,舊城石築處,姑未改,而以新所築,最完固之故,舊城,所見虛疎云,雖欲改築,當仍用舊石,其工比新築,必半減矣。朴權曰,築城,旣有朝令,故臣則奉行而已。城址,若包入南山,則東西有平野,大川經於其間,不但兩水門之役甚鉅,沮洳之地,必深鑿丈餘,固築雜石後,始鋪地臺,五里之設,可敵山上城十里,極爲重難矣。前年趙泰耉,下往江都,以爲故相臣李浣,嘗言江都,必築昌字城可守云。臣與本府將校等,更審地勢,商度基址,則南山築小城,亭子山設墩臺,竝與府城而爲昌字,故尺量步數,則內城八里,南山四里,亭子山二里,合以計之,則不過十四里,比之環築,功力稍減,前領議政崔錫鼎,往見後,以此議定矣。蓋分築兩城與墩臺,則勢成掎角,守之似易,環築一城,則四面列守,甚難,小臣淺慮,此外無他矣。上曰,備局諸臣,各陳所見。李彦綱曰,臣未見其地形,利害便否,何能懸斷乎?第聞其時大臣,以南山則別築小城,亭子山則設墩臺,稟議定奪云。依當初處分,爲之,似宜矣。兪得一曰,小臣奉命,再次往來江都,而築城基址,曾無料量之事,形便利害,雖未能詳知,有內城然後,可免呼吸存亡之勢,向日聖敎至當,而此可過維持數日之計,若失天塹,則其時事變,有不可言,何可以此城爲恃乎?包築南山一款,中有平野,川水亦廣,功役甚鉅,此爲重難矣。南門舊城,則初不高築,近必傷圮,此則待秋料理,先爲改築,宜矣。金錫衍曰,上年筵中,以包南山則其間有大川,必造上下水門,如此則功役甚難,不如仍舊城改築之意陳達,其時亦以此定奪矣。今不必更議,依前分付,似好矣。畬曰,江都形勢,天塹比則外城,府城比則內城,固當先致力於天塹,而若至於退守府城,則必爲萬分蒼黃之境,府城太廣,恐非得計矣。朴權曰,府城,卽留守許秩所築,而土城則旣廣其制而改築,餘存石城,只二里,而尙不至於頹圮,先築南山小城及亭子山墩臺後,舊石城及門樓,方可始役矣。得一曰,南門近處,舊城修築之役,使江華留守·經歷董築,足以辦矣。畬曰,若干財力,不無所餘,今則功役,似不甚難矣。上曰,城小而堅,天塹失守,然後可守內城,內城必小,而堅固然後,似好矣。鎭遠曰,以定奪者言之,卽今所餘之役,舊城改築南山·亭子山築墩,此三役也。三役之中,何者當先,而亦當以何間始役乎?必有指一分付,然後可以擧行矣。畬曰,此則留守,旣爲主管之人,宜令參量其先後緩急而擧役矣。昌集曰,內城旣已始役,舊城當仍改築,以完其役,墩臺則追後築之,無妨矣。上曰,舊城不如新築,一體改築,而舊城先築,似宜矣。鎭遠曰,舊城改築,雖曰功役不多,而運不甚難,且江都年年大役,民不休息,臣於年前,亦以徐徐完築之意,有所陳達矣。浮石之役,則役夫不至多入,限今明年,連次浮石,兼令島民,休息一年,明年冬運入,則未知何如。畬曰,秋收前,不可爲之,過秋後則日短,亦不可爲,而運石則冬節爲便,姑先措備物力,待冬運石,春後始築,則體城,不過數月可完,自今經營,二月後始役,則似宜矣。鎭遠曰,大凡城役,浮石及築役,不至大段,而運石之役最難,以朴權築城時事見之,大石則二百名運入云。豈不重難乎?必欲於今冬運石,明春完築,則島民決難支堪,運石時,以軍門上番軍五六哨運入,則似好矣。上曰,冬後運石,春後築之,似宜。上番軍則不可赴役,募軍爲之,可也。鎭遠曰,城役所餘物力,米則可以支用,而錢布則已盡,自廟堂,必有劃給之擧,然後可以擧役矣。畬曰,當自廟堂,從容參量,有所劃給矣。上曰,唯。閔鎭遠所啓,戊子冬,江都內城議築時,京中軍門及各道監·兵水營,皆令扶助矣。外方營門則皆有扶助,補用於城役,而京軍門則尙無扶助之擧云。今番則使之優助,何如?畬曰,訓局則軍需,將不繼用,扶助,似難矣。錫衍曰,軍門所儲,皆是待變之物,而軍士春秋衣資及中日賞格,僅僅繼給,城役扶助,其勢誠難矣。鎭遠曰,軍門,當隨力扶助,廟堂,宜有定數分付之事矣。昌集曰,使禁衛營·御營廳,隨力扶助,則似好矣。上曰,訓鍊都監則物力不敷,似難相助,兩軍門則隨力顧助事,分付,可也。禁營謄錄
引見時,兵曹參判朴權所啓,臣在江都時,有一欲陳達之事,今始仰稟矣。江都丁丑死節人,具元一·黃善身·姜興業三人,事蹟表著,崔奎瑞之爲留守時,請錄用其子孫,具元一·姜興業子孫,旣皆錄用,而黃善身之孫懰,其時方有職名,故褒錄之典,獨不及焉,懰之子應千,今爲本府千摠,而年將六旬,他人皆蒙收錄之典,而此人,獨不得預,事涉不均,一體錄用事,分付該曹,何如?上曰,事涉不均,令該曹竝爲錄用,可也。鎭遠曰,此三人,以其時首將官死節,故尤爲表著,至配於忠烈祠,而其時哨官徐文吉,亦爲同時殉節,臣前爲留守時,因其子上言,朝家有査覆之命,故臣取考文書,則丁丑年,留守尹履之之狀啓中,備陳此人殉節時事蹟,故以此啓聞,朝家旣施旌閭贈職之典,而江都之人,尙以見漏於忠烈祠稱冤,此人子孫,與黃善身,一體錄用,何如?上曰,一體錄用,可也。
朴權所啓,江都將校久勤者,每以絶塞萬戶·權管,塞責差遣,甚非勸奬之道,臣在江都時,曾以本土邊將,隨闕塡差事,有所狀聞,而兵曹,不爲明白回啓,尙不得擧行矣。旣是保障重地,則事當別爲激勸,而或以爲,以土人爲邊將,不無弊端云,而此則不然,本土人,爲其地邊將者,若或侵虐土卒,則不但終身取怨,亦且有妨於前路,故不得不謹愼,其視外處人之來作鎭將者,似有稍勝矣。五鎭別將中,方有瓜滿處,以本土久勤者擇差,則不但有激勸之效,他境武士,必將聞風輻輳,願居其地矣。右議政金昌集曰,江都異於他處,將士久勤,大政時,非不差遣邊將,而輒送於遠惡地,此輩擧皆缺望,朴權所達,誠然矣。大抵久勤,反爲兵曹之一大弊端,各廳久勤,本司夥然,而近來漸至增衍,窠闕則窄,而久勤則多,兵判政事,例以多用久勤稱善,而臨政不能推移,至於屯監城之類,皆作落點之窠,其在事體,極爲苟簡,京軍門,新出久勤中不緊者多矣。若除不緊久勤,則邊將之窠,自有餘裕,然則江都久勤之類,雖不差送於本地,他處邊將中,亦可以擇好差遣矣。久勤一款,宜加釐正矣。領議政李畬曰,以本土人爲邊將,似必有弊,如軍餉分糶及族屬往來,豈能無撓公之端乎?李彦綱曰,禁軍之十年積仕久勤,必不免遠赴三·甲,則江都久勤,何必差送本土乎?昌集曰,本地邊將差遣,不必定爲永式,間間差送,亦何妨乎?上曰,觀其爲人,而間或差送,可也。仍爲定式,則似未妥當矣。久勤漸多之弊,大臣所達誠然,與兵判相議變通,可也。昌集曰,軍門幕屬久勤者,以其積仕之故,不問其人之賢否,隨例差遣邊將,而至於有承傳者,則絶不擧論,其中或有盡心國事,或有試射優等,而終無調用之事。以此得承傳者,反不如得受一張弓·一馬帖之賞典,以此人皆解體,其在勸奬之道,恐不如是,承傳之類,擇其表著可用者,每都目,亦爲調用,則庶可以聳動矣。上曰,受承傳之類,至死而不見用,渠則反不如一張弓之賞賜,大臣所達,誠是矣。今番都目時,雖難盡數擧用,着實用之之意,申飭,可也。兵曹謄錄
引見時,江華留守閔鎭遠所啓,船頭浦築堰後,自廟堂,以大中小戶,分等折給,使之耕墾之意,作爲節目,故其時留守黃欽,從節目,尺量割給矣。折受之民,多不能趁時起墾,而他人欲起耕,則稱以己物,不肯許給,故可墾而未墾者頗多,殊涉可駭,今宜爻周其折受文書後,令民不計多少,隨力起墾,限三年耕食後,第四年收稅時,改以大中小戶分等,一依節目,折給,宜當,聞李寅燁,曾以此意陳達云,而不出擧行條件,自備局,尙無行關知委之事,故敢稟。上曰,依此爲之,則好矣。又所啓,戊子冬,臣以備局堂上,入侍時,朴權,以罷鎭江場事,陳達蒙允,其後司僕郞廳,承命摘奸,以不可罷場之意稟目,朴權,又爲狀啓,力辨其不可,而自備局,尙未回啓,此事數年未決,故本府,多有窒礙之端,今日下詢大臣而處之,何如?上曰,鎭江場事,朴權,於筵中請罷,旣已許之,而其後,以司僕郞廳稟目之,故至今未決,此事,何如?領議政李畬曰,其狀啓,尙有之,而事須商議,然後可決,故姑未稟定矣。司僕郞廳,摘奸書啓,以罷場重難爲言,臣亦曾經司僕提調,本司,最重其場,蓋當初設立,在於孝廟朝,而意有所在,與他牧場有別,故不可輕罷,然旣以江都爲緩急依歸之所,而若以此可以得力於保障,則存亡所關,孰有大於此事者乎?江都守備虛實,果係於鎭江罷場與否,則臣未能的知,而以馬場言之,則雖罷鎭江,良馬,自有其種,非係土地,若擇水草豐饒處,移置其馬種,則何處不可産良馬乎?且江都多牧馬,故放逸作害,農民不能支堪云,此亦一弊也。鎭江場馬,依前定奪,移置他島,似無不可矣。上曰,當初欲移置于甫音島矣。右相金昌集曰,國家,以江都爲保障重地,馬場,若有害於江都,則罷之,固宜,而蓋孝廟之設此,實出於大計,故外議所以難其罷也。但馬場近處,民田甚多,而馬群逸出,蹂躪禾穀,雖加防閑,亦不能禁,此所以爲民害也。且馬防修築之役,民弊亦甚不貲,今若出給此場,則人民入居者必多,是非江都之一大助乎?當初自上,旣命出給,而其後,因司僕摘奸,以郞廳一張稟目,還寢成命,事體,則殊常矣。上曰,司僕郞廳,摘奸甫音島·鎭江場兩處後稟目,而甫音島則放馬不便云矣。朴權曰,前日罷場命下之後,李寅燁,請移牧場於甫音島,臣以江都魚産,專靠於此島,若失此島,則本府難支之意,仰達矣。其後鄭勖先,亦以不合牧場,爲稟目矣。畬曰,甫音島之不合牧場云者,以水草之不足乎?上曰,民之廬舍墳墓田畓,多在此島,故民以是爲悶云矣。鎭遠曰,昔日則甫音島居民,頗盛矣。近來凋弊,不過數十戶,若設牧場,其墳墓,廢爲耕作,則民必不能奠居,牧場之罷,蓋爲聚民,而反以害民,則豈不可慮乎?朴權曰,臣之前日狀啓中,有所陳達,而甫音島,旣如此,則司僕廢牧場,亦多有之,馬群雖難一時盡移,其中病馬及不能孶長者,上來京中,其餘良馬,移送於廢場中一處,何難乎?畬曰,三南雖多廢場,有難遠移,水原·南陽等,江華近處,豈無可移處乎?上曰,郞廳稟目中,亦有牛馬,豈不得力於緩急一款語矣。得一曰,當初許移牧場者,聖意,蓋出於重保障之地也。臣於奉使江都時見之,鎭江場馬,躙齕禾穀,民弊亦多,而但聞太僕提擧之言,移馬他島,則多有傷斃之患云。若爾則此亦可惜,而外議皆以爲,孝宗大王,有大志設此牧場云。雖未知此場之馬,果皆良馬,而深以猝然移罷爲重難,臣意,今若高設木柵,峻其防閑,俾不逸出蹂躙於民田,則似好矣。上曰,當初引見時,下敎矣。龍飛御天歌,有此語,太祖大王所御八駿中一馬,卽鎭江之産,馬種至佳,罷之重難,而江都爲保障之地,故當初特爲罷之矣。其後,見稟目有馬可得力之語,故至今不能決定矣。此場之於江都,牧場爲利乎,募民爲利乎?今當參酌其輕重,而決之矣。昌集曰,聖上,以牧馬與募民誰可爲利爲敎,以利害言之,則募民,豈不有愈於牧馬乎?以此論之,其罷否,可決矣。李彦綱曰,移馬雖重難,若有益於保障地,則司僕固多廢場,豈無可移之處乎?當初出給,似爲得宜,何可以該司一郞廳之言,定其便否乎?得一曰,江都損益,必係於牧場之罷不罷,則罷之,固可,而此場之設,其來亦久,聖祖大志之未成,人皆至今恨痛,馬政雖是小事,移罷,恐似重難矣。畬曰,江都保障言之,則牧馬與聚民,利害豈不較然乎?朴權曰,馬群放逸之弊,民不支堪,其在除民害之道,不可不罷,且若許民入居,則可容數百戶,豈不大益於保障乎?鎭遠曰,牧馬募民,利害懸絶,臣之曾前在任時,非不知此,而以此場爲國家所重,故不敢請罷矣。及至戊子下詢時,始以宜罷陳達矣。但外議多以爲,孝廟旣有大志,欲修明馬政,有此設置,則復讐雪恥,今雖難望,而此場若存,則後人,猶知當時大志之所寓,實合於愛禮存羊之義,此則義理森嚴,不可以區區利害言之,而若以利害言之,則豈不懸別乎?朴權曰,孝廟,旣已有意設場,則今難罷之云者,誠是矣。而鎭江場,不過孝廟措置中一事耳。如設置營將禁旅等事,亦可見聖祖復雪之大志,奚必以一牧場,爲愛禮存羊之比乎?畬曰,人心,每以聖祖大志之不成爲痛恨,故謂此場不可罷,然繼志述事,自有其道,不必在於一牧場之罷不罷,且雖移其場,若存其馬,則有何傷乎?昌集曰,司僕,多有廢場,當取近場移之,而混置新舊馬於一處,則馬群多傷云。舊馬數少則移置他場後,鎭江馬始爲移送,似或得宜矣。上曰,依當初定奪,牧場移設募民耕食事,分付。鎭遠曰,司僕,先定其處所,然後可以擧行矣。畬曰,牧馬可移處,令司僕更審,稟處,何如?上曰,依爲之。備局謄錄
引見時,合啓,崔錫鼎遠竄事。措辭上同上曰,勿煩。執義金栽所啓,趙泰億削奪事。措辭見上上曰,勿煩。又所啓,請前判書姜鋧,姑先罷職不敍事。措辭上同上曰,秋曹姑未推覈,觀秋曹推覈後,罪之未晩,情迹現露後,罪不止於罷職不敍,今則似輕先矣。又所啓,右參贊李墪,曾在己巳搢紳之陳疏也。與朴泰輔同議起草,則死生禍福,義無獨殊,而墪乃不思自靖之道,靦然赴職,自同平人,年前銓官,陳疏峻塞,以此見棄於淸議,仇視士類,必欲甘心,至以名義,謂之陷穽,則槪其平生,無一可觀,惟其銳意黨論,諂事權要之故,力加推輓,濫躋卿列,卒乃授之以冢宰之任,伊時物議,莫不爲駭,而乘時冒當,用意偏巧,通塞取舍,一循己私,及至臺疏旣發,聖敎嚴峻,則在墪之道,所當縮伏恭俟之不暇,而汲汲投疏,反詈言者,一則曰絶投抵之習,二則曰擊去政地,肆口憤薄,全沒廉隅,罔念公議之可畏,惟恐銓柄之或遞,及授本職,旋卽冒出,揚揚道路,略無顧忌,放肆無恥,莫此爲甚,國言喧藉,久而未已,決不可置而不論,右參贊李墪,罷職不敍。上曰,不允。又所啓,差備官隨廳書吏之定送也。姜鋧之必以李四昌·吳廷札兩人,指名替入之狀,昭載於掌吏告目之中,而四昌情節,旣已發露,則廷札之指名,亦必有其意,請令有司,一體究問,期於得情。上曰,依啓。又所啓,新除授掌令金萬胄,時在全羅道順天府任所,請斯速乘馹上來事,下諭。上曰,依啓。韓配夏議處公事,及正言李禎億上疏稟處事,亦令次官擧行事,榻前定奪。
有政。吏批,以申鐔爲兼漢學敎授,爲吏曹佐郞,金興慶爲副應敎,李彦綱爲知敦寧,李肇爲輔德,鄭一寧爲兵曹佐郞,李濂爲戶曹佐郞,宋道涵爲右通禮。郞廳李陽泰書。郞廳李景閔校正。
上在慶德宮。停常參·經筵。
下直,靑松府使李光朝,昌城府使趙泰謙。
副提學尹趾仁三度呈辭。入啓。遞差。
禮曹啓曰,太廟展謁,春秋定式擧行事,曾已下敎矣。今秋展謁吉日,以何間推擇乎?敢稟。傳曰,今月旬前,推擇,可也。又啓曰,命下矣,展謁吉日,令日官推擇,則初三日平吉,其後皆有拘忌,十一日二日,最吉云,而初三日則日子急遽,十一日十二日兩日,係是旬後,以何日定行乎?敢稟。傳曰,以初三日定行。又啓曰,今此太廟展謁時,王世子,闕門外祗迎祗送之節,當爲磨鍊擧行,而隨駕一節,何以爲之?敢稟。傳曰,隨駕,可也。
江原監司書目,江陵跡富面之五月雨雹,六月霜降,俱係變異事。
輔德李肇上疏。大槪,臣於春間,重被臺劾之後,屢叨恩除,而滓穢之蹤,不敢冒進,輒犯違傲,實出萬不獲已,不意春坊新命,又及於臣,召牌繼降,怵迫分義,不敢一向坐違,祗詣禁門之外,而顧臣情勢,不可以日月之稍久,恩命之屢辱,而有所自恕,抗顔承命。且臣母病沈篤,凜凜有朝夕難保之憂,情理煎迫,實無供職之望,玆敢悉暴情實,疾聲呼籲,乞賜矜諒,特許鐫削事。入啓。答曰,省疏具悉。爾其勿辭,救護母病。
藥房都提調以下,請對入侍時,太廟展謁之禮,七月晦間,或閏七月初生間,退行事,榻前下敎。
兼文學申鐔上疏。大槪,臣於疾病沈痼中,又蒙胄筵兼任新命,繼有嚴召,不得不强疾趨承,而才分不逮,姑不暇言,獻納李宜晚之疏,有不敢晏然冒居於榮次者,伏乞聖明,亟許遞改,以安私分,以謝人言,不勝萬幸事。入啓。答曰,省疏具悉。諫臣之疏,用意不美,何必爲嫌?勿辭察職。
明日王世子會講正時,辰初初刻。
奉敎申靖夏,待敎洪啓迪,月課連三次不作,依承傳罷職傳旨。傳曰,故犯之習,殊甚未安,只推勿罷,以矯其弊。
忠淸監司書目,槐山呈,以諮議李泰壽辭職上疏上送事。啓遞差。朝報
請對入侍時,提調閔鎭厚所啓,事雖微細,有係聖王惻隱之心,故敢達。向年武人崔順萼,以私賑爲加設同知,渠以有妨仕路,不願受帖,故朝家,依其願,使之更賑,仍有邊將承傳,而終未得官,死於京邸,臣嘗以此仰達,則特令還給同知帖矣。今又有如此事,長淵人李雲,以出身私賑加設同知,從其願還收,改以邊將承傳,而該曹,久未收用,及臣入西銓,累次訴冤,故方欲隨窠差遣,猝然中暑而死,誠可悶惻,一依崔順萼之例,同知帖竝其封贈,還給,何如?上曰,同知帖竝封贈,還給,可也。兵曹謄錄
上在慶德宮。停常參·經筵。
昧爽,有霧氣。
正言李禎億三度呈辭。入啓。遞差。
右副承旨許玧上疏。大槪,臣於直廬,忽得暑感兼患泄痢,症情危篤,無望供仕,玆將病重實狀,仰籲於仁覆之下,伏乞亟命遞改臣職,俾便調息,以尋生路事。入啓。遞差。
禮曹啓曰,藥房都提調以下,請對入侍時,太廟展謁之禮,以今月晦間,或閏七月初生間,退行事下敎矣。更令日官推擇,則今月晦前二十九日平吉,閏七月初一日初六日最吉云,此三日中,以何日定行乎?敢稟。傳曰,以閏七月初六日定行。
吏曹啓曰,承旨及臺諫有闕,政事,取稟。傳曰,明日爲之。
合啓,請門黜罪人崔錫鼎,遠竄事。措辭見上答曰,勿煩。
府啓,請前參議趙泰億削奪官爵,右參贊李墪罷職不敍事。措辭竝見上己卯科賊之妖變,實前古所未有也。擧國駭憤,至於罷其全榜者,蓋出於別樣痛懲之意,而祖宗成憲,有未暇膠守矣。無故見削之人,雖涉冤枉,處分一定,決不可撓改,而及今年久之後,遽爾還復,事體顚倒,物情未允,請還收己卯文科復科之命。答曰,勿煩。
京畿監司書目,楊州呈,以左參贊崔錫恒,病重上去不得事。啓。傳曰,卿辭至此,本職許遞事,回諭。朝報
上在慶德宮。停常參·經筵。
大司憲鄭澔三度呈辭。入啓。遞差。
假注書朴弼夢病,代以李必重爲假注書,李必重病,代以李鳳翼爲假注書。
府啓,趙泰億事,李墪事,請還收己卯文科復科之命事。措辭竝見上答曰,勿煩。
吏曹啓曰,來初六日,都目政事爲之之意,敢啓。傳曰,知道。
謝恩,右副承旨金相稷。
司書申上疏。大槪,臣於直中,得見鄕書,則老母重患暑癨,症情危篤,雜試藥物,纔得少間,而氣息綿綴,無復餘地云,臣自聞此報,精爽飛越,不能自定,不得不疾聲呼籲於仁覆之下。伏乞聖慈,俯垂矜察,亟遞臣職,俾得急時歸護,以伸人子至情事。入啓。答曰,省疏具悉。爾其勿辭,往省焉。朝報
有政。兵批,副護軍許玧,副司直二崔錫恒·尹趾仁,副司果李禎億。
禮曹啓曰,卽接昌陵·敬陵·翼陵·明陵參奉所報,則磗石峴,卽四陵來脈,而磗石築路,意有所在,則使人不得入葬於來脈之上,事理當然,而大路左右,衆塚累累,雖不可盡爲掘去,其中雙塚,直當路西正脈,且立石物,未知何年所葬,然掘鑿正脈,壓其來氣,則不可以稍遠於垓子而置之,卽以此意,入啓摘奸後,査問厥主,以爲斯速掘移之地。且磗石峴所築石片,年久頹毁,生地漸爲鑿敗,竝卽啓稟改築云,磗石改築,自當分付畿營,使之改築,而所謂直當正脈之雙塚,雖云稍遠於垓子,果至有害於來脈,則何不禁斷於當初,而到今年久之後,始有此報稟,其間委折,有不可知,然陵官所報如此,爲先發遣郞廳,摘奸後稟處,何如?傳曰,允。禮曹謄錄
吏批,以金相稷爲承旨,金相元爲正言,成孝錫爲刑曹佐郞,權尙夏爲大司憲。
上在慶德宮。停常參·經筵。
禁府啓目,朴弼基原情云云,以卒哭後不行上食,謂之古禮,本府議讞,謂之低昂在手,而其矣叔父泰翰所被之罪,移勘於其矣身爲白良結,縷縷呼籲爲白臥乎所,三年上食,旣是國俗通行之制。且有甲申筵敎,則朴泰翰之以違拒朝令勘律者,蓋出於參酌之意是白在乙,其姪弼基,擊鼓訟冤,侵斥議讞之臣,略無顧藉,已極駭然,而當初臺啓,擧其子而不擧孫,則移勘之請,殊涉猥越,擊錚內辭緣,勿施,何如?啓依允。
府啓,請趙泰億事,李墪事,還收己卯文科復科之命事。措辭竝見上新除授大司憲權尙夏,時在忠淸道淸風地,請斯速乘馹上來事,下諭。答曰,不允,下諭事,依啓。
假注書尹錫來病,代以李廷弼爲假注書。
待敎洪啓迪上疏。大槪,臣卽自直中,聞父病猝重,方寸煎灼,不能自定,玆敢略陳私懇,徑出禁扃,伏乞天地父母,特垂矜察,亟許鐫遞職名,俾得專意救護,仍治臣擅離直次之罪事。入啓。答曰,省疏具悉。爾其勿辭,救護父病。朝報
上在慶德宮。停常參·經筵。
右承旨李敏英三度呈辭。入啓。遞差。
禮曹啓曰,頃因儒疏批答下款事,令該曹卽速燒燬事,命下矣。疏中下款事,卽禮記類編,則其時卽當依聖敎擧行,而各處頒賜件,自政院收聚之際,自致遲延,今始收聚以送,故內下及頒賜,合爲一千四十五卷,竝皆付火,而弘文館藏十三件內一件,未及輸送,此一件,待其輸送,追後燒燬之意,敢啓。傳曰,知道。
備邊司啓曰,平安兵使吳重周,除授已久,遠地夫馬之弊可慮,自本司催促赴任,而方欲定日辭陛矣。忽然呈狀於本司者,至於三四次,而陳病之外,又以情勢爲言,蓋聞憲長,初有所云云,而後覺其所聞非的,至於開釋,令速赴任,而猶具舌辭不已。自本司囚其家僮,亦已累日,尙無辭朝之意,此莫非朝綱解弛廉義太勝之致,其在事體,殊涉未便,推考警責,一兩日內,使之辭朝,何如?傳曰,允。
執義金栽上疏。大槪,敢陳病重實狀,冀蒙恩遞,兼附區區所懷,以備裁察事。入啓。
掌令韓重熙啓曰,日昨前判書姜鋧罷職不敍事,推覈間姑停也。臣初欲點改措語而連啓矣。更思之則聖敎所謂推覈後,罪之未晩,情迹現露後,罪不止於罷職不敍者,誠爲允當,姑待畢査,似無不可,故遂以該曹稟處間姑停書出矣。今聞物議,多以爲非,皆謂鋧之以兩吏指名定送,旣已悉露於徐進寬之招,其事其文之說,又發於李四昌之招,雖以卽今所著者論之,請罪之擧,有不可已,而秋曹究覈,本非由於臺啓,則遽出姑停,殊非臺例云,臣於是始覺徑停之失,不勝瞿然之至,臣性本疎率,臨事做錯,旣至於此,物議非斥,固所難免,其何敢一日仍冒於臺次乎?請命遞斥臣職。答曰,勿辭,退待物論。
政院啓曰,因侍講院草記,今初九日,永昭殿秋享大祭,王世子親行時,宮官不可不備員,而弼善申慶濟,司書申,俱受由下鄕,合有變通之路,令政院稟旨擧行事,命下矣。行祭只隔數日,不可等待其上來,何以爲之?敢稟。傳曰,竝改差。
輔德李肇牌不進,依承傳罷職。
答執義金栽疏曰,省疏具悉。削黜之罰,處分得中,遠竄之論,決知過矣。凡臺啓之或靳允兪,自有所執,爾疏所云,予實未曉也。至於罷職中考之人,一倂書入,以俟裁處,自是常事,請敍之說,警飭之請,亦未可知也。爾其勿辭察職。朝報
上在慶德宮。停常參·經筵。
大司諫尹世綏,持平尹鳳朝三度呈辭。入啓。遞差。
政院啓曰,掌令韓重熙,引避經宿,殿中茶時,亦已連日,大司憲權尙夏,掌令金萬胄,持平崔慶湜皆在外,執義金栽呈辭,持平尹鳳朝呈辭。入啓。除在外及呈辭入啓外,執義金栽,卽爲牌招察任,何如?傳曰,允。
副校理洪禹瑞上疏。大槪,臣於憲臣之疏,有不可一刻晏然於職次者,玆敢露章自劾,徑出禁門,伏乞亟遞臣職,仍治臣擅離之罪,以謝臺議,以嚴邦憲事。及副修撰李澤上疏。大槪,臣於憲臣之疏,有不敢晏然於直次者,玆敢略暴危悃,徑出禁門,伏乞聖慈,遞臣職名,治臣負犯,以謝臺議,以肅朝綱事。入啓。
執義金栽啓曰,臣屢忝言地,絲毫蔑效,昨於辭疏之末,略陳憂慨之忱,竊冀有補於開張言路之萬一,聖明不諒,一倂厭薄,不少採納,旣斥以實未曉,又責以未可知,訑訑之聲音顔色,不啻拒人於千里之外,臣自愧誠淺言拙,未足以上格天心,而亦不能無憾於舍己從人之聖德也。噫,合辭之請,實循擧國之公議,而殿下,疑之以過重,兪音之閟,久拂一世之群情,而殿下,誘之以有執,至於臺論罪罷之類,不得竝擧於變通請敍之中,舊例則然,今乃混同請敍,有損事體,而殿下,亦視之以常事,惟以揮斥言者爲務,此豈平日所望於殿下者哉?臣旣承此嚴批,惶隕踧踖,方欲自列之際,又以同僚處置,承牌趨詣,而第姜鋧罷職不敍之論,臣於前席,親承聖批,辭旨允當。且待秋曹査事,益發其用奸之迹,然後別樣請罪,實合體禮,故臣亦以姑停似好之意,酬酢於僚友之間,則僚臺,亦或聞其言矣。臣何敢獨爲晏然,而有所可否於立落之際乎?以此以彼,俱難仍冒,請命遞斥臣職。答曰,勿辭,退待物論。
謝恩,輔德柳泰明,司書南道揆。
答副校理洪禹瑞,副修撰李澤疏曰,省疏具悉。爾其勿辭,從速察職。
司諫李德英啓曰,掌令韓重熙,以姜鋧罷啓之徑停,引避退待,處置歸於臣身,而第臣於日昨,與重熙同在臺廳,與聞其議,則固不敢晏然處置。且伏見金栽之疏,則以合啓之連啓稀闊,謂之事同兒戲,意欠誠實,臣於是,又不勝瞿然之至。臣之前後,以病尋單,非止一再,而至於近日憲府復科還收之啓,尤有所不安,一味縮伏,不得連啓者累日,則稀闊之責,臣實當之,其不可一刻仍冒於言地也,決矣。請命遞斥臣職。答曰,勿辭,退待物論。
弼善李世最,說書洪啓迪,牌不進,依承傳罷職。
校理權世恒,修撰洪重休,副修撰李喬岳牌不進,罷職傳旨。傳曰,只推勿罷。朝報
都政。兵批,長壽山城別將金時鳴,忠淸兵虞候趙以粹,都摠都事李喜華,同知南致熏,部將朴文彪,訓鍊判官二李震華·黃萬昌,武兼尹河,守門將姜尙輔,景福宮假衛將尹楷,訓鍊主簿鄭天奉,同知李東榮,訓鍊主簿李震華,都摠經歷李國馨,訓鍊主簿朴道常,訓鍊主簿趙命周,訓鍊判官梁彬,都摠經歷李相發,忠淸水虞候朴泰道,同知朴昌潤,九月山城別將鄭尙淵,椒島僉使李有華,廢茂山萬戶吳廷仁,阿吾地萬戶張繼益,水口萬戶韓明材,植松萬戶廉以興,靑水萬戶崔始益,訓鍊僉正李遇春,副護軍三鄭澔·李敏英·申慶濟,副司果二申·李夢相,副司正李鳳翼,副護軍尹世綏,副司直尹鳳朝,興陽監牧官金錫悌,威鳳山城別將盧挺榏,永達萬戶李順昌,潼關僉使朴英萬,溫萬戶李澤萬,京畿水使柳星樞,知中樞府事崔希卨,四山監役李竨,兼五衛將鄭思義,兼內禁衛將李汝迪,梨洞萬戶楊興弼,同知金濘仁,遮外萬戶李重昌,羅暖萬戶朴道常,楸坡萬戶蔡德潤,都摠都事張璉,訓鍊主簿韓圭,都摠都事鄭齊奎,守門將李徵槐,守門將金聖臣,部將金克觀,守門將朴東馨,副護軍李汝迪,訓鍊判官柳振馨,武兼金慶錫,武兼柳聖溥,訓鍊主簿鄭東虎,侍直高晦,訓鍊主簿金錫夏,宣傳官申光碩,習讀卞炯,守門將李東梁,武兼林斗漢,同知李世胄,武兼李震芳,守門將金成稀,武兼閔之鍊,部將崔世鵬,兼忠州營將李濟冕,全羅左水虞候田始元,加里浦僉使金壽河,慶尙右兵虞候任善初,兼五衛將成璹,兼訓鍊都正李弘述,曹司衛將趙泰興,僉知申必源,知中樞府事崔錫恒,副摠管李基夏,統制使趙爾重,平安監營中軍朴守剛,中嶺別將韓萬矩,兼五衛將韓以重,僉知李纘元,杭金僉使金溟翼,咸鏡北虞候金嗣鼎,南虞候李尙,古今島僉使崔相,多大浦僉使尹勱,兼城津僉使李升來,防踏僉使朴大梓,高嶺僉使南澤,鹿島萬戶韓震琦,開雲萬戶金重鐸,平山浦萬戶裵漢興,金甲島萬戶南鶴皐,恃寨僉使劉壽箕,寧城鎭僉使金俊華,兼五衛將許時英,忠壯衛將鄭以振,忠翊衛將魚史忠,忠翊衛將金纘,順天監牧官朴宗夏,珍島監牧官李錫祐,草芝萬戶張泰錫,都摠經歷吳達海,兼五衛將李東培,兼五衛將朴世挺,臨淄鎭僉使梁禹岌,濟物萬戶李時澄,訓鍊判官金晉後,訓鍊僉正申萬泰,習讀邊佖,廟坡權管崔福謙,江口權管曺錫昌,所非浦權管李承緖,三千伊權管李時馠,乾原權管南極老,乾川權管金鼎三,寶化堡權管金昌碩,嗭洞權管劉億齡。
禮曹啓曰,卽接成均館牒報,則今七月初七日,儒生上旬輪次,大提學金鎭圭未肅拜,大司成未差,不得爲之,今月內,無故日退行之意,當爲頉啓,而本館堂上,皆有故,不得頉啓,自本曹依例稟達,敢啓。傳曰,知道。成均館謄錄
吏批,以李命佐爲安陰縣監,韓聖一爲比安縣監,趙光命爲麟蹄縣監,具鼎明爲狼川縣監,李蓍徵爲長城府使,李熙疇爲氷庫別提,李世胄爲監察,朴尙淳爲抱川縣監,李畛爲遂安郡守,李明彦爲尙瑞直長,金命衡爲咸平縣監,申慶汝爲理山郡守,朴起祖爲高城郡守,洪時九爲穩城府使,李後說爲渭原郡守,柳星一爲定平府使,尹以泰爲三水府使,安斗齡爲茂山府使,具後翼爲富寧府使,鄭後周爲活人別提,金錫文爲陰竹縣監,沈宅賢爲南陽府使,李鳳徵爲泰安府使,都永夏爲梁山郡守,曺夏盛爲禁府都事,崔尙鼎爲掌樂主簿,兪命岳爲戶曹正郞,李錫仁爲尙瑞副直長,南崙爲龜城府使,柳泰明爲輔德,李濂爲戶曹佐郞,閔昌夏爲刑曹佐郞,洪禹齊爲司僕主簿,洪爾相爲工曹正郞,李世最爲弼善,李晚堅爲輔德,李世機爲陰城縣監,黃霨爲濟用副奉事,李世玉爲司評,韓五章爲碧沙察訪,李厚根爲金川郡守,李相休爲監察,崔宗周爲永柔縣令,崔鼎來爲金井察訪,李㙫爲大司諫,李熙疇爲典牲主簿,李明俊爲光州牧使,吳命羲爲銀溪察訪,李裕民爲忠州牧使,申璘爲居山察訪,申璲爲長淵府使,韓聖佑爲大司成,趙海壽爲廣興主簿,李眞望爲宗簿主簿,李齊尙爲刑曹佐郞,李台佐爲兵曹參知,南道揆爲司書,鄭澔爲副提學,朴聖輅爲禮曹佐郞,金始慶爲禮賓正,尹世紀爲左參贊,許玧爲刑曹參議,申銋爲京畿監司,李縡爲校理,洪啓迪爲說書,尹鳳朝爲兵曹正郞,南漢明爲刑曹正郞,趙聖復爲持平,趙道彬爲應敎,梁聖揆爲掌樂正,洪萬選爲軍資正,李萬維爲平安都事。典籍四單李格·李增祿·朴聖輅·尹東夏。以鄭洊爲禁府都事,朴思一爲奉常主簿,金壽益爲奉常僉正,柳瑍爲典籍,趙完城爲監察,權始經爲司人,徐命淵爲兵曹佐郞,李相休爲工曹佐郞,趙廷淹爲氷庫別提,李虔爲監察,朴奎祥爲掌苑別提,吳廷賓爲萬頃縣令,李重觀爲恭陵參奉,李康哲爲翼陵參奉,宋一源爲王子師傅,金世遇爲中部參奉,尹夏敎爲典設別提,崔休爲典籍,李宜相爲監察。承文博士單兪命咸,校書博士單鄭重虎,成均博士二單李顯徵·吉景祖。尹德駿爲工曹參判,洪世泰爲引儀,趙命徽爲內侍敎官,朴泰逵爲繕工假監役,閔伯基爲童蒙敎官,盧遠明爲活人別提,韓識爲典籍,權大恒爲禮曹佐郞,金演爲右尹,崔錫恒爲判尹,申世雄爲禮曹正郞。
吏曹判書金宇杭,兵曹判書閔鎭厚初度呈辭。入啓。
上在慶德宮。停常參·經筵。
下直,平安兵使吳重周,慶興府使崔瑞。
傳曰,今下弓矢,慶興府使崔瑞處,給送。
謝恩,左副承旨呂必容。
傳曰,平安兵使吳宗周,留待引見。
答參知李台佐疏曰,省疏具悉。爾其勿辭,從速察職。
玉堂箚子。大槪,請掌令韓重熙,執義金栽,司諫李德英,竝命出仕事。答曰,依啓。
有政。吏批,以洪好人爲弼善,金雲澤爲說書,兼春秋單徐命遇·李觀壽禁府都事,校書著作單朴崇古。
平安兵使吳重同,留待引見入侍時,上曰,近來京外官吏,於朝家命令,全不奉行,事之寒心,久矣。刑曹咀呪罪人孝心等,忠州罪人月心等,該曹趁不施刑,前日有特推之命矣。日者僅施一次之刑,今過累日,更無加刑之擧,在京法官,不有申飭之敎,刑與不刑,只循其意,一向緩獄如此,外方同推獄事之每致遷延,無足怪也。治獄如此,罪人何以取服乎?刑曹當該堂上,所當罷職,而姑先從重推考,當該郞官,罷職,可也。
上在慶德宮。停常參·經筵。
謝恩,參知李台佐,弼善洪好人。
罷職現告,刑曹正郞朴起祖,佐郞趙泰耆。
傳曰,史官一員待命,騎馬三匹立之,秋享大祭所內摘奸。
刑曹啓目,進士姜世胤原情云云。姜世胤則以爲,差備官李秀英,必欲以進宴稧屛次知工房吏魯碩興,題名率入,故其矣父,泛然以無任中某某吏,亦多有之,不必題名率去是如爲白遣,其矣父,元不親自分排是如爲白有矣,此則掌吏告目,秀英,旣已現納於禁府,則自本曹,姑不必擧論是白在果,世胤又以爲,易書精書,非如他用奸之事是如爲白遣,又以科製立落,元不係於易書之精麤,而自前科儒,視爲常例者,或慮有亂書落字之計也。其矣身,全昧禁令之有無,只以初試時朱草之多所差誤,不無所慮是白在如中,盧起英·吳廷札,以當次書吏,入於易書是如是白去乙,其矣身,以如或逢吾試券,則勿爲誤書,仍加詳准之意,偶然說道,仍及易書之標是白如乎,渠輩之自中傳說,實非其矣身所知是如爲白遣,又以爲,本券及朱草,試所考官及監試官所目覩也。此與割改添刪者,萬萬不同是白乎旀,易書之標言及,而至於方之圓之,初不爲之是白乎矣,俗套所拘易書一款,妄有言及問目內辭緣,惶恐遲晩是如爲白有臥乎所,其所納供,多不成說是白遣,廷札,乃是査同官隨廳書吏是白去乙,入於當次易書云者,亦非實狀是白在果,旣曰逢吾表券,則勿爲誤書,仍加詳准之意,說道是如爲白遣,又曰,仍及易書之標是如爲白乎旀,供辭末端,又以爲易書之標言及,而方之圓之,初不爲之是如爲白乎旀,其矣試券本草中,旣已圓圈,而初不爲之云者,亦不成說兺不喩,易書則元不得一字改書是白遣,亦不得墨抹是白去乙,以試券字標,謂之易書之標者,尤不成說,而慌亂中,如是納供爲白乎喩,易書精書及字標等事,旣已遲晩,則向前姜世胤所犯,不但圖寫易書而已。當此科場極嚴之日,渠以崇品宰臣之子,字標用奸,如是狼藉,宜有別樣論罪之道是白乎矣,按獄之官,法文之外,無容他辭,世胤乙良,以易書用奸者,朝官生進,邊遠充軍,勿揀赦前永停科擧之律勘斷是白遣。李四昌·盧起英·吳廷札三人段,或受易書精書之分付于世胤之文是如爲白遣,或受字標相約之言於世胤是如爲白遣,四昌則以封彌官隨廳題名以入之吏,終夜往來於易書所,請書金錫龜所受試券,持給於徵贊,與起英相與說道,考見試券字標,使徵贊請書爲白是臥乎所,三人罪犯尤重,而今以起英更推之辭觀之是白良置,四昌情狀尤痛是白乎矣,法文中,書寫書吏等代寫冒者,或朱草用奸者,竝全家徙邊,而甲子受敎中,竝皆各軍充定,公私賤則絶島限己身爲奴,則四昌·廷札·起英三人段,以此律勘斷是白乎旀。金錫龜則只聽李四昌請爲書給之言,而出給試券爲白遣,未有同謀用奸之事是如,四昌等,以此直陳,而旣已受價,冒入代寫,則當與四昌等,依法文一體勘罪,而水軍各爲奴分排時,亦當從輕重,分定遠近是白乎旀。高允乾則渠以易書應入之吏,給價代送爲白遣,洪柱夏則徵贊書出後,只爲考准,則其罪,與起英等逈異是白乎矣,不可無懲勵之道,參酌徒配爲白乎旀,徐進寬則無任書吏定送等語,本非實狀,而在下之道,不敢直言,初以虛言告達是如,更推時明白直招,則別無可罪之端,放送爲白乎旀。安徵贊則易書代書一款,初旣自服,則所當充定水軍是白乎矣,四昌招內,徵贊以爲,其文入於十日,使之持來是如爲白乎等,以同情與否,加刑究問,而今至三次,終始發明,故或有寃狀是白乎可,更推于四昌·起英,則起英以爲,今當一一直告,徵贊則在外,雖無與知之事,入往場屋後,四昌,持世胤試券,往于徵贊處,使之精書,則徵贊,亦豈不知某人試券,而精書以給是如爲白乎旀。四昌亦曰,徵贊,受書朱草時,以爲本草裨篇,何若是精書云,則雖不名言某人試券是白乎乃,豈有不知,而如是精書之理是如爲白有臥乎所,徵贊之只服代寫,而不知某人試券,如是忍杖,牢諱於三次之刑者,情狀極痛是白乎乃,在外旣無同情與知之事是如,發於起英等招辭,則不宜一向加刑,與四昌等,一體勘斷,何如?啓依允。
校理權世恒,修撰洪重休,牌不進,依承傳罷職。朝報
上在慶德宮。停常參·經筵。
假注書李廷弼病,代以李必重爲假注書,假注書李鳳翼有頉,代以金重熙爲假注書。朝報
上在慶德宮。停常參·經筵。
政院啓曰,明日崇政殿,專經文臣殿講時,命官何大臣進參乎?敢稟。傳曰,右相進參。
明日崇政殿,專經文臣殿講時,考官二,黃欽·鄭澔。參考官四,李宜顯·李台佐·洪禹瑞·鄭一寧。朝報
上在慶德宮。停常參·經筵。
政院啓曰,近日兩司官員,或在外,或呈告,或肅拜,無一行公之員,正言申思喆,除授經月,尙未署經,大政差出守令,亦未署經,連日監察茶時,且涉未安,除在外人員外,呈告人員,竝卽牌招察任,何如?傳曰,允。
傳曰,黃海監司鄭是先,留待引見。
同副承旨鄭來祥上疏。大槪,病情危惡,不得不扶曳退出,伏乞天地父母,特加怜愍,卽許遞免,以卒生成之澤事。入啓。踏啓字。
刑曹判書兪得一辭職上疏。入啓。答曰,省疏具悉。費辭自明,殊甚未安,卿其勿辭焉。
今日專經文臣殿講時,奉常奉事崔仁垕,校書著作朴崇古,典籍鄭時淑,易通,校書博士鄭重虎,承文副正字權懋經,易略。承文博士南一明,兵曹佐郞李彙晉·尹聖時,直講申混,書粗。司僕正金普澤,禮曹佐郞姜載後,詩粗,承文著作洪尙寅,詩略。
大司諫李㙫上疏。大槪,新除諫省之命,萬不近似,情地難安,尤不敢冒居於言地,承牌趨詣於闕外,玆敢露章徑退,乞蒙亟削臣職,仍勘罪狀事。入啓。
司憲府啓曰,司諫院正言申思喆,除拜已久,而尙未署經,凡臺諫署經,備三員爲之者,自是古例,而大司憲臣權尙夏,掌令臣金萬胄,持平臣崔慶湜·趙聖復,皆在外,只有執義臣金栽,掌令臣韓重熙,在前如此之時,亦有二員開坐,啓請署經之規,今亦依此例開坐署經之意,敢啓。傳曰,知道。
司諫院啓曰,正言申思喆,除拜已久,尙未署經,臺諫署經,備三員爲之者,自是古例,而大司諫李㙫上疏,入啓。獻納李宜晩在外,只有司諫臣李德英,正言臣金相元,在前如此之時,亦有二員開坐啓請署經之規,今亦依此例開坐,署經之意,敢啓。傳曰,知道。
忠淸監司書目,結城縣監崔雲龍,山訟捧招,變幻實狀,瞞報營門,事甚可駭,罷黜事。
京畿監司書目,豐德府使尹鼎和,大臣支待,多有慢忽,亦不出待,故啓罷是白如可,因大臣分付,寢止矣。卽接厚陵修理所監役所報,則所用雜物,不爲責應,全事牢塞,致令役事遷就,監役支供,亦不官給,以致下吏乞借備辦,事甚駭然,罷黜事。
慶尙監司書目,興海郡守成瑍,身病危篤,旬月之內,斷無回甦酬應之望,不得已罷黜事。
弼善洪好人上疏。大槪,臣之病勢,決無因仍供職之望,玆敢悉暴危悃,冀蒙恩遞,且於頃日臺臣兩守令停啓之事,終有所不敢泯默者,附陳委折,以備睿察事。入啓。
參知李台佐上疏。大槪,臣於直中,得聞母病添重之報,方寸慌亂,不能自定,玆敢冒死呼籲於天地父母之前。伏乞聖慈,亟遞臣職,俾得及時歸護,以伸至情事。入啓。
吏曹啓曰,承旨及守令有闕,政事,取稟。傳曰,明日爲之。
玉堂箚子。大槪,敢陳區區所懷,以備裁察事。入啓。答曰,省箚具悉。頃觀朴弼基供辭,違拒朝令,必欲角勝,誣詆儒賢,語多絶悖,予實駭惋矣。爾等箚論,極其明快,弼基,令該府定配焉。
備忘記,居首,奉事崔仁垕,著作朴崇古,典籍鄭時淑,各半熟馬一匹賜給。
文學李邦彦,吏曹佐郞朴鳳齡,文臣殿講時,稱病不進,奉敎申靖夏,文臣殿講時,自不,依承傳罷職。
答大司諫李㙫疏曰,省疏具悉。立異於合司之啓,固已未安,而至以藥院一事,謂最寃愍,尤極無嚴也。
答參知李台佐疏曰,省疏具悉。爾其勿辭,救護母病。
禮曹,冬至使拜表吉日,來十月二十九日,方物封裹,同月二十七日,推擇。啓。
下直,黃海監司鄭是先。以上朝報
上在慶德宮。停常參·經筵。
下直,定山縣監李震一,別害僉使申命擧。
假注書柳綎病,代以李光普爲假注書。
答弼善洪好人疏曰,省疏具悉。拿問,自是重發之論,而一啓卽停,安有如許臺體耶?在我無失,何至引嫌?爾其勿辭,從速察職。
左承旨兪命雄上疏。大槪,臣五朔供劇之餘,重患暑感,泄瀉兼發,委頓牀席,差歇無期。伏乞聖明,亟遞臣職,俾尋生路事。入啓。踏啓字。
忠淸監司書目,淸風府使金弘楨,受由上京,身病危重,還任無期,不得已罷黜事。
副修撰李喬岳上疏。大槪,臣於諫長之疏,有不敢晏然者,懇乞亟命鐫遞臣職,以謝臺議,以安微分,不勝幸甚事。入啓。答曰,省疏具悉。意外詆斥,不必爲嫌,爾其勿辭,從速察職。
謝恩,左副承旨金德基,同副承旨趙道彬。
執義金栽,司諫李德英啓曰,臣等,伏見大司諫李㙫之疏,則以今日合啓爲非,詆斥兩司,極其深峻,臣等不勝該然之至。夫崔錫鼎前後負犯,實無一毫可恕之端,削黜之罰,未足以懲其罪,則遠竄之請,實出於一國公共之議,至於藥院一事,聖明,旣以目覩爲敎,尙且曲意營護,一則曰只爲詬詆之資,二則曰最爲冤愍之甚,或謂之臚列捃摭,或謂之臆揣湊合,有若臺臣,迎合上意,白地做出,構誣無罪之人者然,言之無嚴,胡至於此?噫,黨習日痼,私意橫流,懲彈不嚴,國是靡定,識者固已寒心,而殿下,亦久靳允兪,公議未伸,故背公死黨之輩,挺身立幟,無所顧忌,臣竊痛之。臣俱以連啓之人,旣被其斥,何敢晏然於職次乎?請命遞斥臣等之職。答曰,勿辭,退待物論。
右承旨任胤元上疏。大槪,臣之脚病添劇,跬步難運,而此際召牌下降,嚴畏分義,曳到闕外,而咫尺天陛,無路入謝,伏乞亟遞臣職,俾得安意調治事。入啓。答曰,省疏具悉。爾其勿辭,調理察職。
京畿監司書目,楊州呈,以判尹崔錫恒辭職上疏上送事。啓。答曰,省疏具悉。卿其安心勿辭,從速上來行公。
政院啓曰,兵曹參知李台佐,親病受由出去,而判書閔鎭厚呈辭受由,參判朴權有身病,參議李壄以服制,俱未入來云,參判朴權,參議李壄,竝卽牌招,以爲推移替直之地,何如?傳曰,允。
禁府,朴弼基,尼山縣定配。啓。朝報
有政。兵批,司果三,朴世挺·韓以重·許時英,副司果三,李東培·鄭思義·李夢相,司正金纘,副司正三,尹楷·李濟冕·鄭以振,司勇睦天翊,副司勇五,韓處寧·宋一源·閔伯基·趙命徽·朴泰逵,副護軍鄭來祥,副司直兪命雄,副司正二,金重熙·李光普,兼內乘申翊夏,習讀宋時光。
禮曹啓曰,政院啓辭,昨日西陵都正煜等上疏,旣因聖敎還給,而第其中,禧陵·孝陵垓子犯葬云者,事體重大,令該曹稟處事允下矣。陵寢垓子犯葬,極爲驚駭,依例發遣郞廳,摘奸後稟處,何如?傳曰,允。禮曹謄錄
吏批,以朴熙晉爲文學,任胤元·趙道彬爲承旨,柳重茂爲淸風府使,申憲周爲興海郡守,金宗衍爲高城郡守,李台佐爲豐德府使,李相成爲兵曹正郞,林薰爲戶曹佐郞。成均博士單張宇龜,承文副正字單李命世,校書正字單趙壽達。金錫剛爲結城縣監。
上在慶德宮。停常參·經筵。
下直,金海府使蔡以章,美錢僉使裵潤廷。
假注書李必重病代,以李太元爲假注書。
政院啓曰,執義金栽,司諫李德英,引避經宿,而兩司多官,或在外,或未肅拜,或呈辭受由,無故之員,只有正言申思喆,而連日陳疏,不爲行公,卽爲牌招,使之處置,何如?傳曰,允。
檢閱宋成明上疏。大槪,臣於直中,聞母病添劇,心神飛越,情理煎迫,急於歸省,投疏徑出,伏乞聖慈,遞臣職名,俾便救護,仍命勘治臣擅離之罪事。入啓。答曰,省疏具悉。爾其勿辭,救護母病。
刑曹判書兪得一初度呈辭。入啓。只遞本職。
院啓,近來臺閣之上,疏單紛紜,行公絶少,圖便之習,已成痼弊,而昨者掌令韓重熙,正言金相元之辭單,遽爲一時捧入,臣竊慨然也。夫兩臣者,昨旣參坐,則其無情病之難强可知,況相元則出肅未滿數日,重熙則以合啓同參之人,被斥於諫臣,當爲引避,喉司之臣,非不知此,而曲循其意,猝除捧單於隔夜之間,揆以事體,殊甚未安,請當該承旨,從重推考。新除授司憲府持平趙聖復,時在全羅道萬頃縣任所,請斯速乘馹上來事,下諭。竝引嫌而退,合司之論,實循公議,費辭立異,在我何嫌?請執義金栽,司諫李德英,竝命出仕。答曰,依啓。前啓,令該曹,朴世堂門徒,三年廢祭者摘發,竝投荒裔事,停啓。
右副承旨金相稷上疏。大槪,臣於諫院,請推當該承旨之啓,有不可獨爲晏然者,玆敢走伏闕外,露章請譴。伏乞聖慈,亟遞臣職,仍治臣罪事,及左副承旨呂必容上疏。大槪,臣於諫院,請推當該承旨之啓,有不可獨爲晏然者,玆敢自列,冀蒙鐫遞,以謝臺議事。入啓。答曰,省疏具悉。爾其勿辭察職。
副提學鄭澔上疏。大槪,臣於諫長之疏,有不可晏然於職次者,敢陳難安情勢,冀蒙罷斥,以謝人言事。入啓。答曰,省疏具悉。卿其勿辭,從速察職。
京畿監司書目,廣州呈,以說書金雲澤辭職上疏上送事。啓。答曰,省疏具悉。爾其勿辭,從速上來察職。
今春夏等褒貶,鐵串僉使金益敬,中。
京畿監司書目,竹山府使沈最良,重得半身不遂之症,委頓奄奄,曠務可慮,不得已罷黜事。朝報
上在慶德宮。停常參·經筵。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏熱正熾,伏未審此時,聖體,若何?伏聞昨日入侍醫官所傳之言,自上,自數日前,有暑感之候,頭部不淸利,口味淡而水刺厭進,且時有薰熱之氣云,臣等伏不勝憂慮之至,今日與諸御醫入診,詳察症候,議定當進之藥宜當,敢來問安,竝此仰稟。答曰,知道。入診事,依啓。
掌令韓重熙,正言金相元三度呈辭。入啓。遞差。
京畿監司書目,楊根呈,以知事崔奎瑞辭職上疏上送事。啓。答曰,省疏具悉。尙方提擧,今姑許遞,卿其勿辭,上來行公。
忠淸監司書目,臣於交承査事,有不敢冒當者,乞賜處分,以重事體事,上疏上送事。啓。答曰,省疏具悉。疏辭,令該府稟處。
藥房再啓曰,臣等,入診退出後,與金有鉉等諸御醫商議,則卽今上候,比昨差勝,而餘熱未解,柴胡香薷飮,加知母·山梔炒各一錢,連進三貼,宜當云,此藥劑入之意,敢啓。答曰,知道。
左承旨金德基上疏。大槪,臣於病伏中,重被臺彈,尋單未徹,惶蹙罔措,忽伏聞聖候未寧,驚憂悶慮,他不暇顧,致疾詣闕,冒參起居之班,而耐彈行公,尤傷廉義,玆於承批之後,走出闕外,敢控危懇,兼陳卽今賤疾危惡之實狀,瀆撓靜攝,臣罪萬死。伏乞聖慈,天地父母,諒臣情勢病狀之萬分難强,亟命鐫削,以延殘喘,以謝臺議事。入啓。答曰,省疏具悉。爾其勿辭察職。
京畿儒生韓重弼等上疏。大槪,以試復設事。入啓。答曰,省疏具悉。疏辭,令該曹稟處。
吏曹啓曰,臺諫有闕,政事,取稟。傳曰,過齋戒後爲之。朝報
入診時,提調閔鎭厚所啓,新出身,今當赴防矣。曾前年近十者,雖爲除防,而無明白定式之事,當自某歲除防乎?敢稟。上曰,年過六十者,勿赴爲防,可也。兵曹謄錄
上在慶德宮。停常參·經筵。
夜一更,月食。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調提,若何?昨入湯劑,其已進服,而薰熱之候,水刺厭進等症,漸有差減之效乎?臣等終宵憂慮,敢來問安。答曰,知道。湯劑進御,薰熱之候差減,而水刺厭進,別無差勝之效矣。
假注書金重熙病,代以金濰爲假注書。朝報
上在慶德宮。停常參·經筵。
卯時,有霧氣。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?湯劑連日進服,而水刺之進,漸有差勝之效,寢睡一向安寧乎?臣等憂慮未弛,敢來問安。答曰,知道。湯劑連進,而水刺之進,比昨差勝,寢睡安穩矣。
持平崔慶湜上疏。大槪,千萬夢寐之外,柏府新命,遽下於北村待罪之中,臣誠惶隕感激,靡所容措,恩召之下,不敢稽滯,寸寸前進,昨始來伏城外,而顧臣頃年所遭,實非尋常,情勢到此,萬無趨承之望,而且臣宿患,登途添劇,飮啖專廢,精神昏瞀,以此情病,俱難自力强進,玆敢呼籲於宸嚴之下。伏乞聖明,諒臣情病難强,亟許鐫遞臣新授職名,仍命選部,勿復檢擧,以安微分事。入啓。答曰,省疏具悉。爾其勿辭,從速察職。
吏曹判書金宇杭辭職上疏。入啓。答曰,省疏具悉。卿其安心勿辭,速出行公。
左承旨金德基,右承旨任胤元,牌不進,依承傳罷職。
右尹金演,京畿監司遞來。
吏曹啓曰,承旨有闕,政事,取稟。傳曰,明日爲之。
京畿監司申銋,到界後入來。
院啓,大司諫李㙫,立異重論,已涉不韙,而批旨,極其嚴峻,儒臣臺臣,相繼辨斥,則所當趁卽自列,以俟公議,而一向引入,無意自處,揆以臺體,殊甚苟簡,請大司諫李㙫遞差。園陵事體,至嚴且重,雖一草一木之微,有不敢傷毁,況聖敎申飭,非止一再,則爲陵官者,尤當盡心守護,無負職責,而靖陵仙寢不遠之地,有數百年長養連抱之松矣。頃日入直之官,瞞報禮曹,多數斫伐,作爲棺板,或斥賣牟利,或馱送京裏,傳說喧嚷,人皆駭憤,事之寒心,莫此爲甚,不可不嚴加究覈,別樣懲治,請當該陵官,拿問定罪,其時守護及作板木手等,亦令該曹嚴査科罪。新除授正言李禎億,時在忠淸道保寧地,請斯速乘馹上來事下諭。答曰,依啓。朝報
有政。兵批,副司正景後翼·李震芳·金億,副司勇李奇寶,副護軍韓重熙,副司直兪得一,副司果金相元,副司正三,李太元·李光普·金濰。
吏批,以安弘敏爲竹山府使,校書副正字單徐鳳翼,李夏源爲司成,洪好人爲掌令,李禎億爲正言,李喬岳爲修撰,金時保爲禁府都事,李敏英爲兵曹參知,李濟爲禮曹參議,李彦綱爲刑曹判書,尹挺卿爲引儀,金宇杭爲尙衣提調。
上在慶德宮。停常參·經筵。
自辰時至未時,日暈。
大殿,政院·玉堂·二品以上·六曹問安。答曰,知道。勿爲問安。中宮殿·世子宮,二品以上·六曹問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?水刺之進,日漸加勝,而寢睡一向安寧乎?前入柴胡·香薷飮三貼,已盡於昨日,臣於今日,率諸醫入診,詳察症候,議定繼進湯劑當否,宜當,不任憂慮,敢來問安,竝此仰稟。答曰,知道。水刺之進,比昨加勝,寢睡安穩矣。勿爲逐日問安。
禮曹啓曰,禧陵垓子犯葬處,摘奸回啓判付內,莫重陵寢,有此前所未有之事,而陵官,尸居其職,終未發覺,誠極駭異,竝拿問定罪。
拿問現告,禧陵前參奉崔商鳳·鄭壽期·鄭同先·辛致復·柳遵·趙邦徵·兪岦·申尙華,靖陵奉事黃聖河。
政院啓曰,近來憲府之官,或在外,或呈辭,或未肅拜,連以監察茶時,事甚未安,除在外人員外,呈告未肅拜人員,竝卽牌招察任,何如?傳曰,允。
今日藥房入診時,湯劑停止事,及參知李敏英牌招察任事,榻前定奪。
謝恩,左承旨李壄,右承旨呂必容,右副承旨趙道彬,參知李敏英,持平崔慶湜。
合啓,請門黜罪人崔錫鼎,亟命遠竄事。措辭見上答曰,勿煩。
府啓,請前參議趙泰億削奪事。右參贊李墪罷職不敍事。己卯增廣文科追復之命還收事。措辭竝見上前判書姜鋧,爲其子科場用情之狀,已陳於前日請罷之啓,而聖敎,乃以旣已發露之後,則其罪豈但止於罷職爲敎?誠甚允當,故臣等通議姑停矣。今則査事已畢,奸狀益露,諸吏所供,已載於該吏文案中,此實聖明之所洞燭也。李四昌·吳廷札,各別嚴敎,指名定送等語,掌吏告目,直陳無隱,則以此可斷鋧用情之罪,而今聞四昌,本非無任之吏,易書書吏,亦無堂上與聞定送之規,而易書書吏盧起英,題名定送之說,及進士朱草精書詳准之言,皆出於姜鋧之口,而狼藉於各人之招,則縱肆無嚴,莫此爲甚,鋧,位至崇品,官兼文衡,而乃爲此奸巧無狀之擧,此實世道之大變,搢紳之深恥,若不審究,無以嚴科場而杜後弊,請前判書姜鋧,拿問定罪,姜世胤科場用奸,旣已承款勘罪,則當初與諸吏同謀也。萬無但擧初場之理,世胤之得捷終場,亦必有奸狀,而況世胤之策,逐條數十行,與孫命來之文,全然相似,雖間有數三字變改之處,而其爲雷同,則無疑矣。雷同見落,自是科場規例,而終乃被選,物情疑惑,久而益激,不可不明査主客,以定立落,請及第孫命來,罪人姜世胤,竝拿問査處,科文雷同,或以主客取舍,或竝置落科,自是規例,而今番增廣會試時,姜世胤·孫命來之策,雷同多至數十行,始則以雷同盡落,而終乃以額數不足,竝取,殊非科場規例,不可無警責之道,請其時試官,竝命從重推考。答曰,不允。末端三件事,依啓。
院啓,新除授大司諫朴權,時在江原道原州地,請斯速乘馹上來事下諭。答曰,依啓。
同副承旨柳鳳輝,牌不進,依承傳罷職。
吏曹啓曰,承旨有闕,政事,取稟。傳曰,明日爲之。朝報
有政。兵批,副司直李㙫,副司勇宋時光。
入診時,提調閔鎭厚所啓,禁軍所受官馬,無非駑駘,不能馳驅云,此由於司僕寺不爲擇給之致,今後則馬匹上來後,隨卽先令禁軍擇執,而以其餘用於他處事,分付該寺,定式施行,何如?上曰,令禁旅,先爲擇執事,分付,可也。司僕謄錄
提調閔鎭厚所啓,武臣堂上祿試射,以所中矢數,循次付軍職,而其中見帶他任而受料者,則矢數雖多,不爲擧論,軍門給料,本非朝家所知,雖是戶曹給料之人,所受之料,或不及於軍職料,則以此而不付軍職,殊非勸奬之本意,今後則以矢數,盡付軍職,而其有疊受者,從其厚者而給之,似宜矣。上曰,依爲之。兵曹謄錄
吏批,以趙錫命爲江原都事,兼春秋單李喜泰,韓重熙爲弼善,李晩堅爲應敎,朴權爲大司諫,申鐔爲校理,洪璛爲知義禁,金相元爲果川縣監,李壄·柳鳳輝爲承旨。
上在慶德宮。停常參·經筵。
政院啓曰,卽者,吏曹郞廳來言,今日爲政事命下,而判書金宇杭,參判李晩成,參議李宜顯,俱以病不來,不得開政云,判書·參判·參議,竝卽牌招開政,何如?傳曰,允。
副摠管成陵君極上疏。大槪,父病彌留,轉成風漸,鍼藥無效,日就危篤,人子情理,決無暫時離側之勢,宿衛輪番之地,末由替直,昨日起居之班,竟未趨參,臣罪至此,萬殞難贖。伏乞聖明,先遞臣所帶副摠管之任,俾得專意救護,仍令治臣之罪,以警百僚事。入啓。答曰,省疏具悉。卿其勿辭,救護父病。仍傳曰,遣內醫看病。
左尹金重器三度呈辭,及左副承旨金相稷再度呈辭。入啓。遞差。
大司諫韓聖佑辭職上疏。入啓。答曰,省疏具悉。卿勿過辭,從速察職。
合啓,請門黜罪人崔錫鼎,遠竄事。措辭見上答曰,勿煩。
府啓,請前參議趙泰億,削奪事。右參贊李墪,罷職不敍事。己卯文科,復科還收事。措辭竝見上仕路奔競之弊,未有甚於近來,而其中館薦之淆雜,尤甚,故年前大司成李濟,疏陳其弊,廟堂回啓,以年五十以上,有經學及通讀優等,累擧不中等,三條議薦事,定式已久,而今番大政時,泮中齋任,不遵朝家定式,一循私意,排斥衆論,議薦三望,皆是定式三條之外,除目之下,物情駭然,無不唾罵。請恭陵參奉李重觀汰去。答曰,不允。末端事,依啓。
修撰李喬岳,牌不進,依承傳罷職。
謝恩,左副承旨元聖兪。
假注書李太元病,代以姜綸爲假注書。朝報
有政。兵批,副護軍金重器,副司直金相稷,副司果蔡德潤。吏批,以尹明運爲禁府都事,尹德駿爲兵曹參判,梁重廈爲左尹,尹夏敎爲漢城判官,鄭來祥爲兵曹參議,元聖兪·金興慶爲承旨。
上在慶德宮。停常參·經筵。
下直,咸平縣監金命衡。
中宮殿·世子宮·嬪宮,藥房問安。答曰,知道。
藥房啓曰,潦炎日甚,伏未審此時,聖體調攝,若何?水刺之進,其已復常,而寢睡一向安寧乎?臣等憂慮未已,敢來問安。答曰,知道。寢睡安穩,水刺之進,日漸加勝矣。
政院啓曰,新除授同副承旨金興慶,時在忠淸道瑞山地,斯速乘馹上來事,下諭,何如?傳曰,允。
合啓,請崔錫鼎遠竄事。措辭見上答曰,勿煩。
府啓,請趙泰億削奪事。李墪,罷職不敍事,己卯文科,復科還收事。措辭竝見上
副提學鄭澔上疏。大槪,臣於憲府請推諸試官之啓,有不敢晏然者,略陳伊時委折,請伏重譴,以嚴科事,以謝人言事。入啓。答曰,省疏具悉。卿其勿辭,從速察職。
刑曹參判金鎭圭上疏。大槪,臣於文衡之任,萬千不似,恭俟駁正,而久未有聞,亦不敢一向遲徊,不暴情實,而李官劇務,旣致曠職,大庭起居,又未簉班。伏乞亟命鐫改臣本兼職任,仍勘廢禮之罪事。入啓。答曰,省疏具悉。文衡之任,實循公議,卿其勿辭,從速察職。
西城守焯等上疏。大槪,臣等,請與疏頭,同被罪罰,而四陵垓子改鑿之變,亦令摘奸,以正奸民,符同陵軍,盜葬國陵之罪事。入啓。答曰,省疏具悉。昌陵垓子內,偸葬改鑿,果如疏辭,則極可驚心,諸陵竝皆審視之說,正合予意,令該曹稟處,爾等勿待罪。
臨陽君桓辭職上疏。入啓。答曰,省疏具悉卿懇。瀅,慍怒於請罪之啓,乃於公會之中,至發悖慢之語,綱紀所關,誠極駭異,特爲罷職不敍,卿其安心勿辭,從速行公。
刑曹判書李彦綱辭職上疏。入啓。答曰,省疏具悉。曾在秋曹,奏讞詳明,今玆復授,夫豈偶然?卿其勿辭,速出行公。
全羅監司書目,谷城縣監林焜,今月十二日,身死事。
謝恩,兼春秋李喜泰。朝報
上在慶德宮。停常參·經筵。
卯時,有霧氣。
下直,慶尙左水使沈澍,平山萬戶裵漢興。
政院啓曰,因弘文館草記,下番闕直,以在京無故人,盡數差出事,令本院稟旨變通事,允下矣。政官卽爲牌招,開政差出,何如?傳曰,允。
備邊司啓曰,本司,連以堂上不齊,不得開坐矣。今日卽賓廳日次,而上候,方在靜攝中,故來會于本司,而堂上進參者,只是二員,餘皆病不進,事甚未便,除應頉外,竝牌招使之參坐,何如?傳曰,允。
假注書李光普病,代以姜必輔爲假注書。
姜必輔在外,代以黃懰爲假注書。
弼善韓重熙上疏。大槪,柏府之恩遞屬耳,春坊之除命旋下,惶感實深,情地愈蹙,顧臣才識之滅裂,疾病之沈淹,姑舍勿論,前忝非據,辜負職責,只圖自便,重速臺章,問備之劾,至及於喉司,實無顔面,復屬淸班。況今捧入之臣,終致違牌坐罷,則臣獨晏然,揚揚冒進,揆以廉義,決無是理,徊徨累日,不知所出,今始露章自列,少暴情實。伏乞聖明,亟許鐫斥,仍命選部,勿復檢擧,以謝臺議,以安微分事。入啓。答曰,省疏具悉。爾其勿辭,從速察職。
咸鏡監司書目,臣病深罪大,陳章請譴,伏承聖批,溫諭反降,惶感震越,不知所措,臣之病狀,日漸危劇,決無仍冒之勢,不得不更此瀆擾,以祈罷免事,上疏上送事。啓。答曰,省疏具悉。卿之引嫌,殊涉太過,須勿固辭,從速察職。
傳,前輔德李肇,弼善李世最,修撰洪重休·李喬岳,校理權世恒,佐郞朴鳳齡,文學李邦彦,竝敍用。
禮曹參議李濟上疏。大槪,臣之頃在藩職,釁累交積,疾病沈淹,幸蒙恩遞,獲遂生還,而所患消渴之症,更添於炎路撼頓,舁到城外,喘息奄奄,咫尺禁門,無計自致,所受密符,終至替納,方俟誅罰之加,不意春曹佐貳之命,遽下此際,驚惶震惕,不知所以自措。卽今病狀,萬無自力供仕之望,而舊穢未湔,新愆洊生,決宜刋去朝籍,俾得屛處自靖,且臣於日者,臺臣之疏斥,大臣之筵奏,尤有所萬分難安者,玆敢據實控籲。伏乞聖明,俯察衷懇,亟遞臣見帶之職,以保危喘,以治臣欺慢之罪,以嚴公法事。及右承旨呂必容上疏,大槪,臣於西城守焯等疏語,有不敢晏然者,冒陳委折,乞蒙譴罷事。及禮曹判書黃欽上疏。大槪,臣於宗臣之疏,有不敢晏然者,伏乞聖明,亟遞臣職名,仍治臣罪,以重事體事。入啓。
吏曹參議李宜顯上疏。大槪,病伏尋單中,召牌遽降,不得不力疾趨詣,而昨今以來,母病又苦,決難違離在公,自闕下陳章徑歸,臣罪尤大,乞蒙矜察,亟遞臣職,俾得專意救護事。入啓。答曰,省疏具悉。爾其勿辭,救護母病。
答禮曹參議李濟疏曰,省疏具悉。爾其勿辭,從速察職。
答禮曹判書黃欽疏曰,省疏具悉。卿其勿辭,安心行公。
答右承旨呂必容疏曰,省疏具悉。爾其勿辭,從速察職。
政院啓曰,因禮曹草記,居泮儒生,以公薦論啓事,引嫌捲堂,在前本館堂上,例有勸諭之擧,而知館事金鎭圭,大司成韓聖佑,俱未肅拜,同知館事李寅燁,呈辭受由,李墪,被論不卽入泮勸諭,令政院稟處事,允下矣。聖廟捲堂,事體至重,齋儒勸入,不容暫緩,知館事金鎭圭,大司成韓聖佑,竝卽牌招,以爲勸諭多士之地,何如?傳曰,允。
政院啓曰,知館事金鎭圭,大司成韓聖佑,牌不進,推考傳旨,今方捧入,而大司成韓聖佑,時在江上,城門垂閉,勢難入來,明朝待開門牌招,知館事金鎭圭,更卽牌招。使之劃卽勸入,何如?傳曰,允。
政院啓曰,知館事金鎭圭,再牌不進,推考傳旨,今方捧入,而齋任勸入,一刻爲急,所當更請牌招,而不但今已夜深,一日三牌,有傷事體,何以爲之?敢稟。傳曰,明朝牌招。朝報
有政。兵批,副司果李尙萬,副司正二,金永·權信建,副司猛金鼎九。吏批,以朴弼明爲工曹參判,權世恒爲副校理,閔震煥爲引儀,朴明東爲恭陵參奉,金呂重爲谷城縣監,朴鳳齡爲修撰,李喬岳爲修撰。
上在慶德宮。停常參·經筵。
下直,南陽府使沈宅賢,交河縣監趙泰壽,加里浦僉使金壽河,植松萬戶廉以興,草芝萬戶張泰錫,金井察訪崔鼎來,臨淄僉使梁禹岌。
中宮殿·世子宮·嬪宮,藥房問安。答曰,知道。
藥房啓曰,老炎愈甚,伏未審日間,聖體調攝,若何?水刺之進,比昨差勝,而寢睡一向安穩乎?臣等憂慮未已,敢來問安。答曰,知道。寢睡安穩,水刺復常矣,勿爲問安。
假注書金濰病,代以柳萬重爲假注書。
政院啓曰,當此暴暑,獄囚多滯,而金吾堂上不齊,不得開坐,事甚可慮,知義禁黃欽,同義禁兪集一·洪璛,竝卽牌招,以爲趁卽開坐之地,何如?傳曰,允。
戶曹判書李寅燁三度呈辭。入啓。只遞本職。
修撰朴鳳齡,牌不進,依承傳罷職。
掌令洪好人上疏。大槪,敢陳病難供職之狀,冀蒙恩遞,兼附區區所懷,以備裁察事。入啓。答曰,省疏具悉。尹廷舟,治郡有聲績,今玆閫任,未見其失擬,而門閥用人,實是我國之痼弊,心常慨然也。趙爾重事,所論不無意見,令廟堂稟處,爾其勿辭,調理察職。
忠淸監司書目,連山縣監金幹,啓聞促還,又呈辭狀,可見其實病,海美縣監鄭,臺彈雖停,而屢引廉隅,又難强責還任,兩邑曠官,俱涉可慮,竝只罷黜事。
刑曹參判金鎭圭上疏。大槪,主文重任,決難承當,敢矢肝膈,冀回聰聽,褒諭反降,惶蹙彌切,臣之不宜冒叨此任,參以國體私義,皆甚較然,而昨以泮儒捲堂,召牌三降,不敢每每坐違,謹詣闕下,仰申危懇。伏乞亟賜遞改,治臣前後煩瀆違慢之罪事。入啓。
政院啓曰,知館事金鎭圭,承牌來詣闕下,陳疏係是文衡辭免,再疏不得不捧入,大司成韓聖佑,又爲違牌陳疏,疏本纔已退却,推考傳旨,今方捧入,而泮儒捲堂,已至兩日,其在事體,殊甚未安,大司成韓聖佑,更爲牌招,以爲勸入之地,何如?傳曰,允。
兵曹判書閔鎭厚上疏。大槪,臣於憲臣之疏,有不敢晏然者,乞遞本職,以淸銓選事。入啓。
忠淸監司書目,藍浦驛女順禮,雷震致死事。
答刑曹參判金鎭圭疏曰,省疏具悉。日昨批辭,元非慰藉之敎,須勿過辭,安意察職。
政院啓曰,大司成韓聖佑,今又牌招不進,泮儒勸入,不容暫緩,連日召命之下,無意承詣,殊甚未安,請從重推考,所當更請牌招,而一日三牌,有傷事體,何以爲之?敢稟。傳曰,依啓。明朝牌招。又啓曰,知館事金鎭圭,疏批已下,更卽牌招,以爲勸入泮儒之地,何如?傳曰,允。
答兵曹判書閔鎭厚疏曰,省疏具悉。改正之論,殊涉過當,卿其勿辭,從速行公。
政院啓曰,知館事金鎭圭,牌招不進,泮儒勸入,尙此遷就,事體極爲未安,所當更請牌招,而一日三牌,有傷事體,何以爲之?敢稟。傳曰,明朝牌招。朝報
禮曹啓曰,卽接京畿監司粘移,則高陽郡守沈漢柱牒呈內,禧陵舊垓子內,偸葬人朱·尹兩漢,先已發覺,捉囚於京獄,而其餘四塚,一則本陵守護軍保朴辰生父所葬,一則騎兵李永己父所葬,一則本陵書員金福先母所葬,一則夏川都正置塚,故郡守馳進,多發軍人,朱哥四塚,尹哥一塚,朴辰生·李永己父葬,金福先母葬,一時掘出,卽使移出於垓子外。而夏川都正致塚,亦爲掘敗,則虛塚的實,故還塡其土云,朱·尹兩漢及金福先,則方自京司査治,更無可論。而朴辰生·李永己則囚禁於高陽云,令該曹捉來,與朴廷會等一處憑覈科斷。夏川都正置塚的實,則亦不可不問,令攸司稟處,何如?傳曰,允。禮曹謄錄
上在慶德宮。停常參·經筵。
卯時,有霧氣。夜五更,流星出五車星上,入東方天際,狀如鉢,尾長五六尺許,色赤。
下直,肅川府使成德望。
政院啓曰,知館事金鎭圭,大司成韓聖佑,今又爲牌招不進,泮儒捲堂,已至三日,而本館堂上,尙不承牌勸入,推考傳旨,今方捧入,而雖未知其情病之如何,而事體已爲未安,知館事金鎭圭,大司成韓聖佑,更卽牌招,何如?傳曰,違牌之弊,纔已申飭,泮儒捲堂,宜速勸入,而知館事金鎭圭,大司成韓聖佑,或再疏承批,或辭疏批下之後,一向違召,無意出肅,其在事體,殊極未安,從重推考,更卽牌招,以爲泮儒勸入之地。
備忘記,近來士大夫,以荐違召牌,爲高致,罔念不俟駕之義,事之寒心,固已久矣。昨因政院啓辭,金吾堂上,竝命牌招矣。三人一時違牌,雖未知情病之如何,而分義所在,豈容若是?殊極未便,知義禁黃欽,同義禁洪璛·兪集一,竝從重推考。
傳曰,民部劇地,長官不宜久曠,政官卽爲牌招,開政差出。
政院啓曰,金吾久未開坐,滯囚可慮,昨日三堂上,一時違牌,至有特推之命,知義禁黃欽,同義禁洪璛·兪集一,竝卽牌招察任,何如?傳曰,允。
政院啓曰,卽者大臣,送言于本院曰,泮儒捲堂,已至屢日,而知館事金鎭圭,大司成韓聖佑,連日違牌,尙未勸入,事體極爲未安。同知館事李墪,方在被論中,李寅燁身病實重,他無推移之路,李寅燁同知館事之任,姑宜變通,卽以此意入啓云,大臣之意如此,何以爲之?敢稟。傳曰,今姑改差。
罷職現告,刑曹判書兪得一。
謝恩,修撰李喬岳。
傳曰,守禦使李寅燁處,遣內醫看病。
刑曹參判金鎭圭上疏。大槪,嚴旨之下,震怖罔措,謹詣闕下,悉陳賤臣之所當懲創,叔父之所嘗固辭者,以備照燭,仍及泮儒捲堂勸入之在例不可替當,以嫌不可冒參之由,伏乞亟許臣所辭,使免爲越例冒嫌之事,仍治臣累違嚴召之罪,竝幸公私事。入啓。
政院啓曰,大司成韓聖佑,再牌不進,推考傳旨,今方捧入,而一日三牌,有傷事體,待明朝牌招,新除授同成均李晩成,卽爲牌招,以爲泮儒勸入之地,何如?傳曰,允。
答刑曹參判金鎭圭疏曰,省疏具悉。三疏祈免,已涉太過,而旣不可否,則別無嫌礙之端,卿其勿辭,宜速察職。朝報
有政。兵批,司直二,李寅燁·尹趾仁,副司直金重器,司果三,金相稷·李㙫·兪命雄,副司果三,任守幹·李邦彦·蔡德潤,副司正姜綸·柳萬重,副護軍三,尹淑·柳㵑·李汝迪。吏批,以沈啓賢爲恭陵參奉,姜聖復爲造紙別提,韓以原爲海美縣監,李翊文爲連山縣監,訓鍊提調崔錫恒,濟用監提調崔錫恒,繕工提調崔錫恒,李晩成爲同成均。
上在慶德宮。停常參·經筵。
平安監司書目,平壤等十二邑,自七月初,至十三日四日,不幸大雨,連日暴注,江水之大漲,挽近所無,而水災之慘,大抵同然,山峽之田,洗滌無餘,水邊之地,沈沒覆沙,坪野田畓,累次沈水,盡爲消融,木花段,靑房盡落,殆無餘存,言念民事,罔知攸措。而至於寧邊等十四邑之人物,渰死十七名,壓死三名,平壤等五邑之家舍,沈水漂沒者,三百二十五戶,事極驚慘,而永柔之雹災,事係變異事。
政院啓曰,大司成韓聖佑,今又違牌,推考傳旨,方爲捧入,而泮儒捲堂,已至四日,尙未勸入,揆以事體,極爲未安,大司成韓聖佑,更爲牌招,知館事金鎭圭,同知館事李晩成,亦爲牌招,以爲泮儒勸入之地,何如?傳曰,允。
假注書姜綸病,代以李廷弼爲假注書。
禮曹,行司直李寅燁,當日卒逝云,自今日,二十四日至,停朝市,弔祭乙良,依法例擧行爲白乎矣,禮葬段,時未復舊,棺槨役軍,令該曹題給,何如?啓依允。體國誠深,勞瘁成病,輾轉沈綿,慮念未已,昨日遣醫診視,繼頒湯劑,實出於欲其生之意,而豈意一夜之間,凶問遽至耶?以公輔之望,未及大拜,追念悼惜,不覺涕下沾衣也。其令該曹,喪需葬需,優厚題給,而擔持軍,亦令兩道題給,各別顧視,以表予意。
政院啓曰,大司成韓聖佑,再牌不進,知館事金鎭圭,同知館事李晩成承牌來到闕下,亦爲陳疏退去,觀其措語,雖不無情病之緊歇,而原疏,因停朝市,旣已退却,泮儒勸入之命,已過四日,尙未擧行,其在事體,殊極未安,竝從重推考,今日日勢已暮,待明朝更爲牌招,何如?傳曰,近來國綱解弛,分義掃地,逋慢成習,前後申飭之敎,終歸無益之空言,事之寒心,孰有大於此哉?知館事金鎭圭則與無端違牌,似有間焉,而大司成韓聖佑,旣無情勢之難安,而日事違召,牢臥不起,泮儒捲堂,已至四日,而尙未勸入,不但事體之未安,分義所在,安敢乃爾?此而不論,無以振肅頹綱,大司成韓聖佑罷職。今聞同知館事李晩成疏槪,上款元非引嫌之事,而下款決不可參涉云者,不無所執,有難强迫,兼帶同知館事改差,明日政官牌招開政,差出其代,與知館事金鎭圭,一體牌招,以爲勸入泮儒之地。朝報
上在慶德宮。停常參·經筵。
自昧爽至辰時,有霧氣。
黃海監司書目,谷山呈,以忠義衛崔承田,及牽去牛隻,今月初九日,雷震致死,事係變異事。
備邊司,守禦使,尹世紀·金宇杭·崔奎瑞。
謝恩,同成均鄭澔。
政院啓曰,大司成李大成,旣有只推勿罷之命,更爲牌招,以爲泮儒勸入之地,何如?傳曰,允。
忠淸監司書目,尼山呈,以判府事尹拯,上疏上送事。啓。答曰,省疏具悉卿懇。今玆月廩,寔出優待,至於儒罰,元非過重,則還收之論,實是意外,卿其須體至意,安心勿辭領受,從容就途。仍傳曰,遣史官傳諭。
大司成李大成,再牌不進,依承傳罷職。
政院啓曰,大司成李大成,再牌不進,罷職傳旨,今方捧入,而卽者成均館官員,以同知館事意,來呈草記,而觀其措語,則以爲,大司成李大成,旣有只推之命,令本院牌招,以爲同議勸入之地云,草記則以停朝市,不得捧入,泮儒勸入之事,一向遷就,何以爲之?敢稟。傳曰,大司成旣已罷職,同知館事,勸諭,可也。朝報
有政。兵批,文兼李秀英,知中樞府事洪受瀗,楸坡萬戶李震華,衛率沈玹德,池洞別將禹之儉,副司果四,尹世綏·南就明·申慶濟·崔恒大,副司正李廷弼,副司猛趙哲明,副司果申。吏批,以鄭澔爲同成均,李大成爲大司成。
上在慶德宮。停常參·經筵。
下直,開雲萬戶金重鐸,濟物萬戶閔時澄,金甲島萬戶南鶴皐。
政院啓曰,今日,乃賓廳日次也。兩司當爲入侍,而大司憲權尙夏,掌令金萬胄,持平趙聖復,皆在外,執義金栽,持平崔慶湜呈辭,掌令洪好人未肅拜,無推移入侍之員,除在外外,呈告未肅拜人員,竝卽牌招,何如?傳曰,允。
文學朴熙晉辭職上疏。入啓。答曰,省疏具悉。爾其勿辭察職。
成均館官員,以同知館事意啓曰,命下矣。臣以爲,夜雖已深,成命之下,不敢遷就,故卽今招集齋任及諸生,則守僕來告,齋任一人,元不行公,齋任一人,與諸生十二人,時在齋中,其餘不參公薦儒生七八人,出在泮村云。臣使之一齊來會,問其捲堂之由,則齋任兪勉基則對以臺諫,以公薦不公論之故,不敢晏然,果爲捲堂云,出泮諸生李柱明等則對以生等,當初以公薦不公,不參圈點,元無捲堂之意,故生等出泮云,臣謂從前齋任,曾無以公薦被論,有所捲堂之擧,卽今聖明,爲慮空齋之久,已命勸入,分義所在,不可不還入之意,再三敦勉,而齋任及諸生,必欲各陳所懷,敬聽聖批而後,可以還入云。齋任及諸生,各陳所懷,有異常例,臣旣獨承命,且無同議之員,不敢擅斷,何以爲之?敢稟。傳曰,更爲勸入。
謝恩,掌令洪好人。
忠淸監司書目,淸風兼任丹陽呈,以大司憲權尙夏,辭職上疏上送事。啓。答曰,省疏具悉卿懇。風憲之任,不宜久曠,朴弼基之誣辱儒賢,極爲駭異,故已有定配之命矣。此等悖慢之說,何足掛齒?至於衣資食物,寔出惠養之意,卿其安心,勿辭領受,宜速登途,以副予意。仍傳曰,遣史官傳諭。又書目,鎭川縣監趙相忭,莫重儲置米,無一石留庫,爲先罷黜,其罪狀,令攸司稟處事。
傳曰,大臣·備局堂上引見。引見時,大提學金鎭圭牌招察任事,及奉敎申靖夏,待敎洪啓迪敍用事,榻前下敎。韓配夏事,令次官備二員回啓事,及宗廟秋展謁,以開月望後退定事,榻前定奪。
謝恩,刑曹參判金鎭圭。
同知李宇恒,平安兵使遞來。
京畿監司書目,高陽呈,以校理李縡,辭職上疏上送事。啓。答曰,省疏具悉。爾其勿辭,宜速上來察職。
成均館官員,以同知館事意啓曰,更爲勸入事,命下矣。招集居齋儒生兪勉基等,及出泮儒生李柱明等,傳諭聖敎,再三勸入,則李柱明等以爲,當初捲堂,元不知其妥當,今此聖敎諄複之下,齋任若爲還入,則生等之意,區區所懷,雖未登徹,分義所在,別無不可入之端。兪勉基等以爲,聖敎雖如此勤摯,而生等所懷,不得上徹,暴白無路,雖一日十諭,決無還入之望云,臣以聖敎,累次勸諭,使之還入,則其在諸生之道,不當一向撕捱之意,縷縷開諭,且捲堂,事體重大,臺論旣發之後,齋任所當引嫌,自處則可也。而思不及此,乃爲此無前之擧,今此聖敎敦勉之下,又復牢執不回,事甚未安,多般勸諭,而無意還入,莫重食堂,累日虛曠,殊涉悶慮,以臣拙訥辭語,萬無開諭之理,何以爲之?敢稟。傳曰,捲堂之擧,終涉太過,更爲開諭勸入,可也。
禮曹啓曰,宗廟秋展謁,以開月望後退定事,榻前定奪矣。展謁吉日,令日官推擇,則閏七月十七日十八日爲吉云,兩日內,以何日定行乎?敢稟。傳曰,以十七日定行。
成均館官員,以同知館事意啓曰,臣奉承聖旨,傳諭于諸生,則以爲,縷縷聖敎,開釋無餘,其在分義,不敢一向撕捱,謹當還入食堂云,故臣亦罷出之意,敢啓。傳曰,知道。
引見時,掌令洪好人所啓,臣於病伏中,竊有區區愚見,敢將芻蕘之說,附陳冀免之章,及承聖批,已極悚蹙,而繼伏見重臣疏本,則反以臣所論,引爲辭免之端,至謂之意慮之所不及,有若臣言之全出差爽者然,救解廷舟,盛加揚詡,或謂之素有膽力,奮不顧身,或謂之門閥履歷,何所不可?臣於是,竊不勝訝惑焉。夫閫臬爲任,委寄旣重,地望自別,前後鄕陬單寒之族,雖有才具者,循序調進,則間或有之,而至若廷舟之處地,則決知其不可也。設令廷舟,稍有好身手之譽,以是而謂之有膽力則過矣,以是而謂之奮不顧身則汰矣,此等題目,俱是所稱道於古名將者也。今廷舟,果有是乎?至於以門閥稱廷舟,臣亦以謂意慮之所不及,而昔漢之王符,晉之裵秀,其先,固望族,而終不敢推轂於搢紳,則廷舟之先祖門閥,亦不必論也。且其混歷淸選,資級恰峻之狀,臣亦索言,豈重臣,未及細究臣疏,而反以此爲伸救之證耶?除目之下,物情喧嚷,有口皆言,雖輿儓下賤皆曰,某也亦爲閫帥,至以相訾嗤,今重臣,亦豈無所聞?而乃以竊喜得人等語,贊揚太過,臣竊慨然,仍伏念,人物之甄選至繁,一己之聰明未周,用舍之際,設有所失擬,此無足怪也。爲言官者,採拾公議,隨聞論列,亦不害爲可否相濟,而何重臣之不念此義,費辭辨明,至於此耶?草草數語,旣不足以有槪淵衷,反招重臣非斥之言,又承過當之聖敎,臣誠一倍惶隕,靡所容措,而病狀沈痼,縮伏累日,今承召命,始乃自列,所失尤大,以此以彼,俱難仍冒於臺次,請命遞斥臣職。上曰,勿辭,退待物論。
正言申思喆所啓,臣本無似,濫叨言地,久未署經,縮伏經月矣。日者,以同僚處置,猝承召牌,黽勉詣臺,而適見朝紙,掌令韓重熙,正言金相元之長單,遽爲一時捧入,喉司所爲,誠甚未安,故略示規警之意,而得見弼善韓重熙之疏,張皇論辨,辭氣不平,有若臣知其情病之難强,而故爲論啓者然,臣不勝訝惑,繼之以慨然也。夫臣之向日之啓,不過欲存體例而已。此則聖鑑亦已俯燭,臣不必疊牀,而第兩臺辭單之猝然許捧,喉司之臣,難免率爾之失,則循例問備,有何可怒?而承宣終自坐罷,重熙,今又以駭恨等語,顯示譏切之意,此豈始慮之所及乎?因一微事,致此紛紜,臣之情勢,難安甚矣。有何可晏然於臺次?而適緣病甚,今始自列,所失尤大,請命遞斥臣職。上曰,勿辭,退待物論。
引見時,領議政李畬所啓,近來紀綱解弛,尠有恪勤奉職者,牌不進之弊,屢勤聖敎,而愈往愈甚,實爲未安,備局堂上洪萬朝,啓下之後,已至經年,一不參坐,每有牌招,但以違牌爲事,萬朝,非有情勢之難安,疾病之難動,而必欲規避,略不動念,其在事體,豈容如是?臣意則宜命罷職,以示警責之意矣。上曰,召不赴,事體未安,從重推考。朝報
引見時,領議政李畬所啓,東萊府使狀啓,以爲差倭,以信使時節目講定事,請送渡海譯官,而取考謄錄,乙未·辛酉兩年,則因問慰譯官還來,付送節目,壬午則無問慰譯官入去之事,故幹事差倭及信文迎候差倭出來時,齎來節目,今不必別送譯官,以貽渡江之弊云,取考禮曹謄錄,則果如萊伯狀啓,依此施行,似當矣。上曰,依爲之。又所啓,海西詳定,前監司則以爲,民情胥悅,而臣等所聞士民之言,則大不然矣。本道舊來賦役,煩重不均,民不支堪,詳定之役,蓋出於此,故臣意,欲就其窒礙處,更加櫽括而施行之,新監司,練達吏事,故擢授以送,而欲以備局堂上李寅燁·閔鎭厚兩人,使之主管其事,往復商確矣。不幸寅燁則死矣。以鎭厚爲海西詳定主管堂上,凡其節目之不便者,今與道臣,通議講定似宜,故敢達。上曰,依爲之。又所啓,東萊府使權以鎭狀啓,以爲館倭,以公作米事爲請,限盡之後,每請退年,殊甚可惡,而今番則信使,旣將入去島中,所費不貲,特爲許給爲宜云,臣意,馬島生理,專賴此米,在國家柔遠之道,不宜絶其生理,且以利害言之,公作木一疋,定以十二斗米,亦不爲過矣。公作米之許給,初出於特恩,仍成規例,限滿之後,輒請退限,朝家,每累度堅執,然後始許之,不免反致損於國體,若終不可不給,則初不必靳固,故乙酉年,臣退還鄕家後,朝家,以公作米事,有所下詢,其時朝議,謂不可更退限,故臣敢陳其不然矣。其後聖敎,令許退五年,而不敢復有希冀之意,使之嚴加約束矣。到今群議以爲,雖過十年退限,亦無不可云,此則大有違於前日處分之意,今以信使時,糜費爲言,特爲許給五年,以示寬大之意,其後更議處之似好,此事欲於筵中稟定,不卽回啓矣。右議政金昌集曰,信使入去時,島中糜費甚鉅,彼旣藉此爲言,此亦以此,爲辭許之,恐無所妨,而備局諸宰之意,亦皆以爲可許,或云可限五年,或云可限十年,而十年則太遠,限以五年,似宜矣。畬曰,詢問諸臣而處之,何如?上曰,備局諸臣各陳所見。刑曹判書李彦綱曰,公作木之以米代給,初出於一時特恩,而因以爲例,年限旣盡之後,輒又有請,其習固可惡,此朝廷所以持難者也。然以木折米,其價不至過濫,前頭信使之行,島中所費又多,則限四五年條,許給無妨矣。吏曹判書金宇抗曰,以木作米,本非過濫,島倭,皆仰哺於我國信使,今又入去,限以五六年,許給無妨矣。禮曹判書黃欽曰,旣已約束之後,每請退年,其習可惡,而每每曲許,亦有損於國體,然今番渠亦有所執矣。年條則雖未知可定幾年,而許給無妨矣。彦綱曰,馬島形勢,非我國公米,無以聊生,其在待遠人之道,不宜永塞其責矣。上曰,島倭專恃此米,乃其命脈所關也。旣已限年之後,固不可以渠之有請,太無限節,而今則適當信使之行,其所爲請,不無所執,限五年許給則好矣。又所啓,自前漂海人,例待我國使行,順付以送,而今番則特定通事以送,與前有別,然此等事,旣無別爲謝恩之事,皇曆齎咨官入去時,分付承文院,預爲咨文付送,何如?上曰,分付爲之,可也。畬曰,昨年使行,見失咨文,而不加罪責於使臣,此事亦當一體稱謝,使之預構咨文,一時付送於皇曆齎咨官之行,何如?上曰,一時付送,可也。又所啓,曾前信使時,譯官,多以言語之生疎,不能善爲周旋,差倭以爲,今番則必須擇送爲言云,而司譯都提調徐宗泰,送言於臣等,以爲倭語曉解者,絶無其人,而其中自前任事者,或被罪,或在喪,尤難推移,或放釋,或起復,差送事,須稟達變通云。以軍旅事言之,或起復從軍,或戴罪自效者,有之,卽今譯官善倭語者,猝難更得,似當有變通之道矣。昌集曰,戴罪從事,自前旣多有之,亦有在喪者起復差送之例,而雖是譯官之類,起復似爲重難,罪名雖重,姑爲放釋差送,似愈於起復矣。上曰,在罪籍者幾人耶?畬曰,堂上則崔尙㠎,堂下則韓重億,在喪者則韓後瑗·朴再昌矣。上曰,被罪者,差送,可也。彦綱曰,崔尙㠎則以渡海時事,萊府狀啓中,至有梟示之語,朝廷減律定配,其後權以鎭,更爲狀聞,以爲尙㙫,與差倭符同,不傳書契云,罪名如此,不宜遽釋,而使行帶往之譯舌,終難其人,則似或有變通之道矣。畬曰,果與差倭符同,則固爲難赦之罪,而若是輕罪,則何可比論於起復乎?以被罪者差送,若猶不足,則雖起復,恐亦不可拘矣。上曰,被罪者當定送,而其數若不足,則觀勢爲之,似好矣。黃欽所啓,齋陵·厚陵·長陵蟲損木,因筵中定奪,本曹郞廳,知數以來後,厚陵·長陵木,令畿營,待農歇定役夫斫置事,旣以草記稟定,前頭當依此擧行矣。第念前判書兪得一所達,園陵長養之木,隨用隨斫,事體未安云者,誠極合當,而卽今長陵蟲損木,在陵上稍遠處者,多至一千二百餘株,厚陵蟲損木,亦六百餘株,雖曰稍遠,係是一局之內,則千餘株之木,一時亂斫,斧斤之聲,必將狼藉,其爲事體之未安,殆有重於從略斫用之時,且旣斫之後,不爲一時運去,則積置一款,亦似難處,下詢于大臣而處之,何如?上曰,大臣之意,何如?畬曰,陵木一時斫伐,使斧斤之聲狼藉,固爲未安,而旣斫後不爲取用,仍以腐棄,則不必費力斫置,使度其容入而斫之,其餘則留之,似宜矣。昌集曰,此因通津移邑所用,而有此議也。通津所用,固非緊急,而江華用處方緊,量其容入之數,先斫以給,似宜,若皆一時盡斫,積置致朽,則終歸無用,一時斫伐之際,斧斤之聲,自不免狼藉,果涉未安,禮判之言,是矣。上曰,陵寢雖曰稍遠,一時斧聲狼藉,至爲未安,量入斫用,宜矣。欽曰,旣以量入斫用定奪,則何陵木先斫乎?厚陵木,蟲損已久,長陵木,蟲損不久云矣。畬曰,旣從其所用許斫,則宜以其所欲得者,許之矣。昌集曰,量度江華遠近而定之,似合矣。上曰,依彼所請,而許斫,可也。欽曰,曾前軍門及江都,斫去陵木時,無告由一節云,而今則自臣曹,主管擧行,不可無告由之擧,未知何如?上曰,告由一節,何如?畬曰,旣往陵木,許斫於軍門時,未知其告由與否,而臣意則告由,似宜矣。彦綱曰,以事體言之,似當有告由之節,第自前陵內樹木,如有逼近於陵上,有害於莎草者,則告由斫伐,例也。而今此蟲損木之斫伐,蓋以許用於營造之役,而不專爲有益於稚松之長養,則告由一款,恐或難於爲辭矣。上曰,陵上樹木斫伐時,例爲告由,而此則異於是,告由之際,難於爲辭之說,得宜,不必告由也。備局謄錄
引見時,右議政金昌集所啓,頃者,進宴後推恩事條款,旣多有落漏者,故更此煩達,丙戌年,士族年八十以上,常漢年九十以上,通京外加資,婦女,無加資之事,賜以米肉矣。今番則旣寢加資之命,只朝士二品年七十以上,別賜衣資米肉,堂上三品則文臣曾經實職,武臣曾經牧·府使,南行曾經四品實職者,及常漢年九十以上,賜以米肉,而朝士之四品以下,至士人之年八十以上者,旣不得加資,則似當得參於米肉,而彼此不及,獨爲見漏,似涉不均,一體賜以米肉,何如?上曰,依爲之。禮曹謄錄
禮曹判書黃欽所啓,本曹郞廳,以各陵垓子及來脈摘奸事,纔已出去矣。垓子自有定界可辨,而來脈則曾無禁葬之令,且山脈多有難辨處,故摘奸郞廳,願先定來勢遠近以去云,而臣不敢擅定。夫昌陵後龍則流靑峯起伏,平地突起,而爲四陵主山,雖以泛眼,可以易知,而非如此陵分明處,則有難斷定此事,宜有一番酌量定限之道矣。上曰,何〈如〉?領議政李畬曰,此難預度,而主脈後起伏處,術家謂之咽喉,此爲所忌,然咽喉來脈,亦有遠近之不同,有難一槪論也。右議政金昌集曰,凡山形不一其規,不可以步數遠近臆定,所見處則禁斷,宜矣。畬曰,禮曹郞官方以摘奸出去,諸陵來脈,豈皆犯葬乎?若有犯處,則須便令禮官,率地師往審,可知當禁與否,今不可預定矣。上曰,不可不一番酌定,而有難懸度,見禮郞書啓後,遣地師,看審定限,宜矣。欽曰,地師之說,亦有未可准信者,臣意則主龍後,或一節或二節,酌定設素,則民知所定矣。畬曰,禮官來後可定,有難預度矣。上曰,然。欽曰,各陵垓子,因山後,都監堂上摠護使,看審定界,宜有文書,而本曹,曾無文籍可以憑考者,今若分付各陵參奉,自陵後主山,至東西南北,與間方相距,步數或里數,詳加審察,備納收錄,報本曹作爲冊子,以爲憑考之地,似合事宜,而事無前例,不敢擅自爲之,故敢達。上曰,所達似好,依此之,宜矣。禮曹謄錄
上在慶德宮。停常參·經筵。
自昧爽至辰時,有霧氣。
江原監司書目,原州呈,以獻納李宜晩辭職上疏上送事。啓。答曰,省疏具悉。前疏所論,非出公心,而今又費辭相較,良可異也。
假注書黃懰出使,代沈尙鼎。
假注書柳萬重出使,代李必重。
吏曹口傳政事,奉敎單申靖夏,待敎單洪啓迪。
謝恩,奉敎申靖夏,待敎洪啓迪。
政院啓曰,昨日掌令洪好人,正言申思喆,引避退待,處置已至經宿,兩司除在外外,呈告人員,竝牌招,何如?傳曰,允。
持平崔慶湜啓曰,庸陋如臣,猥受言責,心竊慨然於近來仕路之奔競,賢關薦剡之淆雜,有所論列,而得蒙兪音矣。泮中儒生,以此不安,至有捲堂之擧,緣臣一言,致此鬧端,縮伏私次,以俟結末,此際召牌辱降,不敢坐違,黽勉趨承,而第臣當初論劾,亦非泛然,蓋欲遵朝家之令甲,矯士習之痼弊,則爲泮任者,所當引咎自處之不暇,而乃反冒入賢關,相率捲堂,欲以驚動震聽,脅持臺臣,如許士習,臣所未聞也。然臣之所執者,欲伸朝令也。所論者,欲斥私意,而只緣臣之疲軟,致有此無前之駭擧,顧臣情地,不可一日晏然於職次,請命遞斥臣職。答曰,勿辭,退待物論。
執義金栽啓曰,日昨僚臺,以恭陵參奉李重觀汰去事,簡問于臣,故書送謹悉,論啓蒙允矣。旋聞泮儒,因此起鬧,至有捲堂之擧,臣不勝駭然之至,近來公薦之不公,已成痼弊,圖囑圈點,全沒廉隅,太學首善之地,反爲躁競之場,識者之寒心久矣。一番規正,烏得免乎,而今泮儒等,不思自反之道,爲此無前之擧,雖因聖敎,復入食堂,而當初捲堂,實由臣啓,則臣何敢晏然於職次乎?請命遞斥臣職。答曰,勿辭,退待物論。
司諫李德英上疏。大槪,臣情病俱劇,尋單縮伏之中,以同僚處置,召牌降臨,嚴畏分義,謹詣闕下,而卽伏見獻納李宜晩之疏,其所侵詆,愈往愈甚,不得不略暴危悃,仰瀆宸嚴,伏乞鐫削臣職,以安私分,以謝人言事。入啓。
京畿監司書目,水原呈,以兵曹參判尹德駿辭職上疏上送事。啓。答曰,省疏具悉。卿其勿辭,從速上來察職。
答司諫李德英疏曰,省疏具悉。臺言不公,何必深嫌?爾其勿辭,從速察職。朝報
上在慶德宮。停常參·經筵。
下直,忠州牧使李裕民,忠淸兵虞候趙以粹,防踏僉使朴大梓,抗金僉使金溟翼。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。藥房啓曰,老炎猶酷,伏未審此時,聖體,若何?伏聞醫官金有鉉·崔萬尙等所傳之言,王世子,自五六日前,微有暑感之候,頭疼煩熱,寢睡不安,食飮厭進,臣等不勝驚慮之至,卽與諸醫,入診後議藥宜當,敢來問安,竝此仰稟。答曰,知道。無事矣。
政院啓曰,兩司多官,連爲引避,處置歸於諫院,司諫李德英之外,他無在京行公之員,而昨日辭疏批下之後,旋卽尋單,卽爲牌招,使之處置,何如?傳曰,允。
南溪君洪璛再度呈辭。入啓。只遞同義禁。
弼善韓重熙上疏。大槪,臣以難安之迹,叨此難冒之職,猥上辭本,未蒙矜許,尋單縮伏,方切惶隕,不意此際,召牌降臨,嚴畏分義,不敢坐違,僅僅趨伏禁扃之外,而才具旣難堪承,病狀亦且深痼,至於情地之臲卼,尤無一分冒出之望,前疏所陳,略擧梗槪,聖鑑想已俯燭,而日昨諫臣之避,又添臣難安之一端,咫尺天陛,末由入謝,臣罪至此,益無所逃,乞削臣職,仍治臣辜犯,以安愚分,以嚴邦憲事。入啓。遞差。
藥房再啓曰,臣等,與諸醫入診王世子症候,退出後,與諸醫商議,則卽今脈度尙數,煩渴厭食等症,一樣無減,柴胡香薷飮,加石膏煆二錢,知母·山梔炒各一錢,連用三貼,以爲淸熱和解之地,宜當云,此藥卽爲劑入之意,敢啓。答曰,知道。
校理申鐔上疏。大槪,臣於直中,得見諫臣之疏,其所侵詆,不翅尋常,在臣廉義,決不可晏然冒據於榮次,不得不留疏徑出,伏乞聖慈,亟命鐫削臣職,仍治臣擅離禁直之罪,以謝人言,以警具僚事。入啓。答曰,省疏具悉。筵對本意,予所詳知,意外侵詆,何必爲嫌?爾其勿辭,從速察職。
院啓,引嫌而退,當初疏論,意在愼惜,重臣非斥,不必深嫌,一時規警,非有他意,情外之言,在我何嫌?欲矯弊習,正得臺體,泮儒起鬧,何足爲嫌?請掌令洪好人,正言申思喆,持平崔慶湜,執義金栽,竝命出仕。答曰,依啓。
京畿監司書目,楊州呈,以戶曹判書崔錫恒辭職上疏上送事。啓。答曰,省疏具悉。度支之長,不宜久曠,卿其安心勿辭,從速上來行公。
慶尙·忠淸道幼學郭景斗等上疏。大槪,敢陳崔錫鼎類編悖謬之狀,及洪胄亨不可被停之由,裹足千里,冒萬死呼籲於宸嚴之下事。入啓。答曰,省疏具悉。噫,尹判府事,養德山林,夙負重望,獨非禮遇之儒賢,而爾等,何敢恣意譏詆若是耶?昔年不以儒臣待之之語,乘此機會,必欲更售,予決不可墮其術中也。至於還收儒罰,是豈儒生之所敢指揮也?日者,憲臣還收之論,大欠公平,予實怪訝,而爾等相繼紛紜,此豈爾等之心也?噫,論議無益於國事,雖在廷之臣,好論議之人,予甚不取,況爾輩,安敢乃爾?朝家處分,大公至正,然後可以服人心,今玆疏語,未滿一哂也。
謝恩,說書金雲澤。朝報
上在慶德宮。停常參·經筵。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。藥房啓曰,伏未審夜來,聖體,若何?王世子患候,湯劑進服之後,頭疼煩渴厭食等症,益有差減之效乎?臣等不勝憂慮,敢來問安。答曰,知道。無事。王世子症候,已言于醫官矣。
府啓,請參議趙泰億削奪事,右參贊李墪罷職不敍事,己卯文科復科還收事。措辭竝見上答曰,勿煩。
兵曹判書閔鎭厚上疏。大槪,敢陳情勢難安,才分不逮之狀,乞遞本職及新兼惠廳之任事。入啓。答曰,省疏具悉。卿勿過辭,安心行公。
副校理洪禹瑞上疏。大槪,病劇垂死之中,昨承庚牌之召,嚴畏分義,進伏闕下,陳章未徹,轉身無地,不得不扶曳就直,而症情越添,危兆疊見,實有汚穢淸禁之慮,冒萬死哀籲於天地父母之前,冀蒙恩遞,俾得及時調治,以尋生路事。入啓。答曰,省疏具悉。爾其勿辭,調理察職。
左參贊尹世紀上疏。大槪,新除將任,以臣病狀,實無堪承之望,治疏乞免之際,嚴召荐降,嚴畏分義,不得不趨詣闕外,而臣之病狀,如右所陳,竟未祗赴,逋慢之罪,益無所逃,乞收成命,仍治臣罪,公私萬幸事。入啓。答曰,省疏具悉。卿其安心勿辭,從速行公。
觀象監,自昧爽至辰時,有霧氣。夜一更,流星出天中淡雲間,入南方天際,狀如拳,尾長二三尺許,色赤,光照地。啓。朝報
上在慶德宮。停常參·經筵。
下直,金川郡守李厚根,梁山郡守都永夏,銀溪察訪崔洗金,鹿島萬戶韓震琦。
大殿·世子宮,政院·玉堂問安。答曰,知道。勿爲問安。中宮殿·嬪宮,藥房·政院·玉堂問安。答曰,知道。世子宮,藥房問安。答曰,知道。藥房啓曰,蒸炎日甚,伏未審夜來,聖體,若何?王世子患候,頭疼煩熱厭食等症,其有差減之勢,而寢睡亦如何?前入湯劑,昨日盡服云,今日臣等,與諸醫入診,詳察症候,議定繼用之藥宜當,不任憂慮,敢來問安,竝此仰稟。答曰,知道。無事。世子患候,已言于醫官矣。勿爲入診,問于醫官議藥,亦勿逐日問安。再啓曰,卽伏問入侍醫官金有鉉·崔萬尙等所傳之言,王世子患候,寢睡安穩,食治頗勝,頭疼煩熱等症,亦已差歇,而但脾肺脈尙似洪數,餘熱姑未盡退,前用柴胡香薷飮,依前加入,加用二貼,宜當云,此藥劑入之意,敢啓。答曰,知道。
府院,請趙泰億削奪事,李墪罷職不敍事,己卯文科復科還收事。措辭竝見上答曰,勿煩。
禮曹判書黃欽上疏。大槪,臣於囚人椅之供辭,有不敢晏然者,玆乃罷坐退還,乞遞金吾兼任,使許多罪囚,無至積滯,公私不勝幸甚事。入啓。答曰,省疏具悉。囚人供辭中云云,殊未可曉,而於卿少無可嫌,安心勿辭,從速行公。
刑曹判書李彦綱,參議許玧上疏。大槪,卽伏聞囚人椅之供辭中,有詆斥之語,不可以原供之未徹,有所晏然於職次,玆敢陳疏自列,請遞臣等之職,以謝人言,以安微分事。入啓。答曰,省疏具悉。椅之爲言,何足深嫌?卿等勿辭,從速行公。
政院啓曰,近緣金吾堂上不齊,久未開坐,獄囚多滯,事甚可慮,同義禁兪集一,連呈辭疏,不爲行公,觀其措語,以其從姪岦,方在囚繫中,勢難議讞爲嫌,此係法外,原疏不得捧入,而禁府開坐,不容遲緩,同義禁兪集一,明朝牌招察任,何如?傳曰,允。朝報
政院啓曰,頃日引見時,因大臣陳達,前頭信使之行,在謫譯官崔尙㠎·韓重億等,當定送事,下敎矣。放送傳旨,啓下後,方可擧行,何以爲之?敢稟。傳曰,放送可也。備局謄錄
上在慶德宮。停常參·經筵。
下直,竹山府使安弘敏,高城郡守金宗衍,北評事吳命恒,抱川縣監朴尙淳。
謝恩,同副承旨金興慶,副校理權世恒。
掌令洪好人啓曰,臣伏見嶺·湖儒生郭景斗等疏本,則以臣擅停洪胄亨御罰還收之啓,大加非斥,不比尋常,臣於是,竊不勝瞿然也。停論委折,向臣啓辭中,旣已備陳,伏想聖明,亦或俯燭,今不必更爲架疊說話,上以瀆擾天聽,下以呶呶辨明,以傷事體,而第其怵戚忌護等說,俱涉不韙,何其言之抑勒驅脅,若是其深刻耶?夫臺閣與士論,本自有不同者,屢啓而停,亦不無意見,若謂之率爾,則臣亦無辭自解,而至於此等題目,則實是萬萬意慮之外,誠可笑而不足辨也。雖然,旣被其無限侵詆,其不可蹲冒也,決矣。且臣所論尹廷舟事,只欲愼惜名器,澄汰殽雜,公議所激,略陳愚見,而非斥踵至,終亦自列矣。及見重臣再疏,則强從已見等句語,顯示譏詆,又伏聞大臣筵奏,則至謂之臺言,實未曉也。筵席語祕,雖未得其詳,而臣之不安,則非一端矣。宜卽詣臺自列,而數日以來,病狀危劇,今始來避,所失尤大,以此以彼,俱難仍冒於臺次,請命遞斥臣職。答曰,勿辭,退待物論。
右議政金昌集箚子。大槪,病廢職事,冀蒙斥退事。入啓。答曰,省疏具悉卿懇。有疾未參,別無所傷,卿其須體至意,安心勿辭,從容善攝。仍傳曰,遣史官傳諭,遣御醫看病。
護軍金重器辭職上疏。入啓。答曰,省疏具悉。卿其勿辭,調理察職。仍傳曰,遣針醫看病。
右副承旨趙道彬辭職上疏。入啓。答曰,省疏具悉。爾其勿辭,調理察職。
領議政李畬箚子。大槪,病甚,停廢次對,乞蒙譴免事。入啓。答曰,省箚具悉卿懇。有疾未參,別無所傷,卿其體予至意,安心勿辭,從容善攝。仍傳曰,遣史官傳諭,遣御醫看病。
京畿監司書目,楊州呈,以戶曹判書崔錫恒辭職上疏上送事。啓。答曰,省疏具悉。卿勿固辭,須速上來行公。朝報
成均館官員,以同知館事意啓曰,今七月初七日,儒生上旬輪次,今月內無故日,自禮曹曾已啓達矣。大提學金鎭圭,方在陳疏中,大司成時未差出,不得爲之之意,敢啓。傳曰,知道。成均館謄錄郞廳李陽泰書。郞廳李景閔校正。
上在慶德宮。停常參·經筵。
中宮殿·世子宮·嬪宮,藥房問安。答曰,知道。藥房啓曰,夜雨生涼,伏未審聖體,若何?王世子患候,煩熱厭食等症,益加差歇乎?前入湯劑,已盡於昨日,臣等與諸醫入診,詳察症候,議定繼用當否,不任憂慮,敢來問安,竝此仰稟。答曰,知道。無事。世子患候,已言于醫官矣。再啓曰,臣等,率諸醫,王世子患候入診,退出後,與諸醫商議,則皆以爲,卽今諸症,幾盡差愈,雖有夜間泄候,朝來亦已止息,湯劑不必繼用,今姑停止,連用辰砂益元散,宜當云。此藥五貼劑入之意,敢啓。答曰,知道。
司諫李德英三度呈辭。入啓。遞差。
副提學鄭澔上疏。大槪,臣於鄕儒疏批,有不敢晏然者,玆敢冒死呼籲,冀蒙重譴事。入啓。答曰,省疏具悉。卿其勿辭察職。
府啓,請前參議趙泰億削奪官爵事,右參贊李墪罷職不敍事,己卯增廣復科之命,還收事,措辭竝見上引嫌而退,停論之後,前旣引避,則鄕儒之斥,豈復深嫌?疏奏之俱非大段,不可以此輕遞言官,請掌令洪好人出仕。答曰,不允。處置事,依啓。
吏曹啓曰,臺諫有闕,政事取稟。傳曰,明日爲之。
下直,陰城縣監李世機,水口萬戶韓時才。朝報
傳曰,今下弓矢,水口萬戶韓時才處給送。
上在慶德宮。停常參·經筵。
下直,順天府使成碩夔。
政院啓曰,吏曹郞廳來言,今日爲政事命下,而判書金宇杭,陳疏入啓,參判李晩成,參議李宜顯,俱以病不來,不得開政云。參判李晩成,參議李宜顯,竝卽牌招開政,何如?傳曰,允。
吏曹判書金宇杭辭職上疏。入啓。答曰,省疏具悉。卿其安心勿辭,調理察職。
禁府啓目,粘連。觀此姜鋧所供,則多與刑曹推覈時,各人招辭,相左是白乎乃,揆以事體,不當一一究覈,而招辭中,旣曰禮曹書吏處,以精書詳準之意,率口言及云矣。癸亥承傳內,科場罪目凡六條,竝邊遠充軍,而其一條,卽符同易書用奸者,所謂用奸,實指符同易書,而非謂別有他端也。今此姜鋧所犯,係是符同易書,則一從受敎之外,無他可擬之法文矣。位至崇班之人,施以充軍之律,事體重大,上裁何如?啓。事係科場,一番拿問,在所不已,此所以卽允臺啓也。査事方張,疑端未露,此臺批中,有徑先之敎也。今則究覈已畢,無他端而不過曰,朱草精書詳準而已。場屋立落,不係於朱草精麤兺不喩,予任使姜鋧久矣。謹愼可尙,決非爲子用奸,欺罔君父之人,而臺啓中,乃目之以奸巧無狀,意在搆罪,何以服其心乎?頃年安垕,以豫出策題事就吏,予察本情之無他,參酌處分矣。今此姜鋧,視垕差輕,而亦不宜全無責罰,削職放送。
府啓,趙泰億事,李墪事,己卯復科還收事。措辭竝見上答曰,勿煩。
京畿監司書目,高陽呈,以應敎李晩堅辭職上疏上送事。啓。答曰,省疏具悉。爾其勿辭,從速上來察職。朝報
有政。兵批,武兼全以天,副司直李德英,副司果韓重熙,副司正二,沈尙鼎·李必重,都摠都事梁彬,武兼金重九,訓鍊主簿車萬壽,武兼李世弘,訓鍊主簿崔東溟,城津僉使崔文徵。吏批,以尹世紀爲同義禁,李肇爲副應敎,洪受瀗爲判尹,禹錫圭爲鎭川縣監,申靖夏爲說書,李夏源爲弼善,柳泰明爲司諫,金相稷爲工曹參議。
上在慶德宮。停常參·經筵。
中宮殿·世子宮·嬪宮,藥房問安。答曰,知道。藥房啓曰,霖雨支離,伏未審日間,聖體,若何?王世子患候,今已快愈,而食治寢睡,皆得復常乎?臣等憂慮未已,敢來問安。答曰,知道。無事。世子患候,幾盡差愈矣。勿爲問安。
假注書柳萬重書啓,臣承命馳往于忠淸道淸風黃江面,大司憲權尙夏所住處,傳宣聖批,則以爲,臣於所叨新除,不惟情勢之萬萬難冒,積病將死,實無趨承之望,敢上辭本,冀有所矜察,而惟其逋慢之罪,萬殞難贖,席藁田廬,恭俟誅罰之加,不意聖度天大,恩旨隆重,至遣近侍,遠來傳宣,十行絲綸,開諭諄切,臣是何人,敢膺是數?奉讀以還,不覺感涕之縱橫也。臣以草茅賤蹤,猥辱誤恩,前後所蒙,罔非踰涯,而及至今日,異渥愈加,臣非木石,寧不感鏤,臣犬馬之齒,已至懸車,雖不敢冒昧就列,以犯古聖之明罰,至於一別天闕,固是耿耿之丹衷,而第臣毒瘧之餘,久患暑泄,十餘日來,諸症交劇,終夜廢睡,口絶粒米,元氣澌盡,轉動須人,危喘懍懍,望斷回蘇,以此病情,豈有一分承命之勢哉?寵命虛辱,罪戾益增,惶怖震越,不知所達云矣,敢啓。傳曰,知道。
右議政金昌集初度呈辭。入啓。傳曰,不允批答。
執義金栽,持平崔慶湜啓曰,臣等,以削職罪人姜鋧拿問定罪事,論啓蒙允矣。卽伏見禁府議處判付傳旨,則至以臺啓,意在搆罪,何以服其心爲敎,臣等不勝悚駭,繼之以慨然也。夫鋧之爲其子,符同易書之狀,出於前後諸吏之招者,不啻狼藉,國言喧嚷,輿情憤激,則凡處臺閣之任者,其可無執法之論哉?易書之吏處,精書詳準言及之事,雖以鋧之供辭觀之,亦不能自掩,而吳廷禮·李四昌之指名定送二句末句,圓方字標之相約,意態綢繆,情節敗露,則雖欲不謂奸巧無狀,其可得乎?臣於只就已成之文案,擧實論啓而已。何嘗有一毫搆罪之意,而殿下,疑之至此,其於待臺閣之道,何如哉?藉曰科場立落,不係於朱草之精麤,則世胤初場之文,何以發覺於考官,而終至拔去,癸亥受敎中,何故符同易書,直謂之用奸,而斷以邊遠充軍之律,國家,又何以立法防禁,至此之嚴耶?如是而曲加容恕,則日後無窮之弊,有不可勝言也。夫用意搆罪於無罪之地者,從古索性宵人之所爲,而殿下,無端加之於臣等之身,以鋧之符同下吏,縱恣無彈,而奬之以愼謹,以臣等明據文案,準法論罪,而斥之以搆罪,臣等未知殿下此擧,果可以服人心乎?臣等之意,只在於嚴科法杜私逕,而反被情外之嚴敎,無非臣等平日言行,不能交孚於君父之致,將何顔面,冒居於臺閣之上乎?請命遞斥臣等之職。答曰,勿辭,退待物論。
平安監司書目,辭職上疏上送事。啓。答曰,省疏具悉。卿勿固辭,從速察職。朝報
兵曹啓曰,傳曰,開月旬前,親臨觀武才事,分付兵曹事,命下矣。觀武才吉日,令日官推擇,則開月初六日初七日平吉,初八日爲吉云,以何日定行,而處所則定於何處乎?竝此仰稟。傳曰,以初六日定行,而處所,定於春塘臺,可也。禮曹謄錄
上在慶德宮。停常參·經筵。
下直,狼川縣監成孝錫,廢茂山萬戶吳廷仁,阿吾地萬戶張繼益,靑水萬戶崔始益,朱乙溫萬戶李澤萬。
傳曰,今下弓矢,靑水萬戶崔始益,朱乙溫萬戶李澤萬,阿吾地萬戶張繼益,廢茂山萬戶吳廷仁等處給送。
禮曹啓曰,親臨春塘臺事,命下矣。自前春塘臺時,例以文臣與儒生輪回,庭試對擧,而丁亥三月,以文臣對擧,今番則儒生庭試當次,以此磨鍊擧行乎?敢稟。傳曰,依爲之。
政院啓曰,昨日,執義金栽,持平崔慶湜,引避退待矣。本府無故之員,只有掌令洪好人,今又呈辭,處置經宿,事甚未安,掌令洪好人,卽爲牌招,使之處置,何如?傳曰,允。
右議政金昌集初度呈辭不允批答,王若曰,纔上引疾之疏,憂念方深,繼尋丐閑之章,控辭何遽。肆勉卿股肱之義,用敷予心腹之言。惟卿,訓襲家庭,望隆山斗。器局峻整而濟之以寬和,風度凝嚴而兼之以醇粹。粤自策名登朝以後,每篤忠君憂國之誠。斂避華要,難奪謙挹之操履,歷摠機務,益著敏達之才猷。所以循一國之群情,爰畀宅百揆之丕責。協四曹五公之望,予喜得同休共戚之臣,際千載一時之期,卿不殫鞠躬盡瘁之義。陳經立紀,允矣朝野之揚聲,整笏垂紳,巍然廊廟之增重。不幸駭機之抵隙,久致家耄之遜荒。跡滯郊坰,萊公無起樓臺之地,心懸禁闥,范相有處江湖之憂。縱雅趣自樂其優閑,而寡昧幾切於思想。肆當霖雨之思作,更許台鼎之秉勻。玉鉉增輝,廷臣賀潞公之再入,赤舃初返,衛士喜司馬之重來。廈氈疇咨,何患庶績之叢脞,廟堂端委,允爲百僚之楷模。夫何仰成之辰,乃有釋負之請。勞瘁已甚,縱或榮衛之損傷,艱虞政殷,詎宜輔相之休退。朝論日益橫潰,匪卿則無以調娛,國綱日益隳頹,匪卿則無以振肅。卿豈罔念乎盡節,予實無樂乎爲君。追念先卿,尙記疇昔之感夢,眷顧王室,勉繼前人之效忠。情志交孚,有何不安於心者,遜辭斯切,此豈所望於卿乎?進退不輕,固知安危之攸係,精力尙旺,毋以疾病而爲辭。亟回若浼之心,須盡共貞之道。於戱,任之專信之篤,惟當協心而濟艱,顚不扶危不持,胡忍斂身而求退?玆不多誥,宜斷來章。所辭宜不允,故玆敎示,想宜知悉。知製敎李澤製進
司諫李允文上疏。大槪,薇垣亞席,地望自別,決非衰劣,所可承當,曾在本院,妄有論列,屢被擠陷,事實未暴,以此釁累之蹤,尤難復入臺地,玆陳難冒之勢,懇乞亟削職名事。入啓。答曰,省疏具悉。爾其勿辭察職。
禮曹啓曰,親臨春塘臺試才時,以儒生對擧事,旣已命下矣。自前儒生對擧,或以試才第二日,或以終日設行矣。今則以何日爲之?而來辛卯式年監試初試,來月初八日,當爲開場,與春塘臺試期相値,勢將差退監試初試日子矣。何以爲之?竝此仰稟。傳曰,依啓。終日設行宜矣。又啓曰,今此親臨春塘臺,大駕出還宮時,王世子,闕門外祗迎祗送之禮,當爲磨鍊於節目中,而隨駕一節,何以爲之?敢稟。傳曰,隨駕可也。
府啓,趙泰億事,李墪事,己卯復科還收事。措辭竝見上竝引嫌而退,據法論啓,深得臺體,意外嚴敎,何必爲嫌?請執義金栽,持平崔慶湜,竝命出仕。答曰,不允,處置事,依啓。
慶尙監司書目,星州牧使李彦維,以身病受由,上京醫治,而聞其所患,已成鶴膝風,未見分效,末由還赴,不得已罷黜事。
玉堂箚子。大槪,臣等,於日昨鄕儒之疏批,竊有憂慨之忱,略貢瞽說,以備裁察事。入啓。
傳曰,召對爲之。召對入侍,承旨金興慶,玉堂洪禹瑞·李喬岳,假注書李必重,史官洪啓迪·宋成明。
傳曰,玉堂箚子,出給政院。
傳曰,幼學洪胄亨,侵侮儒賢之罪,決不可停擧而止,郭景斗之承望臺臣風旨,必欲排擯而後已者,誠極駭異,侮賢之罪,決不可不正,竝定配。
今日召對時,副校理洪禹瑞,修撰李喬岳,副修撰李澤,削奪官爵,門外黜送,同副承旨金興慶罷職事,下敎。
院啓,臣卽伏聞今日召對,有玉堂陳箚三臣削黜,入侍承旨罷職之命,臣竊不勝驚愕,繼之以慨然也。筵席語祕,雖未得其詳,蓋因玉堂箚中論議一款,有此無前過中之擧云,夫黨習日痼,久爲亡國之根柢,豈徒聖上之所深惡?實亦群下之所共憂歎,則爲今日臣子者,苟非病風之人,寧有以論議,勸導君上者乎?箚中所陳,不過欲聖上,分別其是非而已。雖以其所引先正先儒之言觀之,可知其本意,而特辭不達意耳。有何一毫他意於其間哉?且承旨所達,亦出匡救之忱,而聖明,疑之太過,威怒遽震,經幄喉司之臣,聯翩被罪,迸出闕門,氣像不佳,聽聞俱駭,此豈平日所望於殿下者哉?請亟命還收陳箚三臣削奪官爵門外黜送,入侍承旨罷職之命。答曰,勿煩。
備忘記,洪禹瑞·李喬岳·李澤等,輕君父護私黨,極其縱恣無忌,削黜之罰,不足以懲其罪,竝遠竄。
政院啓曰,臣卽者承牌,趨詣直廬,伏聞今日召對時,有玉堂陳箚諸臣削黜,入侍承宣罷職之命,臣竊不勝驚悚,繼之以憂歎也。夫玉堂三臣之箚陳本意,槪出於有懷畢陳之義,而承宣之欲效匡救,乃其職耳。在聖上包荒之度,固宜優容寬暇,而不少徐究,天怒荐震,前席未罷,嚴譴遽加,經幄喉司之臣,相繼迸出,景象愁慘,聽聞驚駴,此豈平日所望於殿下者哉?噫,朝論橫潰,如水益深,黨習日痼,必將亡國而後已,此非特聖上之所深惡,亦群下之所共勉戒,則彼數臣者,夫豈有一毫他意於其間乎?此不過陳列之際,辭不達意而已耳。臣未知淵衷,緣何激怒,而迫蹙摧折,乃至於此耶?臣職在近密,目見無前過中之擧,方欲繳還之際,又有此洪禹瑞等三臣遠竄之命,至以輕君父護私黨爲敎,臣尤無任驚怖錯愕之至,一箚才上,本情未暴,而猝然加之以人臣之極罪,實有歉於大聖人不以是罪人之道,豈料聖明之世,有此擧措也。臣憂愛所激,惶恐敢啓,請加三思,還收玉堂三臣遠竄,入侍承旨罷職之命。答曰,勿煩。
備忘記,玉堂箚語,極其縱恣,萬萬痛心,而喉司臺閣,相繼救解,極可寒心,右副承旨趙道彬,正言申思喆,竝罷職。
吏曹啓曰,臺諫有闕,政事取稟。傳曰,明日爲之。
政院啓曰,卽伏見備忘記,有右副承旨趙道彬,正言申思喆,竝罷職之命,臣不勝驚愕之至,玉堂箚語,殊甚謬戾,誠如聖敎,而至於三臣,一時遠竄,殊非聖世景象,入侍承旨,前席還寢之請,本非深罪,而亦被特罷,實涉過中,故喉司之繳還,諫臣之爭執,體例之所不可,而已至於竝罷,半夜禁門,蒼皇迸出,臣恐殿下此擧,終歸太過也。臣待罪近密,不容泯默,玆敢瀆擾,伏願聖明,小霽雷威,還收右副承旨趙道彬,正言申思喆,罷職之命。答曰,勿煩。
京畿監司書目,水原呈,以兵曹參判尹德駿,病重上去不得事。啓。傳曰,還下送。
禮曹啓曰,來辛卯式年監試初試,差退日子事,旣已草記定奪矣。令日官推擇,則八月內,無故之日絶少,監試初試,以八月二十日推擇,故諸科初試,次次退定,原粘目中,付標以入之意,敢啓。傳曰,知道。
召對時,上曰,玉堂箚子,誠極駭然矣。箚中所論三件事,始則以勿以論議爲無益爲言,次及洪胄亨停擧事,及鄕儒郭景斗疏批中,不以儒臣待之之敎,而予意,豈以直言正論,爲無益於朝廷哉?只以吹毛求疵,互相黨伐,無益於國,故用是慨然矣。古人之戒子弟,必曰無好黨論,未有以論議,導其子弟者,至於洪胄亨疏,則藏頭爲說,故似有指斥尹判府事之語,而猶有所未審,姑不發說矣。及見館學疏,則果符予之所疑,參酌停擧矣。臺臣還收之啓,誠是千萬意外,人君處分,必隨時曲循,合於時議,然後可乎?告君之辭,所當白直,而郭景斗之疏,極其奸詐,玉堂之官,右鄕儒而斥批旨,極爲無狀矣。尹判府事,不以儒臣待之者,果是兩相所達,而戊寅年間,儒疏批答中,以推而上之朝廷,不當爲敎,其後益加禮遇,擢置輔相,故不敢侵斥矣。近者,燒燬禮書,是非已定,此亦足矣。而特以名在講確之故,乘此機會,更欲排擠,此豈公心乎?世道日下,黨習漸痼,朝廷無寧靖之日,人君所當裁抑之不暇,其可從而崇長之乎?仁·孝兩朝,痛斥黨議,處分嚴截,故臣下罔或放恣,如此論議等事,未敢有陳箚之人,予雖柔弱,玉堂諸臣,何敢無忌憚若是乎?爾輩,本來好論議,論議必至於亡國,國亡之後,更於何地論議乎?不可不痛懲其罪,玉堂陳箚諸臣,削奪官爵,門外黜送。同副承旨金興慶曰,聖敎至當,而玉堂箚子,非敢欲救郭景斗,聖批,至提昔年不以儒臣待之之言爲敎,有乖於敬大臣之道,故有所云云,求其本情,豈有他意,伏乞還收玉堂三臣削黜之命。上曰,身居玉堂,而導君上以崇長論議,承旨何敢救解乎?宜請遠竄,而乃有此還收之請,專出於護黨之習,仁·孝兩朝,裁抑黨論之時,何敢如是耶?入侍承旨罷職。朝報
兵曹啓曰,取考近年觀武才規例,堂上·堂下武士,及各廳軍官閑散武士等,竝爲初試試取,而禁衛·御營·訓鍊都監·軍兵·禁軍等,亦自本軍門,只入格者入參矣。今亦依此擧行乎?敢稟。傳曰,依爲之。禁衛營謄錄
上在慶德宮。停常參·經筵。
下直,豐德府使李台佐。
禮曹,來辛卯式年文武科初試,九月十五日,雜科初試,同月二十五日,推擇啓。
副校理權世恒上疏。大槪,臣母病勢,暴臻危域,晝宵扶將,煎熬罔措,而昨夕召牌之下,不敢違傲,來就禁直,達宵耿耿,坐而待朝,臣之情理,萬無一刻淹直之勢,敢申疾痛之號,徑出禁門,乞賜鐫遞,俾得專意救護,仍勘臣擅離之罪事。入啓。答曰,省疏具悉。爾其勿辭,救護母病。
右議政金昌集再度呈辭。入啓。傳曰,不允批答。
副提學鄭澔三再呈辭。入啓。竝遞兼帶。
玉堂箚子。大槪,亟寢陳箚儒臣削黜遠竄,覆逆承宣特罷之命事。入啓。答曰,省箚具悉。爾之頃年一疏,語極不韙,而朝家滌瑕牽復,則所當感激圖報,而不此之爲,終始甘心於黨論,肆然陳箚,極力伸救,萬萬痛惋也。
判尹李光迪辭職上疏。入啓。答曰,省疏具悉。卿其勿辭,從速行公。
刑曹,洪胄亨井邑縣,郭景斗淳昌郡,定配。啓。
政院啓曰,臣等,卽於申退之後,伏聞召對時,因玉堂箚子,天怒遽震,陳箚三臣削黜,入侍承旨,竝命罷職,入夜嚴旨屢下,三臣終至遠竄,覆逆承旨,論啓臺臣,相繼特罷,處分過當,景象愁慘,比如疾雷,震疊於俄頃之間,而萬物摧傷,無復生意,臣等,誠不意以殿下明聖仁恕,當此側席勵政之時,激惱於一事,輾轉層加,致有此無前之過擧耶?玉堂箚語,雖或不槪於聖心,原其本情,不過妄率辭不達意而已。聖明不少舒究,初旣肅加誨責,繼下削黜之命,入侍承旨之覆逆,昨夕臺臣之論啓,乃其職耳。至於遠竄命下之後,承宣繳還者,其意皆在於納吾君無過之地,固亦憂愛之發,事理之當然,殿下,亦何所而直加情外之敎,竝命特罷,豈不有傷於聖德哉?臣等添在近密,目見聖上無前之過擧,終夜憂歎,今始略陳所懷,雷霆之怒,本不終日,不遠而復,聖人所貴,區區所懷,敢此陳達,伏願殿下,穆然深思,亟霽威怒,還寢玉堂三臣遠竄,兩承宣諫臣罷職之命。答曰,卿等,必欲使予崇長論議,曲循時議,莫敢違咈,古今天下,安有如許道理乎?可謂縱恣無忌憚之甚也。任自爲之。
府啓,趙泰億事,李墪事,己卯復科還收事。措辭竝見上臣伏聞,昨日筵中,因玉堂陳箚,天怒震疊,至下三臣削黜之命,一日之內,又命遠竄,未知聖心,緣何激惱,有此無前之過擧耶?臣竊不勝驚愕,繼之以慨惜也。夫嶺儒疏批,辭旨嚴峻,大欠和平,凡職在近密之班者,略陳匡救之忱,冀補日月之明,此固臣子有懷無隱,隨事格非之義也。蓋其箚中所陳,論議一款,設有辭意之不達,原其本情,斷無一毫他意,其在大聖人包容聽納之道,固宜恢張聖聰,曲賜照察,而是何不少饒貸,摧折迫逐,若是之太過耶?噫,我國黨論,已成膏肓,國事日壞於黜陟之際,人心轉陷於爭軋之場,此豈但聖上之深憂,實亦群下之所共慨歎者也。爲今日殿下臣子者,孰不欲仰體聖上之至意,務歸寅協之地哉?惟其剖析是非之際,或有論說之過中,締措文字之間,少欠辭語之宛轉,而若果虛心斂氣,舒究其本意,則其情無可疑,而其言無可罪矣。伏況繼下備忘中,輕君父護私黨之敎,尤是萬萬情外,三臣箚語,有何一毫髮近似於此,而加之以此等難容之罪名耶?且承宣之相繼陳達,諫臣之隨卽爭執,忠悃所激,職責當然,而威怒遽震,嚴敎荐下,經幄論思之臣,旣黜而又竄,喉司臺閣之官,一言而俱罷,聯翩被罪,蒼黃迸出,氣象愁沮,聽聞驚駭,此豈平日所望於殿下者哉?亟命還收陳箚三臣削黜遠竄,承旨趙道彬·金興慶,正言申思喆,罷職之命。答曰,不允,身居言地,力救輕君父護私黨之臣,可謂徒知有三臣,不知有君父者也。
傳曰,掌令洪好人,鎭海縣監除授,卽爲發送,前縣監柳之禎,遞付京職。
政院啓曰,臣卽伏見備忘記,有掌令洪好人,鎭海縣監除授卽爲發送之命,臣驚悚錯愕,不知攸措也。好人,身居言地,目見儒臣·承宣及諫臣,相繼竄罷之擧,不勝憂慨之忱,敢陳收還之請,亶出於匡君父之過擧,在臺閣之體例,而殿下,不少舒究,特補瘴海遠惡之邑,此豈聖明之世,所宜有之事乎?臣添在近密,自附無隱,區區所懷,惶恐敢達。伏願聖明,少霽雷威,亟命還收掌令洪好人鎭海縣監除授之命。答曰,勿煩。
傳曰,鎭海縣監洪好人,催促發送。
鎭海縣監洪好人,謝恩後,仍爲下直。
備忘記,日者,憲臣洪胄亨停擧還收之論,極爲無據,同是禮遇之儒賢,而朴弼琦則直請定配,洪胄亨,停擧薄罰,亦欲還收,其輕侮儒賢,專事黨論之罪,不可不懲,竝罷職不敍。
生員李泰宇等上疏。大槪,臣等,伏見聖主禮遇之儒賢,連被侮詆,不勝憂憤之忱,玆敢倡率同志,敢陳斥邪扶正之說,伏願亟正投疏人郭景斗等,受人陰嗾,詬辱儒宗之罪事。入啓。答曰,省疏具悉。噫,今日朝廷,所爲者何事,而日夜經營,專在黨論也。至若鄭澔,則凡於論議,無不攘臂擔當,予豈不燭其情態哉?今觀爾等之疏,澔之指嗾鄕儒,詬辱儒賢,起鬧賢關,肆行胸臆之狀,萬萬痛惋,傳所謂屛諸四裔,不與同中國者,正謂此等人也。鄭澔,極邊遠竄,洪胄亨·郭景斗等,受人陰嗾,誣辱儒賢之罪,亦不可編配而止,竝邊遠定配。噫,幺麼鄕儒,醜辱儒賢,罔有紀極,而不但無一人辨明,身居論思之地者,乃敢肆然陳箚,右鄕儒而斥批旨,必欲使予一聽黨論,而莫敢違咈,安有如此而國不亡者乎?予實痛心也。今者爾等,發此正論,予甚嘉歎焉。
罷職現告,前大司憲鄭澔,掌令鄭必東,持平尹鳳朝。
傳曰,極邊遠竄罪人鄭澔配所單子,卽爲捧入。
傳曰,從前補外守令,有給馬之事,鎭海縣監洪好人,亦爲給馬發送。
應敎李肇上疏。大槪,只推之命,特出常格,再牌之下,謹此來詣,而顧臣私情,有萬分煎迫者,冒死呼籲,乞蒙恩遞,以伸人子至情事。入啓。答曰,省疏具悉。爾其勿辭,救護母病。
禁府,鄭澔,興海郡極邊遠竄。啓。
備忘記,極邊遠竄罪人鄭澔配所,定於九日程之興海,已極可駭,而改入事,命下已久,而敢以機張,塞責議入,尤極無據,禁府堂上,竝罷職。
傳曰,鄕儒,假托講確,誣辱儒賢,極可痛心,今則處分已定,宜有慰安之擧,遣承旨,敦諭于尹判府事。
禁府,鄭澔,甲山府極邊遠竄。啓。朝報
傳曰,昨日筵中,兪得一刑曹牒訴,令次官代行之請,遽出於嚴敎之下,其在事體,終涉猥越,其時擧行條件,爻周。
傳曰,朴弼琦之處分,未免失着,朴弼琦放送。
觀象監,夜五更,火星入東井星內。啓。朝報
上在慶德宮。停常參·經筵。
下直,長淵府使申璲,果川縣監金相元,光州牧使李明浚,比安縣監韓聖一,寧城僉使金浚華,椒島僉使李有華。
備忘記,今下弓矢,寧城僉使金浚華處給送。
禮曹參判洪萬朝三度呈辭。傳曰,只遞本職。
政院啓曰,吏曹郞廳來言,今日爲政事,命下,而判書金宇杭,參判李晩成,參議李宜顯,俱以病不來,不得開政云。竝卽牌招開政,何如?傳曰,允。
李壄啓曰,卽今廳中,只有臣壄及右承旨呂必容,不但出納之際,不成貌樣,且有判府事尹拯處敦諭之命,而無推移進去之員,左副承旨元聖兪,昨承嚴批之後,惶悚不敢仕進,且聞猝得暴泄,症勢危重云,合有變通之道,何以爲之?敢稟。傳曰,改差。
呂必容,以刑曹言啓曰,近來國綱大壞,法司號令,不得行於名爲兩班之人,固已寒心矣。日昨,因金濟明奴忠伊呈狀,推問次,進士柳萬增事知奴子,累度發牌推捉,而違拒官令,無意出給,故發送刑吏,使洞任等,一同捉來,則萬增同居前五衛將李鼎煥,持杖咆哮,親自歐打,而萬增則借得將官伺候,捉入洞任等,肆然杖打,其不有法令,歐打公使之狀,極爲痛駭,不可無懲治之道,柳萬增,自本曹囚禁科罪,李鼎煥,係是朝官,移義禁府處置,何如?傳曰,允。
李壄啓曰,卽今廳中,位甚不齊,出納之際,事多苟簡,且太廟擧動不遠,今日政,新除授承旨,以在京無故人差出,待下批,卽爲牌招察任,何如?傳曰,允。
呂必容,以弘文館言啓曰,玉堂之官,只有副應敎李肇,副校理權世恒,而皆以母病受由,論思之地,闕直將至多日,事體極爲未安,今日政,闕員盡數差出,竝卽牌招,以爲推移入直之地,何如?傳曰,允。
吏批啓曰,前鎭海縣監柳之禎,遞付京職事,命下矣。本曹無相當窠,今姑送西之意,敢啓。傳曰,知道。
有政。吏批,判書金宇杭陳疏,參判李晩成進,參議李宜顯進,右承旨呂必容進。兵批,判書閔鎭厚病,參判尹德駿在外,參議鄭來祥病,參知李敏英進,右承旨呂必容進。以金演爲都承旨,吳命峻爲右副承旨,李肇爲執義,宋正明爲校理,洪重休爲修撰,李世瑾爲副修撰,尹世紀爲禮曹判書,尹趾仁爲參判,洪璛爲戶曹參判,朴格爲大司成,尹德駿爲兼知義禁府事,金相稷爲星州牧使,李夏輔爲平澤縣監,申世雄爲庇仁縣監,金萬埰爲判決事,徐丙遇爲忠淸都事,尹德駿爲大司諫,洪萬朝爲兼同知義禁府事,愼爾晉付承文正字。
兵批,副護軍權尙游·洪萬朝,副司直元聖兪,副司猛李秀英。
呂必容,以弘文館言啓曰,以副修撰李世瑾牌不進罷職傳旨。傳曰,推考傳旨捧入。
李壄,以兵曹言啓曰,今閏七月初六日,幼學鄭煥稱名人,自興化門入來,差備門外擊錚,極爲駭愕,令攸司囚禁治罪,同門守門將崔巑,常時不能禁斷雜人,以致闌入,亦難免其責,推考何如?傳曰,允。
假注書黃懰書啓,臣承命馳往于忠淸道尼山縣酉峯村行判中樞府事尹拯所住處,傳宣聖批,則以爲,臣昨因賜賚之恩,敢復冒死拜章,略暴前後微衷,冀以一徹於天聽,而猥越煩瀆,罪殛是俟,卽蒙史官,臨宣聖批,恩眷愈加,絲綸愈溫,至於向來之事,重勤提喩,月廩之頒,申命勿辭,臣誠惶隕感泣,罔知所以措躬也。唯是所冒職名,未蒙鐫削,臣以溝壑微分,在朝暮垂死之中,豈宜缺朝籍,因仍於匪據之地,以爲朝廷之羞辱哉?月廩則缺得大臣者,臣何敢備數於元任大臣之列,冒受缺耶?昨者,推恩之賜,實出於國家恤老之特典,古者,亦有八十者賜米肉之令,以此極知猥濫,而不敢辭,月廩則異於是,有同常俸,雖蒙恩諭,鄭重至此,而決非賤分之所敢當,唯令聖慈,天地父母,終賜哀憐,將臣所冒爵秩及月廩,一倂收回,俾臣得以安其賤分,暝目待盡於聖化之中,千萬是祝而已。臣疏章煩猥,不敢每上,敢因近侍之回,申達微衷,犯分之誅,有不暇避,無任伏地戰慄之至云矣,敢啓。傳曰,知道。
呂必容,以兵曹言啓曰,今此觀武才初試,今月十八日,訓鍊院·慕華館兩處分所,依前例試官具出,設場之意,敢啓。傳曰,知道。
又以兵曹言啓曰,在前親臨觀武才時,扈衛廳付料軍官等,依禁軍例,一技試取,而試取矢數,亦一體施行矣。今亦依此擧行,何如?傳曰,允。
又以備邊司言啓曰,閔任重定律,收議於在京在外諸大臣事,允下矣。行判府事李頤命以爲,李基夏上疏,廟堂覆啓時,臣亦與聞其末議矣。軍兵之運,將領之喪,雖云有例,爲將領者,使之經宿於四十里之外,極爲無嚴,任重所犯,若在軍興之日,置諸極律,斷無可疑,而國典,犯軍律死罪者,行在時,與常時不同,明律無可引之明文,軍門亦無素定之事目,今若付之有司,依據國典,從重科罪,軍法不可解弛,欽恤之仁,亦行於其中,日後犯此罪者,因此明定其律,恐爲得當,該軍門之初不惕念明査,京兆摘奸之後,始覈其實,亦其緩忽矣。且諸軍門運喪之例,始雖出於厚風,終歸濫觴缺大將下至哨官敎鍊官,無論曾經時任,竝領其四缺無經宿之弊,喪在外者,則至收其運價云,此弊不貲,宜令諸軍門,通議變通,臣旣有所懷,敢此仰陳。伏惟上裁。行判府事徐宗泰以爲,訓局尤重於他軍門,軍卒雖有行喪顧見之流例,只限四十里,而本不得經宿,主將又復居常屢飭,則今此閔任重之事,誠極驚駭,此何以爲將敎之至嚴也?任重,初非擅發,因喪循他例用之,而大違本軍門約束,揆諸事體,論以軍律,不爲過重,而軍門旣無定律,大典行在時外,犯軍令死罪者,諸將杖六十之文,蓋可見軍律雖主嚴肅,而平時與軍興之際,用法逈然不同也。任重,所犯雖重,豈復有加於死罪,似當遵用此律,而第以近百親兵,遠出於累十里之地,勒令留宿,無所顧畏,究其情犯,非過眚之比,誠甚可惡,特令勘處,恐爲得宜,仍復以此嚴明定律,以杜日後宜當,伏惟上裁。行判府事李濡以爲,國家用法,莫嚴於軍律,今此閔任重所犯,誠極痛駭,有不可容貸,而國典,常時犯軍律死罪者,有異於行在時,則付諸有司,參考法意,稟旨處斷,恐爲得宜,伏惟上裁。奉朝賀南九萬以爲,罪犯之發,雖係于軍政,若非行在時特命,則付諸有司,使之考據律文而稟處,似合於朝家用法之道,伏惟上裁。領府事尹趾完議,與奉朝賀南九萬議同,旣已詢問以來,故先爲書啓。行判府事尹拯獻議,則待郞廳回還,當有追後啓達之意,敢啓。傳曰,知道。
掌令金萬胄,持平崔慶湜啓曰,臣等伏聞,日昨,因玉堂陳箚,天怒遽震,削黜三臣,曾未晷刻,旋下遠配之命,伏未知聖心,激怒於何事,而有此過擧耶?臣等,竊不勝驚愕慨惜之至,職在近密,隨事匡君,乃是論思之責,則今其箚陳,實是有懷無隱之義也。箚中所論,設有不槪於聖心,唯當恢張聖聰,曲賜照察,而不少寬假,摧折迫逐,是豈聖世之美事耶?近日黨論,已至難醫,非獨聖上之深憂,實亦群下之共慮者也。爲今日殿下臣子者,孰不欲仰體聖意,務爲停鎭之地,而惟其是非之際,或不無論說之過中,文字之間,亦多有辭意之不達,而若果虛襟斂氣,舒究本意,則其情實無可疑,而其言亦無可罪者矣。備忘中,輕君父護私黨之敎,俱是萬萬情外,三臣箚語,有何彷彿於此,而加之以難容之罪名耶?承宣之相繼陳達,諫臣之隨卽爭執,愚忠所激,職責當然,而疊加威怒,荐下嚴敎,數日之內,譴罷繼加,氣象愁沮,聽聞惶惑,此豈平日所望於殿下者哉?請還收三臣遠竄,承旨趙道彬·金興慶,正言申思喆,罷職之命。臣等,昨伏見備忘記,有掌令洪好人,特補海邑之命,臣等,竊不勝驚愕之至,好人,職在臺閣,目見殿下無前之過擧,忠悃所激,意在匡救,乃以數臣還收之啓,敢陳於天威震疊之下,其風采可奬而不可罪也。殿下,不諒其憂愛之忱,反加斥補之罰,豈意聖明之世,有此非常之擧措耶?臣等,昨又伏見儒疏批旨,有前副提學鄭澔,極邊遠竄之命,臣等,又不勝駭惑之至,澔,剛介任怨,論事不避,其所自取顚沛,固不足道,而聖上之加膝墮淵,一至於此,恐非大聖人容下之道也。請還收掌令洪好人斥補,前副提學鄭澔極邊遠竄之命。答曰,爾等相繼伸救,必欲角勝者,抑何意耶?誠極駭異也。勿煩。
掌令金萬胄,持平崔慶湜啓曰,臣等目擊聖上今日之過擧,略以草草數語,仰干嚴威,冀望日月之更矣。卽承聖批,至下駭異之敎,斥之以角勝,臣等竊不勝惶惑瞿然之至,三臣陳箚,斷無他意,只效匡救之誠,而聖上,不惟不賜聽納,反加雷威,推折太過,削黜之不足,而遠配之,覆逆之承宣,還收之臺臣,俱是職分內事,而曾不少貸,或罷或斥,蒼黃迸出,氣象愁沮,豈意聖世,有此擧措耶?至若鄭澔,論事之際,或不無過重之病,而平生行己之剛介果敢,有足多者,因此儒疏,迸出極邊,亦豈非聖上之過重乎?臣等,職添言地,畏威泯默,則或恐有累於聖德,故敢竭愚忠,冒瀆宸嚴,只緣誠意之淺薄,承此聖旨之嚴峻,臣等更何顔面,復廁臺端乎?請命遞斥臣等之職。答曰,勿辭退待。
趙泰億·李墪,己卯復科還收事,停啓。
李壄啓曰,今日政,新除授承旨牌招事,命下矣。今已日暮,明日待開門牌招之意,敢啓。傳曰,知道。燼餘
右議政金昌集再度呈辭不允批答,王若曰,誕宣溫旨,謂卿心之可回,繼陳辭章,愧予誠之未至。冀或深諒,復此申敷。永言今日之艱虞,曷勝中夜之憂歎。國法王綱之頹廢,疇與維持,士風民俗之澆漓,莫可收拾。朝廷之論議漸潰,政急調劑之方,廟堂之施設比多,若爲彌綸之策。肆予爲君無樂,唯幸倚卿而治。惟卿,世篤忠貞,望隆朝野。仲山甫補衮之志,始終不渝,范文貞憂國之忱,進退無間。故自重卜以後,益篤委任之誠。而民憂國計之有所諮詢,每勤謨猷之告后,雖巨川喬嶽之不見運動,尙多功利之及人。作百僚之儀刑,庶幾有恃而有畏,任衆務之裁決,奚但爲德而爲民。夫何仰成之辰,遽有丐閑之請。敷心腹以告,可見求助之勤,若股肱相須,寧懷若浼之志。倚毗冞篤,豈有情地之未安,年齡未衰,莫謂疾病之難强。況世臣宜同於休戚,而輔相實係於安危。念先卿服勞邦家,毋替負荷,使至尊獨憂社稷,誰濟此艱。唯宜竭心而效忠,胡乃奉身而求退?於戱,古人勖盡瘁之義,豈圖自便,首揆有獨賢之歎,宜思共濟。勉副至意,亟斷來章,所辭宜不允。故玆敎示,知悉。知製敎李邦彦製進
副修撰李世瑾上疏。大槪,艱進之勢,與前無異,又於日昨筵敎,尤有所萬萬難安者,荐被嚴召,不敢一向坐違,謹此來詣禁扃之外,而顧臣情地,輾轉臲卼,分義雖嚴,廉隅亦重,不得不陳章退歸,伏乞聖明,亟削臣職,仍正臣罪,以嚴邦憲,以靖私義事。入啓。答曰,省疏具悉。臺啓靳許,蓋出諒察,日昨筵敎,自有所指,每每引嫌,殊涉太過,爾其勿辭,從速察職。
吏曹判書金宇杭上疏。大槪,臣於嚴敎之下,震惕罔措,且臣背瘡方重,未赴召命,席藁私次,敢請嚴誅,乞命鐫罷職名,仍勘臣銓注失誤之罪,以警他人,以安喘分事。入啓。答曰,省疏具悉。卿其勿辭行公。朝報
上在慶德宮。停常參·經筵。
下直,安陰縣監崔星瑞。
呂必容,以司憲府言啓曰,大司憲權尙夏,持平趙聖復在外,執義李肇未肅拜,掌令金萬胄,持平崔慶湜,避嫌退待,掌令一員,今日以監察茶時之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
又以弘文館言啓曰,玉堂下番,連日闕直,事體極爲未安,副校理權世恒,母病受由,已過數日,副修撰李世瑾,旣有只推之命,竝卽牌招入直,何如?傳曰,允。
事變假注書沈尙鼎病,代柳綎。
吳命峻啓曰,事變假注書柳綎,時無職名,依例付軍職,冠帶常仕,何如?傳曰,允。
右議政金昌集三度呈辭,傳曰,不允批答,王若曰,予旣屢宣溫言,已勤再批,卿胡不諒至意,乃煩三章。倚毗斯隆,退休奚果。言念時勢之孔棘,所賴輔臣之相須。若大川無涯,非舟楫而奚涉,如崇廈將圮,待棟樑而可支。雖百僚協心而圖治,未知攸濟,況三年奉身而求退,疇克胥進。惟卿,才識通明,器資峻整。歷試治路,旣致機務之恢張,進登台司,益新朝野之相望。王懿敏之世舊,不比他人,范堯夫之純思,寔似乃父。故今中書之再入,庶幾二人之共貞。言議方嚴,尙見舊家之淸範,規度截直,每多前席之忠猷。玆當眷注之方深,遽見辭章之繼上。百度漸至於冸渙,曷勝憂歎,大臣實係於安危,故輕去就。精力尙旺,此非告老之年,榮衛雖愆,仍看勿藥之喜。蓋首相獨任其盡瘁,何今日無意於協恭。君臣貴相知心,須念休戚與共,行藏惟視合義,莫以疾病爲辭。肆勉共濟之圖,冀回若浼之志。於戱,民瘼政急於已疾,未紓宵旰之憂,國事有重於身謀,宜殫篤棐之念。所辭宜不允,故玆敎示,想宜知悉。知製敎徐命淵製進
備忘記,傳于呂必容曰,朝家,爲慮書院疊設之弊,前後禁令,不啻嚴明,故頃年儒生等,以先正臣宋浚吉書院頒額事,有所陳請,而不得許施者,蓋以此也。今者,儒生等,復以此事,乘時陳疏,其習不美,故日昨筵中,已諭予意矣。曾已處分之事,予不能堅持,隨時變改,則顚倒苟且,爲如何哉?此上疏,依前下敎,置之事,分付該曹。
備忘記,李翔,負犯甚重,而頃者,紳,乃敢乘時擊錚,以冀僥倖,極可痛駭,故旣已勿施,而其時刑官兪得一,敢生媚悅時人之計,至請議大臣,尤極無狀,此人趨附,不特此一事,固不足道,而若不嚴加隄防,則如師命·致祥,希冀復官者,必將接踵而起,兪得一,姑先罷職不敍。
呂必容,以弘文館言啓曰,副修撰李世瑾,疏批已下,更卽牌招,以爲入直之地,何如?傳曰,允。燼餘
上在慶德宮。停常參·經筵。
政院啓曰,掌令金萬胄,持平崔慶湜,引避退待,已至兩日,尙未處置,且連日以監察茶時,事體未安,而本府,無他行公之員,執義李肇,牌招察任,何如?傳曰,允。
以弘文館副修撰李世瑾牌不進罷職傳旨,傳于呂必容曰,推考傳旨捧入。
又啓曰,副修撰李世瑾,旣有只推之命,更卽牌招入直,何如?傳曰,允。
副修撰李世瑾,再牌不進,依承傳罷職傳旨。傳曰,禁推。
又啓曰,玉堂之官,只有副校理權世恒,副修撰李世瑾,而世恒,以母病受由,世瑾,違牌禁推,上下番闕直,已至屢日,事體極爲未安,而日勢已暮,明日待開門,政官牌招開政,闕員差出,卽爲牌招入直,新除授校理宋正明,修撰洪重休,皆在果川地,竝斯速乘馹上來之意,下諭何如?傳曰,依啓。卽爲開政差出。
政院啓曰,吏曹判書金宇杭,參判李晩成,參議李宜顯,皆違牌不進,推考傳旨及罷職傳旨,今方捧入,而判書金宇杭,參判李晩成,參議李宜顯,更爲牌招開政,何如?傳曰,允。
又啓曰,卽者,領議政李畬,待命於金吾門外,係是大臣去就,敢啓。傳曰,勿待命事,遣史官傳諭。
又啓曰,吏曹判書金宇杭,參判李晩成,再招不進,推考傳旨,今方捧入,開政命下之後,不卽擧行,至爲未安,而一日三牌,有傷事體,夜且向深,何以爲之?敢稟。傳曰,參議有闕,之代,問于大臣,明日差出,可也。
京畿監司書目,戶曹判書崔錫恒,病重上去不得事。啓。傳曰,還出給,使之從速上來。
吳命峻,以訓鍊都監言啓曰,今此通信使之行,馬上才軍二人,令都監擇送事,禮曹已爲啓下,而所騎善走馬三匹,曾在壬戌年信使時,自司僕寺貿給事,定奪矣。今亦依此例擧行之意,分付本寺,何如?傳曰,允。
又以兵曹言啓曰,去丁亥年,因軍器寺別破陣等上言,每於觀武才時,付料之類,依扈衛軍官例,一技試取事,覆啓判下,今番觀武才時,所當依此擧行矣。自試所一技試取,而試取矢數,竝依扈衛軍官例施行乎?敢稟。傳曰,依爲之。
又以兵曹言啓曰,曾於丁亥年,觀武才時,各軍門都提調軍官,合十五人,因大臣陳達,竝除初試許赴矣。今亦依此擧行乎?敢稟。傳曰,此事如何?
又以兵曹言啓曰,在前觀武才時,西北武士等,旣已錄案者,勿論已付料未付料,竝除初試許赴矣。今亦依此擧行乎?敢稟。傳曰,依爲之。
執義李肇啓曰,臣之春間所遭臺劾,有非尋常,不可以日月之稍久,有所自恕,且臣母病,方在沈淹危懍之中,私情萬萬悶迫,實無奔走供職之勢,敢陳一疏,得蒙恩暇,不意柏府新除,又及於此際,召牌繼降,嚴畏分義,不獲已祗肅恩命,而第伏聞日昨筵中,以春間諫院所論藥院事,聖敎截嚴,臣於其時,忝在館職,陳箚請寢威命,在今自處之道,有不可以聖敎燭及於諫臣,而不及於臣,厭然掩覆,冒居茶次,臣之不敢自安,於此又萬萬層加矣。其何可一刻仍冒於臺端乎?請命遞斥臣職。答曰,已諭於儒臣疏批矣。勿辭,亦勿退待。
忠淸道溫陽幼學姜玳疏曰,伏以臣所居地,有溫泉焉,蓋聖祖寧考臨幸之所也。其前後事蹟,有斑斑可考而不可泯滅者,臣請先以其神井碑所記之辭,一一仰陳焉,其陽刻有曰,天順八年甲申春三月初吉,我世祖莊惠大王,駐蹕於溫陽郡之溫泉,維時貞熹大王大妃,實同幸焉,旣四日,有神井忽湧,盈流于庭,上大異之,命鑿之,迸然溢出,其冷如雪,其淸如鑑,味甘而椒,性柔而嫩,天顔悅豫,卽命頒示于扈從宰樞,莫不灑然動色以爲,昔無而今有,湯溫而泉冷,允爲上瑞,於是焉上箋稱賀,自上仍命侍臣任元璿,記其事,刻于石,以垂不朽,仍賜名曰駐蹕神井碑。其陰刻有曰,成化十二年丙申春二月,慈聖同王大妃,又駕幸於溫泉,卽聖祖禮陟之後也。歲月雖久,神井不改,而石刻未免刓缺,慈聖,於是而有感古傷今之思,乃以內需財幣,購工重刻,命月山大君臣婷,德源君臣曙,河城府院君鄭顯祖,主其事,上護軍臣李淑瑊書之,以舊侍從臣任元璿,誌其陰,蓋元璿,嘗記是事故也。嗚呼,聖祖聖母,當年記事之迹,尙今宛然,而惜乎初無碑閣之庇蔭,以致風雨之磨洗,碑欹而不正,井泥不渫,豈非聖朝之闕典,遺民之茹恨也?凡干人臣,善爲邑宰者,苟有去思之惠,則尙有立碑造閣之擧,況此仙蹕所駐之地,聖祖所建之碑,其可無數椽之屋,以備風雨之患乎?蓋緣其時,無以建立碑閣之亭,有所仰稟而擧行之者,仍循至今,尙此闕然,此臣所以竊歎而追惜者也。抑臣於此,尤有所慨然者,恭惟我顯宗大王,適有玉候之未寧,累擧湯沐之行,自乙巳至己酉,連歲駕臨,何幸皇天默佑,靈泉奏效,聖候終至於康寧,實是宗社無疆之福,則固當將此休慶,勒諸金石,樹碑泉傍,以繼聖祖當年表美之擧,豈不韙且休哉?況當駐蹕之日,特軫民隱,累蠲賦役,兩年設科,慰悅人心,崇奬行義,旌表門閭,垂髫戴白,莫不觀感而鼓舞,鰲抃呼崇之聲,振動天地,深仁厚澤,猶至今感祝不已,則猗歟寧考之盛德,宜有以闡揚而拔揮之,寥寥四十年,終無一字之表揭,不徒我一方民庶之缺望,實爲國家之欠擧也。臣伏見聖上,臨御以來,闕典欠章,次第擧行,無餘憾矣。臣且伏聞,雲峯,卽太祖駐蹕之所,而立石而揭之,延曙,卽仁祖潛邸時行幸之地,而樹碑而表之,則我列聖光前垂後之德,孰不欽仰而感歎也哉?況此溫泉,乃先朝行宮屢幸之地,而又有臨沐受效之慶,取人蠲賦之德,則所宜揄揚之表揭之者,無有過於此數者,而獨於此,湮沒而無所表揭,此臣之所嘗慨歎而鬱抑者也。伏願聖上,特命攸司,繼樹一碑於神井碑之側,立閣數椽,以庇兩碑,使兩朝盛德,竝流於無窮,雖至於歲久年深之後,而永無雨打風磨之患,則其有光於聖朝奉先追遠之誠,夫豈淺淺也哉?縉紳之臣,往來溫泉,目覩耳聞者,固非一二,而未嘗聞有一人,以此事一陳於紸纊之下,臣嘗慨然於斯也。況且一方群情,每欲一陳,而僭越是懼,趑趄囁嚅者,已有年所,而未聞有人,得以此事,轉聞于上,臣亦含默遷就,終不敢一番仰陳,則恐或列聖表美之擧,終至於湮沒,而於聖朝善述修廢之道,不瑕爲一大欠典乎?玆敢不避猥越之誅,妄陳狂瞽之說,伏願聖上,恕其罪而察其言,臣無任激切屛營之至。謹昧死以聞。答曰,省疏具悉。疏辭,令該曹稟處。
領議政李畬疏曰,伏以臣,癃疲庸下,冒居百僚之首,不能鎭服衆情,維匡世道,病又深痼,連廢職務,而螻蟻賤命,曲蒙殊慈,太醫掖隷之臨問,珍藥御膳之繼頒,恩數冞隆,報答無階,委身牀褥,但有涕泣,方欲更有陳籲,懇乞退還,而徊徨不敢矣。竊見數日之間,天怒震疊,節拍層加,擧措急迫,聽聞惶感,臣誠錯愕憂歎,不覺寢食之俱廢也。夫使聖上,激惱至此者,固莫非群下之罪,而然聖上所以處此,不免大有違於聖人中和之節,激而又激,無復裁量。噫,七情之中,惟怒難制,聖明未嘗不以氣質偏處自戒,而今乃如此,得非克治之工未深,而觸發之機易勝而然耶?帝王之心,如明鏡止水,不以物撓,不以事遷,澹然虛明,隨遇順應,喜怒予奪,一循天理,而家與國,從而歸化,此所以不賞而民勸,不怒而民威於鈇鉞也。朱子,告其君之言曰,人君之心,廓然大公,儼然至正,泰然行其所無事,而坐收百官衆職之成功,君心旣正,則其效之著於朝廷者如此,夫豈嘗動聲色費神氣,切切焉以自勞哉?噫,人君,孰不欲正心以正朝廷,而或存養有未純,察理有未明,一有所偏,便不得其正,其於應物制事,不免撓撓紛紛,所差毫釐,所失千里,求以正朝廷,而朝廷益不可正而亂亡隨之,可不戒哉?國家不幸,朝議携貳,病源已痼,分離乖隔,日甚一日,必將至於亡國而後已,苟非奸詐欺負,反易秉彝之天者,今日群下,亦孰不痛心於此哉?顧其言議之間,各主己見,黑白互指,類不免於過激乖爭,人君,惟當臨之以至公至正,兼聽竝觀,坦然無間,惟以吾心之天理爲準,裁其過而就其中,則皇極蕩平之化,在人無遠矣。今乃不然,聖上,每於取舍從違之際,不能虛心御物,因一事磯激,而或至於事事而成怒,因一人謬錯,而或至於人人而致疑,上下之情志隔阻,陰陽之舒慘無常,人心益以解散,國事益以冸渙,臣愚,竊恐聖上本原之地,有未盡正,而天理之公,或有所未明也。以此喜怒無定,則與奪無定度,皇極之道無以立,黨習之弊無以祛,可勝惜哉?彼被罪數臣者,其言之謬率,豈無可責之端,而聖明,疑之太甚,怒之太急,譴罰日增,處分非常,凡諸聽聞,莫不歸之於聖世之過擧,愚臣之所深慨而竊歎者,不在諸臣之被罪,而實在聖上,治心應物之方,有所未至也。聖上,倘於穆淸之中,廓去疑怒,平心舒究,宜不待臣一二談,而庶幾有所照察矣。臣受恩罔極,致位至此,休戚存亡,非可自疎,玆敢冒死陳誠,意切言僭,鈇鉞是俟,惟聖明財省焉。且念臣,苟蹲匪據,無所短長,終使朝著橫潰,獨貽至尊憂勞至此,慨念時事,孰非臣罪?固合先蒙責罰,以勵群工,病且垂盡,無望復起。伏乞聖明,俯賜察諒,亟許褫免,以明黜陟,以全微命,不勝幸甚。取進止。答曰,省箚具悉。卿箚所謂激者,予實未解。噫,玉堂之箚,鄭澔之事,可怒而怒者也。卿何謂激耶?忘君死黨,手脚盡露,迸裔之典,亦云末減,卿之救解,抑何也?予雖柔弱,決不可一任此輩之所爲,而自取亂亡也。噫,黨習雖曰日痼,縱恣無忌憚,安有如澔輩者耶?予則必欲痛懲,而卿則必欲崇長,今日國事,無復可爲,不覺慨惋也。燼餘
上在慶德宮。停常參·經筵。
下直,海美縣監韓以原。
呂必容,以禮曹言啓曰,卽接宗廟署所報,則永寧殿第七室,樑上東灰空室後甫簷下,西月廊第三間西壁上渗漏,宗廟第一室,西邊活只上後面東邊椽端,第十室後甫東邊道里上,西翼閣前面東邊簷下渗漏,東門內階石二箇頹出,東邊內墻內面小頹,七祀堂前面簷下渗漏,西邊外墻二處,十五間頹落云。臣曹與本署提調,眼同奉審後,稟處何如?傳曰,允。
禮曹參議李濟疏曰,伏以臣,以情地言,則積負釁累,有萬萬難强之勢,以病情言,則轉阽膏肓,無一分自力之望,見叨之職,雖曰閑曹,以臣今日之病情,決不可冒居虛帶,日者控籲,實出衷悃,反承溫批,未蒙恩遞,不得不繼尋長單,今過兩旬,一向見阻,不意玆者,因政院啓辭,天牌儼臨,驚惶震惕,益不知所措也。念臣,再受任於海路新法之後,朝家之委畀如何,而不能仰體明命,推行德意,旣無潤色之可稱,徒致疵議之日生,僨事越職之責,已不可勝誅,而辭疏據實之言,或斥之以欺罔,或歸之於無理,發於章牘筵席之間者,前後非一,此皆臣言行不見孚之致,而愚妄之性,迷滯之見,猶昧三緘之戒,自附無隱,臨留遞還,論列狀聞,有若無罪在職〈者〉然,已難望廟議之採錄,而冒嫌失言之譏,無以自免,到今追省,慙悔交積,不覺面發騂而背浹汗也。且臣於囚人文應奎之供辭,及該府覆奏,亦有所不敢自安者,應奎在任,三十一朔之內,以常料謬例,左湊右合而言之,則當下之數,果爲二百餘石,而僉使官料,式例應放,爲五十石零,而應奎遞歸時,用下文書,則以一百八十石零懸錄,主人役價,爲二十五石,而用下則以三十石懸錄,軍器直炊飯軍,節目所不許用下,文書亦無所載,而呈備局狀辭及原情中,始爲擧論,蓋軍官料,則定式雖如此,用下文書,從實可知,軍器直炊飯軍,元不給料,亦是實狀,則不可以式例謄錄言,而官料之濫用,役價之加錄,其數明白,有所難掩,若是都監米穀,應爲會減者,則因循前例,或不必問,而此則兩營餉穀,權宜貸用,何可任其憑藉費用,而不之罪乎?此所以具由狀論,欲有所査治矣。今應奎供辭,旣不能自辨,而泛以濫用之說,從何處出爲言,覆啓之辭,又稱其托公濫用,宜乎稱冤,而只請誤錄之罪,應奎之犯,固不足言,而讞奏淸脫,誠是意外,設令軍官之料,謂之邊將應受,他衙門穀物之加下於實放之外如此,則此非濫用而何?然是則猶有可諉,軍器直炊飯軍用下料米,文書旣無分給之事,則此亦可聽其中間取用而置之乎?臣於此,誠有所未曉焉。雖然,臣之論人不實,隨事生疣之狀,於此益著,臣何可自解而晏然而已乎?本是滓穢之蹤,更添臲卼之端,誠無顔面可以更玷班行,而素患消渴之症,復劇於炎路撼頓之餘,閱月調治,有加無減,方在沈頓綿綴之中,雖欲趨承,其勢末由,而恩召之下,不敢偃伏私次,扶曳來詣於禁閉之外,悉暴情私,仰于淸嚴,伏乞聖明,俯加諒察,特命先遞臣職,仍治臣罪,以安私分,以明王法,不勝幸甚,臣無任屛營祈懇之至。答曰,省疏具悉。爾其勿辭,從速察職。
執義李肇疏曰,伏以臣之踪地,有萬分臲卼,私情有煎迫難强者,而昨於嚴召之下,分義是懼,不敢坐違,黽勉趨命,祗謝恩除,詣臺自列,千萬意外,諭以勿辭,又使之勿爲退待,臣誠惶隕罔措,逃遁無地,而第臣因仍冒出,極有窒礙處,兩司方有合啓,臣若行公,則書出姑停,自是臺例,而臣於當初,以箚論藥院諸臣事,荐承嚴旨,惶悸尙在心,到今不被參涉於此事,事理較然,臣於昨者,略以有窒礙,勢難行公之意引避,喉司,諉以一日再避,終至退却,不得已呈單退歸,玆者,庚牌又降,謹此來詣禁門之外,而臣之情勢,終難冒進,如右所陳,且臣母病,方在危境,望七之年,血病彌留,其元氣之虛脫,症形之危綴,當復如何?加以精神迷錯,飮啖絶少,近因暑濕,種種諸症,疊見迭出,委帖牀席,轉動須人,懍懍有朝夕之憂,藥餌救護,只有臣獨身,臣之情理,誠不忍暫時相舍,而其在聖朝孝理之下,亦宜有所矜恤,不使之强抑至情,奔走職事耳。臣以私懇,屢溷天聽,其情雖可戚,而其濫權則極矣。伏乞聖明,俯垂諒察而憫惻,特許鐫遞臣職名,俾得專意救護,以伸人子之情,且治瀆撓之罪,以肅朝綱,千萬幸甚事。答曰,省疏具悉。爾其勿辭,救護母病。
兵曹判書閔鎭厚疏曰,伏以臣數日前,自金吾罷坐而歸,猝然頭腹交痛,嘔泄兼作,昏倒悶絶,殆不省事,多方醫治,雖得少定,而廢食却睡,萎苶不振,宛轉牀席,長事呻禁,蓋臣本來抱病,重以當暑奔走,眞元受傷,諸症乘弊,此非一時偶發之比,決無旬月復起之望,故不避僭猥,連呈辭單,庶冀解職養痾,得尋生路,而喉司不諒,一向退却,臣誠惶悶,罔知所措,仍竊伏念,臣於本兵之任,夫豈一分近似哉?以言乎才分,則負乘可懼,以言乎朝政,則右戚爲嫌,而特以資級之猥高,過被簡拔之聖渥,以臣至愚,亦知其累則哲之明,而貽四方之譏矣。受命之初,非不欲抵死力辭,而適値藥院起居之日,不被許久引入,黽勉祗謝,惟以大政爲期,三度加由,旣出格外,而間又有千古所無之異數,臣感激眷私,恩報塵露,因仍蹲據,以至于今,而注擬之間,多乖物情,號令之際,全昧兵事,尋常愧慄,若隕淵谷,至於禁府首席,乃是已試僨敗之地,其在公法私義,宜不敢再叨,而辭未獲請,不免冒當,奏讞失宜,疵纇日積,惟思早辦一退,俾不至於大誤國事,而生逢聖主,未忍便訣,中夜繞壁,只自流涕,今則不幸罹疾,斷無陳力之路,區區情勢之危蹙,皆有不暇論者,撫躬悲悼,尙何言哉?況以臣之故,曹務久曠,獄囚多滯,臣於病裏,一倍悚懼,若添罪戾,仰惟聖慈,憐臣病之已就危篤,察臣言之匪出飾詐,將臣本職及判義禁府事,先許遞改,其餘所帶諸任,亦倂鐫免,使之安意調息,以終餘年,卒被天地生成之澤,千萬幸甚事。答曰,省疏具悉。判金吾,今姑勉副,卿其安心勿辭,宜速行公。
假注書李廷弼病,代李鳳翼。
呂必容啓曰,假注書李鳳翼,時無職名,依例付軍職,冠帶常仕,何如?傳曰,允。
呂必容,以禮曹言啓曰,卽接徽陵直長所報,則去夜大雨,陵上自子至卯方,莎草頹下,長二十七尺半,高最高處,十二處,深一處,罅隙最闊處,二尺七寸云,又接顯陵參奉所報,則去夜大雨如注,王后陵上後甫南邊曲墻層階石五箇內向欲落云。徽陵陵上頹下,至於此多,極爲驚駭,依例政府以下,進去奉審後稟處,顯陵曲墻階石傾落處,亦依前例奉審,而堂上郞廳,仍爲進去,奉審後稟處,而兩陵慰安祭,不卜日,來十一日設行,而徽陵陵上頹下處,蓋覆油芚草芚,依例令各該司,急速進排事,分付何如?傳曰,允。
又以禮曹言啓曰,卽接永昭殿參奉所報,則去夜大雨,正殿西邊左右衝椽蓋板,及道里上東邊衝椽前後椽端蓋板中,排設廳第一間,左右行閣,庫庫渗漏,前面夫防草二箇樑上塗灰剝落,武德門西邊外墻四五間許,頹落云。依例本曹堂上郞廳,進去奉審後,稟處何如?傳曰,允。
又以禮曹言啓曰,近來秋霖支離,而或晴或未晴,有時驟雨矣。夜來暴雨非常,禾穀損傷,民事可慮,祈晴之擧,似不可已,依前例不卜日,來十一日爲始,四門禜祭,三日而止事,知委擧行,何如?傳曰,允。
呂必容啓曰,吏曹參議,旣有只推之命,更卽牌招開政,何如?傳曰,允。
吳命峻,以兵曹言啓曰,今閏七月初九日,私奴險成稱名人,自開陽門入來,差備門外擊錚,極爲駭愕,令攸司囚禁治罪,同門守門將崔巑,常時不能禁斷,以致闌入,亦難免其責,推考何如?傳曰,允。
又以兵曹言啓曰,因本曹啓辭,去丁亥年,觀武才時,各軍門都提調軍官,合十五人,因大臣陳達,竝除初試許赴矣。今亦依此擧行乎?敢稟。傳曰,此事如何事,命下矣。取考丁亥年擧行條,則其時三軍門都提調軍官,誤認爲除初試,初試時不爲赴擧,故大臣,爲其稱冤,有此啓稟變通之擧,而與仍爲定例者有異,且近來此等事,漸至濫觴,以致多日御座於帳殿,事甚未安,今番則依舊例,使赴初試,恐爲得宜,伏惟上裁。傳曰,依啓。西北武士,除初試,只許付料人,可也。
呂必容啓曰,秋節已過,雨意未已,去夜暴注,以至達曉,禾稼致傷,誠極可慮,祈晴之擧,不容少緩,而禮曹,無行公堂上,不得取稟,判書尹世紀,參議李濟,卽爲牌招察任,何如?傳曰,允。
又啓曰,禮曹判書尹世紀,牌不進,推考傳旨,旣已捧入,而卽伏聞去夜暴雨,永寧殿·宗廟·永昭殿·敬寧殿,多有雨漏處,寢郞齊報,該曹無行公堂上,趁未奉審云,事體至爲未安,判書尹世紀,更卽牌招,參議李濟,辭疏才已入啓,批下後,亦爲牌招,以爲趁卽奉審之地,何如?傳曰,允。
金演啓曰,吏曹郞廳來言,參議有闕之代,差出事,依傳敎,問于大臣,則領議政李畬以爲,方在城外待罪中,不得薦望云。右議政金昌集以爲,方在呈告乞免中,不得薦望云矣。敢啓。傳曰,前望單子,入之。
吏曹前望單子,以李濟爲吏曹參議。
呂必容啓曰,昨日開政,命下之後,尙未擧行,事體未安,新除授吏曹參議李濟,卽爲牌招開政,何如?傳曰,允。
右議政金昌集四度呈辭。傳曰,安心調理。
吳命峻啓曰,卽者,政府錄事來言,領議政李畬,雖有勿待命之聖敎,而留在城內未安,今方出去門外,還納命召,何以爲之?敢稟。傳曰,遣史官傳授。
呂必容啓曰,吏曹參議李濟牌不進,罷職傳旨捧入。傳曰,推考傳旨捧入。
吳命峻啓曰,執義李肇,引避承批之後,呈辭出去,不爲行公,臺官引避,已至累日,尙未處置,監察茶時,亦甚未安,執義李肇,牌招察任,何如?傳曰,允。燼餘
上在慶德宮。停常參·經筵。
下直,遂安郡守李畛,淸風府使柳重茂,麟蹄縣監趙光命,秋坡萬戶李震華。
吳命峻,以兵曹言啓曰,卽接東道監役官所報,則駞駱山近處,御營廳所授體城五間許,今日頹落云。令繕工監,爲先把子圍排,多定軍士守直,而亦令該廳修築之意,分付何如?傳曰,允。
吏曹參議李濟上疏。大槪,臣之情病交劇,無由供職,昨以春曹事,承牌詣闕,陳章徑退,此際忽叨新除,繼辱嚴召,驚惶震惕,無以自措,臣之昨年所被臺劾,實是士大夫之賤行,搢紳之羞恥,況今所叨之職,政其所謂僥冒者,今何可仰恃寵靈,厭然承當,有若無故之人哉?積累未湔,餘恧尙多,不敢抗顔冒出,荐違庚牌,方俟鈇鉞,曲賜恩貸,押承召旨,不得不來伏禁扃之外,而反復循省,終無趨承之勢,敢控血懇,仰請嚴命,伏乞天地父母,俯察辭非飾讓,亟遞臣職,仍治臣罪,以盡處義之方,以彰慢命之誅事。入啓。答曰,省疏具悉。昨年臺言,實涉過當,則復引前嫌,無已太過,爾其勿辭,從速察職。
刑曹判書李彦綱疏曰,伏以臣,伏見擊錚人崔慶渲供辭,以前日本曹所決渠之山訟,謂之誤決,滿紙張皇,專攻前判書兪得一,而末復揷入侵臣之語,至曰代職之人,最與鼎鳴親切,今雖更下該曹,若或如前誤決,則少無所益云,臣於是不勝瞿然之至,臣於待罪京兆之日,以鼎鳴子金垕,擊錚覆啓事,重被慶渲周遮之斥,至於陳疏引嫌,兼暴筵奏本意,伏想聖明,亦必記有之矣。臣於此訟,固已不敢有所參涉,而鄕人不識事例,或慮臣冒嫌擔當,不利於已,乃爲此云云,誠可笑而不足辨也。臣自叨本職,猥承不敢當之隆奬,竊自期精白一心,仰體聖意,毋或以一毫偏係之私,參錯於訟獄之間,今乃爲一訟者所致疑,先事操切,至於如此,將何顔面,復對郞胥,坐曹治事乎?玆敢冒死仰籲于宸嚴之下,伏乞聖明,亟遞臣職,以謝人言,以安私分事。答曰,省疏具悉。訟者所云,誠極可笑,何必爲嫌?安心行公。
行判府事李頤命箚曰,伏以臣,左肢麻痺之病,逐年漸痼,而不至沈篤,故僅僅自力矣。今夏暑濕,症勢頓加,數日以來,痺極生寒,寒極作痛,臂脛無力,巾不自繞,擧足痿曳,前頭宗廟擧動時,陪進亦甚悶迫,冒死籲號。卽者,以政府之有故,有原任代行奉審徽陵之命,原任二大臣,亦有故,臣當卽爲辭陛往來,而賤疾非他傷感之症,詣闕拜跪,亦當甚艱,尙可望上下崇岡,趨走奉審乎?臣優閑享厚稟,奔走之勞,素所不辭,而不幸戚易之疾,適在此時,不免干冒宸嚴,揆以分義,實合萬死,伏乞聖明,俯察危懇,亟命鐫罷臣本兼諸任,仍治臣瀆撓之罪,不勝幸甚。取進止。答曰,省疏具悉。病未進往,有何所傷?卿其勿辭,從容善攝。仍傳曰,遣史官傳諭。
領議政李畬疏曰,伏以臣無狀,忝位上相,蔑有酬報,徒抱憂愛之忱,冒獻芻蕘之說,志雖切於匡補,言實涉於妄率,伏承聖批,辭旨嚴峻,且誨且責,不啻縷縷,臣不勝震怖惶隕,莫知置身之所也。噫,黨論之必將亡國,固臣之所嘗痛心也。若使臣箚,果出於崇長之意,則雖萬被戮,何以塞其罪哉?區區本意,只望聖上,加愼喜怒之節,期臻蕩平之化,使處分不失於中正,聽聞不至於疑惑,而誠淺辭拙,無以孚格天心,卒不免爲營護黨論之歸,臣撫心自悼,求死不得,走伏金吾之外,甘就鈇鉞之誅,而聖度天覆,使勿待命,玆不得不退出都門,泥首陳暴,仰請刑章,伏乞聖明,下臣司敗,勘臣負犯,以嚴邦憲,以勵一世,不勝幸甚,且臣所受命召,非可一日留置於城外席藁之中,而猥被史官還授,臣益增窘隘,玆敢隨疏附納,臣無任戰慄俟罪之至。答曰,省疏具悉。所納命召,更令史官傳授,卿其勿待罪。仍傳曰,遣史官傳諭。
呂必容啓曰,吏曹參議李濟,又有只推之命,開政命下,已過累日,尙未擧行,至爲未安,而一日三牌,有傷事體,何以爲之?敢稟。傳曰,明日牌招。
吏曹參議李濟牌不進,罷職傳旨。傳曰,推考傳旨捧入。
呂必容啓曰,吏曹參議李濟,疏批已下,更爲牌招開政,何如?傳曰,允。
吳命峻啓曰,卽者,領議政李畬,出去江上,陳疏仍納命召,何以爲之?敢稟。傳曰,令疏批傳諭史官,傳授。
以禮曹言啓曰,臣世紀,進詣太廟,與都提調行判府事李濡,眼同奉審,則宗廟第一室,西邊活只上後甫東邊椽端,第十室後面東邊道里上西翼閣前甫東邊簷下渗漏,東門內階石二箇頹出,東邊內墻內面小頹,七祀堂前面簷下渗漏,西邊外墻二處,十五間頹落,永寧殿第七室,樑上東夾空室後面簷下西月廊,第三間西壁上渗漏處,果如本署所報,修改吉日,令日官推擇,則今閏七月二十日卯時,爲吉云。宗廟,自第一室至十一室,永昭殿,自第五室至十一室,及七祀堂,先告事由祭,同日曉頭行,移安,同日同時,還安及還安祭,事畢後臨時設行,而永寧殿,自第一室至第四室,告由祭,一體設行矣。所用雜物,令各該司,急速磨鍊進排,臣曹與戶曹堂上本署提調,眼同省檢,何如?傳曰,允。
傳于呂必容曰,史官二員待命,騎馬六匹立之。
吳命峻啓曰,禮曹判書尹世紀,以徽陵奉審事,今方出去,而日勢已晩,且潦水漲溢,一日之內,恐難往返,所兼水禦使密符,來請還納,何以爲之?敢稟。傳曰,佩往來。
又啓曰,御營大將都提調,摠察可也事,命下矣。曾前或有命招都提調之時,或有發牌郞廳分付之規,今則何以爲之?敢稟。傳曰,發牌郞廳分付。
又啓曰,御營大將金錫衍,徽陵奉審時,所佩命召,仍佩往來事,命下,而今日日勢已晩,且潦水漲溢,一日之內,恐難往返,領兵重事,不宜暫曠,何以爲之?敢稟。傳曰,都提調摠察,可也。
傳曰,持平趙聖復,在外未上來,今姑改差,其代,今日政差出。
右議政金昌集五度呈辭。傳曰,安心調理。
呂必容啓曰,卽者,中樞府錄事來言,徽陵奉審,原任大臣進去事,命下,而判府事李濡,以宗廟都提調,今日雨漏處,奉審進去,判府事徐宗泰,曾以藥院事,上箚矣。伏聞頃日筵中嚴敎,方在惶悚縮伏中,不敢進去,判府事李頤命,身病方重,不得進去,何大臣進去乎?敢稟。傳曰,李判府事,奉審後進去。
又啓曰,玉堂闕直已久,副校理權世恒,母病受由,已過累日,卽爲牌招入直,何如?傳曰,允。
傳于呂必容曰,史官一員待命,騎馬三匹立之。
傳于呂必容曰,今下弓矢,楸坡萬戶李震華處給送。
吳命峻啓曰,掌令金萬胄,持平崔慶湜,引避退待,已過累日,尙未處置,事甚未安,本府之官,只有執義李肇,而昨以母病,陳疏受由,處置當歸於諫院,而本院亦無行公之員,司諫李允文,除授已久,不爲出肅,卽爲牌招,何如?傳曰,允。
以都摠府言啓曰,今日入直軍士,中日習射,請出標信。傳曰,知道。
又啓曰,大司憲權尙夏,持平趙聖復在外,執義李肇,上疏受由,掌令金萬胄,持平崔慶湜,避嫌退待,掌令一員未差,今日以監察茶時之意,敢啓。傳曰,知道。
又啓曰,備邊司郞廳來言,今日,賓廳坐起日次,而大臣有故,不得來會云矣。敢啓。傳曰,知道。
呂必容啓曰,史官二員待命事,命下矣。史官不備,以宣傳官一員,代送之意,敢啓。傳曰,知道。燼餘
上在慶德宮。停常參·經筵。
夜三更四更,月暈。自昧爽至辰時,有霧氣。
呂必容啓曰,待敎洪啓迪,陳疏徑出。所當直捧禁推,而其疏辭,以父病苦重爲語,與無端徑出有異,推考警責,何如?傳曰,允。
待敎洪啓迪上疏。入啓。答曰,省疏具悉。爾其勿辭,救護父病。
校理宋正明上疏。入啓。答曰,省疏具悉。儒臣疏批,已諭予意矣。爾其勿辭,從速上來察職。
前戶曹參議宋徵殷疏曰,伏以,臣本庸陋蹇淺,百無肖似,而幸蒙洪造,歷敭華貫,前後忝竊,罔非踰分,尋常愧懍,若無所容。今玆天官佐貳特除之命,出於千萬夢寐之外,驚惶震越,罔知所措。夫參銓之任,職責甚重,必須標望踐歷,允叶公議,然後方可免冒據之譏。中批異恩,已非賤分之所敢安,而況本曹判書臣金宇杭,卽臣婚家,揆以法例,自有應避之嫌。臣以當遞之人,決不可晏然承命。玆敢隨牌詣闕,陳章徑退,伏乞聖明,亟命鐫遞臣新授職名,以存公法,以安私分,千萬幸甚事。答曰,省疏具悉。爾其勿辭察職。
禮曹判書尹世紀疏曰,伏以,臣於朝者,自陵所復命之後,仍詣永昭·敬寧兩殿,奉審還歸之際,忽然精神憒亂,頑痰上塞,顚仆路次,昏窒不省,曳入閭舍,急救針藥,半日辛苦,僅通呼吸,而胸膈痞結,百體苶爾,奄奄若盡,如在煙霧中。卽今恭陵奉審,一時爲急,以此病狀,萬無作氣起動之望,僚員有故,亦無推移之道,已不勝其惶憫,且於金吾,多有時急擧行之事,而將未免緣臣稽滯,臣於病裏,一倍悚蹙。玆敢略搆短疏,仰陳病重實狀,伏乞聖慈,俯諒危迫之懇,亟命先遞臣本職及金吾兼任,以幸國事,以延殘喘,不勝幸甚事。答曰,省疏具悉。金吾之任,今姑勉副,卿其安心勿辭,調理行公。
吳命峻,以兵曹言啓曰,今閏七月十一日,幼學玄處元稱名人,自興化門入來,差備門外擊錚,極爲駭愕,令攸司囚禁治罪,同門守門將金聖玉,常時不能禁斷雜人,以致闌入,亦難免其罪,推考何如?傳曰,允。
假注書柳綎書啓,臣敬奉聖旨,傳諭于行判府事徐宗泰,則以爲,卽玆千萬意外,史官降臨,聖旨特宣,賜諭以筵敎自有所指,而有勿待罪之命。臣伏讀以還,惝怳震悸,莫知所出。臣,頃旣有陳箚之事,自有合司之啓,常深悚蹙,日昨,伏聞筵席下敎至嚴,有臣子不敢聞者。臣於是,一倍惶懍,無地自容,不敢露章自列,而唯日俟嚴誅之加,陵寢奉審之命,亦不敢晏然祗承矣。今者,伏蒙聖敎,委曲開釋,如父詔子,臣誠伏地感泣,第臣誣罔論救之罪,終不可逭,必伏重譴而後,庶合於公體私分矣。臣近來淹病垂死,心神憒瞀,如不溘盡,謹當冒上一疏,仰請誅罰云矣,敢啓。傳曰,知道。
呂必容,以禮曹言啓曰,臣世紀,進詣永昭殿,與本殿參奉李秉成,眼同奉審,則正殿西邊左右衝椽蓋板,反道里上東邊衝椽前後椽端蓋板,庫庫滲漏,前面夫防草二張及樑上塗灰剝落,中排設廳第一間左右行閣,庫庫渗漏,武德門西邊外墻四五間許頹落,仍詣敬寧殿,與本殿參奉尹明遠,眼同奉審,則正殿東邊活只塗灰剝落,扇子椽間,大段雨漏,北邊活只西南邊椽頭蓋板二箇,齋室一處雨漏,女防草三張,夫防草一張及行閣諸處,女防草破落,外位廳行閣第四間樑木·椽木腐傷,香廳·典禮廳三四處雨漏,果如所報。兩殿修改吉日,令日官推擇,則今月二十五日卯時,爲吉云。先告事由祭,同日曉頭行,移安,同日同時,還安祭,事畢後,臨時設行,所用雜物,令各該司,急速磨鍊進排,依前例別定監役官,趁卽擧行事,分付何如?傳曰,允。
呂必容啓曰,上番翰林洪啓迪,以父病受由出去,豫備申靖夏,當爲替直,而累度催促,終不入來,事甚未安,牌招何如?傳曰,允。
以禮曹言啓曰,今此春塘臺觀武才時,儀注節目,當爲磨鍊,而出還宮,以昌慶宮弘化門磨鍊乎?且觀武才,終日儒生,對擧庭試,則多士入庭之際,梨峴洞口及靑陽門外,必致紛踏,出宮時則以敦化門,入詣春塘臺,而取人放榜後,還宮則以弘化門爲之,似爲便當,何以爲之?敢稟。傳曰,昌德宮,亦是大內,自與慕華館有異,何必朝出暮還乎?初六日出宮,由敦化門,入詣春塘臺試才,仍留別殿終日,放榜後,由弘化門還宮,似涉便當,依此磨鍊,可也。傳于吳命峻曰,今此觀武才時,鳥銃·鞭芻兩技,依近例慕華館,命官爲之事,分付兵曹。
傳于金演曰,吏曹參議前前望單子入之。前前望吏曹參議望,趙泰老·李濟·李台佐。傳曰,此前望單子入之。此前望,趙泰老·朴弼明·李大成。傳曰,前前望單子入之。前前望,李濟·朴弼明·李台佐。以吏曹參議前望單子,傳曰,戶曹參議宋徵殷除授。
金演啓曰,新除授吏曹參議宋徵殷,牌招察任,何如?傳曰,允。
呂必容啓曰,吏曹參議宋徵殷,疏批已下,卽爲牌招開政,何如?傳曰,允。
又啓曰,吏曹參議宋徵殷牌不進,罷職傳旨。傳曰,推考傳旨捧入。
又啓曰,吏曹參議宋徵殷,牌不進,有只推之命。開政漸遲,極爲未安,而一日三牌,有傷事體,日勢已暮,禁門已閉,何以爲之?敢稟。傳曰,明日牌招。
傳于吳命峻曰,兵曹·禁衛營·御營廳初試,何至今不爲擧行乎?問啓。
吳命峻啓曰,兵曹·禁衛營·御營廳初試,何至今不爲擧行乎?問啓事,命下矣。問于兵曹,則判書閔鎭厚以爲,觀武才日子稍遠,宗廟擧動,亦且迫近,擧動過後,欲於今月念前設行云。問于禁衛營,則大將閔鎭厚以爲,大將中軍連有故,且觀武才日子稍遠,宗廟擧動過後,欲爲設行云。問于御營廳,則大將金錫衍以爲,欲於今十一日,設行矣,因徽陵奉審進去,不得設行,欲行於今十三日云矣,敢啓。傳曰,知道。
呂必容啓曰,咸鏡監司,七月令薦新生鰱魚,月令內,不得奉進,惶恐待罪事狀啓。傳曰,勿待罪事,回諭。
假注書李必重病,代金有慶,假注書金有慶在外,代徐命均。
吳命峻啓曰,平安監司,義州居旗牌官崔守京等,渰死事狀啓。傳曰,渰死人等,令本道恤典擧行。
備忘記,日昨筵敎,自有所指,於卿少無不安之端,安心勿待罪事,遣史官,傳諭于徐判府事。
吳命峻啓曰,大司憲權尙夏,在外,執義李肇,上疏受由,掌令金萬胄,持平崔慶湜,避嫌退待,掌令一員·持平一員未差,今日以監察茶時之意,敢啓。傳曰,知道。
以都摠府言啓曰,都摠管李彦綱,刑曹坐起進去之意,敢啓。傳曰,知道。
金演啓曰,陰竹縣監金錫文,結城縣監金錫剛,連山縣監李翊文,谷城縣監金呂重,除授已久,憲府署經,旣已爲之,而諫院無行公之員,署經未易,夫馬留滯之弊,實涉可慮。合有變通之道,何以爲之?敢稟。傳曰,除署經發送。
右議政金昌集六度呈辭。傳曰,安心調理。
記事官申靖夏書啓,臣承命馳往于漢江村舍領議政李畬所住處,傳宣聖批,仍爲傳授命召,則以爲,臣所負罪名,揆以邦憲,萬死難逭,席藁陳籲,甘就刑章,而聖慈涵容,又諭以勿待罪,史官臨宣,傳授命召,臣益增悚慄窘蹙,靡所自容。臣不敢復以命召,還納於史官之回,一日留置,臣罪益重,而病且垂盡,精魂錯爽,莫知所對,只有向闕涕泣,泥首竢誅云矣,敢啓。傳曰,知道。
呂必容,以禮曹言啓曰,臣世紀,進詣徽陵,陵上莎草頹下處奉審後,與本曹佐郞朴聖輅,仍詣顯陵,本陵參奉朴琮·金相尹眼同,王后陵上曲墻後面南面內地臺層石頹落處看審,則大小臺石五箇內邊頹圮。役事雖不至大段,所見未安,擇日修改,何如?傳曰,允。
又以禮曹言啓曰,卽接恭陵參奉所報,則今初八日夜間大雨後,陵上寅卯方,曲墻頭五六尺許,馬石外十餘尺許內階,爲雨沙汰,廣三四間,長四五間,深二三丈,丁字閣正殿,處處滲漏云,極爲驚駭。依例本曹堂上郞廳,進去奉審後稟處,而不可無慰安之擧,慰安祭,不卜日,來十三日設行事,分付何如?傳曰,允。
判中樞府事李濡等書啓,徽陵陵上莎草頹下處,奉審尺量,則自子方至卯方,長二十七尺半,高十二尺,深一尺,罅隙最闊處二尺七寸。蓋於丁亥年,陵上莎草傷圮處,極其廣闊,伊時所修改,前後諸方,擧皆完固,唯此子丑寅卯方,莎草則茂盛,而自其新舊交接之處,罅折蹲退,次次頹塌於地臺石之上,實由於今番大雨暴注之致。依例內蓋以油芚,外覆以草芚,而頹塌形止,圖形以進,修改之後,令該曹,斯速擇日擧行,何如?傳曰,依啓。
正言李禎億疏曰,伏以臣,氣質虛弱,夙嬰奇疾,向日待罪薇垣也,素患痰火,遇暑添劇,昏倒旅次,鬼事將迫,數日之內,無望復起。喉司知其實狀,登徹辭單,聖明特賜遞卸,安意將攝,庶有其路,病裏感祝,有淚盈睫。且於此際,得聞鄕信,則老父老母,俱以暑感,累日靡寧,飮啖專廢,氣息凜凜。自聞此報,方寸煎灼,身帶軍銜,未暇呈告,而蒼黃登程,扶曳歸廬,則親癠尙爾,差復無期,身病越添,浹旬涔涔矣。夢寐之外,馹召新命,又及蓬蓽,撫已驚感,精爽飛越。顧此庸駑,有何肖似,而自夏迄秋,三承召命,負乘致寇,臣實自知,而在朝家程才效業之道,不亦有歉乎?固當含恩畏義,竭蹶趨詣,悉暴難冒之狀,祈免踰分之榮,而且臣伏見朝紙,則兩司諸臣,以諫長李㙫之疏斥,相繼引避。雖未知其元疏之如何,而槪審其旨意,則以近日合啓爲非,排擊頗峻。臣亦論啓中一人也,不勝駭然之至。其所負犯,關係至重,合啓之請,實出公共,則詆斥之論,實是意外。諸臣疏避,已斥其無嚴,則臣不必更爲疊牀,而旣被其斥,更何敢晏然於臺職乎?此又臣難冒之一端也。且臣伏見囚人韓配夏,再供反詈之言,更無餘地,誣罔之說,靡有紀極。配夏,人雖無狀,位至方伯,雖急於自明欲逭之罪,其不可瞞誣欺弊,而今乃有靦面目,百態眩幻,謂聖聰可欺,王章可逭,謂民怨何能爲,謂國言不足恤,以沐柒難解之身,歸之於至潔,而反驅臺言於欺天陷人之科。噫,誣臣猶可,誣聖明,安敢乃爾?臣之前論六件事,於配夏,特其薄過耳。士夫廉隅,固不足責之於此人,而其所詬辱,一節深於一節,寧被煩瀆之誅,而勢難泯默,方欲更綴一疏,逐條辨破,逐節立證,以明配夏前後負犯之罪,前後舞幻之狀,而卽伏聞有行査之命,行査而果無隱情匿狀,則彼之情節,自爾綻露,臣不必縷縷更辨,若或泛忽査問,未覈實狀,則臣之一疏更暴,尙未晩矣。玆於辭疏之末,姑爲含默,而第本道方伯,異於庶官,此人機密,異於他人,虐威之餘,人皆惴怵,平問之下,勢難直對。伏乞別定剛明有風力者,一一摘奸于各處,一一窮覈于各人,一一取考列邑文書,按得其實狀,使生者伸窮天之冤,死者知泉壤之感,進言者免欺陷之名,有罪者無倖免之事焉。噫,宋臣蘇軾之言曰,彈劾積威之餘,雖有庸夫,亦能奮揚,風彩消委之餘,雖豪傑,不能振起。以臣庸陋,當風彩消委之餘,不揣才分,不量時勢,妄恃恩榮,冒當言地,只切愚讜之切,論一貪虐之人,受此無限垢辱,三百年臺閣上風議,緣臣疲軟而墜落無餘矣。今雖幸蒙天佑,親癠身患,俱得差完,更將何顔,復玷於臺次乎?玆敢冒死仰籲於天地父母之前,伏乞聖慈,先治臣違慢之罪,亟命遞改臣新授職名,以安愚分,以重臺地事。踏啓字。燼餘
上在慶德宮。停常參·經筵。
下直,三陟府使洪重禹。
呂必容啓曰,大司憲權尙夏,在外,執義李肇,上疏受由,掌令金萬胄,持平崔慶湜,避嫌退待,掌令一員,持平一員,未差,今日以監察茶時之意,敢啓。傳曰,知道。
吳命峻,以都摠府言啓曰,都摠管李彦綱,刑曹坐起進去之意,敢啓。傳曰,知道。
呂必容啓曰,吏曹參議宋徵殷,牌不進,罷職傳旨。傳曰,開政命下,已至累日,尙未擧行,事體未安。今則參議無嫌礙之端,更卽牌招開政。
右議政金昌集七度呈辭。傳曰,安心調理。
呂必容啓曰,卽者,奉常寺官員來言,七月令薦新靑葡萄·生梨,今日當爲看品,而本寺都提調李畬,出往江上,提調尹德駿,在外,禮曹判書尹世紀,身病受由,參判尹趾仁,在外,參議未差,不得看品云。何以爲之?敢稟。傳曰,莫重薦新,不容遲緩,禮判,卽爲進去看品,可也。
又啓曰,七月令薦新靑葡萄·生梨,禮曹卽爲進去看品事,命下,而禮曹判書尹世紀,病勢方重,末由起動,莫重薦新,不容少緩。吏曹參議宋徵殷,肅謝後,以判書薦望事,出往江上領議政李畬所住處,往來之際,必致日暮。禮曹參議有闕,之代,先爲口傳差出,仍卽牌招察任,何如?傳曰,允。
吏曹口傳政事,以李㙫爲禮曹參議。
吳命峻啓曰,卽者,備邊司郞廳黃溥,往于尼山行判府事尹拯處,閔任重事,收議以來,而無行公大臣,不得書啓,何以爲之?敢稟。傳曰,自本院書入。備邊司郞廳黃溥,以閔任重事,問議于行判府事尹拯處則以爲,臣昨蒙史官傳諭聖批,兢惶之懷,猶未自定,卽者意外,備邊司郞廳,又以收議事下來,又不勝驚隕之至。臣以草莾賤分,決不敢當大臣之名,安敢輒預於朝廷末議,以犯僭踰之誅乎?詢問之下,終不敢越分妄對,虛辱朝命,罪又萬死。況臣伏聞,儒疏又上,指斥臣罪。臣以屛伏垂死之微物,爲朝廷世道之一累,自取罪戾,無可逭免,每煩聖念,爲之庇覆,慙惶感泣,措躬無地,尙係朝籍,因循匪據,如此收議之事,亦且循例遠及,臣誠惶恐,罔知所處。唯祝聖恩,特賜鐫削,得以還其賤分,瞑目待盡而已。無任瞻天祈懇伏地戰栗之至云矣。敢啓。傳曰,知道。閔任重,負犯甚重,其在嚴師律肅軍政之道,所當梟示警衆,而第與軍興之時,似有間焉,合有酌處之道。令訓鍊都監,從重決棍三十度後,還送禁府,邊遠充軍,而任重之違越約束,近百親兵,遠出經宿,極可驚駭,而査奏之擧,未免稽遲,殊甚未安。大將,從重推考,今後另加申嚴,罔或違越,可也。
呂必容啓曰,今日爲政事命下,而吏曹參議宋徵殷,以判書薦望事,出往江上,未及入來。禁門已閉,留門開政,望筒出入之際,必致夜深,事甚未安。何以爲之?惶恐敢啓。傳曰,明日開政。
吏曹判書金宇杭疏曰,伏以,臣之情地,不宜一日仍冒於銓地,而疏單見阻,尙此虛帶,惶愧危蹙,已不可言,而矧今病狀,萬分危重,背部疔瘡,再三割出,惡肉不腐,毒氣猶肆,晝夜叫苦,專廢食飮,元氣已無餘地,若將朝夕不保者然,多用補劑,僅免溘盡。賴天之幸,假使不死而生,時月之間,決無合瘡起動之望,銓衡重地,不可久曠。玆敢疾聲仰籲於宸嚴之下,伏乞聖慈,俯賜矜諒,將臣本兼諸任,亟許鐫遞,俾得專意治療,以尋生路事。答曰,省疏具悉。卿之疾患如此,本職今姑勉副,安心勿辭,調理行公。
吳命峻,以兵曹言啓曰,今閏七月十七日,宗廟展謁擧動時,各樣差備軍七百名內,衛軍不足代,三百六名,所當以坊民,給價調用,而坊民差役變通事,曾有成命之後,因廟堂有故,尙未稟定,雖不免姑遵前例,其中一百名,以京騎名代之,少示減數之德意矣,敢啓。傳曰,知道。燼餘
上在慶德宮。停常參·經筵。
下直,泰安府使李鳳徵,永柔縣令崔宗周,鏡城判官洪大猷,多大浦僉使尹勵。
呂必容啓曰,大司憲權尙夏,在外,執義李肇,呈辭,掌令金萬胄,持平崔慶湜,避嫌退待,掌令一員,持平一員,未差,今日以監察茶時之意,敢啓。傳曰,知道。
右議政金昌集八度呈辭。傳曰,安心調理。
吏曹參判李晩成三度呈辭。傳曰,只遞本職。
吳命峻,以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
呂必容啓曰,卽今戶曹,無行公堂上,重地曠務,委屬可慮。參判洪璛,牌招察任,何如?傳曰,允。
又啓曰,假注書徐命均,時無職名,依例付軍職,冠帶常仕,何如?傳曰,允。
金演啓曰,吏曹堂上,以判書薦望事,往問于大臣,則領議政李畬以爲,方在城外待罪中,不得爲之云,右議政金昌集以爲,方在呈告中,不得爲之云。何以爲之?敢稟。傳曰,前望單子,入之。
吳命峻啓曰,近來獄囚多滯,不得疏釋,禁府堂上,三員作窠,只有同義禁洪萬朝一人,而亦不出肅,開坐無期,極爲未安。今日政,闕員,竝令差出,待下批,竝與同義禁洪萬朝,而一時牌招,以爲開坐之地,何如?傳曰,允。
呂必容啓曰,恭陵·昭顯墓有頉處,不卽奉審,事體極爲未安,而禮曹判書尹世紀,身病方重,末由進去,參判尹趾仁,在外,參議李㙫,稱有難安情勢,陳疏到院,雖已退却,而莫重陵寢奉審,至今遷就。禮曹參議李㙫,卽爲牌招,仍令進去,何如?傳曰,允。
金演,以吏批啓曰,判義禁,今當差出,而當品中,無故備擬之人絶乏,不得已以二望備擬以入之意,敢啓。傳曰,知道。
又啓曰,吏曹郞廳,以戶曹判書薦望事,往問于大臣,則領議政李畬以爲,方在城外待罪中,不得爲之云,右議政金昌集以爲,方在呈告中,不得爲之云。何以爲之?敢稟。傳曰,前望單子,入之。
以戶曹判書前望單子,傳曰,此前望單字,二度入之。
以戶曹判書前前望單子,傳曰,此前望單子,又二度入之。
以戶曹判書前前望單子,傳于金宇杭〈曰〉,曾經此職,不當爲中批,而雖大臣薦望,前任之人,則必爲備擬,以大臣不爲薦望之故,前後望單子取考,則初頭擬望,受點之後,更無備擬處,加書落點,事體未安,除授事,備忘以下矣。
有政。吏批,判書崔錫恒在外,參判未差,參議宋徵殷進,都承旨金演進。
吏批啓曰,新判書崔錫恒在外,參判未差,小臣獨政未安,何以爲之?敢稟。傳曰,只出緊任。
又啓曰,臺諫及玉堂闕員,今當差出,而擬望之人乏少,相避外任,竝擬何如?傳曰,允。
以崔錫恒爲吏曹判書,鄭栻爲副應敎,李夏源爲副校理,朴彙登爲司諫,徐命遇爲持平,尹聖時爲正言,尹以道爲知義禁,南致熏爲同義禁,權尙游爲兵曹參判,李晩成爲左尹,金宇杭爲左參贊,魚有龜·愼惟益爲兵曹正郞,宋繼商爲巨濟縣令,李世最爲兼弼善,李眞儉爲兼文學,李彦緯爲禁府都事,金一鏡爲禮曹參議,李翊漢爲弼善,朴聖輅爲兵曹佐郞,趙錫命爲持平。以判義禁望單子,傳曰,吏曹判書除授。戶曹判書前前望,傳曰,右參贊金宇杭除授。以金宇杭單付訓鍊都監提調·濟用監提調·繕工監提調。
兵批,行判書閔鎭厚,判義禁減下未肅拜,參判未差,參議鄭來祥進,參知李敏英病,右副承旨吳命峻進。
以金宇杭·李晩成·趙聖復爲副司直,李禎億爲副司果,柳綎·李鳳翼·徐命均爲副司正,柳之禎,單付武兼,遞付京職事,承傳。
吳命峻啓曰,掌令金萬胄,持平崔慶湜,引避已久,尙未處置,諫院無行公之員,闕啓已至多日。新除授司諫朴彙登,持平徐命遇,正言尹聖時,竝牌招,執義李肇,親病受由,已過累日,亦爲牌招,何如?傳曰,允。
以兵曹言啓曰,今閏七月十四日,禁軍等,觀武才初試,設行於慕華館,而判書臣閔鎭厚,方在身病呈告中,別將當爲代行,當次日,入直禁軍等,除標信出試後,還爲入直之意,敢啓。傳曰,知道。
又以司饔院官員,以監膳提調意啓曰,生鮮前漁夫主人等,來訴本院曰,近來魚族稀貴,尙難繼封,而卽今大雨連注,漁船不得入海設網,日供生鮮,無路封進,入啓變通,俾無闕供之患云。此時形勢,誠如所訴。在前如此之時,或有雜魚及鷄兒,一半代封之例,而事係御供,自下不敢擅便,惶恐敢啓。傳曰,一半代封。
呂必容,以弘文館言啓曰,本館下番,無入直之員,不得已以上番,姑降入直之意,敢啓。傳曰,知道。
又啓曰,卽者,領議政李畬陳疏,仍納命召,何以爲之?敢稟。傳曰,令傳諭史官傳授。
吳命峻,以訓鍊都監言啓曰,因政院收議書入。答曰,閔任重,負犯甚重,其在嚴師律肅軍政之道,所當梟示警衆,而第與軍興之時,似有間焉。合有酌處之道,令訓鍊都監,從重決棍三十度後,還送禁府,邊遠充軍事,命下矣。閔任重,拿致軍門,依傳敎,從重決棍三十度後,卽爲還送禁府,而至於中軍南五星,三次行査,終未覈實,不職之責,在所難免,汰去,該哨哨官李世進·朴敏道·張善潭·李廷宇·李晩大等,當其行葬之時,雖無躬自隨往之事,軍兵之遠去經宿,慢不覺察,其在懲勵之道,亦不可仍置,竝爲決棍三十度後汰去,該部別武士,竝皆隨往經宿,故各決棍五十度汰去,千摠帶率牌頭及擔持軍領去隊摠五名,牌頭一名,不遵約束,擅自經宿,各決棍五十度,降保該部,該部旗摠及書字的等,雖不同往,不能檢束之罪,不可不懲,竝決棍三十度之意,敢啓。傳曰,知道。
又以兵曹言啓曰,卽接東道監役官所報,則東小門北邊,御營廳所授體城四間許,今日頹落云。令繕工監,爲先把子圍排,多定軍士守直,而亦令該廳修築之意,分付何如?傳曰,允。
又以兵曹言啓曰,卽接北所衛將牒報,則所屬西外墻三間,及三軍堡連界西外墻二間,因雨頹落云。令紫門監,爲先把子圍排,而今番頹落兩處,俱是西營所屬,則所當以西營入直砲手,依例守直,而前日五間許頹落處,西營砲手二十名,旣已除出守直,則巡邏軍卒,未免苟簡,今此三間頹落處,則雖非所屬,北二營入直砲手十名,除出守直,二間頹落處,則西營入直砲手十名,依例除出,限修築間,守直之意,敢啓。傳曰,知道。
領議政李畬上疏。答曰,省疏具悉。卿其勿辭,亦勿待罪。仍傳曰,遣史官傳諭。
假注書柳綎書啓,臣承命馳往于漢江村舍領議政李畬所住處,傳宣聖批,仍爲傳授命召,則以爲,臣再申崩隕之懇,席藁悚伏,佇蒙處分,而史官又臨,傳授命召,敎以勿辭,亦勿待罪,泥首承諭,莫知所措,但有涕淚被面而已。臣之所負罪名,終非可逭,所受命召,終非可留,情窮勢極,求死不得,叩心悲號,惟鈇鉞是俟云矣。敢啓。傳曰,知道。
答司諫朴彙登疏曰,省疏具悉。爾其勿辭,從速察職。
答判府事徐宗泰疏曰,省疏具悉卿懇。別諭慰釋備至,卿胡不諒,陳章引咎,若是其太過耶?心甚愕然,無以爲諭。疏末事,澔等所爲,縱恣無狀,而領相之箚,意在救解,國家之置輔弼之臣,非爲崇長黨論,則批旨不得不嚴也。卿其須遵前旨,安心勿辭,速出行公。仍傳曰,遣史官傳諭。原疏缺燼餘
上在慶德宮。停常參·經筵。
呂必容啓曰,吏曹郞廳來言,承旨及臺諫有闕,政事何以爲之?敢稟。傳曰,明日爲之。
又啓曰,臺官引避,久未處置,監察茶時,亦至累日,其在事體,俱涉未安,執義李肇,卽爲牌招。諫院闕啓且久,司諫朴彙登,疏批已下,竝爲牌招察任,何如?傳曰,允。
又啓曰,恭陵·昭顯墓有頉處,久未奉審,事極未安。新除授禮曹參議金一鏡,卽爲牌招,仍令進去,何如?傳曰,允。
右議政金昌集九度呈辭。傳曰,安心調理。
吳命峻啓曰,都摠管李彦綱,刑曹坐起進去之意,敢啓。傳曰,知道。
又以義禁府言啓曰,罪人閔任重,自訓鍊都監,旣已決棍,還送本府矣。卽爲還囚後,定配所以入之意,敢啓。傳曰,知道。
又以京畿監司申銋狀啓,以陽川居安命云等五名渰死事,傳曰,渰死人等,令本道恤典擧行。
又以都摠府言啓曰,本府堂上十員內,副摠管礪原君柱,瓜滿,兪集一罷職,無故行公之員,只有八員。今十七日,宗廟擧動時,都摠管李基夏,副摠官尹淑·金重三·鄭履祥,當以軍門進參,餘存只四員,守宮寶劍,王世子倍衛,無以備員。前頭開政遲速,有未可期,副摠管瓜滿罷職代,令該曹卽爲口傳差出,俾無臨時苟簡之弊,何如?傳曰,允。
兵曹口傳政事,以臨陽君桓爲都摠管,尹就商爲副摠管。
呂必容啓曰,罪囚多滯,而義禁府堂上不備,不得開坐。知事尹以道,同知事洪萬朝,卽爲牌招察任,何如?傳曰,允。
又以禮曹言啓曰,禜祭纔行,而淫雨連日,開霽無期,禾穀之損傷,誠爲可慮。依前例,再次四門禜祭,不卜日,來十六日爲始設行,三日而止事,知委各該司,何如?傳曰,允。
又啓曰,太廟擧動,只隔數日。承旨闕員,後日政,以在京無故人差出,仍卽牌招察任,何如?傳曰,允。
呂必容,以侍講院言啓曰,今此太廟展謁,只隔二日,王世子隨駕時,宮官不可不備員,新除授弼善李翊漢,兼弼善李世㝡,兼文學李眞儉,明日待開門,竝卽牌招察任,何如?傳曰,允。
吳命峻,以兵曹言啓曰,卽接南所衛將牒報,則所屬開陽門西邊外墻五間,又爲頹落云。令紫門監,爲先把子圍排,南營入直禁衛軍十五名除出,限修築間,守直之意,敢啓。傳曰,知道。
備忘記,傳于呂必容曰,前承旨任胤元·柳鳳輝,敍用。
司諫朴彙登啓曰,新除授行大司諫尹德駿,時在京畿水原地,斯速乘馹上來事,下諭。答曰,依啓。
執義李肇啓曰,新除授持平趙錫命,時在江原道都事任所,請斯速乘馹上來事,下諭。竝引嫌而退。啓避所論,全昧是非,揆以臺體,不可仍在,請掌令金萬胄,持平崔慶湜遞差。答曰,依啓。燼餘
合啓,門黜罪人崔錫鼎遠竄事。停啓。
前啓,陳箚三臣遠竄,承旨趙道彬·金興慶,正言申思喆罷職還收事,及掌令洪好人斥補,前副提學鄭澔極邊遠竄還收事。停啓。
韓城君李基夏辭職上疏。入啓。答曰,省疏具悉。卿其安心勿待罪,從速行公。朝報
上在慶德宮。停常參·經筵。
下直,長城府使李蓍徵。
呂必容啓曰,大司憲權尙夏,持平趙錫命在外,執義李肇呈辭,掌令二員,持平一員未差,今日以監察茶時之意,敢啓。傳曰,知道。
又啓曰,備邊司郞廳來言,今日,賓廳坐起日次,而大臣有故,不得來會云矣,敢啓。傳曰,知道。
吳命峻啓曰,兵曹郞廳來言,闕內各處,入直軍士,夜巡檢云矣,敢啓。傳曰,知道。
呂必容啓曰,吏曹郞廳來言,今日爲政事命下,而判書崔錫恒在外,參判未差,參議宋徵殷病不來,不得開政云。參議宋徵殷,卽爲牌招開政,何如?傳曰,允。
又啓曰,上番翰林洪啓迪,以父病受由,已至累日,卽爲牌招入直,何如?傳曰,允。
右議政金昌集十度呈辭。傳曰,安心調理。
吳命峻上疏。踏啓字。
兼弼善李世㝡,兼文學李眞儉,牌不進,罷職傳旨。傳曰,竝推考傳旨捧入。
呂必容啓曰,兼弼善李世㝡,兼文學李眞儉,旣有只推之命,更爲牌招察任,何如?傳曰,允。
又啓曰,都承旨金演,以服制不爲仕進,右副承旨吳命峻,身病陳疏遞差,廳中只有臣必容,吏兵批政廳,方爲兼進,而無守廳之員。都承旨,所當牌招,而拘於廳規,不得直請,何以爲之?敢稟。傳曰,牌招。
備忘記,傳于呂必容曰,史官二員待命,騎馬六匹立之。
呂必容,以兵曹言啓曰,卽接東西兩所衛將牒報,則東所所屬五軍堡北邊外墻四間,及西所所屬崇義門南邊外墻二間許,又爲頹落云,竝令紫門監,爲先把子圍排。四間頹落處,則所當以所屬北二營入直砲手守直,而前後頹落處,旣已多數,除出守直,巡邏軍卒,亦甚苟簡。今此四間頹落處,與前日五軍堡近處,二間頹落處相近,以其守直軍兵,推移除出十名守直,西所所屬二間許頹落處,則所屬南營入直禁衛軍五名除出,限修築間,守直之意,敢啓。傳曰,知道。
又以禮曹言啓曰,卽接永禧殿參奉所報,則正殿左邊內墻五間,右邊內墻高三尺,廣七尺許,香廳後外墻一間半,去夜崩頹云。正殿至近之地,不可無慰安之擧,慰安祭,不卜日,來十七日設行,而卽今雨勢如此,姑待開霽,別定監役官,趁卽改築事,分付何如?傳曰,允。
有政。吏曹判書崔錫恒在外,參判未差,參議宋徵殷進,都承旨金演進。
吏批啓曰,判書崔錫恒在外,參判未差,小臣獨政未安,何以爲之?敢稟。傳曰,只出緊任。
又啓曰,臺諫及玉堂闕員,今當差出,而擬望之人乏少,外任竝擬,何如?傳曰,允。
以李東馣爲左副承旨,柳鳳輝爲右副承旨,李㙫爲同副承旨,梁聖揆·柳述爲掌令,呂光周爲持平,朴熙晉爲正言,李世㝡爲副校理,吳命恒爲副修撰,缺憲奭爲長興府使,金始鑌爲忠淸都事,申弼海爲江原都事,洪禹寧爲冬至書狀官,崔昌大爲戶曹參議,崔錫恒兼知經筵,尹行敎爲執義,金始慶爲文學。
兵批,判書閔鎭厚,判義禁減下,未肅拜,參判權尙游未肅拜,參議鄭來祥病,參知李敏英進,都承旨兼進。
以李墪·柳鳳輝·金萬胄·李世㝡付副護軍,吳命峻·任胤元·崔慶湜·李眞儉付副司直。
兵批啓曰,新除授潼關僉使朴英萬呈狀內,老母年今八十七,素多疾病,人子情理,不忍遠離云。邊將之親年七十五歲以上者,許遞邊將,已有定式,依例改差,何如?傳曰,允。
金演·呂必容啓曰,太廟展謁擧動,只隔一日,而淫雨支離,了無開霽之意,日氣亦甚蒸鬱。此時勞動聖體,恐無愼重之道,而且伏聞廟門之內,泥濘太甚,儀仗侍衛,亦難成列云。待其快霽,更爲取稟擧行便當。臣等忝在近密,不勝區區之慮,惶恐敢稟。傳曰,依爲之。
呂必容,以吏曹言啓曰,新除授判書崔錫恒,時在京畿楊州地,斯速乘馹上來事,下諭何如?傳曰,允。
柳鳳輝,以都摠府言啓曰,今此太廟展謁擧動時,都摠管李基夏,副摠管尹淑·金重三·鄭履祥,俱以進參軍門,其餘見存之員,只是五員,則守宮寶劍,王世子陪衛,無以備員,作窠二員之代,啓請口傳差出矣。副摠管鄭履祥,與副摠管尹就商,爲異姓從兄弟,法當相避,且尹就商,身病深重,勢難進參云。合有變通之道,請令該曹急速稟處,以爲備員進參之地,何如?傳曰,允。
又以義禁府言啓曰,以統制使啓本,刑曹粘目,巨濟縣令趙相殷,移本府處置事,允下矣。趙相殷,自任所,時未上來,依例發遣府羅將,拿來何如?傳曰,允。
又以義禁府言啓曰,卽接月令醫官卞燁手本,則時囚罪人申璧,素患胸痛,日漸苦劇,晝夜刺痛,呼吸不便,四支痿弱,食飮專廢,不省人事云。自前罪人,病勢如此,則有保放救療之規,敢此仰稟。傳曰,依爲之。
左副承旨李東馣上疏,入啓。答曰,省疏具悉。爾其勿辭,從速察〈職〉。
副校理李世㝡上疏。入啓。答曰,省疏具悉。曾有以此事陳疏者,予知其委折矣。臺言皆歸爽誤,於爾別無所嫌,須勿過辭,從速察職。
兼文學李眞儉上疏。入啓。答曰,省疏具悉。日者筵敎,自有所指,過激之論,不必深嫌,爾其勿辭,從速察職。原疏缺
右副承旨吳命峻疏曰,伏以臣,重腫生於左脚,赤暈遍於膝部,毒氣大肆,彌日痛苦,不能植立,不能行步,數四日內,決難破腫,太廟擧動,只隔一日,萬無隨駕趨蹌之望。若不趁今變通,則必不免臨時窘迫之患,玆敢疾聲哀籲於天地父母之前,伏乞聖慈,亟許遞改,以幸公私,千萬幸甚云云。燼餘
上在慶德宮。停常參·經筵。
下直,古今島僉使崔相一。
右議政金昌集十一度呈辭。入啓。傳曰,安心調理。
兵曹參判權尙游辭職上疏。入啓。答曰,省疏具悉。卿其勿辭,從速察職。朝報
禮曹啓曰,因政院啓辭,太廟展謁,待其快霽,更稟擧行事,命下矣。卽今雨勢如此,待其開霽,更稟之意,敢啓。傳曰,知道。禮曹謄錄
禮曹啓曰,卽接宣陵奉事所報,則王后陵上曲墻東邊,大雨後,少生罅隙矣。今日內面一間許頹圮,覆蓋瓦片,亦多墜落,南邊則面土剝落處,亦至一尺許云。不可無慰安之擧,慰安祭,不卜日,來十八日設行,而依例本曹堂上郞廳,進去奉審後,稟處何如?傳曰,允。禮曹謄錄
上在慶德宮。停常參·經筵。
柳鳳輝啓曰,大司憲權尙夏,執義尹行敎,持平趙錫命·呂光周在外,掌令梁聖揆·柳述未肅拜,今日以監察茶時之意,敢啓。傳曰,知道。
右議政金昌集十二度呈辭。傳曰,安心調理。
副校理李世㝡初度呈辭。傳曰,還出給。
呂必容,以弘文館言啓曰,本館下番,姑降入直,已至累日,事甚未安,副修撰李世瑾,昨日旣已蒙宥,校理宋正明,自鄕纔已上來云。竝卽牌招,以爲推移入直之地,何如?傳曰,允。
校理宋正明,副修撰李世瑾,牌不進,罷職傳旨。傳曰,推考傳旨捧入。
柳鳳輝,以禁衛營言啓曰,前校理申鐔,本營郞廳,旣已啓下,而方在罷散中,時無職名,令該曹依例付軍職,冠帶常仕,何如?傳曰,允。
又以御營廳言啓曰,今此觀武才初試時,別抄武士·別武士,及射砲軍兵等入格人,別單書入之意,敢啓。傳曰,知道。
又以兵曹言啓曰,今閏七月十七日,砲手金繼命稱名人,自興元門入來,差備門外擊錚,極爲駭愕,令攸司囚禁治罪,同門守門將李斗賢,常時不能禁斷雜人,以致闌入,亦難免其責,推考何如?傳曰,允。
傳于呂必容曰,秋霖快霽,太廟展謁吉日,以念間推擇事,分付該曹。
呂必容,以禮曹言啓曰,太廟展謁吉日,以念間推擇事,傳敎矣。卽令日官推擇,則今二十一日平吉,而二十日,則宗廟永寧殿雨漏處,修改相値,以二十一日定行乎?敢稟。傳曰,依爲之。
柳鳳輝啓曰,太廟擧動吉日,纔已推擇啓下矣。其間日子無多,本兵多有擧行之事,而兵曹判書閔鎭厚,連呈辭單,久不行公,卽爲牌招察任,何如?傳曰,允。
傳于呂必容曰,召對爲之。
戶曹判書金宇杭上疏。入啓。答曰,省疏具悉。卿其安心勿辭,調理行公。
領議政李畬上疏。入啓。答曰,省疏具悉。卿之祈免至此,本職勉副焉。仍傳曰,遣史官傳諭。原疏缺
李東馣啓曰,卽伏見鐵原討捕使洪處武啓本,則誤字,至於八字之多,末端啓聞之啓字,誤書以謹字,莫重奏御文字,如是不察,疎漏甚矣。洪處武,推考何如?傳曰,允。
未時,上御興政堂,召對入侍,參贊官柳鳳輝,侍講官鄭栻,侍讀官李夏源,假注書徐命均,記注官金日佐,記事官宋成明。鄭栻進讀節酌通編第十六編,自答楊仲思至□□過去也。栻曰,尤當之尤字,當讀曰冘。上曰,唯。上曰,下番讀之。李夏源進讀,自子融志趣,至陰陽無始者此也。上曰,承旨讀之。柳鳳輝進讀,自答蘇味道,至終無可得之期矣。栻,進講文義曰,第三張,未接物時,主敬爲善云云。蓋事物未接之前,義利難分,若有修敬工夫,則隨事隨物,無不融徹,而俱當於理矣。第五張,玩物喪志之戒,此則謝良佐,以記誦之學,自負其該博,故程子,以此戒之矣。只務泛觀物理,正如游騎無所歸之說,在二程全書中,言學者,不務玩索操存之功,汎觀萬物之理,則正如大軍游騎,出太遠而無所歸矣。莫問精粗難易,此言學者,觀聖賢之書,須勿汎汎,仔細理會。李沆,嘗讀論語,或者問之曰,論語中,節用而愛人兩句,尙未能行,語未畢。上曰,終身誦之矣。栻曰,第九張,鷄抱卵事,卽佛家之說也。鷄抱卵,溫氣接續無間斷,然後可以抱之,佛家工夫,亦無間斷,可以成佛,此所以取比矣。五六行缺第十二張,不勞而俟其自格,其時江西頓悟之學,盛數三字缺廢講學,只務踐履,其時氣習皆然,故言之矣。第二十六張,年運易往,時不待人,蓋勉勵學者之數三字缺起,再拜曰,殿下五十年,年倏焉而至,正文王受命中身之年數三字缺其命維新,覆下,益加勉於不遠而復,小心翼翼之義,則何難於數三字缺命乎?上曰,儒臣所達最好,各別留意焉。李夏源曰,十六張,仁智之說,如中庸成己成物章缺十八張,日祭之文,蓋甸服近,故日祭,侯服遠,故月祀,此云復寢,猶日上食,以國語見之,不但復寢後日祭,視其遠近,助祭有日月之異,此言天子之禮矣。上,遂掩卷。柳鳳輝進曰,今此春塘臺觀武才時,仍御昌德宮,放榜後還宮事,命下矣。政院以下入直官,及巡吏等事,一依時御所例磨鍊乎?軍兵結陣,將士侍衛,依宗廟擧動例擧行乎?上曰,昌德宮亦是大內,與宗廟擧動時有異,軍兵結陣,不必爲之,一依時御所例,擧行可也。出擧條鳳輝曰,兵曹判書閔鎭厚,今日牌招不進,推考傳旨,才已捧入矣。擧動不遠,不可無本兵之長,待明朝,更爲牌招,何如?上曰,依爲之。栻曰,校理宋正明,副修撰李世瑾,又爲牌不進矣。待明朝,更爲牌招察任,副校理李世最呈辭,亦有還出給之命,一體牌招,何如?上曰,三臣疏批,旣已開釋,一向違牌未安,竝牌招察任,可也。諸臣,以次退出。
上在慶德宮。停常參·經筵。
右議政金昌集十三度呈辭。傳曰,安心調理。
副校理李世最牌不進,罷職傳旨。傳曰,推考傳旨捧入。
李鳳翼書啓,臣承命馳往于唐津前領議政李畬所住處,傳宣聖批,則以爲,臣釁負至重,萬戮難容,而職名未解,情跡益增窮蹙,不得不徑就鄕路,罪戾冞深,誅殛是俟,伏承聖批,恩旨丁寧,不加譴責,諭以勉副,臣九頓祗受,如得更生,不覺感涕之被面也。臣誠荷天地覆幬之仁,卒逭刑章,得以歸骸故里,區區圖報之誠,但以結草爲期,回望城闕,只自伏地悲咽云矣,敢啓。傳曰,知道。
李東馣啓曰,卽今兩司,無行公之員,監察茶時,已過累日,新除授諫官,亦未署經,兩司除在外外,呈告未肅拜人員,竝卽牌招察任,何如?傳曰,允。
金演啓曰,吏曹郞廳來言,大臣處置政事,何以爲之?敢稟。傳曰,當日爲之。
又啓曰,吏曹郞廳來言,今日爲政事,命下,而判書崔錫恒在外,參判未差,參議宋徵殷病不來,不得開政云,參議宋徵殷,牌招開政,何如?傳曰,允。
有政。吏批,判書崔錫恒在外,參判未差,參議宋徵殷進,都承旨金演進。
吏批啓曰,判書崔錫恒在外,參判未差,小臣獨政未安,何以爲之?敢稟。傳曰,只出緊任。
又啓曰,領議政李畬,旣已遞職,今當處置,而本曹,無相當之窠,依例送西之意,敢啓。傳曰,知道。
以李眞儉爲修撰,尹志任爲丹陽郡守,鄭來祥爲淮陽府使。
兵批,判書閔鎭厚,判義禁減下,未肅拜,參判權尙游未肅拜,參議未差,參知李敏英進,右副承旨柳鳳輝進。
以李畬爲判中樞府事,申鐔付副司直。
柳鳳輝,以兵曹言啓曰,今此宗廟展謁擧動時,各樣差備衛軍,不足之代,京騎兵一百名,坊民二百六名,出用事,已爲啓下矣。擧動改擇日,適與宗廟·永寧殿·社稷·永禧殿,告還安祭及觀武才武科初試相値,應入軍丁之數,至於五百七十三名之多,不得已坊民二百六十七名,給價次,加數調用之意,敢啓。傳曰,知道。
李東馣,以司憲府言啓曰,司諫院正言尹聖時,除拜已久,而尙未署經,凡臺諫署經,備三員爲之者,自是古例,而大司憲臣權尙夏,執義臣尹行敎,持平臣趙錫命,持平臣呂光周,俱在外,只有掌令臣梁聖揆,掌令臣柳述,在前如此之時,亦有二員開坐,啓請署經之規,今亦依此例,開坐署經之意,敢啓。答曰,知道。
又以司諫院啓曰,正言尹聖時,除拜已久,尙未署經,臺諫署經,備三員爲之者,自是古例,而行大司諫尹德駿,獻納李宜晩,俱在外,只有司諫臣朴彙登,正言臣朴熙晉,在前如此之時,亦有二員開坐,啓請署經之規,今亦依此例,開坐署經之意,敢啓。答曰,知道。
掌令梁聖揆·柳述啓曰,新除授執義尹行敎,時在忠淸道尼山地,持平呂光周,時在丹陽郡任所,請斯速乘馹上來事,下諭。答曰,依啓。
大司成朴權上疏。入啓。答曰,省疏具悉。卿其勿辭,從速上來察職。
禮曹參議金一鏡上疏。入啓。答曰,省疏具悉。爾其勿辭,從速察職。
平安監司權上疏。入啓。答曰,省疏具悉。西藩重任,決難輕遞,卿勿固辭,從速察職。
吏曹判書崔錫恒上疏。入啓。答曰,省疏具悉卿懇。東銓之長,不宜久曠,陞擢之命,亦非偶然,臺啓中,氣焰熏爀,勢成威立等語,全不稱停,惟意所欲,殊極未安,何必爲嫌,卿其安心勿辭,從速上來行公。原疏缺燼餘
上在慶德宮。停常參·經筵。
下直,結城縣監金錫剛。
政院啓曰,新拜判府事李畬,纔已下去,京畿驪州地上來,依例遣史官傳諭,上來時給馬事,本道監司處,亦爲分付,何如?傳曰,允。
右議政金昌集十四度呈辭。傳曰,安心調理。
開城留守書目,本府境內,今月十二日未時量始雨,連日不已,十四日大雨,終夜注下,翌日卯時開霽,大小川渠,無不漲溢,平陸成川,禾穀沈沒,覆沙亦多,無復西成之望,民事,誠爲渴悶事。
京畿監司書目,道內各邑,今月初八日大雨,達夜暴注,田畓浦落,覆沙水沈,永無田形,前頭民事,誠爲渴悶,楊州等四邑,人家漂沒,至於四十七名,金浦郡之人物渰死,亦至七名之多,尤極驚慘事。
兵曹判書閔鎭厚上疏。大槪,屢違嚴召,罪合萬殞,略陳私義,冀蒙斥退事。入啓。答曰,省疏具悉。卿其勿辭,安心行公。
吏曹口傳政事,兵曹參議李善溥。
政院啓曰,太廟擧動,只隔一日,而行兵曹判書閔鎭厚,尙不出仕,今則疏批已下,更爲牌招察任,何如?傳曰,允。
兵曹口傳政事,副摠管密豐君坦。
京畿監司書目,禮曹參判尹趾仁辭職上疏上送事。啓。答曰,省疏具悉。卿其勿辭,從速上來察職。諫院朝報
義禁府啓曰,今此宗廟展謁時,本府都事十員內,九員各差備隨駕,一員本府,王世子考喧,左右都事,無以備數,假都事二員,令該曹差出,以爲分差之地,何如?傳曰,允。禁府謄錄
上在慶德宮。停常參·經筵。
下直,慶尙右兵虞候任善初,定平府使柳星一,龜城府使南崙,渭原郡守李後說,陰竹縣監金錫文。
柳鳳輝啓曰,備邊司郞廳來言,今日,賓廳坐起日次,而大臣有故,不得來會云矣,敢啓。傳曰,知道。
右議政金昌集十五度呈辭。傳曰,安心調理。
柳鳳輝,以弘文館言啓曰,校理宋正明,以訓鍊都監郞廳,今日坐起時,出去之意,敢啓。傳曰,知道。
又以侍講院言啓曰,太廟展謁,只隔一宵,王世子隨駕時,宮官不可不備員,而兼弼善李世㝡,文學金始慶,兼文學李眞儉,昨日違牌,旣有只推之命,竝更牌招察任,何如?傳曰,允。
又以兵曹言啓曰,今閏七月二十一日,武臣賓廳講書日次,而宗廟展謁擧動相値,不得爲之之意,敢啓。傳曰,知道。
李肇,以禮曹言啓曰,卽接宗廟署所報,則宗廟永寧殿,樑上塗灰,庫庫剝落,而兩殿神門及東西月廊,樑上塗灰,亦多剝落色渝云。臣一鏡,與本署都提調臣李濡,今日旣以兩殿雨漏處修改事進詣,故同爲奉審,則宗廟正殿,自第一室至第四室,樑上塗灰,庫庫剝落,而永寧殿樑上塗灰,間間剝落,兩殿神門,東門及東西月廊,樑上塗灰,剝落色渝,一如本署所報,蓋緣所塗之灰,已至年久,而今番大雨之餘,連有濕氣,以致如此,所當卽爲修改,而在前正殿樑上塗灰,雖庫庫剝落,必爲全改,十一室,竝行告由移還安,事體甚重,工役亦且浩大,秋冬短晷,勢難周旋,定役於一日之內,故始役,必在春後,今亦姑待明春,擇日擧行,何如?傳曰,允。燼餘
明日,宗廟展謁時,大駕出宮正時,辰初初刻,王世子出宮正時,卯正一刻。
政院啓曰,太廟擧動迫臨,而禮曹判書尹世紀,連日呈告,不爲行公,戶曹判書金宇杭,陳疏承批,久不出肅,劇地曠務可慮,尹世紀·金宇杭,竝卽牌招察任,何如?傳曰,允。
慶尙監司書目,本道農事形止段,雖有旱澇之災,固城等八九邑外,田畓各穀,擧皆茂盛,前頭若無風霜之災,則西成可期,木花段,大抵失稔緣由事。
全羅監司書目,道內嶺下各邑,田穀畓穀,酷被旱災之中,珍島·海南·靈巖·務安·興陽等,井泉枯涸,溪澗斷絶,田野便成赤地,牛馬,間有渴死者,前頭民事,誠極渴悶事。朝報
上在慶德宮。停常參·經筵。
夜一更,流星出牛星下,入西方天際,狀如鉢,尾長二三尺許,色白。五更,月暈。
右議政金昌集十六度呈辭。傳曰,安心調理。
李肇,以禁衛營言啓曰,今此觀武才時,本營馬步軍兵,及京案雜色標下軍等,各技藝初試入格人,別單書入之意,敢啓。傳曰,知道。
又以兵曹言啓曰,卽聞昨日春塘臺調馬時,別軍職廳軍士一名,爲御營別將李基夏騎芻矢所中,傷處不輕云。發矢之際,邂逅傷人,且不至死,則不必爲罪,而雖是軍門所屬,旣非調馬應參之員,則私入空闕,難免其責,當該衛將,亦有不能檢飭之失,竝推考,何如?傳曰,允。
李東馣啓曰,內乘來言,捲簾,取稟。傳曰,捲三面。
檢閱宋成明上疏。入啓。答曰,省疏具悉。爾其勿辭,救護父病。原疏缺
呂必容啓曰,卽者,下番翰林宋成明,陳疏徑出,所當直捧禁推傳旨,而觀其疏辭,則以父病苦重爲言,與無端徑出有間,推考警責,何如?傳曰,允。
大殿·王世子,出宮詣宗廟,入齋室後,藥房·政院·玉堂問安。答曰,知道。世子宮,藥房·政院·玉堂問安。答曰,知道。上,將詣永寧殿,藥房都提調李頤命進伏曰,日氣蒸鬱,且正殿之間,泥濘頗甚,仍以步輦,進詣永寧殿,何如?上曰,依爲之。王世子,亦以步輦進詣之意,敢達。上曰,依爲之。大駕廟謁禮後,藥房·政院·玉堂問安。答曰,知道。世子宮,藥房·政院·玉堂問安。答曰,知道。大駕還宮後,藥房·政院·玉堂問安。答曰,知道。王世子還宮後,藥房·政院·玉堂問安。答曰,知道。燼餘
上在慶德宮。停常參·經筵。
申時,日暈。
右議政金昌集十七度呈辭。傳曰,安心調理。
工曹參判朴弼明三度呈辭。入啓。遞差。
政院啓曰,春塘臺擧動不遠,朝臣親病呈辭外,由單一切勿捧,俾無侍衛及試官望苟簡之弊,何如?傳曰,允。
瀛昌君沈上疏。大槪,敢陳崩迫之私,冀蒙恩暇,俾伸至情事。入啓。答曰,省疏具悉。卿其依疏辭往來焉。仍傳曰,給由馬,澆奠牀,竝備給。
同副承旨李肇上疏。大槪,臣之母病沈篤,私情煎迫。日者,迫於義分,黽勉就直,而症形,一向危綴,顧臣情理,實無强抑供職之勢,乞蒙聖慈,亟許鐫遞,以伸至情事。入啓。答曰,省疏具悉。爾其勿辭,救護母病。
京畿監司書目,楊州呈,以吏曹判書崔錫恒辭職上疏上送事。啓。答曰,省疏具悉。前疏之批,已諭予意,須勿固辭,安心上來行公。
江原監司書目,臣病勢彌留,決難察任,乞蒙恩遞。且陳金鼎鳴査事,嫌端與前無異,冀賜處分事,上疏上送事。啓。答曰,省疏具悉。卿其勿辭,宜速擧行。朝報
上在慶德宮。停常參·經筵。
右議政金昌集十八度呈辭。傳曰,安心調理。
晉平君澤辭職上疏。入啓。答曰,省疏具悉。卿其安心勿待罪,益加調理。
黃海監司書目,道內各邑,自今月初八日至十五日,暴雨盆覆,狂風大作,水邊田畓,浦落成川,覆沙沈沒,永無田形處甚多,餘存各穀段,酷被風水之災,一年農事,大變於一旬之內,無復可望,而近邑民人等,指示生活之道,亦逐日滿庭呼訴,非但景象愁慘,凶歉已判,前頭民事,萬分悶慮事。
假注書徐命均有頉,代金濰。
院啓,近日朝廷之上,死黨之習成,搢紳之間,相敬之風衰,趨合則唱聲和附,天聰可眩,議岐則恚訾力迫,惡言肆行,有識者之寒心,固已久矣。副司果申鐔,賦性麤厲,持論乖悖,平生伎倆,業已聖明之所洞燭,而自夫滌瑕甄復之後,罔悛舊習,乘時濁亂,與鄭澔輩,作爲血黨,表裏和應,恣行胸臆,汲汲如狂,凡所以傷人害物之事,率皆攘臂而瞬目,潛吹而陰嗾。頃以李東彦事,下詢於筵席也,挺身力護,極口稱孝,至謂贈職賜祭之典,藉令東彦,眞不替含,是不過平人而止耳,有何孝行之可論,愍章之可施者乎?其曲庇阿好,恣意所欲,輕瞞君父,妄干濫恩之狀,已極無嚴。前掌令韓重熙之還收復科也,鐔,以不叶己意,大加聲色,使氣噴薄,忿懥之言,至發於淸禁稠坐之中,移怒李邦彦之在坐,譬擧其亡父,歷詆詬辱,至以曾入科獄,逮囚許久,幸而得免等說,厲色揚言。又怒於前正言李禎億之不聽指使,穢言醜辱,無所不至,曾奴隷之不若,傍傳唾詈未已,其處心之不正,口業之鄙悖,有非士夫樣子。如此之人,決不可置之侍從之班,以貽淸朝之羞,請副司果申鐔,削奪官爵,門外黜送。兵曹正郞李相成,處地寒微,爲人庸騃,爲郞政府,稔招鄙瑣之誚,佐幕湖南,重速貪饕之罪,其他猥屑怪駭之擧,不一而足,伊時名官,至有欲汰冗官,宜先此人之論,見棄於世,固已久矣。趨附當路,濫通臺職,隨人口吻,擔當搏擊,以爲立公自效之計。雖以論劾李師尙之啓言之,首尾臚列,無非構捏,而其曰馹邀林演,勸爵致斃云者,卽是毒殺於杯酒之謂也。假使師尙,誠有此事,則其罪,奚但削職一黜而止哉?所當覈其虛實,考律定罪,而杜撰之言,唯恐脫漏,只請削黜欲置黯黯之科。逮夫其子訟冤,考據明卞,國言喧藉,皆歸虛罔,則始乃蔓辭引避,强顔枝梧。夫毒殺人命,何等重罪,而始則挺身立證,若是其明白,終則歸之風聞,誘以一事之失,有若細故薄物者,蓋其意,急於陷人,姑假此言,上動天聽,只冀准請,而於自已啓避之前後矛盾處,全未暇顧,此何異於傀儡登場,專受擺弄,不自主張者哉?噫,以林溥一事,隨處揷入於論啓之中,汚衊朝紳者,固是此輩之伎倆,而未有如相成此啓之尤極陰慘者,其時公議猶不泯,然銓注之間,至有枳塞之議,則其造意陷人之狀,據此可知。如此之人,不可以事在旣往,置而不論,請兵曹正郞李相成,削去仕版。己卯科賊,實是稀有之變怪,海外編管,未足以懲其罪惡,輿情之憤惋,至今未已。濟州牧使崔啓翁,乃敢以移配之說,肆然陳疏,此輩旣已爲奴,係屬本州,則雖有犯科橫侵之弊,身爲地主,拘束操縱,在其一號令之間,而莫敢誰何,至煩馳啓,其疲軟庸懦之狀,據此可知。若或陽排陰庇,故爲此請,則其所用意,誠極叵測。且今春大霈,雖是無前邦慶,而苟係罪名至重,干係非常者,則不宜揀在此中。罪人吳始復·金春澤,是何等罪名,何等干係,而或置稟秩,或請全釋,蔑法循情,不少留難,其顚妄怪駭之習,不可不懲,請濟州牧使崔啓翁,罷職不敍。答曰,不允。末端事,依啓。
說書金雲澤上疏。大槪,臣在直廬中,聞母病猝劇,玆敢疾聲仰籲,而徑歸病側,乞遞臣職,俾得專意救親,仍治臣擅離禁直之罪,以肅朝綱事。入啓。答曰,省疏具悉。爾其勿辭,救護母病。朝報
上在慶德宮。停常參·經筵。
傳曰,明日晝講爲之。
右議政金昌集十九度呈辭。傳曰,安心調理。
記注官金日佐書啓,臣承命馳往于驪州睡谷村判府事李畬所住處,傳諭聖旨,則以爲,臣蒙被天地生成之大造,終逭鈇鉞之誅,許免職名,還歸故里,感戴恩私,冞切兢惶。不意聖慈,猶復置之大臣之列,授臣以西樞崇銜,史官趕來,傳宣馹召之旨,臣仰奉隆命,俯念愆負,五情隕錯,惝怳靡定,自不覺汗淚之交流也。臣舟行累日,病勢頓加,纔得卸下,便作僵屍,起身承命,非所可望,而精神迷瞀,不能成語仰對,稍待少定,當以文字,陳情請譴云矣,敢啓。傳曰,知道。
府啓。大槪,請充軍罪人閔任重,依軍律處斷事。請韓城君李基夏罷職事。入啓。答曰,不允。
韓城君李基夏辭職上疏。入啓。傳曰,臺方以罷職論啓,此疏還出給。
掌令梁聖揆啓曰,臣之忝叨本職,已有日矣。宿患脾傷之症,近又添苦,食念頓斷,幾乎絶粒,朝夕所啖,只是糜粥而已。以此病狀,無望陳力,日事呈告,罪積瘝曠,一昧惶蹙,靡所用措。卽者本府,有韓城君李基夏請罷之啓,而基夏,卽臣之同生娚也。法當相避,嫌難參涉,其何敢一刻仍冒於臺次乎,請命遞斥臣職。答曰,勿辭,退待物論。
院啓,副司果申鐔,削奪官爵,門外黜送事。兵曹正郞李相成,削去仕版事。措辭竝見上答曰,不允。
檢閱宋成明上疏。大槪,臣父所患,始因外感,而轉成毒痁,榮衛積脫,症形危懍,卽今情理,決難暫捨,而召命之下,不敢坐違,祗詣闕外,更煩籲呼,懇乞聖慈,鐫遞臣職,俾得專意救護,以卒仁恩事。入啓。答曰,省疏具悉。爾其勿辭,救護父病。
正言朴熙晉上疏。大槪,敢陳病難供職之狀,懇乞亟命鐫遞,得以安意調息,以尋生路,兼陳區區憂慨之忱,以備裁察事。入啓。答曰,省疏具悉。疏中勉戒,可不留心焉,三臣負犯,合施屛裔,而謂之過中,大臣箚批,不得不嚴,而謂之太薄,實未可曉,至於向來諫臣避辭,可謂極無嚴矣。復科及姜鋧事,爾疏所論,未知得當,而姜世胤事,其時臺論,殊涉已甚,當待金吾奏讞而處之矣。爾其勿辭,從速察職。
傳曰,前奉敎申靖夏,待敎洪啓迪,竝敍用。
京畿監司書目,高陽呈,以校理李縡辭職上疏上送事。啓。遞差。朝報
禁衛營啓曰,本營新番軍士,今番觀武才初試,一體試取事,命下矣。新番別驍衛及五哨軍兵等,明日慕華館點考後,仍爲初試試取之意,敢啓。傳曰,知道。兵曹謄錄
上在慶德宮。停常參·經筵,只晝講。
下直,谷城縣監金呂重。
右議政金昌集二十度呈辭。傳曰,安心調理。
花春君㵾上疏。大槪,冒萬死敢陳私悃,乞蒙恩暇,以伸至情事。入啓。答曰,省疏具悉。卿其依疏辭往來焉。仍傳曰,靜嬪·仁城君墓拜掃時,澆奠牀備給。
掌令柳述啓曰,臣昨以韓城君李基夏罷職事,有所論啓矣。僚臺,以親嫌引嫌退待,處置歸於臣身,而臣以論啓之人,不可冒當其處置,請命遞斥臣職。答曰,勿辭,退待物論。
吏曹口傳政事,奉敎單申靖夏,待敎單洪啓迪。
晝講。入侍,知事閔鎭厚,特進宮李彦綱,承旨李肇,玉堂鄭栻·李世瑾,假注書金濰,兼春秋李喜泰·韓,武臣尹淑。上,講禮記第三篇,自喪不剝奠也與,止以帟賜之也。
全羅監司書目,道內各邑,今月十四日,狂風猝吹,暴雨如注,通一晝一夜乃止,田畓各穀,無不受害,極爲可慮事。
平安監司書目,道內昌城等二十五邑,去月十八日以二十八日至,或今月初一日以初九日至,得雨,淸南·平壤等十七邑,今月初八日或十二日,始雨,十三·四日大雨暴注,大小江川,擧皆漲溢,水邊各穀,酷被其害,蝗蟲未盡寢息,泥蟲亦爲熾盛,至於晩付種畓穀,節序漸涼,斷無其望,言念民事,罔知攸措,而渭原之雹災,事係非常事。
晝講時,視事縕繹間頉稟事,榻前定奪,副校理李世㝡,修撰李眞儉,待明朝牌招察任事,榻前下敎。
院啓,申鐔削黜事,李大成削版事。措辭竝見上竝引嫌而退,旣有親嫌,理難參啓,嫌難處置,其勢固然,不可以此輕遞言官,請掌令梁聖揆·柳述,竝命出仕。答曰,不允。處置事,依啓。
晝講時,李世瑾所啓,小臣頃日禁推時,目見王府滯囚之狀,極爲可慮,敢此仰達。罪囚淹滯,未有甚於近日,因長官久曠,不得議處者,已過累朔云,王府如此,外方何責。卽今判義禁,上來遲速,姑未可知,在前如此之時,或令次官,備三員議處,或別諭於判義禁,令速上來,前例非止一二,今亦依此擧行,俾無滯囚之弊,何如?上曰,判義禁本職及兼任,俱難久曠,從速上來事,別諭可也。知事閔鎭厚所啓,年分,事體重大,而卽今戶判,病未出仕,節序已晩,事多可慮。或令次官,與長官相議,草出事目,仍就議大臣,且使備局郞官,回示諸堂上後,啓下頒布,恐無所妨矣。上曰,戶判之病,何如?鎭厚曰,臣未得相見,而似聞病甚不輕,行公未易云矣。上曰,令次官依此擧行可也。朝報
晝講時,知事閔鎭厚所啓,頃日禁衛營都提調李頤命,以外方標下軍上番事,有待新大將之出稟處之命矣。及臣待罪後,與都提調及一營將士相議,則標下軍上番之際,糜費頗多,雖難一依御營廳爲之,若以其中所謂吹手者,部標下九名,司標下八名,每番番上則需用無難繼之患,軍卒有鍊習之效云,自明年依此擧行,何如?上曰,似合於參酌之道,依此爲之,可也。又所啓,故判書李寅燁生時,以爲鳥嶺築城之後,不可無軍器措備,銅鐵米布等物,置之嶺邑,欲造佛狼機而未果云。旣無文書,且無主管之人,如或有中間虛疏之弊,則實爲可惜,姑自禁衛營,差送監役官,隨便打造,以爲分置嶺隘之地,何如?上曰,依爲之。禁衛營謄錄
閔鎭厚所啓,社稷,有守直軍十餘名,曾前役事,兵曹不爲定給他軍,每令此軍擔當,故自本署奉承傳,雖本署之役,亦不使守直軍參涉,而必欲盡送他軍,此後則他處分軍,依前勿爲定送,而本所有役,則與兵曹所送役軍,一依使役之意,分付,何如?上曰,依爲之。兵曹謄錄
李彦綱所啓,各司奴婢推刷,例自刑曹句管,前判書兪得一建白,戊子式年,西北兩南奴婢推刷,因年凶停止,以今年退行事定奪,卽今節已晩矣。明年又是式年,例有推刷之擧,戊子推刷,待來式年,竝行,何如?傳曰,依爲之。刑曹謄錄
閔鎭厚所啓,此卽慶尙監司兪命弘,以釜山僉使趙世望事,査覈啓本,而結語略曰,世望自明之辭,終涉苟且,行査之際,論報營門,侵斥査官,虧損事體,不可無警責之道。東萊府使權以鎭,旣不能嚴立科條,又不能善爲調劑,諸大臣之意,世望,罷職似輕,拿問爲宜,以鎭,亦當推考云。邊上事重,宜速處分,故敢達。李彦綱曰,以本道査啓見之,世望,不無所失,而第此事,似出於相較,萊府啓聞中,見侮於倭人云者,初無顯著之事,拿問則似過矣。鎭厚曰,執迹見之,則雖似相較,當初以鎭,直請世望之罪,則不可無全出相較,拿問,未知其不可也。上曰,雖邊上事,拿問則過,趙世望罷職,權以鎭推考可也。又所啓,此卽黃海監司鄭是先狀啓,而水陸操及兵使·防禦使,巡歷虞候摘奸,一倂停止事也。比年以來,連値凶歉,各道習操,多致抛廢,軍政甚疏,而海西水災,果如是啓,則亦不無省弊之道,水陸操及虞候摘奸,依狀啓停止,而只令兵使·防禦使,巡歷各邑,點考軍兵,檢察軍器,似宜矣。上曰,水陸操及摘奸,則停止,而只行巡歷可也。且每年災荒,各道不同,而一道停操,則他道竝爲停止,揆諸軍政,極爲虛疎,尋常未妥,水災不甚之處,則不必停操矣。鎭厚曰,誠如上敎,則今此黃海道,則海邊最被水災,一道之中,或行或否,有所不可,故不得已停操,而諸道則何必盡停乎?上曰,然。又所啓,臣待罪兵曹屬耳。曹中凡事,全所昧昧,而以禁軍事言之,設置之後,元無所養之規,以各邑所有之布,推移用之,苟且莫甚矣。臣方欲以一定之規磨鍊,而最是禁軍之油衫,三十年不得改給,其他布帳等物,亦多未備,計其容入之數,則幾至二百同綿布,而實無着手處,誠可悶也。備局所管關西木及嶺南射軍木二百同,則雖難盡得,一百同劃給,則庶可先用於緊急之處,故惶恐敢達。上曰,一百同,取用可也。鎭厚曰,關西·嶺南木,各五十同,當取用矣。上曰,依爲之。備局謄錄
上在慶德宮。停常參·經筵。
夜二更,流星出奎星下,入巽方天際,狀如鉢,尾長三四尺許,色赤,光照地。
戶曹啓曰,卽接廣興倉所報,來八月朔頒料次,倉官,進去于右議政金昌集家,請受祿牌,則以爲,方在呈辭中,祿牌不爲出給云。係是大臣祿俸,何以爲之?敢稟。傳曰,令倉官輸送。
黃海監司書目,今月十二日至十五日,大雨暴注,平陸成江,金川·鳳山·平山等三邑,民家漂沒,至於二百六戶之多,農事之失稔,已不可言,言念民事,尤極驚慘事。
右議政金昌集二十一度呈辭。傳曰,安心調理。
兵曹參判權尙游三度呈辭。入啓。遞差。
修撰李眞儉上疏。大槪,嚴召之下,不得不來詣於禁扃之外,而臣母宿患胸腹之痛,又自昨朝,痛勢苦劇,達夜叫呼,症情危惡,卽今情理,實無暫時離側之勢,玆敢哀籲於孝理之下,伏乞聖慈,亟遞臣職名,以便救護,不勝萬幸事。入啓。答曰,省疏具悉。爾其勿辭,救護母病。
府啓,請充軍罪人閔任重,依律處斷事。請韓城君李基夏罷職事。措辭上同答曰,不允。
左副承旨李東馣,右副承旨柳鳳輝,同副承旨李肇上疏。大槪,臣等,猝被副司果李邦彦之意外侵斥,不得不陳章退出,伏乞聖明,亟遞臣等之職,以快人心,以安私分事。入啓。答曰,省疏具悉。爾等勿辭,從速察職。
副司果李邦彦上疏,呈政院。政院啓曰,昨日副司果李邦彦,來呈一疏,觀其措語,則以諫院申鐔啓辭中,有伊時侵及其父之語,稱以訟冤,必欲捧入,而臣等,以臺啓未收殺之前,不可徑先捧入,姑待收殺,更呈之意言送矣。卽者,又爲來呈,而侵斥本院,罔有紀極,至以壅蔽怪駭爲辭,臣等之初不捧入,不過欲存事體,而其所謂或嫌臺啓,歸於爽實等語,誠不滿一哂也。臣等,固不欲與之呶呶爭辨,而其所爲言如此,原疏不得不捧入之意,敢啓。答曰,知道。
副司果李邦彦上疏。入啓。答曰,省疏具悉。伊時事狀如此,則臺啓中云云,未免爽實,而疏末壅蔽警責等語,殊未妥當也。
司諫朴彙登上疏。大槪,敢陳病未供職,嫌難參啓之狀,冀蒙鐫遞,兼附勉出度支之長,急頒年分事目,且令京試官,兼行敬差官之任,俾除民弊事。入啓。答曰,省疏具悉。年分事目,已令次官擧行,而下款事,令該曹稟處,爾其勿辭,從速察職。
京畿監司書目,楊州呈,以吏曹判書崔錫恒辭職上疏上送事。啓。答曰,省疏具悉。三疏祈免,實涉太過,須勿撕捱,卽日就途,毋曠重務。朝報
上在慶德宮。停常參·經筵。
下直。北虞候金嗣鼎,理山郡守申慶汝,平澤縣監李夏輔,羅暖萬戶朴道常。
備忘記,今下弓矢,北虞侯金嗣鼎,羅暖萬戶朴道常處,給送。
戶曹啓曰,來八月朔祿俸,依傳敎,右議政金昌集家,令倉官輸送,則以爲,方在呈告乞免之中,雖有輸送之命,終不敢冒受,不爲領受云,何以爲之?敢稟。傳曰,更爲輸送。又啓曰,依傳敎更爲輸送,則以爲屢勤輸送之命,極涉惶恐,而顧念私義,終不敢冒受,將陳箚祈免云,又爲不受,何以爲之?敢稟。傳曰,批下後輸送。
右議政金昌集二十二度呈辭。傳曰,安心調理。
府啓,閔任重事,李基夏事。措辭上同答曰,勿煩。
正言尹聖時啓曰,臣伏見副司果李邦彦之疏,稱以爲父訟冤,侵攻臣身,不遺餘力,臣看來不勝駭惑,繼伏見聖批,以伊時事狀如此,則臺啓爽實爲敎,臣尤不任悚駭之至。李世奭之見逮於己卯科獄委折,歲月旣久,非所可知,而蓋聞申鐔之侵辱邦彦也,鐔與邦彦,竝坐於一院之中,及鐔與臺臣相詰之際,邦彦,右臺啓而有所云云。鐔因移怒邦彦,至擧其父而詬辱曰,其時辭連閔時俊之事,逮科獄許久,幸而漏免,其子,何敢干預此科事耶?在坐參聽之人,莫不駭然。禁省稠坐之中,固非隱僻之處,朝紳之間,有口皆傳,有耳皆聞,在邦彦之道,若以侵辱亡父爲至痛,則惟當面斥絶交之不暇,而鐔,方處要地,故屈身忍詬,佯若不聞而出,其後物議喧傳,久而未已,邦彦,因此不安,終至遞職,此則通朝之所共知,邦彦,雖欲諱之,其可得乎?邦彦,旣曰未嘗侵辱,又曰,追後聞之。又曰,誤疑與聞,邦彦,果爾默無一言,而鐔未嘗侵辱,則緣何有追後聞之之言,又何有疑誤之事耶?此則不待多辯,而自可破綻也。雖以其疏所陳言之,亦不敢全諱,乃曰,渠家,曾罹逮問之厄,在渠之道,不當若是云爾,所謂渠家字,卽指其父之謂也。雖邦彦,不忍以鐔所言,泰然直書,下語之間,略自回避,而其言,大抵與臣所聞,同是一串來,則所謂幸而漏免四字,獨何爲附益而爽實耶?此一句,雖揷入之不爲加辱,拔去之不是溫言,臣則不過因其所聞而書之,以斥鐔詬人亡父之爲麤悖耳。若謂之爲邦彦雪恥則可也,何嘗有侵及邦彦之意乎?若使臣,誠欲誣辱邦彦,臣在臺地,當劾則劾之,何可藉此誣辱,以自取黯黮耶?且邦彦之父,旣已淸脫,而鐔之僇辱至此,則其口業之無狀可知,邦彦之至痛,尤必有倍,當其受辱於鐔也,一疏論卞,情理則然,不此之爲,隱忍累日,乃反起怒於劾鐔之啓,張皇疏辨,甘自諱辱,徒知侵及臣身,而無一語怒鐔者,此其意,蓋以書出奏御文字之間,面目不雅,故竊欲諱之,而竝與鐔之言而諱之,竊竊然强辨其當面追後,而所爭者,不過一句些子語耳。臣未知其所謂爲父訟冤者,果是何事耶。噫,自夫黨論岐貳,人心陷溺,言出同志,則雖僇辱其親如鐔者,下首伈伈,不知惡焉,及其被論,則又相與愛惜而掩護之,棄惡同好,離而復合,乃敢以辨其父誣爲名,而內實爲鐔分疏,力鬪於臺啓方張之日,下以忘其親,上以欺殿下,豈常理之所可度哉?先聖有言曰,匿怨而友其人,左丘明恥之,某亦恥之,此等道理,非所以責於此等輩,而世道至此,誠可寒心。至於首發合啓,早晩駭機等語,其意專出抑勒,許多禦人辭說,付之一笑而已,固不足多辯也。雖然,旣被其無限譏斥,則臣何敢自以爲是,而晏然於臺次乎,請命遞斥臣職。答曰,勿辭,退待物論。
右議政金昌集箚子。大槪,乞寢祿俸輸送之命,仍許鐫免職名事。入啓。答曰,省箚具悉卿懇。祿俸甚薄,而固辭不受,心竊未安,卿其安心,勿辭領受,卽起視事,用副至望。仍傳曰,遣史官傳諭。
都承旨金演上疏。大槪,臣於副司果李邦彦,侵斥本院之語,有不容泯默者,身病且苦,無以自力。伏乞聖慈,亟遞臣職,毋曠公務,以謝人言事。入啓。答曰,省疏具悉。卿其勿辭,從速察職。朝報
政院啓曰,式年監試初試,在於來八月二十日,咸鏡北道,評事掌試,而評事,時未出代,評事差出後,治裝下去,勢將未及,在外都事,入送北道,而南道則差出京試官,多有其例,今亦依此擧行之意,當爲分付該曹及本道,而廟堂,無行公大臣,未得定奪,日期已迫,臣待罪該房,惶恐敢稟。傳曰,依爲之。禮曹謄錄
上在慶德宮。停常參·經筵。
下直,居山察訪申潾,仁遮外萬戶李重昌。
備忘記,今下弓矢,仁遮外萬戶李重昌處,給送。
政院啓曰,正言尹聖時引避退待,而大司諫尹德駿未肅拜,獻納李宜晩在外,司諫朴彙登,正言朴熙晉,俱在呈告中,處置經宿,事甚未安。司諫朴彙登,正言朴熙晉,卽爲牌招,使之趁卽處置,何如?傳曰,允。
右議政金昌集二十三度呈辭。傳曰,安心調理。
戶曹參議崔昌大三度呈辭。入啓。遞差。
司諫朴彙登啓曰,臣賤疾彌苦,無望供職,尋單見阻,一昧悚蹙,今因僚臺處置,召牌儼臨,怵畏分義,强疾趨詣,而臣於申鐔削黜之啓,嫌難參涉之狀,已陳於日昨辭疏之末矣。今此僚臺之避,旣因申鐔之啓而發,則臣不可可否於其間也,明矣。旣不得處置,則其何可苟然仍冒乎?請命遞斥臣職。答曰,勿辭,退待物論。
正言朴熙晉啓曰,臣於病伏中,切有憂慨於心者,略貢芻蕘之說,粗效匡救之忱,而誠未格天,辭不達意,不惟不賜開納,批旨未安,鐫誨備至,臣誠震悚愧恧,尋單縮伏矣。伏聞物議以爲,姜世胤事,今方兩造,當定主客,而不待該府奏讞,徑請裁處,殊失論事之體,大加謬率咎斥。夫科文雷同,有卞主客立落之規,今此姜世胤之文,果與孫命來之文,大段相同,則固不宜兩存,而旣不商確取舍於試院,出榜之後,付金吾置對質問,辨其主客,實是前所未有之擧,亦有關於後弊,故臣於疏末,略論其大體矣。物議之非斥如此,臣何敢自以爲是,而晏然冒居於臺次?請命遞斥臣職。答曰,勿辭,退待物論。
京畿監司書目,驪州呈,以判府事李畬上疏上送事。啓。答曰,省疏具悉。卿其安心勿辭,宜速上來行公。仍傳曰,遣史官傳諭。
判尹李光迪上疏。大槪,臣以老病之身,症情日就奄奄,再尋長單,萬不獲已,而喉司退却,方切悶蹙。昨日二更之後,社祭陞實之帖,始自來傳,受誓之期,迫在頃刻,忍死自力,擬將進參,而呼吸喘急,脚部不仁,扶起還仆,竟未趨詣。且被擊錚人之無限僇辱,不可仍冒於京兆之任,乞削臣職,以正臣罪事。入啓。答曰,省疏具悉。卿其勿辭,安心行公。朝報
禮曹啓曰,來八月十五日,大殿誕日陳賀時,王世子致詞陳賀等節目,依例磨鍊乎?敢稟。傳曰,權停。禮曹謄錄
上在慶德宮。停常參·經筵。
政院啓曰,諫院之官,引避退待,處置歸於憲府,而大司憲權尙夏,執義尹行敎,持平呂光周在外,持平趙錫命未肅拜,掌令梁聖揆·柳述呈辭,除在外未肅拜外,呈告人員,竝卽牌招,使之處置,何如?傳曰,允。
統制使趙爾重,京畿水使遞來。
右議政金昌集二十四度呈辭。傳曰,安心調理。
掌令柳述啓曰,臣病伏尋單之中,卽因臺院處置,召牌儼臨,嚴畏分義,不得不强疾趨詣,而第臣於春間忝叨諫職,因一避辭,被詆申鐔,非比尋常,卽上辭本,略陳其槪,而見阻喉司,未□登徹,迫於□□黽勉行公矣。今此諫臣之啓,旣因鐔□□□臣不可可否於立落之際者,與亞諫實無異同,旣不得處置,則亦不宜苟冒於臺次,請命遞斥臣職。答曰,勿辭,退待物論。朝報郞廳李陽泰書。郞廳李景閔校正。
上在慶德宮。停常參·經筵。
下直,恃寨僉使劉壽箕。
備忘記,今下弓矢,恃寨僉使劉壽箕處,給送。
政院啓曰,掌令梁聖揆,昨日承牌,不爲處置,今又呈告,更卽牌招,使之處置,何如?傳曰,允。又啓曰,判義禁崔錫恒,昨已入來,陳疏到院,退却不捧,而卽今金吾滯囚,委屬可慮,判義禁崔錫恒,卽爲牌招,察任,何如?傳曰,允。又啓曰,年分事目,雖有令次官稟議廟堂磨鍊之敎,而卽今戶曹緊急公事,以判書未出之故,多至積滯,事甚可慮,判書金宇杭所患,比當初頗減云。卽爲牌招,察任,何如?傳曰,允。
謝恩,吏曹判書崔錫恒。
右議政金昌集二十五度呈辭。傳曰,安心調理。
掌令梁聖揆啓曰,兩司多官,相繼引避,處置歸於臣身,而臣於本府前啓,嫌難參涉,與前無異,唯當自處之不暇,其何可晏然處置乎?昨緣父病猝劇,將護是急,未及引避,迫於嚴召,今始詣臺自列,所失尤大。請命遞斥臣職。答曰,勿辭,退待物論。
禮曹啓曰,各陵展謁,只稟秋幸事,曾已下敎矣。今秋展謁,定於何陵,而擇日於何間乎?敢稟。傳曰,大病才愈,今秋姑停。
忠淸監司書目,去月初七日八日以後,大雨暴注,各穀多被傷損,木花結顆,擧皆腐落,前頭民事,誠爲悶慮事。
假注書柳綎出使,代李太元。
修撰李眞儉上疏。大槪,嚴召之下,不得不來詣闕外,而顧臣母病,一向彌留,敢陳私懇,以冀垂憐,且將已治之疏,以備澄省事,以私忌,留院。
副修撰李世瑾牌不進,依承傳罷職。
傳曰,初六日春塘臺擧動,非卽日還宮,守宮假承旨,差出未安,實承旨中一員取稟,留院可也。
政院啓曰,春塘臺擧動時,承旨一員取稟守宮事,下敎矣。何承旨留院乎?敢稟。傳曰,右承旨留院。朝報
禮曹啓曰,上年,因本曹啓稟,大殿·中宮殿·世子宮所封全羅·慶尙等道三名日物膳,自己亥量減,咸鏡道三名日物膳,自丁丑停封,全羅·慶尙等道朔膳及京畿三名日物膳,自乙酉量減,江原道三名日物膳,自乙亥量減,朔膳,自壬午量減,而丁亥年,又因傳敎,本道物膳及朔膳,限明秋稍加裁減矣。量減及停封三名日物膳,則冬至爲始,朔膳則十月爲始,復舊封進之意,分付,何如?傳曰,限明秋姑減。禮曹謄錄
上在慶德宮。停常參·經筵。
夜一更,流星出壁星下,入巽方天際,狀如拳,尾長三四尺許,色赤。五更,金星犯軒轅左角星內。
下直,全羅右水使尹廷舟。
政院啓曰,科日不遠,諸道京試官,不可不趁速差出,而吏曹參議宋徵殷,陳疏入啓。判書崔錫恒,牌招察任,何如?傳曰,允。
又啓曰,今此春塘臺儒生試取,以試才終日設行事,因該曹草記,旣已啓下矣。取見應射之數,至於三千七百餘人,考諸謄錄,參以事勢,則初九日十日,似爲終日,而京外儒生,未能的知其某日。且應行節目亦多,前期擧行之事,在前亦有預爲啓稟定奪之例,今則試士當行於何日乎?敢稟。傳曰,初九日試取可也。
吏曹參議宋徵殷上疏。大槪,頃患暑瘧,轉成疾瘧,累次苦痛,委頓澌綴,斷無陳力之望,乞蒙鐫遞,以尋生路事。入啓。答曰,省疏具悉。爾其勿辭,調理察職。
副校理李世最上疏,臣於兩司處置,有不敢可否之嫌,乞遞臣職,以安微分事,及副校理李夏源上疏,大槪,臣於兩司處置,有不敢冒當者,乞蒙恩遞,以安私分事。入啓。答曰,省疏具悉。爾其勿辭察職。
右議政金昌集二十六度呈辭。傳曰,安心調理。
持平趙錫命上疏。入啓。答曰,省疏具悉。爾其勿辭,從速察職。
判府事李頤命箚子。大槪,冒陳危懇,乞蒙矜許事。入啓。答曰,省箚具悉卿懇。所患如此,予用慮念焉。卿其安心勿辭,從容善攝。仍傳曰,遣史官傳諭。
京畿監司書目,廚院請推差員,囚治貢物下人之事,有不敢晏然者,乞賜譴罷,以重事體事上疏上送事。啓。答曰,省疏具悉。卿其勿辭察職。
修撰洪重休上疏。大槪,昨。
上在慶德宮。停常參·經筵。
政院啓曰,兩司多官,引避退待,已過累日,而玉堂之臣,亦皆引嫌,尙未處置,事甚未安。除在外外,未肅拜人員,竝卽牌招,使之處置,何如?傳曰,允。
假注書柳綎書啓,臣承命馳往于驪州睡谷村判府事李畬所住處,傳宣聖批,則以爲,臣負罪而尙逭勘律,承召而未克趨命,冒陳危懇,日夜悚伏,佇竢嚴誅,伏承聖批,終始寬容,史官辱臨,恩旨丁寧,諭以安心勿辭,宜速上來,臣感激惶隕,靡所容措,但有涕淚之交頤也。臣病勢方重,縷息垂盡,而一念尙存,每於枕席之中,自省愆負,有媿神明,誠不如速就誅殛之爲安。今聖明,欲令臣安心造朝,臣伏地悲號之外,更何所達,顧以旣退之蹤,樞府崇銜,諸司緊兼,壓在身上,尤爲臣罪,惟當申章續籲,庶蒙財處,而不惟心神迷瞀,無以締思文字,仰首瀆冒,亦有所恐懼不敢,席藁泥首,只待鈇鉞之加云矣,敢啓。傳曰,知道。
右議政金昌集二十七度呈辭。傳曰,安心調理。
戶曹判書金宇杭辭職上疏。入啓。答曰,省疏具悉。卿其安心勿辭,更加調理行公。
謝恩,持平趙錫命,大司諫李善溥。
府啓,請充軍罪人閔任重依律處斷事,韓城君李基夏罷職事。措辭上同竝引嫌而退,嫌難處置,其勢固然,不可以此輕遞言官,請掌令柳述·梁聖揆,竝命出仕。答曰,不允。處置事,依啓。
大司諫李善溥啓曰,竝引嫌而退,被疏伸卞,語涉周遮,當正與否,非所可論,向者被斥,下語不輕,今者是非,引避無怪,率爾論事,致有物議,揆以臺體,勢難仍在,請正言尹聖時,司諫朴彙登出仕,正言朴熙晉遞差。答曰,依啓。
吏曹啓曰,臺諫有闕,政事,取稟。傳曰,明日爲之。
忠淸監司書目,尼山呈,以執義尹行敎辭職上疏上送事。啓。答曰,省疏具悉。爾其勿辭,從速上來察職。
觀象監,夜五更,金星犯軒轅左角星內。啓。朝報
禁衛營啓曰,本營分授都城女墻及北體城將頹處,七十餘間,許改築之役,因潦雨姑停,今番大雨,北體城十三間許頹落,故待晴改築事,又自兵曹,入啓蒙允,今當擧行矣。千摠尹一商,定都廳,今月初七日始役之意,敢啓。傳曰,知道。禁營謄錄
上在慶德宮。停常參·經筵。
下直,星州牧使金相稷,興海郡守申憲周,平安都事李萬維。
禁府啓曰,姜世胤·孫命來等議處云云,易書一款,已經秋曹之勘斷,今無可論之事,而科製雷同,主客區別,唯在掌考官之取舍,元非本府之追勘,且關後弊,上裁,何如?啓。臺啓旣涉已甚,追勘亦關後弊,置之。
判府事徐宗泰箚子。大槪,臣之病勢,無以自力進詣於陪從之列,不勝惶恐,乞蒙鐫遞本兼職名事。入啓。答曰,省疏具悉卿懇。疾患如此,深用慮念,卿其安心勿辭,從容善攝。仍傳曰,遣史官傳諭。
右議政金昌集二十八度呈辭。傳曰,安心調理。
刑曹參判金鎭圭辭職上疏。入啓。答曰,省疏具悉。卿其勿辭,安意察職,宜速擧行。
府啓,請閔任重依律處斷事,韓城君李基夏罷職事。措辭上同答曰,勿煩。
左參贊李墪上疏。大槪,臣之情迹,決難復廁周行之列,癃廢已極,又無自力供仕之望,乞垂矜諒,將任本兼諸任,一倂鐫遞,以幸公私事。入啓。答曰,省疏具悉。卿其安心勿辭,從速行公。
吏曹參判尹德駿辭職上疏。入啓。答曰,省疏具悉。卿其勿辭,從速察職。
院啓,請副司果申鐔削黜事,兵曹佐郞李相成削去事。措辭上同答曰,勿煩。朝報
有政。兵批,副司果朴熙晉,副司直朴弼明,司果三崔昌大·鄭習·權世恒,副司果二鄭思孝·李奎年。吏批,以鄭雲柱爲典籍,李萬根爲齊陵直長,尹以道爲宗廟提調,朴弼明爲社稷提調,李墪爲典醫監提調,尹東夏爲奉常主簿,趙海壽爲戶曹佐郞,洪萬遇爲正言,鄭夢海爲禮曹佐郞,鄭來周爲兵曹佐郞,兪命雄爲兵曹參議。
上在慶德宮。停常參·經筵。
慶尙監司書目,道內今年穡事,沿海十餘邑外,其他各邑段,雖不無旱澇之災,被災不至尤甚處段,田畓各穀之茂盛,別無優劣之殊,不可不謂之稍稔,木花則皆以失稔報來,而市肆之間,綿木價歇,以此推之,則雖不如常年,亦不至於全失之歸,誠爲多幸事。
假注書金濰病,代李必重。
政院啓曰,明日慕華館殿試時,命官何大臣進去乎?敢稟。傳曰,判府事李濡進去。
明日春塘臺擧動時,大駕出宮,寅正一刻,王世子出宮正時,寅初二刻。
右議政金昌集二十九度呈辭。傳曰,安心調理。
傳曰,史官一員待命,騎馬三匹立之,社稷大祭所內,摘奸。
明日春塘臺試才時,參試官三,閔鎭厚·尹德駿·李宇恒,參考官三,愼惟益·李喜泰·吳達海。
明日慕華館殿試時,參試官三,崔錫恒·尹趾仁·尹淑,參考官三,申·權始經·鄭擔。
吏曹口傳政事,兵曹正郞二,黃翼再·趙以進。朝報
兵曹啓曰,今此觀武才時,內入直將官等,以先射者,推移來待事,昨已啓下,而五衛將及延和門入直禁衛營哨官,一體爲之,何如?傳曰,依爲之。禁營謄錄
上在昌德宮。停常參·經筵。
大駕·王世子,詣昌德宮後,大殿,王世子問安。答曰,知道。大殿·世子宮,藥房·政院·玉堂問安。答曰,知道。
右議政金昌集三十度呈辭。入啓。傳曰,安心調理。
忠淸監司書目,淸風呈,以大司憲權尙夏辭職上疏上送事。啓。答曰,省疏具悉。卿其須體前旨之勤懇,安心就途,以副予望。
今日帳殿,正言尹聖時所啓,申鐔削黜事。措辭上同上曰,勿煩。又所啓,李相成削版事。措辭上同上曰,李師尙事,當初臺啓,論列不輕,一番査覈,所不可已,李師尙拿推明覈後,處置臺官,不晩矣。又所啓,新除授正言洪萬遇,時在忠淸道忠州地,請斯速乘馹上來事,下諭。上曰,依啓。掌令柳述所啓,臣於初四日夜深後,得見文廟釋奠祭當該監察都永成呈課,則以爲齋任,引嫌不來,奉香儒生,無以差定,日勢當午,不得行隷儀之禮,卽爲分付守僕及書吏,告課于本館堂上,以爲斯速變通之地,則本館堂上,互相推諉,趁不處置,如是之際,日已向暮,莫重祭享隷儀之禮,尙不擧行,明曉及時將事,亦不可必云。臣聞來不勝驚駭,招致守僕,詳問委折,則以爲兩齋任,俱不行公,知館事金鎭圭,今月初一日入泮,參祭儒生,使掌務官,出標促督,而齋任,則不爲變通矣。初三日陳疏引入,本館公事,不爲參涉,故不得已,始爲往告於同知館事李墪,則以爲才遭臺彈,方陳辭疏,旣不得行公,則有難參涉。知館事則出標等事,初旣擧行,今不可推諉於情勢難安之人,使之更稟于知館事。如是往復,自費二日,及至初四日,日勢昏黑之後,同知事,始乃變通,大祭則堇得行禮,而隷儀等事,終至廢閣云。文廟釋采,何等重禮,而本館堂上,不卽變通,或無端引入,過自引嫌,致令祀聖之典,若是窘迫欠缺,事之駭異,莫此爲甚。請知館事金鎭圭,同知館事李墪,竝命從重推考。上曰,依啓。前啓,閔任重事,李基夏事。停啓。
司諫朴彙登上疏。大槪,敢陳區區所懷,以備裁察事。入啓。答曰,省疏具悉。疏辭,令該曹稟處。
明日春塘臺殿座正時,卯正初刻,王世子出宮正時,卯初三刻。
觀武才姑罷後,大殿·世子宮,藥房·政院·玉堂問安。答曰,知道。朝報
上在昌德宮。停常參·經筵。
政院啓曰,卽今雨勢如此,臨御帳殿,事甚未安,且試藝之際,不無沾濕之慮,何以爲之?敢稟。傳曰,觀勢爲之。
春塘臺試才參考官愼惟益出去,代李彙晉改落點。
今日大駕殿座正時,巳正初刻,王世子出宮正時,巳初三刻改啓下。
右議政金昌集三十一度呈辭。傳曰,安心調理。
明日大駕殿座正時,卯初初刻,王世子出宮正時,寅正三刻。
府啓,祭享隷儀,乃所以講儒文而重祀典也。國朝以來,未嘗有廢閣之時,而今番釋采時,終然闕行,事之寒心,極矣。受香之後,將有隷儀廢閣之勢,則獻官,所當往復本館堂上,趁期變通,而不此之爲,苟然行祭,此實前所未有之擧,不可無警責之道。請伊日獻官,竝命推考,泮中大小事,掌務官,無不主管,今此釋采入淸齋之後,兩齋任,終不入來,則爲掌務官者,所當前期稟旨於堂上,以爲出代擧行之地,而及至初四日夜深之後,始乃僅僅變通,而往復之際,亦不免稽緩,致令隷儀之禮,公然廢閣,此固前所未有之擧,事體之苟簡,禮貌之欠缺,莫此爲甚,不可無懲勵之道。請當該掌務官,拿問定罪,守僕輩,亦令攸司囚禁科罪。答曰,依啓。
今日試才姑罷後,大殿·世子宮,藥房·政院·玉堂問安。答曰,知道。
拿問現告,成均館掌務官朴致遠。朝報
禮曹啓曰,今此徽陵陵上莎草修補時,政府以下,當爲進去監董,而右議政金昌集,方在呈告中,無進去之員。曾前如此之時,原任代行,已有規例,該曹不敢擅便,令政院稟處,何如?傳曰,原任代行,宜矣。禮曹謄錄
傳曰,直赴,例以各技爲之,卽今慕華館鞭芻畢射之後,卽當復命,而今番則鞭芻入格之類,修正單子以啓,騎芻命下之後,仍爲比較以來事,分付。
傳曰,鞭芻六中擧子,必有片箭兼藝者,禁軍·禁衛營·訓鍊都監·御營廳兼藝之類,先試鞭芻之後,來射片箭,則不無窘速之患,明早除初試,未射之前,使之先射片箭,出送慕華館可也。禁營謄錄
上在昌德宮。停常參·經筵。
右議政金昌集三十二度呈辭。入啓。傳曰,安心調理。
今日春塘臺帳殿,持平趙錫命所啓,大小科試紙,長短厚薄,自有該曹見樣,俾無參差不齊之弊,朝家定式,意非偶然,而士子之有勢者,必以紙品之最好,長廣之甚大者,圖囑踏印,致有人言,朝禁不行,謬習漸成,紙價刀蹬,爲弊不貲。請自今以後,另加申飭,紙之好品長廣,比他自別者,考試之際,亦令拔去,當該主掌官,從重科罪。上曰,依啓。
京畿監司書目,驪州呈,以判府事李畬上疏上送事。啓。答曰,省疏具悉。今玆月廩,不宜過辭,卿其安心領受焉。仍傳曰,遣史官傳諭。
明日大駕春塘臺殿座正時,卯初初刻,王世子出宮正時,寅正三刻。
明日春塘臺試士時,讀卷官十,李頤命·崔錫恒·李光迪·尹以道·李墪·金鎭圭·洪萬朝·尹德駿·任弘望·南致熏。讀卷官二十,金萬埰·吳命峻·元聖兪·任胤元·尹世綏·李萬選·金一鏡·許玧·南就明·鄭栻·宋正明·李夏源·李世最·洪重休·金普澤·柳泰明·李翊漢·李邦彦·洪禹寧·權始經。
試才姑罷後,大殿·世子宮,藥房·政院·玉堂問安。答曰,知道。朝報
春塘臺入侍時,兵曹判書閔鎭厚所啓,朝家將以表文見失時使臣寬宥及漂海人專差出送事,移咨付送於皇曆齎咨官,而曾於壬申年間,亦以陳謝事,付咨於齎咨官,則彼人至欲生梗,以爲如係別樣陳謝之事,則必須付咨於使行云。今此表文見失,實前所未有,漂人之專差出送,亦與順付使价有別,若於前頭冬至使入去時,以此兩咨付送,則恐爲得宜矣。臣久欲陳達,而廟堂,無行公大臣,故至今未果,今則齎咨官入去之期已迫,下詢入侍原任大臣而處之,何如?判府事李頤命曰,臣在外時,閔鎭厚言此事矣。彼國人,必以前例爲重,有前例,則事重大則無弊,無前例,則小事亦生梗,壬申年咨文時,彼中有所云云,則今番不可順付於齎咨官,冬至使之行,付送似宜矣。上曰,付送冬至使之行,可也。又所啓,都城頹圮處修築時所入物力,曾因大臣收議,有自戶·兵曹上下之命,而但有大段難處者,曾前營繕修築,甚不堅緻,自諸軍門句管之後,極爲完固,此固不可已者,而今年移送於訓局及禁營者,幾至綿布二十同,較之前日,則恰爲六年所入之數,而卽今禁衛·御營廳所請得者,又過二十同,若此不已,則戶·兵曹,何以支當乎?今後則兵·戶曹參酌移送之外,自本軍門,亦爲同力措備用之,而其不足之數,則廟堂推移劃給,然後庶有成就大役之望矣。上曰,依爲之。
又所啓,臣猥承海西詳定句管之命,故近始考見前後文書,則前監司及前前監司狀啓,皆未及回啓,而其中,亦有已爲變通者矣。但使行支供官需米一款,當此秋捧迫近之日,不可趁速變通,一從本道所請石數,爲先加給恐宜,故敢達。上曰,依爲之。
又所啓,伏見平安監司權狀啓下備局者,則兵使巡歷·營將點兵停止及推爲徵債防塞事也。似聞本道年事,不至於大凶,而兵事疏虞,亦不可不慮,他事則竝依施,而營將巡歷時軍兵點閱,依前擧行之意,分付,何如?上曰,雖以狀啓觀之,淸北,不至如淸南之被災,營將點兵爲之,其餘事,依狀啓施行可也。備局謄錄
入侍時,禮曹參議金一鏡所啓,掌樂院,報臣曹以爲,明日擧動時,崇政殿殿庭及春塘臺,俱有軒架排設之事,而風物只有一件,勢難推移於兩處云。慶德宮時御之時,春塘臺設科,曾無前例之可據,獨戊寅年,時御慶德宮,而設科於春塘臺,故使之考例擧行矣。樂院,更報戊寅已行之例,本院,無可考文書,故臣招致戊寅設科時典樂數人詳問,則以爲軒架一件,排設於春塘臺放榜,而殿庭則無排設之事云。第戊寅,則丙丁以後年凶,風樂權停,軒架衆樂,皆陳而不作矣。雖陳而不作,只設一處,不設於殿庭,事體固已欠缺,今番,與戊寅有異,而擧動還宮,只隔一宵,軒架風物,旣無他件,推移變通之道,不能思得,措辭草記,亦無着落,敢此請對仰稟。上曰,無他推移之道,軒架,只設於一處,殿庭則不設可也。一鏡曰,然則行樂前後鼓吹,當因以入殿庭,至大駕入大內後,方止矣。上曰,然矣。一鏡曰,抑又臣惶恐敢達。聞他凡風物,皆有習樂餘件,而但無鍾石磬云,不唯今番,事體之苟簡,至爲未安,前頭或有如此之事,不可不預備鍾石磬一件,使之造成,何如?上曰,依爲之。掌樂院謄錄
兵曹判書閔鎭厚所啓,都城頹毁處修築所入物力,曾因大臣收議,有自戶曹上下之命,而但有難處者矣。曾前營繕修築,甚不堅緻,自諸軍門句管之後,極爲完固,此固不已者,而今年移送於訓局及禁營者,幾至綿布二十同,較之前日,則恰爲六年所入之數,而卽今禁營·御營所請得者,又過二十同,若此不已,則戶·兵曹,何以支當乎?今後則戶·兵曹參酌移送之外,自本軍門,亦爲同力措備用之,而其不足之數,則廟堂推移劃給,然後庶有成就大役之望矣。上曰,依爲之。御營廳謄錄
上在慶德宮。停常參·經筵。
右議政金昌集三十三度呈辭。入啓。傳曰,安心調理。
判府事李頤命箚子。大槪,病添於奔走,今日不得入侍,乞蒙鐫遞臣本兼諸任,仍治臣瀆冒之罪事。入啓。答曰,省箚具悉卿懇。有疾未參,別無所傷,卿其安心勿辭,從容善攝。仍傳曰,遣史官傳諭。
政院啓曰,親臨試士,事體重大,主文之人,專管試事,而大提學金鎭圭,試官不進,牌招,何如?傳曰,允。
今日春塘臺試士讀卷官李頤命病,代李彦綱,金鎭圭病,代尹趾仁,任弘望病,代梁重夏,對讀官李邦彦病,代韓重熙改落點。
上,命進都承旨,都承旨進伏。上曰,試官牌不進,實是近日痼弊,累次申飭矣。親臨試士,事體重大,而違牌亦多,極爲未安矣。竝從重推考事,榻前下敎。
傳曰,判尹李光迪,左參贊李墪牌招。
謝恩,左參贊李墪。
今日帳殿,正言尹聖時所啓,申鐔削黜事。措辭上同上曰,罷職。李相成削版事,査覈間,姑停。
吏曹啓曰,新恩政事,取稟。傳曰,當日爲之。
判府事李濡,吏曹判書崔錫恒,請對入侍。
大駕還宮,戌初三刻,王世子還宮,戌初一刻。
大駕·王世子還宮後,藥房·政院·玉堂·二品以上·六曹·大司諫問安。答曰,知道。
觀象監,昧爽下霜。啓。
帳殿入侍時,吏曹判書崔錫恒所啓,臣以金吾事,請對矣。陵官議處,卽當議啓,而取考禮曹郞官前後摘奸單子,則初旣失體,後亦矇矓,今雖更爲摘奸,不過如前,陵寢垓子減鑿,何等重大,而未分虛實之前,決不可輕易勘斷,令禮曹堂上奉審,圖形審其虛實後,議處,何如?上曰,依爲之。朝報
春塘臺入侍時,兵曹判書閔鎭厚所啓,咸鏡監司趙泰東狀啓,下備局,而請停兵使習操,只令各營將·五衛將,依上年例巡歷事也。聞本道農事,不能免凶云,依狀啓施行,似宜矣。上曰,依爲之。備局謄錄
入侍時,吏曹判書崔錫恒所啓,臣以禁府事,請對矣。陵官議處,卽當議啓,而取考禮曹郞官前後摘奸單子,則初旣失體,後亦矇矓,今雖改摘奸,不過如前,陵寢垓子減鑿,何等重大,而未分虛實之前,決不可輕易勘斷,令禮曹堂上奉審,圖形其虛實後,稟處,何如?上曰,依爲之。禁府謄錄
傳曰,禁衛營·訓鍊都監·御營廳·守禦廳·摠戎廳,除初試之類,出送慕華館,使之騎芻試才以來。禁營謄錄
兵曹判書閔鎭厚所啓,伏見賞典單子,則別抄武士崔壽益,柳葉箭·片箭兩技,俱爲入格,皆有加資之命,閑良崔泰鎭,亦以兩枝入格,疊被直赴之賞,何以爲之?敢稟。上曰,加資直赴後,一技之賞,則熟馬一匹面給,可也。又所啓,恩賞重典,非自下所敢干議,而卽見啓下單子,則似有以變通者,敢達。宣傳官金錫保,曾經經歷及三品職,而今以柳葉箭入格,有邊將除授之命,舊例觀武才賞典,多有除拜守令之事,中間,以猥越防塞矣。但錫保,雖非賞典,其履歷,宜可爲守令,若差送邊將,則不爲冤乎?令吏曹除拜三品守令,則恐合於激勸之道矣。上曰,兵判所達,誠是矣。勘賞之時,予亦爲此之慮,欲以守令除授書下,而旣已防塞,難於變通,仍有邊將之命,渠必稱冤,非施賞之道,令吏曹差送守令可也。兵曹謄錄
有政。吏批,以元命龜爲廣興主簿,朴希閔爲兼高山察訪,金錫保爲中和府使,洪處宙爲善山府使,權德載爲監察,朴聖采爲引儀,鄭道顯爲童蒙敎官。
上在慶德宮。停常參·經筵。
大殿·中宮殿·世子宮·嬪宮,藥房·政院·玉堂問安。答曰,知道。
藥房啓曰,日氣漸涼,伏未審此時,聖體,若何?累日連御帳殿,昨又深夜還宮,勞動之餘,不瑕有傷損乎,王世子氣候,亦何如?臣等,不任仰慮,敢來問安。答曰,知道。無事,世子氣候,平穩矣。
右議政金昌集箚子。大槪,前後擧動,一未進參,乞罷臣職,仍治臣罪事。入啓。答曰,省箚具悉卿懇。卿之引入,似由於鄕儒疏批中更售之敎,而曾於戊寅臺批,有所開示,於卿少無不安之端,而連章祈免,必欲釋負,予以爲過也。卿其須念國事,安心勿辭,速出視事,勉副至望。仍傳曰,遣史官傳諭。
判府事徐宗泰箚子。大槪,臣賤疾沈頓,廢職闕禮,惶隕無地,乞蒙鐫罷,以礪公朝事。及判府事李頤命箚子。大槪,陪從起居,俱未進參。且於違牌試官特推之命,不勝惶恐。伏乞先遞臣內局提調之任,仍治臣罪,以警百僚事。入啓。答曰,省箚具悉卿懇。有疾未參,別無所傷,卿其安心勿辭,益加善攝。仍傳曰,遣史官傳諭。
院啓,申鐔削黜事。措辭上同昨日放榜,因武科榜目之不能正書,以致聖上夜深之後,猶御帳殿,至有以草榜呼入之命,事之未安,莫此爲甚。今番武科,雖曰數多,旣有各司能書書吏定來之規,則書寫之際,必無窘迫之擧,而兵曹該色書吏怠慢之習,已極可駭,而當該郞官及主掌官,不能檢飭,任他稽遲之罪,亦所難免。請該色書吏,令攸司囚禁科罪,當該郞官及主掌官,竝從重推考。答曰,不允。末端事,依啓。
假注書李太元出使,代趙尙絅。
政院啓曰,副司果申鐔,罷職事,命下矣。臺諫,方以削黜論啓,罷職傳旨不得捧入之意,敢啓。傳曰,知道。
全羅監司書目,今番誕日進上物種中,熟鰒,大小不均,乾雉,色品不齊,當該封進守令順天府使成碩夔,茂州府使趙龜祥,珍島郡守李行儉,樂安郡守沈之海,光陽縣監河德裕,玉果縣監金慶賚,長水縣監朴泰舒,竝爲罷黜事。啓。傳曰,只推勿罷。
江原監司書目,原州呈,以大司成朴權病重上去不得事。啓。傳曰,卿辭至此,本職許遞事,回諭。
忠淸監司書目,尼山呈,以判府事尹拯上疏上送事。啓。答曰,省疏具悉卿懇。日昨別諭,已悉予意矣。澔等侵侮儒賢,極可駭惋,朝家處分,不得不嚴,於卿可無不安之端,須體勤懇之旨,安心勿辭,從容就途,用副至望。仍傳曰,遣史官傳諭。
備忘記,昌山正相,都正除授。朝報
政院啓曰,觀武才畢試後,施賞事命下,而今已夜深,何以爲之?敢稟。傳曰,施賞,明日爲之。御營廳謄錄
傳曰,慕華館試所試官及各差備,除初試類,各技試取後,內官,亦爲試取以來。禁營謄錄
上在慶德宮。停常參·經筵。
下直,穩城府使洪時九,連山縣監李翊文,鎭川縣監禹錫圭。
持平呂光周啓曰,臣本庸愚,無所知識,不意馹召之命,遽降於待罪下邑之日,促臣上來,臣誠驚惶感激,置身無所。顧此風憲之職,自知不似,陳章祈免,見阻喉司,今玆趨承,何敢爲仍冒之計哉?只爲一謝恩命,少伸分義而已。第臣與執義臣尹行敎,有姻家之嫌,在法當避。且承召之臣,乘船有禁,而臣適有賤疾,末由由陸,邑中舊例,以本道送迎,故臣襲例乘來,自不免爲冒禁之歸,以此以彼,俱難在職,長路撼頓之餘,所患添重,未卽自列,今始來避,所失尤大。請命遞斥臣職。答曰,勿辭,退待物論。
臨昌君混辭職上疏。入啓。答曰,省疏具悉。卿其安心勿辭,調理行公。
修撰洪重休上疏。大槪,臣有切迫私情,冀蒙亟遞臣職,俾得專意救護事。入啓。答曰,省疏具悉。爾其勿辭,救護母病。
韓城君李基夏上疏。大槪,臣有罪倖免,陳章請譴,血懇未徹,進退路窮,不得不承牌冒出,而臣之情勢,終不敢仍冒重任。且臣有患添劇,有難自力,玆敢控籲於宸嚴之下,伏乞聖慈,曲加諒察,亟削臣本兼諸任,以便公私事。入啓。答曰,省疏具悉。卿其安心勿辭,速出行公。
京畿監司書目,高陽呈,以左尹李晩成辭職上疏上送事。啓。答曰,省疏具悉。卿其勿辭,從速上來察職。
同副承旨李肇上疏。大槪,臣之母病,一向沈篤,私情轉益迫切,冒死更申疾聲之呼,冀蒙天地父母之矜諒,以伸人子至情事。入啓。答曰,省疏具悉。爾其勿辭,救護母病。
假注書趙尙絅出使,代金在魯。
都承旨金演上疏。大槪,臣於禮曹參議金一鏡陳疏侵詆事,有不敢泯默,略陳事實,乞遞臣職,以謝人言,以安私分事。入啓。答曰,省疏具悉。卿其勿辭,從速察職。
刑曹參判金鎭圭上疏。入啓。答曰,省疏具悉。卿其勿辭察職。朝報
上在慶德宮。停常參·經筵。
夜自二更至四更,月暈。
府啓,引嫌而退。相避之法,在下當遞,請持平呂光周遞差。答曰,依啓。
右議政金昌集箚子。大槪,恩批之下,不勝惶感,敢冒萬死,略暴危懇,冀蒙亟許遞改職名,俾得死故山事。入啓。答曰,省疏具悉卿懇。昨者箚批,已諭至意,復何多誥?日呈十章,決難允許,卿其安心勿辭,卽起視事,毋孤予望。仍傳曰,遣史官傳諭。
假注書李鳳翼有頉,代李秉常。
吏曹啓曰,臺諫有闕,政事,取稟。傳曰,過國忌後,爲之。
判府事李濡,觀象監提調閔鎭厚,徽陵陵上莎草修改後,入來。以上朝報
上在慶德宮。停常參·經筵。
右議政金昌集三十四度呈辭。傳曰,安心調理。
傳曰,史官一員待命,騎馬三匹立之,明陵忌辰祭所內,摘奸。
平安監司書目,昌城等十八邑,去閏七月旬後,或二十日以後,東風連吹,未成熟各穀,慘被其害,而至於雲山等八邑,同月二十六·七日,連夜霜降,昌城等三邑,鼯鼠熊獸,處處害穀,民事節節可慮事。
忠淸監司書目,道內瑞山等三邑,閏七月十五日海溢,浦邊田畓,酷被損傷,忠州等三邑,同月二十八日·九日,連夜霜降,亦被災害,而近山諸邑,冷風連仍,各穀不實,比他尤甚事。
開城留守書目,本府境內,今月初六日寒雨又始,初八日午前乃止,而或灑或注,兼有惡風。初九日曉,又爲霜降,晩付畓穀,根耕豆太,皆無成熟之望,至於木麥,被災尤甚,始茂木花,終無結果,民皆愁歎,耳聞目見,誠極渴悶事。
假注書李太元書啓,臣承命馳往于驪州睡谷村判付事李畬所住處,傳宣聖批,則以爲臣,倖逭常刑,得歸故里,日夕懍怖,萬死靡容,而崇銜緊兼,疊積在身,重以月廩隆典,益增悚慄,靡所自措,敢干瀆冒之誅,仰申崩隕之懇,而聖慈天覆,恩旨溫諄,輒煩史官遠辱臨宣,謂臣過辭,令臣安心,臣揣分思愆,惶感失圖,不覺涕汗之交瀉也。臣煩猥是愼,不敢復有控籲,瞻望宸極,但自伏地悲塞云矣,敢啓。傳曰,知道。朝報
上在慶德宮。停常參·經筵。
右議政金昌集三十五度呈辭。傳曰,安心調理。
司諫朴彙登上疏。大槪,敢陳京外科場之弊,以冀裁察事。以國忌,留政院。
掌令柳述啓曰,臣頃因監察呈課,始知釋菜隷儀之廢閣,不勝驚駭,招致守僕於本府,問其委折,以當該堂上從重推考事,論啓蒙允矣。卽伏見知館事金鎭圭疏本,則以爲守僕,以其對臺官來告臣者,有所不同,誠莫曉其故。又曰,二十五日入泮,謂之初一日,又爲齋任則不爲變通云者,此皆守僕所自謂不言者,臣於是則瞿然,而繼之以訝惑也。伊日之啓,實記呈課及守僕所對,至於日子,則臣於紛擾之際,泛然誤聽之致,而鎭圭入泮之後,使掌務官出標,儒生齋任,則不爲遞改云者,不待守僕之言,可見其實狀,而今鎭圭,急於自解,猝有此言,無乃凭藉日子之差爽,竝與他事,囫圇說道耶?又曰,其所變通,未知指何,又曰,反以爲無端引入,此又何也?凡釋菜之規,前期一望,差出別色,而非齋任不得爲者,自是舊例,齋任若不行公,則所當及時遞改,臣所謂變通云者,正指此也。鎭圭,未知牽於何事,不此之爲,今乃以未知指何爲言,實未知其由也。鎭圭之除拜知館事,爲日已久,若有可引之嫌,卽爲控辭,泮中公事,初不照管則可也,而今乃不然,旣已謝恩入泮,至令出標,而及至大祭隔宵之後,不顧事體之重大,追提舊事,猝然引入,致令莫重祀典,終至欠缺,臣所謂無端引入者,卽據實之論也。若其日子之差爽,雖非大段,旣被其斥,則決難仍冒於臺次,而賤疾適苦,今始來避,所失尤大。請命遞斥臣職。答曰,勿辭,退待物論。
持平趙錫命啓曰,頃日僚臺,以釋菜時闕行隷儀,有請推國子兩堂上之啓,而此是國朝以來所未有之擧,則其在重祀典之道,有不可只罰堂上而止,故臣果追發掌務官及守僕輩拿致之啓矣。昨得見知館事金鎭圭之疏,則至以挨逼等語,過自引嫌,而又以爲掌務官之一日授任,守僕輩之往來傳語,歸之於全然無失之地,臣於此,安得默爾也?臣之論啓,只請當該,則其所差任新舊,非臣所知,而雖云初三日差任,初五日,乃大祭,則其間二日,足可變通,而及其初四日日暮之後,始有不得已差出東一房之擧,則其事勢之窮迫,據此可知矣。猶且一任遷就,不卽通知於齋中,至於二更之後,始乃擧行,掌務官及守僕輩之從中稽滯,有不可掩,其供辭所云盡心周旋,人孰信之,而亦豈可謂盡其一日之責哉?噫,有此無前廢禮之擧,而上自堂上,下至郞隷,其所爲言,無非分疏自解,則只諉其事勢之如許,而朝家責罰,終無可施之地耶?毋論齋任之勉出及出代與否,若無廢闕隷儀之事,則今日臺言,何所據而發耶?臣之論啓,不過爲事體間事,而今此堂郞之疏供,縷縷至此,臣何可自以爲是,而晏然仍冒於臺次乎?請命遞斥臣職。答曰,勿辭,退待物論。朝報
上在慶德宮。停常參·經筵。
大殿誕日。大殿·中宮殿·世子宮·嬪宮,政院·玉堂問安。答曰,知道。
政院啓曰,政事,過國忌後爲之事,命下矣。今日又與誕日相値,凡公事,例不得出納,政事何以爲之?敢稟。傳曰,明日爲之。
右議政金昌集三十六度呈辭。傳曰,安心調理。
掌令梁聖揆啓曰,迺者僚臺,以釋菜時當該掌務官及守僕輩拿治事,簡問於臣,臣意亦以爲然,書送謹悉矣。卽者發啓之僚臺,有所被斥,至於引避,臣於此事,初旣參涉,則人言之來,理難獨免,其何可晏然仍冒乎?請命遞斥臣職。答曰,勿辭,退待物論。
院啓,申鐔削黜事。措辭上同竝引嫌而退。當初論啓,旣得臺體,日子差爽,元非大段,糾治郞隷,蓋重祀典,分疏之言,在我何嫌,請掌令柳述,持平趙錫命,掌令梁聖揆,竝命出仕。答曰,依啓。朝報
呂必容啓曰,明日常參·經筵,取稟。傳曰,停。
李東馣啓曰,備邊司郞廳來言,今日賓廳坐起日次,而誕日相値,大臣有故,不得來會云矣,敢啓。傳曰,知道。燼餘
上在慶德宮。停常參·經筵。
副應敎鄭栻上疏。大槪,臣於昨夕,猝聞母病沈綿之中,重感風寒,昏憒不省,氣息奄奄,卽欲暫出,及時扶護,而僚員有故,省記已入,抑情耐過,方寸煎灼,不得不陳章徑出,乞蒙恩遞,以便救護,仍治臣擅離之罪,以肅朝綱事。入啓。答曰,省疏具悉。爾其勿辭,救護母病。
吏曹判書崔錫恒上疏。大槪,頃在郊外,荐蒙恩旨,適値春臺動駕之節,不得不冒昧趨承,本非出於晏然行公之意,昨日陳賀之班,亦不敢偃然泯伏,强起趨參,而顧臣情地,已極危臲。且臣病情,觸寒增重,旬月之間,萬無自力供職之望。且於囚人原情中,臣之不可參涉之嫌,又非一端。乞遞臣本職及兼帶金吾之任,以幸公私事。入啓。答曰,省疏具悉。李師尙原情,令次官議讞,卿其安心勿辭,速出行公。
判府事李頤命箚子。大槪,慶賀之禮,又未進參,更申危懇,乞蒙罪斥事。入啓。答曰,省疏具悉卿懇。疾患彌留,深用慮念,不得進參,有何所傷?卿其安心勿辭,亦勿待罪,從容善攝。仍傳曰,遣史官傳諭。
右議政金昌集箚子。大槪,昨日賀班,未克進參,乞罷臣職,仍治闕禮之罪事。入啓。答曰,省箚具悉卿懇。有疾未參,別無所傷,且大臣職責,不在於筋力奔走,勿復以疾病爲辭,臥閤論道,用副至望。仍傳曰,遣史官傳諭。
副校理李夏源上疏。大槪,敢陳血懇,乞蒙恩暇,歸省母病事。入啓。答曰,省疏具悉。爾其勿辭往省焉。
修撰洪重休牌不進,依承傳罷職。
左參贊李墪辭職上疏。入啓。答曰,省疏具悉。於卿別無所失,安心勿辭,速出行公。
司諫朴彙登上疏。入啓。答曰,省疏具悉。疏辭,令該曹稟處,試官,自今申飭,各別擇擬,而疏末事,首唱固可罪,而合道停擧,決知其不可也。
府啓,藍浦縣監朴荃,到任以後,無一善狀,目不識丁,政委猾吏,民之受害,不一其端。凡有牒訴之事,一任其論題,恣意操縱,每當歲抄之時,多受其賂物,潛自頉減。且於公糴文書,暗錄私債,混同督徵,民不能措手,利歸私橐,而荃身爲守宰,矇不致察,如此尸居不職之人,不可仍置字牧之任,請藍浦縣監朴荃罷職不敍。耽羅,卽海外之重鎭,從前武臣之差送也,必以曾經閫任有聲績者,另加擇擬,意非偶然,而新除授牧使李壽民,名望素輕,履歷且少,除目之下,物情未允,請濟州牧使李壽民遞差。答曰,不允。末端事,依啓。
假注書尹大英病,代申滌。
都承旨金演上疏。大槪,臣於司諫朴彙登疏論春臺考官望不擇之事,有難安之勢,冒死自列。乞罷臣職,以謝臺議事。入啓。答曰,省疏具悉。卿其勿辭,從速察職。
校理宋正明,副校理李世最牌不進,罷職傳旨。傳曰,禁推。
禮曹參判尹趾仁上疏。大槪,今於禧陵垓子奉審之擧,敢陳愚淺之見,以俟裁處事。入啓。答曰,省疏具悉。玆事至重,本曹堂上進往詳審,斷不可已,斯速擧行。
吏曹參判尹德駿上疏。大槪,敢請臨政昏謬之罪,仍陳所懷事。入啓。答曰,省疏具悉。堂上以下坐罷者書入,而下款事,令政院申飭,卿其勿辭察職。
政院啓曰,以弘文館草記,下番闕直,令政院稟旨變通事,允下矣。政官,所當牌招開政,差出闕員,而今日闕門已閉,牌招開政之際,必致夜深,明日,與國忌齋戒相値,何以爲之?敢稟。傳曰,明日開政。朝報
有政。兵批,宣傳官權濬,宣傳官二,柳聖溥·李思晟,兼羽林衛將李弘規,兼五衛將尹世綏,永達萬戶吳興旭,武兼鄭纘述,同知安晩成,僉知二單,金滿泓·金相漢,副司果許樑,副護軍二朴權·張鵬翼,副司直呂光周,副司正李國休·尹大英,三田渡別將李斗華。吏批,以李世最爲兼東學敎授,金宇杭爲兼知經筵,崔敬中爲工曹參議,申靖夏爲說書,吳命恒爲兼西學敎授,鄭纘先爲持平,典籍二單,李顯徵·南一明,奉常直長單洪尙寅。
下直,茂山府使安斗齡,富寧府使具後翼,長興府使楊憲奭,庇仁縣監申世雄,丹陽郡守尹志任。
呂必容啓曰,明日國忌齋戒,明明日國忌正日,此兩日視事,頉稟。傳曰,知道。
備忘記,傳于李東馣曰,今下弓矢,富寧府使具後翼,茂山府使安斗齡等處,給送。
李東馣,以兵曹言啓曰,上年九月,因京畿水使李弘述,狀啓,自備局覆啓,以龍媒僉使李藎廷誤事敗船之失,有罷職之命,而元公事,下本曹之後,自結束色粘啓,仍爲忘置,不送政色,以致前後歲抄,皆不得擧論,今始因事覺得,不勝驚駭。當該書吏,令攸司囚治,李藎廷則待前頭歲抄,書入,何如?傳曰,允。
柳鳳輝,以漢城府言啓曰,今此監試初試應辦官,本府當次,而試所內外火臺炬子雜下木所用,他無推移之處,四山枯松木,曾有啓稟取用事,使喚軍,本府亦無變通之路,故以附近坊民若干名數,抄定使役,已有流來前例,今亦依此爲之,何如?傳曰,允。
吏批啓曰,判書崔錫恒陳疏,參議宋徵殷呈辭受由,小臣獨政未安,何以爲之?敢稟。傳曰,仍爲之。
又啓曰,行光原副守積,令陞明義,而未經都正,不得封君之意,敢啓。傳曰,封君。
呂必容,以弘文館言啓曰,修撰洪重休,纔者違牌坐罷,下番將未免闕直,校理宋正明,副校理李世最,或陳疏,或呈辭,竝卽牌招,以爲姑降入直之地,何如?傳曰,允。
李東馣,以訓鍊都監言啓曰,都監分授東大門南邊體城頹落處及南伐院峙女墻,與體城將頹處,依定奪,今八月十六日,始役改築矣。中軍金重元,都廳差下,使之監董,而毁築之際,不可無夜直,役軍四十名,除出裨將,率鎭守直之意,敢啓。傳曰,知道。
李肇,以兵曹言啓曰,今八月十六日,良人李萬中稱名人,自開陽門入來,差備門外擊錚,極爲駭愕,令攸司囚禁治罪,同門守門將崔巑,常時不能禁斷雜人,以致闌入,亦難免其責,推考,何如?傳曰,允。
又以弘文館言啓曰,本館上下番十員內,應敎李晩堅,副修撰吳命恒在外,副應敎鄭栻,纔以親病受由,校理宋正明,副校理李世最禁推,副修撰丁道復,以接慰官,奉命在外,校理一員,修撰二員未差,只有副校理夏源獨爲入直,下番,他無入直之員,令政院稟旨變通,何如?傳曰,允。
前參奉朱榏疏曰,伏以,臣所居之處,乃北鄙窮髮之極也。地與戎羯爲隣,俗以弓馬爲習,生長其間,有何所觀感,而又何有知覺乎?竊自以一得之愚,不遠數千里,裹足上來,敢進黈纊之下,伏乞天地父母,試垂察焉。噫,六鎭形勢,西北,以豆江爲限界,東接大海,南則四大嶺橫天,此地,當朝夕待變之處,而粤自乙·丙以後,連値凶歉,不修武備者久遠,文武士抱才空老者幾何,而脫有不意之變,元無避禍可生之處,惟當守城,自分生死而已。及此之時,不爲備豫,則雖有蘇·張之策,無所試矣。近來彼人之携牛馬,自江邊往來瑟海,不知其幾許,或留或行,邊民望見,皆有危懼之色,不安於耕織,以玆遠邇繹騷,鏡·明·吉三邑儒品輩挈家移南者,稍稍有之。六鎭之民見此,而亦懷南走之計,彷徨憂虞,若不趁此時豫爲之具,則關防重地,勢將渙散,誰與之固守乎?邊地武才,宜加激勵,而此時聳動之方,惟設科慰悅是已。伏願聖明,特降恩命,別設武科於六鎭中,一以爲悅豫離散之人心,一以爲廣取驍勇之健夫,豫備不虞,可也。雖云昇平之時,北地武士,亦當另施拂拭之恩,況今艱虞溢目之辰乎?在昔甲子年鞍峴危急之時,若非穩城出身吳泊等之勇力,熟能定亂而安國乎?預整武備,非但江邊防守之事,亦爲他日急難之用也。然三四字缺不竝文敎,則亦非長久之術也。曾前則輸城·居山五六字缺敎養官,近以驛卒作隊之故,以武弁差送四行餘缺伏願聖明,特命有司,輸城·居山兩郵數字缺前以文臣兼臺差除,兼定敎養之方,則郵卒得以蘇息,士習庶當振起矣。遐方無知之鄕,尤宜以培養儒士,可也。曾在壬辰年搶攘之際,儻微鏡城儒生李鵬壽,則數三人倡義討賊之擧,關北一道,幾不爲我國之有矣。臣敢引已試之事,又陳今時之弊,伏惟聖明,省察而留神焉。嗚呼,信爲國家之大寶,而民之所賴以生者,若或一失於民,難可以復合,壬·癸·甲三歲凶荒,前無所比,民將盡劉,幸須國家轉粟周急,別遣監賑御史,仍降丁寧事目,流丐人遺棄兒,收以養活者,限年歲作奴雇,以此稍優之家,皆收活其轉壑之命,受出賑廳立案,及至去今年事稍登之後,見活之類,遽生叛主之計,或稱以當時養活非眞,或諉以名字之不同,年歲之加減,或定奪軍役,或潛編各司奴婢賤案,而養活之家,永失前日之功勞,皆怨朝廷之罔民,聖明之時,焉有罔民之事乎?此正由於地偏一隅,法令未伸故耳。伏願神明,特令本道,察其養活之人,入錄軍案及賤案·驛案者,一從賑廳立案,竝爲頉下,還給養活之主,則似無失信稱冤之端。且六鎭·江邊防禦之道,以守城爲重,儒品及土奴雇率輩,皆編城丁,雖在平時,巡·兵使春秋點閱時,咸聚城頭,列立應聲,此亦莫大之軍也,而輸城·居山兩驛,則僻在一域,驛役之苦,比南隣稍歇矣。此兩驛之吏輩,憑藉驛法之重,土奴雇率,少有干涉者,則稍漸奪去,至於土奴娶驛良女所産,亦爲奪取,降作驛奴,婢賤人從母,良人從父,金石之典,棄置不遵,而驛吏之冒犯作弊,莫此爲甚,無事之驛人三四字缺備患之城丁,日漸空疎,伏願聖明,特下明命,前六七字缺民雇率及土奴之娶驛良女所産,竝令還四行餘缺養活一款,雖以依事目施數字缺言,而亦無別樣申飭之擧,故養活人見奪之者,終無還給之事,豈非冤枉之甚哉?臣不避猥越,更爲跋涉,號籲於宸嚴之下,伏乞聖慈,亟察北土士民之至冤,遄施慰悅之恩典焉。臣無任祈懇之至。答曰,省疏具悉。條陳之事,令廟堂稟處。燼餘
上在慶德宮。停常參·經筵。
傳曰,史官一員待命,騎馬二匹立之,崇陵忌辰祭所內摘奸。
右議政金昌集三十七度呈辭。入啓。傳曰,安心調理。
禮曹啓目,司諫朴彙登上疏云云。一所試場之狹窄,誠如疏論,宜有變通,鋪板蓮池,實爲救弊,分付繕工監,使之量勢擧行。士子之初不錄名,入門之時,稱以自鄕纔來,以爲赴擧之計者,殊涉未安,所當嚴禁,而旣未及預先知委於京外,臨場數日,猝立科條,則外方擧子,必多不及聞知之類。今番則其勢實有不可猝行,前頭設科之時,預以入門錄名不許之意,明白知委,俾無亂雜趨避之弊,似爲得宜,以此擧行,何如?啓依啓。
謝恩,修撰權世恒。
修撰洪重休牌不進,依承傳罷職傳旨。傳曰,只推勿罷。
觀象監,夜五更,火星犯輿鬼星。啓。朝報
有政。吏批,以權世恒爲修撰,洪重休爲修撰,李夏源爲校理,柳雸爲扶安縣監,白時耉爲濟州牧使。
柳鳳輝啓曰,玉堂上·下番俱空,今日政,除授修撰權世恒·洪重休,竝卽牌招察任,何如?傳曰,允。燼餘
上在慶德宮。停常參·經筵。
假注書李國休有頉,代南重繼。
右議政金昌集三十八度呈辭。入啓。傳曰,卿旣無難强之疾病,又無難安之情勢,而不體予前後之旨,連上巽牘,造朝無期,愕然之極,繼以慙恧也。目今廊廟空虛,機務多滯,決不可一向引入,恝視國事,玆遣承宣,申誥至意,卿其亟斷來章,速出論政,毋孤如渴之望。仍傳曰,遣承旨傳諭。
謝恩,修撰洪重休。朝報
上在慶德宮。停常參·經筵。
左副承旨李東馣書啓,臣敬奉聖旨,傳諭于右議政金昌集,則以爲,臣之受恩調病,已跨兩月,而一昧委頓,小無向蘇之意,前後聖諭,不啻勤摯,而未克趨命,連尋長單,此雖出於萬不獲已,其瀆擾之罪,誠所難逭。不意玆者,特遣近侍,傳宣綸音,臣於此,精爽震越,涕淚交迸,不知所以自措也。目今國事孔艱,鼎席未備,獨使聖明,憂勞於上,此時息偃在牀,豈是臣子所敢安於心者哉?且使臣之病勢,可以自力就列,而乃敢越視國事,苟飾虛辭,以爲釋負私便之計,則雖滅死萬萬,有不足以贖者。聖敎敦勉,乃至於此,竊恐日月之明,猶有所未燭,而亦臣之誠意淺薄,未能上格而然,悶蹙慙惶,不知所諭。今於責諭之下,義當竭蹶趨承,而卽今腰痛泄瀉等症,最爲苦劇,雖欲强起,其勢末由,終未免坐違嚴命,臣伏地悚慄,無以自容,謹當以一箚,更竭危悃,以請違慢之誅云矣,敢啓。傳曰,知道。
政院啓曰,度支之長,久不行公,本曹事務,積屬可慮,戶曹判書金宇杭,卽爲牌招察任,何如?傳曰,允。
傳曰,明日晝講爲之。
江原監司書目,平昌郡守李瀅,站船改槊時,不遵營門定式,稱以本郡謬例,濫費民結,爲先罷黜事。
兵曹參判南致熏上疏。大槪,敢陳私悃,冀蒙矜許事。入啓。答曰,省疏具悉。卿其依疏辭往來焉。
吏曹參議宋徵殷三度呈辭。傳曰,還出給。
謝恩,戶曹判書金宇杭。
西川君榥上疏。大槪,敢陳私懇,冀蒙恩暇,往省先壠,以伸至情事。入啓。答曰,省疏具悉。卿其依疏辭往來焉。仍傳曰,澆奠牀備給。
明日監試初試一所試官三,李濟·宋徵殷·金普澤·任守幹,監試官都永成,二所試官三,鄭栻·柳泰明,監試官李遇春。
兵曹口傳政事,護軍李宜顯·李㙫·趙泰億·李允文,司直李濟,司果韓永祚·李邦彦·朴鳳齡·李眞儉。
護軍洪以度,南兵使遞來。
府啓,請藍浦縣監朴荃罷職不敍事。措辭上同各道校生,隨其州邑之大小,自有恒定額數,而近年以來,謀避身役之類,稱以願納,托名校籍,一邑額外,其數甚多,動至千百餘,自朝家申飭,非止一再,而爲字牧者,恐招其怨謗,因循至今,尙未澄汰,閑丁搜括,每患繹騷,兒弱充定,未免犯禁,若不嚴立科條,則其弊難防。自今爲始,請令各道方伯,收聚校案於營門,査檢額外之類,使各其本官,充定逃故,俾得一分白骨徵布之弊,而列邑或有趁不擧行者,則各別科罪。新除授持平鄭纘先,時在全羅道扶安縣任所,請斯速乘馹上來事,下諭。答曰,不允。末端事及下諭事,依啓。
左承旨李壄上疏。大槪,三朔供劇之餘,宿病復㞃,實無自力之勢,尋單請急,出於萬不獲已,而院僚不諒,旣令退却。又請牌招,嚴畏分義,不計死生,趨詣禁門之外,而顧此病狀,萬無陳力之勢,不得不疾聲呼籲於天地父母之前,伏乞聖慈,俯賜諒察,亟許遞改,俾得及時調治,以尋生路,千萬幸甚事。入啓。答曰,省疏具悉。爾其勿辭,調理察職。
禮曹參判尹趾仁,請對入侍。
入侍時所啓,臣承命進詣禧陵,看審垓子形止,則多有疑晦不明之處,故書啓中,敢以淺見附陳,竝與山圖奉入,而文字不能詳悉,故慮或有下問之事,敢此請對矣。所謂新鑿之垓,似指甕峴路邊之垓,而若存若無,尙難分其眞僞,其非新鑿可知,所謂舊垓,自黔巖,計其周廻,則將不下千餘步,而南邊山坂,則終無彷彿於垓子,於北邊山下畓邊,有坎掘處,頗似垓子之迹,而上端下端,俱無連接垓子之處,有難斷爲舊垓矣。上曰,旣有減鑿之說,則其在事體,不可不摘奸,故使之摘奸,而禮郞初次摘奸時,不爲詳細看審,直謂之顯有減鑿形止,以至拿囚諸參奉矣。陵寢垓子內則禁葬,垓外則不禁,所謂減鑿云者,以奸民偸葬於垓子內,而減其形止,有若垓子外者而言也。明有垓子形止,然後可謂減鑿,而今聞禮曹堂上所達,則減鑿云者,旣無指的之處,北邊上下舊垓子云者,上下俱無連接垓子之事,則其非舊垓子可知,禮郞事,殊極可駭,似記刑曹原情公事中有曰,郞官與夏川都正同坐,而夏川都正,恐喝守護軍,使之一如己說云。其間必有奸僞,此一節鉤問,然後參奉之有罪無罪,從可知矣。禮曹佐郞姜載後拿問,夏川都正恐喝之事,亦令究覈。朝報
金演啓曰,左承旨李壄,今日亦不仕進,出納之際,事甚苟簡,牌招,何如?傳曰,允。燼餘
上在慶德宮。停常參,經筵,只晝講。
夜五更,月暈。
下直,城津僉使崔文徵,高嶺僉使南澤,柒浦萬戶金時漢。
備忘記,今下弓矢,高嶺僉使南澤處,給送。
政院啓曰,近因判義禁久未行公,獄囚多滯,事甚可慮。判義禁崔錫恒,卽爲牌招察任,何如?傳曰,允。
右議政金昌集箚子。大槪,臣之病狀,實無自力就列之望,特諭之下,未克趨承,敢冒萬死,更申危懇,冀蒙亟罷臣職,仍治臣前後違慢之罪事。入啓。答曰,省箚具悉卿懇。前後之批,罄悉至意,更何多誥?此時望卿造朝,不啻若大旱望雲霓,卿無困我,卽起視事,用副予虛佇之望。仍傳曰,遣史官傳諭。
傳曰,史官二員待命,騎馬六匹立之,監試一二所內摘奸。
同義禁洪萬朝上疏。大槪,囚人供辭,旣被證援,有不可晏然,乞遞兼帶金吾之任,仍治前日不職之罪事。入啓。答曰,省疏具悉。卿其勿辭,從速察任。
謝恩,兼東學敎授李世最。
晝講。入侍,知事尹德駿,特進官南致熏,承旨呂必容,玉堂李世最·權世恒,假注書申滌,史官申靖夏·宋成明,武臣吳遂雄。上御□□堂,晝講禮記第四篇,自君之適長殤,止往哭之。
同副承旨李肇上疏。大槪,冒死更陳,母病沈篤,情理決難供職之狀,乞蒙聖慈,亟許鐫遞,專意救護,仍治臣累次瀆擾之罪事。入啓。遞差。
晝講時,李師尙事,雖未滿三員,使之議處事,榻前下敎。
都承旨金演,右承旨呂必容,左副承旨李東馣上疏。大槪,臣等於本院下吏被囚事,有難冒居於職次者,乞賜遞免事。入啓。答曰,省疏具悉。此不過體例間事,卿等,別無所失,勿辭察職。
吏曹啓曰,承旨有闕,政事,取稟。傳曰,過國忌後爲之。
左承旨李壄上疏。大槪,臣於病伏中,得見囚人供辭,被其證援,連事瀆擾,臣罪萬死。伏乞亟賜鐫遞,以安愚分事。入啓。答曰,省疏具悉。爾其勿辭,從速察職。
京畿監司書目,高陽呈,以應敎李晩堅辭職上疏上送事。啓遞差。
修撰洪重休,禮曹佐郞姜在後,文臣朔試射時,稱病不進,依承傳罷職。
晝講時,上曰,科擧出榜之後,速爲分館事,前後申飭,非止一再,而每至遷就,殊涉未妥,趁卽分館之意,更加申飭,可也。參贊官呂必容所啓,新及第沈瀷,未及付文職而死,在前多有登科未付職而死者,皆有追贈之典,已成近例,今此沈瀷,亦宜有追贈之典,政官今方入侍,下詢,何如?同知事尹德駿曰,登科未付職而死者,皆爲追贈矣。必容曰,沈瀷生時,爲四山監役官,旣受司果祿,爲六品職追贈矣。上曰,若有前例,則從品贈職,可也。朝報
入侍時,尹德駿所啓,通信正使李濟,從事官李邦彦,皆違牌坐罷,此非厭避遠役,因情迹之不安於行公,不得不違牌矣。今則敍用命下,使命不輕,旣已擇差,似不可無端出代,敍命雖下,又不可無端還啓下,敢此仰稟。上曰,不可續續改差,仍爲差送,可也。又所啓,黃海道唐船到泊,今方拘留,監司鄭是先,有此馳啓矣。唐船到泊,則票文奪取後,給糧放歸,已有癸未定式,而今此唐船,無票文,故不敢依前例擧行,雖無票文,明是漁採之人,久留多有弊端,給糧放歸爲宜。大臣,聞臣入侍,使之稟定,敢此仰達。上曰,觀其狀啓,不過漁採之類,使之給糧放送,可也。備局謄錄
太僕寺啓曰,諸道點馬,五年一次輪回下送,自是定式,京畿·全羅·黃海·平安·忠淸等道,乃今年當次,而畿甸·兩西及湖南沿邑,災荒孔慘,往來廚傳之弊,不可不慮,竝姑安徐,忠淸道則農事頗稔,當爲差送,而本寺官員輪送事,旣有上年定奪,忠淸道點馬,以本寺正金普澤,差定下送,何如?傳曰,允。司僕謄錄
上在慶德宮。停常參·經筵。
夜五更,火星入輿鬼,犯積尸星。
右議政金昌集三十九度呈辭。傳曰,安心調理。
禁府啓目,粘連忠淸監司査覈啓本,韓配夏覈處云云。各項條件,盡歸虛罔,而禮山官吏,雖或致斃,身爲方伯,列邑官吏,隨罪施刑,而因病致斃經月之後,則旣無可罪之事,而定山墓幕私自構成,則亦無可論之端矣。至於李星彩祖墳掘移事,設令星彩,果有偸葬其祖於大村之中,則所當呈狀官家,據法掘移,而不此之爲,私自言責,而及至按道之後,行關掘移矣。配夏旣無入葬之事,則所謂謀奪其山云者,乃是情外抑勒之言,而大村入葬,雖曰在法當禁,年久之後,有此掘移,難免輕率之失,以此照律,何如?啓大村中入葬,在法當禁,則雖有輕率之失,此非可罪之事,放送。朝報
上在慶德宮。停常參·經筵。
右議政金昌集四十度呈辭。入啓。傳曰,安心調理。
傳曰,明日晝講爲之。
假注書南重繼有頉,代兪命咸。朝報
上在慶德宮。停常參·經筵,只晝講。
假注書申滌有頉,代趙遠命。
政院啓曰,禁府堂上,或受由,或有故,不得開坐,獄囚多滯,事甚可慮,同義禁洪萬朝,鍼灸受由,已過累日,卽爲牌招察任,何如?傳曰,允。
右議政金昌集四十一度呈辭。傳曰,安心調理。
晝講。入侍,知事尹德駿,特進官金錫衍,承旨李壄,玉堂李世最·權世恒,假注書趙遠命,史官洪啓迪·宋成明,武臣鄭翔周。上御□□堂,晝講禮記第四篇,自子能死,止隱之甚也。
忠淸監司書目,臣於永春縣官人渰死之事,首實俟罪事上疏上送事。啓。答曰,省疏具悉。卿其勿待罪,從速察職。又書目,公州呈,以戶曹參議李光佐辭職上疏上送事。啓。答曰,省疏具悉。爾其勿辭,從速上來察職。又書目,忠州呈,以正言洪萬遇辭職上疏上送事。啓。答曰,省疏具悉。爾其勿辭,俟母病間,上來察職。
謝恩,右承旨兪命雄,左副承旨呂必容,右副承旨李東馣。
全羅監司書目,今月初九日,嚴霜連降,山郡各穀,多被傷損,又自十二日以後,大雨如注,連四日不止,沿邑禾穀,擧皆沈沒,民事節節悶慮事。
府啓,請朴荃罷職不敍事。措辭上同官方之淆雜,至於近來而極矣。通禮院引儀洪世泰,本以奴隷之賤,濫授東班之職,谷城縣監金呂重,卽是商賈之子,遽畀字牧之官,除目之下,物情爲駭。至於呂重,則其時臺官,以不可赴任之意,旣爲發說,而恬若不知,晏然辭朝,如此猥雜之類,決不可置而不論。請通禮院引儀洪世泰汰去,谷城〈縣監〉金呂重罷職。朝臣之帶軍銜下鄕,旣有禁令,而才因政院啓辭,以考官望之苟簡,更加申飭矣。今番一二所考官備擬之際,多以下鄕懸頉,雖不知事故之如何,而揆以事體,殊涉未安。請新令後下鄕之人,從重推考,以示警責,何如?答曰,依啓。第二件事,不允。
晝講時,同知事尹德駿所啓,頃日筵中,以分館事下敎,而臣在鄕,未知曲折,故不能仰對矣。今聞該院規例,有所拘礙,不得分館云,卽今大臣,方爲引入,待其出仕,始可稟達變通矣。上曰,拘礙者,何事耶?德駿曰,李命世方在右位,而不得行公,故下位不得替當,分館尙今遷就。李壄曰,李命世若不變通,則分館無了當之期矣。上曰,然則李命世出六,催促分館,可也。德駿曰,出六則必待稟達,然後可以變通矣。上曰,此則以傳敎擧行,可也。侍講官李世最所啓,新除授副提學趙泰老,時在開城府留守任所,經筵事緊,斯速乘馹上來事,下諭,何如?上曰,交龜後,自當上來,勿爲下諭。朝報
有政。兵批,副護軍南五星,大護軍李思晟,副護軍洪以度,副司直白時耉,司果四李濟·李㙫·李大成·金德基,副司果四朴熙晉·韓永祚·呂光周·崔琥,司正李必重,副司正趙遠命,副護軍李晩堅·李肇,副司果李邦彦。吏批,以李光佐爲大司成,金鎭圭爲同經筵,趙泰老爲副提學,李寅爀爲禮賓寺正,宋正明爲應敎,洪禹采爲平昌郡守,李世瑾爲修撰,南一明爲禮曹佐郞,柳鳳采爲司饔奉事,李墪爲右賓客,兪命雄爲承旨,承文博士單洪尙寅,承文正字單金始㷜。
上在慶德宮。停常參·經筵。
下直,於蘭萬戶權以樞。
右議政金昌集四十二度呈辭。傳曰,安心調理。
假注書趙尙絅書啓,臣承命馳往于尼山縣判憐事尹拯所住處,傳宣聖批,則以爲,臣冒死申籲,仰瀆宸嚴,日夜兢惶,祗俟威命,近侍又臨,傳諭聖批,所以開示聖意,重加眷諭者,愈勤愈摯,臣誠不勝惶恐感泣,震悸隕越之至。臣以螻蟻微物,溝壑賤分,純盜虛名,輥到此境,近日之事,莫非臣罪,則臣安得少無不安之端?惟願一死,以塞臣責,而恩日益隆,罪日益深,雖死,亦恐不足以塞責也。至於匪分資銜,尙未蒙收回,一日僭添一日之罪,疏章猥瀆,不敢每上,尤增悶蹙,不知所措。狗馬賤疾,比益添苦,氣息困乏,心神昏懵,危喘如絲,朝暮溘然,近侍之回,亦末由措辭仰對,以畢微衷,垂死之中,所祝者,惟幸聖慈天地父母,終賜哀憐,將臣資銜,特許鐫削,俾得以脫免匪據,暝目待盡而已。臣又不勝惶恐祈懇,震悼隕越之至云矣,敢啓。傳曰,知道。
府啓,引儀洪世泰汰去事,谷城縣監金呂重罷職事。措辭上同答曰,依啓。
江華留守閔鎭遠,請對入侍。
義禁府啓曰,卽接平安監司報狀,則寧邊府定配罪人呂必重,去閏七月十七日,遭其母喪云,依定式,許令歸葬之意,分付本道,何如?傳曰允。
侍講院啓曰,王世子敬寧殿展謁事,下令矣。展謁吉日,令該曹推擇之意,敢啓。傳曰,知道。
禮曹啓曰,王世子敬寧殿展謁擇日事,命下矣。展謁吉日,令日官推擇,則今月內,皆有拘忌,九月初三日爲吉,初六日平吉云,何日定行乎?敢稟。傳曰,以初三日定行。
觀象監,夜四更,月入鬼星,與火星相犯,流星出參星下,入東方天際,狀如拳,尾長三四尺許,色赤,光照地。啓。朝報
入侍時,江華留守閔鎭遠所啓,小臣六月入侍時,江都城役勿爲停輟事下敎,臣以秋則浮石,冬則運石,開春後,當始築役之意,仰達而退。其時,前領相李畬,以城小而堅爲言,此言固然矣。然城基形止本小而小築,則固勝於形止本大而大築者矣。今此城,則形止本大,而出南山而小築,則豈成城子貌樣乎?南山低於主峯,則出之猶可也,今南山,高出於主峯而出之,賊若登南山,俯臨放砲,則此城,其可守乎?且南山,若遠於主峯,則出之猶可也,今自主峯頂上至南山頂,按步尺量,則爲一千五百步許,一千五百步,爲四里許。若引繩而直量,則必不過三里許,大峯在於三四里之內,而壓臨於城外,此可謂城子耶?朴權,亦以此爲悶,遂有品字改築之議,而南山則有一大泉,流爲澗水,而只有一泉,終爲不足,亭子山則元無井泉,城外百步許,只有一泉,賊若圍城,則城中必渴死。且前日聖敎以爲,天塹若失守,則當爲退保此城云云。夫天塹失守,士卒潰散之際,此城四面環海,無他逃避之所,必將走入此城,而當此蒼皇之際,未知何人,能部分潰散之卒,分守三城乎?設令部分,此時士卒,能從將令乎?必皆走入府城,而南山·亭子山兩城,則空墟無人,追躡之賊,必據此兩城,然則設築兩城,祗以資賊矣。臣晝夜思度,決知品字城之小,可矣。議于大臣,則右議政金昌集以爲,此城,未必爲緩急得力之地,築之如宮□□前以小築之意仰達,而若欲得力於緩急,則外南山而築之,果不成城矣。判府事李頤命以爲,此城,未知其必可築,而築之,則南山,不可不包入矣。判府事徐宗泰以爲,品字城定奪,初以爲好矣。今聞蒼皇之際,決難分守之說,此言誠是云。李頤命以爲,築山城而不入南山,果非城子形樣云,本府民情,亦皆願通作一城,至於等狀呼訴,故敢此請對仰達矣。蓋戊子冬議築之時,李寅燁·朴權與臣,皆以包入南山爲宜,仰對於筵中,其後朴權,以品字定奪,臣與權,每論此事,意見終不能相合矣。上曰,初則以包南山爲定矣。物力不足,故又以築三城定奪,欲作掎角之勢矣。今聞留守所達,區畫得宜,可謂能遠慮矣。三城則勿築,依所達通作一城,似宜矣。又所啓,當初品字城定奪,蓋慮物力之難辦,而米則卽今所餘者萬餘石,庶可支用,木則朴權築城,則所入乃三百同,卽今當築處,倍大於前築,必得六百同,然後可以支用矣。此亦臣有所料度,故敢達。孝廟朝以後,爲待變,儲置木綿於本府者,通計三千餘同,數十年來,各處貸去不報者,多至二千餘同,卽今留庫者,只是年久渝色者八百餘同矣。各衙門·各營門貸去之後,無意還報,誠可悶慮,取考文書,則平安監營貸去未報者九百餘同,賑恤廳·戶曹·兵曹·開城府及外方各營·各邑貸去者,通計爲一千餘同,平安監營,素稱富饒,前監司重記,付木綿多至近萬同云。朝家雖直爲取用,亦無不可,況貸去未報之數,何可不報乎?臣意則此木九百餘同,分付平安監營,使之九月內輸送江都,而今春築城時,諸道扶助之木,色品麤劣,雇軍輩,至今呼冤云。此木則本是戶曹地木,升細尺長,還報之際,若以麤劣者,苟充上送,則當爲退送之意,申飭爲宜。他衙門·他營門所貸者,亦爲一體嚴督還報,而以此所捧之木,取用於城役,則數十年等棄之物,取作築城之用,其餘可爲待變之需,事甚便順。以此議于諸大臣處,則皆以臣言爲好。徐宗泰以爲,文書所付之數,割用於城役之後,雖不能盡充本數,各隨力還償則似好云,此言誠是,而臣素無幹辦之才,朝家必令隨力還償,則當與戶曹·宣惠廳相議,有所料理,而伏聞備局所管關西木每年所捧三百餘同,嶺南射軍木每年所捧二百餘同,移送於慈母山城,以爲待變之需云,慈母小城,而屢年儲置者,已至數百同。今後則以慈母山城所送者,每年移送於江都,嶺南射軍木一百同,亦每年移送於江都,則不出三四年,可充城役所用之數,故敢此仰達。上曰,所達似好,依爲之。關西木·射軍木,移送江都事,必須着實之意,分付備局,可也。又所啓,城役所入木物甚多,前者,斫取陵寢蟲損木以來,而太半腐傷,不堪用,所入眞雜木,其數亦多,不得已斫用於摩尼山禁養之處,而其山,皆是石山,材木絶無可用者。伏聞長山串所養眞雜木甚盛,船材禁養之處,不可輕易斫用,而擧此大役,不暇他顧。且所入之木,當以體小者斫來,體大者,不過雪馬木十餘株也。曾前城役時,有各鎭兵船載運燔甓之事,今亦依此例,分付所江防禦使,所用雜木,量入斫伐,仍以所屬各鎭兵船二三隻,運納於江都,船格糧則自江都上下似好,議于大臣,亦似爲宜,故敢達。上曰,依爲之。又所啓,前因故判書李寅燁所啓,有漢原築城之擧,姑未始役,而聞大臣之言,則漢原之城,論議不一。且一時竝擧大役,其勢似難,漢原之城,似難以今明年始役,其所備鐵炭,爲先取用於江都城役爲宜云,此亦分付忠州牧使,所備鐵物五千餘斤,炭數百石,沒數船運,以納江都,何如?上曰,爲先用之,好矣,依爲之。又所啓,本府花島堡,移設船頭浦事,戊子年定奪,尙未擧行矣。此事不過撤毁舊材,船運於新基,以別將所率土卒數十名,足以完役,城役雖曰方張,別無此役難辦之慮,故臣覓給材木數十株,今方使之移設,而第移設基址,絶無可合處。牧場外,有司僕屯田陳荒可合設堡,分付司僕,使之許給,此外場外屯田,皆令移屬本府,以爲入居之地,何如?本寺都提調李□,亦以爲然,故敢達。上曰,依爲之。又所啓,鎭江牧場,當待廟堂更稟以處,而北一場革罷事,已有定奪。聞牧馬留置者三百餘匹云,其中牝馬,雖移送他處,元無新舊馬相鬪致傷之患云。牡馬則自太僕取來,或分養,或帖給,牝馬則移送他牧場似好,從速移馬事,分付太僕,何如?上曰,北一場趁速區處事,分付司僕,可也。又所啓,昔在仁·孝兩朝鎭江場割給本府之時,不許元居民耕食,只許流民之編伍者,故折受者身死,則他軍代受,流民擧皆疲殘。且知其不可世傳,故陳荒可耕之處,多不起墾,或私自賣食,故判書李寅燁,爲留守時,改量釐正,啓聞嚴飭,而此弊尙存,臣意陳荒可耕處,如有起耕者,則雖他人折受處,亦令勿禁,折受者雖身死,如有妻子,可以耕作,則勿爲奪給他人,仍以屯田收稅,北一場船頭,亦皆依此擧行,則民不流離,而地無荒廢之患矣。收稅之數,則議于廟堂,酌定斗數,何如?上曰,依此爲之,事極便順矣。又所啓,德鎭萬戶鎭舍後岡,有亭舍數十間,卽丙辰·丁巳年間留守許秩所創云,而蓋爲臨急之時,甲串或爲氷凘所塞,則大駕當由廣城渡涉,渡涉之後,可以暫時駐蹕於此也。臣意則大駕渡津之後,當直入城中,似無駐蹕之事,此舍之設,甚爲不緊。且其處地甚高,數十間空舍,年年頹落,以殘弊物力,修補之役,本府實難支當,若使緩急可以得力,則何敢計其物力,而此則甚爲不緊。文殊山城設置之意,蓋爲倉卒駐蹕之所,撤移此舍於文殊城內,似爲得宜。臣與通津府使相議,則以爲若有朝令,移建何難云。右議政金昌集則以爲,江華衙舍甚窄,緩急駐蹕之時,亦無引接臣僚之處,衙舍後有一空地,曾前不知何留守欲造行宮,開基定礎,至今未成,若撤此舍,移建於此處,則爲好云,臣未知兩說孰是,敢此仰稟。上曰,津渡越邊,建置此舍,誠無義意,仍置不緊,右相所思儘好,依此爲之。又所啓,故判書李寅燁,曾爲本府句管堂上,故凡事與之商確矣。不幸喪逝,句管堂上一人,更爲差出,何如?上曰,分付備局,差出其代,可也。又所啓,辛未年沿邊四十里土築之後,每於新留守赴任後,限五里加築事,定奪矣。其後留守一人築之,而女墻未及排築,繼之者,仍不擧行矣。蓋沿邊周圍,爲二百里,二百里築城,其勢實難,藉令築之,以何物力,年年補修乎?且沿邊,多有浦水,必截浦築堰,然後可以築城於其上,截浦之役,極爲重大,臣意則不必加築,而旣有成命之後,無端不爲擧行,極爲惶恐,敢此仰稟。上曰,沿邊土築姑寢,觀勢爲之,可也。又所啓,今秋,當行大操,而京畿一路,未免凶荒,大臣之意以爲,今年則姑停爲當云,宜有預先知委之事,故敢稟。上曰,今年則大操停之可也。鎭遠曰,自前有役時,大操停止,則有給糧米二日赴役之規,今秋明春,依近例使之赴役,何如?上曰,依爲之。又所啓,築城基址,包南山而爲限,則犯人塚墓,多至三四十處,此最重難,而擧此大役,有不可顧恤,其中無主者,將欲募得僧徒,移瘞他處,而有主之塚,則雖非城役,行宮咫尺之地,民人之偃然偸葬,極爲可駭,一倂掘移,宜當矣。上曰,無主古塚,固當移瘞他處,而此外有主者,依所達使之掘移,可也。又所啓,鎭江場革罷事,有更令廟堂稟處之命,姑未知稟定之早晩,而船頭浦東邊,連接於牧場,流民或欲入接,而監牧官,以場內勿許,以致不能募入人民,誠爲可慮。自太僕,發遣郞廳,船頭浦東邊,以山脊爲限,限五里爲先割給於本府,以爲募民耕墾之地,何如?議于太僕都提調,則以爲可許,故敢達。上曰,爲先割給,可也。又所啓,今此築城之役,今秋浮石,今冬運石,明春當爲設築,而周圍頗大,明春勢難畢役,又於明秋浮石,明冬運石,再明年春,庶可畢役,屢年遲延,極爲惶恐,而若欲速成,則役不完固,故敢達。上曰,若仍爲停輟則可慮,而連續擧役,期於完畢,則雖遲延兩年,何妨之有。鎭遠曰,明年三夏潦水時,則勢將停役矣。上曰,然矣。備局謄錄
江華留守閔鎭遠所啓,臣見丙子亂後節目,則漁場收稅,勿論各衙門·諸官家船隻,專屬本府矣。其後法令寢弛,所捧不實,臣於頃年莅任之時,申明舊法,而各衙門·諸宮家,亦必有難支之弊,故定爲半收稅之規,未及啓稟,前留守朴權,始爲狀聞,而只擧自蝦醢收稅一款矣。此外如民魚·眞魚收稅,所以備待變御供及將士供饋者也。此亦一體擧行宜當,敢此仰稟。上曰,依爲之。守禦廳謄錄
上在慶德宮。停常參·經筵。
右議政金昌集四十三度呈辭。傳曰,安心調理。
傳曰,史官一員待命,騎馬三匹立之,徽陵忌辰祭所內,摘奸。
戶曹啓曰,卽接廣興倉所報,則來九月朔頒料次,倉官進去于右議政金昌集家,請受祿牌,則以爲方在呈告中,祿牌不爲出給云。係是大臣祿俸,何以爲之?敢稟。傳曰,令倉官輸送。朝報
御營廳啓曰,本廳所屬三番別馬隊五十五名,已爲逢點整齊矣。九月初一日,與北二營入直二番別馬隊替代後,舊軍放送之意,敢啓。傳曰,知道。又啓曰,今此下番別馬隊別破陣試才賞格分數多寡,以本廳所儲木綿面給後,別單書入之意,敢啓。傳曰,知道。御營廳謄錄
上在慶德宮。停常參·經筵。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,秋氣已深,伏未審此時,聖體,若何?伏聞昨日入侍醫官金有鉉等所傳之言,自上左邊委中穴近處,有牽引之候,妨於行步,右邊曲池穴以下,不便運用云。臣等伏不勝驚慮之至,今日與諸御醫入診,詳察証候,議定鍼灸當否宜當,敢來問安,竝此仰稟。答曰,知道。入診事,依啓。
右議政金昌集四十四度呈辭。入啓。傳曰,前後敦勉,亶出心腹,而情志不孚,巽讓彌堅,益用愕然,無以爲諭,況卿調將,已浹數旬,昔者之疾,庶幾今愈,卿其念國事之孔艱,亟回遐心,卽日造朝,用其予思想之心。仍傳曰,遣史官傳諭。
戶曹啓曰,依傳敎,右議政金昌集來九月朔祿俸,令倉官輸送,則以爲當以一箚,乞寢輸送之命,辭而不受云,何以爲之?敢稟。傳曰,批下後輸送。
假注書兪命咸書啓,臣承命傳諭于右議政金昌集處,則以爲,臣前後屢違召命,尙此虛帶職名,私心悚懼,豈敢晷刻自安,而顧臣情病,愈益沈頓,實無自力就列之望,一昧煩籲,萬不獲已,竊意聖明,必有下諒,而速賜處分矣。不料又宣恩旨,仍遣史官臨諭,臣誠惶感震越,不知所以措躬也。在臣分義,固當不俟駕屨,且伏聞聖上方有未寧之候,此時偃伏私次,無所變通,亦知其不敢,而第臣本病之外,眩症添劇,方在委頓不省,雖欲强起,實無其路,瞻望宸極,只增隕越,當俟精神少定,以文字,仰請不卽趨命之罪云矣,敢啓。傳曰,卿不我遐棄,幡然改圖,欣慰良深,須體至意,勿復陳章待罪,俟病少間,卽起造朝事,更往傳諭。朝報
入診時,提調閔鎭厚所啓,全羅監司李震壽,又以旱田給災,諸宮家·各衙門所屬屯田通融給災事狀啓,此亦令戶曹一體稟處,而其中賑貸之需,令該曹稟處一款,本道雖有被災邑,不至於通一道失稔,而道內還穀甚多,亦足以推移救濟,如有可以變通者,則自當與賑廳往復處之,別無卽今稟處之事。且其狀啓,請得帖文,帖文有弊端,近來不爲容易許給,而旣以賑民爲言,則亦不可全然防塞,嘉善·通政帖各二百張,折衝帖三百張,令該曹成送,何如?上曰,依爲之。監司所請帖文太多,依所達參酌成送,可也。又所啓,全羅監司李震壽,以兵使操鍊時,珍島·海南·務安·靈巖等邑軍兵,依己未·庚申例停操,營將巡歷,一體停止事,狀啓矣。珍島等各邑凶荒,果爲特甚云,似當依狀啓許施矣。上曰,依爲之。又所啓,黃海監司鄭是先,以推奴徵債限明秋停廢事,狀啓矣。推奴徵債之每年防塞,亦不無弊端,而海西農事,大抵凶歉云,限明年秋成間,依狀啓停廢,無妨矣。上曰,限明秋防塞,可也。又所啓,慶尙監司兪命弘,亦以推奴徵債禁斷事,狀啓,而本道農事,在諸道最勝云,不必全然禁斷,只令被災邑防塞,似宜矣。上曰,嶺南,不宜混同防塞,只爲防塞於被災邑,可也。又所啓,備局公事,近甚積滯,而多有時急定奪者,大臣,聞臣入侍,送言使之仰稟,故敢此陳達。全羅監司李震壽,忠淸監司洪重夏,江原監司徐宗憲,皆以給災事,狀啓,而此是戶曹所主管者,令該曹稟議大臣而覆啓,何如?上曰,依爲之。又所啓,東萊府使權以鎭狀啓中,又以丁丑條未收公木四百同,十月內輸送,及公木一百同,作米四千石,許令商賈,與倭相換,未知何如爲言矣。未收公木,申飭戶曹,趁卽輸送,商賈相換,已成例,許之無妨矣。上曰,依爲之。又所啓,賑恤廳物力凋弊,北路私賤買得之價,無以措備,故故判書李寅燁,以待蘇殘出給之意,陳達蒙允矣。但賑廳,無蘇殘之期,而旣買其奴,不給其價,有同罔民,事體未安。且各司裁減之代,亦多未給,各司之漸至殘敗,職由於此,此亦非細慮也。似聞濟州公私賤買賣之價,置在掌隷院者,至於錢文累千兩,而近因防塞買賣,姑無用處云,爲先取來此錢,分給北路奴婢之主,而濟州買賣,如或復開,則自賑廳,依數備送,亦無不可。且宣惠,嶺南有銀子萬餘兩,而貢物上下之際,雖無此銀,亦可以推移支用,此亦移送賑廳,使之補用於奴婢價,裁減貸用則似好,故敢達。上曰,依爲之。又所啓,東萊府使權以鎭狀啓,以爲館守倭撤供,今已六朔,日夜涕泣悲訴,請撤一年之糧,以贖不謹之罪,邊臣不可沮遏,敢此具告以聞云。其下,又論崔尙㙫事,而以徑赦不傳書契之罪,在邊事,關係重大,不可不具由以稟,爲言矣。臣於此兩事,竊有區區所懷,欲一陳達,而久未入侍,遷就至今矣。館守倭亂出之罪,固合撤供,而今已六朔,終不還給,則是絶其改過自新之道矣。頃年撤供時,則適當倭人將歸之際,故因以入去矣。今番則還期尙遠云,若依奪俸例,因其切迫懇訴之時,更加責諭,許令還給,則似合恩威竝施之道。至於崔尙㙫,毋論其人奸巧之如何,彼人若以爲,我國不以不傳書契,爲大罪云,則豈非國家之羞,而如或以爲譯官乏人,徑赦重罪云,則其羞尤甚矣。譯院都提調變通放釋之後,以諸議多岐,姑不塡差於使行譯官矣。更令該院與廟堂,反復相議,稟處,何如?上曰,撤供,若無期限,則終非使人自新之道,自今還給事分付,崔尙㙫事,東萊府使狀啓極是,勿送於信使之行,可也。鎭厚曰,若不送於信使之行,則前日所被之罪,何以處之乎?上曰,許令放釋者,專爲領送於信使之行矣。今若不送,何可仍置耶?鎭厚曰,然則使之還發配所乎?上曰,依爲之。又所啓,守禦使尹世紀,以南漢合操行否狀啓,摠戎使金重器,亦以巡操行否狀啓矣。守禦使所屬各邑農事稍勝,而猶未免凶,且於上年,才行合操,摠戎廳所屬各邑,則凶荒頗甚云,合操巡操,竝各停止,而只令秩高將官,或從事官,依前依巡歷,何如?上曰,依爲之。備局謄錄
提調閔鎭厚所啓,近來禁軍,無馬者多,有者亦不好,蓋因司僕馬乏少而然矣。聞訓局,請得濟州山屯馬,分養各邑,仍爲取給於軍兵,而請得之數,已準於今年云,此馬,比他馬頗勝,若自明年,以三百匹爲限,一依訓局例劃給禁軍,則似好,故敢達。上曰,近來禁軍之馬,漸不如前,所達是矣。依都監例,限三百匹劃給,可也。司僕謄錄
閔鎭厚所啓,臣於赴防事,適有所懷,敢此竝陳。文·武科甲科,皆授七品職,其所以待之者有別,而文甲科,則直付正職,武甲科,則只付司正,似有不均之嘆,若今除防,則恐爲得宜矣。上曰,誠爲不均,自今武科第二·第三,竝除赴防,可也。兵曹謄錄
上在慶德宮。停常參·經筵。
下直,中和府使金錫保,平海郡守李日章,栗峯察訪權懋經,委曲僉使趙璊,會寧萬戶金鼎三,薪智島萬戶尹尙質。
備忘記,今下弓矢,委曲僉使趙璊處,給送。
大殿,政院·玉堂問安。答曰,知道。勿爲問安。中宮殿·世子宮·嬪宮,藥房·政院·玉堂問安。答曰,知道。藥房啓曰,夜來涼氣猝緊,伏未審聖體,若何?左邊委中傍阿是穴受鍼事,昨已定奪矣。時刻,定以何時乎?臣等不勝憂慮,敢來問安,竝此仰稟。答曰,知道。無事,時刻,定以午正,宜矣。
禮曹判書尹世紀辭職上疏。入啓。答曰,省疏具悉。卿其安心勿辭,調理行公。
假注書兪命咸書啓,臣敬奉聖旨,傳諭于右議政金昌集處,則以爲,臣荐蒙恩諭,旣甚非常。伏聞聖候,又方未寧,其在分義,宜卽竭蹶趨造,而適緣病情添苦,末由運動,方此悚惕俟譴矣。不意史官跋來,又傳聖旨,而至以勿復陳章待罪,卽起造朝爲敎,臣誠惶感,不知所措。臣之疾病,雖甚難强,到此地頭,何敢一向違命,以益其逋慢之誅乎?臣謹當俟病少間,祗赴天陛,以俟進退云矣,敢啓。傳曰,知道。
大殿受鍼後,大殿·中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
執義尹行敎上疏。大槪,略暴私悃,乞蒙鐫削,附陳民事,以冀裁察事。入啓。答曰,省疏具悉。蕩滌積逋與給災兩款,不可不詳審,令該曹稟處,爾其勿辭察職。
吏曹啓曰,臺諫有闕,政事,取稟。傳曰,明日爲之。
觀象監,夜三更,流星出婁星下,入南方天際,狀如鉢,尾長三四尺許,色赤,光照地。四更,流星出畢星下,入東方天際,狀如拳,尾長三四尺許,色赤。啓。
大司諫李善溥三度呈辭。入啓。遞差。以上朝報
上在慶德宮。停常參·經筵。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體,若何?昨日受鍼之後,脚部牽引之候,其有所減乎?今日左右曲池外關兩穴受灸事,昨已定奪矣。時刻,定以何時乎?臣等憂慮未已,敢來問安,竝此仰稟。答曰,知道。無事,受鍼後,姑無顯效,時刻,定以午正,宜矣。
同副承旨柳鳳輝三度呈辭。入啓。遞差。
大殿受鍼後,大殿·中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
慶尙道進士呂鳳擧等上疏。大禮不擧,輿情久鬱,玆率嶺·湖,齊聲仰籲天閽,懇乞俯察犬馬之誠,以副臣民之望事。及前典籍金南甲上疏。大槪,嶺外微蹤,千里封章,敢暴揄揚之忱,見阻喉司,閱月相持,不勝慨鬱,冒死叫閽,伏乞聖明,俯採芻蕘之說,以答中外臣民之望事。呈政院。
政院啓曰,近來,以請上尊號事,連有陳疏之人,而曾有勿捧之聖敎,故不敢捧入矣。嶺南儒生呂鳳擧等聯名,至於近百人,來呈一疏,亦請尊號,而仍爲侵攻朝廷,此與一二人封章有異。且以壅蔽驅逐,萬不近似之說,詬辱本院,不遺餘力,有難一切退却,何以爲之?敢稟。傳曰,勿爲捧入。
傳曰,右議政金昌集祿俸,待批下輸送事,下敎矣。今已出仕,其令輸送事,分付該曹。朝報
有政。兵批,副護軍二李弘規·李汝玉,副司果二李肇·李晩堅,副司正趙遠命,宣傳官柳就章,部將高友樞,中樞都事許鼎,僉知金英震,訓鍊判官黃再澂,部將黃渭耉,武兼柳明錫,僉知李邠,宣傳官許鐔,武兼孫碩胄。
入診時,提調閔鎭厚所啓,春塘臺新出身,今當赴防,而其中金鼎熙,卽戶曹判書金宇杭庶姪也。宇杭赴燕,故鼎熙,以軍官啓下云,燕行,與私故有異,待其回還,追後赴防,何如?上曰,依爲之。兵曹謄錄
吏批,以柳鳳采爲司䆃直長,李濟爲戶曹參議,韓配夏爲兵曹參知,尹行敎爲副校理,柳鳳輝爲大司諫,朴換爲谷城縣監,金演爲長興提調,金鎭圭爲宗簿寺提調,金盛後爲戶曹正郞,金聲玉爲軍器寺判官,金盛始爲藍浦縣監,朴弼健爲永昭殿參奉,崔錫弼爲引儀,權聖重爲英陵奉事,以金一鏡爲承旨,姜聖復爲刑曹正郞,尹趾仁爲同成均,李德邵爲靖陵奉事,鄭栻爲執義,李衡祥爲判決事,李命世爲典籍,尹德駿爲世子右副賓客。
上在慶德宮。停常參·經筵。
大殿,政院·玉堂問安。答曰,知道。中殿·世子宮·殯宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?今日受灸時刻,依前定以午正乎?臣等憂慮未已,敢來問安,竝此仰稟。答曰,知道。無事矣。
春秋館郞廳,以監事意啓曰,翰苑,以李秉常·朴弼夢·金在魯·徐命均四人,旣已完薦,而李秉常,與同春秋尹德駿,朴弼夢,與知春秋金宇杭,俱有一家相避之嫌,似當有變通之道,在前如此之時,春秋館堂上,或有減下之例,今亦何以爲之乎?敢稟。傳曰,依爲之。
政院翰林取才,李秉常綱目略。
大殿受灸後,大殿·中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
監試初試一所,出榜詣闕。
謝恩,戶曹參議李濟。朝報
受灸入侍時,提調閔鎭厚所啓,黃海前監司李濟狀啓,請以免山收米二十斗,鳳山等十一邑收米十九斗,皆減作十七斗。蓋此諸邑收米,比初雖太減,而視十五斗收捧之處,則亦太過,通一道竝捧十五斗,實合事宜,而餘米之不足可慮,故有此減作十七斗之議矣。廟堂有故,久未覆啓,而臣旣承句管之命,故以私書,往復於新監司,則亦以爲好矣。依此變通,則所減之米,近三千石,而餘米,尙爲一萬石,似無不足之患,而民之蒙惠不少,可慰凶歲懸望之心,自今年新結,一從狀啓,減其斗數宜當,大臣之意亦然,故敢達。上曰,依此爲之,可也。備局謄錄
受灸時,上曰,戶曹判書金宇杭,累患背疽之餘,餘症未祛,將作萬里之行,救療之道,不可不慮,所帶醫司醫員,以鍼藥精明者,各別擇送,以示予軫念之意,可也。副提調金演曰,兩醫司醫員中,例以當次人帶去矣。今番則勿拘次第,別爲擇送乎?上曰,依爲之。朝報郞廳李陽泰書。郞廳李景閔校正。
上在慶德宮。停常參·經筵。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?今日受灸時刻,依前定以午正乎?臣等憂慮未已,敢來問安,竝此仰稟。答曰,知道。無事矣。
傳曰,史官五員待命,騎馬十五匹立之,津船等處內摘奸。
大殿受灸後,大殿·中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
侍講院啓曰,王世子敬寧殿展謁差退事,旣已下令矣。吉日,更令該曹推擇之意,敢啓。傳曰,知道。
全羅監司書目,臣行到嶺下,症情越添,擔舁還營,落席岑岑,旬月之內,差勝未易,乞賜遞免,以幸公私事,上疏上送事。啓。答曰,省疏具悉。卿其勿辭,調理察職。
開城留守書目,新除授副提學辭免上疏上送事。啓。答曰,省疏具悉。卿其勿辭,從速察職。
禮曹啓曰,啓下矣。敬寧殿展謁吉日,更令日官推擇,則九月十四日以前,皆有拘忌,十五日爲吉云。以此日定行乎?敢稟。傳曰,依爲之。朝報
下直,永達萬戶吳興旭。
備忘記,今下弓矢,永達萬戶吳興旭處,給送。
上在慶德宮。停常參·經筵。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?今日受灸姑停,脚部阿是穴,更爲受鍼事,昨已定奪矣。時刻,依前定以午正乎?臣等憂慮未已,敢來問安,竝此仰稟。答曰,知道。無事矣。
大司諫柳鳳輝辭職上疏。入啓。答曰,省疏具悉。爾其勿辭,從速察職。
掌令梁聖揆上疏。大槪,敢陳病狀,冀蒙恩遞,兼附所懷,以備察納事。入啓。答曰,省疏具悉。疏中事,竝與藥院之臣而救解,殊極未安也。勿辭察職。
大殿受鍼後,大殿·中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
監試初試二所,出榜詣闕。
謝恩,執義鄭栻。
參知韓配夏上疏。大槪,臣纔脫圓門,遽叨新除,感激恩私,固當竭蹶趨承,而第臣向日所遭臺評,實非尋常。雖幸天日至明,快得伸雪,而臣身汚衊,亦已極矣,揆以廉義,決難冒進於職次。且臣累朔對吏之餘,疾病纏繞,陳力供仕,亦無其路。伏乞聖慈,察臣情病之難强,亟許鐫遞,以安微分,不勝萬幸事。入啓。答曰,省疏具悉。臺臣所論,已歸爽誤,爾無可嫌,勿辭察職。
上在慶德宮。停常參·經筵。
下直,巨濟縣令宋繼商。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日受鍼之後,脚部牽引之候,益有所減乎?今日曲池及三里穴受灸事,旣已定奪矣。時刻,依前定以午正乎?臣等憂慮未已,敢來問安,竝此仰稟。答曰,知道。無事矣。
刑曹參判金鎭圭辭職上疏。入啓。答曰,省疏具悉。卿勿固辭,從速察職。
大殿受灸後,大殿·中宮殿·世子宮,藥房·政院·玉堂·二品以上·六曹·大司諫問安。答曰,知道。嬪宮,藥房·政院·玉堂問安。答曰,知道。
禮曹參判尹趾仁,請對入侍。
入侍時,尹趾仁所啓,以林晩楨上疏,卽速稟處事,命下矣。陵寢事體至重,宜有奉審稟旨之擧,故問議于大臣則以爲,陳疏人爲先招致,更加問難後稟處,似合愼重之道云。此則自下亦可擧行,而從前各陵內,有奉審修補之事,則只本曹堂上,率地師往來,而今此晩楨疏論,關係重大,大臣與禮曹堂上·觀象監提調,率本監地師,同往奉審,陳疏人及方外地師中表表有稱者,亦宜極擇率往,使之各陳所見,以爲商確議稟之地,何如?上曰,林晩楨之疏,其言之有稽無稽,姑捨勿論,事係陵寢,一番奉審,在所不已,而此與常例奉審,事體自別,大臣及禮曹堂上·觀象監提調,率本監地師及方外地師中表表者與陳疏人,偕往奉審,可也。朝報
中宮殿誕日,王世子陳賀,依例磨鍊乎?敢稟。傳曰,權停。禮曹謄錄
上在慶德宮。停常參·經筵。
下直,馬島萬戶趙重九。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?今日受灸時刻,依前定以午正乎?臣等憂慮未已,敢來問安,竝此仰稟。答曰,知道。無事矣。
開城留守金萬埰上疏。大槪,居留寵擢之命,出於千萬夢寐之外,揣量才分,旣無承當之望,且臣私義,抑有難冒之勢。伏乞亟許遞改,以便公私事。入啓。答曰,省疏具悉。卿勿過辭,從速察職。
大殿受灸後,大殿·中宮殿·世子宮,藥房·政院·玉堂·二品以上·六曹·大司諫問安。答曰,知道。嬪宮,藥房·政院·玉堂問安。答曰,知道。
兵曹口傳政事,司勇林晩楨。
禮曹啓曰,幼學金壽康呈狀內,今番監試初試二所終場二等第二十四入格,故推來試卷,則祕封,果是矣身之祕封,試券,非矣身之試券,而他人試券,不可留置,自本曹斯速變通云。取考所納試券與祕封,則祕封卽八階,試券卽八陛。此必是階與陛,字樣彷彿,誤合封之致,莫重國試,如是差誤,事極駭然。當該試官及監試官·封官·拆封四館等,俱難免不察之失,竝推考,幼學金壽康,榜目中拔去,付標,何如?傳曰,允。
禮曹啓曰,今此崇陵內白虎稍低處奉審時,陳疏人幼學林晩楨,當爲率去,令該曹依例卽速口傳付軍職,以爲冠帶同參奉審之地,何如?傳曰,允。
右議政金昌集,禮曹參判尹趾仁,正郞崔休,崇陵內白虎稍低處奉審事,出去。已上朝報
上在慶德宮。停常參·經筵。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?今日三里及絶骨穴受灸事,定奪矣。時刻,依前定以午正乎?臣等憂慮未已,敢來問安,竝此仰稟。答曰,知道。無事矣。
知事洪受瀗三度呈辭。入啓。遞差。
假注書趙遠命病,代柳諫。
政院啓曰,咸鏡南道監試初試榜目中,生員試二等第五人名字,犯國諱。渠是遐鄕無識之人,有此犯諱之事。拆名出榜之際,所當覺察拔去,而矇然書出上送,極涉未安。宜有警責之道,京試官愼惟益,參試官李德運·成任,竝推考,入格擧子,拔去,何如?傳曰,允。
大殿受灸後,大殿·中宮殿·世子宮,藥房·政院·玉堂·二品以上·六曹·大司諫問安。答曰,知道。嬪宮,藥房·政院·玉堂問安。答曰,知道。
右議政金昌集,禮曹參判尹趾仁,請對入侍。
觀象監,夜五更,流星出玉井星下,入南方天際,狀如鉢,尾長三四尺許,色赤,光照地。啓。
入侍時,右議政金昌集所啓,臣等,率地師,進詣崇陵陵上,泛鐵奉審,則林晩楨疏中所論白虎邊巽方,越見江水之說,是矣。大王陵上不見,而王后陵上,果爲略見。蓋曾前樹木茂盛,故蔽遮不見,今則無樹木,自巽方低微處,略見渼音江一曲,乙方,亦爲低陷,野色露見。臣令諸地師及晩楨,各陳所見,論難商確,則諸地師,以巽方之見江水,乙方之見野色,爲疵欠。又問越見江水之所以爲疵,則以爲水之停滀者,雖見無妨,至於流去水,卽地家所忌,巽方乙方,皆當補築,以防越見之害云,故兩處所築高下長廣,磨鍊尺量,則巽方上高,以周尺九尺,下高十四尺,長六步,乙方上高五尺五寸,中高十一尺五寸,長可六十八步矣。上曰,見晩楨疏,而未知必然,故使之奉審矣。右相所見,地師所言,皆果如此,則定爲補土,而地師言內辰方,不爲疵害云,巽·乙兩方,補土宜矣。金昌集曰,補土之役,事當急時擧行,而聞地師之言,則寒節土役,不如春節之堅固云,待開春始役,何如?上曰,若係緊急,則所當不計秋冬,而旣非時急,秋冬土役,似不堅牢,姑待開春爲之,可也。禮曹參判尹趾仁所啓,自前陵內修補之役,只令禮曹郞官與監役官擧行,而今此修補之役,事體重大,本曹堂上與監役官及地師,宜有進詣監董之事,而始役,在於明春,則當臨時考例,更稟擧行矣。昌集曰,前日長陵,曾有補土之議,後雖不行,而其時,以禮曹堂上與監役官,同往監董,有定奪之事。今當依此擧行矣。上曰,禮曹堂上,亦一體進去,宜矣。
上在慶德宮。停常參·經筵。
大殿,政院·玉堂問安。答曰,知道。勿爲問安。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?連日受鍼受灸之餘,手部不便運用,脚部牽引等症,益有差減之效乎?臣等,不任憂慮,敢來問安。答曰,知道。無事,別無益減之效矣。勿爲逐日問安。
忠淸監司書目,海美縣定配罪人姜世胤,遭父喪,依定式許令歸葬事。
掌令梁聖揆再度呈辭。入啓。遞差。
慶尙監司書目,臣於前監司李師尙査覈事,交際之間,有不敢晏然奉行者,乞遞臣職,以安微分事,上疏上送事。啓。答曰,省疏具悉。卿其勿辭,從速擧行。
吏曹啓曰,臺諫有闕,政事,取稟。傳曰,過國忌後,爲之。
吏曹參議宋徵殷上疏。大槪,頃蒙格外之恩數,惶感罔措。第臣於本職,終不可仍因蹲據,玆敢更陳血懇。且臣於試事,有不能覺察之失,伏乞亟命鐫削臣職名,以安微分事。入啓。答曰,省疏具悉。爾其勿辭,從速察職。
江原監司書目,歙谷縣令李斗相,頃被臺論之後,累次呈狀,仍爲受由上京,無意還官,旣以廉義爲言,則有難强令察任,不得已罷黜事。
觀象監,初昏,月入南斗星魁內。啓。朝報
禮曹啓曰,卽接掌樂院所報,則殿庭軒架所用鐘石磬造成事,曾已判下,而鐘石磬,功役旣鉅,事體且重,自本院,有難獨當造成云。考諸本院謄錄,則樂器造成時,或設廳號,或設造成所,而今此鐘石磬之役,雖云重大,至於設廳·設所,似涉過重。令戶曹郞廳與本院官員,各率員役及工匠,一依樂學軌範尺度,眼同造成之意,分付該曹·該院,何如?傳曰,允。禮曹謄錄
上在慶德宮。停常參·經筵。
卯時,日有兩珥。
注書金尙奎牌不進,依承傳罷職。
承文院官員,以都提調意啓曰,前後文榜,久未分館,故因傳敎從速會圈事,分付矣。再昨,本院多官,齊會圈點,而未及完了,起鬧罷坐云。雖未知所爭曲折之如何,而莫重分館之事,有此起鬧之端,揆以事體,殊涉未安。當該行首掌務官及起鬧人,竝從重推考,使之更爲齊會完圈,俾無遲延之弊,何如?傳曰,允。
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審日間,聖體調攝,若何?手部運用不便,脚部牽引之症,其或差勝,而灸瘡不至濃爛乎?臣等憂慮未巳,敢來問安。答曰,知道。無事。累施鍼灸,自可收敍,勿爲問安。
傳曰,明朝大提學命招。
右議政金昌集箚子。大槪,冀蒙策免臣職,以答天譴事。入啓。答曰,省箚具悉卿懇。凡有災異,咎實在予,卿胡引咎至此耶?陳戒殊切,予當留心。卿其安心勿辭,速出視事,以副至望。仍傳曰,遣史官傳諭。
假注書兪命咸有頉,代李景遠。
夜一更二更,月暈,有霧氣。啓。
上在慶德宮。停常參·經筵。
政院啓曰,大提學金鎭圭牌不進,推考傳旨,今方捧入,而命招之下,不爲入待,何以爲之?敢稟。傳曰,更爲牌招。
黃海監司書目,新溪縣令申思永,以其母病,受由上京,連呈辭狀,無意還任,曠官可慮,不得已罷黜事。
副修撰吳命恒辭職上疏。入啓。答曰,省疏具悉。爾其勿辭,從速察職。
政院啓曰,大提學金鎭圭,承牌來詣闕外,陳疏退去,推考傳旨,今方捧入,而一日三牌,有傷事體,何以爲之?敢稟。傳曰,藝文提學,卽爲命招。
備邊司郞廳,以右議政意啓曰,開城留守金萬埰,除授已久,疏批已下,而尙不出肅,事甚未安。卽爲牌招肅拜,俾速赴任,何如?傳曰,允。
吏曹判書崔錫恒上疏。大槪,卽因文衡之違牌,召命忽及於臣身,揆以廉義,決不可冒沒者,當乞寢成命,以重國體,以安私分事。入啓。答曰,省疏具悉。卿其勿辭,從速應命。
政院啓曰,藝文提學崔錫恒,承牌來詣矣。傳曰,書題書入。
傳曰,都承旨,持此書題,與藝文提學,偕往泮宮,儒生等,試取以來。
謝恩,檢閱李秉常。
開城留守金萬埰上疏。大槪,臣於寵擢,旣不敢承當,且其私義,有不可冒赴,復申至懇,見阻喉司,悶蹙罔措之際,嚴召下降,怵畏分義,不得不來詣禁扃之外,而顧臣情勢,終有所不敢晏然冒沒者。玆敢悉暴情實,自外徑退,乞遞臣所叨之任,仍治臣違慢之罪事。入啓。答曰,省疏具悉。疏辭,令廟堂稟處。
開城留守書目,今月初七日驟雨雷電,初八日大霧四塞,俱係變異事。
觀象監,卯時辰時,日暈兩珥,夜一更二更,有霧氣。啓。朝報
有政。兵批,副護軍梁聖揆,副司果二,鄭光羽·崔熩,副司正三,柳諫·李廷弼·李景遠。
禮曹啓曰,利川幼學崔尙逸呈狀內,今番監試初試二所終場三等第三十一人入格云,而身在鄕中,未卽推見試卷矣。晩始得見,則祕封,渠之祕封,試卷,他人之試卷也。不宜一日掩置,依例入啓處置云。取考所納試券,則祕封書以七菜,試卷書以七綵。此必是菜與綵字音相同之致,而莫重國試,誤合封之事,至於再次現發,則事極駭然。當該試官及監試官·封官·拆封四館等,俱難免不察之失,竝從重推考,幼學崔尙逸,榜目中拔去,付標,何如?傳曰,允。禮曹謄錄
吏批,以李眞望爲戶曹佐郞,崔奎瑞爲右參贊,尹誼爲司饔奉事,李翊漢爲掌令,鄭齊斗爲江原監司,崔昌大爲楊州牧使,李潗爲歙谷縣令,李遇春爲藍浦縣監,朴彙登爲吉州牧使,閔鎭厚爲知春秋,金鎭圭爲同春秋,吳命峻爲禮曹參議,李世最爲副應敎,鄭栻爲校理,吳命恒爲吏曹佐郞,李濂爲宗簿主簿,朴熙晉爲弼善,李世最爲執義,丁道復爲司諫,李正臣爲副校理,曺夏榮爲靑巖察訪,具鼎明爲禁府都事,權始經爲京畿都事,申湜爲豐川府使,朴萬亨爲召村察訪,沈友文爲利仁察訪,李頤佐爲濬源殿參奉,李縡爲中學敎授,金鳴夏爲校書校理,李增祿爲監察。
上在慶德宮。停常參·經筵。
夜五更,流星出北斗星上,入艮方天際,狀如鉢,尾長三四尺許,色赤。有霧氣。
右議政金昌集箚子。大槪,賓廳例會,因病停廢,惶恐待罪事。入啓。答曰,省箚具悉卿懇。疾患如此,深用慮念。卿其安心勿辭,從容善攝。仍傳曰,遣史官傳諭,遣御醫看病。
備忘記,居首進士沈珙,直赴殿試,之次進士金墰,直赴會試,三下生員尹彙成,進士崔致城,幼學李玄輔,進士洪鳳祚,生員李命龜,各給一分。
成均館官員,以同知館事意啓曰,今九月初九日,儒生課試,當爲設行,而大司成李光佐,在外未肅拜,大提學金鎭圭,方在呈告中,限內不得爲之,今月內無故日退行之意,敢啓。傳曰,知道。
謝恩,校理鄭栻。
上在慶德宮。停常參·經筵。
自昧爽至卯時,有霧氣。未時,日暈兩珥,暈上有冠,暈下有履,色皆內赤外靑。白氣如虹,出自兩珥,逶迤指北。夜二更四更,月暈。五更,流星出柳星下,入坤方天際,狀如鉢,尾長三四尺許,色白。
下直,江西縣令李師亮,麟山僉使朴俊命,潼關僉使金世興。
備忘記,今下弓矢,潼關僉使金世興,麟山僉使朴俊命等處,給送。
政院啓曰,守令未署經,至於五人之多。秋務方殷,不可不速卽赴任,而夫馬之留滯,亦甚有弊。兩司呈告·未肅拜人員,竝卽牌招,以爲趁速署經之地,何如?傳曰,允。
禮曹判書尹世紀,副摠管鄭履祥,左承旨李壄三度呈辭。入啓。遞差。
全城君混上疏。大槪,敢陳私懇,冀蒙恩暇,往省丘墓,俾伸至情事。入啓。答曰,省疏具悉。卿其依疏辭往來焉。仍傳曰,給由馬,仁興君墓省掃時,澆奠牀備給。
韓城君李基夏辭職上疏。入啓。答曰,省疏具悉。卿辭至此,副摠管之任,今姑勉副焉。
謝恩,執義李世最,掌令李翊漢。
吏曹啓曰,承旨有闕,政事,取稟。傳曰,明日爲之。
左副承旨呂必容上疏。大槪,臣宿患疾病,遇寒猝劇。出納重地,不容暫曠,冒死呼籲,冀蒙恩遞事。入啓。遞差。
院啓,方伯之任,地望自別,諸路之中,關西尤重,而平安監司權,履歷素淺,只有賞加資級,自邊邑而再遷至閫,未赴任而遽授重藩,官方無漸,物情未允,不可以授任之稍久,而置而不論,請平安監司權遞差。司宰僉正李宖,平昌郡守洪禹采,曾任戶曹郞官,且兼別營別庫,事多鄙瑣,人皆唾罵,及有人言,其所自處,厚喪廉隅。蔭路陞品,已乖政例,飢歲出宰,未厭物情,請司宰僉正李宖,平昌郡守洪禹采,竝命罷職不敍。地部郞官,職務旣重,且是蔭路極選。本曹正郞金盛後,爲人癡騃,本不合於百執事之任,曾莅外邑,事多鄙屑,怨謗之言,至今未已,除目之下,物情爲駭。請戶曹正郞金盛後汰去。新除授司諫丁道復,以接慰官,時在東萊府,請斯速乘馹上來事,下諭。答曰,不允。汰去事,依啓。丁道復,竣事後,自當上來,勿爲下諭。
府啓,近來大小臣僚之違牌,已成痼弊。大提學金鎭圭,當初引嫌,元非大端,而旣出旋入,又無他端。日昨召牌之命,蓋爲泮宮試士之擧,而一牌再牌,終不應命,揆以事體,殊甚未安,不可無規警之道。請大提學金鎭圭從重推考。三司之臣,在外除授之後,久不赴召者,朝家申飭,非不嚴明,而獻納李宜晩,除授本職,至今四朔,尙不上來。雖未知情病之如何,而言責重地,不可久曠,請獻納李宜晩遞差。答曰,依啓。
謝恩,司諫丁道復。
慶尙監司書目,鎭海縣監洪好人,以邊地守令,又是補外,而到任未幾,以母病上京,尙不還官,其罪狀,令攸司稟處事。
京畿監司申銋,道內各陵奉審後,入來。以上朝報
上在慶德宮。停常參·經筵。
夜自二更至五更,有電光。
下直,所斤僉使崔錫瑞。
備邊司啓曰,開城留守金萬埰疏辭,令廟堂稟處事,命下矣。金萬埰,蓋有私義之難便者,本府事體,亦與守令有異,其不欲赴任似然,而在前情理之類萬埰者,亦莅是職,則此爲可援之例,設有前頭不得不避之勢,朝家不無臨時變通之道,不必以此許遞,使之從速赴任,何如?傳曰,允。
謝恩,左承旨兪命雄,右承旨李東馣,兼南學敎授鄭栻。
院啓,平安監司權遞差事。司宰僉正李宖,平昌郡守洪禹采罷職不敍事。措辭上同答曰,不允。末端事,依啓。
謝恩,左副承旨李濟。
京畿監司書目,高陽呈,以兼輔德李晩堅辭職上疏上送事。啓。答曰,省疏具悉。只遞本職,元非喉司之不察,爾其勿辭,上來察職。
忠淸監司書目,淸風呈,以工曹參判權尙游辭職上疏上送事。啓。答曰,省疏具悉。卿其勿辭,從速上來察職。
有政。吏批,以李濟·洪萬紀爲承旨,權世恒爲獻納,李墪兼弘文提學,李縡兼文學,鄭栻兼南學敎授,宋世鼎爲禁府都事,南壽爲歸厚別提,朴尙彬爲造紙別提,韓世箕爲禮賓主簿,朴載時·韓載萬竝爲監察,申靖夏單付典籍。四館秋別遷,左承旨兪命雄,右承旨李東馣,左副承旨李濟,右副承旨洪萬紀。
兵批,徐宗憲單付僉知,姜泰相·朴正漢·成至重,竝付副護軍,尹世紀·李壄·呂必容·李宜晩·洪受瀗竝付副司直,李眞儉付副司果。
上在慶德宮。停常參·經筵。
夜一更,流星出天船星上,入乾方天際,狀如鉢,尾長三四尺許,色赤。三更四更,月暈。五更,流星出南河星下,入坤方天際,狀如拳,尾長二三尺許,色白。
中宮殿·世子宮·嬪宮,藥房問安。答曰,知道。
藥房啓曰,日候陰濕,伏未審此時,聖體調攝,若何?受灸後,調攝已多日矣。手部不便運用,脚部牽引之症,已有差減之效,而灸瘡亦得完合乎?臣等不任憂慮,敢來問安。答曰,知道。無事。右邊手部,猶未如常,脚部牽引之候,別無加勝之效,灸瘡亦未完合矣。
院啓,權事。措辭上同答曰,不允。
忠淸監司書目,公州呈,以大司成李光佐辭職上疏上送事。啓。答曰,省疏具悉。爾勿過辭,從速上來察職。
上在慶德宮。停常參·經筵。
明日,王世子敬寧殿展謁出宮正時,巳正初刻。
府啓,臣得伏見慶尙監司兪命弘狀本,則以鎭海縣監洪好人,擅離任所,有所馳啓,竊不勝駭然之至。邊邑守令,不得任意離次,防限至嚴,況好人之當初除拜外補,而踰越邦禁,任自上來,此實前所未有之事。好人則自有金吾之勘律,而命弘,雖不許由,身爲道臣,不能彈壓守令,致令體面有損,國法不行,揆以事體,不可無規警之道。請慶尙監司兪命弘,從重推考。曾因臺啓,勿以守令施賞事,有所定式矣。今番親臨觀武才施賞時,得中之類,皆以邊將除授判下,而金錫保一人,獨得超拜三品守令,其在嚬咬之道,已非均一,而且念字牧之官,爲任甚重,且以一時矢數之多,不問其人之如何,驟拜守令,甚非所以愼重之道。曾前臺啓之定式防塞,意非偶然,請自今以後,觀武才時,勿以守令施賞事,申明定式,永爲遵行。近來外方竊發之患,無處無之,而至於湖南,則蘆嶺上下十餘邑之間,明火大賊,往來屯聚,或殺越人命,或劫掠人物,閭里騷然,如在水火,而爲討捕之任者,視之尋常,無意跟捕,致令群盜縱橫,無所忌憚,南來之人,無不喧傳,事之驚駭,莫此爲甚。請全州·羅州·雲峯三處討捕使,姑先從重推考,申飭本道,使之別樣勦捕,以除民害。答曰,依啓。第二件事,定式自如,別無申飭之事矣。
院啓,權事。措辭上同答曰,不允。
兵曹草記,鷹師軍身布未納守令,依事目,十匹以上罷職,二十匹以上准期不敍事。傳曰,允。
明日東堂文科一所試官三,南就明·韓重熙·洪禹寧,監試官都永成。二所試官三,李壄·吳命恒·李邦彦,監試官朴載時。館所試官三,李㙫·任守幹·梁聖揆,監試官權德載。武科一所試官,金重器。參試官三,申·李亨命·李喜華,監試官金錫民。二所試官一,尹趾仁,參試官三,沈樘·鄭擔·許鼎,監試官李萱。
持平趙錫命上疏。大槪,敢陳病狀,冀蒙許遞,兼附所懷,以備裁察事。入啓。答曰,省疏具悉。疏中上款事,令廟堂稟處,而陵寢事體雖重,土役之堅牢,終不如春節,不必更議也。下款事,亦當留意,爾其勿辭,從速察職。
謝恩,護軍梁聖揆,吏曹佐郞吳命恒。
同副承旨金一鏡上疏。大槪,敢暴危蹙之實,乞蒙鐫遞,兼附憂愛之忱,冀垂聽納事。入啓。答曰,省疏具悉。諫臣避辭,極其無嚴,而逆臣之殺,未免過當,此二字刪去爲宜。爾其勿辭察職。
吏曹啓曰,守令有闕,政事,取稟。傳曰,再明日爲之。
試官申靖夏牌不進,依承傳罷職。
上在慶德宮。停常參·經筵。
江原監司書目,原州牧使朴重圭,今月初十日身死事。
副校理尹行敎三度呈辭。入啓。遞差。
掌令李翊漢啓曰,臣於昨日,以勿以守令施賞事,有所論列矣。及承聖批,至以定式自如,別無申明之事爲敎,臣不勝瞿然之至。蓋頃年,明有定式,而金錫保之超拜守令,遽出於定式之外,故臣果以申明之意,敢有所論啓矣。承批之後,始得其詳,則錫保之除拜,始因重臣之建白,而出於聖上一時用勸之特恩,未嘗撓於定式云。然則臣之當初所聞,未免差爽,而論事不審之失,著矣。何可晏然仍冒於臺次乎?請命遞斥臣職。答曰,勿辭,退待物論。
院啓,權遞差事,停啓。
傳曰,史官三員待命,騎馬九匹立之,東堂文科等所內摘奸。
禮曹判書李墪上疏。大槪,春官之命,已極惶悚,而提學之兼,尤甚不似。伏乞俯諒臣癃廢之狀,竝卽鐫遞,回授可堪之人,以重官方,以安私分,千萬幸甚事。入啓。答曰,省疏具悉。卿其安心勿辭,速出行公。
王世子還宮後,藥房·政院·玉堂問安。答曰,知道。
吏曹參判尹德駿上疏。大槪,臣於臺臣之疏,不可冒然,請遞銓任,以安私分,附陳區區所懷,以備裁察事。入啓。答曰,省疏具悉。疏末事,令廟堂稟處,卿其勿辭,從速察職。
上在慶德宮。停常參·經筵。
下直,高山察訪朴希閔。
都承旨金演三度呈辭。入啓。遞差。
韓城君李基夏鍼灸呈辭。入啓。給由。遣鍼醫看病。
政院啓曰,今日賓廳引見時,兩司當爲入侍,而俱無行公之員,除在外及避嫌退待外,呈告人員,竝卽牌招,以爲推移入侍之地,何如?傳曰,允。
備邊司啓曰,臣等,來會于賓廳矣。行兵曹判書閔鎭厚,戶曹判書金宇杭,皆病不來,不無商確稟定之事,竝卽牌招進參,何如?傳曰,允。
政院啓曰,備邊司郞廳,以大臣意來言,今日雖非日次,而久未入侍,且有稟定之事,來會于賓廳矣,敢啓。傳曰,引見。
獻納權世恒牌不進,依承傳罷職。
吏曹,鍾石磬造成所堂上二,金柱臣·金錫衍,郞廳三,兪命岳·黃爾章·崔尙鼎。
今日引見時,北評事林象德改差事,榻前定奪。
謝恩,副應敎李世最。
副修撰李廷濟牌不進,罷職傳旨。傳曰,只推勿罷。
巳時,上御興政堂。大臣·備局堂上引見入侍時,右議政金昌集,行兵曹判書閔鎭厚,刑曹判書李彦綱,戶曹判書金宇杭,工曹判書金錫衍,吏曹參判尹德駿,左副承旨李濟,大司諫柳鳳輝,執義李世最,應敎宋正明,假注書李廷弼·李景遠,記事官宋成明·李秉常入侍。
引見時,大司諫柳鳳輝所啓,近因荐歲失稔,以致逐年設賑,而隨其備穀多少,爲之論賞高下,故穀物斂聚之時,貽弊不貲,穀數開報之際,虛張居半,遂至於濫取緋玉,仍藉而遍歷州牧,凶歲,視同奇貨,災邑,便成倖門,事之寒心,莫此爲甚。請自今畢賑狀聞後,穀數論賞,一切勿施。上曰,不可一切防塞,而諫臣所達,本意儘好,道臣狀聞及該曹覆啓時,亦宜詳審,俾無冒濫事,申飭可也。又所啓,近來宰臣請浴之行,太涉紛紜,政院之諉以宰臣由單,一倂捧入,亦爲未安。有實病人所共知者外,竝宜勿施,請命申飭察處。上曰,依啓。執義李世最所啓,騎省郞官,自是淸望階梯,古例,雖由翰注而陞六,必經儀曹殿中等職,而後授之,其爲選,不輕而重矣。兵曹佐郞李彙晉,本起寒微,不合斯選,而陞六未幾,直授本職,官方淆雜,物情爲駭,請命汰去。上曰,依啓。又所啓,掌試之任,不輕而重,不可以京外,而有所差別也。今番忠淸道監試設科時,以陰城縣監李世機,差定試官,臣切駭然也。本道文臣守令,可堪掌試者,非止一二,而乃以質卑之人,苟然充差,科場不重,國體有損,不可無規警之道,請監司洪重夏從重推考。上曰,依啓。又所啓,引嫌而退。申明定式,大意固好,筵說未詳元非大段,請掌令李翊漢出仕。上曰,依啓。前啓,以勿以守令施賞事,停啓。
上曰,適見戊子年春坊日記,則本院闕員差出牌招之啓,有牌招事不允之批,此乃重牌招之意也。今則雖循例入番之事,玉堂·春坊,皆請牌招,此實前所未有之事,申飭可也。應敎宋正明所啓,儒生通讀陞補及四學製,必於當年內設行事定式,而近緣大司成及學官有故,久不設行,式年會試不遠,而將不能及期畢製,師儒之長,責任甚重,如課製等事,乃是訓誨之末務,而猶且廢閣,誠爲未安。大司成李光佐,縣道陳疏,批旨纔下,更令政院,別爲催促,使之從速上來,學官中在外人,亦一體催促,在京無故之人,則趁速設製,以爲勸課儒生之地,似合事宜矣。上曰,依爲之。又所啓,近來朝廷之上,恬嬉成習,大小臣僚,請由紛紜,往還之際,日子亦多淹滯,令政院,另加申飭,何如?上曰,所達誠是,依爲之。刑曹判書李彦綱所啓,登聞鼓之說,蓋所以許民訴冤也。此路,固不可防塞,而近來,以微細之事,冒濫上聞者,已成弊習。至於京外訟者,當其推覈之際,少不如意,則輒以擊錚上言,爲脅持訟官之計,旣決之後,雖理曲而見屈者,必以聽囑循私等說,構誣訟官,爲訟官者,亦懷避謗之心,憚於決訟,率以延拖時事爲事,其弊可勝言哉?今後落訟擊錚人之侵斥訟官者,更査之後,其人,如果理直,而訟官,循私誤決,則罪訟官,不然而誣罔天聽者,依律科罪,何如?上曰,擊錚者,不必一一査問,惟在刑官參量處之耳。向日慶尙監司兪命弘狀啓中,以外方落訟者之誣呈京司,或擊錚登聞爲言,廟堂覆啓有曰,處決一從公平,則京司奔訴之弊,可以自祛,此言誠是,其時,予欲有所下敎而未果矣。爲訟官者,苟以公心處決,則雖或有誤決,此由於意見之不逮,可謂公罪,而末世,公不勝私,强弱異勢,强者,理雖曲而多得勝,弱者,理雖直而多見屈,民安得不然乎?訟官,未必皆然,而循私誤決者,間或有之,爲訟官者,當不計人之强弱,只觀訟理之曲直,而定其立落,苟有請囑,雖理直者,或置落科,則此弊庶可止息,申飭諸道,使之惕念,公正處決,可也。朝報
引見時,右議政金昌集所啓,曾於表咨齎去時,別定寫字官一人,使之帶去,而書員一名,亦爲定送矣,自庚午年間防塞,而厥後仍爲不送矣。去年冬至使行時,意外失表咨,伊時首譯,雖已治罪,此蓋由於無主掌之人,故致有不謹之弊,書員一人,依前定送,未知,何如?上曰,中間緣,何減除耶。閔鎭厚曰,雖未知曲折之如何,而使行時,夫馬甚有弊端,似或因此而減省矣。上曰,承文院書員,雖不隨往,旣有譯官,則加送書員,似涉不緊矣。李彦綱曰,使行員役,各有所掌,若別定槐院書員,使之看護表咨,則似無不謹見失之患,大臣陳達之意,蓋出於此矣。鎭厚曰,表咨,事體重大,雖不定送書員,豈敢慢忽?昨年見失,實是不幸耳。此後則定一譯官,使之主掌,表咨如有不謹之事,則別爲論罪,似好。金宇杭曰,前例,亦定譯官矣。上曰,一行譯官中,別定一人,使之掌去,可也。又所啓,通信使行時,堂上譯官三人定送,而卽今堂上倭譯,或在喪,或被罪,無以備數,在前或起復或宥罪以送,而臣意,則起復重難,故以罪籍中人定送事,曾已定奪矣。上曰,崔尙㠎之謂耶?昌集曰,然矣。東萊府使,以辱國之人,不可復送,至於狀聞,尙㠎還發配所,而此外,更無他可送者矣。鎭厚曰,臣待罪司譯院提調,故詳知曲折矣。譯官中,實無可送者,只有韓後瑗一人,而方在喪中,渠雖微賤,亦是衣冠之人,則起復誠爲重難,而曾前通信使行及渡海時,皆有在喪譯官起復之例,故都提調徐宗泰,送言于廟堂矣。上曰,然則起復送去,可也。又所啓,此京畿監司申銋狀啓,而初不付種,未移秧,未除草分數,災及綿田災請給事也。今年付種,始以旱乾,未免愆期,太半乾播,晩始遇雨,而水付種,初不付種,實則無多,而道臣縷縷爲請,故不得已許給全災,蓋因惡風·暴雨·旱霜,田畓各穀,皆被損傷,至於綿田,初頗茂盛,亦爲雨水所傷,果不免失稔,而當初災傷事目磨鍊時,畿甸則以被災尤甚之故,川反浦落,水沈覆沙處,特給全災者,蓋出於優恤之意也。初不付種,未除草及綿田給災,本是事目之外,至於分災,自前未爲實惠,多虛實相蒙之弊,今又節晩,尤難輕議,而第念京畿,自是根本之地,其所優恤,宜與他道異。臣意則前頭春等收米,參酌蠲減,諸般身布,以木錢,參半代捧,則此等災處,雖不許給,可爲實惠矣。上曰,大臣所達誠然,狀啓所請,勿許可也。又所啓,此乃江原監司徐宗憲狀啓也。道內各邑畢量後,當捧收米,一結所捧十二斗,而本道則視他道加定者,以其田界不正,多有遺結故也。今已量田,則依三南例,減二斗爲宜,而本道田土瘠薄,所出不及三南,曾前李光佐爲監司時,亦請減二斗矣。判府事李畬,爲首相時,以爲此道異於他道,宜減二斗,而聞量田從事官之言,嶺東則雖不減可也,而嶺西則不可不減云。近與廟堂諸宰相議,則或云減後如有不足之患,追後加捧,反爲民弊,仍舊爲宜云,或云不可不減云,詢問諸臣而處之,何如?上曰,備局諸臣,以次陳達。閔鎭厚曰,臣未諳其形勢之如何,而聞從事官李思晟之言,今番量田之後,嶺東之民則皆喜,而嶺西之民則呼冤,蓋嶺西續田,多入於元田,故如此。且今雖許減嶺西之二斗,所收之數,比未量前猶勝云。臣意則勿減嶺東,只減嶺西,似無妨矣。李彦綱曰,臣亦聞從事官之言,嶺東·西,民情懸殊,嶺西民,皆不願量田,而旣量之後,稅重於前,宜有所量減矣。金錫衍曰,當初量田,嶺東則民皆願之,嶺西則續田,盡入於元田,故民皆呼冤,誠如兵判所達,民情旣如是,則依道臣啓請而減之,似宜矣。尹德駿曰,臣未能詳知,而朝家政令,經行而又變改,則事體益傷,或當歲侵,特爲蠲減,姑觀前頭而處之,似好矣。彦綱曰,凶年則雖三南,亦有裁減之事,量田之後,觀其土品之高下,所捧收米,宜有一定之規,豈可以年事之豐歉,隨時加減乎?上曰,旣減之後,經用不足,至於加捧,則反不如當初不捧云者誠是,而雖減嶺西之二斗,無不足之患耶?鎭厚曰,江原道大同,本來些少,每以他廳所儲,推移需用,豈無不足之患乎?但以量前量後結數言之,則今雖減其二斗,比前別無所損云矣。昌集曰,一道之或減或不減,雖似班駁,而嶺西則不可不減矣。德駿曰,減之則皆減,豈可以只減嶺西乎?上曰,當初量田時,嶺東則民情願之,嶺西則民皆不願云,嶺西收米,特減二斗,可也。昌集曰,此道,山多土瘠,量田最難,而其中旌善尤難,其時適無主倅,量田尤不均,民皆呼冤,多有離散之患,故判府事李畬,曾有改量之意,以爲此與新量有異,若送前從事官,只加釐正,則爲好矣。更遣前從事官李思晟,使之釐正,何如?上曰,旌善量田,更爲釐正,可也。又所啓,此乃前畿伯金演狀啓也。曾以開城留守趙泰老所報,麗朝太祖陵石物及祭廳,竝請修改,此事,蓋是校理李正臣疏請者也。其疏,訂吳越王錢俶事,而今此事役,頗浩大,本府與附近畿邑,有難擔當,至請海西接界附近邑,倂力修改。蓋修治前朝墳墓,雖有故事,至於竝與石物之修改,則似爲重難。目今畿甸凶歉,旣如此,則海西雖曰接界,前所不爲之役,今若猝責於他道,則民必稱冤,諸議皆以爲墳墓及祭廳,可以修改,而石物則不必改云矣。上曰,石物盡改,物力誠難,墳墓及祭廳頹圮處,分付修改,可也。又所啓,吏曹參判尹德駿,以鷹師軍布未收罪罷守令仍任,且其定式太重,改定爲宜之意陳疏,則有令廟堂稟處之敎,故敢達矣。匹數太重之說,遞易迎送之弊,誠如所陳,而令甲一定之後,續續變改,則法無可行之日,而未收之弊,必益甚矣。臣意以爲,守令則姑依其定式罪之,而匹數則改定,似宜矣。鎭厚曰,鷹軍,與他軍有異,計其名數,以備御供,若有未捧,則掌務輩自備以供,其事體,豈不重歟?所謂事目,卽判府事李□所定,而其所太重,蓋以此也。作法之初,如或從緩,則可也,今於事發之後,始以其太重而不行,則法豈有可行之日乎?今番則一從事目處置,此後參酌改定,似宜矣。彦綱曰,當初定式,未免過重,凶歲遞易,爲弊不貲。且方外身役之應捧者,不但鷹布而已,其名目甚多,皆出於民,爲守令者,雖欲一一准捧,其勢未易,此豈由於慢忽而然哉?臣意則以爲,宜有變通之道矣。鎭厚曰,外方軍布收捧,固甚未易,而如上年農事登稔之時,未收甚多,至於百匹者,誠難免慢忽之責矣。上曰,各邑,非徒此也。田稅大同應納之物,亦多遷就,守令之慢忽,誠爲痼弊,予嘗慨然,而當初立法太峻之說,不無所見,參酌改定,似好矣。昌集曰,罷職守令,何以處之乎?上曰,守令三人耶?李濟曰,守令三人,水使一人耳。上曰,係是未改定之前,今番則姑依事目施行,可也。閔鎭厚所啓,自上軫念坊民之弊,累下負持軍變通之敎,而不但變通未易,且緣大臣有故,尙未稟定矣。負持軍一日立役,給綿布二尺餘,又不無中間花消之事,宜乎呼冤之如此。今若以擧動時應入人數,作爲定例,本軍外不足者,添給其價,有若雇立者然,使各其所,擔當責立,或自兵曹,別爲雇立,則可以少除此弊,而此有不敢擅自酌定者,敢此陳達。移御時,曾有所謂讀經軍,而近來無讀經之事云,於此亦可見聖學之高明,不勝欽仰之至,然,軍則猶且待令,自今永爲革罷,何如?上曰,依爲之。鎭厚曰,似聞先朝,因其時兵判所達,以移御時內卜物輸運,不可用外人,以各宮奴子,輸運矣。近來還用負持軍云,此或由於宮奴不足之致,如難更遵舊例,則宜有酌定名數之事矣。上曰,只用奴子,似爲不足,負持軍,參酌定數,可也。鎭厚曰,自下難於酌定,退出後,當以啓辭,更稟矣。上曰,依爲之。鎭厚曰,移御時,兩王子皁隷,有定送之規,而旣有本皁隷,則不必又爲別定,今後則減去,無妨矣。上曰,本皁隷,幾許耶?鎭厚曰,名數,不能詳記,而大抵疊送矣。上曰,減除可也。鎭厚曰,擧動時,有中宮殿別水刺架子軍,而或用或不用,故不用之時,則該府,以勿爲給價之意,牒報兵曹矣。此則仍存乎?上曰,凡擧動時,皆有此軍云耶?鎭厚曰,似聞暫時擧動,如宗廟展謁時,則軍雖待令,不爲使用云矣。上曰,或用或不用,則雖不定送,亦可推移,罷之可也。鎭厚曰,擧動時,又有水刺架子軍,臣使下吏,問於掖庭所屬,則陵幸·謁聖·春塘臺時,使喚處甚多,難於推移,其他擧動,則各宮奴子,亦可使用云,而此於事體,恐或未安,若酌定名數,則似勝矣。彦綱曰,負持軍,乃是一時之役,似若不難,而在坊民,實爲苦重難支之弊,不可無變通之道,而自外有難酌定矣。上曰,此亦酌定名數,可也。鎭厚曰,當與卜物輸運軍,一體啓稟矣。上曰,依爲之。備局謄錄
兵曹判書閔鎭厚所啓,先聖後賢之餘裔七般賤役之外,毋得頉免軍役者,乃是乙卯年定式,而近來外方,多不遵行。至於校生考講之時,稱以先賢後裔,都事狀啓中,直爲懸頉,誠可駭然。設令落講,而當定餘丁,餘丁非賤,固無減免之理,況何可不爲受講乎?宜〈以〉乙卯年定式,更爲頒布諸道,使知法意。且王姓人,亦欲盡免軍役,每有煩訴之弊,我朝宗室後裔,亦不免軍役,則王姓人,何可盡爲頉下乎?此亦依先賢子孫例,七般賤〈役〉外,充定,何如?左承旨李濟曰,外方,此弊甚多,蓋箕子·文城公文益漸子孫,自前有免軍役之規,其後雖有相當定役之事目,而稱以先賢子孫,百計謀免者,不勝紛紜。守令之不知事目者,信聽其言,賤役之外,竝與相當之役而許免,其中,新羅敬順王子孫稱有受敎,圖〈免〉軍役,敬順王,是亡國之主,則我朝豈有免軍役之受敎乎?所謂受敎文籍,乃是呈兵曹謄書者,此不過符同下吏而圖成,守令之不察而許頉者,間亦有之,以致奸民之漏脫,軍丁之難充,誠可寒心,自今以後,別定事目,申飭外方,似好矣。右議政金昌集曰,承旨所達,誠是矣。我朝宗室後裔,代盡後,亦不免軍役,況前朝子孫乎?稱爲敬順王子孫者最多,至於印出族譜,誣訴官家,以爲圖免之計,事涉無據,自兵曹,更爲申明知委,宜矣。上曰,外方守令,不能詳知而然矣。依兵曹判書所達,各別申飭,可也。兵曹謄錄
有政。吏批,以蔡德潤爲居山察訪,崔錫恒爲知春秋,李大成爲戶曹參議,徐敬祖爲原州牧使,李世最爲副應敎,呂必寬爲司宰僉正,李命熙爲平昌郡守,柳益寬爲戶曹佐郞,吳命恒爲司書,李宜晩爲副修撰,李廷濟爲副修撰,安瑞羽爲典籍,尹世紀爲右參贊,李允文爲執義,元萬敵爲積城縣監,李泌爲漣川縣監,李聖肇爲三陟府使,梁聖揆爲獻納,南致熏爲承旨。
上在慶德宮。停常參·經筵。
夜二更,月犯昴星。
武二所試官尹趾仁病,代李弘述改落點。
院前啓,自今畢賑狀聞後,穀數論賞,一切勿施事,停啓。
慶尙監司書目,金山呈,以安置罪人閔興道八月二十一日物故事。又書目,安東呈,以八月十八日大雨,六邑科儒,渡船覆沒,一時渰死,極爲驚慘事。
上在慶德宮。停常參·經筵。
夜一更,流星出婁星下,入南方天際。狀如鉢,尾長三四尺許,色赤。
中宮殿·世子宮·嬪宮,藥房問安。答曰,知道。
藥房啓曰,霜氣涼冷,伏未審此時,聖體調攝,若何?手部運用不便,脚部牽引等症,其有差減之效,而灸瘡,亦已完合乎?曾以十數日之後入診事,定奪矣。今日臣等,與諸醫入診,詳察症候,議定鍼灸與進藥當否,宜當。不任憂慮,敢來問安,竝此仰稟。答曰,知道。無事,姑無差減之效,灸瘡,猶未完合矣。
藥房再啓曰,臣等,入診退出後,與金有鉉等諸御醫商議,則皆以爲前進腎氣丸,今故停止,滋榮舒筋健步丸,本方去牛膝,代以續斷酒洗,加虎脛骨酥灸,杜沖酒炒去絲各一兩,黃柏鹽酒炒一兩五戔進服,而酒煮木瓜粥,貼于脚部牽引處,宜當云。此丸藥一劑及木瓜粥劑入之意,敢啓。答曰,知道。
副修撰李廷濟上疏。大槪,玉署新命,忽及於荒郊省愆之中,天牌狎降,驚惶感激,不省所措。罪名至深,踪地迫隘,終未克趨承,一倍兢隕之餘,勿罷之敎,又出格外,荐召之下,亦不敢一向偃伏,冒昧趨造闕外,略暴情實而退。伏乞亟賜鐫遞,仍治臣前後負犯,以礪群工,以安賤分事。入啓。答曰,省疏具悉。爾其勿辭,從速察職。
午時,藥房入診入侍時,上御興政堂。都提調李頤命,提調閔鎭厚,副提調南致熏,假注書柳諫,記事官宋成明·李秉常,醫官金有鉉·柳瑺·丁時悌·崔萬尙·權聖徵·吳重卨·許坫·白光璘·李敏夏等,次第入侍。
上在慶德宮。停常參·經筵。
夜五更,月暈。
吏曹參判尹德駿辭職上疏。入啓。答曰,省疏具悉。卿其勿辭往來焉。
校理李夏源辭職上疏。入啓。答曰,省疏具悉。爾其勿辭察職。
平安監司書目,德川等三邑呈,以今月初二日地震事。
副修撰李廷濟牌不進,依承傳罷職。
全羅監司書目,臣病情,一向沈痼,差勝不可以時月爲期,旣撤秋巡,且曠公務,而虛帶職名,斷無是理,乞賜處分,以幸公私事,上疏上送事。啓。答曰,省疏具悉。卿勿固辭,調理察職。
武一所參試官申病,代呂光周改落點。
上在慶德宮。停常參·經筵。
右議政金昌集箚子。大槪,病勢添劇,未赴賓廳之坐,兼有難安之端,乞罷臣職,仍治臣罪事。入啓。答曰,省箚具悉卿懇。有疾未赴朝堂,別無所傷,當初薦望,實循公議,過當之論,何必深嫌?卿其安心勿辭,速出視事,以副予望。仍傳曰,遣史官傳諭。
館所出榜詣闕。
謝恩,獻納梁聖揆。
兵曹參議李敏英上疏。大槪,臣於直中,病勢猝劇,冒死哀籲,冀蒙恩遞事。入啓。遞差。
京畿監司書目,高陽呈,以左尹李晩成病重上去不得事。啓。傳曰,此狀啓,還爲下送。
大司諫柳鳳輝,正言尹聖時啓曰,卽伏見大臣箚本,以平安監司權被論事,引以爲嫌,至以不足見重爲言,聖敎又以過當爲敎,臣等不勝瞿然之至。權之堂上履歷,只是江界·義州,而未赴閫任,旋擢重藩,論以官方,太涉無漸,當初物議,已不勝其喧藉,而大臣箚中,亦有稍淺之語,臣等所論之一循輿誦,此足可見。若其所引古事,其時用人之道,其人才器之如何,臣等實所未諳,而遠引之例,不過止此,則如臣等後進,創見而論之者,亦不爲過矣。至於賞資一款,此乃據實論列之言,而顯有譏疵云者,無乃疑之太過耶?臣等,俱以無似,忝叨言地,論一政例間事,而重被大臣之非斥,何可晏然仍冒於臺次乎?請命遞斥臣等之職。答曰,勿辭,退待物論。
吏曹口傳政事,兵曹參判金演,參議李肇。
上在慶德宮。停常參·經筵。
政院啓曰,大司諫柳鳳輝,正言尹聖時,引避退待,而正言洪萬遇在外,司諫丁道復,獻納梁聖揆,俱在呈告中,不得處置云。處置經宿,實涉未安,除在外外,呈告人員,竝卽牌招,以爲處置之地,何如?傳曰,允。又所啓,金吾獄囚多滯,而判義禁崔錫恒,知義禁尹以道,俱在呈告中,同義禁洪萬朝,受由在外,不得開坐,已至累日,判義禁崔錫恒,知義禁尹以道,竝卽牌招,以爲趁速開坐之地,何如?傳曰,允。
備邊司啓曰,開城留守金萬埰,頃以私義難便之事陳疏,因稟處之命,措辭覆啓,使之從速赴任,而一向辭免,事甚未安,推考警責,更爲牌招肅拜,以爲不多日內辭朝之地,何如?傳曰,允。
謝恩,兵曹參判金演,開城留守金萬埰。
院啓,竝引嫌而退。當初論啓,旣有所執,大臣箚語,不必深嫌。請大司諫柳鳳輝,正言尹聖時,竝命出仕。答曰,依啓。
文科初試一二所,出榜詣闕。
刑曹判書李彦綱上疏。大槪,臣荐被落訟者之擊鼓侵詆,理難晏然,乞遞臣職,仍治臣罪,以爲循私枉法者之戒事。入啓。答曰,省疏具悉。兩人供辭,俱極猥越,構捏之言,何足爲嫌?疏末所陳,改勘以流三千里爲宜也。卿其勿辭,安心行公。
謝恩,兼司書吳命恒。
吏曹判書崔錫恒上疏。大槪,臣之情迹,本不當久冒於要地,尋單請急,實出於不得已,玆因金吾事,召牌下降,而病勢且苦,末由趨承,又於囚人洪好人事,有不敢參涉之嫌,乞遞臣本兼諸任,以安私分,仍治臣罪,以肅朝綱事。入啓。答曰,省疏具悉。洪好人事,令次官議讞,卿其安心勿辭,速出行公。
上在慶德宮。停常參·經筵。
未時,日有兩珥。夜三更,月犯土星。五更,月入輿鬼。犯積尸星。
武科初試一二所,出榜詣闕。
上在慶德宮。停常參·經筵。
未時申時,日暈兩珥。
中宮殿·世子宮·嬪宮,藥房問安。答曰,知道。
藥房啓曰,霜寒漸緊,伏未審此時,聖體調攝,若何?手部不便運用,脚部牽引等症,其有差減之勢,而灸瘡,亦已完合乎?臣等,不任憂慮,敢來問安。答曰,知道。無事,手部不便運用之症差減,脚部牽引之候,別無顯效,灸瘡,亦未完合矣。
上在慶德宮。停常參·經筵。
下直,忠淸水使李順坤。
大殿,政院·玉堂問安。答曰,知道。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?伏聞昨夕入侍醫官金有鉉等所傳之言,自上下部右邊前日瘡口,微有淸汁,又有偏墜之氣,左邊脚部牽引之症,亦比前有加云,臣等,伏不勝驚慮之至,卽與諸御醫入診,詳察症候,議定鍼藥當否,宜當。敢來問安,竝此仰稟。答曰,知道。無事,入診事,依啓。
政院啓曰,雜科開場,在於明日,而禮曹判書李墪,且兼典醫監提調,尙不出肅,卽爲牌招擧行,何如?傳曰,允。
判尹李光迪三度呈辭。入啓。遞差。
謝恩,禮曹判書李墪。
持平鄭纘先上疏。大槪,臣待罪下邑,纔周一年,而遽叨憲職移除,繼有馹召恩命,驚惶感激,罔知攸措。卽宜促裝赴召,而適以鄕試考官,遠赴數日之程,出榜之後,始得還次,因以登程,如是之際,自爾稽滯,已不勝其惶恐死罪,而且臣與銓官,有除拜應避之嫌,而以致誤擬受點,則臣之必遞是職,在法當然。玆敢據例陳懇,以冀鐫免,兼陳沿路所見,仰備裁處事。入啓。答曰,省疏具悉。疏辭,令該曹稟處,爾其勿辭察職。
江原監司書目,敢以目見,悉陳道內高城等三邑災荒之慘,不避煩瀆,更請未付種全災,冀解海隅窮民倒懸之急事上疏上送事。啓。答曰,省疏具悉。疏辭,令廟堂稟處。
平安監司書目,彈章旣發,情勢窮蹙,停啓之後,決不可仍冒,瀝血陳懇,冀蒙鐫削事上疏上送事。啓。答曰,省疏具悉。卿其勿辭察職。
京畿監司書目,楊根呈,以左參贊崔奎瑞辭職上疏上送事。啓。答曰,省疏具悉。卿其勿辭,上來行公。
慶尙監司書目,尙州呈,以判決事李衡祥辭職上疏上送事。啓。遞差。
今日藥房入診時,吏曹判書崔錫恒牌招察任事,榻前定奪。
藥房再啓曰,臣等,入診退出後,與金有鉉等諸御醫,反復商議,則皆以爲前劑入滋榮舒筋健步丸,今姑停止,馬藺花丸進服,而核處,則以雄黃湯煎水,頻頻薰洗,宜當云。丸藥一劑及雄黃湯五貼劑入之意,敢啓。答曰,知道。
謝恩,知春秋崔錫恒。
午時,藥房入診入侍時,上御興政堂。都提調李頤命,提調閔鎭厚,副提調南致熏,假注書柳諫,記事官宋成明·李秉常,醫官金有鉉·柳瑺·丁時悌·崔萬尙·權聖徵·吳重卨·李得英·白光璘·玄孝綱·崔泰齡,次第入侍。
上在慶德宮。停常參·經筵。
夜一更,流星出婁星下,入巽方天際,狀如鉢,尾長四·五尺許,色白,光照地,有聲。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,寒雨終宵,伏未審夜來,聖體調攝,若何?雄黃湯,其已薰洗,而下部瘡口,淸汁連出,結核處,或有比昨稍減之勢,脚部牽引之症,亦漸向歇乎?臣等不勝憂慮,敢來問安。答曰,知道。無事,雄黃湯,薰洗瘡口,淸汁連出,結核處及脚部牽引之症,一樣矣。
吏曹啓曰,來二十七日,祿都目政事爲之之意,敢啓。傳曰,知道。
上在慶德宮。停常參·經筵。
下直,釜山僉使朴仲徵。
備忘記,今下弓矢,釜山僉使朴仲徵處,給送。
大殿,政院·玉堂問安。答曰,知道。勿爲問安。中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?瘡口及結核處,比昨或有差減之勢,而脚部牽引之症,亦漸減歇乎?臣等,今日與諸御醫入診,詳察症候,宜當。不勝憂慮,敢來問安,竝此仰稟。答曰,知道。無事,與昨一樣矣。勿爲入診,亦勿逐日問安。
開城留守金萬埰上疏。大槪,臣於未赴任之前,乞得數日之暇,往省父母丘墓事。入啓。答曰,省疏具悉。卿其依疏辭往省焉。
持平鄭纘先啓曰,螻蟻微臣,猥蒙鴻造,歷試內外,效蔑塵路,尋常愧懼,若無所容。不意憲職新除,又及於待罪下邑之時,馹召之旨,榮生道路,臣誠感激恩私,隕結是期,而第臣之拜是職,旣出於相避在銓之時,揆以法例,必遞無疑,故於日昨疏中,據例陳懇,以冀恩遞。伏承聖批,視若循常祈免,至以勿辭察職爲敎,臣於是,狼狽悶蹙,實不知所以自處也。夫相避之法,防閑至嚴,從前犯此科者,雖冗官散職,輒皆解免,未嘗仍帶,則況臣所叨,係是臺憲之職,其不可壞了典章,苟然充冒也決矣。長路撼頓之餘,賤疾適苦,不卽自列,今始來避,所失尤大。請命遞斥臣職。答曰,勿辭,退待物論。
校理李夏源上疏。大槪,敢陳懇迫情理,冀蒙矜許事。入啓。答曰,省疏具悉。疏辭,令該曹稟處。
府啓,引嫌而退,當初銓注,旣未覺察,揆以法例,勢難仍在,請持平鄭纘先遞差。答曰,依啓。
司諫尹行敎,學正朴致遠,今月二十日文臣朔試射時,稱病不進,依承傳罷職。
江原都事書目,鐵原府使洪處武,災傷差錯,罷黜事。
政院啓曰,臣等,謹稽羲經,謙而受益,其道大光洪,惟我殿下,有是懿德矣。近自七八年來,請上尊號之議,或發於筵席之上,或騰諸章牘之間,惟聖明,聖不自聖,謙而益謙,沖挹退避之辭,溢於絲綸之表,戒懼驚惕之旨,宣於詩律之中,若如歲連痒稼穡,民屢奪餬飪,國事維其棘,天災日又甚,上下聯詞語懇惻,誠意切至,天地之大,鬼神之幽,有足以默感而孚格者焉。臣等雖極愚迷,忝在近密,豈不知殿下之一言一字,出於至誠,而不思所以奉承之道乎?前後批旨,反覆丁寧,不唯不準其請,特下明命,有以尊號事來呈之疏,竝令勿捧。噫,殿下旣已昭示淵衷,又復渙發玉音,克謙之美,高出百王,在廷臣隣,孰不欽聳?臣等,竊以爲君父之謙德至此,此實千古簡牒之所罕聞,其光前垂後之炳如日月者,又奚止於數字徽稱而已也哉?嗚呼,殿下臨御三十有六年于玆矣,一念憂勤,八域寧謐,闕典咸擧,盛德方隆,臣民愛戴之情,固可以揄揚盛烈,而左右弼辟之道,若如將順美德。在昔帝堯之德,巍巍蕩蕩,而皐陶,猶戒以兢兢業業,臣等樸陋,無所比數,而至如忠愛吾君,方寸耿耿。噫,凡人,尙可愛之以德,其何敢愛君不以誠乎?臣等,仰體一哉之王心,欽奉大哉之王言,明明聖旨,守如金石,比來章疏之以尊號爲請者,一例却之,群情由是抑鬱,或以阻遏爲咎。至於頃者呂鳳擧等,侵辱朝廷,詬罵喉司,遣辭悖慢,罔有紀極,臣等,不得不措辭稟啓,而殿下雅志旣堅,明命復降,使之勿爲捧入,聖上所以謙謙固守之至意,中外臣民,庶幾曉然知之,而踵而至者,不啻一二,昨今又有權碩經等投疏,臣等,竊觀其語脈,與鳳擧,首尾一串,而比鳳擧之疏,尤有加焉,語極無倫,誠甚駭惋,此外儒生·武臣,絡續紛紜,相繼交章,臣等,於成命再申之下,罔敢或違,輒却不捧,而喧鬧鎭日,止泊無期,前頭又不知有幾許人復起,一向退還,不以上聞,抑有所未安者,而將納不納,便同相爭,其壞損國體,有不可勝陳者。臣等愚意,無寧此等疏章,竝許捧入,而自上處分,允合事宜,區區所懷,惶恐敢啓。答曰,前旣牢塞,復許捧入,寧有是理?依前下敎爲之。
上在慶德宮。停常參·經筵。
江華留守書目,江原監司鄭齊斗辭職上疏上送事。啓。答曰,省疏具悉。今玆新命,意非偶然,卿其勿辭,速往欽哉?
忠淸道牙山幼學金益謙上疏。大槪,竊觀孑遺生靈,方在塗炭中,敢陳救弊之策,以備裁處事。入啓。答曰,省疏具悉。疏辭,令廟堂稟處。
驪州儒學李倜上疏。大槪,敢陳六條民弊,以爲採用事。入啓。答曰,省疏具悉。進言之誠,予用嘉之,條陳之事,令廟堂稟處。
有政。兵批,同知梁益命,文兼吳勣,同知崔萬尙,全羅左水使李壽民,文兼朱恒道,景福宮假衛將具文行,文兼洪錫九,部將趙德基,忠壯衛將金泰雄,三陟營將朴錫昌,五衛將李徵瑞,衛率李玆田,都摠管李弘述,武兼李益馝,幕嶺萬戶鄭天奉,司禦崔邦彦,訓鍊主簿閔濟章,加德僉使朴昌潤,知事尹以道,副摠管尹趾仁,江口權管單羅晩濟。吏批,待敎單宋成明,以李命世爲兵曹佐郞,李頤晩爲鐵原府使,尹趾仁爲同義禁,呂必建爲假引儀,李徵海爲原州牧使,韓識爲麒麟察訪,洪重衍爲司僕判官,李濂爲工曹佐郞,朴行義爲奉常正,洪裕道爲西部參奉,林象德爲吏曹正郞,朴泰恒爲判決事,丁道復爲修撰,徐命遇爲持平,韓配周爲司諫,金德基爲承旨。
上在慶德宮。停常參·經筵。
下直,歙谷縣令李㙫。
中宮殿·世子宮·嬪宮,藥房問安。答曰,知道。
藥房啓曰,伏未審日間,聖體調攝,若何?伏聞昨夕入侍醫官之言,結核處,浮氣小減,而瘡口,淸汁連出云,夜來加減更如何,而脚部牽引之症,或有差減之勢乎?臣等不勝憂慮,敢來問安。答曰,知道。無事,結核處差減,脚部牽引之症,別無加勝之效矣。
政院啓曰,金吾獄囚多滯,議讞無期,而知義禁尹以道,本職未肅拜,同義禁尹趾仁,亦不出肅,竝卽牌招,使之開坐,何如?傳曰,允。
傳曰,今日賓廳坐起事,分付。
謝恩,知事尹以道,同義禁尹趾仁。
右副承旨洪萬紀上疏。大槪,臣於儒疏稟啓之目,有昏昧不察之失,不可仍冒於臺次,玆敢陳章自劾,冀蒙遞罷事。入啓。答曰,省疏具悉。爾其勿辭察職。
政院啓曰,今日引見時,兩司當爲入侍,而憲府無行公之員,呈告未肅拜人員,竝卽牌招,以爲推移入侍之地,何如?傳曰,允。
右承旨金德基上疏。大槪,臣違牌未幾,遽承除命,驚惶感激,宜卽趨謝,而臣父,宿病久痼,添得外感,彌留多日,漸就沈篤,臣方晝夜扶將,煎泣度日,以此情理,實無頃刻離捨供仕之路,敢將煎熬之私,瀆擾靜攝之中,臣罪萬死。伏乞天地父母,俯諒人子至情,亟命鐫罷臣職名,俾得專意救護事,及修撰丁道復上疏。大槪,玉署新命,又出夢寐之外,感激兢惶,罔知所措。顧臣情勢有難冒,病勢有難强,敢陳血懇,乞蒙恩遞事。入啓。
傳曰,大臣以下備局堂上引見。
都承旨南致熏上疏。大槪,臣於修撰丁道復之疏,有不敢晏然者,乞遞臣職名,以謝人言事。入啓。答曰,省疏具悉。卿其勿辭,從速察職。
謝恩,持平徐命遇。
左承旨兪命雄,左副承旨李東馣,同副承旨金一鏡上疏。大槪,院僚之疏,有難晏然,又被丁道復之疏侵詆,不可仍在職次,伏乞聖明,亟許鐫削臣等之職名,仍治臣等之罪,以爲人臣壞事體蔑分義之戒事。入啓。答曰,省疏具悉。爾等勿辭,從速察職。
答右承旨金德基疏曰,省疏具悉。爾其勿辭,救護父病。
以丁道復上疏,傳曰,已允臺啓,此上疏,還出給。
今日引見時,平安監司權勿待罪事,及冬至使兼謝恩使,以宗班及儀賓中差出事,榻前下敎。
未時,上御興政堂。大臣·備局堂上引見入侍時,行判府事李濡·徐宗泰·李頤命,右議政金昌集,行兵曹判書閔鎭厚,行吏曹判書崔錫恒,刑曹判書李彦綱,韓城君李基夏,戶曹判書金宇杭,工曹判書金錫衍,承旨金一鏡,大司諫柳鳳輝,掌令李翊漢,校理李夏源,假注書李廷弼·李景遠,記事官宋成明·李秉常入侍。
入侍時,謝恩使書狀官,以冬至使書狀官洪禹寧陞品定送事,榻前定奪。
大司諫柳鳳輝所啓,請上尊號,乃顯揚聖德之意,稟却疏章,卽將順謙德之心,豈非同出於愛戴吾君之至誠哉?第其前後疏章中,侵辱朝紳,無所不至,此則似出於必欲捧入之計,而亦或有以惎間嫁禍,爲憂矣。修撰丁道復之疏,以權碩經等疏語,强引爲乞免之辭矣。凡引嫌之規,或當言而不言,或不當言而可言,方處言地,而被斥於人,則均爲引嫌,而亦必具論其當言而不當言之由,而爲之措辭,例也。今道復,則歷擧儒疏中詆斥政院與臺閣之語,殆若謄進,而所以自咎之語,終無着落,其所引嫌,旣涉無據,其所用意,亦甚不韙,請修撰丁道復罷職不敍。上曰,依啓。又所啓,畿土素瘠,畿民最貧,此眞所謂樂歲終身苦,凶年不免於死亡者也。今年畿甸穡事,終未免凶歉,而木花之不實,爲尤甚,朝家爲慮虛實相蒙之弊,不給災,而若無別樣顧恤之道,畿民將無以支保矣。我國田賦最歇,而身役甚重,減稅則利歸富戶,蠲布則惠及小民,請畿甸尤甚被災邑諸般身役,特許減半,以示德意。上曰,令廟堂稟處。又所啓,新除授司諫韓配周,時在忠淸道洪州地,請斯速乘馹上來事,下諭。上曰,依啓。同副承旨金一鏡所啓,尹趾仁,爲平安監司時狀啓,平壤所納稅穀,捧留本府,以爲儲置之需,鐵瓮,亦淸北關防重地,戶曹上納稅穀,依平壤例,捧留本府,以爲峙糧之地,何如?上曰,姑待本道監司啓聞處之。又所啓,諸大臣,以慰悅民心,爲今日先務,其言誠是矣。寧邊府百嶺·檢山兩坊宮家折受處,頃年因筵臣趙相愚陳白,自上特命革罷,蓋爲關防重鎭,不可不軫念故也。邊民鼓舞,旣散而還集者,有之矣。纔過一年,自戶曹行關,謂宮家以七十結移送云,使之責稅。夫經界之政,不輕而重,本官及監營,無打量作結之事,而只憑宮差之白文,直自地部收稅,已涉不可。且兩坊山腰以下元田,皆入大案,且山上或起或陳處,入於折受,宮差雖極侵暴,至於民不起耕處,則不敢收稅矣。今則無論陳起,一倂收稅,輸出於船載所至百八十里之遠,民情大怨,反不如仍屬宮家,聖上所以軫恤邊氓之德意,有始而無終,固已欠缺,而寧邊,自是西邊重鎭,監兵營所屬諸邑錢布,廟堂定奪,皆令捧留本府,今此檢·百兩坊所收之穀,許令本邑捧留,以紓民怨,所捧穀數,必報於監營,自監營,以爲照関之地,何如?上曰,此言,何如?右議政金昌集曰,臣則不知此事源委矣。戶曹判書金宇杭曰,臣知其曲折矣。宮家折受旣罷之後,自當歸於戶曹,故臣於前日待罪地部,果爲行關問之,而未起耕處,豈有年年責稅之事乎?一鏡曰,臣自寧邊遞歸之際,已見關文,而其後聞之,則年年收稅,故姜鋧,以遠接使行過時,寧邊民人,擁車呼訴云矣。兵曹判書閔鎭厚曰,一鏡旣已目見,而有此陳達,令本道詳査,啓聞稟處,似好矣。上曰,令本道査啓,可也。判府事李頤命所啓,平安監司權狀啓中,區劃周便,練熟軍務,而以遭臺殫,必欲遞歸云,當此邊憂之時,不可輕遞,宜當敦諭而激勵之矣。右議政金昌集曰,權,久在西邊,熟諳物情矣。聞其按道之後,邊備軍政,今方留意,今若輕遞,則誠爲可惜,而第臺啓所論,只是履歷之淺而已,則固無大端引嫌之端,此時重任,不可付之生手,故與諸大臣相議,則皆以爲然,特降別諭,何如?上曰,權,久在江界·義州,熟諳物情,而繡衣褒啓,已悉之,今雖以臺啓,有所不安,臺諫,亦不言其人之不合,而只言履歷,則不必力辭,各別分付,使之行公可也。朝報
入侍時,海防句管堂上,兵曹判書閔鎭厚,訓鍊大將李基夏兼察事,榻前定奪,江華句管堂上,閔鎭厚兼察事,榻前定奪。上曰,權狀啓中,爲防海賊,略修武備之意,今番節使,善爲措辭云者,似好矣。金昌集曰,權狀啓之意,誠然矣。有所拘礙,不敢修築城池矣。今乃因此咨文中,憑藉措辭,似爲得宜矣。上曰,彼於咨文,欲使我防守,則因此機會,修治城池事,措辭移咨,好矣。判府事李□曰,雖有約條之事,此時機會,誠好矣。判府事李□曰,曾前鄭載嵩奉使時,彼人,追擧我國曾前不有約條,而修築城池,至有數罪之事,而近來東大門城堞,新補處頗多,而累度彼使之來見者,一無訝詰,意者彼人,或有不知約條而然矣。李□曰,彼咨之意,旣使我防守,乘此機會,修築之意,着實措辭於咨文中,似宜矣。鎭厚曰,臣之昨年赴燕時,彼人,亦有善爲防守之言,故沿路探問,則若干水賊,作亂於金州衛云,今番事,雖未知如何,而似或無異於前矣。回咨中,揷入城池一款,且及近來荒唐船頻數現形事,以爲更加申飭之地,尤得宜矣。上曰,皇帝特爲軫慮,送咨以報,似當有謝恩之擧矣。其所云朕實不忍等語,可見其軫念之意,則似不當以循例咨文爲答,特送謝恩使,似宜矣。昌集曰,彼咨語意,則似若示以誠心矣。李□曰,弱國之待大國,雖似過恭,何害乎?上曰,不必別遣使臣,冬至使兼謝恩進去,似宜矣。崔錫恒曰,上使,旣以一品定送,則副使,當以從二品差出,而例以正二品假銜以送,曾前亦有以資憲爲副使之例,今則何以爲之乎?上曰,雖有前例,而戶判,纔經大病,故頃日別擇醫官隨往之敎,蓋爲軫念之意,而今則使臣旣已變通,副使,亦以從二品差出,可也。昌集曰,謝恩使,雖當差遣,齎咨官,亦當急送乎?一鏡曰,送齎咨官時,武臣中,別擇偕送,採審而來,則似好矣。李□曰,先送齎咨官,似好矣。李□曰,先送齎咨官,似宜矣。上曰,此與循例申飭有異,彼旣別樣軫念,而自此只送齎〈咨〉官,則似涉歇後,故予意必欲送謝恩使耳。且節使之行,十月晦間當發,而此事,爲急先送齎咨官,而武臣與譯官竝送,以通得見咨文之意,可也。金昌集所啓,海防,今當另加申飭,別遣巡撫使,巡審防守等處,軍兵器械舟什等物,亦令點檢,可以變通者變通,則似勝於泛然申飭矣,第急送則騷屑是慮矣。閔鎭厚曰,臣於夏間,亦嘗以宜送巡撫使之意,發言於廟堂,而卽今則不無騷屑之慮。且西路年事,凶歉頗甚,若於明春發送,兼賑政,恐似未晩矣。頤命曰,無憂則已,旣有所憂,則豈可以騷屑爲慮而遲回乎?設使過慮而預備,終受其益,若緩不及事,雖悔曷追?堂上堂下侍從中,有識慮才具者,差遣巡撫,詳察關防,申飭軍政,似好矣。彦綱曰,彼旣送咨以報,則此非諱祕之事,豈可以騷屑爲慮,而不送巡撫乎?宇杭曰,雖急送巡撫,難保其有實效,先使監·兵使,嚴飭防守於各邑各鎭,待春間,遣巡撫,點檢軍兵·器械,則外方,必惕念擧行矣。宗泰曰,諸臣之意,或慮其先惹騷屑,而彼國,旣送咨文委報,則事有形兆矣。雖未知其有必至之勢,與緩急之如何,而豈可慮人心之驚擾,廢其預備之事乎?文武間,擇送解兵事宰臣,巡審爲當,不必待春矣。濡曰,安保其朝暮無事,而如許急報,寧可緩緩措事乎?上曰,若果小事,則彼豈送咨急通乎?事非可諱,不容緩緩,大抵有備無患,旣備而終無虞,則誠幸矣。況咨文之來,民無不知之理,使民,若明知朝家軫念防備之事,則亦宜鎭定,豈可諉之以騷屑,而不思所以備禦乎?發遣巡撫,審察海防可也。昌集曰,巡撫使巡審之後,軍器等物,隨便修備,守令邊將之能否,亦可知之,臣意則文臣中有計慮者,固有之,而武弁之秩高曾經將任者,亦爲差送,則似爲着實矣。上曰,文武中,可合人擇送,可也。濡曰,曾前使臣往來時,所謂海賊,或有已盡勦滅之說,或有令我國申飭防備之語,而未詳其言之虛實矣。今乃有此移咨,非如道路傳聞之比,以此可想未盡勦滅,而尙有餘孽也。彼中,必知賊勢之如何,若無侵逼之慮,則似不煩特降皇旨,急送咨文,其在防備之道,不容少緩,發遣巡撫使,不但整飭舟楫·器械而已,守令邊將之不勝任者,竝爲斥罷,亦必以慰悅人心,爲先務。凡係疾苦呼冤之端,須卽從便變通,使兵民安堵,然後庶可以得力,卽今痼弊,最在於身布侵族之怨,此亦必欲變通,則豈無其責乎?李基夏曰,守令邊將之下直者,臣親見之,間不似者有之,重臣或大臣中,發遣周觀,不勝任者汰之,可堪者存之,此爲得人,爲卽今第一策,雖有騷屑,不可以此廢閣當行之事。沿海之邑,則另加申飭軍務,而雖非沿海之邑,所儲軍器,必多未備,諸道巡察·統制·兵使·水使等處,亦爲一體分付,使之別樣申飭,何如?頤命曰,三南則有統制使,而海西關防,疎漏莫甚,別樣申飭,似宜矣。錫衍曰,兩西沿海,別樣申飭,則喬桐,與海西咫尺之地,京畿沿海,亦當一體申飭矣。上曰,一體申飭可也。昌集曰,湖西,亦當送巡撫矣。上曰,兩西·湖西,一倂差送可也。又所啓,臣聞關西水路不順,荒唐船之絶少,似由於此,海西則尤甚往來,而此道海防,亦甚疎虞,所江僉使陞號之宜,朝臣多以爲然,而惟在其人之如何,不必陞號云。元來本鎭,甚爲疲弊,不成防禦貌樣,故僉使崔鎭漢,以變通事,狀啓已來,今當覆啓施行,而且其莅任以來,頗有聲譽,宜有仍任之擧,以爲責成之地耳。宇杭曰,僉使不能彈壓,陞以水使之號,使之節制,則威行列邑,必有勝於前日,崔鎭漢,地望聲譽,雖陞爲水使,亦無不可,陞號責成,似爲宜當矣。鎭厚曰,頃年尹世紀爲兵判時,以陞號事陳達,而臣以營門成樣之際,弊端必多,待防營蘇殘,徐議未晩之意爲言,則仍命姑寢矣。卽今形勢,未知如何,而有水使,則當有虞候·軍官·兵卒,比前自倍,此不可不慮,爲先詢問本道,使之詳量啓聞,恐合事宜矣。濡曰,鎭厚所達,欲先措置之後陞號,似爲完備,而蓋其事勢,固不可不陞號矣。上曰,陞號事,問於本道監司,使之啓聞後處之,而崔鎭漢,曾以輪臺官入侍時,見其爲人,則實是武弁中可用者,右相所達如此,仍任可也。鎭厚曰,仍任,有定限矣。上曰,限一年,可也。李基夏所啓,近來兵·水使巡歷郡邑時,軍器中火藥,到處絶乏,巡歷一番試放軍兵之後,則更無餘儲云。脫有事變,其何以應卒乎?此臣所以願遣巡撫使,申飭列邑而變通者,巡察使處,一體分付,使之申飭,爲當矣。頤命曰,不但火藥,凡干軍器弓箭之屬,擧皆壞破無用,誠可寒心矣。昌集曰,臣亦嘗以是爲慮,近來外方軍器,自有別備升資之事以來,舊軍器,則切不修葺,事甚不當,此後則舊軍器,亦竝修補後加資,似宜矣。鎭厚曰,軍器別備之人,毋得加資事,近有定式,故該曹論賞之際,亦爲一遵定式,未嘗請以加資矣。上曰,軍器別備者,舊軍器竝爲修補後論賞事,曾已定式矣。鳥銃,爲器械之首,而只有空銃,更無藥丸,則此爲無用之兵器,常庸慨然,必須優儲藥丸,然後可爲應卒之用,列邑藥丸優儲者,移給於乏少處事,前日雖已分付,今又申飭可也。基夏曰,訓局於昔日,名之以都監,六卿中,特差軍器提調·鳥銃提調,而大將則唯鍊習軍卒,賞布則戶·兵曹,例爲擧行矣。今則不然,前日,月課事,亦已罷矣。頃者造進鳥銃一千柄,艱以拮据,而更欲打造,其勢末由,亦多修補之軍物,而又無物力出處矣。伏聞訓局鳥銃月課,移送宣惠廳,而爲賑恤之用,當此之時,軍器造成之道,豈可不慮?下詢大臣,月課復舊,何如?鎭厚曰,前後待罪賑廳,數年矣。曾未聞月課鳥銃米取用之事,基夏豈或誤認,而有此言耶?蓋此米,固入於大同收米中,而近因荐飢,連爲裁省,卽今又値凶歉,似難復舊,而論以戎政,實甚可悶矣。基夏曰,今聞鎭厚之言,則臣之所聞誤矣。然則以宣惠廳儲置米,下詢變通,何如?昌集曰,此非榻前猝然變通之事,退而詳議,何如?李濡曰,訓局事,實多如此,故將臣之言如是,軍器之廢棄者,非特月課鳥銃,詳考變通,似宜矣。上曰,考出文書,稟處可也。李頤命所啓,臣有私心所隱度者,而不能自信,未敢輒陳,今始仰達。國家脫有事變,無可往處。近日廟議,都城,以闊大難守,舍之,有海寇,則入南漢,有北憂,則入江都,纔已定奪矣。江都之天塹固好,而有海寇之憂,則不可往,南漢則亦有天險,而東則有疊嶂,西南斗絶,平臨曠野,丙丁之被長圍,而內外隔絶,以其無外山之連絡故耳。且周遭大,而又有窺峯,亦非萬全之地也。臣昨年,伏蒙恩暇,往見叔父敏敍遷厝於積城地,歸路,過見洪福山,周廻陜於南漢,三角諸山,疊峙於後,四面皆山,一面則少坪,賊兵雖欲圍之,實無其路。且其可築處亦少,南門·北門,自是天設,川流貫中,當中,有可設將臺處,李濡曾爲楊州牧使,陳達於朝,欲築此城,而論議不一,中止矣。臣旣目見,則京城咫尺,東西大道甚平,北靑門,路雖險,而人跡可通,漕溪之路,僅可通馬,而此雖在遠方,亦可築城,況在近地乎?曾前先輩,亦多言之,故相臣金錫胄及驪陽府院君閔維重,亦皆以爲宜築,而卽今大臣,亦多以爲好矣。以臣淺見,不可輕定大事,而以楊州一邑數年賦稅及身布劃給,擇人而任之,則可成,下詢諸臣而處之,何如?上曰,此言,前旣屢發,而諸臣之意,何如?李濡曰,臣曾爲楊牧時,見其形便,實合築城,而其時大臣,旣已稟定,邑居,仍欲移之矣,論議不一,未免中止,今頤命,目見而陳達矣。南漢,雖曰天險,而猶多欠處,洪福,則無窺峯,而勢甚峻急,賊無接足處,水泉亦多,北門,則地平而谷深,僅通一車,外有一大野,人之出入,農作甚便,敵兵則不敢窺矣。山形,雖非如南漢之石山,而以其斗絶,故雖土築,亦無難守之慮矣。當此時築斯,則豈非善策?昌集曰,曾於議築北城時,以洪福可築之意,陳達於榻前矣。臣雖未目見,而山城基址之險阻,曾所稔聞。南漢雖險,而以其孤絶,賊來易圍,此則諸山環繞,賊兵,豈能來圍乎?且距京城四十里,南漢則隔江,丙子年,適以氷合之故能涉,而此則坦坦大道,無津涉之事,設有蒼黃之擧,易於趨入,欲通外面聲息,則亦多山谷之可行處,其形便,非如南漢之比。旣無窺峯,又多水泉,節節儘好,若能築城,則爲國家得力之地,無過於此矣。宗泰曰,洪福築城形便,諸大臣,旣已陳達,臣意,亦同矣。此議,自舊有之,故相臣金錫胄,深曉此等事,而曾見其文集中,有洪福勝於南漢之語,以築城爲宜,第臣旣未親見,不敢自信,而擧此爲請矣。第其山勢䌤亘,且與北漢,有一線通路,雖當寇敵,以數萬兵,必不得長圍,固非南漢之比,旣無津渡,此最爲便矣。但聞近處無石,功役殊未易,國家目今財力殫匱,恐難遽興巨役,此爲可慮也。李濡曰,以爲土築亦好,而自古土築,雖多有之,駐蹕之所,土築爲城,恐難恃以爲固矣。頤命曰,水口南門邊多石,其處則可以石築,而曾於京城修補時,燔甓不難,若以甓築,則亦無異於石築,石之有無,非所可論矣。江都雖曰天塹,若値水賊,則不可往,況渡兩津,無得達之勢,南漢,曾雖乘氷以往,若非氷合時,則百官·三軍之衆,何以利涉乎?洪福無津可渡,此城便好處耳。鎭厚曰,李濡旣擧先臣之名而爲言,臣何敢可否於其間乎?然,洪福形勢之特好,臣固稔聞矣。頃年,以此事下詢也,刑曹參判金鎭圭以爲,多設保障,國力難支,若築洪福,江都·南漢中,當捨棄一處云,其言,亦自有理。今必欲築之,則宜輟都城之役,專意於此城,軍器·糧餉,皆自都城移置,不使南漢·江都力分,可也。至於楊州擔當一款,有不可當然者,此是何許大計,而只付楊州一邑乎?二年租稅身布之許給,亦涉苟簡,計定之後,使諸軍門,分授築城,仍爲移置各其蓄儲之物,則無異於都城矣。崔錫恒曰,洪福城基,未曾目見,而築城之議,其來已久。且伏聞諸臣所達之言,形勢險阻,拒京且近,今若設築,非不好矣,而第念作事謀始,古人所戒,必須反覆商確,洞知利病,必審其萬全無疑之後,可無中間是非之言,如或徑先始役,終至中輟,則反不如初不設施之爲愈。且此事,非造次間所可停當,更加諮訪,諸議歸一,然後經紀設築,似爲完備矣。金昌集曰,臣意以爲,果築洪福,而卒有去邠之事,則此處最勝,寧捨南漢,而專意於此,爲宜矣。李□曰,江都內城雖築,不可期以必往,南漢亦不可廢,使爲掎角之勢,爲宜矣。若往江都,則蓄積軍器,皆將棄之,而洪福,可以輸入,常時輸置,亦爲便當,卽令定計,先移邑治,則節目間事措置,似不難耳。彦綱曰,臣未知其形便,而依歸之所,雖有好處,若有津渡,則臨急難入,保守都城,固是第一義,而旣以闊大不可守爲定,則此處,最爲便近。且無津渡,今若先遣將臣,看審其形便,諸議歸一,完定大計,則江都之城,雖不可全廢,移此物力而築之,豈不便好乎?李基夏曰,南漢·江都,曾因傳敎往審後,旣以所見,有所陳達,今不可更爲煩陳。至於洪福,臣未及目見,不敢斷定以達,而形勢果合於依歸之所,則雖動一國之力,築之何難乎?金宇杭曰,臣亦未曾見之,形勢可合築城,而欲爲他日依歸之所,則雖動一國之力,不可不築矣。金錫衍曰,洪福形勢,臣雖未目見,曾所飽聞矣。卽聞大臣所達,則形便之可城,悉如前日所嘗聞者。蓋江都·南漢,國家所重,而江都則雖有天塹之險,中有兩津,蒼皇奔赴之時,難於渡涉,誠如諸臣之言,南漢,臣亦見之,眞可謂天作絶險之地,而此亦有津路,脫有不幸,則乘輿雖渡,百官軍民,何能盡渡乎?以此臣嘗憂慮於私心矣。今若築城於洪福,以作他日依歸之所,則豈不誠好哉?第都城之役中止,而又築女墻,江都之役,始而不卒,外方,又有築城數三處,而尙未成就,今又設洪福之役,若能終成則幸矣。閔鎭厚曰,大計之定,固未易,旣定之後,無所撓改,爲尤難,不可草草議定,致有後悔也。臣雖素無識見,旣忝將任,何敢不冒當此等事乎?基夏·錫衍,亦皆未見洪福云,臣與兩臣,一番出往看審後稟定,似好矣。李彦綱曰,此是大事,更爲看審後稟定,似好矣。金昌集曰,欲爲依歸之所而築之,則終必爲得力之所矣。李□曰,王公設險,以守其國,而四面受敵之地,數千里之地沿海,豈可盡防乎?東國,古稱善守城,早定依歸之所爲宜,故屢思而敢達矣。上曰,有海寇,則不可往江都者,曾已下敎,南漢,天作之險,而圍之則孤絶,江津有之,倉卒難渡,都城闊大難守,且年年隨毁隨補,完役無期,故未免中輟,此非撓改而然也。洪福,無津渡之隔,事甚便好,大將出往看審後,稟定可也。金昌集曰,三大將,皆使往見乎?上曰,依爲之。又所啓,邊將守令,宜皆別擇,而卽今在任者,朝廷,不能詳知其能否,使監·兵使審察,如有疲殘不勝任者,則當此海防申飭之時,宜有澄汰之擧矣。上曰,依所達申飭,可也。備局謄錄
戶曹判書金宇杭所啓,訓鍊都監軍需,專責於糧餉色,其所需用,極爲浩多,而無他出處,只以屯田所出,料理而爲之。近年以來,大屯五六處,或爲設鎭,或移屬宮家,所收漸縮,常患苟簡矣。纔見內需司公事,明禮宮之延安堰畓,不能收拾之故,以長湍屯田相換事,啓下矣。此屯,卽亂前設立之處,而近畿屯田中,稍大且實,秋冬間員役朔料及車牛喂養穀草,專靠於此,若失長湍之屯,則糧餉廳,將無以成樣,軍門之事非細,敢此仰達。長湍屯田,勿爲相換,何如?上曰,依爲之。戶曹謄錄
上在慶德宮。停常參·經筵。
下直,藍浦縣監李遇春,漣川縣監柳遃。
中宮殿誕日,大殿·中宮殿·世子宮·嬪宮,政院·玉堂問安。答曰,知道。中宮殿,二品以上·六曹·大司諫問安。答曰,知道。
吏曹啓曰,臺諫有闕,政事,取稟。傳曰,明日爲之。
吏曹口傳政事,冬至兼謝恩正使東平尉鄭載崙,副使朴權。
傳曰,明朝,右相命招,卜相。
判決事朴泰恒上疏。大槪,蟄伏江郊,賤疾方劇,負席涔涔,去死不遠,隷院長席之命,忽及於此際,驚惶感隕,不知所出。顧臣病狀,決無自力之望,而且有情勢難安,不敢冒出者,略暴梗槪,恭俟鈇鉞之誅。伏乞聖明,俯諒危懇,亟削臣職,仍勘臣罪,以謝人言,以安私分事。入啓。答曰,省疏具悉。主事之人,別無所嫌,爾其勿辭,從速察職。
政院啓曰,咸鏡監司趙泰東狀啓,謄載大臣之言,而書姓不書名,有違君前臣名之義,宜有警責。咸鏡監司趙泰東,推考,何如?傳曰,允。
右副承旨洪萬紀上疏。大槪,臣於院僚之疏,有不可不辨破者。儒臣疏語,又添難安,治疏將上之際,召牌儼臨,分義是懼,不敢坐違,不得不趨詣闕外,而顧臣情地,終無冒進之勢,玆敢陳章退歸,逋慢之罪,實無所逃。伏乞聖慈,亟遞臣職,以謝人言事。入啓。答曰,省疏具悉。爾其勿辭察職。朝報
禮曹啓曰,因典設司提調啓辭,大報壇黃帳幕,紅漆機木,造成七年,非但罅傷,且爲不正斜揷,其柱木,則豎立欹側,所見不正。且排設之處,地勢甚高,風雨之時,或未免撓盪移動之患,去其機木,直於三面壇石上,別爲穿穴,容其立柱,一如機木制度之爲,則似甚堅固,可無每每造改之弊,穿石代機一款,從長變通事,啓下矣。本司提調,旣已親審,有此稟啓,依此爲之,似爲便好,而但事體甚重,不可率易改易,臣曹,與本司提調,更加奉審,詳察形勢後,稟處,何如?傳曰,允。禮曹謄錄
上在慶德宮。停常參·經筵。
下直,楊州牧使崔昌大。
中宮殿·世子宮·嬪宮,藥房問安。答曰,知道。
藥房啓曰,再昨,終夕引對,調攝中,不瑕有傷,伏未審日間,聖體,若何?下部結核處,益有差減之勢,而脚部牽引之症,亦漸向歇乎?今日臣等,與諸御醫入診,詳察症候,宜當。不勝憂慮,敢來問安,竝此仰稟。答曰,知道。無事,結核處,姑無益減之勢,脚部牽引之症,一樣矣。
賓廳啓曰,卜相事,命下矣。臣今承牌,來詣賓廳,而命相體重,臣獨爲卜入未安,惶恐敢啓。傳曰,安心卜入。
吏曹參議李濟上疏。大槪,臣於向者,遽叨本職於積累見枳之餘,雖承恩批之開釋,終難忘廉而冒進,前後嚴召之下,違逋至五,寬宥及四,鈇鉞不加,罪止例罷,後蒙特敍,冒當試役,地部·銀臺,除命相續,未暇辭避,冒昧出肅,反顧自媿,若負重何。不意此際,又辱新命,驚惶震駴,靡所措躬,執迷之見,決不可復撓,有靦之面,又不可自顯,而召牌屢傲,餘悸尙切,于今政席皆備,事勢有異於前,不可徒恃寵眷,不顧廉義而冒昧承當,玆敢披瀝肝血,干冒嚴威,仰瀆於天地父母之前,伏乞聖慈,俯諒至懇,特命將臣新授銓職,亟許鐫罷,以重公議,以安私分事。入啓。答曰,省疏具悉。爾勿過辭,從速察職。
右議政金昌集箚子。大槪,臣有昏謬不察之失,亟罷臣職,仍治臣罪事。入啓。答曰,省箚具悉。卿之引咎,殊涉太過,卿其安心勿辭,亦勿待罪。仍傳曰,遣史官傳諭。
傳曰,延礽君出閤事,以明春間爲之,而器皿等事,考例擧行事,分付該曹。
左承旨兪命雄,左副承旨李東馣,同副承旨金一鏡上疏。大槪,臣等於同僚之違召坐罷,有不敢自安者,輒復冒瀆,尤增死罪。伏乞聖明,亟許鐫削臣等職名,以靖私義事。入啓。答曰,省疏具悉。爾等,勿辭察職。
右副承旨洪萬紀牌不進,依承傳罷職。
藥房再啓曰,臣等,入診退出後,與金有鉉等諸御醫,反復商議,則皆以爲聖候脈度,左三部小數,核處,筋絡稍硬,肝經濕熱,不可不疏導,柴胡瀉肝湯,加知母鹽酒炒·木通各一錢,山梔炒·黃柏鹽酒炒褐色各七分,連進五貼,又以艾葉蛇牀子湯,頻數薰洗,宜當云。湯藥五貼及洗藥十貼劑入之意,敢啓。傳曰,知道。
謝恩,右副承旨朴泰恒。
檢閱李秉常上疏。大槪,臣於史職,有在法應避之嫌。伏乞聖明,亟命該曹,照例處置事。入啓。答曰,省疏具悉。疏辭,令該曹稟處。
平安監司書目,臣嚴畏分義,冒陳辭疏,而微誠未格,聖兪終閟,窮蹙悶塞,罔知攸措。不得不復申前懇,冀蒙斥退事上疏上送事。啓。答曰,省疏具悉。予意,已諭於筵中矣。卿勿固辭,從速察職。
假注書柳諫外任,代朴弼夢。
有政。吏批,以權忭爲執義,宋廷蕃爲聞慶縣監,李宜晩爲副校理,南鶴鳴爲宗簿主簿,權熀·李三齡竝爲典籍,尹以道爲判尹,金昌緝爲王子師傅,朴泰恒爲承旨,沈樘爲左通禮,柳諫爲保安察訪,徐宗泰爲左議政兼世子傅·承文都提調,金國礪單付校書著作,右副承旨朴泰恒。
兵批,姜世輔·孫必億·李世胄竝付副護軍,洪錫九·吳勣·朱恒道竝付副司猛。郞廳李陽泰書。郞廳李景閔校正。
上在慶德宮。停常參·經筵。
夜五更,流星出北極星下,入艮方天際,狀如鉢,尾長三·四尺許。色白。
下直,開城留守金萬埰。
備邊司啓曰,右參贊尹世紀,禮曹參判尹趾仁,本司提調差下,堂上金鎭圭,仍察有司之任,何如?傳曰,允。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨入湯劑,其已進服,而核處稍硬,脚部牽引等症,或有差減之勢乎?今日臣等,與諸醫入診,詳察症候,宜當。不勝憂慮,敢來問安,竝此仰稟。答曰,知道。無事,湯劑進服,而核處稍硬,脚部牽引之候,一樣矣。勿爲入診。
掌令李翊漢上疏。大槪,敢陳愚淺之見,以備裁擇事。入啓。答曰,省疏具悉。今玆疏陳,予當留心,而毋論文武蔭官士庶,苟有才略敏達之人,拔取薦進事,令廟堂稟處,疏末事,費辭救解,殊極未安也。朝報
忠勳府啓曰,連歲凶荒之餘,本府稅入大縮,凡事不成貌樣,而都事金鎭瑞,盡心職事,多有修擧之效矣。今將准朔遞改,前頭蘇殘之責,不可付諸生手,而他司,亦有瓜滿後啓請仍任之規,都事金鎭瑞,姑爲限一年仍任,何如?傳曰,允。忠勳府謄錄
上在慶德宮。停常參·經筵。
下直,利仁察訪沈友文。
大殿,政院·玉堂問安。答曰,知道。勿爲問安。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?湯劑連日進服,而核處及脚部,其有差勝之勢乎?臣等不勝憂慮,敢來問安。答曰,知道。無事,與昨一樣,湯劑連進矣。勿爲逐日問安。
司果鄭纘先,月課連三次不作,依承傳罷職。
判尹尹以道辭職上疏。入啓。答曰,省疏具悉。卿其勿辭,從速行公。
刑曹參判金鎭圭上疏。大槪,連被臺劾僚斥,廉義所關,旣不可仍據文衡重任,本職及講筵·史館,亦不容虛帶,而辭疏見閡喉司,此際,又差籌司有司堂上之任,其所不敢冒當者,有非一端,玆敢悉暴衷悃,祈遞本兼職任,以幸公私事。入啓。答曰,省疏具悉。卿勿過辭,從速察職。
玉堂箚子。大槪,略貢愚忱,以備睿裁事。入啓。答曰,省箚具悉。憂時進言,罔非切至,予甚嘉尙,可不留心,而可以議處事,令廟堂稟處。
掌令柳述上疏。大槪,敢陳愚迷之見,以備財擇事。入啓。答曰,省疏具悉。疏辭,令廟堂稟處,而巡撫之擧,決不可已也。朝報
上在慶德宮。停常參·經筵。
左議政徐宗泰上疏。大槪,意外猥承新命,惶悸靡定。伏乞聖明,深念艱虞置相之重,亟收前命,改卜時望,以幸國事事。入啓。答曰,省疏具悉。今予復畀卿以弘濟之責者,可見倚毗之篤矣。至於護黨等語,元非指斥大臣,少無不安之端,卿其毋執撝謙,速出論政,用副予如渴之望。仍傳曰,遣史官傳諭。
全羅監司書目,珍島·龍潭呈,以惡虎橫行,囕殺人命,至於四名,極爲驚慘事。
平安監司書目,陽德·龍川兩邑呈,以染病方痛五十四名,死亡十名事。
咸鏡監司書目,臣於南道巡歷之時,感傷旣重,加以痺痛復發,左臂不遂,委身牀席,坐臥須人,以此病狀,萬無察任之勢,不得不冒死呼籲,冀蒙恩遞事上疏上送事。啓。答曰,省疏具悉。卿其勿辭,調理察職。
司直李光迪上疏。大槪,臣之憂國一念,死不能忘,更爲條陳守禦之策,仰瀆宸嚴之下,冀蒙斷自淵衷,益堅先定之大計事。入啓。答曰,省疏具悉。都城事,非所更議,而他餘事,令廟堂稟處。
觀象監,辰時,日暈左珥。未時申時,日暈。啓。朝報
禮曹啓曰,今日臣墪,參判尹趾仁,與典設司提調尹□臣詣大報壇眼同奉審,則其三面械木,造成年久,半爲歪斜,試揷柱木,則皆不得正立,勢當不得不改造,而反覆商量,則精鍊石礎,隨其柱數,去其立柱處所排方甎埋置,穿穴立柱。又着圓環於石上,臨祭排設時,以黃索,自柱頭,下繫於圓環,則雖値風雨,似無撓盪欹側之患,分付該曹,依此排置,而別定監役官,以爲監董之地,宜當。黃幄之雨濕渝變,果如該司啓辭中所陳,其他物件之傷汚者,亦令該曹一一算摘修改事,竝爲分付,何如?傳曰,允。典設司謄錄
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審日間,聖體調攝,若何?湯劑,當盡於今日,核處·脚部,其有差勝之效乎?臣等,久未入侍,倍切憂慮,今日與諸御醫入診,詳察症候,宜當,敢來問安,竝此仰稟。答曰,知道。無事,核處·脚部,別無差勝之效矣。
傳曰,昨觀江華留守狀啓,李萬運妻生存之說,極可怪訝,其間必有奸情,令該曹嚴覈稟處。
備忘記,大臣之退歸田園,雖在平時,尙云不可,矧玆邊虞孔棘之日乎?其在卿同休戚之義,不宜恝視,須體至意,斯速就途事,遣史官,傳諭于南奉朝賀,尹領府事,李判府事,尹判府事。
備忘記,前判書黃欽,前參判兪集一,竝敍用。
傳曰,受由在外及帶職在外人員,自政院,別爲分付,使之斯速上來。
備忘記,前判書趙相愚,職牒還給,削黜罪人申鐔,放其門黜。
政院啓曰,憲府多官,或在外,或呈告,監察茶時,已至數日,事甚未安。除在外外,呈告人員,竝卽牌招察任,何如?傳曰,允。
院啓,儲置米之分留各邑,以備不時之需者,朝家定式,意非偶然,而龍仁縣令韓聖箕,到任以後,征利是先,取本邑儲置米,分給吏輩,勒令轉販,害及殘氓,利歸私橐,其他鄙瑣之事,不一而足。如此不法之人,不可仍置字牧之任,請龍仁縣令韓聖箕罷職不敍。答曰,依啓。
府啓,新除授執義權忭,時在忠淸道韓山地,請斯速乘馹上來事,下諭。答曰,依啓。
江華留守書目,江原監司鄭齊斗辭職上疏上送事。啓。答曰,省疏具悉。委寄非偶然,決難許改,須勿固辭,往哉惟休。
同副承旨金一鏡上疏。大槪,敢貢蕘說,仰備睿裁事。入啓。答曰,省疏具悉。疏陳之事,令廟堂稟處。
藥房入診時,前劑入柴靑瀉肝湯五貼,加劑以入事,榻前定奪。朝報
入診時,提調閔鎭厚所啓,靜攝之中,極知惶恐,而有不可不定奪者,故敢此仰達。洪福城基,與兩將臣往見事,旣已承命,而見差冬享大祭祭官,且藥房問安之屢度不參,旣甚未安,三軍門習陣,亦爲當次,勢將於旬後出去之意,敢達。上曰,依爲之。鎭厚曰,三人偕往同審固好,而或以爲三大將盡離都城,恐或未安云,大將雖出,都提調自可兼察,訓局則都提調雖在外,亦有他將兼察之前例,而事體重大,不可不明白定奪,故敢達。上曰,輪次往見,無妨矣。鎭厚曰,往來之際,當依例乘馹,而官供有弊,欲各自備糧而去,使本司,只爲接濟驛人馬之意,敢達。上曰,依爲之。都提調李頤命曰,似當除朝辭往矣。鎭厚曰,雖除朝辭,以命召還納事,當詣政院矣。上曰,命召,仍佩往來,可也。鎭厚曰,北漢山城,卽溫祚王所都之地,而自古稱其形勢,若築洪福,則亦宜修治北漢,以爲掎角之勢矣。自洪福歸時,取路於此,一體看審,何如?上曰,依爲之。又所啓,本番咨文齎來陪持,自灣上五日而始抵京中,渠雖稱行日夜發,入京日早到,而稽緩則甚矣。自備局,請推府尹,當該陪持,令本道治罪,蓋由於撥馬之無形,故亦已行關三道,使之擇立,而循例行關,恐無實效,似當別爲申飭,故敢達。上曰,各別申飭,可也。又所啓,臣待罪守禦使時,因判府事李□所定節目,三田津渡,自本廳句管,而設置一哨之軍,加造新川之船矣。臨津,實是賊路要衝,其所關係,無異於三田渡,若屬之摠戎廳,使之句管諸事,自辟別將,如守禦之三田,則緩急庶可以得力,故敢達。上曰,依爲之。鎭厚曰,津渡,有國之一政,雖非三田·臨津亦不可泛忽,若以漢江屬訓局,楊花渡屬御營廳,露梁屬禁衛營,自辟別將,團束津軍,待寒節不騎船之時,時時參操,則亦必有其效矣。李頤命曰,作爲節目之後,欲以此定奪而未及,敢此仰達。上曰,諸軍門,各爲句管一處,似好,依爲之。閔鎭厚所啓,判府事李,曾以各官官屬作隊之意,陳達分付,而此事初無節目,故各邑,多不着實擧行,其中或有一二處行之者,頗有其效云。若令兵使·營將巡歷時,捧成冊,試才論賞,下吏之非公私賤而才藝超衆者,或拔置將校,則不但渠輩興勸,各邑,亦不得私練,以此申飭,何如?上曰,依此申飭,可也。又所啓,先輩以爲,丙子以後,上下當如在圍城中,此實切急之論也。況此邊事可憂之日,尤豈無惕念之道乎?試以兵曹朔下見之,所謂加出加下者,殆半宜有一番査正之擧,而事係大段變通,有難容易爲之,若使諸各司,常若在圍城中,員役之可減者減之,糜費之可省者省之,一以任怨祛私爲念,則庶可救得一分半分,以此申飭,何如?上曰,依爲之。又所啓,臣待罪本兵,已屢月,而尙未知軍布一事,使軍色郞官,考出文書,而終不能得,蓋郞官,遞易頻仍,且甚多事,故如此矣。臣晝夜思度,無他變通之策,今若別出文書色郞廳,以武臣中解事者差下,一如都案廳郞廳之例,待査出文書後,或還爲減下,或仍作規例,皆似便宜,故敢達。都提調李頤命曰,兵曹郞官久任,曾有受敎,其數亦至八人,而每患如此,今若變通則好矣,而本數之外,又添名色,亦似重難,使兵判,自辟軍色,申明久任之規,切勿遷動,宜矣。上曰,各擇軍色,久任,可也。鎭厚曰,臣方欲以久任事繼陳,而大臣先發矣。頃日廟堂,別作久任法,以兵曹軍色郞廳,一員二十朔,一員一周年定式,而厥後終無實效,不可無申飭之擧矣。上曰,依前定式爲之事,申飭,可也。又所啓,丁丑年賑恤廳貸用兵曹軍布,而尙未盡償。又於丙子·丁丑·癸未年,自備局,以兵曹銀布,使之移送賑廳,而亦未盡送,兵曹督償於賑廳,賑廳反索於兵曹,互相文移,不免煩撓矣。雖是啓下之事,旣不取用,則固不當追後送之,軍兵未收之身布,亦且蕩減,則賑廳所用者,何可責償於十年之後乎?卽今二司,皆臣所帶,而日後難保,其又無此弊,賑廳軍布代錢二萬一千餘兩,兵曹前後啓下銀近五萬兩,布三百餘同,竝爲蕩減,以爲息爭之地,似宜,故敢此仰達。上曰,依爲之。備局謄錄
提調閔鎭厚所啓,宣傳官被薦人,先隷禁旅,自是舊例,其意甚好,而禁軍額數甚多,故中間,稱以額外而啓下矣。故判書李寅燁,長本兵時,一從舊例,差下實禁軍事,又爲定式,而此有大段掣肘者,若偏用被薦者,則取才者,每有鬱滯之歎,若專用取才者,則被薦者,殆無擬望之日,臣意,則被薦者,姑先以額外啓下,待禁軍多闕時,間間陞差,則似合變通之道,故敢達。上曰,依所達,復出額外禁軍,可也。兵曹謄錄
提調閔鎭厚所啓,王妃父母墳墓,監司巡歷時,看審啓聞者,自是法典,而中廢不行已久,今雖不可還復,似聞久遠國舅墳墓,或有元無守軍,不禁樵牧之處云,若令所在官,每於歲末,以守墓軍有無頉,報于兵曹,以爲守闕代定之地,則實合事體,故敢達。上曰,道臣看審,雖難復舊,依此爲之,好矣。又所啓,大典守墓軍條以爲,先后及王妃父母,各二人,親盡勿定云,故舊例則每位各二人,充定矣。近來與騎兵一體本軍之外,加給三保人,不但大典所不載,各陵守護軍,亦給兩保,則王后考妣守墓軍,豈有給三保之理乎?雖以臣家言之,先臣在時,以每位各二人,望定矣。及至臣身,未知法意,從他加給三保,極爲惶恐,此後則一從法典,每位守墓軍,各定二人,而保之減除,何如?上曰,依爲之。鎭厚曰,綾原大君墳墓,曾有守墓軍定給之命,此亦當一體爲之矣。上曰,依爲之。鎭厚曰,德興大原君守墓軍十六名,愼妃·燕山·仁嬪守墓軍各十名,昌嬪守墓軍五名,今方現存,而曾無明白定數之事云,以現存之數爲定,勿復增減,何如?上曰,依此數定式,可也。禮曹謄錄
入診時,提調閔鎭厚所啓,都摠府,有拾箭軍·使喚軍之名目,自兵曹,逐朔以價送之矣。中日拾箭等軍,旣自衛所定送,則疊送其價,事甚無謂,今若一倂減除,則本府必以爲悶,使喚價,今姑仍存,拾箭價,爲先革罷,何如?上曰,依爲之。兵曹謄錄
上在慶德宮。停常參·經筵。
假注書李景遠出使,代洪,假注書朴弼夢出使,代金有慶,假注書李廷弼出使,代金重熙。
府啓,己卯文科之罷榜,實出於深惡科賊之妖變,嚴懲日後之奸竇,公議大伸,輿情咸快,而追復之請,卒發於十數年之後,終至准許,臣竊不勝慨然也。當初換封竊卷之獄,四年究覈,奸狀狼藉,畢竟全榜竝罷之時,非不知勿罷之有受敎也,亦非不知自述得中者混罷之爲可冤也,以前古所未有之變怪,不可以常例處之故也。況且兩卷未推之說,實緣圖復之謗,喧藉於中外,群疑未釋,輿情冞切,今因一臺臣之疏,遽以還復,其處分之顚倒,國體之壞損,莫此爲甚。伊日宰臣,旣已違覆於前席,而厥後臺官,亦且累陳於章疏,公議之嚴,此亦可見,此而仍置,則將無以嚴科法而服人心,請還收己卯文科追復之命。頃者復科還收之請,措語之間,雖不免草略,而亦出於公共之論,則居言地者,所當苦口力爭,准請爲期,而其時憲官,乃於入臺之初,汲汲擅停,使重發之論,終爲塞責之歸,虧損臺體,更無餘地,公議閼而不伸,人心久而愈激,斷不可置而不論,請其時停論臺官,竝命罷職。臣於今日茶坐時,龍仁縣上下民人等聯名呈狀內,以爲渠等數百家世傳田畓七百餘石之地,李時祥爲名者,僞造文案,盜賣於一王子房,自宮家,委送差人,打量田庫,將欲收稅,渠等不勝冤憤,始訴巡營,繼呈京兆,以爲推卞之計,而時祥等,抵死流避,終不就訟,宮奴等,多率人丁等,狀中兩班數人,結縛捉去,拘留于宮門內,脅迫捧招,使不得接訟云。諸宮家折受旣已革罷之後,則宮家之給價買庄,其勢無怪,而奸民之僞造文卷,憑勢橫奪,欲爲分利之計者,誠爲可惡,七百石所耕之土,百餘戶所爭之訟,地非些少,事似不誣,窮民呼冤,理所必至,宮家之待其決訟而執持,固無不可,而徒信一張立案而買取,已極不當,結縛接訟兩班而捧招,尤涉可駭,請令本道,別定剛明官,從公處決,宮奴,令攸司嚴覈科罪。答曰,今玆復科,少無不可,而不惟還收之啓,旣停而復發,停論臺官一倂請罷,予未知其得當也。亟停勿煩,末端事,依啓。
京畿監司書目,京外儒生通文陳疏之事,有不敢晏然者,乞賜遞免,以快諸生之心,回授有風力可堪之人,以正風習事上疏上送事。啓。答曰,省疏具悉。卿其勿辭察職。
觀象監,自巳時至未時,日暈,暈上有冠,暈下有履,色皆內赤外靑。申時,日暈。初昏,流星出天中淡雲間,入艮方天際,狀如甁,尾長五六尺許,色赤,光照地。啓。朝報
上在慶德宮。停常參·經筵。
夜一更二更,月暈。
藥房都提調李頤命,提調閔鎭厚,副提調南致熏啓曰,寒事猝緊,伏未審日間,聖體調攝,若何?湯劑,連日進服,而核處及脚部,其有差勝之效乎?臣等,不任憂慮,敢來問安。答曰,知道。無事,核處·脚部一樣,湯劑,連進矣。
備忘記,傳于金德基曰,史官一員待命,騎馬三匹立之。
傳于朴泰恒曰,日寒如此,薄衣軍士,襦衣題給。
傳于兪命雄曰,日寒如此,宿衛軍士,空石題給。
朴泰恒,以兵曹言啓曰,傳曰,日寒如此,薄衣右軍士襦衣題給事,命下矣。發遣本曹郞廳摘奸,其中尤甚薄衣者二百七名,別單書入,令該曹依此數襦衣題給之意,敢啓。傳曰,知道。
左議政徐宗泰上疏。大槪,批旨之下,震悚悶塞,措身無地,瀝血更伸呼籲,懇乞亟收新命事。入啓。答曰,省疏具悉卿懇。日昨批諭,亶出心腹,當此憂虞多端之日,以卿體國深誠,胡不諒予至意耶?疏中所云深有望於卿,則其所謂才識終不可以勉者,決知謙讓之過矣。卿其安心勿辭,卽起視事,共濟時艱。仍傳曰,遣史官傳諭。燼餘
上在慶德宮。停常參·經筵。
自辰時至未時,日暈。
朴泰恒啓曰,大司憲權尙夏,執義權忭在外,掌令李翊漢呈辭受由,掌令柳述呈辭,持平趙錫命受由在外,持平徐命遇式暇,今日,以監察茶時之意,敢啓。傳曰,知道。
南致熏啓曰,來十一日,文臣殿講日次,取稟。傳曰,爲之。
金一鏡啓曰,吏曹郞廳來言,臺諫有闕,政事何以爲之?敢稟。傳曰,明日爲之。
忠淸監司洪重夏狀啓,以大司憲權尙夏病重上去不得事。傳于金一鏡曰,卿勿固辭,益加調理,上來行公事,回諭。
以大司成李光佐辭職上疏。傳于南致熏曰,此上疏,還爲下送。
假注書朴弼夢書啓,臣承命馳往于龍仁枇杷潭奉朝賀南九萬所住處,傳宣聖旨,則以爲臣負罪深重,決不敢更廁朝班,故退伏荒野,以爲沒齒自訟之地,而區區戀闕之誠,亦有耿耿於日夕者。矧於近日,流聞邊虞之繹騷,何敢但爲桑楡之煖,自安偃息之計哉?臣之從前不敢仰承恩命,仍留輦下者,危苦微情,曾已累瀆於天聽,不敢復有所煩縷,而聞今邊虞雖多可慮者,亦與金革不避之時有異,若令臣,當此時承召進詣,參聞於廟堂之籌畫,贊揚於廈氈之訏謨,則毋論臣愚暗譾劣,實無千慮之一得,設令臣,或有分寸之長,可裨於末議者,其奈賤臣,先失私心之所守,更貽朝廷之羞辱,何哉?此臣所以瞻望雲天,雪涕含痛,而終不敢進者也。且臣以三朝舊物,受恩如天,年踰八十,更無餘地,何敢自惜軀命,囁嚅徘徊,而忘國家之憂哉?曾於年前賜對時,請從古人在囚在謫之例,仰答自上之詢問,此則亦或職有於聖心矣。從今以後,如或有俯詢之事,則自當不計愚妄,陳暴肝膈,此實臣以言贊身之義,若或邊虞更急,至有封彊之變,則疾病筋力,雖無餘地,亦當扶曳枯骸,生死向前,雖於成敗之數,少無所言,其爲道路之鬼,沙場之屍,皆所甘心,一腔血忱,唯以自期,惟聖明之垂燭焉云矣。敢啓。傳曰,知道。
兼文學李縡辭職上疏。入啓。答曰,省疏具悉。爾其勿辭,從速上來察職。
左參贊崔奎瑞辭職上疏。入啓。答曰,省疏具悉。疏辭,令廟堂稟處。
副修撰李宜晩辭職上疏。入啓。答曰,省疏具悉。旣往之事,不必深嫌,爾其勿辭,上來察職。原疏皆缺燼餘
上在慶德宮。停常參·經筵。
藥房提調座目竝見上啓曰,寒事日甚,伏未審日間,聖體調攝,何如?核處及脚部,其有差勝之勢乎?臣等,不任憂慮,敢來問安。答曰,知道。無事,核處·脚部,一樣矣。
中宮殿,藥房問安。答曰,知道。
吏曹參議李濟辭職上疏。傳曰,還出給。
答平安監司權疏曰,省疏具悉。此時藩任,決難輕遞,須勿撕捱,從速察職。
持平徐命遇啓曰,請還收己卯文科追復之命。請其時停論臺官,竝命罷職事。措辭竝見上答曰,勿煩。
兼春秋韓書啓,臣承命馳往于驪州睡谷村判中樞府事李畬所住處,傳宣聖旨,則以爲釁重病深,縷息僅存,塞門坯蟄,與死爲隣,千萬意外,史官遠臨,傳宣別召之旨,責以大臣之義,諭以邊虞之棘,令臣作速就途,臣奉讀綸音,驚惶震越,莫知所以自措也。噫,臣之終逭刑章,得以投還故里,自同田氓,實荷天地寬涵之大度,於分已諭矣。其何敢復廁於大臣之列,冒當招來之命乎?至於域外之憂,固不可忘備,而亦不可必遽驚動也。竊想廟堂勝算,已有所定,如臣昏耄疎迂,正使在朝,無以爲輕重,況以退廢垂死之身,棄廉義,冒羞恥,有若赴警急之爲,則得不重爲四方之譏咬乎?且臣,近添寒疾,昏昏迷瞀,若將便盡,雖欲力死趨命,實無其路,揆以邦憲,萬殞是甘,當以一疏,仰請誅譴,而伏地悚怖,但爲悲泣云矣。敢啓。傳曰,知道。
李東馣,以禁衛營言啓曰,本營分授北體城頹毁處十五間,將頹處二十八間,及女墻九百九十七步,纔已改築,而日寒如此,姑停止,待開春解冬,更當始役之意,敢啓。傳曰,知道。
金德基啓曰,吏曹郞廳來言,今日爲政事命下,而行判書崔錫恒病不來,參判尹德駿受由在外,參議李濟未肅拜,不得開政云。判書崔錫恒,參議李濟,竝卽牌招,開政,何如?傳曰,允。
有政。吏批,行判書崔錫恒進,參判尹德駿在外,參議李濟未肅拜,以洪泳爲掌令,兪集一爲判決事,李㙫爲工曹參議,龍仁縣令趙昌壽,瑞山郡守崔烷,金郊察訪陳斗柄,副修撰林象德,尙衣僉正李耋,司錄金始㷜。
兵批,判書閔鎭厚進,參判金演病,參議韓配夏病,參知李肇進,左副承旨李東馣進。訓鍊主簿韓範錫,翊贊李世澤,五衛將李相殷,忠壯衛將申行楫,天城萬戶李汶,武兼洪日新,尙州營將李汝迪,晉州營將張用漢,同知兪集一,知事黃欽,全羅兵使李泓,副司直兪集一,副護軍黃欽·崔敬中·李翊漢·崔希卨,副司直洪·金有慶·金重熙。
平安監司權疏曰,伏以臣之所遭,有萬萬必遞之義,無一毫仍冒之理,而尙在官次,廉義徒傷,搢紳之間,譏誚四至,臣誠恧縮震悚,無地自容,瀝盡肝血,連章乞遞,兪音終閟,職名自如,祗承聖批,五情糜潰,臣之進退,實爲狼狽。竊伏聞細氈吁咈之際,語及賤臣之去就,開釋備至,委寄甚重,感激鴻私,涕血交零,而臺章之發,旣出於物情之未允,則不合之意,實寓於不言之中,縱欲曲爲自解,而不可得也。目今邊面有憂,人心繹騷,鎭撫懷集之方,綢繆陰雨之策,決非如臣病殘衰朽,志昏慮短者,所可辦得,而仍竊伏念,綱紀一路,責在監司,而臣以當遞之人,徒恃寵靈,不卽引退,則爲管〈下〉四十州之嗤點,而固無以抗顔立於紀綱之地,亦何以行號令於道內乎?今臣踪地,雖重被嚴譴,耐强而察任,悶塞抑鬱,宿患添劇,委頓呻痛,轉側須人,不得不冒萬死,更暴危悃,仰瀆於宸嚴。伏乞聖明,亟賜鐫削臣職,仍治臣瀆擾之罪,臣不勝幸甚云云。燼餘
上在慶德宮。停常參·經筵。
李東馣,以都摠府言啓曰,今日入直軍士,中日習射,請出標信。傳曰,知道。
金德基,以弘文館言啓曰,本館上番應敎臣宋正明,以訓鍊都監郞廳,今日坐起時,晝仕出去之意,敢啓。傳曰,知道。
又以弘文館言啓曰,新除授副修撰林象德,時在全羅道務安地,經筵入番,事甚緊急,斯速乘馹上來事,下諭。傳曰,依啓。
李東馣啓曰,訓鍊大將李基夏,明日以看審洪福山出去,往還間,禁衛營都提調兼察事,命下矣。曾前或有都提調命招之時,或有發牌郞廳分付之規,今則何以爲之?敢稟。傳曰,發牌郞廳,分付。
金德基,以弘文館言啓曰,本館下番校理鄭栻,以南學兼敎授,儒生製述坐起時,明日待開門晝仕出去之意,敢啓。傳曰,知道。
禮曹參議吳命峻上疏。大槪,臣於明廟胎室修改事,略有僚議參差之端,敢陳事體之未安,前例之有據,以備裁察事。入啓。答曰,省疏具悉。該曹覆奏,亦有意見,禮官,雖不進往,似不至於大段未安也。原疏缺燼餘
上在慶德宮。停常參·經筵。
夜,月暈,有霧氣。
藥房提調竝見上啓曰,伏未審日間,聖體調攝,若何?核處·脚部,其有差勝之勢乎?前入湯劑,已盡於昨日,今日臣等,與諸御醫入診,詳察症候,宜定繼進當否宜當,不勝憂慮,敢來問安,竝此仰稟。答曰,知道。無事,核處·脚部,一樣矣。
中宮殿,藥房問安。答曰,知道。
金德基啓曰,吏曹郞廳來言,臺諫有闕,政事,取稟。傳曰,明日爲之。
李東馣啓曰,今日賓廳引見時,兩司當爲入侍,而憲府無行公之員,除在外,外呈告未肅拜人員,竝卽牌招,以爲推移入侍之地,何如?傳曰,允。
傳曰,大臣·備局堂上引見。
金德基啓曰,明日崇政殿,專經文臣殿講時,命官,何大臣進去乎?敢稟。傳曰,右相進去。
李東馣,以兵曹言啓曰,今十月十一日,武臣賓廳武經七書講次,而文臣殿講相値,不得爲之之意,敢啓。傳曰,知道。
又以兵曹言啓曰,今十月十一日,禁軍等戎器點考,設行於盤松亭矣。入直禁軍等,依前例除標信,出來逢點後,還爲入直之意,敢啓。傳曰,知道。
兪命雄,以戶曹言啓曰,傳曰,延礽君頃年買給之家舍,有故不用,今則出閤已定,尙無第宅,而造成未易,糜費可慮,宜有從便處之之道,令該曹問于該宮,可合處買給事,命下矣。問于該宮,則前主簿鄭繼一家云,故發遣郞廳,基址間架計之,則基址三千五百三十九間,家舍二百六十六間半,使監考折價,則銀三千九百三十四兩七戔四分折定矣。以此買給之意,敢啓。傳曰,知道。
平安監司狀啓,定州居防軍朴士信等五名渰死事。傳于兪命雄曰,渰死人等,令本道恤典擧行。
金一鏡以春秋館言啓曰,臣等,以翰林取才事,今早以開坐矣。被薦人朴弼夢進來,而金在魯,稱有情勢不安,屢度催促,終不進來,槪聞在魯,以其曾爲泮任時事引嫌,而所被之罰,旣蒙特解之命,則到今更無難安之端,開坐之後,違拒不進,其在事體,殊甚未安,金在魯推考,使其卽速就講,何如?傳曰,允。
藥房入診時,湯藥,今姑停止,待後日入診,繼進當否議定事,榻前定奪。
大臣·備局堂上引見時。刑曹參判金鎭圭本職遞差,其代,後日政,以無故人差出事,榻前下敎。
醫官丁時悌·權聖徵職牒還給事,榻前下敎。
護軍吳時興等上疏,入啓。答曰,省疏具悉。予意,已諭於前後筵中矣。原疏缺
巳時,上御興政堂,藥房入診引見時,都提調李頤命,副提調南致熏,假注書金重熙,記事官金日佐,記注官宋成明,醫官金有鉉·柳瑺·丁時悌·崔萬尙·權聖徵·吳重卨·許坫·玄悌綱·李徵夏·崔泰寧入侍。李頤命進伏曰,日寒比酷,調攝中聖候,若何?上曰,一樣矣。頤命曰,連日問安,每承一樣之敎,臣等,不勝憂慮矣。結核兩處,自上手按,則兩邊大小,皆無異同乎?上曰,右邊則核大,而左邊則差小矣。頤命曰,今日,乃賓廳日次也。臣等先爲診察,宜矣。上曰,依爲之。頤命曰,先察脈度,而次診核處,何如?上曰,依爲之。諸醫次次入診後,金有鉉曰,左邊關寸脈,雖似沈實,而他經脈,則極爲安寧,熱候比前頗減矣。缺頤命曰,與鍼醫,診察核處,何如?上曰,依爲之。聖徵入診曰,左右結核處,姑無加減,而與前一樣矣。重卨入診曰,核處,旣無加減,核處上下,似有赤暈矣。坫入診曰,核處,或大於前,或小於後,加減無常矣。悌綱入診曰,核處,或前硜而後軟,或昨柔而今結,大槪核病,本來如此矣。有鉉曰,以臣見之,則前與後一樣,而但核邊,似有赤暈,此乃核氣之所發,或因此消散矣。瑺曰,脚部牽引之候,何如?上曰,行步時艱澁之症,一樣無減矣。頤命曰,脈度雖曰平常,而脚部核處,一樣無減,前進湯劑,似無顯效矣。上曰,雖無顯效,猶勝於不服時矣。頤命曰,湯劑更進與否,下詢於入侍醫官,何如?上曰,依爲之。有鉉曰,柴靑瀉肝湯,旣進十貼,脈度亦似和平,苦口之劑,不必更進,姑觀五六日,更議當進之藥,宜矣。瑺曰,核處,雖無所減,而脈度,則熱候已減,苦口之劑,實難更進,姑停宜矣。時悌曰,脈度顯有和平之候,此則柴靑之效也。卽今熱候已減,日氣亦寒,連進冷劑,恐有傷於脾胃,姑停宜矣。萬尙曰,脈候雖曰和平,而尙有熱候,以小臣所見言之,則更進無妨矣。頤命曰,諸醫之見,雖不同,連進冷劑,恐有所妨,姑待五六日,更爲入診後,議定當進與否,宜矣。上曰,依爲之。頤命曰,前進熏洗藥十貼,已盡於今日,更爲劑入乎?上曰,更爲劑入,宜矣。出榻前定奪上曰,都承旨進來,南致熏進伏。上曰,丁時悌·權聖徵,時在罷職中,職牒還給可也。出榻前下敎遂退出。
午時,上御興政堂。大臣·備局堂上引見入侍時,左議政徐宗泰,判府事李頤命,右議政金昌集,行兵曹判書閔鎭厚,吏曹判書崔錫恒,刑曹判書李彦綱,左參贊尹世紀,戶曹判書金宇杭,右副承旨李東馣,大司諫柳鳳輝,應敎宋正明,持平徐命遇,假注書金有慶·洪,記注官金日佐,記事官宋成明入侍。徐宗泰曰,近日日氣,晏則似暖,早則甚寒,伏未審聖候,若何?上曰,無恙。宗泰曰,近來藥房問安,連以一樣爲敎,症候似無加減,不任憂慮,然而寢膳已獲安,是極喜幸,小臣,年衰多病,不能復用,而意外更有此恩命,惶隕悚恧,已不爲〈可〉言,而況此邊事多虞之日,豈敢冒昧承當,以貽貸誤之譏乎?連以疏章,陳達情勢,而終靳允許,靜攝之中,瀆擾是懼,不得已出肅,而實無一分補效之望矣。上曰,再上辭疏,誠爲過矣。今則行公,喜幸何言?宗泰曰,以平安監司狀啓見之,則渭原事,誠爲可慮。上曰,査事,雖未及來,而極爲驚駭矣。缺宗泰曰,此弊自古有之,而負債之禁,必須申飭可也。李頤命曰,非但負債,潛相販買之弊,實禁防矣。閔鎭厚曰,聞其處人之言,則數年前,地倅許潛商之路,我境米貴之時,與彼人相販,頗有大利云,此事雖禁,誠難猝塞也。宗泰曰,灣尹鳳城探問之啓來到,而不過前聞破擒而已。所謂博氏所指胡人之言,亦何可準信?彼中虛實,邈然不知,殊甚可菀。上曰,賊船,初則五六艘云,而今則有加,殊可異也。宗泰曰,其多小,姑未可信,而下陸則易制之說,似近理矣。水軍,異於騎兵,陸戰,非其所長,可以易制。鎭厚曰,非錦州,乃是金州云,頃者所達之言,果是矣。上曰,然。昌集曰,船頭疾呼,船尾不聽之說,似不近矣。上曰,似過矣。語音,似唐人,而未解云,似是江南人矣。頤命曰,頃者唐人陳得捉送北京時,聞其語音,異於北京云,意者江南之語音,本自如此耳。鎭厚曰,南京之語音,大抵難通,蓋與北京人,似有異矣。頤命曰,前後所聞,似不無誇大之語矣。宗泰曰,誇大,亦無怪也。上曰,然。李彦綱曰,船大之說,雖或然矣。四年前起自福建之言,似不可信。宗泰曰,所謂海賊,非一時猝叛者,若是鄭經之餘裔,則抄掠之患,非止今日,而此則似是海島間出沒之寇耳。尹世紀曰,若果巨賊,必有登陸據險之計,而此則不然,不過一時掠賊,有何深憂?而頃者聖上,有都城難守之敎,故都下人心大擾,殆將荷擔,卽今上策,惟在鎭安民心,洪福築城之議,自古有之,而非一朝一夕所可成者也。都民,皆願守城,三軍門,曾費許多財力,浮石甚多,若修補毁堞,則自爲堅完,似無難守之慮,而北漢,亦是天險之地,仍其舊址,築城不難,臣意則以爲堅定守城之計,修築北漢,移入江倉,正謂今日之急務也。缺洪福,亦非謂必可之地,而異於南漢,無涉津之事,故雖當倉卒,都民之移入,亦似便好,玆乃有往審形便之敎,而亦當詳知處之矣。設有寇至,但當扞禦邊彊,使之不入都下,是爲上策,而我國兵力,誠有慨然者,曾在勝國時,以隋煬之兵威,尙不得志,安市之蕞爾孤城,能拒唐師,試以小說所載觀之,太宗爲飛箭所中,有目眇之語,雖謂之天下精兵處之可也。而丙子事,言之痛心,賊入我境,而不能防遏,遂致如入無人之地,思之至此心骨俱寒矣。彦綱曰,我國兵制,本自疎虞,而丙子兵禍,急於星火,此實無前之事矣。昌集曰,此海寇,姑未知其必來,雖來,亦未必其犯都,而卽今諸臣之議,皆主守城,洪福,亦自古所云,故雖有築城之意,非數年內所定之役,姑先始役,磨以數年,欲爲他日之計而已。非謂今日之急務,專在於此也。鎭厚曰,大風歌曰,安得猛士兮守四方,大抵固國之道,守邊爲上,而卽今兵力甚疎,海防之若干軍兵,實難有力,雖以麗時見之,我國之人,短於討賊,長於守城,顧今備禦之道,宜以城守爲急。上曰,予意,亦非忽於城守,以爲防於邊彊,使勿入都爲上策,而守城之計,亦爲次第爲之矣。世紀曰,巡撫使,今已差出,而外方軍器,素多疎虞,監司巡歷時,例給人情,以爲苟免生事之弊者,其來久矣。雖以山城軍器見之,舊造環刀,或有刃與鞘接,以釘打拔,外方軍器,從可知矣。臣意則姑令監司,分付郡邑,另加修飭,巡撫使則待明春徐徐發送,似宜。上曰,軍器修補,朝家雖不申飭,山城則有大將焉,有府尹焉,外方則有監·兵使焉,有守令焉,而此等不難之事,亦不能着念修改,至於劍刃貼鞘,以釘打拔,我國此習,誠極駭然,雖以平安道火藥庫起火事見之,巡歷時,倉卒點火,致有此弊,常時不能預加修飭,而只爲臨時免罪之計者,尤極可駭,此事,予欲下敎而未果矣。如此軍器,有不如無,不可一例抛置,常常修補,俾無如前之意,申飭諸道可也。鎭厚曰,山城之軍器,設立已久,舊造軍器之不好者,致有此弊,缺頤命曰,姑徐之意,頃已陳達,而若以缺出送,則各邑必有生事騷擾之弊,諸臣所達,誠是矣。上曰,非緣騷屑,亦非止爲軍器,審視海防爲急故耳。宗泰曰,兩南則曾經巡撫,而西陲,久無申勅之事,如儒輩作宰殘邑者,不能預備,猝當巡撫,則難保無事,驚撓可慮。上曰,武庫軍器之數,書入見之,則鳥銃只是六千餘柄,火藥一萬餘斤矣。數甚些少,今後甲胄之代,限三四年,以鳥銃打造,備萬柄後,還造甲胄,火藥亦爲加備事,分付本寺可也。鎭厚曰,臣待罪提調,故曾知軍器之數小,聖敎至當矣。火藥則亦有送置江都者,且卽今法制,與前有異,諸軍門,各備火藥,則本寺所在者,自爾如是不多,至於火砲等具,亦甚零星,如佛狼器,最是緊切者,海西·嶺南,方有打造之事,分送應送處外,取來京中,以待前頭守城大計之決定而處之,尤好矣。宗泰曰,子母砲,砲力甚遠,宜於守城之用,且其造成之費,亦省於佛狼器之多用鍮鐵,近日李寅燁·閔鎭厚,委授於可使之人,造成頗多,臣亦見之矣。諸軍門,素有火砲,其數不甚多,使之隨續造成,何如?上曰,兩件事,竝爲分付可也。安鼎基所造車子,兵判見之乎?鎭厚曰,見之矣。上曰,何如?先陳所見可也。鎭厚曰,臣往北京時,見獨輪之車,一人挽行,使軍官輩,審見而歸,自守禦廳造成,則我國之人,不習用車,終不能載物而行,故變作兩輪車,稍勝於獨輪,雖兩人竝驅,而比之馬載者,大勝矣。及移禁衛之任,又以其制造之意,安鼎基陳疏論此事,而嘗來見臣,以臣所造之車示之,則以爲吾欲所造者,亦如此云,其後承命監造於訓局,果用此制,而所謂梗木稍長,且揷鎗刀,大抵其制頗好,不可棄也。上曰,以此車,四面圍定,則可以成陳,而賊兵,不得充斥矣。鎭厚曰,不特此也。我國軍門,元無輕重載運之物,若習用此車,則雖險路難行,而坦路則大勝於牛馬,豈不好哉?上曰,分付各軍門,亦爲造出可也。宗泰曰,摠戎使金重器狀啓,以爲本廳秋巡操,以年凶停止,只令將官點視事,旣已定奪,而點閱而已,則無鍊習之效,以使各營將,會管下軍兵於鎭下,行操練試射放,爲請矣。今年畿民形勢,實爲可念,聚會於各其鎭,且有往來之弊,而此時曠廢軍政,亦甚可慮,依狀啓施行,何如?鎭厚曰,水原則獨鎭,南陽·長湍屬邑,皆在不遠,若使營將,聚會練習,則軍卒來往之際,雖有其弊,似勝於逐邑巡點之疎略,故摠戎使,有此狀請云矣。上曰,予見摠戎使狀啓,則其言是矣。依施可也。宗泰,手持諸臣疏本而進曰,此忠淸監司洪重夏上疏也。備陳道內農事向熟後,以潦雨,慘被害,而年分災目中,水沈則全不擧論,將不免白地責稅,民間遑遑愁苦之狀,以水沈給災,爲請矣。諸議多以爲,今已過時,有難追許,而今秋惡水之災,諸道皆然,湖西之慘被水災,想是實狀,道臣據原濕所見,有此疏聞,辭意懇至,他道旣有追許之事,湖西水沈災,亦依疏請,許給似當,全被水沈處,則藁草亦無所用,或有不收刈而委置者,雖已過時,另加嚴飭,則似不至於相混矣。昌集曰,京畿則早被水災,害稼大段,而湖西,小臣亦有所聞,狀啓似過矣。道臣,今又疏請,不得不給災,而事甚重難矣。宇杭曰,年分事目,例爲啓下於農形判斷之後,故曾無續續給災之事矣。今年則晩雨爲災,多被水害,諸道狀聞,連續上來,不得不竝許給災,而虛實相蒙之弊,誠爲可慮,宜有參酌處分之道矣。上曰,自前被災之邑,例多不以實之弊,故若非目覩,則難信其語矣。雖以頃年北道事見之,丙戌農事,初以凶歉知之,及見戊子年御史書啓,有丁亥雖荒,丙戌稍豐,民賴免饑之語,然後始知前言之非實狀也。外方過實之言,雖不可盡信,而此則道臣之疏語如此,使之精抄給災可也。昌集曰,只給水田災,似可矣。上曰,只給水田災,可矣。宇杭曰,丙戌山稻田災事,可爲寒心,虛實相蒙,誠可惡也。宗泰曰,宇杭所達,亦是矣,而寧見欺於民,宜用益下之道。缺宗泰曰,人才,常多沈屈,固宜有搜訪之擧,況當艱虞之時乎?近日玉堂箚,承旨金一鏡,掌令柳述·李翊漢之疏,俱以薦進人才爲請,今日急務,莫先於此,人才雖不及古,幽隱之中,豈無可用之人?惟患識拔未易矣。上曰,薦主,當限以何品乎?宗泰曰,依近年已行之例,大臣·備局諸宰·六卿·判尹·三司長官,外則監司·留守各薦一二人,而以有計慮,有幹略,有膽勇等語爲薦目,似當矣。上曰,大臣,以次陳達。昌集曰,玉堂之箚,專以武弁可合將領者抄薦爲言,此外諸疏,以文武竝薦爲言,外議,以經明行修等薦,姑徐爲宜云,而儒士中,有幹局計慮者,亦必爲之,如此之人,亦爲各薦一人,似可矣。頤命曰,武弁擇用,則責在兵曹,廟堂,亦有不次將領薦,此則勿論文·武·儒士,廣加薦進,似宜矣。上曰,薦主太多,則不精,依大臣所達爲之,而此時薦目,異於常時,通文·武·儒士薦進,而數則定以二人可也。宗泰曰,所薦之人有罪,則罰及薦主,似是過嚴,而有此然後,宜有警惕之道,如有誤薦之弊,則大臣外,似加責罰矣。崔錫恒曰,此則秦法,不可用之。昌集曰,此言是矣。上曰,然。鎭厚曰,監司留守,必以其地人薦進事,亦當分付矣。上曰,然。鎭厚曰,定數似宜矣。上曰,何可無限節乎?定數可也。昌集曰,京中武士,兵曹自當聞見調用,而外方武士,亦不無抱才沈屈者,使諸道兵使,必以可用武士,各薦一二人,何如?上曰,使之一體薦進,可也。鎭厚曰,武臣不次將領,久未抄啓,此亦當爲之矣。上曰,自備局抄啓可也。彦綱曰,西北人才,朝家在於有各別收用之擧矣。近年以來,北路之人,文·武間,多有立仕者,而兩西,則終無收拾之事,人情頗懷怨鬱,雖在當時,已有乖於一視之義,矧當海防有虞之日,西路人心,尤不無慰悅之道,兩銓長官,今方入侍,別樣申飭,使之另加調用,何如?缺錫恒曰,臨政時,多有拘礙之例,有解由越等,則雖有可用之人,不得擧論,當此海防嚴勅飭之日,此等常規,似不可膠守,如有可堪邊任之人,則議于廟堂,別單書入,以爲隨窠備擬之地,何如?上曰,問議廟堂,別單書入可也。錫恒曰,當此邊憂有警之日,沿海守令,不可不另加擇差,而外方郡縣,各有定式,有文窠武窠,或有文武交差之窠,雖有可用之才,拘於格例,不得擧擬,沿海列邑守令,隨其有闕,勿論文南武,各隨其才,通融備擬,何如?上曰,依爲之。宗泰曰,敵國形勢窟穴,邈然不知,而似是搶掠之類,兵力雖極寡弱,豈至有入內地之患耶?然民心·兵力如此,此爲憂慮,今宜安靜鎭定,而至如防備之具,固不可緩緩,而亦不可過加驚動。上曰,不宜過加驚動,而措置之道,豈可忘乎?不特此憂,康熙若死,則中原必亂,我國之憂,亦非細矣。而兵力甚疎,殊可慮也。宗泰曰,分館積滯,成命旣下之後,聞兩次罷坐,尙未擧行云,而罷坐,以己卯科論議岐貳而致此云,今則己卯科復科,又有還收之臺啓,此榜,姑無擧論之事矣。一向遷就,事甚未便,槐院上博士,當該官員,竝從重推考,使之從速分館,何如?上曰,依爲之。昌集曰,江原道嶺西量田各邑收米二斗量減事,頃已定奪矣。江陵,雖是嶺東,境界之跨越嶺西者亦多,嶺西所系屯田收米,亦宜一體減給矣。上曰,依爲之。昌集曰,外方軍餉米,皆請捧留本邑,故旣已許之矣。更爲思量,則此時軍餉之捧留,事甚虛疏,民弊有不可顧,使之運納於山城事,更爲分付,何如?上曰,軍餉之每每捧留,事極虛疎,依所達爲之,可也。宗泰曰,近日備局賓廳之坐,每患不齊,此後若非實病,則必須齊會之意,更加申飭,何如?上曰,依爲之。鎭厚曰,頃因判付事李濡所達,往見權卨而聞之,則非他事也。只是捕賊事云耳。彦綱曰,缺李萬運之獄事,尤有難知者,平問承款,而特以屍體之不得,有所疑難矣。今則旣得其妻,臣之不明之罪,在所難免,惶恐敢達。上曰,平問而承款,實是意外,刑官有何所嫌耶?彦綱曰,本曹時囚罪人,已過百名,而羅州·晉州·定山三邑大同米敗船沙格十七人,頃因京畿監司狀啓及賑廳覆啓,又自畿邑,移囚京獄,此類,雖十年囚治,萬無徵出之勢,而徒貽滯囚之弊,還送于地方官,使之徵捧,何如?上曰,惠廳堂上所見,何如?鎭厚曰,近來船人巧詐之習頗甚,國穀故敗者相續,論以事目,當爲梟示,而以其不承款之故,積年滯囚,此皆情迹之極涉可疑者,若以年久而放釋,則後弊漸多,有難輕議矣。昌集〈曰〉,最久遠者,似宜減死定罪矣。上曰,終若難捧,則雖下送于地方官,似無益矣。鎭厚曰,此非赦令之時,而只以滯囚爲慮,一倂放釋,恐未得宜,若令刑官,詳考文案,擇其中稍矜者而酌處,則爲勝耶?上曰,其中,或有情犯可恕者,自該曹詳考文案,稟處可也。彦綱曰,因訓鍊都監草記,書字的之冒名受科者七人,方爲囚禁徵米,而待該曹准捧移文後,一時照律,則滯囚可慮,其中先爲懲納者,自本曹隨卽照律,何如?上曰,依爲之。世紀曰,三田渡津船五隻不足,加捧水上收稅板數百葉,造船之意,敢達。宇杭曰,戶曹收稅之後,守禦廳,取而用之,則可也。若依例直爲收稅,則不可矣。上曰,戶判之言,是矣。世紀曰,受稅松板二百葉,易以成造木,用之於山城,而常患不足,此則閔鎭厚知之矣。宇杭曰,受稅事,大有弊矣。本官戶曹歸厚署皆爲之,而守禦廳,則買用亦可,又從而受稅,則板商,亦安得支堪乎?昌集曰,此等事,徐徐相議爲之,似好。世紀曰,在上前,尙且防塞,在外,豈肯許之乎?大司諫柳鳳輝曰,語涉煩焠,誠爲未安。宇杭曰,缺御營廳·禁衛營上番軍十哨,今減爲五哨,而戶曹料窠則不減,今後無軍將官之料,自其本軍門給之宜當,故敢達。鎭厚曰,曾自釐整廳,爲慮戶曹經費,禁衛·御營將官,皆自本軍門給料,而只使領軍者,受料於戶曹矣。近來料窠,視領軍有加,似由於番上加減之際,戶曹不察而然也。宇杭所達,誠是,今後則勿爲定限,一從領軍之數,自戶曹給料宜矣。上曰,依爲之。宇杭曰,臣待罪尙衣提調,有稟定事,敢達矣。本院奴婢,多有以孝子蔭免賤者,此非法文也。大典有曰,孝友節義者,賞職或償物,尤異者,旌門復戶,受敎輯錄亦曰,孝友之人,隨己身給復,此是自古遵行之法,而本院公州案付奴朴義立,卽以孝子旌表者也。義立子孫,以蔭免賤者,幾至數十口之多,極以爲怪,本院,取考掌隷院文書,則甲申年間,因義立之子士信上言,該院覆啓免賤,士信上言中,以爲曾孝廟朝,開城府烈女子孫林五男等上言,水軍之役頉下云云。引據此事,以爲免賤之證,此則不然,頉役從良,輕重逈別,水軍頉下,雖有前例,何可援引於公賤免賤乎?義立之內外子孫,幾盡從良,以蔭免賤,設有其法,蔭及姓孫,猶之可也。安有遍及其蔭於外孫之理乎?此不過隷院奸吏敎諉作奸之事,而禮曹不爲防塞,掌隷院,亦不致察,不顧法文,許多公賤,公然免賤,尙衣院如此,各司,亦必然矣。公賤漸縮,流弊無窮,不可不申明法意,以杜其弊,本院公州案付奴婢,以孝子蔭前後免賤者,勿論久近,盡爲還賤,自今年懲貢,他各司奴婢之以蔭免賤者,亦令各其司一一査出,一體還賤,奉承傳施行,何如?上曰,依爲之。宇杭曰,頃因京畿監司狀啓兵曹覆啓內,通津居人金尙載,丁亥年分通津造橋時,自備財力,募得軍丁,堅築基址,終成巨役,而造橋之處,乃通津·江都直路,則在他橋梁有間,令戶曹米布從優題給事,允下矣。取考前例,則鐵原造橋僧人,因大臣陳達,通政帖成給,以示酬勞之典,依此例通政帖成給,似爲得宜,故敢達。上曰,依爲之。柳鳳輝啓曰,諸道防守,則巡撫使回還後,可以區劃措置,而至於畿內·江華·喬桐,則有留守水使,自可申飭,仁川以下諸邑,旣是邊海,且近京都,設施備禦之具,事極疎虞矣。其守令之可堪者仍置,不可堪者遞改,凡諸防守之道,亦宜預爲講究,下詢廟堂處之,何如?上曰,此言,何如?宗泰曰,仁川·南陽等邑,俱是海口,逼近京師,而全無守備措置之事,此時疏虞之可慮,誠如臺臣所達,且江都,何等重地,爲漕運要衝之路,國家蓄積所在也。旣有海寇之憂,則其爲可慮,尤異於他處,群議皆然矣。本府,雖有軍兵軍制略備,而兵民單寡,恐難專恃於守備,若以屬邑軍兵,或以京兵,添其防守,則似好而此非但事勢之難,亦不當輕遽爲之,未知何以,則爲鞏固之長策,殊甚悶慮矣。昌集曰,畿邑防守之道,果甚疎虞,若兩軍替守則好矣,而此誠難矣。頤命曰,諫臣所達,是矣。江華·喬桐,雖是重鎭,亦多疎虞,而其他沿海地方永宗·花梁之外,無防守,仁川等邑,各有管轄,或屬鎭撫營,或屬摠戎廳,添防不可望,而本邑之軍,又不爲本邑之用,事甚可慮,令廟堂從容講究而處之,似可矣。鎭厚曰,臣猥承海防句管之命,受任屬耳。且未嘗一到其地,雖未詳形勢之如何,而試以大阜·德積事言之,新設已久,尙未成節目,曾問其便否於水使,而再次行關,亦無回報,似由於難處而然也。虛疎如此,此豈設置之本意耶?至於仁川·永宗,自是備局所管,若令府使·僉使,時時入來,隨事稟定於廟堂,則似好矣。上曰,諫臣所達儘好,而非倉卒可定之事,令廟堂講究,稟處。鳳輝又啓曰,自有邊報以來,宵旰之慮,方切於上,恬憘之習,宜戒於下,方居宰執之列,且兼籌司之任,頃者特命之坐,今日當次之對,多有不參人,雖未知情勢病勢之如何,而揆以事體,殊涉未安。請前後引對時備局堂上不參人員,竝從重推考。缺上曰,依啓。鎭厚曰,諫官,以蒜山屯田査處事,論啓蒙允矣。頃年,臣亦以此事陳達,令本道査覈,則不但無益,奸弊因此有加云,誠甚痛駭,今番則自監營,各別明査,俾無如前之意,嚴飭,似好矣。上曰,各別嚴覈事,分付可也。持平徐命遇請還收己卯文科追復之命。上曰,勿煩。又啓曰,請其時停論臺官,竝命罷職。上曰,勿煩。諸臣以此退出後,上曰,承旨進來,謝恩副使朴權,自政院,別爲下諭催促之後,尙今不來,事甚未安,從重推考,使之斯速上來。刑曹參判金鎭圭本職遞差,其代,卽爲差出事,分付可也。
行判中樞府事李畬疏曰,伏以臣自遇寒以來,感傷重發,舊痾新症,轉輾增劇,昏委牀褥,待盡朝暮,病中竊聞,西報急至,邊情頗聳,區區所思量者,儻於纊息未絶之前,國有警急,則分當以道路爲死所矣。乃者,聖心憂勞,綸音特降,如臣負累屛廢之蹤,亦與於諸大臣招徠之列,誨諭丁寧,責以休戚之義,史官辱臨,催臣就途,臣跪奉天書,魂爽飛越,衷情自激,不覺涕淚之交橫,臣於是,非有萬分難進之勢,則何敢爲暫時盤桓之計哉?顧念臣之所負罪名,實邦憲所必誅,淸世之所不容,雖荷天地寬涵之大度,卒得免於刑章,臣每中夜自思,未嘗不汗發浹背,尙可復以大臣自居,靦然冒廁於周行乎?今域內未有金革之變,而臣乃不復顧念所守之義,纓冠束帶,强顔赴朝,與老成諸臣比竝,則四方聽聞,其以爲如何哉?抑臣之愚意,聖明,方當修明法度,振肅紀綱,以爲根本之圖,根本旣固,則彼沿海剽竊之盜,本不足以勞聖慮也。此其要,在於明黜陟愼刑賞而已。臣之前後忝位,誤事負國之罪,國人皆聞之,而聖上,乃以臣職經大僚之故,不更區分,混加隆數,若將資其籌畫,以安邊境者然,其取譏中外,非細故也。欲以飭勵任事之臣,不亦在乎臣之一身軀命至微,卽今病情雖重,亦不敢自恤,而顧其匹夫所自守者,亦不謂不關於國家大體,玆敢冒死陳籲,逋慢之罪,萬戮是甘,伏乞聖明,察虞人之不至,情有可恕,念四維之爲重,關國存容臣退守本分,以畢餘命,仍正臣罪,以嚴朝綱,不勝萬幸,臣無任云云。答曰,省疏具悉卿懇。今玆敦召,意非偶然,而卿胡不諒,引咎至此耶?予以爲過也。疏中所陳,予當留意,卿其安心勿辭,須速就途,用副予望。仍傳曰,遣史官傳諭。
上在慶德宮。停常參·經筵。
南致熏啓曰,來十五日儒生殿講日次,取稟。傳曰,爲之。
朴泰恒啓曰,大司憲權尙夏,執義權忭在外,掌令洪泳,持平徐命遇呈辭,持平趙錫命受由在外,掌令一員未差,今日,以監察茶時之意,敢啓。傳曰,知道。
南致熏,以弘文館言啓曰,本館上番校理鄭栻,以南學兼敎授,昨日儒生製述,未及科次,今日晝仕出去之意,敢啓。傳曰,知道。
金一鏡啓曰,吏曹參議李濟,初疏開釋,再疏還給之後,一向引入,無意行公,今日開政有命,而又不出肅,殊涉未安,卽爲牌招,使之參政,何如?傳曰,允。
以備忘記,傳于金一鏡曰,殿講居首正郞黃翌再,副正字愼爾晉,各半熟馬一匹賜給。
金一鏡啓曰,左右史不備,事多苟簡,新除檢閱朴弼夢,卽爲牌招察任,何如?傳曰,允。
朴泰恒,以刑曹言啓曰,因郭來泰上言,奴婢決得四度立案相考,則奴婢之特令當初頉給,在於順治己丑,故回啓中,以聖祖嗣服之初,爲辭矣。繕寫之際,下吏誤以聖朝書之,而臣於文簿倥傯中,未能致察,啓下之後,始爲覺得,昏謬之失,在所難免,不勝惶恐,當該下吏,自本曹推治,原啓目中,付標以入之意,敢啓。傳曰,知道。
政院啓曰,臣等,晩伏聞武庫中七種軍器,自內取見後還下云。値此憂虞之日,宵旰慮深,不忘武備之聖意,臣等,有以欽聳,而但念武庫兵械,非尋常閱用之比,所關甚重,聖上若欲取閱,必下敎政院,發牌于本寺官,使之領來宜矣。今者掖庭下人,招致寺吏於差備門,直自中官,分付出入,殊非愼事體慮後弊之道,已有成事勿說之歎,而方來,亦不可不加意,區區所懷,惶恐敢啓。答曰,此非今創始,而啓辭,亦好矣。
有政。吏批,判書崔錫恒進,參判尹德駿受由在外,參議李濟式暇,左承旨兪命雄進。掌令柳鳳徵,正言尹樟,刑曹參判洪萬朝,宗簿正朴熙晉,左參贊黃欽,軍資判官韓世箕,檢閱朴弼夢,成均博士崔仁垕,承文副正字成胤光,渭原郡守河涉,典籍金啓煥爲之。
兵批,判書閔鎭厚,禁軍戎器點考坐起進,參判金演病,參議韓配夏病,參知李肇進,左副承旨李東馣進,副護軍尹慤·金鎭圭·柳述,副司直崔奎瑞,副司果尹聖時,副司勇李秉常。
金一鏡,以吏曹言啓曰,今日政新除授渭原郡守河涉,以折衝,懸錄於望單子中矣。更爲詳問,則資級本是禦侮,而本曹書吏,誤錄堂上官案中,以致做錯,不勝惶恐,原單子中,改付標以入之意,敢啓。傳曰,知道。
事變假注書洪出使,代洪尙寅爲之。
折衝辛錫百上疏,入啓。答曰,省疏具悉。都城事,已諭予意,而各邑各鎭軍器等事,令該曹稟處。原疏缺
上在慶德宮。停常參·經筵。
夜四更,火星入軒轅星。五更,日暈。
藥房提調座目見上啓曰,伏未審日間,聖體調攝,若何?核處及脚部,其有差減之勢乎?臣等,不勝憂慮,敢來問安。答曰,知道。無事,核處·脚部,一樣矣。
中宮殿問安。答曰,知道。
朴泰恒啓曰,大司憲權尙夏,執義權忭,掌令柳鳳徵在外,掌令洪泳,持平徐命遇呈辭,持平趙錫命受由在外,今日〈以〉監察茶時之意,敢啓。傳曰,知道。
金一鏡啓曰,禁衛大將閔鎭厚,洪福城基址及北漢形便看審事,明朝出去云,敢啓。傳曰,知道。
又啓曰,禁衛大將閔鎭厚,洪福及北漢往來間,都提調兼察事,命下矣。明朝待開門,都提調李頤命命招,使之親承傳敎乎?郞廳發牌分付乎?何以爲之?敢稟。傳曰,郞廳發牌,分付。
又啓曰,大將出外,而都提調自可兼察之意,頃日藥房入診入侍時。閔鎭厚陳稟,而榻前定奪,故今夕只稟禁衛大將明朝出去之意而已。玆者都提調送言,雖有稟定之事,必申降兼察之命然後,可以擧行云,何以爲之?敢稟。傳曰,兼察可也。
又以禮曹言啓曰,節使兼行謝恩使,旣已定奪矣。拜表吉日,則以前定日擧行,而原帖目中,以謝恩兼冬至正朝聖節使,改付標以入之意,敢啓。傳曰,知道。
答東平尉鄭載崙疏曰,省疏具悉。卿其依疏辭往來焉。仍傳曰,給由馬,澆奠牀備給。
答左尹李晩成疏曰,特旨之下,又上辭本,殊涉未安,卿其卽速上來察職。
江原監司鄭齊斗上疏,入啓。答曰,省疏具悉。前後之批,備悉予意,斷無許遞之理,勿復控辭,速往欽哉。原疏缺
前主簿李商徵上疏,入啓。答曰,有懷疏陳,予嘉其誠,而第都城事,思之熟矣。以必不可成之役,謂之易就,予所未曉也。原疏缺
左尹李晩成疏曰,伏以臣危疹纏身,死亡無日,復起陳力,斷無其望,敢以陋穢之狀,縣道轉聞,竊謂天地至仁,無物不遂,如臣血懇,必蒙矜允,不意道臣之啓,至有還却之命,臣誠愕眙失圖,惶怖靡措,擬俟疾勢差間,歸臣司敗,冀伏偃蹇之誅,不幸狗馬之疾,轉輾沈綴,又自數日以來,變成氣瘧,寒熱互戰,進退無常,四肢百骸,無日不痛,胃氣先敗,飮啖全却,形神枯蘇,落落凜凜,有朝暮之憂,欲據實申籲,仰請處分,則誠有瀆擾之懼,百爾思量,添一心恙,臣之情地,其亦窮且蹙矣。伏聞近日,有北來警報,丙枕軫憂,中外洶懼,玆事虛實,雖未知其如何,而在我桑土之備,宜無所不至,雖冗班散秩,尙欲進一言畫一策,以效臣節,況如臣忝居籌司之列,退蟄田間,實非分義之所敢出,藉曰情病難强,若其負罪則深,玆者聖旨特降,帶職在外之人,促令上來,臣於是,益不勝悚惕之至。噫,君臣之義,無所逃於天地之間,赴湯蹈火,在所不辭,念臣偏被國恩,報答無階,平生自期,惟在糜粉,卽今艱虞溢目,大小思奮,臣雖頑如木石,豈不思仰承明命,奔走率職?而第臣危惡之疾,如上所陳,自量筋力,萬無轉動之勢,衷情所迫,不得已更瀆於靜攝之中,臣尤死罪。伏乞聖慈,察臣病狀,憐臣苦懇,亟命鐫解本兼兩任,俾得以隨便調攝,以卒生成之澤,因勘臣前後辜犯,以嚴邦憲,千萬大願云云。
東平尉鄭載崙疏曰,伏以臣銜命出彊,日期已迫,霜露之感,不能自抑,臣所後父母墓在京畿廣州地,本生父母墓在果川地,下去省掃,情理之所不可已。伏乞聖明,許臣數日之暇,俾伸至情,千萬幸甚云云。
上在慶德宮。停常參·經筵。
夜二更,月暈。
下直,原州牧使李徵海。
朴泰恒啓曰,大司憲權尙夏,執義權忭在外,掌令洪泳,持平徐命遇呈辭,掌令柳鳳徵在外,持平趙錫命受由在外,今日,以監察茶時之意,敢啓。傳曰,知道。又啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
又以都摠府言啓曰,副摠管尹趾仁,備邊司坐起進去之意,敢啓。傳曰,知道。
又以備邊司言啓曰,刑曹參判洪萬朝,副護軍金鎭圭,本司堂上啓下已久,而一不參坐,金鎭圭所帶,是有司之任,揆以事體,俱極未安,竝卽牌招參坐,右參贊黃欽,副提學趙泰老,竝本司堂上差下,何如?傳曰,允。
又以備邊司言啓曰,謝恩副使朴權上來時給馬有旨,去月二十九日,自政院出給矣。今聞今月初五日夕時傳至驛人馬,則初六日夕,始爲來待云,緊急公事,如是稽傳,事之可駭,莫此爲甚,當該邸吏,令攸司各別囚治,該營營吏之中間淹滯,亦甚駭然,令本道推覈科罪,何如?傳曰,允。
全羅道巡撫使,李晩成爲之。
又以摠戎廳言啓曰,本廳初運四哨軍兵,旣已逢點,分作四番,今月十五日爲始,與訓鍊都監軍兵替代,每一哨輪回入直於西營,一旗則守直於本廳,而出番軍兵私習,亦依前慕華館近處爲之之意,敢啓。傳曰,知道。
又以義禁府言啓曰,以忠淸監司狀啓刑曹粘目,前瑞山郡守鄭道徵,移本府處置事,允下矣。鄭道徵,自任所,時未上來,依例發遣府羅將,拿來,何如?傳曰,允。
前察訪洪舜衍上疏,入啓。答曰,省疏具悉。今玆疏辭,大意則好,而兩件事,不必更議也。
副提學趙泰老上疏,入啓。答曰,省疏具悉。憂愛進言,言甚懇至,深用嘉歎,可不留心焉?三臣箚語,殊極謬戾,而與鄭澔有間,卿言如此,特命放釋,都城事,屢示予意,而可以議處事,令廟堂採施,卿其勿辭,從速察職。
訓鍊大將李基夏啓曰,臣於初十日,承命出往洪福,看審城基,蓋在京都行龍大過峽處,而去京城五十里,自佛谷前峯,所謂凡乙於缺北出一枝,轉而向西,又轉而南東,出一枝,轉南向西中,出二崗,第一崗爲洪福靑龍內水口山,第二崗爲外水口山,而四面險阻,且無切迫窺峯,築城周回,以內水口第一崗爲限,則比南漢差小,以第二崗爲限,則比南漢稍大,而其欲以第二崗爲限者,蓋慮城內水泉不足,故欲取第一崗下龍淵之意也。以目今水落之時觀之,則誠有是慮而然。聞谷中居民之言,雖於大旱,谷谷有水氣,故每患水田太洽,逢旱然後始得云,以此推之,則泉井之不足,亦似無患矣。且以外勢言之,城在絶險之內,而賊無圍住之勢,我有傳通之路,凡干命令,又以循山而行,古今以此地,謂可合處,必當取之於十里之外,而城之四方,高峻險絶,運一塊之石,當十倍用力,其勢固難,若用土,或燔甓築之,數年之內,完然缺望,且其內外諸山,見方濯濯,取柴無路,軍兵炊㸑,亦將缺二行不留意者,未知料理推移於何處,此皆猝難辦集者也。缺北漢則臣出去之日,路由東道,審望山之形勢,還歸之路,由西道,又見山之形勢,東西兩邊,絶險無比,而仁壽峯·白雲臺·萬景臺三峯,是爲三角山,屹立于後,稍西曰露積峯,下有重興寺,而萬景峯,東轉逶迤,爲釋迦峴,普賢·文殊等峯,文殊展翼,爲兄弟兩峯,又南爲狗蹲峯·白岳山,而自文殊峯,一枝轉西,爲七星峯,七星出兩枝,一枝落爲羅漢·甑峯·穴望·蒙相諸峯,至重興水口,一枝西走,爲僧伽峯,香林寺後峯白雲峯,西轉爲嶺鷲元曉兩峯,至重興水口而止焉,四面諸峯,鐵壁如削,自成城廓,人難接足,眞所謂一夫當關,萬夫莫開者也。故相臣李德文集中,雖曰主山,後路到白雲而斷焉,問于僧人,則仁壽·白雲兩峯之間,有一鳥道,傳命可通,其他東西南三方,則載卜往來,雖未可爲之,步行則不難云矣。臣之入重興寺也。路由水口,有石門舊址,卽所謂西門也。城雖崩,尙有石築基址,而進入內城,又有石門,此則距寺僅數百步許,若稍加修治,亦可以通牛馬任載,而城基內山谷之間,處處有水,雖大軍留屯,似無不足之患,而山上松木,古甚茂盛,松蟲之後,雖不如前,深峻處,猶頗長養,比諸南漢樹木,而似勝焉,都城不遠之處,有此天險之地,仍爲棄置,誠可惜也。第念局勢雖不寬敞,人無可居之處,而惟重興寺上邊,文殊寺之東,拱溪寺之西,左右洞壑,地勢不便,稍有土膚,不至束狹,似可以容人居也。頹毁城子,人雖曰修補則可,而若非改築,則不可矣。旣有舊城餘石及纍纍山石,雖可省功,高峯絶項,則用力倍他,恐難容易也,敢以所見,姑擧梗槪,且其山圖,出草以來,而忽遽未及正書,待禁衛·御營兩大將看審還來後,臣亦當同陳所懷於榻前,其時竝進之意,敢啓。傳曰,知道。
副提學趙泰老疏曰,伏以臣之交龜上來,已浹旬,而匪據之職,終難僥冒,連呈辭疏,一味見阻,臣誠悶蹙,不知措躬之所也。臣於館職,曾未嘗一者膺命,蓋出自畫之意,不專爲奇疾之纏身,而到今所叨,係是一館之長,地望之高,責任之重,視他僚尤別,則辭於前而受於後,寧有是理?此臣所以外懼名器之玷汚,內慙去就之顚倒,不敢爲冒沒承當者也。且臣素患冷疝之症,經月作苦,劇歇無常,藥餌罔效,雖非情勢之難安,卽此病狀,斷無陳力之望,伏乞聖慈,俯加矜諒,亟命鐫遞臣職,以安微分,不勝幸甚。臣於乞免之章,不宜贅他說,而目擊時艱,不勝耿耿憂愛之忱,敢以千慮之一得,仰塵睿覽,以備財察焉。今玆北來之報,遽出於災異荐疊,國勢扤捏之日,宜殿下之惕然警動,亟講修攘之策,而中外氓庶,不審事情之緩急,先自洶洶,數日之間,人心波蕩,或有荷擔而立者,蓋緣國家昇平日久,民皆狃安三行缺如扶蘇·子輿之爲,欲先制我國,以絶議後之慮,則亦必移據恣喝,以觀我動靜,而今則無此矣。從前而言,則來亦不必深憂,從後而言,則姑無朝夕迫急之形矣。而以今日爻象觀之,竊恐寇未至而邦本已搖,兵不交而國步先蹶,馴致於莫可收拾之域也。故臣之所憂,先在於此,未暇以外寇爲慮也。傳曰,無敵國外患者,國恒亡,豈不以暇逸則危,儆戒則安乎?爲今之計,莫如勿恇撓而㤼,勿悠泛而忽,務爲自强之策而已。所謂自强之策,無他,在乎收人才,以爲做事之本,恢言路,以開不諱之心,恤民隱,以收泮渙之心,詰戎政,以盡綢繆之方,而其要,又在於堅定聖志,以實心,行實政而已。何謂收人才?以爲做事之本,蓋人才之盛衰,而國家之治亂係焉,國而無人,何事可做?才難之歎,自古而然,人物之眇然,今日益甚,國勢不振,世道之漸下,固也。無足怪也。雖然,古人有言曰,天生一世才,自足了一世事,我國雖曰褊小,十室必有忠信,則唯患在上者求之不誠焉,可誣一世無人才乎哉?大抵我東,取人之路不廣,專尙門閥,已乖無方之義,又拘色目,類多偏用之習,一號爲名流,則不問才器之當不當,於將於相,亦無所礙,苟同乎時尙,則毋論人望之叶不叶,是崇是奬,唯恐不及,是以,有才者,不免遺珠,無才者,反多濫竽,如是而欲望群才畢擧,庶績無隳,得乎,凡此弊習,固是群下之失,而聖明在上,豈不思矯正之道?而黜陟進退之間,或以同異,爲喜怒,爲用捨,加膝墜淵,每患太遽,一扶一抑,多不得中,識者之憂,已不勝言,且國家安危,唯仗大臣,而近年以來,輔相之臣,一不當意,譴責迫逐,略不顧藉,前後相續。噫,元首股肱,上下相須,而情志未孚,救過不贍,其何能展布其肢體,殫竭其才猷乎?平日禮遇之地,猶尙如此,矧伊疎逖之臣,尤何望見信而效能乎?其中自好之士,擧思急流之退,若其干進之人,率多讒諂之徒,人才安得以進庸,數行缺昔燕昭王,以敗亡之餘,尊事一郭隗,而樂·劇竝至,遂復舊業,今日公卿輔弼之列,豈無一郭隗,可以致士乎?惟願聖上加意焉,近因諸臣章奏,已有人才別薦之議,而從前薦目過高,則薦之者,旣難得其人,被薦者,亦不敢當其名,名爲剡擧,而反小實效,今宜勿拘前例,廣其名目,無論文·武·蔭·儒,隨才題品,核實論薦,而薦主,亦令另擇,申明誤薦之律,俾無虛實相蒙之弊,則未必無補之側席之求也。何謂恢言路?以開不諱之門,蓋言路之開閉,而國家之興喪判焉,豈不以諤諤者昌,默默者亡也耶?從古人辟,孰不知此?惟其遜志之言,逆耳之說,從自不覺其同歸於亂亡,可勝惜哉?洪惟我殿下,聖學高明,聖度淵洪,察邇拜昌,無愧舜·禹,間其嘉言罔伏,讜議日聞,而顧今俗尙卑下,士氣萎薾,瞻顧計較之習長,忠鯁敢言之風衰,雖殿下激勵振作,導之使言,優容寬暇,明我能恕,猶懼其不敢盡言,況聽納,或歉於虛襟,摧抑,或失於過情者乎?如向來喉司之臣,駢首就鞫,諫院之啓,追被嚴敎者,其累聖德而妨言路,莫此爲甚,而日月旣更,群下皆仰,則今不必更提,至若前修撰李眞儉之疏,直斥乘輿,言人所難,聽聞攸及,皆爲黯懼,而大度包容,不加之罪,君明臣直,召光簡策,獨其疏中一句語,不過斷章取義而已。批旨中,拖引象文之言,顯示未安之意,何殿下旣有此容直之美,而乃反摘抉於句語之末耶?權詹·宋宅相等,身居可言之地,有懷無隱,可尙而不可罪也。所被彈章,俱以譏切聖躬爲目,其時臺閣之失言,固已可羞,以殿下之明聖,不加審察,尙置罪籍,曾莫之原恕,臣竊惜之,頃日洪胄亨·郭景斗,等假托儒疏,侮辱大老,宜殿下之惡其情狀,快施迸裔之典,而至於玉堂之箚,伸救兩人,略無顧藉儒賢之意,其言議之謬戾,良可駭異,殿下之明其是非,就加責罰,所不可已,而然而一時三竄缺數行受,容受而後,可以來諫,在平常無事之時,不可或示缺況艱虞溢目之秋乎?昔唐之太宗,卽一假仁之主也。猶且從諫如流,雖其切直之言,有所不敢,輒必褒嘉賞賚,無所吝惜,其身致太平,胡越一家者,專賴於此,德宗之在奉天也。陸贄,以開直言之路,爲中興第一急務,而其言有曰,開奬善之門,弘納諫之懷,勵推誠之美,不以先覺爲能,不以臆度爲智,不形好惡以招謟,不大聲色以示威,結之以有犯顔讜直者,奬以親之,有利口讒佞者,疎而斥〈之〉旨哉言乎?當喪亂播越之際,必先勤懇於此者,蓋以言路,國家之血脈,血脈通然後,元氣可以自壯故也。今殿下,如欲賞諫而來之,先從批鱗者始,廣求直言,使無諱避,則昌言日聞於前,而轉危爲安,亦不難矣。何謂恤民隱?以收渙散之心,書曰,民惟邦本,本固邦寧,蓋國之所以爲國,君之所以爲君,繄惟民是賴,民心離合,卽存亡之所關,雖在域內乂安之時,惟當一意撫摩,以盡康濟之策,矧値邊鄙多聳,閭里繹騷之日,懷保之方,視前爲急,尤可少忽哉?國家不幸,自戊·己以來,連歲飢疫,扎瘥相繼,惟彼孑遺,亦孔之哀,今年穡事,屆秋卒痒,畿·海荒歉,固云大侵,其餘諸道,亦皆失稔,至於木花,全不成實,無食無衣,凍餒切身,索然無復生意矣。況軍額寢廣,良民日縮,白骨者徵布,黃口而簽丁,轉移流徙,逃逋繈屬,侵督隣族,隣族亦避,凡此流弊,其來蓋久,屢經釐革,未見實效,睊睊胥讒,怨咎日興,至有思亂之心者,在在皆然,竊發之患,近又益熾,村落無安堵之勢,行旅有斷絶之憂,而又緣邊報,衆心駭動,脫有警急,將安所恃?土崩瓦解之患,必在於賊艘未泊之前,言念及此,不覺心寒,夫欲富者民之情,而征科急,則民不得不貧,欲逸者民之情,而力役煩,則民不得不勞,漁奪民田,而失業者多,搜括民戶,而樂生者少,獄訟滯而幽鬱滋,法網密而橫罹衆,債帥之剝膚而民怨,汚吏之吮膏而民困,其他奸猾之舞弄,豪强之武斷,罔非病民之事,而殿下深居九重,何以察蔀屋之愁眉三行缺至愚而神者,民也。實惠不究,空言無補,則扶杖聽詔者,反有失望之怨,必也輕徭薄賦,量減身布,停捧舊糶,預議振貸,則貧者可以免死矣。凡係興作,徐待年豐,與民休息,專意安集,則勞者可以息肩矣。折受與買取,其號名雖殊,利歸宮家,民則失業,蓋奸民之符同宮差者有之,宮差之恃勢作挐者有之,竝許申訴,從公處分,則漁奪之謗息矣。良役與束伍,其色目雖異,害及窮閻,民不樂生,蓋老弱之混被編伍者有之,任掌之因緣刁蹬者有之,災邑歲抄,姑令停止,則搜括之弊蠲矣。重囚之情涉可疑者,大訟之互有所執者,輒必經時閱歲,或至十年而未決,雖緣事勢之所使然,而其幽而莫白,鬱而未伸者,當復如何?至於災傷差錯之邑,監色·佃夫,竝被全家之律,其他文法所拘,無情而被罪者,亦復何限?此等橫罹,冤亦極矣。竝令京司及道臣,申飭推官·訟官,作速處決,若其坐文法被謫者,亦令査啓,特霈一時之寬典,則亦爲收拾人心之一端矣。一路制閫,其任固重,一方字牧,共理惟良,而矧當今日,尤宜飭勵,俾不敢復行斂怨之政,則奸猾豪强之病民者,亦自可除矣。儻殿下,軫如傷之念,行惠鮮之政,如是而民不保者,未之有也。今者病民之弊,救弊之策,槪已略陳,而親民者,莫守令若也。愼簡守令,尤爲當務之急,伏願殿下留神焉。何謂詰戎政?以盡綢繆之方,易曰,重門擊柝,以待暴客,蓋物不素具,不可以應卒,計不先定,不可以備急,桑土之謀,必迨未雨,蓋取諸豫,則固圉之策,其可緩乎?惟我東韓,僻處海外,而地勢甚險,兵力莫强,隋·唐二帝,動天下之衆,而曾不能得志於彈丸一城,則天下之善守者,莫我東若也。及至壬·丙之亂,生靈塗炭,廟社蒙塵,殆至於滅亡者,非地小於前也。兵弱於古也。而當時廟算,獨失於去邠之計而然也。何則,衆心成城,則固於金湯,人和一失,則地險莫憑,進前而勇,退步而㤼者,乃人之情也。寇準,請進駐澶淵,眞宗從之而勝二行缺都城,不能守也。弘福,宜急築也。不審有諸,謂此賊不過寇抄沿海之類缺以此而輕棄都城,使萬民,流散而不暇恤者,何其㤼也?謂此賊勢大,有朝夕豕突之虞云爾,則何暇築未築之城,峙未峙之餉,備未備之器械,搆未搆之宮室庫廨,以奉我主上廟·社,爲萬全之圖者?何其緩也?三年之艾,猶可試於七年之病也。則今日築斯,或可爲早晩之用,議者之說,不爲無見,而臣之愚意,獨以爲在平時,爲不必築,在今日,爲不當築,臣未見其形便,先爲此論者,似近沮戱,而抑且有說,蓋聞弘福,距京師五十里,則道路之遠,比南漢有加,距漢水六十餘里,則漕運之難,視南漢尤倍,而楊州一營,移屬弘福,則南漢孤矣。假令此城,不日定築,以何穀物,儲置軍餉,設令軍餉,如山積峙,以何軍兵,計堞分守,常時糶糴,大爲民弊,臨亂守堞,必分兵守,臣恐新築,未必得力,舊城反爲疎虞,況一時臨急之築,必不堅緻,若比南漢之逐年增修,其所優劣,不翅天淵,或者以弘福由陸,南漢渡津,出狩難易,彼此懸別爲言,而我之所往,賊亦能躡,我若病涉,賊難飛渡,利害參半,智愚皆知,或者以南漢城孤,可懲前事,弘福城成,足備行幸爲言,而丁丑下城,只爲江都之先陷,糧餉之垂絶,非因險阻之不足,則未知弘福之新築後,能保江都之無虞,而糧餉之得繼乎?今若移築費,萬一置津船百數,則臨急渡涉,可以無憂,旣渡之後,船置南岸,則賊雖追躡,必無奈何,以此觀之,則雖決去邠之計,必不舍南漢而取弘福也,明矣。臣之所謂不必築者,此也。語云,築城者,築怨也。傳曰,以佚道使民,雖勞而不怨,蓋國依於民,民依於國,國家之使民也。爲暫勞久逸之計,以時而使之,則雖勞而不怨,興不緊之役,費不貲之力,則非但呼耶者咸怨,抑亦傍聽者同騷,此不可不審也。弘福利害,如右所陳,緩急駐蹕,決知不可,則可謂不緊之役矣。崇墉百雉,周遭旣廣,則將費不貲之力矣。況當餓歲,救死不贍,而驅策疲氓,負土運石,臣恐城未築而變先作,雖悔之無及矣。臣所謂不當築者,此也。若論去邠之計缺數行守都之利有五,去邠之害,亦有五,臣請先言去之缺而後,陳守都諸策焉,從古喪亂,何代無之,而順民心者,雖危必安,逆民心者,雖存必亡,卽今都下,上自士夫,下至輿儓,萬口一辭,咸願守堞,不願去邠,群情大可見也。此其守之利去之害一也。人事之所上奉者,唯宗廟·社稷耳。守都則廟·社無震驚之患,去邠則廟·社有蒙塵之辱,此其守之利去之害二也。君者,民之父母也。雖蒼黃急遽之際,不忍棄子於丘壑者,父母之心也。守都則庶民子來,如趨父事,去邠則一出都門,赤子魚肉,殿下何忍於此乎?其守之利去之害三也。糧餉器械,乃戰備之最切者也。守都則糧餉可繼,器械足用,而去邠則我無所資,而終爲藉寇齎盜之歸矣。此其守之利去之害四也。兵者,所以自衛也。守都則諸軍門士卒,固自如也。都城內上下男丁,殆將十萬,分守雉堞,各懷死守之心,軍籍之外,所得甚多,去邠則百官之盡從,亦未可必,環衛之疎虞,勢所必至,觀於壬·丙兩亂,可以驗矣。此其守之利去之害五也。伏想聖明,豈不洞燭於此等利害?而日昨耆舊重臣疏批,至以都城事,非所更議爲敎,臣未知其疏中所設策者如何,而殿下之批,乃至於此,自聞此敎以來,民心大崩,若赤子之將失父母,彷徨道路,無所仰賴者然,其情戚矣。謂都城闊大不可守者,甲者之說也。謂都城可守而他無可往者,乙者之說也。周遭四十里,不可不闊大,南北雖險,東西稍夷,甲者之說,蓋出於此,而殿下之不欲守者,亦是之慮矣。試觀他處,無可往矣。南漢雖險,亦一孤城,弘福雖好,新築未易,則守都之外,更無他策,乙者之說,必由於此矣。臣之愚意,以爲以弘福築城之具,移之於守都之備,則事半功倍,民必樂從,雖勞而不怨矣。設倉之城內可合之地,移三江之粟,則軍興自可有裕,列墩於城外最要之峯,置偏師之戌,則賊兵,必不敢內規矣。作隊都民,定其正斂,分屬信地,以時城操,則非兵之兵,足以守埤,環城浚溝,城上開路,內平外高,守易攻難,則薄城之賊,可以制挺,若値警急之時,三門外近城人家二行缺不敢深入矣。兵書曰,倍則攻之,十則圍之,海賊雖多,捨舟缺必滅,萬雉王都,豈有見圍之理?畿民入都,畿邑淸野,賊勢之窘蹙,可立而待矣。況南漢在東南,大興在西北,江都障海,喬桐·永宗,爲其掎角,水原精兵,往來勦討,八路勤王之師,陸續赴難,則何畏乎蕞爾之小醜哉?今此所陳諸條,雖是守堞之形便,而必待聖斷夬決,將得其人,然後可以行之,此外小小設置,唯在廟算之臨時制宜,又何言。噫,安危之幾,間不容髮,而民心之離合在此,軍情之勇㤼在此,士氣之衰壯在此,伏願聖上,亟揮乾斷,示守都之意,俾係萬民之望焉,雖然,守都與否,自是寇至後事也。至於守在四邊,卽古昔明王禦戎之上策也。臣又不得不畢其說,以冀聖上之採納焉,粤自丁丑約束之後,我國西路之不得修城池·鍊甲兵,殆今七十餘年矣。戎政弛廢,邊圍疎虞,有識之憂,久矣。今則彼旣報其邊警,戒我防守,從前弛廢而疎虞者,今可得以乘便修飭,無所顧慮,則今玆邊報,非不幸也,亦幸也。關西之白馬·龍骨·雲暗·凌漢四山城,處在直路且兼沿海,皆可增修也。慈母·鐵甕及龜城,雖在僻處,亦不可弛備也。至於安州·平壤,卽士女之所都會,玉帛之所溱集,乃敵人必爭之地,而頹廢尤甚,此又不可不及時繕治也。所謂水軍,宣川·三和雖兼防禦之名,曾無制置之實,戰船未備,器械未具,軍額亦且零星,當此海防有虞之日,尤不可不盡力修備也。竝令廟堂,申飭道臣·帥臣,從長措置,水陸諸軍,以時鍊習,俾知坐作進退之方焉,臣於戊寅年間,猥承廉察之命,遍歷西路,諸山濯濯,絶無船材,欲造戰船,必取用於他道,而竊聞湖西蟲患,漫及安眠,不出數年,船材將盡,與其靳惜於目前,空棄於日後,毋令量給於關西兩防營,以爲造船之地,則以無用爲有用,尙亦有利,亦令廟堂稟處,以海西關防言之,首陽·九月·長壽·正方,俱是要害之處,而黃州邑城,依山臨水,四無窺峯,臣所謂此城,亦可守也。竝令本道監·兵營,留意增修,似不可已也。過此則松都之大興,實當西路咽喉,數行缺仍陳四條之策,伏想聖明,亦必記取,側聽逾月缺朝廷之採用與否,姑未可知,而本城所屬軍餉,今春分給於各邑者,已因備局之啓,至許捧留於本邑,甚非計也。城內若干居民,若干僧徒,賴以資生者,專在軍餉之糶糴,而今冬則無有矣。無其糶穀,則民流而僧徙矣。民流僧徙,則城將空矣。此城空,則沙峴以西,無關防矣。在平時,尙重關防,況今日艱虞之際乎?民間轉輸之勞,其害小,關防廢棄之擧,其慮大,收糴方始,事勢甚急,若待廟堂之覆奏,必致後時。伏乞聖明,收回成命,特令依前輸納於山城,以備綢繆之策焉,大興山城,移屬松都之後,有中軍·別將·千·把·哨官·敎鍊·旗牌等官,所屬軍摠,亦過四千,便一大軍門矣。留守差出之時,自廟堂薦望,亦使留守,兼帶備局,其若托重,與守禦·鎭撫兩使,別無異同,獨其名號,尙今未定,以留守之稱,行大將之事,號令不行於各邑,體面多拘於軍門,甚有不便者,曾前故參判臣李寅煥在任時陳請,有節目磨鍊之事,而其中,多有待豐擧行者,若其使號議定,無係豐歉,而亦在姑寢之中者,今至十餘年之久矣。苟有其實,名亦何關,而朝廷制置,終似未備,請令廟堂,議定其使號焉,外方戰卒,惟束伍與牙兵是恃,而旣無給復給保之規,軍裝服色,又令自備,貧賤而無依者,十居八九,每當逢點之時,東借服色,西換軍裝,以冀免一時之箠責,若是而可能臨亂赴敵,以盡親上死長之義乎?若不別樣激勵,俾有所勸,則臣恐隷籍之軍,半作空簿,今宜預申特敎,終始從戎者,公私賤則許良,軍則別加軍功之意,曉諭中外,則庶或以希功望賞之心,爲臨陳敢死之卒也。自夫束伍之制設,鎭管之法罷,而守令,無手下之兵矣。若値有難之時,則領付束伍於營將,而守令,便無屬處,爲守令者,將何以處義耶?若隨監·兵使勤王之師,臣節雖伸,守令則空,倉庫器械,誰使尸之,徵發轉運,誰使主之,若欲不離本邑,以盡死守之義,則旣無隨身之所,則誰與爲守?缺數行皆稱軍官,平時則勸奬武人,臨亂則糾率保守,則雖未必得力於大敵壓境之際,亦可以少遏亂民搶掠之患矣。國朝擅發兵之律甚嚴,若値賊艘到泊之際,守令·邊將,報營將,營將,報監·兵營,以待發兵勦討,則必有後時難遏之患,申飭沿海守令·邊將,一邊報警營門,一邊報兵致討,臨時應變,無失其機,似合事宜,沿海各邑,有邑城焉,有山城焉者,十居八九,雖三里五里之城,猶勝於無,今宜倂令修治增壘浚溝,以爲捍禦之地,則必不無其效,須令巡撫使,細審各邑便宜,劃卽擧行,亦一備預之道也。所謂海賊,以船爲家,乘風張帆,遠近南北,莫適其所向,而從前疑舶之往來,多在海西,防守之策,尤宜致愼,請令防禦使,先陳方略,仍使巡撫使,審其便否,另加制置,以爲待變之圖焉,今臣所謂收人才,恢言路,恤民隱,詰戎政四條之策,雖其詳略不同,論說無奇,狂直聖擇,不爲無助,而事有先後,物有本末,其本何在?在乎堅定聖志,夫志者,心之所發也。語在志王則王,志覇則覇,若是乎志不可不先定也。昔周宣王之側身修行者,志在中興,而能中興焉,越句踐之抱氷握火者,志在沼吳,而能沼吳焉,苟有志焉,不爲撓奪,何事不成?何功不就?顧今自强之策,亶在聖志之堅定,而若不以實心行實政,則不過虛僞而止耳。文具而止耳。噫,君不能獨理,必待人而圖功,殿下之志,固切於得人,而顧今朝廷之上,倚以爲重者,誰歟?委任而責成者,專在大臣,而有始無終,寵辱變於好惡,朝入暮出,位著同於傳舍,漢相之涕泣受印者,不幸近之,大僚如此,則庶官奚論?前日之所進者,今不知其亡也。則居巖穴義不辱之士,其何望于于而來乎?噫,后從諫,則聖必以人爲鑑,殿下之志,固切於納諫,而顧今諫諍之列,盡言不諱者,誰歟?耳目之責,寄於三司,而切直之言,未蒙褒加,以言獲罪,前後相望,宋人之相戒緘口者,不幸近之。二行缺噫,孔子曰,節用而愛民,此言恤民之本,在於節用也。未知殿下能盡節用之實歟,近聞王子出閤有期,而第家之宮,器皿之具,適在此時,此固不可已者,而若或有一毫過侈之擧,則不惟䯻袖之可戒,抑有乖於軫艱虞省冗費之意,昔者李同之語趙勝者,其言有味,此豈非聖明所可留念處也?噫,語曰,先爲我之不可勝,以待賊之可勝,此言制敵之本,先在我也。未知殿下能盡詰戎之實歟,爲今日自强之策,去邠,不如守都,守都,不如守四邊,而今者寇未至,而殿下先議去邠,將何以激勵士氣,收拾人民,以責我七十年養兵之效耶?誠願殿下,堅定聖志,益盡求賢納諫之誠,務行寬民固圉之政,儆戒無怠,惕厲不弛,一念兢兢,恒若巨寇之臨境,不以豐亨豫大之意間之,專以恐懼修省之念,勉之作事圖功,務在誠實,則今玆憂虞,未必不爲轉移之一大機也。臣旣以堅定聖志之說,仰陳於前,敢復以保嗇聖躬之方,加勉於後,惟聖明察之。噫,人無貴賤,無不自愛其身,而至於人主一身,宗社之所付托,臣民之所仰戴,其攝養調護之道,尤不可不愼,必須聖體康泰,志氣沖和,然後可以奮發淬礪,內而進修德業,外而建立事功,惟我聖上,春秋畹晩,榮衛頻愆,前冬瘡患,積月彌留,擧國憂遑,庸有其極,天佑宗社,翼瘳有慶,八域含生,擧切欣蹈,迺者結核牽引之候,復發於秋冬之交,卽今症形,雖不至於大段,藥院起居之批,每有一樣之敎,微臣憂慮之忱,中夜耿耿,夫調攝之道,要在於潛心省慮,而常時萬機之煩,猶不勝其酬應之勞,矧今彊域有虞,廟謨無定,中朝之歎,丙枕之憂,當復如何哉?凡人之思慮煩多,心志膠擾,不惟無益於做事,適足有妨於治疾,愚臣區區,唯願聖上頤神養心,穆然泰然,以勞制煩,以靜制勤,雖事變將至,勿以驚憂而沮之,雖拂亂或加,勿以粗暴而應之,二行缺不至貽勞於聖躬,此亦不必不爲保嗇之一助也。臣之家世,世受國恩,至于先臣,蒙被兩朝之知遇,隆恩異數,曠絶古今,臣之父子兄弟,居常感結,不知死所,如臣不肖,濫籍先蔭,致位通顯,雖其才識淺短,不足以爲需於當世,而若其忠君循國之誠,根於秉彝,當此主憂時艱之日,若以荒蕪爲嫌,嘲笑爲戒,蘊諸中而不盡其所欲言者,則是臣負殿下也。惟殿下,恕其愚而察其忱焉。批答在上,
上在慶德宮。停常參·經筵。
藥房提調座目見上啓曰,日候不調,伏未審日間,聖體調攝,若何?核處及脚部,其有差勝之勢乎?今日入診,前已定奪矣。臣等,與諸御醫入侍,詳察症候,宜當。不勝憂慮,敢來問安,竝此仰稟。答曰,知道。核處·脚部,一樣矣。
中宮殿問安。答曰,知道。
藥房再啓曰,臣等,入診退出後,與金有鉉等諸御醫,反覆商議,則皆以爲聖候十一日夜,火升失睡之後,水刺厭進,又有頭疼之候,自昨日,雖有差減之勢,和解淸熱之劑,不可不進,柴胡涼膈散,加知母·麥門冬各一錢,黃連酒炒七分,連進三貼,宜當云。此藥劑入之意,敢啓。傳曰,知道。
朴泰恒,以都摠府言啓曰,副摠管尹趾仁,義禁府坐起進去之意,敢啓。傳曰,知道。
又啓曰,掌隷院,以堂上之遞易,不得開坐,詞訟之積滯久矣。判決事兪集一,除拜之後,連上辭疏,尙不出肅,卽爲牌招察任,何如?傳曰,允。
又啓曰,監察茶時,已過屢日,事甚未安,而守令之未署經者亦多,而憲府無行公之員,除在外外,呈告人員,竝卽牌招察任,以爲署經之地,何如?傳曰,允。
金德基啓曰,明日崇政殿儒生殿講時,命官,何大臣進去乎?傳曰,左相進去。
兪命雄啓曰,左副承旨李東馣外從兄幼學金宣五身死,服制已行四日,出仕,何如?傳曰,允。
以咸鏡監司,十月令薦獻進上,限內不得封進,惶恐待罪事狀啓,傳于金德基曰,勿待罪事,回諭。
金一鏡,以兵曹言啓曰,今十月十四日周召史稱名人,自興元門入來,差備門外擊錚,極爲駭愕,令攸司囚禁治罪,同門守門將柳霆,常時不能禁斷雜人,以致闌入,亦難免其責,推考,何如?傳曰,允。
又以義禁府言啓曰,全羅道靈光充軍罪人金尙圭妻林氏呈狀內,去九月十六日,遭其舅父喪云。歸葬間,依近例給由之意,分付本道,何如?傳曰,允。
大司諫柳鳳輝,獻納梁聖揆啓曰,卽伏見儒臣疏批,有遠竄三臣放釋之命,臣等,竊惑焉。夫唆嗾鄕生,訐發私書,欲售其誣辱侵賢之計者,機械可謂巧密,情狀殆同鬼蜮,聖上處分,蓋出於深惡痛斥之意,而三臣者,身居論思之列,投進一箚,造意下語,極其謬戾,游辭幻弄,專爲救解疏儒之計,其意實出於黨私,其罪同歸於誣賢,而罪竄未幾,遽爾全釋,深恐有乖於懲惡之道,請還收遠竄罪人洪禹瑞·李澤·李喬岳放釋之命。答曰,知道。
持平徐命遇啓曰,請還收己卯文武〈科〉追復之命,其時停論臺官,竝命罷職。新除授掌令柳鳳徵,以災傷敬差官,時在忠淸左道,請斯速乘馹上來事,下諭。答曰,不允。末端事,竣事後,自當上來,勿爲下諭。
答正言尹樟疏曰,省疏具悉。爾其勿辭,從速察職。
答慶尙監司兪命弘疏曰,省疏具悉。卿其勿辭,從速察職。
答工曹參判權尙游疏曰,省疏具悉卿勿過辭,從速上來察職。
午時。上御興政堂。藥房入診引見時,都提調李頤命,副提調南致熏,假注書金重熙,記事官宋成明,記注官朴弼夢,醫官金有鉉·丁時悌·崔萬尙·權聖徵·趙慶基·吳重卨·許坫·方震夔·卞三彬·李徵夏·崔泰寧入侍。李頤命進伏曰,日氣不均,寒暖無常,調攝中聖體,若何?上曰,自數昨,火升頭疼,寢睡不安矣。頤命曰,自前上候雖未寧,不卽下敎,故診察議藥,未免後時,臣等不勝憂慮之至。上曰,大昨寢睡之不安,由於火升頭疼,而昨今則稍似至歇,故不爲下敎矣。南致熏曰,水刺所進,何如?上曰,亦厭進矣。頤命曰,脚部核處,何如?上曰,脚部,旣無所減,核處,亦一樣矣。頤命曰,自上火升頭疼,似由於外感,使諸醫診察,何如?上曰,依爲之。缺有鉉曰,頭疼之症,與昨,何如?上曰,比昨稍減矣。頤命曰,脈理本來微妙,醫雖診察,不能詳知症候,自上或有感冒之症,下敎醫官,以爲議藥之地,何如?上曰,大昨頭疼之症,亶由於火升,而元無外感之事矣。時悌入診曰,左右關寸脈,若中有熱,手足亦甚溫暖,似是感冒而然矣。萬尙入診曰,脈度,實卽數,感冒之氣,未發表而然矣。聖徵入診曰,卽今脈度之頻數,蓋由於火升,感冒之氣,則元非大段矣。慶基入診曰,自前上候未寧時,則脈度,每沈實矣。今亦與前無異,而不至大段矣。重卨入診曰,左邊肺脈,升降無常,此由於外感之不能和解而然矣。許坫入診曰,左脈則與前無異,而右邊脾肺脈,稍數矣。三彬入診曰,左右三部,皆沈而實,不無熱候矣。徵夏入診曰,脈度沈數中,又添感冒之氣,和解之劑,不可不用矣。頤命曰,諸醫皆以爲上候之未寧,由於感冒云,而第近來憂虞多端,民憂國計,一無可恃,宵旰軫慮,轉成煩惱,宜致火升而頭疼矣。上曰,予之火症,已成痼疾,或晝或夜,升降無常,非特近日爲然矣。頤命曰,玉色雖不敢直爲仰瞻,而紅色滿顔,此莫非火不降而然矣。上曰,常時火升,則每如是矣。頤命曰,使針醫診察核處,何如?上曰,依爲之。聖徵入診曰,瘡合後結核,乃是例症,而但右邊核處,比再昨稍大,若似在手結核,是可慮也。許坫入診曰,右邊核稍大,且有紅暈,而第遇寒,則核病例如是矣。泰寧入診曰,左邊則不至大段,而右邊則稍大矣。有鉉曰,閭間,亦多有如此病,固非異症,而但右邊,與舊瘡口相對,是可慮也。聖徵曰,凡核病,槪由於下焦之虛冷,責效之道,惟在受灸關元穴,而自上常有火升之症,有妨於灸治,故不敢仰請矣。今則核處久而不解,不可不受灸矣。上曰,諸醫各陳所見缺頤命曰,諸醫所見如此,不可不受灸,而受灸吉日,今日之外,二十日最吉云,今日則自上火升,不可受灸,以二十日定奪,何如?上曰,依爲之。出榻前定奪頤命曰,臣等退出,與諸醫商議,製進發散之劑,宜矣。上曰,依爲之。致熏進伏曰,御營廳敎鍊官來言,大將金錫衍,以北漢山城基址看審事出去云。往來間,使都提調兼察乎?敢稟。上曰,都提調兼察事,發牌本廳郞廳,分付可也。出榻前定奪遂退出。
工曹參判權尙游疏曰,伏以罪戾之臣,幸逭黜罰,前後榮寵,反溢涯量,兼之賤疾深苦,濱於危域,冒死自列,披瀝衷情,謂宜庶蒙天鑑,特賜鐫免,俾得以遂其分願,而及承聖批,不准所請,仍諭之以斯速上來,臣誠惶感,益增隕越。犬馬微品,叨此恩數,固當承命癉瘁,以死爲期,而素患腹漲之病,移傷於暑濕,入秋以後,十分加重,食渴之症,近又添發,精神昏瞀,氣力澌薾,臣之得此兩症,蓋已十年餘矣。間因閑居靜調之力,幸得少愈,今復陡陡,日覺漸危,亦莫非恩重報蔑鬼責孔昭之致,撫躬自悲,惟有涕淚。似此病狀,實無起身上道之勢,不得不更暴危懇,請急於天地父母之前,冀有以間察焉。抑臣尤有所瞿然於心者,頃者朝紙上,得見臺啓中一二宰臣稍持公議之說,追聞此卽指臣而發。臣之向日造朝也,元無言議相低昂之事,所謂稍持者,果何說也?況玆論啓之臺臣,臣固不識其面,而聞其言論,受病於黨習最痼,其能知公議之爲何物,有未可必,今乃欲抑揚箕弄,人之語不擇缺臣雖極罷然,誠愧夫受此軟困也。缺臣之病勢,旣難自力,情地之難安,又復如此,偃伏鄕廬,坐拒義命,敢將請譴之章,屢塵宸嚴之下,臣罪至此,尤萬萬矣。伏乞聖慈,亟命鐫削臣職,仍勘臣罪,以嚴有邦之常,以安垂死之喘,不勝幸甚。臣無任云云。
正言尹樟疏曰,伏以庸陋如臣,百無肖似,濫蒙洪造,累玷淸班,絲毫無補,罪戾徒積。不料玆者,薇院新命,又及於已試僨敗之身,臣誠驚惶踧踖,罔知攸措。在臣分義,固當感激恩私,竭蹶趨承之不暇,而臣之春間所遭,實非尋常,敢陳一疏,略暴委折,而其時儒臣洪禹瑞之疑怒轉加,不少顧藉,至以臣之內舅臣李喬岳,援以爲證,人言之危怕,胡至此哉?第正月初十日夕時,憲吏來請會禮,而內舅適來臣家,果爲目覩而歸,偶然說道於儕友之間,伊時實狀,不過如斯,而禹瑞,惟事務勝,以舅甥質言,欲爲箝制之計,臣舅旣已陳疏,卞破無餘,則臣之前疏所謂將會未會者,此也。伏想聖明,恐未已洞燭,而惟其欺弊之敎,至今思之,寢驚夢愕,直欲鑽地以入,而不可得也。且伏見前修撰李廷濟之疏,則追提此事,費辭論列,而拈出臣舅疏中一夕字,至謂之沒實糢糊,勒加非斥,指意深緊,臣實訝惑,莫知其由也。臣舅之被人侵詆,旣由臣身,則臣之情地,尤萬萬臲卼,在臣之道,惟當杜門屛跡,自省愆尤而已,豈敢復玷臺地,揚揚出入於榮次乎?玆敢不避煩猥,仰籲於天地父母之前。伏乞聖慈,亟命鐫削臣職名,以安微分,不勝萬幸。臣無任云云。
慶尙監司兪命弘上疏。大槪,臣於日昨憲臣之啓及鎭海縣監洪好人之爰辭,有不可晏然者,懇乞鐫遞臣職,以謝臺議,以安微分事。原疏缺
上在慶德宮。停常參·經筵。
下直,三陟府使李聖肇,平昌郡守李命熙。
藥房提調座目見上啓曰,伏未審夜來,聖體調攝,若何?昨入湯劑,其已進服,頭疼水刺厭進等症,益有差勝之效,而核處及脚部牽引,亦有減歇之勢乎?臣等終宵憂慮,敢來問安。答曰,知道。湯劑進御,頭疼差勝,水刺厭進一樣,核處·脚部,別無加減矣。中宮殿問安。答曰,知道。大殿,政院·玉堂問安。答曰,知道。世子宮·嬪宮問安。答曰,知道。
李東馣啓曰,備邊司郞廳來言,今日賓廳坐起日次,而殿講相値,不得來會云矣。敢啓。傳曰,知道。
又以都摠府言啓曰,今日入直軍士,當爲中日習射,而儒生殿講相値,不得爲之之意,敢啓。傳曰,知道。
備忘記,幼學田時雨·黃允垕·申以規,竝直赴會試之次,進士金弘迪,幼學盧三邦,各給一分。
李東馣,以備邊司言啓曰,頃日筵中,平安監司權,此時不可輕遞,特降別諭事陳達,則以不必力辭,各別分付,使之行公事下敎矣。成命之下,政院,似當卽爲下諭,而今聞政院,尙不擧行,其在事體,殊涉未安,當該承旨推考,使之擧行,何如?傳曰,允。
以同副承旨金一鏡上疏,傳于李東馣曰,遞差傳旨捧入。
李東馣啓曰,卽者同副承旨金一鏡遞差,廳中,只有臣東馣,無伴直之員,右副承旨朴泰恒,卽爲牌招,入直,何如?傳曰,允。
以平安監司權辭職上疏,傳于朴泰恒曰,還爲下送。
李東馣,以義禁府言啓曰,全羅道災邑定配罪人等移配事,覆啓蒙允矣。依例發遣羅將,仍令押送配所,何如?傳曰,允。
假注書李廷弼啓曰,臣承命馳往于忠淸道尼山縣酉峯村判中樞府事尹拯所住處,傳宣聖旨,則以爲臣以寵爲罪,長抱兢惶,病與時添,朝暮待死,不意近侍又臨,傳諭聖旨,以邊虞孔劇,不可退伏田園,須速就途爲敎,不勝驚惶震越之至。臣於昨者,伏聞道路所傳,北來消息,憂虞叵測,恬嬉日久,渙散又甚,猝有事變,應之誠難,竊想九重宵旰之慮,有不可言。臣雖在蟄伏垂死之中,豈無爲國家危懼閔慮之心?況今聖敎特下,諭以休戚之大義,臣以草莽賤分,雖不敢當大臣之名,而螻蟻微忱,亦知不敢苟爲懷便偸安之計矣。顧此懍懍殘喘,只有喉下一縷之未絶耳。筋力精神,更無餘地,安有一分生人之事哉?當此主憂之日,致身無路,有臣如此,將焉用之?瞻望雲天,但切悲悼,惟願亟命勘臣罪律,以嚴分義而已。無任伏地戰灼之至云矣。敢啓。傳曰,知道。
持平徐命遇啓曰,請還收己卯文科追復之命,停論臺官竝罷職事。答曰,勿煩。
兵曹判書閔鎭厚啓曰,臣承命往見洪福及北漢,今日還歸,得見訓鍊大將李基夏書啓,則旣已槪其形勢,別無可贅,前頭入對時,謹當悉陳淺見矣。敢啓。傳曰,知道。
左議政徐宗泰箚子。大槪,敢陳迷見,仰冀睿察,仍請不職之罪,亟賜斥免事。入啓。答曰,省箚具悉卿懇。噫,臨危守城,國之大計,而存亡判焉,其不可不審也,明矣。都城周遭,旣其闊大,國初築斯,非爲禦敵,故本不堅牢,欲修之則必不可成,欲守之則必有可虞,予之意思,本自如此,非猝定於今日也。箚末所陳,予當留意,卿其安心勿辭,以副至望。仍傳曰,遣史官傳諭。
同知梁益命等上疏。入啓。答曰,省疏具悉。近以都城事,相繼陳疏,而纔於大臣箚批,明示予意矣。原疏在下
同副承旨金一鏡疏曰,伏以臣於廟堂請推之擧,竊有所駭惑者,玆不得不略暴其委折焉。頃日筵席,臣亦入侍,大臣,雖以別諭於權之意仰陳,而上敎,只曰各別分付,使之行公可也,則此因廟堂據傳敎發關分付之事,故及夫擧條啓下之日,卽招備郞黃溥,書名受去矣。厥後院中,有私書往復於西伯者,知關文之尙今寥寥,極以爲怪。昨者自本院,招致備生吏,詰責其不卽稟知而擧行,汔于稽滯之失矣。今反歸罪於本院,此由於下吏輩,欲掩其慢,飾辭欺謾之致,臣誠駭痛。夫藩臣,以情勢爲辭,而聖敎分付行公,則在政院之道,惟當以擧條,出於邸報,兼復申飭備局而已。不但今番一事,在前藩臣·帥臣·重臣·侍從之在外者,或因大臣·筵臣之陳白,榻前下敎,使赴任行公與上來察職者,亦復何限,而不過自政院申飭於各該掌而止耳。獨於權,當有何等不常有之事,而抑將別搆措語,如敦諭大臣者爲哉?臣實昏昧,不曾省得如許事體也。缺數行罰雖問備,以此情罪,決不可仍冒於職次。伏乞聖明,亟命鐫削臣職名,仍治臣不職之罪,以礪臣工,不勝萬幸云云。
左議政徐宗泰箚曰,伏以近日自有北咨以來,都下誤認以爲若有海寇之警,則朝家將棄都城而移蹕,閭巷士民,不特以外寇爲懼,而以岐路難保爲慮,遑遑靡定,殆至荷擔。蓋民志,本自不固而易驚,今則其所騷騷,勢應爾也,而至於棄都城,則朝家,未嘗有此意計,在廷群議,亦未嘗以此爲言,臣於近日,竊不勝憂駭也。頃日大臣·諸宰之入對也,始見來咨,深憂無形之寇,造陳宜飭海防兵備之言,上下之間,雖言及江都·南漢,而未有聞警移避之語,自上語次間,以都城難守爲敎。且於重臣李光迪疏批,有都城事非所更議之敎,此則昨年已定之算也。伏想天語,指他日或値寇賊如壬丙之時而言也,非謂當今海寇之憂,而京城不如守也。原任大臣洪福宜築之語,適出於伊日,其言以爲,若委楊牧,數年間隨便營築,而先移邑治爲好云,此豈爲海寇移避之意耶?因重宰,以只委本州,幾年可成。大計若定,則宜委諸軍門爲言,遂以將臣,往審定奪矣。方憂警急,而審察駐蹕城基,此豈近於事理?識者宜知其非出於目前之計,而其事適會民憂增疑,此則擧措未免失於周審矣。所謂海寇,未知其情勢如何,而雖或有警,豈遽至於侵軼內地,況都城乎?臣之所深憂,則尤在我邦域之內也。昨伏見行副提學趙泰老之疏,有云邊報始至,聖上筵問大臣·諸宰,廟堂籌畫,不過曰都城不可守,洪福宜急築,臣未知此語從何而發,宰臣過憂如此,民庶之胥動,武臣之倡疏,何足異哉?近聞騷屑流布,遠外益深,嘵吪百端,勢如火燎波漫,不可救止,鎭定之策,誠不容緩,而莫知所出,聖上,今以雖有海寇,國家斷無輕棄都城之計之意,出於聖敎,明賜曉諭,則中外民心,庶可少解其愚惑,伏乞深留睿念。趙泰老疏中,以堅定聖志爲請,此則誠切至之言。自古雖當事變,君心必先堅定,無或驚憂自沮,然後萬事可以建立矣。臣於日昨,敢以朝家氣義,必當安閑,而守備自强之策,不可不悉心經畫陳達,此誠區區之望也。伏乞聖上,毅然凝固,益勤警礪,而簡思慮,加飮膳,愼毖於保衛聖躬之節,而凡於邊備時,有經度於聖慮者,卽降指揮,俾得奉行,博訪群策,毋失其緩急之宜,臣昏蒙茫然,不能措畫一謨,失職之罪極矣。缺亟賜斥免,實合國體,臣伏不勝悚懍祈懇之至。取進止。
同知梁益命等疏曰,伏以臣等,俱以介胄賤士,以弓馬爲業,未曉缺詩書,且昧兵家之鞱略,何敢妄論國家大計,而顧忠之志,出於天性,憂國之誠,無間文武,則當此邊憂孔殷之日,何敢終默不言,不效一得之愚乎?彼中情形,姑未知緩急之如何,而在我備豫之道,固不可少緩矣。今之議者,或以爲脫有警急,則備禦之策,莫要於山城,或以爲仍守都城,可保無虞,甲是乙非,論議岐貳,尙無歸一之期,儻於一朝,猝有警急,則必未免蒼黃狼狽之患,不如不宿講而完定也明矣。臣等愚意,則以爲山城甚便,而都城實合防守,其利害之易見,不啻宵壤。何者?夫靖亂之策,莫先於固結人心,鎭定不動,而一出都城,則擧國驚駭,邦本先搖,其利害之易見者一也。制賊之道,莫如申明號令,整頓紀綱,而一移山城,則大紀解弛,其利害之易見者二也。壬辰龍灣之行幸,蓋出於欲佑上國,丙丁南漢之移蹕,亦由於勢出不已,而猶且扈不成行,伍不成列,慷慨之士,至今傳說而憤激,則況當人心益偸,世道日下之時,其能同仇同保,而望其效死跋涉也耶?其利害之易見者三也。南漢,自是天險,且設大尹之保障,江都,素稱湯池,又有留守之鎭撫,而昔在丙丁,累萬卒伍,避亂人民,率皆草處露宿,櫛風沐雨,而多有凍死者,況彼北漢·洪福,雖得及期粗完,其能免風雨霜雪之交逼乎?其利害之易見者四也。或者以爲,都城處於平地,周遭闊大,決難防守云,此言大不然。自曲城東北,至東大門,自南小門西南,至上山臺,皆是絶險之地,本不下於洪福·南漢,雖以老弱婦女,爲疑兵而禦之,必無他憂,而自上山臺,至新門,自東大門,至水口門,只此兩處,地勢平夷,折長補短,不過五六里之地,此則以五軍門軍兵,可以捍禦,而況五部之民,亦可爲守堞之卒,何患周遭之闊大乎?其利害之易見者五也。或者以爲,滿城居民,必皆分料,然後可以守城,而以有限之穀,決難支給云,此言尤爲不然。諸宮家及平時受祿之人,及上下富足之民,其數亦多,此則雖在國城中,足過數年,而其餘貧窶之民,若預知守城之擧,則亦皆有周旋備糧之道,何必盡爲給料耶?其他遠方動王之民,及尤甚貧乏之類,則不可不給料,而江倉儲旣皆盡輸城中,城內外衙門各倉庫儲蓄,其數不饒,比諸南漢·江都,豐嗇自別,則設有分料之擧,何患其不足?其利害之易見者六也。且大駕一出都城之後,則城中缺父母妻子,必不及盡入山城,勢將各爲避難奔竄缺兄弟妻子,各自離散,不知其死所,則扈駕軍卒,其能安意固志,欲出死力,以嬰城乎?若守都城,則軍民室家,完聚如常,不待抗節致忠之士,而雖使全軀保妻子之輩當之,必皆同心一力,終始堅守矣。其利害之易見者七也。且大駕一出城門,則不但都下士女盡皆顚倒奔波,魚駭鳥竄,八路軍民,得聞都城之失守,皆懷無復可望之意,莫不逡巡遁逃,更無勤王之望,此莫非朝廷之所使者然,其利害之易見者八也。且山城,自是客地,軍中朝夕之供,必多涼薄,而亦必有失時餓乏之患,羸殘軍卒,其何能賈勇,而以逸待勞乎?若守都城,則各其家屬,以簟食壺漿,迭相來餉,無異平日,或有疾病之患,亦自有相替調養之道,何憂兵力之羸瘁,民心之潰散乎?其利害之易見者九也。且北漢·洪福之登時峯羸,決難可諧,而南漢·江都,縱云天塹,丁丑甲津之飛渡,城下之深恥,有不忍言者,一國臣民,痛骨至今,前車旣覆,後車可戒,其利害之易見者十也。噫,都城則有十利,山城則有十害,不待智者,可見其取捨,而況都城,比之若心腹,山城,比之若肢末也。肢末傷則猶有可生之道,而心腹傷則能保其生者,萬無其理,臣等所謂利害霄壤云者,豈不昭然明甚耶?伏乞聖明,深加淵衷,且詢廟堂,如是臣等之言,不以爲迂,則及期播告于都城上下民人,使之預爲措置凡事,且戒各城門及各處津渡,先期出避之類,一切防禁,嚴立科條,俾無疎虞之弊,不勝幸甚。或者又以爲,三門外鞍峴·藥店諸峯,壓近且高,賊若先據其峯,多設大砲,則防守實難云,此言不無所見,而抑有一道焉。上項諸峯,外削內挹,有若天設,儻於此際,加築外城於其上,逶迤抵上山臺之類,則防守處,雖似稍闊於前,而其長,比元城,不過千餘步之加遠,三門外居民,亦可以安堵守堞,外城絶險,蔽遮元城之平夷,而局勢益加鞏固,何憂周遮之闊大乎?城中居民,五萬餘戶,城外居民,亦且三萬餘戶,外方扈從之類,必不知其幾萬,城非闊大,則又何能盡容乎?漢昭烈之七百里連營,可謂失計,而我國內外城,合而計之,不過爲三十餘里之地,平夷處,只是五六里之遠,則形雖闊大,實則狹窄,寧可以此爲虞耶?丁丑,雖有城池修築之禁,今有申飭防守之密諭,則乘此機會,趁築外城,斷不可已也,伏惟聖明,特加詳諒而聽施焉。缺數行使成相制相望之勢,則尤豈不爲守都城之一大助耶?然而缺功自省,而得人死力,洪福·北漢之新築,則功自倍,而未必勝此,然則堅守都城,第一策也。新築北漢·洪福,第二策也。何必捨此功自省第一之策,而取彼功自倍第二之策乎?噫,運籌規畫,固在於廟堂,而至於效力奔走,責在臣等,臣等,雖甚愚蠢,一聞此疏擧,不約而會者,二百餘人矣。萬口一談,皆願奉吾君守此城,效死而勿去,人心所同,亦可見矣。大抵人情,莫不畏死而樂生,一有緩急,冒白刃赴湯火,臣等當爲之先,則其所自謀,亦豈不審乎哉?臣等伏聞,孟子有言曰,天時不如地利,地利不如人和,伏望殿下,以人和爲先焉。況都城地利,未必不如諸山城者乎?臣等,請更以我朝前事證之,壬辰之亂,倭幸不出平壤於天兵未到之前,故國得以不亡,若使倭,更逼龍灣,大駕到遼,則天朝之援,亦將何倚何仗,而收其克復之功哉?丙子之亂,倉卒易路,南漢·江都,截而爲二,孤城雖甚危急,不有甲津之敗,則亦豈卒出於城下之盟哉?此皆不果決守都城,蒼黃去邠,事機人心,莫可收拾,終至於幾亡而幸存,則九折臂而爲良醫,豈非今日之可鑑也哉?若以臣等之言,爲不可信,伏望聖明,親降玉音,廣詢於耆老軍卒滿城居民,以守都城便否曰,願守者立,否者坐,則臣等決知其無坐者,而上以爲宗廟社稷,下以爲父母妻子而勞力焉,然則人旣和矣,天之時,地之利,非所可論,而尙何患吾盜之不止乎?堅守都城,實今日第一策,而至若南漢·江都·喬桐·所江·永宗·白翎等處,皆是要害之地,則預講籌謨,使成掎角,亦不容少緩也。伏願聖明,特降飭勉之明旨,責以攻守之方略,蓄銳伺發,以爲都城之聲援焉。嗚呼,今日規劃,一有警急,則欲保一片山谿之險,以托宗廟神人之重,縱使堅守,亦復幾日,此則無論都城·山城,一縱賊而置之城下,則其爲危急一也。所可恃者,外援而已。然而自今邊圉之疎闊,軍制之岐亂,罔有其極,號令多門,掣肘萬端,臨渴掘井,徒貽其擾,可勝歎哉?可勝惜哉?我國良役,最難支堪,故稍有形勢者,盡冒於校生·軍官·雜色保人之歇役,諸道束伍,徒擁虛簿,率皆貧賤老弱,全不成樣,以此禦賊,以此勤王,萬無一望,寧不寒心?終不能大段變通,一切釐正數行缺兩軍門,取其中擇其非公私賤無身役,而壯健好身手者,缺以充諸道上番於兩軍門者之代,則出征遠役,京軍,固不及於鄕兵,登堞守埤,鄕兵,未必勝於京軍,而以京軍門標下軍兵觀之,長年立役,鍊習自倍,非若三四年上番之鄕軍,此皆置於輦轂之下,無往來道路之弊,有團束閑逋之利,而其兩軍門上番鄕軍散在諸道者,合爲七萬人,此皆已經累次操習,非若束伍之比矣。使各道監·兵使,就其各道而合計之,則一道各得已鍊之精兵萬餘人,使之春秋操鍊,分屬營門,以爲統領赴急之事,則朝家不必更爲簽丁繹騷,而坐得精兵六七萬人矣,豈不內外兩便哉?然而諸道兩軍門米布,則自當初兩軍門。以下缺
上在慶德宮。停常參·經筵。
夜三更,月暈。
藥房提調座目見上啓曰,伏未審夜來,聖體調攝,若何?頭疼水刺厭進等症,其已快減,而核處·脚部,亦有差勝之勢乎?前入湯劑,當盡於今日,臣等與諸御醫入診,詳察症候,議定繼進與否,宜當。不勝憂慮,敢來問安,竝此仰稟。答曰,知道。頭疼快減,水刺之進差勝,核處·脚部一樣矣。
中宮殿問安。答曰,知道。大殿·中宮殿·世子宮·嬪宮,政院·玉堂問安。答曰,知道。
李東馣,以都摠府言啓曰,副摠管尹趾仁,備邊司坐起進去之意,敢啓。傳曰,知道。
又以備邊司言啓曰,因玉堂箚子,憲臣上疏,人才別薦事,旣已稟定矣。自前別薦時,薦目各有條項,而今則務從簡約,姑以有計慮有幹略有膽勇爲目,而薦主則時任·原任大臣·左右參贊·六卿·判尹·備局堂上·三司長官·兩都留守·曾經將任·摠戎使·統制使·統御使·諸道監司·兵使,各薦二人,而聞見不逮,則只薦一人,外則必以該道人才薦進,而京則三十日,外則近道四十日,遠道五十日,定限薦聞,待其畢到後,自廟堂商確,以爲調用之地,何如?傳曰,允。
朴泰恒,以備邊司言啓曰,漢城府左尹李晩成,全羅道巡使啓下矣。斯速乘馹上來事,令政院下諭,何如?傳曰,允。
又以兵曹言啓曰,僉知中樞府事金英震,除授已至三朔,而身在鄕家,老病不得上來肅謝云,今姑改差,何如?傳曰,允。
又以兵曹言啓曰,今十月十六日,忠翊衛安泰輝稱名人,自開陽門入來,差備門外擊錚,極爲駭愕,令攸司囚禁治罪,同門守門將崔巑,常時不能禁斷雜人,以致闌入,亦難免其責,推考,何如?傳曰,允。
假注書洪書啓,臣承命馳往于驪州睡村行判中樞府事李畬所住處,傳宣聖批,則以爲臣名在舊大臣之列,聖上以邊憂召臣,臣亦豈不知暫時遲回,爲人臣難貰之罪哉?日者陳疏,誠出於萬不獲已,臣方席藁悚伏,祗俟嚴誅,伏奉聖批,威罰不加,恩諭溫諄,以臣引咎爲過,令臣安心,作速就途,臣於牀簀垂盡中,伏讀綸音,感激惶懼,涕淚縱橫,莫知措躬之所也。噫,人臣一負背公黨私之罪,則理宜明示典刑,以爲事君不忠者之戒,臣之倖逭誅殛,其在聖朝,失刑已大矣。今又混加收召,有若微眚薄過,事過可以甄復者然,此雖在平日,尙恐無以勵一世而成庶績,況當憂虞之會乎?臣疏所謂有關於國家大體者,誠以此也。臣非敢當進不進,故爲盤桓,以負聖上同休戚之敎,伏惟日月照臨,寧不下燭其本情哉?臣病勢方劇,昏昏欲絶,稍俟心神少醒,擬更以文字仰陳,而申諭之下,終不趨承,伏地震越,萬戮是甘云矣。敢啓。傳曰,知道。
金德基啓曰,吏曹郞廳來言,承旨有闕,政事,何以爲之?取稟。傳曰,明日爲之。
午時。上御興政堂。藥房入診引見時,都提調李頤命,提調閔鎭厚,副提調南致熏,假注書金重熙,記事官宋成明,記注官朴弼夢,醫官金有鉉·柳瑺·丁時悌·崔萬尙·權聖徵·鄭斗俊·吳重卨·許坫·方震夔·李震成·玄孝綱入侍。頤命進伏曰,日氣陰冷,夜來寢睡之節,若何?上曰,寢睡安穩矣。頤命曰,核處亦有加減乎?上曰,一樣無減矣。鎭厚曰,水刺已爲復常乎?與昨日差勝乎?上曰,雖不如常時,而比昨日稍勝矣。頤命曰,使諸醫診察,何如?上曰,依爲之。諸醫次次入診後,有鉉曰,左關脈雖數,而他經脈則平順,熱候已減而然矣。瑺曰,左關脈則雖似稍數,而他脈則安穩矣。時悌曰,脈度頗數,熱候尙存矣。萬尙曰,再昨入診時,脈度不均矣,今則極爲沈靜矣。斗俊曰,小臣今始入診,脈度雖不詳知,而今則雖數,不至大段矣。聖徵曰,缺三部極爲調和矣。重卨曰,諸般病,皆出於寸脈之不調,而今則寸脈極爲平和矣。許坫曰,上下三部脈度,雖曰調和,而脾肺脈則不足矣。震夔曰,右邊脾肺沈微,許坫不足之言,是矣。震成曰,經脈雖調,而脾肺脈則尙有熱候矣。頤命曰,他脈雖曰調和,脾肺脈不足云,前入湯藥,更爲進御乎?抑別議他藥乎?有鉉曰,自上頭疼,由於火升,而今則已進三貼,熱候頗減,湯劑自明日姑停,宜矣。瑺曰,頭疼水刺厭進等症已減,則不必更進苦口之藥矣。時悌曰,凡用藥之道,出於不得已,而聖候旣已差減,多進冷劑,恐有所妨,姑停宜矣。頤命曰,諸醫之言如此,湯劑姑停,稍俟五六日,更議繼進之藥,似合於愼重之道矣。上曰,依爲之。頤命曰,使針醫診察核處,何如?上曰,依爲之。聖徵入診曰,核處比大昨,姑無加減矣。萬尙入診曰,雖無加減,頗似柔軟矣。孝綱入診曰,核氣不硜而柔軟,似有發散之漸矣。震成曰,核處無凝結之患,而有消散之漸,不足爲憂矣。頤命曰,大凡核病,由於下部之虛冷云,必取溫暖,勿有觸寒之患,何如?上曰,唯。頤命曰,受灸日子,前已定奪,而湯劑今方進御,觀五六日爲之,何如?上曰,依爲之。頤命曰,臣伏見副提學趙泰老疏本,則以捨都城築山城,大加非斥,蓋頃日筵中,洪福之請築,臣實發端,咎責之來,臣固難免,而且近來都民之繹騷,亦由於山城之請築云,臣心之難安,到此益深矣。臣本以萬萬無似,徒蒙聖恩,致位大臣,旣不能贊國家大計,反致繹騷之患,臣罪萬殞難贖,伏願早賜斥退,不勝幸甚。上曰,頃日引見時,卿之本意,予所詳知,外人誤聞,不足爲怪,安心行公可矣。頤命曰,昨日問安時,臣適與左議政徐宗泰同坐,聞其箚陳之意,則以爲都城根本之地,雖有邊報,不宜遽示棄去之意,爲辭云矣。及降批旨,異於箚辭,宗泰之箚,辭不達意而然歟?抑聖上,不能深究本意而然耶?上曰,箚意予亦知缺以爲値丙丁之亂,則都城決不可守,故大臣箚,明言其難守之勢而已,元無因北報棄都城之意也。頤命曰,宗泰則非不知聖意之所在,而今此箚陳,蓋欲鎭定人心之繹騷,憂國大臣之意如此,其箚批,特爲還入,以不因北報,輕棄都城之意,添入以降,何如?致熏曰,近來都人,謂聖上,因北咨之來,有先棄都城之意,以請守都城,逐日投疏,不勝其紛紜,固多退却不捧,而第人心波蕩,不可無收拾之道,故大臣所達如是矣。上曰,此則不然。因無形之寇,棄根本之地,元無是理,而第事變莫測,脫有緩急,都城決非死守之地,而近來武士等,不揣形勢,皆以臨亂死守,陳疏力請,故前後疏批,皆以必不可守之意爲答矣。若以守都城下批,則都人必以予爲終守都城,而無他適之意矣。若然則必有拘礙之事矣。頤命曰,壬辰亂時,天將來見都城,以爲必守之地,故相臣李廷龜,亦以守都城之意,有所箚陳,則守都城之言,非今日創出矣。上曰,凡守城之具,必廣置墩臺,多築曲城,深穿垓子,然後可以禦賊,而至於都城,本無是具,若欲措置,則物力不逮,實不可以期日成也。若欲隨毁隨補,爲久遠之計,則此正俗所謂種松求蔭,非但完築無日,必不堅固,若遇倉卒之變,則豈有全保之理乎?且都城本爲定鼎之所,而元非禦寇之地,故石築不固,殆同累果,一受大砲,則瓦解之患,勢所必至,陷沒之禍,豈待賊騎之近城乎?至於南漢,雖曰孤絶,當丙·丁之亂,尙待勤王之師,都城則外兵未集,而城堞先破,實無一分可守之勢矣。鎭厚曰,都城旣曰,闊大難守,江都濱海,又非避水賊之處,南漢孤絶,謂非萬全之地云,此臣所以日夜憂慮,而不知計之所出也。上曰,洪福·北漢兩處,今旣往審,其形勢,何如?鎭厚曰,臣承命往見,今始入來,而第臣亦於趙泰老之疏,不敢晏然。且兩將臣先審,而亦不入侍,待後日入侍,與兩將臣,一時仰達,何如?上曰,卿無所嫌,爲先陳達可也。鎭厚曰,臣先審洪福,則四面皆是肉山,而元無險阻之勢,三路通于大野,而又無遮蔽之峯,賊若結陣於此,則三路皆塞,防守實難,一路自山谷間,通于坡州之境,而若有北憂,則此路亦塞,孤危之勢,甚於南漢。且水道旣艱,柴路亦難,雖欲久守,其勢末由。尺量基址,則大築三十里,小築二十里餘,而四山皆土,片石難得,營築之難,必倍他處,以今日人力,雖經營數十年,了無完役之期矣。臣意則以爲於此,若築一小城,以爲邑治之所則可矣。國家大計,則決不可付之於此矣。至於北漢,則其險阻之形,峻極之狀,實是天下之絶險,而臨急時,最得力處也。舊基猶存,亂石滿山,築城難易,固非可議,而周遭至於三十里之大,營宮室造公廨外,駕巖鑿石,可容數萬餘戶,使都人皆入,實無狹隘之患矣。水口門,雖低平,而洞壑深邃,峯巒錯亂,人不能比肩而行,若於此,少加防守,則賊雖有堅甲利兵,必不敢仰視一步地矣。議者以水泉不足爲憂,而城中井水甚多,若用浚渫之力,則水不可勝用,而且樹木滿山,柴道甚便,實無柴水不足之憂矣。或以築城時,斲傷都城來脈,可慮云。臣雖不知堪輿之術,地家亦有築石補缺之法,以石築城,奚異補缺?此不足慮也。且山城距北靑門,不過十餘里許,而山路稍險,小加修治,則雖當蒼卒之時,自上可以步輦行矣,比之南漢之阻津,豈不便好乎?第都民則雖多,出可容接,而若聖上移蹕之後,江郊居人,一竝同入,則必有難容之勢,是可慮也。而臣來路見文殊洞,則中開長谷,可容數萬餘人,而兩石峯相對於洞口,於此築城爲門,則可以爲一時避兵之所矣。臣之愚慮,雖不敢自信,而旣有所見,敢此仰達,更令大臣往審後,議處,何如?上曰,姑待後日大臣之入侍,議處可也。遂退出。
上在慶德宮。停常參·經筵。
夜三更,月入東井星。四更五更,有霧氣。
下直,積城縣監元萬敵。
藥房提調座目見上啓曰,伏未審夜來,聖體調攝,若何?水刺之進益勝,而核處·脚部,其有差減之勢乎?臣等不勝憂慮,敢來問安。答曰,知道。水刺之進益勝,核處·脚部一樣矣。勿爲逐日問安。中宮殿問安。答曰,知道。大殿,政院·玉堂問安。答曰,知道。勿爲問安。中宮殿·世子宮·嬪宮問安。答曰,知道。
李東馣啓曰,大司憲權尙夏,執義權忭,掌令柳鳳徵在外,掌令洪泳,持平徐命遇呈辭,今日以監察茶時之意,敢啓。傳曰,知道。
金德基,以都摠府言啓曰,副摠管尹趾仁,義禁府坐起進去之意,敢啓。傳曰,知道。
李東馣啓曰,今日爲政事命下,而卽者吏曹郞廳來言,行判書崔錫恒,參議李濟,皆以病不來,參判尹德駿受由在外,不得開政云。判書崔錫恒,參議李濟,竝卽牌招開政,何如?傳曰,允。
有政。吏批,判書崔錫恒進,參判尹德駿受由,參議李濟進,都承旨南致熏進。
兵批,行判書閔鎭厚進,參判金演病,參議韓配夏病,參知李肇進,右副承旨李東馣進。
吏批啓曰,成均館司藝權頀,除授後過限未肅拜,依受敎改差,何如?傳曰,允。
承旨李敏英,同義禁金演,平山府使金俶,靑丹察訪丁福謙,漢城庶尹黃爾章,弼善韓永祚爲之,副摠管黃欽,同知朴權,內禁將金洙,文兼金栽,部將鄭之僑·南五錫,僉知徐來益,知事李光迪·李後絳,咸興監牧官鄭自東,護軍金一鏡,副司果洪尙賓爲之。
工曹判書金錫衍啓曰,臣承命出往,審見洪福·北漢兩處,今日還歸。當於後日登對時,備陳淺見矣。敢啓。傳曰,知道。
吏曹判書崔錫恒上疏。大槪,敢陳淺見,冀蒙財幸事。入啓。答曰,省疏具悉。卿之疏論,儘有意見矣。其中可以議處事,令廟堂稟處。原疏在下
行吏曹判書崔錫恒疏曰,伏以臣於日昨,猥隨公卿之後,得與詢問之列,伏承下敎,以邊圉儆守之無備,深加慨恨,至以丙丁之事爲戒。臣於此,有以見聖算深遠,出尋常萬萬。謀國備患之圖,豈有以加於此者哉?臣於前席,欽聳感歎,不無區區對揚之忱,而諸臣迭奏,談論紛然,以臣拙訥之言,不敢參錯於其間,殿坐移晷,日色且暮,胸中所蘊,未得仰陳,退而耿耿,懷不自已,玆敢略陳膚淺之見,以備財幸焉。今此邊報,憂在海寇,而其巢窟之遠近,地方之廣狹,人衆之多寡,皆未能的知,來頭事端,有難質言,而古人有言,儆戒無虞,又曰,有備無患。防邊弭難之策,有不容少緩,而設令早晩有萬一之慮,風帆浪舶,出沒於島嶼之間,則以易驚動之民心,必至洶駭靡定,以不素定之國計,必至劻勷失措,土崩波蕩之形,可坐而策也。然,物有本末,事有緩急,謀事應變之道,宜審本末緩急之所在,然後凡百措置,方有着手處矣。今之議者,或以爲都城可守,或以爲北漢可保,或以爲洪福可築。毋論得失之如何,要皆爲國深慮,皆有意見,抑臣淺慮,有異於此。臣伏聞諸侯有道,守在四境。缺數行又如我東三國鼎峙之時,各有關隘,以備外寇。高句麗,以安市·鴨綠爲固,百濟,以炭峴·白馬爲阻,新羅,以竹·鳥兩嶺爲重,設關屯兵,以備不虞,未聞有敵兵傅都,倉黃奔避者也。假使邊報,非虛警,此與壬丙已事,情形懸殊。蓋壬辰之亂,倭酋陰蓄射天之計,以百萬精兵,肆毒於我,丙子之變,彼有覬覦中原之志,而慮我之議其後,以大兵力,威定而歸,其不得據守都城,理勢然也。今夫所謂海寇,特一海島間嘯聚之類耳。旣無壤地逼近之虞,又無積怨深怒之事,此不過侵犯邊鄙,搶掠財貨而已。豈有孤軍,數千里越海,直至都下之慮乎?爲今之計,莫如急先致力於沿海邑鎭,修繕城池,整頓器械,又加意於津梁關隘之處,預設守備,以爲控制之圖,使不得恣意長驅,任其侵軼,安有堂堂千乘之國,畏避無形象之小醜,先講守城之策,預議依歸之所乎?此不可使聞於隣國也。且夫都城城守之論,固已輕發,而凡於諸臣章奏之批,輒示闊大難守之意,北漢·洪福之議,遽發於此際,臣固知聖意,泛論難易之大體,非爲近來邊虞而發,兩處看審之擧,亦非出於目前移蹕之計,而彼都下士民,不知聖敎之本旨,未詳廟議之所在,妄相忖度,謂棄都城,先自驚疑,莫可底定,臣愚以爲殿下於此,正宜穆然端拱,毅然持重,都城便否,巖阻保守之論,更勿提起,飭礪臣隣,專意海防,添兵增備,相機防遏,使腹心凝固,邊疆增重,則衆情有恃,自爾安定,今日修攘之方,恐無以易此也。然而此則只論經國禦敵之大致,鎭定人心之急務,而若其設施之方,抑有一焉。我國水戰,本非長技,至於兩西,尤有甚焉。所置戰船,皆以退船改造,故朽腐無用,在在皆然,加以水軍,多在山郡,收其番布,給代雇立,脫有急報,將何所恃?臣之愚意,沿海郡縣之有邑城者,使之修其頹圮,增設砲樓,其處地要衝而無城者,亦令方便設築,倉穀之在外者,輸入城內,俾爲淸野入保之規,又審賊船來泊之所,岸勢高敞,便於瞭望處,設置墩臺,架以大砲,又以錚鼓,各相報警,練習卒伍,堅守信地,示以必守之形,則賊雖來犯,似不敢肆意登陸缺數行如馬之海賊,曷若憑城守堞,以逸待勞,以我所長,攻彼所短,則其得失利鈍之所在,不難知也。今於巡撫之行,着令審察便宜,隨加指授,稟議廟堂,量給財力,以爲漸次就緖之地,恐合事宜,而惟是軍政之疎虞,其來已久,百爾思量,實無善處之方,而第念海邊島嶼,雖大小不一,其數頗多,而島中居民,皆以漁採爲業,慣習波濤,善於操舟,不比陸軍之生疎不閑,宜令各邑各鎭,毋論公私賤,有役無役,就加團束,稍知行伍,俾受節制,而必須寬其征役,毋失其歡心,可無繹騷怨苦之患。其田租身役,一倂蠲減,雖係諸宮家各衙門屯民,一體團束,無得文移往復,憑藉圖免,則庶可爲有用之兵,而得力於緩急矣。且夫漁箭鹽盆,其利不貲,而諸宮家各衙門所占者居多,平時漁戶之失利,已乖澤梁無禁之義,而鎭堡之凋弊,居民之流散,職由於此。邊虞孔棘之日,尤豈可拘守宴安之常規,不思通變之良圖哉?如兩西·兩湖緊要處,竝許出給,以業島民,此特宮家衙門失其錐刀之利,而其有補於沿海軍卒,則恐不淺鮮也。且臣伏念,當此邊境有虞,遠近騷屑之日,凡係擾民興怨之政,不可輕議,而頃緣臺啓,有額外校生汰定軍役之擧,其驚擾煽動,勢所必至。近聞鄕曲校儒輩,怨聲騷然,殆難收拾,至於營門成冊往來之際,百般謀避,期於脫漏,奸吏夤緣,賂遺紛紜。八路州縣,名在校籍者,其麗不億,而群情一動,鎭安無期。若依釐正之式,額外校生,使各其本邑,依前考講,其中落講者,則隨捧罰布,以補軍布之闕,而第其節目中,定以二疋,無異軍役,恐涉太重。今若減定一疋,則公家收布之益不少,而渠輩亦不敢怨歎。一倂汰定之擧,卽速停止,以爲鎭衆心熄奸弊之地,允合事宜,恐不可已。伏願聖明,留神採施焉。
上在慶德宮。停常參·經筵。
自昧爽至巳時,有霧氣。未時申時,日暈。夜五更,月暈。
李東馣啓曰,大司憲權尙夏執義權忭,掌令柳鳳徵在外,掌令洪泳,持平徐命遇呈辭,持平趙錫命上疏,今日以監察茶時之意,敢啓。傳曰,知道。
又啓曰,正言尹樟再啓煩瀆,退待物論矣。傳曰,知道。
又以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管尹趾仁,義禁府坐起進去之意,敢啓。傳曰,知道。
又啓曰,禁府時囚罪人,有令次官議處之命,而本曹堂上不齊,久未擧行,事甚未安。新除授同義禁金演,卽爲牌招,使之開坐,何如?傳曰,允。
朴泰恒,以鍾石磬造成廳言啓曰,本廳郞廳工曹正郞黃爾章,昨日政,移拜漢城庶尹。其代以工曹佐郞洪禹傳,差下察任,何如?傳曰,允。
又以兵曹言啓曰,擧動時負持軍,旣已裁減啓下,而其餘雜色軍,亦不無可減者,仍以存減實數,合以錄之。且防軍調用,不特擧動時爲然,衛軍不足,則亦嘗責立,必須酌定,少知軍取用之數,然後可防此弊,故別單三度,竝爲書入之意,敢啓。傳曰,知道。
江華留守狀啓,江原監司鄭齊斗病重上去不得事。傳于朴泰恒曰,卿之固辭至此,令廟堂稟處事,回諭。
正言尹樟啓曰,臣之踪地,實無一分冒出之勢,猥陳危懇,冀蒙鐫罷,譴罰不加,溫批反降,一倍惶悶,靡所容措。其在分義,不暇顧〈他〉,不得不抗顔出肅,而本院方有遠竄三臣放釋還收之請。其中李喬岳,卽臣之內舅也。臣之情迹,尤不當一刻仍冒於臺次,請命遞斥臣職。答曰,勿辭。
司諫韓配周上疏。大槪,罪廢之餘,忽叨薇垣新命,除書馹召,遠辱鄕廬,分義所在,不敢偃伏,力疾登途,昨始入城,而第臣踪地,決不可復玷臺端。伏乞聖慈,亟遞臣職,仍勘臣罪,以安私分,兼陳瞽說,以備裁察事。入啓。答曰,省疏具悉。疏中可以議處事,令廟堂處之,爾其勿辭,從速察職。
副提學趙泰老上疏。大槪,臣於諫院之啓,相臣之箚,俱有蹜踖不安者,尋單乞遞,不專爲疾病之難强,而又伏聞日昨筵中,原任大臣,以洪福事,引免過重,似若有不相恕者然,臣之難冒之勢,〈於〉此益決矣。伏乞先遞臣職,仍治臣罪,以爲人臣妄言者之戒事。入啓。答曰,省疏具悉。卿其勿辭,從速察職。
都承旨南致熏,左承旨兪命雄,左副承旨金德基,右副承旨李東馣,同副承旨朴泰恒上疏。大槪,臣等於憲臣之疏,有不敢晏然者。伏乞聖慈,亟遞臣等之職,以安私分,不勝幸甚事。入啓。答曰,省疏具悉。卿等別無所失,勿辭察職。
奉朝賀南九萬上疏。入啓。答曰,省疏具悉卿懇。今玆引咎,實涉太過,卿其須體予意,安心勿待罪。仍傳曰,遣史官傳諭。
持平趙錫命上疏。入啓。答曰,省疏具悉。有懷疏陳,大意固好,而修築都城,終非長算,添入奏文,未見得宜,猥濫之疏,退却不捧,未知其不可也。加造津船及趙爾重·全百祿·田種英等事,令廟堂稟處,爾其勿辭,從速察職。
假衛將李潤上疏。入啓。答曰,省疏具悉。有懷條陳,予用嘉之,而都城事,思之已熟,決難變改也。原疏在下
司諫韓配周疏曰,伏以臣,身負大何,退伏田廬,咋舌追愆,席藁竢罪,自分爲淸朝之棄物矣。千萬夢寐之外,忽叨薇垣新命,除書遠辱,馹召繼降。顧此罪廢之蹤,獲蒙洪恩,復塵宿硏,惶感震駴,實不知置身之所也。伏聞玉體有違豫之候,邊報有可憂之端,分義所在,不敢偃伏鄕庄,蒼黃登道,昨始入城,而第臣於今春,忝居是職,適於其時,有藥院諸臣削黜之命,旣在言地,不容泯默,與僚臺論啓還收矣。頃日筵中,聖敎極嚴,至擧其時還收臺臣之名,遽下臣子不忍聞之敎。臣聞來,不覺毛骨俱竦,祗欲鑽地以入,而不可得也。今因承宣之陳疏,雖下二字刪改之命,而伊日啓避,臣旣首參,則論其罪犯,臣實居先,私心之惶蹙,踪地之難安,與前無異,豈可以筵敎之反汗爲幸,而晏然冒居於臺次乎?伏乞聖慈,亟遞臣職,仍勘臣罪,以安私分,不勝幸甚。臣於乞免之章,不宜贅他說,而目見邊事之有警,不勝憂慨,敢陳蕘言,惟聖明裁擇焉。日者北報驟至,中外繹騷。此誠我聖明宵衣旰食之日,爲臣子竭誠報國之秋也。缺一行練戎卒修城堡,預爲賊之不可勝,以待敵之可勝,然後方可用於緩急之際矣。古語曰,君不擇將,以其國與敵也,將不知兵,以其卒與敵也。目今國無可仗之材,兵無可恃之勢,識者之慨然興歎,固已久矣。卽者海寇消息,實非朝夕迫頭之憂,而人心懍懍,擧皆荷擔,有若寇在門庭者然,此無他,內無干城之將,邊無防禦之具故也。今日防守之處,兩西最緊,京畿次之,湖西又次之,廟堂深憂,亦在於是。旣於諸路,差出巡撫使,而臣意則以爲巡撫之差送,終不如方伯閫帥之擇差也。若以朝臣中,負重望有才略者,畀以方伯之任,武弁中曾經將任,習知兵事者,畀以兵·水使之任,使之區劃邊謨,鍊習卒伍,修城堡精利器械,以備不虞,則雖有倉卒之變,不足爲憂,今日之急務,惟在於擇送諸道監·兵水使,急急隨便擧行,然後徐徐發送巡撫使,點檢戎使,似合得宜矣。國之大事在戎,而諸道編伍之卒,甚疏虞,徒存虛名,不合實用,此固不可不深憂處,而朝著之上,曾無慮及於此者,臣竊慨然。蓋諸道軍額,不爲不多,而民人之稍有恒産,衣食頗足者,百般謀避,皆免軍役,充其額數者,率皆無依丐乞之類,飢寒切身,羸弊莫甚,而彎弓執矢,全不知方,猝然有急,則其可望臨陣之禦敵乎?言念及此,不覺痛哭流涕。臣愚抑有一計,京外之操弓業武者,其麗不億,自朝家別設一廳,作爲名目,若扈衛·勸武兩廳之例,無論出身未出身,上自士族,下至中庶常漢,有武藝者,咸許隷籍,京中入屬者,則令朝臣中,有才智曉軍旅者主之,諸道入屬者,使該道監司主之,時時操鍊,施以賞罰,出身之隨行者,則計其久勤,遷轉邊將,閑良之觀科者,許以明秋,別設一科,除初試赴擧,則綸音之下,萬夫聳勸,不出數月,累萬之兵,可坐而得,其所以樂赴者,以其得官決科,皆由於此道故也。苟能如是,則中外才力之士,聞風蟻聚,惟恐或後,脫有事變,撫而用之,則以一當百,不足言也。其視各道疲殘之兵,不啻賁育之於童子,先甲之慮,似無踰於此者。噫,設險固國,亦今日之急務也。都城周遭闊大,雖欲把守,其勢誠難缺數行江華城池雖固,若有海賊,則長江之險,與我共之,決非避鋒之所。所可恃者,獨有南漢,而都城若不守,則亦不無孤危,積儲且不廣,其不可經年閱歲,與賊持久者明矣。北漢誠天險之地,而且與都城相接,苟能築斯,以作金湯之固,則他日緩急,可免蒼黃去邠之憂,而實與都城,首尾相連,自作內外城矣。仍以江邊各倉之穀,移輸於城中,以備軍需,則倉庾之積,可無藉寇之患,滿城之民,亦有依歸之所,携其父母妻子,同入一城,則必當與國一心,抵死固守。然則南漢聲勢,亦免孤危,唇齒相依矣,此豈非今日良圖也耶?臣於去年秋,以春坊官僚入直,與故判書臣李寅燁,戶曹判書臣金宇杭,遇於闕中,臣以此言,言于兩臣曰,國家昇平已久,安之極,必有亂,理勢然也。且近來天災時變,疊見層出,海水成凍,東魚西打,俱是兵象,前頭之慮,有不可言。公等位在宰輔,參聞機要,曷不以此等事建白,預爲陰雨之備乎?寅燁亦以臣言爲然,顧謂宇杭曰,後日登對時,吾與令公,將齊聲稟白,以爲設施之地云矣,不幸寅燁,今已死矣,可勝惜哉?嗚呼,丙丁以後,兩西沿路,以城池之修理,作一忌諱之事,一任毁壞,僅存基址,脫有緩急,何處據守?至若義州白馬山城之廢棄,尤可惜也。今此賊報,自北而來,旣於咨文中,以防守之意爲言,則乘此機會,修築城池,此正不可失之時,何必稟問於彼中,以待其許而爲之耶?莫若急急分付兩西道臣,各邑城池之頹廢者,一倂修葺,則不但爲今日預防之地,實爲他日之長策矣。臣待罪嶺邑時,目擊嶺海關防之疎虞,心常慨然。昨歲承召之日,猥陳一疏,請於東萊·慶州·密陽等處,設獨鎭修城池,以爲備禦之地,且於安東,亦設城池,以爲日後駐蹕之所,而聖批以令該曹稟處爲敎矣。今已經年,備局迄無回啓,作一休紙,臣之復此條陳,固知終歸於不施之空言,而旣有所懷,不忍含默,今又妄發,伏願聖明,恕其狂妄,而澄省焉。臣無任屛營祈懇之至,謹昧死以聞。
假衛將李潤疏曰,伏以,臣聞忠臣之事君,孝子之愛父,心力所及,耳目所接,逐物感發,有懷必達之誠,無貴賤一也。是以,曾於乙卯築大興〈山〉城時,以堅補都城,仰暴微悃,厥後備陳西關風氣,鐵瓮城地形方便,則上曰,令該曹稟處,而終無皁白,壬午歲議築北城時,又陳效死守城之意及戰守奇正之策,則上曰,進言之誠,予庸嘉尙,而亦未採施。前後所達,不啻累千餘言,而累千之中,豈無一得之愚哉?今臣年六十五歲,死亡無日,婺婦之誠,漆室之憂,老且冞篤,逢人輒說,遇事必陳,人皆謂之狂夫者,久矣。今者國家聞彼藏頭露尾之說,不諒時勢,不知利害,以都城爲闊大難守,臨渴之計,出於掘井。舍此已完之都城,而求地於他處,此所謂七年之病,始求三年之艾也。夫善用兵者,因其至情,而變凶爲吉,因勢利導,而轉禍爲福。當此機會,何不與國人共謀而處之也?國人之所願者,同心戮力,效死勿去,以守都城,以衛社稷。殿下亟從民心,明賞罰信法令,以儀四方,修器械儲糗糧,以備不虞,缺若以難守都城爲慮,則臣亦有一言可破者。缺倭奴之據此都城也,兵不滿數千,而主客之勢懸殊,缺諉之以利,削髮爲徒,以我民守我土,而東至豐壤,西窮大海,缺臨江,南限漢水,日夜巡哨,使片甲寸鐵,不得近地,故天朝熊虎之將,缺甲,息鼓於兩京之間,不能誰何我之復讐之士,撫劍疾視於臨漢之外,而莫敢先鳴。此豈山河之險阻,偏利於賊歟?抑亦時有利不利歟?嗚呼,都城之闊大,今猶古也,而有此利害之別者,何哉?彼以必守爲計,而得全,我以必棄爲計,而資敵。由此觀之,則都城之守不守,不在闊大,而在國家守棄之如何,故玆敢陳都城之十利,江都·南漢之十害及當今急務五事,一曰,守都城,二曰,分信地,三曰,定分數,四曰,修北漢,五曰,鍊兵器也。凡此五者,治亂興亡之機,兆於此際,奇正虛實之法,寓於其中,五者得,而人心和,則殿下之憂舒矣。不憂人心之離,五事之失,而何憂不憂之憂哉?臣之區區所懷,刪之又削,削之又刪,猶且浩煩,有難睿覽,不能盡載疏本,別書帖冊以進,萬機之餘,政事之暇,一一留神澄察焉,庶有小補於尺霞之障,寸雲之點,而都人之一智一能,莫不輸忠於內,八路之寸藝尺技,莫不奔命於外,則長平之戰可勝,邯鄲之圍可解,殿下何憚而不爲也?今殿下有萬里之明,而不察於戰守之利害,而必欲捐三百年根本之地,有買骨共謀之地,而謨之三十餘年,尙未定廟算,亦未鑿龍淵,聞一山警,聽一水聲,則所與群臣謀者,常在於去邠之策,此實國家失計之大者也。臣竊痛之。國家者,雖曰國人之國家,其實殿下之家事,何不體天乾剛之德,回日月竝明之光,洞開四門,傍求八方,懷玉吐珠之士,一賜盈尺之地,講論得失,而如得善策,則斷自宸衷,牢定大計,以安社稷,以保都民。頃者朴崑·安鼎基等,旣竭其心,以陳得失,旣殫其智,以造兵器,邊虞未警之前,自號鏌鎁,而殿下一覽,辭器而未見其人,則安知其不祥之金,而置之度外,以沮殉國忘身之風也?旣曰,爲國盡誠,而自售其脫穎之才,則必異於十九人之碌碌,如此之類,鳩聚軍門,以足使令,以致燕毅漢葛之資,千萬幸甚幸甚。
副提學趙泰老疏曰,伏以臣,目擊時艱,有難容默,猥以荒雜之言,俯陳於乞免之章,誠雖出於無隱,語或多於不擇,狂愚之罪,臣實難逭,伏承聖批,過加察納,褒之以懇至,許之以採施,缺不覺感涕之盈襟也。第臣於諫院之啓,相臣之箚,深有所慨然者。蓋三竄之蒙宥,由於臣疏,而收還之請,旋發於司直之地,缺惡之不嚴,則是臣之言妄矣。都城不爲守之說,不出於詢謨之日,而臣新從外來,只聞輿誦,不審廟堂之意,首輕發於章牘之間,至使大臣,明其無是事,則是臣之憂過矣。尋單縮伏,以必遞爲期,不專爲疾病之難强而已。又伏聞日昨筵中,原任大臣,乃以洪福事,過自引咎,至有斥退之請云。筵說語祕,雖未得其詳,而臣聞來,不勝瞿然之至。夫心如推車,宋賢之所以論事交勉也,難相違露,武侯之所以深戒僚佐也。豈不以或推或輓,均出爲車,一可一否,貴在相濟耶?洪福築城之議,適發於北咨始到之日,至今諸將臣,先審其形便,都下喧傳,謂決去邠之計,萬口一談,牢不可破,則臣又安知築斯之擧,只備日後之他盜,而不爲目前之海寇也哉?此臣所以妄論利害,請守都城者,今大臣之引嫌,辭意過重,似別有不相恕者然,臣之難冒之勢,此益決矣。不得不疾聲號籲於天地父母之前,伏乞聖慈,俯諒危忱,亟遞臣職,仍治臣罪,以爲人臣妄言者之戒,千萬幸甚幸甚。
奉朝賀南九萬疏曰,伏以臣所跧伏龍仁縣慕賢村居近民人等,以其私田,入於宮家買得立案中,故呈訴於京外官司,辨其虛實,今至屢朔,而臣之薄田若干,實亦纔入其間。自念在臣道理,只當禁止僮僕,使不得參涉於民人之呼訴,官司之出入而已,方待早晩宮奴與民人等決訟後,官司之處置矣。今伏聞宮奴之置對於刑曹者,以爲宮家買得田畓,有入於勢家之故,民人等受其指嗾,釀成奸計,又曰,本官爲形勢所壓,私囑難咈,假托民冤,瞞報巡營,使宮差不得下手於秋收云。所謂勢家形勢等言,皆指臣而發也。臣雖滅死萬萬,何足以贖臣之罪?臣今以老病垂絶之喘,不得進詣輦下,俟命於金吾,玆敢席藁私次,仰請司寇之刑,不勝戰慄震薄之至云云。
都承旨南致熏,左承旨兪命雄,右承旨金德基,左副承旨李東馣,右副承旨朴泰恒等疏曰,伏以臣等,卽伏見持平趙錫命疏本,則以爲一武夫疏陳方略,而見阻喉司,甚非芻蕘必擇之意。臣等不勝瞿然之至。近來自有北咨以來,上自朝紳,下至隷儓,缺已達黈纊之聽,而厥後章疏,鎭日紛紜,其措辭缺無新奇之語,而其中或有文理不成者,或有言語猥雜者,或陳疏之外,別單臚列,有違規例者,故臣等與之相議,可捧者捧之,可退者退之矣。今者憲臣之言,至於如此,臣等何敢晏然仍冒於出納之地乎?伏乞聖明,亟遞臣等之職,以安微分,不勝幸甚云云。
持平趙錫命疏曰,伏以臣得蒙恩暇,歸省母墳,榮動松楸,感結幽明。在臣分義,所當趁期復路,而第臣於撼頓跋涉之餘,重觸風寒,素患眩疾,又復發作,淹滯旅次,未能鑽進,由限之過,至四五日之久,稽滯之罪,已不可逭,而且於路中,始伏聞受由人員申飭還朝之敎,惶隕悚蹙,尤無所容。受由之規,旣有定限,而臣旣未能往還於限內,則揆以法例,理難仍冒於臺地,而避辭長單,俱未免見阻於喉司。臣旣在必遞之科,且有難强之病,則其不可供職也,決矣。伏願聖明,亟削臣職,以安私分,以礪臣工,不勝幸甚。臣有區區愚見,敢此贅陳,惟聖明留神焉。近因彼中一咨,民心日漸洶懼,至有荷擔奔逬之意。此蓋廟謨,失於驚動,有以啓之也。民情狃安則易動,懷懼則易散,不有以鎭定慰撫,俾爲安集之地,則瓦解之勢,恐不可止也。況逋糴之徵,身布之督,適丁其會,則民安得固其心,而安其所乎?逋糴,卽軍糧所需,身布,卽軍門所用,雖不可不及時徵捧,而民旣逃散,村閭俱空,則雖欲收捧,其勢末由,豈非朝家所當惕念者乎?今歲失稔,湖甸尤甚。以大體言之,則所當給災,以爲支保之地,而今旣後時,無可規爲,逋糴身布之或因死生,或因逃散,決不可收捧者,姑勿侵徵於隣族,以紓其燃眉之急,則未必無補於安集之策矣。近來章奏之交於公車者,無非備禦之策,而或曰都城可守,南漢可守,或曰洪福可築,北漢可築,而廟謨靡定,廷議持難,訖無止泊之策,議論定時,虜已渡江之說,不幸近之歟?設使海寇,來犯邊疆,外方之列營布置,自當力戰捍蔽,何可使賊兵,如入無人之境,而輕犯於王都耶?我國粤自壬丙以來,民不見兵革,久矣。小有警報,先自恇㤼,豈非寒心之甚者乎?賊勢之强弱有異,兵家之勝敗無常,則亦豈可每每比擬於壬丙,而以堂堂千乘之國,先思其播出之策乎?至於都城,則宗廟·社稷之所在,金銀玉帛之所聚,邊報初至之日,決不可委而去之,缺一行每以闊大難守爲敎,臣竊泄泄焉。都城之闊大而不堅牢,誠有如此之敎者,而卽今都下人民,莫不曰都城雖如此,國家若果有終始守城之計,則吾屬當竭力捍衛,效死勿去,而萬民同辭,如出一口,人情大可見。孟子曰,地利不如人和。人和若失,則天險亦不足恃,衆心成城,則纓帶可以禦賊。惟殿下,審察人心去就之判,益勉强大自剛之策,無或先事而沮撓焉。若使賊勢,終至充斥,至於必不得已移避之境,則南漢之外,無可往矣。第南漢儲置軍需,名存實無,餘存無幾,曾因年凶,移轉各邑者,或未收輸於山城云。自今爲始,各邑所捧之穀,卽速輸置於城中,甲士等諸倉之穀,江都積峙之粟,亦爲輸入,而三田渡津船,其數亦少,臨急渡津之策,亦不可不預爲措置,津船從優造成,排置於津渡,以待不時之用,豈非今日之長算乎?洪福則想其天設之險,必不及於南漢,況營築之功,久未可以時月期也。洪福築城之事,則斷不擧議,而速令廟堂,修築都城,似爲切急之務矣。臣獲見彼中咨文,則只言其寇掠一節而已。海寇嘯聚之地,强弱之形,必無不知之理,且旣委通於我,使之備守,則亦必無諱言之理,此一款,添入於今此謝恩奏文中,以得其實報,似合事宜。伏乞分付該院,使其擧行焉。我國舟師之權,總屬於統營,其任顧不重歟?曾在壬辰之變,李舜臣,以其小舟師,能破蔽海島夷之船,以基東方之再造,其偉烈盛績,卓卓至今,在人耳目,得人之效,豈其微哉?統制使趙爾重,特一常調武夫,曾所履歷,素乏名稱,則其無智略才具之可記可知,當此海防有虞之日,三道都摠之任,不可付之於此人也,明矣。伏願聖明,勿以遞易之有弊爲慮,而亟令擇其可堪是任者,然後海防之憂,稍可紓矣。向日筵中,大臣以西北人才收用事,旣已陳達,此在兩銓早晩擧行之如何,而北之全百祿,西之田種英,俱是一路之望也。全百祿則曾經閫任,聲績頗著,方淹滯於北關,田種英則大臣重臣,擧其才諝,曾亦陳達於榻前,而方屈跡於西邑,欲求西北之翹楚,此兩人不可不各別收用,以示一道之人望。伏願下敎於兩銓及各軍門,畀之以可效才智之職,不勝幸甚。虛實間旣有邊憂,則當博採群策,以之折衷,而近聞一武夫疏陳方略,而喉司以猥濫,退斥不捧云。甚非芻蕘必採之意也,臣竊慨然也。此後雖疎逖之言,必令捧入,其言可用者則用之,不可用者則置之,有光於聖人翕受之量矣。臣無任云云。
上在慶德宮。停常參·經筵。
夜五更,月犯土星,犯輿鬼西北星。
下直,鐵原府使李順晩,新溪縣令具鼎明。
藥房提調座目見上啓曰,日氣陰寒,伏未審此時,聖體調攝,若何?水刺之進,其已復常,而核處及脚部,亦有差勝之勢乎?臣等不任憂慮,敢來問安。答曰,知道。水刺復常,核處·脚部,別無加減矣。
中宮殿問安。答曰,知道。
李東馣啓曰,大司憲權尙夏,執義權忭,掌令柳鳳徵在外,掌令洪泳,持平趙錫命·徐命遇呈辭,今日以監察茶時之意,敢啓。傳曰,知道。
又以都摠府言啓曰,副摠管尹趾仁,備邊司坐起進去之意,敢啓。傳曰,知道。
兪命雄啓曰,左副承旨金德基,連日病不仕進,出納之際,事多苟簡,卽爲牌招察任,何如?傳曰,允。
李東馣啓曰,正言尹樟引避退待,而大司諫柳鳳輝,獻納梁聖揆呈辭,司諫韓配周,正言洪萬遇未肅拜,時無行公之員,處置經宿,事甚未安。除未肅拜外,呈告人員,竝卽牌招,以爲處置之地,何如?傳曰,允。
事變假注書洪尙寅出使,代洪廷相爲之。
李東馣啓曰,待敎宋成明,檢閱朴弼夢,俱爲牌不進,罷職傳旨,今方捧入,而史局重地,不可暫曠,奉敎洪啓迪,卽爲牌招入直,何如?傳曰,允。
以正言尹樟罷職傳旨,傳于李東馣曰,推考傳旨捧入。
李東馣,以兵曹言啓曰,今十月十九日,成平副守渾,自開陽門入來,差備門外擊錚,極爲駭愕,令攸司囚禁治罪,同門守門將韓時翊,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,今日臣肇入直矣。成平副守渾擊錚,本曹啓達草記中,成平之成字,誤書咸字。奏御文書,有此做錯,臣不勝惶恐待罪,草記中咸字,改付標之意,敢啓。傳曰,知道。勿待罪。
又以備邊司言啓曰,一自北咨之來,民間未詳事情之如何,過爲驚懼,騷屑日甚,至於外方,則以其流傳之添增,騷屑比都下倍蓰,村落之間,殆無安堵者,意謂事變,迫在目前,無復有顧惜生業之意,罄竭其所儲,日事酒食,鷄犬亦無遺存。當此荒歲,其所糜費如此,將來飢餓離散之患,勢所必至。邦本一撓,其憂難言,爲今之計,恐不可無別樣開曉安集之擧。自本司以北咨,有異目前警報,朝家之差遣巡撫,不但爲海防之申飭,蓋將以採訪民瘼,慰悅民心,則不當以此遽爾驚動之意,別關各道監司,使之知委各邑,明白曉諭民人,以爲鎭定之地,何如?傳曰,依啓。
又以備邊司言啓曰,乙酉年因右議政李濡所啓,以釐正廳校生考講節目,頒布諸道。節目內,各邑校生,勿論額內外,一倂考講,不通者,勿爲汰定軍役,仍存校案,只徵贖布,連二次落講者,則勿許改講,再讀時能通者,減其贖布。以此作爲定式,渠輩得免所惡之名,而從前納賂圖頉之弊自除,勸懲勤慢,許其自新之道,亦得竝行於其間,行之數年,外方物情,頗以爲便矣。頃於秋間,因司憲府啓辭,自各道營門,收聚校案,大小邑定額外,査檢額外之數,充定逃故事允下後,自兵曹以此行會,則近日京畿監司牒報,咸鏡監司狀啓,皆以爲朝令逕庭,各邑眩於奉行。且聞諸道,因此行會,新有釐覈之擧,各邑校生之類,倍生驚懼,在在騷然云。近歲以來,各邑校生,冒屬居多,良丁日縮,職由於此,其弊滋甚,此臺啓所以發也。第釐正節目,出於因時制宜,法意委曲,而頒行未久,又有此定額汰定之擧,不特其間,有窒礙難行之端,命令更改,未免失信於民,愁怨之弊,勢所必至,況在此時,凡事當務鎭定,則尤涉可慮。出於臺啓,事體雖別,弊之所在,宜有所變通。近日行會各邑,校生査檢汰定事,卽爲停止,使之一依釐正廳前頒節目施行,而各別嚴飭,俾無脫漏倖免之意,分付諸道,何如?此事已欲有所稟定,而登對時,因刻淹遲,未及陳達矣。吏曹判書崔錫恒,日昨疏中,論及於此,自本司隨當覆啓,而卽今煩撓之弊,處分宜急,故敢此稟達。傳曰,依爲之。
又以司僕寺言啓曰,頃因江華留守閔鎭厚陳請,鎭江場連接船頭浦東邊,限五里劃給處及花島堡可合移設處,發遣本寺僉正尹世緯,看審尺量,圖形以來,則自內場石築處,至灰釜洞,以及船頭浦水門,一千二百七十步,此乃可以募民入居之地,花島堡移設處,在於水草川築場外,而自築場處,至北崗,周回四百二步,都合四里二百三十二步矣。鎭江周回,本不廣闊,馬蓄蕃息,猶有難容之慮。今此割給四里之地,雖涉重難,旣爲船頭浦築堰處,募民入居,移設鎭基而請得,且不至大段有害於本場,其所尺量四里二百三十二步,竝與本寺收稅屯畓五斗,牧子折受畓二斗落種之處,劃給本府,使之定界立標,而至於場外陳廢屯田,旣多牧子輩折受,而在本府,亦無必不可已之勢,此則不必竝爲移屬。以此分付,何如?傳曰,允。
大司諫柳鳳輝啓曰,正言尹樟引嫌,而嫌不聯名,已有近例。不可以此,輕遞言官,請正言尹樟出仕。答曰,依啓。
李敏英啓曰,卽者下番翰林朴弼夢,以病陳疏徑出,上番翰林宋成明,以不能檢下,亦爲陳疏出去,史局重地,一時俱空,事甚未安。竝推考,卽爲牌招入直,何如?傳曰,允。
上在慶德宮。停常參·經筵。
藥房提調座目見上啓曰,雨後風寒猝緊。伏未審夜來,聖體調攝,若何?核處·脚部,其有差減之勢乎?今日關元穴受灸,曾已定奪矣。時刻定以何時乎?但風日如此,有妨受灸,差退於明日,亦合愼重之道。臣等不任憂慮,敢來問安,竝此仰稟。答曰,知道。無事。核處·脚部一樣,明日受灸,而時刻定以午正,宜矣。
中宮殿·世子宮·嬪宮,藥房問安。答曰,知道。
金德基啓曰,備邊司郞廳,以大臣意來言,今日賓廳坐起日次,而受灸相値,不得來會云矣,敢啓。傳曰,知道。
又以都摠府言啓曰,都摠管李彦綱,刑曹坐起進去之意,敢啓。傳曰,知道。
又啓曰,事變假注書洪廷相,時無職名,付軍職冠帶常仕,何如?傳曰,允。
李東馣啓曰,近日憲府無行公之員,大司憲權尙夏,執義權忭,掌令柳鳳徵在外,掌令洪泳呈辭受由,持平趙錫命·徐命遇呈辭。監察茶時,已過累日,除在外受由人外,呈告人員,竝卽牌招,何如?傳曰,允。
金德基,以兵曹言啓曰,今十月二十日,良女金召史稱名人,自興元門入來,差備門外擊錚,極爲駭愕,令攸司囚禁治罪,同門守門將柳霆,常時不能禁斷,以致闌入,亦難免其責,推考,何如?傳曰,允。
又以文官朔試射所言啓曰,今日試射開場後,典籍任華世,稱以便服進來,冠帶未及追到,不爲入射,請換射次。凡試所事體,不敢以便服進參,且射次,自有分排,有非可以從便相換,則今不宜曲循其請,故以呼不,懸錄於入啓單子矣。曾前武科試場,則雖有以呼不拔去之例,文臣試射,未嘗有如此之事,而旣已不射於當射之次,又有便服進參之失,不可無警責之道,從重推考,何如?傳曰,允。
朴泰恒,以內醫院言啓曰,今年進上臘藥,依前磨鍊,則庫中見存不足之數,犀角三斤八兩,龍䐉十五兩,肉桂一斤八兩,桂皮一斤,白豆蔻十兩,石雄黃一斤九兩,朱砂三斤,沈香八兩,丁香二斤,乳香十兩,琥珀九錢,眞珠八錢,白檀二斤,砂仁一斤,唐黃連八兩,三乃子九兩,牛黃則年例臘藥所貿七十七部,令該曹斯速進排,何如?傳曰,允。
備忘記,都城難守,別議他處之意,纔諭於進士許極疏批矣。昔昭烈有言曰,濟大事,必以人爲本,今人歸吾,何忍棄去?況都民是吾赤子,詎不思所以臨亂保全之道乎?今者往審兩處中,當定大計也。然而此猶第二件事耳。凡係關防緊要等處,悉心措置,脫有警急,合力禦敵,勿以賊遺君父,是誠第一急務,其令廟堂,着意奉行。仍傳曰,勿出朝報。
持平徐命遇啓曰,請還收己卯文科追復之命。新啓,斥補之臣,卽同謫配,雖有情勢之切迫,不得任意去就,非但防限至嚴,其在義分,亦所當然,而鎭海縣監洪好人,補外未久,徑還京第,雖其私情之懇急,獨不念分義與防限之至嚴耶?律文輕重,臣固未詳,而付過還職,大乖懲礪之道,其蔑棄威命,擅離官次之罪,終不可但已。請鎭海縣監洪好人,仍其地定配。答曰,不允。
禁府都事李彦緯等上疏。入啓。答曰,省疏具悉。疏辭,予當十分思量而處之。
進士許極上疏。入啓。答曰,省疏具悉。憂時進言,予用嘉尙,近來以都城事,相繼陳章,固知皆出於爲國之誠,而批旨每以不可守爲言者,是豈務勝而然哉?以其爲闊大不堅牢之病,守之則必危故也。此實爲宗社也,爲萬民也。予方晝夜思度,與廟堂諸臣,別議他處,與民入守焉。原疏在下
義禁府都事李彦緯等疏曰,伏以斲輪者,進說於君,背曝者,貢誠於國,誠以匹夫賤士,苟有所知見,則亦不敢自阻於君父之前也。至於國家大事,肉食者謀之,又何間焉,而念昔先正臣趙憲,當倭奴啓釁之日,裹足封章,至再至三,自傍人視之,宜若爲愚爲妄,而猶復惓惓忔忔,不避群笑而衆譏者,誠不忍國家安危,宗廟存亡,在於呼吸,而頃先事之慮,或冀其有補於萬一也。今臣等跡是疏逖,言則出位,非不知犯分之爲可懼,越俎之爲可嫌也,而顧有區區一得之愚,不一披露於殿下,則是負殿下也,負國家也。玆敢不避鈇鉞之誅,妄獻芻蕘之說,惟殿下小垂意省察,致之實用,無令作備局之一休紙,則國家宗社之福,臣等亦與有幸焉。自頃北書報警以來,都下鼎沸,人臣騷擾,凜凜然若不保朝夕,此誠妄耳。或者以爲所謂海寇,不過以搶掠爲事,未必深入我國,而雖來未足憂,此亦妄也。夫海寇聲息,非一日之積,而洋中使船,專主風候,南方之人,畏寒異甚。前頭以風和日暖之何日不可來,何地不可泊,而到今大寒嚴沍之日,動其數萬干戈,而伐人國哉?其謂事變之猝發於頃刻之間者,殆不知處事也。然而我東三面,環以巨浸,千里風寒,榻外皆他人家,而缺不審敵人之情形,自是我國之本病,海浪賊之稱,其來蓋久。張獻忠·鄭錦之餘黨,未必盡自消亡,方當百年之胡運,輒復生心,理所必有。其爲鯨爲鯢,睥睨中國,有未可知,而往往得之於道路耳剽,則蓋或有之。況今日之憂,固非無形無影底,而亦儘有苗脈,起自福建,今至侵掠北地,則其間五六千里沿海之地,如台蘇·登萊等處,被其侵害,較然若覩,而顧我國未及聞耳。聞其舟船之高大,人衆之許多,砲石器械之精利,可想其兵力之盛,而至欲侵犯盛京地方,則其勢不等閑,而其意不在小也。金復州之距我境,僅不過數十百里,島嶼之碁置於兩境之交者,車牛·廣鹿等處十有餘所,曾不知賊船,住於何處,風濤萬里之間,往來忽倏,影響難測,則安保其獨侵遼界,而不及於我國耶?辛卯以前,不謂有壬辰,乙亥以前,不識有丙子。今冬雖得無事,安知其明春,而必無患也,不獨明春爲然,從今以往,何莫非可虞之日也?其所謂不必來而不足憂者,非大談,則不智之甚也。詩曰,迨天之未陰雨,徹彼桑土,綢繆戶牖。迨未兩箇字,深有味其言也。設令國家,有泰山之安,安不忘危?自有聖人之訓,衣袽之備,不容不爲之加意。況今虛實間,旣有警報,所當聳動奮刷,及其未亂未危,而以圖其全安宗社之計,不宜泄泄沓沓,束手而坐待也。大抵禦敵之道,必也固其門戶,壯其關防,蒐其卒乘,鍊其甲兵,先爲不可勝,以待其可勝,遏賊之來路,挫賊之鋒銳,使不得侵軼我都畿,蓋聞禦侮於外者矣,不聞先憂其國都也。然而疆埸之外,旣無可恃,則根本之地,亦烏得不慮乎?國家蓋以南漢·江都爲晉陽,百年修繕,以爲必歸之地,而今者海寇爲慮,則江都已不可往,所以爲恃者,獨南漢,而亦非萬全計也。南漢誠是天險,而斗絶孤城,四面無應援之勢,且限以一帶江流,難以飛渡,藉令緩急之際,乘輿果能移入,而都中士民,從我主上於矢石之間者,其能爲千百之一,而從官宿衛,亦復能有幾人哉?自古有國家者,必以人民爲主。蜀先主當陽之敗,缺士女扶老携幼相隨者,屢千萬人,而不以危急而棄之,缺然而畢竟成就大業,實基於此。今都下百萬士民,卽殿下之赤子,則主上夫豈欲決然捨去,而士民亦豈欲捨我主上哉?誠以往事言之,倉卒顚沛之際,君臣上下,不及相顧,亦飛播越,獨守孤城,而棄士民於鋒鏑之中,言念及此,可謂嗚咽。仄聞殿下於頃日筵中,有都城決不可守之敎,未知誠然乎否。竊想殿下本意,蓋以都城無可恃者,而計出於萬不獲已,非故欲棄士民也。群下一聞此言,妄相忖度,皆以爲殿下,將不顧滿城生靈,而爲獨占便宜計,互相驚動,預求爲可生之路,挈家出城者,將繼道路,無論小民之無知者,卽士夫有識,亦莫不然,其情誠亦慽矣,而此豈國家之所望於群下哉?殿下盡棄士民,將欲何往,而雖有金城湯池,大衆一散之後,其將誰與爲守耶?國家誠有與臣民,不爲共去就之意,則毋寧任其所之,各自爲生,無爲賊所魚肉,不害爲王者之仁政,而淸平世界,安忍令國中皆空耶?必也思所以鎭定之道,使人人曉然知在此安,在彼危,然後庶可有一分收拾之望也。不然,雖緊閉四門,逐日而誅其去者,亦不能禁之矣。間者宰臣陳疏,武士齊聲,將欲爲死守都城之計。夫都城,宗廟·社稷之所在,子女玉帛之所聚,故自古攻人國者,必以國都爲重,而被兵者亦必效死勿去而後,方可以保其國家也。國家之在都邑,如在傳舍,則在下之人,無固志,動皆荷擔,固其所也。都城堅守,豈不爲上策,而顧事勢,終有不可能者?都城方圓闊大,而地勢之平坦,居十六七,石小如拳,大砲可以碎,或高僅丈餘,且外無壕塹,雉堞譙樓,又不備其制,北淸門以下,又有俯壓之窺峯,矢石可及於城堞,今欲據守,則必用數年功役,增補修繕,然後可以爲守也。藉令都城,稍得堅牢,而三十里分守之際,力分而勢單,萬一敵人,或乘其一隅,則便是全城見陷也,惟其如是也。故往在壬辰之亂,自十八日至三十日,廟議定爲守城,上下人民,皆以爲守城,一朝倉卒,不免中變,而遽有西狩之擧,其時廟堂,亦豈樂爲是哉?誠不忍置君父於萬有一危之地,他日之事,亦恐類是。自上雖欲必守都城,苟無可恃,人亦不信,今之以爲都城決可守者,得無小詳量耶?然而群情,旣曰守,則在上者,不可曰,必不可守,以阻群下之情,人聞之,波蕩如此,而無所接定,輿情之向背如此,而一向强拂缺二行莫若講保守之策,保守之策莫若築北漢之爲第一策。噫,天下萬事,何莫不由於人至之一心,而君心一撓,去就未分,則其何能保有國家,辦得事功耶?必也克協聖慮,務爲剛大,無爲驚憂退縮之意,而亦無爲姑息苟且之計,一躍惕然振奮曰,我宗社不可不守也,我臣民不可不保也。築此城,將以庇衆也。凡所以處分措置,一皆爲保守之計,特發見一哀痛之敎,曉臣民以與同去就之意,使離阻者自定,危疑者自安,則人心恃以無恐,自當妥帖矣。聖志旣定,人心自安,則何事之不可做乎?臣等之必以北漢,爲保守之策者,抑有說焉。卽今事變,難期朝暮,聞警築城,有若植松之求蔭,未必得力於緩急,而顧此城則築處無多,費力不至大段,萬人齊擧,數月可了,就緖易而收效速,有足以副急者,故誠願汲汲然圖之,保無後時之歎也。北漢之議,蓋已久矣,而喫緊利害,未見有劈破者,臣請一一熟數焉。夫中國王城,皆有內外城,蓋以外城不可守,則爲退守內城計也。今誠築得北漢,以爲王城之頭䐉,則早晩有事之日,大駕之臨幸,必無蒼黃窘急之患,而都城上下人衆,皆將欣爲可生之地,不作倉卒奔避之擧,盡率其父母妻子,搬入城中,編於行伍,與國家同死生矣。不待勸勉招諭,而束得千萬人心,俾無渙散之念,皆爲敢死之卒,衆心成城,屹然有磐石之固,都下倉庾之穀,可累十萬石,武庫及軍門兵器,可萬萬計者,移置其一半,則不消半年,軍實與南漢相埒,而臨急之際,又可輸入其一半矣。至於私家杼軸及工匠技乂者流,有關於軍中者,皆可俱收而竝蓄。由此言之,國家他日依歸之地,比之南漢,不啻百倍矣。臣等之所以眷眷於北漢者,政所以守都城也。萬衆齊憤,同心一力,則縈帶爲城,亦足可守,而況都城之有郭有郛,可據而守者耶?設令都城不可守,有北漢爲之根本,爲之表裏相應之勢,則都城形勢,自然壯固,以守以戰,無所不可。雖臨事觀勢,退保內城,亦不至如倉卒去邠之爲大狼狽也。夫所謂都城,非直謂土地城闕也。廟社君臣,旣入內城,士民及糧餉器械,皆爲我有,而無藉盜資賊之患,則便與守都城有異哉?或以爲若不能竝守都城,則北漢爲無益,而缺以爲不然也。都城苟可以守,固無可言,而今以爲不可守缺之計,則與其徒恃於漢江之一孤城,孰若置金湯於跬步之間缺以竝守則守,不可則退保,操縱在我,去就有裕,則都城之守與不守,雖閣置一邊,而北漢之爲利益,居然可見。蓋北漢,卽勝國時所謂南京之崔瑩百戰之地也。天設之險,無異劍閣,巉巖疊壁,四面如一,而獨西邊水口,空缺而已。險絶處,則昔時城壁,尙多有依舊者,而內城壁,宛然猶存,今若略加增修,足爲可守之地。只於山脚低處,鑿塹築壘樓櫓,不過小費功役,比之新築全城,難易相萬也。文殊峯當爲南門,而有一夫當關,萬夫莫開之勢,西門雖若低下,相去中間甚狹,以千餘兵守之,亦足談笑而却敵,此等金湯,何處得來,而咫尺之地,公然虛棄,豈非可惜之甚者哉?向來議者,以北漢不可築,其目有六,或以約束爲難,或以地脈爲言,或以爲時屈擧嬴,不堪興作,或以爲都城,棄與敵人,而退守一隅爲窮蹙,或以爲城中局勢狹少,難以容衆,或以爲內險,大爲禁忌,而有不可守。臣等請逐條辨破,以明其不然也。卽今彼人之於我國,事勢比丙子較別,若以一咨文,引柴世宗勸諭江南事,而請爲陰雨之備,則斷無不許之理。況今邊憂,旣有彼人之報警,乘此機會,復欲修擧,則約條非今日之可慮也。至如地脈之忌,蓋是術士之說,前此中格,蓋亦以此,而甚是不適之論。卽今都城,實橫截北山地脈,而不聞以此爲拘忌,此城之築,抑又與橫截有異,則其不足爲忌也,亦明矣。卽今國儲罄竭,殆無三年之積,況値凶歉,民方倒懸,巨役之興作,固爲不易。第初不欲築城則已,旣有築城之議,則何獨北漢爲巨役哉?況此役,是國家何等重事,而其在都民,便亦營其家也?逐戶出丁,誰敢厭憚,不必費國儲用募軍,而役軍固不患其不足矣。資糧則姑取存留蓄儲及各項浮費而供之,漸次方便料理,則不至盡傾宿儲,足以了事,擧嬴之憂,有不足論也。國家曾有變亂,輒棄都城,移蹕之地,非南漢則西塞也。今或退守北漢,都城付與敵手,則得不哀痛,而但之西塞,之南漢,有誰守把都城,不陷於賊耶?其爲委而去之則一也,而抑又有自別者,以南漢西塞爲歸,則人民旣四散,而滿城凡百,必不能搬致一件,措手而與敵缺漢,而盡數捲入,淸野而待,則賊之所得,空空城子而已。缺一行當饉歲留連,若無糧可食,則其肯顧戀城闕第宅,而不爲之去乎?且高坐北漢,俯壓都城,則惟有扼項拊背之勢,謂之窮蹙,而不可支吾,則臣未之知也。今有人爲賊所逐,獨跳墻決籬而走,則是棄其家也。退守後面一隅,聚其家累,與賊相角,則卽不爲全棄其家也。其勢雖曰窮蹙,不猶愈於脫身而跳走者耶?萬山環擁之中,地勢不平坦,而目今爲荒峽深藪,驟看雖若狹窄,量其方圓,則前後左右,可爲方數十里,比之南漢,殆又過之。卽今重興寺傍近稍平易處,可營行宮及府署,而其餘可置倉廒之處,不一而足。高高下下,因其地勢,可作人家者,亦足爲數萬餘間。都下人民,若聞築城爲定計,則擧朝奔波,作爲廬舍,架巖鑿石,次第平夷,臨急入保,足容累萬餘人。且搶攘中居住,其能爲平居時樣子,爲軒堂庭戶耶?只堪比屋容身則足矣。壯丁者,皆將守堞之不暇,何能安坐城中,患居處之狹窄難容也?至於城內之險,臣亦非不知也。外不險而內險,固爲禁忌,如大興城內險,無異外險者也。北漢則內險,不至如外險,若自城中平地,直走山頂城堞,則誠若不易,若登城而循堞周遭,則東西南三面,俱不甚險,足以平步而走,絶險而不可陟者。獨白雲臺·露積峯下,北邊若干處,而自外面仰看,則直若揷天,飛鳥尙不能過,此等處雖不防守,亦可也。內險爲忌云者,其亦可謂過慮,竊恐議者,未或深察乎此等理勢,而殿下深居九重之中,尤何以審其形便也?苟或觀其如此,則北漢之完築,爲日已久矣。仄聞廟堂,以洪福爲可築,洪福形勝,固非不好,而比之北漢,則優劣得失,頓有十數件。臣等欲逐一條列,而文辭煩委,恐妨省覽,故輒爲別書一幅,貼黃於上,仍爲寫進圖本,以冀聖明之取舍也。彼此利害之相懸,旣如此較然,雖使主洪福者,就此說而設難,恐不能得其一二也。北漢之爲弊事,獨有一焉。百萬人衆,皆爭從入,擧將仰哺於官,而儻或受圍稍久,用度太廣,則末稍不給之患,勢所必至,此甚於慮處也。然而丁且壯可以守堞者外,至於老弱婦女,猶得備河陽之晨炊,擊卽墨之銅器,不至爲無事而食,則缺粟米而盡失士農,無可與守堞者,不幾多乎?此則缺畫之得宜,爲民父母,豈可忍先懷乏糧之慮,預絶從君之計,而聞將臣,有往相兩處形勝之擧,早晩廟議,將歸一於一處,若定爲北漢,則無所事。臣等之言,而旣以洪福爲優,難保其定算之不歸於此,廟議一定,則區〈區〉疏賤之言,不足爲有無,此臣疏之不得已也。卽今萬口一談,皆願守都城,而築北漢,蓋不獨爲國家計,亦各自爲身家計也。人情大抵皆同,豈不爲愛其父母妻子哉?身旣扈駕,而骨肉不得同馳,勢使之然,散之四方,存亡難保,牽腸掛肚,方寸已亂,何能專心於國事也?此所以前後變故,扈從者不過若干人,江都旣陷之後,國中百官,皆主下城者此也。曷若同入一城,同生同死,爲國爲私,竭力而守之哉?晉陽三板沒,竈産蛙,而民無叛意,則猶足以保其家國,況乎據億丈之城,臨不測之淵,人心大同,如鐵石之堅者乎?臣恐國家宗社之福,無有踰於此一著矣,此非獨臣等之言,實群下公共之論也。夫朝家大處分,甲乙之異同予盾,理所固有,而凡今之人,無論知不知,不深惟事之利害得失,但以頰舌爲嘵嘵,雖千萬人,以爲恰好,而一二人沮敗之有餘,及至早晩變亂,終無所恃,則噬臍之悔,將不可及矣。人不可與慮始,可與樂成,甚是識務之言,不可以人而廢之,謀之欲衆,決之欲獨,亦古人之格言。惟在吾君吾相,斷然勇決,毋爲道傍之作舍也。若今在事諸臣,相視審悉,詳確爛熳,則必不至以臣等之言,爲不可也。果能定爲北漢之築,決然爲死守之計者,亟宜先作倉舍於彰義門外,運致江倉之穀,以示經始北漢之意。卽當寒凍之節,築役雖未可始,而姑宜料理措置,設爲方計,除是土役之外,凡成造可用之物,如木材瓦磚鐵物等項,皆可一一收拾,私家所蓄,亦宜收買,車載馬運,輸致於北漢之中,伐石之役,當寒爲之,而薪炭等物,亦合收聚而積峙,稍俟解凍,卽爲始役,則春前必可粗成其大體矣。且分付各邑,求得幹事僧幾人,成給公文,使之創立寺刹,一依南漢例,置七八寺,然後可以爲賴於他日,而此外凡百,容俟缺賊後區劃也。向年故相臣所建白北城,非北漢舊址之言缺自文殊,西至佛巖,南抵仁王山,東至白岳,缺地形寬平,四面峯巒如屛,水口之狹,僅可十數步,且缺形勢儘自好,鑿斯築斯,夫誰曰不可?第其中有一拘礙難處之端,凡城子貌樣,必夷其內峻其外,而自白岳至仁王上峯,卽今王城,皆據其脊。今若以彰義門,爲必守之地,則北面所當爲內,改築城塹,變其前後,就卽今城稍南,而據其險,方可爲城,而王城反爲其背。目前所見,殊不成貌樣,或以爲當築重城,而都城仍舊貫,則北邊有俯壓之勢。北城據南面,則懸崖無更築之處,將欲分其處,而爲內外城,則於內於外,俱不得據險之道,而更無主客之別,只此一款,恐未可築城也。設令可築,而其方圓將數十餘里,築設當費數年,終非目前之緊務,若終以棄此形勝爲可惜,則北城旣築之後,更觀餘力,以蕩春臺山脊爲界,築作別城,而以爲與北漢相連之地,亦甚便好,而是爲次第事也。國家旣據北山之勝,自普賢峯下,築甬道而接之,白岳山上築起將臺,令一大將,領率精銳,住箚於其上,又以枝兵,據仁王曲城之間,敵亦知兵,必不敢爲空城,而據有他人之室,是亦竝守都城也。至如蕩春臺一帶,便是夾帒裏,渠何敢容易透入耶?旣有北漢之依靠,則雖不築城,與有城無異,臣所以請置倉舍於其中者,凡以此也。江都以天塹爲限,則內城之築,本自不緊,聞卽今延白軍丁,皆來赴役,而功役尙未半。到今論之,雖謂歇後之役,亦可所當及時停罷,以其措置物力,移助北漢之役也。向年都城隨毁隨補之說,是誰俑,而數年經營,僅築往往百十步而止耳。新築之城,望之嵬峨,誠爲觀美,而一片狐貉,著百結褞袍之有,終不可爲禦冬之有,所築僅爲千百分之一二,而三軍門物力,殆至罄竭,若以此功役,移之北漢,則功緖之了當久矣。惜乎,枉費無限財力,而誠恐今日洪福之役,或者近是,而北漢之築,又復錯過了好機會也。噫,今日國事,誠可爲痛哭而流涕者矣。人心世道,已至十分地頭,而重以饑饉連年,民生之塗炭極矣。王澤壅於國門,而直京都數百里外,殆不識國家恩意,吾東三百年深恩厚澤,僅僅維持支撑,而脫有一朝之警缺赤子化爲龍蛇,羌胡起於輦下,缺鉏耰棘矜者,固非特外憂而已。黃巢之於唐,闖賊之缺竟患害,皆足以亡人國家,豈非大可懼哉?臣恐蕭墻之憂,有甚於顓臾也。昇平七十年,人不知兵,筋脈解弛,神氣散亂,風吹草動,有土崩瓦解之勢。只知檀公三十六策,走爲上計,而不知滿地干戈,白日剽劫,一網天地,無處求生,亦可悲也。今日當事者,輒以人情騷擾爲慮,而欲爲掩耳偸鈴之計,如近日請勿遣巡撫使者,亦其一也。彼擾擾攘攘,各有泮渙之心者,蓋以國家無一可恃之形故也。誠使國家,惕厲振作,務爲自剛之策,凜然有可戰可守之形,則人各有去危就安之計,何苦流離奔竄,僵死於道路哉?臣謂方略設施,正所以爲鎭定之道,以騷擾爲慮者,儘是老生之常談。往在壬丙之亂,人心不至如今日,將相亦不爲無人,而擧國奔波,八路流血,至今思之,心肝欲裂。曾於野乘及籌司謄錄,見其時廟堂籌畫,則齟齬疏略,多令人發笑,此豈其人,皆不才哉?顧以國家無備豫之道,猝然當之,無處着手故也。早晩卽有緩急,事勢之板蕩危迫,不但如前事而止,懲前毖後,顧非今日之第一義乎?比見論事章疏批旨發落,不過稟處二字,略無劈畫利害,商量可否底意,而朝廷之上,物色相猜,事無大小,動成變觸,雖國家重事,好議論好道理,類不免扞格不成,甚可恨也。人有恒言曰,今日國家萬事,無可爲者,只堪懷祿保位,全身遠害,緘口過殘春而已。豈有聖明在上,甚事不可做得,而一世套習,大抵如此,豈非寒心者哉?殿下苟能却顧長慮,斷自宸衷,詢及龜筮卿士,擇焉而處,上有斫案之勇,下有權枰而贊者,則國事猶可爲也。都城旣不可守,南漢·江都,未足爲必歸之地,洪福旣不可經始,文殊南邊,又未易築成,而一日二日,只爲空談而罷,則誠恐議論定時,虜已渡江,重貽千古之恨,而國家無稅駕之地也。數昨都下坊民,相率叫閤,蓋是不常有之擧,公論之在草野,古人猶謂之不祥,況於閭巷市井乎?設令其言無足採者,亦宜開示委折,使民人曉然,而已諭之敎,豈不令衆心抑鬱缺來章交公者,大抵皆守都築北漢之請也。缺已陳之芻狗,然其所以條陳利害,俱有次第語次缺本意肯綮,自相逈別,庶幾可以上悟天聽,恐或殿下泛然一例看過,使臣等亦不免爲坊民之歸也。臣等俱以世祿之臣,目擊時艱,夙夜憂歎,竊嘗有意於芹曝之獻者,非止一二,而猥越是懼,衒鬻是嫌,有不敢逐一陳例。獨此一事,實關國家安危之機,而卽臣等平日脚踏目睹,素所揣摩者,故適遇事會,終欲爲殿下言之,處賤而妄論國家大事,人或爲尤,而猶復攘袂而强爲者,實恐成忠笑人於千載之下也。伏願殿下,將臣此疏,十分思量,特召廟堂諸臣,商度停當,勿以臣等人地而忽之,區區之望也云云。
進士許極疏曰,伏以今因移咨之擧,自朝廷,以邊事爲憂,有所設施,而人心洶洶,莫有固志,有若賊兵之已臨近境者然,殆孔子所謂吾恐季孫之憂,不在顓臾,而在蕭墻之內者也。夫民者,動之至易,靜之至難,治之於未亂之前,則用力小而見效也易,欲治於旣亂之後,則用力多,而收功也難,此誠國家安危之幾,而欲亂未亂之時也。無任漆室之憂,敢陳芻蕘之說焉,今此海賊,已犯遼界,則遼界之於我國,只隔一帶水而已。移其侵遼之兵,轉犯我境,勢所必至,雖若可恐,而臣則獨以爲未也,何者?我國之通中國水路,兩西則近於燕齊,湖西則近於齊魯。向者浮海朝天之時,或有發船於西海,達於燕遼,亦或發船於湖西,而達於登萊。唐將蘇定方,亦曾率水軍,從海路來攻百濟,則其間水路之遠近,雖不可的知,而蓋可想其不甚絶遠矣。自湖右至登萊,海中以大島爲名者,只有田橫島而已,而猶不及於我國至殘之一小縣矣。其餘近我境兩西及湖右數三百里內,小小外島,則旣或役屬於我國矣。近中國燕遼界四五百里內列島,則亦將役屬於中國矣。其他亦豈有絶大之島,足容數萬家耕作之地,而可出近萬人戰卒者耶?若以天下地圖觀之,則海中形勢,足可槪見矣。顧此侵遼之賊,似不過海島中若干人,出沒於沿邊,乘虛寇掠而已。如此小小竊發之患,有國之所必不免,何足以此,而爲深憂過慮耶?或者以爲中國事情,旣不詳問,則安知非窺窬天下者,起於吳·越缺別出一枝兵,直犯遼東,以爲傾其根本之計耶?然若齊則距燕京至近,自燕京必將動天下之兵,缺雖已得齊,旣與燕京相持,則必無餘力之可以及我者矣。缺雖或浮海通使之擧,而距遼東及我國水路絶遠,亦豈有盡出傾國之兵,杭海三四千里,而襲人之國者耶?向來荒唐船之出入我境者,常近於兩西及湖右海邊,此則田橫島以北列島之居民也。爲島旣小,則出兵之不多,亦可量得矣。所謂海狼島,不知在於何處,而往在明末,嘗有海寇,數撓於閩·廣之間,則似是田橫島以南外海中,處於日本·中原三國之間,而近於中國者也。距我國海路,似不下於數三千里,彼之難來,亦猶我之難往,而雖欲浮海東侵,小出兵則不足以傷我,大出兵則勢將空其根本,亦豈無日本·中原議其後之慮耶?今此海船,略聞風傳,則似是福建船模樣,而若此則自是隨風所利,或東或西,乍來乍去,劫掠之徒也。其志之不在大,或可想得,何足爲朝廷一日之憂耶?然而不虞之備,旣不可闕,則兩西及湖西海口,各擇一處要害之地,合其數鎭,不使單弱,常使偵探,大·小靑·田橫等列島,隨其出沒,爲之防禦,則足以壯我國之氣勢,亦可免海寇之闖發矣。臣之所憂,實有大於此者,何者?乙丙以後,無數年之豐,民産已竭,阽危亡者數矣。人心强忍,不能自保,雖於無事之時,常有思亂之志,草竊焚劫之患,比比有之,而及有邊報之後,人皆荷擔,若思逃竄,小無久安長保之慮,徒懷朝夕苟活之計。至於穀粟之類,曾不愛惜,一日所食,常費數三日之食,雖無賊來,民食已絶矣。民知必死,何事不有耶?設令海船六七艘,現形於海面,則顧此荷擔之人,必皆一時奔波,竄入於山峽,峽中之食,決不可分濟許多竄入之人,則亦將群聚爲盜,自相魚肉而已矣。及其無事之後,雖欲還其故土,家業已破,莫保一日之命,則竊恐攻城掠邑之患,自此而起矣。且夫軍丁之不肅,莫今日若也。儻有賊報,則必有徵兵之擧,而近來軍情,必懷遠走之計,莫有赴召之心,旣犯失期當斬之律,則亦將聚以爲盜,以圖其生也。凡此數事,理之固然,勢所必至,設有此患,不知國家,將何以善其後耶?竊惟我國,昇平已久,人不知兵者,殆近百年。生齒旣蕃,山野畢闢,雖遇稍豐之歲,尙有艱食之患,物有盛衰,氣數所關,竊恐兵端缺自此始矣,而不可以數年計也。爲今之計,莫若靜以鎭之,缺亦於西南兩海口鎭守之策,必如向者之所陳,以絶海寇缺而申飭八路,隨其豐歉,以爲明春活民之計,別遣暗行,廉察八路守宰之尤爲貪墨不法者,施以烹阿之典,以絶侵毒生民之患,而因示國法必行之意。凡諸草野疏遠之臣,惟其才能,一體收用,俾示立賢無方之意,必從固守都城之策,俾爲效死勿去之形,則顧此波蕩之民心,亦將有恃而毋恐,庶可有鎭安之道矣。夫都城,實是天作之險也。旣處四方之中,加以襟帶之雄,大勢固好,而雖或只擧城址而言之,周圍四十里,而其間三十里,皆是山上之城也。谿谷深險,石角嵯峨,以一當百,固不足言,而小示防守之形,則賊無近城之路,雲梯衝車之撼及土山地道之攻,俱無可恃之勢矣。東西兩隅,雖曰平夷,東則兩山之間稍平之處,不過數里間也。若爲重城之制,加以深溝之備,專力而致死焉,則其勢足守也。缺曲城以下鞍峴以南之山麓,彎抱三門外民居,正對南山之西麓,自成天作之城址。如其因此而築城,備以雉堞之制,設爲郛郭之規,則環四面皆是山上之城,通天下之險固,孰有過於此者耶?儻使一二大臣之曉於兵事者,巡審可築之基址,作爲圖本,以備燕閑之淸覽,則其爲險易之形,足可察見矣。或者以爲築城之役,若以國初事觀之,則必費十萬人月餘之役而後,可以完築。當此人心危疑之際,興此大役,不瑕有害也云爾,而此則有不然者。凡諸用兵之家,必因其時兵器之利鈍,以爲應變之道,故古今戰勢之不一其法,良以此也。自有火器之後,守城與攻城,其法異宜。卽今則土城爲堅,石城爲末,何以明其然也?若夫石城,則大砲所擊,鮮不崩壞,而每一崩壞之處,率不下於五六堞,則此乃石城易攻之驗也。至於土城,則衝車所破之土,率不過於數升,此則古人已行之驗也。火砲所擊,則惟成窠坎而已,終無崩壞之理,而古人之受攻者,亦或用泥而補缺,以防其衝破之患,則此乃以柔制剛之理也。何必枉費無限之功力,以成易破之石城耶?儻其不爲難成易破之石城,而欲爲易成難破之土城,則自曲城以南,循山而至於南山之西麓,可築之基址,不過數十里也。以步法計之,則要不出六七千步,此則數萬人月餘之役也。雖或募民而爲之,不過費缺四五萬錢布,而可以立就。若知爲萬世久安之計,則缺終不爲此耶?且夫兩軍之相當於平野也,猶築數尺之壁,缺況此據山上之高城,臨不測之深谷者,其爲得地形也,果如何哉?加以衆寡之勢不同,勞逸飢飽之形懸絶,此又兵家之大利害處,則亦豈非萬擧而萬全之道耶?且北有三角之險,西有臨津之阻,前有漢江之環,南漢·江都,互爲掎角,又足以接應三南之聲援。儻復置城於高陽·楊州之間,內以壯京城之氣勢,外以爲西北之接濟,則其爲形制之勢,又如何哉?洪福築城之策,誠有所見,可謂長算,未知廟議,以爲何如。孫武曰,常山之蛇,名曰率然,擊其首則尾至,擊其尾則首至,擊其中則首尾俱至。京城居中,南漢·洪福爲其左右,則若使敵人,欲犯京城,是乃首尾俱至之勢也。又曰,以正合,以奇應,京城爲正,左右爲奇,則此乃奇正互生之法也。敵若南來,則必不能背南漢渡漢江,而直犯京城也。敵若北來,則亦不能渡臨津越洪福,而直犯京城也。況又置陣屯兵,地形尤難,來路旣險,猝還未缺亦人也,豈無顧後之慮耶?然則設使敵兵,來屯於臨津之北,廣州南漢,顧此京城,雖不閉城門可也,此所謂拒敵於百里之外者也。南漢之守也,如其有城於城南四五十里之間,必無援兵盡殺之敗,臣則以爲洪福,必可築也。且念自古守城之所深憂者,惟在於兵車·食車·器械,而兵則通城外五部之人,毋論士庶,必皆登埤,足可具七八萬兵,而亦將爲顧其家,人心自奮,誠所謂父子之兵也。此與臨亂烏合之卒,其功又萬萬矣。雖不待外援之來,而守則有餘矣。食則若有守城之計,而留意於聚糧,則數年之食,猶可立具也。器械則亦然,若使小知兵勢者,率城內之民兵,用城內之器械,稍爲備守之形,則雖使韓·白之將,將百萬賁·育之兵,環而攻之者數年,似無陷城之憂,而況又城外四面,地形險阨,屯兵薄城,處處皆難,敵若知兵,則亦可無進攻之患矣。今之議者,或以城大而兵小爲慮,此則京城周回,旣稱四十里,則不過一萬二三千步也。守堞之兵,當用幾人,以城堞之多少,算丁壯之幾何,則其無不足之患,其可知矣。議者或以爲,城內居民,皆是衣冠士子及市井白徒,長於豪奢,不閑軍旅,劫使持兵,迫令登埤,則必懷怨國之心,豈有禦敵之理也云爾,而此則有不然者。吳濞之叛也,當治平之時,行惡逆之謀,而猶且令於其國,上與老濞齊,下與小子等者,皆發爲兵,率以西行,則況此三百年休養之餘,當國家有事之時,爲上下俱全之策,則義同死生,事關國家,夫誰有怨國之心耶?曾子曰,戰陣無勇,非孝也,缺亦在請戰之中,古之聖哲,亦嘗有臨陣赴敵之志矣。史稱缺達中流矢死,則王之壻,亦從戰矣。新羅將軍金鎭春之子盤缺之子宮昌,入敵陣死,則貴家子弟,亦從戰也。往昔之事,亦旣如此,而今若人君,自將會宗社之所在,則凡有血氣之類,雖非顧其家之私計,豈無徇國亂之忠義耶?凡此衣冠士子,雖不可負羽從軍,遠戌邊塞,而至於守城,上衛君父,下保其家,其身死生,不暇自念,此所以人皆樂赴,不敢有怨國驕蹇之態也。且凭城制敵之長技,鳥銃爲上,矢石次之。鳥銃之爲兵也,用之最毒,學之甚易。雖是素不知兵之人,若過十餘放之後,頗與素習者無異,臨時習放,足爲精兵。至如投石發機等事,人誰不爲?議者或以爲數千里襲人之國者,必先置人於城中,以爲內應之資,儻有此患,豈非可憂也云爾,而此則有不難者矣。我國之城制,有郭無郛。若其別築羊馬墻於城外,以成郛郭之制,外以警敵兵昏夜偸入之患,內以備奸細交通內應之路,則豈非守城之一奇耶?且內應之患,若使賊無此計則已,若有此計,雖南漢·江都,何處不爲耶?議者或以爲壬辰城守之時,賊皆積草塡塹,上與城平,一時登城,南原·晉州之敗,皆以此也,豈非可憂也云爾,而此則不然。卽今京城,儻果別築西南,則山高谷深,城在其上矣。雖無守兵撓擊之擧,當用幾萬人功力,可能臨時積草,而與山平耶?至於東南兩隅數里之間,築作重城,以備不虞,則雖陷外城,將無及於內城。兵法所云,强弩之末,勢不能穿魯縞者也。或以灌水浸城爲憂,此則尤不近理。顧此漢江之水,雖於無事之時,役數萬之兵,費數年之功,萬無塞斷之理,則一時客來之兵,將何以辦此耶?此所謂金城湯池萬全之地也。且兵法曰,什則圍之,五則攻之,此則通稱平地之城也。況此都城,兼有天險之可恃,而且彼數千里遠來之兵,安有十倍於我者哉?兵法曰,有大國之援,不可攻也。我國之於遼東,最爲切緊,彼以爲若或被圍而告急,則必有朝令夕至之勢,而亦不敢輕也。我國雖無此等數事之可恃,卽墨以破亡之餘,抗樂毅乘勝之勢者三年。陳倉,小城也。以諸葛之用兵,極力攻之,而不克,邯鄲,以甚敗之餘燼,拒强〈秦〉百勝之兵者數年,唐太宗百萬之兵,亦嘗屈於安市,皆是以至弱,敵至强者也。凡此數者,守城之將,未必皆賢,攻城之將,未必皆愚,只以攻守之勢有異,難易之形懸絶也,況又我國之利於守城,㤼於野戰,何者?國人之不知有戰鬪之事者,幾至缺進戰退戮之形,素所懲畏,故人皆㤼弱,徒思潰散,此乃缺其地爲散地,而韓信所謂與之生地,則皆走者也,雖無遇賊之擧,必有自潰之形矣。至於守城,則父子兄弟,同聚一城,捨此之外,無可往矣。峻嶺高城,旣足以壯其心膽,父子親黨,亦皆以必死爲心,而國家號令,又足以流通於八路,八路人心,亦將自堅而無動矣。若是而安有不可守之城也耶?頃年以來,朝家有修城固守之議,非徒滿城居民,雀躍相喜,有識之人,或以爲可矣。及有邊報之後,上自卿相,下至輿儓,寧願守城而死,不願出城而生,則至難得者人心,而人心如此,其爲可守之勢,雖無城可也,況有天險之堅城,則有何可憂耶?若以此城,信以爲不可守,則本朝創業,規爲制作,日不暇給,人心易撓,似異常時,而何至於大動一國之民,築此無用之城耶?至於黎庶之家,雖有數椽之屋,猶必治其墻壁,固其藩籬,以防其偸竊,況又此城,國初之所設,宗社之所在,形勢之壯如此,險阻之固足恃,而奈何視若等閑之地,必有棄去之意耶?殆孟子所謂城非不高,池非不深,兵革非不堅利,米粟非不多也,委而去之者也。如或棄此而之他,必得險固形勢之勝於此者,雖棄之可也,棄此之後,可坐何處?我國之所恃者,惟是江都與南漢,而江都則南北之遠,至於六十里云爾,則環四面之周圍,計不下於五六十里,而皆通舟楫,備多力分,固是易攻而難守之地也。況又旣憂寇,則其不可捨此而就彼也,決矣。南漢之險,雖若可恃,而誠以壬丙事觀之,大駕一出之後,能從者幾人,入城之後,能戰者幾人耶?旣無戰守之兵,則雖有鐵城百仞,湯池萬頃,將無可守之勢矣。且南漢之所以爲固也,以有都城爲之根本,且爲聲援也。若棄都城,而委之於賊,則賊乃食三江之倉粟,劫城中之居民,質其父母妻子,或以爲戰卒,或以爲間謀,則此乃與賊對壘之勢。古人所謂藉寇兵齎盜糧者也,而兵家所謂反客爲主之法也。壬辰已然之事,抑恐復見於他日也?況又京城,處江都之上流,則賊據京城之後,江都之不守,自可朝暮計也。惟彼南漢之一片孤城,處於江都·京城兩賊藪之間,亦豈有一日可保之勢耶?且卽今國綱之解弛,已不及於前日,民心之波蕩,亦有甚於曩時。若當急遽危亂之時,則狼狽顚仆之患,亦恐有甚於已往也。且夫京中及近畿忠義之士,亦豈無扈駕死國之心哉?自國家旣棄京城必守之地,則雖至南漢,或進或退,國家之常事,若當受攻之時,則當初棄城之擧,亦安知必缺好生惡死,人之常情,至於捨生樂死,不過忠義之奮發而已。缺在於死地,而終無同危共患之心,則惟彼以義而合者,亦豈無視此爲進退之道耶?且夫昭烈之走江陵也,其危已甚,而不忍棄民,甘與同敗,故終興漢業,千載稱美。儻今處於萬全之地,而先有棄民之意,則人心向背,將果如何,天下後世,亦以爲如何也?且念五部民戶,將至五萬,則計其男女老少之有運動知覺者,足可以數十萬數也。皆能瞋目張膽,樂冒矢石,上欲忠於君父,下欲免於系虜,民之爲情也,不亦可尙而可哀耶?大衆一散,不可復聚,人心一離,不可復合,萬古天下,豈有棄人衆失人心,而能保其安者哉?去就離合之勢及治亂安危之幾,實在於此。若當有事之際,滿城男女,塡街塞路,若或有擁馬首願留之請,未知殿下,將何以處之耶?壬辰平壤之事,足爲寒心,而一棄都城之後,可以從駕者幾人,甲子之變,爲今可鑒,臣未知殿下,獨不念及於此耶?且夫壬辰·丙子·甲子之變,皆有去邠之擧,槪由於其時京城之不修,與今無異,守城之方略,旣不先定,及至倉卒危亂之際,雖欲爲守城之策,其勢末由。故實出於一時不得已之計,豈足爲永世應行之定規乎?卽今事勢,則民雖迫於飢荒,或不無思亂之心,而國無釁隙,故雖甚桀驁之徒,亦皆俯首而聽命矣。八路軍額之數,亦不至於百萬,屈指坐算,則今此聽命者,百萬之兵,若將有勤王之勢,以此百萬勤王之兵,敵彼之遠來之寇,則似若不終朝而畢矣。此則有不然者,八路之人,若聞都城〈失〉守之報,則彼之桀驁者,起而爲盜矣,竄名軍伍,盡皆逃避矣。八路守宰,雖有領兵勤王之意,而民無可使,則難可獨辦,亦將隨其民而逃竄之矣,若此而可有勤王之師耶?一守都城,則八路之城池,皆堅矣,一棄都城,則八路之城池,皆潰矣。一守都城,則八路之民心,皆固矣,一棄都城,則八路之民心,皆散矣。土崩互解之勢,固守完聚之形,惟於都城之守不守而已,玆豈非當今之第一謀畫耶?且以前史考之,則中原之列國,處於四面受敵之地,日以攻戰爲事,而尙且保其宗社,守其城邑者,或近千年,而尙無危亡之患也。卽今事勢,則雖有海寇侵遼之報,未知海寇,果在何處,其爲强弱,果如何耶?旣是海外之所不通,影響之所不及,又不知其兵力之如何及果來與不果來也,則自朝家,未知從何來,其勢如何,而先有去邠之議也耶?若果有賊,則缺知有必潰之形,視若無人之地,此不可使聞於隣國者也。缺百萬之兵,已泊於我境,以古兵法,度其事情,則其守船者,必不下於缺其分掠運糧者,亦不下於數萬,處處要害,亦必分兵而守之,以通其走路也。其餘可以進逼京城者,要不過於數萬,以京內七八萬素飽必死之兵,豈不敵遠來飢罷之兵數萬,而先自畏㤼耶?孟子曰,未聞以千里畏人者也。竊惟我國幅員三千里,略計民戶,亦不下於一百五十萬也。戰國全齊之盛,殆不過是,雖謂之天下之强國可也,大可以橫行天下,小足以固守四境。雖或南憂北患,一時交至,必如三國時,高句麗之所遭,若使朝廷有人,則猶可不動聲色,從容區畫,備東擊西,奮武揚威,雖使之片甲不還可也。今聞無後繼海船若干艘,乍犯他境千里外之消息,將相·大臣,愕眙相顧,望風喪氣,紛紜謀畫,尙今未定,獨使至尊,懷憂於九重之內,無所托重恃力,而至有去邠之議也,猶謂國有人乎?賈生所謂流涕者,良以此也。臣聞十室之邑,必有忠信,愚者千慮,必有一得。自有邊憂之後,各人疏語,不啻百萬言而已,則亦豈無一二可取之策哉?卽今聖意,皆以爲此何足與議大事,視之蔑如,一切揮却,是豈博採群謨,必擇芻蕘之意,而才旣不借於異代,則未知殿下,誰與之共國事也?臣聞,天子守在四夷,諸侯守在四境,若夫守城則末也。缺眷眷於此者,非謂有賊入守之擧,必在於朝夕也。第念事有利害缺萬世長慮,不可不爲,宗社所在,決不可棄。顧此海賊,雖不足憂,當中國有事之時,則安知餘波之不及於我哉?陰雨之備,宜及無事,而況今萬民所願,亦旣如此,人心波蕩,又至此極,則因時制宜,從民所望,因守不虞之備,以爲鎭定之道,惟在於守城之策,臣所以不計狂妄,縷縷煩瀆者也。伏惟京城,一國之根本,人主,萬民之元首,人主之心,卽萬化之主宰,根本一搖,則枝葉不固,主宰不定,則萬化不成。惟願殿下,先定聖志,斷然無撓,養自反不縮之勇,恢至大至剛之氣,勿以無賊而不憂,勿以有寇而先動,盡其在我之道,立於不敗之地,何畏乎南蠻北狄之一時竝至耶?旣定守城之策,則至於軍政也,城制也,糧運也等事,自是措置中事,臣不敢一一。臣在草野,不識忌諱,愚衷所激,不能自已,妄有所陳,辭不達意云云。
上在慶德宮。停常參·經筵。
夜三更,月入軒轅右角星內。
下直,幕嶺萬戶鄭天奉。
藥房提調座目見上啓曰,日寒漸緊,伏未審夜來,聖體調攝,若何?核處及脚部,其有差勝之勢乎?今日依聖敎,當以午正受灸矣。臣等不勝憂慮,敢來問安。答曰,知道。無事。核處·脚部一樣矣。中宮殿問安。答曰,知道。大殿受灸後,藥房·政院·玉堂問安。答曰,知道。二品以上·六曹·大司諫單子問安。答曰,知道。中宮殿,藥房·政院·玉堂·二品以上·六曹口傳問安。答曰,知道。世子宮·嬪宮,政院·玉堂問安。答曰,知道。
藥房再啓曰,臣等入診退出後,與金有鉉等諸御醫,反復相議,則皆以爲聖候核處,有加於前,大便祕滯,脚部牽引等症,少無加減,前入馬藺花丸,今姑停進,當歸龍薈丸,加枳實五錢,黑龍湯,加檳榔·枳實·桃仁各一錢兼進,以爲瀉火治濕之地,宜當云。此丸藥一劑,湯藥五貼劑入之意,敢啓。傳曰,知道。
李敏英啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
金德基,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,都摠管李彦綱,刑曹坐起進去之意,敢啓。傳曰,知道。
以備忘記,傳于金德基曰,今下弓矢,幕嶺萬戶鄭天奉處,給送。
李敏英,以侍講院言啓曰,本院新除授弼善韓永祚,除拜屢日,尙不出肅,卽爲牌招察任,何如?傳曰,允。
假注書洪尙寅書啓,臣承命馳往于廣州樂生驛奉朝賀南九萬所住處,傳宣聖批,則以爲臣耄病垂絶,莫保朝夕,而拜疏乞罪之後,不敢自惜殘喘,偃息舊巢,舁到中路,祗俟嚴誅矣,不意史官遠來,傳宣聖批,以安心勿待罪爲敎,有若禮待無故大臣之例,於此雖感激聖德之含弘,而自慙自懼,涕泣如雨,不知死所云矣,敢啓。傳曰,知道。
以弼善韓永祚牌不進罷職傳旨,傳于朴泰恒曰,推考傳旨捧入。
持平徐命遇啓曰,請還收己卯文科追復之命,鎭海縣監洪好人,仍其地定配。答曰,勿煩。
午時,上御興政堂。受灸時,都提調李頤命,提調閔鎭厚,副提調南致熏,假注書金重熙,編修官韓,記注官金日佐,醫官金有鉉·柳瑺·丁時悌·崔萬尙·權聖徵·吳重卨·許坫·玄孝綱·卞三彬·崔泰寧入侍。李頤命進伏曰,日氣猝寒,調攝中寢睡水刺之節,若何?上曰,寢睡則安穩,而水刺姑未復常矣。頤命曰,核處每以一樣下敎,硜結之氣,一如前日乎?上曰,核處旣無加減,脚部牽引之候,亦一樣矣。頤命曰,大便祕滯之症,若何?上曰,一樣矣。鎭厚曰,大便度數,比常時有加乎?上曰,度數則不加,而甚不利矣。頤命曰,肘後不利之候,左右一樣乎?上曰,運動時,左邊不如右邊矣。頤命曰,受灸日字,以昨日定奪矣。昨緣風日之不佳,以今日退定,而殿宇疏冷,觸風可慮,何以爲之乎?上曰,受灸時閉門,則無觸風之慮矣。頤命曰,使諸醫先察脈度,如何?上曰,依爲之。諸醫等次次入診後,有鉉曰,左關脈數而有力,尙如前日,而他經脈則安穩矣。瑺曰,左關脈雖數,而右邊脈則安穩矣。時悌曰,右邊脈則極其調和,左關脈雖數,而不至大段矣。萬尙曰,自上左關脈本來稍數,不足憂矣。坫曰,右邊脾肺脈則平順,而左邊心肝經脈,稍數而有力矣。頤命曰,針醫當診核處,而日寒手冷,只使聖徵·重卨兩人診察,何如?上曰,依爲之。聖徵·重卨入診後,聖徵曰,右邊核硜結之氣,比昨日稍加矣。重卨曰,非但硜結,亦有浮高之漸矣。上曰,左邊核則無硜結之氣乎?重卨曰,左邊核處,與前日無異矣。頤命曰,受灸壯數下敎諸醫,預爲定奪,何如?上曰,依爲之。聖徵曰,關元穴乃三缺會處也。醫書三百壯爲限,而卽今日寒如此,自上亦有火升之候,姑觀前頭,以六七十壯爲限,似宜矣。重卨曰,關元受灸,專爲治核,壯數若少,則誠難責效,而當寒受灸,恐或有妨,聖徵所達,實合於愼重之道矣。孝綱曰,今此受灸,實出於不得已,壯數多寡,姑難預定,徐觀前頭,以爲定奪,何如?頤命曰,諸醫之意見如此,何以爲之乎?上曰,姑觀前頭,定其壯數可也。鎭厚曰,今日受灸,定以幾壯乎?上曰,以十一壯爲定可也。有鉉唱奏曰,關元穴點穴矣。聖徵點穴後,有鉉又唱奏曰,關元穴受灸矣,至十一壯。有鉉又唱奏曰,受灸畢矣。頤命曰,前劑入柴靑瀉肝湯,幾盡進御,而脈候尙無加減云。臣等退與諸醫,更爲商議,以爲更進他藥宜矣。上曰,依爲之。頤命曰,湯藥中若入牛膝,則最忌者黃肉云。水刺中黃肉,姑爲停止,何如?上曰,黃肉則常時不喜進御,而至於肉脯則時或進御矣。頤命曰,王世子宮前入丸藥,連爲進御乎?上曰,連爲御服矣。上曰,當此海防申飭之日,缺守土之官,不可不擇送。兵判今方入侍,前頭大政缺萬戶·權管,各別擇擬,可也。鎭厚曰,上敎如此,臣敢不竭力奉行,而第知人未易,選擇誠難,是可悶矣。頤命曰,爲探海寇聲息,今方入送齎咨官,而廟議皆以爲以沿路所聞,彼中消息,必不的知,以詳示海寇形止之意,揷入於咨文中,則彼必無隱諱之理。且以修築城池等語,措辭揷入於咨文,則事甚便好云矣。鎭厚曰,以小臣賤見言之,則城池修築,關係禁條,今若急請,則彼必不許,彼旣不許,則雖欲修築,其勢末由,城池一款,勿爲擧論,西路城池,爲先修改,似合便宜,而彼旣移咨,申飭海防,則後雖有嘖言,不足爲慮矣。至於海寇事,彼咨先已馳通,則今雖急請,似無隱諱之事矣。頤命曰,城池事,冬至上使鄭載崙,亦以直請如是,故廟議如此云矣。上曰,城池修築,旣係禁條,則今雖咨請,彼必不許,兵判之言是矣,城池事勿爲擧論,可也。
閔鎭厚進伏曰,武臣·將官朔試射,連仍朝家多故,今年只行二次。當此戎務修擧之日,不可一向抛廢。首堂上有故,則次官代行,曾有定式,似當申飭擧行,故敢達。上曰,缺屢度申飭,而一歲之內,設行之朔甚少,殊甚不當,所達誠是,各別分付,可也。出擧行條李頤命曰,王世子脈候,只使醫官入診乎?上曰,使醫官入診,可也。遂退出。
上在慶德宮。停常參·經筵。
下直,豐川府使申湜。
藥房提調座目見上啓曰,伏未審夜來,聖體調攝,若何?昨入湯劑,其已進服,而核處·脚部,或有所減乎?今日受灸時刻,依前定以午正乎?臣等不勝憂慮,敢來問安,竝此仰稟。答曰,知道。無事。湯劑進御,核處·脚部,與昨一樣矣。中宮殿問安。答曰,知道。大殿受灸後,藥房·政院·玉堂問安。答曰,知道。中宮殿,藥房·政院·玉堂問安。答曰,知道。世子宮·嬪宮,藥房·政院·玉堂問安。答曰,知道。大殿受灸後,二品以上·六曹·大司諫單子問安。答曰,知道。中宮殿,二品以上·六曹·大司諫口傳問安。答曰,知道。
李東馣啓曰,大司憲權尙夏,執義權忭,掌令柳鳳徵在外,掌令一員未差,持平徐命遇·趙錫命呈辭,今日以監察茶時之意,敢啓。傳曰,知道。
金德基,以都摠府言啓曰,都摠管李彦綱,備邊司坐起進去之意,敢啓。傳曰,知道。
李敏英,以司饔院言啓曰,今日監膳時,封進生鮮,盡爲體小,不合封進,故使之改備以納。則廛人等稱以合氷不遠,難以捉得,終不改備。日勢已晩,他無變通之路,不得已折半以雜魚,代捧以入,而前人等不爲預備,有此臨急代封之計,情狀極可痛駭。廛人等令攸司囚禁,從重科罪,以爲懲勵之地,何如?傳曰,允。
有政。吏批,行判書崔錫恒進,參判尹德駿進,參議李濟進,右承旨李敏英進。兵批,行判書閔鎭厚藥房進,參判金演,參議韓配夏式暇,參知李肇進,左副承旨金德基進。掌令金始慶,江原監司李肇,諮議尹東洙,永興府使李泓,軍資主簿尹熙亮,興德縣監南淵,工曹正郞李彦悌,司藝洪禹寧,兼校書校理李縡,禮賓主簿金昌緝爲之。慶基殿參奉成義錫,長寧殿參奉尹東老相換,典設別檢趙崇福,禁府都事柳鳳逸相換。副護軍鄭齊斗·洪泳,副司果金栽,副司正洪廷相爲之。
平安監司權辭疏還下,旣阻更籲之路,廉義所在,斷無察任之勢,不敢晏然在營,逬出私次,席藁待罪事。傳曰,卿其勿待罪,從速察職事,回諭。
兪命雄,以戶曹言啓曰,故扈聖功臣鰲城府院君李恒福恩賜田畓中,忠州牧屬公田畓一結十二卜,因民人上言,自漢城府出給後,他處代受事,覆啓允下矣。慶尙道東萊府數外官屯畓一結二卜四束望定願受,依例折給,何如?傳曰,允。
朴泰恒,以禮曹言啓曰,今此通信使齎去盤纏雜物,一依壬戌年信使時例,磨鍊啓下,分付諸道矣。卽接全羅·慶尙等道監司移文,則去辛酉年十月二十三日,因大臣所啓,人蔘·鷹連,以所産之地,有分定之例,自本曹斯速變通云。旣非所産之物,則亦不可無變通之道,今亦依辛酉年定奪,慶尙道卜定人蔘八斤,鷹子十連,移定於平安道,全羅道卜定鷹子十一連,忠淸道卜定鷹子二連,預差二連等內,黃海道十二連,咸鏡道三連改分定,斯速措備待令之意,分付諸道,何如?傳曰,允。
午時,上御興政堂。受灸時,都提調李頤命,提調閔鎭厚,副提調南致熏,假注書金重熙,編修官韓,記注官金日佐,醫官金有鉉·柳瑺·丁時悌·崔萬尙·權聖徵·趙慶基·許坫·吳重卨·方震夔·卞三彬·權聖經入侍。李頤命進伏曰,寒事未解,夜來寢睡之節,若何?上曰,寢睡安穩矣。鎭厚曰,核處無加減乎?上曰,與昨一樣矣。頤命曰,使醫官先爲診脈乎?上曰,今日則勿爲診脈受灸,可也。頤命曰,壯數依前日爲之乎?上曰,以十五壯爲定,可也。有鉉進伏曰,關元穴受灸矣。每一壯,有鉉輒唱奏,而至十五壯,又唱奏曰,受灸畢矣。頤命曰,脚部牽引之候,若何?上曰,一樣無減矣。頤命曰,王世子脈候,醫官昨已入診,而前劑入湯劑,尙未進服云。待後日畢服後,更議他藥,宜矣。上曰,依爲之。遂退出。
上在慶德宮。停常參·經筵。
藥房提調座目見上啓曰,連日受灸,伏未審夜來,聖體調攝,若何?湯劑連進,而核處·脚部,其有所減乎?臣等不勝憂慮,敢來問安。答曰,知道。無事。湯劑連進,核處·脚部一樣矣。中宮殿問安。答曰,知道。
朴泰恒啓曰,大司憲權尙憂,執義權忭,掌令柳鳳徵在外,掌令金始慶未肅拜,持平趙錫命受由,持平徐命遇呈辭,今日以監察茶時之意,敢啓。傳曰,知道。
李敏英,以侍講院言啓曰,本院諮議尹東洙,時在忠淸道尼山地,書筵入番事緊,請斯速乘馹上來事,下諭,何如?傳曰,允。
兪命雄啓曰,左副承旨金德基,右副承旨李東馣,今日俱以病不仕進,竝卽牌招察任,何如?傳曰,允。
慶尙監司狀啓,以蔚山居騎兵鄭汝成妻金召史等渰死事。傳于兪命雄曰,渰死人等,令本道恤典擧行。
慶尙監司狀啓,以安東居私奴丁丑等人物渰死,至於二十六名之多事。傳于兪命雄曰,事極驚慘,令本道各別恤典擧行。
慶尙監司狀啓,以河陽居新寧案付京師保金汝元等人物渰死,至於五名之多事。傳于兪命雄曰,渰死人等,令本道恤典擧行。
南致熏啓曰,左議政徐宗泰,右議政金昌集,吏曹判書崔錫恒,來詣請對矣。傳曰,引見。
朴泰恒,以兵曹言啓曰,今十月二十三日缺稱名人,自開陽門入來,差備門外擊錚,極爲駭愕,令攸司囚禁治罪,同門守門將崔巑,常時不能禁斷雜人,以致闌入,亦難免其責,推考,何如?傳曰,允。
請對入侍時,工曹參判權尙游,備邊司堂上啓下,使之察任事,榻前定奪。
左議政徐宗泰,右議政金昌集,行吏曹判書崔錫恒,承旨朴泰恒,假注書金有慶,編修官韓,記注官金日佐,請對入侍時,徐宗泰曰,日氣寒冽,聖候,若何?上曰,缺宗泰曰,聖候未寧,爲日已久,而尙未快復,憂慮何極?咨文中城池事,實不欲有稟旨之擧,而昨日入侍時,未克同入,今日以後,則使行出去日字已迫,故敢此仰達於靜攝中矣。上曰,稟定可也。宗泰曰,禮部咨文,城池修補事,提學方起草,而若因大朝特旨防守之語,而直請修築,則外議以爲彼必援引約條,有不聽之弊,初不如不爲之爲愈。鎭厚之意,則以爲,城池廢頹已久,難稱皇上防守之敎等語,揷入,似好矣。或以爲誠信爲貴,以實言之可也,此言誠是,而事有難決者,敢此稟達。金昌集曰,北咨來後,引見時諸議,以爲趁此時修築城池似好云,而上敎以爲不可,故欲及於咨文中,今方搆草,而若揷入於行語間,則無所着落,東平尉則以爲,直爲奏請,似好。缺錫恒曰,此咨文,廟堂使小臣起草,故試爲搆出,而城池一款,亦欲揷入於行語間,則終無歸宿,不成說話。須以城堞頹圮,蕩然無備,略加修繕之後,可以臨急備禦,而事關禁條,不敢擅便之意爲辭,語有着落,方成體段。而第念所謂禁條,卽丙子約條,禮部必無聽許之理,如或見塞,則事多狼狽,反不如初不移咨之爲愈。蓋我國兩西直路外,如大興·嶺南諸處,多有築城處,而少無嘖言,如海西·兩湖沿海邑鎭,設或修築城池,萬無執頉之理。設若執頉,我若以用心防守之語,出於皇帝特命,則不修城堞,將何以防守云爾,則我有所執,彼必無辭。今玆移咨之擧,決非萬全之策,何可爲萬一僥倖之望,爲此傾危之事乎?缺宗泰曰,咨文中探問一節,似不可已,而彼之直言,與缺不可必問之固無妨矣。上曰,趙錫命之疏,有此語,而思之似爲無益,彼之直言,實未可信,故頃日下敎,亦及之,而終似不緊矣。宗泰曰,彼之事情,無路可知。試以咨文問之似好,故曾有所達,而聞彼中,無見朝官事,只緣通官輩,略加探問云,而其言之實,固未可必,今承聖敎,誠爲至當,已之似宜。錫恒曰,問情一款,本非利害所關,似無益矣。昌集曰,城池事,旣已拔去,又不及探問事,則咨文元廢之,何如?上曰,城池事,旣已拔去,問情事亦未必其以實言之,則已之無妨,申飭譯輩,詳探事情,使行回還後,更議之,似好矣。宗泰曰,伏見昨備辭意,極爲悚懍,今日虞憂,不可謂之有形象,亦不可謂之無形象,自古憂敵之端,豈有如今日者耶?缺上曰,海寇當寒,則無所可慮,而若當春和之後,亦不無可慮,凡干守備之道,必趁無事時爲之,可無窘急之患。雖以壬辰·丙子事言之,全無守備,終致顚沛,必須從容講究,預爲防備,似無充斥之憂,廟堂須預加區畫,俾無臨急狼狽之患,可也。缺錫恒曰,今此邊憂,虛實緩急,雖未的知,而以謀國之道言之,則沿海關防儆守之策,固不容小緩,而第念如陸寇,則皆有入來之路,而至海賊,兩西·兩湖,未知發於何處,西南海皆有要衝之路,今於巡撫之行,審察便宜。或修城堞,或築墩臺,或設木柵,以爲預備之地,而至於江都,乃是國家之咽喉,而糧餉器械,盡在於此,尤不可不別樣增修。且如喬桐·永宗,爲江都之脣齒,國都之藩蔽,亦當添兵設防,另加措置,至若仁川·南陽等數邑,雖曰邊海之地,爲守令者,手下無一領率之兵,今雖差送有幹略之人,將何以展布才能乎?昌集曰,永宗尤爲緊要,而昨見僉使,詳問形勢,則極其疏虞,誠甚可慮,合有別樣措置之道。上曰,海賊不可謂急,而亦不可謂無慮,而海防無一可恃處。雖當乂安之時,天下之事變無窮,必須預加防守,庶免蒼黃顚沛之患。矧今艱虞溢目,凡係守備之策,不容少緩,廟堂亦宜今日爲一事,明日爲一事,常不弛心,則似有所恃矣,必須留意爲之。宗泰曰,江都事,已達於頃日筵中矣。海寇若來,則必有因緣向導之患,若聞江都府庫,素多蓄積,必有流涎之事,而疏虞可慮,且仁川·南陽等邑束伍軍,本自些少,而本官亦不得主管。若有警憂,則除束伍外,其他諸船軍,悉委於地守,使之調發用之,則似好矣。上曰,缺詳確稟定,可也。昌集曰,平安監司權莅任之後,留意諸務,而多有修擧。聞西來之言,則治聲已著,臺論非有他意,只言其履歷之稍淺,則似無必遞之義,故頃日筵中,以此陳達,勿辭察任事下諭矣。卽聞逬出私次,有待罪之擧云。設有難安之情勢,當此虞憂之日,不宜一向辭免,且朝家,旣有處分之後,無意行公,揆以事體,殊甚未安,特爲推考,使之察任,何如?宗泰曰,權雖有難安之情,屢疏力辭,而卽今國事爲重,何可許循其請?久在西關,熟諳物情,凡事盡心措畫,軍政亦多修擧,聲績著聞,及拜監司之後,深得道內人心,朝家可以紓西顧之憂矣。如此之人,何可易得,使之勿復引嫌,從速察職爲當矣。上曰,依所達推考察任,可也。宗泰曰,頃日有下敎,受由未還帶職在鄕人員,使之從速上來,聖意誠非偶然。在外宰臣左尹李晩成,在近地,久不上來,近日受巡撫重任,而又不卽上來,雖未知病勢之如何,而事甚未安。戶曹參判洪璛,素有眼病,而爲日已久。大司成李光佐,纔免喪制,聞有疾病,而俱以帶職之人,命下後,久不上來,竝推考,催促上來,何如?上曰,竝推考,使之上來,可也。宗泰曰,工曹參判權尙游,曾爲備邊司有司堂上,而遞罷於中間矣。卽爲改啓下,何如?上曰,依爲之。
上在慶德宮。停常參·經筵。
夜一更,有霧氣。二更,流星出五車星上,入東方天際,狀如鉢,尾長。
下直,安東府使呂必容,龍仁縣令趙昌壽。
藥房提調座目見上啓曰,伏未審夜來,聖體調攝,若何?核處·脚部,其有差勝之勢乎?今日受灸時刻,依前定以午正乎?臣等不勝憂慮,敢來問安,竝此仰稟。答曰,知道。無事。湯劑連進,核處·脚部一樣矣。中宮殿問安。答曰,知道。大殿受灸後,藥房·政院·玉堂問安。答曰,知道。中宮殿·世子宮·嬪宮問安。答曰,知道。大殿受灸後,二品以上·六曹單子問安。答曰,知道。中宮殿,二品以上·六曹口傳問安。答曰,知道。
李敏英啓曰,小臣冬至望闕禮習儀進去,下直。傳曰,知道。
李東馣啓曰,大司憲權尙夏,執義權忭,掌令柳鳳徵在外,掌令金始慶未肅拜,持平趙錫命呈辭受由,徐命遇呈辭,今日以監察茶時之意,敢啓。傳曰,知道。
又啓曰,吏曹郞廳來言,臺諫有闕,政事,何以爲之?敢稟。傳曰,過國忌後爲之。
金德基,以都摠府言啓曰,今日入直軍士,當爲中日習射,而冬至望闕禮習儀相値,不得爲之之意,敢啓。傳曰,知道。
李敏英,以侍講院言啓曰,本院弼善韓永祚,只推命下之後,事當卽爲出仕,而稱以情勢難安,連呈辭疏,無意出肅,卽爲牌招察任,何如?傳曰,允。
吏曹口傳政事,兼春秋單朴聖輅。
李敏英,以兵曹言啓曰,今十月二十四日,幼學宋相卨稱名人,自開陽門入來,差備門外擊錚,極爲駭愕,令攸司囚禁治罪,同門守門將崔巑,常時不能禁斷雜人,以致闌入,亦難免其責,推考,何如?傳曰,允。
五道儒生李思迪等上疏。大槪,敢申擧國久鬱之公議,合辭齊籲,請亟行先正臣文元公金長生從享文廟之典,以幸斯文,以光聖德事。入啓。答曰,省疏具悉。前後多士之以先正從祀事,縷縷陳請,固知出於尊賢之誠,而予之靳許者,豈有他意哉?蓋愼重之意也。
全羅監司李震壽辭職上疏。入啓。答曰,省疏具悉。卿之固辭至此,本職許遞焉。原疏缺
上御興政堂,受灸時,都提調李頤命,提調閔鎭厚,副提調南致熏,假注書金重熙,編修官韓,記注官金日佐,醫官金有鉉·柳瑺·丁時悌·崔萬尙·權聖徵·吳重卨·許坫·方震夔·玄孝綱·李泰寧入侍。李頤命進伏曰,日寒比酷,調攝中寢睡之節,若何?上曰,寢睡安穩矣。頤命曰,水刺如常乎?上曰,如常矣。閔鎭厚曰,受灸已至累日,核處或有加減乎?上曰,姑無所減矣。頤命曰,昨日引對時,酬酢之際,或有疲勞之慮乎?上曰,須不知疲勞矣。頤命曰,連仍受灸,久不診脈,今日則使諸醫入診,何如?上曰,依爲之。諸醫次次入診後,有鉉曰,左三部脈度,稍似不足,而不至大段矣。瑺曰,脈度與前日一樣矣。時悌曰,脈度沈數之候,比昨日頗減,而右邊脾肺脈,暫似沈數矣。萬尙曰,左邊關寸脈弦數之候,尙如前日矣。頤命曰,日寒如此,核處,只使聖徵·重卨診察宜矣。上曰,依爲之。聖徵入診曰,核處大小,雖無異於前日,而頗似柔軟矣。重卨入診曰,核處硜結之氣,今則稍似柔軟,或可因此而消散矣。頤命曰,脚部牽引之症,一樣無減乎?上曰,一樣矣。頤命曰,受灸壯數,今日亦依前定以十五壯乎?上曰,以十五壯爲定,可也。有鉉唱奏曰,關元穴受灸矣。每一壯,有鉉輒唱奏,而至十五壯,又唱奏曰,受灸畢矣。
閔鎭厚所啓,戶·刑·工三曹郞官及禁府都事各一員,曾前以武臣差出,意有所在,而近年以來,廢而不行,殊非歷試之道,且不無抑鬱之歎。今後則三曹郞官及禁府都事各一員,依前例以武臣差出事,分付銓曹,何如?上曰,依爲之。
宗簿寺官員,以提調意啓曰,頃者本寺,以聖候平復陳賀時,宗臣之不參賀班者,宜有規警之道,啓請推考,則前靈愼君瀅緘答,多有忿懥,至以誠極可笑,豈非冤痛?折長補短等語,肆然臚列。初時請推,雖出於本寺,旣已允下之後,係是朝命,其在事體,宜不敢以此等駭異之辭,登諸奏御文字,故其時提調,欲使改書以呈,招其奴子,則不但不送其奴,其孫兩人,歐打本寺使令於道中,擧措極爲悖戾。其祖孫所爲如此,本寺職掌,糾檢宗班,則不可置而不論,而提調臣桓圭,以被詬辱於瀅,引嫌不欲參涉,在外諸宗臣緘辭,亦未齊。至於前提調臣兪得一在任時及臣鎭圭之差除,又以情勢之不安,未卽行公,以致遲滯,而今於諸宗臣緘答入侍時,則有不容放過矣。蓋瀅於前日,以詬辱之罪,雖罷其職,而緘辭措語之可駭,與前被罪者,體段各異,不可以疊罰,過爲寬貸,至於其二孫之歐打公差,尤不可無施罰之擧。前靈愼君瀅,從重推考,其二孫則本寺使令於被打時,只記其面目,未能辨別其爵號名字,而有三孫,則本寺亦難的知其爲某人,自宗親府査出以啓後,令攸司稟旨科罪,何如?傳曰,允。宗親府謄錄
上在慶德宮。停常參·經筵。
午時未時,日暈。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?受灸進藥,今已多日,核處·脚部及大便祕滯等症,或有差減之效乎?今日受灸時刻,依前定以午正乎?臣等不勝憂慮,敢來問安,竝此仰稟。答曰,知道。無事。核處·脚部及大便祕滯等症一樣矣。
傳曰,史官一員待命,騎馬三匹立之,翼陵忌辰祭所內摘奸。
大殿受灸後,大殿·中宮殿·世子宮,藥房·政院·玉堂·二品以上·六曹·大司諫問安。答曰,知道。嬪宮,藥房·政院·玉堂問安。答曰,知道。
受灸時,前奉敎洪啓迪,待敎宋成明,檢閱朴弼夢,注書金尙奎,竝敍用,後日政付職事,榻前下敎。朝報
藥房入診時,提調閔鎭厚所啓,凡復戶之規,如孝子·烈女,則限己身給復五十負,元無延及子孫之事,而其中或有旣死之後,該曹啓請給復者,恩典無所施,事體未安。自今以後,身沒之類,則勿爲給復,施以他賞事,分付該曹,定式施行,何如?上曰,然矣。依所達爲之。戶曹謄錄
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,兩後陰濕,伏未審夜來,聖體調攝,若何?湯劑連進,而核處·脚部及便祕等症,其有差減之勢乎?今日受灸時刻,依前定以午正乎?臣等不勝憂慮,敢來問安,竝此仰稟。答曰,知道。無事。核處·脚部·便祕等症一樣矣。
政院啓曰,近日憲府,無行公之員,大司憲權尙夏,執義權忭,掌令柳鳳徵在外,掌令金始慶未肅拜,持平徐命遇呈辭,連日監察茶時,事甚未安。除在外外,呈告未肅拜人員,竝卽牌招察任,何如?傳曰,允。
大殿受灸後,大殿·中宮殿·世子宮,藥房·政院·玉堂·二品以上·六曹·大司諫問安。答曰,知道。嬪宮,藥房·政院·玉堂問安。答曰,知道。
判府事李濡箚子。大槪,敢陳淺見,以備裁察事。入啓。
藥房受灸入診時,兵曹參知有闕之代,明日政差出,卽爲牌招察任事,榻前定奪。
全羅監司書目,全州等官呈,以今月十三日戌時雷動,十四日申時地震,俱係變異事。
答判府事李濡箚曰,省箚具悉卿懇。卿以元老大臣,誠甚憂國,有此箚陳,感歎不已,可不留心焉?第都城難守,故已有別議他處,與民共守之敎,可想予意之所在矣。箚中可以變通事,令廟堂商確,稟處。仍傳曰,遣史官傳諭。
上在慶德宮。停常參·經筵。
下直,瑞山郡守崔烷,聞慶縣監宋廷蕃,慶基殿參奉尹東魯,天城萬戶李汶。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?湯丸之劑連進,而核處·脚部及便祕等症,其有差減之勢乎?臣等不勝憂慮,敢來問安。答曰,知道。無事。湯丸之劑連進,核處·脚部及便祕等症一樣矣。
京畿監司書目,坡州牧使尹憲柱,今月二十五日,父在喪事。
吏曹參判尹德駿上疏。大槪,臣於籌司兼任,有難冒之勢,乞蒙許遞,略貢愚忱,以備採擇事。入啓。答曰,省疏具悉。昔年卿之疏論,別無深意,而金鎭圭之必欲回避,殊極未安。曾引甘寧事,屢次下敎,而猶尙如此,予實惡之。卿疏所陳,各陳防守之策云者,儘有意見,依此爲之下款事,令廟堂稟處,卿其勿辭,從速察職。
江原監司李肇上疏。大槪,方岳之命,出於匪意,揣量才分,決無承當〈之〉望。且臣私情,有萬分悶迫者,伏乞聖慈,俯賜諒察,亟許鐫改,以重官方,以安私分事。入啓。答曰,省疏具悉。卿其勿辭,速往欽哉。
五道儒生進士李思迪等上疏。大槪,敢申擧國久鬱之公議,齊聲再瀆。請亟行先正臣文元公金長生從享文廟之典,以幸斯文,以光聖德事。入啓。答曰,省疏具悉。日昨疏批,已諭予意矣。
忠淸監司書目,韓山呈,以執義權忭辭職上疏上送事。啓。答曰,省疏具悉。爾其勿辭,從速上來察職。
京畿監司書目,驪州呈,以判府事李畬上疏上送事。啓。答曰,省疏具悉卿懇。前疏之批,才諭予意,更何多誥?向者箚批中,必欲崇長等語,予未照察卿之心事,過加疑怒,殊失待大臣之道矣,曷勝未安?卿其須體此意,勿復引嫌,卽日就途,勉副至望。仍傳曰,遣史官傳諭。
有政。吏批,以任胤元爲兵曹參知,李命世爲持平,呂光周爲文學,田時望爲律學敎授,柳鳳協爲王子師傅,閔聖魯爲坡州牧使,崔尙鼎爲禁府都事,金雲澤爲兵曹佐郞,奉敎單洪啓迪,待敎單宋成明,檢閱單朴弼夢,注書單金尙奎,承文著作單金始㷜,校書正字單徐鳳翼。
上在慶德宮。停常參·經筵。
王世子生辰日,大殿·中宮殿·嬪宮,政院·玉堂問安。答曰,知道。世子宮,政院·玉堂·二品以上·六曹·大司諫問安。答曰,知道。中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?核處·脚部及便祕之症,其有差減之勢乎?今日受灸時刻,依前定以午正乎?臣等不勝憂慮,敢來問安,竝此仰稟。答曰,知道。核處少無所減,脚部·便祕等症一樣矣。
正言尹樟三度呈辭。入啓。遞差。
吏曹啓曰,臺諫有闕,政事,取稟。傳曰,再明日爲之。
藥房入診時,受灸今姑停止事,榻前定奪。
院啓,請還收遠竄罪人洪禹瑞·李澤·李喬岳放釋之命。措辭上同答曰,勿煩。
左議政徐宗泰箚子。大槪,敢陳區區迷見事。入啓。答曰,省箚具悉卿懇。卿言正合予意,可不依施焉?仍傳曰,遣史官傳諭。
上在慶德宮。停常參·經筵。
下直,保安察訪柳諫。
大殿,政院·玉堂·二品以上·六曹·大司諫問安。答曰,知道。中宮殿·世子宮,藥房·政院·玉堂·二品以上·六曹·大司諫問安。答曰,知道。嬪宮,藥房·政院·玉堂問安。答曰,知道。
藥房啓曰,雨後日氣陰濕,伏未審夜來,聖體調攝,若何?核處·脚部,一向無減,而大便祕滯·寢睡不寧等症,比昨亦何如?今日臣等與諸御醫入診,詳察症候,宜當。不勝憂慮,敢來問安,竝此仰稟。答曰,知道。無事。核處·脚部及寢睡不寧,便祕等症一樣矣,明日入診。
輔德柳泰明三度呈辭。入啓。遞差。
院啓,請還收遠竄罪人洪禹瑞·李澤·李喬岳放釋之命。措辭上同答曰,勿煩。
府啓,請己卯文科復科還收事。鎭海縣監洪好人,仍其地定配事。措辭上同臣伏聞光山都正河,有撲殺其養子杞城正楺之變,臣不勝驚駭之至。雖未知其間事情之如何,而若使楺,直有可罪之端,則呈官定法,容或可也,而私自撲殺,悖惡莫甚。國言喧藉,莫不痛心,倫紀所關,不可掩置。請光山正河,拿鞫嚴覈科斷。答曰,不允。末端事,依啓。
同知金鎭圭上疏。大槪,臣於宰臣之疏,有不容晏然,冒陳危悃於靜攝之中,冀遞文衡·籌司兼任,以安私分事。入啓。答曰,省疏具悉。互相赴衙,非回避而何?殊涉未便,卿其勿辭,速出察任。郞廳李陽泰書。郞廳李景閔校正。
上在慶德宮。停常參·經筵。
下直,渭原郡守河涉。
大殿,政院·玉堂·二品以上·六曹·大司諫問安。答曰,知道。中宮殿·世子宮,藥房·政院·玉堂·二品以上·六曹·大司諫問安。答曰,知道。嬪宮,藥房·政院·玉堂問安。答曰,知道。
藥房啓曰,日氣寒冽,伏未審夜來,聖體調攝,若何?核處·脚部及大便祕滯·寢睡不寧等症,其有加減之勢乎?今日臣等,依聖敎當爲入診,而不勝憂慮,敢來問安。答曰,知道。核處·脚部及寢睡不寧等症一樣,便祕差減,自昨水刺厭進,且有感冒之候矣。
府啓,請還收己卯復科事。洪好人仍其地定配事。措辭上同答曰,勿煩。
藥房再啓曰,臣等入診退出後,與金有鉉等諸御醫,反復商議,則皆以爲聖候外感,雖不大段,咳嗽頻發,脈度浮數,前入湯劑,今姑停止,蔘蘇飮,加桑白皮·黃芩·柴胡·杏仁各一錢,連進三貼,以爲趁卽和解之地,宜當云。此藥劑入之意,敢啓。答曰,知道。
觀象監,流星,出天倉星下,入西方天際,狀如鉢,尾長二三尺許,色赤。啓。
有政。吏批,以李珌付校書副正字,洪重疇爲掌樂主簿,李濟爲全羅監司,朴鳳齡爲修撰,魚有龜爲兵曹正郞,李宜晩爲輔德。
藥房入診時,提調閔鎭厚所啓,禁衛營標下軍賞試射,亦未及爲之矣。當令中軍代行之意,敢啓。上曰,依爲之。
備邊司啓曰,赴燕使行中員役,必有所持銀貨,然後各處例贈,可以無弊支用,而今此謝恩使之行,亦不無所幹,則尤不可空手入去。而近來西貨見塞,萊金不順,卽今行期已迫,而委屬可慮。戶曹·賑廳及諸軍門等處,參酌分付,使之卽爲出貸,俾免一行狼狽之患,何如?傳曰,允。禁衛營謄錄
上在慶德宮。停常參·經筵。
大殿,政院·玉堂·二品以上·六曹問安。答曰,知道。中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?湯劑昨已進服,外感咳嗽,其有和解之效,而寢睡·水刺,比昨差勝,核處·脚部,亦有所減乎?今日臣等與諸醫入診,詳察症候,宜當。不勝憂慮,敢來問安,竝此仰稟。答曰,知道。湯劑進服,外感咳嗽,有和解之效,而寢睡差勝,水刺厭進及核處·脚部一樣矣。明日入診。
府啓,請復科還收事。措辭上同答曰,勿煩。前啓,洪好人事,停啓。
義禁府啓曰,平安道寧邊府定配罪人呂必重,頃遭母喪,故依定式啓稟,許令歸葬矣。今聞已過葬事云,還發配所之意,敢啓。傳曰,知道。
政院啓曰,明日冬至望闕禮,依近例爲之之意,敢啓。傳曰,知道。
上在慶德宮。停常參·經筵。
藥房提調座目見上啓曰,節屆陽復,伏未審夜來,聖體調攝,若何?咳嗽漸減,寢睡·水刺益勝,而核處·脚部,亦有差減之勢乎?今日臣等依聖敎,當爲入診,而不勝憂慮,敢來問安。答曰,知道。咳嗽漸減,寢睡猶未如常,水刺比昨差勝,核處·脚部一樣矣。中宮殿問安。答曰,知道。大殿·中宮殿·世子宮·嬪宮,政院·玉堂單子問安。答曰,知道。大殿·中宮殿,二品以上·六曹冬至單子問安。答曰,知道。
金德基啓曰,大司憲權尙夏,執義權忭,掌令柳鳳徵在外,掌令金始慶,持平徐命遇呈辭,持平李命世未肅拜。今日以監察茶時之意,敢啓。傳曰,知道。
李敏英啓曰,吏曹郞廳來言,承旨及守令有闕,政事,何以爲之?取稟。傳曰,明日爲之。
又以弘文館言啓曰,本館上番應敎宋正明,以訓鍊都監郞廳,今日坐起時,晝仕出去之意,敢啓。傳曰,知道。
又以禮曹言啓曰,諸道箋文,開坐看審,則伊川府使李相頊所封箋文,皮封不踏印信,有違規例,殊無敬謹之意,推考,何如?傳曰,允。
午時,上御會祥殿。藥房入診入侍時,都提調李頤命,提調閔鎭厚,副提調南致熏,記事官金尙奎·朴聖輅·金日佐,醫官金有鉉·丁時悌·權聖徵·崔萬尙·吳重卨·李得英·許坫·方震夔·卞三彬·李徵夏入侍。李頤命進曰,朝見問安批,有和解之敎,此則可幸,而咳嗽苦歇,若何?上曰,咳嗽頗苦,而鼻寒猶前,感氣雖解,宜用止嗽之劑矣。頤命曰,語音猶未如常矣。寢睡時或不寧,而水刺亦不如常乎?上曰,已言于朝者問安之批,而寢睡則比前雖勝,不及常時,水刺則差勝矣。鎭厚曰,蔘蘇飮三貼進御乎?上曰,先進二貼矣。鎭厚曰,大邊艱滑,何如乎?上曰,大便如前艱阻矣。頤命曰,令醫官診脈,何如?上曰,依爲之。金有鉉入診後,諸醫以次診脈。有鉉奏曰,脈候雖不大數,脾肺脈頗洪,不無火熱矣。時悌曰,數脈雖未快解,感氣似減矣。聖徵曰,脈候比昨似下,感氣應爲和解矣。上曰,咳嗽猶未歇矣。萬尙·重卨·許坫·震夔所達,與聖徵無異。有鉉曰,微感之氣,似有和解之效,今日蔘蘇飮畢進後,明日議藥,似好矣。時悌曰,外感雖似和解,玉音猶未如常,蔘蘇飮非但和解外感之劑,亦止嗽良方,盡爲進御宜矣。萬尙·坫·震夔·得英·重卨所達,與有鉉無異。頤命曰,諸醫之議如此,畢進湯劑後,更議他藥,何如?上曰,唯。頤命曰,令針醫診察核處,何如?上曰,唯。聖徵率諸醫入診後,奏曰,核處一樣,而橫亘之氣似緩矣。鎭厚曰,堅硬如常乎?聖徵曰,然矣。重卨曰,右邊核處一樣,而表浮之氣,頗似減矣。得英曰,核處比前稍大,而不爲大段矣。三彬所達,與得英亦同。得英曰,近來寒暖不適,易致感傷,脫着之節,不可不愼也。上曰,唯。致熏曰,核處常令溫煖,然後可以銷散,房堗雖溫,必須重襲衣帶,毋有冷氣,如何?上曰,當留意爲之矣。頤命曰,調病之方,最忌勞攘,而今番二十六日,國忌留院公事,一時竝入,以致深夜酬應,感傷之氣,或由於此,伊日仕進承旨,難免其失,宜有警責之道矣,上無發落。致熏曰,公事出入,此後則政院視其緩急,參酌入之,宜當。上曰,此後則留意爲之可也。鎭厚曰,朝家方有別薦人才之擧,知人而薦之,固未易,卽薦而不用,則何以有其勸哉?申光夏·柳萬增·金得魯等,卽榻前別薦之人也。以無相當之窠,尙未收用,良可惜也。此輩雖武科出身,用之宜異常例,若使各軍門,差以哨官,得其陞出六品,漸次調遷,則似爲得宜,故敢此仰達。上曰,依所達爲之,可也。出擧條
上在慶德宮。停常參·經筵。
自巳時至未時,日暈。
藥房提調座目見上啓曰,伏未審夜來,聖體調攝,若何?湯劑昨已盡服,而咳嗽益有差減之效,水刺·寢睡,比昨加勝,而核處·脚部,亦有減歇之勢乎?臣等今日,依昨日定奪,率諸醫當爲入診,而不勝憂慮,敢來問安。答曰,知道。咳嗽日益差減,水刺·寢睡,別無加勝,核處·脚部一樣矣。
中宮殿,藥房問安。答曰,知道。大殿·中宮殿·世子宮·嬪宮,政院·玉堂問安。答曰,知道。大殿,政院·玉堂·二品以上·六曹·大司諫單子問安。答曰,知道。中宮殿口傳問安。答曰,知道。
韓配夏啓曰,大司憲權尙夏,執義權忭,掌令柳鳳徵在外,掌令金始慶,持平徐命遇呈辭,持平李命世未肅拜上疏。今日以監察茶時之意,敢啓。傳曰,知道。
金德基,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,都摠管李彦綱,刑曹坐起進去之意,敢啓。傳曰,知道。
有政。吏批,行判書崔錫恒,參判尹德駿進,參議未差,右承旨李敏英進。兵批,行判書閔鎭厚藥房進,參判金演病,參議任胤元進,參知韓配夏未肅拜,左承旨兪命雄進。
吏批啓曰,通信使今當差出,而問議於大臣,則所薦之人,時在罷散中,何以爲之?敢稟。傳曰,敍用。
承旨韓配夏,光州牧使具志禎,益山郡守朴鎭圭,迎日縣監崔泰齊,兵曹佐郞李邦彦,宗簿主簿李必相,說書趙遠命,通信使趙泰億,吏曹參議李光佐,沃川郡守朴星漢爲之,副護軍李東馣爲之。
兪命雄啓曰,今日政新除授承旨,待下批卽爲牌招察任,何如?傳曰,允。
韓配夏,以備邊司言啓曰,今此謝恩使行所送別咨文,今已正書,依前例別定禁軍,星火下送之意,敢啓。傳曰,知道。
又以兵曹言啓曰,今十一月初四日,牧子李根實,自開陽門入來,差備門外擊錚,極爲駭愕,令攸司囚禁治罪,同門守門將崔巑,常時不能禁斷雜人,以致闌入,亦難免其責,推考,何如?傳曰,允。
又以樂器造成廳言啓曰,本廳郞廳掌樂院主簿崔尙鼎,頃日政,移拜義禁府都事,其代以本院主簿洪重疇差下察任,何如?傳曰,允。
編修官韓書啓,臣承命馳往于驪州睡谷村行判中樞府事李畬所住處,傳宣聖批,則以爲,臣釁深病痼,朝暮垂盡,再伸血懇,請就違命之誅,日夜悚伏,鈇鉞是俟,不意威罰不加,恩諭冞隆,開釋丁寧,夐越尋常。至以向者箚批,予未照察卿之心事,過加疑怒爲敎,臣祗奉綸音,向闕九頓,自不覺涕零如雨也。自古人臣,獲譴於君父者,終得其昭暴其心事,如臣今日之所被者,能有幾人哉?今臣雖滅死萬萬,亦何所恨哉?噫,臣之罪戾,臣固自知。臣以無狀,猥荷隆遇,絲毫無補,郵釁山積,折足覆餗,重貽淸朝之累,非特一言妄發之爲罪而已。聖明雖哀矜賤臣,不欲棄絶,德意隆厚,曲加寬恕,而臣之不容復廁於大臣之列,則國人皆知之。臣終何敢以幸逭刑章自幸,靦然冒進於周行乎?且臣自入冬以來,感傷彌留,痰火鬱塞,昏昏欲絶,舊患痿痺之症,乘時頓劇,衣袴脫着,牀簀轉動,皆必須人,起身趨程,萬無其路,而精神迷亂,亦不能悉意仰對,但有席藁殞越,以待嚴誅云,敢啓。傳曰,知道。
持平李命世上疏。大槪,臣自陷不測之誅,反蒙罔極之恩,禦魅危喘,生還故里,揆諸涯分,踰溢已極。昨年蒙敍,去秋陞六,數月之內,除命聯翩,今此柏府新命,又及於縮伏俟譴之中,驚感悄怳,靡所容措。臣之所被惡名,實天地間一罪人,自分杜門屛跡,沒齒自廢。其何敢一刻僥冒於綱紀之職,以辱莫重之名器哉?玆不得不冒陳血懇於玉候靜攝之中,臣罪至此,益無所逃。伏乞聖明,曲賜諒察,亟遞臣新授職名,仍命選部,永刋朝籍,勿復檢擧,使之屛處窮廬,以畢餘生事。入啓。答曰,省疏具悉。爾其勿辭,從速察職。
修撰李世瑾上疏。大槪,淹病三旬,罪積萬殞,生成所曁,縷息僅延,寸寸前進,今始還次,而不卽趨朝,合被重譴,玆敢冒陳危悃,瀆撓於靜攝之中,臣罪尤大,乞誅嚴誅,以靖私義,略附愚見,仰備裁察事。入啓。答曰,省疏具悉。今玆疏陳,誠有意見,而第薦路不宜太曠,汰定一款,已自備局,稟旨分付。疏末所陳,予當留心,而簡選健兒等事,令廟堂稟處,爾其勿辭,從速察職。
全羅監司李濟上疏。大槪,使命特遞,旣荷不敢當之恩,湖藩新除,又叨決難冒之任,顧此積僨之蹤,衰病之身,擔負重務,實無其望。敢披肝膈,冒干淸嚴,懇乞特賜矜察,亟命鐫改臣新授之職,以幸公私事。入啓。答曰,省疏具悉。卿勿固辭,速往欽哉。原疏缺
午時,上御會祥殿。藥房入診入侍時,都提調李頤命,提調閔鎭厚,副提調南致熏,記事官金尙奎·朴聖輅,記注官金日佐,醫官金有鉉·柳瑺·丁時梯·權聖徵·崔萬尙·吳重卨·李得英·許坫·方震夔·玄孝綱入侍。李頤命進曰,咳嗽夜來差減爲敎,不有妨於寢睡乎?上曰,雖未快歇,而別無所妨矣。頤命曰,水刺比昨加勝,而核處亦有所減乎?上曰,水刺別無差勝,而核處一樣矣。鎭厚曰,外感益有和解之效,而有汗氣乎?上曰,不然矣。頤命曰,常時外感和解之際,有汗氣乎?上曰,常時有火,故亦不能取汗矣。頤命曰,令醫官診脈,何如?上曰,唯。有鉉先爲入診後奏曰,脈候之數,比昨稍減,而右邊缺脈,似有力矣。缺孝綱以次入診,而所達與有鉉無異。頤命曰,咳嗽頗歇,外感之氣亦解,苦口之劑不必連進,脾胃尙有餘熱,湯劑連進當否,問議于諸醫,如何?上曰,唯。有鉉曰,數脈頗減,咳嗽亦歇,湯劑或有妨於脾胃,姑停數三日,宜當。瑺曰,外感已有和解之效,姑停湯劑宜矣。時梯曰,脈候已緩,停藥之言似好,而臣意則不必更議他藥,前進湯劑,更服數貼,宜矣。萬尙以下,各陳所見,而與時梯皆同。上曰,常時有感氣,則至累日乃解,今雖差勝,快解亦未可必,連進二貼之言,似好矣。頤命曰,貼數當進三貼耶?上曰,唯。頤命曰,令針醫診察核處,何如?上曰,唯。聖徵率諸醫入診。上曰,核處甚有癢氣矣。頤命曰,搔癢之際,必有所傷處矣。聖徵曰,腎囊下橫亘之氣稍減,結核近處,頗有淸汁矣。頤命曰,堅硬如前否?聖徵曰,不然矣。致熏曰,核處常濕,煖則自然銷散矣。頤命曰,橫亘之氣,與前差勝乎?上曰,頗覺愈矣。頤命曰,堅硬之氣稍減,又有下部橫亘差勝之敎,不勝欣幸。重卨曰,左邊核處,似爲柔緩,且有汗氣,不比如前乾燥,伏幸伏幸。得英以下諸醫所見,別無異同。聖徵曰,脚部牽引之處,不可得伸乎?上曰,欲伸則筋絡甚牽疼矣。頤命曰,牽疼之際,亦及上邊耶?上曰,牽疼不過當處耳。頤命曰,核處稍有差減之勢,外感亦奏和解之效,區區下情,不任欣幸,而大抵調病之道,戒在少愈,伏望留意愼攝,如何?上曰,然矣。頤命曰,淸汁若連出,則當貼十香膏,內間如無所入,則當自藥房進入矣。上曰,亦有內入,不必進之矣。頤命曰,首醫所達䑋熟足熟等膳,今當進入,而諸醫之議,皆以爲卽今上候,濕熱浹注,膏梁最可忌,飮食之節,不可放過,此等柔膩之物,不必多進矣。上曰,然矣。鎭厚曰,水刺比常時所進過半乎?缺上曰,或多或少,多則亦至八九合矣。鎭厚曰,寢睡常耿耿不安乎?上曰,覺時頗多。鎭厚曰,通一宵言之,則睡時過半乎?上曰,半宵則頗過矣。遂退出。今日入診時,蔘蘇飮三貼,依前加入,更爲劑入事,榻前定奪。
上在慶德宮。停常參·經筵。
藥房提調座目見上啓曰,伏未審夜來,聖體調攝,若何?湯劑繼進,而咳嗽益歇,寢睡·水刺,比昨加勝,核處淸汁不止,而漸有柔軟之勢,脚部亦或差勝乎?臣等不勝憂慮,敢來問安。答曰,知道。湯劑連進,咳嗽日漸差減,水刺之進加勝,寢睡及脚部與昨一樣,核處淸汁不止,而比昨亦無加減矣。
中宮殿問安。答曰,知道。大殿·中宮殿·世子宮·嬪宮,政院·玉堂問安。答曰,知道。
朴泰恒啓曰,大司憲權尙夏,執義權忭,掌令柳鳳徵在外,掌令金始慶,持平徐命遇呈辭,持平李命世未肅拜呈辭。今日以監察茶時之意,敢啓。傳曰,知道。
又以都摠府言啓曰,都摠管李彦綱,備邊司坐起進去之意,敢啓。傳曰,知道。
李敏英啓曰,上番兼春秋朴聖輅,母墳拜掃事,旣以本職入啓受由,兼春秋之任,今姑改差,其代令該曹口傳差出,何如?傳曰,允。
又以漢城府言啓曰,沿江之民,以馬役難堪者,非今斯今。國家凡百輸送之物,專〈賴〉江民,晝夜奔走,無日休息,窮殘人民,不勝其苦,幾盡逃散,無一分應役之勢矣。自丁亥年有馬之民,相與謀議,呈上言蒙允,作爲一契,藉其有無,隨力自當,及其年終,則受食貰米,其他坊民,則收拾貰錢,故設立以來,江民有保存之望,國家無僨敗之事,是乃廟堂之素所講定者也。國綱漸弛,人心極巧,或稱年凶,或稱逃亡,或稱兵伍,或稱軍官,當初出錢之戶,大都計之,則多至一千三百餘戶,而到今減縮,幾乎太半,前頭貰馬,無可支撑矣。其中尤有大弊,蓋於貰馬之前,曾有馬夫·色掌,別作名目,除却雜役,以爲本府使喚之地,此則朝家之所不知也。自是以後,所謂馬夫·色掌之數,漸次增加,少不下七十餘人,而貰馬之錢,元不對答,洞內雜役,竝皆逃免,至於上下江公私穀載輸之馬,無不主管,許多馬價,次知都執,渠自分給,食其剩餘。亦於每船,白地橫斂,其他弊端,難以毛擧。今此貰馬契人等,呈狀本府,願其馬夫·色掌等,竝皆革罷,本府大小之役,率皆自當,坊民出錢之役,亦使均徵,則其在公私,可無偏苦之冤云。臣以道寓居江村,今已有年,馬夫之弊端,馬契之冤狀,曾所慣知,一依民情,革其馬夫之役,則使馬契對答,何如?傳曰,允。
又以禮曹言啓曰,上年正月十六日召對入侍時,侍讀官李正臣所啓,仁廟朝節死臣故參議洪命亨,以文章淸白,見重於世。當丁丑年亂,與先正臣金尙容等,殉節於江都,亂定後,贈吏曹參判。及至當宁辛酉年,因筵臣陳達,特命旌閭,而獨未入於本府忠烈祠,同時死節之人,或入或不入,誠爲不均。亦令本府一體配祀,以示朝家褒崇之典,何如?上曰,當初立祠時,何獨不入耶?正臣曰,此等事,必有本家子孫之傳說,然後可以採實擧行,而今其子孫,零替不振,未卽聞知於朝家,故本府亦嘗遺漏,尙不入於配祀中云矣。上曰,令該曹稟處事,命下矣。洪命亨,旣以江都殉節,特許旌閭,而至今不得入於忠烈祠者,未知其由,而取考金光煥所輯丁丑錄刊行者,則其時政院啓辭曰,前參議洪命亨,別坐權順長等,與先正臣金尙容,隨坐於南門樓,同死於烈炎中,而金尙容·洪命亨,則俱不得其屍體,死節明白無疑云。政院此啓,實爲可據之文籍,而況本祠之從後追配者,至於十人之多,而洪命亨之獨爲見漏,殊有欠於一體表奬之道。儒臣之陳達,蓋出於此,特令許配,以爲存樹風聲之地,何如?傳曰,依啓。
吏曹口傳政事,兼春秋單鄭來周。
傳曰,明朝大提學命招。
朴泰恒,以義禁府言啓曰,卽接月令醫員韓世愈手本,則保放罪人宋道錫病勢,今已向差云。還收之意,敢啓。傳曰,知道。
韓配夏,以禮曹言啓曰,卽接平安監司移文,則因本道狀啓,平壤等十邑地震,解怪祭香燭下來,而追啓殷山等十二邑地震,雖有先後之別,俱是十月初七日,則似不當兩處設行,而前後啓聞二十二邑,道里參酌,取其中央設祭,而今此祝帖中,只書平壤等十邑,追啓殷山等十二邑,不入於祝辭中,故香祝姑爲奉安矣,卽速變通回移云,當初平壤等邑地震解怪祭,中央設行事,香祝旣已磨鍊下送後,殷山等邑地震,追後馳啓,而自前亦不疊設,故姑爲停止矣。本道旣不設行,如是移文,前後啓聞二十二邑地震解怪祭香祝幣,令該曹磨鍊,急速下送中央設壇,隨時卜日設行,而前下送祝文,還爲上送,令香室淨處燒火之意,分付,何如?傳曰,允。
平安監司權上疏。大槪,別諭纔下,繼有特推之命,嚴畏分義,不敢復爲離營待罪之計,而人微任重,決無堪勝之勢,玆敢冒萬死辭職上疏上送,兼附所懷,別爲狀聞,以備裁處事。入啓。答曰,省疏具悉。所論十條,儘有意見,此時此任之不可輕遞,於此益決矣。勿復控辭,須速察職。原疏缺
上在慶德宮。停常參·經筵。
藥房提調座目見上啓曰,伏未審夜來,聖體調攝,若何?咳嗽之候益勝,水刺已得如常,寢睡亦得安穩,而核處·脚部,其有差減之勢乎?前入湯劑,當盡於今日,臣等與諸御醫入診,詳察症候宜當,不勝憂慮,敢來問安,竝此仰稟。答曰,知道。咳嗽幾盡差愈,水刺日益差勝,寢睡比昨稍穩,核處頗似柔軟,脚部一樣矣,明日入診。中宮殿問安。答曰,知道。
大殿·中宮殿·世子宮·嬪宮,政院·玉堂問安。答曰,知道。
李敏英啓曰,大提學金鎭圭,承牌來詣賓廳矣。傳曰,書題書入。
朴泰恒啓曰,持平徐命遇,再啓煩瀆,退待物論矣。傳曰,知道。
又以都摠府言啓曰,都摠管李彦綱,刑曹坐起進去之意,敢啓。傳曰,知道。
傳于李敏英曰,左承旨持此書題,與大提學偕往泮宮,儒生等試取以來。
兪命雄啓曰,左副承旨金德基,連日病不仕進,卽爲牌招察任,何如?傳曰,允。
李敏英啓曰,春秋館連以兼春秋入直,事甚未安。待敎宋成明,今已入來云,卽爲牌招察任,何如?傳曰,允。
朴泰恒,以御營廳言啓曰,前修撰李眞儉,本廳軍色郞廳啓下,而方在罷散中,時無職名,令該曹依例付軍職,冠帶常仕,何如?傳曰,允。
李敏英啓曰,大提學金鎭圭,今將試取以來,而自前兩館提學,亦爲命招,同參科次之例,何以爲之?敢稟。傳曰,竝命招。
兪命雄啓曰,臣敬奉書題,與大提學,偕往泮宮,儒生等試取,限內收券七十四張以入之意,敢啓。傳曰,科次以入。
傳于韓配夏曰,日寒如此,薄衣軍士,襦衣題給。
持平徐命遇啓曰,臣於病伏中,得伏見咸平副守渾,擊錚爰辭,不勝駭惋之至。夫奸細之徒,贋作文券,憑依力勢,橫占民田之弊,爲近日無窮之痼習,聖明亦備知其弊。如此之類,隨現出給,痛加懲治,此豈非聖世之美事?而頃者龍仁縣許多民人等,又以所謂李時祥者,以七百餘石之地,盜賣宮家之狀,聯名呈訴,觀其辭意,殊涉冤枉,故臣以從公處決之意,論啓蒙允矣。今時祥又嗾其叔,托以鳴冤,肆然擊鼓,醜悖之說,罔有紀極。噫,今日朝廷,雖曰不嚴,論啓之大臣,慘被奸細輩詬辱,豈有至於如此者哉?此實世道之大變,朝廷之深恥。不但臣一身之僇辱而已,其所謂言,本不足與之較辨,而其就臣啓中分利二字,別有所指者,其意蓋欲脅持臣身,恐動天聽,其爲計,極巧慘矣。噫,一種無賴之類,締結宮差,劫奪民田,私相分利之狀,王子深在禁中,何從而知之耶?臣之所竊痛者,只在於此等事,利入私橐,怨歸宮家,畢竟貽害於窮民,爲累於聖德,故有所云云,文勢語脈,相瞭然。今渾乃以凌藉宮家爲言者,其果一毫近似耶?噫,彼元老之臣,年至致仕,廢處鄕里,其淸素簡潔,擧國之所共知,聖明之所悉燭。渾雖無狀,奚忍以勢家私囑等說,逼迫誣詆,乃至於斯耶?禁濫僞伸冤抑,自是法府之責也。過留民人,齊聲訴冤,則據狀論啓,固爲不可已之擧,今乃風旨等語,欲爲脅勒之計,日月之明,其可眩弄耶?噫,人心世道,日以益壞,京外遊衣遊食之輩,或窺覘厚利,或勒取民土。非理盜賣,差人叫呼,官吏畏縮,京城一日之程,元老舊居之地,尙且憑藉劫奪,而無所顧憚,以至於拘繫呈訴之儒生,百般威脅,使不得伸枉,則其他尙何言哉?國家之取怨於遠近窮民,八路同然,冤呼徹天,自伸無路。今日土崩之勢,亦未必不由於此,雖聖明在上,其何以盡燭其情哉?前後諸臣,每以此爲言者,眞朱子所謂非有積怨深怒於此輩而然也。臣之本意,亦自如此,而今乃名登爰辭,厚被汚衊,終爲厚辱臺閣之歸,臣何顔面,冒居於綱紀之地乎?請命遞斥臣職。答曰,勿辭。
左副承旨金德基疏曰,伏以臣,伏聞日昨藥院入診入侍時,大臣以前月二十七日公事多入之故,請推入直承旨,臣卽伊日在直之一也,聞來不勝惶隕之至。玉候違豫許久,上下擧切憂遑,臣雖無狀,其煎悶煼慮,豈獨後於人哉?適其日,値當罷齋之後,留院公事,較常日頗多,而旣無稟旨定式,如人定後勿入之例,則取捨緩急,或納或留,恐非本院之所便擅,故更鼓未下之前,自爾依常規竝入。及至人定後,備局堂上,送言渭原罪人之逃躱,有速稟之敎,此去回啓,勿拘更深,宜卽捧入云。關係邊上事變,不容少緩,故亦不得不稟入矣。因此而丙枕不安,有妨調攝,至使大臣爲言,此其爲罪,當復如何哉?大臣警責之請,已是從輕,而聖明靳施薄罰,尤出寬假,臣誠感激慙惶,無地自容。陳章請譴,亦所不敢,當此趁日問安之時,猥尋長單,蓋出於萬不獲已,而右僚不諒,終見阻却,席藁悶蹙之中,天牌又辱,臣聞命增惕,不知所出。自數尤愆,何往非朝?且臣老父病,前旣有所疏籲,伏想聖明,亦必記有之矣。間緣症情之小間,隨行於諸僚之後矣,數日來,更添外感,咳喘頗重,寢啖專廢,貼席沈淹,臣方晝夜扶將,方寸自灼。今雖畏義,趨詣禁扃之外,而顧此情理,雖微他萬萬難安之端,決無離違病父,承命行公之勢,不得不陳疏退去,瀆擾靜攝,徑還私次,亦臣萬死之罪也。伏乞聖明,亟命先削臣職,仍勘臣罪,俾得專意救護,以伸人子至情,公私不勝幸甚云云。答曰,省疏具悉。爾其勿辭,救護父病。
答幼學權和經疏曰,省疏具悉。疏陳之事,令該司稟處。
答說書趙遠命疏曰,省疏具悉。爾其勿辭,從速察職。
上在慶德宮。停常參·經筵。
藥房提調座目見上啓曰,寒事漸緊,伏未審夜來,聖體調攝,若何?咳嗽之候,已盡和解,寢膳之節,亦得如常,核處益勝,而脚部亦有差減之勢乎?今日臣等當依聖敎入診,而不勝憂慮,敢來問安。答曰,知道。咳嗽之候快減,寢膳之節,猶未復常,核處與昨一樣,脚部別無加減矣。
中宮殿問安。答曰,知道。大殿·中宮殿·世子宮·嬪宮,政院·玉堂問安。答曰,知道。
朴泰恒啓曰,大司憲權尙夏,執義權忭,掌令柳鳳徵在外,掌令金始慶牌招不進,持平徐命遇避嫌退待,持平李命世未肅拜。今日以監察茶時之意,敢啓。傳曰,知道。
李敏英啓曰,吏曹郞廳來言,臺諫有闕,政事,何以爲之?取稟。傳曰,明日爲之。
朴泰恒,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,都摠管李彦綱,刑曹坐起進去之意,敢啓。傳曰,知道。
又啓曰,持平徐命遇,昨日引避退待矣。大司憲權尙夏,執義權忭,掌令柳鳳徵竝在外,持平李命世未肅拜,掌令金始慶呈辭。除在外未肅拜外,呈告人員,卽爲牌招,以爲處置之地,何如?傳曰,允。
以備忘記,傳于李敏英曰,居首生員權益寬,直赴殿試,之次生員李眞望,直赴會試,生員金泰壽·李命龜,各給一分。
朴泰恒,以備邊司言啓曰,鷹師身布未收守令,論罪定式改定事,曾已定奪於榻前矣。取考當初磨鍊節目,則一疋以上未收,則守令解由拘礙,監色拿致本曹,從重決罪,十一疋以上罷職,二十疋未納,則准朞不敍,監色,刑推定配矣。鷹師之役,旣爲御供,事體重大,故當初定式,蓋出於嚴立科條之意,而至今諸議,皆以爲太重。依定奪改以十疋以上未納,則守令解由拘礙,二十疋以上罷職,三十疋未納,則准朞不敍,而各邑中或有應納之布未滿十疋者,如此之邑,則仍爲解由拘礙,而監色,自本曹決罪與刑推定配事,依前節目施行,何如?傳曰,允。
又以兵曹言啓曰,傳曰,日寒如此,薄衣軍士,襦衣題給事,命下矣。發遣郞廳,摘奸其中尤甚薄衣者,二百七十四名,別單書入,令該曹依此數襦衣題給之意,敢啓。傳曰,知道。
又以備邊司言啓曰,巡撫使差出時,禮曹參判尹趾仁,見差於忠淸道,工曹參判權尙游,見差於平安道矣,群議以爲尹趾仁纔按關西,權尙游曾按湖南,兩道物情形便,各有所諳悉,推移相換,似合事宜云。尹趾仁改以關西,權尙游改以湖南,湖南巡撫使李晩成,移差於湖西,何如?傳曰,允。
又以備邊司言啓曰,宣惠廳堂上一員未差之代,吏曹判書崔錫恒差下,使之察任,何如?傳曰,允。
又以備邊司言啓曰,訓鍊大將李基夏,榻前陳達,三南月課鳥銃復舊事,有考出文書稟處之命矣。取考惠廳文書,則自乙亥以後權減之米,嶺南二千七十六石零,湖南一千六百八十石零,湖西一千三百四十六石零,合爲五千一百三石零矣。卽今諸軍門,當有軍器造成之事,而物力皆患不敷,都監則其勢尤難容措。災年復舊,雖涉重難,而參以事勢,似宜有顧濟之道。三南月課米五千一百石零,令五軍門,如前取用,以爲趁時措辦之地,何如?傳曰,允。
午時,上御會祥殿。藥房入診入侍時,都提調李頤命,提調閔鎭厚,副提調南致熏,記事官金尙奎·鄭來周·宋成明,醫官金有鉉·柳瑺·丁時梯·權聖徵·崔萬尙·吳重卨·李得英·許坫·方震夔·崔泰齡入侍。李頤命進曰,咳嗽快歇爲敎,夜來復,何如?上曰,間或有之,而大抵差歇矣。頤命曰,寢睡一向安穩乎?上曰,比前稍穩,而猶未如常矣。頤命曰,夜來以柑製課次公事,夜深出入,或有妨於調攝乎?上曰,別無所妨矣。頤命曰,水刺加勝否?上曰,漸勝矣。頤命曰,核處日昨入診時,頗似柔軟,今日有漸次加勝之效乎?上曰,頗似柔軟,而比頃日,別無加勝矣。缺頤命曰,令醫官診脈,如何?上曰,唯。有鉉先爲入診後奏曰,脈候幾盡平和,而肺脈差似數矣。瑺·時梯·聖徵所達,與有鉉無異。萬尙曰,左右脈候,比數日前氣頗下,比常時猶未和緩矣。重卨·得英·坫·震夔,以次入診,而所見與萬尙略同。頤命曰,脈候幾盡平緩,外感亦似和解,蔘蘇飮亦當停止,抑或有繼進之藥乎?與諸醫問議當否,何如?有鉉曰,外感旣有和解之效,蔘蘇飮進御,亦已多日,苦口之劑,不必連進,今姑停止。前入當歸龍薈丸,乃淸涼之劑,有益於消散核患,進御此藥,宜當矣。瑺所達,與有鉉無異。時梯曰,外感之症,或有些少餘熱,而元不大段,姑停湯劑,進御丸藥之言是矣。萬尙·得英·坫·震夔所見,別無異同。頤命曰,丸劑錢數頗多,卽今水刺猶未復常,減其錢數,進御宜當。上曰,丸劑錢數五錢太重耶?問議減數,可也。有鉉曰,五錢太過,卽今水刺未復,進御之時,定以三錢宜矣。上曰,觀勢更定以五錢無妨矣。頤命曰,前進天門冬膏,大有益於潤便之道。如已畢服,則自外亦當精劑以入,間間進御,未知,如何?上曰,當依此爲之矣。頤命曰,今日當劑進耶?上曰,唯。頤命曰,令鍼醫診察核處,如何?上曰,唯。聖徵率諸醫以次入診。聖徵曰,結核處頗堅,而表上浮氣盡降,右邊則濕煖,左邊則似硬矣。上曰,睡時甚覺搔癢。頤命曰,宜貼膏藥矣。重卨曰,核處頗爲柔軟,大核似小,右邊瘡口。且以毒氣消減之故,淸汁流出,此則似好矣。得英曰,核處比前似柔,而如或搔癢,則恐有傷處,以溫水湯洗,如何?頤命曰,艾葉當爲進入,以此頻頻洗滌,似好矣。缺泰齡曰,堅硬之氣,尙未平復矣。頤命曰,龍薈丸極爲淸涼,天門冬亦是涼劑,進御錢數,令首醫議定,如何?有鉉曰,天門冬係是涼劑,不必逐日進御,間間兼服,有何所妨耶?上曰,然矣。提調閔鎭厚所啓,伏聞今番冬至,因祭官有付標之事,受香頗晩。故光陵祭獻官,黑夜氷程,艱辛作行,時刻將迫,僅得行祭云,事之未安,莫此爲甚。不但今番爲然,在前亦多有如此之時,不可無變通之道。今後則或於前二日受香出去,留一日行祭,或於傳香時不循次第,一從道里遠近分數次傳香,俾免窘迫之患,則允合於重祀典之道。令該曹稟處,恐爲得宜,而傳香事,政院主之,都承旨今方入侍,下詢而處之亦好,故敢此仰達。南致熏曰,光陵道里頗遠,曾前亦有如此之患,先爲受香事,永爲定式,則政院自當擧行矣。上曰,其時翼陵祭官,再次付標,而翼陵道近,故似無窘迫之慮,光陵則意謂先已受香矣。此必由於各陵傳香,一時竝行之致。今後光陵則前二日預爲受香,使之從容得達,可也。出擧條奏事畢,遂退出。
上在慶德宮。停常參·經筵。
藥房提調座目見上啓曰,伏未審夜來,聖體調攝,若何?核處及寢膳之節,比昨加勝,而脚部亦有差減之勢乎?臣等不勝憂慮,敢來問安。答曰,知道。核處與昨一樣,寢膳之節加勝,而脚部別無差減之勢矣。
大殿,政院·玉堂問安。答曰,知道。勿爲問安。中宮殿·世子宮·嬪宮,藥房·政院·玉堂問安。答曰,知道。
李敏英啓曰,大司憲權尙夏,執義權忭,掌令柳鳳徵在外,持平徐命遇避嫌退待,持平李命世未肅拜呈辭入啓,掌令一員未差。今日以監察茶時之意,敢啓。傳曰,知道。
韓配夏啓曰,臺諫出仕事,命下矣。今已日暮,明日待開門牌招之意,敢啓。傳曰,知道。
兪命雄啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
朴泰恒啓曰,持平徐命遇引避退待,已至累日,而本府無行公之員,尙不處置,事甚未安矣。大司諫柳鳳輝,獻納梁聖揆,正言洪萬遇呈辭,司諫韓配周,正言魚有龜未肅拜,除未肅拜外,呈告人員,竝卽牌招,以爲處置之地,何如?傳曰,允。
假注書金有慶遷轉,代以金重熙爲之。
有政。吏批,行判書崔錫恒進,參判尹德駿進,參議李光佐未肅拜,右承旨李敏英進。
兵批,行判書閔鎭厚藥房進,參判金演進,參議任胤元病,參知未差,右副承旨朴泰恒進。
以趙泰億爲大司成,李壄爲兵曹參知,朴萬普爲掌令,金有慶爲金泉察訪,朴奎祥爲監察,愼惟益爲靈巖推考敬差官,朴聖輅爲洪州推考敬差官,兵曹參議李壄,參知任胤元,副司果趙泰億·李眞儉。
韓配夏,以正言洪萬遇牌不進罷職傳旨。傳曰,推考傳旨捧入。
韓配夏啓曰,卽見中宮殿掌務內官金昌錫先啓手本,則本殿賜送之物,憲府禁吏,不有頒賜件記,恣意執捉,已經四五日,誠極驚駭,禁吏及都吏,令攸司囚禁科罪爲請矣。莫重頒賜之物,禁吏之中間執捉,極爲痛駭,而內間之手本請罪禁吏,實是無前之事,本院不敢循例擧行。當該禁吏等,爲先移送該曹,使之明覈處置,何如?傳曰,允。
獻納梁聖揆啓曰,伏見儒臣疏批,有遠竄三臣放釋之命,臣竊惑焉。夫唆嗾鄕生,訐發私書,欲售其誣辱儒賢之計者,机械可謂巧密,情狀殆同鬼蜮,伊時聖上處分,蓋出於深惡痛斥之意。而三臣者身居論思之列,投進一箚,造意下語,極其謬戾,游辭幻弄,專爲救解疏儒之地,其意實出於黨私,其罪同歸於誣賢,而罪竄未幾,遽爾全釋,深恐有乖於懲礪之道。請還收遠竄罪人洪禹瑞·李澤·李喬岳放釋之命,新除授司憲府掌令朴萬普,時在忠淸道忠州地,斯速乘馹上來事,下諭。持平徐命遇,以引嫌而退。避辭見上據狀論啓,誠得臺體,供辭侵斥,何足爲嫌?請持平徐命遇出仕。答曰,不允。下諭及處置事,依啓。
進士安徠等上疏。入啓。答曰,省疏具悉。憂時進言,深用嘉之。都城事予意已悉,而可以議處事,令廟堂稟處。
護軍鄭斗根上疏。入啓。答曰,省疏具悉。憂時進言,深用嘉之。可以議處事,令廟堂稟處。原疏缺
領中樞府事尹趾完疏曰,伏以臣尸居餘氣,更無一分餘地,當君父憂勞之日,有別諭宣召之擧,末由運動,未奉明旨,臣罪萬死。乃於玆者,又下薦人之令,收用人才,有國先務,雖在常時,亦不可緩,矧玆艱虞之日乎?以人事君之道,豈不欲悉心仰對,而臣之廢疾鄕居,于今十有六年。朝廷後進,罕有相識之人,草野遺逸,又無可知之路,將不免復爲違命之歸,臣又死罪。臣於昔年,偶逢大司成臣李光佐,與之從容談話,試問時務兵事,則其見識殊絶於人,臣常期待之重矣。光佐今方進用,不宜復煩薦剡,而如欲擧爾所知,則無過斯人。且臣所望,在於大加擢用,委以軍國之務,惟聖明裁察焉。臣無任瞻望屛營之至。謹昧死以聞。答曰,省疏具悉卿懇。日者別諭,誠非偶然,而情志不孚,遐心莫回,觖然且慙,無以爲諭,疏中薦進,可謂得人矣。予當留意,卿其須體至意,安心就道。仍傳曰,遣史官傳諭。
上在慶德宮。停常參·經筵。
下直,全羅左水使李壽民,召村察訪朴萬亨。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?核處淸汁不止,漸益柔軟,寢膳之節,其已復常,而脚部亦或有差減之勢乎?今日臣等與諸御醫入診,詳察症候,宜當。不勝憂慮,敢來問安,竝此仰稟。答曰,知道。核處及寢睡,比昨加勝,水刺幾盡復常,脚部一樣矣。勿爲入診,亦勿逐日問安。
持平徐命遇啓曰,臣於頃日茶坐,依例出肉禁一牌矣,禁吏以全張中脯執捉呈課。蓋中脯,乃祭享所用,故或有膰餘之出於閭間者,必用折脯,至於全脯,則係是禁物,自前本府出禁之時,例爲執捉,其意所在耳。今者禁吏旣已執捉呈課,而臣適在呈課中,故循例使之推閱於臺監矣。下吏來傳被捉之人,稱以賜送之物,而亦無書標云。臣聞來頗涉驚訝,而卽欲放送,則詐僞可慮,若或照律,則事實難的,使之姑爲拘置,以待後日詣臺査決矣,卽因內官手本,政院啓辭,有當該禁吏等,移送該曹明覈處置之命,臣不勝惶縮之至。臣以當初出禁之臺官,今於下吏囚禁之日,決不可一刻晏然於職次,請命遞斥臣職。答曰,勿辭。退待物論。
左議政徐宗泰,右議政金昌集,兵曹判書閔鎭厚請對入侍。入侍時,尹就商備局堂上差下事及渭原郡按覈御史差遣事,榻前定奪。
請對入侍時,以渭原犯越人事,別遣齎咨官事,榻前定奪。徐宗泰所啓,渭原犯郡民人,犯越時,本郡前郡守尹淰,吾老梁萬戶林震澤,有常時不能檢飭之罪,高山里僉使申慶弼,以互相差員,淸人去留形止之報,有差誤之端。監司權狀啓,以罪狀,令廟堂稟處爲請矣。此非按覈御史所可究問,竝拿問處之,何如?上曰,依所達拿問正罪,可也。備局謄錄
謝恩,說書趙遠命。
假注書金有慶遷轉,代金重熙爲之。以上朝報
上在慶德宮。停常參·經筵。
下直,平山府使金俶,靑丹察訪丁福謙。
司果金一鏡上疏。大槪,臣於至日閉關玩易,謹具復之六箴,略攄危衷,輒忘僭猥,敢復冒瀆,乞垂採蕘之聽,察納獻芹之忠事。入啓。答曰,省爾疏辭。繼覽六箴,憂愛之誠,溢於言表,予甚嘉尙,可不體念焉?上疏留中不下。
持平李命世三度呈辭。入啓。遞差。
右參贊黃欽,兼帶摠管辭免上疏。入啓。答曰,省疏具悉。卿其勿辭,安心察任。
政府翰林取才,金在魯,宋鑑,略。
吏曹,渭原郡按覈御史單鄭栻。啓。
假注書洪廷相出使,代趙尙絅爲之。
吏曹口傳政事,檢閱單金在魯。
吏曹啓曰,臺諫有闕,政事,取稟。傳曰,明日爲之。
院啓,請還收遠竄罪人洪禹瑞·李澤·李喬岳放釋之命。措辭上同梁山郡守都永夏,性酖麯孽,日事沈酗,政先肥己,橫斂多端。姑撮其甚者而言之,火田收稅,以錢折價,未及秋成,徑先督捧,搜括富民之子,竝屬吏案,頉減之際,賄賂公行,怨讟朋興,傳說喧藉。如此不法之人,決不可仍置字牧之任,請梁山郡守都永夏,罷職不敍。肉脯亦係禁物,憲吏執捉,初非異事。果是賜送之物,則亦可有書標,然後方可憑驗,臺官之必欲覈處,意在詳審,而不待本府査決,徑先手本,至有請罪禁吏之擧,此實前所未有之事。後弊所關,不可無警責之道,請當該內官推考,此後賜送出入時,必持書標事,更加申飭。引嫌而退,未卽放釋,意在詳査,禁吏推治,不必深嫌,請持平徐命遇出仕。答曰,不允。第三件事,當初手本,旣因傳敎,且賜送本有書錄,不必申飭矣。處置事,依啓。
觀象監,夜自一更至三更,有霧氣。啓。
備邊司啓曰,乙丑年西北邊犯越罪人搜捕事,差送兩道按覈使之時,各軍官三員,以軍門敎鍊官中解事人,使之擇定帶去矣。今此平安道按覈御史下去時,亦令軍門將校捕盜軍官中一人,自擇帶去,以爲任使之地,宜當。逃躱罪人等,本道狀啓,已以懸賞購捕爲言,捉告死囚,必出於重賞之下。泛言論賞,而其應施之賞典,不先知委,則應募者,或不無怠於奉行之患。罪人捉告者,公私賤官奴婢,則許令免賤,勿定軍役,良人則直陞堂上,出身則陞堂上後賞職除授事,依乙丑年購捕時例施行,而錢布亦從優題給,以爲激勸之地,若其隱匿接置罪人者,則當與罪人同罪,以此分付於本道及咸鏡·黃海等邑似當。今此犯人査獲之事,所關至重,若終不得,則生事於國家,有不可言,已以此事移咨矣。本道固已盡心譏捕,而必須十分惕念,多般設機,期於趁時捕得之意,別爲行會,何如?傳曰,依啓。御營廳謄錄
上在慶德宮。停常參·經筵。
藥房提調座目見上啓曰,日氣陰曀,伏未審日間,聖體調攝,若何?寢睡之節,其已復常,而核處漸勝,脚部亦有差減之勢乎?臣等不勝憂慮,敢來問安。答曰,知道。寢睡安穩,水刺猶未復常,核處及脚部一樣矣。
中宮殿,藥房問安。答曰,知道。
朴泰恒啓曰,死囚啓覆,例於立春前爲之矣。第伏念聖候,方在未寧之中,若依例啓覆,則終日殿坐,實有妨於靜攝之道,何以爲之?敢此仰稟。傳曰,停止可也。
有政。吏批,行判書崔錫恒進,參判尹德駿進,參議李光佐未肅拜,右承旨李敏英進。
兵批,行判書閔鎭厚進,參判金演病,參議李壄未肅拜,參知任胤元進,左副承旨朴泰恒進。
吏批啓曰,臺諫及春坊闕員,今當差出,而擬望之人乏少,相避·外任竝擬,何如?傳曰,允。
以趙翼命爲持平,徐命均爲兼說書,李夏源爲成川府使,李耋爲繕工副正,李世瑾爲副校理,崔錫弼爲司䆃僉正,鄭後周爲典設別檢,元命龜爲司僕主簿,宋正明爲同副承旨。
修撰官李敏英,與記事官金在魯,外三寸叔姪相避,修撰官減下,兼持平鄭思孝減下,左副承旨朴泰恒,右副承旨韓配夏,同副承旨宋正明。
兵批,以李徵夏爲衛率,劉得秀爲忠翊衛將,金振夏·白敏齊爲武兼,李國馨爲高山里僉使,楊顯道爲吾老梁萬戶,崔元緖爲平安監營中軍,許慶爲護軍,李宜晩·李命世爲副司直,延萬齡爲臨津別將。
韓配夏啓曰,新除授同副承旨宋正明,卽爲牌招察任,何如?傳曰,允。
又以兵曹言啓曰,禁軍祿試射沒技人,熟馬賜給事,曾已定奪矣。今番祿試射沒技人別單書入之意,敢啓。傳曰,知道。依定奪擧行。
兵批啓曰,因全羅監司査啓,軍官殷汝泰加資還收事,覆啓蒙允矣。元單子還入爻周,所授加資收取燒火之意,敢啓。傳曰,知道。
又啓曰,前判官權大成,前司果朴世昌等,以賊人指捕之功,俱有加資之命。而權大成·朴世昌,未資窮未准職,何以爲之?敢稟。傳曰,竝特爲加資。
宋正明,以弘文館言啓曰,本館下番四員內二員,皆在外,一員未差,修撰李世瑾方入直矣。今日政陞拜副校理,下番無推移之員,不得已姑降入直之意,敢啓。傳曰,知道。
傳于朴泰恒曰,軍器寺鳥銃監造官,令該曹考例,稟處。
獻納梁聖揆啓曰,請梁山郡守都永夏,罷職不敍事。措辭上同忠淸兵使申漢章,本以庸流,且乏著績,濫授雄閫,固已未厭於物情,而到任以後,征利是先,營庫流來錢布,遠給於隣邑所在族屬親知人處,以爲息利之地,致潤私橐,盡耗公貨,其他鄙瑣之誚,不一而足。當此愼簡閫帥之日,不可以此人,仍畀此任。請忠淸兵使申漢章罷職。答曰,更加詳察處之。
軍資判官韓世箕上疏。入啓。答曰,省疏具悉。此訟之至今遷就,極駭異,科罪掘移等事,令該曹稟處。原疏缺
上在慶德宮。停常參·經筵。
朴泰恒啓曰,大司憲權尙夏,執義權忭,掌令柳鳳徵·朴萬普,持平趙翼命在外,持平徐命遇呈辭。今日以監察茶時之意,敢啓。傳曰,知道。
事變假注書趙尙絅病,代以洪尙寅爲之。
韓配夏,以兵曹言啓曰,卽接守門將廳所報,則守門將崔巑,本廳祿參之會,凌辱先進,多有悖戾之擧云。如此之人,不可仍置,汰去,何如?傳曰,允。
江華留守閔鎭遠,以募軍武學車順萬壓死事。狀啓。傳于兪命雄曰,令本府各別恤典擧行。
朴泰恒,以司僕寺官員,以提調意啓曰,戊子條江東縣分養馬一匹,己丑五月上納本寺時,以左前脚蹇病,當該守令論罰,査問本道,則以徐命遇現告成冊上送,故卽爲抄啓,旣施越二等之罰矣。追後得聞其誤爲現告,更加査問,則又以李奎禎現告,其初不詳審,致令前官,替當後官之罰,殊甚駭然。其時縣監韓㙉,從重推考,徐命遇越二等蕩滌,李奎禎依事目越二等施行,何如?傳曰,允。
假注書洪廷相書啓,臣承命馳往于京畿安山元堂里領中樞府事尹趾完所住處,傳宣聖批則以爲,臣縷息雖存,氣力已盡,宣召之下,未得奉承,日夕惶縮,靡所容措。乃於此際,又下薦人之令,以人事君,猶可自勉,敢以擧爾所知之義,有所論薦矣。卽者史官,臨宣聖批,綸音溫諄,曲示聽納之意。臣奉讀以還,不覺感涕之自零,臣自數日以來,偶爲寒氣外襲,頭疼目眩,精神昏瞀,殆不省事。今此申諭之下,不能措辭仰對,尤不勝震越之至云矣,敢啓。傳曰,知道。
獻納梁聖揆啓曰,請梁山郡守都永夏罷職不敍事,忠淸兵使申漢章罷職事。措辭上同新除授司憲府持平趙翼命,時在平安道甑山縣任所,請斯速乘馹上來事,下諭。答曰,依啓。申漢章事,不允。
宋正明啓曰,卽伏見平安監司權有旨祗受狀啓,則末端仍及情勢,措語之間,便同辭疏,有違常規,事體未安。平安監司權,推考,何如?傳曰,允。
禮曹參判尹趾仁上疏。大槪,臣於粘連啓目中,有不爲着名之罪,玆不得不冒死自暴。伏乞聖明,亟命先削臣職,仍勘臣罪,以爲人臣奉職不謹者之戒事。入啓。答曰,省疏具悉。卿其勿辭察職。原疏缺
上在慶德宮。停常參·經筵。
辰時,日色赤。
藥房提調座目見上啓曰,伏未審日間,聖體調攝,若何?水刺已盡復常,而核處日漸加勝乎?脚部牽引之候,久未差減,觀勢受針之意,曾已陳達,今日臣等與諸醫入診,詳察症候,議定受針當否,宜當。不勝憂慮,敢來問安,竝此仰稟。答曰,知道。水刺猶未復常,核處與再昨一樣矣。
中宮殿,藥房問安。答曰,知道。
韓配夏啓曰,大司憲權尙夏,執義權忭,掌令柳鳳徵·朴萬普,持平趙翼命在外,持平徐命遇呈辭,今日以監察茶時之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
又以摠戎廳言啓曰,本廳再運四哨軍兵,旣已上來逢點矣。與西營入直初運軍兵,今十五日依例替代,輪回入直之意,敢啓。傳曰,知道。
又以摠戎廳言啓曰,本廳再運軍兵,旣已逢點。新舊軍兵,露梁敎場,今十四日私習,十五日習陣後,舊軍則仍爲放送矣。西營入直軍兵,依前例除標信出用之意,敢啓。傳曰,知道。
又以備邊司言啓曰,全羅監司李濟,除拜之後,旣已陳疏承批,而一向辭免,尙未出肅。本道沿海災邑賙賑之事,不可不預先區劃,辭朝交龜,不容少緩。全羅監司李濟,卽爲牌招,使之從速赴任,何如?傳曰,允。
兪命雄,以戶曹言啓曰,故扈聖功臣西川府院君鄭崑壽,恩賜田結,尙未准受矣。忠淸道公州牧數外官屯田畓竝三結七束,自本家望呈願受,依例折價,何如?傳曰,允。
又以戶曹言啓曰,知事柳瑺,癸亥年恩賜田結,尙未准受矣。黃海道遂安郡數外官屯二結十二負五束,望呈願受,依例折給,何如?傳曰,允。
宋正明,以備邊司言啓曰,渭原按覈御史,旣已差出,軍官一員,軍門將校捕盜軍官中擇去之意,亦已啓達,允下矣。更考庚午年咸鏡道按覈御史差遣時前例,則節目磨鍊啓下,而其所磨鍊,頗似詳備,軍官帶率之數,亦用乙丑按覈使之例,蓋所以重事體備任使也。今亦依此擧行,似爲得宜,故節目別單書入之意,敢啓。傳曰,知道。
又以備邊司言啓曰,渭原郡犯越罪人等失捕事,本道監·兵使啓聞,今已二十餘日,而許多罪人,尙無捕得之報。埋置尸體檢驗之後,戕殺虛實,始可辨別,而檢屍一節,亦無馳報之擧,事涉稽緩。本道監·兵使,竝推考警責,罪人跟捕及屍體檢驗事,各別惕念擧行後,形止星火馳啓之意,更爲申飭,何如?傳曰,允。
又以訓鍊都監言啓曰,都監郞廳有闕之代,前持平鄭纘先,已爲啓下,而方在罷散中,時無職名,依例付軍職冠帶常仕,何如?傳曰,允。
又以宗親府郞廳,以有司堂上意啓曰,因宗簿寺草記,以前靈愼君瀅兩孫,歐打本寺下人事,令本府査出以啓後,令攸司稟旨科罪事,允下矣。本府以接待宗班之衙門,曾無發差推問宗班奴子之規,使府吏再三往問於前靈愼君瀅,使之現告,則以爲本〈無〉歐打之事,終不現告。瀅之言旣如此,則本府更無覈出之路。瀅之諸孫,應講於宗簿寺,頻頻往來,則被打使令,必無不知其爵號之理,更令宗簿寺査出,何如?傳曰,允。
又以禁衛營言啓曰,外方部司標下,自明年上番事,曾已定奪於榻前矣。明年二月爲始,每番部標下九名,司標下八名,當其番次,次第上送事,分付諸道之意,敢啓。傳曰,知道。
右副承旨李敏英疏曰,伏以,臣伏見禮曹參判尹趾仁疏本,以奇時興上言粘啓不爲着名,有所自列,而至以喉司不能覺察爲言,臣不勝瞿然之至。莫重奏御文書,有此差謬之事,而臣以該房,矇然出納,尸居不職之罪,臣實難免。伏乞聖慈,亟遞臣職,仍治臣罪,以安私分,不勝幸甚。臣無任惶悚屛營之至。謹昧死以聞。答曰,省疏具悉。爾其勿辭察職。
大司成趙泰億上疏。大槪,釁累如臣,分甘廢置,牽復之恩,遽出意外。海外銜命,爲任雖重,往役之地,義不敢辭,惟是國子新除,萬萬不稱,揣量才分,斷無承當之望,難進之端,非止一二。玆敢畢攄危懇,仰瀆宸嚴,乞蒙俯諒,亟遞臣職,俾以軍銜發秩,專治使事,以便公私,不勝幸甚事。入啓。答曰,省疏具悉。頃者臺論,殊涉未便,終靳允兪,可想予意。爾其勿辭,從速察職。
午時,上御會祥殿。藥房入診。入侍時,都提調李頤命,提調閔鎭厚,左承旨兪命雄,記事官金尙奎·宋成明·金在魯,醫官金有鉉·丁時梯·權聖徵·崔萬尙·吳重卨·李得英·許坫·卞三彬入侍。李頤命進曰,數日來日氣陰寒,寢睡一向安穩乎?上曰,連爲安穩矣。頤命曰,水刺未復爲敎,比頃日入診,何如?上曰,比前頗勝,猶未如常矣。頤命曰,未復常爲敎者,口味甚淡而然耶?上曰,口味不甘,故至今未復常矣。頤命曰,丸藥連爲進御乎?上曰,連爲進服矣。頤命曰,核處亦差勝於前日否?上曰,比前稍減,故有加勝之敎,而今日則一樣矣。頤命曰,脚部牽疼,如何?上曰,無加減矣。頤命曰,大便艱閟如前否?上曰,時有快放時矣。頤命曰,脚部牽引處受針事,曾已定奪,而近來核患有加,水刺厭進之故,尙未稟定。數日來日氣稍溫,當爲受針,而水刺未復之前受針,未知如何?上曰,診脈後,更爲問議于醫官,可也。有鉉先爲入診後奏曰,卽今脈候,左右三部,極爲平和,與常時無異,而左邊稍數矣。時梯·聖徵所達,與有鉉無異。萬尙曰,左脈極爲平和,而右脈似數矣。坫曰,脈候左右俱爲調勻矣。頤命曰,令針醫診察核處,何如?上曰,唯。聖徵入診後奏曰,腎薰邊核處表上浮氣似緩,而裡則猶堅硬,大抵橫亘之氣,比前稍勝矣。重卨·得英·三彬所達,略無異同。上曰,下邊似爲柔緩矣。頤命曰,搔癢處頗勝乎?上曰,唯。閔鎭厚曰,極知惶恐,而脚部診察時,自上憑臥平伸,則診視之際,似爲便好,故敢達。上曰,唯。頤命曰,脚部診察後,議定受針當否,如何?上曰,依爲之。上乃倚枕而臥,聖徵率諸醫入診。上曰,三里處頗甚橫亘矣。聖徵曰,自下邊有橫亘之氣耶?上曰,唯。頤命曰,受針當否,問議,何如?有鉉曰,脈候幾至復常,水刺猶未快復,姑停受針宜當,而丸藥亦是苦口之劑,有傷於脾胃,停止似好。頃日入診時,進御之數,定以三錢,依此進御乎?上曰,其數不多,故以五錢進御矣。時悌曰,水刺未復,爲日已久,湯劑雖停,而連進丸藥。臣等在外相議,以卽今水刺未復之前,受針重難,而今日診察脚部,則宜可受針阿是穴矣。聖徵曰,脚部牽引,爲日已久,似當受針,而爲慮核患,姑未暇矣。卽今水刺未復,又當寒節,受鍼甚悶,而今日日氣稍溫,暫時受針,似無不可,自上商量下敎,如何?萬尙曰,姑待水刺復常,受針宜當矣。重卨曰,核患差勝,脚部一樣爲敎,受鍼處非累處,雖當寒節,日氣稍溫,受針宜當矣,得英所達,與重卨無異。坫曰,脚部阿是穴受針可矣,而以水刺未復之故,諸醫所見,難於下針矣。且前進丸藥,乃是下部緊切之藥,卽今工曹參議李㙫,連服收效云。其在愼重之道,不可停止,錢數或多,則降以一錢或錢半,連進宜當。三彬曰,脚部牽引,乃是濕痰挾注之致,宜可疏通其經絡,姑俟日氣溫和,受針可矣。有鉉曰,脚部如有朝夕難堪之痛,則或可速爲受針,而卽今水刺未復,日氣寒冽,徐徐議定,似好矣。頤命曰,諸醫所見不齊,而有鉉所達,似是愼重之道,姑爲觀勢受針,何如?上曰,依爲之。頤命曰,丸劑亦停止,姑待水刺復常,如何?上曰,唯。遂以次退出。
上在慶德宮。停常參·經筵。
中宗大王忌辰齋戒。
夜三更四更,月暈。
朴泰恒啓曰,大司憲權尙夏,執義權忭,掌令柳鳳徵·朴萬普,持平趙翼命在外,持平徐命遇呈辭。今日以監察茶時之意,敢啓。傳曰,知道。
李敏英啓曰,吏曹郞廳來言,守令多闕,政事,何以爲之?敢稟。傳曰,過國忌後爲之。
宋正明,以備邊司言啓曰,因奉朝賀南九萬獻議,抄選精銳之突騎,以當越海下陸之步賊云者,正合予意,不可不急講擧行,爲先斯速議處事,命下矣。所謂海寇,雖未見重必至之形,而朝家旣以是爲憂,則其所備禦之策,固當預先措劃,而訖未有一事建白而設置者,不勝惶恐。竊念海寇,若有來犯之事,則乘風一踔,涉海如陸,以沿海邑鎭若干戰船,鮮寡卒伍,豈能有抵當遮遏之望?不幸登岸,則須有馬軍而後,以其馳驟之長,可以衝擊而制之,其勢然矣。我國外方馬軍,徒存其名,率皆疲殘,必無以備戰陣之用。頃年咸鏡道新設親騎衛,南北關各置三百人,規制甚備,抄擇亦精,士鐃馬健,緩急可用,近聞制〈弛〉額馳,漸不如前。宜依獻議所請,分付本道監司及南北兵使,親自點察,亟汰老孱,更募精壯,以充其舊額,而所騎之駑弱者,亦令斥去,以爲隨時徵用之地。西關則監·兵營所屬騎兵,其數累千,而所騎亦是自備,鮮有可以馳突者。此則似難爲恃,亦爲分付本道監·兵使,一依親騎衛節目,道內材勇之士,別爲抄選,時行鍊習,以待應卒,而其額則似當以六七百爲限,使之量察時勢而行之,擧行形止,爲先啓聞。海西有御營廳馬兵,禁衛營別驍衛,各八百餘名,軍兵則頗皆壯實,技藝亦善,而所騎之馬,本甚罷駑,此須有別樣善處,而可以得力。令本軍門與監·兵營,通議商確,或因舊加選,專以精健爲務,俾爲受敵處徵發之用。親騎衛之制,每年試才,優等者必加調敍,蓋爲聳勸之地,而近來遠外武士,觖望鬱抑,有非設立本意。今後則北道親騎衛,與關西新設後,取其優等,另加調用事,宜依當初節目,一體施行。且念戰馬,本甚罕少,外方軍士,雖自盡力備立,而率多不堪馳驅,此事最甚難處。若以諸牧場馬分給,以備戰騎,則事甚便好,而場馬之數,恐難遍給。然念一時分給,不當仍爲後例,事係緊切,恐不當自所靳固,令司僕稟處,宜當。敢啓。傳曰,依啓。着令三道及本軍門,劃卽擧行。
李敏英,以司饔院官員,以監膳提調意啓曰,咸鏡道十一月朔進上,今始來納,而物種中,大口魚卵醢所盛之缸,破碎無餘,互相觸傷,太半不精,箇箇擇捧,猶未精潔。莫重御供,不善護來之罪,終不可置之,當該陪持色吏,令攸司囚禁科罪,何如?傳曰,允。
上在慶德宮。停常參·經筵。
中宗大王忌辰。
朴泰恒啓曰,備邊司郞廳,以大臣意來言,今日賓廳坐起日次,而國忌相値,不得來會云矣,敢啓。傳曰,知道。
又啓曰,大司憲權尙夏,執義權忭,掌令柳鳳徵,持平趙翼命在外,持平徐命遇呈辭,今日以監察茶時之意,敢啓。傳曰,知道。
藥房提調座目見上啓曰,日候近甚陰曀,伏未審日間,聖體調攝,若何?水刺之進,其已復常,而核處日漸加勝,脚部亦有所減乎?臣等不任憂慮,敢來問安。答曰,知道。水刺猶未復常,核處姑無加勝,脚部一樣矣。
中宮殿,藥房問安。答曰,知道。
李敏英啓曰,卽者待敎宋成明,以檢閱朴弼夢,自鄕上來,趁不出肅,謂以不能檢下,陳疏出去。卽當直捧禁推傳旨,而與無端徑出有異,推考,待敎宋成明,檢閱朴弼夢,竝牌招,何如?傳曰,允。
上在慶德宮。停常參·經筵。
下直,吾老梁萬戶楊顯道。
宋正明啓曰,大司憲權尙夏,執義權忭,掌令柳鳳徵·朴萬普,持平趙翼命在外,持平徐命遇牌不進。今日以監察茶時之意,敢啓。傳曰,知道。
以備忘記,傳于宋正明曰,今下弓矢,吾老梁萬戶楊顯道處,給送。
朴泰恒,以都摠府言啓曰,今日入直軍士,中日習射,請出標信。傳曰,知道。
又啓曰,憲府無行公之員,連日監察,事甚未安。除在外外,只推人員,牌招察任,何如?傳曰,允。
有政。吏批,行判書崔錫恒進,參判尹德駿病,參議李光佐未肅拜,左承旨兪命雄進。
兵批,行判書閔鎭厚病,參判金演病,參議李壄病,參知任胤元進,左承旨兪命雄進。
以柳泰明爲綾州牧使,韓爲梁山郡守,李濂爲甑山縣令,朴尙彬爲龍仁縣令,吳遂雄爲仁川府使,申慶濟爲軍器正,姜璘爲尙衣僉正,宋奎炳爲廣興主簿,李晩堅爲應敎,林象德爲兼校書校理,李厚慶爲典校主簿,洪萬朝爲都承旨,徐命淵爲持平,金器之爲學諭,李縡·吳命恒爲漢學兼敎授,金德基爲副司直,鄭纘先爲副司果。
宋正明,以侍講院言啓曰,本院新除授兼說書徐命均,除拜累日,連呈辭疏,尙不出肅,卽爲牌招察任,何如?傳曰,允。
朴泰恒,以兵曹言啓曰,今十一月十五日,幼學申濯稱名人,自開陽門入來,差備門外擊錚,極爲駭愕,令攸司囚禁治罪,同門守門將李東梁,常時不能禁斷雜人,以致闌入,亦難免其責,推考,何如?傳曰,允。
以京畿監司狀啓,前朝官申潾,率往都監·捕盜廳軍卒,乘夜偸葬於李灌墳山之擧,搶掠村閭,歐打老人寡女之狀,俱極妄悖,至於縛打官差,凌蔑土主,罪犯尤重。固當依法處置,而旣是前朝官,只在京中,則自本道有難處置事,傳于朴泰恒曰,今觀京畿監司狀啓,申潾所爲,節節可駭,拿問定罪,而潾率往都監·捕盜軍卒云。輦下親兵,決非奪人墳山時,每每借用之軍,尤極痛駭。此一款,令軍門嚴覈稟處。
朴泰恒,以備邊司言啓曰,訓鍊都監三手糧所載待變船中一隻,已滿改造之限,一隻亦當改槊,依例改槊改造事,分付湖南左右水營之意,纔已報來矣。新造船一隻,改槊船一隻,分定於全羅左右水營,完固造送,宜當。以此分付,何如?傳曰,允。
傳于宋正明曰,史官二員待命。
備忘記,傳于朴泰恒曰,典獄摘奸,輕囚放釋。
兼司書吳命恒上疏。大槪,敢陳懇迫情理,冀蒙矜許事。入啓。答曰,省疏具悉。疏辭,令該曹稟處。
左副承旨朴泰恒上疏。大槪,臣有檢獄不審之失,亟遞臣職,以安私分事。入啓。答曰,省疏具悉。爾其勿辭察職。
右尹梁重廈上疏。大槪,臣於落訟人李廷彬擊錚供辭,有不敢晏然者,敢暴事實,以備省察,冀蒙恩遞,以安私分事。入啓。答曰,省疏具悉。卿其勿辭,從速察職。
正言洪萬遇上疏。大槪,臣於旅舍淹病之中,忽聞老母宿疴,遇寒添劇,私情懇迫,急於歸護,而職名在身,不敢自由。玆不得不疾聲呼籲於孝理之下,乞蒙恩遞事。入啓。答曰,省疏具悉。爾其勿辭往省焉。
上在慶德宮。停常參·經筵。
夜自二更至五更,月暈廻土星。
朴泰恒啓曰,大司憲權尙夏,執義權忭,掌令柳鳳徵·朴萬普,持平趙翼命在外,持平徐命淵未肅拜,今日以監察茶時之意,敢啓。傳曰,知道。
又啓曰,吏曹郞廳來言,臺諫有闕,政事,取稟。傳曰,明日爲之。
中宮殿·世子宮·嬪宮,藥房問安。答曰,知道。
藥房啓曰,伏未審日間,聖體調攝,若何?水刺之進,其已復常,而脚部亦有所減,核處漸益差勝乎?臣等累日不得入侍,今日臣等,率諸御醫入診,詳察症候宜當,不勝憂慮,敢來問安,竝此仰稟。答曰,知道。水刺猶未復常,核處差勝,脚部一樣矣。勿爲入診。
獻納梁聖揆啓曰,請忠淸兵使申漢章罷職。措辭見上答曰,依啓。
前奉事申命一上疏。入啓。答曰,省疏具悉。今玆疏辭,出於爲國爲民,予用嘉之。其中可以變通事,令廟堂稟處。疏下備邊司
吏曹參議李光佐辭職上疏。入啓。答曰,省疏具悉。爾其勿辭,從速察職。原疏缺
上在慶德宮。停常參·經筵。
辰時,日暈兩珥。
朴泰恒啓曰,憲府無行公之員,連日監察茶時,事甚未安。除在外外,未肅拜人員,牌招察任,何如?傳曰,允。
有政。吏批,行判書崔錫恒,參判尹德駿進,參議李光佐未肅拜,都承旨洪萬朝進。
吏批啓曰,大司諫今當差出,而擬望之人乏少,外任竝擬,何如?傳曰,允。
又啓曰,新除授光州牧使具志禎,以身病深重,入啓處置之意呈狀,本曹以調理赴任論題矣,今又呈狀以爲,卽今症情,有加無減,貼身牀席,氣息奄奄,決無赴任之勢云。具志禎病狀,果如是危重,則不可等待其差復,依近例罷黜,何如?傳曰,允。
又啓曰,新除授益山郡守朴震圭呈狀內,老母年過七十,而方在其兄驪州任所,相距三百餘里,其在法例,不可赴任云。親年七十,勿敍三百里外,乃是法典,改差,何如?傳曰,允。
以尹世綏爲承旨,趙泰東爲大司諫,朴弼明爲刑曹參判,李必相爲工曹佐郞,吳命恒爲校理,張始顯爲繕工監役,韓世箕爲尙依僉正,洪慶先爲承文判校,李翊漢爲光州牧使,李夏源爲順興府使,崔錫弼爲成川府使,李眞卿爲益山郡守,尹大英單付學諭,金器之·尹大英單付奉常奉事。
兵批,行判書閔鎭厚朔試射進,參判金演病,參議李壄進,參知任胤元病,右承旨朴泰恒進。
以柳鳳輝付副護軍,南致熏付副司直。
以平安監司狀啓,順泉居老除軍劉信建,价川居守堞軍官吳厚澄等人物渰死燒死,極爲驚慘事,傳于宋正明曰,劉信建·海廷·厚稷等,令本道各別恤典擧行。
以備忘記,傳于洪萬朝曰,史官二員待命,騎馬六匹立之。
假注書金重熙病,代以李國休爲之。
宋正明,以兵曹言啓曰,武臣將官朔試射時,入直及假官差送者,待其翼日,使先試者替代後出試事,旣已定奪矣。將官等試射,今方設行,入直將官,待明日出試之意,敢啓。傳曰,知道。
戶曹判書金宇杭辭職上疏。入啓。答曰,省疏具悉。卿其安心勿辭,調理行公。原疏缺
上在慶德宮。停常參·經筵。
藥房啓曰,伏未審日問,聖體調攝,若何?核處日益差勝,而脚部亦有所減乎?水刺之節,久未復常,開胃之劑,不可不進。今日臣等,與諸御醫入診,詳察症候,宜定當進之藥,宜當。不勝憂慮,敢來問安,竝此仰稟。答曰,知道。核處與再昨一樣,脚部別無加減矣。
中宮殿,藥房問安。答曰,知道。
藥房再啓曰,臣等入診退出後,與金有鉉等諸御醫,反復商議,則皆以爲,水刺厭進,今已多日,開胃治痰之劑,不可不進,加味六君子湯,加山梔炒·神麯炒各一錢,連進五貼,宜當云。此藥劑入之意,敢啓。答曰,知道。
宋正明啓曰,大司憲權尙夏,執義權忭,掌令柳鳳徵·朴萬普,持平趙翼命在外,持平徐命淵呈辭,今日以監察茶時之意,敢啓。傳曰,知道。
又啓曰,平安監司權狀啓,以渭原犯越罪人之尙未捉得,檢驗査啓之許久遲滯,待罪事。傳曰,勿待罪事,回諭。
朴泰恒啓曰,左副承旨韓配夏,同姓三寸叔前參判聖祐身死,服制已行七日,出仕,何如?傳曰,允。
又啓曰,都承旨洪萬朝藥房進,左承旨李敏英式暇,左副承旨韓配夏服制,廳中只有臣泰恒及同副承旨宋正明,出納之際,事甚苟簡,而右副承旨尹世綏昨日除拜,尙不肅謝,卽爲牌招察任,何如?傳曰,允。
宋正明,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管尹淑,以訓鍊都監別將·軍兵等操鍊事,露梁進去之意,敢啓。傳曰,知道。
又以義禁府言啓曰,以右邊捕盜廳啓辭,刑曹啓目,前從事官梁益茂,移本府處置事,允下矣。梁益茂今方待命於本府,拿囚之意,敢啓。傳曰,知道。
宋正明啓曰,今月十八日晝,外各司內摘奸時,有頉處察推事,命下矣。軍器寺火藥庫別破陣金興澤,軍士永先·日玄·次龍,繕工監軍士甘一·張先伊等,無緣闕點,竝令攸司推治。東關王廟破傷處,令該曹趁卽修治之意,分付,何如?傳曰,允。
朴泰恒,以禮曹言啓曰,卽接洪州幼學朴必升所志,則今番監試初試二所終場三等第四十一入格,而觀科之後,卽爲下鄕,今始上來,推見試券,則祕封乃矣身之祕封,試券非矣身之試券。其在士子之道,不可不自首,自本曹詳考變通云。今番監試試券相換之弊,不止一二,事極寒心。朴必升榜目相考,則果參於三等四十一人,而其試券現納相考,則試券所塡字,則乃是六陛,祕封只是六陞,其所相換明甚。不可仍置榜目中,拔去付標以入,而試官·監試官,竝從重推考,何如?傳曰,允。
宋正明,以訓鍊都監言啓曰,纔因京畿監司申銋狀啓,衿川地申潾父喪入葬時,輦下親兵,決非奪人墳山時,每每借用之軍,尤極痛駭。此一款,令軍門嚴覈稟處事,命下矣。應問各人等,卽爲拿致嚴問,則以爲今月十一日三更量,該哨軍兵三十八名,旗隊摠十二名,合五十名擔持,出往于衿川地申潾家山所,而日尙未明,渠輩欲爲少留療飢,自喪家且有下棺前留見語,故果爲留見,下棺後還來,而渠輩留住之前,元無與人爭山之事,且無歐打人物,結縛官差之擧云。凡於曾時任將官家回喪,擔持顧見,自是流來舊風,而只行於當日往返之地者,約束至嚴,一自閔任重事出之後,其所加飭,不啻申明,則自喪家雖有留住之請,擔持到山之後,則卽當回還,而不此之爲,有此遲留之擧,雖與經宿有異,違越約束,於此亦著。此則當自軍門從重科罪,而至於喪家之請留於下棺之前者,似是爭山時藉力之意,則鬪鬨歐打之狀,不得參見云者,有不可取信,不可無質問覈實之道,故伊日爭山時,山下參看諸人,今方行關本官,使之捉送一處推問後,當爲稟處,而今此擔持之事,雖是舊例,因此致勤聖敎,臣亦難免不能檢察之失,惶恐待罪之意,竝此敢啓。答曰,依啓。勿待罪。
右副承旨尹世綏上疏。大槪,臣於病伏中,銀臺新命,遽下於千萬夢寐之外,今者天牌,又復儼臨,臣誠驚惶感激,趨詣闕外,而第臣老母,重患寒疾,症情危篤,一向彌留,顧臣情理,斷無離側供職之望。玆敢陳章徑退,伏乞聖慈,俯諒危懇,亟遞臣職,俾得專意救護事。入啓。答曰,省疏具悉。過當之論,不必深嫌,爾其勿辭,俟母病間察職。
同知金鎭圭上疏。大槪,因辨白之前疏,遭詬辱之惡言,不宜以積毁之身,仍冒據匪據之職。乞遞臣本兼職任,仍治反詈言者之罪,以謝人言,以安賤分事。入啓。答曰,省疏具悉。卿不必深嫌,須勿過辭,從速察職。
奉敎洪啓迪辭職上疏。入啓。答曰,省疏具悉。朴弼夢所謂嫌端,未知何事,而初旣應講,今欲嫌避,未見其得當也。爾其勿辭,上來察職。
江原監司李肇疏曰,伏以臣,才分不逮,情理迫切,所被藩任,實難堪承,控辭之懇,未蒙矜允,含恩畏義,黽勉承命,近當辭陛趨任矣。臣之父墳,在坡州,繫官于朝,省掃久曠。今當出外,還期隔年,冀蒙數日恩暇,以伸霜露之感。且臣祖父母墓所,在砥平地,法制有限,不得請由往省。此則前頭赴任時,所經由之地,欲於便道歷掃,而然當迂回數十里之程,乍淹一兩日之間矣。玆敢冒死竝陳,伏乞聖明,俯諒微懇,特賜恩許,不勝幸甚。答曰,省疏具悉。卿其依疏辭往省焉。
藥房入診時,上曰,辛卯式年監試試券相換之數,至於三度,此是前所未有之事。莫重國試事體,豈容如是乎?試官之不察,誠極可駭。當該試官,不可推考而止,竝命罷職,可也。上曰,禁府罪人之行査外方者,或因身病,禁府啓請保放,而旣差之後,旋請還囚,例也。如武弁無勢之類,則雖或保放,必卽還囚,而至於名流,則原情之後,稱以病重,保放査啓,啓下之時,始乃還囚,事體極爲未安矣。前監司李師尙,八月原情之後保放,今至四朔,其査啓,亦爲入來,而尙無還囚之事,禁府所爲,殊甚不當矣。禁府堂上,竝令推考,俾無此弊,可也。上曰,渭原見失罪人,尙無跟捕之報,前頭或有査使出來之擧,則生事可慮。當初移囚之際,其族屬輩,任自放砲,中路奪去。國無紀綱如此,寧不寒心乎?刻日跟捕,而限內終不捉得,則各別論罪之意,本道監·兵使處,申飭分付,可也。以金昌奎事言之,以梟示罪人逃躱之後,尙未捕得,故今又如此,此而置之,將何以爲國乎?金昌奎亦令備局,各別懸賞,期於必得捉也。
上在慶德宮。停常參·經筵。
判尹尹以道三度呈辭。入啓。只遞知義禁。
罷職現告,試官宋徵殷·鄭栻·柳泰明,監試官李遇春。
左副承旨韓配夏上疏。大槪,才遭慘慽之餘,重得寒感,卽今病狀,十分危惡,旬月之內,決難供職。伏乞聖明,亟許遞改,俾得及時調治,以尋生路事。入啓。遞差。
吏曹判書崔錫恒上疏。大槪,嚴敎之下,惶悚罔措。懇乞將臣本兼諸任,亟許鐫削,仍治臣奉法不謹之罪,以嚴邦憲事。入啓。答曰,省疏具悉。卿其勿辭,從速行公。
都承旨洪萬朝上疏。大槪,臣於禁府堂上特推之命,有不敢晏然者,乞遞臣職,以礪廉義事。入啓。答曰,省疏具悉。卿其勿辭察職。
兵曹參判金演上疏。大槪,臣奉法不嚴,致勤威命,惶隕罔措,冒死自列。伏乞聖明,亟削臣職,仍勘臣罪,以嚴邦憲事。入啓。答曰,省疏具悉。卿其勿辭察職。
慶尙監司書目,順興府使申必淸,今月十二日身死事。
又書目,安東呈,以府北面道津里,有石窟大井,而十月二十一日,泉水湯沸,水色或靑或黑,其上立石,忽然墜倒,事係變異事。
吏曹啓曰,承旨及咸鏡監司,守令多闕,政事,取稟。傳曰,明日爲之。
判尹尹以道上疏。大槪,臣於嚴旨之下,有不敢晏然在職者,乞遞臣職,以重公法,以安私分事。入啓。答曰,省疏具悉。卿其勿辭行公。
司錄金始㷜,文臣朔試射時,稱病不進,依承傳罷職。
京畿監司書目,臣於擊錚人申濯供辭,有不敢晏然者,兼陳病重實狀,冀蒙遞免事,上疏上送事。啓。答曰,省疏具悉。訟者侵詆,不足爲嫌,卿其勿辭,從速察職。
義禁府啓曰,以忠淸道洪州牧推考敬差官啓本,刑曹粘目,殺夫罪人次龍,移本府處置事,允下矣。依例發遣府都事拿來,何如?傳曰,允。禁府謄錄
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,雪後寒冽,伏未審此時,聖體調攝,若何?湯劑其已進服,而水刺得有差勝之效,核處及脚部,亦有所減乎?臣等不勝憂慮,敢來問安。答曰,知道。湯劑連進,水刺比數昨差勝,核處姑無加勝,脚部一樣矣。
政院啓曰,憲府無行公之員。大司憲權尙夏,執義權忭,掌令柳鳳徵·朴萬普,持平權翼命俱在外,持平徐命淵呈辭,連日監察茶時,事甚未安。除在外外,呈告人員,卽爲牌招察任,何如?傳曰,允。
又啓曰,卽者吏曹郞廳來言,今日爲政事命下,而判書崔錫恒,參判尹德駿,俱以病不來,參議李光佐未肅拜,不得開政云。竝卽牌招開政,何如?傳曰,允。
禮曹參判尹趾仁上疏。大槪,嚴敎之下,震悚罔措。奉法不謹,無所逃罪,所帶本兼諸任,懇乞竝免,俾以軍銜奉使,容伸私義,千萬幸甚事。入啓。答曰,省疏具悉。卿其勿辭察職。
吏曹參議李光佐牌不進,依承傳罷職傳旨。傳曰,只推勿罷。
有政。吏批,以南就明爲承旨,金重三爲江界府使,鄭思孝爲綾州牧使,李宜相爲高靈縣監,李栽爲藍浦縣監,南壽明爲軍資判官,尹東魯爲繕工奉事,吳遂顯爲繕工假監役,金宇杭爲兼知義禁,金壽益爲相禮,李善溥爲咸鏡監司,沈得良爲通津推考敬差官。
兵批,以洪以度爲都摠管,李思牧·許鼎爲都摠經歷,金後俊爲訓鍊主簿,金克明爲守門將,金翊相爲全州營將,尹淑爲忠淸兵使,姜璘付副護軍,兪命雄·韓配夏·鄭栻付副司果。
謝恩,左副承旨南就明。
禁府都事李天鳶,弑夫罪人拿來事,洪州地出去。以上朝報
上在慶德宮。停常參·經筵。
夜一更,流星出參星下,入坤方天際,狀如拳,尾長三四尺許,色赤。
掌令柳鳳徵啓曰,臣竣事歸後,急於復命,纔已入謝新除,而第臣於春初,曾添本職,因一處置,被人詆辱,無復餘地,追思至今,愧悸在心,不可以事在旣往,而晏然復玷於臺端。且今番忠淸左道監試課次置簿時,初場賦一張字標九師之九字,細書成字,而右邊乙晝,全無形樣,故與在坐諸人,互相驗視,皆以爲十字,不復參考本軸,直以十師,載錄於試冊中,仍爲出榜矣。其時該曹,旋因十師擧子朴徵佐自首,至請問備之罰。莫重國試,謬錯如是,臣之矇然不審之罪,實所難逭。卽又伏聞,京所考官,亦以此事,繼有特罷之敎,臣於此,益不勝悚慄之至。旣以同罪之人,自在應罷之科,則尤不可一刻仍冒,請命罷斥臣職。答曰,勿辭,退待物論。
刑曹判書李彦綱上疏。大槪,臣於落訟人蔣晟奴貴世擊錚原情,嫌不敢參涉於議啓,賤疾適又作苦,無望自力,不得不冒死呼籲於靜攝之中,乞蒙恩遞,以幸公私事。入啓。答曰,省疏具悉。再度見屈,誣罔被罪之後,又使其奴擊錚,殊極痛駭,於卿有何誤決之失乎?貴世原情,勿施爲宜,安心勿辭,速出行公。
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審日間,聖體調攝,若何?水刺之進,日漸差勝,而核處及脚部,其有所減乎?前入湯劑,當盡於今日,臣等與諸御醫入診,詳察症候,議定繼進當否,宜當。不任憂慮,敢來問安,竝此仰稟。答曰,知道。水刺差勝,核處姑無顯然加勝,脚部一樣矣。
政院啓曰,掌令柳鳳徵,引避退待,處置經宿,事甚未安。除在外外,呈告人員,卽爲牌招,以爲處置之地,何如?傳曰,允。
持平徐命淵牌不進,依承傳罷職。
藥房入診時,大司成趙泰億,卽爲牌招察任事,榻前定奪。
吏曹啓曰,臺諫有闕,政事,取稟。傳曰,明日爲之。
藥房再啓曰,臣等入診退出後,與金有鉉等諸御醫,反覆商議,則皆以爲,聖候脈度沈數,頭部暈疼,此由於痰火上升之致,柴胡涼膈散,加麥門冬一錢,黃連酒炒七分,連進三貼,以爲淸熱降火之地,宜當云。此藥劑入之意,敢啓。答曰,知道。
大司成趙泰億牌不進,依承傳罷職傳旨,傳曰,只推勿罷。
禁衛營啓曰,今十一月朔本色無軍將官朔試射時,哨官李天翊,未滿四中,依例汰去之意,敢啓。傳曰,允。
藥房入診時,提調閔鎭厚所啓,海防固以舟師爲重,而賊若登岸,則須用馬步軍以拒之。各從所近,勿拘多少,揀其壯丁,必監·兵營馬步軍及束伍,則團結作隊,各軍門所屬,則除陞戶上番者外,其餘保人,亦皆預定信地,待賊報,應聲召集,一聽邑鎭之號令,必使賊船,不敢來泊,此實長策也。彼軍兵輩,亦各爲父母妻子計,必不至厭憚怨苦,以此明白曉喩,使得作爲成法,則緩急之際,得力必多。巡撫下去後,與監·兵使及守令邊將,反覆商議,論列馳啓事,分付,何如?以此言于巡撫使,則以爲此固好矣,而必有朝家分付,然後可以奉行。又議于大臣,則亦爲然,而節目旣已啓下,令臣入奏前席,故敢達。上曰,巡撫使今方下去,依此分付,可也。禁營謄錄
上在慶德宮。停常參·經筵。
辰時,日有兩珥。未時申時,日暈。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?湯劑已進,而火升頭疼之候,其有差歇之效,水刺比昨加勝,核處·脚部,亦有所減乎?臣等終宵憂慮,敢來問安。答曰,知道。湯劑連御,而火升頭疼之候,姑無所減,水刺及核處,與昨一樣,脚部別無加減矣。
奉敎洪啓迪牌不進,依承傳罷職。
咸鏡監司李善溥上疏。大槪,新授藩臬之任,決非累試蔑效者,所可承當,而衰病日甚,萬分難强之中,又有取舍燥濕之嫌,懇乞遞改職名,以便公私事。入啓。答曰,省疏具悉。卿勿過辭,速往欽哉。
院啓,新除授大司諫趙泰東,時在咸鏡監營任所,請斯速乘馹上來事,下諭。引嫌而退。旣往之事,不必追嫌,而試事不察,勢難仍在,請掌令柳鳳徵遞差。答曰,交龜後,自當上來,勿爲下諭。處置事,依啓。
韓城君李基夏上疏。大槪,敢陳區區淺見,以備裁察事。入啓。答曰,省疏具悉。卿之縷縷疏陳,亶出憂時貢忠之誠,而第都城,於予心,終有所未便者。頃於許極疏批中云云,意實在於北漢也。宜令廟堂商確稟處。
吏曹啓曰,臺諫有闕,政事,取稟。傳曰,再明日爲之。
有政。吏批,以呂光周爲持平,金宇集爲監察,張孝源爲古阜郡守,金聖重爲司錄,吳命老爲奉常僉正,朴斗山爲慶基殿參奉,益寧都正梯爲司饔副提調。
上在慶德宮。停常參·經筵。
下直,加德僉使朴昌潤。
大殿,政院·玉堂問安。答曰,知道。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?火升頭疼之候,其已減歇,而水刺及核處·脚部,亦或差勝乎?前入湯劑,當盡於今日,臣等與諸御醫入診,詳察症候,議定繼進當否,宜當。不勝憂慮,敢來問安,竝此仰稟。答曰,知道。頭疼差減,水刺差勝,核處·脚部,與昨一樣矣。
大司成趙泰億上疏。大槪,申暴血懇,冀蒙亟賜遞免,兼陳使事數條,以備裁察事。入啓。答曰,省疏具悉。疏辭竝令廟堂稟處,爾勿固辭,從速察職。
傳曰,大司成趙泰億,更爲牌招。
藥房入診時,明日爲始,自上脚部受鍼事,榻前定奪。
大司成趙泰億牌不進,依承傳罷職傳旨,傳曰,只推勿罷。
判尹尹以道上疏。大槪,落訟人韓宗燁擊錚爰辭,有不敢晏然在職者。伏乞聖慈,亟許鐫免,以謝人言事。入啓。答曰,省疏具悉。本府覆奏,誠甚得宜,侵詆之言,何足爲嫌?卿其勿辭,從速行公。
刑曹參判朴弼明上疏。大槪,臣之獲罪屛處,一載將周,杜門訟愆,日夕懍惕,乃者秋曹新命,遽及於千萬夢寐之外,臣誠惝怳震悚,自不覺感涕之無從也。顧臣愆負至深,衷情莫暴,不敢徒恃異恩,唐突徑進,而敢叨職事,係是訟獄重地,一日瘝曠,尤增惶悶,徊徨累日,輒敢瀝血哀籲於玉候靜攝之中,臣罪至此,益無所逃。伏乞聖慈,俯垂諒察,將臣本兼兩任,亟許鐫改,仍治臣罪犯,俾臣得以省愆頌恩,沒齒溝壑,不勝大願事。入啓。答曰,省疏具悉。朝家處分,業已區別,一向引罪,無已太過?卿其勿辭,從速察職。
入診時,都提調李頤命所啓,伏聞故相臣完南府院君李厚源妻,昨日卒逝云。係是親功臣夫人,故曾在莊烈王后時,內間有事,則以命婦每命入參,朝家亦嘗屢加恩恤矣。今此喪葬之時,朝家宜當有軫恤之典,故惶恐敢達。上曰,分付該曹,可也。提調閔鎭厚所啓,凡復戶之規,如孝子·烈女,則限己身給復五十負,元無延及子孫之事,而其中或有旣死之後,該曹啓請給復者,恩典無所施,事體未安。自今以後,身沒之類,勿爲給復,施以他賞事,分付該曾,定式施行,何如?上曰,然矣。依所達爲之。
又所啓,今番都政,宣傳官當爲陞六,出代者五人,而舊薦旣盡,調用新榜,則赴防未還,無以塡差。其中三窠,姑作參上歧,待赴防人准朔後,還作參下歧,何如?上曰,三窠姑以參上差出,可也。
上在慶德宮。停常參·經筵。
大殿,政院·玉堂問安。答曰,知道。勿爲問安。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?頭疼之候快愈,而水刺之進加勝,核處及脚部,其有所減乎?今日受鍼,昨已定奪矣。時刻定以何時乎?臣等不任憂慮,敢來問安,竝此仰稟。答曰,知道。頭疼之候,更不發作,水刺之進加勝,核處差勝後一樣,脚部別無所減。時刻定以午正宜矣。
司諫韓配周三度呈辭。入啓。遞差。
政院啓曰,吏曹郞廳來言,今日爲政事命下,而判書崔錫恒,參判尹德駿,俱以病不來,參議李光佐未肅拜,不得開政云。竝卽牌招開政,何如?傳曰,允。
又啓曰,戶曹判書金宇杭,連日呈辭,不爲行公,事務多滯,委屬可慮。卽爲牌招察任,何如?傳曰,允。
忠淸監司書目,德山呈,以私奴李山伊妻私婢後禮,一胎三男,事係變異事。
大殿受鍼後,大殿·中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房入診時,大司成趙泰億,卽爲牌招察任事,榻前定奪。
兵曹,右邊捕盜大將,李弘述爲之。
受鍼入侍時,上曰,禮曹郞官,時時出送各陵,摘奸以來,卽卿在禮曹時所稟行者,而厥後不得爲之,豈有定奪停止之事耶?閔鎭厚曰,此是舊法,而中間廢閣,故臣陳達復舊矣。臣旣去職之後,還爲不行,而別無改定奪之事矣。上曰,陵寢事,常依申嚴,依時時摘奸事分付,可也。上曰,日昨因承旨所達,有大司成趙泰億牌招之命矣。疏批下後,又有特牌,而連次不進。雖令卽出行公,會試前畢行課製,亦未可必,泮事可慮。更爲牌招,使之卽爲出肅,而勿復引入之意,分付,可也。
有政。吏批,以韓永祚爲掌令,李潚爲軍器判官,李東馣爲成川府使,李燮爲掌苑奉事,李世最爲司諫,朴載時爲直講,趙錫命爲文學。
受針入侍時,提調閔鎭厚所啓,今番巡撫使節目中,黃海道則水·陸軍竝爲點閱,試射放砲,而他道則水軍外,陸軍不爲擧論矣。諸議以爲,只行水軍試射放砲,似涉埋沒,沿海邑監·兵營所屬軍兵及束伍等,一體點視,宜當。大臣之意亦然。使臣入奏,故敢達。上曰,他道沿海邑陸軍,一體爲之事,分付,可也。備局謄錄
上在慶德宮。停常參·經筵。
下直,高山里僉使李國馨。
備忘記,今下弓矢,高山里僉使李國馨處給送。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,日氣寒冽,伏未審夜來,聖體調攝,若何?受針之後,脚部其有差減之效,而核處亦漸加勝乎?臣等不勝區區憂慮,敢來問安。答曰,知道。脚部·核處,與昨一樣矣。
京畿監司書目,果川呈,以工曹參判權尙游辭職上疏上送事。啓。答曰,省疏具悉。疏辭,令廟堂稟處,卿其勿辭往來焉。
江原監司書目,楊口縣監李簹,身病彌留,曠廢官務,萬無强令察任之勢,不得已罷黜事。
義禁府啓曰,今觀朴弼彦所供,則其妹夫杞城正楺,被杖之後,踰墻逃走,隱匿於密昌君家,則河卽送健僕結縛,還投墻內云。河奴之於楺,旣是小上典,則便是奴主之間,河設有捉來之言,其在奴僕之道,何敢結縛倒地,還投墻內,曾不若路人乎?風化所關,不可無別樣懲勵之道,河奴萬渭·英貴·承長三名,令該曹竝卽發差,捉來嚴囚,姑待結末後,以爲依法處斷之地,何如?傳曰,允。禁府謄錄
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?脚部或有差勝之勢,而核處亦有所減乎?今日受針,前已定奪矣。時刻依前定以午正乎?臣等不勝憂慮,敢來問安,竝此仰稟。答曰,知道。脚部·核處,與昨別無加減矣。
平安監司·義州府尹書目,冬至使一行,今月二十四日申時量,渡江入去事。
政院啓曰,連日監察茶時,事甚未安。憲府除在外外,呈告未肅拜人員,竝卽牌招察任,何如?傳曰,允。
掌令韓永祚牌不進,依承傳罷職。
備邊司啓曰,本司堂上同知金鎭圭,近日連不參坐。雖有一時引嫌之端,陳疏承批之後,一向引入,事涉過當。有司之任,主管文書,尤不當久曠職事,金鎭圭,卽爲牌招察任,何如?傳曰,允。
府啓,請還收己卯文科復科事。措辭上同今此渭原人犯越之事,關係非細,地方官方在拿覈之中,則本道監·兵使,已難免常時不能嚴束邊方之民,況此罪人之中間見失,閱月而尙未盡捕,紀律之解弛,據此可知。至於彼人屍體埋置之說,旣發於張斗文,則檢驗之擧,不容少遲也。査官之托病遷就,淹過一望,則宜有作速變通之道,而請罷之啓,未免後時,尙未行査,其爲稽緩,莫此爲甚。邊上事重,不可置而不論,請平安監司權,兵使吳重周,竝命罷職事。京兆,乃詞訟劇地,而近來連以年過八十之人,互相替代,佐貳之官,亦且年滿七十,其何以剖決鞅掌之務乎?以此之故,簿牒多滯,都民失望。請判尹尹以道,右尹梁重廈,竝命遞差。答曰,不允。
大殿受針後,大殿·中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
吏曹啓曰,臺諫有闕,政事,取稟。傳曰,明日爲之。
忠淸監司書目,尼山呈,以諮議尹東洙辭職上疏上送事。啓。答曰,省疏具悉爾懇。爾勿過辭,從速上來察職。
受針入侍時,提調閔鎭厚所啓,洪萬朝爲慶尙監司時,以驛卒作隊事馳啓,而廟堂覆奏許施矣。聞萬朝匪久遞還,未盡措劃云,而此法甚好,他道亦宜一體爲之。巡撫使下去後,詳察各其道形勢,啓聞擧行之意,分付,何如?副提調洪萬朝曰,臣待罪嶺營時,各驛所屬修正都案,將報兵曹,而未及擧行矣。若果團束,則可爲精兵,而以輸城驛卒作隊事觀之,屬之兵營,每行習操,其弊多端,故入於作隊者,以兩處應役,有所難堪,驛役全不對答矣。今若專屬巡營,俾作親兵,常時間間試射,有事,以備調用,則似無騷撓之弊矣。上曰,承旨所達然矣。鎭厚曰,竝與此言,而出於擧行條分付,似好矣。上曰,依爲之。
又所啓,臣曾以官屬作隊事,陳達申飭矣,聞外方不無擧行之效云。巡撫使下去後,或爲試射放,或議成節目,則似尤着實,以此分付於各道巡撫使,何如?上曰,所達好矣。依此分付,可也。備局謄錄
受針入侍時,都提調李頤命所啓,臣待罪軍門提調,故敢達矣。軍門需用,金鐵最緊,凡百軍器,所入浩多,前頭似當有城役,其用尤廣矣。他軍門則設立旣久,皆有稅入鐵物,而禁衛營則創設未久,不成貌樣。元無鐵物稅入之處,故雖造一鳥銃,亦必貿用,不但費價無節,而近因五哨上番,雖有裁減,僅可推移給價,而若十哨上番,則無餘地矣。今欲依他軍門例置新屯,則占地募軍,想必實效少,而弊端多矣。伏聞載寧地,有糧餉廳句管屯田,而合四處,不過數十日耕,一年稅錢僅至五六十兩云,其收稅之零星,據此可知。此於糧餉廳,有無不關,而若移給本營,則可因舊屯田民,漸次採錢,歲有所入,豈不關重乎?載寧地餉廳所關立石·高岱·銀地·栗庫四處,特令移給本營,以爲鐵物補用之資,則事極便好,故敢此仰達。提調閔鎭厚曰,訓局則有鐵物需用之道,而禁衛營則元無出處。此屯是戶判所句管,而同是國事,寧有慳惜之意哉?臣理於前席時,相議定奪,而至今未果,今者大臣,先爲仰達矣。上曰,依所達爲之,可也。提調閔鎭厚所啓,頃年因李彦紀所達,嶺南羅蔘,每年二斤進上內局事定式,而近來蔘品,漸不如初,反不及於嶺南之蔘。雖每每點退,而終不能盡納好品。槪聞曾前嶺人,多以種蔘爲業矣。自有進上之事,不無官家侵責之事,故種蔘者漸少,以致如此,而嶺南民瘼,莫此爲甚。校理李正臣,新自安東遽歸,故臣聞之,則只是一兩,而所費之錢,殆至二百兩云。以此推之,他邑可知。然事係御藥,不可以民弊而停捧,若勸民種蔘,而或優給米布,或減其身役,則應募者亦必有之,種蔘者多,則其弊庶可救矣。洪萬朝纔經慶尙監司,下詢此事後,亦令本道商量啓聞而變通,則恐爲得宜,故敢達矣。副提調洪萬朝曰,慶州有種蔘者,而以其弊多利少,專廢種業,以致蔘價之絶貴。今後民間之種蔘者,自朝家,或給復,或論賞,有所勸奬,則蔘路漸廣,進上之際,亦無刁蹬之弊矣。李頤命曰,羅蔘進上,其數二斤,而擇其好品可用者,每不過三四兩,實用甚少,而爲弊不貲,實爲可慮。今雖勸奬種蔘,其效當責於三四年之後,而詢問本道,從長變通,似宜矣。上曰,民弊如此,下問于本道監司,變通可也。戶曹謄錄
受針入侍時,都提調李頤命所啓,我國硫黃,舊無産處,曾前貿得於倭國及北京,而用之矣。孝廟朝,嶺人始爲採得,自是以後,國中所用,不患不足,而軍門之中,惟禁營不能多採硫黃,又乏費用之價,日用火藥常苟簡。伏聞廣州渡迷津上軍器寺柴場,有硫黃産處云。柴場則不過取柴而已,所關不緊。若許給本營,則可採硫黃,用於軍器,其輕重豈不有別乎?且柴場,不必盡數移給,但其産黃之處,送人看審後,定界分占,則似好矣。敢達。上曰,此係軍器緊用,依所達爲之。禁營謄錄
上在慶德宮。停常參·經筵。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?連次受針之後,脚部或有差勝之效,而核處亦有所減乎?臣等不勝憂慮,敢來問安。答曰,知道。水刺猶未復常,脚部似有一分之效,核處與昨一樣矣。
京畿監司書目,廣州呈,以左尹李晩成辭職上疏上送事。啓。答曰,省疏具悉。卿其勿辭往來焉。
又書目,通津府使李玄祚,本月二十八日身死事。
戶曹判書金宇杭上疏。大槪,略陳淺見,以備裁擇,仍暴病狀,乞遞職名事。入啓。答曰,省疏具悉。縷縷條陳,亶出於憂時之忱,宜令廟堂商確稟處。卿其安心勿辭,調理行公。
觀象監,午時,日暈。啓。
有政。吏批,以朴熙晉爲掌令,李必相爲楊口縣監,金啓煥爲監察。
上在慶德宮。停常參·經筵。
下直,江原監司李肇,仁川府使吳遂雄。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?水刺之進,或漸差勝,而核處亦有所減乎?昨伏承批旨,繼伏聞入侍醫官等所傳之言,脚部頗有減歇之效,夜間益復快勝乎?臣等不勝區區憂慮,敢來問安。答曰,知道。水刺之進,姑無加勝,而脚部受鍼之後,顯有所減,核處與昨一樣矣。勿爲逐日問安。
義禁府啓曰,弑夫罪人次龍,旣已拿來囚,係是綱常,依法例三省推鞫,何如?傳曰,允。
政院啓曰,三省推鞫事,命下矣。委官,何大臣進去乎?敢稟。傳曰,右相進去。
又啓曰,三省推鞫事,命下矣。兩司進參事,城上所牌招言送,何如?傳曰,允。
又啓曰,備邊司郞廳來言,今日賓廳坐起日次,而上候方在靜攝之中,不得來會云矣,敢啓。傳曰,知道。大臣·備局有司堂上,明日入侍,而他堂上中有稟定之事,亦爲入時。又啓曰,明日大臣·備局有司堂上入侍事,命下矣。明日引見,與日次有異,三司入侍,何以爲之乎?敢稟。傳曰,三司一體入侍。
禁府三省推鞫問事郞廳二,李正臣·金雲澤。
政院啓曰,禁府郞廳,以委官意來言,三省推鞫,當爲開坐,而今日朔祭受香,明日正日,此兩日不得開坐云矣,敢啓。傳曰,知道。
京畿監司書目,高陽呈,以禮曹參判尹趾仁辭職上疏上送事。啓。答曰,省疏具悉。卿其勿辭往來焉。
持平呂光周上疏。大槪,乞蒙恩遞,俾安私分,兼附所懷,以備裁察事。入啓。答曰,省覽爾疏,繼觀冊子,其所陳戒,切中予病。憂愛之誠,深用嘉尙,可不留心焉?其中可以確議事,令廟堂處之,爾其勿辭,從速察職。
都承旨洪萬朝上疏。大槪,素患喘症,挾感重發,實無供職之望,今日起居之班,亦不得趨參,乞削臣職,仍治臣罪,以安私分,以延殘喘事。入啓。答曰,省疏具悉。卿其勿辭,調理察職。
吏曹判書崔錫恒上疏。大槪,臣之老母,自昨偶感風寒,症情不輕,而所叨諸任,俱係緊重,不容暫曠。況今三省設鞫,旣已允下,而以臣情理,實無離側行公之望,明日引對,亦不得進參,冞增惶恐。懇乞將臣本兼諸任,竝許鐫改,以幸公私事。入啓。答曰,省疏具悉。卿其安心勿辭,救護母病。
備忘記,削黜罪人權詹,放其門黜。
宣惠廳啓曰,今庚寅十一月令,宗廟·永昭殿·敬寧殿薦新天鵝,忠淸道當次,故依例預給價米於主人處,使之趁期封進矣。今月已盡,所得只是十二首,其餘一首,則尙不來納,未納主人,已自本廳囚禁矣。待其准數捉得,退限封進之意,分付該曹,何如?傳曰,允。惠廳謄錄
義禁府啓曰,以京畿通津府推考敬差官啓本,刑曹粘目,刃傷其父母罪人吳時俊,移本府處置事,允下矣。依例發遣府都事拿來,何如?傳曰,允。禁府謄錄
禮曹啓曰,昨日發遣本曹佐郞鄭夢海,敬陵·昌陵·翼陵·明陵·順懷墓,抽栍摘奸,則敬陵參奉李翎,昌陵參奉李宇夏,翼陵奉事金萬基,明陵奉事任守經,順懷墓守衛官權銓,竝皆守直,守護軍等,亦爲入番,丁字閣祭器木根,竝無執頉之處云矣,敢啓。傳曰,知道。禮曹謄錄郞廳李陽泰書。校正郞廳李景閔
上在慶德宮。停常參·經筵。
未時,日暈兩珥。
傳,前判書趙相愚·姜鋧·兪得一,大司成尹星駿,府使尹鼎和·金弘楨·沈最良·許墀·申弼賢·魚史衡·李彦維·金始煥·崔錫弼·全百祿·朴乃貞,承旨金興慶·趙道彬·洪萬紀,參議李宜顯·宋徵殷,郡守朴起祖·李瀅·鄭道徵·尹憲周,縣監許源·韓㙉·金幹·鄭·申思永·李斗相·金重呂·邊震一·李遇春·李簹·朴筌,佐郞趙泰耆·姜載後,掌令宋宅相·金始慶·韓水祚,都事李尙說,奉事權授·鄭世恒,正言申思喆,持平徐命淵,司錄金始爀,奉敎洪啓迪,待敎宋成明,檢閱朴弼夢,牧使李龜齡·徐敬祖·具志禎·柳泰明·崔啓翁,郡守洪禹采,校理鄭栻·申鐔,參奉金盛益,修撰洪重休·李廷濟·丁道後,獻納權世恒,執義李允文,典籍申靖夏,學正朴致遠,僉正李宖,醫官丁時悌·權聖徵,水使李碩寬,僉使李藎廷·魏赫萬·趙時望,討捕使鄭道元·朴東相·李岌,司勇金壽錫·金時鳴,中軍李之驥·朴守剛,監牧官李振海,武兼李世安,司果李眞儉·尹行敎·鄭纘先·洪錫九,萬戶李汝平等,竝敍用。前判書姜鋧,監司李師尙,監察沈益三,兵使元徽,武兼金尙倫·姜重齊,虞候申時漢,鷹牌頭申明夏,萬戶申璧·鄭道成,武兼鄭元樞,司果申鐔等,竝職牒還授事,下吏·兵曹。
備邊司啓曰,本司堂上同知金鎭圭,再昨請牌之後,違牌不進,事甚未安。今日引對,有司堂上當爲入侍,而適皆有故,金鎭圭卽爲牌招,何如?傳曰,允。
傳曰,大臣·備局堂上引見。
引見時,光州牧使李明浚仍任事,及左尹李晩成,本職今姑改差事,及玉堂闕員,以在京無故人,後日政差出,而未解由人員,勿拘解由事,及禮曹參判尹趾仁,兼帶摠管改差事,及禮曹參判尹趾仁,兼帶同義禁改差,卽爲口傳差出事,榻前下敎。
政院啓曰,大司成趙泰億,旣已出肅之後,連日呈疏,不爲行公,殊甚未安。卽爲牌招察任,何如?傳曰,允。
吏曹口傳政事,同義禁金鎭圭爲之。
引見時,持平呂光周所啓,請還收己卯復科事。措辭上同上曰,亟停勿煩。
又所啓,平安監司權,兵使吳重周罷職事。措辭上同上曰,不允。
又所啓,判尹尹以道,右尹梁重廈,竝遞差。措辭上同上曰,人或有年老,而筋力强健者,只以年老請遞,未知其得當矣。
司諫柳述所啓,前正郞李相成,爲人庸騃,行己鄙陋,爲郞政府,稔招猥瑣之誚,佐幕湖南,重速貪饕之罪,其他冗屑怪駭之擧,不一而足,趨附當路,濫通臺職。其論劾李師尙也,以毒殺人命,白地構陷,又謂之張樂設宴,乘時熒惑。驅人極罪,人皆稱冤,而恬不爲動,事歸無實,而陽若不知,一疏一避,專事欺罔,持心造意,已極無據。及今査事旣完,所論之事,全歸孟浪,則其名爲臺官,造言陷人之罪,不可不懲。請前正郞李相成,削去仕版。上曰,以査事歸虛,罪其發論臺官,不當矣。不允。
引見時,左議政徐宗泰所啓,北漢築城事,有問議于在外大臣後稟定之敎矣。收議來到已久,而上候連在靜攝之中,臣等久未入侍,且非臣等一二淺見,所可了當,必與原任大臣及備局諸堂上,入侍商議,然後可以定奪,故尙未陳白矣。今日臣等不得備員入侍,不可容易議定,而淹延至此,下敎,何如?上曰,大臣·諸臣,各陳所見。宗泰曰,工曹判書金錫衍,往審築城基址,先使陳達,宜矣。韓城君李基夏曰,臣於頃日,兩處看審後,以引對時圖形竝進之意,仰達于書啓中,故今方持入矣。上曰,進前達之。基夏乃持圖進曰,此乃洪福地圖也。工曹判書金錫衍曰,此爲洪福之圖,而臣承命往審洪福·北漢兩處之後,上候連在靜攝之中,故久未入侍,今承下詢,敢以略陳矣。洪福,四面山勢高峻,實是天作之地,而東北有大野,西南只連古靈·道峯兩山。今若以南漢之高絶爲欠,則此處亦無勝於南漢矣。上曰,周回幾何耶?錫衍曰,周回則曾聞閔鎭厚之言,南漢三十五里云,而洪福則二十一里餘矣。險阻不比尋常,棄之可惜。以臣淺見,徐徐營築,先以楊牧,移入其處,似好矣。基夏曰,形勢則自作天作,可合築城,而可用之石,近處無之,數三年內,成就未易。若從容議定,使楊牧移入,以爲護衛王城之地,則似好矣。上曰,閔鎭厚亦以基址之狹窄爲言矣。基夏曰,此則北漢圖形也。因以指點曰,此自洪福,而落爲道峯,自道峯而入爲北漢·白雲·普賢諸峯,四面壁立,雖飛鳥不能直上,形勢則實天險之地,而但狹窄恐難容衆矣。上曰,與南漢,何如?基夏曰,險阻非南漢之比矣。上曰,頃聞閔鎭厚所達,若竝築此外洞,則雖畿內之民,可以容入云。周廻幾何耶?基夏曰,若包入外洞而築之,可以容衆,而畿內之民,則似難盡入矣。宗泰曰,包築內外,則不爲少矣。此山四面,皆懸崕絶壁。此洞雖不甚相遠,而高下懸殊,形勢似不爲一城矣。錫衍曰,臣往見其形勢,果是絶險之地。臣雖無見識,意以爲決不可棄之地矣。適見故相臣李德馨書啓,則以爲,都城至近之地,有如此形勢,而棄置可惜。德馨卽宣廟朝名臣,身經患亂,而其言如此,尤可信矣。蓋欲守都城,則北漢不可不棄,欲棄都城,則不可專賴於北漢矣。基夏曰,都城爲根本之地,先築都城爲堅守之計,此則從容完築,與都城爲表裏相應之地,則似好矣,而輕棄都城,以北漢爲駐蹕之所,未知其可也。上曰,他堂上所見,何如?宗泰曰,備局諸堂之意,臣等未及詳知,而吏曹判書崔錫恒,參判尹德駿,皆以其未知十分便當爲言矣。右議政金昌集曰,刑判李彦綱之意,則不可不築云矣。左議政徐宗泰曰,奉朝賀南九萬,以姑徐爲言,領府事尹趾完,以爲不可築矣。國家所倚任大臣之言,雖如此,然聖上先定大計,廷臣亦多有當築之論,則不可以諸議之參差,有所遲難,從容措置,期於必築,好矣。且堅守都城之請,是謂經常之論,若御駕移動,根本一搖,則其憂有不可言,豈欲以守都城爲非是也?然被寇有輕重緩急之異,若遇寇賊勢大,如淸人之長驅數日而薄城,南倭之七年留屯而蹂躪,則將如之何?淸人,前皇朝盛時,穿入長城,南倭,尤善於攻城矣。京都山川形勢,險固足恃,雖云南北,殆如山城,而終是與山城不同,旬月則可以守之,而若賊勢彌大,時月益久,則當百道攻城之時,以我兵力形勢,可保其應變而無憂乎?臣歷觀中原諸城,其堅固高厚,無不皆然,我都城貌樣,其不及遠矣。奉御駕守此無雉之單城,思度其畢竟,則何可謂萬全而無危道?思之自覺懍然。都民之請守都城,雖云衆心成城,市巷之民,不慣戰守,如其勢竭,則何望其終始得力?議者以爲,都中守堞民丁,可得七八萬云,而變難之際,散亡居多,亦何能收得許多,一如計戶所料耶?古稱,東人善於守城,此謂守山城也。山城則雖勢大之寇,可使我困,而終必無以陷入,故臣以若當大敵,御駕駐蹕山城,爲有全安之道矣。北漢雖內狹爲病,而險固則極矣。今若仍舊築城於京都,若內城之制,而輸入財貸倉穀,臨時御駕,觀勢移蹕入守,則旣不全棄都城,而亦可免於危道。判府事李□□箚辭,大約爲好矣。然則兵力分,而京城益不可守云者,事勢必然矣。京城畢竟不可保,委之於寇賊,而扼於背後,必致危困難支,而第南漢,相爲掎角,勤王之師四集,則賊以孤軍,豈能久留也?蓋北漢之計,非爲海寇,大計旣定,則當經度營築,形勢及容入物力,從容講究,而興役,恐不必汲汲於時月間矣。原任大臣獻議,以爲決不可築云,臣則本無識慮,而所懷如此,聖問之下,不敢不盡矣。昌集曰,都城,宗社人民之所在,固不可棄去,守城之言,大意則是,而以地形觀之,多有虛疎之處,聖上亦以闊大爲慮,誠如下敎,故曾前議築之時,臣則以難守之意,與人酬酢矣。今此北漢,雖有諸議之參差,第觀形勢,則似爲便好。洪福,規模窄狹,而功役浩大,北漢則非但便近於都城,所築之處不多,比築洪福,亦多省費,據險設築,爲他日依歸之所,則似爲得力矣。上曰,備堂兩人,以次達之。同知中樞府事金鎭圭曰,臣本空疎,不曉事務,雖於尋常職事,亦非可堪,而乃以罪累之餘,與聞軍國重事,其爲惶愧,有不可言,而適値邊事有虞,不敢固辭。今又承牌,黽勉入侍,然其於城役利害,何敢容議,而旣承下詢,亦何敢不陳愚見?今此築城之議,蓋始於九月北咨來後。其時臣不入侍,雖不得參聽筵說,傳聞大臣之發此議者,亦非專爲目前避兵之計。然聞海警而議築城,彼士民之聽聞者,謂朝家之計,在退避,無足怪也。是以中外人心,驚撓莫定矣。北咨所謂海寇,未知輕重緩急之如何,而設令不幸而寇至,惟當防禦於邊境,豈可先議退避之所乎?且禦敵之道,當先以鎭定人心爲務。人心旣撓,則雖有保障,何以守之?爲今之計,先宜鎭定人心,仍以飭勵帥臣,申嚴邊備,毋令賊兵,及於內地。至於保障之地,則自祖宗朝所經營者,已有兩處。此雖或有訾議,而有難遽爾診斷其爲不可恃。洪福·北漢,臣皆未嘗看審,固未詳形便之孰優,而聞其險阻,則皆至矣。然築城之役,非累年,則難以完畢。今雖忙急講定,有非目前所可完役,而爲依歸之用,則與其因此,而益增人心騷撓,毋寧從容講定之爲得矣。且雖以必築之計而論之,亦當商量事力而爲之。以畿內彈丸之地,而已有保障兩所,其所以費國家財力者多矣。今若又設一所,則以近年飢荒之連仍,國儲之匱竭,其勢必難支當。如欲築新城,則亦宜舍置前所經營者一處,以紓國力。頃年有北郊城議,而臣以玉堂長官入侍,亦陳此意。近聞九月筵席,閔鎭厚擧臣前言,仰達矣。區區愚見,豈異於前?且近日諸臣疏章請守都城者甚多。此蓋爲都民情願之如此故也。彼民情,未必專出爲國之誠,亦多由保全父母妻子之計而然。自古謀國之道,未嘗有違拂人情,而能成其事者。洪福則距京城稍間,而北漢甚密邇,其勢譬如古所謂子母城,而聞其內甚狹,決難盡容都民。若都城士民,陷沒於賊,則北漢豈獨保乎?前頭如必欲以北漢爲依歸,則京城亦不可委棄也。江華留守閔鎭遠曰,小臣有何所見耶?第自幼少時聞之,則國家以南漢·江華爲保障,有陸賊則入江都,有水賊則入南漢。長老所傳如此,而近來論議多端。其中堅守都城之議,則雖未知臨亂利害之果如何,而義理則正當矣。卽伏見聖敎,以必當盡率入保爲敎。臣民聞此,孰不感歎?今若以必守都城爲定計,而以北漢爲臨急退保之所,則誠好矣。但必措置守城之具,然後徐議築城云者,金鎭圭所達,是矣。鎭圭曰,王公設險,築斯鑿斯,著於經傳。東人又長於守城,其在陰雨之備,經營保障之所,臣亦非以爲決不可,而蓋爲今鎭定之道,不當先議此事。且經紀大事之初,不盡審量,則鮮不爲有始無終之歸。雖以大興·文殊見之,當初築城時,耗費許多財力,未久棄置爲空城。今宜以前事爲戒,必須十分審量形勢與事力,從容講定之後,庶可免後弊也。且於備局之策,此議亦不無可以商量者。頃日備忘中,不以賊虜遺君父之敎,固至當,而然爲邊帥者,朝家專意禦邊,而策勵之,則彼當盡心力擔當,而朝家意在退避,而姑令備邊,則人情難保其不解體。臣故欲望朝家之姑徐此議,專意邊事耳。上曰,此則都城咫尺之地,與遠處有異。今玆議築,實是與民同入之意,旣築之後,似無空棄之慮矣。此乃國之大事,三司亦陳所見。司諫柳述曰,大臣·諸臣,旣皆陳達,別無陳白之事,而以壬·丙觀之,保障之地,皆不得力。今築北漢,則雖有事變,都民無散避之慮,實爲便好,故臣待罪掌令時,略陳形便,今無所達矣。副應敎李世最曰,若築北漢,而兼守都城,以爲掎角之勢,則好矣。今者筵臣,或有以築北漢,則都城難守爲慮,此言似然。旣築北漢之後,都城終不能守,則亦非善策,量度形勢,而審處之宜矣。持平呂光周曰,守在四境之意,諸臣旣已奏達,臣亦略陳矣。然保障亦何可廢乎?臣意以北漢之築爲好矣。臣待罪全州判官時,聞全州故事,全州,卽後百濟立國之地,而五里許,有南高山城,敵至,則入據山城,敵退,則下居都城,如是保國,殆四十年,强賊不能陷,至今以智略稱之。若築北漢,則殆近於後百濟之南高山城矣。金昌集曰,沿邊果能防遏,不得深入,則豈不爲善,而以我國兵力,有不可恃,豈可緩據險設築之道乎?上曰,今此北漢之議築,適値北咨出來之後,有同烏飛梨落,人或意其爲海寇計,而予意則據險設築,爲將來深遠之慮,非但爲海寇之計矣。且沿邊防守,實爲根本,如使邊境固守,不以賊遺君父,則此爲上策,而如或失守,則將何以處之耶?都城,宗社所在,堅守之議,誠是,而周廻闊大,不爲堅固,欲守之議,非萬全之道也。且壬辰西狩,只以皇朝爲恃,而以今思之,龍灣播遷時,事多有罔極者。況以今之人心,尤無離都遠去之勢,亦無可恃以往之處。今此北漢,距都城咫尺,糧餉機械,雖不別爲措置,都城所在,可以輸去,且雖以狹窄爲慮,閔鎭厚所達外洞,今若竝築,則足以容入都民。終爲棄置,實爲可惜,成就似好。予意則如此矣。徐宗泰曰,閔鎭厚可容畿民之說似過,而都城之民,或可幾盡容入矣。上曰,左右相,曾已往見耶?金昌集曰,小臣少時,往栖中興寺,經過一冬,而山中形勢,未得遍覽矣。宗泰曰,臣於近間見之,而不能與人相議,只見形基矣。昌集曰,自前朝家講究保障之地,而尙不得一處,詳看形勢,講究設置,似宜矣。上曰,今此北漢,決不可棄,而此非冬前可爲之事,亦不可如作舍路傍之爲。大臣及大將一人,更爲往見,可築不可築處,商確議定,可也。錫衍曰,卽今雪塞氷沍,無路可行,勢當待春往審矣。上曰,唯。備局謄錄
入侍時,韓城君李基夏所啓,頃日藥房都提調李頤命,以軍器寺柴場內硫黃産出處,移屬禁衛營事,陳達蒙允,而軍器寺,乃國之武庫也。武庫所用柴炭,專賴於此地,今若爲設店採黃之所,則本寺勢將難支,故臣在外時,以此意言于兵判閔鎭厚,則亦曰,如欲更達,則更達無妨云,敢此仰達。軍器寺柴場,依前置之,何如?上曰,硫黃産處,幾何耶?聞頃者所達之言,似不至盡入矣。基夏曰,雖定界劃給,一許設店採黃,則將爲盡棄之地矣。上曰,武庫事勢若然,則今姑置之。
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審日間,聖體調攝,若何?水刺之進,已復常節,而脚部益有加勝之效,核處亦有所減乎?今日受鍼,曾已定奪,時刻依前定以午正乎?臣等不勝憂慮,敢來問安,竝此仰稟。答曰,知道。水刺旣盡復常,脚部姑無加勝之效,核處與昨一樣矣。
下直,全羅兵使李泓。
獻納梁聖揆三度呈辭。入啓。遞差。
義禁府啓曰,刃傷其父母罪人吳時俊,旣已拿來囚,而係是綱常,依法例三省推鞫,何如?傳曰,允。
政院啓曰,禁府都事,以委官意來言,弑夫罪人次龍,三省推鞫事,命下矣。判義禁崔錫恒,以親病陳疏,委官見差,社稷臘享大祭獻官,初三日受誓戒,自今日,十一日至,不得開坐云矣,敢啓。傳曰,知道。
又啓曰,刃傷其父母罪人吳時俊,三省推鞫事,命下矣。委官,何大臣進去乎?敢稟。傳曰,右相進去。
又啓曰,命下矣。三省推鞫時,兩司進參事,城上所牌招言送,何如?傳曰,允。
大殿受鍼後,大殿·中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
吏曹啓曰,臺諫有闕,政事,取稟。傳曰,明明日爲之。
禁府郞廳,以委官意啓曰,三省罪人推鞫之坐,今朝以判義禁崔錫恒,親病陳疏,委官見差,社稷大祭獻官,初三日受誓戒,十一日至,不得開坐事,頉稟矣,今聞受誓戒,在於初四日云,明日可以開坐,崔錫恒親病,不至大段云,罪人推鞫事體緊急,卽爲牌招,以爲明早開坐之地,何如?傳曰,允。
備局堂上引見入侍時,上曰,丙子年則廟社奉入江都,卽今長寧殿,乃其時奉安之所也。脫有緩急,當奉安於此,而至於南漢,則予嘗於寧陵行幸時見之,無廟社可安之室矣。朝家旣置保障之地,則亦豈無奉廟社之所乎?雖不如常時制度,事當因地便建置,故予每念及此,欲一言之,而未及矣,今因言端而下敎矣。右議政金昌集曰,此意,守禦使處分付,何如?上曰,分付守禦使董建,可也。
上在慶德宮。停常參·經筵。
午時,日暈兩珥,暈上有冠,色內赤外靑。
下直,慶基殿參奉朴斗山。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?脚部受鍼之後,益有加勝之效,而核處亦有所減,水刺快復常節乎?臣等不任區區憂慮,敢來問安。答曰,知道。水刺復常,脚部及核處,與昨一樣矣。
副提學趙泰老三度呈辭。入啓。只遞本職。
平安監司書目,雲山郡守李之彬,擅用濫杖,致殞人命,至於三名,而不爲首實,瞞報營門,爲先罷黜,其罪狀,令攸司稟處事。
三省罪人吳時俊,元情承服,罪人次龍,元情不服,刑問第一度承服。
三省罪人吳時俊·次龍,當日堂古介行刑。啓。
副修撰林象德,奉敎洪啓迪,牌不進,依承傳罷職。
有政。吏批,以吳命恒爲獻納,以李廷濟爲修撰,權世恒爲副修撰,李眞儉爲校理,李允文爲輔德,金始慶爲弼善,金鎭圭爲左尹,朴東相爲通津府使,安相眞爲長興主簿,林象德爲南學敎授,李翊漢爲宗簿正,李明俊光州牧使仍任事承傳,洪啓迪付奉敎,宋成明付待敎,朴弼夢付檢閱。
兵批,以李鳳祥爲兼內乘,以李碩寬·李岌·鄭道元·朴東相·朴守剛·李之驥·趙世望·李藎廷·魏赫萬·李振海·金壽錫·金時鳴付副護軍,以李遂良付副司直,以趙相愚·李晩成·尹星駿·尹鼎和·趙道彬·金興慶·李宜顯·洪萬紀·崔啓翁·李彦維付副護軍,以金弘楨·宋徵殷·許墀·梁聖揆付副司直,韓永福付副司果。
義禁府啓曰,刃傷其父母罪人吳時俊,旣已承服正刑,依法文破家瀦澤,降其邑號,子女爲奴等事,令該曹捧承傳擧行,何如?傳曰,允。禁府謄錄
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,臘寒正酷,伏未審夜來,聖體調攝,若何?脚部漸益差勝,核處亦有所減乎?中宮殿玉候,何如?王世子·嬪宮氣候,亦何如?臣等不任區區憂慮,敢來問安。答曰,知道。脚部·核處,則無加勝。內殿氣候無事,世子·嬪宮氣候平穩矣。
傳曰,史官一員待命,騎馬三匹立之,崇陵忌辰祭所內摘奸。
藥房口傳啓曰,聖候久在未寧中,水刺厭進之症數發,而復常屬耳。連次受針之時,水刺之節,不可不致謹,而適當國忌。今若盡進六時素膳,若口味爽,而厭進之症復作,則實爲悶慮。伏望深思愼疾之道,只於正日,命進素膳,未知,如何?惶恐敢啓。傳曰,卿等之請如此,當勉從焉。
上在慶德宮。停常參·經筵。
巳時午時,日暈兩珥,暈上有冠,色內赤外靑。白氣如虹,出自右珥,逶迤指北,良久乃滅。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?脚部及核處,其有差勝之勢乎?今日受鍼,前已稟定,時刻依前定以午正乎?臣等不任憂慮,敢來問安,竝此仰稟。答曰,知道。脚部·核處,與昨一樣矣。
大殿受針後,大殿·中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
禮曹,今此通信使發程及乘船吉日,令日官推擇,則發程,來辛卯四月初六日,乘船,五月初九日午時爲吉云。以此日分付擧行,何如?啓依所啓施行。
義禁府啓曰,綱常罪人次龍行刑,典獄官員,例當領去,而終無待令之事云,事極驚駭。推問委折,則本署主簿,以入直,罪人吳時俊行刑時,已爲領去,未及還來,其餘官員,則本署初不告知請來,只本府都事,領去監刑。雖未知其間事狀之果如何,而事體所關,不可置之,當該官員,從重推考,下人,令該曹囚禁科罪,何如?傳曰,允。禁府謄錄
上在慶德宮。停常參·經筵。
大殿,政院·玉堂問安。答曰,知道。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?脚部受針之後,其有益勝之效,而核處亦有所減乎?臣等不任憂慮,敢來問安。答曰,知道。脚部·核處,別無加減矣。
左參贊尹世紀上疏。大槪,賤疾一向危苦,曠廢職事,殆過數朔,前後起居之班,亦不能趨參,分義掃地,罪戾益重。伏乞聖慈,俯諒臣病重實狀,亟許遞免,以便公私,不勝幸甚事。入啓。答曰,省疏具悉。卿其安心勿辭,調理行公。
府啓,請還收己卯復科事。平安監司權,兵使吳重周罷職事。措辭竝見上武將乘轎之禁,明有甲寅受敎,此非國家待遇,有別於文武而然也。蓋欲使介胄之士,服習戎馬之勞也。設法申禁,意固有在,而近來法綱解弛,圖便成習,分閫之臣,或多犯禁,固已寒心,而海西巡撫使尹就商,乃於辭朝之日,冒禁雙轎,偃然自恣,恬不畏法,朝紳之間,莫不爲駭。體統所關,不可置而不論,請海西巡撫使尹就商,從重推考,今後冒乘之禁,更加申明定式。答曰,不允。末端事,依啓。前啓,判尹尹以道,右尹梁重廈竝命遞差事,停啓。
忠淸監司書目,沔川郡守任命元,面瘡脚病,難責海防之任,因其辭狀,不得已罷黜事。
全羅監司書目,靈巖郡守金一夔,病勢沈痼,曠廢職事,不得已罷黜事。
院啓,前正郞李相成,削去仕版事。措辭見上新除授獻納吳命恒,以賜諡事,時在全羅道昌平地,請斯速乘馹上來事,下諭。答曰,不允。吳命恒,竣事後,自當上來,勿爲下諭。
吏曹啓曰,守令有闕,政事,取稟。傳曰,明日爲之。
校理李眞儉上疏。大槪,臣於杜門俟譴之中,忽叨意外新除,聞命驚惶。宜卽趨謝,粗伸分義,而臣之情勢,實有萬分難强者,且遭慘慽,情理懇迫,敢陳危悃,冀蒙矜許,以安私分事。入啓。答曰,省疏具悉。頃者一疏,蓋出忠愛,未安之敎,元無深意,爾其勿辭,俟母病間,宜速察職。
左尹金鎭圭上疏。大槪,臣於憲臣所進冊子中,擇差備局有司堂上之語,有不敢仍冒者,乞蒙遞改,以幸公私,附陳宗簿寺事,以備裁處事。入啓。答曰,省疏具悉。疏辭,令該曹稟處,卿其勿辭,從速察任。
備邊司啓曰,咨文改撰下送事,昨日榻前,以姑待罪人等更推,得其端緖後,撰出之意,稟定矣。今觀平安監司權狀啓,則回還齎咨官,行到瀋陽,鳳城淸人,言及渭原生變事云。此事彼人,旣有發說,若待罪人等取服得實,則將致遲延,事甚可慮。以今方發遣京官,嚴加推覈之意,措辭改撰,明日內,急急下送於留灣齎咨官處,何如?傳曰,允。承文院謄錄
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?脚部漸有差勝之效乎?核處更診,前已定奪,今日臣等與諸御醫入侍,詳察症候,宜當。不勝憂慮,敢來問安,竝此仰稟。答曰,知道。脚部·核處,與昨一樣矣。
都承旨洪萬朝三度呈辭。入啓。遞差。
判尹尹以道上疏。大槪,臣之情迹,有萬分難安之勢,無一分冒出之理,伏望聖慈,亟遞職名,俾都民無失望之歎,人臣知引年之典事。入啓。答曰,省疏具悉。卿其勿辭,安心行公。
傳曰,史官一員待命,騎馬三匹,卜馬二匹立之。
傳曰,達城守棡,都正除授。
同副承旨宋正明上疏。大槪,臣與長僚,有婚家應避之嫌,乞賜鐫遞,以存公法事。入啓。遞差。
禮曹判書李墪兼帶辭免上疏。入啓。答曰,省疏具悉。卿勿固辭,安心察任。
有政。吏批,以梁彬爲雲山郡守,許鼎爲靈巖郡守,尹熙亮爲監察,洪致中爲副修撰,金始煥爲校理,李眞儉爲兼校書校理,李漢珪爲沔川郡守,尹世紀·黃欽·李晩成·尹趾仁·權尙游·朴弼明·趙泰老差承文提調,李光佐差承文副提調,朴弼明爲都承旨。達城守棡加明善,宗學考講時,連五等居首,加資事,承傳。
兵批,以趙泰老付副司直。
午時,上御會祥殿。藥房入診時,都提調李頤命,提調閔鎭厚,左承旨李敏英,假注書李國休,編修官李翊漢,記事官金在魯,醫官金有鉉·柳瑺·丁時梯·權聖徵·崔萬尙·趙慶基·吳重卨·李得英·玄孝綱·卞三彬·崔泰齡入侍。上御牀上。李頤命進曰,數日來寢睡水刺,何如?上曰,寢睡安穩,水刺一樣矣。頤命曰,核處外似有紅氣矣,今復何如?上曰,一樣,而昨今則癢甚矣。頤命曰,令醫官診脈,何如?上曰,依爲之。有鉉診脈後進曰,左脊脈,頃日則稍似浮數矣,今則平均如常時矣。時梯曰,左右脈候,今則調和沈靜,無異常時矣。聖徵曰,左右脈之調和,似勝於前日,而右脈尤似從容矣。尙萬曰,臣則久不得診候矣,今日診候,則脈度如常矣。有鉉曰,核處有紅氣處,詳察,何如?上命詳察之際,核處自舊瘡口,淸膿汁自出。醫官拭淨而審察後,聖徵曰,核處傍邊稍硬之氣,今似消膿。所出之汁,乃是濕痰,自然消融,自舊瘡口通出者,而非膿汁停滴而然矣。尙萬曰,核處自下開穴,則汁當順出,而此則自舊瘡口上穴通出,故必自下仰按,然後汁乃出矣。頻頻仰按,搾出膿汁,似宜。慶基曰,核處之曾似膿頭處,今則似減,所出淸汁,亦非大段成膿而然矣。今若小開穴出汁,則或似順出,而猝難容易下鍼,姑觀前頭,似宜矣。重卨·得英·孝綱·三彬·泰齡等所達,亦與上諸醫所達同。頤命曰,今日入診前,則淸汁不出。自上亦未覺察乎?上曰,然。有鉉曰,膿汁自出,則易出,而若搾出,則極難矣。頤命曰,今則令針醫不離待令,或常常招入,使之診察,或頻頻搾出膿汁,勿爲置之,何如?上曰,依爲之。頤命曰,今用治膿之劑,當否問于醫官,何如?上曰,唯。有鉉曰,卽今所出之汁,非淸汁,乃是膿汁,似當用托裏之劑,而但連進湯劑之餘,水刺今纔復常,又進苦藥,是爲伏悶,姑觀而更議,似好。瑺曰,膿汁旣出,則似當用托裏之劑,而出汁之際,宜用內托之劑,今姑似早矣。時梯曰,此非大腫之比,雖以下部癰疽條言之,成膿之後,仰臥而引汁,則例多出汁,而今核非腫類,故雖引出,似無多出之汁矣。以用藥之道言之,淸熱消毒,則已過時矣。托裏消毒之劑似可,而水刺纔復,又進苦藥甚悶,姑觀而更議,似好矣。聖徵諸醫,所達亦同。頤命曰,諸醫所見如此,姑觀前頭,議定當進之藥,何如?上曰,依爲之。頤命曰,今則至於消膿出汁,瘡口未完,風寒如此,尤可畏,靜攝之節,各別加意,恐何如?上曰,唯。頤命曰,核處昨今癢甚乎?上曰,昨則最癢,故久久搔刮,以快爲度,則又痛矣。時梯曰,癢處不可謂全無毒氣,快搔之際,或傷皮膚,則亦不無成瘡之慮矣。癢甚時,以百沸鹽湯薰洗,似好,問于諸醫官而試之,何如?頤命曰,鹽湯薰洗,似無所妨,依此試之,何如?上曰,唯。頤命曰,脚部受灸之意,頃爲陳達,而當姑觀而爲之乎?鎭厚曰,卽今令醫官詳察脚部,何如?上曰,依爲之。頤命曰,脚部受灸與否,問于醫官,何如?上曰,依爲之。聖徵曰,詳按脚部,則前所受鍼處之上,又有酸痛處爲敎,而凡受針受灸,有難隨處試之,姑觀更診議定,似好矣。頤命曰,此乃前所下敎酸痛處乎?上曰,然矣。時梯曰,受灸與否,徐議之言,亦好,而雖受灸,似無妨於核處矣。頤命曰,如是屢達惶恐,而近日醫官,連使出入,愼攝之節,更願加意焉。上曰,唯。頤命曰,再三煩達,極知惶恐,而上候久在未寧中,補養之節,當倍常時,而頃日崇陵忌辰,亦行一日之素。未寧之候,每因水刺厭進而發,則卽今水刺纔復之餘,最有所妨。且一二日間間行素,雖在平人,尤有難矣,況玉候靜攝之中,豈不悶慮乎?今則雖値忌辰,十分勉抑情意補養,勿爲行素,恐何如?上曰,全闕行素,情禮甚缺,故只於正日行素矣。鎭厚曰,雖以閭家士夫,年衰有病,則親忌外,不得行素者,亦多矣。況今玉候未寧許久,春秋亦與鼎盛時有間,則攝養之節,豈不惕念乎?今則先王先后忌辰外,雖未行素,其於情禮,似無所妨,伏願勉抑,勿爲行素,何如?上曰,正日不行素,情禮甚缺,故爲之矣。卿等縷縷陳達,當觀勢爲之矣。鎭厚曰,臣有區區情勢,冒萬死陳達矣。小臣所帶籌司有司堂上之任,由前而言,則有不稱之愧,由後而言,則有難安之端,每欲祈免,而恐難蒙許,故心常悚恧,黽勉隨行矣。近觀憲臣冊子中,亦陳別擇責任之語。臣於是一倍慙縮,方欲陳籲而未及矣。今金鎭圭,旣先陳疏,臣尤愧其不及也。此任關係甚重,當此艱虞之日,尤宜揀選,如臣無似,必先澄汰,然後方可得人而委任。況臣方待罪藥院,賓廳之坐,連不得進參,虛帶重任,尤極未安,乞遞臣籌司有司堂上之任,何如?惶恐敢達。上曰,憲臣疏中,別無缺,以此辭免,過也。
備邊司啓曰,得見禁府罪人渭原前郡守李後說供辭中,李萬枝等犯越生變,諉以未赴任前事,給賂彌縫,歸之於鄕所及萬枝等族屬所爲者,全不成說,已極可駭。至於罪人移囚之際,其族屬等,放砲劫奪一款,關係尤緊。其時後說,方在官次,決不無不知之理,此外亦不無可問之端。令該府取考本道前後狀啓,拈出應問條件,添入問目,竝加嚴覈,何如?傳曰,允。義禁府謄錄
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,日氣寒冽,伏未審夜來,聖體調攝,若何?核處右邊舊瘡口,膿汁連出,而脚部亦漸差勝乎?臣等不勝區區憂慮,敢來問安。答曰,知道。核處舊瘡口膿汁,時或流出,脚部別無加勝矣。
吏曹啓曰,承旨有闕,政事,取稟。傳曰,過國忌及齋戒後爲之。
假注書洪尙寅出使,代李廷弼爲之。
僉知徐宗憲,江原監司遞來。
左議政徐宗泰,右議政金昌集箚子。大槪,臣等於憲臣之啓,有所難安,乞賜遞免事。入啓。答曰,省箚具悉卿懇。日昨臺啓,於卿別無深嫌,卿等勿辭,安心行公。仍傳曰,遣史官傳諭。
觀象監,未時申時,日暈兩珥。啓。
賑恤廳啓曰,曾於丙戌年進宴後,坊民·市民等,藏氷價米,本廳之戶曹,分半上下矣。今年進宴後,坊民·市民及各司貢物主人等藏氷價米,又有充給之命。依前例,與戶曹分半上下,何如?傳曰,允。戶曹謄錄
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?瘡口膿汁連出,而核處漸有消減之勢,脚部亦或差勝乎?臣等不任憂慮,敢來問安。答曰,知道。核處·脚部,與昨一樣矣。
持平呂光周啓曰,臣以海西巡撫使尹就商,冒乘雙轎,有違於受敎,論啓請推,而蒙允矣。卽伏見兩大臣聯名箚本,至以此爲引咎之端,且引故事,爲其可乘之證,臣竊不勝訝惑也。蓋受敎曰,文臣堂上曾經二品及承旨,乘雙馬轎,蔭武不可乘轎,則在前武臣之以承旨乘轎,此不過受敎以前事耳。近來蔭官之爲留後·方伯而乘之者,參以受敎,亦未知其何所據,而無乃外臺之臣,與弓馬之臣有間,且褰帷觀風,爲故事而然歟?況今巡撫之行,參用武臣者,蓋爲其諳習戎事,則介胄之士,其不可冒乘而圖便也,決矣。臣論一微事,至使大臣爲言,臣何敢自以爲是,而晏然仍冒於臺次乎?請命遞斥臣職。答曰,勿辭,退待物論。
觀象監,巳時至未時,日暈。夜一更,月暈。五更,火星犯軒轅第二星。啓。
長陵忌辰祭內摘奸。
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?瘡口膿汁不止,而核處漸有消減之勢乎?脚部觀勢受灸之意,曾已陳達矣。今日臣等與諸御醫入診,詳察症候議定,宜當。不勝憂慮,敢來問安,竝此仰稟。答曰,知道。瘡口膿汁不出,核處別無加減矣。
府啓,引嫌而退。據法論劾,誠得臺體,大臣箚語,不必爲嫌,請持平呂光周出仕。答曰,依啓。
傳曰,史官三員待命,騎馬九匹立之,臘享大祭所內摘奸。
大殿受灸後,大殿·中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
都承旨朴弼明上疏。大槪,新除之下,冞增惶蹙,冒死申籲,乞蒙鐫削,仍治臣辜恩犯分之罪事。以臘享大祭齋戒,留政院。
觀象監,午時,日暈,暈上有冠,暈下有履,色內赤外靑。未時申時,日暈。夜一更二更,月暈。啓。
禮曹啓曰,今初八日,發遣郞廳,健元陵內各陵及光陵,使之摘奸以來矣。摘奸各陵,陵上莎草與丁字閣祭器,竝皆無頉,陵官與陵卒守直,亦無頉,而徽陵丁字閣簷簾三浮渝色,光陵大王陵上欄干石三庫塗灰間有剝落,丁字閣月廊簷簾三浮渝色云。問其如此,則何不執頉於監司奉審時云爾,則以爲,監司奉審時現告,而姑不至大段,待後觀勢報該曹云。以此觀之,則其不至大段,可知,姑待監司奉審時,更審啓聞後,稟處,何如?傳曰,允。禮曹謄錄
上在慶德宮。停常參·經筵。
下直,順興府使李夏源,龍仁縣令朴尙賓。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?瘡口膿汁,連次搾出,而核處其有消減之勢,脚部受灸之後,亦有差勝之效乎?今日受灸時刻,定以何時乎?臣等不勝憂慮,敢來問安,竝此仰稟。答曰,知道。核處·脚部,與昨一樣,明日受灸,宜矣。
政院啓曰,吏曹郞廳來言,今日爲政事命下,而判書崔錫恒,參判尹德駿,參議李光佐,俱以病不來,不得開政云。判書·參判·參議,竝卽牌招開政,何如?傳曰,允。
平安道巡撫使書目,中和府使金錫保,邑弊軍政,全不解識,見侮貽笑,不可仍置,不得已罷黜,其代擇差下送事,令該曹稟處事。
京畿監司書目,本道都事權始經,今月初九日父在喪事。
又書目,果川呈,以檢閱朴弼夢辭職上疏上送事。啓。答曰,省疏具悉。爾其勿辭,從速察職。
平安都事書目,咸從縣令韓世億,今月初五日父在喪事。
院啓,請前正郞李相成削黜事。措辭上同湖南海邊七邑,今年凶歉,振古所罕,秋冬之交,民已流散,行乞於光州·長城之間者,絡續不絶,景象愁慘。若到窮春,必將空虛乃已,朝家若無別樣賙賑之擧,則赤子龍蛇之變,溝壑顚連之慘,勢所必至,誠極可虞。其在實邊固圉之道,亦不宜恝視其轉徙,而莫之顧恤,請湖南巡撫使,兼管海邑賑政,急速擧行。外方滯獄,其弊已痼,朝家申飭,非止一再,而官吏慢不奉行,玩愒之習,愈往愈甚,靈巖綱常獄事,九年之間,只行六次同推,事之稽緩,莫此爲甚。請前後推官,竝命罷職。道臣亦難免不能檢飭之失,請竝從重推考,更爲嚴飭八路,俾無玩獄之弊。請在德鎭,更令本道監·兵使,詳察形便,卽速啓稟復設事。答曰,李相成罷職,第二件事及末端事,令廟堂稟處,第三件事,依啓。
忠淸監司書目,淸風呈,以大司憲權尙夏辭職上疏上送事。啓。答曰,省疏具悉。卿辭如此,本職今姑勉副焉。
都承旨朴弼明上疏。入啓。答曰,省疏具悉。卿其勿辭,從速察職。
注書金尙奎辭職上疏。入啓。傳曰,下該曹。
慶尙監司書目,機張縣監崔斗三,今月初五日身死事。
傳,前修撰林象德,校理申鐔,竝敍用。
府啓,請己卯復科還收事。平安監司權,兵使吳重周罷職事。措辭上同答曰,不允。末端事,依啓。
司諫柳述上疏。大槪,扶病行公,宿疴添劇,兼患寒感,委席度日,言責重地,決難久曠,冒死呼籲,乞蒙恩遞,略附愚見,以備裁擇事。入啓。答曰,省疏具悉。上款所陳,令廟堂稟處,而姜世胤所坐,不過易書精書,與李濟,元無異同,改勘以徒年之律,爲宜也。爾其勿辭,從速察職。
京畿監司書目,辭職上疏上送事。啓。答曰,省疏具悉。卿其勿辭,宜速察職。
又書目,高陽呈,以修撰李廷濟辭職上疏上送事。啓。答曰,省疏具悉。疏中所陳,誠甚切實,可不留心焉?爾其勿辭,宜速上來察職。
有政。吏批,以柳鳳輝爲承旨,趙泰老爲刑曹參判,申聖夏爲忠勳都事,李眞儉爲吏曹佐郞,朴師淹爲司饔奉事,南鶴增爲長寧殿參奉,趙復命爲東部參奉,趙東彬爲咸從縣令,李萬郁爲典籍,李命世爲京畿都事,梁益命爲中和府使,韓配周爲禮賓正,趙相愚爲判敦寧,愼爾晉爲司錄,趙泰東爲大司憲,宋徵殷爲大司諫,權尙夏爲贊善,愼爾晉單付承文著作,金始煥兼春秋減下,朴徵賓單付兼春秋,通津縣監朴東相,洪陽縣監兪命凝降號事,承傳。
兵批,以李敦五付同知,韓以重·李東培·洪彪付僉知,宋正明·安相益付副護軍,洪萬朝付副司直。
禮曹啓曰,來辛卯年正朝,大殿·中宮殿·世子宮陳賀節目,當爲磨鍊以入,而自上方在靜攝之中,不得循例擧行,以權停例磨鍊乎?敢稟。傳曰,依爲之。禮曹謄錄
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,日氣寒冽,伏未審夜來,聖體調攝,若何?瘡口膿汁不止,而核處其有消減之勢,脚部亦有差勝之效乎?今日受灸時刻,定以何時乎?臣等不勝憂慮,敢來問安,竝此仰稟。答曰,知道。核處·脚部,別無加減,受灸時刻,定以午正,宜矣。
政院啓曰,李相成罷職事,命下矣,臺諫方以削奪官爵,門外黜送論啓,罷職傳旨,不得捧入之意,敢啓。傳曰,知道。
待敎宋成明上疏。大槪,館規有拘,屢逋君命,虧分缺義,實合萬殞,旣罷旋敍,除旨遠辱,罪反爲榮,感極而,纔自畿郊,歸伏私次,而下僚尙不應命,右僚先已坐罷,其在體例,臣不可獨爲行公。且於朴弼夢之疏,有所難安者,冒瀆宸嚴,附陳委折,懇乞俯賜鑑諒,亟許鐫遞,以正朝綱,以安私分事。入啓。答曰,省疏具悉。爾其勿辭,從速察職。
右副承旨柳鳳輝上疏。大槪,臣於昨者,忽承銀臺新命,卽又嚴召下降,怵分畏義,不得不祗詣闕下,而病狀沈痼,踪地嫌礙,實無冒進之勢。玆敢陳章退歸,伏乞聖慈,亟遞臣職,仍治臣罪,以警具僚,以安私分事。入啓。答曰,省疏具悉。爾其勿辭,從速察職。
大殿受灸後,大殿·中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
待敎宋成明,牌不進,依承傳罷職。
漢城府啓曰,因義禁府時囚罪人河,更推議啓,其子楺屍體,令本府發遣郞廳,與地方官檢驗事,允下矣。本府郞廳,明日當爲下去其埋葬地,而檢屍之規,屍親·被告人·看證人·檢律·醫員,依皆一體對屍矣。屍親則楺旣無子,其同生兄杞安都正構,當爲進去,河,旣因臺啓而囚治,則便是被告人,之屍體項間,無縊痕之說,發於朴弼彦·弼俊之招,則此當爲看證,弼彦等,則自本府使之進去,而構是堂上宗臣,非本府所可分付,宜令宗親府起送,而河,方囚禁,自禁府稟旨變通之後,可以進去。且本府郞廳書吏及檢律·醫員下去時,亦當給馬,以此分付宗親府·義禁府·兵曹,何如?傳曰,允。禁府謄錄
上在慶德宮。停常參·經筵。
夜一更至四更,月暈廻土星。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?瘡口膿汁連出,而核處漸益消減,脚部或有差勝之效乎?今日受灸時刻,依前定以午正乎?臣等不勝憂慮,敢來問安,竝此仰稟。答曰,知道。核處·脚部,與昨一樣矣。
弼善金始慶三度呈辭。入啓。遞差。
大殿受灸後,大殿·中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
吏曹參判尹德駿上疏。大槪,諫院之啓,臣之率爾之罪,著矣,乞蒙譴斥事。入啓。答曰,省疏具悉。卿其勿待罪,從速察職。
義禁府啓曰,卽接漢城府啓辭,則杞城正楺屍體檢驗時,河,便是被告之人,而今方囚禁,自本府稟旨變通之後,可以進去云。河,姑爲保授其族人,仍使本府書吏,押去楺埋葬處對檢後,還爲囚禁,何如?傳曰,允。
謝恩,右副承旨柳鳳輝。
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?核處其有消減之勢,而脚部亦或差勝乎?臣等不任憂慮,敢來問安。答曰,知道。核處·脚部,別無加減矣。勿爲逐日問安。
政院啓曰,守令及監察,多有未署經者,臺諫亦未署經。兩司除在外外,呈告未肅拜人員,竝卽牌招,以爲開坐署經之地,何如?傳曰,允。
都承旨朴弼明三度呈辭。入啓。只遞本職。
吏曹參議李光佐辭職上疏。入啓。答曰,省疏具悉。爾其勿辭察職。
右承旨朴泰恒上疏。大槪,喉腫猝發,症勢苦劇,旬望之內,斷無起身供仕之望。伏乞聖明,亟削臣職,以便調息,不勝萬幸事。入啓。遞差。
司憲府啓曰,司諫院正言魚有龜除拜已久,而尙未署經。凡臺諫署經,備三員爲之者,自是古例,而大司憲臣趙泰東,執義臣權忭,掌令臣朴萬普,持平臣趙翼命,俱在外,只有掌令臣朴熙晉,持平臣呂光周。在前如此之時,亦有二員開坐,啓請署經之規,今亦依此例,開坐署經之意,敢啓。傳曰,知道。
吏曹啓曰,承旨及平安監司有闕,政事,取稟。傳曰,當日爲之。
院啓,李相成削黜事。措辭上同答曰,勿煩。
府啓,己卯復科還收事。措辭上同日昨茶坐時,喬桐民人來呈所志以爲,松家島還屬本府之意,島民積年呈訴,臺臣相繼論列,至丙戌秋,廟堂特軫關防重鎭,覆奏筵中,許屬本府,而爲慮京人之用奸橫占,至有土民外,無得冒占之聖敎,嚴立科條,另加申飭,則朝家處分,孰不感祝,而及其打量之時,遽以時作人之名,混雜懸錄。當初千餘名,竭力罄財,積苦築筒之民,終不得尺土,反使島外挾勢舞奸之輩,潛自徵稅,坐收漁人之功,極天冤痛,敢此來訴。臣熙晉,曾在乙酉春,承命摘奸松家島時,取見本府文案及各人等捧招,詳知築筒時委折,稔聞民人等訴冤,略陳於書啓中矣。厥後朝家,特令還屬喬桐,則可見重海防恤民命之德意,而地方之官,不善奉行,使島外奸民,一任其冒占,本土窮民,終不蒙實惠,土民外無得冒占之聖敎,終歸弁髦,民之呼冤,勢所必至,事之無據,莫此爲甚。當此海防申飭之日,尤不可不別樣變通,以示軫恤島民之意,請令京畿都事及地方官,眼同改量,一依當初築筒時赴役都目,懸其量名,島外如有假名冒占者,摘發重究,收稅一款,亦令依戶曹例,無得濫徵。答曰,不允。末端事,依啓。
檢閱朴弼夢,牌不進,依承傳罷職。
兵曹,右邊捕盜大將,李宇恒爲之。
有政。吏批,以兪集一·宋正明爲承旨,林象德爲校理,洪重休爲修撰,李翊漢爲弼善,崔震一爲機張縣監,李濟爲平安監司,成胤光單付承文正字。
兵批,以朴泰恒·李坦付副護軍,朴弼明·金始慶付副司直,李弘述爲平安兵使。
漢城府啓曰,杞城正楺屍體檢驗時,其本生兄杞安都正構,以屍親進去事,自宗親府分付之意,前已入啓,允下矣。昨夕該府,以構妻以構有病,決難進去,呈單該府,移文本府矣。凡檢屍時,所謂屍親,父子祖孫兄弟夫妻之外,非他族屬所可替當者,而楺旣無子,其本生父已死,本生同氣,只構一人,其妻則事體與庶人婦女有異,不可對衆檢驗,故此本府前日草記之所以請以構爲屍親,而令該府起送者也。今者該府移關如此,雖未知其病狀之果如何,而此獄係是倫常之變,其所以治之者,旣宜悉具獄體。況構之以屍親進去,出於成命,則設有疾病,宜不敢推托,而乃以病呈單該府,揆以分義,殊涉未安,又於獄體,無可變通之道。杞安都正構,從重推考,更令該府,卽速申飭起送,俾無檢驗停滯之患,何如?傳曰,構勿爲起送。禁府謄錄
觀象監,夜自一更至四更,月暈廻土星。啓。
上在慶德宮。停常參·經筵。
假注書李國休病,代柳萬重爲之。
左承旨李敏英上疏。大槪,乞遞兼帶廚院副提調之任事。入啓。遞差。
掌令朴熙晉,持平呂光周啓曰,臣等昨於傳啓之時,長僚下諭之請,全然忘却,終至闕漏,追聞物議,始乃覺得。疎漏之失,在所難免,決不可晏然仍冒於臺次。請命遞斥臣等之職。答曰,勿辭,退待物論。
校理林象德上疏。大槪,臣之情地,萬無再玷榮次之理,病狀亦無奔走之望,不得不冒死瀆擾於宸嚴靜攝之中,冀蒙鐫罷,以靖私義,以全殘喘,且於分外禁選,終有萬萬惶恧之端,附陳疏末,乞賜刋削事。入啓。答曰,省疏具悉。鄭澔避辭,憲臣疏語,俱涉乖當,何必追嫌?疏末控辭,尤爲太過,爾其勿辭,從速察職。
全羅監司書目,雲峯縣監李碩輔,差祭不進,罷黜事。
忠淸監司書目,忠州呈,以掌令朴萬普辭職上疏上送事。啓。答曰,省疏具悉。爾其勿辭,俟母病間,上來察職。
謝恩,同副承旨宋正明。
上在慶德宮。停常參·經筵。
未時,日暈兩珥。夜一更二更,月食。
中宮殿·世子宮·嬪宮,藥房問安。答曰,知道。
藥房啓曰,伏未審日間,聖體調攝,若何?核處及脚部,其或有漸勝之勢乎?曾以過數日更診之意陳達矣。今日臣等,與諸御醫入診,詳察症候,宜當。不任憂慮,敢來問安,竝此仰稟。答曰,知道。核處·脚部,別無加減矣。
政院啓曰,憲府之官,引避退待,處置歸於諫院,而大司諫宋徵殷,司諫柳述,獻納吳命恒呈辭,正言洪萬遇受由在外,正言魚有龜陳疏,處置經宿,事甚未安。除在外外,竝卽牌招,以爲推移處置之地,何如?傳曰,允。
又啓曰,伏見黃海兵使李澤褒貶啓本皮封,則不書某道某營,只以本道本營書塡,有違常規。忠淸道泰安防禦使李鳳徵褒貶啓本皮封,則封處開坼,印跡相離,殊欠敬謹之意,竝推考警責,何如?傳曰,允。
又啓曰,伏見開城留守金萬埰褒貶啓本皮封,則前面不書某衙門,只以本府書塡,有違常規,推考警責,何如?傳曰,允。
又啓曰,伏見黃海監司鄭是先,忠淸水使李順坤,京畿水使柳星樞,永宗防禦使申澤萬等,今庚寅秋冬等褒貶啓本,則邊將無一人居下,殊無嚴明殿最之意,竝推考,何如?傳曰,允。
院啓,竝引嫌而退。下諭之啓,未免闕漏,揆以臺體,不可仍在,請掌令朴熙晉,持平呂光周,竝命遞差。答曰,依啓。
吏曹啓曰,臺諫有闕,政事,取稟。傳曰,明日爲之。
政院啓曰,伏見江原前監司徐宗憲,今庚寅秋冬等褒貶啓本,則守令無一人居下,雖無嚴明殿最之意,推考,何如?傳曰,允。
上在慶德宮。停常參·經筵。
午時未時,日暈。
下直,成川府使李東馣,永興府使李溶,忠淸兵使尹淑,梁山郡守韓,興德縣監南淵。
檢閱金在魯上疏。大槪,臣卽聞母病非細,方寸煎灼,不能自定,徑出禁門,疾聲呼籲,伏乞亟遞臣職,以便救護,仍勘臣罪,以肅憲章事。入啓。答曰,省疏具悉。爾其勿辭,救護母病。
黃海監司書目,臣有冒禁乘轎之罪,亟罷臣職,仍勘臣罪事,上疏上送事。啓。答曰,省疏具悉。卿無所嫌,勿辭察職。
又書目,本道巡撫使尹就商辭職上疏上送事。啓。答曰,省疏具悉。卿其勿待罪,從速發巡。
有政。吏批,以南道揆爲持平,梁聖揆爲掌令,李海朝爲全羅監司,李震壽爲判決事,李德壽爲禮賓奉事,韓以重爲雲峯縣監。
兵批,以金始慶付副司果,朴熙晉付副護軍,呂光周付副司直。
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,春節已屆,寒事未解,伏未審此時,聖體調攝,若何?核處·脚部,其或有差勝之勢乎?丸劑議定事,曾已定奪,今日臣等,率諸御醫入診,詳察症候,議定當進之藥,宜當。不勝憂慮,敢來問安,竝此仰稟。答曰,知道。核處·脚部一樣矣。
政院啓曰,憲府無行公之員,連日監察茶時,事甚未安。除在外外,掌令梁聖揆,持平南道揆,竝卽牌招察任,何如?傳曰,允。
藥房入診時,右議政金昌集,左尹金鎭圭請對入侍。
藥房再啓曰,臣等入診退出後,與金有鉉等諸御醫,反覆商議,則皆以爲,古庵心腎丸,最宜於上候,先進一劑,以爲淸火滋陰之地,宜當云。此藥劑入之意,敢啓。答曰,知道。
戶曹判書金宇杭上疏。大槪,病未行公,乞遞本兼諸任,以便公私。且於職事所關,有不可不變通者,敢此附陳,以備裁處事。入啓。答曰,省疏具悉。疏陳兩件事,令廟堂稟處,卿其安心勿辭,益加調理行公。
吏曹啓曰,來二十一日都目政事爲之之意,敢啓。傳曰,知道。
請對入侍時,右議政金昌集所啓,以朴弼夢嫌避之事,史局不備,連以兼春秋入侍,事體極爲未安矣。朴弼夢,以洪啓迪疏斥故判書朴世堂之故爲嫌,而當初應講,則諉以許參時,與洪啓迪無相面之事,故爲之云者,其言未免苟且。前日上敎,引甘寧故事,雖父兄之怨,勿令嫌避,故朝臣亦有奉行者。師生之義雖重,豈有過於父兄,而朴弼夢以此爲嫌,累牌不進,訖無了當之期,宜有變通之道矣。上曰,朴弼夢終始引嫌,殊涉過當。雖尋常職事,不可如是撕捱,況史局重地乎?史官竝敍用,可也。昌集曰,此後一向引嫌,則宜有別樣處分矣。上曰,敍用後,更觀前頭,當有處分矣。
請對入侍時,右議政金昌集所啓,得見禁府罪人李後說更推元情,則其所發明,殆不成說,情狀固已痛惋矣。又伏見按覈御史鄭栻啓本,則各人供辭中,胡人屍體,後說慮其生事,使之移埋者,旣爲滅迹之計,江界査問之時,下吏欲爲據實回報,而後說諉以元非大段,又欲終始掩覆,李萬枝等接置衙中,及其押送江界之時,饋以酒脯,使之好樣往返,亦有故縱之意,前後處事,節節無據,不可不更加嚴問。按覈御史啓本,移送禁府,拈出可問之端,更推,何如?上曰,觀按覈御史狀啓,則後說所爲,實多可痛,必須嚴推,可也。左尹金鎭圭曰,臣於始受金吾兼任時,取見李後說初招公事,則顯有欺罔之狀,不必待本道究覈結末而處之,故以更爲推問之意發議,則廟堂陳啓允下,故臣往參更推之坐,觀後說所以置對,則語不成說,辭窮理屈,而猶未盡輸情,意欲請刑,而事體須待僚議歸一後爲之,故姑取其所發明者四條,請令按覈御史査啓,而蓋其一則本道狀啓中,江界府使移文,問其淸人越來作拿之事,則後說答以元非大段云,而其供辭則以爲,其所回牒,辭語元不如此。其一則自江界府四度移文,催送諸罪人,而後說遷延不卽起送事,而其供辭亦自明,其一則高山里僉使,馳報後說給賂淸人彌縫事於兩營,而後說則終諱之,其一則給賂淸人銀牛等物件,推諉於鄕所下吏及萬枝等族屬所爲,而不明言賂物出處事,而及見日昨來到啓本,則所謂元非大段云者,旣已現著,不必更爲査問,至於其更推中萬枝等移囚時,項鎖足鎖,又以索縛於馬腹,而到中路,被其族人所劫奪云,而今此啓本,則其移送罪人時,顯有綢繆故縱之迹。以此見之,前所請査三條,想亦皆其所飾辭。後說旣已拿致王獄,當自此嚴問,不必遲待御史査啓矣。且邊上犯越之事,爲本官者,若知情則固是一罪,而如出於不察,則容有可恕,而若乃後說,則犯越事發,至有淸人作拿之擧,而不爲報聞,惟恐其透露,專事掩匿,其爲情狀,誠甚絶痛。此不可不嚴治,而臣頃觀其更推時置對之狀,今雖又爲更推,平問之下,難保其承款,一向更推,亦似太寬。淺見,則此後推問時,杖訊,似宜。原任大臣方入侍,下詢,何如?金昌集曰,犯越之事,在後說未赴任前,此則固非其罪,而中間彌縫,必欲掩諱之狀,極爲可痛。更加嚴問,若終不服,則始可刑訊,亦似未晩矣。判府事李□□曰,李後說若是可待査使之罪人,則姑不宜徑先施刑,而旣非犯越時守令,不必待査使之來,其情狀已露,以御史之啓更推,不承之後,訊問,似宜矣。上曰,終始掩覆,情狀絶痛。更推而終若不服,則當爲刑訊矣。備局謄錄
入侍時,閔鎭厚所啓,臣素昧兵事,而近忝將任,累經試,則所謂鞭芻,在武技中最爲不緊,問於將臣武士,則皆以爲然。蓋旣已騎芻,試其馬才,則不必又試鞭芻,鞭芻最易得中,不合於鍊習興勸之道。自今試才時,鞭芻一技,拔去不用,何如?臣欲與李基夏同辭仰稟,而偕入未易,敢此先爲陳達。上曰,訓將之意,何如?鎭厚曰,李基夏之意,與臣相同,故如是仰達矣。上曰,予亦知鞭芻之不緊。左右馳突,無不應手中芻矣。李頤命曰,鞭纔及而芻已落。得中之多少,惟係於弓之生熟矣。上曰,今後,則試才時,勿用鞭芻,可也。閔鎭厚曰,雖非目前之事,而常有區區所懷,玆因言端敢達。春塘臺親臨觀武才時,射員猥多,以致雜亂窘迫,至於鞭芻比較之際,尤爲紛紜。今後若不用鞭芻,則此弊可以少除,而抑有一事省便者。若以諸軍門所屬,盡送於慕華館命官所,而只擇其中閑良,入射於御前,則第三日內,足以畢射,及其終日,但使直赴者,定其坐次,則預修文書,自無苟簡之患,而唱榜還宮,不至於晩暮矣。上曰,似爲便當,依此爲之,好矣。鎭厚曰,以此出於擧行條,俾爲後日遵行之地,何如?上曰,依爲之。
又所啓,三軍門,凡係軍政,所當一體爲之,而中日施賞之規,各自不同,事未妥當。訓局,是最初設立之軍,今後一從訓局規例,而如有窒礙處,則三軍門相議改定,以爲永久遵行之地,恐爲得宜,故敢達。上曰,所異者,何事?鎭厚曰,訓局則分等數,禁衛·御營則從矢數,此外亦有稍異處矣。李頤命曰,以訓局爲主,而三軍門同議定式,一例行之,似好矣。上曰,依爲之。禁營謄錄
上在慶德宮。停常參·經筵。
夜二更,月暈。三更,月暈,右珥。四更五更,月暈。
下直,沃川郡守朴聖漢,古阜郡守張孝源。
判尹尹以道,輔德李允文三度呈辭。入啓。遞差。
咸鏡監司李善溥上疏。大槪,乞於未辭之前,往省父母丘墓,以伸至情事。入啓。答曰,省疏具悉。卿其依疏辭往來焉。
吏曹啓曰,今日本曹開坼坐起時,考見諸道褒貶等第,則康津縣監李頤慶三次居中,中間一次中考。雖因赦蕩滌,二年之內,三次居中,可知其不治之狀,罷黜,何如?傳曰,允。
平安監司李濟上疏。大槪,旣停東槎,旋叨南藩,辭避不獲,行有日矣。西臬移陞之命,遽出於千萬夢想之外,異恩荐疊,微分濫溢,決無冒昧承當之望。玆敢畢暴肝膈,干冒鈇鉞,仰瀆於靜攝之中,伏乞天地日月,特垂矜諒,亟命將臣新授職名資級,竝行刋正,以重藩任,以安賤分事。入啓。答曰,省疏具悉。西臬陞擢之命,意非偶然,卿勿固辭,速往欽哉。
大司成趙泰億上疏。大槪,臣情病兩苦,決難仍冒,乞卽遞免,以便公私事。入啓。答曰,省疏具悉。近來此等士習,予實痛惋,決不可以此引入,中其逐去之計,須勿爲嫌,從速察職。
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審日間,聖體調攝,若何?核處其或有差勝乎?脚部更診,曾已定奪,今日臣等與諸御醫入侍,詳察症候,宜當。不任憂慮,敢來問安,竝此仰稟。答曰,知道。核處·脚部,與昨一樣矣,勿爲入診。
校理金始煥上疏。大槪,臣於縮伏俟罪之中,忽叨意外新命,驚惶感泣,罔知攸措,而陳疏控免,亦有所不敢,淹延時日,泯默至今矣。一向虛帶,終涉惶恐,今始露章請譴,冒死仰瀆於靜攝之中,伏乞天地父母,亟削臣職,仍勘臣罪,以嚴邦憲,以靖私義事。入啓。答曰,省疏具悉。爾其勿辭,從速察職。
判敦寧趙相愚上疏。大槪,負罪惶感之中,特降恩敍,繼有除命,感激震惕,罔知攸措。玆敢冒死哀籲於靜攝之中,臣罪尤大。伏乞聖明,俯諒危迫之懇,亟削臣職,仍勘臣罪,以爲奉職不謹者之戒事。入啓。答曰,省疏具悉。卿其勿辭,宜速行公。
江華留守書目,臣於禮曹覆啓,有不敢晏然者,乞伏妄言之罪,以幸公私事,上疏上送事。啓。答曰,省疏具悉。疏辭出於愼重之意,令該曹議大臣稟處,卿其勿辭,從速察職。
司僕寺啓曰,端川牧場馬偸出之變,實是寒心。旣因鄭斗根之疏,自朝家有行査之擧,則雖是迷劣村氓,固當驚懼首實,有不敢隱諱,而前察訪李息興,在居山任所時,買場馬一匹,入送其家,行査之後,不卽現告,又不欲還納本馬,以他馬代納,有所通書于李興寶之狀,現發於捕盜廳,興寶推問之際。厥馬則雖已推出,取來本寺,而身爲官員,所爲如此,誠極可駭。李息興罪狀,令攸司稟處,何如?傳曰,允。
上在慶德宮。停常參·經筵。
下直,通津縣監朴東相。
大司諫宋徵殷三度呈辭。入啓。遞差。
都政。吏批,以李師中爲氷庫別提,元命益爲陽城縣監,李彦緯爲陽根郡守,申混爲康津縣監,趙宇衡爲甑山縣令,南漢明爲石城縣監,洪可相爲玉果縣監,金宇集爲新昌縣監,韓配休爲鎭岑縣監,金俶爲三和府使,趙鳴謙爲掌苑別提,權聖重爲漢城參軍,金雲澤爲全羅都事,鄭來周爲黃海都事,李台望爲慈山府使,柳㵑爲溫陽郡守,李萬禎爲高原郡守,元一揆爲碧潼郡守,李弘肇爲平海郡守,權克升爲金海府使,兪集一爲水原府使,李翊漢爲宗簿正,金重呂爲鳳山郡守,洪禹傳爲工曹正郞,李岌爲竹山府使,李衡佐爲司䆃僉正,吳運昌爲平丘察訪,柳近爲活人別提,金鎭望爲司饔直長,李翎爲廣興奉事,權忭爲應敎,李台佐爲大司諫,尹趾仁爲副提學,權世恒爲修撰,李弘規爲鐵山府使,鄭習爲咸安郡守,李思牧爲珍島郡守,黃命錫爲造紙別提,李箕佐爲掌苑直長,鄭河瑞爲宗廟奉事,李寶臣爲工曹正郞,姜聖復爲唐津縣監,魏赫萬爲樂安郡守,愼聖任爲長連縣監,權倫爲大靜縣監,金夏明爲典設別提,申達源爲宗簿主簿,安䋊爲徽陵奉事,安相眞爲監察,李世最爲檢詳,鄭載禧爲判尹,金夏明爲禁府都事,朴聖輅爲慶尙都事,李相如爲歸厚別提,李緝爲平市直長,李爲司圃奉事,李縡爲兼文學,南致重爲左尹,鄭以雲爲明川府使,朴宗陽爲禁府都事,兪命咸爲禮曹佐郞,鄭後周爲工曹佐郞,柳奎廷爲禮賓主簿,洪致大爲內資直長,崔守迪爲穆陵奉事,洪禹濟爲禁府都事,李縡爲吏曹正郞,鄭治爲社稷令,林象德爲兼校書校理,李縡爲兼南學敎授,李眞望爲戶曹正郞,朴弼明爲兵曹參判,李世最爲舍人,鄭敞遠爲校書博士,洪啓迪爲奉敎,宋成明爲待敎,朴弼夢爲檢閱,李正臣爲副應敎,愼惟益爲開城經歷,李夏命爲歸厚別提,朴亮漢爲宣陵奉事,任華世爲監察,洪得範爲軍資主簿,李衡秀爲長陵直長,趙以進爲兵曹正郞,洪致中爲副校理,金始煥爲輔德,尹志益爲司饔奉事,李翊漢爲獻納,李萬成爲司宰主簿,南重繼爲典籍,申靖夏爲兵曹佐郞,李元慶爲典設別提,吉震龜爲典牲直長,沈弼賢爲典獄奉事,李世瑾爲副修撰,洪萬朝爲同義禁。
兵批,以全鋏爲兼五衛將,許璞爲同知,李泳爲兼慶州營將,元德夏爲兼洪州營將,朴貴建爲東里僉使,金啓陽爲文山萬戶,鄭齊奎爲全羅右水虞候,蘇正宇爲惠山僉使,鄭始雄爲車嶺僉使,金鼎三爲井浦萬戶,李森付副護軍,崔世華爲訓鍊主簿,許欽爲訓鍊判官,宋後商爲僉知,宋瑞熙爲加背萬戶,李宇恒爲兼訓鍊都正,金斗萬爲西平萬戶,尹德駿爲都摠管,李晩成爲同知,李基泰爲副摠管,崔琥爲兼內禁衛將,閔泳爲江華中軍,尹以道付副護軍,宋徵殷付副司直,李相發爲宣傳官,李汝玉爲兼安東營將,朴瑞圭爲訓鍊僉正,崔泰輝爲所已萬戶,李慶爲豆毛浦萬戶,金燦益爲防垣萬戶,姜㬘爲牛峴僉使,李徵休爲都摠經歷,柳貞章爲都摠都事,李思晟爲訓鍊副正,李震華爲都摠都事,尹就五付副護軍,柳就章爲訓鍊正,許樑爲訓鍊主簿,柳濬爲訓鍊主簿,姜世輔爲兼五衛將,李梫爲兼五衛將,崔猶屹爲金城山別將,鄭弘信爲智島萬戶,朴旻梓爲蛇渡僉使,尹址爲許沙浦僉使,李亨命爲南虞候,李元著爲赤梁僉使,金處中爲新門別將,洪元益爲兼礪山營將,李碩栽爲昌德宮假衛將,金九敍爲武兼,金錫命爲副摠管,丁時梯爲知事,吳時翊爲鐵串僉使,崔斗明爲彌助項僉使,金得汶爲兼羽林衛將,申翊夏爲都摠都事,成倜爲都摠經歷,閔鎭斗爲訓鍊副正,趙重呂爲長壽山城別將,朴遠普爲部將,李枝根爲正方山城別將,黃再徵爲都摠都事,韓時翊爲武兼,趙儼爲部將,黃溥爲訓鍊主簿,邊緝爲上土僉使,申翊震爲坡知僉使,韓爾溫爲葛頭山僉使,金爲善積僉使,尹楣爲魚游澗僉使,金千義爲禿用山城別將,李健爲古群山僉使,鄭松齡爲蝟島僉使,趙健爲宣傳官,李震華爲武兼,申萬泰爲都摠經歷,金孝興爲首陽山城別將,朴思敦爲同知,林成竹爲林土別將,南鵬翔爲阿山萬戶,金重潤爲昌德宮假衛將,鄭以雲爲都摠經歷,康濟夏爲武兼,柳振馨爲訓鍊僉正,金錫民爲訓鍊判官,梁胤河爲守門將,金益鳴爲守門將,白弘老爲守門將,朴尙玄爲宣傳官,成德涵爲部將,李世馨爲中樞經歷,韓範錫爲訓鍊僉正,韓圭爲訓鍊判官,金錫夏爲訓鍊判官,郭基之爲平安兵虞候,崔澐爲都摠都事,申萬泰爲宣傳官,金完爲武兼,柳聖溥爲訓鍊主簿,柳春栽爲訓鍊主簿,曺圭瑞爲訓鍊主簿,朴東采爲守門將,張世良爲部將,李碩海爲守門將,河挺龍爲守門將,柳萬亨爲武兼,李義復爲宣傳官,李元善爲守門將。
備邊司啓曰,堂上武臣不次擢用及將領可合人抄啓事,命下已久,而未及擧行矣。今始抄出,別單書入之意,敢啓。傳曰,知道。兵曹謄錄
上在慶德宮。停常參·經筵。
夜五更,月暈。
中宮殿·世子宮·嬪宮,藥房問安。答曰,知道。
藥房啓曰,伏未審日間,聖體調攝,若何?核處·脚部,其有差勝之勢乎?臣等不任憂慮,敢來問安。答曰,知道。核處·脚部,別無加減矣。
護軍尹慤,全羅兵使遞來。
檢閱朴弼夢牌不進,罷職傳旨。傳曰,禁推。
全羅監司書目,潭陽府使沈齊賢,身病沈重,曠廢官務,不得已罷黜事。
都政。兵批,以景後翼爲訓鍊主簿,成倜爲神光僉使,黃萬昌爲廣梁僉使,曺圭瑞爲雲寵萬戶,柳聖溥爲魚面萬戶,申命尹爲兼羅州營將,朴世珽爲兼大丘營將,柳貞章爲都摠經歷,李箕燦爲都摠經歷,邊儀爲訓鍊習讀官,李翼海爲都摠都事,趙麒錫爲訓鍊主簿,成萬積爲訓鍊判官,李聲華爲都摠經歷,趙鼎期爲兼五衛將,朴鳳齡爲北評事,金瑞奎爲部將,金得魯爲兼內乘,鄭惟全爲訓鍊判官,趙儐爲都摠都事,李相益爲武兼,盧遠明爲訓鍊主簿,崔元緖爲兼羅州營將,朴得桓爲武兼,金鼎大爲武兼,李益馝爲宣傳官,洪禹偁爲侍直,成晩徵爲副率,景後翼爲所已萬戶,洪元益付副護軍,金明錫爲四山監役,李益命爲四山監役,鄭后尙爲武兼,李眞伋爲洗馬,金鼎三爲訓鍊主簿。
吏批,李溭爲刑曹正郞,崔沈爲尙衣直長,鄭熙章爲司畜別提,柳迪爲翼陵奉事,兪命咸爲兵曹佐郞,趙錫周爲禮賓正,李斗賢爲贊儀,李正臣爲副校理,柳近爲刑曹佐郞,林世讓爲戶曹佐郞,李光肇爲司饔奉事,李鳳齡爲濟用直長,趙泰徵爲司畜別提,尹志益爲司饔奉事,李鳴朝爲寧陵直長,鄭時淑監察,吳漢興爲引儀,李夏命爲歸厚別提,鄭錫爲司饔直長,李世玧爲內贍奉事,申慶濟爲主簿正,李明彦爲司僕主簿,趙尙綱爲崇陵直長,李師尹爲泰陵奉事,李秉常爲說書,閔濟章爲監察,尹游爲掌樂直長,李構爲引儀,宋奎炳爲引儀,趙榮福爲典牲主簿,金希魯爲掌苑別提,李世芳爲中部主簿,沈得良爲軍器正,李錫仁爲尙瑞直長,李宜華爲典設別提,洪禹圭爲司䆃主簿,徐宗選爲主簿,柳重鼎爲東部主簿,朴弼文爲廣興主簿,劉德亮爲兼引儀,鄭寅賓爲司䆃僉正,全聖徵爲南部主簿,李縡爲兼校書校理,李道運爲尙瑞副直長,李命稷爲濟用奉事,柳泰明爲潭陽府使,李沂爲長興主簿,金日佐爲司藝,林象德爲副校理,柳霆爲北部主簿,安廷瑞爲西部主簿。濬源殿參奉李濟賢,厚陵參奉朴泰鎭相換。洪鳳祚爲永禧殿參奉,安廷瑞爲監察,李通一爲兼引儀,李慶昌爲禮曹正郞,趙遠命爲典籍,權譍爲氷庫別檢,朴泰鎭爲宗廟副奉事,李必相爲永春縣監,權益文爲禁府都事,李尙觀爲童蒙敎官,吳命恒爲龍崗縣令,姜碩泰爲寧陵參奉,權爲光陵參奉,任守迪爲健元陵參奉,李衡坤爲永昭殿參奉,李泰鎭爲英陵參奉,李光績爲徽陵參奉,李廷晉爲兼京畿左水運判官,朴弼昌爲宣陵參奉,林世謙爲康陵參奉,尹淳爲靖陵參奉,南一明爲兵曹佐郞,尹筵爲康陵參奉,柳綏爲崇陵參奉,沈廷熙爲齊陵參奉,徐命杰爲昌陵參奉,元命一爲敬陵參奉,李夏英爲孝陵參奉,朴珣爲濬源殿參奉,金啓煥爲兼春秋,金始㷜爲說書,申達源爲活人別提,林象德爲兼西學敎授,李眞儉兼中學敎授,趙命周爲監察,鄭恒齡爲監察,趙鳴鳳爲禮曹佐郞,黃應樞爲引儀,李漢宗爲京畿右水運判官,林象德爲司書,申重華爲假引儀,李濂爲工曹佐郞,南一明爲司書,李仁復爲泰陵參奉。
御營廳啓曰,在前軍門之敎鍊官之移差邊將者,或當任事之時,則亦多變通仍任之可矣。本廳敎鍊官崔泰輝,爲人勤幹解事,故方任都城修築之役,而前頭或有北漢築城之擧,則如此之人,或可仍留軍門,以備使用,而泰輝昨日政,移差所已萬戶,令該曹依前例改差,仍任事於軍門,何如?傳曰,允。兵曹謄錄
上在慶德宮。停常參·經筵。
輔德金始煥,弼善申鐔牌不進,依承傳罷職。
義禁府啓曰,本府時囚罪人河·朴弼俊,因漢城府草記,杞城正楺屍體覆檢時,令書吏羅將押去對檢矣。今已檢屍入來,卽爲還囚之意,敢啓。傳曰,知道。禁府謄錄
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,日氣寒溫不調,大政酬應,有妨調攝,伏未審日間,聖體,若何?核處·脚部,其有差勝之勢乎?臣等久未入侍,今日與諸醫入診,詳察症候,宜當,不勝憂慮,敢來問安,竝此仰稟。答曰,知道。核處·脚部一樣矣。
藥房入診時,副提調金演所啓,泮製有三年條通讀陞補合製,而今番只行一年條五六次,因儒生通文事,大司成趙泰億陳疏辭職批旨中,不可因此引入,以中其逐去之計,誠爲允當。所謂通文,有同匿名書,後弊所關,決無以此許遞之理,聖批旣已開釋,而泰億一向尋單,久不行公。進士覆試,乃二月十八日,自今雖逐日開坐,其前恐未及了當,事體極爲未安,朝家不可不別爲敦迫,使之行公,逐日設製,以爲及赴會試,宜當,故敢達。上曰,頃因承旨陳達,卽爲牌招,又下特敎,使之行公矣。意外以通文事,陳疏引入,疏批旣已開釋,而末世士習,極爲無據,朝家斷無以此許遞之理,而當之者亦不可以此辭免,以傷事體,卽爲牌招察任,可也。
正言魚有龜上疏。大槪,臣虛帶諫職,未效一日之責,自顧慙恧,益無所措。玆敢更申微懇,冀蒙鐫遞,兼附愚見,以備裁幸事。以國忌正日,留政院。
大司成趙泰億牌不進,依承傳罷職傳旨。傳曰,只推勿罷。
上在慶德宮。停常參·經筵。
政院啓曰,大司成趙泰億,自上累次開釋,昨又違牌,至有只推之命,而連尋辭單,不爲行公,泮製及通讀,漸至稽滯,委屬可慮,更爲牌招察任,何如?傳曰,允。
忠淸監司書目,永春縣監南磐,連山縣監李翊文,正朝賀箋差使員差定之後,稱病俱不進,臨急改定,窘束甚矣。事體所在,不可置之,竝罷黜事。
禮曹判書李墪,參議吳命峻上疏。大槪,臣等於江華留守閔鎭遠之疏,有不可晏然於職次,伏乞亟遞臣等之職,仍治不能愼重祀典之罪,千萬幸甚事。入啓。答曰,省疏具悉。卿等勿辭,從速行公。
黃海監司書目,黃州呈,以持平趙翼命辭職上疏上送事。啓。答曰,省疏具悉。疏陳之事,令廟堂稟處,而兩西巡撫使,纔已下往,不必疊送繡衣也。爾其勿辭,上來察職。
正言魚有龜上疏。入啓。答曰,省疏具悉。陳戒殊切,深用嘉尙,可不留心焉?第其侵斥銓長,語欠和平,一倂歸之於循私之科,未見其得當也。鄭澔負犯,流竄亦輕,肆赦之典,非所可擬於此人也。姜世胤所坐,只在精書,無他奸情,改勘以徒年之律,未爲不可矣。洪好人事,予當量度,爾其勿辭察職。
備忘記,生人自縊,死後縊痕之不同,詳載無冤錄,一檢可知也。日昨杞城正楺,初檢書啓中,以靑小白多之語,觀之,其非生時自縊,明白無疑,而實因以結項懸錄,此不但疎漏之失而已,殊甚駭然,初檢官尹錫來罷職。
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,風寒猝緊,伏未審日間,聖體調攝,若何?核處或有差勝之勢乎?脚部阿是穴更診,曾已定奪,今日臣等,與諸御醫入侍,詳察症候,宜當,不任憂慮,敢來問安,竝此仰稟。答曰,知道。核處·脚部,別無加減矣,勿爲入診。
政院啓曰,同義禁洪萬朝,除拜有日,而連呈辭疏,不爲行公,金吾滯囚,委屬可慮,卽爲牌招察任,何如?傳曰,允。
工曹判書金錫衍辭職上疏。入啓。答曰,省疏具悉。摠管之任,今姑勉副,而疏末引嫌,元非大段,卿其安心勿待罪。
司諫柳述啓曰,如臣無似,忝居言地,苟有所懷,不敢自隱,頃於辭疏之末,略陳近來刑獄不平之弊矣,聖上不以人廢言,特賜採納,臣誠欽仰我殿下明審法意之盛德,感歎之心,久而未已。卽伏見正言魚有龜疏末所論,侵攻臣身,不遺餘力,臣於是誠不勝駭怖之至,夫姜世胤所坐,只是易書精書,雖是科儒之謬習,而其字劃精麤,元不係於科場立落,且其反覆究覈,了無一毫用奸之端,則特以其父之適在文任,謂之比他,尤爲痛惋,豈非深刻之文乎?當初推案,備經睿覽,而聖上亦以所坐不過易書精書,與李濟元無異同爲敎,前後綸音,實出於照燭無餘,則演出別意於推案之外者,斷非常情之所料也。臣之所謂冤枉者,蓋以與李濟,罪同而律異,終未免爲斑駁之歸,誠恐朝家三尺之典,隨人而有所輕重低仰,豈有他意於其間哉?且臺疏以臣爲指受敎,謂之未見適當均平,爲臣罪案,臣竊驚惑焉。臣疏則蓋以捨己卯已成之憲,遠引癸亥不櫬之節目,謂之未見均平,上下語脈,自有所指,臺臣雖急於持臣,而不究文勢,藉受敎二字,以爲箝勒之計,此等言議,其可以服人心乎?臺臣以臣言謂之護黨,而猶爲不足,至以改勘之聖敎,亦謂之大有乖於嚴科杜弊,然則法有所差,必須因循勿改,然後方可合於杜弊之道乎?假使臣言,出於護黨,日月之明,其有容護於挾私之言乎?噫,世胤父前判書姜鋧,荷聖上之殊知,因一世之公議,雖致位於崇班,而守拙半生,孤立無朋,暫時文衡,轉成禍胎,適因其子之科事,果致駭機之重發,向非聖鑑之照察,幾不免於坑穽矣。其子至於竄配,其父至於削罷,自非血讐,寧不矜憐,而猶且斷斷不已,反謂人護黨,吁亦甚矣。臣之一疏,不過出於平法之意,而臺臣至以罪不可不懲爲言,語意極其深峻,令人不覺毛髮之俱竦,有罪無罪,天日在上,臣果有可懲之罪,雖伏鈇質,亦所不辭,請命亟先罷斥臣職。答曰,勿辭,退待物論。
觀象監,午時,日有重暈,內暈有冠,暈下有履,色皆內赤外靑。自未時至酉時,日暈。啓。
上在慶德宮。停常參·經筵。
下直,靈巖郡守許鼎。
院啓,今此河殺子之獄,實是倫常之慘變,奉命檢屍之官,所當十分審愼,而初檢書啓中,似是二字,旣甚矇矓,生前死後縊痕之不同,昭載於無冤錄,而實因以自縊懸錄,尤極無據。其間情節,頗有可疑,而再檢入來之後,初檢該吏之自斃,大致物情之疑惑,該府官則雖因特敎,已有罷職之命,其在重獄體之道,不可不明覈處之,請初檢官前參奉尹錫來,地方官安山郡守尹寔,竝命拿問定罪,律官以下,令攸司囚禁科斷。黨論之弊,可勝言哉?戈戟相尋,風波日起,位著之上,殆無寧靜之日,而憑藉言地,敲撼銓曹,尤爲近日之痼弊,識者之慨惋,固已久矣。正言魚有龜,託以所懷,投進一疏,一篇精神,都在於擊去銓長,湊合零碎,張皇論列,其所造意,已極不韙,而至於鄭澔背公死黨,壞亂朝廷,指嗾怪鬼,誣辱儒賢之狀,旣已畢露於天鑑之下,而幸會泮儒之勸入,恣行胸臆,濁亂賢關,路逢齋生,延入市肆,急急出令,逐去齋任,此誠三百年所無之駭擧,輿情齊憤,公議愈激,薄施投畀,亦云末減,而肆然救解,敢請恩赦,其排擯異己,曲護私黨之習,不可不懲,請正言魚有龜遞差。新除授大司諫李台佐,時在京畿豐德府任所,請斯速乘馹上來事,下諭。引嫌而退,當初疏論,雖據受敎,徑先引避,有失自處,請司諫柳述遞差。答曰,依啓。前啓,前正郞李相成,削奪官爵,門外黜送事,及湖南賑政事,及在德鎭復設事,停啓。
禮曹參判金鎭圭上疏。大槪,臣於京兆初檢官特罷之命,亦有所惶悚,乞遞金吾兼任,以飭具僚,附陳愚見,冀盡懲礪之典事。入啓。答曰,省疏具悉。地方官及律官等,纔因臺啓,已有處分矣,卿其勿辭察任。
府啓,己卯復科還收事。措辭上同王獄事體,至嚴且重,苟非實病危篤,急於救活,則不敢曲聽保放,保放之後,待其稍差,宜卽還囚,保放者亦不敢遠離王府門外,以罪囚自處,事例當然,而向者韓配夏之被囚也,卽請保放,累朔之內,在獄只數日,國綱之解弛,物情之駭憤,固已極矣,而至於李師尙,則當初保放,元非實病,而四朔自在,略無顧忌,覓得廠室於金吾絶遠之地,率置家屬,便同寓舍,杯酒會集,無異平人,其縱恣無嚴之狀,人皆痛惋,而按獄之官,視若尋常,一任其放縱,而莫之問,此實前古所未有之事,今日朝廷,小有紀綱,則安敢乃爾?聖敎特推,雖出於警飭之意,而其間情狀,猶未盡燭,問備薄罰,不足懲責,請前後禁府當該堂上及韓配夏,竝命罷職,李師尙削奪官爵。前正言尹聖時,蓄怒於李邦彦,憑藉申鐔之啓,僇辱邦彦之亡父,已非士夫之風習,而及至邦彦陳疏辨白之後,卽以爽實自處,事理當然,而張皇引避,益加噴薄,至以忘其親等語,公肆醜辱,豈料淸朝臺閣之上,有此賈豎之口業耶?且臺啓論事,旣許風聞,而雖或有差爽之事,不罪論事之臣,蓋所以重言路也。李相成之論李師尙也,勸酌一款,旣已自列,更無可論,而其他所犯,李師尙亦不敢一一自明,則固不可以此反劾言者,而聖時乃敢專爲報復之計,至請削版之律,恣行私意,壞損臺體,莫此爲甚,請正言尹聖時罷職。臣卽伏見諫院請遞前正言魚有龜之啓,誠不勝駭惋之至,銓曹注擬之際,人言之喧藉,固已久矣。今此有龜之疏,條列皆據實狀,無非公誦之言也。至於鄭澔,以剛介之性,積忤於時,遽因誣訐之語,輕加流竄之典,罪名不章,士論咸惜,則有龜之一疏論列,亶出於憂慨之忱,實無一毫他意,而獻納李翊漢,挺身橫出,汲汲擊去,恬不知愧,自古及今,安有如許臺體乎?夫一臺官,論劾重臣,而一臺官又從而反劾,則非但後弊之無窮,四方之聽聞,將謂斯何?其習不可不懲,請獻納李翊漢罷職。新除授大司憲趙泰東,時在咸鏡監營任所,請斯速乘馹上來事,下諭。
臨陽君桓上疏。大槪,臣於頃者,以職責所在,不得不略加規警諸宗之闕禮者,而反被靈愼君瀅之無限詬辱,幸蒙天日之明,特賜處分。今者瀅之緘辭,又到本寺,罔念自反,益肆怨怒,以詖遁之說,經營粧撰,又復侵斥不已,與之呶呶,殊涉疲軟,然終不容泯默者,敢暴其梗槪,仰干斧鉞之誅,亟遞臣宗簿提擧之任,且治臣罪,以嚴邦憲,以靖私義事。入啓。
吏曹啓曰,臺諫有闕,政事,取稟。傳曰,過國忌及齋戒後爲之。
答府曰,不允。金吾堂上,旣已推考警責,不必罷職,韓配夏事,依啓。李師尙拿問處之,李翊漢劾遞,魚有龜誠得臺體,而汲汲擊去,良可異也。末端事,交龜後,自當上來,勿爲下諭。
答臨陽君桓疏曰,省疏具悉卿懇。瀅之緘辭,極其謬戾,何足爲嫌?卿其勿辭,安心行公。
京畿監司書目,果川呈,以判尹鄭載禧辭職上疏上送事。啓。答曰,省疏具悉。卿其安心勿辭,從速上來行公。
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,日氣栗冽,伏未審此時,聖體調攝,若何?核處·脚部,其有差勝之勢乎?臣等久未入侍,脚部阿是穴,不可不診察,今日與諸御醫入診,宜當,不任憂慮,敢來問安,竝此仰稟。答曰,知道。核處·脚部,別無加減矣。
備邊司啓曰,今番大政,平山府使金俶,移拜三和府使,開城經歷趙錫周,移拜禮賓正矣。平山自是弊邑,松都亦已蕩敗,而金俶赴任屬耳,趙錫周方有治聲,迎送之弊,俱涉可慮,平山府使金俶,開城經歷趙錫周,竝爲仍任。三和則毋論曾經閫帥,各別擇送之意,分付于該曹,新除授明川府使鄭以雲,竹山府使李岌,溫陽郡守柳㵑,皆以巡撫使軍官,方在外巡撫,竣事之前,旣不可徑先上來。若於上來後赴任,則各邑夫馬等待,其弊亦必不貲,竝姑改差,何如?傳曰,允。
傳曰,史官一員待命,騎馬三匹,卜馬二匹立之。
持平南道揆啓曰,臣於昨日,敢陳數條,粗效隨事駁正之職責,而及奉聖批,或允或靳,乃若李翊漢事,則至於汲汲擊去,良可異也,爲敎,臣於是,不勝抑鬱之至。前正言魚有龜,身居言責之任,略貢憂愛之忱,而疏中條列,皆據實狀,其言誠可尙矣。夫近日銓曹,不顧公議,注擬乖舛,使朝廷一半之人,盡歸枳塞之科,而若其趨合之類,則不計訾謗,乃遽冒通,豈特李命世而已?公朝銓選之柄,爲一時擠援之資,物情憤激,國言喧藉,今者有龜一疏,言甚切直,無非公誦之輿論也。苟有一毫公心者,所當扶奬之不暇,而翊漢怒其觸犯於當路,又惡其詣臺之後盡言不諱,甘心負職,惟思護黨挺身突出,徑先擊逐,而至於有龜所論銓曹之事,則亦不敢一言分解,只以敲撼等語,囫圇爲說,竊見聖意,尙不釋然於鄭澔,乃復拖引其說,沿襲泰宇誣訐之疏,以爲脅持諫臣,熒惑天聽之計,尤可駭也。夫鄭澔本情,終未得天日之下燭,而絶塞風霜,遽先朝露,則深恐聖朝有殺士之名,此有龜之所以略及於疏末也。擧世稱冤之言,翊漢豈獨不知,而乃反張皇臚列,媒孼之至此極耶?蓋指嗾儒疏之說,儘是抑勒構成,而起鬧賢關一着,近來居師席而犯此科者,罪皆止於罷職,則獨於澔,乃曰薄施投畀,亦云末減,將欲必殺乃已者,果何意哉?噫,言路之開閉,實關國家之盛衰。昔我中廟朝,先正臣金淨,以淳昌郡守,陳疏進言,而爲諫官所論劾,先正臣趙光祖以爲,臺諫能開言路,然後可謂能盡其職,而今反自毁言路,大失其職,仍請論罪,識者韙之。今翊漢,官以諫爲名,未聞有直言讜論,以裨聖德,惟以論劾言事之臺官,爲能事,其自毁言路,莫此爲甚,臣之請罷,亦爲言路也,爲公議也,聖明不諒,有此未安之敎,臣竊慨然也。夫擊去云者,嫌一人之獨立群咻中,議其得失,而用意擯逐,使不得接迹之謂也,翊漢之劾遞諫臣,是已。目今三司,無非翊漢之儕流,則臣之論一翊漢,其果近於擊去之說耶?臣不量時勢,妄有論列,而誠意淺薄,未能見信於君父,有難晏然,宜卽自列,而昨緣夜深,不敢瀆擾於靜攝之中,今始來避,所失尤大,請命遞斥臣職。答曰,勿辭,退待物論。
左議政徐宗泰,右議政金昌集,判府事李濡請對入侍。
入侍時,摠戎使金重器,行司直李宇恒,往審北漢城址,而摠戎使則密符仍佩往來事,榻前定奪。
左議政徐宗泰所啓,通信使行中,首譯變通之人,旣允臺啓後,有擇其可合人,陞資以送之意,下敎,而臣待罪譯院,提調未久,渠輩能否,未能詳知,不得趁時擧行矣。近日與同任提調閔鎭厚·尹德駿同會,以信使行中差任人及其他數人,試其本業,倭語與文筆,則近來倭學,尤甚乏人,雖無特優之人,而俱能稍解矣。卽今倭學堂上譯官無故者,只有李碩麟一人,而稍能文語,堂下譯官,則李松年·金始南,亦頗居先,行中堂上譯官,依近例當爲三員,李碩麟·李松年·金始南,竝爲陞資以送,何如?首譯不必爲嘉善,而舊例幾皆爲秩高譯官,壬戌信使時,首譯亦是嘉善,事異於舊,則倭人必以爲歉,而今亦宜以嘉善爲首譯矣。上曰,依爲之。備局謄錄
上在慶德宮。停常參·經筵。
政院啓曰,大司憲趙泰東,掌令朴萬普,持平趙翼命竝在外,執義韓配周未肅拜,持平南道揆避嫌退待,連日監察茶時,處置經宿,俱涉未安,掌令梁聖揆牌招察任,何如?傳曰,允。
府啓,引嫌而退,前後啓避,俱係偏私,公議所在,不可仍置,請持平南道揆遞差。答曰,依啓。
章陵忌辰祭所內摘奸。
大殿·中宮殿·世子宮,政院·玉堂·二品以上·六曹過歲問安。答曰,知道。嬪宮,政院·玉堂過歲問安。答曰,知道。郞廳李陽泰書。郞廳李景閔校正。
